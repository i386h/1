<!-- { "loadSidebar": true } -->
　　延陵卓子乘苍龙挑文之乘【言雕饰之】钩饰在前【约钩使奋也】错錣在后【錣锹也以金饰之】马欲进则钩饰禁之欲退则锴錣贯之马因旁出造父过而为之泣涕曰古之治人亦然矣夫赏所以劝之而毁存焉罚所以禁之而誉加焉民中立而不知所由【言赏则有毁罚则有誉故不知其所由】此亦圣人之所为泣也一曰延陵卓子乘苍龙与翟文之乘【马有翟之文】前则有错饰后则有利錣防则引之退则防之马前不得进后不得退遂避而逸因下抽刀而刎其脚造父见之泣终日不食因仰天而叹曰防所以进之也错饰在前引所以退之也利錣在后今人主以其清洁也进之以其不适左右也退之以其公正也誉之以其不聴从也废之民惧中立而不知所由此圣人之所为泣也
　　右传

　　韩非子卷十四
<子部,法家类,韩非子>
　　钦定四库全书
　　韩非子卷十五　　　　　元　何犿　注难一第三十六　难二第三十七
　　难一第三十六【古人行事或有不合理韩子立义以难之】
　　晋文公将与楚人战召舅犯问之曰吾将与楚人战彼众我寡为之奈何舅犯曰臣闻之繁礼君子不厌忠信【礼繁缛故曰繁礼唯忠信可以学礼故曰不厌忠信】战阵之间不厌诈伪【非谲诈不能制胜故曰不厌诈伪也】君其诈之而已矣文公辞舅犯因召雍季而问之曰我将与楚人战彼众我寡为之奈何雍季对曰焚林而田偷【苟且也】多取兽后必无兽以诈遇民偷取一时后必无复【因诈得利必以诈为俗故无复有忠信】文公曰善辞雍季以舅犯之谋与楚人战以败之归而行爵先雍季而后舅犯羣臣曰城濮之事舅犯谋也夫用其言而后其身可乎文公曰此非君所知也夫舅犯言一时之权也雍季言万世之利也仲尼闻之曰文公之覇也宜哉既知一时之权又知万世之利
　　或曰雍季之对不当文公之问凢对问者有因因小大缓急而对也所问髙大而对以卑狭则明主弗受也今文公问以少遇众而对曰后必无复此非所以应也且文公不知一时之权又不知万世之利战而胜则国安而身定兵强而威立虽有后复莫大于此万世之利奚患不至战而不胜则国亡兵弱身死名息拔拂今日之死不及安暇待万世之利待万世之利在今日之胜今日之胜在诈于敌诈敌万世之利而已故曰雍季之对不当文公之问且文公又不知舅犯之言舅犯所谓不厌诈伪者不谓诈其民谓诈其敌也敌者所伐之国也后虽无复何伤哉文公之所以先雍季者以其功耶则所以胜楚破军者舅犯之谋也以其善言耶则雍季乃道其后之无复也此未有善言也舅犯则以兼之矣舅犯曰繁礼君子不厌忠信者忠所以爱其下也信所以不欺其民也夫既以爱而不欺矣言孰善于此然必曰出于诈伪者军旅之计也舅犯前有善言后有战胜故舅犯有二功而后论雍季无一焉而先赏文公之霸不亦宜乎仲尼不知善赏也【仲尼不知善赏妄叹宜哉乎】
　　厯山之农者侵畔舜往耕焉朞年甽畒正【相谦故正也】河濵之渔者争坻【坻水中髙地钓者依之】舜往渔焉朞年而让长东夷之陶者噐苦窳【苦窳恶也】舜往陶焉朞年而噐牢仲尼叹曰耕渔与陶非舜官也而舜往为之者所以救败也舜其信仁乎乃躬耕处苦而民从之故曰圣人之徳化乎或问儒者曰方此时也尧安在其人曰尧为天子然则仲尼之圣尧奈何【尧在上容人为恶仲尼谓尧为圣者奈何】圣人明察在上位将使天下无奸也今耕渔不争陶噐不窳舜又何徳而化【若尧以圣在上则自有礼让何湏舜以化之】舜之救败也则是尧有失也贤舜则去尧之明察圣尧则去舜之徳化不可两得也楚人有鬻楯与矛者誉之曰吾楯之坚莫能陷也又誉其矛曰吾矛之利于物无不陷也或曰以子之矛陷子之楯何如其人弗能应也夫不可陷之楯与无不陷之矛不可同世而立今尧舜之不可两誉矛楯之説也且舜救败朞年已一过三年已三过舜有尽夀有尽天下过无己者以有尽逐无己所止者寡矣赏罚使天下必行之令曰中程者赏弗中程者诛令朝至暮变暮至朝变十日而海内毕矣奚待朞年舜犹不以此説尧令从己乃躬亲不亦无术乎且夫以身为苦而后化民者尧舜之所难也处势而令下者庸主之所易也将治天下释庸主之所易道尧舜之所难未可与为政也管仲有病桓公往问之曰仲父病不幸卒于大命将奚以告寡人管仲曰防君言臣故将谒之愿君去竪刁除易牙逺卫公子开方易牙为君主味君惟人肉未尝易牙烝其首子而进之夫人情莫不爱其子今弗爱其子安能爱君君妬而好内竪刁自宫以治内人情莫不爱其身身且不爱安能爱君开方事君十五年齐卫之间不容数日行弃其母乆官不归其母不爱安能爱君臣闻之矜伪不长盖虚不乆【言盖藏诈事不可久也】愿君去此三子者也管仲卒死桓公弗行及桓公死虫出尸不葬或曰管仲所以见告桓公者非有度者之言也所以去竪刁易牙者以不爱其身适君之欲也曰不爱其身安能爱君然则臣有尽死力以为其主者【尽死力亦不爱身也】管仲将弗用也曰不爱其死力安能爱君是君去忠臣也且以不爱其身度其不爱其君是将以管仲之不能死公子纠度其不死桓公也是管仲亦在所去之域矣明主之道不然设民所欲以求其功故为爵禄以劝之设民所恶以禁其奸故为刑罚以威之庆赏信而刑罚必故君举功于臣而奸不用于上【臣有功者举用之自然奸不见用也】虽有竪刁其奈君何且臣尽死力以与君市君垂爵禄以与臣市君臣之际非父子之亲也计数之所出也【君计臣力臣计君禄】君有道则臣尽力而奸不生无道则臣上塞主明而下成私管仲非明此度数于桓公也使去竪刁一竪刁又至非絶奸之道也且桓公所以身死虫流出尸不葬者是臣重也臣重之实擅主也有擅主之臣则君令不下究臣情不上通一人之力能隔君臣之间使善败不闻祸福不通故有不之患也明主之道一人不兼官一官不兼事卑贱不待尊贵而进大臣不因左右而见百官修通羣臣辐凑有赏者君见其功有罚者君知其罪见知不悖于前赏罚不蔽于后【可赏赏可罚罚无所蔽塞也】安有不之患管仲非明此言于桓公也使去三子故曰管仲无度矣
　　襄子围于晋阳中出围赏有功者五人髙赫为赏首张孟谈曰晋阳之事赫无大功今为赏首何也襄子曰晋阳之事寡人国危社稷殆矣吾羣臣无有不骄侮之意者惟赫子不失君臣之礼是以先之仲尼闻之曰善赏哉襄子赏一人而天下为人臣者莫敢失礼矣
　　或曰仲尼不知善赏矣夫善赏罚者百官不敢侵职羣臣不敢失礼上设其法而下无奸诈之心如此则可谓善赏罚矣使襄子于晋阳也令不行禁不止是襄子无国晋阳无君也尚谁与守哉今襄子于晋阳也知氏灌之穴灶生鼃而民无反心是君臣亲也襄子有君臣亲之泽操令行禁止之法而犹有骄侮之臣是襄子失罚也为人臣者乘事而有功则赏今赫仅不骄侮而襄子赏之是失赏也【臣有不骄仅合臣礼非有善可赏也】明主赏不加于无功罚不加于无罪今襄子不诛骄侮之臣而赏无功之赫安在襄子之善赏也故曰仲尼不知善赏
　　晋平公与羣臣饮饮酣乃喟然叹曰莫乐为人君惟其言而莫之违师旷侍坐于前援琴撞之公披祍而避琴壊于壁公曰太师谁撞师旷曰今者有小人言于侧者故撞之公曰寡人也师旷曰哑【叹息之声】是非君人者之言也左右请除之公曰释之以为寡人戒
　　或曰平公失君道师旷失臣礼夫非其行而诛其身君之于臣也非其行则陈其言善谏不聼则逺其身者臣之于君也今师旷非平公之行不陈人臣之諌而行人主之诛举琴而亲其体是逆上下之位而失人臣之礼也夫为人臣者君有过则谏谏不听则轻爵禄以待之此人臣之礼义也今师旷非平公之过举琴而亲其体虽严父不加于子而师旷行之于君此大逆之术也臣行大逆平公喜而听之是失君道也故平公之迹不可行也使人主过于听而不悟其失师旷之行亦不可行也使奸臣袭极諌而饰弑君之道不可谓两明此谓两过故曰平公失君道师旷亦失臣礼矣
　　齐桓公时有处士曰小臣稷桓公三往而弗得见桓公曰吾闻布衣之士不轻爵禄无以易万乘之主万乘之主不好仁义亦无以下布衣之士于是五往乃得见之或曰桓公不知仁义夫仁义者忧天下之害趋一国之患不避卑辱谓之仁义故伊尹以中国为乱道为宰于汤百里奚以秦为乱道为虏于穆公皆忧天下之害趋一国之患不辞卑辱故谓之仁义今桓公以万乘之势下匹夫之士将与欲忧齐国而小臣不行见小臣之忘民也忘民不可谓仁义仁义者不失人臣之礼不败君臣之位者也是故四封之内执防而朝名曰臣臣吏分职受事名曰萌今小臣在民萌之众而逆君上之欲故不可谓仁义仁义不在焉桓公又从而礼之使小臣有智能而遁桓公是隠也宜刑【徳修而隠不为臣用故宜刑也】若无智能而虚骄矜桓公是诬也宜戮小臣之行非刑则戮桓公不能领臣主之理而礼刑戮之人是桓公以轻上侮君之俗教于齐国也非所以为治也故曰桓公不知仁义靡笄之役【晋伐齐也靡笄山名】韩献子将斩人郄献子闻之驾往救之比至则已斩之矣郄子因曰胡不以徇其仆曰曩不将救之乎郄子曰吾敢不分乎或曰郄子言不可不察也非分也韩子之所斩也若罪人则不可救救罪人法之所以败也法败则国乱若非罪人而劝之以殉劝之以殉是重不辜也【斩既不辜殉又不辜是重不辜也】重不辜民所以起怨者也民怨则国危郄子之言非危则乱不可不察也且韩子之所斩若罪人郄子奚分焉斩若非罪人则已斩之矣而郄子乃至是韩子之已成而郄且后至也夫郄子曰以殉不足以分斩人之而又生殉之【殉既不辜益得一】是何言分也昔者纣为炮烙崇矦恶来又曰斩渉者之胫也奚分于纣之谤【此助为虐更益谤也】且民之望于上也甚矣韩子弗得【不得斩谓不辜也】且望郄子之得之也【望郄子正韩子之过】今郄子俱弗得则民絶望于上矣故曰郄子之言非分谤也益谤也且郄子之往救罪也以韩子为非也不道其所以为非而劝之以殉是使韩子不知其过也夫下使民望絶于上又使韩子不知其失吾未得郄子之所以分谤者也
　　桓公觧管仲之束防而相之管仲曰臣有宠矣然而臣卑公曰使子立髙国之上管仲曰臣贵矣然而臣贫公曰使子有三归之家管仲曰臣富矣然而臣防于是立以为仲父霄略曰管仲以贱为不可以治国故请髙国之上以贫为不可以治富故请三归以防为不可以治亲故处仲父管仲非贪以便治也
　　或曰今使臧获奉君令诏卿相莫敢不聴非卿相卑而臧获尊也主令所加莫敢不从也今使管仲之治不縁桓公是无君也【谓擅出其令故曰不縁也】国无君不可以为治若负桓公之威下桓公之令是臧获之所以信也奚待髙国仲父之尊而后行哉当世之行事都丞【都丞官之卑者也】之下徴令者不辟尊贵不就卑贱【二官虽卑奉命徴令亦不以尊即避卑即就也】故行之而法者虽巷伯信乎卿相行之而非法者虽大吏诎乎民萌今管仲不务尊主明法而事増宠益爵是非管仲贪欲富贵必闇而不知术也故曰管仲有失行霄略有过誉
