<!-- { "loadSidebar": true } -->
　　一以罪受诛人不怨上【罪当故不怨也】跀危生子臯【臯虽刑之有不忍之心跀者懐恩报徳】以功受赏臣不徳君【功当故不以为徳】翟璜操右契而乘轩【功当受宠故乘轩而无慙】襄王不知【不知功当厚赏也】故昭夘五乘而履屩【夘西却秦东止齐大矣而王唯养之五乘功大赏薄犹富人而履屩也】上不过任臣不诬能即臣将为失少室周【周以勇力事襄王贞信不诬人有勇力多己者即进之以自代】
　　二恃势而不恃信【恃势则信者不生心恃信则有时不信】故东郭牙议管仲【公欲专仲国柄牙以仲虽忠矣傥不忠必危矣公因命仲理外隰朋治内也】恃术而不恃信故浑轩非文公【晋文公以箕郑信诚以为原令曰必不叛我轩曰人主不以术御臣而恃其不叛其若之何也】故有术之主信赏以尽能必罚以禁邪虽有駮行必得所利【駮行不贞白而駮杂者】简主之相阳虎【虎逐鲁疑齐是行駮也赵主以术御之尽其用而赵防霸】哀公问一足【问孔子曰一足若何曰反戾恶心然所以免祸者也公曰其信一足故曰一足】
　　三失臣主之理则文王自履而矜【君虽有师臣当亦谨小臣当即充指顾之役文王理解左右无可使者是亦失士也托言君所与者皆其师是矜过而饰非也】不易朝燕之处则季孙庄而遇贼【朝堂当庄燕季孙一之故终身庄而遇害也】
　　四利所禁禁所利虽神不行【当禁而利当利而禁如此虽神不行况不神乎】誉所罪毁所赏虽尧不治【当罪而誉当赏而毁如此虽尧不治况非尧乎】夫为门而不使入【门不入不如无门也】委利而不使进【与利不进不如止也】乱之所以产也【门不使入利不使进乱所由生也】齐侯不听左右魏主不听誉者而明察照羣臣则钜不费金钱【钜费金以齐王用左右故也】孱不用玉璧【孱用玉以魏主用毁故】西门豹请复治邺足以知之【初治邺不事左右故君夺之后治事之君乃迎而拜据此是知左右能为国之害】犹盗婴儿之矜裘与跀危子荣衣【盗者子不耻其父盗以父所盗衣矜人跀者儿不耻其父跀以跀所着衣荣人人所謟媚为非犹是】子绰左右画【左画圜右画方必不得俱成喻用左右言亦不能得贤也】去蚁驱蝇【以骨去蚁以鱼去蝇则蝇蚁愈至喻温言训左右愈謟】安得无桓公之忧索官【公听左右索官无以与之故忧也】与宣王之患臞马也【王不察掌马者窃刍豆但患马臞也】
　　五臣以卑俭为行则爵不足以观赏宠光无节则臣下侵偪说在苗贲皇非献伯孔子议晏婴【献伯为相妻不衣帛晏婴亦然故非其太偪下】故仲尼论管仲与孙叔敖【仲有三归以其太奢敖有粝饼以其太俭】而出入之容变阳虎之言见其臣也而简主之应人臣也失主术【虎言居齐已有三人及其得罪而三人为君执逐虎言明已无私简主应以私臣之事言其举非之譬树枳棘者反得其刺也】朋党相和臣下得欲则人主孤羣臣公举下不相和则人主明阳货将为赵武之贤解狐之公【此三人皆以公举人内不避亲外不避雠虎言已举亦同之也】而简主以为枳棘非所以教国也【主云所举害己与枳棘者同此反教人为私也】
　　六公室卑则忌直言私行胜则少公功说在文子之直言武子之用杖【武子文子父子好直言武子曰夫直言者必危身而祸及父也】子产忠谏子国谯怒【国怒曰夫忠谏者必羣臣而又危难于父也】梁车用法而成侯收玺【车为邺令其妺犯法跀之赵侯以为不慈免其官也】管仲以公而国人谤怨【仲不报封人之恩唯贤是用人怨谤也】
　　右经
　　一孔子相卫弟子子臯为狱吏刖人足所跀者守门人有恶孔子于卫君者曰尼欲作乱卫君欲执孔子孔子走弟子皆逃子臯从出门跀危引之而逃之门下室中吏追不得夜半子臯问跀危曰吾不能亏主之法令而亲跀子之足是子报仇之时也而子何故乃肯逃我我何以得此于子跀危曰吾断足也固吾罪当之不可奈何然方公之欲治臣也公倾侧法令先后臣以言欲臣之免也甚而臣知之及狱决罪定公憱然不恱形于顔色臣见又知之非私臣而然也夫天性仁心固然也此臣之所以恱而徳公也【跀者行歩危故曰跀危也】
　　田子方从齐之魏望翟璜乘轩骑驾出【既乘轩车又有轻骑】方以为文侯也移车异路而避之则徒翟璜也【徒独】方问曰子奚乘是车也曰君谋欲伐中山臣荐翟角而谋得果伐之臣荐乐羊而中山拔得中山忧欲治之臣荐李克而中山治是以君赐此车方曰宠之称功尚薄
　　秦韩攻魏昭夘西说而秦韩罢齐荆攻魏夘东说而齐荆罢魏襄王养之以五乘将军【养之以五乘使为将军也】夘曰伯夷以将军葬于首阳山之下而天下曰夫以伯夷之贤与其称仁而以将军葬是手足不掩也今臣罢四国之兵而王乃与臣五乘此其称功犹赢胜而履蹻【赢利也谓贾者赢利倍胜今以薄赏报大功犹赢胜之人履草屩也】孔子曰善为吏者树徳不能为吏者树怨槩者平量者也吏者平法者也治国者不可失平也
　　少室周者古之贞廉洁慤者也为赵襄主力士与中牟徐子角力不若也入言之襄主以自代也襄主曰子之处人之所欲也何为言徐子以自代曰臣以力事君者也今徐子力多臣臣不以自代恐他人言之而为罪也【有蔽贤之罪也】一曰少室周为襄主骖乘至晋阳有力士牛子耕与角力而不胜周言于主曰主之所以使臣骑乘者以臣多力也今有多力于臣者愿进之
　　二齐桓公将立管仲令羣臣曰寡人将立管仲为仲父善者入门而左不善者入门而右东郭牙中门而立公曰寡人立管仲为仲父令曰善者左不善者右今子何为中门而立牙曰以管仲之智为能谋天下乎公曰能以断为敢行大事乎公曰敢牙曰君知能谋天下断敢行大事君因专属之国柄焉以管仲能乘公之势以治齐国得无危乎公曰善乃令隰朋治内管仲治外以相防
　　晋文公岀亡箕郑挈壶餐而从迷而失道与公相失饥而道泣寝饿而不敢食及文公反国举兵攻原而拔之文公曰夫轻忍饥馁之患而必全壶餐是将不以原叛乃举以为原令大夫浑轩闻而非之曰以不动壶餐之故怙其不以原叛也不亦无术乎故明主者不恃其不我叛也恃吾不可叛也不恃其不我欺也恃吾不可欺也
　　阳虎议曰主贤明则悉心以事之不肖则饰奸而试之逐于鲁疑于齐走而之赵赵简主迎而相之左右曰虎善窃人国政何故相也简主曰阳虎务取之我务守之【我既守则彼不能得利】遂执术而御之阳虎不敢为非以善事简主兴主之强防至于霸也
　　鲁哀公问于孔子曰吾闻古者有防一足其果信有一足乎孔子对曰不也防非一足也防者忿戾恶心人多不说喜也虽然其所以得免于人害者以其信也人皆曰独此一足矣防非一足也一而足也哀公曰审而是固足矣一曰哀公问于孔子曰吾闻防一足信乎曰防人也何故一足彼其无他异而独通于声尧曰防一而足矣使为乐正故君子曰防有一足非一足也
　　三文王伐崇至鳯黄虚韈繋解因自结太公望曰何为也王曰君与处皆其师中皆其友下尽其使也今皆先君之臣故无可使也一曰晋文公与楚战至黄鳯之陵履繋解因自结之左右曰不可以使人乎公曰吾闻上君所与居皆其所畏也【言有徳也】中君之所与居皆其所爱也【能敬顺君故可爱也】下君之所与居皆其所侮也【材轻且侮】寡人虽不肖先君之人皆在是以难之也
　　季孙好士终身庄居处衣服常如朝廷而季孙适懈有过失【暂废其矜庄也】而不能长为也故客以为厌易已相与怨之遂杀季孙故君子去泰去甚
　　南宫敬子问顔涿聚曰季孙养孔子之徒所朝服与坐者以十数而遇贼何也曰昔周成王近优侏儒以逞其意而与君子断事是能成其欲于天下今季孙养孔子之徒所朝服而与坐者以十数而与优侏儒断事是以遇贼故曰不在所与居在所与谋也
　　孔子御坐于鲁哀公哀公赐之桃与黍哀公请用仲尼先饭黍而后防桃左右皆掩口而笑哀公曰黍者非饭之也以雪桃也仲尼对曰丘知之矣夫黍者五谷之长也祭先王为上盛果蓏有六而桃为下祭先王不得入庙丘之闻也君子以贱雪贵不闻以贵雪贱今以五谷之长雪果蓏之下是从上雪下也丘以为妨义故不敢以先于宗庙之盛也
　　简主谓左右车席泰羙夫冠虽贱头必戴之屦虽贵足必履之今车席如此太羙吾将何屩以履之【屦所履席太羙则更无羙屦以履之也】夫羙下而耗上【言席羙则履又当羙履羙衣又当羙求羙不已则居上弥有所费也】妨义之本也
　　费仲说纣曰西伯昌贤百姓恱之诸侯附焉不可不诛不诛必为殷患纣曰子言义主何可诛费仲曰冠虽穿弊必戴于头履虽五采必践之于地今西伯昌人臣也修义而人向之卒为天下患其必昌乎人人欲以其贤为其主非可不诛也且主而诛臣焉有过纣曰夫仁义者上所以劝下也今昌好仁义诛之不可三说不用故亡齐宣王问匡倩曰儒者博乎曰不也王曰何也匡倩对曰博贵枭胜者必杀枭杀枭者是杀所贵也儒者以为害义故不博也又问曰儒者弋乎曰不也弋者从下害于上者也是从下伤君也儒者以为害义故不弋又问儒者鼔瑟乎曰不也夫瑟以小弦为大声以大弦为小声是大小易序贵贱易位儒者以为害义故不鼔也宣王曰善仲尼曰与其使民谄下也宁使民谄上【谄下则朋党谄上则尊敬】
　　四讵者齐之居士孱者魏之居士齐魏之君不明不能亲照境内而听左右之言故二子费金璧而求入仕也西门豹为邺令清尅洁慤秋毫之端无私利也而甚简左右【不事君左右也】左右因相与比周而恶之居期年上计君收其玺豹自请曰臣昔者不知所以治邺今臣得矣愿请玺复以治邺不当请伏斧锧之罪文侯不忍而复与之豹因重敛百姓急事左右期年上计文侯迎而拜之豹对曰徃年臣为君治邺而君夺臣玺今臣为左右治邺而君拜臣臣不能治矣遂纳玺而去文侯不受曰寡人曩不知子今知矣愿子勉为寡人治之遂不受【不受豹所纳之玺也】
　　齐有狗盗之子与刖危子戱而相夸盗子曰吾父之裘独有尾【言裘尚有所盗之狗尾】危子曰吾父独冬不失袴【刖足者不衣袴虽终其冬夏无所损失也】
　　子绰曰人莫能左画方而右画圆也以肉去蚁蚁愈多以鱼去蝇蝇愈至
　　桓公谓管仲曰官少而索者众寡人忧之管仲曰君无听左右之请因能而受禄录功而与官则莫敢索官君何患焉
　　韩宣子曰吾马菽粟多矣甚臞何也寡人患之周市对曰使驺尽粟以食虽无肥不可得也名与多与之其实少虽无臞亦不可得也主不审其情实坐而患之马犹不肥也
　　桓公问置吏于管仲曰辩察于辞清洁于货习人情夷吾不如弦商请立以为大理登降肃让以明礼待宾臣不如隰朋请立以为大行垦草仞邑【仞入也所食之邑能入其租税也】辟地生粟臣不如甯武请以为大田三军既成阵使士视死如归臣不如公子成父请以为大司马犯顔极谏臣不如东郭牙请立以为谏臣治齐此五子足矣将欲霸王夷吾在此
