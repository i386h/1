<!-- { "loadSidebar": true } -->
　　四人主者守法责成以立功者也闻有吏虽乱而有独善之民【吏虽乱贤人不改操殷之三仁夏之龙逢是也】不闻有乱民而有独治之吏【子率以正孰敢不正】故明主治吏不治民【吏治则民治矣】说在揺木之本与引网之纲【揺木本则万木动引网纲则万目张吏正则国治也】故失火之啬夫不可不论也救火者吏操壶走火则一人之用也操鞭使人则役万夫【明主执契亦然】故所遇术者如造父之遇驾马牵马推车则不能进代御执辔持防则马咸骛矣是以説在椎鍜平夷防檠矫直不然败在淖齿用齐戮闵王李兊用赵饿主父也
　　五因事之理则不劳而成故兹郑之踞辕而歌以上髙梁也其患在赵简主税吏请轻重【主欲税吏问轻重主不自定其轻重之节日勿轻重而已吏因擅意因以富】薄疑之言国中饱简主喜而府库虚百姓饿而奸吏富也故桓公廵民而管仲省腐财怨女【公廵人见有饥人及老而无妻者以告仲曰国有腐财则人饥宫有怨女则人老而无妻也】不然则在延陵乘马不得进造父过之而为之泣也【前碍饰后碍错旣不得前却遂旁而佚造父见之泣犹赏罚失必致败也】
　　右经
　　一造父御四马驰骤周旋而恣欲于马【意所欲马必随之也】恣欲于马者擅辔防之制也【以辔防专制之故马不违也】然马惊于出彘而造父不能禁制者非辔防之严不足也威分于出彘也【彘亦令马可畏故曰威分】王子于期为驸驾辔防不用而择欲于马擅刍水之利也然马过于圃池而驸马败者非刍水之利不足也徳分于圃池也故王良造父天下之善御者也然而使王良操左革而叱咤之使造父操右革而鞭笞之马不能行十里共故也田连成窍天下善鼔琴者也然而田连鼔上成窍檝下而不能成曲亦共故也夫以王良造父之巧共辔而御不能使马人主安能与其臣共权以为治以田连成窍之巧共琴而不能成曲人主又安能与臣共势以成功乎一曰造父为齐王驸驾渴马服成【令马忍渴百日服习之故成也】效驾圃中渴马见圃池去车走池驾败王子于期为赵简主取道争千里之表其始发也彘伏沟中王子于期齐辔防而进之彘突出于沟中马惊驾败
　　司城子罕谓宋君曰庆赏赐与民之所喜也君自行之杀戮诛罚民之所恶也臣请当之宋君曰诺于是出威令诛大臣君曰问子罕也于是大臣畏之细民归之处期年子罕杀宋君而夺政故子罕为出彘以夺其君国【罕用刑服国是由出彘用威惧焉】
　　简公在上位罚重而诛严厚赋敛而杀戮民田成恒设慈爱明寛厚简公以齐民为渴马不以恩加民而田成恒以仁厚为圃池也【以仁济物犹圃池也】一曰造父为齐王驸驾以渴服马百日而服成服成请效驾齐王王曰效驾于圃中造父驱车入圃马见圃池而走造父不能禁造父以渴服马乆矣今马见池駻而走虽造父不能治今简公之法禁其众乆矣而田成恒利之是田成恒倾圃池而示渴民也一曰王子于期为宋君为千里之逐已驾察手吻文且发矣驱而前之轮中绳引而却之马掩迹拊而发之彘逸出于窦中马退而却防不能进前也马駻而走辔不能正也一曰司城子罕谓宋君曰庆赏赐予者民之所好也君自行之诛罚杀戮者民之所恶也臣请当之于是戮细民而诛大臣君曰与子罕议之居期年民知杀生之命制于子罕也故一国归焉故子罕劫宋君而夺其政法不能禁也故曰子罕为出彘而田成恒为圃池也今令王良造父共车人操一边辔而入门闾驾必败而道不至也令田连成窍共琴人抚一弦而挥则音必败曲不遂矣
　　二秦昭王有病百姓里买牛而家为王祷公孙述出见之入贺王曰百姓乃皆里买牛为王祷王使人问之果有之王曰訾之人二甲【訾毁也罚之也】夫非令而擅祷是爱寡人也夫爱寡人寡人亦且改法而心与之相循者是法不立法不立乱亡之道也不如人罚二甲而复与为治一曰秦襄王病百姓为之祷病愈杀牛塞祷郎中阎遏公孙衍出见之曰非社腊之时也奚自杀牛而祠社怪而问之百姓曰人主病为之祷今病愈杀牛塞祷阎遏公孙衍説见王拜贺曰过尧舜矣王惊曰何谓也对曰尧舜其民未至为之祷也今王病而民以牛祷病愈杀牛塞祷故臣窃以王为过尧舜也王因使人问之何里为之訾其里正与伍老屯二甲【屯亦罚也】阎遏公孙衍媿不敢言居数月王饮酒酣乐阎遏公孙衍谓王曰前时臣窃以王为过尧舜非直敢防也尧舜病且其民未至为之祷也今王病而民以牛祷病愈杀牛塞祷今乃訾其里正与伍老屯二甲臣窃怪之王曰子何故不知于此彼民之所以为我用者非以吾爱之为我用者也以吾势之为我用者也吾释势与民相收若是吾适不爱而民因不为我用也故遂絶爱道也
　　秦大饥应侯请曰五苑之草着【谓草木着地而生也】蔬菜橡果枣栗足以活民请发之昭襄王曰吾秦法使民有功而受赏有罪而受诛今发五苑之蔬果者使民有功与无功俱赏也夫使民有功与无功俱赏者此乱之道也夫发五苑而乱不如弃枣而治一曰令发五苑之蓏枣栗足以活民是用民有功与无功争取也夫生而乱不如死而治大夫其释之
　　田鲔教其子田章曰欲利而身先利而君欲富而家先富而国一曰田鲔教其子田章曰主卖官爵臣卖智力故自恃无恃人
　　公孙仪相鲁而嗜鱼一国尽争买鱼而献之公仪子不受其弟諌曰夫子嗜鱼而不受者何也对曰夫唯嗜鱼故不受也夫即受鱼必有下人之色有下人之色将枉于法枉于法则免于相虽嗜鱼此不必能自给致我鱼我又不能自给鱼即无受鱼而不免于相虽嗜鱼我能长自给鱼此明夫恃人不如自恃也明于人之为己者不如己之自为也
　　三子之相燕贵而主断苏代为齐使燕王问之曰齐王亦何如主也对曰必不霸矣燕王曰何也对曰昔桓公之霸也内事属鲍叔外事属管仲桓公被髪而御妇人日游于市今齐王不信其大臣于是燕王因益大信子之子之闻之使人遗苏代金百镒而聴其所使之一曰苏代为秦使燕见无益子之则必不得事而还贡赐又不出于是见燕王乃誉齐王燕王曰齐王何若是之贤也则将必王乎苏代曰救亡不暇安得王哉燕王曰何也曰其任所爱不均燕王曰其任何也曰昔者齐桓公爱管仲置以为仲父内事理焉外事断焉举国而归之故一匡天下九合诸侯今齐任所爱不均是以知其亡也燕王曰今吾任子之天下未之闻也于是明日张朝而聴子之潘寿谓燕王曰王不如以国让子之人所以谓尧贤者以其让天下于许由许由必不受也则是尧有让许由之名而实不失天下也今王以国让子之子之必不受也则是王有让子之之名而与尧同行也于是燕王因举国而属之子之大重一曰潘夀隠者燕使人聘之潘夀见燕王曰臣恐子之之如益也王曰何益哉对曰古者禹死将天下于益启之人因相与攻益而立启今王信爱子之将国子之太子之人尽懐印玺子之之人无一人在朝廷者王不幸弃羣臣则子之亦益也王因收吏玺自三百石以上皆效之子之子之大重夫人主之所以镜照者诸侯之士徒也今诸侯之士徒皆私门之党也人主之所以自羽翼者岩穴之士徒也今岩穴之士徒皆私门之舍人也是何也夺褫之资在子之也故吴章曰人主不佯憎爱人佯爱人不得复憎也佯憎人不得复爱也一曰燕王欲传国于子之也问之潘夀对曰禹爱益而任天下于益已而以启人为吏及老而以启为不足任天下故传天下于益而势重尽在启也已而启与友党攻益而夺之天下是禹名传天下于益而实令启自取之也此禹之不及尧舜明矣今王欲传之子之而吏无非太子之人者也是名传之而实令太子自取之也燕王乃收玺自三百石以上皆效之子之遂重方吾子曰吾闻之古礼行不与同服者同车不与同族者共家而况君人者乃借其权而外其势乎吴章谓韩宣王曰人主不可佯爱人一日不可复憎不可以佯憎人一日不可复爱也故佯憎佯爱之徴见则防者因资而毁誉之虽有明主不能复收而况于以诚借人也
　　赵王游于圃中左右以莵与虎而辍观之盼然环其眼【环转其眼以作怒也】王曰可恶哉虎目也左右曰平阳君之目可恶过此见此未有害也见平阳君之目如此者则必死矣其明日平阳君闻之使人杀言者而王不诛也卫君入朝于周周行人问其号对曰诸侯辟疆周行人却之曰诸侯不得与天子同号【开辟疆土者天子之号】卫君乃自更曰诸侯燬而后内之仲尼闻之曰逺哉禁偪虚名不以借人况实事乎【名辟疆未必能辟疆故曰虚也】
　　四揺木者一一摄其叶则劳而不徧左右拊其本而叶徧揺矣【拊击动也】临渊而揺木鸟惊而髙鱼恐而下善张网者引其纲若一一摄万目而后得则是劳而难引其纲而鱼已囊矣故吏者民之本纲者也故圣人治吏不治民【治吏犹引纲理人犹张目】
　　救火者令吏挈壶瓮而走火则一人之用也操鞭棰指麾而趣使人则制万夫是以圣人不亲细民明主不躬小事造父方耨时有父子乘车过者马惊而不行其子下车牵马父子推车请造父助我推车造父因收噐辍而寄载之援其子之乘乃始检辔持防未之用也而马辔骛矣使造父而不能御虽尽力劳身助之推车马犹不肯行也今使身佚且寄载有徳于人者有术而御之也故国者君之车也势者君之马也无术以御之身虽劳犹不免乱【术则国之辔防也】有术以御之身处佚乐之地又致帝王之功也
　　椎鍜者所以平不夷也榜檠者所以矫不直也圣人之为法也所以平不夷矫不直也
　　淖齿之用齐也擢闵王之筋李兊之用赵也饿杀主父此二君者皆不能用其椎鍜榜檠故身死为戮而为天下笑一曰入齐则独闻淖齿而不闻齐王入赵则独闻李兊而不闻赵王故曰人主者不操术则威势轻而臣擅名一曰田婴相齐人有説王者曰终嵗之计王不一以数日之间自聴之则无以知吏之奸邪得失也王曰善田婴闻之即遽请于王而聴其计王将聴之矣田婴令官具押劵斗石叅升之计王自聴计计不胜聴罢食后复坐不复暮食矣田婴复谓曰羣臣所终嵗日夜不敢偷怠之事也王以一夕聴之则羣臣有为劝勉矣王曰诺俄而王已睡矣吏尽揄刀削其押劵升石之计王自聴之乱乃始生一曰武灵王使惠文王莅政李兊为相武灵王不以身躬亲杀生之柄故劫于李兊
　　五兹郑子引辇上髙梁而不能支兹郑踞辕而歌前者止后者趋辇乃上使兹郑无术以致人则身虽絶力致死辇犹不上也今身不至劳苦而辇以上者有术以致人之故也
　　赵简主出税者吏请轻重简主曰勿轻勿重重则利入于上若轻则利归于民吏无私利而正矣
　　薄疑谓赵简主曰君之国中饱简主欣然而喜曰何如焉对曰府库空虚于上百姓贫饿于下然而奸吏富矣齐桓公防服以廵民家人有年老而自飬者桓公问其故对曰臣有子三人家贫无以妻之佣未及反桓公归以告管仲管仲曰畜积有腐弃之财则人饥饿宫中有怨女则民无妻桓公曰善乃论宫中有妇人而嫁之下令于民也丈夫二十而室妇人十五而嫁一曰桓公防服而行于民间有鹿门稷者行年七十而无妻桓公问管仲曰有民老而无妻者乎管仲曰有鹿门稷者行年七十矣而无妻桓公曰何以令之有妻管仲曰臣闻之上有积财则民臣必匮乏于下宫中有怨女则有老而无妻者桓公曰善令于宫中女子未尝御出嫁之乃令男子年二十而室女年十五而嫁则内无怨女外无旷夫
