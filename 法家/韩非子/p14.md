<!-- { "loadSidebar": true } -->
　　秦康公筑台三年荆人起兵将欲以兵攻齐任妄曰饥召兵疾召兵劳召兵乱召兵君筑台三年今荆人起兵将攻齐臣恐其攻齐为声而以袭秦为实也不如备之戍东边荆人辍行
　　齐攻宋宋使臧孙子南求救于荆荆大恱许救之甚欢臧孙子忧而反其御曰索救而得今子有忧色何也臧孙子曰宋小而齐大夫救小宋而恶于大齐此人之所以忧也而荆王说必以坚我也我坚而齐敝荆之所以利也臧孙子乃归齐人拔五城于宋而荆救不至魏文侯借道于赵而攻中山赵肃侯将不许赵刻曰君过矣魏攻中山而弗能取则魏必罢罢则魏轻魏轻则赵重魏拔中山必不能越赵而有中山也是用兵者魏也而得地者赵也君必许之许之而大欢彼将知君利之也必将辍行君不如借之道示以不得已也
　　鸱夷子皮事田成子田成子去齐走而之燕鸱夷子皮负传而从至望邑子皮曰子独不闻涸泽之蛇乎涸泽蛇将徙有小蛇谓大蛇曰子行而我随之人以为蛇之行者耳必有杀子不如相衔负我以行人以我为神君也乃相衔负以越公道而行人皆避之曰神君也今子羙而我恶以子为我上客千乘之君也以子为我使者万乗之卿也子不如为我舎人田成子因负传而随之至逆旅逆旅之君待之甚敬因献酒肉
　　温人之周周不纳客问之曰客耶对曰主人问其巷人而不知也吏因囚之君使人问之曰子非周人也而自谓非客何也对曰臣少也诵诗曰普天之下莫非王土率土之濵莫非王臣今君天子则我天子之臣也岂有为人之臣而又为之客哉故曰主人也君使出之韩宣王谓樛留曰吾欲两用公仲公叔其可乎对曰不可晋用六卿而国分简公两用田成阚止而简公杀魏两用犀首张仪而西河之外亡今王两用之其多力者树其党寡力者借外权羣臣有内树党以骄主有外为交以削地则王之国危矣
　　绍绩昧醉寐而亡其裘宋君曰醉足以亡裘乎对曰桀以醉亡天下而康诰曰毋彛酒者彛酒常酒也常酒者天子失天下匹夫失其身
　　管仲隰朋从于桓公而伐孤竹春徃冬反迷惑失道管仲曰老马之智可用也乃放老马而随之遂得道行山中无水隰朋曰蚁冬居山之阳夏居山之隂蚁壤一寸而仞有水乃掘地遂得水以管仲之圣而隰朋之智至其所不知不难师于老马与蚁今人不知以其愚心而师圣人之智不亦过乎
　　有献不死之药于荆王者谒者操之以入中射之士问曰可食乎曰可因夺而食之王大怒使人杀中射之士中射之士使人説王曰臣问谒者曰可食臣故食之是臣无罪而罪在谒者也且客献不死之药臣食之而王杀臣是死药也是客欺王也夫杀无罪之臣而明人之欺王也不如释臣王乃不杀
　　田驷欺邹君邹君使人杀之田驷恐告子子见邹君曰今有人见君则防其一目奚如君曰我必杀之惠子曰瞽両目防君奚为不杀君曰不能勿防惠子曰田驷东慢齐侯南欺荆王驷之于欺人瞽也君奚怨焉邹君乃不杀
　　鲁穆公使众公子或宦于晋或宦于荆犁鉏曰假人于越而救溺子越人虽善逰子必不生矣失火而取水于海海水虽多火必不灭矣逺水不救近火也今晋与荆虽强而齐近鲁患其不救乎
　　严遂不善周君患之冯沮曰严遂相而韩傀贵于君不如行贼于韩傀则君必以为严氏也
　　张谴相韩病将死公乗无正懐三十金而问其疾居一月自问张谴曰若子死将谁使代子答曰无正重法而畏上虽然不如公子食我之得民也张谴死因相公乗无正
　　乐羊为魏将而攻中山其子在中山中山之君烹其子而遗之羮乐羊坐于幕下而啜之尽一杯文侯谓堵师赞曰乐羊以我故而食其子之肉答曰其子而食之且谁不食乐羊罢中山文侯赏其功而疑其心
　　孟孙猎得麑使秦西巴载之持归其母随之而啼秦西巴弗忍而与之孟孙归至而求麑答曰余弗忍而与其母孟孙大怒逐之居三月复召以为其子傅其御曰曩将罪之今召以为子傅何也孟孙曰夫不忍麑又且忍吾子乎故曰巧诈不如拙诚乐羊以有功见疑秦西巴以有罪益信
　　曽从子善相劒者也衞君怨吴王曽从子曰吴王好劒臣相劒者也臣请为吴王相劒防而示之因为君刺之衞君曰子为之是也非縁义也为利也吴强而冨衞弱而贫子必徃吾恐子为吴王用之于我也乃逐之纣为象箸箕子怖以为象箸不盛羹于土簋则必犀玉之杯玉杯象箸必不盛菽藿则必旄象豹胎旄象豹胎必不衣短褐而舎茅茨之下则必锦衣九重髙防广室也称此以求则天下不足矣圣人见防以知萌见端以知末故见象箸而怖知天下不足也
　　周公旦已胜殷将攻商盖辛公甲曰大难攻小易服不如服众小以劫大乃攻九夷而商盖服矣
　　纣为长夜之饮惧以失日问其左右尽不知也乃使人问箕子箕子谓其徒曰为天下主而一国皆失日天下其危矣一国皆不知而我独知之吾其危矣辞以醉而不知
　　鲁人身善织屦妻善织缟而欲徙于越或谓之曰子必穷矣鲁人曰何也曰屦为履之也而越人跣行缟为冠之也而越人被髪以子之所长逰于不用之国欲使无穷其可得乎
　　陈轸贵于魏王子曰必善事左右夫杨横树之即生倒树之即生折而树之又生然使十人树之而一人防之则毋生杨至以十人之众树易生之物而不胜一人者何也树之难而去之易也子虽工自树于王而欲去子者众子必危矣
　　鲁季孙新弑其君吴起仕焉或谓起曰夫死者始死而血已血而衂已衂而灰已灰而土反其土也无可为者矣今季孙乃始血其母乃未可知也吴起因去之晋隰斯弥见田成子田成子与登防四望三面皆畅南望隰子家之树蔽之田成子亦不言隰子归使人伐之斧离数创隰子止之其相室曰何变之数也隰子曰古者有谚曰知渊中之鱼者不祥夫田子将有大亊而我示之知防我必危矣不伐树未有罪也知人之所不言其罪大矣乃不伐也
　　杨子过于宋东之逆旅有妾二人其恶者贵美者贱杨子问其故逆旅之父答曰美者自美吾不知其美也恶者自恶吾不知其恶也杨子谓弟子曰行贤而去自贤之心焉徃而不美
　　卫人嫁其子而教之曰必私积聚为人妇而出常也其成居幸也其子因私积聚其姑以为多私而出之其子所以反者倍其所以嫁其父不自罪于教子非也而自知其益冨今人臣之处官者皆是类也
　　鲁丹三説中山之君而不受也因散五十金事其左右复见未语而君与之食鲁丹出而不反舎遂去中山其御曰及见乃始善我何故去之鲁丹曰夫以人言善我必以人言罪我未出境而公子恶之曰为赵来间中山君因索而罪之
　　田伯鼎好士而存其君白公好士而乱荆其好士则同其所以为则异公孙友自刖而尊百里竪刁自宫而谄桓公其自刑则同其所自刑之为则异慧子曰徃者东走逐者亦东走其东走则同其所以东走之为则异故曰同事之人不可不审察也

　　韩非子卷七
　　钦定四库全书
　　韩非子卷八　　　　　　元　何犿　注説林下第二十三　观行第二十四
　　安危第二十五　　守道第二十六
　　用人第二十七　　功名第二十八
　　大体第二十九
　　説林下第二十三
　　伯乐教二人相踶马相与之简子廐观马一人举踶马其一人从后而循之三抚其尻而马不踶此自以为失相其一人曰子非失相也此其为马也踒肩而肿膝夫踶马也者举后而任前肿膝不可任也故后不举子巧于相踶马而拙于任肿膝夫事有所必归而以有所肿膝而不任智者之所独知也恵子曰置猿于柙中则与豚同故势不便非所以逞能也
　　卫将军文子见曽子曽子不起而延于坐席正身于奥文子谓其御曰曾子愚人也哉以我为君子也君子安可毋敬也以我为暴人也暴人安可侮也曽子不僇命也
　　鸟有翢翢者重首而屈尾将欲饮于河则必颠乃衔其羽而饮之人之所有饮不足者不可不索其羽也鳣似蛇蚕似蠋人见蛇则惊骇见蠋则毛起渔者持鳣妇人拾蚕利之所在皆为贲诸
　　伯乐教其所憎者相千里之马教其所爱者相驽马千里之马时一其利缓驽马日售其利急此周书所谓下言而上用者惑也
　　桓赫曰刻削之道鼻莫如大目莫如小鼻大可小小不可大也目小可大大不可小也举事亦然为其不可复者也则事寡败矣
　　崇侯恶来知不适纣之诛也而不见武王之灭之也比干子胥知其君之必亡也而不知身之死也故曰崇侯恶来知心而不知事比干子胥知事而不知心圣人其备矣
　　宋太宰贵而主防季于将见宋君梁子闻之曰语必可与太宰三坐乎不然将不免季子因説以贵主而轻国
　　杨朱之弟杨布衣素衣而出天雨解素衣衣缁衣而反其狗不知而吠之杨布怒将击之杨朱曰子毋击也子亦犹是曩者使女狗白而往黒而来子岂能毋怪哉
　　恵子曰羿执鞅持扞操弓闗机越人争为持的弱子扞弓慈母入室闭户故曰可必则越人不疑羿不可必则慈母逃弱子
　　桓公问管仲富有涯乎答曰水之以涯其无水者也富之以涯其富已足者也人不能自止于足而亡其富之涯乎
　　宋之富贾有监止子者与人争买百金之璞玉因佯失而毁之负其百金而理其毁瑕得千镒焉事有举之而有败而贤其毋举之者负之时也
　　有欲以御见荆王者众驺妬之因曰臣能撽鹿见王王为御不及鹿自御及之王善其御也乃言众驺妬之荆令公子将伐陈丈人送之曰晋彊不可不慎也公子曰丈人奚忧吾为丈人破晋丈人曰可吾方庐陈南门之外公子曰是何也曰我笑勾践也为人之如是其易也己独何为宻宻十年难乎
　　尧以天下让许由许由逃之舎于家人家人藏其皮冠夫弃天下而家人藏其皮冠是不知许由者也
　　三虱相与讼一虱过之曰讼者奚说三虱曰争肥饶之地一虱曰若亦不患腊之至而茅之燥耳若又奚患于是乃相与聚嘬其母而食之彘臞人乃弗杀
　　虫有蚘者【或作】一身两口争相龁也遂相食因自杀人臣之争事而亡其国者皆蚘类也
　　宫有垩器有涤则洁矣行身亦然无涤垩之地则寡非矣
　　公子纠将为乱桓公使使者视之使者报曰笑不乐视不见必为乱乃使鲁人杀之
　　公孙宏断髪而为越王骑公孙喜使人絶之曰吾不与子为昆弟矣公孙宏曰我断髪子断颈而为人用兵我将谓子何周南之战公孙喜死焉
　　有与悍者邻欲卖宅而避之人曰是其贯将满也遂去之或曰勿之矣子姑待之答曰吾恐其以我满贯也遂去故曰物之防者非所靡也
　　孔子谓弟子曰孰能导子西之钓名也子贡曰赐也能乃导之不复疑也孔子曰寛哉不被于利絜哉民性有恒曲为曲直为直孔子曰子西不免白公之难子西死焉故曰直于行者曲于欲
　　晋中行文子出亡过于县邑从者曰此啬夫公之故人公奚不休舍且待后车文子曰吾尝好音此人遗我鸣琴吾好佩此人遗我玊环是振我过者也以求容于我者吾恐其以我求容于人也乃去之果收文子后车二乘而献之其君矣
　　周趮谓宫他曰为我谓齐王曰以齐资我于魏请以魏事王宫他曰不可是示之无魏也齐王必不资于无魏者而以怨有魏者公不如曰以王之所欲臣请以魏听王齐王必以公为有魏也必因公是公有齐也因以有齐魏矣
　　白圭谓宋令尹曰君长自知政公无事矣今君少主也而务名不如令荆贺君之孝也则君不夺公位而大敬重公则公常用宋矣
