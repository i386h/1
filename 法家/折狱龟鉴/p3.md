<!-- { "loadSidebar": true } -->
庄遵，初为长安令，后迁扬州刺史，性明察。尝有阳陵女子与人杀其夫，叔觉，来赴贼，女子乃以血涂叔，因大呼曰：“奈何欲私于我而杀其兄！”便即告官。官司考掠其叔太过，因而自诬其罪。遵察之，乃谓吏曰：“叔为大逆，速置于法。可放嫂归。”密令人夜中于嫂壁下听。其夜，奸者果来，问曰：“刺史明察，见叔宁疑之耶？”嫂曰：“不疑。”因相与大喜。吏即擒之送狱，叔遂获免。旧不着出处，亦不着何代人。与蜀庄遵姓名同。和氏父子各载一事，皆附卷末。或疑是唐人，然其叙闻哭事言：巡行部内、驻车听之，则非唐刺史也。唐之扬州刺史，治广陵，领江都、江阳、六合、海陵、高邮、扬子、天长七县，而无阳陵。汉之扬州刺史，治历阳，领九江、丹阳、庐江、会稽、吴、豫章六郡，而丹阳郡有陵阳县，岂非陵阳误为阳陵乎？其云阳陵女子，岂非王尊传所谓“美阳女子”之类乎？以此观之，乃汉人乎？但未有明据，不敢决定。故且依和氏，序唐人后，此聊以志疑也。克编次已定，始见蜀本华阳国志：后汉巴郡士人，有扬州刺史严遵，字王思：徐州牧严羽，字子翼。羽乃遵之子也，父子并着称云。遵在扬州，每当迁，民遮止之，天子就增州秩中二千石，居十八年，卒于官。则遵果是汉人也。势难移改，姑仍旧贯，览者察之。 
按：遵之罪叔而放嫂，盖用谲以擿奸也。于是既得其情，遂擒其人，岂非释冤有术而然欤？

折狱龟鉴译注卷二
　释冤下
孔循虑囚(范正辞、赵稹、薛向三事附)

后唐孔循，以邦计贰职，权领夷门军府事。长垣县有四盗鉅富，及败，而捕系者乃四贫民也。盖都虞候者，郭从韬之僚婿，与推吏、狱典同谋锻成此狱，法当弃市。循亲虑之，囚无一言，领过萧墙，而乃屡顾。因召问之，云：“适以狱吏高其枷尾，故不得言。请退左右，细述其事。”即令移于州狱，俾郡主簿鞫之。受赂者数十人，与四盗俱伏法，四贫民获雪。此盖和所闻五代时事。 
按：巡捕之吏，或纵盗而捕系平民以应命，或失盗而捕系平民以逃责，或求盗而捕系平民以希赏。若狱吏与之为市，则冤滥岂可胜言！此在听者察之耳。孔循所察，乃纵盗而捕系平民以应命者也。又有三事，失盗而捕系平民以逃责者二，求盗而捕系平民以希赏者一，今附于后云： 
范正辞，齐州人，父劳谦。正辞为江南转运副使，饶州民甘绍者，积财鉅万，为盗所掠。州捕得十四人，狱具当死。正辞按部至，引问之，囚皆泣下。察其非实，命徙他所讯鞫。既而，民有告群盗所在者。正辞潜召监军王愿掩捕之，盗遁去。正辞即单骑出，追及之。贼控弦持来逼，正辞以鞭击之，中贼双目，执之以归。按其奸状伏法，而前十四人皆得释。 
赵稹少师，为益州路转运使。时邛州蒲江县捕劫盗不得，而官司反系平民数十人，楚掠强服，且合其辞，若无可疑者。稹适行部，意其有冤，乃驰入县狱，尽得其冤状，释出之。已上二事，并见本传。 
薛向枢密，提点河北刑狱。　时深州武强县有盗杀人，而夺其财。尉以失盗为负，捕平人掠服之，置赃于外以符其语。向得而疑之，亲引问，直其冤，免死者六人，正其尉故入之罪。见吕大防丞相所撰墓志。 
此三者，皆与孔循虑囚事类矣。非有他术，俱尽心察情，故能释冤也。
　府从事发瘗(庐陵、歙县二事附)

和载玉堂闲话云：近代有人，因行商回，见妻为人所杀，而失其首。既悲且惧，以告妻族。乃执婿送官。不胜捶楚，自诬杀妻。狱既具，府从事独疑之，请更加穷治，太守听许。乃追封内仵作行人，令供近日与人家安厝去处。又问：“颇有举事可疑者乎？” 一人对曰：“某处豪家举事，只言殂却奶子，五更初，墙头舁过凶器，极轻，似无物，见瘗某处。”亟遣发之，乃一女子首。令囚验认，云：“非妻也。”遂收豪家鞫问，具服： “杀奶子，函首埋瘗，以尸易囚之妻，畜于私室。”婿乃获免。 
按：此汉干佑中，王仁裕所说五代时事也。顷闻一事，与此相似；又闻一事，颇亦类此。并附于后： 
太平州有一妇人，与小郎偕出，遇雨，入古庙避之，见数人先在其中。小郎被酒困睡，至晚始醒，人皆去矣，嫂已被杀，而尸无首。惊骇号呼，被执送官，不胜考掠，诬服强奸嫂，不从而杀之，弃其首与刀于江中，遂坐死。后其夫至庐陵，于优戏场认得其妻，诸伶悉窜，捕获伏法。盖向者无首之尸，乃先在庙中之人也。伶人断其首，易此妇人衣，而携以去。小郎之冤如此，以无善疑从事故也。然则赃证未明，狱可遽决乎？ 
宣、歙间有强盗，夜杀一行旅，弃尸道上，携其首去。将晓，一人继至，而践其血，亟走避之。寻被追捕系狱，半年不决。有司切欲得首结案，乃严督里胥，遍行搜索。会一丐者病卧窑中，即斩以应命。囚亦久厌考掠，遂伏诛。后半年，强盗始败于仪真。狱成，验所斩首，乃瘗于歙县界。彼里胥之滥杀，与平民之枉死，皆缘有司急于得首以结案也。然则追责赃证，可不审谨乎？ 
此皆政和中事，可为典狱之戒，故附着之。发瘗事又见迹贼门。
许宗裔验赃

王蜀时，有许宗裔守剑州。部民被盗，灯下识之，迨晓告官。捕获一人，所收赃物，唯丝絇、紬线而已。宗裔引问，缧囚诉冤，称是本家物，与被盗人互有词说。乃命取两家缲车，以丝絇量其大小，与囚家车车工同。又问：“紬线胎心用何物？”一云： “杏核。”一云：“瓦子。”因令相对开之，见杏核，与囚款同。于是被盗人服妄认之罪，巡捕吏当考决之辜。指顾之间，便雪冤枉。旧不着出处。验赃事又见证慝门。
萧俨祷神

南唐升元格：“盗物及三缗者，死。”庐陵豪民曝衣，失新洁衾服直数十千。村落僻远，人罕经行，以为其邻盗之。邻人不胜楚掠，遂自诬服。诘其赃物，即云：“散鬻于市。”无从追究。赴法之日，冤声动天，长吏以闻。先主命员外郎萧俨覆之，俨斋戒祷神，伫雪冤枉。至郡之日，天气晴和，忽有雷声自西北起，至失物家震死一牛，剖其腹，而得所失物。乃是为牛所啖，犹未消溃也。出郑文宝南唐近事。旧集不载。 

按：此非智算所及，盖获冥助尔，实至诚哀矜之效也。
高防校布(邵晔、梁颢二事附)

高防，初事周世宗。知蔡州时，部民王乂为贼所劫，捕得五人，系狱穷治，赃状已具，将加极典。防疑其枉，取赃阅之，召乂问：“所失衫袴是一端布否？”曰：“然。 ”防令校其幅尺，广狭不同，疏密有异。囚乃称冤。问：“何故服罪？”曰：“不任捶楚，求速死耳。”居数日，获其本贼，而五人得释。防后事本朝，终于尚书左丞。见本传。 
按：防校布事，与许宗裔验赃术同。然所获衫袴本非真赃，若其不幸而疏密、广狭如一，则奈何？苟于情理有可疑者，虽赃证符合，亦未宜遽决。 
雍熙中，邵晔谏议，为蓬州录事参军。知州杨全性率而悍，部民十三人被诬为劫盗，悉置于大辟。晔察其枉，白请再劾，不听。乃取二人弃市，余械送阙下。翌日，果获正盗。全坐削籍为民。晔赐绯鱼，授光禄寺丞。见晔本传。 
景德中，梁颢内翰知开封府时，开封县尉张易捕盗八人，狱成，坐流。既决，乃获真盗。御史台劾问得实，官吏皆坐贬责。见当时诏令。 
此乃但凭赃证，不察情理，而遽决之者也。盖赃或非真，证或非实，唯以情理察之，然后不致枉滥。可不鉴哉！可不谨哉！
向敏中诘僧(王晦叔一事附)

向敏中丞相，判西京。有僧暮过村舍求宿，主人不许。求寝于门外车箱中，许之。是夜，有盗入其家，携一妇人并囊衣，逾墙出。僧不寐，适见之。自念不为主人所纳，而强求宿，明日必以此事疑我，而执诣县矣。因亡去。夜走荒草中，忽坠眢井。而逾墙妇人已为人所杀，尸在井中，血污僧衣。主人踪迹，捕获送官。不堪掠治，遂自诬，云：“与妇人奸，诱以俱亡。恐败露，因杀之，投尸井中。不觉失脚，亦坠于井。赃与刀在井旁，不知何人持去。”狱成，皆以为然。敏中独以赃、仗不获，疑之。诘问数四，僧但云：“前生负此人命，无可言者。”固问之，乃以实对。于是密遣吏访其贼，食于村店，有妪闻其自府中来，不知其吏也，问曰：“僧某狱如何？”吏绐之曰：“昨日已笞死于市矣。”妪叹息曰：“今若获贼，如何？”吏曰：“府已误决此狱，虽获贼，不敢问也。”妪曰：“然则言之无害。彼妇人，乃此村少年某甲所杀也。”吏问：“其人安在？”妪指示其舍。吏往捕，并获其赃，僧始得释。一府咸以为神。见司马光丞相涑水纪闻。 
按：士之察狱，苟疑其冤，虽囚无冤词，亦不可遽决。 
王晦叔丞相知潞州时，有杀人狱已具，晦叔察情非是，而面讯之。其人自谓不获真杀人者无免理，终不自明。僚属皆言无足疑。固留不决，而密以物色捕杀人者，得之。作辨狱记，以戒理官。见尹洙龙图所撰神道碑。 
此其终不自明，与僧云“无可言者”类矣。而皆不敢遽决，卒能获贼释冤，岂非尽心矜谨之效欤！
钱若水访奴(姜遵一事附)

