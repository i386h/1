<!-- { "loadSidebar": true } -->
　　钦定四库全书
　　管子卷十七
　　唐　房龄　注
　　七臣七主第五十二　　　　　　　　襍篇三
　　或以平虚请论七主之过【谓平意虚心也七主据下唯有六者皆过主能无此六者过则为一是主也过主六是主一故曰七主也】得六过一是以还自镜以知得失【得六过则为一是以自鉴得失可知也】以绳七臣得六过一是呜呼美哉成事疾【疾美也绳谓弹正也言以六过绳七臣令臣无六过是故为一君臣咸有一德故能成美也】申主任势守数以为常【申谓陈用法令】周听近逺以续明【逺近之事周而听之则其明不絶】皆要审则法令固赏罚必则下服度【事皆得要而详审则法令固赏罚必而下皆服其法度也】不备待而得和则民反素也【谓以道德理世之君至仁感物德和自此而至故人皆反于朴素今中主不能然故以为过也】惠主丰赏厚赐以竭藏赦奸纵过以伤法藏竭则主权衰法伤则奸门闿故曰泰则反败矣【谓为惠太过故反成败也】侵主好恶反法以自伤【越法行事谓之侵所好所恶皆反于法故自伤】喜决难知以塞明【决难知则理不当故明塞也】从狙而好小察【狙伺也谓旣任臣有所为必从而伺之】事无常而法令申不则国失势【古伍字谓偶合也言虽申布法令于事不合法旣不行所以失势也】芒主目伸五色耳常五声【芒谓芒然不晓识之貌伸谓放恣也】四邻不计【四邻与己为隟不计度而知之也】司声不听【司声之官随君所好不为听其理乱之音也】则臣下恣行而国权大倾不则所恶及身【所为旣不合理故恶还及身】劳主不明分职上下相干【言失任臣之理劳而无功故曰劳主】臣主同则刑振以丰丰振以刻【臣主同势则俱奋威权故刑罚大振而且丰多刑丰而又妄振非刻而何也】去之而乱临之而殆则后世何得【权臣振主君欲去之必为乱任而临之必危殆旣乱且危败亡必及故后代无得也】振主喜怒无度严诛无赦【动发威严谓之振也】臣下振怒不知所错则人反其故【故为先君之理】不则法数日衰而国失固【举措旣不合理故数衰而国失固】芒主通人情以质疑故臣下无信尽自治其事则事多【旣不自晓故下通人情以问所疑则臣下无所取信皆自任胷臆以理其事人人生事故事多也】多则昬昬则缓急俱植【植立也旣昬而不明故缓急之事俱可立】不则见所不善【所为旣不合理故其所见之事皆不善】余力自失而罚【尚有执权余力已不自责乃迁怒而罚之】故主虞而安【虞度也主能度冝而行故安但主能度而安则致下数事】吏肃而严民朴而亲官无邪吏朝无奸臣下无侵争世无刑民【凡此皆主虞而安故也】故一人之治乱在其心【在其心之邪正】一国之存亡在其主【在其主之智愚】天下得失道一人出【道从也一人为主也明主得阍主失】主好本则民好垦草莱【本谓农桑也】主好货则人贾市主好宫室则工匠巧主好文采则女工靡夫楚王好小而美人省食吴王好劒而国士轻死死与不食者天下之所共恶也然而为之者何也从主之所欲也而况愉乐音声之化乎夫男不田女不缁【缁谓黒缯】工技力于无用【谓勤力于无用之器物也】而欲土地之毛【毛谓嘉苗】仓库满实不可得也土地不毛则人不足人不足则逆气生【不足则怨怒故逆上之气生】逆气生则令不行然彊敌发而起虽善者不能存【谓善为计谋】何以効其然也曰昔者桀纣是也诛贤忠近谗贼之士而贵妇人好杀而不勇好富而忘贫驰猎无穷鼓乐无厌瑶台玉餔不足处【玉餔犹玉食】驰车千驷不足乘材女乐三千人【谓有材能之女乐也】钟石丝竹之音不絶百姓罢乏君子无死【言不为君致死】卒莫有人人有反心遇周武王遂为周氏之禽【为周所禽获也】此营于物而失其情者也【物谓台榭车音所为侈靡者】愉于淫乐而忘后患者也故设用无度国家踣【踣谓散亡】举亊不时必受其菑夫仓库非虚空也【必侈费无度故空】商宦非虚坏也【必弃本逐末故坏也】法令非虚乱也【必上替下陵故乱】国家非虚亡也【必倒道背理故亡也】彼时有春秋嵗有败凶政有急缓政有急缓故物有轻重【政急物轻政缓物重】嵗有败凶故民有义不足【嵗旣败凶虽有义事不足以行其礼】时有春秋故谷有贵贱【春谷贵秋谷贱】而上不调淫故游商得以什伯其本也【淫过也谓谷物过于贵贱则上当収散以调之此之不为故游商得什伯之赢以弃其本也】百姓之不田贫富之不訾皆用此作【訾限也皆从不调淫而作也】城郭不守兵士不用皆道此始【道从】夫亡国踣家者非无壤土也其所事者非其功也夫凶嵗雷旱非无雨露也其燥湿非其时也乱世烦政非无法令也其所诛赏者非其人也暴主迷君非无心腹也其所取舍非其术也故明主有六务四禁六务者何也一曰节用二曰贤佐三曰法度四曰必诛五曰天时六曰地宜四禁者何也春无杀伐无割大陵【割谓掘徙之也】倮大衍【倮谓焚烧令荡然俱尽】伐大木斩大山行大火诛大臣収谷赋【凡此春之禁也】夏无遏水达名川【谓偃塞小水合大水】塞大谷动土功射鸟兽【凡此夏之禁】秋无赦过释罪缓刑冬无赋爵赏禄伤伐五谷【五谷之藏】故春政不禁则百长不生夏政不禁则五谷不成秋政不禁则奸邪不胜冬政不禁则地气不藏四者俱犯则隂阳不和风雨不时大水漂州流邑【漂流谓满溢于隄防故漂流城邑】大风漂屋折树火暴焚地燋草【旱甚则草燋】天冬雷地冬霆【霆震】草木夏落而秋荣蛰虫不藏宜死者生宜蛰者鸣苴多螣蟇【苴谓草之翳荟】山多虫【即蚉】六畜不蕃民多夭死国贫法乱逆气下生故曰台榭相望者亡国之庑也驰车充国者追寇之马也【追犹召也言驰车所以召寇】羽劒珠饰者斩生之斧也文采纂组者燔功之窑也明王知其然故逺而不近也能去此取彼则人主道备矣【此谓珠饰等物彼谓节用爱民】夫法者所以兴功惧暴也律者所以定分止争也令者所以令人知事也法律政令者吏民规矩绳墨也夫矩不正不可以求方绳不信【音申】不可以求直法令者君臣之所共立也权势者人主之所独守也故人主失守则危臣吏失守则乱罪决于吏则治【有罪者吏必能决决之故理】权断于主则威民信其法则亲是故明王审法愼权下上有分【下愼罚上执权各有其分也】夫凡私之所起必生于主【主不好本则私生】夫上好本则端正之士在前【本谓道德之政】上好利则毁誉之士在侧【好利则倾巧故毁誉之士在侧】上多喜善赏不随其功则士不为用【虽曰好善及其有功则不能赏故曰士不为用】数出重法而不克其罪则奸不为止【克为胜伏】明王知其然故见必然之政立必胜之罚故民知所必就而知所必去推则往召则来如坠重于髙如渎水于地【以譬招来之易也】故法不烦而吏不劳民无犯禁故有百姓无怨于上上亦法臣法【言亦为臣立法】断名决无诽誉【依名而断决则理当而事惬故无诽誉】故君法则主位安臣法则货赂止而民无奸呜呼美哉名断言泽【依名而断则其言顺而泽】饰臣克亲贵以为名【虚名求实之饰克胜也谓不求亲贵以自克胜特此为名】恬爵禄以为髙【佯弃爵禄以自安恬以此为髙】好名则无实【美名外内实必防】为髙则不御【恬爵禄者君不能御也】故记曰无实则无势【势必以实生】失辔则马焉制【制马必以辔制臣必以禄】侵臣亊小察以折法令【枉法行事谓之侵】好佼反而行私请【佼谓佷诈也背理为反】故私道行则法度侵【不侵法度则无以成其私】刑法繁则奸不禁主严诛则失民心乱臣多造钟鼔众饰妇女以惽上故上惽则隟不计而司声直禄【上既惽暗虽有危亡之隟不能计度而知之其司声之官直得禄而已不忧其职务也】是以谄臣贵而法臣贱此之谓微孤【谄贵法贱则危亡日至故其君衰微而孤独】愚臣深罪厚罚以为行【深文入罪厚致其罚此愚臣之行】重赋敛多兊道以为上【兊恱也谓多赋敛以恱道于君】使身见憎而主受其谤【厚罚多敛人必憎之】故记称之曰愚忠谗贼此之谓也【愚臣虽有忠于主乃比之谗贼】奸臣痛言人情以惊主【痛甚极之辞】开罪党以为雠【开引罪党上闻于君与之为雠】除雠则罪不辜【彼但雠耳未必皆有罪今而除之则罪不辜之人也】罪不辜则与雠居【旣杀不辜则人皆雠已故所与居者莫非雠也】故善言可恶以自信而主失亲【好言可恶之事以告于君此求君之信己也君果信之则失其所亲也】乱臣自为辞功禄明为下请厚赏【己有功当得禄则佯辞之以为名其下未必当赏则明然为之请以求众心也】居为非母动为善栋【其居也与众非者为母其动也与佯为善者为栋梁也】以非买名以是伤上【其所以买名者用非道虽曰为之必伤于上】而众人不知之谓微攻【言为伪善渐攻于君】
　　禁藏第五十三　　　　　　　　　　　　襍篇四
