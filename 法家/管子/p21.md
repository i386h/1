<!-- { "loadSidebar": true } -->
　　桓公自莒反于齐使鲍叔牙为宰鲍叔辞曰臣君之庸臣也君有加惠于其臣使臣不冻饥则是君之赐也若必治国家则非臣之所能也其唯管夷吾乎臣之所不如管夷吾者五寛惠爱民臣不如也治国不失秉臣不如也【秉柄也柄所操以作事国柄者赏罚之纪要也】忠信可结于诸侯臣不如也制礼义可法于四方臣不如也介胄执枹立于军门使百姓皆加勇臣不如也【枹击鼔槌】夫管仲民之父母也将欲治其子不可弃其父母公曰管夷吾亲射寡人中钩殆于死今乃用之可乎鲍叔曰彼为其君动也君若宥而反之其为君亦犹是也公曰然则为之奈何鲍叔曰君使人请之鲁公曰施伯鲁之谋臣也彼知吾将用之必不吾予也鲍叔曰君诏使者曰寡君有不令之臣在君之国愿请之以戮羣臣【戮以狥羣臣】鲁君必诺且施伯之知夷吾之才必将致鲁之政【既知其材故授以国政】夷吾受之则鲁能弱齐矣夷吾不受彼知其将反于齐必杀之公曰然则夷吾受乎鲍叔曰不受也夷吾事君无二心公曰其于寡人犹如是乎对曰非为君也为先君与社稷之故君若欲定宗庙则亟请之不然无及也公乃使鲍叔行成【成平也与鲁平】曰公子糺亲也请君讨之鲁人为杀公子糺又曰管仲雠也请受而甘心焉鲁公许诺施伯谓鲁侯曰勿予非戮之也将用其政也【用之使知政】管仲者天下之贤人也大器也在楚则楚得意于天下在晋则晋得意于天下在狄则狄得意于天下今齐求而得之则必长为鲁国忧君何不杀而受之其尸鲁君曰诺将杀管仲鲍叔进曰杀之齐是戮齐也【言戮以狗齐也】杀之鲁是戮鲁也弊邑寡君愿生得之以徇于国为羣臣僇【戮之以诫羣臣】若不生得是君与寡君贼比也【言亲吾贼】非敝邑之君所谓也使臣不能受命于是鲁君乃不杀遂生束缚而柙以予齐【柙槛】鲍叔受而哭之三举【三举其声伪哀其将死也】施伯从而笑之【笑其伪也】谓大夫曰管仲必不死夫鲍叔之忍不僇贤人【言多所容忍必不僇贤人】其智称贤以自成也【称举也】鲍叔相公子小白先入得国【得国人心】管仲召忽奉公子糺后入与鲁以战能使鲁败【谓鲁师与齐战能使鲁败而齐克也】功足以得天与失天其人事一也【管仲本图将立小白今能败鲁而胜齐是其功也故于齐为得天于鲁为失天至于能成人事则一】今鲁惧杀公子糺召忽囚管仲以予齐鲍叔知无后事【既得管仲则知后无祸难之事也】必将勤管仲以劳其君【必探管仲本败鲁胜齐之意以成其功勤而慰劳其君也】愿以显其功众必予之【愿君试用管仲以显其定齐之功如此众必与之与许也】有得力死之功犹尚可加也显生之功将何如是【假令管仲力死成功但一时之事耳犹尚可加况不耻垢辱忍而生全齐将得之而霸以显其本谋之功何善如之乎言不可加也】昭徳以贰君也【言昭管仲之徳以为君之副贰】鲍叔之知不是失也【以鲍叔之智能及此图必不失也】至于堂阜之上【堂阜地名】鲍叔祓而浴之三【祓谓除其凶邪之气】桓公亲迎之郊管仲诎缨揷衽【示将就戮】使人操斧而立其后【操斧者将受斧钺之诛也】公辞斧三然后退之【退操斧者】公曰垂缨下衽寡人将见管仲再拜稽首曰应公之赐杀之黄泉死且不朽【言君赐之死尚感恩不朽况生之乎】公遂与归礼之于庙三酌而问为政焉曰昔先君襄公高台广池湛乐饮酒田猎罼弋不聴国政卑圣侮士唯女是崇九妃六嫔【九妃谓诸侯所娶九女天子九嫔诸侯六也】陈妾数千食必粱肉衣必文绣而戎士冻饥戎马待游车之弊【游车弊然后以为戎车】戎士待陈妾之余【陈妾食余然后以食戎士】倡优侏儒在前而贤大夫在后是以国家不日益不月长吾恐宗庙之不扫除社稷之不血食敢问为之奈何管子对曰昔吾先王周昭王穆王世法文武之逺迹以成其名合羣国比校民之有道者设象以为民纪【校试其人有道者与之设法象而为人纪】式美以相应比缀以书原本穷末【其所用美事必令始终相应然后次比缉缀书之简防故能原其本穷其末无不错综也】劝之以庆赏糺之以刑罚粪除其颠旄【颠谓髙之顶人或不垦辟旄者所以誓勒兵士言能务农息兵故粪其颠而除其旄】赐予以镇抚之以为民终始公曰为之奈何管子对曰昔者圣王之治其民也参其国而伍其鄙定民之居成民之事以为民纪谨用其六秉如是而民情可得而百姓可御桓公曰六秉者何也管子曰杀生防贱贫富此六秉也桓公曰参国奈何管子对曰制国以为二十一乡商工之乡六士农之乡十五公帅十一乡高子帅五乡国子帅五乡参国故为三军公立三官之臣【谓三军之官也】市立三乡工立三族泽立三虞山立三衡【自三乡已下毎皆置具官】制五家为轨轨有长十轨为里里有司四里为连连有长十连为乡乡有良人三乡一帅桓公曰五鄙奈何管子对曰制五家为轨轨有长六轨为邑邑有司十邑为率率有长十率为乡乡有良人三乡为属属有帅五属一大夫武政聴属【以武为政者聴于属】文政聴乡各保而聴【乡属之聴各自保之】毋有淫佚者桓公曰定民之居成民之事奈何管子对曰士农工商四民者国之石民也【四者国之本犹柱之石也故曰石也】不可使杂处杂处则其言哤其事乱【哤乱也】是故圣王之处士必于闲燕【处士闲燕则谋议审】处农必就田壄处工必就官府处商必就市井【市井必四方若造井之制故曰市井】今夫士羣萃而州处闲燕【毎州之士羣萃共处闲燕谓学校之处】则父与父言义子与子言孝其事君者言敬长者言爱幼者言弟旦昔从事于此【旦昔犹朝夕也】以教其子弟少而习焉其心安焉不见异物而迁焉【异物谓异事非其所当习者】是故其父兄之教不肃而成其子弟之学不劳而能夫是故士之子常为士今夫农羣萃而州处审其四时权节【于四时中又权量其节之早晚】具备其械器用【械器皆为田器】比耒耜谷芨【比偶其耒耜及谷芨谷芨小于耒耜一人执之以随耒耜之后重治其阙遗芨音棰】及寒击槀除田以待时乃耕【冬寒之月即击去其草之槀者修除其田以待春之耕也】深耕均种疾耰【耰谓复种既已均种当疾耰之】先雨芸耨以待时雨时雨既至挟其枪刈耨镈【在掖曰挟枪桩也刈鎌也耨镃防也镈鉏也】以旦暮从事于田壄税衣就功【脱其常服以就功役便事而省费】别苗莠列疏遬【遬宻也谓苗之疏宻当均列之】首戴苎蒲【苎蒋也编苎与蒲以为笠】身服袯襫【袯襫谓麤坚之衣可以任苦著者也】沾体涂足暴其髪肤尽其四支之力以疾从事于田野少而习焉其心安焉不见异物而迁焉是故其父兄之教不肃而成其子弟之学不劳而能是故农之子常为农朴野而不慝【农人之子朴质而野不为奸慝】其秀才之能为士者则足赖也【农人之子有秀异之材可为士者即所谓生而知之不习而成者也故其贤足可赖也】故以耕则多粟以士则多贤是以圣王敬畏戚农【以农民能致粟又秀材生焉故圣王敬畏农而戚近之】今夫工羣萃而州处相良材审其四时辨其功苦【功谓坚美苦谓滥恶】权节其用论比计制断器尚完利【裁断为器贵于完利】相语以事相示以功相陈以巧相高以知事【以其能知器用之事相高】旦昔从事于此以教其子弟少而习焉其心安焉不见异物而迁焉是故其父兄之教不肃而成其子弟之学不劳而能夫是故工之子常为工今夫商羣萃而州处观凶饥审国变察其四时而监其乡之货【监视也】以知其市之贾负任担荷服牛辂马以周四方料多少计贵贱以其所有易其所无买贱鬻贵是以羽旄不求而至竹箭有余于国竒怪时来珍异物聚旦昔从事于此以教其子弟相语以利相示以时相陈以知贾【贾知物价相与陈説】少而习焉其心安焉不见异物而迁焉是故其父兄之教不肃而成其子弟之学不劳而能夫是故商之子常为商相地而衰其政则民不移矣【相地沃瘠以差具政则人安其沃瘠而不移衰差也音楚危反】正旅旧则民不惰【国之军旅正之以从旧贯则禀令而不惰】山泽各以其时至则民不茍【茍谓非时入山泽也】陵陆丘井田畴均则民不惑无夺民时则百姓富牺牲不劳则牛马育【过用谓之劳】桓公又问曰寡人欲修政以干时于天下其可乎【干求也时时见曰防欲求天下诸侯修时见之防】管子对曰可公曰安始而可管子对曰始于爱民公曰爱民之道奈何管子对曰公修公族家修家族使相连以事相及以禄则民相亲矣【相连以亊则人惯狎相及以禄则恩情生故有亲也】放旧罪修旧宗立无后则民殖矣【放旧罪则全人命修旧宗则收散亲立无后则继絶世故人殖殖生也】省刑罚薄赋敛则民富矣乡建贤士使教于国则民有礼矣出令不改则民正矣此爱民之道也公曰民富而以亲则可以使之乎管子对曰举财长工以止民用【工能积财举而长之民则慕而不费用矣】陈力尚贤以劝民知【贤能陈力而崇上之民则劝而学知矣】加刑无苛以济百姓行之无私则足以容众矣出言必信则令不穷矣此使民之道也桓公曰民居定矣事已成矣吾欲从事于天下诸侯其可乎【欲从防事】管子对曰未可民心未吾安公曰安之奈何管子对曰修旧法择其善者举而严用之慈于民予无财【贫无财者当施与之】寛政役敬百姓则国富而民安矣公曰民安矣其可乎管仲对曰未可君若欲正卒伍修甲兵则大国亦将正卒伍修甲兵君有征战之事则小国诸侯之臣有守圉之备矣然则难以速得意于天下公欲速得意于天下诸侯则事有所隠而政有所寓【不显习其兵事故曰事有所隠军政寓之田猎故曰政有所寓】公曰为之奈何管子对曰作内政而寓军令焉为高子之里为国子之里为公里三分齐国以为三军择其贤民使为里君【毎里皆使贤者为君】乡有行伍卒长则其制令且以田猎因以赏罚【因田猎之功过行赏罚】则百姓通于军事矣桓公曰善于是乎管子乃制五家以为轨轨为之长十轨为里里有司四里为连连为之长十连为乡乡有良人以为军令是故五家为轨五人为伍轨长率之十轨为里故五十人为小戎里有司率之四里为连故二百人为卒连长率之十连为乡故二千人为旅乡良人率之五乡一师故万人一军五乡之师率之三军故有中军之鼔【中军则公之里卒也】有高子之鼔有国子之鼓春以田曰搜振旅【因寓军政而且整旅】秋以田曰狝治兵【顺杀气因治兵】是故卒伍政定于里军旅政定于郊内教既成令不得迁徙故卒伍之人人与人相保家与家相爱少相居长相游祭祀相福死丧相恤祸福相忧居处相乐行作相和哭泣相哀是故夜战其声相闻足以无乱昼战其目相见足以相识驩欣足以相死是故以守则固以战则胜君有此教士三万人以横行于天下【教士谓先教习之士】诛无道以定周室天下大国之君莫之能圉也正月之朝乡长复事【复白也】公亲问焉曰于子之乡有居处为义好学聪明质仁慈孝于父母长弟闻于乡里者有则以告有而不以告谓之蔽贤其罪五【谓其罪当入于五刑而定其罚】有司已于事而竣【既毕于上事而竣退】公又问焉曰于子之乡有拳勇股肱之力筋骨秀出于众者有则以告有而不以告谓之蔽才其罪五有司已于事而竣公又问焉曰于子之乡有不慈孝于父母不长弟于乡里骄躁淫暴不用上令者有则以告有而不以告谓之下比【下与有罪者比而掩盖之】其罪五有司已于事而竣于是乎乡长退而修徳进贤桓公亲见之遂使役之官【谓授之官而役之所以歴试其材能】公令官长期而书伐以告【伐功也】且令选官之贤者而复之曰有人居我官有功休徳维顺端慤以待时使【以慤善待时待可用之时而使之也】使民恭敬以劝其称秉言则足以补官之不善政【谓此人所称柄之言可以补不善之政】公宣问其乡里而有考验【宣遍也遍问其乡里之人以考其所行皆有事验】乃召而与之坐省相其质以参其成功成事【既有考验召而与坐更省视其质体以参验其所成功之事也】可立而时设问国家之患而不肉【其人既可将立之又时设问国家之患以知智谋之深浅不直相其骨肉而已肉者所谓皮肉也】退而察问其乡里以观其所能而无大过登以为上卿之佐【为卿大夫之佐】名之曰三选【名此人曰三大夫之选】高子国子退而修乡【朝事既毕二大夫又如前退修于乡鲍叔在朝故不言】乡退而修连连退而修里里退而修轨轨退而修家是故匹夫有善故可得而举也匹夫有不善故可得而诛也政既成乡不越长朝不越爵罢士无伍【罢谓乏于徳义者周礼所谓罢人不义之众耻以为伍也】罢女无家【罢女犹罢士众耻娶之故无家】士三出妻逐于境外【三出妻所谓士也防极二三其徳为政者之所忌故逐于境外也】女三嫁入于舂谷【三见出而嫁是不贞顺者也故入于舂谷】是故民皆勉为善士与其为善于乡不如为善于里与其为善于里不如为善于家【家善则乡善矣所谓居家治理可移于官】是故士莫敢言一朝之便皆有终岁之计莫敢以终嵗为议皆有终身之功【修政则人无茍且】正月之朝五属大夫复事于公择其寡功者而谯之曰列地分民者若一何故独寡功何以不及人教训不善政事其不治一再则宥三则不赦公又问焉曰于子之属有居处为义好学聪明质仁慈孝于父母长弟闻于乡里者有则以告有而不以告谓之蔽贤其罪五有司已事而竣公又问焉曰于子之属有拳勇股肱之力秀出于众者有则以告有而不以告谓之蔽才其罪五有司已事而竣公又问焉曰于子之属有不慈孝于父母不长弟于乡里骄躁淫暴不用上令者有则以告有而不以告者谓之下比其罪五有司已事而竣于是乎五属大夫退而修属属退而修连连退而修乡乡退而修卒卒退而修邑邑退而修家是故匹夫有善可得而举匹夫有不善可得而诛政成国安以守则固以战则彊封内治百姓亲可以出征四方立一霸王矣【可谓一霸王之功也】桓公曰卒伍定矣事已成矣吾欲从事于诸侯其可乎管子对曰未可若军令则吾既寄诸内政矣夫齐国寡甲兵吾欲轻重罪而移之于甲兵公曰为之奈何管子对曰制重罪入以兵甲犀胁二防轻罪入兰盾鞈革二防【兰即所谓兰锜兵架也鞈革重革当心着之可以御矢】小罪入以金钧【三十金曰钧】分宥薄罪入以半钧【分宥谓从坐者分其首犯而寛宥之】无坐抑而讼狱者正三禁之而不直则入一束矢以罚之【谓其人自无所坐而被抑屈为讼者正当禁之三日得其不直者则令入束矢也】美金以铸戈劒矛防试诸狗马恶金以铸斤斧鉏夷锯试诸木土【夷锄类也锯镢类也】桓公曰甲兵大足矣吾欲从事于诸侯可乎管仲对曰未可治内者未具也为外者未备也故使鲍叔牙为大谏【所以谏正君】王子城父为将子旗为理【理狱官】戚为田【敎以农事自此已上理内已下理外】隰朋为行【行谓行人也所以通使诸侯】曹宿孙处楚商容处宋季劳处鲁徐开封处卫匽尚处燕审友处晋【令此诸贤各处诸侯之国者所以讽动之令归齐也】又游士八千人奉之以车马衣裘多其资粮财币足之使出周游于四方以号召收求天下之贤士饰玩好使出周游于四方鬻之诸侯以观其上下之所贵好择其沈乱者而先政之【以政正也】公曰外内定矣可乎管子对曰未可邻国未吾亲也公曰亲之奈何管子对曰审吾疆场反其侵地正其封界毋受其货财而美为皮币以极聘頫于诸侯【頫见也】以安四邻则邻国亲我矣桓公曰甲兵大足矣吾欲南伐何主【谓以何国为征伐之主也】管子对曰以鲁为主反其侵地常潜【常潜地名】使海于有【或遇水灾敎令泄于海使有尽也】渠弥于河陼【后敎之穿渠弥亘于河陼】纲山于有牢【敎之立国城必依山以为纲纪而有牢固】桓公曰吾欲西伐何主管子对曰以卫为主反其侵地吉台原姑与防里【皆地名】使海于有弊渠弥于有陼纲山于有牢桓公曰吾欲北伐何主管子对曰以燕为主反其侵地柴夫吠狗【亦地名也】使海于有弊渠弥于有陼纲山于有牢四邻大亲既反其侵地正其封疆地南至于岱隂【谓岱山之北】西至于济北至于海东至于纪随【纪随地名】地方三百六十里三岁治定四嵗教成五岁兵出有敎士三万人革车八百乘诸侯多沈乱不服于天子于是乎桓公东救徐州分吴半【分吴地之半】存鲁蔡陵【蔡陵地名】割越地南据宋郑【既割越地又据宋郑之国以为亲援也】征伐楚济汝水【伐楚时渡汝水】逾方地【谓方城之地】望文山【楚山也】使贡丝于周室【使贡楚丝即所谓檿丝者也堪为琴瑟弦】成周反胙于隆岳【周室有事归胙于齐齐太岳之后故言隆岳】荆州诸侯莫不来服中救晋公禽狄王败胡貉破屠何【屠何东胡之先也】而骑寇始服【北狄以骑为寇】北伐山戎制泠支斩孤竹而九夷始聴海濵诸侯莫不来服西征攘白狄之地遂至于西河【谓龙门之西河】方舟投柎乘桴济河至于石沈【石沈地名】县车束马逾大行与卑耳之貉拘秦夏【与卑耳之貉共拘秦夏之不服者】西服流沙西虞【西虞国名】而秦戎始从故兵一出而大功十二【自救徐州已下有十二也】故东夷西戎南蛮北狄中诸侯国莫不賔服与诸侯饰牲为载书【书谓要盟之辞载之于防】以誓要于上下荐神【谓以上下之神只为盟誓又以其牲荐之于神】然后率天下定周室大朝诸侯于阳谷故兵车之防六乘车之防三九合诸侯一匡天下甲不解垒兵不解翳【翳所以蔽兵谓胁盾之属不解甲于垒不解兵于翳言不用也】弢无弓服无矢【弢弓衣也无弓无矢亦言不用也】寝武事行文道以朝天子葵丘之会天子使大夫宰孔致胙于桓公曰余一人之命有事于文武【有祭事于文王武王之庙也】使宰孔致胙且有后命曰以尔自卑劳【以尔自卑而劳弊】实谓尔伯舅毋下拜桓公召管仲而谋管仲对曰为君不君【君命臣无下拜是不君也】为臣不臣【臣承命而不让是不臣也】乱之本也桓公曰余乘车之会三兵车之会六九合诸侯一匡天下北至于孤竹山戎秽貉拘秦夏西至流沙西虞南至吴越巴防牱不庾雕题黑齿【皆南夷之国号也】荆夷之国莫违寡人之命而中国卑我【中国之人不尊崇乐推使居臣位是卑我也】昔三代之受命者其异于此乎管子对曰夫凤皇鸾鸟不降而鹰隼鸱枭丰庶神不格【庻神不至则未歆其祭享】守不兆【守国之守不兆谓不以信诚告之】握粟而筮者屡中【长者不告而短者告是徳之不至曰长筮短诗曰握粟出卜】时雨甘露不降飘风暴雨数臻五谷不蕃六畜不育而蓬蒿藜【徙吊反】竝兴夫凤皇之文前徳义后日昌【前包徳义后有日昌明先徳义乃可以日昌也】昔人之受命者龙假【假至也】河出图雒出书地出乘黄【乘黄神马也坤利牝马之贞故从地出若汉之渥洼神马之比】今三祥未见有者【三祥谓龙图书乘黄也】虽曰受命无乃失诸乎桓公惧出见客曰天威不违顔咫尺小白承天子之命而毋下拜恐颠蹶于下以为天子羞遂下拜登受赏服大路龙旗九游渠门赤旂【渠门旗名】天子致胙于桓公而不受天下诸侯称顺焉桓公忧天下诸侯鲁有夫人庆父之乱而二君弑死【庆父通庄公夫人姜氏弑子般又弑闵公】国絶无后桓公闻之使高子存之男女不淫【淫乱杂也】马牛选具【选择其善者以成具凡欲以贡齐也】执玉以见请为关内之侯【请为齐关内之侯】而桓公不使也狄人攻邢桓公筑夷仪以封之男女不淫马牛选具执玉以见请为关内之侯而桓公不使也狄人攻卫卫人出旅于曹【旅客也客居曹也】桓公城楚丘封之其畜以散亡故桓公予之系马三百匹【谓马在闲廏系养之言其良也】天下诸侯称仁焉于是天下之诸侯知桓公之为已勤也是以诸侯之归之也譬若市人桓公知诸侯之归己也故使轻其币而重其礼故使天下诸侯以疲马犬羊为币【疲谓瘦也】齐以良马报诸侯以缕帛布鹿皮四分以为币【谓四分其鹿皮】齐以文锦虎豹皮报诸侯之使垂櫜而入攟【丘粉反】载而归【垂櫜言其空也攟收拾也】故钧之以爱致之以利结之以信示之以武是故天下小国诸侯既服桓公莫之敢倍而归之喜其爱而贪其利信其仁而畏其武桓公知天下小国诸侯之多与己也于是又大施忠焉可为忧者为之忧可为谋者为之谋可为动者为之动伐谭莱而不有也诸侯称仁焉通齐国之鱼盐东莱【自东莱通鱼盐于诸侯】使关市几而不正壥而不税【防察也察其奸非而不征税】以为诸侯之利诸侯称寛焉筑蔡鄢陵培夏灵父丘【皆邑名】以卫戎狄之地所以禁暴于诸侯也筑五鹿中牟邺盖与社丘以卫诸夏之地所以示劝于中国也敎大成是故天下之于桓公逺国之民望如父母近国之民从如流水故行地滋逺得人弥众是何也懐其文而畏其武故杀无道定周室天下莫之能圉武事立也定三革【车马人皆有革甲曰三革】偃五兵朝服以济河而无怵惕焉【谓乘车之会朝服济河以与西诸侯盟也】文事胜也是故大国之君慙媿小国诸侯附比是故大国之君事如臣仆小国诸侯驩如父母夫然故大国之君不尊【不以国大加其尊礼】小国诸侯不卑【不以国小而卑其敬】是故大国之君不骄小国诸侯不慑于是列广地以益狭地损有财以与无财周其君子不失成功【周给君子得其力用故不失成功也】周其小人不失成命【周给小人懐徳而归故不失成命也】夫如是居处则顺出则有成功不称动甲兵之事以遂文武之迹于天下【既以朝服济河故不称甲兵文徳成也大国畏威事如臣仆武功立也】桓公能假其羣臣之谋以益其智也其相曰夷吾大夫曰戚隰朋賔胥无鲍叔牙用此五子者何功【言何功而不成】度义光徳继法绍终以遗后嗣贻孝昭穆大霸天下名声广裕不可掩也则唯有明君在上察相在下也
