<!-- { "loadSidebar": true } -->
　　凡赦者小利而大害者也【茍悦众心故曰小利人则习而易犯法故曰大害也】故乆而不胜其祸【犯法渐广转欲危君故曰不胜其祸】毋赦者小害而大利者也【人初不悦故曰小害创而修徳故曰大利也】故乆而不胜其福【家正而天下定则太平可致故曰不胜其福也】故赦者犇马之委辔【必致覆佚也】毋赦者痤【徂禾切疖也】睢之矿石也【疾可瘳也】爵不尊禄不重者不与图难犯危以其道为未可以求之也【以其道未可求故不与尊爵重禄既与之尊爵重禄则可与之图难犯危也】是故先王制轩冕所以着贵贱不求其美设爵禄所以守其服不求其观也使君子食于道小人食于力君子食于道则上尊而民顺小人食于力则财厚而养足上尊而民顺财厚而养足四者备体则胥足上尊时而王不难矣【胥相也】文有三侑【侑寛也】武毋一赦惠者多赦者也先易而后难乆而不胜其祸法者先难而后易乆而不胜其福故惠者民之仇雠也【惠者生其祸故为仇雠也】法者民之父母也【法者生其福故为父母也】太上以制制度其次失而能追之【能追悔也】虽有过亦不甚矣明君制宗庙足以设宾祀不求其美为宫室台榭足以避燥湿寒暑不求其大为雕文刻镂足以辨贵贱不求其观故农夫不失其时百工不失其功商无废利民无游日【无关闭之日】财无砥墆【墆乆积也】故曰俭其道乎
