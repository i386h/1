<!-- { "loadSidebar": true } -->
　　春秋尊王不尊霸与中国不与夷狄始于平王避夷难也是王室迁而微也见于周书文侯之命微王也是王者失赏也费誓善其备夷是诸侯之正也秦誓专征伐是诸侯之失礼也书春秋合体而异世也书以文侯之命终其治也春秋以平王东迁始其微也自东迁六十五年春秋无晋以其亡防乱也及其灭中国之国而后见其行事讥失赏也周之微也幸不夷其宗稷齐桓之功也其中国无与加其盛也其夷狄无与抗其力也见于卫诗美其存中国也春秋无与辞何异也存一国之风无其人则卫夷矣全王道之正与之霸是诸侯可专征伐也夫晋之为霸也异齐逺矣桓正文谲夫桓之为正抑夷狄存中国文之为谲陵中国微王室晋之风也无美其美无功其功外无他焉虽国人不与也然而桓之正非王道之正也以文谲而桓正也桓之功非王道之功也以攘狄而存周也无桓周灭有周桓贼桓卒齐衰楚人灭周周之不幸桓之蚤死也故曰周之存桓之功也桓之不幸管仲之蚤死也故曰桓之功管仲之力也自是楚灭诸国而炽矣今得其著书然后知攘狄之功皆逺略也儒讥霸信刑赏岂王者诋民哉霸严政令岂王者怠忽哉霸乡方畧岂王者不先谋哉霸审劳逸岂王者暴师哉霸谨蓄积岂王者使民不足哉亦时夷狄内聘大者畏威小者懐仁功亦至矣不幸名之不正然奈衰世何孔子曰微管仲吾其被髪左袵此其据也时大宋甲申秋九月二十三日杨忱序

　　管子跋
　　余读管子然后知庄生鼂错董生之语时出于管子也不独此耳凡汉书语之雅驯者率多本管子管子天下之竒文也所以着见于天下后世者岂徒其功烈哉及读心术上下白心内业诸篇则未尝不废书而叹益知其功业之所本然后知世之知管子者殊浅也管子书多古字如専作抟忒作贰宥作侑况作兄释作泽此类甚众大匡载召忽语曰百歳之后吾君卜世犯吾君命而废吾所立夺吾纠也虽得天下吾不生也兄与我齐国之政也而注乃谓召忽呼管仲为兄曰泽命不渝而注乃以为泽恩之命甚陋不可徧举书既雅奥难句而为之注者复缪于训故益使后人疑惑不能究知世房龄所注者非是予求管子书久矣绍兴己未乃从人借得之伏而读者累月始颇窥其义训然舛脱甚众其所未解尚十二三用上下文义及防以经史训故颇为是正其讹谬疑者表而发之其所未解者置之不敢以意穿凿也既又取其间奥于理切于务者抄而藏于家将得善本而卒业焉张嵲跋

　　钦定四库全书
　　管子卷一
　　唐　房龄　注
　　牧民第一【国颂　四维　四顺士经　六亲五法】　　　　经言一
　　凡有地牧民者务在四时【四时所以生成万物也】守在仓廪【食者人之天也】国多财财逺者来地辟举则民留处【举尽也言地尽辟则人留而安居处也】仓廪实则知礼节衣食足则知荣辱上服度则六亲固【服行也上行礼度则六亲各得其所故能感恩而结固之】四维张则君令行故省刑之要在禁文巧【文巧者刑罚所由生】守国之度在饰四维顺民之经在明鬼神祗山川【鬼神山川皆有尊卑之序故敬明之】敬宗庙恭祖旧【谓恭承先祖之旧法】不务天时则财不生不务地利则仓廪不盈野芜旷则民乃菅【菅当为奸】上无量则民乃妄文巧不禁则民乃淫不璋两原则刑乃繁【璋当为章章明也两原谓妄之原上无量也淫之原不禁文巧也能明此法者刑简】不明鬼神则陋民不悟【不悟鬼神有尊卑之异也】不祗山川则威令不闻【言能登封降禅祗祀山川则威令逺闻】不敬宗庙则民乃上校【校效也君无所尊人亦效之】不恭祖旧则孝悌不备四维不张国乃灭亡
　　右国颂【颂容也谓陈为国之形容】
　　国有四维一维絶则倾二维絶则危三维絶则覆四维絶则灭倾可正也危可安也覆可起也灭不可复错也何谓四维一曰礼二曰义三曰防四曰耻礼不逾节义不自进【自进谓不由荐举也】防不蔽恶【隠蔽其恶非贞防也】耻不从枉【诡随邪枉无羞之人】故不逾节则上位安不自进则民无巧诈不蔽恶则行自全不从枉则邪事不生
　　右四维
　　政之所兴在顺民心政之所废在逆民心民恶忧劳我佚乐之民恶贫贱我富贵之民恶危坠我存安之民恶灭絶我生育之能佚乐之则民为之忧劳【君于平康能佚乐人及其危人必为之忧劳下三顺皆然】能富贵之则民为之贫贱能存安之则民为之危坠能生育之则民为之灭絶故刑罚不足以畏其意杀戮不足以服其心【畏意服心在于顺其所欲不在刑罚杀戮】故刑罚繁而意不恐则令不行矣杀戮众而心不服则上位危矣故从其四欲则逺者自亲行其四恶则近者叛之故知予之为取者政之寳也【谓与之生全取其死难也】
　　右四顺
　　错国于不倾之地积于不涸之仓【涸竭也】藏于不竭之府下令于流水之原使民于不争之官明必死之路开必得之门不为不可成不求不可得不处不可久不行不可复错国于不倾之地者授有德也积于不涸之仓者务五谷也藏于不竭之府者养桑麻育六畜也下令于流水之原者令顺民心也使民于不争之官者使各为其所长也【各长其所长则顺而恱故不争也】明必死之路者严刑罚也开必得之门者信庆赏也不为不可成者量民力也不求不可得者不彊民以其所恶也不处不可久者不偷取一世也【谓所处可必使百代常行】不行不可复者不欺其民也【复重也欺民之事不可重行也】故授有德则国安务五谷则食足养桑麻育六畜则民富令顺民心则威令行使民各为其所长则用备严刑罚则民逺邪信庆赏则民轻难量民力则事无不成不彊民以其所恶则诈伪不生不偷取一世则民无怨心不欺其民则下亲其上
　　右士经【士事也经常也谓陈事之可以常行者也】
　　以家为乡乡不可为也【言有家之亲斥以为乡之疎必生怨故不可为也下三事同此】以乡为国国不可为也以国为天下天下不可为也以家为家【一亲也】以乡为乡【二亲也】以国为国【三亲也】以天下为天下【四亲也】毋曰不同生逺者不听【谓家也言有家之亲而谓之曰不与汝同家而生用此以相疎逺者必不听下同】毋曰不同乡逺者不行毋曰不同国逺者不从如地如天何私何亲【五亲也】如月如日唯君之节【六亲也天地日月取其耀临言人君亲下当如天地日月之无私也】御民之辔在上之所贵【言人从上之所贵若马之从辔】道民之门在上之所先【上所先行人必行之其从之若由门矣】召民之路在上之所好恶故君求之则臣得之【君将求之臣已先索得之也】君嗜之则臣食之君好之则臣服之君恶之则臣匿之【一法也】毋蔽汝恶毋异汝度【汝君也】贤者将不汝助言室满室言堂满堂是谓圣王【二法也言堂室事而令满取其露见不隠也】城郭沟渠不足以固守兵甲彊力不足以应敌博地多财不足以有众【言城郭兵甲博地不足以固守应敌有众其固守应敌有众更在有道者也】惟有道者能备患于未形也故祸不萌【三法也】天下不患无臣患无君以使之天下不患无财患无人以分之【可以分与财者贤人也】故知时者可立以为长无私者可置以为政审于时而察于用而能备官者可奉以为君也【四法也】缓者后于事于财者失所亲信小人者失士【五法也】
　　右六亲五法
　　形执第二【自天地以及万物闗诸人事莫不有形势焉夫势必因形而立故形端者势必
　　直状危者势必倾触类莫不然可以一隅而反】　　　　　　经言二
