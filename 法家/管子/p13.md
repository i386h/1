<!-- { "loadSidebar": true } -->
　　课凶饥计师役观台榭量国费而实虗之国可知也凢田野万家之众可食之地方五十里可以为足矣万家以下则就山泽可矣【万家以下其人少可以就山泽逐便利】万家以上则去山泽可矣【万家以上其人多则去山泽就原陆而山泽有禁也】彼野悉辟而民无积者国地小而食地浅也田半垦而民有余食而粟米多者国地大而食地博也国地大而野不辟者君好货而臣好利者也【君臣好货利则妨农功故其野不辟】辟地广而民不足者上赋重流其藏者也【上赋重则人藏流散也】故曰粟行于三百里【赋重则粟贱故人逺行而粜之或逺人来籴也】则国毋一年之积粟行于四百里则国毋二年之积粟行于五百里则众有饥色其稼亡三之一者命曰小凶【三分常稼而亡其一时有凶灾故也故谓小凶】小凶三年而大凶【比三年不熟故曰大凶也】大凶则众有大遗苞矣【时既大凶无复畜积虽相赈济但苞裹升斗以相遗也】什一之师什三毋事则稼亡三之一【师法也十一而税周礼之通法今乃十三而税无事于旧稼亡三之一也】稼亡三之一而非有故葢积也则道有损瘠矣【既已亡三之一又无故积则道行之人有毁损羸瘠者也】什一之师三年不解非有余食也则民有鬻子矣【既师什一三年而不解此当有余食而不余则以遇嵗凶故也所以人有鬻子者】故曰山林虽近草木虽美宫室必有度禁发必有时是何也曰大木不可独伐也大木不可独举也大木不可独运也大木不可加之薄墙之上【凡此必资众力则妨农事故宫室须有度禁发须有时也】故曰山林虽广草木虽美禁发必有时国虽充盈金玉虽多宫室必有度江海虽广池泽虽博鱼鼈虽多罔罟必有正【多少小大之止】船网不可一财而成也【必多财然后成】非私草木爱鱼鼈也恶废民于生谷也故曰先王之禁山泽之作者博民于生谷也彼民非谷不食谷非地不生地非民不动【动谓发生谷物】民非作力毋以致财天下之所生生于用力【天下所以存其生各由用力也】用力之所生生于劳身是故主上用财毋已是民用力毋休也【财从力生故用财不已则用力不休也】故曰台榭相望者其上下相怨也【上怨下不供下怨上多税】民毋余积者其禁不必止【民饥贫则为盗贼故禁不止也】众有遗苞者其战不必胜【战士饥则力屈故战不胜】道有损瘠者其守不必固【损瘠则死期将至故守不固也】故令不必行禁不必止战不必胜守不必固则危亡随其后矣故曰课凶饥计师役观台榭量国费实虚之国可知也
　　入州里观习俗聴民之所以化其上【君斯作矣人胥效矣故人莫不化上】而治乱之国可知也州里不鬲【无限鬲也】闾闬不设出入毋时早晏不禁则攘夺窃盗攻击残贼之民毋自胜矣【自从也既不设备则盗贼无从而胜】食谷水巷凿井【谷水巷井则出汲者生其婬放】场圃接【邻家子女易得交通】树木茂【婬非者易为】宫墙毁壊门户不闭外内交通则男女之别毋自正矣乡毋长游【什长游宗也】里毋士舍【士谓里尉每里当置舍使尉居焉】时无防同【乡里每时当有防同所以结恩好也】丧蒸不聚【蒸冬祭名】禁罚不严则齿长辑睦毋自生矣【乡里长弟当以齿也】故昏礼不谨则民不修廉论贤不乡举则士不及行货财行于国则法令毁于官请谒得于上则党与成于下乡官毋法制百姓羣徒不从此亡国弑君之所自生也故曰入州里观习俗聴民之所以化其上者而治乱之国可知也
　　入朝廷观左右本求朝之臣【谓原本防求朝之得失】论上下之所贵贱者而强弱之国可知也功多为上禄赏为下则积劳之臣不务尽力【战功曰多谓积劳之臣论其功多则居于众上及行禄赏翻在众下故不务尽力也】治行为上爵列为下则豪杰材臣不务竭能便辟左右不论功能而有爵禄则百姓疾怨非上贱爵轻禄【左右不论能而有爵禄则百姓非但疾怨非上又轻贱爵禄也】金玉货财商贾之人不论志行而有爵禄也【不论志行使之在爵禄之位也】则上令轻法制毁权重之人不论才能而得尊位则民倍本行而求外势彼积劳之人不务尽力则兵士不战矣豪杰材人不务竭能则内治不别矣百姓疾怨非上贱爵轻禄则上毋以劝众矣上令轻法制毁则君毋以使臣臣毋以事君矣民倍本行而求外势则国之情伪竭在敌国矣【人既倍本求外则国之情伪尽在于敌矣竭尽也】故曰入朝廷观左右本求朝之臣论上下之所贵贱者而彊弱之国可知也
　　置法出令临众用民计其威严寛惠行于其民与不行于其民可知也法虗立而害疏逺【谓其立法但能害疏逺而不行亲近故曰虗立也】令一布而不聴者存【不聴者存是令不行】贱爵禄而毋功者富【无功者富则有功者贫也】然则众必轻令而上位危【轻令则有无君之心故上位危】故曰良田不在战士三年而兵弱【良田所以赏战士不赏则士无战志故兵弱也】赏罚不信五年而破上卖官爵十年而亡倍人伦而禽兽行十年而灭战不胜弱也地四削入诸侯破也离本国徙都邑亡也有者异姓灭也【有其国者异姓之人则宗庙灭也】故曰置法出令临众用民计威严寛惠而行于其民不行于其民可知也
　　计敌与量上意察国本观民产之所有余不足而存亡之国可知也敌国彊而与国弱谏臣死而谀臣尊私情行而公法毁然则与国不恃其亲【谓党与之国不恃己以为亲也】而敌国不畏其彊【寇敌之国不畏己以为彊也】豪杰不安其位而积劳之人不怀其禄悦商贩而不务本货则民偷处而不事积聚豪杰不安其位则良臣出积劳之人不怀其禄则兵士不用民偷处而不事积聚则囷仓空虗如是而君不为变【不改常而更化】然则攘夺窃盗残贼进取之人起矣内者廷无良臣【豪杰不安其位】兵士不用【积劳之人不怀其禄故也】囷仓空虗【民偷处而不事积聚故也】而外有彊敌之忧则国居而自毁矣【居然自致灭毁】故曰计敌与量上意察国本观民产之所有余不足而存亡之国可知也故以此八者观人主之国而人主毋所匿其情矣
　　法禁第十四　　　　　　　　　　　外言五
