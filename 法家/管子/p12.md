<!-- { "loadSidebar": true } -->
　　枢言第十二【枢者居中以运外动而不穷者也言则虑心而发口变而无主者也其用
　　若枢故曰枢言】　　　　　　　　　　　外言三
　　管子曰道之在天者日也【日者万物由之以煦万象由之以显功莫大焉故谓之道也】其在人者心也【心者万物由之以虑万理由之以断云为莫大焉故谓之道】故曰有气则生无气则死生者以其气【日与心以生成为功而生成以气为主此言气者道之用也尤宜重也】有名则治无名则乱治者以其名【物既生成须立法以治之在于名实相副故实称其名则治名重其实则乱】枢言曰爱之利之益之安之四者道之出【四者従道而生故曰道之出也】帝王者用之而天下治矣帝王者审所先所后先民与地则得矣【民者君之地君者民之天先此二者则无所不得也】先贵与骄则失矣【贵而不已则骄骄而不已则亡先此二者则无所不失矣】是故先王慎贵在所先所后人主不可以不慎贵不可以不慎民不可以不慎富慎贵在举贤慎民在置官慎富在务地故人主之卑尊轻重在此三者不可不慎【慎三则尊以重忽三则卑以轻】国有寳有器有用城郭险阻蓄藏寳也【城郭完险阻修则冦盗息蓄藏积民无饥故为寳也】圣智器也【圣无不通智无遗防二者可操以成事故曰器】珠玉末用也【珠玉者饥不可食寒不可衣费多而益少故为未用也】先王重其寳器而轻其末用故能为天下生而不死者二【谓寳与器】立而不立者四【人君虽欲自立而重珠玉则不令得立者四谓喜怒恶欲】喜也者怒也者欲也者恶也者天下之败也而贤者寳之为善者非善也【非善此珠玉也】故善无以为也故先王贵善【贵善蓄藏】王主积于民【无不足】霸主积于将战士【卒奋勇】衰主积于贵人【益其骄】亡主积于妇女珠玉【速其亡也】故先王慎其所积疾之疾之万物之师也为之为之万物之时也强之强之万物之指也凡国有三制有制人者有为人之所制者有不能制人人亦不能制者何以知其然德盛义尊而不好加名于人【加名于人者人亦加之也】人众兵强而不以其国造难生患【患难于人者人亦患难之】天下有大事而好以其国后【谦受益也】如此者制人者也【下人者在人上】德不盛义不尊而好加名于人人不众兵不强而好以其国造难生患恃与国幸名利【言恃党与之国又不为推譲每辄幸其名利也】如此者人之所制也【陵人者人反陵之息侯伐郑之比】人进亦进人退亦退人劳亦劳人逸亦逸进退劳佚与人相胥【胥视也常视人与之俱进退劳佚也】如此者不能制人人亦不能制也爱人甚而不能利也【爱甚不利生其怨心】憎人甚而不能害也【憎甚不害生其贼心】故先王贵当【爱必利憎必害】贵周【深密不测则周也】周者不出于口不见于色一龙一蛇【一则为龙一则为蛇喻人行藏】一日五化之谓周【行蔵五变故曰五化】故先王不以一过二【以少喻多众所惊也】先王不独举不擅功【独举擅功人之所疾】先王不约束不结纽约束则解【有束故可得而解】结纽则絶【有纽故可得而絶】故亲不在约束结纽【相亲从心生也】先王不货交【货交则人心有亲疏】不列地【列地则人心有向背】以为天下天下不可改也【亲疎向背是其改也改为分别】而可以鞭棰使也【若乃不改而以鞭棰威之则无思不服】时也利也出为之也【先王有所出为必上得天时下尽地利】余目不明余耳不聪【茍非时利虽目视有余不用其明耳听有余不用其聪也】是以能继天子之容【天子之容时利而已】官职亦然【亦时利也】时者得天义者得人【义即利也】既时且义故能得天与人先王不以勇猛为边竟则边竟安边竟安则邻国亲邻国亲则举当矣人故相憎也人之心悍故为之法法出于礼礼出于治治礼道也万物待治礼而后定凡万物隂阳两生而参视先王因其参而慎所入所出以卑为卑卑不可得以尊为尊尊不可得桀舜是也先王之所以最重也得之必生失之必死者何也唯无得之尧舜禹汤文武孝己斯待以成天下必待以生故先王重之一日不食比嵗歉三日不食比嵗饥五日不食比嵗荒七日不食无国土十日不食无畴类尽死矣先王贵诚信诚信者天下之结也【信诚者所以结固天下之心也】贤大夫不恃宗至士不恃外权坦坦之利不以功坦坦之备不为用【坦坦谓平平非有超而异者故不能立功而成用也】故存国家定社稷在卒谋之间耳圣人用其心沌沌乎博而圜豚豚乎莫得其门【一本作沌乎博而圜豚豚乎莫得而闻也】纷纷乎若乱丝遗遗乎若有从治故曰欲知者知之欲利者利之欲勇者勇之欲贵者贵之彼欲贵我贵之人谓我有礼彼欲勇我勇之人谓我恭彼欲利我利之人谓我仁彼欲知我知之人谓我慜戒之戒之微而异之【人心不同其犹面焉令既顺欲获失时无所收】动作必思之无令人识之卒来者必备之信之者仁也不可欺者智也既智且仁是谓成人贱固事贵不肖固事贤贵之所以能成其贵者以其贵而事贱也贤之所以能成其贤者以其贤而事不肖也恶者美之充也卑者尊之充也贱者贵之充也故先王贵之天以时使地以材使人以德使鬼神以祥使禽兽以力使所谓德者先之之谓也故德莫如先应适莫如后先王用一隂二阳者霸尽以阳者王以一阳二隂者削尽以隂者亡量之不以少多称之不以轻重度之不以短长不审此三者不可举大事能戒乎能敕乎能隠而伏乎能而稷乎能而麦乎春不生而夏无得乎众人之用其心也爱者憎之始也德者怨之本也唯贤者不然先王事以合交德以合人二者不合则无成矣无亲矣凡国之亡也以其长者也人之自失也以其所长者也故善游者死于梁池善射者死于中野命属于食治属于事无善事而有善治者自古及今未尝之有也众胜寡疾胜徐勇胜怯智胜愚善胜恶有义胜无义有天道胜无天道凡此七胜者贵众用之终身者众矣人主好佚欲亡其身失其国者殆其德不足以懐其民者殆明其刑而贱其士者殆诸侯假之威久而不知极已者殆身弥老不知敬其适子者殆蓄藏积陈朽腐不以与人者殆凡人之名三有治也者有耻也者有事也者事之名二正之察之五者而天下治矣名正则治名倚则乱无名则死故先王贵名先王取天下逺者以礼近者以体体礼者所以取天下逺近者所以殊天下之际日益之而患少者惟忠日损之而患多者惟欲多忠少欲智也为人臣者之广道也为人臣者非有功劳于国也家富而国贫为人臣者之大罪也为人臣者非有功劳于国也爵尊而主卑为人臣者之大罪也无功劳于国而贵富者其唯尚贤乎众人之用其心也爱者憎之始也【爱尽而憎】德者怨之本也【德竭而怨生】其事亲也妻子具则孝衰矣其事君也有好业家室富足则行衰矣爵禄满则忠衰矣唯贤者不然【贤者有始有卒】故先王不满也人主操逆人臣操顺先王重荣辱荣辱在为天下无私爱也无私憎也为善者有福为不善者有祸祸福在为故先王重为明赏不费明刑不暴赏罚明则德之至者也故先王贵明天道大而帝王者用爱恶爱恶天下可秘爱恶重闭必固釜鼓满则人概之人满则天概之故先王不满也先王之书心之敬执也而众人不知也故有事事也毋事亦事也吾畏事不欲为事吾畏言不欲为言故行年六十而老吃也

　　管子卷四
　　钦定四库全书
　　管子卷五
　　唐　房龄　注
　　八观第十三　　　　　　　　　　　外言四
　　大城不可以不完郭周不可以外通里域不可以横通【横通谓从旁而通也】闾闬不可以毋阖【阖扉也】宫垣关闭不可以不修故大城不完则乱贼之人谋郭周外通则奸遁逾越者作里域横通则攘夺窃盗者不止闾闬无阖外内交通则男女无别宫垣不备关闭不固虽有良货不能守也故形势不得为非则奸邪之人慤愿【禁御周固形势不得为非则奸邪之人无从生心而变为慤愿】禁罚威严则简慢之人整齐宪令着明则蛮夷之人不敢犯赏庆信必则有功者劝教训习俗者众则君民化变而不自知也【习俗而善不知善之为善犹入芝兰之室不知芳之为芳也】是故明君在上位刑省罚寡非可刑而不刑非可罪而不罪也明君者闭其门塞其涂弇其迹使民母由接于淫非之地【既闭出非之门又塞生过之涂成罪之迹莫不掩匿如此则自然端直欲接淫非之地其路无由也】是以民之道正行善也若性然故罪罚寡而民以治矣
　　行其田野视其耕芸计其农事而饥饱之国可以知也其耕之不深芸之不谨地宜不任草田多秽耕者不必肥荒者不必墝以人猥计其野【猥众也以人众之多少计其野之广狭也】草田多而辟田少者虽不水旱饥国之野也若是而民寡则不足以守其地若是而民众则国贫民饥以此过水旱则众散而不收彼民不足以守者其城不固民饥者不可以使战众散而不收则国为丘故曰有地君国而不务耕芸寄生之君也故曰行其田野视其耕芸计其农事而饥饱之国可知也
　　行其山泽观其桑麻计其六畜之产而贫富之国可知也夫山泽广大则草木易多也壤地肥饶则桑麻易植也荐【子见反】草多衍则六畜易繁也【荐茂草也庄周曰麋鹿食荐】山泽虽广草木毋禁壤地虽肥桑麻毋数荐草虽多六畜有征【征赋】闭货之门也【无货可出若闭门然】故曰时货不遂【时货谓谷帛畜产也】金玉虽多谓之贫国也故曰行其山泽观其桑麻计其六畜之产而贫富之国可知也
　　入国邑视宫室观车马衣服而侈俭之国可知也夫国城大而田野浅狭者其野不足以养其民城域大而人民寡者其民不足以守其城宫营大而室屋寡者其室不足以实其宫室屋众而人徒寡者其人不足以处其室囷仓寡而台榭繁者其藏不足以共其费【囷仓所藏不足以供台榭之费】故曰主上无积而宫室美氓家无积而衣服脩【氓家谓民家也】乘车者饰观望步行者襍文采本资少而末用多者【本资谓谷帛】侈国之俗也国侈则用费用费则民贫民贫则奸智生奸智生则邪巧作故奸邪之所生生于匮不足匮不足之所生生于侈侈之所生生于毋度故曰审度量节衣服俭财用禁侈泰为国之急也不通于若计者【若计谓审度量以下】不可使用国故曰入国邑视宫室观车马衣服而侈俭之国可知也
