<!-- { "loadSidebar": true } -->
　　天之裁大故能兼覆万物地之裁大故能兼载万物人主之裁大故容物多而众人得比焉故曰裁大者众之所比也
　　贵富尊显民归乐之人主莫不欲也故欲民之怀乐巳者必服道德而勿厌也而民怀乐之故曰美人之懐定服而勿厌也
　　圣人之求事也先论其理义计其可否故义则求之不义则止可则求之不可则止故其所得事者常为身寳小人之求事也不论其理义不计其可否不义亦求之不可亦求之故其所得事者未尝为赖也故曰必得之事不足赖也
　　圣人之诺已也先论其理义计其可否义则诺不义则已可则诺不可则巳故其诺未尝不信也小人不义亦诺不可亦诺言而必诺故其诺未必信也故曰必诺之言不足信也
　　谨于一家则立于一家谨于一乡则立于一乡谨于一国则立于一国谨于天下则立于天下是故其所谨者小则其所立亦小其所谨者大则其所立亦大故曰小谨者不大立
　　海不辞水故能成其大山不辞土石故能成其髙明主不厌人故能成其众士不厌学故能成其圣飺【疾移切嫌食貌】者多所恶也谏者所以安主也食者所以肥体也主恶谏则不安人飺食则不肥故曰飺食者不肥体也言而语道徳忠信孝弟者此言无弃者天公平而无私故美恶莫不覆地公平而无私故小大莫不载无弃之言公平而无私故贤不肖莫不用故无弃之言者参伍于天地之无私也故曰有无弃之言者必参之于天地矣明主之官物也任其所长不任其所短故事无不成而功无不立乱主不知物之各有所长所短也而责必备夫虑事定物辩明礼义人之所长而蝚蝯【上如由切下于元切】之所短也缘髙出险蝚蝯之所长而人之所短也以蝚蝯之所长责人故其令废而责不塞故曰坠岸三仞人之所大难也而蝚蝯饮焉
　　明主之举事也任圣人之虑用众人之力而不自与焉故事成而福生乱主自智也而不因圣人之虑矜奋自功而不因众人之力专用巳而不听正谏故事败而祸生故曰伐矜好专举事之祸也
　　马者所乘以行野也故虽不行于野其养食马也未尝解惰也民者所以守战也故虽不守战其治养民也未尝解惰也故曰不行其野不违其马
　　天生四时地生万财以养万物而无取焉明主配天地者也教民以时劝之以耕织以厚民养而不伐其功不私其利故曰能予而无取者天地之配也
　　解惰简慢以之事主则不忠以之事父母则不孝以之起事则不成故曰怠倦者不及也
　　以规矩为方圜则成以尺寸量长短则得以法数治民则安故事不广于理者其成若神故曰无广者疑神事主而不尽力则有刑事父母而不尽力则不亲受业问学而不加务则不成故朝不勉力务进夕无见功故曰朝忘其事夕失其功
　　中情信诚则名誉美矣修行谨敬则尊显附矣中无情实则名声恶矣修行慢易则汚辱生矣故曰邪气袭内正色乃衰也
　　为人君而不明君臣之义以正其臣则臣不知于为臣之理以事其主矣故曰君不君则臣不臣
　　为人父而不明父子之义以教其子而整齐之则子不知为人子之道以事其父矣故曰父不父子不子君臣亲上下和万民辑故主有令则民行之上有禁则民不犯君臣不亲上下不和万民不辑故令则不行禁则不止故曰上下不和令乃不行
　　言辞信动作庄衣冠正则臣下肃言辞慢动作亏衣冠惰则臣下轻之故曰衣冠不正则宾者不肃
　　仪者万物之程式也法度者万民之仪表也礼义者尊卑之仪表也故动有仪则令行无仪则令不行故曰进退无仪则政令不行
　　人主者温良寛厚则民爱之整齐严庄则民畏之故民爱之则亲畏之则用夫民亲而为用主之所急也故曰且怀且威则君道僃矣
　　人主能安其民则事其主如事其父母故主有忧则忧之有难则死之主视民如土则民不为用主有忧则不忧有难则不死故曰莫乐之则莫哀之莫生之则莫死之
　　民之所以守战至死而不衰者上之所以加施于民者厚也故上施厚则民之报上亦厚上施薄则民之报上亦薄故薄施而厚责君不能得之于臣父不能得之于子故曰往者不至来者不极
　　道者扶持众物使得生育而各终其性命者也故或以治乡或以治国或以治天下故曰道之所言者一也而用之者异闻逍而以治一乡亲其父子顺其兄弟正其习俗使民乐其上安其土为一乡主干者乡之人也故曰有闻道而好为乡者一乡之人也
　　民之从有道也如饥之先食也如寒之先衣也如暑之先隂也故有道则民归之无道则民去之故曰道往者其人莫来道来者其人莫往
　　道者所以变化身而之正理者也故道在身则言自顺行自正事君自忠事父自孝遇人自理故曰道之所设身之化也
　　天之道满而不溢盛而不衰明主法象天道故贵而不骄富而不奢行理而不惰故能长守贵富久有天下而不失也故曰持满者与天
　　明主救天下之祸安天下之危者也夫救祸安危者必待万民之为用也而后能为之故曰安危者与人地大国富民众兵强此盛满之国也虽巳盛满无德厚以安之无度数以治之则国非其国而民无其民也故曰失天之度虽满必涸
　　臣不亲其主百姓不信其吏上下离而不和故虽自安必且危之故曰上下不和虽安必危
　　主有天道以御其民则民一心而奉其上故能贵富而久王天下失天之道则民离叛而不听从故主危而不得久王天下故曰欲王天下而失天之道天下不可得而王也
　　人主务学术数务行正理则变化日进至于大功而愚人不知也乱主淫佚邪枉日为无道至于灭亡而不自知也故曰莫知其为之其功旣成莫知其舍之也藏之而无形
　　古者三王五霸皆人主之利天下者也故身贵显而子孙被其泽桀纣幽厉皆人主之害天下者也故身困伤而子孙蒙其祸故曰疑今者察之古不知来者视之往神农教耕生谷以致民利禹身决渎斩髙桥下以致民利汤武征伐无道诛杀暴乱以致民利故明主之动作虽异其利民同也故曰万事之任也异起而同归古今一也
　　栋生桡不胜任则屋覆而人不怨者其理然也弱子慈母之所爱也不以其理动者下瓦则慈母笞之故以其理动者虽覆屋不为怨不以其理动者下瓦必笞故曰生栋覆屋怨怒不及弱子下瓦慈母操棰
　　行天道出公理则逺者自亲废天道行私为则子母相怨故曰天道之极逺者自亲人事之起近亲造怨古者武王地方不过百里战卒之众不过万人然能战胜攻取立为天子而世谓之圣王者知为之之术也桀纣贵为天子富有海内地方甚大战卒甚众而身死国亡为天下僇者不知为之之术也故能为之则小可为大贱可为贵不能为之则虽为天子人犹夺之也故曰巧者有余而拙者不足也
　　明主上不逆天下不圹地故天予之时地生之财乱主上逆天道下絶地理故天不予时地不生财故曰其功顺天者天助之其功逆天者天违之
　　古者武王天之所助也故虽地小而民少犹之为天子也桀纣天之所违也故虽地大民众犹之困辱而死亡也故曰天之所助虽小必大天之所违虽大必削与人交多诈伪无情实偷取一切谓之乌集之交乌集之交初虽相驩后必相咄故曰乌集之交虽善不亲圣人之与人约结也上观其事君也内观其事亲也必有可知之理然后约结约结而不袭于理后必相倍故曰不重之结虽固必解道之用也贵其重也
　　明主与圣人谋故其谋得与之举事故其事成乱主与不肖者谋故其计失与之举事故其事败夫计失而事败此与不可之罪故曰无与不可
　　明主度量人力之所能为而后使焉故令于人之所能为则令行使于人之所能为则事成乱主不量人力令于人之所不能为故其令废使于人之所不能为故其事败夫令出而废举事而败此强不能之罪也故曰毋强不能
　　狂惑之人告之以君臣之义父子之理贵贱之分不信圣人之言也而反害伤之故圣人不告也故曰毋告不知
　　与不肖者举事则事败使于人之所不能为则令废告狂惑之人则身害故曰与不可强不能告不知谓之劳而无功
　　常以言翘明其与人也其爱人也其有德于人也以此为友则不亲以此为交则不结以此有德于人则不报故曰见与之友几于不亲见爱之交几于不结见施之德几于不报四方之所归心行者也
　　明主不用其智而任众人之智不用其力而任众人之力故以众人之智思虑者无不知也以众人之力起事者无不成也能自去而因天下之智力起则身逸而福多乱主独用其智而不任众人之智独用其力而不任众人之力故其身劳而祸多故曰独任之国劳而多祸明主内行其法度外行其理义故邻国亲之与国信之有患则邻国忧之有难则邻国救之乱主内失其百姓外不信于邻国故有患则莫之忧也有难则莫之救也外内皆失孤特而无党故国弱而主辱故曰独国之君卑而不威
　　明主之治天下也必用圣人而后天下治妇人之求夫家也必用媒而后家事成故治天下而不用圣人则天下乖乱而民不亲也求夫家而不用媒则丑耻而人不信也故曰自媒之女丑而不信
　　明主者人未之见而有亲心焉者有使民亲之之道也故其位安而民往之故曰未之见而亲焉可以往矣尧舜古之明主也天下推之而不倦誉之而不厌久逺而不忘者有使民不忘之道也故其位安而民来之故曰久而不忘焉可以来矣
　　日月昭察万物者也天多云气蔽盖者众则日月不明人主犹日月也羣臣多奸立私以拥蔽主则主不得昭察其臣下臣下之情不得上通故奸邪日多而人主愈蔽故曰日月不明天不易也
　　山物之髙者也地险秽不平易则山不得见人主犹山也左右多党比周以壅其主则主不得见故曰山髙而不见地不易也
　　人主出言不逆于民心不悖于理义其所言足以安天下者也人唯恐其不复言也出言而离父子之亲疏君臣之道害天下之众此言之不可复者也故明主不言也故曰言而不可复者君不言也人主身行方正使人有礼遇人有理行发于身而为天下法式者人唯恐其不复行也身行不正使人暴虐遇人不信行发于身而为天下笑者此不可复之行故明主不行也故曰行而不可再者君不行也
　　言之不可复者其言不信也行之不可再者其行贼暴主不行也故曰行而不可再者君不行也
　　言之不可复者其言不信也行之不可再者其行贼暴也故言而不信则民不附行而贼暴则天下怨民不附天下怨此灭亡之所从生也故明主禁之故曰凡言之不可复行之不可再者有国者之大禁也

　　管子卷二十
<子部,法家类,管子>
　　钦定四库全书
　　管子卷二十一
　　唐　房龄　注
　　立政九败解第六十五　　　　　　管子解三
　　人君唯毋听寝兵则羣臣賔客莫敢言兵然则内之不知国之治乱外之不知诸侯强弱如是则城郭毁坏莫之筑补甲兵雕莫之修缮如是则守圉之备毁矣辽远之地谋边竟之士修百姓无圉敌之心故曰寝兵之说胜则险阻不守
　　人君惟毋听兼爱之説则视天下之民如其民视国如吾国如是则无并兼攘夺之心无覆军败将之事然则射御勇力之士不厚禄覆军败将之臣不防爵如是则射御勇力之士出在外矣我能毋攻人可也不能令人毋攻我彼求地而予之非吾所欲也不予而与战必不胜也彼以敎士我以敺众彼以良将我以无能其败必覆军杀将故曰兼爱之说胜则士卒不战
