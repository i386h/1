<!-- { "loadSidebar": true } -->
　　万乘之国兵不可以无主【无所主则无所统一也】土地博大野不可以无吏【无吏则不厉于垦辟】百姓殷众官不可以无长【无长则无所禀令也】操民之命朝不可以无政地博而国贫者野不辟也民众而兵弱者民无取也【兵无主故无所取则】故末产不禁则野不辟赏罚不信则民无取野不辟民无取外不可以应敌内不可以固守故曰有万乘之号而无千乘之用而求权之无轻不可得也【国号万乘及其兵用不满于千如此者权必自轻也】地辟而国贫者舟舆饰台榭广也赏罚信而兵弱者轻用众使民劳也舟车饰台榭广则赋敛厚矣轻用众使民劳则民力竭矣赋敛厚则下怨上矣民力竭则令不行矣下怨上令不行而求敌之勿谋已不可得也欲为天下者必重用其国欲为其国者必重用其民欲为其民者必重尽其民力【重为矜惜之也】无以畜之则往而不可止也【往谓亡去也】无以牧之则处而不可使也【人虽留处无畜牧之道故不可使也】逺人至而不去则有以畜之也民众而可一则有以牧之也见其可也喜之有征【征验也必有恩锡以验见喜无空然矣】见其不可也恶之有刑赏罚信于其所见虽其所不见其敢为之乎【所见之处赏罚既信则所不见惧而从教不敢为非】见其可也喜之无征见其不可也恶之无刑赏罚不信于其所见而求其所不见之为之化不可得也厚爱利足以亲之明智礼足以教之上身服以先之【服行也凡所欲教人在上必身自行之所以率先于下也】审度量以闲之【所以防闲其奸伪也】乡置师以说道之然后申之以宪令劝之以庆赏振之以刑罚【振整也】故百姓皆说为善则暴乱之行无由至矣地之生财有时民之用力有倦而人君之欲无穷以有时与有倦养无穷之君而度量不生于其间【度量不生则赋役无限也】则上下相疾也【上疾下之不供下疾上之无穷】是以臣有弑其君子有弑其父者矣故取于民有度用之有止国虽小必安取于民无度用之不止国虽大必危地之不辟者非吾地也民之不牧者非吾民也凡牧民者以其所积者食之不可不审也其积多者其食多其积寡者其食寡无积者不食或有积而不食者则民离上有积多而食寡者则民不力有积寡而食多者则民多诈有无积而徒食者则民偷幸故离上不力多诈偷幸举事不成应敌不用故曰察能授官班禄赐予使民之机也野与市争民【民务本业则野与市争民】家与府争货【下务藏积则家与府争货】金与粟争贵【所寳惟谷故金与粟争贵】乡与朝争治【官各务其职故乡与朝争治】故野不积草农事先也府不积货藏于民也市不成肆家用足也朝不合众乡分治也故野不积草府不积货市不成肆朝不合众治之至也人情不二故民情可得而御也审其所好恶则其长短可知也观其交游则其贤不肖可察也二者不失则民能可得而官也【二者谓好恶交游也】地之守在城城之守在兵兵之守在人人之守在粟故地不辟则城不固有身不治奚待于人【待谓将治之言身既不能自治则无以治人也】有人不治奚待于家有家不治奚待于乡有乡不治奚待于国有国不治奚待于天下天下者国之本也国者乡之本也乡者家之本也家者人之本也人者身之本也身者治之本也故上不好本事则末产不禁末产不禁则民缓于时事而轻地利轻地利而求田野之辟仓廪之实不可得也商贾在朝则货财上流【若桓灵之费官也】妇言人事则赏罚不信【妇者所以职其蚕织此之不为辄言人事妇人之性险诐故赏罚不信矣】男女无别则民无防耻货财上流赏罚不信民无防耻而求百姓之安难兵士之死节不可得也朝廷不肃贵贱不明长幼不分度量不审衣服无等上下淩节而求百姓之尊主政令不可得也上好诈谋闲欺【闲隔也有所隔碍而欺诳也】臣下赋敛竞得使民偷壹【偷取一时之快】则百姓疾怨而求下之亲上不可得也有地不务本事【本事谓农】君国不能壹民而求宗庙社稷之无危不可得也上恃龟筮好用巫毉则鬼神骤祟故功之不立名之不章为之患者三【茍功不立名不章必为三患下独王贫贱日不足是也】有独王者【谓无党也】有贫贱者有日不足者【有日不足之费也】一年之计莫如树谷十年之计莫如树木终身之计莫如树人【树人谓济而成立之】一树一获者谷也一树十获者木也【果木过十年渐就枯悴故曰十获也】一树百获者人也【人有百年之夀虽使无百年子孙亦有嗣之而报德者故曰百获也】我茍种之如神用之【一种百获近识者莫能测其由故曰如神用也】举事如神唯王之门【王者贵神道设教也】凡牧民者使士无邪行女无淫事士无邪行教也女无淫事训也教训成俗而刑罚省数也【所角反】凡牧民者欲民之正也欲民之正则微邪不可不禁也微邪者大邪之所生也微邪不禁而求大邪之无伤国不可得也凡牧民者欲民之有礼也欲民之有礼则小礼不可不谨也小礼不谨于国而求百姓之行大礼不可得也凡牧民者欲民之有义也欲民之有义则小义不可不行小义不行于国而求百姓之行大义不可得也凡牧民者欲民之有防也欲民之有防则小防不可不修也小防不修于国而求百姓之行大防不可得也凡牧民者欲民之有耻也欲民之有耻则小耻不可不饰也小耻不饰于国而求百姓之行大耻不可得也凡牧民者欲民之修小礼行小义饰小廉谨小耻禁微邪此厉民之道也民之修小礼行小义饰小防谨小耻禁微邪治之本也凡牧民者欲民之可御也欲民之可御则法不可不审法者将立朝廷者也将立朝廷者则爵服不可不贵也爵服加于不义则民贱其爵服民贱其爵服则人主不尊人主不尊则令不行矣法者将用民力者也将用民力者则禄赏不可不重也禄赏加于无功则民轻其禄赏民轻其禄赏则上无以劝民上无以劝民则令不行矣法者将用民能者也将用民能者则授官不可不审也授官不审则民间其治民间其治则理不上通理不上通则下怨其上下怨其上则令不行矣法者将用民之死命者也用民之死命者则刑罚不可不审刑罚不审则有辟就有辟就则杀不辜而赦有罪杀不辜而赦有罪则国不免于贼臣矣故夫爵服贱禄赏轻民间其治贼臣首难此谓败国之教也立政第四【三本　四固　五事　首宪　首事省官　服制　九败　七观】
　　经言四
　　国之所以治乱者三杀戮刑罚不足用也【三谓三本也谓治乱法各有三也】国之所以安危者四城郭险阻不足守也【四谓四固】国之所以富贫者五轻税租薄赋敛不足恃也【五谓五事】治国有三本而安国有四固而富国有五事五事五经也【自三本已上总其目】君之所审者三一曰德不当其位二曰功不当其禄三曰能不当其官此三本者治乱之原也故国有德义未明于朝者则不可加于尊位功力未见于国者则不可授以重禄临事不信扵民者则不可使任大官故徳厚而位卑者谓之过徳薄而位尊者谓之失宁过于君子而毋失于小人过于君子其为怨浅失于小人其为祸深是故国有徳义未明于朝而处尊位者则良臣不进有功力未见于国而有重禄者则劳臣不劝有临事不信于民而任大官者则材臣不用三本者审则下不敢求三本者不审则邪臣上通而便辟制威如此则明塞于上而治壅于下正道捐弃而邪事日长三本者审则便辟无威于国道涂无行禽【无禽兽之行】疏逺无蔽狱孤寡无隠治故曰刑省治寡朝不合众
　　右三本
　　君之所慎者四一曰大德不至仁不可以授国柄【德虽大而仁不至或包藏祸心故不可授国柄】二曰见贤不能让不可与尊位三曰罚避亲贵不可使主兵四曰不好本事不务地利而轻赋敛不可与都邑此四务者安危之本也故曰卿相不得众国之危也大臣不和同国之危也兵主不足畏国之危也民不怀其产国之危也故大德至仁则操国得众见贤能让则大臣和同罚不避亲贵则威行于邻敌好本事务地利重赋敛则民怀其产
　　右四固
　　君之所务者五一曰山泽不救于火草木不植成国之贫也二曰沟渎不遂于隘鄣水不安其藏国之贫也三曰桑麻不植于野五谷不宜其地国之贫也四曰六畜不育于家瓜瓠荤菜百果不备具国之贫也五曰工事竞于刻镂女事繁于文章国之贫也故曰山泽救于火草木植成国之富也沟渎遂于隘鄣水安其藏国之富也桑麻植于野五谷宜其地国之富也六畜育于家瓜瓠荤菜百果备具国之富也工事无刻镂女事无文章国之富也
　　右五事
　　分国以为五乡乡为之师分乡以为五州州为之长分州以为十里里为之尉分里以为十游游为之宗十家为什五家为伍什伍皆有长焉筑障塞匿【匿隠】一道路博出入审闾闬慎筦键筦藏于里尉置闾有司以时开闭闾有司观出入者以复于里尉【复白】凡出入不时衣服不中圏属【羊豕之类也】羣徒【众作役也】不顺于常者闾有司见之复无时若在长家子弟臣妾属役宾客则里尉以谯于游宗游宗以谯于什伍什伍以谯于长家谯敬而勿复【既谯能敬而从命无事可白则是教令行】一再则宥三则不赦凡孝弟忠信贤良儁材若在长家子弟臣妾属役宾客则什伍以复于游宗游宗以复于里尉里尉以复于州长州长以计于乡师乡师以着于士师凡过党其在家属及于长家其在长家及于什伍之长其在什伍之长及于游宗其在游宗及于里尉其在里尉及于州长其在州长及于乡师其在乡师及于士师三月一复六月一计十二月一着凡上贤不过等【谓上贤虽才用絶伦无得过其劳邹】使能不兼官罚有罪不独及【罪必有首从及党与也】赏有功不专与孟春之朝君自听朝论爵赏校官终五日季冬之夕君自听朝论罚罪刑杀亦终五日正月之朔百吏在朝君乃出令布宪于国五乡之师五属大夫皆受宪于太史大朝之日五乡之师五属大夫皆身习宪于君前太史既布宪入籍于太府【入籍者入取籍于太府也】宪籍分于君前五乡之师出朝遂于乡官致于乡属及于游宗皆受宪【宪所以察时令籍所以视功过】宪既布乃反致令焉【致令于君】然后敢就舍宪未布令未致不敢就舍就舍谓之留令死罪不赦五属大夫皆以行车朝出朝不敢就舍遂行至都之日【五属之都】遂于庙致属吏皆受宪宪既布乃发使者致令以布宪之日蚤晏之时宪既布使者以发然后敢就舍宪未布使者未发不敢就舍就舍谓之留令罪死不赦宪既布有不行宪者谓之不从令罪死不赦考宪而有不合于太府之籍者侈曰专制不足曰亏令罪死不赦首宪【嵗朝之宪】既布然后可以布宪【宪谓月朝之宪】
　　右首宪
　　凡将举事令必先出曰事将为其赏罚之数必先明之立事者谨守令以行赏罚计事致令复赏罚之所加有不合于令之所谓者虽有功利则谓之专制罪死不赦首事既布然后可以举事
　　右首事
　　修火宪敬山泽林薮积草夫财之所出以时禁发焉使民于宫室之用薪蒸之所积虞师之事也决水潦通沟渎修障防安水藏使时水虽过度无害于五谷歳虽凶旱有所秎【扶门反】获司空之事也相高下视肥墝观地宜明诏期前后农夫以时钧修焉使五谷桑麻皆安其处由田之事也行乡里视宫室观树蓺简六畜以时钧修焉劝勉百姓使力作毋偷怀乐家室重去乡里乡师之事也论百工审时事辨功苦上完利监壹五乡以时钧修焉使刻镂文采毋敢造于乡工师之事也
　　右省官
