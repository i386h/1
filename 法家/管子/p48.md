<!-- { "loadSidebar": true } -->
　　凡言与行思中以为纪【思合中和以为纲纪】古之将兴者必由此始【必先中和然后可兴】后至就席狭坐则起【狭坐之人见后至者则当起】若有宾客弟子骏作【迅起也】对客无让应且遂行趋进受命【受先生命】所求虽不在必以反命【求虽不得必当反白】反坐复业若有所疑捧手问之师出皆起至于食时先生将食弟子馔馈【馈谓选具其食】摄衽盥潄跪坐而馈置酱错食陈膳毋悖凡置彼食鸟兽鱼鼈必先菜羮【先菜后肉食之次也】羮胾中别【胾谓肉而细切】胾在酱前【逺胾近酱食之便也】其设要方【其陈设食器要令成方也】饭是为卒【旣饭而食则卒也】左酒右酱【左酒右酱隂阳也】告具而退捧手而立三饭二叶【三饭食必二毁叶也】左执虚豆右执挟匕【匕者所以载鼎实故曰挟匕也】周还而贰【贰谓再益】唯嗛之视【食尽日嗛】同嗛以齿【齿类也谓食者则以其所尽之类而进】周则有始柄尺不跪是谓贰纪【豆有柄长尺则立而进之此是再益之纲纪也】先生巳食弟子乃彻趋走进潄拚前敛祭【旣食毕扫席前并搜敛所祭也】先生有命弟子乃食以齿相要坐必尽席【所谓食坐尽前】饭必捧擥羮不以手【当以挟也】亦有据膝毋有隐肘【隐肘则大伏也】旣食乃饱循咡覆手【咡口也覆手而循之所以拭其不洁也】振衽扫席【谓振其底衽以拂席之汚】已食者作抠衣而降旋而乡席各彻其餽如于宾客【宾客食毕亦自彻也】旣彻并器乃还而立【并谓藏去也】凡拚之道实水于盘【次用泛洒】攘臂袂及肘【恐湿其袂且不便于事也】堂上则播洒室中握手【堂上寛故播散而洒室中隘故握手为掬以洒】执箕膺揲厥中有帚【揲舌也旣洒水将扫之故执箕以舌自当置帚于箕中也】入戸而立其仪不忒执帚下箕倚于戸侧【谓倚箕于戸侧也】凡拚之纪必由奥始【西南隅也】俯仰磬折拚毋有彻【彻动也不得触动他物也】拚前而退【谓从前扫而却退也】聚于戸内【谓聚其所扫之秽壤于戸内也】坐板排之【板秽时以手排之也】以叶适已【适已犹向巳也】实帚于箕先生若作乃兴而辞【以拚未毕故辞之令止也】坐执而立【坐执谓独坐执箕也】遂出弃之旣拚反立是协是稽【协合也稽考也谓合考书义也】暮食复礼【谓复朝之礼也】昬将举火执烛隅坐错总之法横于坐所【总设烛之束也】栉之逺近乃承厥火【栉谓烛尽察其将尽之逺近乃更以烛承取火也】居句如矩【句谓着烛处言居烛于句如前烛之法矩法也】蒸间容蒸然者处下【蒸细薪者蒸之间必令容蒸然烛者必处下以焚也】捧椀以为绪【绪然烛烬也椀所以贮绪也】右手执烛左手正栉有堕代烛【烧烛者有堕即令其次代之也】交坐毋倍尊者乃取厥栉遂出是去先生将息弟子皆起敬奉枕席问所何趾俶衽则请有常则否【俶始也变其衽席则当问其所趾若有常处则不请也】先生旣息各就其友相切相磋各长其仪周则复始是谓弟子之纪
　　言昭第六十【亡】　　　　　　　　　襍篇十一
　　脩身第六十一【亡】　　　　　　　　襍篇十二
　　问覇第六十二【亡】　　　　　　　　襍篇十三
　　牧民解第六十三【亡】　　　　　　　管子解一










　　管子卷十九
　　钦定四库全书
　　管子卷二十
　　唐　房龄　注
　　形势解第六十四　　　　　　　　管子解二
　　山者物之髙者也惠者主之髙行也慈者父母之髙行也忠者臣之髙行也孝者子妇之髙行也故山髙而不崩则祈羊至主惠而不解则民奉养父母慈而不解则子妇顺臣下忠而不解则爵禄至子妇孝而不解则美名附故节髙而不解则所欲得矣解则不得故曰山髙而不崩则祈羊至矣
　　渊者众物之所生也能深而不涸则沈玉至主者人之所仰而生也能寛裕纯厚而不苛忮则民人附父母者子妇之所受教也能慈仁教训而不失理则子妇孝臣下者主之所用也能尽力事上则当于主子妇者亲之所以安也能孝弟顺亲则当于亲故渊涸而无水则沈玉不至主苛而无厚则万民不附父母暴而无恩则子妇不亲臣下随而不忠则卑辱困穷子妇不安亲则祸忧至故渊不涸则所欲者至涸则不至故曰渊深而不涸则沈玉极
　　天覆万物制寒暑行日月次星辰天之常也治之以理终而复始主牧万民治天下莅百官主之常也治之以法终而复始和子孙属亲戚父母之常也治之以义终而复始敦敬忠信臣下之常也以事其主终而复始爱亲善养思敬奉教子妇之常也以事其亲终而复始故天不失其常则寒暑得其时日月星辰得其序主不失其常则羣臣得其义百官守其事父母不失其常则子孙和顺亲戚相驩臣下不失其常则事无过失而官职政治子妇不失其常则长幼理而亲疎和故用常者治失常者乱天未尝变其所以治也故曰天不变其常地生养万物地之则也治安百姓主之则也教防家事父母之则也正谏死节臣下之则也尽力共养子妇之则也地不易其则故万物生焉主不易其则故百姓安焉父母不易其则故家事办焉臣下不易其则故主无过失子妇不易其则故亲养备具故用则者安不用则者危地未尝易其所以安也故曰地不易其则
　　春者阳气始上故万物生夏者阳气毕上故万物长秋者隂气始下故万物収冬者隂气毕下故万物藏故春夏生长秋冬収藏四时之节也赏赐刑罚主之节也四时未尝不生杀也主未尝不赏罚也故曰春秋冬夏不更其节也
　　天覆万物而制之地载万物而养之四时生长万物而収藏之古以至今不更其道故曰古今一也
　　蛟龙水虫之神者也乘于水则神立失于水则神废人主天下之有威者也得民则威立失民则威废蛟龙待得水而后立其神人主待得民而后成其威故曰蛟龙得水而神可立也
　　虎豹兽之猛者也居深林广泽之中则人畏其威而载之人主天下之有势者也深居则人畏其势故虎豹去其幽而近于人则人得之而易其威人主去其门而迫于民则民轻之而傲其势故曰虎豹托幽而威可载也风漂物者也风之所漂不避贵贱美恶雨濡物者也雨之所堕不避大小强弱风雨至公而无私所行无常乡人虽遇漂濡而莫之怨也故曰风雨无乡而怨怒不及也
　　人主之所以令则行禁则止者必令于民之所好而禁于民之所恶也民之情莫不欲生而恶死莫不欲利而恶害故上令于生利人则令行禁于杀害人则禁止令之所以行者必民乐其政也而令乃行故曰贵有以行令也
　　人主之所以使下尽力而亲上者必为天下致利除害也故德泽加于天下惠施厚于万物父子得以安羣生得以育故万民驩尽其力而乐为上用入则务本疾作以实仓廪出则尽节死敌以安社稷虽劳苦卑辱而不敢告也此贱人之所以忘其卑也故曰贱有以忘卑起居时饮食节寒暑适则身利而寿命益起居不时饮食不节寒暑不适则形体累而寿命损人惰而侈则贫力而俭则富夫物莫虚至必有以也故曰寿夭贫富无徒归也法立而民乐之令出而民衔之法令之合于民心如符节之相得也则主尊显故曰衔令者君之尊也人主出言顺于理合于民情则民受其辞民受其辞则名声章故曰受辞者名之运也明主之治天下也静其民而不扰佚其民而不劳不扰则民自循不劳则民自试故曰上无事而民自试
　　人主立其度量陈其分职明其法式以莅其民而不以言先之则民循正所谓抱蜀者祠器也故曰抱蜀不言而庙堂旣修
　　将将鸿鹄貌之美者也貎美故民歌之德义者行之美者也德义美故民乐之民之所歌乐者美行徳义也而明主鸿鹄有之故曰鸿鹄将将维民歌之
　　济济者诚庄事断也多士者多长者也周文王诚庄事断故国治其羣臣明理以佐主故主明主明而国治竟内被其利泽殷民举首而望文王愿为文王臣故曰济济多士殷民化之
　　纣之为主也劳民力夺民财危民死寃暴之令加于百姓防毒之使施于天下故大臣不亲小民疾怨天下叛之而愿为文王臣者纣自取之也故曰纣之失也无仪法程式蜚揺而无所定谓之蜚蓬之问蜚蓬之问明主不听也无度之言明主不许也故曰蜚蓬之问不在所賔道行则君臣亲父子安诸生育故明主之务务在行道不顾小物燕爵物之小者也故曰燕爵之集道行不顾明主之动静得理义号令顺民心诛杀当其罪赏赐当其功故虽不用牺牲珪璧祷于鬼神鬼神助之天地与之举事而有福乱主之动作失理义号令逆民心诛杀不当其罪赏赐不当其功故虽用牺牲珪璧祷于鬼神鬼神不助天地不与举事而有祸故曰犠牲珪璧不足以享鬼神
　　主之所以为功者富强也故国富兵强则诸侯服其政邻敌畏其威虽不用宝币事诸侯诸侯不敢犯也主之所以为罪者贫弱也故国贫兵弱战则不胜守则不固虽出名器重宝以事邻敌不免于死亡之患故曰主功有素宝币奚为
　　羿古之善射者也调和其弓矢而坚守之其操弓也审其髙下有必中之道故能多发而多中明主犹羿也平和其法审其废置而坚守之有必治之道故能多举而多当道者羿之所以必中也主之所以必治也射者弓发矢也故曰羿之道非射也
　　造父善驭马者也善视其马节其饮食度量马力审其足走故能取逺道而马不罢明主犹造父也善治其民度量其力审其技能故立功而民不困伤故术者造父之所以取逺道也主之所以立功名也驭者操辔也故曰造父之术非驭也
　　奚仲之为车器也方圜曲直皆中规矩钩绳故机旋相得用之牢利成器坚固明主犹奚仲也言辞动作皆中术数故众理相当上下相亲巧者奚仲之所以为器也主之所以为治也斵削者斤刀也故曰奚仲之巧非斵削也
　　民利之则来害之则去民之从利也如水之走下于四方无择也故欲来民者先起其利虽不召而民自至设其所恶虽召之而民不来也故曰召逺者使无为焉莅民如父母则民亲爱之道之纯厚遇之有实虽不言曰吾亲民而民亲矣莅民如仇雠则民疎之道之不厚遇之无实诈伪并起虽言曰吾亲民民不亲也故曰亲近者言无事焉
　　明主之使逺者来而近者亲也为之在心所谓夜行者心行也能心行德则天下莫能与之争矣故曰唯夜行者独有之乎
　　为主而贼为父母而暴为臣下而不忠为子妇而不孝四者人之大失也大失在身虽有小善不得为贤所谓平原者下泽也虽有小封不得为髙故曰平原之隰奚有于髙
　　为主而惠为父母而慈为臣下而忠为子妇而孝四者人之髙行也髙行在身虽有小过不为不肖所谓大山者山之髙者也虽有小隈不以为深故曰大山之隈奚有于深
　　毁訾贤者之谓訾推誉不肖之谓讆【为刿切】訾讆之人得用则人主之明蔽而毁誉之言起任之大事则事不成而祸患至故曰訾讆之人勿与任大
　　明主之虑事也为天下计者谓之譕臣譕臣则海内被其泽泽布于天下后世享其功久逺而利愈多故曰譕臣者可与逺举
　　圣人择可言而后言择可行而后行偷得利而后有害偷得乐而后有忧者圣人不为也故圣人择言必顾其累择行必顾其忧故曰顾忧者可与致道
　　小人者枉道而取容适主意而偷説备利而偷得如此者其得之虽速祸患之至亦急故圣人去而不用也故曰其计也速而忧在近者往而勿召也举一而为天下长利者谓之举长举长则被其利者众而德义之所见逺故曰举长者可逺见也
