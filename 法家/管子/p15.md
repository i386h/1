<!-- { "loadSidebar": true } -->
　　凡君国之重器莫重于令令重则君尊君尊则国安令轻则君卑君卑则国危故安国在乎尊君尊君在乎行令行令在乎严罚罚严令行则百吏皆恐罚不严令不行则百吏皆喜故明君察于治民之本本莫要于令故曰亏令者死益令者死【増益令者杀无赦】不行令者死留令者死【令当行而故留之】不从令者死五者死而无赦惟令是视【设令者必不赦此五死也】故曰令重而下恐为上者不明令出虽自上而论可与不可者在下【不明之君虽日出令至于可否必与下论而后定如此者臣反制君何令之为】夫倍上令以为威则行恣于己以为私百吏奚不喜之有【倍公则得成私亏令而喜不亦宜乎】且夫令出虽自上而论可与不可者在下是威下系于民也【可否定于下则是威下系也】威下系于民而求上之毋危不可得也【下彊则上危也】令出而留者无罪则是教民不敬也【王言如丝其出如纶所谓敬也留者不诛是教不敬】令出而不行者毋罪行之者有罪是皆教民不聴也【不行无罪行之反诛人之不聴上教之然也】令出而论可与不可者在官是威下分也【官谓百官可否定于百官则是威下分也】益损者毋罪则是教民邪途也【益谓増令者损谓亏令者二者不罪人为邪途上教之然也】如此则巧佞之人将以此成私为交比周之人将以此阿党取与贪利之人将以此收货聚财懦弱之人将以此阿贵事富便辟伐矜之人将以此买誉成名【凡此皆上开其隙则下得縁隙而成奸也】故令一出示民邪途五衢【五衢谓上之五死也死之则五衢塞生之则五衢开】而求上之毋危下之毋乱不可得也【五衢开故也】菽粟不足末生不禁民必有饥饿之色【末生谓以末业为生者也】而工以雕文刻镂相稺也谓之逆【穉骄也人有饥色不息末以杀之反以雕文相骄故谓之逆】布帛不足衣服毋度民必有冻寒之伤而女以美衣锦绣綦组相稺也谓之逆万乘藏兵之国卒不能野战应敌社稷必有危亡之患而士以毋分役相稺也谓之逆【社稷有危人人皆当效死今反以无分役相蹻故谓之逆】爵人不论能禄人不论功则士无为行制死节【爵不论能故不为行制禄不论功故不为死节也】而羣臣必通外请谒取权道行事便辟以贵富【谄事便辟以得贵富】为荣华以相稺也谓之逆【不义富贵志士所以耻反以为荣华而相骄故以为逆】朝有经臣国有经俗民有经产【经常也】何谓朝之经臣察身能而受官不诬于上【无能受官谓之诬上】谨于法令以治不阿党【挠法从私谓之阿党】竭能尽力而不尚得【不贵茍得】犯难离患而不辞死【致身授命】受禄不过其功【不以少求多也】服位不侈其能【不以小居大也】不以毋实虚受者【有功劳而后受禄】朝之经臣也何谓国之经俗所好恶不违于上【从君欲也】所贵贱不逆于令【遵法制也】毋上拂之事【拂违也】毋下比之説毋侈泰之养【节而适也】毋逾等之服【礼而度也】谨于乡里之行【信而悌也】而不逆于本朝之事者【行君令也】国之经俗也何谓民之经产畜长树蓺【畜长谓畜产也】务时殖谷力农垦草禁止末事者民之经产也故曰朝不贵经臣则便辟得进毋功虚取奸邪得行毋能上通【贱经臣则邪臣进】国不服经俗则臣下不顺而上令难行【俗无常故也】民不务经产则仓廪空虚财用不足【轻本务故也】便辟得进毋功虚取奸邪得行毋能上通则大臣不和【小人好事】臣下不顺上令难行则应难不防【人心不一】仓廪空虚财用不足则国毋以固守【人饥则逃散也】三者见一焉则敌国制之矣【见一而制况兼有乎】故国不虚重兵不虚胜民不虚用令不虚行凡国之重也必待兵之胜也而国乃重凡兵之胜也必待民之用也而兵乃胜凡民之用也必待令之行也而民乃用凡令之行也必待近者之胜也而令乃行【先胜服近习令乃得行】故禁不胜于亲贵罚不行于便辟法禁不诛于严重而害于疏逺庆赏不施于卑贱二三而求令之必行不可得也能不通于官受禄赏不当于功号令逆于民心动静诡于时变有功不必赏有罪不必诛令焉不必行禁焉不必止在上位无以使下而求民之必用不可得也将帅不严威民心不专一陈士不死制卒士不轻敌而求兵之必胜不可得也内守不能完外攻不能服野战不能制敌侵伐不能威四邻而求国之重不可得也徳不加于弱小威不信于强大征伐不能服天下而求霸诸侯不可得也威有与两立【下亦有立威者】兵有与分争【征伐有自诸侯出】徳不能怀逺国令不能一诸侯而求王天下不可得也地大国富人众兵彊此霸王之本也然而与危亡为邻矣天道之数人心之变【所以与危亡为邻则以天道数终人心变易故也】天道之数至则反【终于下者则反于上】盛则衰【日中则昃月盈则蚀】人心之变有余则骄【不足者必谦】骄则缓怠夫骄者骄诸侯骄诸侯者诸侯失于外【天子骄则诸侯叛】缓怠者民乱于内【缓怠必轻于治故民乱】诸侯失于外民乱于内天道也【骄怠者必失外乱内此天之道】此危亡之时也若夫地虽大而不并兼不攘夺人虽众不缓怠不傲下国虽富不侈泰不纵欲兵虽强不轻侮诸侯动众用兵必为天下政理此正天下之本而霸王之主也凡先王治国之器三攻而毁之者六明王能胜其攻故不益于三者而自有国正天下【明王虽胜攻于三器亦不加益即胜能自有其国兼正天下】乱王不能胜其攻故亦不损于三者而自有天下而亡【乱王既不能胜攻三器自毁更不灭此三者纵有天下之大而遂灭亡也】三器者何也曰号令也斧钺也禄赏也六攻者何也曰亲也贵也货也色也巧佞也玩好也三器之用何也曰非号令毋以使下非斧钺毋以威众非禄赏毋以劝民六攻之败何也【言六攻能败三器者谓何也】曰虽不聴而可以得存者【谓亲贵也】虽犯禁而可以得免者【谓货色也】虽毋功而可以得富者【谓巧佞玩好也】凡国有不聴而可以得存者则号令不足以使下有犯禁而可以得免者则斧钺不足以威众有毋功而可以得富者则禄赏不足以劝民号令不足以使下斧钺不足以威众禄赏不足以劝民若此则民毋为自用【既有罪不诛有功不赏故人不自用其力也】民毋为自用则战不胜战不胜而守不固守不固则敌国制之矣然则先王将若之何曰不为六者变更于号令不为六者疑错于斧钺不为六者益损于禄赏若此则逺近一心逺近一心则众寡同力众寡同力则战可以必胜而守可以必固非以并兼攘夺也以为天下政治也此正天下之道也








　　管子卷五
<子部,法家类,管子>
　　钦定四库全书
　　管子卷六
　　唐　房龄　注
　　法法第十六　　　　　　　　　　　外言七
　　不法法则事毋常【不设法以法下故事无常】法不法则令不行【虽复设法不得法之冝故令不行】令而不行则令不法也法而不行则修令者不审也【法既得宜而犹不行则以修令者未审之故也】审而不行则赏罚轻也【修令者既审而犹不行则以上轻于赏罚也】重而不行则赏罚不信也【赏罚既重而犹不行则以虽赏罚而不信也】信而不行则不以身先之也【赏罚既信而犹不行则以身不先自行其法也】故曰禁胜于身【身从禁也】则令行于民矣闻贤而不举殆【闻贤不举不若不闻所以有殆】闻善而不索殆见能而不使殆亲人而不固殆同谋而离殆危人而不能殆【危人不能不若不危】废人而复起殆【既废更起或发其宿嫌】可而不为殆【可为而不为多生后悔】足而不施殆【足而不施怨疾必生】几而不密殆【几事不密则害成】人主不周密则正言直行之士危【所谓君不密则失臣】正言直行之士危则人主孤而毋内【防谋毋自入也】人主孤而毋内则人臣党而成羣【君子道消则小人道长也】使人主孤而毋内人臣党而成羣者此非人臣之罪也人主之过也【君不密之过】民毋重罪过不大也【有大过然后有重罪】民毋大过上毋赦也【不赦则惧而修徳】上赦小过则民多重罪积之所生也【所谓积小以成髙大】故曰赦出则民不敬【有罪不诛则安用敬】惠行则过日益【恃恩不恭非过而何】惠赦加于民而囹圄虽实杀戮虽繁奸不胜矣【造奸以待赦也】故曰邪莫如蚤禁之【无使滋蔓蔓难图也】赦过遗善则民不励【善即也】有过不赦有善不遗励民之道于此乎用之矣故曰明君者事断者也君有三欲于民三欲不节则上位危三欲者何也一曰求二曰禁三曰令求必欲得禁必欲止令必欲行求多者其得寡【无厌则难供故其得寡】禁多者其止寡【法令滋章盗贼多有】令多者其行寡【再三则渎故其行寡】求而不得则威日损【独唱莫和非损而何】禁而不止则刑罚侮【愈禁愈犯非侮而何】令而不行则下凌上【不禀其命非凌而何】故未有能多求而多得者也未有能多禁而多止者也未有能多令而多行者也故曰上苛则下不聴下不聴而彊以刑罚则为人上者众谋矣为人上而众谋之虽欲毋危不可得也号令已出乂易之礼义已行又止之度量已制又迁之刑罚已错又移之如是则庆赏虽重民不劝也杀戮虽繁民不畏也故曰上无固植【植志】下有疑心国无常经民力必竭数也【数理也国无常经人力必竭而曰不竭者此非理之言也】明君在上位民毋敢立私议自贵者【立私议者必自恃为贵也】国毋怪严毋杂俗毋异礼士毋私议【国不作竒怪则严肃而无杂俗有常礼士皆公议】倨傲易令错仪画制作议者尽诛【易令谓变令错仪谓别置仪画制谓更画制凡此尽以法诛之】故彊者折锐者挫坚者破引之以绳墨绳之以诛僇故万民之心皆服而从上推之而往引之而来彼下有立其私议自贵分争而退者则令自此不行矣【立议分争退而不诛従此之后令不复行】故曰私议立则主道卑矣况主倨傲易令错仪画制变易风俗诡服殊说犹立【立私説尚能卑主况其倨傲易风俗而犹有立者乎】上不行君令下不合于乡里变更自为易国之成俗者命之曰不牧之民【于上不行君令于下不合乡里但率意自为易国之俗故曰不牧之民言其不可养也】不牧之民绳之外也绳之外诛使贤者食于能鬭士食于功贤者食于能则上尊而民从鬭士食于功则卒轻患而傲敌上尊而民从卒轻患而傲敌二者设于国则天下治而主安矣
