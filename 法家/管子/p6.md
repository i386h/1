<!-- { "loadSidebar": true } -->
　　言是而不能立言非而不能废【谓之是不能立其人而用之谓之非不能废其人而退之】有功而不能赏有罪而不能诛若是而能治民者未之有也是必立非必废有功必赏有罪必诛若是安治矣未也【能此四者可以安治矣而犹未者则以未具下事故】是何也曰形势器械未具犹之不治也形势器械具四者备治矣【四者备谓立是废非赏功诛罪】不能治其民而能彊其兵者未之有也【能治民然后能彊兵】能治其民矣而不明于为兵之数犹之不可【虽能治民而欲彊兵必明于为兵之数然后可】不能彊其兵而能必胜敌国者未之有也能彊其兵而不明于胜敌国之理犹之不胜也【虽能彊兵其欲胜敌国必须明审其理理之不明犹是不胜也】兵不必胜敌国而能正天下者未之有也兵必胜敌国矣而不明正天下之分犹之不可故曰治民有器为兵有数胜敌国有理正天下有分【器数理分即下之七法也】则象法化决塞心术计数【此七法之目也】根天地之气寒暑之和水土之性人民鸟兽草木之生物虽不甚多皆均有焉而未尝变也谓之则【根元也生万物者天地之元气也】义也名也时也似也类也比也状也谓之象【义者所以合宜也名者所以命事也时者名有所当也似类比状谓立法者必有所仿效不徒然也】尺寸也绳墨也规矩也衡石也斗斛也角量也谓之法【角亦器量之名凡此十二事皆立政者所以为法也】渐也顺也靡也久也服也习也谓之化【渐谓革物当以渐也顺也靡也谓物顺教而风靡也久也服也习也谓人习服教命之久】予夺也险易也利害也难易也开闭也杀生也谓之决塞【凡此十二事皆为政者所以决断而窒塞也】实也诚也厚也施也度也恕也谓之心术【凡此六者皆自心术生也】刚柔也轻重也大小也实虚也逺近也多少也谓之计数【凡此十二事必计之以知其数也】不明于则而欲出号令【明则然后可以出号令】犹立朝夕于运均之上担竿而欲定其末【均陶者之轮也立朝夕所以正东西也今均既运则东西不可凖也担举也夫欲定末者必先静其本今既举竿之本其末不定也】不明于象而欲论材审用犹絶长以为短续短以为长【鹤胫非所断鳬胫非所续也】不明于法而欲治民一众犹左书而右息之【息止也左手为书右手从而止之则无时成书矣】不明于化而欲变俗易教犹朝揉轮而夕欲乘车不明于决塞而欲敺众移民犹使水逆流不明于心术而欲行令于人犹倍招而必拘之【物有倍叛而招之者必有以慰恱之令其感服今反拘留之则彼逾叛矣】不明于计数而欲举大事犹无舟檝而欲经于水险也故曰错仪画制不知则不可论材审用不知象不可和民一众不知法不可变俗易教不知化不可敺众移民不知决塞不可布令必行不知心术不可举事必成不知计数不可
　　右七法
　　百匿伤上威【百百官也言百官皆匿情为私则上威伤】奸吏伤官法奸民伤俗教贼盗伤国众【盗贼之人常欲损败于物也】威伤则重在下【君威伤则臣反得尊重】法伤则货上流教伤则从令者不辑众伤则百姓不安其居重在下则令不行货上流则官徒毁【官者既不以德进但以货成故官徒毁徒事也】从令者不辑则百事无功百姓不安其居则轻民处而重民散【轻民谓为盗者用盗致富故处重民谓务农者为盗破产故散】轻民处重民散则地不辟地不辟则六畜不育六畜不育则国贫而用不足国贫而用不足则兵弱而士不厉兵弱而士不厉【厉奋也】则战不胜而守不固战不胜而守不固则国不安矣故曰常令不审则百匿胜官爵不审则奸吏胜符籍不审则奸民胜刑法不审则盗贼胜国之四经败人君泄见危【谓常令官爵符籍刑法四者为政之经四者既败则是君泄其事君泄其事则其位危矣】人君泄则言实之士不进言实之士不进则国之情伪不竭于上【下皆隠实言虚则是国情不竭于上】世主所贵者实也所亲者戚也所爱者民也所重者爵禄也亡君则不然致所贵非实也致所亲非戚也致所爱非民也致所重非爵禄也故不为重寳亏其命故曰令贵于寳【重寳而全命则当弃是令贵于寳】不为爱亲危其社稷故曰社稷戚于亲【社稷者身之存亡故弃亲而存社稷】不为爱人枉其法故曰法爱于人【法者崇替所由故弃所爱而存其法】不为重禄爵分其威故曰威重于爵禄【威者人君所以服海内必不得已宁防爵禄不可分威也】不通此四者则反于无有【不达于四者国非其国故曰反于无有】故曰治人如治水潦【治水潦者必峻其隄防也】养人如养六畜【养六畜者必致其闲卑坚其羁绊】用人如用草木【用草木者时入山林轮辕不失其宜樵苏各得其所】居身论道行理则羣臣服教百吏严断莫敢开私焉【君之于民其犹居身治之养之用之三者各得其宜论道而行理则无私不服也】论功计劳未尝失法律也便辟左右大族尊贵大臣不得増其功焉疏逺卑贱隠不知之人不忘其劳故有罪者不怨上【罪得其人故不怨】爱赏者无贪心【赏不逾等故息其贪也】则列陈之士皆轻其死而安难以要上事【赏罚不滥则立功要功之士知其不诬故竞而为之】本兵之极也【为兵之本其极要者在于明赏罚也】
　　右四伤百匿
　　为兵之数存乎聚财而财无敌【存谓专立意存之君无财士不来故存意于聚财则彼国之财不能敌也】存乎论工而工无敌【工者所以造军之器用者也】存乎制器而器无敌【器谓兵器】存乎选士而士无敌存乎政教而政教无敌【政教军中号令】存乎服习而服习无敌【服便也谓便习武艺】存乎徧知天下而徧知天下无敌【徧知天下谓徧知其地形险易主将工拙士卒勇怯】存乎明于机数而明于机数无敌【机者发内而动外为近而成逺不疾而速不行而至见其为之不知其所以为有数存焉于其间故曰机数也】故兵未出境而无敌者八是以欲正天下财不盖天下不能正天下【财谓货财不能葢天下则无以正天下也】财葢天下而工不盖天下不能正天下工盖天下而器不盖天下不能正天下【财虽葢天下而工与器不能葢则无以正天下余皆仿此】器盖天下而士不盖天下不能正天下士盖天下而教不盖天下不能正天下教盖天下而习不盖天下不能正天下习盖天下而不徧知天下不能正天下徧知天下而不明于机数不能正天下故明于机数者用兵之势也大者时也小者计也【王者征伐能立大功者在于合天时也至小者捷胜亦在人计谋也】王道非废也而天下莫敢窥者王者之正也【大寳之位神器也古今所共传非有蹔废而天下莫敢窥窬者以王者当乐推之运应天人之正】衡库者天子之礼也【衡者所以平轻重库者所以藏寳物不令外知者也言王者用心常当凖平天下既知轻重审用于心无令长耳目者所得此则天子之礼然也】是故器成卒选则士知胜矣【选谓简其精练】徧知天下审御机数则独行而无敌矣所爱之国而独利之所恶之国而独害之则令行禁止是以圣王贵之【贵谓贵兵】胜一而服百则天下畏之矣立少而观多则天下怀之矣【立少谓兴亡国虽少天下共观之故曰观多桓公救邢迁卫用此术也或曰观当为劝】罚有罪赏有功则天下从之矣故聚天下之精财论百工之锐器春秋角试以练精锐为右【右上也】成器不课不用不试不藏【兵器虽成未经课试则不用不藏】收天下之豪杰有天下之骏雄故举之如飞鸟动之如雷电发之如风雨莫当其前莫害其后独出独入莫敢禁圉成功立事必顺于礼义故不礼不胜天下不义不胜人故贤知之君必立于胜地故正天下而莫之敢御也右为兵之数
　　若夫曲制时举不失天时【制虽委曲顺天而举不失天时也】毋圹地利其数多少其要必出于计数【圹空也天之所覆空地谓山河陂泽所以营作而兴利者也必计数其多少之要然后度材而用之】故凡攻伐之为道也计必先定于内然后兵出乎境计未定于内而兵出乎境是则战之自胜攻之自毁也【自胜谓自胜于己其败可知也】是故张军而不能战围邑而不能攻得地而不能实三者见一焉则可破毁也故不明于敌人之政不能加也【不明敌故未可加兵】不明于敌人之情不可约也【不明敌情未可约士约誓】不明于敌人之将不先军也不明于敌人之士不先阵也是故以众撃寡以治撃乱以富击贫以能撃不能以教卒练士撃敺众白徒【白徒谓不练之卒无武艺】故十战十胜百战百胜故事无备兵无主则不蚤知【既无备无主故敌来攻不能先知之】野不辟地无吏则无蓄积官无常下怨上而器械不功【功谓坚利】朝无政则赏罚不明赏罚不明则民幸生【侥幸以偷生也】故蚤知敌人如独行【蚤知敌人则有以备之敌人望风自退故曰独行也】有蓄积则久而不匮器械功则伐而不费赏罚明则人不幸人不幸则勇士劝之故兵也者审于地图谋十官【地圗谓敌国险易之形军之部置十官必伍什则有长故曰十官又须谋得其人也】日量蓄积齐勇士徧知天下审御机数兵主之事也故有风雨之行故能不逺道里矣【行疾如风雨故不以道里为逺】有飞鸟之举故能不险山河矣【轻捷如飞鸟故不以山河为险】有雷电之战故能独行而无敌矣【雷电天之威怒故莫敢为敌】有水旱之功故能攻国救邑【谓其功可以为彼水旱】有金城之守故能定宗庙育男女矣有一体之治故能出号令明宪法矣【谓上下同心其犹一体】风雨之行者速也飞鸟之举者轻也雷电之战者士不齐也【惧雷电之威故彼士不齐】水旱之功者野不收耕不获也【能令彼有水旱故不得使收获也】金城之守者用货财设耳目也【货财所以养敢死之士耳目所以听邻国之动静令必知之】一体之治者去竒说禁雕俗也【竒说谓谲诳之言雕俗谓浮伪之俗】不逺道里故能威絶域之民不险山河故能服恃固之国独行无敌故令行而禁止故攻国救邑不恃权与之国故所指必听【虽有权与之国不顾而恃之权与谓权为亲与也】定宗庙育男女天下莫之能伤然后可以有国制仪法出号令莫不向应然后可以治民一众矣右选陈
　　版法第七【选择政要载之于版以为常法】　　　　　　经言七
