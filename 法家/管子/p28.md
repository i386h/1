<!-- { "loadSidebar": true } -->
　　古者未有君臣上下之别未有夫妇妃匹之合兽处羣居以力相征【若野兽之处以羣而居力强者征于弱也】于是智者诈愚彊者凌弱老防孤独不得其所故智者假众力以禁强虐而暴人止【智者即圣王也】为民兴利除害正民之德【正人之邪德】而民师之【师智者也】是故道术德行出于贤人【贤人知道术德行者也】其从义理兆形于民心则民反道矣【道术旣出故莫不从义而顺理理之极则无奸僻之事始见于人心则人无不道矣】名物处违是非之分则赏罚行矣【人旣反道故以正其善恶之物处其背理之违则为是非者自分矣是非旣分故行赏罸以当其功过也】上下设民生体而国都立矣【上下旣设人则生其贵贱之礼故国都立也】是故国之所以为国者民体以为国【贵贱成礼方乃为国】君之所以为君者赏罚以为君【无赏罚则君不足贵】致赏则匮致罚则虐【罚而无节则虐】财匮而令虐所以失其民也是故明君审居处之教而民可使【人从教故可使】居治战胜守固者也【居处旣治战则胜守则固】夫赏重则上不给也【赏重则费用多故不给也】罚虐则下不信也【令虐则人无所措手足故不信也】是故明君饰食饮吊伤之礼【饮食谓享燕伤谓丧祭也】而物属之者也【礼行则物亲也】是故厉之以八政【八政谓洪范之八政】旌之以衣服【衣服所以表贵贱也】富之以国裹【裹谓财货所苞裹而藏也】贵之以王禁【禁令行然后知常者之可贵也】则民亲君可用也民用则天下可致也天下道其道则至【君得名道则天下至】不道其道则不至也夫水波而上尽其摇而复下其势固然者也【言水波涌而上旣尽其势还复摇动归下而止此自然之势喻人怀德而来畏威不去者也】故德之以怀也威之以畏也则天下归之矣有道之国发号出令而夫妇尽归亲于上矣布法出宪而贤人列士尽功能于上矣千里之内束布之罚【束谓帛也布谓钱也古者罚刑或令出钱帛也】一亩之赋尽可知也【贤人为之视听故无不知】治斧钺者不敢让刑【让犹拒也当其罪不敢让刑也】治轩冕者不敢让赏【赏当其功故不让也】坟然若一父之子若一家之实义理明也【坟顺貎或刑赏之莫敢违逆若子之从父家之从长如此者礼义明故也】夫下不戴其上臣不戴其君则贤人不来【上下不交则贤人隐】贤人不来则百姓不用【百姓无贤人则不知所归故百姓不用也】百姓不用则天下不至【百姓不用则天下无邦将何至哉】故曰德侵则君危【君德见侵不危何待】论侵则有功者危【论议侵理则功过不明故有功者危】令侵则官危【令侵则法不行故官危也】刑侵则百姓危【刑侵则无辜受戮故百姓危也】而明君者审禁淫侵者也上无淫侵之论则下无冀幸之心矣为人君者倍道弃法而好行私谓之乱为人臣者变故易常而巧官以謟上谓之腾乱至则虐【腾谓凌驾于君】腾至则北【腾至则摧降故败北】四者有一至败敌人谋之【四者则上之四危也】则故施舍优犹以济乱则百姓悦【言施恩厚舍罪罚二者优厚虽非用法犹能济乱故百姓恱之也】选贤遂材而礼孝弟则奸伪止【遂达】要淫佚别男女则通乱隔【要谓遮止之也言能止淫佚别男女则虽先通乱令能隔阨也】贵贱有义伦等不逾则有功者劝国有常式故法不隐则下无怨心【隐谓伏而不行】此五者兴德匡过存国定民之道也夫君人者有大过臣人者有大罪国所有也【国之所有也】民所君也【民者己之所君】有国君民而使民所恶制之此一过也【言民恶君之制已此亦君之过】民有三务不布其民非其民也【三务谓春夏秋务农人不务三则馁饿成变故民非其民也】民非其民则不可以守战此君人者二过也夫臣人者受君高爵重禄治大官倍其官遗其事穆君之色【穆犹恱也】从其欲阿而胜之【阿曲也巧言令色委曲从君至于动也刚渐以胜之其终或至于簒杀故曰阿而胜之也】此臣人之大罪也君有过而不改谓之倒臣当罪而不诛谓之乱君为倒君臣为乱臣国家之衰也可坐而待之是故有道之君者执本相执要大夫执法以牧其羣臣羣臣尽智竭力以役其上【谓给上之役也】四守者得则治易则乱故不可不明设而守固【明设上四法固而守之】昔者圣王本厚民生审知祸福之所生是故愼小事微违非索辩以根之【谓有违非必寻索分辩得其根而止之也】然则躁作奸邪伪诈之人不敢试也【不敢为非以尝君】此礼正民之道也【制礼者用此道以正人也】古者有二言墙有耳伏寇在侧墙有耳者微谋外泄之谓也伏寇在侧者沈疑得民之道也微谋之泄也狡妇袭主之请而资游慝也【袭入也谓狡妇妖蛊人主遂行请谒所请旣从外资游説为奸慝者也】沈疑之得民也者前贵而后贱者为之驱也【所驱役之人前得贵宠今忽沦贱然贱者必思贵常伺君以兴祸故谓之伏寇也】明君在上便僻不能食其意【便僻者不能謟君以得意故曰不能食其意也】刑罚亟近也【旣不能得君意故刑罚数也】大臣不能侵其势【不能侵君之势】比党者诛明也【君明故比党者诛之】为人君者能逺谗谄废比党淫悖行食之徒【行食游食】无爵列于朝者此止诈拘奸厚国存身之道也为人上者制羣臣百姓通中央之人和【中央之人谓君之左右也左右与君和之也】是以中央之人臣主之防【左右之人在臣主之间防防其事者也】制令之布于民也必由中央之人中央之人以缓为急急可以取威【君虽曰缓左右行之乃为急故能取威也】以急为缓缓可以惠民【君虽曰急左右行之为缓故能惠人】威惠迁于下则为人上者危矣贤不肖之知于上必由中央之人财力之贡于上必由中央之人能易贤不肖而可威【实贤谓之不肖实不肖谓之贤故曰易贤不肖也】党于下有能以民之财力上陷其主而可以为劳于下【用人财力上以陷主即于下以为劳】兼上下以环其私【上则擅君之柄下则用人财力上下之利皆用绕身故曰环其私也】爵制而不可加则为人上者危矣【势旣凌君故爵制不能加也】先其君以善者侵其赏而夺之实者也【先君行善则是侵君之赏夺君之富实也】先其君以恶者侵其刑而夺之威者也讹言于外者胁其君者也【假説妖妄之言以惑众如此者欲胁君也】郁令而不出者幽其君者也【郁塞也君之令而不出行者将欲幽君也】四者一作而上下不知也则国之危可坐而待也神圣者王仁智者君武勇者长此天之道人之情也天道人情通者质宠者从此数之因也【质主也能通于天道人情者可以为主其不能通但宠贵之者可以为从谓臣也言臣主数因此通而立也】是故始于患者不与其事亲其事者不规其道【言初始谋虑而忧患者乃行其事令人为之而不自预此谓君也】是以为人上者患而不劳也百姓劳而不患也君臣上下之分素则礼制立矣是故以人役上【人谓百姓百姓劳其身供上之役也】以力役明【谓臣勤力役用其明而理职位】以刑役心【刑法也君则役心以出法制也】此物之理也心道进退【心则度量可不故进退也】而刑道滔赶【滔谓充也赶谓逡巡曲也设法有当不故有合成也】进退者主制【君心进退所以主为制令】滔赶者主劳主劳者方主制者圆【君臣之道主得制者其事必有方有圆也】圆者运运者通通则和【圆谓君道也圆而不滞必运而无碍通者必畅故和之也】方者执执者固固则信【方谓臣道也方而有常故执而不舍则固固而不妄则信也】君以利和【君道和则利也】臣以节信【臣则守节】则上下无邪矣故曰君人者制仁臣人者守信此言上下之礼也君之在国都也若心之在身体也道德定于上则百姓化于下矣戒心形于内【戒慎之心成形于内】则容貎动于外矣正也者所以明其德【必正然后德明】知得诸己知得诸民从其理也【于己旣不失于人必不妄如此者从理故也】知失诸民退而修诸己反其本也【有失于人必修己自责如此者反其本也】所求于己者多故德行立【求己多者必进德修业故德行立也】所求于人者少故民轻给之【求人者少必薄赋敛故人轻于给也】故君人者上注臣人者下注上注者纪天时务民力【上注谓注意于上天故纪要天时务全人力也】下注者发地利足财用也【下注谓注意于下地故发兴地利足于财用也】故能饰大义审时节上以礼神明下以义辅佐者【所用辅佐皆得其宜】明君之道能据法而不阿上以匡主之过下以振民之病者忠臣之所行也明君在上忠臣佐之则齐民以政刑牵于衣食之利【君明臣忠则国理国理则人重生故人皆以养其形而牵系于衣食之利也】故愿而易使愚而易塞【塞止也易用法止也】君子食于道小人食于力分民【食道力不同故曰分民也】威无势也无所立【必有势然后有所立】事无为也无所生【必有为然后有所生】若此则国平而奸省矣【君子小人旣食于道力邪恶之人复无所立生故国平而奸省】君子食于道则义审而礼明【义不审则无所食也】义审而礼明则伦等不逾虽有偏卒之大夫不敢有幸心则上无危矣【国旣明礼义伦等不逾虽有大夫偏独出伏罪而怨不敢有幸乱心】齐民食于力则作本作本者众农以听命是以明君立世民之制于上犹草木之制于时也【草木必得时然后生】故民迂则流之【人太迂曲不行则流通之】民流通则迂之【人太流荡则迂屈之】决之则行塞之则止虽有明君能决之又能塞之决之则君子行于礼塞之则小人笃于农君子行于礼则上尊而民顺小民笃于农则财厚而备足上尊而民顺财厚而备足四者备体【谓备具而成体】顷时而王不难矣四肢六道身之体也【四肢谓手足也六道谓上有四窍下有二窍也】四正五官国之体也【四正谓君臣父子五官谓五行之官也】四肢不通六道不达曰失四正不正五官不官曰乱是故国君聘妻于异姓设为侄娣命妇宫女尽有法制所以治其内也明男女之别昭嫌疑之节所以防其奸也是以中外不通谗慝不生妇言不及官中之事而诸臣子弟无宫中之交此先王所以明德圉奸昭公威私也明立宠设不以逐子伤义【明立正嫡设其贵宠子不令逐而废之故不伤义也】礼私爱驩势不并论【嫡子者所以重也故礼许私爱虽驩之超异可也余子之势终不得与之并伦也】爵位虽尊礼无不行【言嫡子爵位虽复尊异必须行之以礼也】选为都佼冒之以衣服旌之以章旗所以重其威也【所立之嫡必选其都雅佼好者又以美衣丽服覆习之章表旗帜旌异之凡此皆所以重嫡子之威也】然则兄弟无间郄谗人不敢作矣【嫡威重则兄弟和故谗人无所作其谗矣】故其立相也陈功而加之以德论劳而昭之以法防伍相德而周举之尊势而明信之【其谓国相则功德两兼劳法获美于此四者防验伍偶相与俱得其事旣周然后举用之旣用之尊势而明信之也】是以下之人无谏死之誋【君明相贤必从説如流故无谏死之忌也】而聚立者无郁怨之心【聚立谓天下会同也各得其所故无怨望也】如此则国平而民无慝矣【慝奸恶者也】其选贤遂材也举德以就列不类无德【举有德者以就列位不以无德之人为类】举能以就官不类无能以德弇劳不以伤年【有德者超于上列使在有功劳者之前故曰有德掩劳茍有德虽年未至而亦将用之不以年少为之伤也】如此则上无困而民不幸生矣【有功能必赏用之故人不以茍生为幸也】国之所以乱者四其所以亡者二内有疑妻之妾此宫乱也庶有疑嫡之子此家乱也朝有疑相之臣此国乱也任官无能此众乱也四者无别【无别谓妻妾嫡庶等不分别也】主失其体羣官朋党以怀其私则失族矣【国亡则宗族随之故曰失族也】国之几臣隂约闭谋以相待也则失援矣【为国之机臣下隂为要结其所谋者闭而不泄以此相待人必怀疑而不相亲矣故失其援也】失族于内失援于外此二亡也故妻必定子必正相必直立以听官必中信以敬故曰有宫中之乱有兄弟之乱有大臣之乱有中民之乱【中民谓百吏之属也】有小人之乱五者一作则为人上者危矣宫中乱曰妬纷【言积妬纷然所以乱】兄弟乱曰党偏【党偏则强弱相凌故乱也】大臣乱曰称述【各称述其已德之长而不相让则乱也】中民乱曰詟谆【谓以智诈詟恐谆质则乱】小民乱曰财匮【赋税重则财匮故乱】财匮生薄【财不供则礼义息故薄也】詟谆生慢【不重淳质而智诈恐詟之此其慢也】称述党偏妬纷生变【此三者或生簒君弑主能为大变也】故正名稽疑刑杀亟近则内定矣【正嫡庶之名稽妻妾之疑不正者之党数取其偪近者而刑杀之如此则党偏妬纷之变息故内定】顺大臣以功顺中民以行顺小民以务【顺用其务农也】则国丰矣【三者各称其所顺故国丰也】审天时【天时各有宜也】物地生以辑民力禁淫务【绣文刻镂淫务】劝农功以职其无事【无事者皆令得职也】则小民治矣上稽之以数【谓上欲有所征发必考其定数以命之也】下什伍以征【旣得其定数下其什伍名以征之也】近其罪伏以固其意【日期旣近尚有不供者则加之罪以权伏之所以固供者之意】乡树之师以遂其学【每乡必立之师以遂之也】官之以其能及年而举则士反行矣【举而有材能者则授之以官旣有年矣则举其功过而考察之如此则皆反其行矣】称德度功劝其所能若稽之以众风若任以社稷之任【旣称其德又度其功则其材能不可不知矣旣知其能顺而考之或使之莅众以立风化其材能尤高者或授之以社稷之任者也】若此则士反于情矣【有能必任之以职故士反于情也】
