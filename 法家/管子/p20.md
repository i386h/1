<!-- { "loadSidebar": true } -->

　　管子卷七
<子部,法家类,管子>
　　钦定四库全书
　　管子卷八
　　唐　房龄　注
　　中匡第十九　　　　　　　　　　内言二
　　管仲会国用三分二在賔客【二以供賔客】其一在国管仲惧而复之【复白也以賔客之费太半故白之】公曰吾子犹如是乎【以吾子为贤当以供賔之义为急务尚惧而白之乎】四邻賔客入者说出者誉【入见礼而恱者出必为延誉也】光名满天下入者不说出者不誉汚名满天下壤可以为粟【播壤则生粟】木可以为货【破木成器则货】粟尽则有生货散则有聚君人者名之为贵财安可有【有财则失名故不可有】管仲曰此君之明也公曰民办军事矣则可乎对曰不可甲兵未足也请薄刑罚以厚甲兵于是死罪不杀刑罪不罚使以甲兵赎【有罪使出甲兵以赎之也】死罪以犀甲一防刑罚以胁盾一防【胁盾也既出盾又令出一防也】过罚以金【过误致罚出金以赎之】军无所计而讼者成以束矢【不计于军事而以私讼者令出束矢以平其罪成平也】公曰甲兵既足矣吾欲诛大国之不道者可乎对曰爱四封之内而后可以恶竟外之不善者【先施爱于四封之内则士致死故可以恶竟外之不善】安卿大夫之家而后可以危救敌之国【卿大夫家安则大臣尽力故以危救敌之国】赐小国地而后可以诛大国之不道者举贤良而后可以废慢法鄙贱之民是故先王必有置也而后必有废也必有利也而后必有害也桓公曰昔三王者既弑其君今言仁义则必以三王为法度不识其故何也对曰昔者禹平治天下及桀而乱之汤放桀以定禹功也汤平治天下及纣而乱之武王伐纣以定汤功也且善之伐不善也自古至今未有改之君何疑焉公又问曰古之亡国其何失对曰计得地与寳而不计失诸侯计得财委而不计失百姓计见亲而不计见弃三者之属一足以削遍而有者亡矣古之隳国家陨社稷者非故且为之也必少有乐焉不知其陷于恶也桓公谓管仲曰请致仲父【仲父者尊老有徳之称桓公欲尊事管仲故以仲父之号致之】公与管仲父而将饮之【行饮酒礼以尊显之】掘新井而柴焉【新井而又柴盖之欲以洁清示敬之】十日斋戒召管仲管仲至公执爵夫人执尊觞三行管仲趋出公怒曰寡人斋戒十日而饮仲父寡人自以为修矣仲父不告寡人而出其故何也【谓不辞而出所以怒】鲍叔隰朋趋而出及管仲于途曰公怒管仲反入倍屏而立公不与言少进中庭公不与言少进傅堂公曰寡人斋戒十日而饮仲父自以为脱于罪矣仲父不告寡人而出未知其故也对曰臣闻之沈于乐者洽于忧【乐过则忧博】厚于味者薄于行慢于朝者缓于政害于国家者危于社稷臣是以敢出也公遽下堂曰寡人非敢自为修也仲父年长虽寡人亦衰矣吾愿一朝安仲父也【言俱至于衰老故欲一朝乐饮而为安】对曰臣闻壮者无怠老者无偷顺天之道必以善终者也三王失之也非一朝之萃【其所由来者渐矣非一朝萃集也】君奈何其偷乎管仲走出君以賔客之礼再拜送之明日管仲朝公曰寡人愿闻国君之信对曰民爱之邻国亲之天下信之此国君之信公曰善请问信安始而可对曰始于为身中于为国成于为天下公曰请问为身对曰道血气以求长年长心长徳【长心谓谋虑逺也长徳谓恩施广也】此为身也公曰请问为国对曰逺举贤人慈爱百姓外存亡国继絶世起诸孤【孤谓死王亊者子孙】薄税敛轻刑罚此为国之大礼也法行而不苛刑廉而不赦有司寛而不凌【不虐独】菀浊困滞皆法度不亡【郁浊谓秽塞不洁清者也困滞谓疲羸微隠者也有如此者皆以法度加之不令有所失亡也】往行不来而民游世矣【其行法度者但往行而进不却来而退而人以此自得行于世也】此为天下也
　　小匡第二十　　　　　　　　　　　内言三
