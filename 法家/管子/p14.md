<!-- { "loadSidebar": true } -->
　　法制不议则民不相私【君出法制下不敢议则人奉公不相与为私】刑杀毋赦则民不偷于为善【有过必诛则善恶明故不为茍且之善】爵禄毋假则下不乱其上【爵必有徳禄必有功不妄假人则人知君我者必贤徳故不乱于上】三者藏于官则为法施于国则成俗其余不彊而治矣【三者谓法刑爵也藏于官谓下不得擅其用如此则法施俗成自斯之外虽不勉彊莫不从理矣】君壹置其仪则百官守其法上明陈其制则下皆防其度矣君之置其仪也不一则下之倍法而立私理者必多矣是以人用其私废上之制而道其所闻【既废上之制故竞道其所闻冀遂其私欲】故下与官列法而上与君分威国家之危必自此始矣【下谓庶人上谓权臣列亦分也】昔者圣王之治其民也不然废上之法制者必负以耻【负犹被也废法制者必被之以耻辱也】财厚博惠以私亲于民者正经而自正矣【臣厚财而作福则正礼经以示之其人自正矣】乱国之道易国之常赐赏恣于己者圣王之禁也【赐赏者人君所独用也臣为君事故须禁之也】圣王既没受之者衰【嗣君不徳】君人而不能知立君之道以为国本则大臣之赘下而射人心者必多矣【越职行恩曰赘福下者君之事也今臣为之故曰赘臣之作福所邀射人心必使归己也】君不能审立其法以为下制则百姓之立私理而径于利者必众矣【径谓邪行以趣疾也】昔者圣王之治人也不贵其人博学也欲其人之和同以聴令也【博学而不聴令奸人之雄也】泰誓曰纣有臣亿万人亦有亿万之心武王有臣三千而一心故纣以亿万之心亡武王以一心存故有国之君茍不能同人心一国威齐士义通上之治以为下法则虽有广地众民犹不能以为安也君失其道则大臣比权重【与权重者相比】以相举于国小臣必循利以相就也故举国之士以为亡党【为叛亡之党也】行公道以为私惠【费公以树私也】进则相推于君退则相誉于民各便其身而忘社稷以广其居【容受博也】聚徒威羣【蓄党以威众】上以蔽君下以索民【求人附己】此皆弱君乱国之道也故国之危也擅国权以深索于民者圣王之禁也其身毋任于上者圣王之禁也进则受禄于君退则藏禄于室毋事治职但力事属私【其所勉力事务者但属意于私】王官私君事去【王之官私事则营之君事则去之也】非其人而人私行者圣王之禁也【臣既非其人故其人但为私行所以禁之也】修行则不以亲为本【简孝敬也】治事则不以官为主【邀虗誉也】举毋能进毋功者圣王之禁也交人则以为己赐【臣或下交于人恃之以为己之恩赐】举人则以为己劳【为国举贤恃之以为己之功劳】仕人则与分其禄者【荐人令仕得禄与共分者】圣王之禁也交于利通而获于贫穷【臣所与交通者皆货利末业则农桑废故获于贫穷】轻取于其民而重致于其君【下取于人轻然不难上致于君伪饰成重】削上以附下枉法以求于民者【削上威用附下成恩枉君公法求人私悦也】圣王之禁也用不称其人家富于其列其禄甚寡而资财甚多者【列业也臣有用少而家业富禄寡而资财多则以枉法取于人故也】圣王之禁也拂世以为行非上以为名常反上之法制以成羣于国者【拂世非上反违法制以结连朋党亦所谓奸人之雄也】圣王之禁也饰于贫穷而发于勤劳权于贫贱【内富而外饰于贫穷内逸而外发于勤劳可以致势而权于贫穷也】身无职事家无常姓列上下之间议言为民者圣王之禁也【姓生也身既无职事家又无常生自列于上下之间其有言议每辄为人以求名誉非纯粹之道故圣王禁之也】壶士以为亡资修田以为亡本【每以壶飱济士以为亡去之资若赵孟之为又修营田业以为亡去之本也】则生之养私不死【既有所备预则私养其生虽亡而不死也】然后失矫以深与上为市者【自恃其备然后君失必矫其有不从则示以去就之形而要之故曰与上为市】圣王之禁也审饰小节以示民【钓虗誉也】时言大事以动上【示君以不测也】逺交以逾羣假爵以临朝者【逺交四邻以越羣党虗假髙爵威临本朝也】圣王之禁也卑身杂处【不简俦类】隠行辟倚【倚依也自隠其行以辟所依也】侧入迎逺【侧身而入国挺出而迎逺】遁上而遁民者【卑身杂处所以遁上隠行避倚所以遁民】圣王之禁也诡俗异礼大言法行【大为言誉以为法使人遵行也】难其所为而髙自错者【错置也】圣王之禁也守委闲居博分以致众【守其委积以闲居博分其财以致众】勤身遂行説人以货财【勤劳其身以遂其行施其货财以悦于人】济人以买誉【济施人货财所以买其声誉】其身甚静而使人求者【静而多财故人求之】圣王之禁也行辟而坚言诡而辩术非而博顺恶而泽者【所顺习者恶事善润饰之令有光泽】圣王之禁也以朋党为友以蔽恶为仁【朋党有恶相为隠蔽用此为仁】以数变为智以重敛为忠以遂忿为勇者圣王之禁也固国之本其身务往于上深附于诸侯者【每国自有其本臣无境外之交今虽身务归于上而心有异托外深附于诸侯】圣王之禁也圣王之身治世之时徳行必有所是道义必有所明故士莫敢诡俗异礼以自见于国莫敢布惠缓行修上下之交以和亲于民【从容养民谓之缓行】故莫敢超等逾官渔利苏功以取顺其君【饰诈以钓君利谓之渔利因少构多谓之苏功苏生息也】圣王之治民也进则使无由得其所利退则使无由避其所害必使反乎安其位乐其羣务其职荣其名而后止矣【能如上事则止而循常也】故逾其官而离其羣者必使有害不能其事而失其职者必使有耻是故圣王之教民也以仁错之以耻使之修其能致其所成而止故曰絶而定【絶邪僻】静而治安而尊举错而不变者圣王之道也
　　重令第十五　　　　　　　　　　　外言六
