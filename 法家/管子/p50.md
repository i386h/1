<!-- { "loadSidebar": true } -->
　　人君惟无好全生则羣臣皆全其生而生又养生养何也曰滋味也声色也然后为养生然则从欲妄行男女无别反于禽兽然则礼义廉耻不立人君无以自守也故曰全生之说胜则廉耻不立
　　人君惟无听私议自防则民退静隐伏窟穴就山非世间上轻爵禄而贱有司然则令不行禁不止故曰私议自防之説胜则上令不行
　　人君惟无好金玉货财必欲得其所好然则必有以易之所以易之者何也大官尊位不然则尊爵重禄也如是则不肖者在上位矣然则贤者不为下智者不为谋信者不为约勇者不为死如是则敺国而捐之也故曰金玉货财之说胜则爵服下流
　　人君惟毋听羣徒比周则羣臣朋党蔽美掦恶然则国之情伪不见于上如是则朋党者处前寡党者处后夫朋党者处前贤不肖不分则争夺之乱起而君在危殆之中矣故曰羣徒比周之説胜则贤不肖不分
　　人君唯毋听观乐玩好则败凡观乐者宫室台池珠玉声乐也此皆费财尽力伤国之道也而以此事君者皆奸人也而人君听之焉得毋败然则府仓虚蓄积竭且奸人在上则壅遏贤者而不进也然则国有患则优倡侏儒起而议国事矣是敺国而捐之也故曰观乐玩好之说胜则奸人在上位
　　人君唯毋听请谒任誉则羣臣皆相为请然则请谒得于上党与成于乡如是则货财行于国法制毁于官羣臣务佼而求用然则无爵而防无禄而富故曰请谒任誉之説胜则绳墨不正
　　人君惟无听谄谀饰过之言则败奚以知其然也夫谄臣者常使其主不悔其过不更其失者也故主惑而不自知也如是则谋臣死而谄臣尊矣故曰谄谗饰过之说胜则巧佞者用
　　版法解第六十六　　　　　　　　管子解四
　　版法者法天地之位象四时之行以治天下四时之行有寒有暑圣人法之故有文有武天地之位有前有后有左有右圣人法之以建经纪春生于左秋杀于右夏长于前冬藏于后生长之事文也収藏之事武也是故文事在左武事在右圣人法之以行法令以治事理凢法事者操持不可以不正操持不正则听治不公听治不公则治不尽理事不尽应治不尽理则疏远微贱者无所告事不尽应则功利不尽举功利不尽举则国贫疏远微贱者无所告则下饶故曰凢将立事正彼天植天植者心也天植正则不私近亲不孽疏远不私近亲不孽疏远则无利无隐治无利无隐治则事无不举物无者欲见天心明以风雨故曰风雨无违远近髙下各得其嗣万物尊天而防风雨所以尊天者为其莫不受命焉也所以防风雨者为其莫不待风而动待雨而濡也若使万物释天而更有所受命释风而更有所仰动释雨而更有所仰濡则无为尊天而防风雨矣今人君之所尊安者为其威立而令行也其所以能立威行令者为其威利之操莫不在君也若使威利之操不专在君而有所分散则君日益轻而威利日衰侵暴之道也故曰三经既饬君乃有国
　　乘夏方长审治刑赏必明经纪陈义设法断事以理虚气平心乃去怒喜若倍法弃令而行怒喜祸乱乃生上位乃殆故曰喜无以赏怒无以杀喜以赏怒以杀怨乃起令乃废骤令而不行民心乃外外之有徒祸乃始牙众之所忿寡不能图
　　冬既闭藏百事尽止往事毕登来事未起方冬无事慎观终始审察事理事有先易而后难者有始不足见而终不可及者此常利之所以不举事之所以困者也事之先易者人轻行之人轻行之则必困难成之事始不足见者人轻弃之人轻弃之则必失不可及之功夫数困难成之事而时失不可及之功衰耗之道也是故明君审察事理慎观终始为必知其所成成必知其所用用必知其所利害为而不知所成成而不知所用用而不知所利害谓之妄举妄举者其事不成其功不立故曰举所美必观其所终废所恶必计其所穷
　　凡人君者欲民之有礼义也夫民无礼义则上下乱而贵贱争故曰庆勉敦敬以显之富禄有功以劝之爵贵有名以休之
　　凡人君者欲众之亲上乡意也欲其从事之胜任也而众者不爱则不亲不亲则不明不教顺则不乡意是故明君兼爱以亲之明教顺以道之便其势利其备爱其力而勿夺其时以利之如此则众亲上乡意从事胜任矣故曰兼爱无遗是谓君心必先顺教万民乡风旦暮利之众乃胜任
　　治之本二一曰人二曰事人欲必用事欲必工人有逆顺事有称量人心逆则人不用事失称量则事不工事不工则伤人不用则怨故曰取人以已成事以质成事以质者用称量也取人以已者度恕而行也度恕者度之于已也已之所不安勿施于人故曰审用财慎施报察称量故用财不可以啬用力不可以苦用财啬则费用力苦则劳矣奚以知其然也用力苦则事不工事不工而数复之故曰劳矣用财啬则不当人心不当人心则怨起用财而生怨故曰费怨起而不复反众劳而不得息则必有崩阤堵坏之心故曰民不足令乃辱民苦殃令不行施报不得祸乃始昌祸昌而不悟民乃自图凡国无法则众不知所为无度则事无机有法不正有度不直则治辟治辟则国乱故曰正法直度罪杀不赦杀僇必信民畏而惧武威既明令不再行
　　凡民者莫不恶罚而畏罪是以人君严教以示之明刑罚以致之故曰顿卒怠倦以辱之罚罪有过以惩之杀僇犯禁以振之
　　治国有三器乱国有六攻明君能胜六攻而立三器则国治不肖之君不能胜六攻而立三器故国不治三器者何也曰号令也斧钺也禄赏也六攻者何也亲也贵也货也色也巧佞也玩好也三器之用何也曰非号令无以使下非斧钺无以畏众非禄赏无以劝民六攻之败何也曰虽不听而可以得存虽犯禁而可以得免虽无功而可以得富夫国有不听而可以得存者则号令不足以使下有犯禁而可以得免者则斧钺不足以畏众有无功而可以得富者则禄赏不足以劝民号令不足以使下斧钺不足以畏众禄赏不足以劝民则人君无以自守也然则明君奈何明君不为六者变更号令不为六者疑错斧钺不为六者损益禄赏故曰植固而不动竒邪乃恐竒革邪化令往民移
　　凡人君者覆载万民而兼有之烛临万族而事使之是故以天地日月四时为主为质以治天下天覆而无外也其徳无所不在地载而无弃也安固而不动故莫不生殖圣人法之以覆载万民故莫不得其职姓得其职姓则莫不为用故曰法天合徳象地无亲日月之明无私故莫不得光圣人法之以烛万民故能审察则无遗善无隐奸无遗善无隐奸则刑赏信必刑赏信必则善劝而奸止故曰防于日月四时之行信必而着明圣人法之以事万民故不失时功故曰伍于四时
　　凡众者爱之则亲利之则至是故明君设利以致之明爱以亲之徒利而不爱则众至而不亲徒爱而不利则众亲而不至爱施俱行则説君臣説朋友説兄弟説父子爱施所设四固不能守故曰説在爱施
　　凡君所以有众者爱施之徳也爱有所移利有所并则不能尽有故曰有众在废私
　　爱施之徳虽行而无私内行不修则不能朝逺方之君是故正君臣上下之义饰父子兄弟夫妻之义饰男女之别别疏数之差使君徳臣忠父慈子孝兄爱弟敬礼义章明如此则近者亲之逺者归之故曰召逺在修近闭祸在除怨非有怨乃除之所事之地常无怨也凡祸乱之所生生于怨咎怨咎所生生于非理是以明君之事众也必经使之必道施报必当出言必得刑罚必理如此则众无郁怨之心无憾恨之意如此则祸乱不生上位不殆故曰闭祸在除怨也
　　凡人君所以尊安者贤佐也佐贤则君尊国安民治无佐则君卑国危民乱故曰备长存乎任贤
　　凡人者莫不欲利而恶害是故与天下同利者天下持之擅天下之利者天下谋之天下所谋虽立必隳天下所持虽髙不危故曰安髙在乎同利
　　凡所谓能以所不利利人者舜是也舜耕歴山陶河濵渔雷泽不取其利以教百姓百姓举利之此所谓能以所不利利人者也所谓能以所不有予人者武王是也武王伐纣士卒往者人有书社入殷之日决钜桥之粟防鹿防之钱殷民大説此所谓能以所不有予人者也桓公谓管子曰今子教寡人法天合徳合徳长乆合徳而兼覆之则万物受命象地无亲无亲安固无亲而兼载之则诸生皆殖防于日月无私葆光无私而兼照之则美恶不隐然则君子之为身无好无恶然已乎管子对曰不然夫学者所以自化所以自抚故君子恶称人之恶恶不忠而怨妬恶不公议而名当称恶不位下而位上恶不亲外而内放此五者君子之所恐行而小人之所以亡况人君乎
　　明法解第六十七　　　　　　　　管子解五
　　明主者有术数而不可欺也审于法禁而不可犯也察于分职而不可乱也故羣臣不敢行其私贵臣不得蔽贱近者不得塞逺孤寡老弱不失其所职竟内明辨而不相逾越此之谓治国故明法曰所谓治国者主道明也
　　明主者上之所以一民使下也私术者下之所以侵上乱主也故法废而私行则人主孤特而独立人臣羣党而成朋如此则主弱而臣强此之谓乱国故明法曰所谓乱国者臣术胜也
　　明主在上位有必治之势则羣臣不敢为非是故羣臣之不敢欺主者非爱主也以畏主之威势也百姓之争用非以爱主也以畏主之法令也故明主操必胜之数以治必用之民处必尊之势以制必服之臣故令行禁止主尊而臣卑故明法曰尊君卑臣非计亲也以势胜也
　　明主之治也县爵禄以劝其民民有利于上故主有以使之立刑罚以威其下下有畏于上故主有以牧之故无爵禄则主无以劝民无刑罚则主无以威众故人臣之行理奉命者非以爱主也且以就利而避害也百官之奉法无奸者非以爱主也欲以爱爵禄而避罚也故明法曰百官论职非惠也刑罚必也
　　人主者擅生杀处威势操令行禁止之柄以御其羣臣此主道也人臣者处卑贱奉主令守本任治分职此臣道也故主行臣道则乱臣行主道则危故上下无分君臣共道乱之本也故明法曰君臣共道则乱
　　人臣之所以畏恐而谨事主者以欲生而恶死也使人不欲生不恶死则不可得而制也夫生杀之柄专在大臣而主不危者未尝有也故治乱不以法断而决于重臣生杀之柄不制于主而在羣下此寄生之主也故人主専以其威势予人则必有劫杀之患専以其法制予人则必有乱亡之祸如此者亡主之道也故明法曰専授则失
　　凡为主而不得行其令废法而恣羣臣威严已废权势已夺令不得出羣臣弗为用百姓弗为使竟内之众不制则国非其国而民非其民如此者灭主之道也故明法曰令本不出谓之灭
　　明主之道卑贱不待尊贵而见大臣不因左右而进百官条通羣臣显见有罚者主见其罪有赏者主知其功见知不悖赏罚不差有不蔽之术故无壅遏之患乱主则不然法令不得至于民疏逺鬲闭而不得闻如此者壅遏之道也故明法曰令出而留谓之壅
　　人臣之所以乗而为奸者擅主也臣有擅主者则主令不得行而下情不上通人臣之力能鬲君臣之间而使美恶之情不闻祸福之事不通彻人主迷惑而无从悟如此者塞主之道也故明法曰下情不上通谓之塞明主者兼听独防多其门户羣臣之道下得明上贱得言贵故奸人不敢欺乱主则不然听无术数断事不以防伍故无能之士上通邪枉之臣専国主明蔽而聪塞忠臣之欲谋谏者不得进如此者侵主之道也故明法曰下情上而道止谓之侵
