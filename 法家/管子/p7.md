<!-- { "loadSidebar": true } -->
　　凡将立事【立经国之事】正彼天植【谓顺天道以种植必令得其正】风雨无违【君道不亏则风雨无违也】逺近髙下各得其嗣【髙下犹多少也谓君之赋税因其逺近之别以多少之差轻重合宜故可嗣之以常行嗣续也】三经既饬君乃有国【三经谓上天植风雨髙下也是三者既以饬整故君可以有国也】喜无以赏怒无以杀喜以赏怒以杀怨乃起令乃废骤令不行民心乃外【有外叛之心也】外之有徒祸乃始牙【徒谓党与也外叛者有党与祸由是生故曰始牙】众之所忿置不能圗【众忿难犯故必置之谁能圗之】举所美必观其所终【凡人之情靡不有初鲜克有终故须观之】废所恶必计其所穷【蜂虿有毒故必计其所穷知困兽犹鬬其所终将何为也】庆勉敦敬以显之【人有敦敬则庆勉以显之也】富禄有功以劝之【人之有功则富禄以劝之】爵贵有名以休之【贤者有名则爵贵以休之】兼爱无遗是谓君心必先顺教万民乡风【上之敦敬有功名之士必爵禄顺而与之所以教之急也如此则民乡风而从化】旦暮利之众乃胜任【有功名之士既旦暮得利众自厉而胜任】取人以己成事以质【将欲取人必先审己才略能用彼不质谓凖的将欲成事必先立其凖的事不违质然后为善】审用财慎施报察称量故用财不可以啬用力不可以苦用财啬则费【啬于用财不以赏赐则立功之士懈怠敌人来侵其费更多啬恡】用力苦则劳民不足令乃辱【民不足则令不行故辱也】民苦殃令不行施报不得祸乃始昌祸昌不寤民乃自圗【谋为叛己】正法直度罪杀不赦【夫正直之法度罪杀有过终不免赦】杀僇必信民畏而惧武威既明令不再行顿卒怠倦以辱之【顿卒犹困苦其有怠倦不勤则困苦以辱】罚罪有过以惩之杀僇犯禁以振之植固不动倚邪乃恐【言执法者必当深植而固守则不可动移若乃顿倚而邪则法乱而身危故可恐也】倚革邪化令往民移【既能正倚化邪归于正直如此化出令才往则民移】法天合德【天之资始无有私德】象地无亲【地之资生无所亲私】防于日月【日月无私耀也】伍于四时【赏以春夏刑以秋冬】恱在施有【将恱于下在于施无令有】众在废私【将欲齐众在于废私】召逺在修近【修近则逺者至】闭祸在除怨【除怨则祸端塞】修长在乎任贤【任贤则国祚长】髙安在乎同利【与下同利则髙位安】










　　管子卷二
　　钦定四库全书
　　管子卷三
　　唐　房龄　注
　　幼官第八【幼始也陈从始辅官齐政之法】　　　　　　经言八
