<!-- { "loadSidebar": true } -->
　　令未布而民或为之而赏从之则是上妄予也【未布而为所谓先时者也当刑而赏故曰妄与也】上妄予则功臣怨功臣怨而愚民操事于妄作愚民操事于妄作则大乱之本也令未布而罚及之【所谓不令而罚】则是上妄诛也上妄诛则民轻生民轻生则暴人兴【轻生故为暴乱】曹党起而乱贼作矣令已布而赏不从则是使民不劝勉不行制不死节民不劝勉不行制不死节则战不胜而守不固战不胜而守不固则国不安矣今已布而罚不及则是教民不聴民不聴则彊者立彊者立则主位危矣故曰宪律制度必法道号令必着明赏罚必信密此正民之经也凡大国之君尊小国之君卑大国之君所以尊者何也曰为之用者众也小国之君所以卑者何也曰为之用者寡也然而为之用者众则尊为之用者寡则卑则人主安能不欲民之众为己用也使民众为己用奈何曰法立令行则民之用者众矣法不立令不行则民之用者寡矣故法之所立令之所行者多而所废者寡则民不诽议民不诽议则聴从矣法之所立令之所行与其所废者钧则国毋常经国毋常经则民妄行矣法之所立令之所行者寡而所废者多则民不聴民不聴则暴人起而奸邪作矣计上之所以爱民者为用之爱之也为爱民之故不难毁法亏令则是失所谓爱民矣夫以爱民用民则民之不用明矣【夫用人者当以法令以爱人废法而用之则人不可用也】夫至用民者杀之危之劳之苦之饥之渴之用民者将致之此极也而民毋可与虑害己者【至善也夫善用人者必以法其不从法甚者危杀之其次劳苦饥渇之将欲用之必致此极则奸者不敢为非善者悦而从命欲求可与谋害己者其可得哉】明王在上道法行于国民皆舍所好而行所恶【所好者私欲也所恶者公义也】故善用民者轩冕不下儗而斧钺不上因【不以下有私宠妄以轩冕有所许儗不因上有私憾妄以斧钺有所诛戮也】如是则贤者劝而暴人止贤者劝而暴人止则功名立其后矣蹈白刃受矣石入水火以聴上令上令尽行禁尽止引而使之民不敢转其力【转犹避也】推而战之民不敢爱其死不敢转其力然后有功不敢爱其死然后无敌进无敌退有功是以三军之众皆得保其首领父母妻子完安于内故民未尝可与虑始而可与乐成功是故仁者知者有道者不与大虑始【大犹众也】国无以小与不幸而削亡者必主与大臣之徳行失于身也官职法制政教失于国也诸侯之谋虑失于外也故地削而国危矣【言国无以小与不幸而削亡者其削亡也则以臣主有失故也】国无以大与幸而有功名者必主与大臣之徳行得于身也官职法制政教得于国也诸侯之谋虑得于外也然后功立而名成【言国无以大与幸而有功名者其有功名也则以臣主有得故也】然则国何可无道人何可无求得道而导之得贤而使之将有所大期于兴利除害期于兴利除害莫急于身而君独甚伤也必先令之失【先身无害而有利然后可以及物今君独立无与则是有害故甚可伤所以然者则由先令之失也】人主失令而蔽【失令则为下所蔽塞也】已蔽而刦已刦而弑凡人君之所以为君者势也故人君失势则臣制之矣势在下则君制于臣矣势在上则臣制于君矣故君臣之易位势在下也在臣期年臣虽不忠君不能夺也【臣得势期年君虽知其不忠而不能夺无如之何也】在子期年子虽不孝父不能服也【亦无如之何】故春秋之记【春秋即周公之凡例而诸侯之国史也】臣有弑其君子有弑其父者矣故曰堂上逺于百里堂下逺于千里门廷逺于万里今步者一日百里之情通矣堂上有事十日而君不闻【其事适在堂上耳而君遂十日不闻】此所谓逺于百里也步者十日千里之情通矣堂下有事一月而君不闻此所谓逺于千里也步者百日万里之情通矣门廷有事期年而君不闻此所谓逺于万里也故请入而不出谓之灭【臣有请告既入而不出此则左右不为通于下其事遂消灭也】出而不入谓之絶【其事既出而不入此则左右不为通于上其事遂断絶也】入而不至谓之侵【其事既入不得至于君此则左右侵君事故也】出而道止谓之壅【其事既出中道而止此则左右壅君事故也】灭絶侵壅之君者非杜其门而守其户也为政之有所不行也【政之不行自致侵壅非由杜门守户也】故曰令重于寳社稷先于亲戚法重于民威权贵于爵禄故不为重寳轻号令不为亲戚后社稷不为爱民枉法律不为爵禄分威权故曰势非所以予人也【凡此上事其势不当与人故君専之】政者正也正也者所以正定万物之命也【万物之命由正而定】是故圣人精徳立中以生正【徳精而不过其正自生也】明正以治国故正者所以止过而逮不及也【正者中立故过者令止之不及者令逮之】过与不及也皆非正也【正在于中立】非正则伤国一也【过犹不及故伤国一也】勇而不义伤兵【不及于勇故伤兵也】仁而不法伤正【不及于仁故伤正】故军之败也生于不义【不义则失宜故军败】法之侵也生而不正【不正则入邪故法侵也】故言有辨而非务者【言辨而浮诞则非要务也】行有难而非善者【行难而诡怪故非正善也】故言必中务不茍为辩行必思善不茍为难规矩者方圜之正也虽有巧目利手不如拙规矩之正方圜也故巧者能生规矩不能废规矩而正方圜虽圣人能生法不能废法而治国故虽有明智髙行倍法而治是废规矩而正方圜也一曰【管氏称古言故曰一曰】凡人君之徳行威严非独能尽贤于人也【人君之徳行虽当威严既不能事亊尽贤亦须纳贤而自辅故曰能自得师者王】曰人君也故从而贵之不敢论其徳行之髙卑【人曰此人君也谓其道备徳成不察其是非即从而贵之岂敢更论其髙卑乎】有故为其杀生急于司命也【乘人君之势怒则伏尸流血喜则轩冕塞路故急于司命也】富人贫人使人相畜也【人君富人亦可贫人亦可使以富畜贫亦可】贵人贱人使人相臣也【贵人亦可贱人亦可使人以贵臣贱亦可】人主操此六者以畜其臣【六者谓生杀富贵贫贱】人臣亦望此六者以事其君【人臣事君亦望操此六者以临下】君臣之防六者谓之谋【君臣所以相合皆欲操此六者】六者在臣期年臣不忠君不能夺在子期年子不孝父不能夺故春秋之记臣有弑其君子有弑其父者得此六者而君父不智也【今臣子得此六者是父君之不智也】六者在臣则主蔽矣主蔽者失其令也故曰令入而不出谓之蔽令出而不入谓之壅令出而不行谓之牵【牵于左右】令入而不至谓之瑕【君臣相间故曰瑕】牵瑕蔽壅之亊君者非敢杜其门而守其户也为令之有所不行也此其所以然者由贤人不至而忠臣不用也故人主不可以不慎其令令者人主之大寳也一曰贤人不至谓之蔽忠臣不用谓之塞令而不行谓之障禁而不止谓之逆蔽塞障逆之君者不敢杜其门而守其户也为贤者之不至令之不行也凡民从上也不从口之所言从情之所好者也上好勇则民轻死上好仁则民轻财故上之所好民必甚焉是故明君知民之必以上为心也故置法以自治立仪以自正也故上不行则民不从彼民不服法死制则国必乱矣是以有道之君行法修制先民服也【服行也先自行法以率人】凡论人有要【论人才行各有纲要】务物之人无大士焉【大士不务谦而接物】彼矜者满也满者虚也【所谓满招损者也】满虚在物在物为制也【既满而虚则制之在物】矜者细之属也【自矜者小人之类】凡论人而逺古者无髙士焉【髙士必顺考古道也】既不知古而易其功者无智士焉【智士必知古而谨功也】徳行成于身而逺古卑人也事无资遇事而简其业者愚士也【徳行虽曰成而乃逺古卑人则是事无资禀若遇有道之时其业必见简弃如此者可谓愚士】钓名之人无贤士焉【贤士必修实而成名】钓利之君无王主焉【王主必度义而取利】贤人之行其身也忘其有名也王主之行其道也忘其成功也贤人之行王主之道其所不能已也【不能已而后动】明君公国一民以聴于世【贤明之君必公诚于国以一其民人之心】忠臣直进以论其能【忠臣必直道而求进】明君不以禄爵私所爱【唯贤是与】忠臣不诬能以干爵禄【量能而受禄也】君不私国臣不诬能行此道者虽未大治正民之经也【治虽未大足成正民之经】今以诬能之臣事私国之君而能济功名者古今无之诬能之人易知也【诬能之人功名所以不济易可知起下文也】臣度之先王者【臣管氏自称】舜之有天下也禹为司空契为司徒臯陶为李【古治狱之官作此李官】后稷为田此四士者天下之贤人也犹尚精一徳【谓各精一事也】以事其君今诬能之人服事任官皆兼四贤之能自此观之功名之不立亦易知也【结上文也】故列尊禄重无以不受也【徳不足以与其位也】势利官大无以不从也【直以势利官大故每举必从之】以此事君此所谓诬能簒利之臣者也世无公国之君则无直进之士无论能之主则无成功之臣昔者三代之相授也安得二天下而杀之【三代无能授于有能桀纣失之汤武得之今之天下即古之天下岂有二天下而行其刑杀哉】贫民伤财莫大于兵危国忧主莫速于兵此四患者明矣古今莫之能废也兵当废而不废则古今惑也【兵有四患则当废也五材并用则不当废废兴之理难明故惑也】此二者不废而欲废之则亦惑也【二者谓废与不废既不废矣又欲废之则亦惑也】此二者伤国一也【废之则寇来无以御固伤国不废则费财忧主亦伤国也故曰一也】黄帝唐虞帝之隆也资有天下制在一人【资用也率土之滨莫非王臣故曰制在一人】当此之时也兵不废今徳不及三帝天下不顺【三帝之时天下皆服不须用兵】而求废兵不亦难乎故明君知所擅知所患国治而民务积此所谓擅也【擅専也君之所専为在于为家治民务积聚也】动与静此所患也【动静失宜则患生也】是故明君审其所擅以备其所患也猛毅之君不免于外难懦弱之君不免于内乱猛毅之君者轻诛轻诛之流道正者不安【轻诛则乖正故道正之士不安】道正者不安则材能之臣去亡矣彼智者知吾情伪为敌谋我则外难自是至矣【智者即道正之士从此亡之敌国既知我情必为敌谋我所以外难至也】故曰猛毅之君不免于外难懦弱之君者重诛【难为诛罚】重诛之过行邪者不革行邪者乆而不革则羣臣比周羣臣比周则蔽美恶【蔽君美君恶】蔽美恶则内乱自是起故曰懦弱之君不免于内乱明君不为亲戚危其社稷社稷戚于亲不为君欲变其令令尊于君不为重寳分其威威贵于寳不为爱民亏其法法爱于民
　　兵法第十七　　　　　　　　　　　外言八
