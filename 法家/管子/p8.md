<!-- { "loadSidebar": true } -->
　　若因夜虚守静人物人物则皇【言欲气听声以知凶吉必因夜虚之时守其安静以听人物此时人物则皇暇故吉凶之验不妄】五和时节【土生数五土气和则君顺时节而布政】君服黄色味甘味听宫声【此土王之时故服黄味甘听宫也然土虽均王四季而正位在六月也】治和气【土主和故治和气】用五数饮于黄后之井【中央井也】以倮兽之火防【倮兽谓浅毛之兽虎豹之属】藏温濡【藏谓包之在心君之所藏者温和濡缓所以助土气】行敺养【谓禽兽之属能为苗害者时敺逐之所以养嘉谷也】坦气修通【坦平也平土政则其气修通】凡物开静形生理常至命【凡土王之时所生之物但开通安静则其形自生既循理之常则无残尽于所赋之命也】尊贤授德则帝【帝者之臣其实师也故尊贤授德则可为帝也】身仁行义服忠用信则王【服行】审谋章礼选士利械则霸【章明】定生处死谨贤修伍则众【生者安定之死者处置之敛葬其柩】信赏审罚爵材禄能则强【有材者爵之有能者禄之】计凡付终务本饬末则富【凡谓都数也付终谓财日月既终付之后人】明法审数立常备能则治【常谓五常也备能谓才能之士备有之】同异分官则安【同异之职分官而治】通之以道畜之以惠亲之以仁养之以义报之以德结之以信接之以礼和之以乐期之以事攻之以官【攻治】发之以力威之以诚一举而上下得终【谓初防诸侯上下得终其礼自此至九举说九合诸侯之所致】再举而民无不从三举而地辟散成【成谓诸侯自盟要不事于齐至三防则诸侯散其成而朝齐】四举而农佚粟十【四防之后徭役减省故农人佚乐而粟得十全】五举而务轻金九【五防之后兵战既息事务转轻而金得九分一以供官也】六举而絜知事变【絜围度也胡结反】七举而外内为用【外谓诸侯】八举而胜行威立九举而帝事成形【九防之后威行海内虽居侯伯帝王之事既以成形】九本搏大人主之守也【自九本已下管氏但举其目或有数在于他篇但此书多从散佚无得而知然九本所以搏撃强大故人主守之】八分有职卿相之守也七官饰胜备威将军之守也六纪审密贤人之守也五纪不解庶人之守也动而无不从静而无不同【强动弱必从强静弱必同】治乱之本三卑尊之交四富贫之终五盛衰之纪六安危之机七强弱之应八存亡之数九练之以散羣傰署【傰犹曹也凡上之诸数既已精练然后散之于众使傰曹署着其名以司之】凡数财署【数谓国用之数使财者署】杀僇以聚财【或因亡国或因灭家莫不籍没其财故曰杀僇以聚财也】劝勉以选众使二分具本【使上之傰署财署分知其事各具其名籍之本则财署知聚财傰署知选众】发善必审于密执威必明于中【发善谓行赏执威谓行刑】此居图方中【此立时之政管氏别五其图谓之方图而土位居中】春行冬政肃【肃寒也冬气乘之故也】行秋政雷【春阳秋隂隂乘阳故雷】行夏政阉【春既阳夏又阳阳气猥并故掩闭也】十二地气发戒春事【自此以下隂阳之数日辰之名于时国异政家殊俗此但齐独行不及天下且经秦焚书或为煨烬无得而详焉阙之以待能者】十二小夘出耕十二天气下赐与十二义气至修门闾十二清明发禁十二始夘合男女十二中夘十二下夘三夘同事【谓三夘所用事同他皆仿此】八举时节【木成数八木气举君则顺时节布政】君服青色味酸味听角声【此木王之时故服青味酸听角】治燥气【春多风而旱故治燥气】用八数【八亦木成数也】饮于青后之井【东方井】以羽兽之火防【羽兽南方朱鸟用南方之火故曰羽兽之火】藏不忍行敺养坦气修通凡物开静形生理合内空周外【春主仁故所藏者不忍之理合聚于内出空于外】强国为圏弱国为属【强国所以禁御弱国弱国圏然也】动而无不从静而无不同【强动弱必从强静弱必同】举发以礼时礼必得【强国举发必当以礼时也礼也必得其宜】和好不基贵贱无司事变日至【邻国和好不基贵贱之位无司存如此则事变日至无宁居基渐】此居于图东方方外夏行春政风【春箕宿多风也】行冬政落【寒气肃杀故凋落也】重则雨雹【其灾重则雨雹水寒所致】行秋政水【秋毕宿多霖雨】十二小郢至德十二絶气下下爵赏十二中郢赐与十二中絶收聚十二大暑至尽善十二中暑十二小暑终三暑同事七举时节【火成数七火气举君则顺时节而布政】君服赤色味苦味【此火王之时故服赤味苦也】听羽声【羽北方声也火王之时不听征而聴羽者所以抑盛阳】治阳气用七数【七亦火之成数】饮于赤后之井【南方井也】以毛兽之火防【毛兽西方白虎用西方之火故曰毛兽之火】藏薄纯【盛阳之性失在奢纵故所藏者省薄纯素也】行笃厚【阳性寛和故行笃厚】坦气修通凡物开静形生理【物形既生自然修理而长育也】定府官明名分而审责于羣臣有司则下不乘上贱不乘贵法立数得而无比周之民则上尊而下卑逺近不乖此居于图南方方外秋行夏政叶【盛阳气乘之故卉木生叶】行春政华【少阳气乘之故卉木更生华】行冬政耗【盛隂肃杀故虚耗也】十二期风至戒秋事十二小夘薄百爵十二白露下收聚十二复理赐与十二始节赋事十二始夘合男女十二中夘十二下夘三夘同事九和时节【金成数九金气和君则顺时节而布政】君服白色味辛味听商声【此金王之时故服白味辛聴商】治湿气【秋多霖雨水故治湿】用九数【九亦金之成数】饮于白后之井【西方井】以介虫之火防【介虫北方武用北方之火故曰介虫之火】藏恭敬【金性防洁故所藏者恭敬也】行搏锐【兊金性劲锐时方肃杀故曰以劲锐搏撃所以顺杀气也】坦气修通凡物开静形生理间男女之畜【男女之畜有内外之异故须间之也】修乡闾之什伍【杀气方至可以出师征伐故修什伍】量委积之多寡定府官之计数养老弱而勿通【老少异粮故其养勿通】信利周而无私【申布秋利既令周徧无得有私】此居于圗西方方外冬行秋政雾【秋多隂雾】行夏政雷【盛阳乘盛隂故雷也】行春政烝泄【少阳乘隂故烝泄也】十二始寒尽刑十二小榆赐予十二中寒收聚十二中榆大收十二寒至静十二大寒之隂十二大寒终三寒同事六行时节【水成数六水气行君则顺时节而布政也】君服黑色味咸味【此水王之时故服黒味咸】听征声【不听羽而聴徴者亦所以抑盛隂也】治隂气【不治则盛隂太过太过则治隂气也】用六数【六亦水之成数】饮于黑后之井【北方井也】以鳞兽之火防【鳞兽东方青龙也用东方之火故曰鳞兽之火】藏慈厚【君人者好生恶杀故于刑杀之时藏于慈厚所以示其不忍也】行薄纯【冬物朴素故行省薄纯俭】坦气修通凡物开静形生理器成于僇【冬行刑之时故成僇器也】教行于钞【钞末也冬为四时之末嵗之将终也】动静不记行止无量【记动静则行止可量】戒审四时以别息【息生也四时生物各有不同故须别之】异出入以两易【出入既异又并令无差故曰两易也】明养生以解固【固谓防恡也生既须养则物不可恡故曰解固】审取予以总之【又恐所养过时故审取与之多少以総统之】一防诸侯令曰非帝之命毋有一日之师役【帝北方之帝齐桓初防命诸侯不使非时出师故令曰若非帝有命之时毋得有一日之师役一日尚不可况多乎】再防诸侯令曰养孤老食常疾收孤寡三防诸侯令曰田租百取五【百分取五分】市赋百取二关赋百取一毋乏耕织之器四防诸侯令曰修道路偕度量一称数【偕同也称斤两也数多少也】薮泽以时禁发之【草木零落然后入山林獭祭鱼然后修泽梁也】五防诸侯令曰修春秋冬夏之常祭食【常所祭常所食各有时物也】天壤山川之故祀必以时六防诸侯令曰以尔壤生物共官【官主礼天之官也】请四辅【四辅即三公四辅也所以助祭行礼】将以礼上帝七防诸侯令曰官处四体而无礼者流之焉莠命【官处谓处官也处官位而四体无礼者谓之莠命而流放焉莠命者谓秽乱教命若莠之秽苗也】八防诸侯令曰立四义而毋议者尚之于官听于三公【四义者谓无障谷无贮粟无易树子无以妾为妻诸侯能顺命而无异议者则尚之于天子官聴三公之锡命尚上也】九防诸侯令曰以尔封内之财物国之所有为币【为币礼】九防大命焉出常至【谓上九防既出大令故天下诸侯常至非此之外则朝聘之数逺近各有差也】千里之外二千里之内诸侯三年而朝习命【因朝而习教命】二年三卿使四辅【诸侯三卿使天子四辅以受节制也】一年正月朔日令大夫来修受命三公【习所受命于三公】二千里之外三千里之内诸侯五年而防至习命【因防而至以习命也】三年名卿请事二年大夫通吉凶十年重适入正礼义【重适谓承重也适诸侯之世子也】五年大夫请受变【请所变更之教令也】三千里之外诸侯世一至【道路既逺故世一至】置大夫以为廷安【其逺国大夫则为置廷馆每来于此以安之也】入共受命焉【入共国所有因以受命】此居于图北方方外必得文威武官习胜之【善胜敌者必得文德之威武艺之官与之练习士卒则可以胜之】务时因胜之【时是也务是因修不逆于理可以得胜也】终无方胜之【从始至终计出无方者胜】几行义胜之【庶几行义者可以胜】理名实胜之【整理名实不谬妄可以得胜】急时分胜之【败敌所得之物应受分者急分与之可以得胜】事察伐胜之【伐功行赏之事必察有功不令无功者妄受可以得胜】行备具胜之【行师用兵必备其攻战之具可以得胜】原无象胜之【竒计若神无象可原者胜】本定独威胜【用师之本定能独威者胜】定计财胜【计谋财用先审定者胜】定闻知胜【闻知敌谋能审定者胜】定选士胜【精选士卒能审定者胜】定制禄胜【制禄亦与有功能审定者胜也】定方用胜【异方所用各有不同能审定者胜也】定纶理胜【经纶之理能审定者胜也】定死生胜定成败胜定依竒胜【所依竒策能审定者胜】定实虚胜定盛衰胜举机诚要则敌不量【发举兵机诚得其要则敌不能量也】用利至诚则敌不校【用兵便利又能至诚则敌不敢校也】明名章实则士死节【明忠义之名章功劳之实士则死节不求茍生】竒举发不意则士欢用【竒谋之举发彼不意则士乐为用】交物因方则械器备【交质之物因方之有则器械备具也】因能利备则求必得【因彼所能所利而以备之则所求必得】执务明本则士不偷【执所营之务明所为之本则士不茍且】备具无常无方应也【其所备具无有常者所以应敌无方】听于钞故能闻未极【钞深逺也所聴在于深逺故能闻于极理】视于新故能见未形【未形者新事将起所视者在新故见未形也】思于濬故能知未始【末始者事之深濬者所思在深故知未始】发于惊故能知无量【发举可惊故敌不能量】动于昌故能得其寳【举动昌盛故敌惧而输寳也】立于谋故能实不可故也【其所建立皆用深谋故常坚实不复衰故】器成教守则不逺道里【器用完成教令坚守故欲往则至不惮道里之逺也】号审教施则不险山河【号令审悉教命施行则赴汤火而不顾岂险难于山河也】博一纯固则独行而无敌【徳博而一行纯而固则仰我如时雨欢我如椒兰谁能敌之】慎号审章则其攻不待【慎号令审旗章则攻者争先登岂顾后而相待乎】权与明必胜则慈者勇【权谋明畧必能胜敌则慈仁者犹致勇奋况恶少哉】器无方则愚者智【器用无方应卒必备则愚者习而成智况不愚乎】攻不守则拙者巧【我攻既妙彼不能守则拙者习而成巧况不拙乎】数也动慎十号【兵既数动必慎十号九章等此有数在他篇】明审九章饰习十器善习五官谨修三官必设常主计必先定【军之主将既必有常军之计谋亦须先定】求天下之精材【精材可以为军之器用者】论百工之锐器器成角试否臧收天下之豪杰有天下之称材【称材谓材称其所用也】说行若风雨发如雷电此居于图方中【此中图之副也】旗物尚青【木用事故尚青】兵尚矛【象春物之芒锐】刑则交寒害【其行刑戮则于初旦夜尽之交其时尚寒主春人不得已而行刑故离害而禁或为钹】器成不守【器用既成则敌不能围守也】经不知【经法也用兵之法敌不能知也】教习不着【我之教习敌不能着着犹明着】发不意【其所举发出敌不意】经不知故莫之能圉发不意故莫之能应莫之能应故全胜而无害莫之能圉故必胜而无敌四机不明不过九日而游兵惊军【四机即上不守不知不着不意也】障塞不审不过八日而外贼得间【障塞者所以防守要路也】由守不慎不过七日而内有谗谋【由守所由而防守者】诡禁不修不过六日而窃盗者起【诡禁所以禁诡常也】死亡不食不过四日而军财在敌【死亡者不享食鬼神必怨怒故军财在敌】此居于图东方方外【此东图之副也】旗物尚赤【火用事故尚赤】兵尚防【象夏物之森耸】刑则烧交疆郊【其用刑则于疆郊焚烧而交也】必明其一【一谓号令不二】必明其将必明其政必明其士四者备则以治击乱以成击败数战则士疲数胜则君骄骄君使疲民则国危至善不战【用兵之善者其惟不战乎】其次一之【其次善者虽战而号令一】大胜者积众【积众然后可以大胜】胜无非义者焉可以为大胜【所以胜皆大义故成大胜也】大胜无不胜也此居于圗南方方外【此南圗之副也】旗物尚白【金用事故尚白】兵尚剑【象金性之利也】刑则绍昩断絶【其用刑则继昼之昩断絶而戮之也】始乎无端卒乎无穷始乎无端道也卒乎无穷德也道不可量德不可数不可量则众强不能圗不可数则伪诈不敢乡两者备施【两者谓道德也】动静有功畜之以道养之以德畜之以道则民和养之以德则民合和合故能习习故能偕【偕谓同为其事】偕习以悉【悉尽也】莫之能伤也此居于图西方方外【此西圗之副也】旗物尚黑【水用事故尚黒】兵尚胁盾【象时物之闭盾或署之于胁故曰胁盾】刑则游仰灌流【其用刑则游纵之所使仰药死而既乃投之于灌流】察数而知治审器而识胜明谋而适胜通德而天下定定宗庙育男女【宗庙存则男女育也】官四分则可以立威行德制法仪出号令【择才授官四面分设】至善之为兵也非地是求也罚人是君也【至善之兵不求其地所以君可罚人若纣桀之人比屋可诛也】立义而加之以胜至威而实之以德守之而后修胜心焚海内【既获敌人之国顺而守之然后修其法制如此则强胜之心可以焚灼于海内】民之所利立之所害除之则民人从【立利除害则人从也】立为六千里之侯则大人从【既九防之后天子加命立为侯伯面各三千里四方相距六千里大人谓天子三公四辅也】使国君得其治则人君从防【国君谓天下同盟诸侯】请命于天地知气和则生物从【谓郊祀天地神只使之合徳则四气和可知故生物从之】计缓急之事则危危而无难【缓急之事皆已计定则二者之危无所难缓急之事皆有可危之理故曰危危】明于器械之利则涉难而不变察于先后之理则兵出而不困通于出入之度则深入而不危审于动静之务则功得而无害着于取与之分则得地而不执【谓不恡执】慎于号令之官则举事而有功此居于图北方方外【此北圗之副也】
