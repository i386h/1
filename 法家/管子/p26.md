<!-- { "loadSidebar": true } -->
　　凡兵主者必先审知地图轘辕之险【谓路形若辕而又轘曲缑氏东南有轘辕道是也】滥车之水【其水深渺能泛车】名山通谷经川【谓常川也】陵陆丘阜之所在苴草林木蒲苇之所茂【苴草谓其草深茂能有所覆藏】道里之逺近城郭之大小名邑废邑困殖之地【困谓其地墝埆不可种艺殖谓壤田可播殖者也】必尽知之【凡此皆兵主所当知】地形之出入相错者尽藏之【藏谓苞蕴在心】然后可以行军袭邑举错知先后不失地利此地图之常也人之众寡士之精麤器之功苦尽知之此乃知形者也【形谓兵之形】知形不如知能知能不如知意故主兵必参具者也主明相知将能之谓参具【明智能三者合故谓之参具】故将出令发士期有日数矣宿定所征伐之国【宿犹先也】使羣臣大吏父兄便辟左右不能议成败人主之任也【事之成败明王独断于心故其臣不能议】论功劳行赏罚不敢蔽贤【不敢蔽隠贤能】有私行用货财供给军之求索【言相室或用私财供军所求若窦婴李牧之为也】使百吏肃敬不敢解怠行邪以待君之令相室之任也缮器械选练士为敎服【设敎令使士服习】连什伍【使其什伍各相钩连有所统属】徧知天下审御机数此兵主之事也防患第二十八【太彊亦有患太弱亦有患必参详彊弱之中自致于无患也】　短语二
　　凡人主者猛毅则伐懦弱则杀猛毅者何也轻诛杀人之谓猛毅懦弱者何也重诛杀人之谓懦弱此皆有失彼此凡轻诛者杀不辜而重诛者失有辠故上杀不辜则道正者不安上失有罪则行邪者不变道正者不安则才能之人去亡行邪者不变则羣臣朋党才能之人去亡则宜有外难【能士去亡必构邻来伐故有外难也】羣臣朋党则宜有内乱【羣臣朋党则狗变为虎簒杀常因是生故有内乱也】故曰猛毅者伐懦弱者杀也君之所以卑尊国之所以安危者莫要于兵故诛暴国必以兵禁辟民必以刑然则兵者外以诛暴内以禁邪故兵者尊主安国之经也不可废也若夫世主则不然外不以兵而欲诛暴则地必亏矣【无兵诛暴暴必内侵故地亏】内不以刑而欲禁邪则国必乱矣【无刑禁邪邪必上侵故国乱】故凡用兵之计三惊当一至【惊谓耀威示武能惊敌使惧如此者三可当师之一至敌国】三至当一军【师之三至可当一军之用】三军当一战【军之三用可成一战之功】故一期之师十年之蓄积殚【师行一期能尽十年之蓄积】一战之费累代之功尽【倾国一战能尽累代之功】今交刃接兵而后利之则战之自胜者也【交刃接兵必卒丧刃折货财空耗虽未被敌胜先已自胜】攻城围邑主人易子而食之析骸而爨之则攻之自拔者也【主人食子爨骸攻者必智穷力竭财殚士丧城虽未攻先已自拔凡此皆庸主之师非善计者】是以圣人小征而大匡不失天时不空地利用日维梦其数不出于计【小征谓诛暴国大匡谓正天下既合天时又得地利用吉日袭吉梦其数从何而生皆出于计谋也】故计必先定而兵出于竟计未定而兵出于竟则战之自败攻之自毁者也得众而不得其心则与独行者同实【不得其心则叛亾至故与独行同实也】兵不完利与无操者同实甲不坚密与俴者同实【俴谓无甲单衣者】弩不可以及逺与短兵同实射而不能中与无矢者同实中而不能入与无镞者同实将徒人与俴者同实【徒人谓无兵申者俴单也人虽众无兵甲则与单人同也】短兵待逺矢与坐而待死者同实【逺矢至短兵不能应则坐而受死也】故凢兵有大论必先论其器论其士论其将论其主故曰器滥恶不利者以其士予人也士不可用者以其将予人也将不知兵者以其主予人也主不积务于兵者以其国予人也故一器成往夫具而天下无战心【一器谓师之器其器既成敢往之夫又具则天下不敢生心与战也】二器成惊夫具而天下无守城【二器谓军之器其器既成惊敌之夫又具则天下不敢守城而御也】三器成游夫具而天下无聚众【三器谓一国之器其器既成游务之夫又具则天下之众惧而自散也】所谓无战心者知战必不胜故曰无战心所谓无守城者知城必拔故曰无守城所谓无聚众者知众必散故曰无聚众
　　制分第二十九　　　　　　　　　　短语三
　　凢兵之所以先争【谓欲用兵所当先而争为者谓下事】圣人贤士不为爱尊爵【有圣人贤士则以尊爵加之而不爱惜也】道术知能不为爱官职【有道术智能则以官职加之】巧伎勇力不为爱重禄聪耳明目不为爱金财故伯夷叔齐非于死之日而后有名也其前行多修矣【由前行多修故死后有名】武王非于甲子之朝而后胜也其前政多善矣【由前政多善故甲子之朝一战大胜】故小征千里徧知之【小征谓以诸侯之众有所征古者诸侯大国有五百里者今既举众而征己国与敌国皆当知之故徧知千里】筑堵之墙十人之聚日五间之【间谓私之假令筑一堵之墙或十人聚作主者犹日五之况戎事之大可以不徧知哉】大征徧知天下【大征谓以天下之众有所征伐天子以天下为家故徧知天下也】日一间之散金财用聪明也【夫动众当令主者日一间候之其间候之也或散金财有所募赏或用聪明度其不虞也】故善用兵者无沟垒而有耳目【沟垒防御小耳目视聴逺】兵不呼儆不茍聚不妄行不强进呼儆则敌人戒茍聚则众不用【无事徒聚众必不用若周幽之伪烽也】妄行则羣卒困强进则锐士挫故凡用兵者攻坚则轫【轫牢固之名也所攻既坚则轫而难入】乘瑕则神【瑕谓虚脆也所乘既脆繣然瓦解故若神】攻坚则瑕者坚【所攻虽坚能令脆者则以士卒坚强故也】乘瑕则坚者瑕【所乘虽脆却为坚者则以士卒脆弱故也】故坚其坚者瑕其瑕者【谓强卒攻坚弱卒攻脆】屠牛坦朝解九牛而刀可以莫铁【莫犹削也】则刄游间也【刄游理间故刀不亏】故天道不行屈不足【用兵者必顺天道若及天道之不行必屈竭而不足】从人事荒乱以十破百【敌国人事既荒且乱故十可破百】器备不行以半击倍【敌国器备不可施行故此虽半可以击彼之倍】故军争者不行于完城池【行谓先觇之也欲以军争而行其城池彼则知而备之也】有道者不行于无君【觇彼无君亦恐知而有备】故莫知其将至也【既不先觇以濳袭所以不知其将至】至而不可圉莫知其将去也【不可圉者必潜而近故不知其将去楚幕有乌之比】去而不可止敌人虽众不能止【去既不可止虽众何能止】待治者所道富也治而未必富也【有所待而治其道当然未必能富】必知富之事然后能富富者所道强也而富未必强也【富者其道当强而未必能强也】必知强之数然后能强强者所道胜也而强未必胜也必知胜之理然后能胜胜者所道制也而胜未必制也必知制之分然后能制是故治国有器富国有事强国有数胜国有理制天下有分
　　君臣上第三十　　　　　　　　　　短语四
　　为人君者修官上之道而不言其中【君在众官之上但修此官上之道而已至于官中之事则有司存非所言也】为人臣者比官中之事而不言其外【比谓校次之也若言官外则为越职】君道不明则受令者疑权度不一则修义者惑民有疑惑贰豫之心而上不能匡则百姓之与间【间谓隔碍不通也人心有疑君不能正故其所与为多碍而不通也】犹掲表而令之止也【掲举也表谓以木为标有所告示也既使举于表又令止之是亦不一也故以况人心之疑也】是故能象其道于国家加之于百姓而足以饰官化下者明君也【象法也谓能本道而立法】能上尽言于主下致力于民而足以修义从令者忠臣也上惠其道下敦其业上下相希【言相希准以为法也】若望防表则邪者可知也【参表谓立表所以防验曲直】吏啬夫任事【吏啬夫谓检束羣吏之官也若督邮之比也】人啬夫任敎【人啬夫亦谓检束百姓之官】敎在百姓论在不挠【谓百姓有不从敎论其罪罚不挠法以行私】赏在信诚体之以君臣其诚也以守战【既赏信罚必君臣合体莫不至诚故入可以守城出可以野战也】如此则人啬夫之事究矣吏啬夫尽有訾程事律【訾限也程准也事律谓毎事据律而行也】论法辟衡权斗斛文劾不以私论而以事为正【辟刑也文劾言据文而举劾谓论法刑已下皆据事以为正不曲从其私也】如此则吏啬夫之事究矣人啬夫成敎吏啬夫成律之后则虽有敦慤忠信者不得善也【人啬夫之敎既成则人皆忠信故无有独得善者也】而戏豫怠傲者不得败也【吏啬夫之律既成人皆惧法不敢为非虽有豫怠不得为败也】如此则人君之事究矣是故为人君者因其业【谓因人啬夫之业也】乘其事【谓乘吏啬夫之事】而稽之以度【又以国之法度考此二者】有善者赏之以列爵之尊田地之厚而民不慕也【善自应赏故不善者不敢横慕】有过者罚之以废亡之辱僇死之刑而民不疾也【过自应罚故人不敢疾怒】杀生不违而民莫遗其亲者【或罚而杀之或赏而生之皆不违其理则人知主徳之有常不轻为去就故人不遗其亲也】此唯上有明法而下有常事也
　　天有常象【悬象着明不改其贞】地有常形【山泽通气不改其静】人有常礼【尊君父卑臣子其仪不易】一设而不更此谓三常兼而一之人君之道也【人君无官兼统众官故曰兼而一之】分而职之【各有司存】人臣之事也君失其道无以有其国臣失其事无以有其位然则上之畜下不妄而下之事上不虚矣上之畜下不妄则所出法制度者明也下之事上不虚则循义从令者审也上明下审上下同徳代相序也【代更也谓上明下审更相序】君不失其威下不旷其产而莫相徳也【君以威覆下下以产供上各有所恃故不相徳】是以上之人务徳而下之人守节义礼成形于上而善下通于民则百姓上归亲于主而下尽力于农矣故曰君明相信五官肃士廉农愚商工愿则上下体【上下各得其体也】而外内别也民性因而三族制也【三族谓农商工也言因上下有体内外有别故此三族各得其制也】夫为人君者廕徳于人者也【君者以徳廕人】为人臣者仰生于上者也【臣者仰君而生】为人上者量功而食之以足【量其功之多少制禄以食之各得足也】为人臣者受任而处之以敎【受任者必设敎】布政有均民足于产则国家丰矣以劳受禄则民不幸生【有劳者必得禄人则致死以立功不徼幸而偷生也】刑罚不颇则下无怨心名正分明则民不惑于道【刑名职分明则人于道不惑也】道也者上之所以导民也是故道徳出于君【徳从君出】制令于相【令因相】事业程于官【官各以其事业程于君也】百姓之力也胥令而动者也【胥视也视令而动则所举不妄】
