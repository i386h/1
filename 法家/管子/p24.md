<!-- { "loadSidebar": true } -->
　　问第二十四【谓为国所当察问者】　　　　　　　内言七
　　凡立朝廷问有本纪【所问之事必有根本纲纪】爵授有徳则大臣兴义禄予有功则士轻死节上帅士以人之所戴则上下和【上帅其士所为者皆人之所戴仰故上下和】授事以能则人上功【有能然后得事故人上功】审刑当罪则人不易讼【易犹交也所刑皆当其罪故人不交相讼】无乱社稷宗庙则人有所宗【社稷宗庙各得其正则人知所宗】毋遗老忘亲则大臣不怨【大臣非国老则君亲令不遗防故不怨】举知人急则众不乱行此道也【急谓困难也举困难之事以示人则人不复行此道】国有常经人知终始此霸王之术也【国有常经则人知终始之所归如此者霸王之术也】然后问事事先大功【先问大功则劳臣恱】政自小始【为政先小从微而至着】问死事之孤其未有田宅者有乎【未有则给与之死事孤谓死王事之子孙】问少壮而未胜甲兵者几何人【知其数则预有所凖】问死事之寡其饩廪何如【寡谓其妻饩廪言给其饩廪饩生食廪米粟之属】问国之有功大者何官之吏也【问何官之吏欲知其材之所当】问州之大夫也何里之士也【问何州里欲知其风俗所好尚】今吏亦何以明之矣【问吏所明欲知其优赏厚薄】问刑论有常以行不可改也今其事之久留也何若【罪既论决国有常科当奉而行之此不可改易者也今乃久留其事将如之何】问五官有度制官都其有常断今事之稽也何待【官都谓总摄诸司者也五官既各有制度官都复自有常断今乃稽其事而不行将何待乎】问独夫寡妇孤寡疾病者几何人也【知其人数当有所廪饩】问国之弃人何族之子弟也【弃人谓有过不齿投之四裔者也问知其族欲有所收也】问乡之良家其所牧养者几何人矣【良家谓善营生以致富者牧养谓其人不能自存良家全活之知其所养之数欲有所复除也】问邑之贫人债而食者几何家【债而食谓从富者出息以供食知其家数欲有所矜免也】问理园圃而食者几何家人之开田而耕者几何家士之身耕者几何家问乡之贫人何族之别也【知从何族而别或从公族当有所收恤也】问宗子之收昆弟者以贫从昆弟者几何家【以贫故从昆弟以求养者与之从者各有防家也】余子仕而有田邑今入者几何人【谓收入其税者】子弟以孝闻于乡里者几何人余子父母存不养而出离者几何人【出离谓父母在分居者】士之有田而不使者几何人吏恶何事【不使谓不用其吏不恶此等当恶何事】士之有田而不耕者几何人身何事【既不耕此人身为何事】君臣有位而未有田者几何人外人之来从而未有田宅者几何家国子弟之游于外者几何人贫士之受责于大夫者几何人【贫士无资而被大夫责者有几人】官贱行书身士以家臣自代者几何人【其人居官乃贱自行文书身任士职辄以家臣自代亦须知其数也】官承吏之无田饩而徒理事者几何人【承吏谓摄官无饩而空理事】羣臣有位事官大夫者几何人【羣臣自有位事乃左官于大夫】外人来游在大夫之家者几何人【外人谓外国人】乡子弟力田为人率者几何人【既自力田又能率人】国子弟之无上事衣食不节率子弟不田弋猎者几何人【既无上事乃率子弟不田农但弋猎】男女不整齐乱乡子弟者有乎【谓不以礼交者】问人之贷粟米有别劵者几何家【别劵谓分契也】问国之伏利其可应人之急者几何所也【伏利谓货利隠蔽不见若铜银山及沟渎可决而溉灌者】人之所害于乡里者何物也【人之为害者害何物】问士之有田宅身在陈列者几何人余子之胜甲兵有行伍者几何人问男女有巧伎能利备用者几何人【能利备器之用】处女操工事者几何人【能操女工之事谓绮绣之属也】冗国所开口而食者几何人【言其不农作直开口仰食】问一民有几年之食也问兵车之计几何乘也牵家马轭家车者几何乘【牵家马言直有马轭家车言直有车相配以成乘】处士修行足以教人可使帅众莅百姓者几何人士之急难可使者几何人【谓士之可以急难使者】工之巧出足以利军伍处可以修城郭补守备者几何人【其人既有技巧出用则能利军居处则可以修城补备也】城粟军粮其可以行几何年也【行由经也城粟谓守城之粟军粮谓出军之粮二者可经几年】吏之急难可使者几何人大夫疏器【疏谓饰画也】甲兵兵车旌旗鼓铙帷幕帅车之载几何乘【载谓其车盖】疏藏器【疏画而可以藏者】弓弩之张【弓弩之可以张者】衣夹铗【铗两刃铍也衣夹谓其衣也】钩之造【钩所以挽】戈防之紧【紧谓其坚彊者】其厉何若【其淬厉可用何如】其宜修而不修者故何视【视比也其器物宜修者于故物何比】而造修之官出器处器之具宜起而未起者何待【出器谓可出用之器处器谓贮库而为备者起谓其材所经日月可起用者也】乡师车辎造修之具其缮何若【辎谓车之有防蔽可以重载者】工尹伐材用毋于三时羣材乃植而造器定冬完良备用必足【工尹工官之长三时谓春夏秋此时木方生植不坚故不可伐材其伐材必以冬也】人有余兵诡陈之行以慎国常【方战有余兵不用且诡而陈之以为行伍当愼而聴命遵国之常令也】时简稽帅马牛之肥膌其老而死者皆举之【军之统帅常时简选稽考之以知其能不而有黜陟至于马牛肥膌及老而死者皆举之以知其数也】其就山薮林泽食荐者几何【荐草之美者】出入死生之会几何【会谓合其数】若夫城郭之厚薄沟壑之浅深门闾之尊卑宜修而不修者上必几之【几察也君必察知之】守备之伍器物不失其具淫雨而各有处藏【器物遇雨不藏必致腐败故当有藏处】问兵官之吏国之豪士其急难足以先后者几何人【官吏国豪有急难可令之先后者当知其数相导前后曰先后诗曰予曰有先后】夫兵事者危物也不时而胜不义而得未为福也【必合于时义然后为福】失谋而败国之危也慎谋乃保国问所以敎选人者何事【其敎人及选人者问以何事欲知其勤且观其材用也】问执官都者其位事几何年矣【执官都之职者问其官位及执事并建立之年数】所辟草莱有益于家邑者几何矣所封表以益人之生利者何物也【谓其事业最可以益人者遂封表以示之问知是何物也】所筑城郭修墙闭絶通道阨阙深防沟以益人之地守者何所也【墙闭谓筑墙有所遮闭虽通路而为防碍者絶塞之阨阙空之处亦当絶之凢此守地者所以省其功费故曰益地守】所捕盗贼除人害者几何矣
　　制地君曰理国之道地徳为首【当制地之时君为此言故言曰法地以为政故曰地徳为首】君臣之礼【地有高下君臣之礼也】父子之亲【高地下覆下地上承父子之亲也】覆育万人【百货出于地人得以生焉故曰覆育万人】官府之藏彊兵保国城郭之险外应四极【四极谓国之四鄙也自官府已下非地则无所容居】具取之地【凡此皆因地而成故曰具取之地】而市者天地之财具也【求天地之财不登山不入海于市求而得之故曰天地之财具】而万人之所和而利也【和谓交易也万人因市交易而得利】正是道也【言市正合道之理】民荒无苛人尽地之职一保其国【欲理荒人无得苛虐但使尽地之职自然齐一而保国也】各主异位毋使谗人乱普而徳营九军之亲【自君以下其位既异当各主之无使谗人交乱普废其徳如此则九军之亲自营也】闗者诸侯之陬隧也【谓陬隅之道也】而外财之门户也【他国之财因之而入】万人之道行也【谓因此出入】明道以重告之【当明道路之令再重而告之】征于闗者勿征于市【征于闗谓行商】征于市者勿征于闗【征于市谓坐贾】虚车无索【索虚车益其烦扰】徒负勿入【徒负货既寡故勿令入其征】以来逺人【关征如此可以来逺人】十六道同【齐国凡有十六道皆置关并同此令】身外事谨则聴其名【谓出入于关者身之外事既谨而从令皆当聴其名之虚伪也】视其名视其色【既知其名又须视其色之是非】是其事稽其徳【既知其色又须是正其事以考合其徳也】以观其外【既知其徳又观其外以校量之】则无敦于权人以困貌徳【敦犹厚也校察如此则权诈之人无以成其厚校察行则困厚奸非因而不生故曰以困貌徳】国则不惑行之职也【国无奸人所以不惑凡此掌行者之职】问于边吏曰小利害信小怒伤义边信伤徳【边人失信故伤徳也】厚和构四国以顺貌徳【敦厚而和可以构结四国四国之来皆以诚信故曰以顺貌徳】后乡四极【既结四国然后向四极而抚安之】令守法之官日行【又令守法之官日行边鄙无关塞】度必明失经常【其巡行之时必明其制度无得失于经常】
　　谋失第二十五【阙】　　　　　　　　　内言八
　　焫【而恱反】

　　管子卷九
<子部,法家类,管子>
　　钦定四库全书
　　管子卷十
　　唐　房龄　注
　　戒第二十六【所以陈戒桓公】　　　　　　　　内言九
