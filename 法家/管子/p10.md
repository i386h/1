<!-- { "loadSidebar": true } -->
　　古之圣王所以取明名广誉厚功大业显于天下不忘于后世非得人者未之尝闻【不得于人而能使名誉显当时功业流后世者则未尝闻】暴王之所以失国家危社稷覆宗庙灭于天下非失人者未之尝闻【不失于人而能使失国覆宗者亦未尝闻】今有土之君皆处欲安动欲威战欲胜守欲固大者欲王天下小者欲霸诸侯【言诸侯欲大利则王天下欲小利则霸诸侯也】而不务得人是以小者兵挫而地削大者身死而国亡【既不务得人故必致祸小则地削大则国亡】故曰人不可不务也【当务得之于人】此天下之极也曰然则得人之道莫如利之利之之道莫如教之以政故善为政者田畴垦而国邑实朝廷闲而官府治公法行而私曲止仓廪实而囹圄空贤人进而奸民退其君子上中正而下谄谀其士民贵武勇而贱得利【贱茍得之利也】其庶人好耕农而恶饮食【恶费用之饮食】于是财用足【好耕农故财用足】而饮食薪菜饶【省费用则薪菜饶】是故上必寛裕而有解舍【解放也舍免也】下必听从而不疾怨上下和同而有礼义故处安而动威战胜而守固是以一战而正诸侯不能为政者田畴荒而国邑虚朝廷凶【小人竞进故凶】而官府乱【小人用法故乱】公法废而私曲行仓廪虚而囹圄实贤人退而奸民进其君子上谄谀而下中正其士民贵得利而贱武勇其庶人好饮食而恶耕农于是财用匮而食饮薪菜乏上弥残茍【居上位者小人故残贼茍且也】而无解舍下愈覆鸷而不聼从【覆察也鸷疑也上既残茍而不舍故下伺察而懐疑鸷勅吏反】上下交引而不和同【上引下以供御下引上以恩覆二俱不得故不和同也】故处不安而动不威战不胜而守不固是以小者兵挫而地削大者身死而国亡故以此观之则政不可不慎也徳有六兴义有七体礼有八经法有五务权有三度所谓六兴者何曰辟田畴利坛宅【坛堂基】修树蓺劝士民勉稼穑修墙屋此谓厚其生【上六者可以厚飬其生也】发伏利【利人之市积久隠伏者发而用之】输墆积【墆贮积也】修道途便闗事【谓所置闗市皆令要便也】慎将宿【将送货则必慎止宿】此谓输之以财【上五者皆生财之术故曰输财所以纳财于民】导水潦利陂沟决潘渚【潘溢也渚潘溢者疏决之令通潘音翻】溃泥滞【泥涂为滞者亦溃决之令通也】通郁闭【欝闭亦谓川溃冇遏塞者】慎津梁此谓遗之以利【上之六者所以遗利于民】薄征敛轻征赋弛刑罚赦罪戾宥小过此谓寛其政【上之五者所以寛裕其政】养长老慈幼孤恤鳏寡问疾病吊祸防此谓匡其急【上之五者所以救民之急】衣冻寒食饥渇匡贫窭赈罢露【疾惫裸露者有以振救之】资乏絶此谓赈其穷【上之五者所以赈民之穷乏】凡此六者德之兴也六者既布则民之所欲无不得矣夫民必得其所欲然后听上听上然后政可善为也故曰德不可不兴也曰民知德矣而未知义然后明行以导之义【行即七义】义有七体七体者何曰孝悌慈惠以养亲戚恭敬忠信以事君上中正比宜以行礼节【比合也行既中正而又合宜也】整齐撙诎以辟刑僇【撙节也言自节而卑屈也】纎啬省用以备饥馑【纎细也啬恡也既细又恡故财用省也】敦蒙纯固以备祸乱【蒙厚也音莫江反】和协辑睦以备冦戎凡此七者义之体也夫民必知义然后中正中正然后和调和调乃能处安处安然后动威动威乃可以战胜而守固故曰义不可不行也曰民知义矣而未知礼然后饰八经以导之礼所谓八经者何曰上下有义贵贱有分长防有等贫富有度凡此八者礼之经也故上下无义则乱贵贱无分则争长防无等则倍【倍乖戾也】贫富无度则失【失其节制】上下乱贵贱争长防倍贫富失而国不乱者未之尝闻也是故圣王饬此八礼以导其民八者各得其义则为人君者中正而无私为人臣者忠信而不党为人父者慈惠以教为人子者孝悌以肃为人兄者寛裕以诲为人弟者比顺以敬【比和】为人夫者敦蒙以固为人妻者劝勉以贞夫然则下不倍上臣不杀君贱不逾贵少不陵长逺不间亲新不间旧小不加大淫不破义凡此八者礼之经也夫人必知礼然后恭敬恭敬然后尊让尊让然后少长贵贱不相逾越少长贵贱不相逾越故乱不生而患不作故曰礼不可不谨也曰民知礼矣而未知务然后布法以任力任力有五务五务者何曰君择臣而任官大夫任官辩事【辩明也能明所任之事也】官长任事守职士修身功材【材谓艺能士既修身必于艺能有功也】庶人耕农树蓺君择臣而任官则事不烦乱大夫任官辩事则举措时官长任事守职则动作和士修身功材则贤良发庶人耕农树蓺则财用足故曰凡此五者力之务也夫民必知务然后心一心一然后意专心一而意专然后功足观也故曰力不可不务也曰民知务矣而未知权然后考三度以动之所谓三度者何曰上度之天祥下度之地宜中度之人顺此所谓三度故曰天时不祥则有水旱地道不宜则有饥馑人道不顺则有祸乱此三者之来也政召之曰审时以举事【时则天祥地宜人顺之时也得其时则事可成】以事动民【事成则民可动】以民动国【民昌则国可动】以国动天下【国强则天下可动也】天下动然后功名可成也故民必知权然后举错得【权谓能知三度】举错得则民和辑民和辑则功名立矣故曰权不可不度也故曰五经既布然后逐奸民诘诈伪屏谗慝而毋听淫辞毋作淫巧若民有淫行邪性树为淫辞作为淫巧以上謟君上而下惑百姓移国动众以害民务者其刑死流【大罪死小罪流】故曰凡人君之所以内失百姓外失诸侯兵挫而地削名卑而国亏社稷灭覆身体危殆非生于謟淫者未之尝闻也何以知其然也曰淫声謟耳淫观謟目耳目之所好謟心心之所好伤民民伤而身不危者未之尝闻也曰实圹虚垦田畴修墙屋则国家富节饮食撙衣服则财用足举贤良务功劳布德惠则贤人进逐奸人诘诈伪去谗慝则奸人止修饥馑救灾害赈罢露则国家定明王之务在于强本事去无用然后民可使富【本事谓农桑也无用谓末作也】论贤人用有能而民可使治薄税敛毋茍于民【谓无茍取于民】待以忠爱而民可使亲三者霸王之事也事有本而仁义其要也今工以巧矣而民不足于备用者其恱在玩好【君恱玩好则民务末作故备用不足】农以劳矣而天下饥者其恱在珍怪方丈陈于前【方丈陈前则役用广故农劳而不免于饥】女以巧矣而天下寒者其恱在文绣【君恱文绣则女工伤而天下寒】是故博带棃【棃博带以就狭也棃割也】大袂列【列大袂以从小】文绣染【染文绣为纯色】刻镂削【削刻镂为纯素】雕琢采【采雕琢为纯缦】闗几而不征【几察也但使察非常而不征贼也】市而不税【市中置物处但籍知其数不税敛】古之良工不劳其知巧以为玩好是故无用之物守法者不失【或为无用物守法者必得而诛之不使漏失也】

　　管子卷三
<子部,法家类,管子>
　　钦定四库全书
　　管子卷四
　　唐　房龄　注
　　宙合第十一【古往今来曰宙也所陈之道既通往古又合来今无不苞罗也】　外言二
