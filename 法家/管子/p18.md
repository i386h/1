<!-- { "loadSidebar": true } -->
　　明一者皇察道者帝通徳者王【一者气质未分至一者也徳者道由以成者也夫皇帝王道随世立名者也其实则一也】谋得兵胜者霸【所谋必得用兵必胜故霸】故夫兵虽非备道至徳也然而所以辅王成霸【兵者不祥之器不得已而用之故于道则未备于徳则未至然用之上可以辅王下可以成霸】今代之用兵者不然不知兵权者也【权者所以知轻重既不知兵权则失轻重之节】故举兵之日而境内贫【行师十万日费千金】战不必胜胜则多死【虽令得胜死者已多】得地而国败【虽复得地既贫且死所以国败】此四者用兵之祸者也【四者谓内贫不胜多死国败也】四祸其国而无不危矣【一举兵而国四祸则何为而不危矣】大度之书曰【谓大陈法度之书】举兵之日而境内不贫战而必胜胜而不死得地而国不败为此四者若何【四者谓不贫得胜不死不败也】举兵之日而境内不贫者计数得也战而必胜者法度审也胜而不死者教器备利而敌不敢校也得地而国不败者因其民也因其利则号制有发也【号令制度因彼而发】教器备利则有制也【有制则能备利】法度审则有守也【有所守则法度审也】计数得则有明也【有明则计数得】治众有数【自治其军有数存焉】胜敌有理【胜于敌国有理存焉】察数而知理审器而识胜【器备利则敌可胜也】明理而胜敌【胜敌者在于明理也】定宗庙【寇寜则宗庙定】遂男女【人安则男女遂】官四分【既定且寜则四分官以守之】则可以定威徳制法仪出号令然后可以一众治民兵无主则不蚤知敌【兵无主则人懐茍且故不能知敌】野无吏则无蓄积【野无田吏则人惰本业故无蓄积】官无常则下怨上【官无常则征赋不节故下怨上】器械不巧则朝无定【器械不巧则寇敌见凌故朝无定】赏罚不明则民轻其产【赏罚不明则人无聊生故轻其产】故曰早知敌则独行有蓄积则乆而不匮器械巧则伐而不费赏罚明则勇士劝也三官不缪五教不乱九章着明则危危而无害穷穷而无难【危危穷穷皆重有其事】故能致逺以数纵强以制【有数则逺可致有制则强可纵】三官一曰鼓鼓所以任也【任犹载也谓今之俶装也】所以起也所以进也二曰金金所以坐也所以退也所以免也三曰旗旗所以立兵也所以利兵也所以偃兵也此之谓三官有三令而兵法治也五教一曰教其目以形色之旗【五色之旗各有所当若春尚青夏尚赤之类】二曰教其身以号令之数【谓坐起之数】三曰教其足以进退之度四曰教其手以长短之利【长兵短兵各有所利逺用长近用短也】五曰教其心以赏罚之诚【贪赏畏罚士乃自厉】五教各习而士负以勇矣【负恃也恃其便习而勇也】九章一曰举日章则昼行二曰举月章则夜行三曰举龙章则行水四曰举虎章则行林五曰举鸟章则行陂六曰举蛇章则行泽七曰举鹊章则行陆八曰举狼章则行山九曰举韟章则载食而驾【韟韬也谓韬其章而举之则载其所食而驾行矣】九章既定而动静不过三官五教九章始乎无端卒乎无穷【无端无穷皆出敌不意彼不能测知也】始乎无端者道也卒乎无穷者徳也道不可量徳不可数也故不可量则众强不能图不可数则伪诈不敢向两者备施则动静有功径乎不知【径谓卒然直指故敌不知】发乎不意径乎不知故莫之能御也发乎不意故莫之能应也故全胜而无害因便而教准利而行教无常【教既因便故无常也】行无常【行既准利故亦无常也】两者备施动乃有功【两者谓教与行】器成教施追亡逐遁若飘风击刺若雷电絶地不守【谓孤絶之地无险固可恃故不守】恃固不拔【拔恃固之守必多费而无功也】中处而无敌令行而不留【用兵之道常能处可否之中则彼逺避而不能敌有令必行而不留也】器成教施防之无方聚之不可计教器备利进退若雷电而无所疑匮【匮竭也】一气专定则傍通而不疑【精一其气専而且定故不疑】厉士利械则涉难而不匮【士既厉械之利故不匮】进无所疑退无所匮敌乃为用【既无疑匮敌乃服从而为己用】凌山阬不待钩梯【习山故也】歴水谷不须舟檝【习水故也歴谓逺歴而渡】径于絶地攻于恃固独出独入而莫之能止【见其隟故】寳不独入故莫之能止【俘厥寳玉必选精勇与俱故曰不独入也】寳不独见【与精勇俱见之】故莫之能敛【寳玉所以礼神使无水旱之灾故取之不嫌也】无名之至尽【其取寳玉也潜伏不名至能尽获而不匮也】尽而不意故不能疑神【既尽寳玉皆非彼所意故不能疑度谓之为神】畜之以道则民和养之以徳则民合和合故能谐谐故能辑谐辑以悉莫之能伤【我之军士悉以谐辑故敌不能伤也】定一至行二要纵三权施四教发五机设六行论七数守八应审九器章十号【自一至以下管氏不言其数无得而知也】故能全胜大胜【全胜谓全我而胜彼大胜谓遍服诸国】无守也故能守胜【无守谓不守一数故能常守其胜也】数战则士罢数胜则君骄夫以骄君使罢民则国安得无危故至善不战【服之以徳】其次一之【虽胜不胜】破大胜强一之至也【不以胜为胜故能破大胜强也】乱之不以变【乱敌不设计变也】乘之不以诡【乘敌不以诡计】胜之不以诈【胜敌不以诈谋】一之实也【凡此皆至一之实也】近则用实逺则施号【谓十号】力不可量强不可度气不可极徳不可测一之原也【原本也凡此皆我守其一彼不能知】众若时雨寡若飘风一之终也【用众贵详审故若时雨之渐用寡贵机速故若飘风之卒至皆以一为本故能终致此道】利适器之至也【兵刃利而适者其器得宜之至】用敌敎之尽也【士卒用命而适者则教练之尽】不能致器者不能利适不能尽教者不能用敌【器既不利教又不尽敌则不服岂能用之哉】不能用敌者穷【既不能用敌敌则反侵故穷也】不能致器者困【既不能致器则无以应敌故困也】逺用兵则可以必胜【兵逺用所以絶其反顾之心故必胜】出入异涂则伤其敌【出入异涂或有所伤也有迷而失道故为敌所伤也】深入危之则士自修【深入敌国其处又危所谓置之死地故士自修以求生也】士自修则同心同力善者之为兵也使敌若据虚【居常畏惧】若抟景【击无所获】无设无形焉无不可以成也【无防可以设无形可以防所向皆无故不可以成功也】无形无为焉无不可以化也【无形可以覩无计可以为所在皆无故不可以变化也】此之谓道矣【无形迹可防诘者道之谓】若亡而存若后而先威不足以命之【善用兵者体道以为变化者也故若亡者而乃存若后者而乃先今以威武命之去之逺矣】









　　管子卷六
　　钦定四库全书
　　管子卷七
　　唐　房龄　注
　　大匡第十八【谓以大事匡君】　　　　　　　内言一
