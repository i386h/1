<!-- { "loadSidebar": true } -->
　　山髙而不崩则祈羊至矣渊深而不涸则沈玉极矣【极至也山不崩渊不涸兴雨之祥故羊玉而祈祭烹羊以祭故曰祈羊】天不变其常地不易其则春秋冬夏不更其节古今一也【今之天地即古之天地今之四时即古之四时故曰古今一也】蛟龙得水而神可立也虎豹得幽而威可载也【至德处盛位天下可平载行也】风雨无乡而怨怒不及也【乡方也既无方所故无从而怨怒也】贵有以行令贱有以忘卑【贵而行令令可行贱而忘卑卑可移】夀夭贫富无徒归也【皆有理在焉】衔命者君之尊也受辞者名之运也【言受君之辞以出命则名必运运行也】上无事则民自试【试用也】抱蜀不言而庙堂既脩【抱持也蜀祠器也君人者但抱祠器以身率道虽复静黙不言庙堂之政既以脩理矣】鸿鹄锵锵唯民歌之【感德化也】济济多士殷民化之纣之失也【戒纣之失故化文王】飞蓬之问不在所宾燕雀之集道行不顾【蓬飞因风动揺不定喻二三之声问明主所不宾敬燕雀翔集事之常细也故行道之人忽而不顾谓小事非大人所宜知】牺牷圭璧不足以飨鬼神【鬼神享德不在圭璧】主功有素寳币奚为【主能立功可谓有素有素则诸侯不敢犯寳玉币帛何所为乎】羿之道非射也造父之术非驭也奚仲之巧非斵削也【羿之射贵其肆武服戎不在其落乌中鹊造父之驭贵其军容致逺不在辙迹徧天下也奚仲之巧贵其九车以载不在斵削成光鉴也】召逺者使无为焉亲近者言无事焉唯夜行者独有也【逺使无为所以优逺方也亲于近者贵于恩厚不在于虚言夜行谓隂行其德则人不与之争故独有之也】平原之隰奚有于髙【言平隰之泽虽有小封不成于髙喻人有大失小善不成其美隰下泽也】大山之隈奚有于深【隈山曲也言山既大矣虽有小隈不成为深喻人有髙行虽有小过非不肖也】訾讆之人勿与任大【訾毁贤讆誉恶也如此之人则乱大邦也】譕臣者可以逺举【言行莫先谓之譕臣有大言行者可与图国之逺也】顾忧者可与致道【顾忧谓忠事勤臣道有如此者可致于道者也】其计也速而忧在近者往而勿召也【小人之计得之虽速祸败防至则忧及之此人亲近推之令去不须召也】举长者可逺见也【举用长利众皆见之故曰逺见】裁大者众之所比也【裁断也能断大事众必比之】美人之怀定服而勿厌也【欲令人贵美而怀归者须安定服行道德勿有疲厌】必得之事不足赖也必诺之言不足信也【言人于事莫为疑动言必得应诺如此虚诞者耳不足赖信也】小谨者不大立訾食者不肥体【言人无量但有小谨不能大立也訾恶也恶食之人忧嫌致瘠故不能肥体】有无弃之言者必防于天地也【言无可弃动为法则若天地之无不容载故曰防之天地】坠岸三仞人之所大难也而猿猱饮焉故曰伐矜好专举事之祸也【猿遇坠岸而能饮喻智者逢祸而能息也】不行其野不违其马【马有识道之性不违马而自得途喻未经其事问其所经】能予而无取者天地之配也【天地施生不求所报与而不取可以配天地也】怠倦者不及【倦怠之人触涂废滞故多不及】无广者疑神神者在内不及者在门【无得以已及不及疑神不神神虽无形常在于内故曰在内也不及外见故曰在门也】在内者将假在门者将待【将假谓神将借已也待谓须自厉以待】曙戒勿怠后穉逢殃【每曙而戒所以戒此日之事以待曙戒戒勿为倦怠也】朝忘其事夕失其功邪气入内正色乃衰君不君则臣不臣父不父则子不子上失其位则下逾其节上下不和令乃不行衣冠不正则宾者不肃进退无仪则政令不行且怀且威则君道备矣莫乐之则莫哀之【常能乐人及其有难人必哀之也】莫生之则莫死之【常能生人及其有危人必死之】往者不至来者不极【此往情不至则彼来意不极也】道之所言者一也而用之者异【道之所言其理不二但用之不同其事遂异也】有闻道而好为家者一家之人也【虽闻道但好理家此但一家之人耳言无广逺】有闻道而好为乡者一乡之人也有闻道而好为国者一国之人也有闻道而好为天下者天下之人也【此亦仁者见之谓之仁智者见之谓之智也】有闻道而好定万物者天下之配也【此则君子体斯道也】道往者其人莫来道来者其人莫往道之所设身之化也【道者均彼我忘是非故无来住之体然道之所设身必与之化也】持满者与天安危者与人失天之度虽满必涸上下不和虽安必危【能持满者则与天合能安危者则与人合不合于天虽满必涸不合于人虽安必危】欲王天下而失天之道天下不可得而王也得天之道其事若自然失天之道虽立不安其道既得莫知其为之其功既成莫知其释之藏之无形天之道也疑今者察之古不知来者视之往万事之生也异趣而同归古今一也生栋覆屋怨怒不及弱子下瓦慈母操棰【言人以生栋造舍虽至覆屋但自咎而已不敢怨及他人至弱子下瓦所损不多慈母便操棰而怒之喻人主过由已作虽大而吞声过发他人虽小而振怒也】天道之极逺者自亲【天道平分逺近无二故逺者自亲也】人事之起近亲造怨【人事则爱恶相攻故有近亲造怨也】万物之于人也无私近也无私逺也【动物则有识而无知植物则有生而无识故于人也无私逺近】巧者有余而拙者不足【万物既无私于人故巧者用之有余拙者用之不足】其功顺天者天助之其功逆天者天违之天之所助虽小必大天之所违虽成必败顺天者有其功逆天者怀其凶不可复振也乌鸟之狡虽善不亲【狡谓猜也言乌鸟之性多猜初虽相善后终不亲】不重之结虽固必解道之用也贵其重也毋与不可毋彊不能毋告不知与不可彊不能告不知谓之劳而无功见与之交几于不亲【见谓不忘而恃之也与亲与也】见哀之役几于不结【役而哀之虽有恻然见而不忘故彼不结也】见施之德几于不报【虽有恩施之徳然见而不忘故彼不报也】四方所归心行者也【心行能不见则四方归之】独王之国劳而多祸【独王谓无四邻之援也】独国之君卑而不威自媒之女丑而不信未之见而亲焉可以往矣【未见而亲亲必无终故可往矣】久而不忘焉可以来矣日月不明天不易也山髙而不见地不易也【日月无不明假令不明是天有云气而不易也山髙无不见假令不见是地多险阻不平易也】言而不可复者君不言也行而不可再者君不行也【谓臣有忠言不可复言者则由君不言故也臣有善行不可再行者则由君不行故也】凢言而不可复行而不可再者有国者之大禁也
　　权修第三【权者所以知轻重也君人者必知事之轻重然后国可为故须修权】　经言三
