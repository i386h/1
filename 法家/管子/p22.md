<!-- { "loadSidebar": true } -->
　　初桓公郊迎管子而问焉管仲辞让然后对以参国伍鄙立五乡以崇化建五属以厉武寄兵于政因罚备器械加兵无道诸侯以事周室桓公大説于是齐戒十日将相管仲管仲曰斧钺之人也幸以获生以属其领【属缀连也】臣之禄也若知国政非臣之任也公曰子大夫受政寡人胜任【言子受政而辅我我则胜君之任也】子大夫不受政寡人恐崩管仲许诺再拜而受相三日公曰寡人有大邪三其犹尚可以为国乎对曰臣未得闻公曰寡人不幸而好田晦夜而至禽侧【言夙兴晦夜之时已至禽之侧畔也】田莫不见禽而后反【其田必见禽多获而后反】诸侯使者无所致百官有司无所复【既专于田故使者不得致命有司不得白事】对曰恶则恶矣然非其急者也公曰寡人不幸而好酒日夜相继诸侯使者无所致百官有司无所复对曰恶则恶矣然非其急者也公曰寡人有汚行不幸而好色而姑姉有不嫁者对曰恶则恶矣然非其急者也公作色曰此三者且可则恶有不可者矣【此三者尚以为可岂更有不可于此者】对曰人君唯优与不敏为不可【优谓逶随不断】优则亡众不敏不及事公曰善吾子就舎异日请与吾子图之对曰时可将与夷吾何待异日乎【可言之时正与夷吾不可待他日】公曰奈何对曰公子举为人博闻而知礼好学而辞逊请使游于鲁以结交焉公子开方为人巧转而兑利请使游于卫以结交焉曹孙宿其为人也小廉而苛【音逝苛密习也言多所惯习也】足恭而辞结【其辞能与人定交结】正荆之则也【言此人立行正与荆俗同使之游荆必得其欢心上二人亦然】请使往游以结交焉遂立行三使者而后退【使三使行出然后退】相三月请论百官公曰诺管仲曰升降揖让进退闲习辨辞之刚柔臣不如隰朋请立为大行【大行大使之官】垦草入邑辟土聚粟多众尽地之利臣不如戚请立为大司田平原广牧【广逺可牧之地】车不结辙士不旋踵鼔之而三军之士视死如归臣不如王子城父请立为大司马决狱折中不杀不辜不诬无罪臣不如賔胥无请立为大司理犯君顔色进谏必忠不辟死亡不挠富贵臣不如东郭牙请立以为大谏之官此五子者夷吾一不如【于五子各不如其一】然而以易夷吾夷吾不为也【以五子之能易夷吾之徳则夷吾所不能】君若欲治国彊兵则五子者存矣若欲霸王夷吾在此桓公曰善
　　王言第二十一【阙】　　　　　　　　　内言四









　　管子卷八
　　钦定四库全书
　　管子卷九
　　唐　房龄　注
　　霸形第二十二【陈霸言之形容】　　　　　　　内言五
　　桓公在位管仲隰朋见立有间有贰鸿飞而过之桓公叹曰仲父今彼鸿鹄有时而南有时而北有时而往有时而来四方无逺所欲至而至焉非唯有羽翼之故是以能通其意于天下乎管仲隰朋不对桓公曰二子何故不对管子对曰君有霸王之心而夷吾非霸王之臣也是以不敢对桓公曰仲父胡为然盍不当言寡人其有乡乎【何不陈当言令寡人有所归向】寡人之有仲父也犹飞鸿之有羽翼也若济大水有舟楫也仲父不一言敎寡人寡人之有耳将安闻道而得度哉【言何以自度得至于霸王哉】管子对曰君若将欲霸王举大事乎则必从其本事矣桓公变躬迁席拱手而问曰敢问何谓其本管子对曰齐国百姓公之本也人甚忧饥而税敛重人甚惧死而刑政险人甚伤劳而上举事不时公轻其税敛则人不忧饥缓其刑政则人不惧死举事以时则人不伤劳桓公曰寡人闻仲父之言此三者闻命矣不敢擅也将荐之先君【不敢専擅自发此命将进之宗庙告先君而后行所谓以神道设敎者也】于是令百官有司削方墨笔【方谓版牍也凡此欲书其所定令也】明日皆朝于太庙之门朝定令于百吏【因朝庙而定百吏之令也】使税者百一钟【假令百石而取一钟】孤幼不刑泽梁时纵【放人入不设禁】闗讥而不征市书而不赋【书谓录其名籍】近者示之以忠信逺者示之以礼义行此数年而民归之如流水此其后宋伐杞狄伐邢卫桓公不救祼体纫胷称疾【纫犹摩也自摩其胷若有所痛患也】召管仲曰寡人有千嵗之食而无百嵗之夀今有疾病姑乐乎管子曰诺于是令之县钟磬之榬【干元反榬所以严饰之】陈歌舞竽瑟之乐日杀数十牛者数旬羣臣进谏曰宋伐杞狄伐邢卫君不可不救桓公曰寡人有千嵗之食而无百嵗之夀今又疾病姑乐乎且彼非伐寡人之国也伐邻国也子无事焉宋已取杞狄已拔邢卫矣桓公起行笋虡之闲管子从至大钟之西桓公南面而立管仲北乡对之大钟鸣桓公视管仲曰乐夫仲父管子对曰此臣之所谓哀非乐也臣闻之古者之言乐于钟磬之间者不如此言脱于口而令行乎天下【脱出也】游钟磬之间而无四面兵革之忧今君之事言脱于口令不得行于天下在钟磬之间而有四面兵革之忧此臣之所谓哀非乐也桓公曰善于是伐钟磬之县【伐谓斫断也】并歌舞之乐【并除也】宫中虚无人【不令人掌守之】桓公曰寡人以伐钟磬之县并歌舞之乐矣请问所始于国将为何行管子对曰宋伐杞狄伐邢卫而君之不救也臣请以庆【以不救为是故庆之】臣闻之诸侯争于彊者勿与分于彊【若救三国是分于彊】今君何不定三君之处哉【三君既失国当定其居处也】于是桓公曰诺因命以车百乘卒千人以缘陵封杞车百乘卒千人以夷仪封邢车五百乘卒五千人以楚丘封卫桓公曰寡人以定三君之居处矣今又将何行管子对曰臣闻诸侯贪于利勿与分于利君何不发虎豹之皮文锦以使诸侯令诸侯以缦帛鹿皮报桓公曰诺于是以虎豹皮文锦使诸侯诸侯以缦帛鹿皮报则令固始行于天下矣此其后楚人攻宋郑烧熯焚郑地使城壊者不得复筑也屋之烧者不得复葺也令其人有丧雌雄【失男女之偶】居室如鸟鼠处穴要宋田夹塞两川使水不得东流【楚人又遮取宋田夹两川筑堤而壅塞之故水不得东流两川盖睢汴也】东山之西水深灭垝【垝败墙也】四百里而后可田也楚欲吞宋郑而畏齐曰思人众兵彊能害己者必齐也于是乎楚王号令于国中曰寡人之所明于人君者莫如桓公所贤于人臣者莫如管仲明其君而贤其臣寡人愿事之【既以其君臣为明贤故愿事之】谁能为我交齐者寡人不爱封侯之君焉于是楚国之贤士皆抱其重寳币帛以事齐桓公之左右无不受重寳币帛者于是桓公召管仲曰寡人闻之善人者人亦善之今楚王之善寡人一甚矣寡人不善将拂于道【拂违也若不报善之是违于道也】仲父何不遂交楚哉管子对曰不可楚人攻宋郑烧焫熯焚郑地使城坏者不得复筑也屋之烧者不得复葺也令人有丧雌雄居室如鸟鼠处穴要宋田夹塞两川使水不得东流东山之西水深灭垝四百里而后可田也楚欲吞宋郑思人众兵彊而能害己者必齐也是欲以文克齐【以寳币赂齐而齐自服故曰以文克齐】而以武取宋郑也楚取宋郑而不知禁是失宋郑也禁之则是又不信于楚也知失于内兵困于外非善举也桓公曰善然则若何管子对曰请兴兵而南存宋郑而令曰无攻楚言与楚王遇【冬防曰遇】至于遇上而以郑城与宋水为请楚若许则是我以文令也楚若不许则遂以武令焉桓公曰善于是遂兴兵而南存宋郑与楚王遇于召陵之上而令于遇上曰毋贮粟毋曲隄无擅废适子无置妾以为妻因以郑城与宋水为请于楚楚人不许遂退七十里而舎使军人城郑南之地立百代城焉【取其虽百代而无敢毁者也】曰自此而北至于河者郑自城之而楚不敢隳也东发宋田夹两川使水复东流而楚不敢塞也遂南伐及逾方城济于汝水望汶山【汶音岷岷山江水所从出】南致楚越之君而西伐秦北伐狄东存晋公于南【自伐秦而遂存晋于晋之南故曰东存】北伐孤竹还存燕公兵车之会六乘车之会三九合诸侯反位已霸修钟磬而复乐管子曰此臣之所谓乐也
　　霸言第二十三【谓此言足以成霸道】　　　　　　内言六
