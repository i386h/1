<!-- { "loadSidebar": true } -->
　　霸王之形象天则地【谓象天明则地义】化人易代【谓美敎化移风俗】创制天下【与之更始】等列诸侯【列爵惟五各得其宜】賔属四海【賔礼四夷以恩属之】时匡天下【时一防而正之】大国小之曲国正之彊国弱之重国轻之乱国并之【幷乱所以总其威权】暴王残之僇其罪卑其列维其民然后王之【其王之凶暴者则残灭之于国戮其首罪卑其爵列维持其人众】夫丰国之谓霸【但自丰其国者霸也】兼正之国之谓王【兼能正他国者王】夫王者有所独明徳共者不取也道同者不王也【夫能王天下者必有独见之明羣物之所不违若彼徳与我共彼道与我同则不取而且不王】夫争天下者以威易危暴王之常也【若以兵威易彼危乱此固暴王之常也非霸王之道也】君人者有道【有常道也】霸王者有时【必遇其时然后霸王】国修而邻国无道霸王之资也【我修而彼暴可以取乱侮亡故曰资也】夫国之存也邻国有焉【虽存而国小弱必事邻国以为安故曰邻国有焉】国之亡也邻国有焉【因其亾而取之】邻国有事邻国得焉【邻国有征伐之事因而败绩故邻国得焉】邻国有事邻国亾焉【或有征伐之事大胜而多获遂亾邻国】天下有事则圣王利也【必有非常之事然后有非常之人】国危则圣人知矣【怀独见之明故先知】夫先王所以王者资邻国之举不当也【举事皆当则我无因为功】举而不当此邻敌之所以得意也【不当所以资我故得意也】夫欲用天下之权者必先布徳诸侯【诸侯懐徳而归欲求无权其可得乎】是故先王有所取有所与【所谓将欲取之必姑与之】有所诎有所信【所谓尺蠖之屈以求伸也】然后能用天下之权【妙于前四事故能用天下之权】夫兵幸于权权幸于地【兵幸在于有权权从在于得地幸犹胜也】故诸侯之得地利者权从之失地利者权去之夫争天下者必先争人【人惟邦本】明大数者得人审小计者失人得天下之众者王得其半者霸是故圣王卑礼以下天下之贤而王之均分以钓天下之众而臣之【既王有地均分其禄用此以引天下之众故可得而臣之也】故贵为天子富有天下而伐不谓贪者其大计存也【得地均分可以臣彼地自利彼于我何贪此其大计也】以天下之财利天下之人以明威之振【利天下之人还用天下之财于我无所减削更可以明威权之振所谓惠而不费者也】合天下之权以遂徳之行结诸侯之亲【合天下之权皆令在已权总则徳遂徳遂则亲成也】以奸佞之罪刑天下之心【所谓惩一而劝百】因天下之威以广明王之伐【明天下所欲亾而亾之则明王之伐自广】攻逆乱之国赏有功之劳封贤圣之徳明一人之行而百姓定矣【赏加一人而天下劝罚加一人而天下畏故曰明一人之行而百姓定矣】夫先王取天下也术【非术则无以取天下也】术乎大徳哉物利之谓也【术可以取天下故曰大徳然术之所归在于令物得利也】夫使国常无患而名利竝至者神圣也【神圣则多所感致】国在危亡而能夀者明圣也【明圣则不失事机】是故先王之所师者神圣也其所赏者明圣也【赏谓乐翫也】夫一言而夀国【用其言故夀也】不聴而国亡若此者大圣之言也夫明王之所轻者马与玉其所重者政与军若失主不然轻与人政而重予人马轻予人军而重与人玉重宫门之营而轻四竟之守所以削也夫权者神圣之所资也独明者天下之利器也独断者微密之营垒也【谓独断可以自营而即定故曰营垒】此三者圣人之所则也圣人畏微而愚人畏明【圣人能知吉凶之先见故曰畏微愚人近火方知热履氷乃知寒故曰畏明也】圣人之憎恶也内愚人之憎恶也外【圣人知心胷之奸谋故憎恶内愚人兵在颈方惧故憎恶外也】圣人将动必知愚人至危易辞【圣人之动必闇知愚者至危不知祸之将至尚有慢易之辞然后汤武之师起也】圣人能辅时不能违时【圣人能因时来辅成其事不能违时而立功不有桀纣之暴则无汤武之功】知者善谋不如当时精时者日少而功多夫谋无主则困事无备则废是以圣王务具其备而慎守其时以备待时以时兴事时至而举兵絶坚而攻国【其兵超絶而又坚利故能攻国】破大而制地大本而小标【标末也本大而末小则难崩】埊近而攻逺【所全之地近故能攻逺而有归若高光之有闗中河内也】以大牵小以彊使弱以众致寡徳利百姓威振天下令行诸侯而不拂近无不服逺无不聴夫明王为天下正理也【修正理而动故能成天下之功也】按彊助弱【按抑也】圉暴止贪存亾定危继絶世此天下之所载也【徳义如此故为天下所载】诸侯之所与也【与亲也】百姓之所利也是故天下王之【天下乐推以为王】知盖天下继最一世【其继败续亾能成天下之功也】材振四海王之佐也千乘之国得其守诸侯可得而臣天下可得而有也万乘之国失其守国非其国也天下皆理已独乱国非其国也诸侯皆令【皆从霸者之令】已独孤国非其国也邻国皆险已独易【易平易不牢固谓无守御之备也】国非其国也此三者亡国之徴也夫国大而政小者国从其政【小政防国故国从其政】国小而政大者国益大【大政开国故国益大】大而不为者复小【大而不为则日损故复小】彊而不理者复弱【彊而不理则纲纪乱故复弱也】众而不理者复寡【众而不理则人散故复寡】贵而无礼者复贱【贵而无礼则位夺故复贱也】重而凌节者复轻【重而凌节则威丧故复轻】富而骄肆者复贫【富而骄肆则财竭故复贫也】故观国者观君【君为化主】观军者观将【将为兵本】观备者观野【野有障塞则国不侵】其君如明而非明也【外明而内暗】其将如贤而非贤也【外贤而内愚】其人如耕者而非耕也【虽耕而卤莽】三守既失国非其国也【三守谓明贤耕既失谓是而非】地大而不为命曰土满【谓土广而功狭也】人众而不理命曰人满【谓人多而政少】兵威而不止命曰武满【所谓亢之为言也知进而不知退也】三满而不止国非其国也【三满不止败亾立至】地大而不耕非其地也【地大不耕则无所获】卿贵而不臣非其卿也【卿贵不臣化为敌也谓卿大夫】人众而不亲非其人也【人众不亲欲亾者也】夫无土而欲富者忧【无土欲富犹縁木而求鱼故忧也】无徳而欲王者危【无徳而王犹欲进而却行故危】施薄而求厚者孤【施薄求厚人必不应故孤】夫上夹而下苴【苴苞裹也上既狭故为下所苞】国小而都大者弑【此二者常有簒弑之祸】主尊臣卑上威下敬令行人服理之至也使天下两天子天下不可理也一国而两君一国不可理也一家而两父一家不可理也【凡此所谓两权必争乱之本也】夫令不高不行不抟不聴【抟聚也君命不高不聚而聴之】尧舜之人非生而理也【化之而理】桀纣之人非生而乱也【效之而乱】故理乱在上也夫霸王之所始也以人为本本理则国固本乱则国危故上明则下敬政平则人安士敎和则兵胜敌使能则百事理亲仁则上不危任贤则诸侯服霸王之形【説霸王之形容】徳义胜之智谋胜之兵战胜之地形胜之动作胜之故王之【有此五胜故可以王】夫善用国者因其大国之重以其势小之因彊国之权以其势弱之因重国之形以其势轻之【凢大彊重皆国之盈盛者也然盛者有时而衰盈者有时而息故因其衰息之势大者小之彊者弱之重者轻之】彊国众合彊以攻弱以图霸【谓时彊国众多吾国虽彊亦可图霸】彊国少合小以攻大以图王【谓时彊国既少我则合众聚小以攻彊大之如此者可以图王】彊国众而言王势者愚人之智也【非言王之时】彊国少而施霸道者败事之谋也【非施霸之时】夫神圣视天下之形知动静之时视先后之称知祸福之门彊国众先举者危后举者利【彊国众先举必为彊者所图故危】彊国少先举者王后举者亡战国众后举可以霸战国少先举可以王夫王者之心方而不最【心虽方直未为其最】列不让贤【虽列爵位不让贤俊】贤不齿弟择众【虽称为贤无优劣齿弟又非选众而举也】是贪大物也【大物谓大寳之位有此数者是定贪大位之利而无得位之实也】是以王之形大也【不可以小数得】夫先王之争天下也以方心【心方而最故可以争天下也】其立之也以整齐【整而齐之故可立也】其理之也以平易【平而易之故可理】立政出令用人道【政令须合人心】施爵禄用地道【地道平而无私】举大事用天道【心应天时然后可以举大事】是故先王之伐也伐逆不伐顺伐险不伐易伐过不伐及【伐其太过者】四封之内以正使之【以正使之则人无怨】诸侯之防以权致之【以权致之则不敢不来】近而不服者以地患之【侵削其地则自服】逺而不聴者以刑危之【兴师以征之】一而伐之武也【守一不移兴师伐之此其武也】服而舍之文也【既服舍之绥之以徳此其文也】文武具满徳也【唯文武诸功可以满其徳】夫轻重彊弱之形诸侯合则彊孤则弱骥之材而百马伐之骥必罢矣彊最一伐而天下共之国必弱矣彊国得之也以收小其失之也以恃彊小国得之也以制节【制度合节故得】其失之也以离彊【离彊则乖节者也故失】夫国小大有谋彊弱有形服近而彊逺【谓用彊兵威逺国故曰彊逺】王国之形也合小以攻大敌国之形也以负海攻负海【谓以蛮夷攻蛮夷蛮夷负海以为固故曰负海】中国之形也折节事彊以避罪小国之形也自古以至今未尝有先能作难违时易形以立功名者无有【言无有此事】常先作难违时易形无不败者也夫欲臣伐君【以臣伐君若汤武之于桀纣也】正四海者不可以兵独攻而取也【谓当兼下事】必先定谋虑便地形利权称亲与国视时而动王者之术也夫先王之伐也举之必义用之必暴【其用师必加于暴乱】相形而知可【谓相其乱亡之形】量力而知攻攻得而知时是故先王之伐也必先战而后攻先攻而后取地故善攻者料众以攻众【量我众寡可敌彼众然后攻余仿此】料食以攻食料备以攻备以众攻众众存不攻【彼众存则我不能亡之故不攻】以食攻食食存不攻以备攻备备存不攻释实而攻虚【知其实而避之】释坚而攻膬释难而攻易夫抟国不在敦古【在于合今时之宜抟聚也】理世不在善攻【在于权宜】霸王不在成曲【在于全大体】夫举失而国危刑过而权倒【刑罚过理则权柄倒错】谋易而祸反【谋事数易祸必反来】计得而彊信【音申】功得而名从权重而令行固其数也【数犹理也】夫争彊之国必先争谋争刑争权【先此三争然后争彊】令人主一喜一怒者谋也【谋得则喜谋失则怒】令国一轻一重者刑也【怒刑则重喜刑则轻】令兵一进一退者权也【权重则进权轻则退】故精于谋则人主之愿可得而令可行也精于刑则大国之地可夺彊国之兵可圉也精于权则天下之兵可齐诸侯之君可朝也夫神圣视天下之刑知世之所谋知兵之所攻知地之所归知令之所加矣夫兵攻所憎而利之此邻国之所不亲也【兵攻所憎之国而以攻得为利徳义不施邻国必怨而不亲】权动所恶而实寡归者彊【其威权既动移所恶而徳义之实少为人所归如此但彊而已不能至覇王也】擅破一国彊在后世者王【今能专破一国常守其彊之后世如此者王也】擅破一国彊在邻国者亡【既破一国不能守彊令邻国得之如此者亡也】
