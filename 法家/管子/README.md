<!-- { "loadSidebar": true } -->
　　钦定四库全书　　　　　子部三
　　管子　　　　　　　　　法家类
　　提要
　　【臣】等谨案管子二十四卷旧本题管仲撰刘恕通鉴外纪引子曰管仲之书过半便是后之好事所加乃説管仲死后事轻重篇尤复鄙俗叶适水心集亦曰管子非一人之笔亦非一时之书以其言毛嫱西施呉王好剑推之当是春秋末年今考其文大抵后人附防多于仲之本书其他姑无论即仲卒于桓公之前而篇中处处称桓公其不出仲手已无疑义矣书中称经言者九篇称外言者八篇称内言者九篇称短语者十九篇称区言者五篇称杂篇者十一篇称管子解者五篇称管子轻重者十九篇意其中孰为手撰孰为记其绪言如语録之类孰为述其逸事如家之类孰为推其意防如笺疏之类当时必有分别观其五篇明题管子解者可以类推必由后人混而一之致滋疑窦耳晁公武读书志曰刘向所校本八十六篇今亡十篇考李善注陆机猛虎行曰江防文释引管子云夫士懐耿介之心不防恶木之枝恶木尚能耻之况与恶人同处今检管子近亡数篇恐是亡篇之内而防见之则唐初已非完本矣明梅士享所刋又复颠倒其篇次如以牧民解附牧民篇下形势解附形势篇下之类不一而足弥为窜乱失真此本为万厯壬午赵用贤所刋称由宋本翻雕前有绍兴己未张嵲后跋云舛脱甚众颇为是正用贤序又云正其脱误者逾三万言则屡经防窜已非刘向所校之旧然终愈于他氏所妄更者在近代犹善本也旧有房元龄注晁公武以为尹知章所托然考唐书艺文志元龄注管子不注録而所载有尹知章注管子三十卷则知章本未托名殆后人以知章人防元龄名重改题之以俗耳案旧唐书知章绛州翼城人神龙初官太常博士睿宗即位拜礼部员外郎转国子博士有孝经注老子注今并不惟此注借元龄之名以存其文浅陋颇不足采然蔡绦铁围山丛谈载苏轼苏辙同入省试有一题轼不得其出处辙以笔一卓而以口吹之轼因悟出管子注则宋时亦采以命题试士矣且古来无他注本明刘绩所补注亦仅小有纠正未足相代故仍旧本録之焉乾隆四十三年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀

　　钦定四库全书　　　　　子部三
　　管子目録　　　　　　　法家类
　　卷一
　　牧民第一
　　形势第二
　　权修第三
　　立政第四
　　乘马第五
　　卷二
　　七法第六
　　版法第七
　　卷三
　　幼官第八
　　幼官圗第九
　　五辅第十
　　卷四
　　宙合第十一
　　枢言第十二
　　卷五
　　八观第十三
　　法禁第十四
　　重令第十五
　　卷六
　　法法第十六
　　兵法第十七
　　卷七
　　大匡第十八
　　卷八
　　中匡第十九
　　小匡第二十
　　王言第二十一
　　卷九
　　霸形第二十二
　　霸言第二十三
　　问第二十四
　　谋失第二十五
　　卷十
　　戒第二十六
　　地图第二十七
　　叅患第二十八
　　制分第二十九
　　君臣上第三十
　　卷十一
　　君臣下第三十一
　　小称第三十二
　　四称第三十三
　　正言第三十四
　　卷十二
　　侈靡第三十五
　　卷十三
　　心术上第三十六
　　心术下第三十七
　　白心第三十八
　　卷十四
　　水地第三十九
　　四时第四十
　　五行第四十一
　　卷十五
　　势第四十二
　　正第四十三
　　九变第四十四
　　任法第四十五
　　明法第四十六
　　正世第四十七
　　治国第四十八
　　卷十六
　　内业第四十九
　　封禅第五十
　　小问第五十一
　　卷十七
　　七臣七主第五十二
　　禁藏第五十三
　　卷十八
　　入国第五十四
　　九守第五十五
　　桓公问第五十六
　　度地第五十七
　　卷十九
　　地员第五十八
　　弟子职第五十九
　　言昭第六十
　　修身第六十一
　　问霸第六十二
　　牧民解第六十三
　　卷二十
　　形势解第六十四
　　卷二十一
　　立政九败解第六十五
　　版法解第六十六
　　明法解第六十七
　　臣乘马第六十八
　　乘马数第六十九
　　问乘马第七十
　　卷二十二
　　事语第七十一
　　海王第七十二
　　国蓄第七十三
　　山国轨第七十四
　　山权数第七十五
　　山至数第七十六
　　卷二十三
　　地数第七十七
　　揆度第七十八
　　国凖第七十九
　　轻重甲第八十
　　卷二十四
　　轻重乙第八十一
　　轻重丙第八十二
　　轻重丁第八十三
　　轻重戊第八十四
　　轻重己第八十五
　　轻重庚第八十六
　　右二十四卷
　　凡八十六篇【内十篇阙】














　　管子原序
　　管子旧书凡三百八十九篇汉刘向校除其重复定着为八十六篇今亡十篇近世所往往淆乱至不可读余行求古善本庶防遇之者防二十年始得之友人秦汝立氏其大章仅完整而句字复多乱错乃为正其脱误者逾三万言而阙其疑不可考者尚十之二然后管子防为全书夫五伯莫盛扵桓公而管仲特为之佐自其事羞称扵圣门而其言悉见绌以为权谋功利学者鲜能道之及余读是书而深惟其故然后知王者之法莫备扵周公而善变周公之法者莫精扵管子何者方周之兴去隆古沕穆之风未逺而后稷公刘其深仁厚泽又培之扵数百年之乆盖风防既启而文明犹郁周公起而当制作之任其法制之绸缪文章之繁猥诸所经画莫不犁然具举而天下且以鸿厐淳固之俗始向利扵宪度着明之后故其法虽宻而其服习者亦能安之而不悖周室既衰诸侯日防扵干戈谋臣詧士竞出其智力以相胜茍必兢兢扵先王之约束而执不移等则势有所格而其术必有所穷非救时之宜矣管子固天下才也岂其智不及此乎是故当其谋之扵垂缨下衽之日者不过审旧法择其善者而从之又其要则在事可以隠令可以寄政使诸侯不吾虞而吾安国富民以取盈于天下故其书如牧民乘马防官轻重诸篇大抵不离周官以制用而亦不尽局于周官以通其变今攷其説所谓防国为三军者即伍两卒旅之旧也因罚备器用者即两造两剂之遗也选士首以好学慈孝而且及于拳勇股肱亦兴贤之故典也铸币借以黄金刀布而并及于鱼盐鍼鐡亦圜府之旧章也他如五势三准诸説不过积余藏羡待之于国诸侯不服吾可以战诸侯宾服吾可以行仁义葢周公之法其樊然结约者要以率民于善仲直师其意不袭其故一更之为截然夷易而作民于战故其言曰精时者少日而功多又曰吾欲正卒伍修甲兵而大国亦将修之吾有攻伐之器而诸侯有守御之备是难以速得志此仲之所以立法意也夫白刄捍胷则目不见流矢拔防加首则十指不辞断眀缓急之有所先也使仲当诸侯力政之日必欲举王制而井田吾民象刑吾法毋招权勇毋盐鐡不逾时而国且饱于敌矣安能以区区之齐伸威海岱而成其一匡之绩哉昔者苏轼氏盖论仲之变法而曰王者之兵非以求胜故其法繁而曲霸者之兵求以决胜故其法简而直然则谓仲之用法异于周公之意则可而谓其法之尽诡于周公则不可故曰古今递迁道随时降王霸迭兴政由俗革吾以为周公经制之大备葢所以成王道之终管子能变其常而通其穷亦所以基伯道之始夫亦势之所趋有不得不然者乎虽然非仲之轻于悖周也当太公之治齐五月而报政曰吾因其俗简其礼至三年而伯禽之报政周公且訾之曰夫政不简不易民不有近鲁终北面而事齐矣意者太公之治有不尽仿于周官而史葢称其通商贾之策便鱼盐之利人民归齐齐称大国葢自太公而齐故以富彊名于列国仲特囙齐之故而修业耳非一无所昉袭而创为之者也世之谭者曰帝降而王王降而霸自仲之説行一变而入于夸诈之习其末极于秦鞅尽去先王之籍而流毒天下遂以管商为功利之首夫商君惨礉少恩卒受恶名于秦而仲之政餙四维固六亲其论白心内业不可谓无窥于圣人之道而徒以刀锯绳民如商君者故虽吾夫子亦且大其功而以如其仁归之奈何跻鞅于仲也余夫读是书者不揆其修政立事之原而徒辱之以权谋功利使管子之所以善用周公者其道不明于天下也故为之梓其书而复论著其大略于篇首云万厯壬午春三月前史官吴郡赵用贤序




　　管子原序
　　防左都水使者光禄大夫臣向言所校讐中管子书三百八十九篇大中大夫卜圭书二十七篇臣富防书四十一篇射声校尉立书十一篇太史书九十六篇凡中外书五百六十四以校除复重四百八十四篇定着八十六篇杀青而书可缮冩也管子者颍上人也名夷吾号仲父少时尝与鲍叔牙游鲍叔知其贤管子贫困常欺叔牙叔牙终善之鲍叔事齐公子小白管子事公子纠及小白立为桓公子纠死管仲囚鲍叔荐管仲管仲既任政于齐齐桓公以霸九合诸侯一匡天下管仲之谋也故管仲曰吾始困时与鲍叔分财多自予鲍叔不以我为贪知吾贫也尝为鲍叔谋事而更穷困鲍叔不以我为愚知吾有利有不利也公子纠败召忽死之吾幽囚受辱鲍叔不以我为无耻知吾不羞小节而耻功名不显于天下也生我者父母知我者鲍叔鲍叔既进管仲而已下之子孙世禄于齐有封邑者十余世常为名大夫管子既相以区区之齐在海滨通货积财富国彊兵与俗同好丑故其书称曰仓廪实而知礼节衣食足而知荣辱上服度则六亲固四维不张国乃灭亡下令犹流水之原令顺人心故论卑而易行俗所欲因予之俗所否因去之其为政也善因祸为福转败为功贵轻重慎权衡桓公怒少姬南袭蔡管仲因伐楚责包茅不入贡于周室桓公北征山戎管仲因而令燕修召公之政柯之防桓公背曹沫之盟管仲因而信之诸侯归之管仲聘于周不敢受上卿之命以让髙国是时诸侯为管仲城谷以为之乘邑春秋书之褒贤也管仲富拟公室有三归反坫齐人不以为侈管子卒齐国遵其政常彊于诸侯孔子曰微管仲吾其被发左袵矣太史公曰余读管氏牧民山髙乘马轻重九府详哉言之也又曰将顺其美匡救其恶故上下能相亲爱岂管仲之谓乎九府书民间无有山髙一名形势凡管子书务富国安民道约言要可以晓合经义向谨第录上
