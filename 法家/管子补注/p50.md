<!-- { "loadSidebar": true } -->
　　人主能安其民则事其主如事其父母故主有忧则忧之有难则死之主视民如土则民不为用主有忧则不忧有难则不死故曰莫乐之则莫哀之莫生之则莫死之
　　民之所以守战至死而不衰者上之所以加施于民者厚也故上施厚则民之报上亦厚上施薄则民之报上亦薄故薄施而厚责君不能得之于臣父不能得之于子故曰往者不至来者不极
　　道者扶持众物使得生育而各终其性命者也故或以治乡或以治国或以治天下故曰道之所言者一也而用之者异
　　闻道而以治一乡亲其父子顺其兄弟正其习俗使民乐其上安其土为一乡主干者乡之人也故曰有闻道而好为乡者一乡之人也
　　民之从有道也如饥之先食也如寒之先衣也如暑之先隂也故有道则民归之无道则民去之故曰道徃者其人莫来道来者其人莫往
　　道者所以变化身而之正理者也故道在身则言自顺行自正事君自忠事父自孝遇人自理故曰道之所设身之化也
　　天之道满而不溢盛而不衰明主法象天道故贵而不骄富而不奢行理而不惰故能长守贵富乆有天下而不失也故曰持满者与天
　　明主救天下之祸安天下之危者也夫救祸安危者必待万民之为用也而后能为之故曰安危者与人地大国富民众兵强此盛满之国也虽已盛满无徳厚以安之无度数以治之则国非其国而民非其民也故曰失天之度虽满必涸
　　臣不亲其主百姓不信其吏上下离而不和故虽自安必且危之故曰上下不和虽安必危
　　主有天道以御其民则民一心而奉其上故能贵富而乆王天下失天之道则民离畔而不听从故主危而不得乆王天下故曰欲王天下而失天之道天下不可得而王也
　　人主务学术数务行正理则化变日进至于大功而愚人不知也乱主淫佚邪枉日为无道至于灭亡而不自知也故曰莫知其为之其功既成莫知其释之也藏之而无形【按经作莫知其释之藏之无形】
　　古者三王五伯皆人主之利天下者也故身贵显而子孙被其泽桀纣幽厉皆人主之害天下者也故身困伤而子孙防其祸故曰疑今者察之古不知来者视之往神农教耕生谷以致民利禹身决渎斩髙桥下以致民利汤武征伐无道诛杀暴乱以致民利故明王之动作虽异其利民同也故曰万事之任也异趣而同归古今一也
　　栋生桡不胜任则屋覆而人不怨者其理然也弱子慈母之所爱也不以其理动者下瓦则慈母笞之故以其理动者虽覆屋不为怨不以其理动者下瓦必笞故曰生栋覆屋怨怒不及弱子下瓦慈母操棰
　　行天道出公理则逺者自亲废天道行私为则子母相怨故曰天道之极逺者自亲人事之起近亲造怨古者武王地方不过百里战卒之众不过万人然能战胜攻取立为天子而世谓之圣王者知为之之术也桀纣贵为天子富有海内地方甚大战卒甚众而身死国亡为天下僇者不知为之之术也故能为之则小可为大贱可为贵不能为之则虽为天子人犹夺之也故曰巧者有余而拙者不足也
　　明主上不逆天下不圹地故天予之时地生之财乱主上逆天道下絶地理故天不与时地不生财故曰其功顺天者天助之其功逆天者天违之
　　古者武王天之所助也故虽地小而民少犹之为天子也桀纣天之所违也故虽地大民众犹之困辱而死亡也故曰天之所助虽小必大天之所违虽成必败与人交多诈伪无情实偷取一切谓之乌集之交乌集之交初虽相驩后必相咄故曰乌集之交虽善不亲圣人之与人约结也上观其事君也内观其事亲也必有可知之理然后约结约结而不袭于理后必相倍故曰不重之结虽固必解道之用也贵其重也
　　明主与圣人谋故其谋得与之举亊故其事成乱主与不肖者谋故其计失与之举事故其事败夫计失而事败此与不可之罪故曰毋与不可
　　明主度量人力之所能为而后使焉故令于人之所能为则令行使于人之所能为则事成乱主不量人力令于人之所不能为故其令废使于人之所不能为故其亊败夫令出而废举亊而败此强不能之罪也故曰毋强不能
　　狂惑之人告之以君臣之义父子之理贵贱之分不信圣人之言也而反害伤之故圣人不告也故曰毋告不知
　　与不肖者举事则事败使于人之所不能为则令废告狂惑之人则身害故曰与不可强不能告不知谓之劳而无功
　　常以言翘明其与人也其爱人也其有徳于人也以此为友则不亲以此为交则不结以此有徳于人则不报故曰见与之友几于不亲见爱之交几于不结见施之徳几于不报四方之所归心行者也
　　明主不用其智而任圣人之智不用其力而任众人之力故以圣人之智思虑者无不知也以众人之力起事者无不成也能自去而因天下之智力则身逸而福多乱主独用其智而不任圣人之智独用其力而不任众人之力故其身劳而祸多故曰独任之国劳而多祸明主内行其法度外行其理义故邻国亲之与国信之有患则邻国忧之有难则邻国救之乱主内失其百姓外不信于邻国故有患则莫之忧也有难则莫之救也外内皆失孤特而无党故国弱而王辱故曰独国之君卑而不威
　　明主之治天下也必用圣人而后天下治妇人之求夫家也必用媒而后家事成故天下而不用圣人则天下乖乱而民不亲也求夫家而不用媒则身丑耻而人不信也故曰自媒之女丑而不信
　　明主者人未之见而有亲心焉者有使民亲之之道也故其位安而民往之故曰未之见而亲焉可以往矣尧舜古之明主也天下推之而不倦誉之而不厌乆逺而不忘者有使民不忘之道也故其位安而民来之故曰逺而不忘焉可以来矣【逺经作乆】
　　日月昭察万物者也天多云气蔽盖者众则日月不明人主犹日月也羣臣多奸立私以拥蔽主则主不得昭察其臣下臣下之情不得上通故奸邪日多而人主愈蔽故曰日月不明天不易也
　　山物之髙者也地险秽不平易则山不得见人主犹山也左右多党比周以壅其主则主不得见故曰山髙而不见地不易也
　　人主出言不逆于民心不悖于理义其所言足以安天下者也人唯恐其不复言也出言而离父子之亲防君臣之道害天下之众此言之不可复者也故明主不言也故曰言而不可复者君不言也
　　人主身行方正使人有礼遇人有信行发于身而为天下法式者人唯恐其不复行也身行不正使人暴虐遇人不信行发于身而为天下笑者此不可复之行故明主不行也故曰行而不可再者君不行也
　　言之不可复者其言不信也行之不可再者其行贼暴也故言而不信则民不附行而贼暴则天下怨民不附天下怨此灭亡之所从生也故明主禁之故曰凡言之不可复行之不可再者有国者之大禁也











　　管子补注卷二十
<子部,法家类,管子补注>
　　钦定四库全书
　　管子补注卷二十一
　　明　刘绩　撰
　　立政九败解第六十五　　　　管子解三
　　人君唯毋听寝兵则羣臣賔客莫敢言兵然则内之不知国之治乱外之不知诸侯强弱如是则城郭毁壊莫知筑补甲兵雕莫之脩缮如是则守圉之备毁矣辽逺之地谋边竟之士脩百姓无圉敌之心故曰寝兵之説胜则险阻不守
　　人君唯毋听兼爱之説则视天下之民如其民视国如吾国如是则无并兼攘夺之心无覆军败将之事然则射御勇力之士不厚禄覆军败将之臣不贵爵如是则射御勇力之士出在外矣我能毋攻人可也不能令人毋攻我彼求地而予之非吾所欲也不予而与战必不能胜也彼以教士我以殴众彼以良将我以无能其败必覆军杀将故曰兼爱之説胜则士卒不战
　　人君唯毋好全生则羣臣皆全其生而生又飬生飬何也曰滋味也声色也然后为飬生然则从欲妄行男女无别反于禽兽然则礼义防耻不立人君无以自守也故曰全生之説胜则防耻不立
　　人君唯毋听私议自贵则民退静隐伏窟穴就山非世间上轻爵禄而贱有司然则令不行禁不止故曰私议自贵之説胜则上令不行
　　人君唯毋好金玉货财必欲得其所好然则必有以易之【按易谓易金玉货财以官爵也】所以易之者何也大官尊位不然则尊爵重禄也如是则不肖者在上位矣然则贤者不为力智者不为谋信者不为约勇者不为死如是则殴国而捐之也故曰金玉货财之説胜则爵服下流
　　人君唯毋听羣徒比周则羣臣朋党蔽美恶然则国之情伪不见于上如是则朋党者处前寡党者处后夫朋党者处前贤不肖不分则争夺之乱起而君在危殆之中矣故曰羣徒比周之説胜则贤不肖不分
　　人君唯毋听观乐玩好则败凡观乐者宫室防池珠玉声乐也此皆费财尽力伤国之道也而以此事君者皆奸人也而人君听之焉得无败然则府仓虚蓄积竭且奸人在上则壅遏贤者而不进也然则国适有患则优倡侏儒起而议国事矣是敺国而捐之也故曰观乐玩好之説胜则奸人在上位
　　人君唯毋听请谒任举则羣臣皆相为请然则请谒得于上党与成于乡如是则货财行于国法制毁于官羣臣务佼而求用然则无爵而贵无禄而富故曰请谒任举之説胜则绳墨不正
　　人君唯毋听谄谀饰过之言则败奚以知其然也夫谄臣者常使其主不悔其过不更其失者也故主惑而不自知也如是则谋臣死而谄臣尊矣故曰谄谗饰过之説胜则巧佞者用
　　版法解第六十六　　　　　　管子解四
　　版法者法天地之位象四时之行以治天下四时之行有寒有暑圣人法之故有文有武天地之位有前有后有左有右圣人法之以建经纪春生于左秋杀于右夏长于前冬藏于后生长之亊文也收藏之事武也是故文事在左武事在右圣人法之以行法令以治事理凡法事者操持不可以不正操持不正则听治不公听治不公则治不尽理事不尽应治不尽理则疏逺微贱者无所告事不尽应则功利不尽举功利不尽举则国贫疏逺微贱者无所告则下饶故曰凡将立事正彼天植天植者心也天植正则不私近亲不孽疎逺不私近亲不孽疎逺则无遗利无隐治无遗利无隐治则事无不举物无遗者欲见天心明以风雨故曰风雨无违逺近高下各得其嗣万物尊天而贵风雨所以尊天者为其莫不受命焉也所以贵风雨者为其莫不待风而动待雨而濡也若使万物释天而更有所受命释风而更有所仰动释雨而更有所仰濡则无为尊天而贵风雨矣今人君之所尊安者为其威立而令行也其所以能立威行令者为其威利之操莫不在君也若使威利之操不专在君而有所分散则君日益轻而威利日衰侵之道也故曰三经既饬君乃有国
　　乘夏方长审治刑赏必明经纪陈义设法断事以理虚气平心乃去怒喜若倍法弃令而行怒喜祸乱乃生上位乃殆故曰喜无以赏怒无以杀喜以赏怒以杀怨乃起令乃废骤令而不行民心乃外外之有徒祸乃始牙众之所忿寡不能圗
