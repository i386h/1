<!-- { "loadSidebar": true } -->
　　桓公又问管子曰佚田谓寡人曰善者用非其有使非其人何不因诸侯权以制天下管子对曰佚田之言非也彼善为国者壤辟举则民留处仓廪实则知礼节且无委致围城脆致冲【绩按委委积也无食则人欲围而取之脆不坚也冲冲车也城不坚则人思而毁之】夫不定内不可以持天下佚田之言非也管子曰岁藏一十年而十也岁藏二五年而十也谷十而守五绨素满之五在上故视岁而藏县时积岁国有十年之蓄富胜贫勇胜怯智胜愚微胜不微有义胜无义练士胜敺众凡十胜者尽有之故发如风雨动如雷霆独出独入莫之能禁止不待权舆故佚田之言非也桓公曰善
　　海王第七十二　　　　　　管子轻重五
　　桓公问于管子曰吾欲借于台雉何如管子对曰此毁成也吾欲借于树木管子对曰此伐生也吾欲借于六畜管子对曰此杀生也吾欲借于人何如管子对曰此隐情也桓公曰然则吾何以为国管子对曰唯官山海为可耳桓公曰何谓官山海管子对曰海王之国谨正盐防【海王言以负海之利而王其业】桓公曰何谓正盐防【正税也】管子对曰十口之家十人食盐百口之家百人食盐终月大男食盐五升少半【少半犹劣薄也】大女食盐三升少半吾子食盐二升少半【吾子谓少男小女也】此其大厯也【厯数】盐百升而釜【盐十二两七铢一黍十分之一为升当米六合四勺也百升之盐七十六斤十二两十九铢二累为釡当米六斗四升】令盐之重升加分彊釡五十也【分彊半彊也今使盐官税其盐之重每一斗加半合为彊而取之则一釡之盐得五十合而为之彊】升加一彊釡百也升加二彊釡二百也钟二千【十釡之盐七百六十八斤为钟当米六斛四斗是也】十钟二万百钟二十万千钟二百万万乘之国人数开口千万也【举其大数而言之也开口谓大男大女之所食盐也】禺防之商日二百万【禺读为偶偶对也商计也对其大男大女食盐者之口数而立防以计所税之盐一日计二百万合为二百钟】十日二千万一月六千万万乘之国正九百万也【万乘之国大男大女食盐者千万人而税之盐一日二百钟十日二千钟一月六千钟也今又施其税数以千万人如九百万人之数则所税之盐一日百八十钟十日千八百钟一月五千四百钟也】月人三十钱之籍为钱三千万【又变其税五千四百钟之盐而籍其钱计一月每人籍钱三十凡千万人为钱三万万矣以此籍之数而比其常籍则当一国而有三千万人矣】今吾非籍之诸君吾子而有二国之籍者六千万【诸君谓老男老女也六十已上为老男五十已上为老女也既不籍于老男老女又不籍于小男小女乃能以千万人而当三千万人者盖盐官之利耳盐官之利既然则铁官之利可知也盐官之利当一国而三万人铁官之利当一国而三万人焉故能有二国之籍者六千万人耳其常借人之数犹在此外也】使君施令曰吾将籍于诸君吾子则必嚣号今夫给之盐防则百倍归于上人无以避此者数也今铁官之数曰一女必有一鍼一刀若其事立【若犹然后】耕者必有一耒一耜一铫若其事立【大锄谓之铫羊昭反】行服连【辇名所以载作器人挽之】轺辇【居玉反】者【大车驾马者也】必有一斤一锯一锥一凿若其事立不尔而成事者天下无有今鍼之重加一也三十鍼一人之籍也【鍼之重每十分加一分为彊而取之则一女之籍得三十鍼矣绩按一无也字】刀之重加六五六三十五刀一人之籍也【刀之重每十分加六分以为彊而取之五六为三十则一女之籍得五刀也】耜铁之重加七三耜铁一人之籍也【耜铁之重每十分加七分以为彊而取之则一农之籍得三耜铁也】其余轻重皆准此而行【其器弥重其加弥多】然则举臂胜事无不服借者桓公曰然则国无山海不王乎管子曰因人之山海假之名有海之国【虽无海而假名有海则亦虽无山而假名有山】售盐于吾国【彼国有盐而粜于吾国为售耳】釡十五吾受而官出之以百【受取也假令彼盐平价釡当十钱者吾又加五钱而取之所以来之也既得彼盐则令吾国盐官又出而粜之釡以百钱也】我未与其本事也【与用也本事本盐也】受人之事以重相推【以重相推谓加五钱之类也推犹度也】此人用之数也【彼人所有而皆为我用也】
　　国蓄第七十三　　　　　　管子轻重六
　　国有十年之蓄而民不足于食是皆以其技能望君之禄也君有山海之金而民不足于用是皆以其事业交接于君上也故人君挟其食守其用据有余而制不足故民无不累于上也五谷食米民之司命也黄金刀币民之通施也故善者执其通施以御其司命故民力可得而尽也夫民者信亲而死利海内皆然民予则喜夺则怒民情皆然先王知其然故见予之形不见夺之理【民可使由之不可使知之】故民爱可洽于上也【洽通也】租籍者【在工商曰租籍】所以彊求也租税者所虑而请也【在农曰租税虑犹计也请求也○绩按后轻重一作租籍君之所宜得也正籍者君之所彊求也此有阙误】王霸之君去其所以彊求废其所虑而请故天下乐从也
　　利出于一孔者【凡言利者不必货利庆赏威刑皆是】其国无敌出二孔者其兵不诎【诎与屈同屈穷也】出三孔者不可以举兵出四孔者其国必亡先王知其然故塞民之养【养利也羊向反】隘其利途故予之在君夺之在君贫之在君富之在君故民之戴上如日月亲君若父母凡将为国不通于轻重不可为笼以守民不能调通民利不可以语制为大治是故万乘之国有万金之贾千乘之国有千金之贾然者何也国多失利则臣不尽其忠士不尽其死矣岁有凶穣故谷有贵贱令有缓急故物有轻重【别注上令急于求米则民重米缓于求米则民轻米所缓则贱所急则重也】然而人君不能治故使蓄贾游市【别注谓贾人之多蓄积也】乘民之不给百倍其本【别注给足也以十取百】分地若一彊者能守分财若一智者能收智者有什倍人之功【以一取什】愚者有不赓本之事【赓犹偿也】然而人君不能调故民有相百倍之生也夫民富则不可以禄使也贫则不可以罚威也法令之不行万民之不治贫富之不齐也且君引錣【錣筹也丁劣反】量用耕田发草上得其数矣民人所食人有若干步畆之数矣计本量委【委积也】则足矣然而民有饥饿不食者何也谷有所藏也【言一国之内耕垦之数君悉知之凡有计口授田家族多少足以自给而人乏于食者谓豪富之家收藏其谷故也】人君铸钱立币民庶之通施也【钱币无补于饥寒之用人君所立以均制财物通交有无使人之所求各得其欲】人有若干百千之数矣然而人事不及用不足者何也利有所并也【民事谓常费也言人之所有多少各随其分而自足君上不能均调其事则豪富并藏财货专擅其利是故人常费不给以致匮乏○绩按一本并字下有藏字】然则人君非能散积聚钧羡【余也】不足分并财利而调民事也则君虽彊本趣耕【本谓务农】而自为铸币而无已乃今使民下相役耳恶能以为治乎【言人君若不能权其利门制其轻重虽铸币无限极而与人徒使豪富侵夺贫弱终不能致理也】
　　岁适美则市粜无予而狗彘食人食岁适凶则市籴釡十繦而道有饿民然则岂壌力固不足而食固不赡也哉夫徃岁之粜贱狗彘食人食故来岁之民不足也物适贱则半力而无予民事不偿其本物适贵则什倍而不可得民失其用然则岂财物固寡而本委不足也哉夫民利之时失而物利之不平也故善者委施于民之所不足操事于民之所有余夫民有余则轻之故人君敛之以轻民不足则重之故人君散之以重敛积之以轻散行之以重故君必有什倍之利而财之櫎可得而平也
　　凡轻重之大利以重射轻以贱泄平万物之满虚随财准平而不变衡絶则重见人君知其然故守之以准平使万室之都必有万钟之藏藏繦千万使千室之都必有千钟之藏藏繦百万春以奉耕夏以奉芸耒耜械器种饟粮食毕取赡于君故大贾蓄家不得豪夺吾民矣然则何君飬其本谨也春赋以敛缯帛夏贷以收秋实【盖方春蚕家阙乏而赋与之约收其缯帛也方夏农人阙乏亦赋与之约取其谷实也】是故民无废事而国无失利也【人之所乏君悉与之则豪商富人不得擅其利也】
　　凡五谷者万物之主也谷贵则万物必贱谷贱则万物必贵两者为敌则不俱平故人君御谷物之秩相胜而操事于其不平之间【秩积也食为人天故五谷之要可与万物为敌其价常不俱平所以人君视两事之委积可彼此相胜轻重于其间则国利不散也】故万民无籍而国利归于君也夫以室庑籍谓之毁成【小曰室大曰庑是使人毁壌庐室】以六畜籍谓之止生【是使人不竞牧飬也】以田畆籍谓之禁耕【是止其耕稼也】以正人籍谓之离情【正数之人若丁壮也离情谓离心也】以正户籍谓之飬羸【羸谓大贾蓄家也正数之户既避其籍则至浮浪为大贾蓄家之所役属増其利耳】五者不可毕用故王者徧行而不尽也故天子籍于币诸侯籍于食中岁之谷粜石十钱大男食四石月有四十之籍大女食三石月有三十之籍吾子食二石月有二十之籍岁凶谷贵籴石二十钱则大男有八十之籍大女有六十之籍吾子有四十之籍【六十为大男五十为大女吾子谓小男小女也按古之石准今之三斗三升三合平岁每石税十钱凶岁税二十者非必税其人谓于操事轻重之间约收其利也】是人君非发号令收穑而户籍也彼人君守其本委谨而男女诸君吾子无不服籍者也【穑敛也委者谓所委积之物也谨严也言人君不用下令税敛于人但严守利途轻重在我则无所逃其税也】
