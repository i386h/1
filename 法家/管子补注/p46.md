<!-- { "loadSidebar": true } -->
　　明　刘绩　撰
　　入国第五十四【谓始有国入而行化】　　　杂篇五
　　入国四旬五行九惠之教【旬即廵也谓四靣五方行而施九惠之教】一曰老老【以养老之礼养老者】二曰慈幼三曰恤孤四曰养疾五曰合独六曰问疾七曰通穷八曰振困九曰接絶
　　所谓老老者凡国都皆有掌老【谓置掌老之官】年七十已上一子无征【不预国之征伐】三月有馈肉【谓官馈之肉】八十已上二子无征月有馈肉九十已上尽家无征日有酒肉死上共棺椁劝子弟精膳食问所欲求所嗜【问老者何所欲求访其所嗜以嗜欲而供之】此之谓老老
　　所谓慈幼者凡国都皆有掌幼士民有子子有幼弱不胜养为累者【胜堪也谓不堪自养故为累】有三幼者无妇征四幼者尽家无征五幼又予之葆【葆今之教母】受二人之食【官给二人之食】能事而后止【幼者渐长能自管事然后止其养】此之谓慈幼
　　所谓恤孤者凡国都皆有掌孤士人死子孤幼无父母所养【既无父母又无所养之亲也】不能自生者属之其乡党知识故人养一孤者一子无征养二孤者二子无征养三孤者尽家无征掌孤数行问之必知其饮食饥寒身之膌胜而哀怜之【膌痩也胜肥也】此之谓恤孤
　　所谓养疾者凡国都皆有掌养疾聋肓喑哑跛躄偏枯握递【递着也谓两手相拱着而不申者谓之握递】不耐自生者上収而养之疾【既养之又与疗疾】官而衣食之【谓官给之衣食】殊身而后止【殊犹离也疾离身而后止其养】此之谓养疾
　　所谓合独者凡国都皆有掌媒丈夫无妻曰鳏妇人无夫曰寡取鳏寡而合和之予田宅而家室之三年然后事之【事谓供国之职役也】此之谓合独
　　所谓问疾者凡国都皆有掌病士人有病者掌病以上令问之九十以上日一问八十以上二日一问七十以上三日一问众庶五日一问疾甚者以告上身问之掌病行于国中以问疾为事此之谓问病
　　所谓通穷者凡国都皆有通穷若有穷夫妇无居处穷賔客絶粮食居其乡党以闻者有赏不以闻者有罚此之谓通穷
　　所谓振困者嵗凶庸人訾厉【訾疾也厉病也】多死丧弛刑罚赦有罪散仓粟以食之此之谓振困
　　所谓接絶者士民死上事死战事使其知识故人受资于上【资谓财用】而祠之此之谓接絶也
　　九守第五十五【主位主明主聴主赏主问主因主周主参督名】杂篇六
　　安徐而静【人居位当安徐而又静黙】柔节先定【以和柔为节先能定已然后可定人】虚心平意以待须【虚其心平其意以待臣之諌説须亦待也】
　　右主位【人主居位当如此】
　　目贵明耳贵聪心贵智以天下之目视则无不见也以天下之耳听则无不闻也以天下之心虑则无不知也辐凑并进则明不塞矣【言圣人不自用其聪明思虑而任之天下故明者为之视聪者为之听智者为之谋辐凑并进不亦宜乎故曰明不可塞】
　　右主明【主明在于用天下耳目视听之】
　　听之术曰勿望而距勿望而许【听言之术必须审察不可望风即有所距有所许也】许之则失守距之则闭塞【既未审察辄有距而许之故或失守或闭塞】髙山仰之不可极也深渊度之不可测也【不审察者常为彼所知故戒之当如髙山深渊不可极而测之】神明之徳正静其极也【既知山渊则其徳配神明而正且静如此者乃其穷极矣】
　　右主听
　　用赏者贵诚用刑者贵必刑赏信必于耳目之所见则其所不见莫不闇化矣诚畅乎天地通于神明见奸伪也【既畅天地通于神明故有奸伪必能见之】
　　右主赏
　　一曰天之二曰地之三曰人之【言三才之道幽防深逺必问于贤者而后行之】四曰上下左右前后【凡此皆有顺逆之宜故湏问之】荧惑其处安在【又湏知法星所在也】
　　右主问
　　心不为九窍九窍治【心任九窍九窍自治】君不为五官五官治【君任五官故五官自治】为善者君予之赏为非者君予之罚君因其所以来因而予之则不劳矣【因来而加赏何劳之有】圣人因之故能掌之【掌主也因来而赏物皆属已故能主之】因之修理故能长乆【绩按所以来谓为善非因而予之谓赏罚】
　　右主因
　　人主不可不周【周谓谨宻也】人主不周则羣臣下乱【不周则泄其机事故臣下交争而乱也】寂乎其无端也【慎宻者当如是】外内不通安知所怨【外内不通则事不泄故无怨】关闬不开善否无原【既不开其闗闬故善之与不善不得知其原矣】
　　右主周
　　一曰长目二曰飞耳三曰树明明知千里之外隠微之中曰动奸奸动则变矣【奸在隠微其理将动奸既动矣自然变更】
　　右主参
　　修名而督实按实而定名名实相生反相为情名实当则治不当则乱名生于实实生于徳徳生于理理生于智智生于当
　　右督名
　　桓公问第五十六　　　　　　　杂篇七
　　齐桓公问管仲曰吾念有而勿失得而勿忘为之有道乎对曰勿创勿作时至而随毋以私好恶害公正察民所恶以自为戒【人有所恶已行之非】黄帝立明台之议者上观于贤也尧有衢室之问者下听于人也舜有告善之旌而主不蔽也禹立建皷于朝而备讯唉【讯问也唉惊问也】汤有总街之庭以观人诽也武王有灵台之复而贤者进也【复谓白也】此古圣帝明王所以有而勿失得而勿忘者也桓公曰吾欲效而为之其名云何对曰名曰啧室之议【谓议论者言语讙啧】曰法简而易行刑审而不犯事约而易从求寡而易足人有非上之所过谓之正士【见上有而非之可谓正士】内于啧室之议【纳正士之言着为啧室之议】有司执事者咸以厥【绩按疑作决】事奉职而不忘焉此啧室之事也请以东郭牙为之此人能以正事争于君前者也桓公曰善
　　度地第五十七　　　　　　　　杂篇八
　　昔者桓公问管仲曰寡人请问度地形而为国者其何如而可管仲对曰夷吾之所闻能为霸王者盖天子圣人也故圣人之处国者必于不倾之地【言其处深厚冈原复壮者谓之不倾】而择地形之肥饶者乡山左右经水若泽【其国都或在山左或向山右及縁水泽然后建】内为落渠之写因大川而注焉【谓于都内更为落水之渠以注于大川】乃以其天材地之所生利养其人以育六畜【天材谓五谷之属因天时而植者也】天下之人皆归其徳而惠其义【惠顺】乃别制断之【乃分别其地制之断之也】州者谓之术【地数充为州者谓之术】不满术者谓之里【不成术而余者谓之里】故百家为里里十为术术十为州州十为都都十为霸国不如霸国者国也【不成于霸国者诸侯之国也】以奉天子【霸国率诸侯以奉天子也】天子有万诸侯也其中有公侯伯子男焉天子中而处此谓因天之固【所处之处自然不倾故曰因之】归地之利内为之城城外为之郭郭外为之土阆【阆谓隍】地髙则沟之下则堤之命之曰金城树以荆棘上相穑著者所以为固也【穑钩也谓荆棘刺条相钩连也】嵗修増而毋已时修増而无已福及孙子此谓人命万世无穷之利人君之保守也【谨置国都缮修城郭此人君所保全而守】臣服之以尽忠于君君体有之以临天下故能为天下之民先也此宰之任则臣之义也【宰谓执君之政者也】
　　故善为国者必先除其五害人乃终身无患害而孝慈焉桓公曰愿闻五害之説管仲对曰水一害也旱一害也风雾雹霜一害也厉一害也虫一害也【厉疾病也】此谓五害五害之属水最为大五害已除人乃可治桓公曰愿闻水害管仲对曰水有大小又有逺近水之出于山而流入于海者命曰经水【言为众水之经】水别于他水【谓从他水分流若江别为沱】入于大水及海者命曰枝水【言为之枝】山之沟一有水一母水者命曰谷水水之出于他水沟流于大水及海者命曰川水出地而不流者命曰渊水此五水者因其利而往之可也【谓因地之势防引以溉灌】因而扼之可也【扼塞也恐其泛溢而塞之亦可也】而不乆常有危殆矣【谓卒有暴溢或能漂没居人故危殆也】桓公曰水可扼而使东西南北及髙乎管仲对曰可夫水之性以髙走下则疾至于漂石【谓能漂于浮石】而下向髙即留而不行故髙其上领瓴之尺有十分之三里满四十九者水可走也【上谓水从来处髙之者欲注下取势也领谓瓴甋也言欲令水上髙必大为瓴甋私空其中使前后相受以尺为分每领而有十尺即长一丈也分之于三里间之毎里满此九如此则水可走上矣】乃迂其道而逺之以势行之【迂曲也谓下曲水道逺张其势而以行之】水之性行至曲必留退满则后推前【谓水至曲必流而却退其处既满则后水推前水令去】地下则平行地髙即控【控谓顿也言水顿挫而却】杜曲则毁【杜犹冲也触也言水行至曲则冲而触有所毁伤】杜曲激则跃跃则倚【倚排也谓前后相排也】倚则环环则中【前后相排则圆流生空若环之中所谓齐】中则涵【圆流无所通则相涵激也】涵则塞塞则移移则控【控亦塞也】控则水妄行水妄行则伤人伤人则困困则轻法轻法则难治难治则不孝不孝则不臣矣故五害之属伤杀之类祸福同矣知备此五者人君天地也【所谓与天地合其徳】
　　桓公曰请问备五害之道管子对曰请除五害之説以水为始请为置水官令习水者为吏大夫大夫佐各一人率部校长官佐各财足【财谓其禄廪】乃取水左右各一人使为都水匠工【为水工之都匠】令之行水道城郭堤川沟池官府寺舎及州中当缮治者给卒财足【卒谓所当治水者财其粮用也】令曰常以秋嵗末之时阅其民【阅谓省视】案家人比地定什伍口数【案人比地有十口五口之数当受地若干】别男女大小其不为者辄免之【谓其幼小不任役者则免之】有锢病不可作者疾之【着其名于疾之数有以赒恤之也】可省作者半亊之【谓疾者虽不任役可以省视作者取其半功也】并行以定甲士当被兵之数上其都【因力役之际并行视之强壮者预定之以为甲士而被兵之数既而上其名籍于国都也】都以临下视有余不足之处辄下水官水官亦以甲士当被兵之数【都既临下视其兵不足之处即甲士下之于水官水官既得甲士还以被兵数也】与三老里有司伍长行里因父母案行阅其备水之器【谓水官与三老五长等行视其里因其家之父母与之阅其备水之器】以冬无事之时笼函板筑各什六【谓什人共贮六具下准此】土车什一雨辇什二【车辇所以御雨故曰雨辇】食器两具【每人两具】人有之锢藏里中以给丧器【谓人既有贮器当锢藏于里中兼得给防丧之用也】后常令水官吏与都匠因三老里有司伍长案行之常以朔日始出具阅之取完坚补弊乆去苦恶【其器已补弊而乆有苦恶者除去之】常以冬少事之时令甲士以更次益薪积之水旁州大夫将之唯毋后时【谓将领之毋得后时】其积薪也以事之己【巳毕也谓农事既毕然后益薪】其作土也以事未起【谓春亊未起】天地和调日有长乆以此观之其利百倍故常以毋事具器有事用之水常可制而使毋败此谓素有备而豫具者也
