<!-- { "loadSidebar": true } -->
　　冬既闭藏百事尽止徃事毕登来事未起方冬无亊慎观终始审察事理亊有先易而后难者有始不足见而终不可及者此常利之所以不举事之所以困者也亊之先易者人轻行之人轻行之则必困难成之事始不足见者人轻弃之人轻弃之则必失不可及之功夫数困难成之事而时失不可及之功衰耗之道也是故明君审察事理慎观终始为必知其所成成必知其所用用必知其所利害为而不知所成成而不知所用用而不知所利害谓之妄举妄举者其事不成其功不立故曰举所美必观其所终废所恶必计其所穷
　　凡人君者欲民之有礼义也夫民无礼义则上下乱而贵贱争故曰庆勉敦敬以显之富禄有功以劝之爵贵有名以休之
　　凡人君者欲众之亲上乡意也欲其从事之胜任也而众者不爱则不亲不亲则不明【按此五字疑衍】不教顺则不乡意是故明君兼爱以亲之明教顺以道之便其势利其备爱其力而勿夺其时以利之如此则众亲上乡意从事胜任矣故曰兼爱无遗是谓君心必先顺教万民乡风旦暮利之众乃胜任
　　治之本二一曰人二曰事人欲必用事欲必工人有逆顺事有称量人心逆则人不用事失称量则事不工事不工则伤人不用则怨故曰取人以已成事以筫成事以筫者用称量也取人以已者度恕而行也度恕者度之于已也已之所不安勿施于人故曰审用财慎施报察称量故用财不可以啬用力不可以苦用财啬则费用力苦则劳矣奚以知其然也用力苦则事不工事不工而数复之故曰劳矣用财啬则不当人心不当人心则怨起用财而生怨故曰费怨起而不复反众劳而不得息则必有崩弛堵壤之心故曰民不足令乃辱民苦殃令不行施报不得祸乃始昌祸昌而不悟民乃自圗凡国无法则众不知所为无度则事无机有法不正有度不直则治辟治辟则国乱故曰正法直度罪杀不赦杀僇必信民畏而惧武威既明令不再行
　　凡民者莫不恶罚而畏罪是以人君严教以示之明刑罚以致之故曰顿卒怠倦以辱之罚罪有过以惩之杀僇犯禁以振之
　　治国有三器乱国有六攻明君能胜六攻而立三器则国治不肖之君不能胜六攻而立三噐故国不治三器者何也曰号令也斧钺也禄赏也六攻者何也亲也贵也货也色也巧佞也玩好也三噐之用何也曰非号令无以使下非斧钺无以畏众非禄赏无以劝民六攻之败何也曰虽不听而可以得存虽犯禁而可以得免虽无功而可以得富夫国有不听而可以得存者则号令不足以使下有犯禁而可以得免者则斧钺不足以畏众有无功而可以得富者则禄赏不足以劝民号令不足以使下斧钺不足以畏众禄赏不足以劝民则人君无以自守也然则明君柰何明君不为六者变更号令不为六者疑错斧钺不为六者益损禄赏故曰植固而不动竒邪乃恐竒革邪化令徃民移
　　凡人君者覆载万民而兼有之烛临万族而事使之是故以天地日月四时为主为质以治天下天覆而无外也其德无所不在地载而无弃也安固而不动故莫不生殖圣人法之以覆载万民故莫不得其职姓得其职姓则莫不为用故曰法天合德象地无亲日月之明无私故莫不得光圣人法之以烛万民故能审察则无遗善无隐奸无遗善无隐奸则刑赏信必刑赏信必则善劝而奸止故曰参于日月四时之行信必而着明圣人法之以事万民故不失时功故曰伍于四时
　　凡众者爱之则亲利之则至是故明君设利以致之明爱以亲之徒利而不爱则众至而不亲徒爱而不利则众亲而不至爱施俱行则説君臣説朋友説兄弟説父子爱施所施设四固不能守故曰説在爱施【○绩按当作説众在爱施】
　　凡君所以有众者爱施之德也爱有所移利有所并则不能尽有故曰有众在废私
　　爱施之德虽行而无私内行不脩则不能朝逺方之君是故正君臣上下之义饰父子兄弟夫妻之义饰男女之别别疏数之差使君德臣忠父慈子孝兄爱弟敬礼义彰明如此则近者亲之逺者归之故曰召逺在脩近闭祸在除怨非有怨乃除之所事之地常无怨也凡祸乱之所生生于怨咎怨咎所生生于非理是以明君之事众也必经使之必道施报必当出言必得刑罚必理如此则众无欝怨之心无憾恨之意如此则祸乱不生上位不殆故曰闭祸在除怨也
　　凡人君所以尊安者贤佐也佐贤则君尊国安民治无佐则君卑国危民乱故曰修长在乎任贤
　　凡人者莫不欲利而恶害是故与天下同利者天下持之擅天下之利者天下谋之天下所谋虽立必隳天下所持虽髙不危故曰安髙在乎同利
　　凡所谓能以所不利利人者舜是也舜耕历山陶河濵渔雷泽不取其利以教百姓百姓举利之此所谓能以所不利利人者也所谓能以所不有予人者武王是也武王伐纣士卒徃者人有书社入殷之日决钜桥之粟散鹿台之钱殷民大説此所谓能以所不有予人者也桓公谓管子曰今子教寡人法天合德合德长乆合德而兼覆之则万物受命象地无亲无亲安固无亲而兼载之则诸生皆殖参于日月无私葆光无私而兼照之则美恶不隠然则君子之为身无好无恶然已乎管子对曰不然夫学者所以自化所以自抚故君子恶称人之恶恶不忠而怨妬恶不公议而名常称恶不位下而位上恶不亲外而内放此五者君子之所恐行而小人之所以亡况人君乎
　　明法解第六十七　　　　　　管子解五
　　明主者有术数而不可欺也审于法禁而不可犯也察于分职而不可乱也故羣臣不敢行其私贵臣不得蔽其贱近者不得塞逺孤寡老弱不失其所职竟内明辨而不相逾越此之谓治国故明法曰所谓治国者主道明也
　　明主者上之所以一民使下也私术者下之所以侵上乱主也故法废而私行则人主孤特而独立人臣羣党而成朋如此则主弱而臣强此之谓乱国故明法曰所谓乱国者臣术胜也
　　明主在上位有必治之势则羣臣不敢为非是故羣臣之不敢欺主也非爱主也以畏主之威势也百姓之争用非以爱主也以畏主之法令也故明主操必胜之数以治必用之民处必尊之势以制必服之臣故令行禁止主尊而臣卑故明法曰尊君卑臣非计亲也以势胜也
　　明主之治也县爵禄以劝其民民有利于上故主有以使之立刑罚以威其下下有畏于上故主有以牧之故无爵禄则主无以劝民无刑罚则主无以威众故人臣之行理奉命者非以爱主也且以就利而避害也百官之奉法无奸者非以爱主也欲以爱爵禄而避罚也故明法曰百官论职非惠也刑罚必也
　　人主者擅生杀处威势操令行禁止之柄以御其羣臣此主道也人臣者处卑贱奉主令守本任治分职此臣道也故主行臣道则乱臣行主道则危故上下无分君臣共道乱之本也故明法曰君臣共道则乱
　　人臣之所以畏恐而谨事主者以欲生而恶死也使人不欲生不恶死则不可得而制也夫生杀之柄专在大臣而主不危者未尝有也故治乱不以法断而决于重臣生杀之柄不制于主而在羣下此寄生之主也故人主专以其威势予人则必有劫杀之患专以其法制予人则必有乱亡之祸如此者亡主之道也故明法曰专授则失
　　凡为主而不得行其令废法而恣羣臣威严已废权势已夺令不得出羣臣弗为用百姓弗为使竟内之众不制则国非其国而民非其民如此者灭主之道也故明法曰令不出谓之灭
　　明主之道卑贱不待尊贵而见大臣不因左右而进百官条通羣臣显见有罚者主见其罪有赏者主知其功见知不悖赏罚不差有不蔽之术故无壅遏之患乱主则不然法令不得至于民疏逺隔闭而不得闻如此者壅遏之道也故明法曰令出而留谓之壅【○按经作出而道留】人臣之所以乘而为奸者擅主也臣有擅主者则主令不得行而下情不上通人臣之力能隔君臣之间而使美恶之情不闻祸福之事不通彻人主迷惑而无从悟如此者塞主之道也故明法曰下情不上通谓之塞【○按经作下情求不上通】
　　明主者兼听独断多其门戸羣臣之道下得明上贱得言贵故奸人不敢欺乱主则不然听无术数断事不以参伍故无能之士上通邪枉之臣专国主明蔽而聪塞忠臣之欲谋諌者不得进如此者侵主之道也故明法曰下情上而道止谓之侵
　　人主之治国也莫不有法令赏罚具故其法令明而赏罚之所立者当则主尊显而奸不生其法令逆而赏罚之所立者不当则羣臣立私而壅塞之朋党而劫杀之故明法曰灭塞侵壅之所生从法之不立也
　　法度者主之所以制天下而禁奸邪也所以牧领海内而奉宗庙也私意者所以生乱长奸而害公正也所以壅蔽失正而危亡也故法度行则国治私意行则国乱明主虽心之所爱而无功者不赏也虽心之所憎而无罪者弗罚也案法式而验得失非法度不留意焉故明法曰先王之治国也不滛意于法之外
　　明主之治国也案其当宜行其正理故其当赏者羣臣不得辞也其当罚者羣臣不敢避也夫赏功诛罪所以为天下致利除害也草茅弗去则害禾谷盗贼弗诛则伤良民夫舍公法而行私惠则是利奸邪而长乱也行私惠而赏无功则是使民偷幸而望于上也行私惠而赦有罪则是使民轻上而易为非也夫舍公法用私惠明主不为也故明法曰不为惠于法之内
　　凡人主莫不欲其民之用也使民用者必法立而令行也故治国使众莫如法禁淫止莫如刑故贫者非不欲夺富者财也然而不敢者法不使也强者非不能弱也然而不敢者畏法诛也故百官之事案之以法则奸不生慢之人诛之以刑则祸不起羣臣并进防之以数则私无所立故明法曰动无非法者所以禁过而外私也
　　人主之所以制臣下者威势也故威势在下则主制于臣威势在上则臣制于主夫蔽主者非塞其门守其戸也然而令不行禁不止所欲不得者失其威势也故威势独在于主则羣臣畏敬法政独出于主则天下服听故威势分于臣则令不行法政出于臣则民不听故明主之治天下也威势独在于主而不与臣共法政独制于主而不从臣出故明法曰威不两错政不二门明主者一度量立表仪而坚守之故令下而民从法者天下之程式也万事之仪表也吏者民之所悬命也故明主之治也当于法者赏之违于法者诛之故以法诛罪则民就死而不怨以法赏功则民受赏而无德也此以法举错之功也故明法曰以法治国则举错而已明主者有法度之制故羣臣皆出于方正之治而不敢为奸百姓知主之从事于法也故吏之所使者有法则民从之无法则止民以法与吏相距下以法与上从亊故诈伪之人不得欺其主嫉妬之人不得用其贼心谗谀之人不得施其巧千里之外不敢擅为非故明法曰有法度之制者不可巧以诈伪
　　权衡者所以起轻重之数也然而人不事者非心恶利也权不能为之多少其数而衡不能为之轻重其量也人知事权衡之无益故不事也故明主在上位则官不得枉法吏不得为私民知事吏之无益故财货不行于吏权衡平正而待物故奸诈之人不得行其私故明法曰有权衡之称者不可欺以轻重
