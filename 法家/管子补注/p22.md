<!-- { "loadSidebar": true } -->
　　主尊臣卑上威下敬令行人服理之至也使天下两天子天下不可理也一国而两君一国不可理也一家而两父一家不可理也【凡此所谓两权必争乱之本也】夫令不髙不行不抟不听【抟聚也君命不髙不聚而聴之】尧舜之人非生而理也【化之而理】桀纣之人非生而乱也【效之而乱】故理乱在上也夫霸王之所始也以人为本本理则国固本乱则国危故上明则下敬政平则人安士教和则兵胜敌使能则百事理亲仁则上不危任贤则诸侯服霸王之形【説霸王之形容】德义胜之智谋胜之兵战胜之地形胜之动作胜之故王之【有此五胜故可以王】夫善用国者因其大国之重以其势小之因彊国之权以其势弱之因重国之形以其势轻之【凡大彊重皆国之盈盛者也然盛者有时而衰盈者有时而息故因其衰息之势大者小之彊者弱之重者轻之】彊国众合彊以攻弱以图霸【谓时彊国众多吾国虽彊亦可图霸】彊国少合小以攻大以图王【谓时彊国旣少我则合众聚小以攻彊大之国如此者可以图王】彊国众而言王势者愚人之智也【非言王之时】彊国少而施霸道者败事之谋也【非施霸之时】夫神圣视天下之形知动静之时视先后之称知祸福之门彊国众先举者危后举者利【彊国众先举必为彊者所图故危】彊国少先举者王后举者亡战国众后举可以霸战国少先举可以王夫王者之心方而不最【心虽方直未为其最】列不让贤【虽列爵位不让贤俊】贤不齿第择众【虽称为贤无优劣齿第又非选众而举也】是贪大物也【大物谓大宝之位有此数者是定贪大位之利而无德位之实也】是以王之形大也【不可以小数得】夫先王之争天下也以方心【心方而最故可以争天下也】其立之也以整齐【整而齐之故可立也】其理之也以平易【平而易之故可理】立政出令用人道【政令须合人心】施爵禄用地道【地道平而无私】举大事用天道【心应天时然后可以举大事】是故先王之伐也伐逆不伐顺伐险不伐易伐过不伐不及【伐其太过者】四封之内以正使之【以正使之则人无怨】诸侯之防以权致之【以权致之则不敢不来】近而不服者以地患之【侵削其地则自服】逺而不听者以刑危之【兴师以征之】一而伐之武也【守一不移兴师伐之此其武也】服而舎之文也【旣服舎之绥之以德此其文也】文武其满德也【唯文教武功可以满其徳】
　　夫轻重彊弱之形诸侯合则强孤则弱骥之材而百马伐之骥必罢矣彊最一伐而天下共之国必弱矣彊国得之也以收小其失之也以恃彊小国得之也以制节【制度合节故得之○绩按制节谓事大国受其法令】其失之也以离彊【离彊则乖节者也故失】夫国小大有谋彊弱有形服近而彊逺【谓用强兵威逺国故曰强逺】王国之形也合小以攻大敌国之形也以负海攻负海【谓以蛮夷攻蛮夷负海以为固故曰负海】中国之形也折节事彊以避罪小国之形也自古以至今未尝有能先作难违时易形以立功名者无有【言无有此事也】常先作难违时易形无不败者也
　　夫欲臣伐君【以臣伐君若汤武之于桀纣也】正四海者不可以兵独攻而取也【谓当兼下事】必先定谋虑便地形利权称亲与国视时而动王者之术也夫先王之伐也举之必义用之必暴【其用师必加于暴乱】相形而知可【谓相其乱亡之形】量力而知攻攻得而知时是故先王之伐也必先战而后攻先攻而后取地故善攻者料众以攻众【量吾众寡可敌彼众然后攻余放此】料食以攻食料备以攻备以众攻众众存不攻【彼众存则我不能亡之故不攻】以食攻食食存不攻以备攻备备存不攻释实而攻虚【知其实而避之】释坚而攻膬释难而攻易夫抟国不在敦古【在于合今时之宜抟聚也】理势不在善攻【在于权宜】霸王不在成曲【在于全大体】夫举失而国危刑过而权倒【刑罚过理则权柄倒错】谋易而祸反【谋事易数祸必反来】计得而强信【音申】功得而名从权重而令行固其数也【数犹理也】夫争彊之国必先争谋争刑争权【先此三争然后争彊】令人主一喜一怒者谋也【谋得则喜谋失则怒】令国一轻一重者刑也【怒刑则重喜刑则轻】令兵一进一退者权也【权重则进权轻则退】故精于谋则人主之愿可得而令可行也精于刑则大国之地可夺彊国之兵可圉也精于权则天下之兵可齐诸侯之君可朝也夫神圣视天下之刑知世之所谋知兵之所攻知地之所归知令之所加矣夫兵攻所憎而利之此邻国之所不亲也【兵攻所憎之国而以攻得为利徳义不施邻国必怨而不亲】权动所恶而实寡归者彊【其威权旣动移所恶而徳义之实少为人所归如此但彊而已不能至霸王也】擅破一国彊在后世者王【今能专破一国常守其彊之后世如此者王也】擅破一国彊在邻国者亡【旣破一国不能守其彊令邻国得之如此者亡也】
　　问第二十四【谓为国所当察问者】　　　　　内言七
