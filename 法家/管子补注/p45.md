<!-- { "loadSidebar": true } -->
　　禁藏于胷胁之内而祸避于万里之外能以此制彼者唯能以已知人者也【言度已以察彼则无隠情故奸谋藏于胷胁奸藏祸息故逺避于万里之外彼不能兴奸生祸则我能制之凡此皆以已知人故也】夫冬日之不滥非爱冰也【滥谓泛冰于水以求寒所谓滥桨】夏日之不炀非爱火也为不适于身便于体也【冬之冰夏之火皆于身体不适便】夫明王不美宫室非喜小也不听钟皷非恶乐也为其伤于本事而妨于教也【美宫室听钟皷则伤事而妨教】故先慎于已而后彼官亦慎内而后外【内则本务外则末业君慎之则臣效也】民亦务本而去末【官慎之则民效也】居民于其所乐【居其所乐则敦土而不迁】事之于其所利【事其所利则不劝而自励】赏之于其所善【赏其所善则皆悦而立功】罚之于其所恶【罚其所恶则忌慎而无犯】信之于其所余财【君人者莫不有余财期赏而必故曰信】功之于其所无诛【必胜残息诛然后可以为成功】于下无诛者必诛者也【有罪必诛故能息所谓以刑止刑以杀止杀也】有诛者不必诛者也【有罪不必诛故诛不息也】以有刑至无刑者其法易而民全【刑兹无赦人不敢犯故曰以有刑至无刑若此者其法简易而民完全】以无刑至有刑者其刑烦而奸多【缓诛宥死人则轻而犯之故曰无刑至有刑若此者其刑烦漫而奸人多】夫先易者后难【无刑至有刑故曰先易而后难】先难而后易【有刑至无刑故曰先难而后易】万物尽然【皆同之于用法】明主知其然故必诛而不赦必赏而不迁者非喜予而乐其杀也所以为人致利除害也【赏不迁非喜与诛不赦非乐杀然必其诛赏则为人致利除害故也】于以养老长幼完活万民莫明焉【言养老活人无明于必诛赏】夫不法法则治【言不法者必以法正之故治】法者天下之仪也【仪谓表也】所以决疑而明是非也百姓所县命也【刑罚一差人无所措手足故曰县命】故明王慎之不为亲戚故贵易其法【故谓恩旧】吏不敢以长官威严危其命【危谓毁败】民不以珠玉重寳犯其禁【所谓君无欲焉虽赏之不窃】故主上视法严于亲戚【不为亲戚易法故法严】吏之举令敬于师长【不为师长危令故令敬也】民之承教重于神寳【不为重寳犯禁故教重夫寳有灵故曰神寳】故法立而不用刑设而不行也【无犯之人则无所用其刑法】夫施功而不钧位虽髙为用者少【施功谓施恩于有功者施恩不钧则有功者怨故虽有髙位人不为用】赦罪而不一徳虽厚不誉者多【赦罪不一则毒流不辜虽有厚徳人谁誉之】举事而不时力虽尽其功不成【方冬植木虽勤似后稷不能成其嘉苗】刑赏不当断斩虽多其暴不禁夫公之所加罪虽重下无怨气私之所加赏虽多士不为欢刑法不道众民不能顺【有道之人必顺于道】举措不当众民不能成【众尚不成况无众乎】不攻不备【夫设备者必防攻也】当今为愚人
　　故圣人之制事也能节宫室适车舆以实藏【不费于宫室车舆则库藏自实也】则国必富位必尊能适衣服去玩好以奉本【本谓农桑】而用必赡身必安矣能移无益之事无补之费通币行礼而党必多交必亲矣【移无益无补之费而行礼故党多交亲也】夫众人者多营于物而苦其力劳其心故困而不赡【营物过分故劳而不瞻】大者以失其国小者以危其身
　　凡人之情得所欲则乐逢所恶则忧此贵贱之所同有也近之不能勿欲【谓所好之物】逺之不能勿恶人情皆然而好恶不同各行所欲【各以所欲行之】而安危异焉【适理而欲则安背理而欲则危】然后贤不肖之形见也夫物有多寡而情不能等【贤者欲寡不肖者亦多也】事有成败而意不能同【贤者意多成不肖者意多败也】行有进退而力不能两也【贤者能进不肖者唯退也】故立身于中【谓多寡成败进退之中也】养有节宫室足以避燥湿食饮足以和血气衣服足以适寒温礼仪足以别贵贱防虞足以发欢欣棺椁足以朽骨衣衾足以朽肉坟墓足以道记【道识其处各有记也】不作无补之功【虽曰有功于身无补】不为无益之事故意定而不营气情气情不营则耳目谷【谷善也谓聪明不亏】衣食足耳目谷衣食足则侵争不生怨怒无有上下相亲兵刃不用矣故适身行义俭约恭敬其唯无福祸亦不来矣【祸福两来乃善之至】骄傲侈泰离度絶理其唯无祸福亦不至矣【祸福两有乃祸之至】是故君子上观絶理者以自恐也【观絶理者致祸故恐】下观不及者以自隠也【隠度也度已有不及之事当效之也】故曰誉不虚出【必出于行善】而患不独生【必生于为恶】福不择家【虽贱家行善福亦来矣】祸不索人【虽贵人行恶福亦至矣】此之谓也【凡此欲令修己以致福无恃贵以招祸】能以所闻瞻察则事必明矣【谓耳所闻目所瞻则能审察其是非如此则无事不明矣】故凡治乱之情皆道上始【道从也事明则理反是则乱也】故善者圉之以害牵之以利【有害则圉有利则牵】能利害者财多而过寡矣【利害由已则避害而取利取利则财多避害故过寡矣】夫凡人之情见利莫能勿就见恶莫能勿避其商人通贾倍道兼行夜以续日千里而不逺者利在前也【疾至则得利故速行而不倦也】渔人之入海海深万仞就波逆流【谓海潮起则水逆流】乘危百里宿夜不出者利在水也故利之所在虽千仞之山无所不上深源之下无所不入焉故善者势利之在而民自美安【势利在身则人美而安之】不推而往不引而来不烦不扰而民自富【凡此皆势利之所致】如鸟之覆卵无形无声而唯见其成【夫势利致人若乌之覆卵焉虽无形声俄见其成也】
　　夫为国之本得天之时而为经【经所以本之也】得人之心而为纪【纪所以捴之也】法令为维纲【维纲所以张也】吏为网罟【网罟所以苞也】什伍以为行列【行列所以开具之也】赏诛为文武【赏则文诛则武】缮农具当器械【农具既缮则器械可修也】耕农当攻战【耕农之不怠若攻战之不退也】推引铫耨以当剑防【用铫耨者必推引之若剑防击刺】被簑以当铠鑐【簑雨衣被着之所以御雨露若武备之有铠鑐着甲周身若褐炙故曰鑐】菹笠以当盾橹【取菹泽草以为笠若武备之有盾橹也】故耕器具则战器备【具耕器则备战用也】农事习则功战巧矣【习农则当功战】当春三月荻室熯造【熯谓以火干也三月之时阳气盛发易生瘟疫荻木鬱臭以辟毒气故烧之于新造之室以禳祓也】鑚燧易火杼井易水所以去兹毒也【四时易火至春则取榆栁之火春时之井又当复杼之以易其水凡此皆去时滋长之毒】举春祭塞乆祷以鱼为牲以糵为酒相召【乆祷而未报者当享塞之相召谓因此时召亲賔】所以属亲戚也毋杀畜生毋拊卵【拊谓击剥之也】毋伐木毋夭英【英谓草木之初生也】毋拊竿【竿笋之初生也】所以息百长也【所以生息百物之长】赐鳏寡振孤独贷无种与无赋所以劝弱民【谓劝勉贫弱之人也】发五正【正谓五官正也】赦薄罪出拘民解仇讐【仇讐者和讐令反去】所以建时功施生谷也【谓及时立农功施力为生谷凡此皆春令】夏赏五徳【五徳谓五常之徳】满爵禄迁宫位礼孝弟复贤力所以劝功也【贤而有功当复除之此皆夏令】秋行五刑诛大罪所以禁淫邪止盗贼【凡此皆秋令】冬収五藏【五谷之藏】最万物【最聚】所以内作民也【于四时事皆备故人有百倍之功】故春仁夏忠秋急冬闭【生者仁也长者忠也収当急也藏当闭也】顺天之时约地之宜忠人之和【忠犹称也事称人理则和】故风雨时五谷实草木美多六畜蕃息国富兵彊民材而令行【人多材艺而顺上命故令行也】内无烦扰之政外无彊敌之患也夫动静顺然后和也不失其时然后富不失其法然后治故国不虚富【必不失时然后富也】民不虚治【必不失法然后治】不治而昌不乱而亡自古至今未尝有也【昌必国理亡必国乱反是者古今所未有】
　　故国多私勇者其兵弱【私勇则怯于公战故兵弱】吏多私智者其法乱【私智则营已而背公故多乱】民多私利者其国贫【私利则积之于家故国贫】故徳莫若博厚使民死之【博厚则感人深故死之也】赏罚莫若必成使民信之夫善牧民者非以城郭也辅之以什司之以伍【谓什长伍长】伍无非其人【虽伍长亦选能者为之也】人无非其里【谓无客寄】里无非其家【言不离居他人家】故奔亡者无所匿迁徙者无所容【有什伍司之不容他寄也】不求而约不召而来【亡徙无所容匿故不求召而自来约】故民无流亡之意吏无备追之忧【人説不亡何所备而追之】故主政可往于民民心可系于主【谓系属于主】
　　夫法之制民也犹陶之于埴冶之于金也【人之从法若埴金之从陶冶也】故审利害之所在民之去就如火之于燥湿水之于髙下【火水之就燥下犹人之就利】夫民之所生衣与食也食之所生水与土也所以富民有要食民有率率三十亩而足于卒嵗嵗无美恶亩取一石则人有三十石果蓏素食常十石【果蓏不以火化而食故曰素食】糠粃六畜当十石则人有五十石布帛麻丝旁入竒利未在其中也【竒余言不在五十石之中也】故国有余藏民有余食【每年人有五十石故藏皆余也】夫叙钧者所以多寡也【叙钧谓叙比其钧也】权衡者所以视重轻也戸籍田结者所以知贫富之不訾也【谓每石置籍每田结其多少则贫富不依訾限者可知也】故善者必先知其田乃知其人【田多则人多田少则人少】田备然后民可足也
　　凡有天下者以情伐者帝【谓深知敌之内情而伐者帝也】以事伐者王【见于其事有失而伐者王】以政伐者霸【见其政有失而伐者霸】而谋有功者五【谓计谋可以成功】一曰视其所爱以分其威权【令敌国之所爱者各权则其威分也】一人两心其内必衰也【威分则每人各怀二心心二则力不齐故内衰也】臣不用其国可危【臣既不为君用力故其国可危】二曰视其隂所憎厚其货赂得情可深【视敌所憎者多与赂令以国情告已故深得其情】身内情外其国可知【谓所憎者身在国内情乃告外其国可知也】三曰听其淫乐以广其心【使之听淫乐心广于嗜欲】遗以竽瑟美人以塞其内【躭于竽瑟美女则心惑乱故其内闭塞也】遗以謟臣文马以蔽其外【耳惑于謟臣目惑于文马则耳目丧矣故其外蔽也】外内蔽塞可以成败【内外蔽塞则理拥而见惑故莫不败】四曰必深亲之如典之同生【典常也若常与之同生也】隂内辩士使图其计【私使辩士令与敌国图计】内勇士使髙其气【彼得勇士则恃而气髙也】内人他国使倍其约絶其使拂其意【更纳人于他国令背絶使两国之意相违也】是必士鬬两国相敌必承弊【亦既相疑其士必鬬两国敌则小伤大国以承其弊乃有一举两获之功也】五曰深察其谋【欲知其谋得失也】谨其忠臣【欲知其臣之用不】揆其所使【欲知其所使贤不肖】令内不信使有离意【内既不信相疑则使其君臣之意絶】离气不能令必内自贼【君臣意离别不可使令既不命则自相残杀】忠臣已死故政可夺【人之云亡邦国殄瘁故其政可夺】此五者谋功之道也

　　管子补注卷十七
<子部,法家类,管子补注>
　　钦定四库全书
　　管子补注卷十八
