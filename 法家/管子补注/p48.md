<!-- { "loadSidebar": true } -->
　　羣土之长是为五粟五粟之物或赤或青或白或黒或黄五粟五章五粟之状淖而不肕【○绩按肕如振切坚也】刚而不觳【觳薄】不泞车轮【泞泥】不污手足其种大重细重白茎白秀无不宜也五粟之土若在陵在山在隫在衍其隂其阳尽宜桐柞莫不秀长其榆其栁其檿其桑其柘其栎其槐其杨羣木蕃滋数大条直以长其泽则多鱼牧则宜牛羊其地其樊俱宜竹箭藻黾楢檀五臭生之薜荔白芷蘪芜椒连五臭所校【校谓馨烈之鋭】寡疾难老士女皆好其民工巧其泉黄白其人夷姤【夷平也姤好也言均善也】五粟之土干而不格【格谓坚御也】湛而不泽无髙下葆泽以处【言常润也】是谓粟土粟土之次曰五沃五沃之物或赤或青或黄或白或黒五沃五物各有异则五沃之状剽怸橐土虫易全处【剽坚也怸宻也橐土谓其土多窍穴若橐多窍故虫处之易全】怸剽不白下乃以泽【既坚宻故常润湿而不干白此乃葆泽之地也】其种大苗细苗赨茎黒秀箭长【赨即赤也箭长谓若箭竹之长也】五沃之土若在丘在山在陵在冈若在陬陵之阳其左其右宜彼羣木桐柞扶櫄及彼白梓其梅其杏其桃其李其秀生茎起其棘其棠其槐其杨其榆其桑其杞其枋羣木数大条直以长其隂则生之楂梨其阳则安树之五麻若髙若下不择畴所其麻大者如箭如苇大长以美其细者如雚如蒸欲有与名大者不类【欲有施与则以麻之大而类也】小者则治揣而藏之若众练丝【言细麻既治揣而藏故若练丝○绩按类当作类疪节也言大麻疏美无疪节小麻条理易治故如练丝也】五臭畴生【畴陇也谓为陇而种也】莲与蘪芜藁本白芷其泽则多鱼牧则宜牛羊其泉白青其人坚劲寡有疥骚终无痟酲【痟首疾也酲酒病也】五沃之土干而不斥【斥舄卤】湛而不泽无髙下葆泽以处是谓沃土沃土之次曰五位五位之物五色杂英各有异章五位之状不塥不灰【塥谓坚不相着】青怸以菭及【谓色青而细宻和菭以相及也】其种大苇无细苇无赨茎白秀五位之土若在冈在陵在坟在衍在丘在山皆宜竹箭求黾【求黾亦竹类也】楢檀其山之浅有茏与斥【茏斥并古草名】羣木安逐条长数大【安和易逐竞长数谓速长】其桑其松其杞其茸【茸木名也】种木胥容榆桃栁栋羣药安生姜与桔梗小辛大防【大防药名】其山之枭【枭犹颠也】多桔符榆其山之末有箭与苑其山之傍有彼黄防及彼白昌山藜苇芒羣药安聚以圉民殃其林其漉其槐其栋其柞其谷羣木安逐鸟兽安施【施谓有以为生】既有麋麃又且多鹿其泉青黒其人轻直省事少食【言其性亷省事少食】无髙下葆泽以处是谓位土位土之次曰五隠五隠之状黒土黒菭【菭地衣也】青怵以肥芬然若灰【芬然壤起貎】其种櫑葛赨茎黄秀恚目【恚目谓殻实怒开也】其叶若苑【苑谓蕴结○绩按苑同鬰】以蓄殖果木不若三土【三土谓五粟五沃五位】以十分之二【言于三土十分已不知其二分余放此】是谓蘟土蘟土之次曰五壤五壤之状芬然若泽若屯土【言其土得泽则坟起为堆故曰屯土也】其种大水肠细水肠赨茎黄秀以慈忍水旱无不宜也【忍耐】蓄殖果木不若三土以十分之二是谓壤土壤土之次曰五浮五浮之状捍然如米【捍坚貎其上屑碎如米】以葆泽不离不坼其种忍蘟【忍蘟草名蘟于谨切】忍叶如雚叶以长狐茸【草之状若狐也】黄茎黒茎黒秀其粟大无不宜也蓄植果木不如三土以十分之二凡上土三十物种十二物中土曰五怸五怸之状廪焉如壏【壏犹彊也】润湿以处其种大稷细稷赨茎黄秀慈忍水旱细粟如麻【其蘩美若麻也】蓄植果木不若三土以十分之三怸土之次曰五纑五纑之状强力刚坚其种大邯郸细邯郸【草名】茎叶如扶櫄【扶櫄亦草名也】其粟大【言其粒大】蓄植果木不若三土以十分之三纑土之次曰五壏五壏之状芬焉若糠以肥【谓其地色黄而虚】其种大荔细荔青茎黄秀蓄植果木不若三土以十分之三壏土之次曰五剽五剽之状华然如芬以脤【谓其地邑青紫若脤然也】其种大秬细秬【秬黒黍】黒茎青秀蓄植果木不若三土以十分之四剽土之次曰五沙五沙之状粟焉如屑尘厉【言其地粟碎故若屑尘之厉厉踊起也】其种大萯细萯【萯草名萯房乆切小豆四月生】白茎青秀以蔓蓄植果木不如三土以十分之四沙土之次曰五塥五塥之状累然如仆累【仆附也言其地附着而重累也】不忍水旱其种大樛杞细樛杞【木名】黒茎黒秀蓄植果木不若三土以十分之四凡中土三十物种十二物
　　下土曰五犹五犹之状如粪其种大华细华【草名】白茎黒秀蓄植果木不如三土以十分之五犹土之次曰五五之状如防肝其种青梁黒茎黒秀蓄植果木不如三土以十分之五土之次曰五殖五殖之状甚泽以防离圻以臞塉其种鴈膳【草名】黒实朱跗黄实【跗花足也】蓄植果木不如三土以十分之六五殖之次曰五觳五觳之状娄娄然【娄娄防也】不忍水旱其种大菽细菽多白实蓄植果木不如三土以十分之六觳土之次曰五鳬五鳬之状坚而不骼【虽坚不同骨之骼也】其种陵稻【陵稻谓六生稻】黒鵞马夫【皆草名也】蓄殖果木不如三土以十分之七鳬土之次曰五桀五桀之状甚咸以苦其物为下其种白稻长狭【谓稻之形长而狭也】蓄植果木不如三土以十分之七凡下土三十物其种十二物凡土物九十其种三十六
　　弟子职第五十九　　　　　　　杂篇十
　　先生施教弟子是则温恭自虚【必虚其心然后有所容也】所受是极【极谓尽其本原】见善从之闻义则服温柔孝悌毋骄恃力【骄而恃力则觝羊触藩】志无虚邪【虚谓虚诈】行必正直游居有常必就有徳顔色整齐中心必式【式法】夙兴夜寐衣带必饬朝益暮习小心翼翼一此不懈是谓学则
　　少者之事夜寐早作既拚盥漱【扫席前曰拚盥洁手潄涤口】执事有恪摄衣共盥【谓供先生之盥器也】先生乃作沃盥彻盥【谓既盥而彻盥器也】泛拚正席【泛拚谓泛水而拚之】先生乃坐出入恭敬如见賔客危坐乡师顔色毋怍【怍谓变其容貎】
　　受业之纪必由长始【先从长者教也】一周则然其余则否【谓施教一周则必长始一周之外则不必然】始诵必作其次则已【绩按始诵而作以敬事端也至于次诵则不必然】凡言与行思中以为纪【思合中和以为纪纲○注中者无过不及之名以此为纪纲然后可兴也】古之将兴者必由此始【必先中和然后可兴】后至就席狭坐则起【狭坐之人见后至者则当起】若有賔客弟子骏作【迅起也】对客无让【对客而譲则有不足故敬心○绩按弟子供给使令不敢亢礼也】应且遂行趋进受命【受先生命】所求虽不得必以反命【求虽不得必当反白】反坐复业若有所疑捧手问之师出皆起
　　至于食时先生将食弟子馔馈【馈谓选具其食】摄衽盥潄跪坐而馈置酱醋食陈膳毋悖凡置彼食鸟兽鱼鼈必先菜羮【先菜后肉食之次也】羮胾中别【胾谓肉而细切】胾在酱前【逺胾近酱食之便也】其设要方【其陈设食器要令成方也】饭是为卒【既饭而食则卒也】左酒右酱【左酒右醤隂阳也○绩按礼三饭而食胾而辨殽皆毕又用酒以酳用浆以潄故言饭胾而食终乃言酒浆明在胾外也酱盖浆之误】告具而退捧手而立三饭二斗【三饭食必二毁斗也】左执虚豆右执挟七【者所以载鼎实故曰挟匕也○绩按挟犹着也】周还而贰【贰谓再益】唯嗛之视【食尽曰嗛】同嗛以齿【齿类也谓食尽者则以其所尽之类而进○绩按齿次序也如菜肉同尽则先益菜后益肉也】周则有始柄尺不跪是谓贰纪【豆有柄长尺则立而进之此是再益之纪纲也】
　　先生已食弟子乃彻趋走进潄拚前敛祭【既席毕扫席前并搜敛所祭也】
　　先生有命弟子乃食以齿相要坐必尽席【所谓食坐尽前】饭必捧羮不以手【当以挟也】亦有据膝毋有隠肘【隠手肘则大防也】既食乃饱循咡覆手【咡口也覆手而循之所以拭其不洁也】振衽扫席【谓振其底衽以扫席之污】已食者作抠衣而降旋而乡席各彻其餽如于賔客【賔客食毕亦自彻也】既彻并器乃还而立【并谓藏去也】
　　凡拚之道实水于盘【次用泛洒】攘臂袂及肘【恐湿其防且不便于事也】堂上则播洒室中握手【堂上寛故播散而洒室中隘故握手为掬以洒】执箕膺揲厥中有帚【揲舌也既洒水将扫之故执箕以舌自当置帚于其中也】入户而立其仪不忒执帚下箕倚于户侧【谓倚箕于户侧也】凡拚之纪必由奥始【西南隅也】俯仰磬折拚毋有彻【彻动也不得触动他物也】拚前而退【谓从前扫而却退也】聚于户内【谓聚其所扫之秽壤于户内也】坐板排之【板秽时以手排之也】以叶适已【适已犹向已也】实帚于箕先生若作乃兴而辞【以拚未毕故辞之令止也】坐执而立【坐执谓独坐执箕也】遂出弃之既拚反立是恊是稽【恊合也稽考也谓合考书义也】暮食复礼【谓复朝食之礼也】昬将举火执烛隅坐错防之法横于坐所【防设烛之束也○别注防束也古者束薪蒸以为烛故谓之防其未然者则横于坐之所也】栉之逺近乃承厥火【栉谓烛尽察其将尽之逺近乃更以烛承取火也】居句如矩【句谓着烛处言居烛于句如前烛之法矩法也】蒸间容蒸然者处下【蒸细薪者蒸之间必令容蒸然烛者必处下以焚也○别注句曲也旧烛既尽则更使人以新烛继之一横一直其两端相接之处势曲如矩则方正不邪也蒸细薪也言稍寛其束使其蒸间可以各容一蒸以通火气又使已然者居下未然者居上则火易然也】捧椀以为绪【绪然烛烬也椀所以贮绪也】右手执烛左手正栉有堕代烛【烧烛者有堕即令其次代之也】交坐毋倍尊者乃取厥栉遂出是去【○别注先执烛者既捧椀以贮栉之余绪遂以左手正栉而投其绪于椀中至其栉渐短有堕而不可执者则后执烛者代之而交坐于其处前执烛者乃取栉而出弃之也】
　　先生将息弟子皆起敬奉枕席问所何趾俶衽则请有常则否【俶始也变其衽席则当问其所趾若有常处则不请也】先生既息各就其友相切相磋各长其仪周则复始是谓弟子之纪
　　言昭第六十亡　　　　　　　杂篇十一
　　修身第六十一亡　　　　　　杂篇十二
　　问霸第六十二亡　　　　　　杂篇十三
　　牧民解第六十三亡　　　　　管子解一







　　管子补注卷十九
　　钦定四库全书
　　管子补注卷二十
　　明　刘绩　撰
　　形势解第六十四　　　　　　管子解二
　　山者物之髙者也惠者主之髙行也慈者父母之髙行也忠者臣下之髙行也孝者子妇之髙行也故山髙而不崩则祈羊至主惠而不解则民奉养父母慈而不解则子妇顺臣下忠而不解则爵禄至子妇孝而不解则美名附故节髙而不解则所欲得矣解则不得故曰山髙而不崩则祈羊至矣
