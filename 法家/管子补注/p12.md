<!-- { "loadSidebar": true } -->
　　昔者圣王之治其民也不然废上之法制者必负以耻【负犹被也废法制者必被之以耻辱也】财厚博惠以私亲于民者正经而自正矣【臣厚财而作福则正礼经以示之其人自正矣】乱国之道易国之常赐赏恣于已者圣王之禁也【赐赏者人君所独用也臣为君事故须禁之也】圣王既没受之者衰【嗣君不徳】君人而不能知立君之道以为国本则大臣之赘下而射人心者必多矣【越职行恩曰赘福下者君之事也今臣为之故曰赘臣之作福所邀射人心必使归已也○绩按别本注君既失徳则大臣必作福作威以射人心使之归己也】君不能审立其法以为下制则百姓之立私理而径于利者必众矣【径谓邪行以趣疾也】
　　昔者圣王之治人也不贵其人博学也欲其人之和同以聴令也【博学而不聴令奸人之雄也】泰誓曰纣有臣亿万人亦有亿万之心武王有臣三千而一心故纣以亿万之心亡武王以一心存故有国之君茍不能人心一国威齐士义通上之治以为下法则虽有广地众民犹不能以为安也
　　君失其道则大臣比权重【与权重者相比】以相举于国小臣必循利以相就也故举国之士以为亡党【为叛亡之党也】行公道以为私惠【费公以树私也】进则相推于君退则相誉于民各便其身而忘社稷以广其居【容受博也】聚徒威羣【蓄党以威众】上以蔽君下以索民【求人附己】此皆弱君乱国之道也故国之危也
　　擅国权以深索于民者圣王之禁也其身毋任于上者圣王之禁也进则受禄于君退则藏禄于室毋事治职但力事属私【其所勉力事务者但属意于私】王官私君事去【王之官私事则营之君事则去之也○绩按别本注王官既私君事去矣】非其人而人私行者圣王之禁也【臣既非其人故其人但为私行所以禁之也】修行则不以亲为本【简孝敬也】治事则不以官为主【邀虚誉也】举毋能进毋功者圣王之禁也交人则以为己赐【臣或下交于人恃之以为己之恩赐】举人则以为己劳【为国举贤恃之以为己之功劳】仕人则与分其禄者【荐人令仕得禄与共分也】圣王之禁也交于利通而获于贫穷【臣所与交通者皆货利末业则农桑废政获于贫穷】轻取于其民而重致于其君【下取于人轻然不难上致于君伪饰成重】削上以附下枉法以求于民者【削上戚用附下成恩枉君公法求人私悦也】圣王之禁也用不称其人家富于其列其禄甚寡而资财甚多者【列业也臣有用少而家业富禄寡而资财多则以枉法取于人故也】圣王之禁也拂世以为行非上以为名常反上之法制以成羣于国者【拂世非上反违法制以结连朋党亦所谓奸人之雄也】圣王之禁也饰于贫穷而发于勤劳权于贫贱【内富而外饰于贫穷内逸而外发于勤劳可以致势而权于贫穷也】身无职事家无常姓列上下之间议言为民者圣王之禁也【姓生也身既无职事家又无常生自列于上下之间其有言议毎辄为人以求名誉非纯粹之道故圣王禁之也】壶士以为亡资脩田以为亡本【毎以壶飱济士以为亡去之资若赵孟之为又脩营田业以为亡去之本也】则生之养私不死【既有所备预则私养其生虽亡而不死也】然后失矫以深与上为市者【自恃其备然后君失必矫其有不从则示之以去就之形而要之故曰与之为市】圣王之禁也审饰小节以示民【钓虚誉也】时言大事以动上【示君以不测也】逺交以逾羣假爵以临朝者【逺交四邻以越羣党虚假髙节威临本朝也】圣王之禁也卑身杂处【不简俦类】隠行辟倚【倚依也自隠其行以避所依也○绩按隠索隠行怪之隠辟倚皆邪不正也】侧入迎逺【侧身而入阈挺出而迎逺】遁上而遁民者【卑身杂处所以遁上隐行辟倚所以遁民】圣王之禁也诡俗异礼大言法行【大为言誉以为法使人遵行也】难其所为而髙自错者【错置也】圣王之禁也守委闲居博分以致众【守其委积以间居博分其财以致众】勤身遂行説人以货财【勤劳其身以遂其行施其货财以悦于人】济人以买誉【济施人货财所以买其声誉】其身甚静而使人求者【静而多财故人求之】圣王之禁也行僻而坚言诡而辩术非而博顺恶而泽者【所顺习者恶事善润饰之令有光泽】圣王之禁也以朋党为友以蔽恶为仁【朋党有恶相为隠蔽用此为仁】以数变为智以重敛为忠以遂忿为勇者圣王之禁也固国之本其身务往于上深附于诸侯者【毎国自有其本臣无境外之交今虽身务归于上而心有异托外深附于诸侯】圣王之禁也圣王之身治世之时徳行必有所是道义必有所明故士莫敢诡俗异礼以自见于国莫敢布惠缓行脩上下之交以和亲于民【从容养民谓之缓行】故莫敢超等逾官渔利苏功以取顺其君【饰诈以钓君利谓之渔利因少搆多谓之苏功苏生息也】圣王之治民也进则使无由得其所利退则使无由避其所害必使反乎安其位乐其羣务其职营其名而后止矣【能如上事则止而循常也】故逾其官而离其羣者必使有害不能其事而失其职者必使有耻是故圣王之教民也以仁错之以耻使之脩其能致其所成而止故曰絶而定【絶邪僻之事也】静而治安而尊举错而不变者圣王之道也
　　重令第十五　　　　　　　　　外言六
　　凡布国之重器莫重于令令重则君尊君尊则国安令轻则君卑君卑则国危故安国在乎尊君尊君在乎行令行令在乎严罚罚严令行则百吏皆恐罚不严令不行则百吏皆喜故明君察于治民之本本莫要于令故曰亏令者死益令者死【增益令者杀无赦】不行令者死留令者死【令当行而故留之】不从令者死五者死而无赦惟令是视【设令者必不赦此五死也】故曰令重而下恐为上者不明令岀虽自上而论可与不可者在下【不明之君虽曰出令至于可否必与下论而后定如此者臣反制君何令之为】夫倍上令以为威则行恣于己以为私百吏奚不喜之有【倍公则得成私亏令而喜不亦冝乎】且夫令出虽自上而论可与不可者在下是威下系于民也【可否定于下则是威下系也】威下系于民而求上之毋危不可得也【下强则上危也】令出而留者无罪则是教民不敬也【王言如丝其出如纶所谓敬也留者不诛是教不敬】令出而不行者毋罪行之者有罪是皆教民不聴也【不行无罪行之反诛人之不聴上敦之然也】令出而论可与不可者在官是威下分也【官谓百官可否定于百官则是威下分也】益损者毋罪则是教民邪途也【益谓増令者损谓亏令者二者不罪人为邪途上敦之然也】如此则巧佞之人将以此成私为交比周之人将以此阿党取与贪利之人将以此收货聚财懦弱之人将以此阿贵事富便辟伐矜之人以此买誉成名【几此皆上间其隙则下得縁隙而成奸也】故令一出示民邪途五衢【五衢谓上之五死也死之则五衢塞生之则五衢开】而求上之毋危下之毋乱不可得也【五衢开故也】
　　菽粟不足末生不禁民必有饥饿之色【末生谓以末业为生者也】而工以雕文刻镂相稺也谓之逆【稺骄也人有饥色不息末以杀之反以雕文相骄故谓之逆】布帛不足衣服毋度民必有冻寒之伤而女以美衣锦绣綦组相稺也谓之逆万乗藏兵之国卒不能野战应敌社稷必有危亡之患而士以毋分役相稺也谓之逆【社稷有危人人皆当效死今反以无分役相骄故谓之逆】爵人不论能禄人不论功则士无为行制死节【爵不论能故不为行制禄不论功故不为死节也】而羣臣必通外请谒取权道行事便辟以贵富【谄事便辟以得贵富】为荣华以相稺也谓之逆【不义富贵志士所以耻反以为荣华而相骄故以为逆】
　　朝有经臣国有经俗民有经产【经常也】
　　何谓朝之经臣察身能而受官不诬于上【无能受官谓之诬上】谨于法令以治不阿党【挠法从私谓之阿党】竭能尽力而不尚得【不贵茍得】犯难离患而不辞死【致身受命】受禄不过其功【不以少求多也】服位不侈其能【不以小居大也】不以毋实虚受者【有功劳而后受禄】朝之经臣也何谓国之经俗所好恶不违于上【从君欲也】所贵贱不逆于令【遵法制也】毋上拂之事【拂违也】毋下比之説毋侈泰之养【节而适也】毋逾等之服【礼而度也】谨于乡里之行【信而悌也】而不逆于本朝之事者【行君令也】国之经俗也何谓民之经产畜长树蓺【畜长谓畜产也】务时殖谷力农垦草禁止末事者民之经产也故曰朝不贵经臣则便辟得进毋功虚取奸邪得行毋能上通【贱经臣则邪臣进】国不服经俗则臣下不顺而上令难行【俗无常故也】民不务经产则仓廪空虚财用不足【轻本务故也】便辟得进毋功虚取奸邪得行毋能上通则大臣不和【小人好事】臣下不顺上令难行则应难不捷【人心不一】仓廪空虚财用不足则国毋以固守【人饥则逃散也】三者见一焉则敌国制之矣【见一尚制况兼有乎】
　　故国不虚重兵不虚胜民不虚用令不虚行凡国之重也必待兵之胜也而国乃重凡兵之胜也必待民之用也而兵乃胜凡民之用也必待令之行也而民乃用凡令之行也必待近者之胜也而令乃行【先胜服近习今乃得行】故禁不胜于亲贵罚不行于便辟法禁不诛于严重而害于防逺庆赏不施于卑贱三二而求令之必行不可得也能不通于官受禄赏不当于功号令逆于民心动静诡于时变有功不必赏有罪不必诛令焉不必行禁焉不必止在上位无以使下而求民之必用不可得也将帅不严威民心不专一陈士不死制卒士不轻敌而求兵之必胜不可得也内守不能完外攻不能服野战不能制敌侵伐不能威四邻而求国之重不可得也徳不加于弱小威不信于强大征伐不能服于天下而求霸于诸侯不可得也威有与两立【下亦有立威者】兵有与分争【征伐有自诸侯出】徳不能懐逺国令不能一诸侯而求王天下不可得也
