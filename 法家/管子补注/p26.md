<!-- { "loadSidebar": true } -->
　　是故君人也者无贵如其言【君以言制下无言则下无所禀令故言最贵也】臣人也者无爱如其力【臣则宣力事君故其力最可爱也】言下力上【君言下于臣臣力上于君也】而臣主之道毕矣是故主画之相守之【画谓分别其所授事君旣尽其事相则守而行之也】相画之官守之官画之民役之【官旣画之民则役力以行其事】则又有符节印玺典法防籍以相揆也【符节印玺所以示其信也典法防籍所以示之制也凡此可以考其真伪定其是非故曰以相揆也】此明公道而灭奸伪之术也论材量能谋德而举之【谋知其德然后举用之】上之道也专意一心守职而不劳【不以职事为劳苦】下之事为人君者下及官中之事则有司不任也【下及官中之事则君夺臣职故有司不任也】为人臣者上共专于上则人主失威【臣常上供从君之命令乃专上之权故主失威○绩按此言臣夺君职供其专令】是故有道之君正其德以莅民而不言智能聪明智能聪明者下之职也所以用智能聪明者上之道也【谓用下之智能聪明】上之人明其道下之人守其职上下之分不同任而复合为一体【君为元首臣为股肱故曰一体】是故知善人君也【知善则谋虑深逺故可以为人君也】身善人役也【身善则材能可用故为人役也】君身善则不公矣【君身善则智浅故不公人也○绩按君任人而不自任故知善而不身善若身善则自用小而不公矣】人君不公常恵于赏而不忍于刑【不公则不识理之正故赏而不忍刑也】是国无法也治国无法则民朋党而下比饰巧以成其私【○绩按此言君身善之弊】法制有常则民不散而上合竭情以纳其忠【○绩按此言君不身善之益】是以不言智能而顺事治国患解大臣之任也不言于聪明而善人举奸伪诛视听者众也【○绩按此言君不言智能聪明以此乃臣下之职故曰大臣之任也视听者众也】是以为人者君坐万物之原而官诸生之职者也【谓授诸生之官而任之以职也生谓知学之士也○绩按诸生之职犹言治乱所从起也】选贤论材而待之以法举而得其人坐而收其福不可胜収也【得人则福多故不可胜收】官不胜任奔走而奉其败事不可胜救也【不胜则败广故不可胜救】而国未尝乏于胜任之士上之明适不足以知之是以明君审知胜任之臣者也故曰主道得贤材遂百姓治治乱在主而已矣故曰主身者正德之本也官治者耳目之制也【官禀君命而后行若耳目待上制而后用故曰官者耳目之制】身立而民化正德而官治治官化民其要在上是故君子不求于民【立身正徳而已】是以上及下之事谓之矫【及犹预也矫伪也上预下事则伪有余而实不足也】下及上之事谓之胜【下预上事则威权胜君也】为上而矫悖也为下而胜逆也国家有悖逆反忤之行【忤背也】有土主民者失其纪也
　　是故别交正分之谓理【别上下之交正君臣之分】顺理而不失之谓道道德定而民有轨矣有道之君者善明设法而不以私防者也而无道之君旣已设法则舎法而行私者也为人上者释法而行私则为人臣者援私以为公公道不违则是私道不违者也【臣之所以为公者乃是私也名曰不违公道便是不违私道也】行公道而托其私焉寖乆而不知奸心得无积乎【旣乆行私而不知则是奸心之积也故言奸心岂无积乎】奸心之积也其大者有侵偪杀上之祸其小者有比周内争之乱此其所以然者由主德不立而国无常法也主德不立则妇人能食其意【若意委曲随于女谒若食之充口故曰妇人能食其意】国无常法则大臣敢侵其势大臣假于女之能以规主情【假因也因女之能食主意以规度主之情也】妇人嬖宠假于男之知以援外权【妇人旣得君之嬖乂因大臣之智以引其外权则何为不成也】于是乎外夫人而危太子【女有宠隆又挟大臣之助故夫人被外太子见危】兵乱内作以召外冦此危君之征也
　　是故有道之君上有五官以牧其民则众不敢逾轨而行矣下有五横以揆其官则有司不敢离法而使矣【横谓糺察之官得入人罪者也五官各有其横曰五横也】朝有定度衡仪以尊主位【衡正也】衣服緷絻尽有法度【緷絻古衮冕字】则君体法而立矣【体犹依也】君防法而出令有司奉命而行事百姓顺上而成俗着乆而为常【着明而且乆积习而为常也】犯俗离教者众共奸之【众必离教为奸而罪之也】则为上者佚矣天子出令于天下诸侯受令于天子大夫受令于君子受令于父母下听其上弟听于兄此至顺矣衡石一称斗斛一量丈尺一綧制【所谓同律度量衡也綧古准字准节律度量也谓丈尺各有准限也】戈兵一度书同名车同轨此至正也从顺独逆从正独辟此犹夜有求而得火也奸伪之人无所伏矣【众皆从顺而有独逆者众皆从正而有独僻者必为顺正者所发也】此先王之所以一民心也是故天子有善让德于天诸侯有善庆之于天子【诸侯有善让于天子而庆也】大夫有善纳之于君民有善本于父庆于长老此道法之所从来是治本也【道法以让为主】是故嵗一言者君也【谓正嵗之朝布政县象○绩按一作王省惟嵗是也】时省者相也月稽者官也务四支之力脩耕农之业以待令者庶人也是故百姓量其力于父兄之间听其言于君臣之义而官论其德能而待之【谓百吏之官各论其德能以待君命○绩按此言庶人】大夫比官中之事不言其外而相为常具以给之【具谓众官之法制也○绩按此言官】相总要者【相无常官所以总统百吏之官】官谋士量实义美匡请所疑【士事也官各谋其职事又当量实宜其有美善者用匡于所疑必陈而请之也○绩按此上言相】而君发其明府之法瑞以稽之【府谓百吏所居之官曹也立府必有明法故曰明府之法瑞君所与臣为信珪璧之属也又必合其瑞以考之也】立三阶之上南面而受要【君之路寝前有三阶要为百吏之日也○绩按此以上言君明府之法瑞谓大吏旣布宪入籍于太府者犹象魏所县之法也稽考其合否瑞或疑端字误】是以上有余日【上唯受要故有余日】而官胜其任【各理其职故能胜任】时令不滛而百姓肃给【言其敬而供上】唯此上有法制下有分职也
　　道者诚人之姓也非在人也【姓生也言道立人之生人之所从出故非在人】而圣王明君善知而道之者也【道犹言也圣王善知道理故言而相教也】是故治民有常道而生财有常法道也者万物之要也为人君者执要而待之则下虽有奸伪之心不敢杀也【不敢杀君也】夫道者虚设【道无形而善应故曰虚设】其人在则通其人亡则塞者也非兹是无以理人非兹是无以生财【前兹是谓是道】民治财育其福归于上是以知明君之重道法而轻其国也【得遁之真以理身绪余以理国家故重道轻国】故君一国者其道君之也【道可为君故君一国】王天下者其道王之也【道可王故王天下】大王天下小君一国其道临之也【其道足以临国与天下也】是以其所欲者能得诸民【君之所欲人则顺之令得】其所恶者能除诸民【君之所恶亦顺之而除也】所欲者能得诸民故贤材遂所恶者能除诸民故奸伪省如冶之于金陶之于埴制在工也【废置之由君若金埴之由工也】是故将与之惠厚不能供【谓欲与人虽有惠厚之意财不能供○绩按此言留赏】将杀之严威不能振【谓欲杀人以致其理然而严威销缩不能振起也○绩按此言留罚】严威不能振惠厚不能供声实有间也【或有声无实或有实无声声实间碍故不供不根也】有善者不留其赏故民不私其利【善必得赏私利何为】有过者不宿其罚故民不疾其威【宿犹停也罚得其过则人不疾其威疾怨也】威罚之制无逾于民【因人所欲罚而罚之故不逾于人也○绩按威当作赏注非】则人归亲于上矣如天雨然泽下尺生上尺【泽从上降润有一尺则苗从下生上引一尺泽下降苗上引犹君恩下流人心上就也】是以官人不官事人不事独立而不稽者人主之位也【君者与人之官而不自官授人之事而不自事独立于无过之地臣下莫得而稽之如此者人主之位也】先王之在天下也民比之神明之德先王善牧之于民者也夫民别而听之则愚【别而听之则各信其一方暗莫之发故愚】合而听之则圣【合而听之则得失相辅可否相济蒭荛之言贤圣不能易故圣也】虽有汤武之德复合于市人之言是以明君顺人心安情性而发于众心之所聚【聚谓所同归凑也】是以令出而不稽【稽留也】刑设而不用【人不犯法故无所用刑】先王善与民为一体【以百姓心为心故言一体】与民为一体则是以国守国以民守民也【一国同一意万人同一心】然则民便不为非矣【为非则失利故不便】虽有明君百歩之外听而不闻【耳听有所极】间之堵墙窥而不见也【目视有所穷】而名为明君者君善用其臣臣善纳其忠也【君能善用臣能善纳则何听而不闻何视而不见耳目不壅非明而何也】信以继信善以传善【君信而臣继之君善而臣之】是以四海之内可得而治是以明君之举其下也尽知其短长知其所不能益若任之以事【夫任人以事者必择其可否君之举臣亦犹是也】贤人之臣其主也尽知短长与身力之所不至【谓知君之短长及其身力所不至也】若量能而授官【夫授人官者亦择其可否臣之择事亦犹是也】上以此畜下【择其可畜而畜之】下以此事上【择其可事而事之也】上下交期于正【君有贤臣臣有令主欲求不正其可得乎】则百姓男女皆与治焉【君臣正则百姓无自为滛辟也】

　　管子补注卷十
　　钦定四库全书
　　管子补注卷十一
　　明　刘绩　撰
　　君臣下第三十一　　　　　　　短语五
　　古者未有君臣上下之别有夫妇妃匹之合兽处羣居以力相征【若野兽之处以羣而居力彊者征于弱也】于是智者诈愚彊者凌弱老幼孤独不得其所故智者假众力以禁彊虐而暴人止【智者即圣王也】为民兴利除害正民之德【正人之邪徳】而民师之【师智者也】是故道术德行出于贤人【贤人知道术德行者也】其从义理兆形于民心则民反道矣【道术旣出故莫不从义而顺理之极则无奸辟之事始见于人心则无人不道矣○绩按反复还也言民有所趋向则反道】名物处违是非之分则赏罚行矣【人既反道故正其善恶之物处其背理之违则是非者自分矣是非既分故行赏罚以当其功过也○绩按处名物为是违名物为非】上下设民生体而国都立矣【上下旣设人则生其贵贱之礼故国都立也】是故国之所以为国者民体以为国【贵贱成礼方乃为国】君之所以为君者赏罚以为君【无赏罚则君不足贵】致赏则匮【赏而不已则匮】致罚则虐【罚而无节则虐】财匮而令虐所以失其民也是故明君审居处之教而民可使【人从教故可使】居治战胜守固者也【居处旣治战则胜守则固○绩按言明不致赏罚但审教可使民居国则治以战则胜以守则固也】夫赏重则上不给也【赏重则使用多故不给】罚虐则下不信也【令虐则人无所措手足故不信也】
