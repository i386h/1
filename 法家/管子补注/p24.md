<!-- { "loadSidebar": true } -->
　　管仲复于桓公曰任之重者莫如身【万事万行非身不举故曰重任】涂之畏者莫如口【枢机之发荣辱之主故可畏也】期而逺者莫如年【殇夭日闻期颐实寡故曰逺期也】以重任行畏涂至逺期唯君子乃能矣桓公退再拜之曰夫子数以此言者教寡人管仲对曰滋味动静生之养也好恶喜怒哀乐生之变也聪明当物生之德也【非礼勿视听故曰当物】是故圣人齐滋味而时动静【所以养其生也】御正六气之变【所以循其变也六气即好恶喜怒哀乐】禁止声色之滛【所以成其徳】邪行亡乎体违言不存口【体无邪行口无违言】静然定生圣也【欲静则生定如此者圣也】行从中出义从外作【仁自心生故曰中出义因事断故曰外作】仁故不以天下为利义故不以天下为名【若以天下为名利则非仁义也】仁故不代王【不以道辅君而代之王者非仁也】义故七十而致政【老而不致政贪冒者耳非义也】是故圣人上德而下功尊道而贱物【物谓名利之事】道德当身故不以物惑【身茍有道徳岂名利之物能惑哉】是故身在草茅之中而无惧意【道徳为重何惧之有】南面听天下而无骄色【伸噐傥来何骄之有】如此而后可以为天下王所以谓德者不动而疾【徳必通故不动而疾】不相告而知【不出户牖以知天下】不为而成【无为而无不为】不召而至是德也【同声相应同气相求如此者可谓至徳也】故天不动四时云下万物化【天常无为故曰不动然四时云下故万物化云运动貎也○绩按云周旋也】君子不动政令陈下而万功成【君亦常无为故曰不动然政令陈列而下故万物成也】心不动使四肢耳目而万物情【心亦常无为故曰不动然四肢耳目使万物莫不得其情也○绩按一本作万物而得之所以然者必以情得是也】寡交多亲谓之知人【以其知人故能交寡而亲多】寡交成功谓之知用【以其知用故能事寡而功成】闻一言以贯万物谓之知道【以其知道故能闻一言而得万物贯也】多言而不当不如其寡也【故曰狗不以善吠为良人不以多言为贤】博学而不自反必有邪【博学而不反脩于其身心曼衍者故必有邪行】孝弟者仁之祖也【仁从孝弟生故为仁祖】忠信者交之庆也【有忠信之心故能庆交友之善】内不考孝弟【言不仁】外不正忠信【言不友】泽其四经而诵学者是亡其身者也【四经谓诗书礼乐也旣无孝弟忠信空使四经流泽徒为诵学者即四经可以亡身也】桓公明日弋廪【廪所以盛米粟禽鸟或多集焉故于此弋也】管仲隰朋朝公望二子防弓脱釬【釬所以钩】而迎之曰今夫鸿鹄春北而秋南而不失其时夫唯有羽翼以通其意于天下乎今孤之不得于天下非皆二子之忧也【二子不能为羽翼所以当忧】桓公再言二子不对桓公曰孤旣言矣二子何不对乎管仲对曰今夫人患劳而上使不时人患饥而上重敛焉人患死而上急刑焉如此而又近色【亲治容】而逺有徳【疎贤俊】虽鸿鹄之有羽翼济大水之有舟楫也其将若君何【不飞虽羽翼无益不济虽舟楫徒施不听虽谠言空设故曰其将若君何】桓公蹵然逡遁管仲曰昔先王之理人也盖人有患劳而上使之以时则人不患劳矣人患饥而上薄敛则人不患饥矣人患死而上寛刑焉则人不患死矣如此而近有徳而远有色则四封之内视君其犹父母邪四方之外归君其犹流水乎公辍射援绥而乘自御管仲为左隰朋参乘朔月三日进二子于里官【里官谓里尉也齐国之法举矣必自里尉始故令里官进二子将旌别而用之也】再拜顿首曰孤之闻二子之言也耳加聪而视加明于孤不敢独听之荐之先祖【谓陈其所言以荐祖庙】管仲隰朋再拜顿首曰如君之王也【君能如此可以王也】此非臣之言也君之教也【此虽臣言必君用之然后成教曰君之教】于是管仲与桓公盟誓为令曰老弱勿刑参宥而后弊【老弱犯刑者无即刑之必三寛宥而后断罪三宥即周礼三宥一曰不识二曰过悮三曰悼耄也】关防而不征市正不布【布谓钱也即其物而正之不必分钱】山林梁泽以时禁发而不正也【獭祭鱼然后入梁泽豺祭兽然后入山林也】草封泽盐者之归之也譬若市人【草封泽谓泽多草刈积成封可用煑盐者也其处旣多盐故归者譬若市人言不设禁也】三年教人四年选贤以为长五年始兴车践乘遂南伐楚门传施城【施城楚城名谓附至其下以得其所也】北伐山戎出冬防与戎菽布之天下【山戎有冬防戎菽今伐之取其物布天下戎菽胡豆】果三匡天子而九合诸侯
　　桓公外舎而不鼎馈【外舎谓出宿于外不以鼎馈食言其馔不盛也】中妇诸子谓宫人盍不出从乎君将有行【中子诸妇内官之号君将有行何不出乎盍何不也】宫人皆出从公怒曰孰谓我有行者宫人曰贱妾闻之中妇诸子公召中妇诸子曰女言闻吾有行也对曰妾人闻之君外舎而不鼎馈非有内忧必有外患今君外舎而不鼎馈君非有内忧也妾是以知君之将有行也公曰善此非吾所与女及也而言乃至焉【言我本不与汝及此谋今汝言乃能至如此谓能知我谋也】吾是以语女吾欲致诸侯而不至为之柰何【我欲诸侯之至而不至今欲令其至如何】中妇诸子曰自妾之身之不为人持接也【为犹与也言妾身在深宫之中未尝得出与人相持而接对】未尝得人之布织也意者更容不审邪【言中旣少织妇絍之事又不得外人之布织言此者旣昧于人事不当访以军谋盖托不知以止君之行也故言更当容我思其不审之事○绩按此言已不事人未尝得人布织而衣犹君不下小国故诸侯不至也意者或有不审致诸侯之道邪注皆非】明日管仲朝公告之管仲曰此圣人之言也君必行也【谓中妇诸子止君不行此合圣人之言也故令君行之】
　　管仲寝疾桓公徃问之曰仲父之疾甚矣若不可讳也不幸而不起此疾彼政我将安移之管仲未对桓公曰鲍叔之为人如何管仲对曰鲍叔君子也千乘之国不以其道予之不受也【虽与千乘之国不以其道彼必不受】虽然不可以为政其为人也好善而恶恶己甚【己犹太也言曾恶恶人太甚】见一恶终身不忘桓公曰然则孰可管仲对曰隰朋可朋之为人好上识而下问【好上识谓好知逺大之事】臣闻之以德予人者谓之人以财予人者谓之良以善胜人者未有能服人者也【以善胜人人亦生胜己之心故不服】以善养人者未有不服人者也于国有所不知政于家有所不知事必则朋乎【若皆知之则事钟于已将不胜任而败朋能有所不知故可以移政】且朋之为人也居其家不忘公门居公门不忘其家事君不二其心亦不忘其身举齐国之币握路家五十室其人不知也大仁也哉其朋乎【握持也或有举齐国之币持与路旁之家五十室其事大而且易显此皆自有主司朋能不干预而强知此所谓于国有所不知政合于天地之无不容载故曰大仁哉其朋乎也】公乂问曰不幸而失仲父也二三大夫者其犹能以国宁乎管仲对曰君请矍已乎【矍已谓有所惊惧而问未止也】鲍叔牙之为人也好直宾胥无之为人也好善甯戚之为人也能事孙在之为人也善言公曰此四子者其孰能一人之上也寡人并而臣之则其不以国宁何也【言四子皆有超絶之材无人能过其上今吾并得臣之国尚不宁何也】对曰鲍叔之为人也好直而不能以国诎【不能为国以屈其直也】宾胥无之为人也好善而不能以国诎甯戚之为人也能事而不能以足息【甯戚善于农植贪于积聚不能知足而息也】孙在之为人也善言而不能以信黙【其所陈言旣见信用不能尚黙凡此四子皆矜其能太过不能与时屈伸故国不能也】臣闻之消息盈虚与百姓诎信然后能以国宁勿己者朋其可乎朋之为人也动必量力举必量技言终喟然而叹曰天之生朋以为夷吾舌也其身死舌焉得生哉【言朋亦将随已早亡不得乆理齐政故哀叹也以先知未然夷吾所以称圣也】管仲曰夫江黄之国近于楚为臣死乎【二国旣近于楚必臣于楚岂为齐臣而死乎】君必归楚而寄之【以二国归楚若寄托然则楚不得为私而齐犹有望】君不归楚必私之私之而不救也则不可救之则乱自此始矣【楚旣私二国二国有难齐必不救一为不救则不可救此救彼不臣则构怨矣故曰乱自此始○绩按臣管仲自谓也言江黄二国近楚已死后君必归二国于楚使楚知服己而不伐君不归楚为齐私国楚必伐之盟不救固不可若救则逺兴师旅而致乱矣谷梁曰贯之盟管仲曰江黄逺齐而近楚楚为利之国也若伐而不能救则无以宗诸侯矣桓公不听遂与之盟管仲死楚伐江灭黄桓公不能救故君子闵之也】桓公曰诺管仲又言曰东郭有狗嘊嘊旦暮欲齧我猳而不使也今夫易牙子之不能爱将安爱君必去之公曰诺【东郭之狗喻易牙言其人残忍同于狗矣猳谓以木连狗取声为义即国家也言易牙终能亡国灭家此不当使必须去之也○绩嘊鱼佳切狗欲齧也】管子又言曰北郭有狗嘊嘊旦暮欲齧我猳而不使也今夫竖刁其身之不爱焉能爱君君必去之公曰诺管子又言曰西郭有狗嘊嘊旦暮欲齧我猳而不使也今夫卫公子开方去其千乘之太子而臣事君是所愿也得于君者是将欲过其千乘也【开方在卫当嗣君之位今弃而事齐则所望不只千乘也其意必得齐国然后称所望也】君必去之桓公曰诺管子遂卒卒十月隰朋亦卒桓公去易牙竖刁卫公子开方五味不至于是乎复反易牙宫中乱复反竖刁利言卑辞不在侧复反卫公子开方桓公内不量力外不量交而力伐四邻公薨六子皆求立易牙与卫公子内与竖刁因共杀羣吏而立公子无亏故公死七日不敛九月不葬孝公犇宋宋襄公率诸侯以伐齐战于甗大败齐师杀公子无亏立孝公而还襄公立十三年桓公立四十二年
　　地图第二十七　　　　　　　　短语一
　　凡兵主者必先审知地图轘辕之险【谓路形若辕而又轘曲缑氏东南有轘辕道是也】滥车之水【其水深渺能泛车】名山通谷经川【谓常川也】陵陆丘阜之所在苴草林木蒲苇之所茂【苴草谓其草深茂能有所覆藏】道里之远近城郭之大小名邑癈邑困殖之地【困谓其地墝埆不可种艺殖谓壤田可播殖者】必尽知之【凡此皆兵主所当知】地形之出入相错者尽藏之【藏谓包蕴在心】然后可以行军袭邑举错知先后不失地利此地图之常也人之众寡士之精粗器之功苦尽知之此乃知形者也【形谓兵之形】知形不如知能知能不如知意故主兵必参具者也主明相知将能之谓参具【明智能三者合谓之参具】故将出令发士期有日数矣宿定所征伐之国【宿犹先也】使羣臣大吏父兄便辟左右不能议成败人主之任也【事之成败明主独断之于心故其臣不能议论也】论功劳行赏罚不敢蔽贤【不敢蔽贤能】有私行用货财供给军之求索【言相室或用私财供军所求若窦婴李牧之为也】使百吏肃敬不敢解怠行邪以待君之令相室之任也缮器械选练士为教服【设教令使士服习】连什伍【使其什伍各相钩连有所统属】徧知天下审御机数此兵主之事也参患第二十八【太彊亦有患太弱亦有患必参详彊弱之中自致于无患也】
　　短语二
