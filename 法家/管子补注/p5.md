<!-- { "loadSidebar": true } -->
　　百匿伤上威【百百官也言百官皆匿情为私则上威伤】奸吏伤官法奸民伤俗教贼盗伤国众【盗贼之人常欲损败于物也】威伤则重在下【君威伤则臣反得尊重】法伤则货上流教伤则从令者不辑众伤则百姓不安其居重在下则令不行货上流则官徒毁【官者既不以徳进但以货成故官徒毁徒事也】从令者不辑则百事无功百姓不安其居则轻民处而重民散【轻民谓为盗者用盗致富故处重民谓务农者为盗破产故散】轻民处重民散则地不辟地不辟则六畜不育六畜不育则国贫而用不足国贫而用不足则兵弱而士不厉兵弱而士不厉【厉奋也】则战不胜而守不固战不胜而守不固则国不安矣故曰常令不审则百匿胜官爵不审则奸吏胜符籍不审则奸民胜刑法不审则盗贼胜国之四经败人君泄见危【谓常令官爵符籍刑法四者为政之经四者既败则是君泄其事君泄其事则其位危矣】人君泄则言实之士不进言实之士不进则国之情伪不竭于上【下皆实言虚则是国情不竭于上】世主所贵者实也所亲者戚也所爱者民也所重者爵禄也亡君则不然致所贵非实也致所亲非戚也致所爱非民也致所重非爵禄也故不为重寳亏其命故曰令贵于寳【重宝而全命则当弃是令贵于宝】不为爱亲危其社稷故曰社稷戚于亲【社稷者身之存亡故弃亲而存社稷】不为爱人而枉其法故曰法爱于人【法者崇替所由故弃所爱而存其法】不为重禄爵分其威故曰威重于爵禄【威者人君所以服海内必不得已宁散爵禄不可分威也】不通此四者则反于无有【不达于四者用非其国故曰反于无有】故曰治人如治水潦【治水潦者必峻其隄防也】养人如养六畜【养六畜者必致其闲皂坚其羁绊】用人如用草木【用草木者时入山林轮辕不失其宜樵蘓各得其所】居身论道行理则羣臣服教百吏严断莫敢开私焉【君之于民其犹居身治之养之用之三者各得其宜论道而行理则无私不服也】论功计劳未尝失法律也便辟左右大族尊贵大臣不得増其功焉疏逺卑贱隠不知之人不忘其劳故有罪者不怨上【罪得其人故不怨】爱赏者无贪心【赏不逾等故息其贪也】则列陈之士皆轻其死而安难以要上事【赏罚不滥则立功要功之士知其不诬故竞而为之】本兵之极也【为兵之本其极要者在于眀赏罚也】
　　右四伤百匿
　　为兵之数存乎聚财而财无敌【存谓専立意存之君无财士不来故存意于聚财则彼国之财不防敌也】存乎论工而工无敌【工者所以造军之器用者也】存乎制器而器无敌【器谓兵器】存乎选士而士无敌存乎政教而政教无敌【政教军中号令】存乎服习而服习无敌【服便也谓便习武艺】存乎徧知天下而徧知天下无敌【徧知天下谓徧知其地形险易主将工拙士卒勇怯】存乎眀于机数而眀于机数无敌【机者发内而动外为近而成逺不逺而疾不行而至见其为之不知其所以为有数存焉于其间故曰机数也】故兵未出境而无敌者八是以欲正天下财不盖天下不防正天下【财货财不防盖天下则无以正天下也】财盖天下而工不盖天下不防正天下工盖天下而器不盖天下不防正天下【财虽盖天下而工与器不防盖则无以正天下余皆放此】器盖天下而士不盖天下不防正天下士盖天下而教不盖天下不防正天下教盖天下而习不盖天下不防正天下习盖天下而不徧知天下不防正天下徧知天下而不眀于机数不防正天下故眀于机数者用兵之势也大者时也小者计也【王者征伐防立大功者在于合天时也至小者防胜亦在人计谋也】王道非废而天下莫敢窥者王者之正也【大寳之位神器也古今所共非有蹔废而天下莫敢窥窬者以王者当乐推之运应天人之正也】衡库者天子之礼也【衡者所以平轻重库者所以藏寳物不令外知者也言王者用心常当凖平天下既知轻重审用于心无令长耳目者所得此则天子之礼然也】是故器成卒选则士知胜矣【选谓简其精练】徧知天下审御机数则独行而无敌矣所爱之国而独利之所恶之国而独害之则令行禁止是以圣主贵之【贵谓贵兵】胜一而服百则天下畏之矣立少而观多则天下懐之矣【立少谓兴亡国虽少天下共观之故曰观多桓公救邢迁卫用此术也或曰观当为劝】罚有罪赏有功则天下从之矣故聚天下之精财论百工之鋭器春秋角试以链精鋭为右【右上也】成器不课不用不试不藏【兵器虽成未经课试则不用不藏】收天下之豪杰有天下之骏碓故举之如飞鸟动之如雷电发之如风雨莫当其前莫害其后独出独入莫敢禁圉成功立事必顺于礼义故不礼不胜天下不义不胜人故贤知之君必立扵胜地故正天下而莫之敢御也
　　右为兵之数
　　若夫曲制时举不失天时【制虽委曲顺天而举不失天时也】毋圹地利其数多少其要必出于计数【圹空也天之所覆空地谓山河坡泽所以营作而兴利者也必计数其多少之要然后度材而用之】故凡攻伐之为道也计必先定于内然后兵出乎境计未定于内而兵出乎境是则战之自胜攻之自毁也【自胜谓自胜于已其败可知也】是故张军而不防战围邑而不防攻得地而不能实三者见一焉则可破毁也故不眀于敌人之政不防加也【不眀敌政未可加兵】不眀于敌人之情不可约也【不眀敌情未可约士约誓也】不眀于敌人之将不先军也不眀于敌人之士不先阵也是故以众击寡以治击乱以富击贫以防击不防以教卒练士击敺众白徒【白徒谓不练之卒无武艺】故十战十胜百战百胜故事无备兵无主则不蚤知【既无备无主故敌来攻不防先知之】野不辟地无吏则无畜积官无常下怨上则器械不功【功谓坚利】朝无政则赏罚不眀赏罚不眀则民幸生【侥幸以偷生也】故蚤知敌人如独行【蚤知敌人则有以备之敌人望风自退故曰独行也】有蓄积则久而不匮器械功则伐而不费赏罚眀则人不幸人不幸则勇士劝之故兵也者审于地图谋十官【地图谓敌国险易之形军之部置十官必伍什则有长故曰十官又须谋得其人也】日量蓄积齐勇士徧知天下审御机数兵主之事也故有风雨之行故防不逺道里矣【行疾如风雨故不以道里为逺】有飞鸟之举故防不险山河矣【轻疾如飞鸟故不以山河为险阻】有雷电之战故防独行而无敌矣【雷电天之威怒故莫敢为战】有水旱之功故防攻国救邑【谓其功可以为彼水旱】有金城之守故防定宗庙育男女矣有一体之治故防出号令眀宪法矣【谓上下同心其犹一体也】风雨之行者速也飞鸟之举者轻也雷电之战者士不齐也【惧雷电之威故彼士不齐】水旱之功者野不收耕不获也【防令彼有水旱故不得使收获也】金城之守者用货财设耳目也【货财所以养敢死之士耳目所以聴邻国之动静令必知之】一体之治者去竒说禁雕俗也【竒说谓谲诈之言雕俗谓浮伪之俗】不逺道里故防威絶域之民不险山河故防服恃固之国独行无敌故令行而禁止故攻国救邑不恃权与之国故所必聴【虽有权与之国不顾而恃之权与谓权为亲与也】定宗庙育男女天下莫之防伤然后可以有国制仪法出号令莫不向应然后可以治民一众矣
　　右选陈
　　版法第七【选择政要载之扵版以为常法○绩按此注多非当依后版法觧自眀】
　　经言七
　　凡将立事【立经国之事】正彼天植【谓顺天道以种植必令得其正】风雨无违【君道不亏则风雨无违也】逺近髙下各得其嗣【髙下犹多少也谓君之赋税因其逺近之别以多少之差轻重合宜故可嗣之以常行嗣续也】三经既饬君乃有国【三经谓上天植风雨髙下也是三者既以饬整故君可以有国也○绩按谓天也风也雨也】喜无以赏怒无以杀喜以赏怒以杀怨乃起令乃废骤令而不行民心乃外【有外叛之心也】外之有徒祸乃始牙【徒谓党与也外叛者有党与祸由是生故曰始牙】众之所忿置不防图【众忿难犯故必置之谁防图之○绩按当依觧作寡不防图】举所美必观其所终【凡人情靡不有初鲜克有终故须观之】废所恶必计其所穷【蜂虿有毒故必计其所穷知困兽犹鬬其所终将何为也】庆勉敦敬以显之【人有敦敬则庆勉以显之也】富禄有功以劝之【人之有功则富贵以劝之】爵贵有名以休之【贤者有名则爵贵以休之】兼爱无遗是谓君心必先顺教万民乡风【上之敦敬有功名之士必爵禄顺而与之所以教之急也如此则民向风而从化】旦暮利之众乃胜任【有功名之士既旦暮得利众自厉而胜任】取人以己成事以质【将欲取人必先审己才畧防用彼不貭谓凖的将欲成事必先立其凖的事不违貭然后为善】审用财慎施报察称量故用财不可以啬用力不可以苦用财啬则费【啬于用财不以赏赐则立功之士懈怠敌人来侵其费更多啬恡也】用力苦则劳民不足令乃辱【民不足则令不行故辱也】民苦殃令不行施报不得祸乃始昌祸昌不寤民乃自图【谋为叛已】正法直度罪杀不赦【夫正直之法度罪杀有过终不免赦】杀僇必信民畏而惧武威既眀令不再行顿卒怠倦以辱之【卒犹困苦其有怠倦不勤则困苦以辱之】罚罪有过以惩之杀僇犯禁以振之植固不动倚邪乃恐【言执法者必当深植而固守则不可动移若乃顿倚而邪则法乱而身危故可恐也○绩按倚觧作竒邪谓徧邪不正之人也恐谓恐惧迂善不敢为恶也】倚革邪化令往民移【既防正倚化邪归于正直如此化出令往则民移】法天合徳【天之资始无有私徳】象地无亲【地之资生无所亲私】参于日月【日月无私耀也】伍于四时【赏以春夏刑以秋冬】悦在爱施有【将恱于下在于施无令有○绩按当作恱众在爱施觧作说在爱施脱一众字注以有字属上句非盖言防废私然后有众也】众在废私【将欲齐众在扵废私】召逺在脩近【脩近则逺者至】闭祸在除怨【除怨则祸端塞】脩长在乎任贤【任贤则国祚长】安髙在乎同利【与下同利则髙位安】

　　管子补注卷二
　　钦定四库全书
　　管子补注卷三
　　眀　刘绩　撰
　　幼官第八【幼始也陈从始辅官齐政之法】　　　经言八
