<!-- { "loadSidebar": true } -->
　　桓公曰当何时作之管子曰春三月天地干燥水紏列之时也山川涸落天气下地气上万物交通故事已新事未起草木荑生可食寒暑调日夜分分之后夜日益短昼日益长利以作土功之事土乃益刚令甲士作堤大水之傍大其下小其上随水而行地有不生草者必为之囊大者为之堤小者为之防夹水四道禾稼不伤嵗埤増之树以荆棘以固其地杂之以栢杨以备决水民得其饶是谓流膏令下贫守之往往而为界可以毋败当夏三月天地气壮大暑至万物荣华利以疾杀草薉使令不欲扰命曰不长不利作土功之事放农焉利皆耗什分之五土功不成当秋三月山川百泉踊降雨下山水出海路距雨露属天地凑汐利以疾作収敛毋留一日把百日餔民毋男女皆行于野不利作土功之事濡湿日生土弱难成利耗什分之六土功之事亦不立当冬三月天地闭藏暑雨止大寒起万物实熟利以填塞空郄缮边城涂郭术平度量正权衡虚牢狱实廪仓君修乐与神明相望凡一年之事毕矣举有功赏贤罚有罪迁有司之吏而第之不利作土功之事利耗什分之七土刚不立昼日益短夜日益长利以作室不利以作堂四时以得四害皆服
　　桓公曰寡人悖不知四害之服柰何管仲对曰冬作土功发地藏则夏多暴雨秋霖不止春不収枯骨朽脊伐枯木而去之则夏旱至矣夏有大露原烟噎下百草人采食之伤人人多疾病而不止民乃恐殆君令五官之吏与三老里有司伍长行里顺之令之家起火为温其田及宫中皆盖井毋令毒下及食器将饮伤人有下虫伤禾稼凡天菑害之下也君子谨避之故不八九死也大寒大暑大风大雨其至不时者此谓四刑或遇以死或遇以生君子避之是亦伤人故吏者所以教顺也三老里有司伍长者所以为率也五者已具民无愿者愿其毕矣故常以冬日顺三老里有司伍长以冬赏罚使各应其赏而服其罚五者不可害则君之法犯矣此示民而易见故民不比也
　　桓公曰凡一年之中十二月作土功有时则为之非其时而败将何以待之管仲对曰常令水官之吏冬时行堤防可治者章而上之都都以春少事作之已作之后常案行堤有毁作大雨各葆其所可治者趣治以徒隶给大雨堤防可衣者衣之【绩按衣谓以物覆其上公所谓簑城之类】冲水可据者据之终嵗以毋败为效此谓备之常时祸何从来所以然者独水防壤自塞而行者江河之谓也嵗髙其堤所以不没也春冬取土于中秋夏取土于外浊水入之不能为败桓公曰善仲父之语寡人毕矣然则寡人何事乎哉亟为寡人教侧臣

　　管子补注卷十八
　　钦定四库全书
　　管子补注卷十九
　　明　刘绩　撰
　　地员第五十八【地员者土地髙下水泉深浅各有其位也】杂篇九
　　夫管仲之匡天下也其施七尺【施者大尺之名也其长七尺】渎田悉徙【渎田谓穿沟而溉田悉徙谓其地每年皆湏更易也】五种无不宜其立后而手实【谓立君以主之手常握此地之实数也】其木宜蚖菕与杜松【蚖菕二木名也○绩按蚖恐作杬出豫章煎汁藏果及卵不坏菕律春切恐作棆杜木名诗有杕之杜】其草宜楚棘见是土也命之曰五施五七三十五尺而至于泉【谓其地深五施每施七尺故五七三十五而至于泉也】呼音中角【谓此地号呼之声其音中角】其水仓其民强
　　赤垆歴强肥【歴疎也强坚也】五种无不宜其麻白其布黄其草宜白茅与雚其木宜赤棠见是土也命之曰四施四七二十八尺而至于泉呼音中商其水白而甘其民夀黄唐无宜也【唐虚脆也】唯宜黍秫也宜县泽【常宜县注而泽】行廧落【土既虚脆不堪版筑故为行廧及篱落也】地润数毁难以立邑置廧【其地遇润则数类毁故不可立邑置廧也】其草宜黍秫与茅其木宜櫄扰桑【櫄木名扰柔又曰柔桑也】见是土也命之曰三施三七二十一尺而至于泉呼音中宫其泉黄而糗流徙【谓水糗糒之气其泉居地中而流故曰流徙也】斥埴宜大菽与麦其草宜萯雚其木宜杞【杞木名也】见是土也命之曰再施二七十四尺而至于泉呼音中羽其泉咸水流徙
　　黒埴宜稻麦其草宜苹蓨【苹蓨草名也】其木宜白棠见是土也命之曰一施七尺而至于泉呼音中徴其水黒而苦凡听徴如负猪豕觉而骇凡听羽如鸣马在野凡听宫如牛鸣窌中凡听商如离羣羊凡听角如雉登木以鸣音疾以清【绩按此言呼以听土地之音非谓他音皆然也】凡将起五音凡首【凡首谓音之总先也】先主一而三之四开以合九九【一而三之即四也以是四开合于五者九也又九九之为八十一也】以是生黄钟小素之首以成宫【素本宫八十一数生黄钟之宫而为五音之本】三分而益之以一为百有八为徴【黄钟之数本八十一益以三分之一二十七通前为百有八是为徴之数】不无有三分而去其乘适足以是生商【不无有即有也乘亦三分之一也三分百八而去一余七十二是商之数也】有三分而复于其所以是成羽【三分七十二而益其一分二十四合为九十六是羽之数】有三分去其乘适足以是成角【三分九十六去其一分余六十四是角之数】
　　坟延者六施六七四十二尺而至于泉【坟延地名下皆此类】陜之旁七施七七四十九尺而至于泉祀陜八施八七五十六尺而至于泉杜陵九施七九六十三尺而至于泉延陵十施七十尺而至于泉环陵十一施七十七尺而至于泉蔓山十二施八十四尺而至于泉付山十三施九十一尺而至于泉付山白徒十四施九十八尺而至于泉中陵十五施百五尺而至于泉青山十六施百一十二尺而至于泉青龙之所居庚泥不可得泉【庚续其处既有青龙居又沙泥相续故不可得泉也】赤壤山十七施【○绩按吾髙切广韵俊健也】百一十九尺而至于泉其下青商不可得泉【青商神怪之名】山白壤十八施百二十六尺而至于泉其下骈石不可得泉【言有石骈宻故不可得泉】徒山十九施百三十三尺而至于泉其下有灰壤不可得泉髙陵土山二十施百四十尺而至于泉
　　山之上命之曰县泉其地不干其草如茅与走【如茅走皆草名】其木乃樠【樠木名】凿之二尺乃至于泉山之上命曰复吕其草鱼膓与莸其木乃栁凿之三尺而至于泉山之上命之曰泉英其草蕲白昌其木乃杨凿之五尺而至于泉山之材【材犹旁也】其草兢与蔷其木乃格凿之二七十四尺而至于泉山之侧其草葍与蒌其木乃品榆凿之三七二十一尺而至于泉
　　凡草土之道各有谷造【谓此地生某草宜某谷造成也】或髙或下各有草木叶下于【叶亦草名唯生叶无茎在鬰之下鬰即鬰也庄周所谓鬰西也】鬰下于苋苋下于蒲蒲下于苇苇下于雚雚下于蒌蒌下于荓荓下于萧萧下于薜薜下于萑【萑音追芫蔚草也一作蓷】萑下于茅凡彼草物有十二衰【衰谓草上下相重次也】各有所归【谓短者生于髙者之下】
　　九州之土为九十物每州有常而物有次
