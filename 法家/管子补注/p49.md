<!-- { "loadSidebar": true } -->
　　渊者众物之所生也能深而不涸则沈玉至主者人之所仰而生也能寛裕纯厚而不苛忮则人民附父母者子妇之所受教也能慈仁教训而不失理则子妇孝臣下者主之所用也能尽力事上则当于主子妇者亲之所以安也能孝弟顺亲则当于亲故渊涸而无水则沈玉不至主苛而无厚则万民不附父母暴而无恩则子妇不亲臣下随而不忠则卑辱困穷子妇不安亲则祸忧至故渊不涸则所欲者至涸则沈玉极
　　天覆万物制寒暑行日月次星辰天之常也治之以理终而复始主牧万民治天下莅百官主之常也治之以法终而复始和子孙属亲戚父母之常也治之以义终而复始敦敬忠信臣下之常也以事其主终而复始爱亲善养思敬奉教子妇之常也以事其亲终而复始故天不失其常则寒暑得其时日月星辰得其序主不失其常则羣臣得其义百官守其事父母不失其常则子孙和顺亲戚相驩臣下不失其常则事无过失而官职政治子妇不失其常则长幼理而亲疎和故用常者治失常者乱天未尝变其所以治也故曰天不变其常地生养万物地之则也治安百姓主之则也教防家事父母之则也正諌死节臣下之则也尽力供养子妇之则也地不易其则故万物生焉主不易其则故百姓安焉父母不易其则故家事办焉臣下不易其则故主无过失子妇不易其则故亲养备具故用则者安不用则者危地未尝易其所以安也故曰地不易其则
　　春者阳气始上故万物生夏者阳气毕上故万物长秋者隂气始下故万物収冬者隂气毕下故万物藏故春夏生长秋冬収藏四时之节也赏赐刑罚主之节也四时未尝不生杀也主未尝不赏罚也故曰春秋冬夏不更其节也
　　天覆万物而制之地载万物而养之四时生长万物而収藏之古以至今不更其道故曰古今一也
　　蛟龙水虫之神者也乘于水则神立失于水则神废人主天下之有威者也得民则威立失民则威废蛟龙待得水而后立其神人主待得民而后成其威故曰蛟龙得水而神可立也
　　虎豹兽之猛者也居深林广泽之中则人畏其威而载之人主天下之有势者也深居则人畏其势故虎豹去其幽而近于人则人得之而易其威人主去其门而迫于民则民轻之而傲其势故曰虎豹托幽而威可载也风漂物者也风之所漂不避贵贱美恶雨濡物者也雨之所堕不避小大强弱风雨至公而无私所行无常乡人虽遇漂濡而莫之怨也故曰风雨无乡而怨怒不及也
　　人主之所以令则行禁则止者必令于民之所好而禁于民之所恶也民之情莫不欲生而恶死莫不欲利而恶害故上令于生利人则令行禁于杀害人则禁止令之所以行者必民乐其政也而令乃行故曰贵有以行令也
　　人主之所以使下尽力而亲上者必为天下致利除害也故徳泽加于天下惠施厚于万物父子得以安羣生得以育故万民驩尽其力而乐为上用入则务本疾作以实仓廪出则尽节死敌以安社稷虽劳苦卑辱而不敢告也此贱人之所以亡其卑也故曰贱有以亡卑也起居时饮食节寒暑适则身利而夀命益起居不时饮食不节寒暑不适则形体累而夀命损人惰而侈则贫力而俭则富夫物莫虚至必有以也故曰夀夭贫富无徒归也法立而民乐之令出而民衔之法令之合于民心如符节之相得则主尊显故曰衔令者君之尊也人主岀言顺于理合于民情则民受其辞民受其辞则名声彰故曰受辞者名之运也
　　明主之治天下也静其民而不扰佚其民而不劳不扰则民自循不劳则民自试故曰上无事而民自试人主立其度量陈其分职明其法式以莅其民而不以言先之则民循正所谓抱蜀者祠器也故曰抱蜀不言而庙堂既修
　　将将鸿鹄貎之美者也貎美故民歌之徳义者行之美者也徳义美故民乐之民之所歌乐者美行徳义也而明主鸿鹄有之故曰鸿鹄将将维民歌之
　　济济者诚庄事断也多士者多长者也周文王诚庄事断故国治其羣臣明理以佐主故主明主明而国治境内被其利泽殷民举首而望文王愿为文王臣故曰济济多士殷民化之
　　纣之为主也劳民力夺民财危民死寃暴之令加于百姓防毒之使施于天下故大臣不亲小民疾怨天下叛之而愿为文王臣者纣自取之也故曰纣之失也无仪法程式蜚揺而无所定谓之蜚蓬之问蜚蓬之问明主不听也无度之言明主不许也故曰蜚蓬之问不在所賔道行则君臣亲父子安诸生育故明主之务务在行道不顾小物燕爵之集道行不顾
　　明主之动静得理义号令顺民心诛杀当其罪赏赐当其功故虽不用牺牲珪璧祷于鬼神鬼神助之天地与之举事而有福乱主之动作失义理号令逆民心诛杀不当其罪赏赐不当其功故虽用牺牲珪璧祷于鬼神鬼神不助天地不与举亊有祸故曰牺牲珪璧不足以享鬼神
　　主之所以为功者富强也故国富兵强则诸侯服其政邻敌畏其威虽不用寳币事诸侯诸侯不敢犯也主之所以为罪者贫弱也故国贫兵弱战则不胜守则不固虽出名器重寳以事邻敌不免于死亡之患故曰主功有素寳币奚为
　　羿古之善射者也调和其弓矢而坚守之其操弓也审其髙下有必中之道故能多发而多中明主犹羿也平和其法审其废置而坚守之有必治之道故能多举而多当道者羿之所以必中也主之所以必治也射者弓发矢也故曰羿之道非射也
　　造父善驭马者也善视其马节其饮食度量马力审其足走故能取逺道而马不罢明主犹造父也善治其民度量其力审其技能故立功而民不困伤故术者造父之所以取逺道也主之所以立功名也驭者操辔也故曰造父之术非驭也
　　奚仲之为车器也方圜曲直皆中防矩钩绳故机旋相得用之牢利成器坚固明主犹奚仲也言辞动作皆中术数故众理相当上下相亲巧者奚仲之所以为器也主之所以治也斵削者斤刀也故曰奚仲之巧非斵削也
　　民利之则来害之则去民之从利也如水之走下于四方无择也故欲来民者先起其利虽不召而民自至设其所恶虽召之而民不来也故曰召逺者使无为焉莅民如父母则民亲爱之道之纯厚遇之真实虽不言曰吾亲民而民亲矣莅民如仇讐则民踈之道之不厚遇之无实诈伪并起虽言曰吾亲民民不亲也故曰亲近者言无亊焉
　　明主之使逺者来而近者亲也为之在心所谓夜行者心行也能心行徳则天下莫能与之争矣故曰唯夜行者独有之也
　　为主而贼为父母而暴为臣下而不忠为子妇而不孝四者人之大失也大失在身虽有小善不得为贤所谓平原者下泽也虽有小封不得为髙故曰平原之隰奚有于髙
　　为主而惠为父母而慈为臣下而忠为子妇而孝四者人之髙行也髙行在身虽有小过不为不肖所谓大山者山之髙者也虽有小隈不以为深故曰大山之隈奚有于深
　　毁訾贤者之谓訾推誉不肖之谓讆訾讆之人得用则人主之明蔽而毁誉之言起任之大事则亊不成而祸患至故曰訾讆之人勿与任大
　　明主之虑事也为天下计者谓之譕臣譕臣则海内被其泽泽布于天下后世享其功乆逺而利愈多故曰譕臣者可与逺举
　　圣人择可言而后言择可行而后行偷得利而后有害偷得乐而后有忧者圣人不为也故圣人择言必顾其利择行必顾其忧故曰顾忧者可与致道
　　小人者枉道而取容适主意而偷説备利而偷得如此者其得之虽速祸患之至亦急故圣人去而不用也故曰其计也速而忧在近者往而勿召也
　　举一而为天下长利者谓之举长举长则被其利者众而徳义之所见逺故曰举长者可逺见者也
　　天之裁大故能兼覆万物地之裁大故能兼载万物人主之裁大故容物多而众人得比焉故曰裁大者众之所比也贵富尊显民归乐之人主莫不欲也故欲民之懐乐已者必服道徳而勿厌也则民乐懐之故曰美人之懐定服而弗厌也
　　圣人之求事也先论其理义计其可否故义则求之不义则止可则求之不可则止故其所得事者常为身寳小人之求事也不论其理义不计其可否不义亦求之不可亦求之故其所得事者未尝为頼也故曰必得之事不足頼也
　　圣人之诺已也先论其理义计其可否义则诺不义则已可则诺不可则已故其诺未尝不信也小人不义亦诺不可亦诺言而必诺故其诺未必信也故曰必诺之言不足信也
　　谨于一家则立于一家谨于一乡则立于一乡谨于一国则立于一国谨于天下则立于天下是故其所谨者小则其所立亦小其所谨者大则其所立亦大故曰小谨者不大立
　　海不辞水故能成其大山不辞土故能成其髙明主不厌人故能成其众士不厌学故能成其圣飺【音粢嫌食貎】者多所恶也諌者所以安主也食者所以肥体也主恶諌则不安人飺食则不肥故曰飺食者不肥体也
　　言而语道徳忠信孝弟者此言无弃者天公平而无私故美恶莫不覆地公平而无私故小大莫不载无弃之言公平而无私故贤不肖莫不用故无弃之言者参伍于天地之无私也故曰有无弃之言者必参之于天地也
　　明主之官物也任其所长不任其所短故事无不成而功无不立乱主不知物之各有所长所短也而责必备夫虑事定物辩明礼义人之所长而蝚蝯之所短也縁髙出险蝚蝯之所长而人之所短也蝚蝯之所长责人故其令废而责不塞故曰坠岸三仞人之所大难也而蝯蝚饮焉
　　明主之举事也任圣人之虑用众人之力而不自与焉故事成而福生乱主自智也而不因圣人之虑矜奋自功而不因众人之力専用已而不听正諌故事败而祸生故曰伐矜好専举事之祸也
　　马者所乘以行野也故虽不行于野其养食马也未尝解惰也民者所以守战也故虽不守战其治养民也未尝解惰也故曰不行其野不违其马
　　天生四时地生万财以养万物而无取焉明主配天地者也教民以时劝之以耕织以厚民养而不伐其功不私其利故曰能予而无取者天地之配也
　　解惰简慢以之事主则不忠以之事父母则不孝以之起事则不成故曰怠倦者不及也
　　以规矩为方圆则成以尺寸量长短则得以法数治民则安故事不广于理者其成若神故曰无广者疑神【○绩按谓操其要而不泛求也】
　　事主而不尽力则有刑事父母而不尽力则不亲受业学问而不加务则不成故朝不勉力务进夕无见功故曰朝忘其事夕失其功
　　中情信诚则名誉美矣修行谨敬则尊显附矣中无情实则名声恶矣修行慢易则汚辱生矣故曰邪气袭内正色乃衰也
　　为人君而不明君臣之义以正其臣则臣不知为臣之理以事其主矣故曰君不君则臣不臣
　　为人父而不明父子之义以教其子而整齐之则子不知为人子之道以事其父矣故曰父不父则子不子君臣亲上下和万民辑故主有令则民行之上有禁则民不犯君臣不亲上下不和万民不辑故令则不行禁则不止故曰上下不和令乃不行
　　言辞信动止庄衣冠正则臣下肃言辞慢动作亏衣冠惰则臣下轻之故曰衣冠不正【绩按解作整】则賔者不肃仪者万物之程式也法度者万民之仪表也礼义者尊卑之仪表也故动有仪则令行无仪则令不行故曰进退无仪则政令不行
　　人主者温良寛厚则民爱之整齐严庄则民畏之故民爱之则亲畏之则用夫民亲而为用主之所急也故曰且懐且威则君道备矣
