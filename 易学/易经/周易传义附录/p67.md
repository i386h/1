<!-- { "loadSidebar": true } -->
　　本义以隂柔处震极故为索索矍矍之象以是而行其凶必矣然能及其震未及身之时恐惧修省则可以无咎而亦不能免于婚媾之有言戒占者当如是
　　象曰震索索中未得也虽凶无咎畏邻戒也
　　传所以恐惧自失如此以未得于中道也谓过中也使之得中则不至于索索矣极而复征则凶也若能见邻戒而知惧变于未极之前则无咎也上六动之极震极则【一作之终】有变义也
　　本义中谓中心
　　【艮下艮上】
　　传艮序卦震者动也物不可以终动止之故受之以艮艮者止也动静相因动则有静静则有动物无常动之理艮所以次震也艮者止也不曰止者艮山之象有安重坚实之意非止义可尽也乾坤之交三索而成艮一阳居二隂之上阳动而上进之物既至于上则止矣隂者静也上止而下静故为艮也然则与畜止之义何异曰畜止者制畜之义力止之也艮止者安止之义止其所也
　　程氏附録看一部华严经不如看一艮卦经只言一止观○一本云周茂叔谓一部法华经只消一个艮卦可了
　　艮其背不获其身行其庭不见其人无咎
　　传人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也【一无也字】
　　本义艮止也一阳止于二隂之上阳自下升极上而止也其象为山取坤地而隆其上之状亦止于极而不进之意也其占则必能止于背而不有其身行其庭而不见其人乃无咎也盖身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣盖艮其背而不其身者止而止也行其庭而不见其人者行而止也动静各止其所而皆主夫静焉所以得无咎也朱氏附録人之四体皆能动惟背不动取止之义各止其所则廓然而大公○艮其背便不获其身不其身便不见其人行其庭对艮其背只是对得轻身是动物不道动都是妄然而动斯妄矣不动自无妄○艮其背一句是脑故中言是以不获其身行其庭不见其人四句只略对○艮其背浑只见得道理合当如此入自家一分不得着一些私意不得不其身不干自家事这四句须是説艮其背了静时不其身动时不见其人所以辞传中説是以不其身至无咎也周先生所以説定之以中正仁义而主静这依旧只是就艮其背边説下来○此段分作两截却是艮其背不其身为静之止行其庭不见其人为动之止总説则艮其背是止之时当其所止了所以止时自不其身行时自不见其人此三句乃艮其背之效騐○艮其背不其身是只见个道理不见自家行其庭不见其人是只见个道理不见个人也○因説不其身曰如君止于仁臣止于忠但见得事之当止不见此身之为利为害才将此身预其间则道理便壤了古人所以杀身成仁舎生取义者只为不见此身方能如此○不其身不得其身也犹言讨自家身已不得○欲出于身人才要一件物事便须以身已去对副它若无所欲则只恁地平平过便似无此身一般○行其庭不见其人一似不曾见人一般○问不获其身不见其人莫是舜有天下而不与之意否曰不相似如所谓百官万民金革百万之众饮水曲肱乐在其中万变皆在人其实无一事○伊川谓艮其背为止于所不见窃恐未然据辞自解得分晓曰艮其止止其所也上句止字便是背字故下文便继之云是以不其身更不再言艮其背也止是当止之处下句止字是解艮字所字是解背字盖云止于所当止也所即至善之地如君之仁臣之忠之大槩看易须谨守象之言圣人自解得精密平易○伊川説艮其背是止于所不见其意如説闲邪如所谓制之于外以安其内如所谓奸声乱色不留于聪明淫乐慝礼不接于心术此意亦自好但易之本意未必是如此○问伊川艮其背传云止于所不见又云不交于物则是无所见无所交方得其所止而安若有所见有所交时全无可止之处矣曰这处无不见底意思周先生也恁地説是它偶看这一处错了相传如此【语録中有云周茂叔谓看一部华严经不如看一艮卦注云各止其所又看得止字好】○明道曰与其非外而是内不若内外之两忘也説得最好便是不其身行其庭不见其人不见有物不见有我只见所当止也如为人君止于仁不知下靣道如何只是我当止于仁为人臣止于敬不知上靣道如何只是我当止于敬只认我所当止也以至父子兄弟夫妇朋友大事小事莫不皆然从伊川之説到不其身处便説不来至行其庭不见其人越难説只是止其所止更不费力○问伊川云内欲不萌外物不接如是而止乃得止之道似只説得静中之止否曰然○问外物不接内欲不萌窃恐外物无有絶而不接之理若拘拘然务絶乎物而求以不乱其心是在我都无所守而外为物所动则奈何曰此一亦有可疑外物岂能不接但当于非礼勿视勿听勿言勿动四者用力
　　曰艮止也时止则止时行则行动静不失其时其道光明
　　传艮为止止之道唯其时行止动静不以时则妄也不失其时则顺理而合义在物为理处物为义动静合理义不失其时也乃其道之光明也君子所贵乎时仲尼行止久速是也艮体笃实有光明之义
　　本义此释卦名艮之义则止也然行止各有其时故时止而止止也时行而行亦止也艮体笃实故又有光明之义大畜于艮亦以辉光言之
　　朱氏附録时止则止时行则行行固非止然行而不失其理乃止也○问止有两义得所止之止是止义理之极行止之止则就人所为而言曰然时止之止止字小得其所止之止止字大○问艮之象何以为光明曰定则明凡人胷次烦扰则愈见昏昧中有定止则自然光明庄子所谓泰宇定而天光发是也
　　艮其止止其所也
　　传艮其止谓止之而止也止之而能止者由止得其所也止而不得其所则无可止之理夫子曰于止知其所止谓当止之所也夫有物必有则父止于慈子止于孝君止于仁臣止于敬万物庶事莫不各有其所得其所则安失其所则悖圣人所以能使天下顺治非能为物作则也唯止之各于其所而已
　　程氏附録艮思不出其位乃止其所也动静不失其时皆止其所也艮其背乃止也背无欲无思也故可止○艮其止止其所也各止其所父子止于恩君臣止于义之谓艮其背止于所不见也○艮卦只明使万物各有止分便定艮其背不其身不见其人○艮其背止欲于无见若欲见于彼而止之所施各异若艮其止止其所也止各当其所也圣人所以应万变而不穷【一作劳】者事各止当其所也若鉴在此而物之妍自见于彼也圣人不与焉时止则止时行则行时行对时止而言亦止其所也○艮其止止其所也八元有善而举之四凶有罪而诛之各止其所也释氏只曰止安知止乎【呉本罪作恶诛作去】○释氏多言定圣人便言止且如物之好须道是好物之恶须道是恶物自好恶关我这里甚事若説道我只是定更无所为然物之好恶亦自在里故圣人只言止所谓止如人君止于仁人臣止于敬之是也易之艮言止之义曰艮其止止其所也言随其所止而止之人多不能止盖人万物皆备遇事时各因其心之所重者更互而出才见得这事重便有这事出若能物各付物便自不出来也
　　上下敌应不相与也
　　传以卦才言也上下二体以敌相应无相与之义隂阳相应则情通而相与乃以其敌故不相与也不相与则相背为【一作与】艮其背止之义【一有同字】也
　　是以不其身行其庭不见其人无咎也
　　传相背故不其身不见其人是以能止能止则无咎也
　　本义此释卦辞易背为止以明背即止也背者止之所也以卦体言内外之卦隂阳敌应而不相与也不相与则内不见已外不见人而无咎矣晁氏云艮其止当依卦辞作背
　　朱氏附録程传云能使天下顺治非能为物作则也惟止之各于其所而已此意却最解得分明艮其背恐只当如此説艮其止便是艮其背经文或背字误作止字或止字误作背字或以止字解背字不可知○艮背之用固在止其所然能止其所乃知至物格以后事○上下敌应不相与犹言各不相管只是各止其所○这两卦各是一个物不相偢睬○八纯卦都不相与只是艮卦是止尤不相与内不见已是内卦外不见人是外卦两卦各自去
　　象曰兼山艮君子以思不出其位
　　传上下皆山故为兼山此而并彼为兼谓重复【一作复】也重艮之象也君子观艮止之象而思安所止不出其位也位者所处之分也万事各有其所得其所则止而安若当行而止当速而久或过或不及皆出其位也况逾分非据乎
　　初六艮其趾无咎利永贞
　　传六在最下趾之象趾动之先也艮其趾止于动之初也事止于初未至失正故无咎也以柔处下当止之时也行则失其正矣故止乃无咎隂柔患其不能常也不能固也故方止之初戒以利在常永贞固则不失止【一作正】之道也
　　本义以隂柔居艮初为艮趾之象占者如之则无咎而又以其隂柔故又戒其利永贞也
　　象曰艮其趾未失正也
　　传当止而行非正也止之于初故未至失正事止于始则易而未至于失也
　　六二艮其腓不拯其随其心不快【腓符非反】
　　传六二居中得正得止之道者也上无应援不获其君矣三居下之上成止之主主乎止者也乃刚而失中不得止之宜刚止于上非能降而下求二虽有中正之德不能从也二之行止系乎所主非得自由故为腓之象股动则腓随动止在股而不左腓也二既不得以中正之道拯救三之不中则必勉而随之不能拯而唯随也虽咎不在已然岂其所欲哉言不听道不行也故其心不快不得行其志也士之处高位则有拯而无随在下位则有当拯有当随有拯之不得而后随
　　本义六二居中得正既止其腓矣三为限则腓所随也而过刚不中以止乎上二虽中正而体柔弱不能往而拯之是以其心不快也此爻占在象中下爻放此
　　朱氏附録问艮六二不拯其随程子谓二不得以拯三之不中则勉而随之不拯而惟随也恐惟字未的当若不拯而惟随则如乐正子之于子敖冉求之于季氏也当只言不拯其所随故其心不快如孔孟之于时君谏不行言不听则去而已勉而随之恐非时止之义曰得之
　　象曰不拯其随未退听也
　　传所以不拯之而唯随者在上者未能下从也退听下从也
　　本义三止乎上亦不肯退而听乎二也
　　九三艮其限列其夤厉薫心【夤引真反】
　　传限分隔也谓上下之际三以刚居刚而不中为成艮之主决止之极也已在下体之上而隔上下之限皆为止义故为艮其限是确乎止而不复能进退者也在人身如列其夤夤膂也上下之际也列絶其夤则上下不相从属言止于下之坚也止道贵乎得宜行止不能以时而定于一其坚强如此则处世乖戾与物睽絶其危甚矣人之固止一隅而举世莫与宜者则艰蹇忿畏焚挠其中岂有安之理厉薫心谓不安之【一作其】薰烁其中【一有心字】也
