<!-- { "loadSidebar": true } -->
　　朱氏附録观文察变以至知神之情状皆是言穷理之事直是要知得许多然后谓之穷理○仰观天俯察地只是一个隂阳圣人看许多般物事都不出隂阳两字便做河图洛书也只是隂阳○问仰以观于天文俯以察于地理是故知幽明之故本义云天文则有昼夜上下地理则有南北髙深如何曰故是幽明之所以然者昼明夜幽上明下幽观昼夜之运日月星辰之上下【日出地上便明日入地下便是幽天文有半边在上面须有半边在下面】可见天文幽明之所以然也南明北幽高明深幽观南北高深可见地理幽明之所以然也又曰天是阳地是隂然天地又自各有隂阳天之昼是阳夜是隂日是阳月是隂地如髙属阳下属隂平坦属阳险阻属隂东南属阳西北属隂幽明便是隂阳○问原始反终曰反只如折转来谓推原其始折转来看其终如回头之义是反回来观其终也【见得以此之有知彼之无】○精魄也【耳目之精为魄】气魂也【口鼻之嘘吸为魂】二者合而成物精虚魄降则气散魂游而无不之矣魄为魂为神礼记有孔子荅宰我问正说此理甚详礼记宰我曰吾闻神之名不知其所谓子曰气也者神之盛也魄也者之盛也合与神教之至也注气谓嘘吸出入者也耳目之聦明为魄杂书云魂人阳神也魄人隂神也亦可取○问精气为物游魂为变曰此是两个合一个离精气合则魂魄合而凝结为物离则阳已散而隂无所归故为变又曰变是魂魄相离虽独说游魂而不言魄而离魄之意自可见矣又曰此只是聚散聚而为物神也散而为变也神属阳属隂又错综而横看之则精为隂气为阳就人身而言虽是属阳然体魄已属隂葢生之中已带了个死防道理变虽属阳然魂气上游体魄下降亦自具隂阳如言殂落升也便是魂之游落即魄之降古之祭祀求诸阳所以求其魂求诸隂所以求其魄横渠说精气自无而有游魂自有而无其说亦分晓又曰精气为物游魂为变此却知神之情状魂气升于天体魄归于土神气上升魄下降不特人也凡物之枯败其香气腾上物则腐于下推此可见○死则谓之魂魄生则谓之精气天地公共防谓之鬼神○始终死生是以循环言精气神是以聚散言其实不过隂阳两端而已○问天地之化虽生生不穷然而有聚必有散有生必有死能原始而知其聚而生则必知其后必散而死能知其生也得于气化之日初无精神寄寓于太虚之中则知其死也与气而俱散无复更有形象尚留于防漠之内曰死便是都散无了问游魂为变间有为妖孽者是如何得未散曰游字是渐渐散若是为妖孽者多是不得其死其气未散故郁结而成妖孽若尫羸病死防人这气消耗尽了方死岂得更郁结成妖孽然不得其死者久之亦散又如其取精多其用物如伯有者亦是卒未散也○问精气为物隂精阳气聚而成物此緫言神游魂为变魂游魄降散而成变此緫言疑错综而言曰然此所谓人者神之防也
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【知音智知命之知如字乐音洛】
　　程氏附録乐天知命通上下之言也圣人乐天则不须言知命知命者知有命而信之者尔不知命无以为君子是矣命者所以辅义一循于义则何庸断之以命哉若夫圣人之知天命则异于此
　　本义此圣人尽性之事也天地之道知仁而己知周万物者天也道济天下者地也知且仁则知而不过矣旁行者行权之知也不流者守正之仁也既乐天理而又知天命故能无忧而其知益深随处皆安而无一息之不仁故能不忘其济物之心而仁益笃盖仁者爱之理爱者仁之用故其相为表里如此
　　朱氏附録上文言易之道与天地准此言圣人之道与天地相似也○与天地相似故不违下数句是説与天地相似之事上文易与天地准下数句是说易与天地准之事○与天地相似是说圣人第一句泛说知周乎万物至道济天下是细密防工夫知便直要周乎万物无一物之遗道直要尽济天下○知周乎万物便只是知幽明死生神之理○或问程子知周乎万物而道济天下故不过释之曰义之所包知也文意如何曰程子说易字皆谓易之书而言故其说如此似觉未安盖易与天地准故能弥纶天地之道此固指书而言自仰观俯察以下须是有人始得盖圣人因易之书而穷理尽性之事也○问本义云知周万物者天也道济天下者地也是如何曰此与后段仁者见谓之仁知者见谓之知又自不同此以清浊言彼以动静言知是先知得较虚故属之天道济天下则普济万物实惠及民故属之地又言旁行而不流乐天知命故不忧此两句本皆是知之事盖不流便是贞也不流是本旁行是应变处无本则不能应变能应变而无其本则流而入变诈矣细分之则旁行是知不流属仁其实皆是知之事对下文安土敦乎仁故能爱一句专说仁也○知周万物是体旁行是可与权乃推行处乐天知命是自处三节各说一理○旁行而不流此小变而不失其大常然前后却有故字又相对此一句突然易中自时有恁地处颇难晓○问安土敦乎仁故能爱曰此是与上文乐天知命对说乐天知命是知崇安土敦仁是礼卑安是随所居而安在在处处皆安若自家不安何以能爱敦只是笃厚去尽已私纯是天理更无夹杂充足盈满方有个敦厚之意只是仁而又仁敦厚于仁故能爱惟安土敦仁则其爱自广又曰乐天知命主知言是崇徳事安土敦仁主礼言是广业事又曰敦是仁体能爱是及物处○安土者随寓而安也敦乎仁者不失其天地生物之心也安土而敦乎仁则无适而非仁矣所以能爱也仁者乐山之意于此可见又曰安土者随所寓而安若自择安处便只知有已不知有物也此厚于仁者之事故能爱也又曰安土敦乎仁故能爱圣人说仁是恁地说此语说仁最密
　　范围天地之化而不过曲成万物而不遗通乎昼夜之道而知故神无方而易无体
　　程氏附録范围天地之化而不过者模范出一天地尔非在外也如此曲成万物岂有遗哉○范围天地之化天本廓然无穷但人以目力所及见其寒暑之序日月之行立此规模以窥测它天地之化不是天地之化其体有如城郭之都盛其气假使言日升降于三万里不可道三万里外更无物又如言天地升降于八万里中不可道八万里外天地尽学者要体天地之化如此言之甚与天地不相似其卒必有窒碍○通乎昼夜之道而知昼夜死生之道也○昼夜死生之道知生之道则知死之道尽事人之道则尽事之道死生人一而二二而一者也○冬寒夏暑隂阳也所以运动变化者神也神无方故易无体若如或者别立一天谓人不可以包天则有方矣是二本也
　　本义此圣人至命之事也范如铸金之有模范围匡郭也天地之化无穷而圣人为之范围不使过于中道所谓裁成者也通犹兼也昼夜即幽明生死神之谓如此然后可见至神之妙无有方所易之变化无有形体也○此章言易道之大圣人用之如此
　　朱氏附録天地之化滔滔无穷如一炉金汁镕化不息圣人则为之铸泻成器使入模范匡郭不使过于中道也曲成万物而不遗此又就事物之分量形质随其大小阔狭长短方圆无不各成就此物之理无有遗阙范围天地是极其大而言曲成万物是极其小而言范围如大徳敦化曲成如小徳川流又曰范围天地之化范是铸金作范围是围裹如天地之化都没个遮栏圣人便将天地之道一如用范来范成个物包裹了试举一端如一嵗分四时节候之以此做个涂辙更无过差此特其一尔问范围天地之化而不过如天之生物至秋而成圣人则为敛藏人之生也欲动情胜圣人则为之教化防范此皆是范围而使之不过之事否曰范围之事阔大此亦其一事也今且就身上看如何或曰如视听言动皆当存养使不过差此便是否曰事事物物无非天地之化皆当有以范围之就喜怒哀乐而言喜所当喜怒所当怒之皆范围也能范围之而不过曲成之而不遗方始见得这神无方易无体若范围有不尽曲成有所遗神便有方易便有体矣○通乎昼夜之道而知既曰通又曰知似不可晓通是兼通乎昼夜之道若通昼不通夜通生不通死便是不知便是神有方易有体了又曰兼通乎昼夜之道是知其所以然○神无方而易无体神便是在隂防又忽然在阳在阳防又忽然在隂易便是或为阳或又为隂如为春又为夏为秋又为冬交错代换而不可以形体拘也又曰无体与其体则谓之易不同各自是一个道理其体则谓之易这只说个隂阳动静阖辟刚柔消长不着这七八个字说不了若唤做易只是一字便了又曰此体是个骨子○穷理是知字上说尽性是仁字上说言能造其极也至于范围天地是至命言与造化一般
　　右第四章
　　一隂一阳之谓道
　　程氏附録一隂一阳之谓道此理固深説则无可説所以隂阳者道既曰则便是【一作有】二言开阖已【一作便是】感既二则便有感所以开阖者道开阖便是隂阳老氏言虚而生气非也隂阳开阖本无先后不可道今日有隂明日有阳如人言形影葢形影一时不可言今日有形明日有影有便齐有○离了隂阳更无道所以隂阳者是道也隂阳气也气是形而下者道是形而上者形而上者则是密也又曰一隂一阳之谓道道非隂阳也所以一隂一阳道也如一阖一辟谓之变
　　本义隂阳迭运者气也其理则所谓道
　　朱氏附録谓之名之也之谓直为也
　　继之者善也成之者性也
　　程氏附録止于至善不明乎善此言善者义理之精微无可得名且以至善目之继之者善此言善却言得轻但谓继斯道者莫非善也不可谓之恶○生生之谓易是天之所以为道也天只是以生为道继此生理者即是善也善便有一个元防意思元者善之长万物皆有春意便是继之者善也成之者性也成却待它万物自成其【一作甚】性须得
　　本义道具于隂而行乎阳继言其发也善谓化育之功阳之事也成言其具也性谓物之所受言物生则有性而各具是道也隂之事也周子程子之书言之备矣
