<!-- { "loadSidebar": true } -->
　　传二有柔顺中正之徳柔顺则众与之中正则处不失当故能保其所有童仆亦尽其忠信虽不若五有文明之徳上下之助亦处旅之善者也次舎旅所安也财货旅所资也童仆旅所赖也得就次舎怀畜其资财又得童仆之贞良旅之善也柔弱在下者童也强壮处外者仆也二柔顺中正故得内外之心在旅所亲比者童仆也不云吉者旅寓之际得免于灾厉则巳善矣
　　本义即次则安怀资则裕得其童仆之贞信则无欺而有赖旅之最吉者也二有柔顺中正之徳故其象占如此
　　象曰得童仆贞终无尤也
　　传羁旅之人所赖者童仆也既得童仆之忠贞终无尤悔矣
　　九三旅焚其次丧其童仆贞厉【丧息浪反下同】
　　传处旅之道以柔顺谦下为先三刚而不中又居下体之上与艮之上有自髙之象在旅而过刚自高致困灾之道也自高则不顺于上故上不与而焚其次失所安也上离为焚象过刚则暴下故下离而丧其童仆之贞信谓失其心也如此则【一作者】危厉之道也
　　本义过刚不中居下之上故其象占如此丧其童仆则不止于失其心矣故贞字连下句为义
　　象曰旅焚其次亦以伤矣以旅与下其义丧也传旅焚失其次舎亦以困伤矣以旅之时而与下之道如此义当丧也在旅而以过刚自髙待下必丧其忠贞谓失其心也在旅而失其童仆之心为可危也
　　本义以旅之时而与下之道如此义当丧也
　　九四旅于处得其资斧我心不快
　　传四阳刚虽不居中而处柔在上体之下有用柔能下之象得旅之宜也以刚明之才为五所与为初所应在旅之善者也然四非正位故虽得其处止不二之就次舎也有刚明之才为上下所与乃旅而得货财之资器用之利也虽在旅为善然上无刚阳之与下唯隂柔之应故不能伸其才行其志其心不快也云我者据四而言
　　本义以阳居隂处上之下用柔能下故其象占如此然非其正位又上无刚阳之与下唯隂柔之应故其心有所不快也
　　朱氏附録资斧有做赍斧说底这资斧在巽上说也自分晓然而旅中亦岂可无备御底物事次第这便是
　　象曰旅于处未得位也得其资斧心未快也
　　传四以近君为当位在旅五不取君义故四为未得位也曰然则以九居四不正为有咎矣曰以刚居柔旅之宜也九以刚明之才欲得时而行其志故虽得资斧于旅为善其心志未快也
　　六五射雉一矢亡终以誉命【射食亦反】
　　传六五有文明柔顺之徳处得中道而上下与之处旅之至善者也人之处旅能合文明之道可谓善矣羁旅之人动而或失则困辱随之动而无失然后为善离为雉文明之物射雉谓取则于文明之道而必合如射雉一矢而亡之发无不中则终能致誉命也誉令闻也命福禄也五居文明之位有文明之徳故动必中文明之道也五君位人君无旅旅则失位故不取君义
　　本义雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也
　　朱氏附録亡字正如秦无亡矢遗镞之亡不是如伊川之说易中凡言终吉者皆是初不甚好
　　象曰终以誉命上逮也
　　传有文明柔顺之徳则上下与之逮与也能顺承于上而上与之为上所逮也在上而得乎下为下所上【一无上字】逮也在旅而上下与之所以致誉命也旅者困而未得所安之时也终以誉命终当致誉命也已誉命则非旅也困而亲寡则为旅不必在外也
　　本义上逮言其誉命闻于上也
　　朱氏附録上逮也不得如伊川说
　　上九鸟焚其巢旅人先笑后号咷丧牛于易凶【易以防反或曰与大壮同】
　　传鸟飞腾处髙者也上九刚不中而处最高又离体其亢可知故取鸟象在旅之时谦降柔和乃可自保而过刚自髙失其所安宜矣巢鸟所安止【一有上字】焚其巢失其所安无所止也在离上为焚象阳刚自处于至髙始快其意故先笑既而失安莫与故号咷轻易以丧其顺徳所以凶也牛顺物丧牛于易谓忽易以失其顺也离火性上为躁易之象上承鸟焚其巢故更加旅人字不云旅人则是鸟笑哭也
　　本义上九过刚处旅之上离之极骄而不顺凶之道也故其象占如此
　　象曰以旅在上其义焚也丧牛于易终莫之闻也传以旅在上而以尊高自处岂能保其居其义当有焚巢之事方以极刚自高为得志而笑不知丧其顺徳于躁易是终莫之闻谓终不自闻知也使自觉知则不至于极而号咷矣阳刚不中而处极固有高亢躁动之象而火复焚上则又甚焉
　　【巽上巽下】
　　传巽序卦旅而无所容故受之以巽巽者入也羁旅亲寡非巽顺何所取容茍能巽顺虽旅困之中何徃而不能入巽所以次旅也为卦一隂在二阳之下巽顺于阳所以为巽也
　　巽小亨利有攸徃利见大人
　　传卦之才可见小亨利有攸徃利见大人也巽与兊皆刚中正巽说【一作兊】义亦相而兊则亨巽乃小亨者兊阳之为也巽隂之为也兊柔在外用柔也巽柔在内性柔也巽之亨所以小也
　　本义巽入也一隂伏于二阳之下其性能巽以入也其象为风亦取入义隂为主故其占为小亨以隂从阳故又利有所徃然必知所从乃得其正故又曰利见大人也
　　朱氏附録巽有入之义巽为风如风之入物只为巽便能入义理之中无细不入
　　彖曰重巽以申命
　　传重巽者上下皆巽也上顺道以出命下奉命而顺从上下皆顺重巽之象又重为重复之义君子体重巽之义以申复其命令申重复也丁宁之谓也
　　本义释卦义也巽顺而入必究乎下命令之象重巽故为申命也
　　朱氏附録巽卦是于重巽上取义重巽所以为申命○问重巽以申命重字之义如何曰只是重卦故曰重巽八卦之象皆是如此问申字是两畨降命令否曰非也只是丁宁反复说便是申命○巽风也风无所不入如命令丁宁告戒无所不至又曰风之吹物无处不入无物不鼓动诏令之入人沦肌浃髓亦如风之动物也
　　刚巽乎中正而志行柔皆顺乎刚是以小亨
　　传以卦才言之阳刚居巽而得中正巽顺于中正之道也阳性上其志在以中正之道上行也又上下之柔皆巽顺于刚其才如是虽内柔可以小亨也
　　利有攸徃利见大人
　　传巽顺之道无徃不能入故利有攸徃巽顺虽善道必知所从能巽顺于阳刚中正之大人则为利故利见大人也如五二之阳刚中正大人也巽顺不于大人未必不为过也
　　本义以卦体释卦辞刚巽乎中正而志行指九五柔谓初四
　　象曰随风巽君子以申命行事
　　传两风相重【一作从】随风也随相继之义君子观重巽相继以顺之象而以申命令行政事随与重上下皆顺也上顺下而出之下顺上而从之上下皆顺重巽之义也命令政事顺理则合民心而民顺从矣
　　本义随相继之义
　　初六进退利武人之贞
　　传六以隂柔居卑巽而不中处最下而承刚过于卑巽者也隂柔之人卑巽太过则志意恐畏而不安或进或退不知所从其所利在武人之贞若能用武人刚贞之志则为宜也勉为刚贞则无过卑恐畏之失矣
　　本义初以隂居下为巽之主卑巽之过故为进退不果之象若以武人之贞处之则有以济其所不及而得所宜矣
　　象曰进退志疑也利武人之贞志治也
　　传进退不知所安者其志疑惧也利用武人之刚贞以立其志则其志治也治谓修立也
　　九二巽在牀下用史巫纷若吉无咎
　　传二居巽时以阳处隂而在下过于巽者也牀人之所安巽在牀下是过于卑过所安矣人之过于卑巽非恐怯则谄说皆非正也二实刚中虽巽体而居柔为过于巽非有邪心也恭巽之过虽非正礼可以远耻辱絶怨咎亦吉道也史巫者通诚意于神明者也纷若多也茍至诚安于谦巽能使通其诚意者多则吉而无咎谓其诚足以动人也人不察其诚意则以过巽为谄矣
　　本义二以阳处隂而居下有不安之意然当巽之时不厌其卑而二又居中不至巳甚故其占为能过于巽而丁宁烦悉其辞以自道逹则可以吉而无咎亦竭诚意以祭祀之吉占也
　　朱氏附録九二得中所以过于巽为善
　　象曰纷若之吉得中也
　　传二以居柔在下为过巽之象而能使通其诚意者众多纷然由得中也阳居中为中实之象中既诚实则【一无则字】人自当信之以诚意则非谄畏也所以吉而无咎
　　九三频巽吝
　　传三以阳处刚不得其中又在下体之上以刚亢之质而居巽顺之时非能巽者勉而为之故屡失也居巽之时处下而上临之以巽又四以柔巽相亲所乗者刚而上复有重刚虽欲不巽得乎故频失而频巽是可吝也
　　本义过刚不中居下之上非能巽者勉为屡失吝之道也故其象占如此
　　朱氏附録九三频巽不比频复复是好事所以频复为无咎巽不是大做好底事九二别无伎俩只管今日巽了明日又巽自是可吝
　　象曰频巽之吝志穷也
　　传三之才质本非能巽而上临之以巽承重刚而履刚势不得行其志故频失而频巽是其志穷困可吝之甚也
　　六四悔亡田获三品
　　传隂柔无援而承乗皆刚冝有悔也而四以隂居隂得巽之正在上体之下居上而能下也居上之下巽于上也以巽临下巽于下也善处如此故得悔亡所以得悔亡以如田之三品也田三品及于上下也田猎之分三品一为干豆一供賔客与充庖一颁徒御四能巽于上下之阳如田之三品谓徧及上下也四之地本有悔以处之至善故悔【一无悔字】亡而复有功天下之事茍善处则悔或可以为功也
　　本义隂柔无应承乗皆刚宜有悔也而以隂居隂处上之下故得悔亡而又为卜田之吉占也三品者一为干豆一为賔客一以充庖
　　朱氏附録卜田之吉占特于巽之六四言之此等处有可解者有不可解者只得虚心玩味阙其所疑不可强穿凿也○田三品伊川主张作巽于上下说得较牵强
　　象曰田获三品有功也
　　传巽于上下如田之获三品而徧及上下成巽之功也
　　九五贞吉悔亡无不利无初有终先庚三日后庚三日吉【先西荐反后胡豆反】
　　传五居尊位为巽之主命令之所出也处得中正尽巽之善然巽者柔顺之道所利在贞非五之不足在巽当戒也既贞则吉而悔亡无所不利贞正中也处巽出令皆以中正为吉柔巽而不贞则有悔安能无所不利也命令之出有所变更也无初始未善也有终更之始善也若巳善则何用命也何用更也先庚三日后庚三日吉出命更改【一作故】之道当如是也甲者事之端也庚者变更之始也十干戊巳为中过中则变故谓之庚事之改更当原始要终如先甲后甲之义如是则吉也解在蛊卦
　　本义九五刚健中正而居巽体故有悔以有贞而吉也故得亡其悔而无不利有悔是无初也亡之是有终也庚更也事之变也先庚三日丁也后庚三日癸也丁所以丁宁于其变之前癸所以揆度于其变之后有所变更而得此占者如是则吉也朱氏附録无初有终也髣髴是伊川说始未善是无初更之而善是有终自贞吉悔亡以下都是这一个意思一如坤卦先迷后得以下都只是一个意思○先庚后庚是说那后更变了底一截○先庚三日后庚三日不知是如何防来又似设此为卜是吉模様蛊之先甲三日是辛后甲三日是丁此庚先庚三日亦是丁丁与辛皆是古人祭祀之日但癸日不见用处
　　象曰九五之吉位正中也
