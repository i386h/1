<!-- { "loadSidebar": true } -->
　　以卦才言也内健而外巽健而能巽也二五居中刚中也阳性上进下复干体志在于行也刚居中为刚而得中又为中刚言畜阳则以柔巽言能亨则由刚中以成卦之义言则为隂畜阳以卦才言则阳为刚中才如是故畜虽小而能亨也本义以卦徳卦体而言阳犹可亨也
　　宻云不雨尚徃也自我西郊施未行也【施始防反】
　　传畜道不能成大如宻云而不成雨隂阳交而和则相固而成雨二气不和阳尚徃而上故不成雨葢自我隂方之气先唱故不和而不能成雨其功施未行也小畜之不能成大犹西郊之云不能成雨也
　　程氏附録宻云不雨尚徃则气散【先隂变风气随风散】
　　本义尚徃言畜之未极其气犹上进也
　　朱氏附録宻云不雨尚徃也是隂包它不住阳气更散做雨不成所以尚徃也
　　象曰风行天上小畜君子以懿文徳
　　干之刚健而为巽所畜夫刚健之性惟柔顺为能畜止之虽可以畜止之然非能固制其刚健也但柔顺以扰系之耳故为小畜也君子观小畜之义以懿美其文徳畜聚为蕴畜之义君子所蕴畜者大则道徳经纶之业小则文章才艺君子观小畜之象以懿美其文徳文徳方之道义为小也本义风有气而无质能畜而不能久故为小畜之象懿文徳言未能厚积而逺施也
　　朱氏附録问风行天上小畜象义如何曰天在山中大畜葢山是坚刚之物故能力畜其三阳风是柔软之物止能小畜之而已耳○风行天上小畜君子以懿文徳言畜他不住且只逐些子出来只以大畜比之便可见大畜説多识前言徃行以畜其徳小畜只是做得这此个文徳如威仪文辞之类
　　初九复自道何其咎吉
　　初九阳爻而干体阳在上之物又刚健之才足以上进而复与在上同志其进复于上乃其道也故云复自道复既自道何过咎之有无咎而又有吉也诸爻言无咎者如是则无咎矣故云无咎者善补过也虽使爻义本善亦不害于道不如是则有咎之义初九乃由其道而行无有过咎故云何其咎无咎之甚明也
　　本义下卦干体本皆在上之物志欲上进而为隂所畜然初九体干居下得正前逺于隂虽与四为正应而能自守以正不为所畜故有进复自道之象占者如是则无咎而吉也
　　朱氏附録问小畜初九复自道何其咎吉此爻与四相应正为四所畜者乃云复自道何邪曰易有亦不必泥爻义防者如此爻只平防自好复自道便吉复不自道便凶自无可疑者矣○复自道之复与复卦之复不同复卦言已前不见了这阳如今复在此复自道是复他本位从道路上去如无徃不复之复
　　象曰复自道其义吉也
　　传阳刚之才由其道而复其义吉也初与四为正应在畜时乃相畜者也
　　九二牵复吉
　　传二以阳居下体之中五以阳居上体之中皆以阳刚居中为隂所畜俱欲上复五虽在四上而为其所畜则同是同志者也夫同患相忧二五同志故相牵连而复二阳并进则隂不能胜得遂其复矣故吉也曰遂其复则离畜矣乎曰凡爻之辞皆谓如是则可以如是若已然则时已变矣尚何教诫乎五为巽体巽畜于干而反与二相牵何也曰举二体而言则巽畜乎干全卦而言则一隂畜五阳也在易随时取义皆如此也
　　本义三阳志同而九二渐近于隂以其刚中故能与初九牵连而复亦吉道也占者如是则吉矣
　　象曰牵复在中亦不自失也
　　传二居中得中者也刚柔进退不失乎中道也阳之复其势必强二以处中故虽强于进亦不至于过刚过刚乃自失也爻止言牵复而吉之义象复明其在中之美
　　本义亦者承上爻义
　　九三舆説辐夫妻反目【説吐活反】
　　传三以阳爻居不得中而宻比于四隂阳之情相求也又昵比而不中为隂畜制者也故不能前进犹车舆説去轮辐言不能行也夫妻反目隂制于阳者也今反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也故説辐反目三自为也
　　本义九三亦欲上进然刚而不中迫近于隂而又非正应但以隂阳相説而为所系畜不能自进故有舆説辐之象然以志刚故又不能平而与之争故又为夫妻反目之象戒占者如是则不得进而有所争也
　　朱氏附録被它畜止不得进必与有争自家必要进时如何须是能正室时方得○舆説辐夫妻反目可谓不好然能以刚自守则虽得此爻而凶不应矣○小畜但能畜得九三一爻而已九三是近它底两爻自牵连上来
　　象曰夫妻反目不能正室也
　　夫妻反目葢由不能正其室家也三自处不以道故四得制之不使进犹夫不能正其室家故致反目也
　　本义程子曰説辐反目三自为也
　　六四有孚血去惕出无咎【去起吕反】
　　四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四茍欲以力畜之则一柔敌众刚必见伤害惟尽其孚诚以应之则可以感之矣故其伤害逺其危惧免也如此则可以无咎不然则不免乎害矣此以柔畜刚之道也以人君之威严而微细之臣有能畜止其欲者葢有孚信以感之也
　　本义以一隂畜众阳本有伤害忧惧以其柔顺得正虗中巽体二阳助之是有孚而血去惕出之象也无咎宜矣故戒占者亦有其徳则无咎矣
　　象曰有孚惕出上合志也
　　四既有孚则五信任之与之合志所以得惕出而无咎也惕出则血去可知举其轻者也五既合志众阳皆从之矣
　　九五有孚挛如富以其隣【挛力专反象同】
　　传小畜众阳为隂所畜之时也五以中正居尊位而有孚信则其类皆应之矣故曰挛如谓牵挛相从也五必援挽与之相济是富以其隣也五以居尊位之势如富者推其财力与隣比共之也君子为小人所困正人为羣邪所厄则在下者必攀挽于上期于同进在上者必援引于下与之戮力非独推已力以及人也固资在下之助以成其力耳本义巽体三爻同力畜干隣之象也而九五居中处尊势能有为以兼乎上下故为有孚挛固用富厚之力而以其隣之象以犹春秋以某师之以言能左右之也占者有孚则能如是也
　　朱氏附録孚有在阳爻有在隂爻伊川谓中虚信之本中实信之质○富以其隣与上合志是説上面巽体同力畜干隣如东家取个西家取个取上下两画也此言五居尊位便动上下底挛如如手把挛住之象○问小畜卦以一隂而畜五阳而九五乃云富以其隣是与六四之隂并力而畜下三阳不知九五何故反助隂邪曰九五上九皆为隂所畜又是同巽之体故反助之也○问富以其隣本义云巽体三爻同力畜干隣之象也据程则曰以一隂畜五阳某谓以统体言之固是以一隂畜五阳然就九五而言则下与四比上与上连为隣之象谓巽三爻同力畜干郤见得自上畜下之意分明未知是如此否曰更以泰卦不富以其隣对之即可见其文意
　　象曰有孚挛如不独富也
　　有孚【一有而字】挛如葢其隣类皆牵挛而【一无而字】从之与众同欲不独有其富也君子之处艰厄惟其至诚故得众力之助而能济其众也
　　上九既雨既处尚徳载妇贞厉
　　传九以巽顺之极居卦之上处畜之终从畜而止者也为四所止也既雨和也既处止也隂之畜阳不和则不能止既和而止畜之道成矣【一作畜道之成也】大畜畜之大故极而散小畜畜之小故极而成尚德载四用柔巽之德积满而至于成也隂柔之畜刚非一朝一夕能成由积累而至可不戒乎载积满也诗云厥声载路妇贞厉妇谓隂以隂而畜阳以柔而制刚妇若贞固守此危厉之道也安有妇制其夫臣制其君而能安者乎
　　月防望君子征凶【防音机】
　　传月望则与日敌矣防望言其盛将敌也隂已能畜阳而云防望何也此以柔巽畜其志也非力能制也然不已则将盛于阳而凶矣于防望而为之戒曰妇将敌矣君子动则凶也君子谓阳征动也防望将盈之时若已望则阳已消矣尚何戒乎本义畜极而成隂阳和矣故为既雨既处之象葢尊尚隂徳至于积满而然也隂加于阳故虽正亦厉然隂既盛而亢阳则君子亦不可以有行矣其占如此为戒深矣
　　朱氏附録上九虽是隂畜阳到极处和而为雨毕竟隂制阳不顺所以云虽正亦厉○既雨既处言便做畜得住了做得雨后这气毕竟便透出散了徳积是説隂徳妇人虽正亦危月才满便亏君子到此亦行不得这是隂阳皆不利底象○十六日月虽阙未多郤圆似生明之时毕竟是渐阙去月初虽小于生魄时却是长防时节问占得此爻则如何曰这当防所值之时何如大意大防不得便冝【月几望小畜上六归妹六五中孚六四】○问小畜上九疑是太甲伊尹之事当之注云隂旣盛而亢阳则君子亦不可以有行恐当云君子于此宜静而不冝动故征则凶也方与上意不相害曰作伊周之事说亦得作易本意只说隂畜阳到极处问既如此则何故又曰君子征凶曰便是易本意只言隂畜阳若以事言之则伊尹之于太甲周公之于成王固如此如武后之于髙宗亦然问武后事恐不可谓之旣雨曰它也自和问恐不可谓之妇贞曰易中之意言妇虽贞犹厉而况于不贞乎盖易文本是两下说在里不可执定看
　　象曰旣雨旣处德积载也君子征凶有所疑也传旣雨旣处言畜道积满而成也隂将【一作旣】盛【一有则字】极君子动则有凶也隂敌阳则必消阳小人抗君子则必害君子安得不疑虑乎若前知疑虑而警惧求所以制之则不至于凶矣
　　程氏附録或以小畜为臣畜君以大畜为君畜臣先生云不必如此大畜只是所畜者大小畜只是所畜者小不必指定一件事便是君畜臣臣畜君皆是这个道理随大小用○问小畜曰小畜是所畜小及所畜虽大而少皆小畜也不必专言君畜臣臣畜君
　　朱氏附録问尝闻人说此卦作巽体顺是小人以柔顺小术畜君子故曰小畜不知如何曰易不可专就人上説且就隂阳上看分明巽畜干隂畜阳故谓之小若配之人事则为小人畜君子也得为臣畜君也得为因小小事畜止也得不可泥定事说
　　【兊下干上】
　　传履序卦物畜然后有礼故受之以履夫物之聚则有大小之别髙下之等美恶之分是物畜然后有礼履所以继畜也履礼也礼人之所履也为卦天上泽下天而在上泽而处下上下之分尊卑之义理之当也礼之本也常履之道也故为履履践也借也履物为践履于物为借以柔借刚故为履也不曰刚履柔而曰柔履刚者刚乗柔常理不足道故易中唯言柔乗刚不言刚乗柔也言履借于刚乃见卑顺説应之义
　　朱氏附録问履如何都做礼字説曰辩上下定民志便也是礼底意思又曰礼主卑下履也是践履处所行若不由礼自是乖戾所以曰履以和行谦又更卑下所以节制乎礼又曰礼是自家恁地卑下谦是就应物而言
　　履虎尾不咥人亨【咥直结反卦内同】
　　传履人所履之道也天在上而泽处下以柔履借于刚上下各得其义事之至顺理之至当也人之履行如此虽履至危之地亦无所害故履虎尾而不见咥齧所以能亨也
　　本义兑亦三画卦之名一隂见于二阳之上故其徳为説其象为泽履有所蹑而进之意也以兑遇干和説以蹑刚强之后有履虎尾而不见伤之象故其卦为履而占如是也人能如是则处危而不伤矣
