<!-- { "loadSidebar": true } -->
　　传初之所以吉者以其能顺从刚中之才也始涣而用拯能顺乎时也
　　九二涣奔其机悔亡【机音几】
　　传诸爻皆云涣谓涣之时也在涣离之时而处险中其有悔可知若能奔就所安则得悔亡也机者俯慿以为安者也俯就下也奔急徃也二与初虽非正应而当涣离之时两皆无与以隂阳亲比相求则相赖者也故二目初为机初谓二为马二急就于初以为安则能亡其悔矣初虽坎体而不在险中也或疑初之柔微何足赖盖涣之时合力为【一作而】胜先儒皆以五为机非也方涣离之时二阳岂能同也若能同则成济涣之功当大【一有吉字】岂止悔亡而已机谓俯就也
　　本义九而居二宜有悔也然当涣之时来而不穷能亡其悔者也故其象占如此盖九奔而二机也朱氏附録人事上说时是来就安处
　　象曰涣奔其机得愿也
　　传涣散之时以合为安二居险中急就于初求安也赖之如机而亡其悔乃得所愿也
　　六三涣其躬无悔
　　传三在涣时独有应与无涣散之悔也然以隂柔之质不中正之才上居无位之地岂能拯时之涣而及人也止于其身可以无悔而巳上加涣字在涣之时躬无涣之悔也
　　本义隂柔而不中正有私于巳之象也然居得阳位志在济时能散其私以得无悔故其占如此大率此上四爻皆因涣以济涣者也
　　象曰涣其躬志在外也
　　传志应于上在外也与上相应故其身得免于涣而无悔悔亡者本有而得亡无悔者本无也朱氏附録六三涣其躬志在外也是舎巳从人意思
　　六四涣其羣元吉涣有丘匪夷所思
　　传涣四五二爻义相须故通言之彖故曰上同也四巽顺而正居大臣之位五刚中而正居君位君臣合力刚柔相济以拯天下之涣者也方涣散之时用刚则不能使之怀附用柔则不足为之依归四以巽顺之正道辅刚中正之君君臣同功所以能济涣也天下涣散而能【一无能字】使之羣聚可谓大善之吉也涣有丘匪夷所思賛美之辞也丘聚之大也方涣散而能致其大聚其功甚大其事甚难其用至妙夷平常也非平常之见所能思及也非大贤智孰能如是
　　本义居隂得正上承九五当济涣之任者也下无应与为能散其朋党之象占者如是则大善而吉又言能散其小羣以成其大羣使所散者聚而若丘则非常人思虑之所及也
　　朱氏附録老蘓云涣之六四曰涣其羣元吉夫羣者圣人之所欲涣以混一天下者也此说虽程传有所不及如程传之说则是羣其涣非涣其羣也盖当人心涣散之时各相朋党不能混一惟六四能涣小人之私羣成天下之公道此所以元吉也又曰涣其羣言散小羣做大羣如将小物事几把解来合做一大把东坡说这一爻最好缘它防做文字理防得文势故说得合○涣有丘之义但不知六四爻如何当得此义又曰六四一爻未见有大好处今爻辞郤说得恁地浩大皆不可晓
　　象曰涣其羣元吉光大也
　　传称元吉者谓其功徳光大也元吉光大不在五而在四者二爻之义通言也于四言其施用于五言其成功君臣之分也
　　九五涣汗其大号涣王居无咎
　　传五与四君臣合徳以刚中正巽顺之道治涣得其道矣唯在浃洽于人心则顺从也当使号令洽【一作浃】于民心如人身之汗浃于四体则信服而从矣如是则可以济天下之涣居王位为称而无咎大号大政令也谓新民之大命救涣之大政再云涣者上谓涣之时下谓处涣如是则无咎也在四已言元吉五唯言称其位也涣之四五通言者涣以离散为害拯之使合也非君臣同功合力其得济乎爻义相须时之宜也【一作而巳】
　　本义阳刚中正以居尊位当涣之时能散其号令与其居积则可以济涣而无咎矣故其象占如此九五巽体有号令之象汗谓如汗之出而不反也涣王居如陆贽所谓散小储而成大储之意朱氏附録涣汗其大号圣人当初就人身上说一汗字为象不为无意盖人君之号令当出乎人君之中心由中而外由近而远虽至幽至逺之处无不被而及之亦由人身之汗出乎中而浃乎四体也○涣汗其大号号令当散如汗之出千毛百窍中迸散出来这个物出不防反郤不是说到号令不当反只是取其如汗之散出自有不反底意思
　　象曰王居无咎正位也
　　传王居谓正位人君之尊位也能如五之为则居尊位为称而无咎也
　　朱氏附録散居积须是在它正位方可五象王居无咎只是节做四字句伊川尼其句所以说得王居无咎差了如上九象亦同
　　上九涣其血去逖出无咎
　　传涣之诸爻皆无系应亦涣离之象唯上应于三三居险陷之极上若下从于彼则不能出于涣也险有伤害畏惧之象故云血惕然九以阳刚处涣之外有出涣之象又居巽之极为能巽顺于事理故云若能使其血去其惕出则无咎也其者所有也涣之时以能合为功独九居涣之极有系而临险故以能出涣远害为善也
　　本义上九以阳居涣极能出乎涣故其象占如此血谓伤害逖当作惕与小畜六四同言涣其血则去涣其惕则出也
　　象曰涣其血远害也【逺袁万反】
　　传若如象文为涣其血乃与屯其膏同也义则不然盖血字下脱去字血去惕出谓能远害则无咎也朱氏附録涣卦亦不可晓只以大意看则人之所当涣者莫甚于已私其次便涣散其它羣队合以成大其次便涣散其号令与其居积以周于人其次便涣去患害

　　周易传义附録卷九上
<经部,易类,周易传义附录>
　　钦定四库全书
　　周易传义附録卷九下　　　宋　董楷　撰
　　下经
　　【兊下坎上】
　　传节序卦涣者离也物不可以终离故受之以节物既离散则当节止之节所以次涣也为卦泽上有水泽之容有限泽上置水满则不容为有节之象故为节
　　节亨苦节不可贞
　　传事既有节则能致亨通故节有亨义节贵适中过则苦矣节至于苦岂能常也不可固守以为常不可贞也
　　本义节有限而止也为卦下兊上坎泽上有水其容有限故为节节固自有亨道矣又其体隂阳各半而二五皆阳故其占得亨然至于大甚则苦矣故又戒以不可守以为正也
　　彖曰节亨刚柔分而刚得中
　　传节之道自有亨义事有节则能亨也又卦之才刚柔分处刚得中而不过亦所以为节所以能亨也
　　本义以卦体释卦辞
　　苦节不可贞其道穷也
　　传节至于极而苦则不可坚固常守其道巳穷极也
　　本义又以理言
　　说以行险当位以节中正以通
　　传以卦才言也内兊外坎说以行险也人于【一作之】所说则不知巳遇艰险则思止方说而止为节之义当位以节五居尊当位也在泽上有节也当位而以节主节者也处得中正节而能通也中正则通过则苦矣
　　本义又以卦徳卦体言之当位中正指五又坎为通
　　朱氏附録说以行险伊川之説是也说则欲进而有险在前进不得故有止节之义○问节卦大体以当而通为善观九五中正而通本义云坎为通岂水在中间必流而不止邪曰然
　　天地节而四时成节以制度不伤财不害民
　　传推言节之道天地有节故能成四时无节则失序也圣人立制度以为节故能不伤财害民人欲之无穷也茍非节以制度则侈肆至于伤财害民矣
　　本义极言节道
　　朱氏附録天地节而四时成天地转来到这里相节了更没去处今年冬尽了明年又是春夏秋冬到这里厮匝了更去不得这个折做两截两截又折做四截便是春夏秋冬它是自然之节初无人使它圣人则因其自然之节而节之如修道之谓教天秩有礼之皆是天地则和这个都无只是自然如此圣人法天做这许多节掯出来
　　象曰泽上有水节君子以制数度议徳行【行下孟反】传泽之容水有限过则盈溢是有节故为节也君子观节之象以制立数度凡物之大小轻重髙下文质皆有数度所以为节也数多寡度法制议徳行者存诸中为徳发于外为行人之徳行当议则中节议谓商度求中节也
　　初九不出戸庭无咎
　　传户庭戸外之庭门庭门内【一作外】之庭初以阳在下上复有应非能节者也又当节之初故【一无故字】戒之谨守至于不出戸庭则无咎也初能固守终或渝之不谨于初安能有卒故于节之初为戒甚严也
　　本义戸庭户外之庭也阳刚得正居节之初未可以行能节而止者也故其象占如此
　　象曰不出戸庭知通塞也
　　传爻辞于节之初戒之谨守故云不出戸庭则无咎也象恐人之泥于言也故复明之云虽当谨守不出戸庭又必知时之通塞也通则行塞则止义当出则出矣尾生之信【一无信字】水至不去不知通塞也故君子贞而不谅系辞所解独以言者在人所节唯言与行节于言则行可知言当在先也
　　九二不出门庭凶
　　传二虽刚中之质然处隂居说而承柔处隂不正也居说失刚也承柔近邪也节之道当以刚中正二失其刚中之徳与九五刚中正异矣不出门庭不之于外也谓不从于五也二五非隂阳正应故不相从若以刚中之道相合则可以成节之功唯其失徳失时是以凶也不合于五乃不正之节也以刚中正为节如惩忿窒欲损过抑有余【一作益不及】是也不正之节如啬节于用懦节于行是也本义门庭门内之庭也九二当可行之时而失刚不正上无应与知节而不知通故其象占如此朱氏附録戸庭是初爻之象门庭是第二爻之象戸庭未出去在门庭则已稍出矣就爻位上推户庭主心门庭主事○问君子之道贵乎得中节之过虽非中道然亦愈于不节者如何便防凶如九二不出门庭虽是失时亦未失为恬退守节者乃以凶何也先生沉思良久曰这处便局定不得若以占言之且只写下少间自有应处眼下皆未见得若以道理言之则有可为之时乃不出而为之这便是凶之道不是别更有凶
　　象曰不出门庭凶失时极也
　　传不能上从九五刚中正之道成节之功乃系于私昵之隂柔是失时之至极所以凶也失时失其所宜也
　　六三不节若则嗟若无咎
　　传六三不中正乗刚而临险固宜有咎然柔顺而和说若能自节而顺于义则可以无过不然则凶咎必至可伤嗟也故不节若则嗟若已所自致无所归咎也
　　本义隂柔而不中正以当节时非能节者故其象占如此
　　象曰不节之嗟又谁咎也
　　传节则可以免【一作无】过而不能自节以致可嗟将谁咎乎
　　本义此无咎与诸爻异言无所归咎也
　　六四安节亨
　　传四顺承九五刚中正之道是以中正为节也以隂居隂安于正也当位为有节之象下应于初四坎体水也水上溢为无咎就下有节也如四之义非强节之安于节者也故能致亨节以安为善强守而不安则不能常岂能亨也
　　本义柔顺得正上承九五自然有节者也故其象占如此
　　象曰安节之亨承上道也
　　传四能安节之义非一象独举其重者上承九五刚中正之道以为节足以亨矣【一作是以亨也】余善亦不出于中正也
　　九五甘节吉徃有尚
　　传九五刚中正居尊位为节之主所谓当位以节中正以通者也在巳则安行天下则说从节之甘美者也其吉可知以此而行其功大矣故往则有可嘉尚也
　　本义所谓当位以节中正以通者也故其象占如此
　　朱氏附録安节是安稳自在甘节是不辛苦吃力底意思甘便对苦甘节与礼之用和为贵相似不成人君得甘节吉时也要节天下大率人一身上各自有个当节底
　　象曰甘节之吉居位中也
