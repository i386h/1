<!-- { "loadSidebar": true } -->
　　传九四当睽时居非所安无应而在二隂之间是睽离孤处者也以刚阳之德当睽离之时孤立无与必以气相求而合是以遇元夫也夫阳称元善也初九当睽之初遂能与同德而亡睽之悔处睽之至善者也故目之为元夫犹云善士也四则过中为睽已甚不若初之善也四与初皆以阳处一卦之下居相应之位当睽乖之时各无应援自然同德相亲故防遇也同德相遇必须至诚相与交孚各有孚诚也上下二阳以至诚相合则何时之不能行何危之不能济故虽处【一无处字】危厉而无咎也当睽离之时孤居二隂之间处不当位危且有咎也以遇元夫而交孚故得无咎也
　　本义睽孤谓无应遇元夫谓得初九交孚谓同德相信然当睽时故必危厉乃得无咎占者亦如是也
　　象曰交孚无咎志行也
　　传初四皆阳刚君子当睽乖之时上下以至诚相交协志同力则其志可以行不止无咎而已卦辞但言无咎夫子又从而明之云可以行其志救时之睽也盖以君子阳刚之才而至诚相辅何所不能济也唯有君则能行其志矣
　　六五悔亡厥宗噬肤徃何咎
　　传六以隂柔当睽离之时而居尊位有悔可知然而下有九二刚阳之贤与之为应以辅翼之故得悔亡厥宗其党也谓九二正应也噬肤噬齧其肌肤而深入之也当睽之时非入之者深岂能合也五虽隂柔之才二辅以阳刚之道而深入之则可徃而有庆【一有也字】复何过咎之有以周成之防稚而兴盛王之治以刘禅之昬弱而有中兴之势盖由任圣贤之辅而姬公孔明所以入之者深也本义以隂居阳悔也居中得应故能亡之厥宗指九二噬肤言易合六五有柔中之德故其象占如是
　　朱氏附録宗如同人于宗之宗
　　象曰厥宗噬肤徃有庆也
　　传爻辞但言厥宗噬肤则可以徃而无咎象复推明其义言人君虽巳才不足若能信任贤辅使以其道深入于已则可以有为是徃而有福庆也
　　上九睽孤见豕负涂载一车先张之弧后说之弧匪寇防媾徃遇雨则吉【说吐活始锐二反】
　　传上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不详明极则过察而多疑上九有六三之正应实不孤而其才性如此自睽孤也如人虽有亲党而多自疑猜妄生乖离虽处骨肉亲党之间而常孤独也上之与三虽为正应然居睽极无所不疑其见三如豕之汚而又背负泥涂见其可恶之甚也既恶之甚则猜成其罪恶如见载满一车也本无形而见载之一车言其以无为有妄之极也物理极而必反以近明之如人适东东极矣动则西也如升髙髙极矣动则下也既极则动而必反也上之睽乖既极三之所处者正理大凡失道既极则必反正理故上于三始疑而终必合也先张之弧始疑恶而欲射之也疑之者妄也妄安能常故终必复于正三实无恶故后说弧而弗射睽极而反故与三非复是寇雠乃防媾也此匪寇防媾之语与它【一作屯】卦同而义则殊也隂阳交而和畅则为雨上于三始疑而睽睽极则不疑而合隂阳合而益和则为雨故云徃遇雨则吉徃者自此以徃也谓既合而益和则吉也
　　程氏附録睽之上九离也离之为德在诸卦莫不以为明独于睽便变为恶以阳在上则为亢以刚在上则为很以明在上变而为察以很以察所以为睽之极也故曰见豕负涂载一车皆自任已察之所致然徃而遇雨则吉遇雨者睽解也睽解有二义一是物极则必反故睽极则必通若睽极不通却终于睽而已二是所以能解睽者却是用明之功也
　　本义睽孤谓六三为二阳所制而巳以刚处明极睽极之地又自猜很而乖离也见豕负涂见其汚也载一车以无为有也张弧欲射之也说弧疑稍释也匪寇防媾知其非寇而实亲也徃遇雨则吉疑尽释而睽合也上九之与六三先睽后合故其象占如此
　　朱氏附録载一车等语所以差异者为它这般事是差异防事所以却把世间差异防明之世间自有这般差异防事
　　象曰遇雨之吉羣疑亡也
　　传雨者隂阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则皆亡也【一作则疑皆亡矣】
　　朱氏附録问睽卦无正应而同德相应者何曰无正应所以为睽当睽之时当合者既离其离者却合也○问睽卦本不好爻中取却好如六五对九二处非其位九四对初九本非相应都成好爻不知何故曰易之取爻多为占者而言占法取变爻便是到此处变了所以困卦虽是不好然其间利用祭祀之属却都好问此正与见羣龙无首吉利永贞一般曰然却是变了故如此
　　【艮下坎上】
　　传蹇序卦睽者乖也乖必有难故受之以蹇蹇者难也睽乖之时必有蹇难蹇所以次睽也蹇险阻之义故为蹇难为卦坎上艮下坎险也艮止也险在前而止不能进也前有险陷后有峻阻故为蹇也
　　蹇利西南不利东北利见大人贞吉
　　传西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人则能济天下之难故利见大人也济难者必以大正之道而坚固其守故贞则吉也凡处难者必在乎【一无乎字】守贞正【一无正字】设使难不解不失正德是以吉也若遇难而不能固其守入于邪滥虽使茍免亦恶德也知义命者不为也
　　本义蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不冝走险又卦自小过而来阳进则徃居五而得中退则入于艮而不进故其占曰利西南而不利东北当蹇之时必见大人然后可以济难又必守正然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉盖见险者贵于能止而又不可终于止处险者利于进而不可失其正也
　　朱氏附録蹇利西南是说坤卦分晓但不知从何插入这坤卦来此须是个变例圣人到这里看见得有个做坤防道理大率阳卦多自隂来隂卦多自阳来震是坤第一画变坎是第二画变艮是第三画变易之取象不曽确定了它○蹇无坤体只取坎中爻变如沈存中论五姓一般蹇利西南谓地也据卦体艮下坎上无坤而繇辞言地者徃徃只取坎中爻变变则为坤矣沈存中论五姓自古无之后人既如此呼唤即便有义可推
　　曰蹇难也险在前也【难乃旦反】
　　传蹇难也蹇之为难如干之为健若易之为难则义有未足【一作尽】蹇有险阻之义屯亦难也困亦难也同为难而义则异屯者始难而未得通困者力之穷蹇乃险阻艰难之义各不同也险在前也坎险在前下止而不得进故为蹇
　　见险而能止知矣哉【知音智】
　　传以卦才言处蹇之道也上险而下止见险而能止也犯险而进则有悔咎【一作吝】故美其能止为知也方蹇难之时唯能止为善故诸爻除五与二外皆以徃为失来为得也
　　本义以卦德释卦名义而賛其美
　　蹇利西南徃得中也不利东北其道穷也
　　传蹇之时利于处平易西南坤方为顺易东北艮方为险阻九上居五而得中正之位是徃而得平易之地故为利也五居坎险之中而谓之平易者盖卦本坤由五徃而成坎故但取徃而得中不取成坎之义也方蹇而又止危险之地则蹇益甚矣故不利东北其道穷也谓蹇之极也
　　利见大人徃有功也当位贞吉以正邦也
　　传蹇难之时非圣贤【一有大人字】不能济天下之蹇故利于见大人也大人当位则成济蹇之功矣徃而有功也能济天下之蹇者唯大正之道夫子又取卦才而言蹇之诸爻除初外余皆当正位故为贞正而吉也初六虽以隂居阳而处下亦隂之正也以如【一作如以】此正道正其邦可以济于蹇矣
　　蹇之时用大矣哉
　　传处蹇之时济蹇之道其用至大故云大矣哉天下之难岂易平也非圣贤不能其用可谓大矣顺时而处量险而行从平易之道由至正之理乃蹇之时用也
　　本义以卦变卦体释卦辞而賛其时用之大也
　　象曰山上有水蹇君子以反身脩德
　　传山之峻阻上复有水坎水为险陷之象上下险阻故为蹇也君子观蹇难之象而以反身脩德君子之遇艰阻必反求诸已而益自脩孟子曰行有不得者皆反求诸已故遇艰蹇必自省于身有失而致之乎是反身也有所未善则改之无歉于心则加勉乃自脩其德也君子脩德以俟时而巳朱氏附録或言蹇与困相似君子致命遂志与君子反身脩德亦一般曰不然泽无水困是尽干燥处困之极事无可为者故只得致命遂志若山上有水蹇则犹可进歩如山上之泉曲折多艰阻然犹可行故教以反身脩德岂可与困为比只观泽无水困山上有水蹇两句便全然不同
　　初六徃蹇来誉
　　传六居蹇之初徃进则益入于蹇徃蹇也当蹇之时以隂柔无援而进其蹇可知来者对徃之辞上进则为徃不进则为来止而不进是有见几知时之美来则有誉也
　　本义徃遇险来得誉
　　朱氏附録问徃蹇来誉曰来徃二字唯程传言上进则为徃不进则为来说得极好今人或谓六四徃蹇来连是来就三九三徃蹇来反是来就二上六徃蹇来硕是来就五亦说得通但初六来誉则位居最下无可来之地其说不得通矣故不若程传好只是不徃为佳耳不徃者守而不进故不进则为来
　　象曰徃蹇来誉冝待也
　　传方蹇之初进则益蹇时之未可进也故冝见几而止以待时可行而后行也诸爻皆蹇徃而善来然则无出蹇之义乎曰在蹇而徃则蹇也蹇终则变矣故上巳【一作六】有硕义
　　六二王臣蹇蹇匪躬之故
　　传二以中正之德居艮体止于中正者也与五相应是中正之人为中正之君所信任故谓之王臣虽上下同德而五方在大蹇之中致力于蹇难之时其艰蹇至甚故为蹇于蹇也二虽中正以隂柔之才岂易胜其任所以蹇于蹇也志在济君于蹇【一作艰】难之中其蹇蹇者非为身之故也虽使不胜志义可嘉故称其忠荩不为巳也然其才不足以济蹇也小可济则圣人当盛称以为劝矣
　　本义柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而巳至于成败利钝则非所论也
　　象曰王臣蹇蹇终无尤也
　　传虽艰【一作蹇】戹于蹇时然其志在济君难虽未能成功然【一无然字】终无过尤也圣人取其志义而谓其无尤所以劝忠荩也
　　本义事虽不济亦无可尤
　　九三徃蹇来反
　　传九三以刚居正处下体之上当蹇之时在下者皆柔必依于三是为下所附者也三与上为正应上隂柔而无位不足以为援故上徃则蹇也来下来也反还归也三为下二隂所喜故来为反其所也稍安之地也
　　本义反就二隂得其所安
　　象曰徃蹇来反内喜之也
　　传内在下之隂也方蹇之时隂柔不能自立故皆附于九三之阳而喜爱之九之处三在蹇为得其所也处蹇而得下之心可以求安故以来为反犹春秋之言归也
　　六四徃蹇来连
　　传徃则益入于坎险之深徃蹇也居蹇难之时同处艰戹者其志不谋而同也又四居上位而与在下者同有得位之正又与三相比相亲者也二与初同相与者也是与下同志众所从附也故曰来连来则与在下之众相连合也能与众合得处蹇之道也
　　本义连于九三合力以济
　　象曰徃蹇来连当位实也
