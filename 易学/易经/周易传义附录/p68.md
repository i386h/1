<!-- { "loadSidebar": true } -->
　　本义限身上下之际即腰胯也夤膂也止于腓则不进而已九三以过刚不中当限之处而艮其限则不得屈伸而上下判隔如列其夤矣危厉薰心不安之甚也
　　朱氏附録艮其限是截做两段去
　　象曰艮其限危薫心也
　　传谓其固止不能进退危惧之虑常薫烁其中心也
　　六四艮其身无咎
　　传四大臣之位止天下之当止者也以隂柔而不遇刚阳之君故不能止物唯自止其身则可无咎所以能无咎者以止于正也言止其身无咎则见其不能止物施于政则有咎矣在上位而仅能善其身无取之甚也
　　本义以隂居隂时止而止故为艮其身之象而占得无咎矣
　　象曰艮其身止诸躬也
　　传不能为天下之止能止于其身而已岂足称大臣之位也
　　六五艮其辅言有序悔亡
　　传五君位艮之主也主天下之止者也而隂柔之才不足以当此义故止以在上取辅【一有之字】义言之【一无之字】人之所当慎而止者唯言行也五在上故以辅言辅言之所由出也艮于【一作其】辅则不妄出而有序也言轻发而无序则有悔止之于辅则【一作故】悔亡也有序中节有次序也辅与颊舌皆言所由出而辅在中艮其辅谓止于中也
　　本义六五当辅之处故其象如此而其占悔亡也悔谓以隂居阳
　　象曰艮其辅以中正也
　　传五之所善者中也艮其辅谓止于中也言以得中为正止之于辅使不失中乃得正也
　　本义正字羡文协韵可见
　　上九敦艮吉
　　传九以刚实居上而又成艮之主在艮之终止之至坚笃者也敦笃实也居止之极故不过而为敦人之止难于久终故节或移于晚守或失于终事或废于久人之所同患也上【一无上字】九能敦厚于终止道之至善所以吉也六爻之德唯此为吉本义以阳刚居止之极敦厚于止者也
　　象曰敦艮之吉以厚终也
　　传天下之事唯终守之为难能敦于止有终者也上之吉以其能厚于终也
　　朱氏附録艮卦是个最好底卦动静不失其时其道光明又刚健笃实辉光日新其德皆艮之也艮居外卦者八而皆吉惟蒙卦半吉半凶如贲之上九白贲无咎上得志也大畜上九何天之衢道大行也蛊上九不事王侯志可则也颐上九由颐厉吉大有庆也损上九弗损益之大得志也艮卦敦艮之吉以厚终也蒙卦上九击蒙不利为宼利御宼虽小不利然卦爻亦自好○蒙学者之事始之之事也艮成德之事终之之事也○复卦静中有动艮卦又是动中要静复卦便是一个大飜转底艮卦艮卦便是两个飜转底复卦复是五隂下一阳艮是二隂上一阳阳是动底物事隂是静底物事凡阳在下便是震动意思在中便是陷在二隂之中如人陷在窟里相似在上则没去处了只得止故曰艮其止隂是柔媚底物事在下则巽顺隂柔不能自立须附于阳在中则是附丽之象在上则说盖柔媚之物在上则欢説○余见咸卦
　　【艮下巽上】
　　传渐序卦艮者止也物不可以终止故受之以渐渐者进也止必有进屈伸消息之理也止之所生亦进也所反亦进也渐所以次艮也进以序为渐今人以缓进为渐进以序不越次所以缓也为卦上巽下艮山上有木木之高而因山其高【一有而字】有因也其高有因乃其进有序也所以为渐也
　　渐女归吉利贞
　　传以卦才兼渐义而言也乾坤之变为巽艮巽艮重而为渐在渐体而言中二爻交也由二爻之交然后男女各得正位初终二爻虽不当位亦阳上隂下得尊卑之正男女各得其正亦得位也与归妹正相对女之归能如是之正则吉也天下之事进必以【一作有】渐者莫如女归臣之进于朝人之进于事固当有序不以其序【一作渐】则陵节犯义凶咎随之然以义之轻重亷耻之道女之从人最为大也故以女归为义且男女万事之先也【一有利贞字】诸卦多有利贞而所施或不同有涉不正之疑而为之戒者有其事必贞乃得宜者有言所以利者以其有贞者所谓涉不正之疑而为之戒者损之九二是也处隂居说故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于如此贞正也盖其固有非设戒也渐之义宜能亨而不云亨者盖亨者通达之义非渐进之义也本义渐渐进也为卦止于下而巽于上为不遽进之义有女归之象焉又自二至五位皆得正故其占为女归吉而又戒以利贞也
　　曰渐之进也女归吉也
　　传如渐之义而进乃女归之吉也谓正而有渐也女归为大耳它进亦然
　　本义之字疑衍或是渐字
　　进得位往有功也
　　传渐进之时而隂阳各得正位进而有功也四复由上进而得正位三离下而为上遂得正位亦为进得位之义【一有是往而有功也六字】
　　进以正可以正邦也
　　传以正道而进可以正邦国至于天下也凡进于事进于德进于位莫不皆当以正也
　　本义以卦变释利贞之意盖此卦之变自涣而来九进居三自旅而来九进居五皆为得位之正
　　其位刚得中也
　　传上云进得位往有功也统言隂阳得位是以进而有功复云其位刚得中也所谓位者五以刚阳中正得尊位也诸爻之得正亦可谓之得位矣然未若五之得尊位故特言之
　　本义以卦体言谓九五也
　　止而巽动不穷也
　　传内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有【一作有不】困穷也
　　本义以卦德言渐进之义
　　象曰山上有木渐君子以居贤德善俗
　　传山上有木其高有因渐之义也君子观渐之象以居贤善之德化美于风俗人之进于贤德必有其渐习而后能安非可陵节而遽至也在已且然敎化之于人不以渐其能入乎移风易俗非一朝一夕所能成故善俗必以渐也
　　本义二者皆当以渐而进疑贤字衍或善下有脱字
　　朱氏附録山上有木木渐长则山渐高所以为渐
　　初六鸿渐于干小子厉有言无咎
　　传渐诸爻皆取鸿象鸿之为物至有时而羣有序不失其时序乃为渐也干水湄水鸟止于水之湄水至近也其进可为渐矣行而以时乃所谓渐【一无渐字】进不失渐得其宜矣六居初至下也隂之才至弱也而上无应援以此而进常情之所忧也君子则深识逺照知义理之所安时事之所宜处之不疑小人幼子唯能见已然之事从众人之【一有所字】知非能烛理也故危惧而有言盖不知在下所以有进也用柔所以不躁也无应所以能渐也于义自无咎也若渐之初而用刚急进则失渐之义不能进而有咎必矣
　　本义鸿之行有序而进有渐干水涯也始进于下未得所安而上复无应故其象如此而其占则为小子厉虽有言而于义则无咎也
　　象曰小子之厉义无咎也
　　传虽小子以为危厉在义理实无咎也
　　六二鸿渐于磐饮食衎衎吉【衎苦旦反象同】
　　传二居中得正上应于五进之安者也但居渐故进不速磐石之安平者江河之濵所有象进之安自干之磐又渐进也二与九五之君以中正之道相应其进之安固平易莫加焉故其饮食和乐衎衎然吉可知也
　　本义磐大石也渐远于水进于干而益安矣衎衎和乐意六二柔顺中正进以其渐而上有九五之应故其象如此而占则吉也
　　象曰饮食衎衎不素饱也
　　传爻辞以其进之安平故取饮食和乐为言夫子恐后人之未喻又释之云中正君子遇中正之主渐进于上将行其道以及天下所谓饮食衎衎谓其得志和乐不谓空饱饮【一无饮字】食而已素空也本义素饱如诗言素飱得之以道则不为徒饱而处之安矣
　　九三鸿渐于陆夫征不复妇孕不育凶利御宼【孕以证反】传平高曰陆平原也三在下卦之上进至于陆也阳上进者也居渐之时志将渐进而上无应援当守正以俟时安处平地则【一无则字】得渐之道若或不能自守欲有所牵志有所就则失渐之道四隂在上而密比阳所説也三阳在下而相亲隂所从也二爻相比而无应相比则相亲而易合无应则无适而相求故为之戒夫阳也谓三三若不守正而与四合是知征而不知复征行也复反也不复谓不反顾义理妇谓四若以不正而合则虽孕而不育盖非其道也如是则凶也三之所利在于御宼非理【一作礼】而至者宼也守正以闲邪所谓御宼也不能御宼则自失而凶矣
　　本义鸿水鸟陆非所安也九三过刚不中而无应故其象如此而其占夫征则不复妇孕则不育凶莫甚焉然以其过刚也故利御宼
　　朱氏附録渐之九三夫征不复妇孕不育却利御宼今术家言宜婚姻日不利出师征伐宜征伐日不利婚姻盖其日有宜和合争鬬之不同兵家多遵用之○卦中有两个孕妇字不知如何取象不可晓
　　象曰夫征不复离羣丑也妇孕不育失其道也利用御宼顺相保也【离力智反】
　　传夫征不复则失渐之正从欲而失正离叛其羣为可丑也卦之诸爻皆无不善若独失正是离其羣妇孕不由其道所以不育也所利在御宼谓以顺道相保君子之与小人比也自守以正岂唯君子自完其已而已乎亦使小人得不陷于非义是以顺道相保御止其恶故曰御宼
　　朱氏附録顺相保也言须是上下同心协力相保聚方足以御宼
　　六四鸿渐于木或得其桷无咎
　　传当渐之时四以隂柔进据刚阳之上阳刚而上进岂能安处隂柔之下故四之处非安地如鸿之进【一作渐】于木也木渐高矣【一无矣字】而有不安之象鸿趾连不能握枝故不木栖桷横平之柯唯平柯之上乃能安处谓四之处本危或能自得安宁之道则无咎也如鸿之于木本不安或得平柯而处之则安也四居正而巽顺宜无咎者也必以得失言者因得失以明其义也
　　本义鸿不木栖桷平柯也或得平柯则可以安矣六四乘刚而顺巽故其象如此占者如之则无咎也
　　象曰或得其桷顺以巽也
　　传桷者平安之处求安之道唯顺与巽若其义顺正其处卑巽何处而不安如四之顺正而巽乃得桷也
　　九五鸿渐于陵妇三岁不孕终莫之胜吉
　　传陵高阜也鸿之所止最高处也象君之位虽得尊位然渐之时其道之行固亦非遽与二为正应而中正之德同乃隔于三四三比二四比五皆隔其交者也未能即合故三岁不孕然中正之道有必亨之理不正岂能隔害之故终莫之能胜但其合有渐耳终得其吉也以不正而敌中正一时之为耳久其能胜乎
　　本义陵高阜也九五居尊六二正应在下而为三四所隔然终不能夺其正也故其象如此而占者如是则吉也
　　象曰终莫之胜吉得所愿也
　　传君臣以中正相交其道当行虽有间其间者终岂能胜哉徐必得其所愿乃渐之吉也
　　上九鸿渐于陆其羽可用为仪吉
　　传安定胡公以陆为逵逵云路也谓虚空之中尔雅九达谓之逵逵通达无阻蔽之义上九在至高之位又益上进是出乎位之外在它时则为过矣于渐之时居巽之极必有其序如鸿之离所止而飞于云空在人则超逸乎常事之外者也进至于是而不失其渐贤达之高致也故可用为仪法而吉也羽鸿之所用进也以其进之用况上九进之道也
　　本义胡氏程氏皆云陆当作逵谓云路也今以韵读之良是仪羽旄旌纛之饰也上九至高出乎人位之外而其羽毛可用以为仪饰位虽极高而不为无用之象故其占为如是则吉也
　　象曰其羽可用为仪吉不可乱也
