<!-- { "loadSidebar": true } -->
　　二虽隂爻处中正而切比于初志从于阳能下仁也复之休美者也复者复于礼也复礼则为仁初阳复复于仁也二比而下之所以美而吉也本义柔顺中正近于初九而能下之复之休美吉之道也
　　象曰休复之吉以下仁也【下如字一户嫁反】
　　为复之休美而吉者以其能下仁也仁者天下之公善之本也初复于仁二能亲而下之是以吉也
　　朱氏附録问休复之吉以下仁也曰初爻为仁人之体六二爻能下之谓附下于仁者学莫便于近乎人既得仁者而亲之资其善以自益则力不劳而学美矣故曰休复吉
　　六三频复厉无咎
　　三以隂躁处动之极复之频数而不能固者也复贵安固频复频失不安于复也复善而屡失危之道也圣人开迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也
　　本义以隂居阳不中不正又处动极复而不固屡失屡复之象屡失故危复则无咎故其占又如此
　　象曰频复之厉义无咎也
　　频复频失虽为危厉然复善之义则无咎也
　　六四中行独复
　　此爻之义最宜详玩四行羣隂之中而独能复自处于正下应于阳刚其志可谓善矣不言吉凶者盖四以柔居羣隂之间初方甚防不足以相援无可济之理故圣人但称其能独复而不欲言其独从道而必凶也曰然则不云无咎何也曰以隂居隂柔弱之甚虽有从阳之志终不克济非无咎也
　　本义四处羣隂之中而独与初应为与众俱行而独能从善之象当此之时阳气甚防未足以有为故不言吉然理所当然吉凶非所论也董子曰仁人者正其义不谋其利明其道不计其功于剥之六三及此爻见之
　　象曰中行独复以从道也
　　称其独复者以其从阳刚君子之善道也
　　六五敦复无悔
　　六五以中顺之徳处君位能敦笃于复善者也故无悔虽本善戒亦在其中矣阳复方防之时以柔居尊下复无助未能致亨吉也能无悔而已本义以中顺居尊而当复之时敦复之象无悔之道也
　　象曰敦复无悔中以自考也
　　以中道自成也五以隂居尊处中而体顺能敦笃其志以中道自成则可以无悔也自成谓成其中顺之徳
　　本义考成也
　　上六迷复凶有灾眚用行师终有大败以其国君凶至于十年不克征
　　以隂柔居复之终终迷不复者也迷而不复其凶可知有灾眚灾天灾自外来眚已过由自作既迷不复善在已则动皆过失灾祸亦自外而至盖所招也迷道不复无施而可用以行师则终有大败以之为国则君之凶也十年者数之终至于十年不克征谓终不能行既迷于道何时而可行也程氏附録质夫云频复不已遂至迷复
　　本义以隂柔居复终终迷不复之象凶之道也故其占如此以犹及也
　　朱氏附録问上六迷复至于十年不克征何如曰过而能改则亦可以进善迷而不复自是无説所以无徃而不凶凡言十年三嵗皆是有个象方説若三嵗犹是有个期限到十年便是无説了
　　象曰迷复之凶反君道也
　　复则合道既迷于复与道相反也其凶可知以其国君凶谓其反君道也人君居上而治众当从天下之善乃迷于复反君之道也非止人君凡人迷于复者皆反道而凶也
　　【震下干上】
　　无妄序卦复则不妄矣故受之以无妄复者反于道也既复于道则合【一无合字】正理而无妄故复之后受之以无妄也为卦干上震下震动也动以天为无妄动以人欲则妄矣无妄之义大矣哉程氏附録无妄震下干上圣人之动以天贤人之动以人若顔子之有不善岂如众人哉惟只在于此间尔盖犹有巳焉至于无我则圣人也顔子切于圣人未达一息耳不迁怒不贰过无伐善无施劳三月不违仁者此意也
　　无妄元亨利贞其匪正有不利有攸徃【妄亡亮反】
　　无妄者至诚也至诚者【一无者字】天之道也天之化育万物生生不穷各正其性命乃无妄也人能合无妄之道则所谓与天地合其徳也无妄有大亨之理君子行无妄之道则可以致大亨矣无妄天之道也卦言人由无妄之道也【一无也字】利贞法无妄之道利在贞正失贞正则妄也虽无邪心茍不合正理则妄也乃邪心也故有【一作其】匪正则为过既已无妄不宜有徃往则妄也
　　本义无妄实理自然之谓史记作无望谓无所期望而有得焉者其义亦通为卦自讼而变九自二来而居于初又为震主动而不妄者也故为无妄又二体震动而干健九五刚中而应六二故其占大亨而利于正若其不正则有眚而不利有所往也
　　朱氏附録无妄本是无望这是没理防时节忽然如此得来面前朱英所谓无望之福是也桑树中箭栁树汁出○问若以为无望即是愿望之望非诚妄之妄曰有所愿望即是妄但望字説得浅妄字説得深○问无妄卦曰卦中未便有许多道理圣人只是説有许多爻象如此占着此爻则有此象无妄是个不指望偶然底卦忽然而有福忽然而有祸如人方病忽勿药而瘉是所谓无妄也据诸爻名义合作无望不知孔子何故説归无妄人之卜筮如决珓柸如此则吉如此则凶珓柸又何尝有许多道理如程子之説説得道理尽好尽开阔只是不如此未有许多道理在又曰无妄一卦虽云祸福之来也无常然自家所守者不可不利于正不可以彼之无常而吾之所守亦为之无常也若所守匪正则有眚矣眚即灾也○问虽无邪心茍不合正理则妄也既无邪何以不合正曰有人自是其心全无邪而却不合于正理如贤智者过之他其心岂曽有邪却不合正理佛氏亦岂有邪心者○因论易无妄虽无邪心茍不合正理则妄也乃邪心也或以子路使门人为臣事为证曰如鬻拳强谏之类是也又曰如杨墨何尝有邪心只是不合正理○先生荅方賔王书曰所论易无妄之説甚善但所谓虽无邪心而不合正理者实该动静而言如燕居独处之时物有来感理所当应而此心顽然固执不动则虽无邪心而只此不动处便非正理又如应事接物处理当如彼而吾所以应之者乃如此则虽未必出于有意之私然只此亦是不合正理既有不合正理则非邪妄而何恐不可専以庄敬持养此心既存为无邪心而必以未免纷扰敬不得行然后为有妄之邪心也○问伊川言灾自外来眚自内作是否曰看来只一般防有不同耳灾是偶然生于彼者眚是过误致然书曰眚灾肆赦春秋曰肆大眚皆以其过误而赦之也
　　彖曰无妄刚自外来而为主于内
　　谓初九也坤初爻变而为震刚自外而来也震以初爻为主成卦由之故初为无妄之主动以天为无妄动而以天动为主也以刚变柔为以正去妄之象又刚正为主于内无妄之义也九居初正也
　　动而健刚中而应大亨以正天之命也
　　下动而上健是其动刚健也刚健无妄之体也刚中而应五以刚居中正二复以中正相应是顺理而不妄也故其道大亨通而贞正乃天之命也天命谓天道也所谓无妄也
　　其匪正有眚不利有攸往无妄之徃何之矣天命不祐行矣哉
　　所谓无妄正而已小失于正则为有过乃妄也所谓匪正盖由有往若无妄而不徃何由有匪正乎无妄者理之正也更有徃将何之矣乃入于妄也徃则悖于天理天道所不祐可行乎哉
　　本义以卦变卦徳卦体言卦之善如此故其占当获大亨而利于正乃天命之当然也其有不正则不利有所徃欲何徃哉盖其逆天之命而天不祐之故不可以有行也
　　朱氏附録刚自外来説卦变动而健説卦徳刚中而应説卦体大亨以正説元亨利贞自文王以来説做希望之望这事只得倚阁在这里难为断杀他○伊川易似不是本意刚自外来是所以做造无妄动而健是有卦后説底
　　象曰天下雷行物与无妄先王以茂对时育万物雷行于天下隂阳交和相薄而成声于是惊蛰藏振萌芽生【一作育】万物其所赋与洪纎髙下各正其性命无有差妄【一作忒】物与无妄也先王观天下雷行生赋与之象而以茂对天时养育万物使各得其宜如天与之无妄也茂盛也茂对之为言犹盛行永言之比对时谓顺合天时天道生万物各正其性命而不妄王者体天之道养育人民以至昆虫草木使各得其宜乃对时育物之道也程氏附録天下雷行物与无妄先天后天皆合乎天理也人欲则伪矣○天下雷行物与无妄动以天理故也其大略如此又须研究之则自有得处○天下雷行物与无妄天下雷行赋与无妄天性岂有妄邪圣人以茂对时育万物各使得其性也无妄则一毫不可加安可徃也徃则妄矣无妄震下干上动以天安有妄乎动以人则有妄矣
　　本义天下雷行震动生万物各正其性命是物物而与之以无妄也先王法此以对时育物因其所性而不为私焉
　　朱氏附録先生荅吕子约问目曰周子以万物资始为善各正性命为性此是就造化处説今欲以物与无妄言之则此句属性而以上句天下雷行为善方始相对得过程子所云今人説性只是説继之者善此又是近下就人性分上説语各有当
　　初九无妄徃吉
　　九以刚阳为主于内无妄之象以刚实【一无实字】变柔而居内中诚不妄者也以无妄而徃何所不吉卦辞言不利有攸徃谓既无妄不可复有徃也过则妄矣爻言徃吉谓以无妄之道而行则吉也本义以刚在内诚之主也如是而徃其吉可知故其象占如此
　　象曰无妄之徃得志也
　　以无妄而徃无不得其志也盖诚之于物无不能动以之修身则身正以之治事则事得其理以之临人则人感而化无所往而不得其志也
　　六二不耕获不菑畬则利有攸徃【菑侧其反畬音余一弋恕反】凡理之所然者非妄也人所欲【一作欲所】为者乃妄也故以耕获菑畬譬之六二居中得正又应五之中正居动体而柔顺为动能顺乎中正乃无妄者也故极言无妄之义耕农之始获其成终也田一嵗曰菑三嵗曰畬不耕而获不菑而畬谓不首造其事因其事理所当然也首造其事则是人心所作为乃妄也因事之当然则是顺理应物非妄也获与畬是也盖耕则必有获菑则必有【一作为】畬是事理之固然非心意之所造作也如是则为无妄不妄则所徃利而无害也或曰圣人制作以利天下者皆造端也岂非妄乎曰圣人随时制作合【一作因】乎风气之宜未尝先时而开之也若不待时则一圣人足以尽为矣岂待累圣继作也时乃事之端圣人随时而为也
　　本义柔顺中正因时顺理而无私意期望之心故有不耕获不菑畬之象言其无所为于前无所冀于后也占者如是则利有所徃矣
