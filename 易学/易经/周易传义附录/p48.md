<!-- { "loadSidebar": true } -->
　　传咸序卦有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错天地万物之本夫妇人伦之始所以上经首乾坤下经首咸继以恒也天地二物故二卦分为天地之道男女交合而成夫妇故咸与恒皆二体合为夫妇之义咸感也以说为主恒常也以正为本而说之道自有正也正之道固有说焉巽而动刚柔皆应说也咸之为卦兊上艮下少女少男也男女相感之深莫如少者故二少为咸也艮体笃实止为诚慤之义男志笃实以下交女心说而上应男感之先也男先以诚感则女说而应也
　　咸亨利贞取女吉【取七具反本又作娶彖同】
　　传咸感也不曰感者咸有皆义男女交相感也物之相感莫如男女而少复甚焉凡君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利在于正也不以正则入于恶矣如夫妇之以淫姣君臣之以媚说上下之以邪僻皆相感之不以正也取女吉以卦才言也卦有柔上刚下二气感应相与止而说男下女之义以此义取女则得正而吉也
　　本义咸交感也兊柔在上艮刚在下而交相感应又艮止则感之专兊说则应之至又艮以少男下于兊之少女男先于女得男女之正婚姻之时故其卦为咸其占亨而利正取女则吉盖感有必通之理然不以正则失其亨而所为皆凶矣
　　彖曰咸感也柔上而刚下二气感应以相与止而说男下女是以亨利贞取女吉也【下遐嫁反】
　　传咸之义感也在卦则柔爻上而刚爻下柔上变刚而成兊刚下变柔而成艮隂阳相交为男女交感之义又兊女在上艮男居下亦柔上刚下也隂阳二气相感相应而和合是相与也止而说止于说为坚慤之意艮止于下笃诚相下也兊说于上和说相应也以男下女和之至也相感之道如此是以能亨通而得正取女如是则吉也卦才如此大率感道利于正也
　　本义咸感也释卦名义柔上而刚下二气感应以相与止而说男下女是以亨利贞取女吉也以卦体卦德卦象释卦辞或以卦变言柔上刚下之义曰咸自旅来柔上居六刚下居五也亦通
　　天地感而万物化生圣人感人心而天下和平观其所感而天地万物之情可见矣
　　传既言男女相感之义复推极感道以尽天地之理圣人之用天地二气交感而化生万物圣人至诚以感亿兆之心而天下和平天下之心所以和平由圣人感之也观天地交感化生万物之理与圣人感人心致和平之道则天地万物之情可见矣感通之理知道者黙而观之可也
　　本义极言感通之理
　　象曰山上有泽咸君子以虚受人
　　传泽性下土性受泽在山上而其渐通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择合【一作交】而受之非圣人有感必通之道也本义山上有泽以虚而通也
　　朱氏附録山上有泽当如伊川说水土燥有受之义又曰土若不虚如何受得又曰上兊下艮兊上阙有泽口之象兊下二阳画有泽底之象艮上一画阳有土之象下二隂画中虚便是渗水之象○问程传以量而容之莫是要着意容之否曰非也以量者乃是随我量之大小以容之便是不虚了
　　初六咸其拇【拇茂后反】
　　传初六在下卦之下与四相感以微处初其感未深岂能动于人故如人拇之动未足以进也拇足大指人之相感有浅深轻重之异识其时势则所处不失其冝矣
　　本义拇足大指也咸以人身取象感于最下咸拇之象也感之尚浅欲进未能故不言吉凶此卦虽主于感然六爻皆冝静而不冝动也
　　象曰咸其拇志在外也
　　传初志之动感于四也故曰在外志虽动而感未深如拇之动未足以进也
　　六二咸其腓凶居吉【腓房非反】
　　传二以隂在下与五为应故设咸腓之戒腓足肚行则先动足乃举之非如腓之自动也二若不守道待上之求而如腓自动则躁妄自失所以凶也安其居而不动以待上之求则得进退之道而吉也二中正之人以其在咸而应五故为此戒复云居吉若安其分不自动则吉也
　　本义腓足肚也欲行则先自动躁妄而不能固守者也二当其处又以隂柔不能固守故取其象然有中正之德能居其所故其占动凶而静吉也
　　象曰虽凶居吉顺不害也
　　传二居中得正所应又中正其才本善以其在咸之时质柔而上应故戒以先动求君则凶居以自守则吉象复明之云非戒之不得相感唯顺理则不害谓守道不先动也
　　九三咸其股执其随徃吝
　　传九三以阳居刚有刚阳之才而为主于内居下之上是冝自得于正道以感于物而乃应于上六阳好上而说隂上居感说之极故三感而从之股者在身之下足之上不能自由随身而动者也故以为象言九三不能自主随物而动如股然其所执守者随于物也刚阳之才感于所说而随之如此而徃可羞吝也
　　本义股随足而动不能自专者也执者主常持守之意下二爻皆欲动者三亦不能自守而随之徃则吝矣故其象占如此
　　象曰咸其股亦不处也志在随人所执下也
　　传云亦者盖象辞【一作体】本不与易相比自作一处故诸爻之象辞意有相续者此言亦者承上爻【一有象字】辞也上云咸其拇志在外也虽凶居吉顺不害也咸其股亦不处也前【一作下】二隂爻皆有感而动三虽阳爻亦然故云亦不处也不处谓动也有刚阳之质而不能自主【一作立一作处】志反在于随人是所操执者卑下之甚也
　　本义言亦者因前二爻皆欲动而云也二爻隂躁其动也冝九三阳刚居止之极冝静而动可吝之甚也
　　九四贞吉悔亡憧憧徃来朋从尔思【憧昌容反】
　　传感者人之动也故皆就人身取象拇取在下而动之微腓取先动股取其随九四无所取直言感之道不言咸其心感乃心也四在中而居上当心之位故为感之主而言感之道贞正则吉而悔亡感不以正则有悔也又四说体居隂而应初故戒于贞感之道无所不通有所私系则害于感通乃有悔也圣人感天下之心如寒暑雨旸无不通无不应者亦贞而已矣贞者虚中无我之谓也憧憧徃来朋从尔思夫贞一则所感无不通若徃来憧憧然用其私心以感物则思之所及者有能感而动所不及者不能感也是其朋类则从其思也以有系之私心既主于一隅一事岂能廓然无所不通乎系辞曰天下何思何虑天下同归而殊一致而百虑天下何思何虑夫子因咸极论感通之道夫以思虑之私心感物所感狭矣天下之理一也途虽殊而其归则同虑虽百而其致【一有极字一作极致】则一虽物有万殊事有万变统之以一则无能违也故贞其意则穷天下无不感通焉故曰天下何思何虑用其思虑之私心岂能无所不感也日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉徃者屈也来者信也屈信相感而利生焉此以徃来屈信明感应之理屈则有信信则有屈所谓感应也故日月相推而明生寒暑相推而嵗成功用由是而成故曰屈信相感而利生焉感动也有感必有应凡有动皆为感感则必有应所应复为感【一有所字】感复有应所以不巳也尺蠖之屈以求信也龙蛇之蛰以存身也精义入神以致用也利用安身以崇德也过此以徃未之或知也前云屈信之理矣复取物以明之尺蠖之行先屈而后信盖不屈则无信信而后有屈观尺蠖则知感应之理也龙蛇蛰藏所以存息其身而后能奋迅也不蛰则不能奋矣动息相感乃屈信也君子潜心精微之义入于神妙所以致其用也潜心精微积也致用施也积与施乃屈信也利用安身以崇德也承上文致用而言利其施用安处其身所以崇大其德业也所为合理则事正而身安圣人【一作贤】能事尽于此矣故云过此以徃未之或知也穷神知化德之盛也既云过此以徃未之或知更以此语结之云穷极至神之妙知化育之道德之至盛也无加于此矣程氏附録咸九四言贞吉悔亡言感之不可以心也【不得只恁地看过更留心】○天地之间只有一个感与应而巳更有甚事○穷神知化化之妙者神也○易圣人所以立道穷神则无易矣
