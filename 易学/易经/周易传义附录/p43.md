<!-- { "loadSidebar": true } -->
　　朱氏附録问不耕获不菑畬曰言不耕不获不菑不畬无所为于前无所冀于后未尝略起私意以作为唯因时顺理而已程作不耕而获不菑而畬不唯添了而字又文势牵强恐不如此○六二在无妄之时居中得正故吉其曰不耕获不菑畬是四事都不做谓虽事事都不动作亦自利有攸徃○耕菑固必因时而作然对获畬而言则为首造矣易中取象亦不可以文害辞辞害意若必字字拘泥则不耕而望获不菑而望畬亦岂有此理邪○此爻乃自始至终都不营为而偶然有得之意耕获菑畬率事之始终而言也当无妄之世事有如此者若以义言则圣人之无为而治学者之不要人爵而人爵从之皆是也大抵此爻所谓无妄之福而六三所谓无妄之祸也○问史记作无望谓无所期望而有得疑有六二不耕获不菑畬之意曰此出史记春申君正説李园事是説无巴鼻而有一事正合无妄之灾无妄之疾亦见得古人相尚识得当时此意也
　　象曰不耕获未富也
　　未者非必之辞临卦曰未顺命是也不耕而获不菑而畬因其事之当然既耕则必有获既菑则必成畬非必以【一无以字一无必字】获畬之富而为也其始耕菑乃设心在于求【一无求字】获畬是以其富也心有欲而为者则妄也
　　本义富如非富天下之富言非计其利而为之朱氏附録问伊川説爻词与小象郤不同曰便是晓不得爻不説不耕而获到小象又郤説耕而不必求获都不相应○易中説未字多费辞
　　六三无妄之灾或繋之牛行人之得邑人之灾
　　三以隂柔而不中正是为妄者也又志应于上欲也亦妄也在无妄之道为灾害也人之妄动由有欲也妄动而得亦必有失虽使得其所利其动而妄失已大矣况复凶悔随之乎知者见妄之得则知其失必与称也故圣人因六三有妄之象而明其理云无妄之灾或繋之牛行人之得邑人之灾言如三之为妄乃无妄之灾害也设如有得其失随至如或繋之牛或谓设或也或繋得牛行人得之以为有得邑人失牛乃是灾也借使邑人繋得马则行人失马乃是灾也言有得则有失不足以为得也行人邑人但言有得则有失非以为彼已也妄得之福灾亦随之妄得之得失亦称之固不足以为得也人能知此则不为妄动矣本义卦之六爻皆无妄者也六三处不得正故遇其占者无故而有灾如行人牵牛以去而居者反遭诘捕之扰也
　　朱氏附録便是无妄之灾或繋之牛行人之得何与邑人事而邑人之灾如谚曰闭门屋里坐祸从天上来是也
　　象曰行人得牛邑人灾也
　　行人得牛乃邑人之灾也有得则有失何足以为得乎
　　九四可贞无咎
　　四刚阳而居干体复无应与无妄者也刚而无私岂有妄乎可贞固守此自无咎也九居隂得为正【一作贞】乎曰以阳居干体若复处刚则为【一无为字】过矣过则妄也居四无尚刚之志也可贞与利贞不同可贞谓其所处可贞固守之利贞谓利于贞也本义阳刚干体下无应与可固守而无咎不可以有为之占也
　　象曰可贞无咎固有之也
　　贞固守之则无咎也
　　本义有犹守也
　　九五无妄之疾勿药有喜
　　九以中正当尊位下复以中正顺应之可谓无妄之至者也其道无以加矣疾为之病者也以九五之无妄如其有疾勿以药治则有喜也人之有疾则以药石攻去其邪以养其正若气体平和本无疾病而攻治之则反害其正矣故勿药则有喜也有喜谓疾自亡也无妄之所谓疾者谓若治之而不治率之而不从化之而不革以妄而为无妄之疾舜之有苖周公之管蔡孔子之叔孙武叔是也既已无妄而有疾之者则当自如无妄之疾不足患也若遂自攻治乃是渝其无妄而迁于妄也五既处无妄之极故唯戒在动动则妄矣
　　本义干刚中正以居尊位而下应亦中正无妄之至也如是而有疾勿药而自愈矣故其象占如此朱氏附録问九五阳刚中正以居尊位无妄之至何为而有疾曰此是不期而有此但听其自然尔乆则自定所以勿药有喜而无疾也大抵无妄一卦固是无妄但亦有无故非意之事故圣人因象示戒
　　象曰无妄之药不可试也
　　人之有妄理必修改既无妄矣复药以治之是反为妄也其可用乎故云不可试也试暂用也犹曰少尝之也
　　本义既已无妄而复药之则反为妄而生疾矣试谓少尝之也
　　上九无妄行有眚无攸利
　　上九居卦之终无妄之极者也极而复行过于理也过于理则妄也【一作矣】故上九而行则有过眚而无所利矣
　　本义上九非有妄也但以穷极不可行耳故其象占如此
　　象曰无妄之行穷之灾也
　　无妄既极而复加进乃为妄矣是穷极而为灾害也
　　【干下艮上】
　　大畜序卦有无妄然后可畜故受之以大畜无妄则为有实故可畜聚大畜所以次无妄也为卦艮上干下天而在于山中所畜至大之象畜为畜止又为畜聚止则聚矣【一有又字】取天在山中之象则为蕴畜取艮之止干则为畜止止而后有积故止为畜义
　　大畜利贞不家食吉利渉大川
　　莫大于天而在山中艮在上而止干于下皆蕴畜至大之象也在人为学术道徳充积于内乃所畜之大也凡所畜聚皆是専言其大者人之蕴畜宜得正道故云利贞若夫异端偏学所畜至多而不正者固有矣既道徳充积于内宜在上位以享天禄施为于天下则不独于【一无于字】一身之吉天下之吉也若穷处而自食于家道之否也故不家食则吉所畜既大宜施之于时济天下之艰险乃大畜之用也故利涉大川此只据大畜之义而言彖更以卦之才徳而言诸爻则唯有止畜之义盖易体道随宜取明且近者
　　本义大阳也以艮畜干又畜之大者也又以内干刚健外艮笃实辉光是以能日新其徳而为畜之大也以卦变言此卦自需而来九自五而上以卦体言六五尊而尚之以卦徳言又能止健皆非大正不能故其占为利贞而不家食吉也又六五下应于干为应乎天故其占又为利涉大川也不家食谓食禄于朝不食于家也
　　彖曰大畜刚健笃实辉光日新其徳
　　以卦之才徳而言也干体刚健艮体笃实人之才刚健笃实则所畜能大充实而有辉光畜之不已则其徳日新也
　　本义以卦徳释卦名义
　　刚上而尚贤能止健大正也
　　刚上阳居上也阳刚居尊位之上为尚贤之义止居健上为能止健之义止乎健者非大正则安能以刚阳在上与尊尚贤徳能止至健皆大正之道也
　　本义以卦变卦体卦德释卦辞
　　不家食吉养贤也利涉大川应乎天也
　　大畜之人所宜施其所畜以济天下故不食于家则吉谓居天位享天禄也国家养贤贤者得行其道也利涉大川谓大有蕴畜之人宜济天下之艰险也彖更明卦才云所以能涉大川者以应乎天也六五君也下应干之中爻乃大畜之君应干而行也所行能应乎天无艰险之不可济况其他乎
　　本义不家食吉养贤也亦取尚贤之象利涉大川应乎天也亦以卦体而言
　　朱氏附録笃实便有辉光艮止便能笃实○能止健都不説健而止见得是艮来止这干○先生尝言熹作本义欲将文王卦辞只大纲依文王本义略説至其所以然之故郤于孔子彖辞中之且如大畜利贞不家食吉利涉大川只是占得大畜者为利贞不家食而吉利于涉大川至于刚上尚贤等处乃孔子明各有所主爻象亦然如此则不失文王本意又可见孔子之意但今未暇整顿耳
　　象曰天在山中大畜君子以多识前言徃行以畜其徳【识如字又音试行下孟反】
　　天为至大而在山之中所畜至大之象君子观象以大其蕴畜人之蕴畜由学而大在多闻前古圣贤之言与行考迹以观其用察言以求其心识而得之以畜成其徳乃大畜之义也
　　程氏附録陈莹中荅吴国华书天在山中説云便是芥子纳须弥之义先生谓正南北説却须弥无体芥子无量
　　本义天在山中不必实有是事但以其象言之耳
　　初九有厉利已【已夷止反一音纪】
　　大畜艮止畜干也故干三爻皆取被止【一作止之】为义艮三爻皆取止之为义初以阳刚又健体而居下必上进者也六四在上畜止于已安能敌在上得位之势若犯之而进则有危厉故利在已而不进也在他卦则四与初为正应相援者也在大畜则相应乃为相止畜上与三皆阳则为合志盖阳皆上进之物故有同志之象而无相止之义本义干之三阳为艮所止故内外之卦各取其义初九为六四所止故其占徃则有危而利于止也
　　象曰有厉利已不犯灾也
　　有危则宜已不可犯灾危而行也不度其势而进有灾必矣
　　九二舆説輹【说吐活反輹音服又音福象同】
　　二为六五所畜止势不可进也五据在上之势岂可犯也二虽刚健之体然其处得中道故进止无失虽志于进度其势之不可则止而不行如车舆脱去【一有其字】轮輹谓不行也
　　本义九二亦为六五所畜以其处中故能自止而不进有此象也
　　象曰舆说輹中无尤也
　　舆说輹而不行者盖其处得中道动不失宜故无过尤也善莫善于刚中柔中者不至于过柔耳刚中中而才也初九处不得中故戒以有危宜已二得中进止自无过差故但言舆说輹谓其能不行也不行则无尤矣初与二干体刚健而不足以进四与五隂柔而能止时之盛衰势之强弱学易者所宜深识也
　　九三良马逐利艰贞曰【陆徳明释文云音越刘云曰犹言也郑人寔反云日习车徒易从郑音】闲舆卫利有攸徃
　　三刚健之极而上九之阳亦上进之物又处畜之极而思变也与三乃不相畜而志同相应以进者也三以刚健之才而在上者与合志而进其进如良马之驰逐言其速也虽其进之势【一作志】速不可恃其才之健与上之应而忘备与慎也故宜艰难其事而由贞正之道舆者用行之物卫者所以自防当自【一无自字】日常闲习其车舆与其防卫则利有攸徃矣三干体而居正能贞者也当其鋭进故戒以知难与不失其贞【一作正】也志既鋭于进虽刚明有时而失不得不诫也
　　本义三以阳居健极上以阳居畜极极而通之时也又皆阳爻故不相畜而俱进有良马逐之象焉然过刚鋭进故其占必戒以艰贞闲习乃利于有徃也曰当为日月之日
　　象曰利有攸徃上合志也
　　所以利有攸往者以与在上者合志也上九阳性上进且畜已极故不下畜三而与【一有三字】合志上进也
　　六四童牛之牿元吉【牿古毒反】
　　以位而言则四下应于初畜初者也初居最下阳之防者微而畜之则易制犹童牛而加牿大善而吉也槩论畜道则四艮体居上位而得正是以正徳居大臣之位当畜之任者也大臣之任上畜止人君之邪心下畜止天下之恶人【一无人字】人之恶止于初则易既盛而后禁则扞格而难胜故上之恶既甚则虽圣人救之不能免违拂下之恶既甚则虽圣人治之不能免刑戮莫若止之于初如童牛而加牿则元吉也牛之性觝触以角故牿以制之若童犊始角而加之以牿使觝触之性不则易而无伤以况六四能畜止上下之恶于未之前则大善之吉也
　　本义童者未角之称牿施横木于牛角以防其触诗所谓楅衡者也止之于未角之时为力则易大善之吉也故其象占如此学记曰禁于未之谓豫正此意也
　　象曰六四元吉有喜也
