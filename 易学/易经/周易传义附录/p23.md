<!-- { "loadSidebar": true } -->
　　朱氏附録讼攻责也而今讼人攻责其短而讼之自讼则反之于身亦如此○九二正应在五五亦阳故为窒塞之象○不利涉大川是上面四画阳载不起压了这舩重○卦辞如此辞极齐整盖所取诸爻义皆与爻中本辞协亦有虽取爻义而与爻本辞不同者此为不齐整处也○问讼刚来而得中也大抵上体是刚下体是柔一刚下而变柔则为刚来今讼之上体是纯刚安得谓之刚来邪曰此等要须画个图子看便好以某观之讼卦本是遯卦变来遯之六二为讼之六三其九三却下而为九二乃为讼卦此类如柔来而文刚分刚上而文柔与夫刚自外来而为主于内皆是如此等处若画图子起便极好看更不待说若如先儒说则多牵强矣又曰此是卦变中二爻变者盖四阳二隂自遯来者十四卦讼即初变之卦刚来居二柔进居三故曰刚来而得中
　　曰讼上刚下险险而健讼
　　讼之为卦上刚下险险而又健也又为险健相接内险外健皆所以为讼也若健而不险不生讼也险而不健不能讼也险而又健是以讼也本义以卦德释卦名义
　　朱氏附録讼上刚下险是属上句险而健讼是属下句
　　讼有孚窒惕中吉刚来而得中也
　　讼之道固如是又据卦才而言九二以刚自外来而成讼则二乃讼之主也以刚处中中实之象故为有孚处讼之时虽有孚信亦必艰阻窒塞而有惕惧不窒则不成讼矣又居险陷之中亦为窒塞惕惧之义二以阳刚自外来而得中为以刚来讼而不过之义是以吉也卦有更取成卦之由为义者此是也卦义不取成卦之由则更不言所变之爻也据卦辞二乃善也而爻中不见其善盖卦辞取其有孚得中而言乃善也爻则以自下讼上为义所取不同也
　　终凶讼不可成也
　　讼非善事不得巳也安可终极其事极意于其事则凶矣故曰不可成也成谓穷尽其事也
　　利见大人尚中正也
　　传讼者求辩其是非也辩之当乃中正也故利见大人以所尚者中正也听者【一有或字】非其人则或不得其中正也中正大人九五是也
　　不利涉大川入于渊也
　　与人讼者必处其身于安平之地若蹈危险则陷其身矣乃入于深渊也卦中有中正险陷之象本义以卦变卦体卦象释卦辞
　　朱氏附録问观讼一卦之体只是讼不可成初只不永所事九二不克讼六三守旧居正非能讼者九四不克讼而能复就正理渝变心志安处于正九五听讼元吉上九虽有鞶带之锡而不免终朝之禠首尾皆是不可讼之意故曰终凶讼不可成此句岂即本义所指卦体邪曰然
　　象曰天与水违行讼君子以作事谋始
　　传天上水下相违而行二体违戾讼之由也若上下相顺讼何由兴君子观象知人情有争讼之道故凡所作事必谋其始絶讼端于事之始则讼无由生矣谋始之义广矣若慎交结明契劵之类是也
　　本义天上水下其行相违作事谋始讼端絶矣朱氏附録王弼言有德司契是借这个说言自家执这个契在此人来合得我便与他自家先定了这是谋始司契防意思
　　初六不永所事小有言终吉
　　传六以柔弱居下不能终极其讼者也故于讼之初因六之才为之戒曰若不长永其事则虽小有言终得吉也盖讼非可长之事以隂柔之才而讼于下难以吉矣以上有应援而能不永其事故虽小有言终得吉也有言灾之小者也不永其事而不至于凶乃讼之吉也
　　本义阴柔居下不能终讼故其象占如此
　　朱氏附録此爻是隂柔之人也不会十分与人讼人也无十分伤犯防事但只畧去讼之才辩得明便止所以曰终吉也
　　象曰不永所事讼不可长也
　　六以柔弱而讼于下其义固不可长永也永其讼则不胜而祸难及矣又于讼之初即戒讼非可长之事也
　　虽小有言其辩明也
　　柔弱居下才不能讼虽不永所事既讼矣必有小灾故小有言也既不永其事又上有刚阳之正应辩理之明故终得其吉也不然其能免乎在讼之义同位而相应相与者也故初于四为获其辩明同位而不相得相讼者也故二与五为对敌也
　　九二不克讼归而逋其邑人三百户无眚【逋补吴反】
　　传二五相应之地而两刚不相与相讼者也九二自外来以刚处险为讼之主乃与五为敌五以中正处君位其可敌乎是为讼而义不克也若能知其义之不可退归而逋避以寡约自处则得无过眚也必逋者避为敌之地也三百戸邑之至小者若处强大是犹竞也能无眚乎眚过也处不当也与知恶而为有分也
　　本义九二阳刚为险之主本欲讼者也然以刚居柔得下之中而上应九五阳刚居尊势不可敌故其象占如此邑人三百戸邑之小者言自处卑约以免灾患占者如是则无眚矣
　　朱氏附録问三百戸解者牵强曰如此解时只得说小邑常以为易有象数者以此何故不言二百户以其有定数也圣人之象便依様子又不似数之类只曰不克讼归逋窜也○三百戸必须有此象今不可考王辅嗣说得意忘象是要忘了这象伊川又说假象是只要假借此象今看得不解得恁地全无象只是不可知只得且从理上说
　　象曰不克讼归逋窜也【窜七乱反】
　　义既不敌故不能讼归而逋窜避去其所也
　　自下讼上患至掇也
　　自下而讼其上义乖势屈祸患之至犹拾掇而取之言易得也
　　本义掇自取也
　　六三食旧德贞厉终吉
　　三虽居刚而应上然质本隂柔处险而介二刚之闲危惧非为讼者也禄者称德而受食旧德谓处其素分贞谓坚固自守厉终吉谓虽处危地能知危惧则终必获吉也守素分而无求则不讼矣处危谓在险而承乘皆刚与居讼之时也
　　或从王事无成
　　柔从刚者也下从上者也三不为讼而从上九所为故曰或从王事无成谓从上而成不在巳也讼者刚健之事故初则不永三则从上皆非能讼者也二爻皆以阴【一作处】柔不终而得吉四亦以不克而渝得吉讼以能止为善也
　　本义食犹食邑之食言所享也六三隂柔非能讼者故守旧居正则虽危而终吉然或出而从上之事则亦必无成功占者守常而不出则善也
　　象曰食旧德从上吉也
　　守其素分虽【一无虽字】从上之【一无之字】所为非由巳也故无成而终得其吉也
　　本义从上吉谓随人则吉明自主事则无成功也朱氏附録或问讼六三或从王事无成本义谓必无成功似与象辞从上吉也之意不协又与坤六三文言亦不恊窃意本义是直作占辞解如此未知是否曰易中经传不同如此处多且兼存之然经意是本传辞是第二节话也
　　九四不克讼复即命渝安贞吉
　　传四以阳刚而居健体不得中正本为讼者也承五履三而应【一有于字】初五君也义不克讼三居下而柔不与之讼初正应而顺从非与讼者也四虽刚健欲讼无与对敌其讼无由而兴故不克讼也又居柔而应柔亦为能止之义既义不克讼若能克其刚忿欲讼之心复即就于命革其心平其气变而为安贞则吉矣命谓正理失正理为方命故以即命为复也方不顺也书云方命圯族孟子云方命虐民夫刚健而不中则躁动故不安处非中正故不贞不安贞所以好讼也若义不克讼而不讼反就正理变其不安贞为安贞则吉矣
　　本义即就也命正理也渝变也九四刚而不中故有讼象以其居柔故又为不克而复就正理渝变其心安处于正之象占者如是则吉也
　　朱氏附録复即命渝言复就命而变其不顺之命○问易最难防如讼九四不克讼【句】复即命【句】渝【句】安贞【句】吉六三食旧德【句】贞【句】厉终吉【句】曰厉自是一句终吉又是一句易辞只是元排此几句在此伊川作变其不安贞为安贞作一句读恐不甚自然
　　象曰复即命渝安贞不失也
　　传能如是则为无失矣所以吉也
　　九五讼元吉
　　以中正居尊位治讼者也治讼得其中正所以元吉也元吉大吉而尽善也吉大而不尽善者有矣
　　本义阳刚中正以居尊位听讼而得其平者也占者遇之讼而有理必获申矣
　　朱氏附録讼元吉便似干之利见大人有占无象者爻便是象讼元吉九五便是
　　象曰讼元吉以中正也
　　传中正之道何施而不元吉
　　本义中则听不偏正则断合理
　　上九或锡之鞶带终朝三褫之【三息暂反或如字禠敕反】
　　九以阳居上刚健之极又处讼之终极其讼者也人之肆其刚强穷极于讼取祸丧身固其理也设或使之善讼能胜穷极不巳至于受服命之赏是亦与人仇争所获其能安保之乎故终一朝而三见褫夺也
　　本义鞶带命服之饰褫夺也以刚居讼极终讼而能胜之故有锡命受服之象然以讼得之岂能安久故又有终朝三褫之象其占为终讼无理而或取胜然其所得终必失之圣人为戒之意深矣
　　象曰以讼受服亦不足敬也
　　传穷极讼事设使受服命之宠亦且不足敬而可贱恶况又祸患随至乎
　　【坎下坤上】
　　传师序卦讼必有众起故受之以师师之兴由有争也所以次讼也为卦坤上坎下以二体言之地中有水为众聚之象以二卦之义言之内险外顺险道而以顺行师之义也以爻言之一阳而为众隂之主统众之象也比以一阳为众隂主而在上君之象也师以一阳为众隂主而在下将帅之象也
　　师贞丈人吉无咎
　　师之道以正为本兴师动众以毒天下而不以正民弗从也强驱之耳故师以贞为主其动虽正也帅之者必丈人则吉而无咎也盖有吉而有咎者有无咎而不吉者吉且无咎乃尽善也丈人者尊严之称帅师总众非众所尊信畏服则安能得人心之从故司马穰苴擢自微贱授之以众乃以众心未服请庄贾为将也所谓丈人不必素居崇贵但其才谋德业众所畏服【一作严畏】则是也如穰苴既诛庄贾则众心畏服乃丈人矣又如淮隂侯起于微贱遂为大将盖其谋为有以使人尊畏也本义师兵众也下坎上坤坎险坤顺坎水坤地古者寓兵于农伏至险于大顺藏不测于至静之中又卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故其卦之名曰师丈人长老之称用师之道利于得正而任老成之人乃得吉而无咎戒占者亦必如是也
　　朱氏附録师辞亦是说得齐整处○吉无咎谓如一件事自家做出来好方得无罪咎若做得不好虽是好事也则有咎无咎吉谓如一件事元是合做防自家做出来又好如所谓战则克祭则受福战而临事惧好谋成祭而恭敬齐肃便是无咎克与受福便是吉如行师之道既巳正了又用丈人率之如此则是都做得是便是吉了还有甚咎
　　曰师众也贞正也能以众正可以王矣【王如字又住况反】能使众人皆正可以王天下矣得众心服从而归王王道止于是也
　　本义此以卦体释师贞之义以谓能左右之也一阳在下之中而五阴皆为所以也能以众正则王者之师矣
　　刚中而应行险而顺
　　传言二也以刚处中刚而得中道也六五之君为正应信任之专也虽行险道而以顺动所谓义兵王者之师也上顺下险行险而顺也
　　以此毒天下而民从之吉又何咎矣
　　师旅之兴不无伤财害人毒害天下然而民心从之者以其义动也古者东征西怨民心从也如是故吉而无咎吉谓必克无咎谓合义又何咎矣其义故【一作固】无咎也
