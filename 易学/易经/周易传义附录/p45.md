<!-- { "loadSidebar": true } -->
　　朱氏附録问虎视眈眈本义以为下而専也盖頼其养以施于下必有下専之诚方能无咎程作欲立威严恐未必然曰颐卦难防正谓此等且虎视眈眈必有此象但今未晓耳曰音辩载马氏云眈眈虎下视貌则当为下而専矣曰然曰其欲逐逐如何曰求养于下以养人必当继继求之不厌乎数然后可以养人而不穷不然则所以养人者必无继矣以四而赖养于初亦是颠倒但是求养以养人所以虽颠而吉六四一爻理防不得虽是恁地解必竟晓不得如何是施于下又如何是虎
　　象曰颠颐之吉上施光也【施始防反】
　　颠倒求养而所以吉者盖得刚阳之应以济其事致已居上之徳施光明被于天下吉孰大焉
　　六五拂经居贞吉不可涉大川
　　六五颐之时居君位养天下者也然其隂柔之质才不足以养天下上有刚阳之贤故顺从之赖其养已以济天下君者养人者也反赖人以养是违拂于经常既以已之不足而顺从于贤师傅上师傅之位也必居守贞固笃于委信则能辅翼其身泽及天下故吉也隂柔之质无贞刚之性故戒以能居贞则吉以隂柔之才虽倚赖刚贤能持循于平时不可处艰难变故之际故云不可涉大川也以成王之才不至甚柔弱也当管蔡之乱几不保于周公况其下者乎故书曰王亦未敢诮公赖二公得终信故艰险【一作难】之际非刚明之主不可恃也不得已而济艰险者则有矣此义者所以深戒于为君也于上九则据为臣致身尽忠之道言故不同也
　　本义六五隂柔不正居尊位而不能养人反赖上九之养故其象占如此
　　朱氏附録六五隂柔之才但守正则吉故不可以涉患难○居贞吉犹洪范用静吉用作凶所以不可涉大川六五不能养人反赖上九之养是已拂其常矣故守常则吉而涉险阻则不可也
　　象曰居贞之吉顺以从上也
　　居贞之吉者谓能坚固顺从于上九之贤以养天下也
　　上九由颐厉吉利涉大川
　　上九以刚阳之徳居师傅之任六五之君柔顺而从于已赖已之养是当天下之任天下由之以养也以人臣而当是任必常懐危厉则吉也如伊尹周公何尝不忧勤兢畏故得终吉夫以君之才不足而倚赖于已身当天下【一有之字】大任宜竭其才力济天下之艰危成天下之治安故曰利涉大川得君如此之専受任如此之重茍不济天下之艰危何足称委遇而谓之贤乎当尽诚竭力而不顾虑然惕厉则不可忘也
　　本义六五赖上九之养以养人是物由上九以养也位髙任重故厉而吉阳刚在上故利涉川
　　象曰由颐厉吉大有庆也
　　若上九之当大任如是能兢畏如是天下被其徳泽是大有福庆也
　　朱氏附録问伊川解颐作下三爻养口体上三爻养徳义如何曰防来下三爻是资人以为养上三爻是养人也六四六五虽是资初与上之养其实是他居尊位借人以养而又推以养人故此三爻似都是养人之事伊川説亦得但失之疎也○铢问本义言观颐谓观其所养之道自求口实谓观其所以养身之术与程以观颐为所以养人之道求口实为所以自养之道如何先生沈吟良乆曰程似胜盖下体三爻皆是自养上体三爻皆是养人不能自求所养而求人以养已则凶故下三爻皆凶求于人以养其下虽不免于颠拂毕竟皆好故上三爻皆吉【此説与本义不同当考】○勉斋曰颐之六爻只是颠拂二字求养于下则为颠求食于上则为拂六二比初而求上故颠颐当为句拂经于丘颐【句】征凶即其占辞也六三拂颐虽与上为正应然毕竟是求于上以养已所以有拂颐之象故虽正亦凶也六四颠颐固与初为正应然是頼初之养以养人故虽颠亦吉六五拂经即是比于上所以有拂经之象然是赖上九之养以养人所以居正为吉但不能自养所以不可涉大川
　　【巽下兊上】
　　大过序卦曰頥者养也不养则不可动故受之以大过凡物养而后能成成则能动动则有过大过所以次頥也为卦上兊下巽泽在木上灭木也泽者润养于木乃至灭没于木为大过之义大过者阳过也故为大者过过之大与大事过也贤圣道徳功业大过于人凡事之大过于常者皆是也夫圣人尽人道非过于理也其制事以天下之正理矫时之用小过于中者则有之如行过乎恭丧过乎哀用过乎俭是也盖矫之小过而后能及于中乃求中之用也所谓大过者常事之大者耳非有过于理也唯其大故不常见以其比常所见者大故谓之大过如尧舜之禅让汤武之放伐皆由【一有此字】道也道无不中无不常以世人所不常【一作尝】见故谓之大过于常也
　　朱氏附録问程易説大过以为大过者常事之大者耳非有过于理也圣人尽人道非过于理是此意否曰正是如此○伊川易大过云道无不中无不常圣人有小过无大过防来亦不消如此説圣人既説有大过直是有此事虽云大过亦是常理始得○问大过小过先生与伊川之説不同曰然伊川此论正如以反经合道为非相似殊不知大过自有大过时节小过自有小过时节处大过之时则当为大过之事处小过之时则当为小过之事○大过是事之大过小过是事之小过大过便如尧舜之揖逊汤武之征伐独立不惧遯世无闷这都是常人做不得底事惟圣人大贤以上便做得故谓之大过是大过人底事小过便如行过乎恭丧过乎哀用过乎俭事之小过得些子底常人皆能之若当大过时做大过底事当小过时做小过底事当过而过理也如此则岂可谓事之过不是事之过只是事之平常也大过之事圣人极是不得已处且如尧舜之有朱均岂不欲多择贤辅以立其子然理到这里做不得只得如此汤武之于桀纣岂不欲多方恐惧之使之悔过自省然理到这里做不得只得放伐而后已皆是事之不得已处只着如此做故虽过乎事而不过乎理也
　　大过栋桡利有攸徃亨【桡乃教反下同】
　　小过隂过于上下大过阳过于中阳过于中而上下弱矣故为栋桡之象栋取其胜重四阳聚于中可谓重矣九三九四皆取栋象谓任重也桡取其本末弱中强而本末弱是以桡也【一作桡取其中强而本末弱本末弱是以桡也】隂弱而阳强君子盛而小人衰故利有攸徃而亨也栋今人谓之檩
　　本义大阳也四阳居中过盛故为大过上下二隂不胜其重故有栋桡之象又以四阳虽过而二五得中内巽外説有可行之道故利冇攸徃而得亨也
　　朱氏附録问栋桡是不好了又如何利有攸徃曰防彖辞可见栋桡是以卦体本末弱而言卦体自不好了郤因刚过而中巽而説行如此所以利有攸徃乃亨也
　　彖曰大过大者过也
　　大者过谓阳过也在事为事之大者过与其过之大
　　本义以卦体释卦名义
　　栋桡本末弱也
　　谓上下二隂衰弱阳盛则隂衰故为大者过在小过则曰小者过隂过也
　　本义复以卦体释卦辞本谓初末谓上弱谓隂柔
　　刚过而中巽而説行利有攸徃乃亨
　　言卦才之善也刚虽过而二五皆得中是处不失【不失一作得】中道也下巽上兊是以巽顺和説之道而行也在大过之时以中道巽説而行故利有攸徃乃所以能亨也
　　本义又以卦体卦徳释卦辞
　　大过之时大矣哉
　　大过之时其事甚大故賛之曰大矣哉如立非常之大事兴不世之大功成絶俗之大徳皆大过之事也
　　本义大过之时非有大过人之材不能济也故叹其大
　　象曰泽灭木大过君子以独立不惧遯世无闷泽润养于木者也乃至灭没于木则过甚矣故为大过君子观大过之象以立其大过人之行君子所以大过人者以其能独立不惧遯世无闷也天下非之而不顾独立不惧也举世不见知而不悔遯世无闷也如此然后能自守所以为大过人也【一无人字】
　　本义泽灭于木大过之象也不惧无闷大过之行也
　　朱氏附録泽在下而木在上今泽水髙涨乃至浸没了木是为大过又曰木虽为水浸而木未尝动故君子观之而独立不惧遯世无闷
　　初六借用白茅无咎
　　初以隂柔巽体而处下过于畏慎者也以柔在下用茅借物之象不措诸地而借以茅过于慎也是以无咎茅之为物虽薄而用可重者以用之能成敬慎之道也慎守斯术而行岂有失乎大过之用也繋辞云茍措诸地而可矣借之用茅何咎之有慎之至也夫茅之为物薄而用可重也慎斯术也以徃其无所失矣言敬慎之至也茅虽至薄之物然用之可甚重以之借荐则为重慎之道是用之重也人之过于敬慎为之非难而可以保其安而无过茍能慎【一冇思字】斯道推而行之于事其无所失矣
　　本义当大过之时以隂柔居巽下过于畏慎而无咎者也故其象占如此白茅物之洁者
　　朱氏附録借用白茅亦有过慎之意此是大过之初所以其过尚小者
　　象曰借用白茅柔在下也
　　以隂柔处卑下之道唯当过于敬慎而已以柔在下为以茅借物之象敬慎之道也
　　九二枯杨生稊老夫得其女妻无不利【稊徒稽反】
　　阳之大过比隂则合故二与五皆有生象九二当大过之初得中而居柔与初密比而相与初既切比于二二复无应于上其相与可知是刚过之人而能以中自处用柔相济者也过刚则不能有所为九三是也得中用柔则能成大过之功九二是也杨者阳气易感之物阳过则枯矣杨枯槁而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能复生稊而无过极之失无所不利也在大过阳爻居隂则善二与四是也二不言吉方言无所不利未遽至吉也稊根也刘琨劝进表云生繁华于枯荑谓枯根也郑易亦作荑字与稊同
　　本义阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也
　　象曰老夫女妻过以相与也
　　老夫之説少女少女之顺老夫其相与过于常分谓九二初六隂阳相与之和过于常也
　　九三栋桡凶
　　夫居大过之时兴大过之功立大过之事非刚柔得中取于人以自辅则不能也既过于刚强则不能与人同常常之功尚不能独立况大过之事乎以圣人之才虽小事必取于人当天下之大任则可知矣九三以大过之阳复以刚自居而不得中刚过之甚者也以过甚之刚动则违于中和而拂于众心安能当大过之任乎故不胜其任如栋之桡倾败其室是以凶也取栋为象者以其无辅而不能胜重任也或曰三巽体而应于上岂无用柔之象乎曰言易者贵乎识势之重轻时之变易三居过而用刚巽既终而且变岂复有用柔之义应者谓志相从也三方过刚上能系其志乎本义三四二爻居卦之中栋之象也九三以刚居刚不胜其重故象桡而占凶
　　象曰栋桡之凶不可以有辅也
　　刚强之过则不能取于人人亦不能【一作肯】亲辅之如栋桡折不可支辅也栋当室之中不可加助是不可以有辅也
　　朱氏附録问大过栋桡是初上二隂不能胜四阳之重故有此象九三是其重刚不中自不能胜其任亦有此象两义自不同否曰是如此九三又是与上六正应亦皆不好不可以有辅自是过于刚强辅他不得九四栋隆只是隆便不桡乎下
　　九四栋隆吉有它吝
