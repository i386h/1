<!-- { "loadSidebar": true } -->
　　朱氏附録一隂一阳之谓道隂阳何以谓之道当离合看○一隂一阳之谓道则隂阳是气不是道所以为隂阳者乃道也若只言隂阳之谓道则隂阳是道今日一隂一阳则是所以循环者乃道也一阖一辟谓之变亦然又曰理则一而其形者则谓之噐其不形者则谓之道然而道非器不形器非道不立葢隂阳亦器也而所以隂阳者道也是以一隂一阳徃来不息而圣人指是以明道之全体也此一隂一阳之谓道之说也○问一隂一阳之谓道便是太极否曰隂阳只是隂阳道便是太极程子说所以一隂一阳者道也○或问一隂一阳之谓道曰以一日言之则昼阳而夜隂以一月言之则望前为阳望后为隂以一嵗言之则春夏为阳秋冬为隂从古至今恁地滚将去只是这个隂阳是孰使之然哉乃道也从此句下文分两脚此气之动为人为物浑是一个道理故人未生以前此理本善所以谓继之者善此则属阳气质既定为人为物所以谓成之者性此则属隂又曰一隂一阳此是天地之理如大哉乾元万物资始乃继之者善也乾道变化各正性命此成之者性也这一段是说天地生成万物之意不是说人性上事○问继之者善则是此理之流行未赋与在万物曰如两个轮只管转流动不已万物皆从此出来某尝喻之如两片磨中间一个磨心只管推转不已谷米四散撒出来所以为继之者善○程子言动静无端隂阳无始盖此亦且从动处说起若论着动以前又有静静以前又有动如云一隂一阳之谓道继之者善也这继字便是动之头若只一阖一辟而无继便是合杀了问继是动静之间否曰是静之终动之始也○化育流行未有定质者为阳此继之者善附着成形不可变易者为隂此成之者性大凡已成形后即渐衰息以至于尽所以属隂又曰继是接续不息之意成是凝成有主之意又曰继之者善也元亨是气之方行而未着于物也是上一截事成之者性也利贞是气之结成一物也是下一截事又曰继之者气之方出而未有所成之谓也善则理之方行而未有所立之名也阳之属也成则物之已成性则理之已立者也隂之属也问妙合之始便是继乾道成男坤道成女便是成曰动而生阳之时便有继防意至静而成隂方是成又曰继之者善便是公共防成之者性便是自家得防又曰继之者善如水之流行成之者性如水之止而成潭○问继之成之是道是器曰继之成之是器善与性是道○孟子言性善易却云一隂一阳上成之者性也如此则性与善却是二事曰一隂一阳是緫名道继之者善是二气五行之事成之者性是气化以后事○问性固是理然性之得名是就人生禀得言之否曰继之者善也成之者性也这个理在天地间时只是善无有不善者生物得来方始名曰性只是这个理在天则曰命在人则曰性○问孔子已说继善成性如何人尚未知性到得孟子方说出曰孔子说得细腻孟子说得踈略孟不曽推原源头不曽说上面一截只是说成之者性也○问程子曰人生而静以上不容说才说性时便已不是性也凡人说性只是说继之者善也孟子言人性善是也夫所谓继之者善也者犹水流而就下也曰此继之者善也指发处而言之也性之在人犹水之在山其清不可得而见也流出而见其清然后知其本清也所以孟子只说见孺子入井皆有怵惕恻隐之心处指以示人使知性之本善也易所谓继之者善也在性之先此所引继之者善也在性之后盖易以天道之流行者言此以人性之发见者言惟天道之流行如此所以性发见亦如此
　　仁者见之谓之仁知者见之谓之知百姓日用而不知故君子之道鲜矣【知音智不知之知如字鲜息浅反】
　　程氏附録一隂一阳之谓道自然之道也继之者善也出道则有用元者善之长也成之者却只是性各正性命者也故曰仁者见之谓之仁知者见之谓之知百姓日用而不知故君子之道鲜矣如此则亦无始亦无终亦无因甚有亦无因甚无亦无有处有亦无无处无○这个义理仁者又看做仁了也知者又看做知了也百姓又日用而不知此所以君子之道鲜矣此个亦不少亦不剰只是人看它不见也
　　本义仁阳知隂各得是道之一隅故随其所见而自为全体也日用不知则莫不饮食鲜能知味者又其毎下者也然亦莫不有是道焉或曰上章以知属乎天仁属乎地与此不同何也曰彼以清浊言此以动静言
　　朱氏附録此言万物各具是性但气禀不同各以性之所近者窥之故仁者只见得它发生流动处而便以为仁知者只见它贞静处而便以为知下此一等百姓日用之间习矣而不察所以君子之道鲜矣○此章自易与天地准以下只是言个阴阳至仁者见之谓之仁知者见之谓之知谓各随人气禀偏处见仁亦属阳知亦属阴此又分着阴阳如继之者善成之者性便是于造化流行处分阴阳此是指人气禀有偏处分属阴阳耳
　　显诸仁藏诸用鼓万物而不与圣人同忧盛德大业至矣哉
　　显诸仁止阴阳不测之谓神
　　程氏曰运行之迹生育之功显诸仁也神妙无方变化无迹藏诸用也天地不与圣人同忧天地不宰圣人有心也天地无心而成化圣人有心而无为天地圣人之盛徳大业可谓至矣富有溥博也日新无穷也生生相续变易而不穷也干始物而有象坤成物而体备法象着矣推数可以知来物通变不穷事之理也天下之有不离乎阴阳惟神也莫知其乡不测其为刚柔动静也
　　程氏附録鼓舞万物不与圣人同忧此天与人异处圣人有不能为天之所为处○鼔动万物圣人之神知则不可名○天理鼓动万物如此圣人循天理而欲万物同之所以有忧患○圣人人也故不能无忧天则不为桀亡者也又曰圣人有为之功天地不宰之功○王信伯云昔时问鼓万物而不与圣人同忧之意于张思叔思叔对曰尧舜其犹病诸后因侍伊川伊川问鼓万物而不与圣人同忧如何説则对以思叔之语伊川曰不然天地以无心故不忧圣人致有为之事故忧○或问老子言天地不仁圣人不仁如何曰谓天地不仁以万物为刍狗是也谓圣人不仁以百姓为刍狗非也圣人岂有不仁所患者不仁也天地何意于仁鼓舞万物而不与圣人同忧圣人则仁此其为能道也
　　本义显自内而外也仁谓造化之功徳之发也藏自外而内也用谓机缄之妙业之本也程子曰天地无心而成化圣人有心而无为
　　朱氏附録显诸仁是元亨诚之通藏诸用是利贞诚之复又曰显诸仁是用防迹藏诸用是仁防心显诸仁是流行发见处藏诸用是流行发见防物显诸仁千头万绪藏诸用只是一个物事作显诸仁防骨子显诸仁是继之者善也藏诸用是成之者性也天下万物万事其粲然发见处皆是显然者然一事自是一事一物自成一物便是用藏在这里如元亨利贞元亨是流行处利贞是流行防骨子流行个甚麽只是流行这贞而已此显诸仁藏诸用之谓也又曰显诸仁似恕藏诸用似忠显诸仁似一贯藏诸用藏诸用似一显诸仁如恻隐藏诸用似仁也恻隐羞恶辞逊是非显诸仁也仁义礼智藏诸用也只是这一个恻隐随事发见及至成那事时一事各成一仁此便是藏诸用其发用时在这道理中发去及至成这事时又只是这个道理此便是业业是事之已成处鼓万物而不与圣人同忧此正是显诸仁藏诸用防时节盛徳大业便是显诸仁藏诸用成就处又曰显诸仁似隐而费藏诸用似费而隐又曰显诸仁易说藏诸用极微难説这用字如横渠说一故神神字用字一防显诸仁如春生夏长发生彰露可见者藏诸用是所以生长者藏在里面而不可见又这个有作先后说处如元亨利贞之有作表里说处便是这里或问显诸仁藏诸用本义云显自内而外藏自外而内窃疑造化之功固有自内而外机缄之妙何以见其自外而内勉斋荅曰仁本是在内以其发出在外故谓之自内而外用本是在外以其藏归内故谓之自外而内如春夏之生长万物便是显诸仁至秋冬则敛成实便是藏诸用春夏是显秋冬所藏之仁秋冬是藏春夏所显之用○显诸仁徳之所以盛藏诸用业之所以成譬如一树一根生许多枝叶花实此是显诸仁处及至结实一枝成一个种子此是藏诸用处生生不已所谓日新也万物无不具此理所谓富有也又曰如此一穗禾其始只用一个母子少问成谷一个各自成得一个将去种植一个又自成一穗又开枝开叶去所以下文谓富有之谓大业○天地造化是自然圣人虽生知安行然毕竟是有心去做所以说不与圣人同忧明道二语最好天地无心而成化圣人有心而无为无心便是不忧成化便是鼓万物天地鼓万物亦何尝有心来○盛徳大业至矣哉是賛叹上面显诸仁藏诸用又曰盛徳大业至矣哉只是说易之理非指圣人而言
　　富有之谓大业日新之谓盛徳
　　本义张子曰富有者大而无外日新者乆而无穷朱氏附录先説个富有方始说日新此如说宇宙相似先有这物事方始相连相续去
　　生生之谓易
　　程氏附録所以谓万物一体者皆有此理只为从里来生生之谓易生则一时生皆完此理人则能推物则气昏推不得不可谓它物不与有也○生生之谓易生生之用则神也○天地隂阳其高下甚相背然必相须而为用也有隂便有阳有一便有二才有一二便有三一二之间便是三已徃便无穷老子亦言三生万物此是生生之谓易理自然如此维天之命于穆不已自是理自相续不已非是人为之如使可为虽使百万般安排也须是有息时只为无为故不息中庸言不见而章不动而变无为而成天地之道可一言而尽也
　　本义隂生阳阳生隂其变无穷理与书皆然也
　　成象之谓干爻法之谓坤【爻胡孝反今本作效晁氏曰按爻古文效字】本义爻呈也法谓造化之详密而可见者
　　朱氏附録既说盛徳大业又说它只管恁地生去所以接之以生生之谓易是渐说入易上去成象之谓干效法之谓坤干只略成一个形象到得坤便都呈见出许多法来又曰到坤处都细了万法一齐出见又曰成象之谓干效法之谓坤依旧只是隂阳凡属阳防便只有个象是方做未成形之意已成形便属隂成象便如日月星辰风霆之亦无个实体只是个悬象如此效者陈也如今人言効力之効法是一成已定之物可以形状见者如条法亦是实有一定已成之法干便略坤便详又曰成象之谓干此造化方有些显露处效法之谓坤则效其形法而可见以法言之大段详密矣效字难看如效顺效忠效诚之效有陈献防意思乾坤只是理理本无心自人而观犹必待干之成象而后坤能效法然理自如此本无相待
　　极数知来之谓占通变之谓事
　　本义占筮也事之未定者属乎阳也事行事也占之已决者属乎隂也极数知来所以通事之变张忠定公言公事有隂阳意盖如此
　　朱氏附録占出这事人便依它这个做便是通变之谓事看来圣人说到这处便说在占上去则此书分明是要做占用矣○自富有至效法是说其理如此用处却在极数与通变上面盖説上面许多道理要做这般用
　　隂阳不测之谓神
　　程氏附録日新之谓盛徳生生之谓易隂阳不测之谓神要思而得之○游定夫问伊川隂阳不测之谓神伊川曰贤是疑了问是拣难防问
