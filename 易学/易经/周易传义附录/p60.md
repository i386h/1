<!-- { "loadSidebar": true } -->
　　传阳长将极隂消将尽独一隂处穷极之地是众君子得时决去危极之小人也其势必须消尽故云无用号咷畏惧终必有凶也
　　本义隂柔小人居穷极之时党已尽无所号呼终必有凶也占者有君子之德则其敌当之不然反是
　　象曰无号之凶终不可长也
　　传阳刚君子之道进而益盛小人之道既巳穷极自然消亡岂复能长久乎虽号咷无以为也故云终不可长也先儒以卦中有孚号惕号欲以无号为无号作去声谓无用更加号令非也一卦中适有两去声字一平声字何害而读易者率皆疑之或曰圣人之于天下虽大恶未尝必絶之也今使之无号谓必有凶可乎曰夬者小人之道消亡之时也决去小人之道岂必尽诛之乎使之变革乃小人之道亡也道亡乃其凶也
　　朱氏附録夬卦号字皆是作戸羔反惟孚号只作去声读看来亦只当平声○问夬卦辞言孚号九二言惕号上九言无号取象之义如何曰卦有兊体兑为口故多言号也○问以五阳决一隂君子盛而小人衰之势而卦辞则曰告自邑不利即戎初九壮于前趾则徃不胜九二惕号则有戎勿恤壮于頄则凶牵羊则悔亡中行无咎岂去小人之道须先自治而严厉戒惧不可安肆邪曰观上六一爻则小人势穷无号有凶之时而君子去之之道犹当如此严谨自做手脚盖不可以其势衰而安意自肆也其为戒深矣
　　【巽下干上】
　　传姤序卦夬决也决必有遇故受之以姤姤遇也决判也物之决判则有遇合本合则何遇姤所以次夬也为卦干上巽下以二体言之风行天下天之下者万物也风之行无不经触乃遇之象又一隂始生于下隂与阳遇也故为姤
　　姤女壮勿用取女【姤古豆反取七喻反同】
　　传一隂始生自是而长渐以盛矣是女之将长壮也隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也女渐壮则失男女之正家道败矣姤虽一隂甚微然有渐壮之道所以戒也
　　本义姤遇也决尽则为纯干四月之卦至姤然后一隂可见而为五月之卦以其本非所望而卒然值之如不期而遇者故为遇遇巳非正又一隂而遇五阳则女德不贞而壮之甚也取以自配必害乎阳故其象占如此
　　朱氏附録不是说隂渐长为女壮乃是一隂遇五阳
　　曰姤遇也柔遇刚也
　　传姤之义遇也卦之为姤以柔遇刚也一隂方生始与阳相遇也
　　本义释卦名
　　勿用取女不可与长也
　　传一隂既生渐长而盛隂盛则阳衰矣取女者欲长久而成家也此渐盛之隂将消胜于阳不可与之长久也凡女子小人夷狄势茍渐盛何可与久也故戒勿用取如是之女
　　本义释卦辞
　　天地相遇品物咸章也
　　传隂始生于下与阳相遇天地相遇也隂阳不相交遇则万物不生天地相遇则化育庶品物咸章万物章明也
　　本义以卦体言
　　朱氏附録大率姤是一个女遇五阳是个不正当防如人尽夫也之事圣人去这里又看见得天地相遇防道理出来
　　刚遇中正天下大行也
　　传以卦才言也五与二皆以阳刚居中与正以中正相遇也君得刚中之臣臣遇中正之君君臣以刚阳遇中正其道可以大行于天下矣
　　本义指九五
　　朱氏附録问姤卦曰姤是不好防卦然天地相遇品物咸章刚遇中正天下大行却又甚好盖天地相遇又是别取一义刚遇中正只取九五或谓亦以九二言非也
　　姤之时义大矣哉
　　传賛姤之时与姤之义至大也天地不相遇则万物不生君臣不相遇则政治不兴圣贤不相遇则道德不亨事物不相遇则功用不成姤之时与义皆甚大也
　　本义几微之际圣人所谨
　　朱氏附録问姤之时义大矣哉本义云几微之际圣人所谨与伊川说不同何也曰上面说天地相遇至天下大行也正是好时节而不好之渐已生于微矣故当谨于此
　　象曰天下有风姤后以施命诰四方
　　传风行天下无所不周为君后者观其周徧之象以施其命令周诰四方也风行地上与天下有风皆为周徧庶物之象而行于地上徧触万物则为观经歴观省之象也行于天下周徧四方则为姤施命令之象也诸象或称先王或称后或称君子大人称先王者先王所以立法制建国作乐省方敕法闭关育物享帝皆是也称后者后王之所为也财成天地之道施命诰四方是也君子则上下之通称大人者王公之通称
　　初六系于金柅贞吉有攸徃见凶羸豕孚蹢躅【柅乃履反又女纪反羸劣随反蹢益反躅録反】
　　传姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚强之至也止之以金柅而又系之止之固也固止使不得进则阳刚贞正之道吉也使之进徃则渐盛而害于阳是见凶也羸豕孚蹢躅圣人重为之戒言隂虽甚微不可忽也豕隂躁之物故以为况羸弱之豕虽未能强猛然其中心在乎蹢躅蹢躅跳踯也隂微而在下可谓羸矣然其中心常在乎【一无乎字】消阳也君子小人异道小人虽微弱之时未尝无害君子之心防于微则无能为矣
　　本义柅所以止车以金为之其刚可知一隂始生静正则吉徃进则凶故以二义戒小人使不害于君子则有吉而无凶然其势不可止也故以羸豕蹢躅晓君子使深为之备云
　　朱氏附録金柅或以为止车物或以为丝衮不可晓
　　象曰系于金柅柔道牵也
　　传牵者引而进也隂始生而渐进柔道方牵也系之于金柅所以止其进也不使进则不能消正道乃贞吉也
　　本义牵进也以其进故止之
　　九二包有鱼无咎不利宾
　　传姤遇也二与初密比相遇者也在它卦则初正应于四在姤则以遇为重相遇之道主于专一二之刚中遇固以诚然初之隂柔羣阳在上而又有所应者其志所求也隂柔之质鲜克贞固二之于初难得其诚心矣所遇不得其诚心遇道之乖也包者苴裹也鱼隂物之美者阳之于隂其所説美故取鱼象二于初若能固畜之如包苴之有鱼则于遇为无咎矣賔外来者也不利賔包苴之鱼岂能及宾谓不可更及外人也遇道当专一二则杂矣
　　本义鱼隂物二与初遇为包有鱼之象然制之在已故犹可以无咎若不制而使遇于众则其为害广矣故其象占如此
　　象曰包有鱼义不及宾也
　　传二之遇初不可使有二于外当如包苴之有鱼包苴之鱼义不及于宾客也
　　九三臀无肤其行次且厉无大咎
　　传二与初既相遇三说初而密比于二非所安也又为二所忌恶其居不安若臀之无肤也处既不安则当去之而居姤之时志求乎遇一隂在下是所欲也故处虽不安而其行则又次且也次且进难之状谓不能遽舎也然三刚正而处巽有不终迷之义若知其不正而懐危惧不敢妄动则可以无大咎也非义求遇固巳有咎矣知危而止则不至于大【一有咎也】也
　　本义九三过刚不中下不遇于初上无应于上居则不安行则不进故其象占如此然既无所遇则无隂邪之伤故虽危厉而无大咎也
　　象曰其行次且行未牵也
　　传其始志在求遇于初故其行迟迟未牵不促其行也既知危而改之故未至于大咎也
　　九四包无鱼起凶
　　传包者所裹蓄也鱼所美也四与初为正应当相遇者也而初已遇于二矣失其所遇犹包之无鱼亡其所有也四当姤遇之时居上位而失其下下之离由已之失德也四之失者不中正也以不中正而失其民所以凶也曰初之从二以比近也岂四之罪乎曰在四而言义当有咎不能保其下由失道也岂有上不失道而下离者乎遇之道君臣民主夫妇朋友皆在焉四以下睽故主民而言为上而下离必有凶变起者将生之谓民心既离难将作矣
　　本义初六正应巳遇于二而不及于已故其象占如此
　　象曰无鱼之凶逺民也【逺万反】
　　传下之离由已致之逺民者已逺之也为上者有以使之离也
　　本义民之去巳犹已逺之
　　朱氏附録包无鱼又去这里见得个君民防道理阳在上为君隂在下为民
　　九五以杞包含章有陨自天
　　传九五下亦无应非有遇也然得遇之【一有之字】道故终必有遇夫上下之遇由相求也杞髙木而叶大处髙体大而可以包物者杞也美实之在下者也美而居下者侧微之贤之象也九五尊居君位而下求贤才以至髙而求至下犹以杞叶而包能自降屈如此又其内蕴中正之徳充实章美人君如是则无有不遇所求者也虽屈已求贤若其德不正贤者不屑也故必含畜章美内积至诚则有陨自天矣犹云自天而降言必得之也自古人君至诚降屈以中正之道求天下之贤未有不遇者也髙宗感于梦寐文王遇于渔钓皆由是道也程氏附録髙宗好贤之意与易姤卦同九五以杞包含章有陨自天杞生于最髙处美物生低处以杞包则至尊逮下之意也既能如此自然有贤者出故有陨自天也后人遂有天祐生贤佐之说
　　本义隂物之在下者甘美而善溃杞髙大坚实之木也五以刚阳中正主卦于上而下防始生必溃之隂其象如此然隂阳迭胜时运之常若能含晦章美静以制之则可以回造化矣有陨自天本无而倏有之象也
　　朱氏附録有陨自天言能回造化则阳气复自天而陨复生上来都换了这时节
　　象曰九五含章中正也
　　传所谓含章谓其含蕴【一无蕴字】中正之德也德充实则成章而有光辉
　　有陨自天志不舎命也【舎音舍】
　　传命天理也舎违也至诚中正屈已求贤存志合于天理所以有陨自天必得之矣
　　上九姤其角吝无咎
　　传至刚而在最上者角也九以刚居上故以角为象人之相遇由降屈以相从和顺以相接故能合也上九髙亢而刚极人谁与之以此求遇固可吝也已则如是人之逺之非它人之罪也由己致之故无所归咎
　　本义角刚乎上者也上九以刚居上而无位不得其遇故其象占与九三
　　象曰姤其角上穷吝也
　　传既处穷上刚亦极矣是上穷而致吝也以刚极居髙而求遇不亦难乎
　　朱氏附録姤卦上五爻皆阳下面只一隂生五阳便立不住了
　　【坤下兊上】
　　传萃序卦姤者遇也物相遇而后聚故受之以萃萃者聚也物相防遇则成羣聚萃所以次姤也为卦泽上于地水之聚也故为萃不言泽在地上而云泽上于地言上于地则为方聚之义也
　　萃亨王假有庙【假更白反同】
　　传王者萃聚天下之道至于有庙极【一无极字】也羣生至众也而可一其归仰人心莫知其乡也而能致其诚敬神之不可度也而能致其来格天下萃合人心緫摄众志之道非一其至大莫过于宗庙故王者萃天下之道至于有庙则萃道之至也祭祀之报本于人心圣人制礼以成其德耳故豺獭能祭其性然也萃下有亨字羡文也亨字自在下与涣不同涣则先言卦才萃乃先言卦义辞甚明
　　程氏附録古人祭祀用尸极有深意不可不深思盖人之意气既散孝子求神而祭无尸则不享无主则不依故易于涣萃皆言王假有庙即涣散之时事也魂气必求其而依之人与人既为骨肉又为一家之已与尸各既已洁齐至诚相通以此求神冝其享之后世不知此【一有道字】以尊卑之势遂不肯行耳
　　利见大人亨利贞
