<!-- { "loadSidebar": true } -->
　　本义九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧徃来不能正固而累于私感则但其朋类从之不复能及远矣朱氏附録问贞吉悔亡易传云贞者虚中无我之谓本义云贞者正而固不同何也曰熹寻常解经只要依训诂说字如贞字作正而固子细玩索自有滋味若晓得正而固则虚中无我亦在里面○问咸九四传说虚心贞一处全似敬曰盖尝有语曰敬心之贞也○系辞解咸九四据爻义看上文说贞吉悔亡贞字甚重程子谓圣人感天下如雨旸寒暑无不通无不应者贞而巳矣所以感人者果贞矣则吉而悔亡盖天下本无二理果同归矣何患乎殊果一致矣何患乎百虑所以重言何思何虑也○易咸感处伊川说得未备徃来自还他有自然之理惟正静为主则吉而悔亡至于憧憧则私意为主而思虑之所及者朋从所不及者不从矣是以事未至则迎之事已过则将之全掉脱不下今人皆病于无公平之心万物之来少有私杂焉则防于所偏重○问徃来是心中憧憧然徃来犹言徃来于懐否曰非也下文分明说日徃则月来月徃则日来寒徃则暑来暑徃则寒来安得为心中之徃来伊川说微倒了所以致人疑这个只是对日徃则月来底说个是自然之徃来此憧憧者是加私意不好底徃来憧憧只是加一个忙迫底心不能顺自然之理犹言助长正心与计获相似方徃时又便要来方来时又便要徃只是一个忙○问憧憧徃来朋从尔思莫是此感彼应憧憧是添一个心否曰徃来固是感应憧憧是一心方欲感他一心又欲他来应如正其义便欲谋其利明其道便欲计其功又如赤子入井之时此心方怵惕要去救他又欲他父母道我好这便是憧憧底意○圣人未尝不教人思只是不可憧憧这便是私了感应自有个自然底道理何必思他若是义理不可不思○问明道云莫若廓然而大公物来而顺应如何曰廓然大公便不是憧憧物来顺应便不是朋从尔思此只是比而不周周而不比之意○问伊川解屈伸徃来一段以屈伸为感应屈伸之与感应若不相似何也曰屈则感伸伸则感屈此自然之理也今以鼻息观之出则必入感出也入则又出感入也故曰感则有应应复为感所感复有应屈伸非感应而何○凡在天地之间无非感应之理造化与人事皆是感应且如雨旸雨不成只管雨便感得一个旸出来旸不成只管旸旸已是应处又感得雨来是所感复有应所应复为感寒暑昼夜无非此理至如人夜睡不成只管睡不起至晓须着起来一日运动向晦亦须当息凡一死一生一出一入一徃一来一语一黙皆是感应中人之性半善半恶有善则有恶古今天下有一盛必有一衰圣人在上兢兢业业必曰保治及到衰废自是整顿不起然不成一向如此必有兴起时节○父慈则感得子愈孝子孝则感得父愈慈其理亦只一般○问感通曰感是事来感我通是自家受他感处之意○易传中说过此以徃未之或知也之意为学正如推车子相似才用力推得动了便自转将去更不费力
　　象曰贞吉悔亡未感害也憧憧徃来未光大也传贞则吉而悔亡未为私感所害也系私应则害于感矣憧憧徃来以私心相感感之道狭矣故云未光大也
　　本义感害言不正而感则有害也
　　九五咸其脢无悔【脢武杯反又音每】
　　传九五尊位当以至诚感天下而应二比上若系二而说上则偏私浅狭非人君之道岂能感天下乎脢背肉也与心相背而所不见也言能背其私心感非其所见而说者则得人君感天下之正而无悔也
　　本义脢背肉在心上而相背不能感物而无私系九五适当其处故取其象而戒占者以能如是则虽不能感物而亦可以无悔也
　　朱氏附録问程传曰感非其所见而说者此是任贞一之理则如此曰武王不泄迩不忘逺是其心量该遍故周流如此是此义也
　　象曰咸其脢志末也
　　传戒使背其心而咸脢者为其存心【一作志】浅末系二而说上感于私欲也
　　本义志末谓不能感物
　　上六咸其辅颊舌
　　传上隂柔而说体为说之主又居感之极是其欲感物之极也故不能以至诚感物而发见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也
　　本义辅颊舌皆所以言者而在身之上上六以隂居说之终处感之极感人以言而无其实又兊为口舌故其象如此凶咎可知
　　象曰咸其辅颊舌滕口说也【说如字又始锐反】
　　传唯至诚为能感人乃以柔说腾扬于口舌言说岂能感于人乎
　　本义滕腾通用
　　朱氏附録否泰咸恒损益既济未济此八卦首尾皆是一义如咸皆是感动之义之类问咸内卦艮艮止也何以皆说动曰艮虽是止然咸有交感之义都是要动所以都说动卦体虽是动然才动便不吉动之所以不吉者以其内卦属艮也○艮咸二卦皆就人身取义皆主静如艮其趾能止其动便无咎艮其腓腓亦动物故止之不拯其随是不能拯止其随限而动也故其心不快限即腰所在咸其拇自是不合动咸其腓亦是欲随股而动动则凶不动则吉○咸就人身取象看来便也是有些取象说咸上一画如人口中三画有腹背之象下有人脚之象艮就人身取象便也如此上一阳画有头之象中二隂有口之象所以艮其辅于五爻见内卦之下亦有足之象又曰咸艮皆以人身为象但艮卦又差一位
　　【巽下震上】
　　传恒序卦夫妇之道不可以不乆也故受之以恒恒久也咸夫妇之道夫妇【一有之道字】终身不【一有可字】变者也故咸之后受之以恒也咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少为深切论尊卑之叙则长当谨正故兊艮为咸而震巽为恒也男在女上男动于外女顺于内人理之常故为恒也又刚上柔下雷风相与巽而动刚柔相应皆恒之义也
　　程氏附録咸恒体用也体用无先后
　　恒亨无咎利贞利有攸徃
　　传恒者常久也恒之道可以亨通恒而能亨乃无咎也恒而不可以亨非可恒之道也为有咎矣如君子之恒于善可恒之道也小人恒于恶失可恒之道也恒所以能亨由贞正也故云利贞夫所谓恒谓可常久之道非守一隅而不知变也故利于有徃唯其有徃故能恒也一定则不能常矣又常久之道何徃不利
　　本义恒常久也为卦震刚在上巽柔在下震雷巽风二物相与巽顺震动为巽而动二体六爻隂阳相应四者皆理之常故为恒其占为能久于其道则亨而无咎然又必利于守正则乃为得所常久之道而利有所徃也
　　彖曰恒久也
　　传恒者常久之义也
　　刚上而柔下雷风相与巽而动刚柔皆应恒
　　传卦才有此四者成恒之义也刚上而柔下谓干之初上居于四坤之初【一作四】下居于初刚爻上而柔爻下也二爻易处则成震巽震上巽下亦刚上而柔下也刚处上而柔居下乃恒道也雷风相与雷震则风发二者相须交助其势故云相与乃其常也巽而动下巽顺上震动为以巽而动天地造化恒久不已者顺动而已巽而动常久之道也动而不顺岂能常也刚柔皆应【一有恒字】一卦刚柔之爻皆相应刚柔相应理之常也此四者恒之道也卦所以为恒也
　　本义以卦体卦象卦德释卦名义或以卦变言刚上柔下之义曰恒自丰来刚上居二柔下居也亦通
　　恒亨无咎利贞久于其道也
　　传恒之道可致亨而无过咎但所恒宜得其正失正则非可恒之道也故曰久于其道其道可恒之正道也不恒其德与恒于不正皆不能亨而有咎也
　　天地之道恒久而不已也
　　传天地之所以不已盖有恒久之道人能恒于可恒之道则合天地之理也
　　本义恒固能亨且无咎矣然必利于正乃为久于其道不正则久非其道矣天地之道所以长久亦以正而已矣
　　朱氏附録正便能久天地之道恒久而不已这个只是说久
　　利有攸徃终则有始也
　　传天下【一作地】之理未有不动而能恒者也动则终而复始所以恒而不穷凡天地所生之物虽山岳之坚厚未有能不变者也故恒非一定之谓也一定则不能恒矣唯随时变易乃常道也故云利有攸徃明理之如是惧人之泥于常也
　　本义久于其道终也利有攸徃始也动静相生循环之理然必静为主也
　　朱氏附録恒非一定之谓故昼则必夜夜而复昼寒则必暑暑而复寒若一定则不能恒也其在人冬日则饮汤夏日则饮水可以仕则仕可以止则止今日道合便从明日不合则去又如孟子辞齐王之金而受薛宋之馈皆随时变易故可以为常也○问易传云恒非一定之谓一定则不能恒矣惟随时变易乃常道也窃谓有不一定而随时变易者有一定而不可变易者曰他政是论物理之终始变易所以为恒而不穷处然所谓不易者亦须有变通乃能不穷如君尊臣卑分固不易然上下不交也不得父子固是亲亲然所谓命士以上父子皆异宫则又有变焉惟其如此所以为恒论其体终是常然体之常所以为用之变用之变所以为体之常又曰能常而后能变能常而不已所以能变及其变也常亦只在其中伊川却说变而后能常非是
　　日月得天而能久照四时变化而能久成圣人久于其道而天下化成观其所恒而天地万物之情可见矣
　　传此极言常理日月隂阳之精【一有二字】气耳唯其顺天之道徃来盈缩故能久照而不已得天顺天理也四时隂阳之气耳徃来变化生成万物亦以得天故常久不巳圣人以常久之道行之有常而天下化之以成美俗也观其所恒谓观日月之久照四时之久成圣人之道所以能常久之理观此则天地万物之情理可见矣天地常久之道天下常久之理非知道者孰能识之
　　本义极言恒久之道
　　朱氏附録物各有个情有个人在此决定是有羞恶恻隠是非辞逊之情性只是个物事情却多般或起或灭然而头面却只一般长长恁地这便是观其所恒而天地万物之情可见之义乃若其情只是去情上面看
　　象曰雷风恒君子以立不易方
　　君子观雷风相与成恒之象以常久其德自立于大中常久之道不变易其方所也
　　初六浚恒贞凶无攸利
　　传初居下而四为正应柔暗之人能守常而不能度势四震体而阳性以刚居高志上而不下又为二三所隔应初之志异乎常矣而初乃求望之深是知常而不知变也浚深之也浚恒谓求恒之深也守常而不度势求望于上之深坚固守此凶之道也泥常如此无所徃而利矣世之责望故素而至悔咎【一作吝】者皆浚恒者也志既上求之深是不能恒安其处者也柔微而不恒安其处亦致凶之道凡卦之初终浅与深微与盛之地也在下而求深亦不知时矣
　　本义初与四为正应理之常也然初居下而在初未可以深有所求四震体而阳性上而不下又为二三所隔应初之意异乎常矣初之柔暗不能度势又以隂居巽下为巽之主其性务入故深以常理求之浚恒之象也占者如此则虽正亦凶而无所利矣
　　象曰浚恒之凶始求深也
　　传居恒【一作常】之始而求望于上之深是知常而不知【一无知字】度势之甚也所以凶隂暗不得恒之冝也程氏附録或问刘蕡曰浚恒之凶始求深也曰然则冝如何曰尺蠖之屈以求伸也疎逖小臣一旦欲以新闻旧难矣
　　九二悔亡
