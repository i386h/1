<!-- { "loadSidebar": true } -->
　　彖曰屯刚柔始交而难生动乎险中【难乃旦反卦内同】以云雷二象言之则刚柔始交也以坎震二体言之动乎险中也刚柔始交未能通畅则艰屯故云难生又动于险中为艰屯之义
　　大亨贞雷雨之动满盈
　　所谓大亨而贞【一作正】者雷雨之动满盈也隂阳始交则艰屯未能通畅及其和洽则成雷雨满盈于天地之闲生物乃遂屯有大亨之道也所以能大亨由夫【一无夫字】贞也非贞固安能出屯人之处屯有致大亨之道亦在夫【一无夫字】贞固也
　　天造草昧冝建侯而不宁
　　上文【一有既字】言【一有夫字】天地生物之义【一有是以字】此言时事天造谓时运也草草乱无伦序昧冥昧不明当此时运所冝建立辅助则可以济屯虽建侯自辅又当忧勤兢畏不遑宁处圣人之深戒也本义屯刚柔始交而难生以二体释卦名义始交谓震难生谓坎动乎险中大亨贞以二体之德释卦辞动震之为也险坎之地也自此以下释元亨利贞乃用文王本意雷雨之动满盈天造草昧冝建侯而不宁以二体之象释卦词雷震象雨坎象天造犹言天运草杂乱昧冥晦也隂阳交而雷雨作杂乱冥晦塞乎两闲天下未定名分未明冝立君以统治而未可遽谓安宁之时也不取初九爻义者取义多端姑举其一也
　　朱氏附録问屯彖辞曰刚柔始交而难生本义云始交谓震难生谓坎程以云雷之象为始交谓震始交于下坎始交于中如何曰刚柔始交只指震言所谓震一索而得男也此三句各有所指刚柔始交而难生是以二体释卦名义动乎险中大亨贞是以二体之德释卦辞雷雨之动满盈天造草昧冝建侯而不宁是以二体之象释卦辞只如此看甚明縁后来说者交杂混了故觉语意重复○刚柔始交是震此是山说○易中说卦爻多只是说刚柔这是半就人事上说去连隂阳上面不全就隂阳上说卦爻是有形质了隂阳全是气彖辞所说刚柔半在人事上○问屯彖本义下有云自此以下释元亨利贞皆用文王本意何也曰文王本意说乾元亨利贞只是说乾道大通而至正故筮得者其占当得大通而利于正固至孔子方作四德言后人不知将谓文王作易便作四德说即非也如屯卦所谓元亨利贞者以其能动即可以亨而在险则冝守正故筮得之者其占为大亨而利于正初非谓德也故孔子释此彖辞只曰动乎险中大亨贞是用文王本意释之也○雷雨之动满盈亦是郁塞防意思○天造草昧冝建侯而不宁孔子又是别发出一道理说当此扰攘之时不可无君故须立君○问冝建侯而不宁岂以有动而遇险之象邪曰圣人见有此象故又因以为戒曰冝立君而又不可遽谓安宁也
　　象曰云雷屯君子以经纶
　　传坎不云雨而云云者云为雨而未成者也未能成雨所以为屯君子观屯之象经纶天下之事以济于屯【一无屯字】难经纬纶缉谓营为也
　　本义坎不言水而言云者未通之意经纶治丝之事经引之纶理之也屯难之世君子有为之时也朱氏附録问屯需二象皆隂阳未和洽成雨之象也然屯言君子以经纶而需乃言饮食宴乐何也曰需是缓意在他无所致力只得饮食宴乐屯是物之始生象草木初出地之状其初出时欲破地面而出不无龃龉艰难故当为经纶其义所以不同也
　　初九磐桓利居贞利建侯
　　初以阳爻在下乃刚明之才当屯难之世居下位者也未能便往济屯故磐桓也方屯之初不磐桓而遽进则犯难矣故冝居正而固其志凡人处屯难则鲜能守正苟无贞固之守则将失义安能济时之屯乎居屯之世方屯于下所冝有助乃居屯济屯之道也故取建侯之义谓求辅助也本义磐桓难进之貌屯难之初以阳在下又居动体而上应隂柔险陷之爻故有磐桓之象然居得其正故其占利于居贞又本成卦之主以阳下隂为民所归侯之象也故其象又如此而占者如是则利建以为侯也
　　朱氏附録问屯彖云利建侯而本义取初九阳居隂下为成卦之主何也曰此彖辞一句盖取初九一爻之义初九一爻盖成卦之主也一阳居二隂之下有以贤下人之象有为民归往之象【隂从阳也】故冝立君故象曰以贵下贱大得民也此意甚好○问初九利建侯注云占者如是则利建以为侯此爻之占与卦辞异未知其指曰卦辞通论一卦所谓侯者乃属他人即爻之初九也爻辞专言一爻所谓侯者乃其自已故不同也○问屯利建侯此占恐与乾卦利见大人同例亦是占者与爻相为主賔也曰然但此亦大防如此到占得时又看如何若是自卜为君者得之则所谓建侯者乃已也若是大臣卜立君者得之则所谓建侯者乃君也縁易本不是个绷定防文字所以曰不可为典要问占者固如此恐作易者须有定论曰也只是看一时闲见得个意思如何耳
　　象曰虽磐桓志行正也
　　贤人在下时苟未利虽磐桓未能遂往济时之屯然有济屯之志与济屯之用志在行其正也
　　以贵下贱大得民也【下遐嫁反】
　　九当屯难之时以阳而来居隂下为以贵下贱之象方屯之时隂柔不能自存有一刚阳之才众所归从也更能自处卑下所以大得民也或疑方屯于下何有贵乎夫以刚明之才而下于隂柔以能济屯之才而下于不能乃以贵下贱也况阳之于隂自为贵乎
　　六二屯如邅如乗马班如匪寇防媾女子贞不字十年乃字【邅张连反媾古后反六四同】
　　传二以隂柔居屯之世虽正【一作五】应在上而逼于初刚故屯难邅回如辞【一有助字】也乘马欲行也欲从正应而复班如不能进也班分布之义下马为班与马异处也二当屯世虽不能自济而居中得正有应在上不失义者也然逼近于初隂乃阳所求柔者刚所陵柔当屯时固难自济又为刚阳所逼故为难也设匪逼于寇难则往求于防媾矣防媾正应也寇非理而至者二守中正不茍合于初所以不字茍贞【一作正】固不易至于十年屯极必通乃获正应而字育矣以女子隂柔苟能守其志节久必获通况君子守道不囘乎初为贤明刚正之人而为寇以侵逼于人何也曰此自据二以柔近刚而为义更不计初之德如何也易之取义如此本义班分布不进之貌字许嫁也礼曰女子许嫁笄而字六二隂柔中正有应于上而乘初刚故为所难而邅囘不进然初非为寇也乃求与已为防媾耳但巳守正故不之许至于十年数穷理极则妄求者去正应者合而可许矣爻有此象故因以戒占者
　　朱氏附録问初九以阳在下而居动体上应六四隂柔险陷之爻固为磐桓之象然六二屯如邅如乘马班如亦似有磐桓意曰磐桓只是欲进而难进貌若六二则有险难矣盖乘初九之刚下为阳逼故为所难而邅囘不进○问匪寇防媾程传谓设匪逼于寇难则往求于防媾此说如何曰某旧二十许嵗时读至此便疑此语有病只是别无他说可据只得且随他说然每不满后来方见得不然盖此四字文义不应必如此费力解也六二乘初九之刚下为阳所逼然非为寇也乃来求巳为防媾耳此防媾与巳皆正指六二也○耿氏解女子贞不字作许嫁笄而字贞不字者谓未许嫁也却与防媾之义相通亦说得有理伊川说作字育之字○问十年乃字曰易中此等取象不可晓如说十年三年七日八月等处皆必有所指但今不可穿凿姑阙之可也
　　象曰六二之难乘刚也十年乃字反常也【难乃旦反】六二居屯之时而又乘刚为刚阳所逼是其患难也至于十年则难久必通矣乃得反其常与正应合也十数之终也
　　六三即鹿无虞惟入于林中君子几不如舎往吝【几音机舎音舍象同】
　　六三以隂【一无隂字】柔居刚柔既不能安屯居刚而不中正则妄动虽贪于所求既不足以自济又无应援将安之乎如即鹿而无虞人也入山林者必有虞人以导之无导之者则惟陷入于林莽中君子见事之几微不若舎而勿逐往则徒取穷吝而已
　　本义隂柔居下不中不正上无正应妄行取困为逐鹿无虞陷入林中之象君子见几不如舎去若往逐不舍必致羞吝戒占者冝如是也
　　朱氏附録问即鹿无虞曰虞只是虞人六三隂柔在下而居阳位隂不安于隂则贪求阳欲乘隂即妄行故不中不正又上无正应妄行取困所以为即鹿无虞陷入林中之象
　　象曰即鹿无虞以从禽也君子舍之往吝穷也传事不可而妄动以从欲也无虞而即鹿以贪禽也当屯之时不可动而动犹无虞而即鹿以有从禽之心也君子则见几而舍之不从若往则可吝而困穷【一作穷困】也
　　六四乘马班如求防媾往吉无不利
　　传六四以柔顺居近君之位得于上者也而其才不足以济屯故欲进而复止乘马班如也巳既不足以济时之屯若能求贤以自辅则可济矣初阳刚【一作刚阳】之贤乃是正应已之防媾也若求此阳刚【一作刚阳】之婚媾徃与共辅阳【一无阳字】刚中正之君济时之屯则吉而无所不利也居公卿之位已之才虽不足以济时之屯若能求在下之贤亲而用之何所不济哉
　　本义隂柔居屯不能上进故为乘马班如之象然初九守正居下以应于巳故其占为下求婚媾则吉也
　　朱氏附録问六四求婚媾此婚媾疑指初九之阳婚媾是隂何得阳亦可言曰婚媾通指隂阳但程传谓六四徃求初九之婚媾恐未然也
　　象曰求而往明也
　　传知巳不足求贤自辅而后往可谓明矣居得致之地【一作位】巳不能而遂已至暗者也
　　九五屯其膏小贞吉大贞凶
　　传五居尊得正而当屯时若有刚明之贤为之辅则能济屯矣以其无臣也故屯其膏人君之尊虽屯难之世于其名位非有损也唯其施为有所不行德泽有所不下是屯其膏人君之屯也既膏泽有所不下是威权不在已也威权去已而欲骤正之求凶之道鲁昭公髙贵乡公之事是也故小贞则吉也小贞则渐正之也若盘庚周宣脩德用贤复先王之政诸侯复朝谓以道驯致为之不暴也又非恬然不为若唐之僖昭也不为则常屯以至于亡矣
　　本义九五虽以阳刚中正居尊位然当屯之时陷于险中虽有六二正应而隂柔才弱不足以济初九得民于下众皆归之九五坎体有膏润而不得施为屯其膏之象占者以处小事则守正犹可获吉以处大事则虽正而不免于凶
　　朱氏附録伊川易解也失契勘说屯其膏云又非恬然不为若唐之僖昭也这两人全不同一人是要做事一人是不要做与小黄门啗果食度日呼田令孜为阿父
　　象曰屯其膏施未光也【施式防反】
　　传膏泽不下及是其德施未能光大也人君之屯也
　　上六乘马班如泣血涟如
　　传六以隂柔居屯之终在险之极而无应援居则不安动无所之乘马欲往复班如不进穷厄之甚至于泣血涟如屯之极也若阳刚而有助则屯既极可济矣
　　本义隂柔无应处屯之终进无所之忧惧而巳故其象如此
　　象曰泣血涟如何可长也
　　屯难穷极莫知所为故至泣血颠沛如此其能长久乎夫卦者事也爻者事之时也分三而又两之足以包括众理引而伸之触类而长之天下之能事毕矣
　　朱氏附録屯是隂阳未通之时蹇是流行至中有蹇滞困则穷矣












　　周易义附録卷二上
<经部,易类,周易传义附录>
　　钦定四库全书
　　周易义附録卷二下　　　宋　董楷　撰
　　上经
　　【坎下艮上】
