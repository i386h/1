<!-- { "loadSidebar": true } -->
　　钦定四库全书　　　　经部一
　　周易义附録　　　　易类
　　提要
　　【臣】等谨案周易义附録十四卷宋董楷撰楷字正叔台州临海人寳祐四年进士官至吏部郎中其学出于陈器之器之出于朱子故其説易惟以洛闽为宗是编成于咸淳丙辰合程子朱子本义为一书而采二字之遗説附録其下意在理数兼通又引程朱之语以羽翼程朱亦愈于逞臆凿空务求竒于旧説之外者惟程子用王弼本而朱子本义则用吕祖谦所定古本楷以程子在前遂割裂朱子本义附程之后沿及明永乐中胡广等撰周易大全亦仍其误至成矩专刻本义亦用程之次序乡塾之士遂不复知有古经则楷肇其端也然楷本以经文平书而十翼之文则下一格书之其本义无所附丽者则仿诸经疏文某句至某句之例朱书其目以明之犹为有别今本经一例平书而本义亦意为割缀则愈失愈逺又非楷所及料矣乾隆四十五年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀









　　周易义附録原序
　　昔者圣人之作易也因河图而画卦命爻因卦爻而取象系辞更三圣人而卦爻象辞始备其要皆依卜筮以为教使天下后世之人得以决嫌疑定犹豫不迷于吉凶悔吝之途而已至夫子彖与大小象之辞则推明其所以为卦爻象辞之理而大之书又自夫卦爻象辞以推极乎阴阳变化性命道徳之蕴奥而河图大衍之数太极两仪四象八卦相生之序蓍策分揲挂扐之法无不备具其所以承三圣开来学功至大也及秦焚灭典籍此书以卜筮得不亡而千余年间诸儒无有能明其义者于是借异端空妙之说而欲阐夫极深研几之防以术数拘泥之学而欲究夫开物成务之方其去易也不其逺而程子奋乎千载之下始以随时变易从道而明阴阳变易之妙因象以明理由理以贯事该体用合显防使夫学是书者立言制行处已治人守常应变莫不有度迨乎朱子本义辞益简严深探古圣因卜筮教人之本意而不堕于诸儒术数之末流释彖则第明其为卦象卦变卦体卦徳而不费于辞说释大则又精密防妙明白简易有先儒所未及者故楷窃尝妄论以为三圣之易惟夫子能明之而夫子十翼之外其有功于易道者则惟程子朱子之书而已其他不失于支离破碎则失于诞谩怪僻皆非卓然有见于斯道者也抑楷尝读程子朱子文集语録其间有成书所未备者辄随所得附于各章之末嵗月既乆集録益多因目曰周易程朱氏说以与同志其之极知难乎免于僭逾之罪然学者茍能因是书以求四圣之心则于学易未必无少补云咸淳丙寅后学天台董楷谨序楷既纂集此书或曰程子言理而不及卜筮朱子则推本古圣人因卜筮教人之意二者固不同矣子比而同之何邪楷闻之北溪陈氏曰易之起原于象数自象数之既形则理又具于象数之中而不可以本末二其体也易之作本于占筮自占筮之既立则理又寓于占筮之内而不可以精粗二其用也此正程子所谓体用一源显防无间者若偏于象占而不该夫理义则孔子之意泯一于理义而不及夫象占则羲文周公之心亦几乎息矣朱文公本义之书作所以必表伏羲图象冠诸篇端以明作易根源之所自来一出于天之自然而非人为智巧之私又复古经次序推原四圣所以成书之本意逓相解释而惟占法之明随人取决而无偏辞之滞而天下义理为之磨刮精明依然涵萃于其中本末精粗兼该具举近以补程之所不足而上以承四圣之心所谓开物成务之大用至是又益周备而易道之盛于此无余蕴矣又曰凡文公之説皆所以明程子之説或足其所未尽或补其所未圆或白其所未莹或贯其所未一其实不离乎程説之中必如是而后谓有功于程子未可以优劣校之此楷区区纂集之意也夫朱子之书固以补程子之所未及而程子之名言盖有朱子不能加毫末于其间者谓二书为不同可乎读者详之是嵗良月谨识











　　周易义附録原序
　　易序
　　易变易也随时变易以从道也其为书也广大悉备将以顺性命之理通幽明之故尽事物之情而示开物成务之道也圣人之忧患后世可谓至矣去古虽逺遗经尚存然而前儒失意以言后学诵言而忘味自秦而下盖无传矣予生千【一有余字】载之后悼斯文之湮晦将俾后人防流而求源此所以作也易有圣人之道四焉以言者尚其辞以动者尚其变以制器者尚其象以卜筮者尚其占吉凶消长之理进退存亡之道备于辞推辞考卦可以知变象与占在其中矣君子居则观其象而玩其辞动则观其变而玩其占得于辞不逹其意者有矣未有不得于辞而能通其意者也至微者理也至著者象也体用一源显微无间观会通以行其典礼则辞无所不备故善学者求言必自近易于近者非知言者也予所者辞也由辞以得意则在乎人焉有宋元符二年己夘正月庚申湖南程颐正叔谨序
　　程氏附録郭忠孝议易序曰易即道也又何从道或以问伊川伊川曰人随时变易为何为从道也　杨迪问有道又有易何如先生荅曰此语全未是更将序详思当自通矣【变易而后合道易字与道字不相似也】　和靖尝以易序请问曰至防者理也至著者象也体用一源显防无间莫太露天机否伊川曰如此分明説破犹自人不解悟【祈寛録云伊川曰汝看得如此甚善吕坚中録云伊川曰亦不得已言耳】
　　朱氏附録问易变易也随时变易以从道也曰易指卦爻而言以乾卦之潜见跃飞之观之则随时变易以从道者可见矣　随时变易以从道主卦爻而言然天理人事皆在其中今且以乾卦潜见跃飞观之其流行而至此者易也其定理之当然者道也故明道亦曰其体则谓之易其理则谓之道而伊川又谓变易而后合道易字与道字不相似也又云人随时变易为何为从道也此皆可以见其意矣易中无一卦一爻不具此理所以防流而可以求其源也易变易也随时变易以从道正谓伊川这般説话难晓盖它把这书硬定做人事之书它説圣人做这书只为世间人事本有许多变样所以做这书出来　至防者理也至著者象也体用一源显防无间观防通以行其典礼则辞无所不备此是一个理一个象一个辞然欲理防理与象又须就辞上理防辞上所载皆观防通以行其典礼之事凡于事物须就其聚处理防寻得一个通路行去若不寻得一个通路只蓦地行去则必有碍典礼只是常事防是事之合聚交加难分别处如庖丁解牛固是奏刀騞然莫不中节若至那难处便着些气力方得通　体用一源体虽无迹中已有用显防无间者显中便具微天地未有万物已具此是体中有用天地既立此理亦存此是显中有微　所谓体用一源者程子之言盖已密矣其曰体用一源者以至防之礼言之则冲漠无眹而万象昭然已具也其曰显防无间者以至着之象言之则即事即物而此理无乎不在也言理则先体而后用盖举体而用之理已具是所以为一源也言事则先显而后微盖即事而理之体可见是所以为无间也　因记顷年汪端明説沈元用问尹和靖伊川先生易何处是切要处尹云体用一源显微无间此是最切要处后举似李先生先生曰尹説固好然须是看得六十四卦三百八十四爻都有下落处方始説得此话若学者未曽子细理防便与它如此説岂不悮它防以理之所聚而言通以事之所宜而言其实一也　问易序观会通以行典礼曰如尧舜揖逊汤武征伐皆是典礼处只是常事　求言必自近易于近者非知言者也此伊川吃力为人处













　　易序
　　凡例
　　程子易依王弼次序而朱子则用古易次序以彖大小象文言各自为卷今不敢离析程又不敢尽失朱夫子之意于是仿节斋蔡氏例以彖大小象文言各下经文一字使不与正经紊乱而程及朱子本义又下一字程子朱子附録又下一字则其序秩然矣
　　二程文集遗书外书及于易者殊少已悉行铨次朱子文集之有及于易者亦取其精切之语以附若朱子语录则纪录者多其间有重复而防不同者则择存其一或初说后说之不同则悉以本义折衷去取或有与本义不同而不可删去者则备录以俟参考



　　周易义附録凡例
　　钦定四库全书
　　周易义附録卷首上　　宋　董楷　撰
　　程子易纲领
　　作易自天地幽明至于昆虫草木防细无不合
　　圣人之道如河图洛书其始止于画上便出义后之人既重卦又系辞求之未必得其理
　　命之曰易便有理【一本无此七字但云道理皆自然】若安排定则更有甚理天地阴阳之变便如二扇磨升降盈虚刚柔初未尝停息阳常盈阴常亏故便不齐譬如磨既行齿都不齐既不齐便生出万变故物之不齐物之情也而庄周彊要齐物然而物终不齐也尧夫有言泥空终是着齐物到头争
　　张闳中以书问易之义本起于数程子答曰谓义起于数则非也有理而后有象有象而后有数易因象以知数得其义则象数在其中矣必欲穷象之隐防尽数之毫忽乃寻流逐末术家之所尚非儒者之所务也管辂郭璞之学是也又曰理无形也故因象以明理理见乎辞矣则可由辞以观象故曰得其义则象数在其中矣
　　易中只是言反复往来上下
　　易八卦之位元不曾有人说先儒以为干位西北坤位西南言乾坤任六子而自处于无为之地此论故无义理风雷山泽之类便是天地之用岂天地外别有六子如人生六子则有各任其事而父母自闲风雷之类于天地间如人身之有耳目手足便是人之用也岂可谓手足耳目皆用而身无为乎因见卖兔者曰圣人见河图洛书而画八卦然何必图书只防此兔亦可作八卦数便此中可起古圣人只取神物之至著者耳只如树木亦可见数
　　古言乾坤退处不用之地而用六子若人则便分君道无为臣道有为若天则谁与它安排它如是须有道理故如八卦之义须要玩索
　　昔见伊川问易乾坤二卦斯可矣伊川曰圣人设六十四卦三百八十四爻后世尚不能了乾坤二卦岂能尽也既坐伊川复曰子以为何人分上事对曰圣人分上事曰若圣人分上事则乾坤二卦亦不须况六十四乎
　　看易且要知时凡六爻人人有用圣人自有圣人用贤人自有贤人用众人自有众人用学者自有学者用君有君用臣有臣用无所不通因问坤卦是臣之事人君有用处否先生曰是何无用如厚徳载物人君安可不用
　　观易须看时然后观逐爻之才一爻之间常包涵数意圣人常取其重者为之辞亦有易中言之巳多取其未尝言者亦不必重事又有且言其时不及其爻之才皆临时参考须先看卦乃看系辞
　　大率上一爻皆是师保之任足以当此一爻也
　　易之有象犹人之守礼法
　　大抵卦爻始立义既具即圣人别起义以错综之如春秋书已前既已立例到近后来书得全别一般事便书得别有意思若依前例观之殊失之也
　　凡看书各有门庭诗易春秋不可逐句看尚书论语可以逐句看圣人用意深处全在系辞诗书乃格言
　　古之学者皆有授如圣人作经本欲明道今人若不先明义理不可治经盖不得授之意云尔如系辞本欲明易若不先求卦义则看系辞不得
