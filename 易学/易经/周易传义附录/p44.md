<!-- { "loadSidebar": true } -->
　　天下之恶已盛而止之则上劳于禁制而下伤于刑诛故畜止于防小之前则大善而吉不劳而无伤故可喜也四之畜初是也上畜亦然
　　六五豮豕之牙吉【豮符云反】
　　六居君位止畜天下之邪恶夫以亿兆之众其邪欲之心人君欲力以制之虽宻法严刑不能胜也夫物有总摄事有机会圣人操得其要则视【一无视字】亿兆之心犹一心道之斯行止之则戢故不劳而治其用若豮豕之牙也豕刚躁之物而牙为猛利若强制其牙则用力劳而不能止其躁猛虽絷之维之不能使之变也若豮去其势则牙虽存而刚躁自止其用如此所以吉也君子法豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动茍不知教而迫于饥寒虽刑杀日施其能胜亿兆利欲之心乎圣人则知所以止之之道不尚威刑而脩政教使之有农【一作耕】桑之业知亷耻之道虽赏之不窃矣故止恶之道在知其本得其要而已不严刑于彼而脩政于此是犹患豕牙之利不制其牙而豮其势也程氏附録教人之术若童牛之牿当其未能触时已先制之善之大者其次则豮豕之有牙既已难制以百方制之终不能使之改惟豮其势则性自调伏虽有牙亦不能为害如有不率教之人郤须置其榎楚别以道格其心则不须榎楚将自化矣又曰豕牙最能齧害人只制其牙如何制得今人为恶郤只就它恶禁之使无由禁止此见圣人机防处又曰豮豕之牙吉不去其牙而豮其势则自善良治民者不止其争而教之让之类是也
　　本义阳已进而止之不若初之易矣然以柔居中而当尊位是以得其机防而可制故其象如此占虽吉而不言元也
　　象曰六五之吉有庆也
　　在上者不知止恶之方严刑以敌民欲则其伤甚而无功若知其本制之有道则不劳无伤而俗革天下之福庆也
　　上九何天之衢亨
　　予闻之胡先生曰天之衢亨误加何字事极则反理之常也故畜极而亨小畜畜之小故极而成大畜畜之大故极而散极既当变又阳性上行故遂散也天衢天路也谓虚空之中云气飞鸟往来故谓之天衢天衢之亨谓其亨通旷濶无有蔽阻也在畜道则变矣变而亨非畜道之亨也
　　本义何天之衢言何其通达之甚也畜极而通豁达无碍故其象占如此
　　朱氏附録读书须是先防一件了然后再防一件若是畜积处多忽然爆开来时自然所得者大易所谓何天之衢亨者是也　何天之衢亨或如伊川说衍一何字亦不可知
　　象曰何天之衢道大行也
　　何以谓之天衢以其无止碍道路大通行也以天衢非常语故象特设问曰何谓天之衢以道路大通行取空豁之状也以象有何字故爻下亦误加之
　　朱氏附録下三爻取其能自畜而不进上三爻取其能畜彼而不使进然四能止之于初故为力易五则阳已进而止之则难但以柔居尊得其机会可制故亦吉但不能如四之元吉耳○九三一爻不为所畜而欲进与上九合志同进俱为畜极而通之时故有良马逐何天之衢亨之象但上九已通达无碍只是滔滔去九三过刚鋭进故戒以艰贞闲习盖初二两爻皆为所畜独九三一爻自进耳○问九六为正应皆隂皆阳则为无应独畜卦不尔何也曰阳遇隂则为隂所畜九三与上九皆阳皆欲上进故但以同类相求也小畜亦然○小畜言以巽之柔顺而畜三阳畜他不住大畜则以艮畜干畜得有力所以唤作大畜

　　周易义附録卷五上
　　钦定四库全书
　　周易义附録卷五下　　　宋　董楷　撰
　　上经
　　【震下艮上】
　　颐序卦物畜然后可养故受之以颐夫物既畜聚则必有以养之无养则不能存息頣所以次大畜也卦上艮下震上下二阳爻中含四隂上止而下动外实而中虚人颐颔之象也颐养也人口所以饮食养人之身故名为颐圣人设卦推养之义大至于天地养育万物圣人养贤以及万民与人之养生养形养徳养人皆颐养之道也动息节宣以养生也饮食衣服以养形也威仪行义以养徳也推已及物以养人也
　　颐贞吉观颐自求口实
　　颐之道以正则吉也人之养身养徳养人养于人皆以正道则吉也天地造化育养万物各得其宜者亦正而已矣观颐自求口实观人之所颐与其自求口实之道则善恶吉凶可见矣
　　本义颐口旁也口食物以自养故为养义为卦上下二阳内含四隂外实内虚上止下动为颐之象养之义也贞吉者占者得正则吉观颐谓观其所养之道自求口实谓观其所以养身之术皆得正则吉也
　　朱氏附録颐须是正则吉何以观其正不正盖观颐是观其养徳是正不正自求口实是又观其养身是正不正未説到养人处
　　彖曰颐贞吉养正则吉也观颐观其所养也自求口实观其自养也
　　贞吉所养者正则吉也所养谓所养之人与养之之道自求口实谓其自求养身之道皆以正则吉也
　　本义释卦辞
　　天地养万物圣人养贤以及万民颐之时大矣哉圣人极言颐之道而賛其大天地之道则养育万物养育万物之道正而已矣圣人则养贤才与之共天位使之食天禄俾施泽于天下养贤以及万民也养贤所以养万民也夫天地之中品物之众非养则不生圣人裁成天地之道辅相天地之宜以养天下至于鸟兽草木皆有养之之政其道配天地故夫子推颐之道賛天地与圣人之功曰颐之时大矣哉或云义或云用或止云时以其大者也万物之生与养时为大故云时
　　本义极言养道而賛之
　　朱氏附録观其所养亦只是説君子之所养养浩然之气模様○自养则如爵禄下至于饮食之类是説自求口实○问观颐观其所养作所养之道观其自养作所以养生之术曰所养之道如学圣贤之道则为正黄老申商则为非凡见于修身行义皆是也所养之术则饮食起居者是也又问伊川把观其所养作观人之养如何曰这两句是解养正则吉所养之道与养生之术正则吉不正则不吉如何是观人之养不晓程説是如何
　　象曰山下有雷颐君子以慎言语节饮食
　　以二体言之山下有雷雷震于山下山之生物皆动其根荄其萌芽为养之象以上下之义言之艮止而震动上止下动颐颔之象【一有也字】以卦形言之上下二阳中含【一无含字】四隂外实中虚颐口之象口所以养身也故君子观其象以养其身慎言语以养其徳节饮食以养其体不唯就口取养【一无养字】义事之至近而所繋至大者莫过于言语饮食也在身为言语于天下则凡命令政教出于身者皆是慎之则必当而无失在身为饮食于天下则凡货资财用养于人者皆是节之则适宜而无伤推养身之道【一有则字】养徳养天下莫不然也
　　本义二者养徳养身之切务
　　朱氏附録或云谚有祸从口出病从口入甚好曰此语前辈曽用以解颐之象慎言语节饮食
　　初九舍尔灵观我朶颐凶【舎音舍】
　　蒙之初六蒙者也爻乃主蒙而言颐之初九亦假外而言尔谓初也舎尔之灵乃观我而朶颐我对尔而设初之所以朶颐者四也然非四谓之也假设之辞尔九阳体刚明其才智足以养正者也能咽息不食灵喻其明智而可以不求养于外也才虽如是然以阳居动体而在颐之时求颐人所欲也上应于四不能自守志在上行说所欲而朶颐者也心既动则其自失必矣迷欲而失已以阳而从隂则何所不至是以凶也朶颐谓朶动其颐颔人见食而欲之则动颐垂涎故以为象
　　本义灵不食之物朶垂也朶颐欲食之貌初九阳刚在下足以不食乃上应六四之隂而动于欲凶之道也故其象占如此
　　朱氏附録凡卦中説底不是正得一个离卦必是伏个离卦如观我朶颐是也兊为羊大壮卦无兑恐便是三四五爻有个兑象这説取象底是不可晓也多如干之六爻象皆説龙至説到干郤不为龙龙是变化不测之物干须着用龙当之如夫征不复妇孕不育此卦是取离为大腹颐象本卦虽无离卦郤是伏得这卦
　　象曰观我朶颐亦不足贵也
　　九动体朶颐谓其説隂而志动既为欲所动则虽有刚健明智之才终必自失故其才亦不足贵也人之贵乎刚者为其能立而不屈于欲也贵乎明者为其能照而不失于正也既惑所欲而失其正何刚明之有为可贱也
　　六二颠颐拂经于丘颐征凶【拂符弗反下同】
　　女不能自处必从男隂不能独立必从阳二隂柔不能自养待养于人者也天子养天下诸侯养一国臣食君上之禄民頼司牧之养皆以上养下理之正也二既不能自养必求养于刚阳若反下求于初则为颠倒故云颠颐颠则拂违经常不可行也若求养于丘则徃必有凶丘在外而髙之物谓上九也卦止二阳既不可颠颐于初若求颐于上九徃则有凶在颐之时相应则相养者也上非其应而往求养非道妄动是以凶也颠颐则拂经不获其养尔妄求于上徃则得凶也今有人才不足以自养见在上者势力足以养人非其族类妄徃求之取辱得凶必矣六二中正在它卦多吉而凶何也曰时然也隂柔既不足以自养初上二爻皆非其与故徃求则悖理而得凶也
　　本义求养于初则颠倒而违于常理求养于上则徃而得凶丘土之髙者上之象也
　　象曰六二征凶行失类也
　　征而从上则凶者非其类故也徃求而失其类得凶宜矣行徃也
　　本义初上皆非其类也
　　六三拂颐贞凶十年勿用无攸利
　　颐之道唯正则吉三以隂柔之质而处【一有又字】不中正又在动之极是柔邪不正而动者也其养如此拂违于颐之正道是以凶也得颐之正则所养皆吉求养养人则合于义自养则成其徳三乃拂违正道故戒以十年勿用十数之终谓终不可用无所徃而利也
　　本义隂柔不中正以处动极拂于颐矣既拂于颐虽正亦凶故其象占如此
　　象曰十年勿用道大悖也
　　所以戒终不可用以其所由之道大悖义理也
　　六四颠颐吉虎视眈眈其欲逐逐无咎【视市志反又常止反】四在人上大臣之位六以隂居之隂柔不足以自养况养天下乎初九以刚阳居下在下之贤也与四为应四又柔顺而正是能顺于初頼初之养也以上养下则为顺今反求下之养颠倒也故曰颠颐然已以不胜其任求在下之贤而顺从之以济其事则天下得其养而已无旷败之咎故为吉也夫居上位者必有【一作其】才徳威望为下民所尊畏则事行而众心服从若或下易其上则政出而人违刑施而怨起轻于陵犯乱之由也六四虽能顺从刚阳不废厥职然质本隂柔赖人以济人之所轻故必养其威严眈眈然如虎视则能重其体貌下不敢易又取于人者必有常若闲或无继则其政败矣其欲谓所须用者必逐逐相继而不乏则其事可济若取于人而无继则困穷矣既有威严又所施不穷故能无咎也二颠颐则拂经四则吉何也曰二在上而反求养于下下非其应类故为拂经四则居上位以贵下贱使在【一无在字】下之贤由已以行其道上下之志相应而【一有泽字】施于民何吉如之自三以下养口体者也四以上养徳义者也以君而资养于臣以上位而赖养于下皆养徳也
　　本义柔居上而得正所应又正而赖其养以施于下故虽颠而吉虎视眈眈下而専也其欲逐逐求而继也又能如是则无咎矣
