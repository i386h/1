<!-- { "loadSidebar": true } -->
　　传四大臣之位任天下之事者也天下之事岂一人所能独任必当求天下之贤智与之协力得其人则天下之治可不劳而致也用非其人则败国家之事贻天下之患四下应于初初隂柔小人不可用者也而四用之其不胜任而败事犹鼎之折足也鼎折足则倾覆公上之餗餗鼎实也居大臣之位当天下之任而所用非人至于覆败乃不胜其任可羞愧之甚也其形渥谓赧汗也其凶可知系辞曰德薄而位尊知小而谋大力少而任重鲜不及矣言不胜其任也蔽于所私德薄知小也本义晁氏曰形渥诸本作刑剭谓重刑也今从之九四居上任重者也而下应初六之隂则不胜其任矣故其象如此而其占凶也
　　朱氏附録刑剭班固使来若作形渥却只是浇湿浑身
　　象曰覆公餗信如何也
　　传大臣当天下之任必能成天下之治安则不误君上之所倚下民之所望与已致身任道之志不失所期乃所谓信也不然则失其职误上之委任得为信乎故曰信如何也
　　本义言失信也
　　六五鼎黄耳金利贞【典反下同】
　　传五在鼎上耳之象也鼎之举措在耳为鼎之主也五有中德故云黄耳加耳者也二应于五来从于耳【一作五】者也二有刚中之德阳体刚中色黄故为金五文明得中而应刚二刚中巽体而上应才无不足也相应至善矣所利在贞固而已六五居中应中不至于失正而质本隂柔故戒以贞固于中也
　　本义五于象为耳而有中德故云黄耳金坚刚之物贯耳以举鼎者也五虚中以应九二之坚刚故其象如此而其占则利在贞固而已或曰金以上九而言更详之
　　朱氏附録六五金只为上已当玉了却下取九二之应来当金盖推排到这里无去处了
　　象曰鼎黄耳中以为实也
　　传六五以得中为善是以中为实德也五之所以聪明应刚为鼎之主得鼎之道皆由得中也
　　上九鼎玉大吉无不利
　　传井与鼎以上出为用处终鼎功之成也在上之象刚而温者玉也九虽刚阳而居隂履柔不极刚而能温者也居成功之道唯善处而已刚柔适宜动静不过则为大吉无所不利矣在上为虽居无位之地实当用也与他卦异矣井亦然本义上于象为而以阳居隂刚而能温故有玉之象而其占为大吉无不利盖有是德则如其占也
　　象曰玉在上刚柔节也
　　传刚而温乃有节也上居功成致用之地而刚柔中节所以大吉无不利也井鼎皆以终为成功而鼎不云元吉何也曰井之功用皆在上出又有博施有常之德是以元吉鼎以亨饪为功居上为成德与井异以刚柔节故得大吉也






　　周易传义附録卷八上
<经部,易类,周易传义附录>
　　钦定四库全书
　　周易传义附録卷八下　　宋　董楷　撰
　　下经
　　【震下震上】
　　传震序卦主器者莫若长子故受之以震鼎者器也震为长男故取主器之义而继鼎之后长子传国家继位号者也故为主器之主序卦取其一义之大者为相继之义震之为卦一阳生于二隂之下动而上者也故为震震动也不曰动者震有动而奋发震惊之义乾坤之交一索而成震生物之长也故为长男其象则为雷其义则为动雷有震奋之象动为惊惧之义
　　震亨
　　传阳生于下而上进有亨之义又震为动为恐惧为有主震而奋发动而进惧而修有主而保大皆可以致亨故震则有亨
　　震来虩虩笑言哑哑【虩许逆反哑乌客反】
　　传当震动之来则恐惧不敢自宁旋顾周虑【一作周旋顾虑】虩虩然也虩虩顾虑不安之貌蝇虎谓之虩者以其周环顾虑不自宁也处震如是则能保其安故笑言哑哑哑哑言笑和适之貌
　　震惊百里不丧匕鬯【丧息浪反卦内并同】
　　传言震动之大而处之之道动之大者莫若雷震为雷故以雷言雷之震动惊及百里之远人无不惧而自失雷声所及百里也唯宗庙祭祀执匕鬯者则不至于丧失人之致其诚敬莫如祭祀匕以载鼎实升之于俎鬯以灌地而【一无而字】降神方其酌祼以求神荐牲而祈飨尽其诚敬之心则虽雷震【一作霆】之威不能使之惧而失守故临大震惧能安而不自失者唯诚敬而已此处震之道也卦才无取故但言处震之道
　　本义震动也一阳始生于二隂之下震而动也其象为雷其属为长子震有亨道震来当震之来时也虩虩恐惧惊顾之貌震惊百里以雷言匕所以举鼎实鬯以秬黍酒和郁金所以灌地降神者也不丧匕鬯以长子言也此卦之占为能恐惧则致福而不失其所主之重
　　朱氏附録震来虩虩是震之初震得来如此○言人常似那震来时虩虩地便能笑言哑哑到得震惊百里也不丧匕鬯这个相连做一串説下来○震未便説到诚敬处只是説临大震惧而不失其常主器之事未必辞便有此意看来只是传中方説○问伊川言临大震惧能安而不自失惟诚敬而已处震之道固当如此若出于不测惊动莫不害事否曰若诚敬至自是不惊惊则自是有间断
　　曰震亨震来虩虩恐致福也笑言哑哑后有则也传震自有亨之【一无之字】义非由卦才震来而能恐惧自修自慎则可反致福吉也笑言哑哑言自若也【一作哑哑笑言自若也】由能恐惧而后自处有法则也有则则安而不惧矣处震之道也
　　本义震亨震有亨道不待言也震来虩虩恐致福也笑言哑哑后有则也恐致福恐惧以致福也则法也
　　震惊百里惊远而惧迩也
　　传雷之震及于百里远者惊迩者惧言其威远大也
　　出可以守宗庙社稷以为祭主也
　　传文脱不丧匕鬯一句卦辞云不丧匕鬯本谓诚敬之至威惧不能使之自失以长子宜如是因【一有以字】承上文用长子之义通解之谓其诚敬能不丧匕鬯则君出而可以守宗庙社稷为祭主也长子如是而后可以守世祀承国家也
　　本义程子以为迩也下脱不丧匕鬯四字今从之出谓继世而主祭也或云出即鬯字之误
　　朱氏附録震亨至不丧匕鬯作一项看后靣出可以为宗庙社稷又做一项看震便自是亨震来虩虩是恐惧顾虑而后便笑言哑哑震惊百里便也不丧匕鬯文王语以是解震亨了孔子又自説长子事文王之语简重精切孔子之言方始条畅须拆开看方得
　　象曰洊雷震君子以恐惧修省【洊在荐反】
　　传洊重袭也上下皆震故为洊雷雷重仍则威益盛君子观洊雷威震之象以恐惧自脩饬循省也君子畏天之威则修正其身思省其过咎而改之不唯雷震凡遇惊惧之事皆当如是
　　初九震来虩虩后笑言哑哑吉
　　传初九成震之主致震者也在卦之下处震之初也知震之来当震之始若能以为恐惧而周旋顾虑虩虩然不敢宁止则终必保其安吉故【一作然】后笑言哑哑也
　　本义成震之主处震之初故其占如此
　　象曰震来虩虩恐致福也笑言哑哑后有则也传震来而能恐惧周顾则无患矣是能因恐惧而反致福也因恐惧而自修省不敢违于法度是由震而后有法则故能保其安吉而笑言哑哑也
　　六二震来厉亿丧贝跻于九陵勿逐七日得
　　传六二居中得正善处震者也而乘初九之刚九震之主震刚动而上奋孰能御之厉猛也危也彼来既猛则已处危矣亿度也贝所有之资也跻升也九陵陵之高也逐往追也以震来之厉度不能当而必丧其所有则升至高以避之也九言其重岗陵之重高之至也九重之多也如九天九地也勿逐七日得二之所贵者中正也遇震惧之来虽量势巽避当守其中正无自失也亿知必丧也故远避以自守过则复其常矣是勿逐而自得也逐即物也以己即物失其守矣故戒勿逐避远自守处震之大方也如二者当危惧而善处者也卦位有六七乃更始事既终时既易也不失其守虽一时不能御其来然时过事已则复其常故云七日得
　　本义六二乘初九之刚故当震之来而危厉也亿字末详又当丧其货贝而升于九陵之上然柔顺中正足以自守故不求而自也此爻占具象中但九陵七日之象则未详耳
　　朱氏附録六二不甚可晓大槩是丧了货贝又被人赶上高处去只当固守便好○有以亿作噫字解底
　　象曰震来厉乘刚也
　　传当震而乘刚是以彼厉而已危震刚之来其可御乎
　　六三震苏苏震行无眚
　　传苏苏神气缓散自失之状三以隂居阳不正处不正于平时且不能安况处震乎故其震惧而苏苏然若因震惧而能行去不正而就正则可以无过眚过也三行则至四正也动以就正为善故二勿逐则自得三能行则无眚以不【一有中字】正而处震惧有眚可知
　　本义苏苏缓散自失之象以隂居阳当震时而居不正是以如此占者若因惧而能行以去其不正则可以无眚矣
　　象曰震苏苏位不当也
　　传其恐惧自失苏苏然由其所处不当故也不中不正其能安乎
　　九四震遂泥【泥乃计反象同】
　　传九四居震动之时不中不正处柔失刚健之道居四无中正之德陷溺于重隂之间不能自震奋者也故云遂泥泥滞溺也以不正之阳而上下重隂安能免于泥乎遂无反之意处震惧则莫能守也欲震动则莫能奋也震道亡矣岂复能光亨也本义以刚处柔不中不正陷于二隂之间不能自震也遂者无反之意泥滞溺也
　　象曰震遂泥未光也
　　传阳者刚物震者动义以刚处动本有光亨之道乃失其刚正而陷于重隂以致遂泥岂能光也云未光见阳刚本能震也以失德故泥耳
　　六五震往来厉亿无丧有事
　　传六五虽以隂居阳不当位为不正然以柔居刚又得中乃有中德者也不失中则不违于正矣所以中为贵也诸卦二五虽不当位多以中为美三四虽当位或以不中为过中常重于正也盖中则不违于正正不必中也天下之理莫善于中于六二六五可见五之动上往则柔不可居动之极下来则犯刚是往来皆危也当君位为动之主随宜应变在中而已故当亿度无丧失其所有之事而已所有之事谓中德苟不失中虽有危【一有终字】不至于凶也亿度谓图虑求不失中也五所以危由非刚阳而无助若以刚阳有助为动之主则能亨矣往来皆危时则甚难【一作艰】但期于不失中则可自守以柔主动固不能致亨济也
　　本义以六居五而处震时无时而不危也以其得中故无所丧而能有事也占者不失其中则虽危无丧矣
　　朱氏附録六五是生于忧患而死于安乐
　　象曰震往来厉危行也其事在中大无丧也
　　传往来皆厉行则有危也动皆有危唯在无丧其事而已其事谓中也能不失其中则可自守也大无丧以无丧为大也
　　上六震索索视矍矍征凶震不于其躬于其邻无咎婚媾有言【索桑洛反象同矍俱反】
　　传索索消索不存之状谓其志气如是六以隂柔居震动之极其惊惧之甚志气殚索也矍矍不安定貌志气索索则视瞻徊徨以隂柔不中正之质而处震动之极故征则凶也震之及身乃于其躬也不于其躬谓未及身也邻者近于身者也能震惧于未及身之前则不至于极矣故得无咎苟未至于极尚有可改之道震终当变柔不固守故有畏【一作见】邻戒而能变之义圣人于震终示人知惧能改之义为劝深矣婚媾所亲也谓同动者有言有怨咎之言也六居震之上始为众【一作震】动之首今乃畏邻戒而不敢进与诸处震者异矣故婚媾有言也
