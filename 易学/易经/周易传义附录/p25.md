<!-- { "loadSidebar": true } -->
　　不宁方来上下应也
　　传人之生不能保其安宁方且来求附比民不能自保故戴君以求宁君不能独立故保民以为安不宁而来比者上下相应也以圣人之公言之固至诚求天下之比以安民也以后王之私言之不求下民之附则危亡至矣故上下之志必相应也在卦言之上下羣隂比于五五比其众乃上下应也
　　后夫凶其道穷也
　　众必相比而后能遂其生天地之间未有不相亲比而能遂者也若相从之志不疾而后则不能成比虽夫亦凶矣无所亲比困屈以致凶穷之道也
　　本义亦以卦体释卦辞刚中谓五上下谓五隂朱子附録程云以圣人之公言之固至诚求天下之比以安民也以后王之私言之不求下民之附则危亡至矣葢且得他畏危亡之祸而求所以比附其民犹胜于全不顾者政此谓也
　　象曰地上有水比先王以建万国亲诸侯
　　传夫物相亲比而无间者莫如水在地上所以为比也先王观比之象以建万国亲诸侯建立万国所以比民也亲抚诸侯所以比天下也
　　本义地上有水水比于地不容有间建国亲侯亦先王所以比于天下而无间者也彖意人来比我此取我徃比人
　　朱子附録伊川言建万国以比民言民不可尽得而比故建诸侯使比民而天子所亲者诸侯而已这便是他比天下之道
　　初六有孚比之无咎
　　传初六比之始也相比之道以诚信为本中心不信而亲人人谁与之故比之始必有孚诚乃无咎也孚信之在中也
　　有孚盈缶终来有它吉
　　传诚信充实于内若物之盈满于缶中也缶质素之噐言若缶之盈实其中外不加文饰则终能来有它吉也它非比也外也若诚实充于内物无不信岂用饰外以求比乎诚信中实虽它外皆当感而来从孚信比之本也
　　本义比之初贵乎有信则可以无咎矣若其充实则又有他吉也
　　朱子附録孚有在阳爻有在隂爻伊川谓中虗信之本中实信之质○终来有它説将来似显比便有周遍底意思○易中言语煞有不可晓者葢当时事与人言语自有与今日不同者如有孚比之无咎有孚盈缶终来有他吉之类
　　象曰比之初六有它吉也
　　言比之初六者比之道在乎始也始能有孚则终致有它之吉其始不诚终焉得吉上六之凶由无首也
　　六二比之自内贞吉
　　传二与五为正应皆得中正以中正之道相比者也二处于内自内谓由已也择才而用虽在乎上而以身许国必由于已已以得君道合而进乃得正而吉也以中正之道应上之求乃自内也不自失也汲汲以求比者非君子自重之道乃自失也本义柔顺中正上应九五自内比外而得其正吉之道也占者如是则正而吉矣
　　象曰比之自内不自失也
　　传守己中正之道以待上之求乃不自失也易之为戒严宻二虽中正质柔体顺故有贞吉自失之戒戒之自守以待上之求无乃渉后凶乎曰士之修已乃求上之道降志辱身非自重之道也故伊尹武侯救天下之心非不切必待礼至然后出也本义得正则不自失矣
　　六三比之匪人
　　三不中正而所比皆不中正四隂柔而不中二存应而比初皆不中正匪人也比于匪人其失可知悔吝【一作咎】不假言也故可伤二之中正而谓之匪人随时取义各不同也
　　本义隂柔不中正承乗应皆隂所比皆非其人之象其占大凶不言可知
　　象曰比之匪人不亦伤乎
　　传人之相比求安吉也乃比于匪人必将【一无必将字】反得悔吝【一作咎】其亦可伤矣深戒失所比也
　　六四外比之贞吉
　　传四与初不相应而五比之外比于五乃得贞正而吉也君臣相比正也相比相与宜也五刚阳中正贤也居尊位在上也亲贤从上比之正也故为贞吉以六居四亦为得正之义又隂柔不中之人能比于刚明中正之贤乃得正而吉也又比贤从上必以正道则吉也数説相须其义始备
　　本义以柔居柔外比九五为得其正吉之道也占者如是则正而吉矣
　　象曰外比于贤以从上也
　　外比谓从五也五刚明中正之贤又居君位四比之是比贤且从上所以吉也
　　九五显比王用三驱失前禽邑人不诫吉
　　传五居君位处中得正尽比道之善者也人君比天下之道当显明其比道而已如诚意以待物恕已以及人发政施仁使天下蒙其恵泽是人君亲比天下之道也如是天下孰不亲比于上若乃暴其小仁违道干誉欲以求下之比其道亦已狭矣其能得天下之比乎故圣人以九五尽比道之正取三驱为喻曰王用三驱失前禽邑人不诫吉先王以四时之畋不可废也故推其仁心为三驱之礼乃礼所谓天子不合围也成汤祝网是其义也天子之畋围合其三面前开一路使之可去不忍尽物好生之仁也止取其不用命者不出而反入者也禽兽前去者皆免矣故曰失前禽也王者显明其比道天下自然来比来者抚之固不煦煦【一作呴呴】然求比于物若田之三驱禽之去者从而不追来者则取之也此王道之大所以其民皡皡而莫知为之者也邑人不诫吉言其至公不私无逺迩亲疎之别也邑者居邑易中所言邑皆同王者所都诸侯国中也诫期约也待物之一不期诫于居邑如是则吉也圣人以大公无私治天下于显比见之矣非唯人君比天下之道如此大率人之相比莫不然以臣于君言之竭其忠诚致其才力乃显其比【一作比其】君之道也用之与否在君而已不可阿谀逢迎求其比已也在朋友亦然修身诚意以待之亲已与否在人而已不可巧言令色曲从茍合以求人之比已也于乡党亲戚于众人莫不皆然三驱失前禽之义也
　　本义一阳居尊刚健中正卦之羣隂皆来比已显其比而无私如天子不合围开一面之网来者不拒去者不追故为用三驱失前禽而邑人不诫之象葢虽私属亦喻上意不相警备以求必得也凡此皆吉之道占者如是则吉也
　　朱氏附録邑人不诫葢上人显明其比道而不必人之从已而其私属亦化之不相戒约使人从已也○邑人不诫如有闻无声言其自不消相告戒又如归市者不止耕者不变相似【此説与本义不同当考】○伊川解显比王用三驱失前禽所谓来者抚之去者不追与失前禽而杀不去者所譬颇不相类如何曰田猎之礼置旃以为门刈草以为长围田猎者自门驱而入禽兽向我而出者皆免惟驱而入者皆获故以前禽比去者不追者比来则取之大意如此无縁得一一相似伊川解此句不足疑但邑人不诫吉一句似可疑恐易之文义不如此
　　象曰显比之吉位正中也
　　传显比所以吉者以其所居之位得正中也处正中之地乃由正中之道也比以不偏为善故云正中凡言正中者其处正得中也比与随是也言中正者得中与正也讼与需是也
　　舎逆取顺失前禽也【舎音舍】
　　礼取不用命者乃是舎顺取逆也顺命而去者皆免矣比以向背而言谓去者为逆来者为顺也故所失者前去之禽也言来者抚之去者不追也
　　邑人不诫上使中也
　　不期诫于亲近上之使下中平不偏逺近如一也
　　本义由上之徳使不偏也
　　上六比之无首凶
　　六居上比之终也首谓始也凡比之道其始善则其终善矣有其始而无其终者或有矣未有无其始而有终者也故比之无首至终则凶也此据比终而言然上六隂柔不中处险之极固非克终者也始比不以道隙于终者天下多矣
　　本义隂柔居上无以比下凶之道也故为无首之象而其占则凶也
　　象曰比之无首无所终也
　　传比既无首何所终乎相比有首犹或终违始不以道终复何保故曰无所终也
　　程氏附録近世浅薄以相欢狎为相与以无圭角为相欢爱如此者安能久若要久须是恭敬君臣朋友皆当以敬为主也比之上六象曰比之无首凶无所终也比之有首尚惧无终既无首安得有终故曰无所终也比之道须当有首或曰君子淡以成小人甘以壊曰是也岂有甘而不壊者
　　本义以上下之象言之则为无首以始终之象言之则为无终无首则无终矣
　　朱氏附録易第六爻在上为首自下又为尾两用比上六象曰比之无首无所终也是也
　　【干下巽上】
　　传小畜序卦比必有所畜故受之以小畜物相比附则为聚聚畜也又相亲比则志相畜小畜所以次比也畜止也止则聚矣为卦巽上干下干在上之物乃居巽下夫畜止刚健莫如巽顺为巽所畜故为畜也然巽隂也其体柔顺唯能以巽顺柔其刚健非能力止之也畜道之小者也又四以一隂得位为五阳所説得位得柔巽之道也能畜羣阳之志是以为畜也小畜谓以小畜大所畜聚者小所畜之事小以隂故也专以六四畜诸阳为成卦之义不言二体葢举其重者
　　小畜亨宻云不雨自我西郊【畜敕六反】
　　云隂阳之气二气交而和则相畜固而成雨阳唱而隂和顺也故和若隂先阳唱不顺也故不和不和则不能成雨云之畜聚虽宻而不【一有能字】成雨者自西郊故也东北阳方西南隂方自隂唱故不和而不能成雨以人观之云气之兴皆自四逺故云郊据四而言故云自我畜阳者四畜之主也程氏附録畅中伯问宻云不雨自我西郊曰西郊隂所凡雨须阳唱乃成隂唱则不成矣今云过西则雨过东则否是其义也所谓尚徃者隂自西而徃不待阳矣○长安西风而雨终未晓此理须是自东自北而风则雨自南自西则不雨何者自东自北皆属阳【坎卦本阳】阳唱而隂和故雨自西自南隂也隂唱则阳不和蝃蝀之诗曰朝隮于西崇朝其雨是阳来唱也故雨蝃蝀在东则是隂先唱也莫之敢指者非谓手指莫敢指陈也犹言不可道也易言宻云不雨自我西郊言自西则是隂先唱也故云虽宻而不雨今西风而雨恐是山势使然
　　本义巽亦三画卦之名一隂伏于二阳之下故其徳为巽为入其象为风为木小隂也畜止之义也上巽下干以隂畜阳又卦唯六四一隂上下五阳皆为所畜故为小畜又以隂畜阳能系而不能固亦为所畜者小之象内健外巽二五皆阳各居一卦之中而用事有刚而能中其志得行之象故其占当得亨通然畜未极而施未行故有宻云不雨自我西郊之象葢宻云隂物西郊隂方我者文王自我也文王演易于羑里视岐周为西方正小畜之时也筮者得之则占亦如其象云
　　朱氏附録小畜亨是説阳縁隂畜他不住故阳得自亨横渠言易为君子谋不为小人谋凡言亨皆是説阳到得説隂处便分晓説道小人吉亨字便是下面刚中而志行乃亨○问宻云不雨自我西郊曰此是以巽畜干巽顺干健畜它不得故不能雨凡雨者是隂气盛凝结得宻方湿润下降为雨且如饭甑葢得宻了气郁不通四畔方有湿汗今干上进一隂止他不得所以彖中云尚徃也是指干欲上进之象到上九则以卦之始终言畜极则散遂为既雨既处隂徳盛满如此所以有君子征凶之戒○横渠正蒙论风雷云雨之説最分晓
　　曰小畜柔得位而上下应之曰小畜
　　言成卦之义也以隂居四又处上位柔得位也上下五阳皆应之为所畜也以一隂而畜五阳能系而不能固是以为小畜也解成卦之义而加曰字者皆重卦名文势当然单名卦惟革有曰字亦文势然也
　　本义以卦体释卦名义柔得位指六居四上下谓五阳
　　健而巽刚中而志行乃亨
