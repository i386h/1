<!-- { "loadSidebar": true } -->
　　蒙序卦屯者盈也屯者物之始生也物生必蒙故受之以蒙蒙者蒙也物之穉也屯者物之始生物始生穉小蒙昧未发蒙所以次屯也为卦艮上坎下艮为山为止坎为水为险山下有险遇险而止莫知所之蒙之象也水必行之物始出未有所之故为蒙及其进则为亨义
　　蒙亨匪我求童蒙童蒙求我初筮告再三渎渎则不告利贞【告古毒反彖同三息暂反又如字】
　　传蒙有开发之理亨之义也卦才时中乃致亨之道六五为蒙之主而九二发蒙者也我谓二也二非蒙主五既顺巽于二二乃发蒙者也故主二而言匪我求童蒙童蒙求我五居尊位有柔顺之德而方在童蒙与二为正应而中德又同能用二之道以发其蒙也二以刚中之德在下为君所信向当以道自守待君至诚求己而后应之则能用其道匪我求于童蒙乃童蒙来求于我也筮占决也初筮告谓至诚一意以求己则告之再三则渎慢矣故不告也发蒙之道利以贞正又二虽刚中然居隂故冝有戒
　　本义艮亦三画卦名一阳止于二隂之上故其德为止其象为山蒙昧也物生之初蒙昧未明也其卦以坎遇艮山下有险蒙之地也艮又为止在险而止蒙之意也故其名为蒙亨以下占辞也九二内卦之主以刚居中能发人之蒙者而与六五隂阳相应故遇此卦者有亨道也我二也童蒙幼稚而蒙昧谓五也筮者明则人当求我而其亨在人筮者暗则我当求人而亨在我人求我者当视其可否而应之我求人者当致其精一而叩之而明者之养蒙与蒙者之自养又皆利于以正也朱氏附録伊川说蒙亨髣髴是指九二一爻说所以云刚中○山下有险蒙之地也山下巳是穷极险处又遇险前后去不得故于此蒙昧也蒙之意也此是心下鹘突○问匪我求童蒙童蒙求我我指二童蒙指五五柔暗而二刚明五来求二二不求五也但占者若是九二之明则为人求我而亨在人占者若是九五之暗则为我求人而亨在我与干九二九五利见大人之占同例否先生曰某作如此说却仅胜近世人硬装一件事说得来窒碍费气力但亦恐是如此耳因问初筮告再三渎渎则不告若作占者说则如何先生曰人来求我我则当视其可否而告之【盖视其来求我之发蒙者有初筮之诚则告之再三烦渎则不告之也】我求人则当致其精一以叩之【盖我而求人以发蒙则当尽初筮之诚而不可有再三之渎也】或问发此一例即所谓稽实待虚先生曰然
　　曰蒙山下有险险而上蒙蒙亨以亨行时中也匪我求童蒙童蒙求我志应也
　　山下有险内险不可处外止莫能进未知所为故为昏蒙之义蒙亨以亨行时中也蒙之能亨以亨道行也所谓亨道时中也时谓得君之应中谓处得其中得中则【一有得字】时也匪我求童蒙童蒙求我志应也二以【一无以字】刚明之贤处于下五以童蒙居上非是二求于五盖五之志应于二也贤者在下岂可自进以求于君茍自求之心无能信用之理古之人所以必待人君致敬尽礼而后往者非欲自为尊大盖其尊德乐道不如是不足与有为也
　　初筮告以刚中也再三渎渎则不告渎蒙也
　　初筮谓诚一而来求决其蒙则当以刚中之道告而开发之再三烦数也来筮之意烦数不能诚一则渎慢矣不当告也告之必不能信受徒为烦渎故曰渎蒙也求者告者皆烦渎矣
　　蒙以养正圣功也
　　卦辞曰利贞彖复伸其义以明不止为戒于二实养蒙之道也未发之谓蒙以纯一未发之蒙而养其正乃作圣之功也发而后禁则扞格而难胜养正于蒙学之至善也蒙之六爻二阳为治蒙者四隂皆处蒙者也
　　本义蒙山下有险险而止蒙以卦象卦德释卦名有两义蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也以卦体释卦辞也九二以可亨之道发人之蒙而又得其时之中谓如下文所指之事皆以亨行而当其可也志应者二刚明五柔暗故二不求五而五求二其志自相应也以刚中者以刚而中故能告而有节也渎筮者二三则问者固渎而告者亦渎矣蒙以养正乃作圣之功所以释利贞之义也
　　朱氏附録山下有险是卦象险而止是卦德蒙有二义险而止险在内止在外自家这里先自不安稳了外面更去不得便是蒙昧之象若见险而能止则为蹇却是险在外自家这里见得去不得所以不去故曰知矣哉尝说八卦着这几个字形容最好看如险止健顺丽入说动都包括得尽唤做卦之情○问本义言九二以可亨之道发人之蒙而又得其时之中如下文所指之事皆以亨行而当其可何以见其当其可曰下文所谓二五以志相应而初筮则告之再三渎则不告皆时中也初筮告以刚中者亦指九二有刚中之德故能告而有节夫能告而有节即所谓以刚而中也○蒙以养正圣功也盖言蒙昧之时先自养教正当了到开发时便有作圣之功若蒙昧之中已自不正他日何由得会有圣功
　　象曰山下出泉蒙君子以果行育德【行下孟反六三象同】山下出泉出而遇险未有所之蒙之象也若人蒙穉未知所适也君子观蒙之象以果行育德观其出而未能通行则以果决其所行观其始出未有所向则以养育其明德也
　　本义泉水之始出者必行而有渐也
　　朱氏附録问山下出泉曰古人取象也只看大意畧如此彷佛不能端的若要解到亲切便都没去处了如天在山中山中岂有天如地中有山便巳是平地了○果行育德又是别说一个道理山下出泉却是个流行防物事暂时被他碍住在这里观这意思却是说自家当恁地做工夫卦中如此者多○以象言之果者泉之必通育者静之时也季通云育德是艮止也
　　初六发蒙利用刑人用说桎梏以往吝【说吐活反一音税桎音质梏古毒反】
　　传初以隂闇居下下民之蒙【一作象】也爻言发之之道发下民之蒙当明刑禁以示之使之知畏然后从而教导之自古圣王为治设刑罚以齐其众明教化以善其俗刑罚立而后教化行虽圣人尚德而不尚刑未尝偏废也故为政之始立法居先治蒙之初威之以刑者所以说去其昏蒙之桎梏桎梏谓拘束也不去其昏蒙之桎梏则善教无由而入既以刑禁率之虽使心未能喻亦当畏威以从不敢肆其昏蒙之欲然后渐能知善道而革其【一无其字】非心则可以移风易俗矣茍専用刑以为治则蒙虽畏而终不能发苟免而无耻治化不可得而成也故以往则可吝
　　本义以隂居下蒙之甚也占者遇此当发其蒙然发之之道当痛惩而暂舍之以观其后若遂往而不舍则致羞吝矣戒占者当如是也
　　朱氏附録或自家是蒙得他人发或他人是蒙得自家发○卦辞有平易防有难晓防利用刑人用说桎梏粗说时如今人打棒也须与他脱了枷方可一向枷他不得若一枷他便是以往吝这只是说治蒙者当寛慢盖法当如此
　　象曰利用刑人以正法也
　　传治蒙之始立其防限明其罪罚正其法也使之由之渐至于化也或疑发蒙之初遽用刑人无乃不教而诛乎不知立法制刑乃所以教也盖后之论刑者不复知教化在其中矣
　　本义发蒙之初法不可不正惩戒所以正法也
　　九二包蒙吉纳妇吉子克家
　　包含容也二居蒙之世有刚明之才而与六五之君相应中德又同当时之任者也必广其含容哀矜昏愚则能发天下之蒙成治蒙之功其道广其施博如是则吉也卦唯二阳爻上九刚而过唯九二有刚中之德而应于五用于时而独明者也茍恃其明专于自任则其德不故虽妇人之柔闇尚当纳其所善则其明广矣又以诸爻皆隂故云妇尧舜之圣天下所莫及也尚曰清问下民取人为善也二能包纳则克济其君之事犹子能治其家也五既隂柔故发蒙之功皆在于二以家言之五父也二子也二能主蒙之功乃人子克治其家也
　　本义九二以刚阳为内卦之主统治羣隂当发蒙之任者然所治既广物性不齐不可一防取必而爻之德刚而不过为能有所包容之象又以阳受隂为纳妇之象又居下位而能任上事为子克家之象故占者有其德而当其事则如是而吉也朱氏附録卦中说刚中处最好看刚故能包蒙不刚则方且为物所蒙安能包蒙刚而不中亦不能包蒙如上九过刚而不中所以为击蒙○此一卦紧要是九二一爻为主所以治蒙者只在两个阳爻而上九过刚故只在此九二为主而二与五应亦助得五去治蒙大抵蒙卦除了初爻统说治蒙防道理其余三四五皆是蒙者所以唯九二一爻为治蒙之主
　　象曰子克家刚柔接也
　　子而克治其家者父之信任专也二能主蒙之功者五之信任专也二与五刚柔之情相接故得行其刚中之道成发蒙之功茍非上下之情相接则二虽刚中安能尸其事乎
　　本义指二五之应
　　六三勿用取女见金夫不有躬无攸利【取七住反象同】
　　三以隂柔处蒙闇不中不正女之妄动者也正应在上不能逺从近见九二为羣蒙所归得时之盛故舍其正应而从之是女之见金夫也女之从人当由正礼乃见人之多金说而从之不能保有其身者也无所往而利矣
　　程氏附録不有躬无攸利不立巳后虽向好事犹为化物不得以天下万物挠已已立后自能了当得天下万物
　　本义六三隂柔不中不正女之见金夫而不能有其身之象也占者遇之则其取女必得如是之人无所利矣金夫盖以金赂已而挑之若鲁秋胡之为者
　　朱氏附録六三说勿用取女者大率隂爻又不中不正合是一般无主宰防女人金夫不必解做刚夫○问不有躬无攸利不立巳后虽向好事犹为化物不得以天下万物挠巳巳立后自能了当得天下万物曰下面是伊川解易上句后二句又是覆解此意在乎以立己为先应事为后而今人平日讲究所以治国平天下之道而自家身己全未曾理会得若能理会自家身已虽与外事若茫然不相接然明德在这里了新民只现成推将去○问不立已后虽向好事犹为化物何也曰已不立则在我无主宰矣虽向好事亦只是见事物好随事物去此便是为物所化
　　象曰勿用取女行不顺也
　　传女之如此其行邪僻不顺不可取也
　　本义顺当作慎盖顺慎古字通同荀子顺墨作慎墨且行不谨于经意尤亲切
　　六四困蒙吝
　　四以隂柔而蒙闇无刚明之亲援无由自发其蒙困于昏蒙者也其可吝甚矣吝不足也谓可少也
　　本义既逺于阳又无正应为困于蒙之象占者如是可羞吝也能求刚明之德而亲近之则可免矣
　　象曰困蒙之吝独逺实也【逺于万反】实叶韵去声
　　蒙之时阳刚为发蒙者四隂柔而最逺于刚乃愚蒙之人而不比近贤者无由得明矣故困于蒙可羞吝者以其独逺于贤明之人也不能亲贤以致困可吝之甚也实谓阳刚也
　　六五童蒙吉
　　五以柔顺居君位下应于二以柔中之德任刚明之才足以治天下之蒙故吉也童取未而资于人也为人君者茍能至诚任贤以成其功何异乎出于已也
　　本义柔中居尊下应九二纯一未发以听于人故其象为童蒙而其占为如是则吉也
　　象曰童蒙之吉顺以防也
　　舍巳从人顺从也降志下求卑巽也能如是优于天下矣
　　上九击蒙不利为冦利御冦
　　九居蒙之终是当蒙极之时人之愚蒙既极如苗民之不率为冦为乱者当击伐之然九居上刚极而不中故戒不利为冦治人之蒙乃御冦也肆为刚暴乃为冦也若舜之征有苗周公之诛三监御冦也秦皇汉武穷兵诛伐为冦也
