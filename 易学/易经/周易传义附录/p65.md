<!-- { "loadSidebar": true } -->
　　传九五以阳刚之才中正之德居尊位大人也以大人之道革天下之事无不当也无不时也所过变化事理炳着如虎之文采故云虎变龙虎大人之象也变者事物之变曰虎何也曰大人变之乃大人之变也以大人中正之道【一作德】变革之炳然昭著不待占决知其至当而天下必信也天下蒙大人之革不待占决知其至当而信之也
　　本义虎大人之象变谓希革而毛毨也在大人则自新新民之极顺天应人之时也九五以阳刚中正为革之主故有此象占而得此则有此应然亦必自其未占之时人已信其如此乃足以当之耳朱氏附録问大人虎变是就事上变君子豹变是就身上变曰岂止是事上也从里靣做出来这个事却不只是空殻子做得文王其命维新也是它自新后如此尧克明俊德然后黎民于变大人虎变正如孟子所谓所过者化所存者神上下与天地同流岂曰小补之哉○革未占有孚伊川于爻中占字皆不把做卜筮尚其占説○伊川言所过变化事理炳着所过谓身所经歴处也
　　象曰大人虎变其文炳也
　　传事理明着若虎文之炳焕明盛也天下有不孚乎
　　上六君子豹变小人革靣征凶居贞吉
　　传革之终革道之成也君子谓善人良善则巳从革而变其着见若豹之彬蔚也小人昬愚难迁者虽未能心化亦革其靣以从上之敎令也龙虎大人之象故大人云虎君子云豹也人性本善皆可以变化然有下愚虽圣人不能移者以尧舜为君以圣继圣百有余年天下被化可谓深且久矣而有苗有象其来格烝又盖亦革靣而已小人既革其外革道可以为成也苟更从而深治之则为已甚已甚非道也故至革之终而又征则凶也当贞固以自守革至于极而不守以贞则所革随复变矣天下之事始则患乎难革已革则患乎不能守也故革之终戒以居贞则吉也居贞非为六戒乎曰为革终言也莫不在其中矣人性本善有不可革者何也曰语其性则皆善也语其才则有下愚之不移所谓下愚有二焉自暴也【一无也字】自弃也人苟以善自治则无不可移者虽昬愚之至皆可渐磨而进也唯自暴者拒之以不信自弃者絶之以不为虽圣人与居不能化而入也仲尼之所谓下愚也然天下自弃自暴者非必皆昬愚也往往强戾而才力有过人者商辛是也圣人以其自絶于善谓之下愚然考其归则诚愚也既曰下愚其能革靣何也曰心虽絶于善道其畏威而寡罪则与人同也唯其有与人同所以知其非性之罪也本义革道已成君子如豹之变小人亦革靣以听从矣不可以往而居正则吉变革之事非得己者不可以过而上六之才亦不可以有行也故占者如之
　　象曰君子豹变其文蔚也小人革靣顺以从君也【蔚纡弗反】
　　传君子从化迁善成文彬蔚章见于外也中人以上莫不变革虽【一作唯】不移之小人则亦不敢肆其恶革易其外以顺从君上之敎令是革靣也至此革道成矣小人勉而假善君子所容也更往而治之则凶矣
　　朱氏附録问革下三爻有谨重难改之意上三爻则革而善盖事有新故革者变故而为新也下三爻则故事也未变之时必当谨审于其先上三爻则变而为新事矣故渐渐好曰然又云乾卦到九四爻谓乾道乃革也是到这处方变了○郑少梅解革卦以为风炉亦解得好初爻为炉底二爻为炉眼三四五爻是炉腰处上爻是炉口
　　【巽下离上】
　　传鼎序卦革物者莫若鼎故受之以鼎鼎之为用所以革物也变腥而为熟易坚而为柔水火不可同处也能使相合为用而不相害是能革物也鼎所以次革也为卦上离下巽所以为鼎则取其象焉取其义焉取其象者有二以全体言之则下植为足中实为腹中实受物在中之象对峙于上者耳也横亘乎上者也鼎之象也以上下二体言之则中虚在上下有足以承之亦【一无亦字】鼎之象也取其义则木从火也巽入也顺从之义以木从火为燃之象火之用唯燔与烹燔不假器故取烹象而为鼎以木巽火烹饪之象也制器取其【一作诸】象也乃象器以为卦乎曰制器取于象也象存乎卦而卦不必先器圣人制器不待见卦而后知象以众人之不能知象也故设卦【一无卦字】以示之卦器之先后不害于义也或疑鼎非自然之象乃人为也曰固人为也然烹饪可以成物形制如是则可用此非人为自然也在井亦然器虽在卦先而所取者乃卦之象卦复用器以为义也
　　鼎元吉亨
　　传以卦才言也如卦之才可以致元亨也止当云元亨文羡吉字卦才可以致元亨未便有元吉也复止云元亨其羡明矣
　　本义鼎亨饪之器为卦下隂为足二三四阳为腹五隂为耳上阳为有鼎之象又以巽木入离火而致亨饪鼎之用也故其卦为鼎下巽巽也上离为目而五为耳有内巽顺而外聪明之象卦自巽来隂进居五而下应九二之阳故其占曰元亨吉衍文也
　　曰鼎象也
　　传卦之为鼎取鼎之象也鼎之为器法卦之象也【一作法象之器也】有象而后有器卦复用器而为义也鼎大器也重宝也故其制作形模法象尤严鼎之名正也古人训方方实正也以形言则耳对植于上足分峙于下周圆内外高卑厚薄莫不有法而至正至正然后成安重之象故鼎者法象之器卦之为鼎以其象也
　　以木巽火亨饪也圣人亨以享上帝而大亨以养圣贤【亨普庚反饪入甚反】
　　传以二体言鼎之用也以木巽火以木从火所以亨饪也鼎之为器生人所赖至切者也极其用之大则圣人亨以享上帝大亨以养圣贤圣人古之圣王大言其广
　　本义以卦体二象释卦名义因极其大而言之享帝贵诚用犊而巳养贤则饔飱牢礼当极其盛故曰大亨
　　巽而耳目聪明柔进而上行得中而应乎刚是以元亨【上时掌反】
　　传上既言鼎之用矣复以卦才言人能如卦之才可以致元亨也下体巽为巽顺于理离明而中虚于上为耳目聪明之象凡离在上者皆云柔进而上行柔在下之物乃居尊位进而上行也以明居尊而得中道应乎刚能用刚阳之道也五居中而又以柔而应刚为得中道其才如是所以能元亨也
　　本义以卦象卦变卦体释卦辞
　　象曰木上有火鼎君子以正位凝命
　　传木上有火以木巽火也亨饪之象故为鼎君子观鼎之象以正位凝命鼎者法象之器其形端正其体安重取其端正之象则以正其位谓正其所居之位君子所处必正其小至于席不正不坐毋跛毋倚取其安重之象则以凝其命令安重其命令也凝聚止之义谓安重也今世俗有凝然之语以命令而言耳凡动为皆当安重也
　　本义鼎重器也故有正位凝命之意凝犹至道不凝焉之凝传所谓协于上下以承天休者也朱氏附録正位凝命恐伊川説得未然此言人君临朝也须端庄安重一似那鼎相似安在这里不动然后可以凝住那天之命如所谓协于上下以承天休
　　初六鼎颠趾利出否得妾以其子无咎【出尺遂反又如字否悲已反象同】
　　传六在鼎下趾之象也上应于四趾而向上颠之象也鼎覆则趾颠趾颠则覆其实矣非顺道也然有当颠之时谓倾出败恶以致洁取新则可也故颠趾利在于出否否恶也四近君大臣之位初在下之人而相应乃上求于下下从其上也上能用下之善下能辅上之为可以成事功乃善道如鼎之颠趾有当颠之时未为悖理也得妾以其子无咎六隂而卑故为妾得妾谓得其人也若得良妾则能辅助其主使无过咎也子主也以其子致其主于无咎也六隂居下而卑巽从阳妾之象也以六上应四为颠趾而发此义初六本无才德可取故云得妾言得其人则如是也
　　本义居鼎之下鼎趾之象也上应九四则颠矣然当卦初鼎未有实而旧有否恶之积焉因其颠而出之则为利矣得妾而因得其子亦由是也此爻之象如此而其占无咎盖因败以为功因贱以致贵也
　　朱氏附録或曰据此爻是凡事须用与它飜转了却能致利曰不然只是偶然如此此本是不好底爻却因祸致福所谓不幸中之幸盖鼎颠趾本是不好却因颠倾出鼎中恶秽之物所以反得利而无咎非是故意欲飜转鼎趾而求利也○得妾以其子得妾是无紧要其重却在以其子处颠趾利出否伊川説是得妾以其子无咎彼谓子为王公在丧之称者恐不然
　　象曰鼎颠趾未悖也【悖必内反】
　　传鼎覆而趾颠悖道也然非必为悖者盖有倾出否恶之时也
　　利出否以从贵也
　　传去故而纳新泻恶而受美从贵之义也应于四上从于贵者也
　　本义鼎而颠趾悖道也而因可出否以从贵则未为悖也从贵谓应四亦为取新之意
　　九二鼎有实我仇有疾不我能即吉
　　传二以刚实居中鼎中有实之象鼎之有实上出则为用二阳刚有济用之才与五相应上从六五之君则得正而其道可亨然与初密比隂从阳者也九二居中而应中不至失正已虽自守彼必相求故戒能远之使不来即我则吉也仇对也隂阳相对之物谓初也相从则非正而害义是有疾也二当以正自守使之不能来就已人能自守以正则不正不能【一有以字】就之矣所以吉也
　　本义以刚居中鼎有实之象也我仇谓初隂阳相求而非正则相陷于恶而为仇矣二能以刚中自守则初虽近不能以就之矣是以其象如此而其占为如是则吉也
　　象曰鼎有实慎所之也
　　传鼎之有实乃人之有才业也当慎所趋向不慎所往则亦陷于非义二能不昵于初而上从六五之正应乃是慎所之也
　　我仇有疾终无尤也
　　传我仇有疾举上文也我仇对已者谓初也初比已而非正是有疾也既自守以正则彼不能即我所以终无过尤也
　　本义有实而不慎所往则为仇所即而陷于恶矣
　　九三鼎耳革其行塞雉膏不食方雨亏悔终吉【行下孟反塞悉则反】
　　传鼎耳六五也为鼎之主三以阳居巽之上刚而能巽其才足以济务然与五非应而不同五中而非正三正而非中不同也未得于君者也不得于君则其道何由而行革变革为【一作谓】异也三与五异而不合也其行塞不能亨也不合于君则不得其任无以施其用膏甘美之物象禄位雉指五也有文明之德故谓之雉三有才用而不得六五之禄位是不得雉膏食之也君子蕴其德久而必彰守其道其终必亨五有聪明之象而三终上进之物隂阳交畅则雨方雨且将雨也言五与三方将和合亏悔终吉【一无此二字】谓不足之悔【一再有不足之悔字】终当获吉也三怀才而不偶故有不足之悔然其有阳刚之德上聪明而下巽正终必相得故吉也三虽不中以巽体故无过刚之失若过刚则岂能终吉
　　本义以阳居鼎腹之中本有美实者也然以过刚失中越五应上又居下之极为变革之时故为鼎耳方革而不可举移虽承上卦文明之腴有雉膏之美而不得以为人之食然以阳居阳为得其正苟能自守则隂阳将和而失其悔矣占者如是则初虽不利而终得吉也
　　朱氏附録问鼎九三鼎耳革是如何曰它与五不相应五是鼎耳鼎无耳动不得革是换变之义它在上下之间与五不相当是鼎耳变革了不可举移虽有雉膏而不食此是阳爻隂阳终必和故有方雨之吉
　　象曰鼎耳革失其义也
　　传始与鼎耳革异者失其相求之义也与五非应失求合之道也不中非同志之象也是以其行塞而不通然上明而下才终必和合故方雨而吉也
　　九四鼎折足覆公餗其形渥凶【折之舌反餗送鹿反象同形一作刑渥一作剭音屋】
