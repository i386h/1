<!-- { "loadSidebar": true } -->
　　传九五中正遯之嘉美者也处得中正之道时止时行乃所谓嘉美也故为贞正而吉九五非无系应然与二皆以中正自处是其心志及乎动止莫非中正而无私系之失所以为嘉也在彖则防言遯时故云与时行小利贞尚有济遯之意于爻至五遯将极矣故唯以中正处遯言之遯【一无遯字】非人君之事故不主君位言然人君之所避逺乃遯也亦在中正而巳
　　本义刚阳中正下应六二亦柔顺而中正遯之嘉美者也占者如是而正则吉矣
　　朱氏附録问九五嘉遯以阳刚中正渐向遯极故为嘉美未是极处故戒以贞正则吉曰是如此便是刚当位而应处是去得恰好时节小人亦未嫌自家只是自家合去莫见小人不嫌却与相接而不去便是不好所以戒约他贞正
　　象曰嘉遯贞吉以正志也
　　传志正则动必由正所以为遯之嘉也居中得正而应中正是其志正也所以为吉人之遯也正者唯在正其志而巳矣
　　上九肥遯无不利
　　传肥者充大寛裕之意遯者唯飘然逺逝无所系滞之为善上九干体刚断在卦之外矣又下无所系是遯之逺而无累可谓寛绰有余裕也遯者穷困之时也善处则为肥矣其遯如此何所不利本义以刚阳居卦外下无系应遯之逺而处之裕者也故其象占如此肥者寛裕自得之意
　　象曰肥遯无不利无所疑也
　　传其遯之逺无所疑滞也盖在外则巳逺无应则无累故为刚决无疑也
　　【干下震上】
　　传大壮序卦遯者退也物不可以终遯故受之以大壮遯为违去之义壮为进盛之义遯者隂长而阳遯也大壮阳之壮盛也衰则必盛消息【一作长】相须故既遯则必壮大壮所以次遯也为卦震上干下干刚而震动以刚而动大壮之义也刚阳大也阳长巳过中矣大者壮盛也又雷之威震而在天上亦大壮之义也
　　大壮利贞
　　传大壮之道利于贞正也大壮而不得其正强猛之为耳非君子之道壮盛也
　　本义大谓阳也四阳盛长故为大壮二月之卦也阳壮则占者吉亨不假言但利在正固而巳
　　彖曰大壮大者壮也刚以动故壮
　　传所以名大壮者谓大者壮也隂为小阳为大阳长巳盛是大者壮也下刚而上动以干之至刚而动故为大壮为大者壮与壮之大也
　　本义释卦名义以卦体言则阳长过中大者壮也以卦徳言则干刚震动所以壮也
　　大壮利贞大者正也正大而天地之情可见矣大者既壮则利于贞正正而大者道也极正大之理则天地之情可见矣天地之道常久而不巳者至大至正也正大之理学者黙识心通可也不云大正而云正大恐疑为一事也
　　本义释利贞之义而极言之
　　朱氏附録大壮利贞是利于正也所以大者以其正也既正且大则天地之情不过于正大
　　象曰雷在天上大壮君子以非礼弗履
　　传雷震于天上大而壮也君子观大壮之象以行其壮君子之大壮者莫若克巳复礼古人云自胜之谓强中庸于和而不流中立而不倚皆曰强哉矫赴汤火蹈白刃武夫之勇可能也至于克巳复礼则非君子之大壮不可能也故云君子以非礼弗履本义自胜者强
　　朱氏附録问雷在天上大壮君子以非礼弗履伊川以为自胜之谓强又引中庸强哉矫为证其义是否曰固是雷在天上是甚生威严人之克巳能如雷在天上则威严果决以去其恶而必于为善若半上落下则不济事何以为君子须是如雷在天上方能克去非礼
　　初九壮于趾征凶有孚
　　传初阳刚干体而处下壮于进者也在下而用壮壮于趾也趾在下而进动之物九在下用壮而不得其中夫以刚处壮虽居上犹不可行况在下乎故征则其凶有孚孚信也谓以壮徃则得凶可必也本义趾在下而进动之物也刚阳处下而当壮时壮于进者也故有此象居下而壮于进其凶必矣故其占又如此
　　象曰壮于趾其孚穷也
　　传在最下而用壮以行可必信其穷困而凶也本义言必穷困
　　九二贞吉
　　传二虽以阳刚当大壮之时然居柔而处中是刚柔得中不过于壮得贞正而吉也或曰贞非以九居二为戒乎曰易取所胜为义以阳刚健体当大壮之时处得中道无不正也在四则有不正之戒人能识时义之轻重则可以学易矣
　　本义以阳居隂巳不得其正矣然所处得中则犹可因以不失其正故戒占者使因中以求正然后可以得吉也
　　象曰九二贞吉以中也
　　传所以贞正而吉者以其得中道也中则不失正况阳刚【一有壮也】而干体乎
　　九三小人用壮君子用罔贞厉羝羊触藩羸其角【羝音低羸律悲反下同】
　　传九三以刚居阳而处壮又当干体之终壮之极者也极壮如此在小人则为用壮在君子则为用罔小人尚力故用其壮勇君子志刚故用罔罔无也犹云蔑也以其至刚蔑视于事而无所忌惮也君子小人以地言如君子有勇而无义为乱刚柔得中则不折不屈施于天下而无不冝茍刚之太过则无和顺之德多伤莫与贞固守此则危道也凡物莫不用其壮齿者齧角者触蹄者踶羊壮于首羝为喜触故取为象羊喜触藩篱以藩篱当其前也盖所当必触喜用壮如此必羸困其角矣犹人尚刚壮所当必用必至摧困也三壮甚如此而不至凶何也曰如三之为其徃足以致凶而方言其危故未及于凶也凡可以致凶而未至者则曰厉也
　　本义过刚不中当壮之时是小人用壮而君子则用罔也罔无也视有如无君子之过于勇者也如此则虽正亦危矣羝羊刚壮喜触之物藩篱也羸困也贞厉之占其象如此
　　象曰小人用壮君子罔也
　　传在小人则为用其强壮之力在君子则为用罔志气刚强蔑视于事靡所顾惮也
　　本义小人以壮败君子以罔困
　　九四贞吉悔亡藩决不羸壮于大舆之輹【輹音福本又作辐】传四阳刚长盛壮已过中壮之甚也然居四为不正方君子道长之时岂可有不正也故戒以贞则吉而悔亡盖方道长之时小失则害亨进之势是有悔也若在他卦重刚而居柔未必不为善也大过是也藩所以限隔也藩篱决开不复羸困其壮也髙大之车轮輹强壮其行之利可知故云壮于大舆之輹輹轮之要处也车之败常在折輹輹壮则车强矣云壮于輹谓壮于进也輹与辐同本义贞吉悔亡与咸九四同占藩决不羸承上文而言也决开也三前有四犹有藩焉四前二隂则藩决矣壮于大舆之輹亦可进之象也以阳居隂不极其刚故其象如此
　　朱氏附録此卦如九二贞吉只是自守而不进九四藩决不羸壮于大舆之輹却是有可进之象此卦爻之好者盖以阳居隂不极其刚而前遇二隂有藩决之象所以为进非如九二前有三四二阳隔之不得进也
　　象曰藩决不羸尚徃也
　　传刚阳之长必至于极四虽已盛然其徃未止也以至盛之阳用壮而进故莫有当之藩决开而不羸困其力也尚徃其进不巳也
　　六五丧羊于易无悔【丧息浪反易以防反一作疆埸之埸象同】
　　传羊羣行而喜触以象诸阳并进四阳方长而并进五以柔居上若以力制则难胜而有悔唯和易以待之则羣阳无所用其刚是丧其壮于和易也如此则可以无悔五以位言则正以德言则中故能用和易之道使羣阳虽壮无所用也
　　本义卦体似兊有羊象焉外柔而内刚者也独六五以柔居中不能抵触虽失其壮然亦无所悔矣故其象占如此易容易之意言忽然不觉其亡也或作疆埸之埸亦通汉食货志埸作易
　　朱氏附録丧羊于易不若作疆埸之易汉食货志疆埸之埸正作易盖后面有丧羊于易亦同此义今本义所注只是从前所说如此只且仍旧耳
　　象曰丧羊于易位不当也
　　传所以必用柔和者以隂柔居尊位故也若以阳刚中正得【一作居】尊位则下无壮矣以六五位不当也故设丧羊于易之义然大率治壮不可用刚夫君臣上下之势不相侔也茍君之权足以制乎下则虽有强壮跋扈之人不足谓之壮也必人君之势有所不足然后谓之治壮故治壮之道不可以刚也
　　上六羝羊触藩不能退不能遂无攸利艰则吉
　　传羝羊但取其用【一无用字】壮故隂爻亦称之六以隂处震终而当壮极其过可知如羝羊之触藩篱进则碍身退则妨角进退皆不可也才本隂柔故不能胜已以就义是不能退也隂柔之人虽极用壮之心然必不能终其壮有摧必缩是不能遂也其所为如此无所徃而利也隂柔处壮不能固其守若遇艰困必失其壮失其壮则反得【一有其字】柔弱之分矣是艰则得吉也用壮则不利知艰而处柔则吉也居壮之终有变之义也
　　本义壮终动极故触藩而不能退然其质本柔故又不能遂其进也其象如此其占可知然犹幸其不刚故能艰以处则尚可以得吉也
　　朱氏附録上六取喻甚巧盖壮终动极无可去处如羝羊之角挂于藩上不能退遂然艰则吉者毕竟有可进之理但必艰始吉耳○问传以艰字为遇艰困则失其壮而得柔弱之分故吉窃意不能退遂而无所利则是已艰困矣而又曰遇艰何也恐此艰字只作艰难其事而不敢求进不巳则吉如大畜九三利艰贞之艰说如何曰当如大畜之例
　　象曰不能退不能遂不详也艰则吉咎不长也传非其处而处故进退不能是其自处之不详愼也艰则吉柔遇艰难又居壮终自当变矣变则得其分过咎不长乃吉也
　　朱氏附録问大壮本好爻中取却不好何故曰大壮便是过了才过便不好○此卦多说羊是兊之属季通曰这个是夹注防兊卦两画当一画
　　【坤下离上】
　　传晋序卦物不可以终壮故受之以晋晋者进也物无壮而终止之理既盛壮则必进晋所以继大壮也为卦离在坤上明出地上也日出于地升而益明故为晋晋进而光明盛大之意【一作义】也凡物渐盛为进故彖云晋进也卦有有德者有无德者随其冝也乾坤之外云元亨者固有也云利贞者所不足而可以有功也有不同者革渐是也随卦可见晋之盛而无德者无用有也晋之明盛故更不言亨顺乎大明无用戒正也
　　朱氏附録问晋传曰晋之盛而无德者无用有也然大有可谓盛矣而有卦德不知如何曰元亨利贞本非四德但为大亨而利于正之占耳乾卦之彖传文言乃借为四德在他卦尤不当以德论也
　　晋康侯用锡马蕃庶昼日三接【蕃音烦三息暂反彖同】
　　传晋为进盛之时大明在上而下体顺附诸侯承王之象也故为康侯康侯者治安之侯也上之大明而能同德以顺附治安之侯也故受其宠数锡之马众多也车马重赐也蕃庶众多也不唯锡与之厚又见亲礼昼日之中至于三接言宠遇之至也晋进盛之时上明下顺君臣相得在上而言则进于明盛在臣而言则进升髙显受其光宠也本义晋进也康侯安国之侯也锡马蕃庶昼日三接言多受大赐而显被亲礼也盖其为卦上离下坤有日出地上之象顺而丽乎大明之德又其变自观而来为六四之柔进而上行以至于五占者有是三者则亦当有是宠也
　　朱氏附録用锡马之用只是个虚字说他得这个物事○昼日是上卦离也昼日为之是此意
