<!-- { "loadSidebar": true } -->
　　传九五之吉以正中也得正中之道则吉而其悔亡也正中谓不过无不及【一作无过不及】正得其中也处柔巽与出命令唯得中为善失中则悔矣
　　上九巽在牀下丧其资斧贞凶
　　传牀人所安也在牀下过所安之义也九居巽之极过于巽者【一无者字】也资所有也斧以断也阳刚本有断以过巽而失其刚断失其所有丧资斧也居上而过巽至于自失在正道为凶也
　　本义巽在牀下过于巽者也丧其资斧失所以断也如是则虽正亦凶矣居巽之极失其刚阳之徳故其象占如此
　　象曰巽在牀下上穷也丧其资斧正乎凶也
　　传巽在牀下过于巽也处巽之上巽至于穷极也居上而过极于巽至于自失得为正乎乃凶道也巽本善行故疑之曰得为正乎复断之曰乃凶也本义正乎凶言必凶
　　【兊下兊上】
　　传兊序卦巽者入也入而后说之故受之以兊兊者说也物相入则相说相说则相入兊所以次巽也
　　兊亨利贞
　　传兊说也说致亨之道也能说于物物莫不说而与之足以致亨然为说之道利于贞正非道求说则为邪谄而有悔咎【一作吝】故戒利贞也
　　本义兊说也一隂进乎二阳之上喜之见乎外也其象为泽取其说万物又取坎水而塞其下流之象卦体刚中而柔外刚中故说而亨柔外故利于正盖说有亨道而其妄说不可以不戒故其占如此又柔外故为说亨刚中故利于正亦一义也朱氏附録川壅为泽坎为川兊为泽泽是水不流底坎下一画闭合时便成兊卦便是川壅为泽之象
　　彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉【先西荐反又如字难乃旦反】
　　传兊之义说也一隂居二阳之上隂说于阳而为阳所说也阳刚居中中心诚实之象柔爻在外接物和柔之象故为说而能贞也利贞说之道宜正【一作贞】也卦有刚中之徳能贞者也说而能贞是以上顺天理下应人心说道之至正至善者也若夫违道以干百姓之誉者茍説之道违道不顺天干誉非应人茍取一时之说耳非君子之正道君子之道其说于民如天地之施感于其心而说服无斁故以之先民则民心说随而忘其劳率之以犯难则民心【一无心字】说服于义而不恤其死说道之大民莫不知劝劝谓信之而勉力顺从人君【一作君人】之道以人心说服为本故圣人賛其大
　　本义兊说也释卦名义刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉以卦体释卦辞而极言之
　　朱氏附録兊说若不是刚中便成邪媚下面许多道理都从这个刚中柔外来说以先民如利之而不庸顺天应人革卦就革命上说兊卦就说上说后人都做应天顺人说了到了顺天应人是言顺天理应人心胡致堂管见中辨这个也好○说若不刚中便是违道干誉
　　象曰丽泽兊君子以朋友讲习
　　传丽泽二泽相附丽也两泽相丽交相浸润互有滋益之象故君子观其象而以朋友讲习朋友讲习互相益也先儒谓天下之可说莫若朋友讲习朋友讲习固可说之大者然当明相益之象程氏附録天下之说不可极惟朋友讲习虽过说无害兊泽有相滋益处【一本注云兊泽有自相滋益之意】
　　本义两泽相丽互相滋益朋友讲习其象如此
　　初九和兊吉
　　传初虽阳爻居说体而在最下无所系应是能卑下和顺以为说而无所偏私者也以和为说而无所偏【一无偏字】私说之正也阳刚则不卑居下则能巽处说则能和无应则不偏处说如是所以吉也本义以阳爻居说体而处最下又无系应故其象占如此
　　象曰和兊之吉行未疑也
　　传有求而和则渉于邪谄初随时顺处【一作处顺】心无所系无所为也以和而已是以吉也象又以其处说在下而非中正故云行未疑也其行未有可疑谓未见其有失也若得中正则无是言也说以中正为本爻直陈其义象则推而尽之
　　本义居卦之初其说也正未有所疑也
　　九二孚兊吉悔亡
　　传二承比隂柔隂柔小人也说之则当有悔二刚中之徳孚信内充虽比小人自守不失君子和而不同说而不失刚中故吉而悔亡非二之刚中则有悔矣以自守而亡也
　　本义刚中为孚居隂为悔占者以孚而说则吉而悔亡矣
　　象曰孚兊之吉信志也
　　传心之所存为志二刚实居中孚信存于中也志存诚信岂至说小人而自失乎是以吉也
　　六三来兊凶
　　传六三隂柔不中正之人说不以道者也来兊就之以求说也比于在下之阳枉已非道就以求说所以凶也之内为来上下俱阳而独之内者以同体而隂性【一作性隂】下也失道下行也
　　本义隂柔不中正为兊之主上无所应而反来就二阳以求说凶之道也
　　象曰来兊之凶位不当也
　　传自处不中正无与而妄求说所以凶也
　　九四商兊未宁介疾有喜
　　传四上承中正之五而下比柔邪之三虽刚阳而处非正三隂柔阳所说也故不能决而商度未寜谓拟议所从而未决未能有定也两间谓之介分限也地之界则加田义乃同也故人有节守谓之介若介然守正而疾逺邪恶则有喜也从五正也说三邪也四近君之位若刚介守正疾逺邪恶将得君以行道福庆及物为有喜也若四者得失未有定系所从耳
　　本义四上承九五之中正而下比六三之柔邪故不能决而商度所说未能有定然质本阳刚故能介然守正而疾恶柔邪也如此则有喜矣象占如此为戒深矣
　　象曰九四之喜有庆也
　　传所谓喜者若守正而君说之则得行其刚阳之道而福庆及物也
　　九五孚于剥有厉
　　传九五得尊位而处中正尽说道之善矣而圣人复设有厉之戒盖尧舜之盛未尝无戒也戒所当戒而已虽圣贤在上天下未尝无小人然不敢肆其恶也圣人亦说其能勉而革面也彼小人者未尝不知圣贤之可说也如四凶处尧朝隐恶而顺命是也圣人非不知其终恶也取其畏罪而强仁耳五若诚心信小人之假善为实善而不知其包藏则危道也小人者备之不至则害于善圣人为戒之意深矣剥者消阳之名隂消阳者也盖指上六故孚于剥则危也以五在说之时而密比于上六故为之戒虽舜之圣且畏巧言令色安得不戒也说之感人易入而可惧也如此
　　本义剥谓隂能剥阳者也九五阳刚中正然当说之时而居尊位密近上六上六隂柔为说之主处说之极能妄说以剥阳者也故其占但戒以信于上六则有危也
　　象曰孚于剥位正当也
　　传戒孚于剥者以五所处之位正当戒也密比隂柔有相说之道故戒在信之也
　　本义与履九五同
　　上六引兊
　　传它卦至极则变兊为说极则愈说上六成说之主居说之极说不知巳者也故说既极矣又引而长之然而不至悔咎何也曰方言其说不知巳未见其所说善恶也又下乘九五之中正无所施其邪说六三则承乘皆非正是以有凶
　　本义上六成说之主以隂居说之极引下二阳相与为说而不能必其从也故九五当戒而此爻不言其吉凶
　　象曰上六引兊未光也
　　传说既极矣又引而长之虽说之之心不巳而事理巳过实无所说事之盛则有光辉既极而强引之长其无意味甚矣岂有光也未非必之辞象中多用非必能有光辉谓不能光也
　　【坎下巽上】
　　传涣序卦兊者说也说而后散之故受之以涣说则舒散也人之气忧则结聚说则舒散故说有散义涣所以继兊也为卦巽上坎下风行于水上水遇风则涣散所以为涣也
　　涣亨王假有庙利渉大川利贞【假庚白反下同】
　　传涣离散也人之离散由乎中人心离则散矣治乎散亦本于【一作必由】中能【一有利贞字】合人心则散可聚也故卦之义皆主于中利贞合涣散之道在乎正固也
　　本义涣散也为卦下坎上巽风行水上离披解散之象故为涣其变则本自渐卦九来居二而得中六徃居三得九之位而上同于四故其占可亨又以祖考之精神既散故王者当至于庙以聚之又以巽木坎水舟楫之象故利渉大川其曰利贞则占者之深戒也
　　朱氏附録此卦只是卜祭吉又更宜渉川○问萃言王假有庙是卦中有萃聚之象故可以为聚祖考之精神而亨祭之吉占涣卦既散而不聚本象不知何处有立庙之义恐是卦外立意谓涣散之时当聚祖考之精神邪为是下卦是坎有幽隂之义因此象而设立庙之义邪曰坎固是有神之义然此卦未必是因此为义且作因涣散而立庙说大抵这处都见不得
　　彖曰涣亨刚来而不穷柔得位乎外而上同【上如字又时掌反】
　　传涣之能亨者以卦才如是也涣之成涣由九来居二六上居四也刚阳之来则不穷极于下而处得其中柔之徃则得正位于外而上同于五之中巽顺于五乃上同也四五君臣之位当涣而比其义相通同五乃从中也当涣之时而守其中则不至于离散故亨也
　　本义以卦变释卦体
　　朱氏附録问刚来而不穷穷是穷极来处乎中不至穷极否曰是居二为中若在下则是穷矣○刚来不穷是九三来做二柔得位而上同是六二上做三此说有些不稳却为是六三不唤做得位然而某这个例只是一爻互换转移无隔蓦两爻底○九二涣奔其机是以卦变言之自三来居二得中而不穷所以为安如机之安也六三是自二徃居三未为得位以其上同于四所以为得位彖辞如此说得密若云上应九为上同恐如此跳过了不得此亦是依文解义説终是不见得三来居二之为安二之于三为得位是如何
　　王假有庙王乃在中也
　　传王假有庙之义在萃卦详矣天下离散之时王者收合人心至于有庙乃是在其中也在中谓求得其中摄其心之谓也中者心之象刚来而不穷柔得位而上同卦才之义皆主于中也王者拯涣之道在得其中而巳孟子曰得其民有道得其心斯得民矣亨帝立庙民心所归从也归人心之道无大于此故云至于有庙拯涣之道极于此也本义中谓庙中
　　朱氏附録王乃在中是指庙中言宜在庙祭祀伊川先生说得道理多了它见得许多道理了不肯自做它说须要寄搭放在经上易不须说得深只是轻轻地说过
　　利渉大川乘木有功也
　　传治涣之道当济于险难而卦有乘木济川之象上巽木也下坎水大川也利渉险以济涣也木在水上乗木之象乗木所以渉川也渉则有济涣之功卦有是义有是象也
　　象曰风行水上涣先王以亨于帝立庙
　　传风行水上有涣散之象先王观是象救天下之涣散至于亨帝立庙也收合人心无如宗庙祭祀之报出于其心故亨帝立庙人心之所归也系人心合离散之道无大于此
　　程氏附録萃涣皆亨于帝立庙因其精神之聚而形于此为其涣散故立此以之
　　本义皆所以合其散
　　初六用拯马壮吉
　　传六居卦之初涣之始也始涣而拯之又得马壮所以吉也六爻独初不云涣者离散之势辨之宜早方始而拯之则不至于涣也为教深矣马人之所托也托于壮马故能拯涣马谓二也二有刚中之才初隂柔顺两皆无应无应则亲比相求初之柔顺而托于刚中之才以拯其涣如得壮马以致远必有济矣故吉也涣拯于始为力则易时之顺也
　　本义居卦之初涣之始也始涣而拯之为力既易又有壮马其吉可知初六非有济涣之才但能顺乎九二故其象占如此
　　象曰初六之吉顺也
