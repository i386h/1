<!-- { "loadSidebar": true } -->
　　本义以刚居上治蒙过刚故为击蒙之象然取必太过攻治太深则必反为之害惟捍其外诱以全其真纯则虽过于严密乃为得冝故戒占者如此凡事皆然不止为诲人也
　　朱氏附録不利为冦冦只是要去害他故戒之如此○问击蒙不利为冦如本义只是就自身克治上说是如何曰事之大小都然治身也恁地若治人做得太甚亦反成为冦占得此爻凡事不可过当如伊川用兵之说亦是但只做得一事用不如且就浅处说去却事事上有用若使说深了则一事用得别事用不得
　　象曰利用御冦上下顺也
　　传利用御寇上下皆得其顺也上不为过暴下得击去其蒙御寇之义也
　　本义御冦以刚上下皆得其道
　　朱氏附録上九一阳而众隂随之如人皆顺从于我故能御冦便如孔子告陈恒之事须是得自家屋里人从我方能去理会外头人若自家屋里人不从时如何去御得冦便做不得所以象曰上下顺也
　　【干下坎上】
　　需序卦蒙者蒙也物之穉也物穉不可不养也故受之以需需者饮食之道也夫物之幼穉必待养而成养物之所需者饮食也故曰需者饮食之道也云上于天有蒸润之象饮食所以润益于物故需为饮食之道所以次蒙也卦之大意须待之义序卦取所须之大者耳干健之性必进者也乃处坎险之下险为之阻故须待而后进也
　　需有孚光亨贞吉利涉大川
　　传需者须待也以二体言之干之刚健上进而遇险未能进也故为需待之义以卦才言之五居君位为需之主有刚健中正之德而诚信充实于中中实有孚也有孚则光明而能亨通得贞正【一无正字】而吉也以此而需何所不济虽险无难矣故利涉大川也凡贞吉有既正且吉者有得正则吉者当辩也
　　本义需待也以干遇坎干健坎险以刚遇险而不遽进以陷于险待之义也孚信之在中者也其卦九五以坎体中实阳刚中正而居尊位为有孚得正之象坎水在前干健临之将涉水而不轻进之象故占者为有所待而能有信则光亨矣若又得正则吉而利涉大川正固无所不利而涉川尤贵于能待则不欲速而犯难也
　　朱氏附録需主事孚主心需其事而心能信实则光亨以位乎尊位而中正故所为如此利涉大川而能需则往必有功利涉大川亦承上文有孚光亨贞吉○问需卦大指曰需者宁耐之意以刚遇险时节如此只当宁耐以待之且如涉川者多以不能宁耐致覆溺之祸故需卦首言利涉大川○后世防士之言只说出竒应变圣人不恁地合当需时便需
　　曰需须也险在前也刚健而不陷其义不困穷矣需之义须也以险在于前未可遽进故需待而行也以干之刚健而能需待不轻动故不陷于险其义不至于困穷也刚健之人其动必躁乃能需待而动处之至善者也故夫子赞之云其义不困穷矣
　　本义此以卦德释卦名义
　　需有孚光亨贞吉位乎天位以正中也
　　五以刚实居中为孚之象而得其所需亦为有孚之义以干刚而至诚故其德光明而能亨通得贞正而吉也所以能然者以居天位而得正中也居天位指五以正中兼二言故云正中
　　利涉大川往有功也
　　传既有孚而贞正虽涉险阻往则有功也需道之至善也以干刚而能需何所不利
　　本义以卦体及两象释卦辞
　　朱氏附録利涉大川利涉是干也大川是坎也往有功是干有功也
　　象曰云上于天需君子以饮食宴乐【上时掌反宴乌练反又乌殄反乐音洛】
　　云气蒸而上升于天必待隂阳和洽然后成雨云方上于天未成雨也故为需待之义隂阳之气交感而未成雨泽犹君子畜其才德而未施于用也君子观云上于天需而为雨之象怀其道德安以待时饮食以养其气体宴乐以和【一作养】其心志所谓居易以俟命也
　　本义云上于天无所复为待其隂阳之和而自雨耳事之当需者亦不容更有所为但饮食宴乐俟其自至而已一有所为则非需也
　　朱氏附録以饮食宴乐谓更无所为待之而已待之须有至时学道者亦犹是也
　　初九需于郊利用恒无咎
　　需者以遇险故需而后进初最逺于险故为需于郊郊旷逺之地也处于旷逺利在安守其常则无咎也不能安常则躁动犯难岂能需于逺而无过也
　　本义郊旷逺之地未近于险之象也而初九阳刚又有能常于其所之象故戒占者能如是则无咎也
　　象曰需于郊不犯难行也利用恒无咎未失常也【难乃旦反】
　　处旷逺者不犯冐险难而行也阳之为物刚健上进者也初能需待于旷逺之地不犯险难而进复冝安处不失其常则可以无咎矣虽不进而志动者不能安其常也君子之需时也安静自守志虽有须而恬然若将终身焉乃能用常也
　　九二需于沙小有言终吉
　　坎为水水近则有沙二去险渐近故为需于沙渐近于险难虽未至于患害已小有言矣凡患难之辞大小有殊小者至于有言言语之伤至小者也二以刚阳之才而居柔守中寛裕自处需之善也虽去险渐近而未至于险故小有言语之伤而无大害终得其吉也
　　本义沙则近于险矣言语之伤亦灾害之小者渐进近坎故有此象刚中能需故得终吉戒占者当如是也
　　象曰需于沙衍在中也虽小有言以吉终也【衍以善反】传衍寛绰也二虽近险而以寛裕居中故虽小有言语及之终得其吉善处者也
　　本义衍寛意以寛居中不急进也
　　九三需于泥致寇至
　　传泥逼于水也既进逼于险当致寇难之至也三刚而不中又居健体之上有进动之象故致寇也茍非敬慎则致丧败矣
　　本义泥将陷于险矣寇则害之大者九三去险愈近而过刚不中故其象如此
　　象曰需于泥灾在外也自我致寇敬慎不败也三切逼上体之险难故云灾在外也灾患难之通称对眚而言则分也三之致寇由已进而逼之故云自我寇自已致若能敬慎量冝而进则无丧败也需之时须而后进也其义在相时而动非戒其不得进也直使敬慎毋失其冝耳
　　本义外谓外卦敬慎不败发明占外之占圣人示人之意切矣
　　朱氏附録问敬慎曰敬字大慎字细小如人行路一直恁地去便是敬前面险处防有吃跌便是慎慎是惟恐有失之意○问敬慎不败本义以为发明占外之占何也曰言象中本无此意占者不可无此意所谓占外意也
　　六四需于血出自穴
　　四以隂柔之质处于险而下当三阳之进伤于险难者也故云需于血既伤于险难则不能安处必失其居故云出自穴穴物之所安也顺以从时不竞于险难所以不至于凶也以柔居隂非能竞者也若阳居之则必凶矣盖无中正之德徒以刚竞于险适足以致凶耳
　　本义血者杀伤之地穴者险陷之所四交坎体入乎险矣故为需于血之象然柔得其正需而不进故又为出自穴之象占者如是则虽在伤地而终得出也
　　朱氏附録问程谓穴物之所安也本义谓穴者险陷之所二说不同曰穴是陷处唤做所安处不得分明有个坎陷也一句柔得正了需而不进故能出于坎陷四又是坎体之初有出防道理到上六则索性陷了
　　象曰需于血顺以听也
　　传四以隂柔居于险难之中不能固处故退出自穴盖隂柔【一作柔弱】不能与时竞不能处则退是顺从以听于时所以不至于凶也
　　九五需于酒食贞吉
　　五以阳刚居中得正位乎天位克尽其道矣以此而需何需不获故宴安酒食以俟之所须必得也既得贞正而所需必遂可谓吉矣
　　本义酒食宴乐之具言安以待之九五阳刚中正需于尊位故有此象占者如是而正固则得吉也朱氏附録问需于酒食贞吉曰需只是待当此之时别无作为只有个待防道理然又须是正方吉○坎体中多说酒食想须有此象但今不可考
　　象曰酒食贞吉以中正也
　　需于酒食而贞且吉者以五得中正而尽其道也
　　朱氏附録以正中以中正也只一般只是要协韵
　　上六入于穴有不速之客三人来敬之终吉
　　需以险在前需时而后进上六居险之终终则变矣在需之极久而得矣隂止于六乃安其处故为入于穴穴所安也安而既止后者必至不速之客三人谓下之三阳干之三阳非在下之物需时而进者也需既极矣故皆上进不速不促之而自来也上六既需得其安处羣刚之来茍不起忌疾忿竞之心至诚尽敬以待之虽甚刚暴岂有侵陵之理故终吉也或疑以隂居三阳之上得为安乎曰三阳干体志在上进六隂位非所止之正故无争夺之意敬之则吉也
　　本义隂居险极无复有需有陷而入穴之象下应九三九三与下二阳需极并进为不速客三人之象柔不能御而能顺之有敬之之象占者当陷险中然于非意之来敬以待之则得终吉也
　　象曰不速之客来敬之终吉虽不当位未大失也传不当位谓以隂而在上也爻以六居隂为所安象复尽其义明隂冝在下而居上为不当位也然能敬顺以自处则阳不能陵终得其吉虽不当位而未至于大失也
　　本义以隂居上是为当位言不当位未详
　　朱氏附録易中当字皆当音去声音见乾卦注【都浪反】○王弼说初上无位如言干之上九贵而无位需之不当位然干之上九不是如此需之不当却有可疑二四上是隂位不得言不当○问王弼说初上无隂阳定位如何曰伊川说隂阳竒耦岂容无也干上九贵而无位需上六不当位乃爵位之位非隂阳之位此说极好○问不当位如何曰凡初上二爻皆无位【二士三卿大夫四大臣五君位】上六之不当位如父老不任家事而退闲僧家之有西堂之类【按二说不同前说即本义之说后说则伊川所谓乃爵位之位非隂阳之位者姑两存之文公举伊川语又见乾卦文言】问干阳上进之物前遇坎险不可遽进以陷于险故为需曰遇此时节当随逺随近宁耐以待之直至需于泥已甚郎当矣然能敬慎亦不至败至于九五需得好只是又难得这般时节当此时只要安以待之耳至上六居险之极又有三阳并进六不当位又处隂柔亦只得敬以待之则吉○福州刘昭信说易亦有好处如云见险而止为需见险而不止为讼【需讼下卦皆坎】能通其变为随不能通其变为蛊之类
　　【坎下干上】
　　讼序卦饮食必有讼故受之以讼人之所需者饮食既有所须争讼所由起也讼所以次需也为卦干上坎下以二象言之天阳上行水性就下其行相违所以成讼也以二体言之上刚下险刚险相接能无讼乎又人内险阻而外刚强所以讼也
　　讼有孚窒惕中吉终凶
　　讼之道必有其孚实中无其实乃是诬妄凶之道也卦之中实为有孚之象讼者与人争辩而待决于人虽有孚亦须窒塞未通不窒则巳明无讼矣事既未辩吉凶未可必也故有畏惕中吉得中则吉也终凶终极其事则凶也
　　利见大人不利涉大川
　　讼者求辩其曲直也故利见于大人大人则能以其刚明中正决所讼也讼非和平之事当择安地而处不可陷于危险故不利涉大川也
　　本义讼争辩也上干下坎干刚坎险上刚以制其下下险以伺其上又为内险而外健又为己险而彼健皆讼之道也九二中实上无应与又为加忧且于卦变自遯而来为刚来居二而当下卦之中有有孚而见窒能惧而得中之象上九过刚居讼之极有终极其讼之象九五刚健中正以居尊位有大人之象以刚乘险以实履陷有不利涉大川之象故戒占者必有争辩之事而随其所处为吉凶也
