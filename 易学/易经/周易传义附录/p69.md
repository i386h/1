<!-- { "loadSidebar": true } -->
　　传君子之进自下而上由微而着跬步造次莫不有序不失其序则无所不得其吉故九虽穷高而不失其吉可用为仪法者以其有序而不可乱也本义渐进愈高而不为无用其志卓然岂可得而乱哉
　　【兊下震上】
　　传归妹序卦渐者进也进必有所归故受之以归妹进则必有所至故渐有归义归妹所以继渐也归妹者女之归也妹少女之称为卦震上兊下以少女从长男也男动而女説又以説而动皆男説女女从男之义卦有男女配合之义者四咸恒渐归妹也咸男女之相感也男下女二气感应止而説男女之情相感之象恒常也男上女下巽顺而动隂阳皆相应是男女居室夫妇唱随之常道渐女归之得其正也男下女而各得正位止静而巽顺其进有渐男女配合得其道也归妹女之嫁归也男上女下女【一无女字】从男也而有説少之义以説而动动以説则不得其正矣故位皆不当初与上虽当隂阳之位而阳在下隂在上亦不当位也与渐正相对咸恒夫妇之道渐归妹女归之义咸与归妹男女之情也咸止而説归妹动于説皆以説也恒与渐夫妇之义也恒巽而动渐止而巽皆以巽顺也男女之道夫妇之义备于是矣归妹为卦泽上有雷雷震而泽动从之象也物之随动莫如水男动于上而女从之嫁归从男之象震长男兊少女少女从长男以説而动动而相説也人之所説者少女故云妹为女归之象又有长男説少女之义故为归妹也
　　归妹征凶无攸利
　　传以説而动动而不当故凶不当位不当也征凶动则凶也如卦之义不独女归无所往而利也本义妇人谓嫁曰归妹少女也兊以少女而从震之长男而其情又为以説而动皆非正也故卦为归妹而卦之诸爻自二至五皆不得正三五又皆以柔乘刚故其占征凶而无所利也
　　曰归妹天地之大义也
　　传一隂一阳之谓道隂阳交感男女配合天地之常理也归妹女归于男也故云天地之大义也男在女上隂从阳动故为女归之象
　　天地不交而万物不兴归妹人之终始也
　　传天地不交则万物何从而生女之归男乃生生相续之道男女交而后有生息有生息而后其终不穷前者有终而后者有始相读不穷是人之终始也
　　本义释卦名义也归者女之终生育者人之始朱氏附録两终字伊川説未安
　　説以动所归妹也征凶位不当也
　　传以二体释归妹之义男女相感説而动者少女之事故以説而动所归者妹也所以征则凶者以诸爻皆不当位也所处皆不正何动而不凶大率以説而动安有不失正者
　　无攸利柔乘刚也
　　传不唯位不当也又有乘刚之过三五皆乘刚男女有尊卑之序夫妇有唱随之礼此【一无此字】常理也如恒是也苟不由常正之道徇情肆欲唯説是动则夫妇渎乱男牵欲而失其刚妇狃説而忘其顺如归妹之乘刚是也所以凶无所往而利也夫隂阳之配合男女之交媾理之常也然从欲而流放不由义理则淫邪无所不至伤身败德岂人理哉归妹之所以【一有征字】凶也
　　本义説以动所归妹也又以卦德言之征凶位不当也无攸利柔乘刚也又以卦体释卦辞男女之交本皆正理惟若此卦则不得其正也
　　朱氏附録归妹未有不好只是説以动带累它
　　象曰泽上有雷归妹君子以永终知敝
　　传雷震于上泽随而动阳动于上隂説而从女从男之象也故为归妹君子观男女配合生息相续之象而以永其终知有蔽也永终谓生息嗣续永久其传也知敝谓知物有敝坏而为相继之道也女归则有生息故有永终之义又夫妇之道当常永有终必知其有敝坏之理而戒慎之敝坏谓离隙归妹説以动者也异乎恒之巽而动渐之止而巽也少女之説情之感动动则失正非夫妇正而可常之道久必敝坏知其必敝则当思永其终也天下之反目者皆不能永终者也不独夫妇之道天下之事莫不有终有敝莫不有可继可久之道观归妹则当思永终之戒也
　　本义雷动泽随归妹之象君子观其合之不正知其终之有敝也推之事物莫不皆然
　　初九归妹以娣跛能履征吉【娣大计反跛波我反象同】
　　传女之归居下而无正应娣之象也刚阳在妇人为贤【一作坚】贞之德而处卑顺娣之贤正者也处説居下为顺义娣之卑下虽贤何所能为不过自善其身以承助其君而已如跛之能履言不能及远也然在其分为善故以是而行则吉也
　　本义初九居下而无正应故为娣象然阳刚在女子为贤正之德但为娣之贱仅气承助其君而巳故又为跛能履之象而其占则征吉也
　　象曰归妹以娣以恒也跛能履吉相承也
　　传归妹之义以説而动非夫妇能常之道九乃刚阳有贤【一作坚】贞之德虽娣之微乃能以常者也虽在下不能有所为如跛者之能履然征而吉者以其能相承助也能助其君娣之吉也
　　本义恒谓有常久之德
　　九二能视利幽人之贞
　　传九二阳刚而得中女之贤正【一作贞】者也上有正应而反隂柔之质动于説者也乃女贤而配不良故二虽【一作之】贤不能自遂以成其内助之功适可以善其身而小施之如者之能视而已言不能及远也男女之际当以正礼五虽不正二自守其幽静贞正乃所利也二有刚正之德幽静之人也二之才如是而言利贞者【一无此五字】利言宜于如是之贞【一无之贞字】非不足而为之戒也
　　本义能视承上爻而言九二阳刚得中女之贤也上有正应而反隂柔不正乃女贤而配不良不能大成内助之功故为能视之象而其占则利幽人之贞也幽人亦抱道守正而不偶者也
　　象曰利幽人之贞未变常也
　　传守其幽贞未失夫妇常正之道也世人以媟狎为常故以贞静为变常不知乃常久之道也
　　六三归妹以须反归以娣
　　传三居下之上本非贱者以失德而无正应故为欲有归而未得其归须待也待者未有所适也六居三不当位德不正也柔而尚【一作上】刚行不顺也为説之主以説求归动非礼也上无应无受之者也无所适故须也女子之处如是人谁取之不可以为人配矣当反归而求为娣媵则可也以不正而失其所也
　　本义六三隂柔而不中正又为説之主女之不正人莫之取者也故为未得所适而反归为娣之象或曰须女之贱者
　　象曰归妹以须未当也
　　传未当者其处其德其求归之道皆不当故无取之者所以须也
　　九四归妹愆期迟归有时【迟雉夷反一直冀反】
　　传九以阳居四四上体地之高也阳刚在女子为正德贤明者也无正应未得其归也过时未归故云愆期女子居贵高之地有贤明之资人情所愿娶故其愆期乃为有时盖自有待非不售也待得佳配而后行也九居四虽不当位而处柔乃妇人之道【一有也字】以无应故为愆期之义而圣人推理以女贤而愆期盖有待也
　　本义九四以阳居上体而无正应贤女不轻从人而愆期以待所归之象正与六三相反
　　象曰愆期之志有待而行也
　　传所以愆期者由已而不由彼贤女人所愿娶所以愆期乃其志欲有所待待得佳配而后行也
　　六五帝乙归妹其君之袂不如其娣之袂良月几望吉【几音机】
　　传六五居尊位妹之贵高者也下应于二为下嫁之象王姬下嫁自古而然至帝乙而后正婚姻之礼明男女之分虽至贵之女不得失柔巽之道有贵骄之志故易中隂尊而谦降者则曰帝乙归妹泰六五是也贵女之归唯谦降以从礼乃尊高之德也不事容饰以説于人也娣媵者以容饰为事者也衣袂所以为容饰也六五尊贵之女尚礼而不尚饰故其袂不及其娣之袂良也良美好也月望隂之盈也盈则敌阳矣几望未至于盈也五之贵高常不至于盈极则不亢其夫乃为吉也女之处尊贵之道也
　　本义六五柔中居尊下应九二尚德而不贵饰故为帝女下嫁而服不盛之象然女德之盛无以加此故又为月几望之象而占者如之则吉
　　象曰帝乙归妹不如其娣之袂良也其位在中以贵行也
　　传以帝乙归妹之道言其袂不如其娣之袂良尚礼而不尚饰也五以柔中在尊高之位以尊贵而行中道也柔顺降屈尚礼而不尚饰乃中道也本义以其有中德之贵而行故不尚饰
　　上六女承筐无实士刲羊无血无攸利【刲苦圭反】
　　传上六女归之终而无应女归之无终者也妇者所以承先祖奉祭祀不能奉祭祀则不可以为妇矣筐篚之实妇职所供也古者房中之俎葅歜【一作醓】之后夫人职之诸侯之祭亲割牲卿士大夫皆然割取血以祭礼云血祭盛气也女当承事筐篚而无实无实则无以祭谓不能奉祭祀也夫妇共承宗庙妇不能奉祭祀乃夫不能承祭祀也故刲羊而无血亦无以祭也谓不可以承祭祀也妇不能奉祭祀则当离絶矣【一无矣字】是夫妇之无终者也何所往而利哉
　　本义上六以隂柔居归妹之终而无应约婚而不终者也故其象如此而于占为无所利也
　　象曰上六无实承虚筐也
　　传筐无实是空筐也空筐可以祭乎言不可以奉祭祀也女不可以承祭祀则离絶而已是女归之无终者也

　　周易传义附録卷八下
<经部,易类,周易传义附录>
　　钦定四库全书
　　周易传义附录卷九上　　　宋　董楷　撰
　　下经
　　【离下震上】
　　传丰序卦得其所归者必大故受之以丰物所归聚必成其大故归妹之后受之以丰也丰盛大之义为卦震上离下震动也离明也以明而动动而能【一本无能字】明皆致丰之道明足以照动足以亨然陵能致丰大也
　　丰亨王假之勿忧宜日中【假庚白反同】
　　传丰为盛大其义自亨极天下之光大者唯王者能至之假至也天位之尊四海之富羣生之众王道之大极丰之道其唯王者乎丰之时人民之繁庶事物之殷盛治之岂易周为可忧【一作患】虑宜如日中之盛明广照无所不及然后无忧也
　　本义丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也
　　朱氏附録须是王假之了方且勿忧宜日中若未到这个田地更忧甚防王亦未有可忧
　　曰丰大也明以动故丰
　　传丰者盛大之义离明而震动明动相资而成丰大也
　　本义以卦德释卦名义
　　王假之尚大也
　　传王者有四海之广兆民之众极天下之大也故丰大之道唯王者能致之所有既大其保之治之之道亦当大也故王者之所尚至大也
　　勿忧宜日中宜照天下也
　　传所有既广所治既众当忧虑其不能周及宜如日中之盛明普照天下无所不至则可勿忧矣如是然后能保其丰大岂小才小知之所能也本义释卦辞
　　朱氏附録王假之尚大也只是王者至此一个极大防时节所尚者皆大事○问宜日中宜照天下人君之德如日之中乃能尽照天下否曰易如此看不得只是如日之中则自然照天下不可将作道理解他又曰宜照天下是贴防闲句
　　日中则月盈则食天地盈虚与时消息而况于人乎况于神乎
　　传既言丰盛之至复言其难常以为诫也日中盛极则有迭月既盈满则有亏缺天地之盈虚尚与时消息况人神乎盈虚谓盛衰消息谓进退天地之运亦随时进退也神谓造化之迹于万物盛衰可见其消息也于丰盛之时而为此诫欲其守中不至过盛处丰之道岂易也哉
