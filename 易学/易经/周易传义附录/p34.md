<!-- { "loadSidebar": true } -->
　　传既蛊则有复治之理自古治必因乱乱则开治理自然也如卦之才以治蛊则能致元亨也蛊之大者济时之艰难险阻也故曰利渉大川
　　先甲三日后甲三日【先息荐反后胡豆反彖同】
　　传甲数之首事之始也如辰之甲乙甲第甲令皆谓首也事之端也治蛊之道当思虑其先后三日盖推原先后为救弊可乆之道先甲谓先于此究其所以然也后甲谓后于此虑其将然也一日二日至于三日言虑之深推之逺也究其所以然则知救之之道虑其将来则知备之之方善救则前弊可革善备则后利可久此古之圣王所以新天下而垂后世也后之治蛊者不明圣人先甲后甲之诫虑浅而事近故劳于救乱而乱不革功未及成而弊已生矣甲者事之首庚者变更之首制作政敎之类则云甲举其首也发号施令之事则云庚庚犹更也有所更变也
　　程氏附録先甲三日以穷其所以然而处其事后甲三日以究其将然而为之防甲者事之始也庚者有所革也自甲乙至于戊巳春夏生物之气已备庚者秋冬成物之气也故有所革别般气
　　本义蛊坏极而有事也其卦艮刚居上巽柔居下上下不交下卑巽而上苟止故其卦为蛊或曰刚上柔下谓卦变自贲来者初上二下自井来者五上上下自既济来者兼之亦刚上而柔下皆所以为蛊也蛊坏之极乱当复治故其占为元亨而利渉大川甲日之始事之端也先甲三日辛也后甲三日丁也前事过中而将坏则可自新以为后事之端而不使至于大坏后事方始而尚新然更当致其丁宁之意以监其前事之失而不使至于速坏圣人之戒深也
　　朱氏附録皿虫为蛊言器中盛虫敎他自相并便是积蓄到坏烂底意思一似汉唐之衰弄得来到极弊大坏时所以言元亨盖极弊则将复兴故言元亨○问蛊是坏乱之象虽乱极必治如何便防元亨曰乱极必治天道循环自是如此五胡乱华以至于隋乱必有唐太宗者出又如五季必生太祖若不如此便无天道了所以彖只云蛊元亨而天下治也○问先甲辛也后甲丁也辛有新意丁有丁宁意其说似出月令注曰然但古人祭祀亦多用先甲
　　彖曰蛊刚上而柔下巽而止蛊
　　传以卦变及二体之义而言刚上而柔下谓干之初九上而为上九坤之上六下而为初六也阳刚尊而在上者也今往居于上隂柔卑而在下者也今来居于下男虽少而居上女虽长而在下尊卑得正上下顺理治蛊之道也由刚之上柔之下变而为艮巽艮止也巽顺也下巽而上止止于巽顺也以巽顺之道治蛊是以元亨也
　　本义以卦体卦变卦徳释卦名义盖如此则积弊而至于蛊矣
　　朱氏附録问刚上柔下有数义刚在上而柔在下为卦体下卑巽而上苟止所以为蛊此卦义又自卦变言之自贲井既济来皆刚上而柔下此卦变曰是○巽而止蛊犹顺以动豫动而说随皆言卦义其本义之说盖是赵徳庄说○巽而止蛊郤不是巽而止能治蛊巽而止所以为蛊赵德庄说下面人只务巽上面人又懒惰不肯向前上面一向刚下面一向柔倒塌了这便是蛊防道理○先生说汪圣锡曽言某人别山往赴召山送之云且缓下手莫去拆倒人屋子谓屋弊不可大段整理他只得且撑拄过因言山解蛊卦以巽而止为治蛊之道所以有此说大凡看易须先看成卦之义险而健则成讼巽而止则成蛊蛊艮上而巽下艮刚居上巽柔居下上髙亢而不下交下卑巽而不能救此所以蛊坏也巽而止只是巽顺便止了便无所施为如何治蛊蛊元亨而天下治须是大善以亨方能治蛊也○易要分内外卦看伊川郤不甚理防如巽而止则成蛊止而巽便不同盖先止后巽郤是有根株了方巽将去故为渐
　　蛊元亨而天下治也
　　传治蛊之道如卦之才则元亨而天下治矣夫治乱者茍能使尊卑上下之义正在下者巽顺在上者能止齐安定之事皆止于顺则何蛊之不治也其道大善而亨也如此则天下治矣
　　利涉大川往有事也
　　传方天下坏乱之际冝涉艰险以往而济之是往有所事也
　　先甲三日后甲三日终则有始天行也
　　传夫有始则必有终既终则必有始天之道也圣人知终始之道故能原始而究其所以然要终而备其将然先甲后甲而为之虑所以能治蛊而致元亨也
　　本义释卦辞治蛊至于元亨则乱而复治之象也乱之终治之始天运然也
　　朱氏附録蛊元亨而天下治言蛊之时如此必须是大善亨通而后天下治
　　象曰山下有风蛊君子以振民育徳
　　传山下有风风遇山而回则物皆散乱故为有事之象君子观有事之象以振济于民养育其徳也在已则养徳于天下则济民君子之所事无大于此二者
　　程氏附録须是就事上学蛊振民育徳然有所知后方能如此何必读书然后为学
　　本义山下有风物坏而有事矣而事莫大于二者乃治已治人之道也
　　朱氏附録问蛊之象君子以振民育徳如何曰当蛊之时必有以振起耸动民之观听而在已进徳不已必须有此二者则可以治蛊矣
　　初六干父之蛊有子考无咎厉终吉
　　传初六虽居最下成卦由之有主之义居内在下而为主子干父蛊也子干父蛊之道能堪其事则为有子而其考得无咎不然则为父之累故必惕厉则得终吉也处卑而尸尊事自当兢畏以六之才虽能巽顺体乃隂柔在下无应而主干非有能济之义若以不克干而【一无而字】言则其义甚小故专言为子干蛊之道必克济则不累其父能厉则可以终吉乃备见为子干蛊之大法也
　　本义干如木之干枝叶之所附而立者也蛊者前人已坏之绪故诸爻皆有父母之象子能干之则饬治而振起矣初六蛊未深而事易济故其占为有子则能治蛊而考得无咎然亦危矣戒占者冝如是又知危而能戒则终吉也
　　朱氏附録问程传云初居内而在下故取子干父蛊之象本义云蛊者前人已坏之事故诸爻皆以子干父蛊为言窃谓若如此说惟初爻为可通若他爻则说不行矣本义之说则诸爻皆可通也曰是○问有子考无咎与意承考之考皆是指父在父在而得云考何曰古人多通言如康诰大伤厥考心可见
　　象曰干父之蛊意承考也
　　传子干父蛊之道意在承当于父之事也故祗敬其事以置父于无咎之地常怀惕厉则终得其吉也尽诚于父事吉之道也
　　九二干母之蛊不可贞
　　传九二以刚阳为六五所应是以刚阳之才在下而干夫在上隂柔之事也故取子干母蛊为义以刚阳之臣辅柔弱之君义亦相近二巽体而处柔顺义为多干母之蛊之道也夫子之于母当以柔巽辅导之使得于义【一有母字】不顺而致败蛊则子之罪也从容将顺岂无道乎以妇人言之则隂柔可知若伸已刚阳之道遽然矫拂则伤恩所害大矣亦安能入乎在乎屈已下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚髙之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能使之为成王而已守成不失道则可矣固不能使之为羲黄尧舜之事也二巽体而得中是能巽顺而得中道合不可贞之义得干母蛊之道也
　　本义九二刚中上应六五子干母蛊而得中之象以刚承柔而治其坏故又戒以不可坚贞言当巽以入之也
　　朱氏附録干母之蛊伊川说得是
　　象曰干母之蛊得中道也
　　传二得中道而不过刚干母蛊之善者也
　　九三干父之蛊小有悔无大咎
　　传三以刚阳之才居下之上主干者也子干父之蛊也以阳处刚而不中刚之过也然而在巽体虽刚过而不为无顺顺事亲之本也又居得正故无大过以刚阳之才克干其事虽以刚过而有小小之悔终无大过咎也然有小悔已非善事亲也本义过刚不中故小有悔巽体得正故无大咎
　　象曰干父之蛊终无咎也
　　传以三之才干父之蛊虽小有悔终无大咎也盖刚断能干不失正而有顺所以终无咎也
　　六四裕父之蛊往见吝
　　传四以隂居隂柔顺之才也所处得正故为寛裕以处其父事者也夫柔顺之才而处正仅能循常自守而已若往干过常之事则不胜而见吝也以隂柔而无应助往安能济
　　本义以隂居隂不能有为寛裕以治蛊之象也如是则蛊将日深故往则见吝戒占者不可如是也朱氏附録问九三干父之蛊小有悔无大咎言小有悔则无大悔矣言无大咎则不免有小咎矣但象曰终无咎则以九三虽过刚不中然在巽体不为无顺而得正故虽悔而无咎至六四则不然以隂居柔不能有为寛裕以治蛊则蛊将日深而不可治故往则见吝言自此以往则有吝也曰此两爻说得悔吝二字最分明九三有悔而无咎由凶而趋吉也六四虽目下无事然郤终吝由吉而趋凶也元祐闲刘莘老刘器之之徒必欲尽去小人却是未免有悔至其它诸公欲且寛裕无事莫大叚整顿不知目前遮掩拖延得过后面忧吝却多可见圣人之深戒
　　象曰父之蛊往未得也
　　传以四之才守常居寛之时则可矣欲有所往则未得也加其所任则不胜矣
　　六五干父之蛊用誉
　　传五居尊位以隂柔之质当人君之干而下应于九二是能任刚阳之臣也虽能下应刚阳之贤而倚任之然已实隂柔故【一作固】不能为创始开基之事承其旧业则可矣故为干父之蛊夫创业垂统之事非刚明之才则不能继世之君虽柔弱之资茍能【一有信字】任刚贤则可以为善继而成令誉也太甲成王皆以臣而用誉者也
　　本义柔中居尊而九二承之以徳以此干蛊可致闻誉故其象占如此
　　象曰干父用誉承以徳也
　　传干父之蛊而用有令誉者以其在下之贤承辅之以刚中之徳也
　　上九不事王侯髙尚其事
　　传上九居蛊之终无系应【一无应字】于下处事之外无所事之地也以刚明之才无应援而处无事之地是贤人君子不偶于时而髙洁自守不累于世务者也故云不事王侯髙尚其事古之人有行之者伊尹太公望之始曽子子思之徒是也不屈道以徇时既不得施设于天下则自善其身尊髙敦尚其事守其志节而已士之自髙尚亦【一无亦字】非一道有怀抱道徳不偶于时而髙洁自守者有知止足之道退而自保者有量能度分安于不求知【一无知字】者有清介自守不屑天下之事独洁其身者所处虽有得失小大之殊皆自髙尚其事者也象所谓志可则者进退合道者也
　　本义刚阳居上在事之外故为此象而占与戒皆在其中矣
　　朱氏附録不事王侯无位之地如何出得来更干个甚麽○问不事王侯髙尚其事占与戒皆在其中如何曰有此象则其占当如此又戒其必如此乃可也若得此象而不能从则有凶矣当此时节若能断然不事王侯髙尚其事不半上落下或出或入则其志眞可法则矣只为人不能如此也○问蛊传知止足之道退而自保者与量能度分安于不求知者何以别曰知止足是能做底量能度分是不能做防
　　象曰不事王侯志可则也
　　传如上九之处事外不累于世务不臣事于王侯盖进退以道用舍随时非贤者能之乎其所存之志可为法则也
　　【兊下坤上】
