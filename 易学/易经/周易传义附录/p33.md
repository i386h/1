<!-- { "loadSidebar": true } -->
　　传六五以隂【一无隂字】柔居君位当豫之时沈溺于豫不能自立者也权之所主众之所归皆在于四四之阳刚得众非耽惑柔弱之君所能制也乃柔弱不能自立之君受制于专权之臣也居得君位贞也受制于下有疾苦也六居尊位权虽失而位未亡也故云贞疾恒不死言贞而有疾常疾而不死如汉魏末世之君也人君致危亡之道非一而以豫为多在四不言失正而于五乃见其强逼者四本无失故于四言大臣任天下之事之义于五则言柔弱居尊不能自立威权去已之义各据爻以取义故不同也若五不失君道而四主于豫乃是任得其人安享其功如太甲成王也防亦以【一无以字】隂居尊位二以阳为防之主然彼吉而此疾者时不同也童防而资之于人冝也耽豫而失之于人危亡之道也故防相应则倚任者也豫相逼则失权者也又上下之心专归于四也
　　本义当豫之时以柔居尊沈溺于豫又乗九四之刚众不附而处势危故为贞疾之象然以其得中故又为恒不死之象即象而观占在其中矣
　　象曰六五贞疾乗刚也恒不死中未亡也
　　传贞而疾由乗刚为刚所逼也恒不死中之尊位未亡也
　　上六冥豫成有渝无咎
　　传上六隂柔非有中正之德以隂居上不正也而当豫极之时以君子居斯时亦当戒惧况隂柔乎乃耽肆于豫昬迷不知反者也在豫之终故为昬已成也若能有渝变则可以无咎矣在豫之终有变之义人之失茍能自变皆可以无咎故虽已成能变则善也圣人发此义所以劝迁善也故更不言冥之凶专言渝之无咎
　　本义以隂柔居豫极为昬防于豫之象以其动体故又为其事虽成而能有渝之象戒占者如是则能补过而无咎所以广迁善之门也
　　象曰冥豫在上何可长也
　　传昬冥于豫至于终极灾咎行及矣其可长然乎当速渝也
　　【震下兊上】
　　传随序卦豫必有随故受之以随夫说豫之道物所随也随所以次豫也为卦兊上震下兊为说震为动说而动动而说皆随之义女随人者也以少女从长男随之义也又震为雷兊为泽雷震于泽中泽随而动随之象也又以卦变言之干之上来居坤之下坤之初往居干之上阳来下于隂也以阳下隂隂必说随为随之义凡成卦既取二体之义又有取爻义者复有更取卦变之义者如随之取义尤为详备
　　朱氏附録伊川说说而动动而说不是不当说说而动凡卦皆从内说出去盖卦自内生动而说郤是若说说而动郤是自家说他后他动不成随了我动彼说此之谓随○动而说成随巽而止成蛊
　　随元亨利贞无咎
　　传随之道可以致大亨也君子之道为众所随与已随于人及临事择所随皆随也随得其道则可以致大亨也凡人君之从善臣下之奉命学者之徙义临事而从长皆随也随之道利在于贞正随得其正然后能大享而无咎失其正则有咎矣岂能亨乎
　　本义随从也以卦变言之本自困卦九来居初又自噬嗑九来居五而自未济来者兼此二变皆刚来随柔之义以二体言之为此动而彼说亦随之义故为随已能随物物来随已彼此相从其通易矣故其占为元亨然必利于正乃得无咎若所随不正则虽大亨而不免于有咎矣春秋传穆姜曰有是四德随而无咎我皆无之岂随也哉今按四徳虽非本义然其下云云深得占法之意
　　彖曰随刚来而下柔动而说随大亨贞无咎而天下随时【下遐嫁反说音恱】
　　传卦所以为随以刚来而下柔动而说也谓干之上九来居坤之下坤之初六往居干之上以阳刚来下于隂柔是以上下下以贵下贱能如是物之所说随也又下动而上说动而可说也所以随也如是则可【一有以字】大亨而得正能大亨而得正则为无咎不能亨不得正则非可随之道岂能使天下随之乎天下所随者时也故云天下随时
　　本义刚来而下柔动而说随以卦变卦徳释卦名义大亨贞无咎而天下随时王肃本时作之今当从之释卦辞言能如是则天下之所从也
　　随时之义大矣哉
　　传君子之道随时而动从冝适变不可为典要非造道之深知几能权者不能与于此也故賛之曰随时之义大矣哉凡賛之者欲人知其义之大玩而识之也此賛随时之义大与豫等诸卦不同诸卦时与义是两事【一作与豫卦以下诸卦不同时义是两事一作与豫等诸卦不同时与义是两事】
　　本义王肃本时字在之字下今当从之
　　象曰泽中有雷随君子以向晦入宴息【宴乌练反一为显反】传雷震于泽中泽随震而动为随之象君子观象以随时而动随时之冝万事皆然取其最明且近者言之君子以向晦入宴息君子昼则自强不息及向昬晦则入居于内宴息以安其身起居随时适其宜也礼君子昼不居内夜不居外随时之道也
　　程氏附録凡易卦有就卦才而得其义者亦有举两体便得其义者随刚来而下柔动而说随此是就卦才而得随之义泽中有雷随此是就象上得随之义也
　　本义雷藏泽中随时休息
　　朱氏附録问程先生云泽随雷动君子当随时宴息是否曰既曰雷动何不言君子以动作郤言宴息盖其卦震下兊上乃雷入地中之象雷随时藏伏故君子亦向晦入宴息此是某所见如此不知旧人曽如此看否
　　初九官有渝贞吉出门交有功
　　传九居随时而震体且动之主有所随者也官主守也既有所随是其所主守有变易也故曰官有渝贞吉所随得正则吉也有渝而不得正乃过动也出门交有功人心所从多所亲爱者也常人之情爱之则见其是恶之则见其非故妻孥之言虽失而多从所憎之言虽善为恶也茍以亲爱而随之则是私情所与岂合正理故出门而交则有功也出门谓非私昵交不以私故其随当而有功本义卦以物随为义爻以随物为义初九以阳居下为震之主卦之所以为随者也既有所随则有所偏主而变其常矣惟得其正则吉又当出门以交不私其随则有功也故其象占如此亦因以戒之
　　朱氏附録问初九官有渝贞吉官是主字之义是一卦之主首变得正便吉不正便凶曰是如此又曰这必是变了只要出门交有功郤是变○官有渝随之初主有变动然尚未深
　　象曰官有渝从正吉也
　　传既有随而变必所从得正则吉也所从不正则有悔吝
　　出门交有功不失也
　　传出门而交非牵于私其交必正矣正则无失而有功
　　六二系小子失丈夫
　　传二应五而比初随先于近柔不能固守故为之戒云若系小子则失丈夫也初阳在下小子也五正应在【一作居】上丈夫也二若志系于初则失九五之正应是失丈夫也【一无也字】系小子而失丈夫舍正应而从不正其咎大矣二有中正之德非必至如是也在随之时当为之戒也
　　本义初阳在下而近五阳正应而远二隂柔不能自守以须正应故其象如此凶吝可知不假言矣
　　象曰系小子弗兼与也
　　传人之所随得正则逺邪从非则失是无两从之理二茍系初则失五矣弗能兼与也所以戒人从正当专一也
　　六三系丈夫失小子随有求得利居贞
　　传丈夫九四也小子初也阳之在上者丈夫也居下者小子也三虽与初同体而切近于四故系于四也大抵隂柔不能自立常亲系于所近者上系于四故下失于初舍初从上得随之冝也上随则善也如昬之随明事之从善上随也背是从非舎明逐暗下随也四亦无应无随之者也近得三之随必与之亲善故三之随四有求必得也人之随于上而上与之是得所求也又凡所求者可得也虽然固不可非理枉道以随于上茍取爱说以遂所求如此乃小人邪谄趋利之为也故云利居贞自处于正则所谓有求而必【一无必字】得者乃正事君子之随也
　　本义丈夫谓九四小子亦谓初也三近系四而失于初其象与六二正相反四阳当任而已随之有求必得然非正应故有不正而为邪媚之嫌故其占如此而又戒以居贞也
　　朱氏附録小子丈夫程说是
　　象曰系丈夫志舍下也【舍音舍】
　　传既随于上则是其志舎下而不从也舎下而从上舎卑而从髙也于随为善矣
　　九四随有获贞凶有孚在道以明何咎
　　传九四以阳刚之才处臣位之极若于随有获则虽正亦凶有获谓得天下之心随于已为臣之道当使恩威一出于上众心皆随于君若人心从己危疑之道也故凶居此地者奈何唯孚诚积于中动为合于道以明哲处之则又何咎古之人有行之者伊尹周公孔明是也皆徳及于【一无于字】民而民随之其得民之随所以成其君之功致其国之安其至诚存乎中是有孚也其所施为无不中道在道也唯其明哲故能如是以明也复何过咎之有是以下信而上不疑位极而无逼上之嫌势重而无专强【一作权】之过非圣人大贤则不能也其次如唐之郭子仪威震主而主不疑亦由中有诚孚而处无甚失也非明哲能如是乎
　　本义九四以刚居上之下与五同徳故其占随而有获然势淩于五故虽正而凶惟有孚在道而明则上安而下从之可以无咎矣占者当时之任宜审此戒
　　象曰随有获其义凶也有孚在道明功也
　　传居近君之位而有获其义固凶能有孚而在道则无咎盖明哲之功也
　　九五孚于嘉吉
　　传九五居尊得正而中实是其中诚在于随善其吉可知嘉善也自人君至于庶人随道之吉唯在随善而已下应二之正中为随善之义
　　本义阳刚中正下应中正是信于善也占者如是其吉宜矣
　　象曰孚于嘉吉位正中也
　　传处正中之位由正中之道孚诚所随者正中也所谓嘉也其吉可知所孚之嘉谓六二也随以得中为善随之所防者过也盖心所说随则不知其过矣
　　上六拘系之乃从维之王用亨于西山【亨许庚反一许两反】传上六以柔顺而居随之极极乎随者也拘系之谓随之极如拘持縻系之乃从维之又从而维繋之也谓随之固结如此王用亨于西山随之极如是昔者太王用此道亨王业于西山大王避狄之难去豳来岐豳人老稚扶携以随之如归市盖其人心之随固结如此用此故能亨盛其王业于西山西山岐山也周之王业盖兴于此上居随极固为太过然在得民【一有心字】之随与随善之固如此乃为善也施于它则过矣
　　程氏附録随之上六才与位皆隂柔随之极也故曰拘系之乃从维之又从而维之王用亨于岐山唯太王之事民心固结而不可解者也其他皆不可如是之固也
　　本义居随之极随之固结而不可解者也诚意之极可通神明故其占为王用亨于西山亨亦当作祭享之享自周而言岐山在西凡筮祭山川者得之其诚意如是则吉也
　　朱氏附録王用亨于西山言诚意通神明神亦随之如况于鬼神乎之意
　　象曰拘系之上穷也
　　传随之固如拘系【一无系字】维持【一无持字】随道之穷极也本义穷极也
　　【巽下艮上】
　　传蛊序卦以喜随人者必有事故受之以蛊承二卦之义以为次也夫喜说以随于人者必有事也无事则何喜何随蛊所以次随也蛊事也蛊非训事蛊乃有事也为卦山下有风风在山下遇山而回则物乱是为蛊象蛊之义坏乱也在文为虫皿皿之有虫蛊坏之义左氏传云风落山女惑男以长女下于少男乱其情也风遇山而回物皆挠乱是为有事之象故云蛊者事也既蛊而治之亦事也以卦之象言之所以成蛊也以卦之才言之所以治蛊也
　　蛊元亨利涉大川
