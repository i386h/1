<!-- { "loadSidebar": true } -->
　　本义三隂在下当否之时小人连类而进之象而初之恶则未形也故戒其贞则吉而亨盖能如是则变而为君子矣
　　朱氏附録问程易作君子在下说如何曰程氏作君子之象説觉得牵强不是此意
　　象曰拔茅贞吉志在君也
　　传爻以六自守于下明君子处下【一作否】之道象复推明以尽君子之心君子固守其节以处下者非乐于不进独善也以其道方否不可进故安之耳心固未尝不在天下也其志常在得君而进以康济天下故曰志在君也
　　本义小人而变为君子则能以爱君为念而不计其私矣
　　六二包承小人吉大人否亨
　　传六二其质则隂柔其居则中正以隂柔小人而言则方否于下志所包畜者在承顺乎上以求济其否为身之利小人之吉也大人当否则以道自处岂肯枉己屈道承顺于上唯自守其否而己身之否乃其道之亨也或曰上下不交何所承乎曰正则否矣小人顺上之心未尝无也
　　本义隂柔而中正小人而能包容承顺乎君子之象小人之吉道也故占者小人如是则吉大人则当安守其否而后道亨盖不可以彼包承于我而自失其守也
　　朱氏附録包承也是包得许多承顺防意思【此与本义不同亦是一説】○问横渠先生説易为君子谋不为小人谋盖自太极一判而来便已如此了曰论其极是如此然小人亦具此理只是他自反悖了君子治之不过即其固有者以正之而已易中亦有时为小人谋如包承小人吉大人否亨言小人当否之时能包承君子则吉但此虽为小人谋乃所以为君子谋也○山以包承小人为一句言否之世当包承小人如此却不成句山之意盖欲解洗他从蔡京父子之失也
　　象曰大人否亨不乱羣也
　　大人于否之时守其正节不杂乱于小人之羣类身虽否而道之亨也故曰否亨不以道而身亨乃道否也不云君子而云大人能如是则【一无则字】其道大也
　　本义言不乱于小人之羣
　　六三包羞
　　传三以隂柔不中不正而居否又切近于上非能守道安命穷斯滥矣极小人之情状者也其所包畜谋虑邪滥无所不至可羞耻也
　　本义以隂居阳而不中正小人志于伤善而未能也故为包羞之象然以其未发故无凶咎之戒朱氏附録包羞之説是有意伤善而未能之意他六二尚自包承到这六三已是要害君子然做事不得所以包许多羞耻○拔茅茹贞吉亨这是吉凶未判时若能于此改变时小人便是做君子君子小人只是个正不正初六是小人欲为恶而未发露之时到六二包承则已是打破头靣了然自承顺君子未肯便十分做小人在到六三便全做小人了所以包许多羞耻大凡小人做了罪恶他心下也自不稳当此便是包羞之説【此説与本义防不同】
　　象曰包羞位不当也
　　传隂柔居否而不中不正所为可羞者处不当故也处不当位所为不以道也
　　九四有命无咎畴离祉
　　四以阳刚健体居近君之位是有济否之才而得高位者也足以辅上济否然当君道方否之时处逼近之地所恶在居功取忌而己若能使动必出于君命威柄一归于上则无咎而其志行矣能使事皆出于君命则可以济时之否其畴类皆附离其福祉离丽也君子道行则与其类同进以济天下之否畴离祉也小人之进亦以其类同也本义否过中矣将济之时也九四以阳居隂不极其刚故其占为有命无咎而畴类三阳皆获其福也命谓天命
　　朱氏附録有命无咎畴离祉这里是吉凶未判须是有命方得无咎○九四虽是阳爻犹未离乎否体只是它阳可以有为然须有命方做得又曰有命是有个机会方可以做占者便须是有个筑着恰好时节方做得成方无咎○问有命无咎畴离祉三隂己过而阳得亨则否过中而将济之时与泰九三无平不陂无往不复相类曰泰九三时己有小人便是可畏如此故艰贞则无咎否下三爻君子尚畏它至九四即不畏之矣故有有命畴离祉之象占
　　象曰有命无咎志行也
　　传有君命则得无咎乃可以济否其志得行也
　　九五休否大人吉其亡其亡系于苞桑【休虚虬反美也又许求反息也】传五以阳刚中正之德居尊【一作君】位故能休息天下之否大人之吉也大人当位能以其道休息天下之否以循致于泰犹未离于否也故有其亡之戒否旣休息渐将反【一作及】泰不可便为安肆当深虑逺戒常虞否之复来曰其亡矣其亡矣其系于苞桑谓为安固之道如维系于苞桑也桑之为物其根深固苞谓丛生者其固尤甚圣人之戒深矣汉王允唐李德裕不知此戒所以致祸败也系辞曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也
　　本义阳刚中正以居尊位能休时之否大人之事也故此爻之占大人遇之则吉然又当戒惧如系辞所云也
　　朱氏附録否之九五若无大人也休否不得大率自泰入否易自否入泰难○问其亡其亡系于苞桑如何曰有戒惧危亡之心则便有苞桑系固之象盖能戒惧危亡则如系于苞桑坚固不拔矣如此説则象占乃有收煞非是其亡其亡而又系于苞桑也○九五以阳刚得位可以休息天下之否然须常存危亡方有苞桑之固不知圣人于否泰只管説包字如何须是象上如何取其义今晓它不得只得説坚固
　　象曰大人之吉位正当也
　　有大人之德而得至尊之正位故能休【一有息字】天下之否是以吉也无其位则虽有其道将何为乎故圣人之位谓之大寳
　　上九倾否先否后喜
　　上九否之终也物理极而必反故泰极则否否极则泰上九否旣极矣故否道倾覆而变也先极否也后倾喜也否倾则泰矣后喜也
　　本义以阳刚居否极能倾时之否者也其占为先否后喜
　　朱氏附録九四否已过中上三爻是説君子言君子有天命而无咎大抵易为君子谋且如否内三爻是小人得志时然不大叚会做得事初则如此二又如此三虽做得些个也不济事到四则圣人便説他君子得时否渐次反泰底道理五之包桑系辞中説得条畅尽之矣上九之倾否到这里便倾了否做泰○否本是隂长之卦如九五休否上九倾否又自大故好盖隂阳自是不可相无今以四时寒暑而论若无隂阳亦做事不成但以善恶及君子小人而论则圣人直是要消尽了恶去尽了小人方得盖亦抑隂助阳之意某于坤卦畧发此义矣又曰隂阳各有一半圣人于否泰只为阳説道理看来圣人出来做须有一个道理使天下皆为君子世间人多言君子小人常相半不可太去治之急迫之却为害不然如舜汤举伊尹臯陶不仁者逺自是小人皆不敢为非被君子夹持得皆革靣做好人了
　　象曰否终则倾何可长也
　　否终则必倾岂有长否之理极而必反理之常也然反危为安易乱为治必有刚阳之才而后能也故否之上九则能倾否屯之上六则不能变屯也
　　【离下干上】
　　同人序卦物不可以终否故受之以同人夫天地不交则为否上下相同则为同人与否义相反故相次又世之方否必与人同力【一作欲】乃能济同人所以次否也为卦干上离下以二象言之天在上者也火之性炎上与天同也故为同人以二体言之五居正位为干之主二为离之主二爻以中正相应上下相同同人之义也又卦唯一隂众阳所欲同亦同人之义也它卦固有一隂者在同人之时而二五相应天火相同故其义大
　　同人于野亨利渉大川利君子贞
　　传野谓旷野取逺与外之义夫同人者以天下大同之道则圣贤大公之心也常人之同者以其私意所合乃昵比之情耳故必于野谓不以昵近情之所私而于郊野旷逺之地旣不系所私乃至公大同之道无逺不同也其亨可知能【一作旣】与天下大同是天下皆同之也天下皆同何险阻之不可济何艰危之不可亨故利渉大川利君子贞上言于野止谓不在昵比此复言宜以君子正道君子之贞谓天下至公大同之道故虽居千里之逺生千嵗之后若合符节推而行之四海之广兆民之众莫不同【一作合】小人则唯用其私意所比者虽非亦同所恶者虽是亦异故其所同者则为阿党盖其心不正也故同人之道利在君子之贞正本义离亦三画卦之名一隂丽于二阳之间故其德为丽为文明其象为火为日为电同人与人同也以离遇干火上同于天六二得位得中而上应九五又卦唯一隂而五阳同与之故为同人于野谓旷逺而无私也有亨道矣以健而行故能渉川为卦内文明而外刚健六二中正而有应则君子之道也占者能如是则亨而又可渉险然必其所同合于君子之道乃为利也
　　朱氏附録同人于野亨利渉大川是两象一义利君子贞是一象
　　曰同人柔得位得中而应乎干曰同人
　　言成卦之义柔得位谓二以隂居隂得其正位也五中正而二以中正应之得中而应乎干也五刚健中正而二以柔顺中正应之各得其正其德同也故为同人五干之主故云应乎乾象取天火之象而专以二言
　　本义以卦体释卦名义柔谓六二干谓九五
　　同人曰
　　此三字羡文
　　本义衍文
　　同人于野亨利渉大川干行也
　　至诚无私可以蹈险难者干之行也无私天德也
　　文明以健中正而应君子正也
　　又以二体言其义有文明之德而刚健以中正之道相应乃君子之正道也
　　唯君子为能通天下之志
　　天下之志万殊理则一也君子明理故能通天下之志圣人视亿兆之心犹一心者通于理而巳文明则能烛理故能明大同之义刚健则能克己故能尽大同之道然后能中正合乎干行也本义以卦德卦体释卦辞通天下之志乃为大同不然则是私情之合而已何以致亨而利渉哉朱氏附録干行也言须是这般刚健之人方做得这般事若是柔弱者如何会出去外靣同人又去渉险○程説通天下之志处极好云文明则能烛理故能明大同之义刚健则能克己故能尽大同之道此説甚善
　　象曰天与火同人君子以类族辨物
　　不云火在天下天下有火而云天与火者天在上火性炎上火与天同故为同人之义君子观同人之象而以类族辨物各以其类族辨物之同异也若君子小人之党善恶是非之理物情之离合事理之异同凡同异者君子能辨明之故处物不失其方也
　　本义天在上而火炎上其性同也类族辨物所以审异而致同也
　　朱氏附録问类族辨物如伊川説云各以其类族辨物之同异也则是就类族上辨物否曰类族是就人上説辨物是就物上説天下有不可以皆同之理故随他头项去分别类族如分姓氏张姓同作一类李姓同作一类辨物如牛类是一类马类是一类就其异处以致其所以为同也伊川之説不可晓
　　初九同人于门无咎
　　九居同人之初而无系应是无所偏私同人之公者也故为出门同人出门谓在外在外则无私昵之偏其同博而公如此则无过咎也
　　本义同人之初未有私主以刚在下上无系应可以无咎故其象占如此
　　象曰出门同人又谁咎也
　　出门同人于外是其所同者广无所偏私人之同也有厚薄亲疎之异过咎所由生也旣无所偏党谁其咎之
　　朱氏附録易中所谓又谁咎也自有三个而其义则有两样如不节之嗟与自我致宼言之则谓咎皆由己不可咎诸人如出门同人言之则谓人谁有咎之者矣以此见古人立言有用字虽同而其义则不同
　　六二同人于宗吝
