<!-- { "loadSidebar": true } -->
　　传临序卦有事而后可大故受之以临临者大也蛊者事也有事则可大矣故受之以临也韩康伯云可大之业由事而生二阳方长而盛大故为临也为卦泽上有地泽上之地岸也与水相际临近乎水故为临天下之物密近【一作迩】相临者莫若地与水故地上有水则为比泽上有地则为临也临者临民临事凡所临皆是在卦取自上临下临民为义
　　临元亨利贞
　　传以卦才言也临之道如卦之才则大亨而正也
　　至于八月有凶
　　传二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图其永久若既衰而后戒亦无及矣自古天下安治未有久而不乱者盖不能戒于盛也方其盛而不知戒故狃安富则骄侈生乐舒肆则纲纪坏忘祸乱则衅孽萌是以浸淫不知乱之至也
　　程氏附録临言八月有凶谓至八月是遯也当其刚浸长之时便戒以隂长之意
　　本义临进而淩逼于物也二阳浸长以逼于隂故为临十二月之卦也又其为卦下兊说上坤顺九二以刚居中上应六五故占者大亨而利于正然至于八月当有凶也八月谓自复卦一阳之月至于遯卦二隂之月隂长阳遯之时也或曰八月谓夏正八月于卦为观亦临之反对也又因占而戒之
　　朱氏附録问临字不特是上临下之谓凡进而迫近者皆谓之临曰然此是二阳自下而进上则知凡相逼近者皆为临也○问至于八月有两说前说自复一阳之月至遯二隂之月隂长阳遯之时后説自泰至观观二阳在上四隂在下与临相反亦隂长阳消之时二说孰长曰前説是周正八月后説是夏正八月恐文王作卦辞时只用周正纪之不可知也
　　彖曰临刚浸而长説而顺刚中而应大亨以正天之道也【长丁丈反说音悦后以意读之】
　　传浸渐也二阳长于下而渐进也下兊上坤和说而顺也刚得中道而有应助是以能大亨而得正合天之道刚正而和顺天之道也化育之功所以不息者刚正和顺而已以此临人临事临天下莫不大亨而得正也兊为说说乃和也夬彖云决而和
　　本义临刚浸而长以卦体释卦名说而顺刚中而应又以卦徳卦体言卦之善大亨以正天之道也当刚长之时又有此善故其占如此也
　　至于八月有凶消不久也
　　传临二阳生阳方渐盛之时故圣人为之戒云阳虽方长然至于八月则消而凶矣八月谓阳生之八月阳始生于复自复至遯凡八月自建子至建未也二隂长而阳消矣故云消不久也在隂阳之气言之则消长如循环不可易也以人事言之则阳为君子隂为小人方君子道长之时圣人为之诫使知极则有凶之理而虞备之常不至于满极则无凶也
　　本义言虽天运之当然然君子宜知所戒
　　朱氏附録刚浸而长以下三句解临字大亨以正便是天之道也解亨字亦是惟其如此所以如此须用说八月有凶者盖要反二阳○易中言天之命也天之道也义只一般但取其成韵耳不必强分析
　　象曰泽上有地临君子以教思无穷容保民无疆【思息吏反】
　　传泽之上有地泽岸也水之际也物之相临与含容无若水之在地故泽上有地为临也君子观亲临之象则教思无穷亲临于民则有【一无有字】教导之意思也无穷至诚无斁也观含容之象则有容保民之心无疆广大无疆限也含容有广大之意故为无穷无疆之义
　　本义地临于泽上临下也二者皆临下之事教之无穷者兊也容之无疆者坤也
　　初九咸临贞吉
　　传咸感也阳长之时感动于隂四应于初感之者也比他卦相应尤重四近君之位初得正位与四感应是以正道为当位所信任得行其志获乎上而得行其正道是以吉也他卦初上爻不言得位失位盖初终之义为重也临则以初得位居正为重凡言贞吉有既正且吉者有得正则吉者有贞固守之则吉者各随其事【一作时】也
　　本义卦唯二阳徧临四隂故二爻皆有咸临之象初九刚而得正故其占为贞吉
　　朱氏附録问程易作咸感之义如何曰隂必从阳谓咸为感亦是但觉得牵强些此等处皆晓未得如至临与敦临亦相似难分别今只得如此说此易所以未易看也
　　象曰咸临贞吉志行正也
　　传所谓贞吉九之志在于行正也以九居阳又应四之正其志正也
　　九二咸临吉无不利
　　传二方阳长而渐盛感【一作咸】动于六五中顺之君其交之亲故见信任得行其志所临吉而无不利也吉者已然如是故吉也无不利者将然于所施为无所不利也
　　本义刚得中而势上进故其占吉而无不利也
　　象曰咸临吉无不利未顺命也
　　传未者非遽之辞孟子或问劝齐伐燕有诸曰未也又云仲子所食之粟伯夷之所树与抑亦盗蹠之所树与是未可知也史记侯嬴曰人固未易知古人用字之意皆如此今人大率用对已字故意似异然实不殊也九二与五感应以临下盖以刚徳之长而又得中至诚相感非由顺上之命也是以吉而无不利五顺体而二说体又隂阳相应故象特明其非由说顺也
　　本义未详
　　六三甘临无攸利旣忧之无咎
　　传三居下之上临人者也隂柔而说体又处不中正以甘説临人者也在上而【一无而字】以甘説临下失徳之甚无所利也兊性既説又乘二阳之上阳方长而上进故不安而益甘既知危惧而忧之若能持谦守正至诚以自处则无咎也邪説由己能忧而改之复何咎乎
　　本义隂柔不中正而居下之上为以甘说临人之象其占固无所利然能忧而改之则无咎也勉人迁善为教深矣
　　象曰甘临位不当也旣忧之咎不长也
　　传隂柔之人处不中正而居下之上复乘二阳是处不当位也既能知惧而忧之则必强勉自改故其过咎不长也
　　六四至临无咎
　　传四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也
　　本义处得其位下应初九相临之至宜无咎者也朱氏附録问六四以隂居正柔顺临下又有正应临之极善故谓之至临曰至临无咎未是极好只是与初相临得切至故谓之至
　　象曰至临无咎位当也
　　传居近君之位为得其任以隂处四为得其正与初相应为下贤所以无咎盖由位之当也
　　六五知临大君之宜吉【知音智】
　　传五以柔中顺体居尊位而下应于二刚中之臣是能倚任于二不劳而治以知临下者也夫以一人之身临乎天下之广若区区自任岂能周于万事故自任其知者适足为不知唯能取天下之善任天下之聦明则无所不周是不自任其知则其知大矣五顺应于九二刚中之贤任之以临下乃己以明知临天下大君之所宜也其吉可知本义以柔居中下应九二不自用而任人乃知之事而大君之宜吉之道也
　　象曰大君之宜行中之谓也
　　传君臣道合盖以气类相求五有中徳故能倚任刚中之贤得大君之宜成知临之功盖由行其中徳也人君之于贤才非道同徳合岂能用也
　　上六敦临吉无咎
　　传上六坤之极顺之至也而居临之终敦厚于临也与初二虽非正应然大率隂求于阳又其至顺故志在从乎二阳尊而应卑髙而从下尊贤取善敦厚之至也故曰敦临所以吉而无咎隂柔在上非能临者宜有咎也以其敦厚于顺刚是以吉而无咎六居临之终而不取极义临无过极故止为厚义上无位之地止以在上言
　　本义居卦之上处临之终敦厚于临吉而无咎之道也故其象占如此
　　朱氏附録上六敦临自是积累至极处有敦笃之义艮上九亦谓之敦艮复上六爻不好了所以只于五爻谓之敦复居临之时二阳得时上进隂不敢与之争而志与之应所谓在内者非谓正应只是卦内与二阳应也
　　象曰敦临之吉志在内也
　　传志在内应乎初与二也志顺刚阳而敦笃其吉可知
　　朱氏附録二阳在下四五皆以正应临之上无所临郤还去临二阳三近二阳也去临它如小人在上位郤把甘言好语临在下之君子至临言其相临之切敦临有敦厚之意○此便是好卦不独説道理自是好读所谓卦有小大辞有险易此便是大底卦
　　周易传义附録卷四上
　　钦定四库全书
　　周易传义附録卷四下　　　宋　董楷　撰
　　上经
　　【坤下巽上】
　　观序卦临者大也物大然后可观故受之以观观所以次临也凡观视于物则为观【平声】为观于下则为观【去声】如楼观谓之观者为观于下也人君上观上道下观民俗则为观脩徳行政为民瞻仰则为观风行地上徧触万类周观之象也二阳在上四隂在下阳刚居尊为羣下所观仰观之义也在诸爻则唯取观见随时为义也
　　观盥而不荐有孚颙若【观官唤反盥音管】
　　传予闻之胡翼之先生曰君子居上为天下之【一无之字】表仪必极其庄敬则下观仰而化也故为天下之观当如宗庙之祭始盥之时不可如既荐之后则下民尽其至诚颙然瞻仰之矣盥谓祭祀之始盥手酌郁鬯于地求神之时也荐谓献腥献熟之时也盥者事之始人心方尽其精诚严肃之至也至既荐之后礼数繁缛则人心散而精一不若始盥之时矣居上者正其表仪以为下民之观当【一作常】庄严【一作敬】如始盥之初勿使诚意少散如既荐之后则天下之人莫不尽其孚诚颙然瞻仰之矣颙仰望也
　　本义观者有以示人而为人所仰也九五居上四隂仰之又内顺外巽而九五以中正示天下所以为观盥将祭而洁手也荐奉酒食以祭也颙然尊严之貌言致其洁清而不轻自用则其孚信在中而颙然可仰戒占者宜如是也或曰有孚颙若谓在下之人信而仰之也此卦四隂长而二阳消正为八月之卦而名卦系辞更取他义亦扶阳抑隂之意
　　朱氏附録问盥而不荐曰这犹譬喻相似盖无这事且如祭祀才盥便必荐有不荐防但取其洁之义耳○问伊川以为灌鬯之初诚敬犹存至荐羞之后精意懈怠本义以为致其洁清而不轻自用其义不同曰盥只是浣手不是灌鬯伊川承先儒之误若云荐羞之后诚意懈怠则先王祭祀只是灌鬯之初犹有诚意及荐羞之后皆不成礼矣问若尔则是圣人在上视听言动皆当为天下法而不敢轻亦犹祭祀之时致其洁清而不敢轻用否曰然○这盥自与灌不同灌自是以秬鬯之酒灌地以降神这盥只是洗手凡祭祀数数盥手一拜则掌拊地便又着洗伊川云人君正其表仪以为下民之观当庄严如始盥之初勿使诚意少散如既荐之后某看观卦意思不是如此观义自说圣人至徳出治天下自然而化更不待用力而下莫不观感而化故取义于盥意谓积诚信之至但是盥涤而不待乎荐享有孚己自颙若故曰下观而化也蔡季通因云盥而不荐有孚颙若言其理也下观而化述其徳也○问有孚颙若承上文盥而不荐盖致其洁清而不轻自用则孚信在中而颙然可仰一说下之人信而仰之二说孰长曰从后说则合得彖辞下观而化之义或曰前说似好曰当以彖辞为定○问观卦四隂长而二阳消正八月之卦而名卦系辞不取此义何也曰只为九五中正以观示天下事都别了以此见易不可执一看所谓不可为典要惟变所适也
　　彖曰大观在上顺而巽中正以观天下【大观之观官唤反以观之观一音官】
