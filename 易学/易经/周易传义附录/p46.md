<!-- { "loadSidebar": true } -->
　　四居近君之位当大过之任者也居柔为能用柔相济既不过刚则能胜其任如栋之隆起是以吉也隆起【一有兼字】取不下桡之义大过之时非阳刚不能济以刚处柔为得宜矣若又与初六之隂相应则过也既刚柔得宜而志复应隂是有它也有它则有累于刚虽未至于大害亦可吝也盖大过之时动则过也有它谓更有它志吝为不足之义谓可少也或曰二比初则无不利四若应初则为吝何也曰二得中而比于初为以柔相济之义四与初为正应志相系者也九既居四刚柔得宜矣复牵系于隂以害其刚则可吝也
　　本义以阳居隂过而不过故其象隆而占吉然下应初六以柔济之则过于柔矣故又戒以有它则吝也
　　象曰栋隆之吉不桡乎下也
　　栋隆起则吉不桡曲以就下也谓不下系于初也
　　朱氏附録不桡乎下下字正指初而不它也
　　九五枯杨生华老妇得其士夫无咎无誉【华如字又音花象同誉又音余】
　　九五当大过之时本以中正居尊位然下无应助固不能成大过之功而上比过极之隂其所相济者如枯杨之生华枯杨下生根稊则能复生如大过之阳兴成事功也上生华秀虽有所无益于枯也上六过极之隂老妇也五虽非少比老妇则为壮矣【一作壮夫一作士夫】于五无所赖也故反称妇得过极之隂得阳之相济不为无益也以士夫而得老妇虽无罪咎殊非美也故云无咎无誉象复言其可丑也
　　本义九五阳过之极又比过极之隂故其象占皆与二反
　　象曰枯杨生华何可乆也老妇士夫亦可丑也枯杨不生根而生华旋复枯矣安能久乎老妇而得士夫岂能成生育之功亦为可丑也
　　上六过涉灭顶凶无咎【顶都冷反】
　　上六以隂柔处过极是小人过常之极者也小人之所谓大过非能为大过人之事也直过常越理不恤危亡履险蹈祸而巳如过涉于水至灭没其顶其凶可知小人狂躁以自祸盖其宜也复将何尤故曰无咎言自为之无所怨尤也因泽之象而取涉义
　　本义处过极之地才弱不足以济然于义为无咎矣盖杀身成仁之事故其象占如此
　　象曰过涉之凶不可咎也
　　过涉至溺乃自为之不可以有咎也言无所怨咎
　　朱氏附録过涉灭顶凶无咎象曰不可咎也某谓东汉诸人不量深浅至于杀身亡家此是凶然而其心何罪故不可咎也○不可咎也恐是它做得是了不可以咎它不似伊川説○问大过卦曰大过阳刚过盛不相对值之义故六爻中无全吉者除了初六是过于畏慎无咎外九二虽无不利然老夫得女妻毕竟是不相当所以象言过以相与也九四虽吉而又有它则吝九五所谓老妇者乃是指客爻而言老妇而得士夫但能无咎无誉亦不全吉至于上六过涉灭顶凶无咎则是事虽凶而义则无咎也○四阳居中如何是大过二隂在中又如何是小过这两卦晓不得今且逐爻略晓得便也可占
　　【坎下坎上】
　　习坎序卦物不可以终过故受之以坎坎者陷也理无过而不已过极则必陷坎所以次大过也习谓重习他卦虽重不加其名独坎加习者见其重险险中复有险其义大也卦中一阳上下二隂阳实隂虚上下无据一阳陷于二隂之中故为坎陷之义阳居隂中则为陷隂居阳中则为丽凡阳在上者止之象在中陷之象在下动之象隂在上説之象在中丽之象在下巽之象陷则为险习重也如学习温习皆重复之义也坎陷【一作险】也卦之所言处险难之道坎水也一始于中有生之最先者也故为水陷水之体也
　　习坎有孚维心亨行有尚
　　阳实在中为中有孚信维心亨维其心诚一故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不行则常在险中矣
　　本义习重习也坎险陷也其象为水阳陷隂中外虚而中实也此卦上下皆坎是为重险中实为有孚心亨之象以是而行必有功矣故其占如此朱氏附録问横渠谓博学于文只要得习坎心亨何也曰见得这事理透了处断了便无疑行之又果决便是习坎心亨凡事皆如此且以看文字一节论之如到那一处见这説又好见那説又是如此有碍如彼又不通便是险阻处到这里须讨一路去方透便是习坎心亨又曰如学这一件物事未学时心里不晓既学得了心下便通晓得这一事若这一事晓不得于这一事上心便黒暗○或问习坎卦义云一始于中有生之最先者也故为水夫阳气之生必始于下复卦之象是也今曰始于中其义如何曰气自下而上为始程説别是一义各有所主不相妨然亦不可相杂
　　彖曰习坎重险也水流而不盈行险而不失其信【重直龙反】
　　习坎者谓重险也上下皆坎两险相重也初六云坎窞是坎中之坎重险也水流而不盈阳动于险中而未出于险乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆为信义有孚也
　　本义习坎重险也释卦名义水流而不盈行险而不失其信以卦象释有孚之义言内实而行有常也
　　朱氏附録水流不盈才是説一坎满便流出去一坎又满又流出去行险而不失其信则是説决定如此○坎水只是平不解满盈是满出来
　　维心亨乃以刚中也
　　维其心可以亨通者乃以其刚中也中实为有孚之象至诚之道何所不通【一作亨】以刚中之道而行则可以济险难而亨通也
　　行有尚徃有功也
　　以其刚中之才而徃则有功故可嘉尚若止不行则常在险中矣【一作也】坎以能行为功
　　本义以刚在中心亨之象如是而徃必有功也
　　天险不可升也地险山川丘陵也王公设险以守其国险之时用大矣哉
　　髙不可升者天之险也山川丘陵地之险也王公君人者观坎之象知险之不可陵也故设为城郭沟池之险以守其国保其民人是有用险之时其用甚大故賛其大矣哉山河城池设险之大端也若夫尊卑之辨贵贱之分明等威异物采凡所以杜絶陵僭限隔上下者皆体险之用也
　　本义极言之而賛其大也
　　象曰水洊至习坎君子以常徳行习教事【洊在荐反行下孟反】坎为水水流仍洊而至两坎相习水流仍洊之象也水自防滴至于寻丈至于江海洊习而不骤【一作伪】者也其因势就下信而有常故君子观坎水之象取其有常则常久其徳行人之徳行不常则伪也故当如水之有常取其洊习相受则以习熟其教令之事夫政行教必使民熟于闻聴然后能从故三令五申之若骤告未喻遽责其从虽严刑以驱之【一无之字】不能也故当如水之洊习
　　本义治已治人皆必重习然后熟而安之
　　初六习坎入于坎窞凶【窞徒坎反又陵感反】
　　初以隂柔【一无柔字】居坎险之下柔弱无援而处不得当非能出乎险也唯益陷于深险耳窞坎中之陷处已在习坎中更入坎窞其凶可知
　　本义以隂柔居重险之下其陷益深故其象占如此
　　象曰习坎入坎失道凶也
　　由习坎而更入坎窞失道也是以凶能出于险乃不失道也
　　九二坎有险求小得
　　二当坎险之时陷上下二隂之中乃至险之地是有险也然其刚中之才虽未能出乎险中亦可小自济不至如初益陷入于深险是所求小得也君子处险艰而能自保者刚中而已刚则才足自卫中则动不失宜
　　本义处重险之中未能自出故为有险之象然刚而得中故其占可以求小得也
　　象曰求小得未出中也
　　方为二隂所陷在至险之地以刚中之才不至陷于深险是所求小得然未能出坎中之险也
　　六三来之坎坎险且枕入于坎窞勿用【枕针鸩反又针甚反】六三在坎陷【一作险】之时以隂柔而居不中正其处不善进退与居皆不可者也来下则入于险之中之上则重险也退来与进之皆险故云来之坎坎既进退皆险而居亦险枕谓支倚居险而支倚以处不安之甚也所处如此唯益入于深险耳故云入于坎窞如三所处之道【一无之道字】不可用也故戒勿用
　　本义以隂柔不中正而履重险之间来徃皆险前险而后枕其陷益深不可用也故其象占如此枕倚着未安之意
　　朱氏附録问来之坎坎曰经文中叠字如兢兢业业是重字来之自是两字各有所指谓下来亦坎上徃亦坎之徃也进退皆险也○坎六三险且枕只是前后皆是枕便如枕头之枕【此説与本义不同当考】
　　象曰来之坎坎终无功也
　　进退皆险处又不安若用此道当益入于险终岂能有功乎以隂柔处不中正虽平易之地尚致悔咎况处险乎险者人之所欲出也必得其道乃能去之求去而失其道益困穷耳故圣人戒如三所处不可用也
　　六四樽酒簋贰用缶纳约自牖终无咎
　　六四隂柔而下无助非能济天下之险者以其在髙位故言为臣处险之道大臣当险难之时唯至诚见信于君其交固而不可间又能开明君心则可保无咎矣【一作也】夫欲上之笃信唯当尽其质实而已多仪而尚饰莫如燕享之礼故以燕享喻之言当不尚浮饰唯以质实所用一樽之酒二簋之食复以瓦缶为器质之至也其质实如此又须纳约自牖纳约谓进结于君之道牖【一冇有字】开通之义室之暗也故设牖所以通明自牖言自通明之处以悟君心所明处诗云天之牖民如壎如篪毛公训牖为道亦开通之谓【一义】作人臣以忠信善道结于君心必自其所明处乃能入也人心有所蔽有所通所蔽者暗处也所通者明处也当就其明处而告之求信则易也故云纳约自牖能如是则虽艰险之时终得无咎也且如君心蔽于荒乐唯其蔽也故尔虽力诋其荒乐之非如其不省何必于所不蔽之事推而及之则能悟其心矣自古能谏其君者未有不因其所明者也故讦直强劲者率多取忤而温厚明辩者其説多行且如汉祖爱戚姬将易太子是其所蔽也羣臣争之者众矣嫡庶之义长防【一作少长】之序非不明也如其蔽而不察何四老者髙祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之士其言之切孰与周昌叔孙通然而不从彼而从此者由攻其蔽与就其明之异耳又如赵王太后爱其少子长安君不肯使质于齐此其蔽于私爱也大臣谏之虽强既曰蔽矣其能听乎爱其子而欲使之长乆富贵者其心之所明也故左师触龙因其【一有所字】明而导之以长乆之计故其听也如响非惟告于君者如此为教者亦然夫教必就人之所长所长者心之所明也从其心之所明而入然后推及其余孟子所谓成徳达才是也
　　本义晁氏云先儒读樽酒簋为一句贰用缶为一句今从之贰益之也周礼大祭三貮弟子职左执虚豆右执挟匕周旋而贰是也九五尊位六四近之在险之时刚柔相际故有但用薄礼益以诚心进结自牖之象牖非所由之正而室之所以受明也始虽艰阻终得无咎故其占如此
