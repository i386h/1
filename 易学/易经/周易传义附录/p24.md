<!-- { "loadSidebar": true } -->
　　本义又以卦体卦德释丈人吉无咎之义刚中谓九二应谓六五应之行险谓行危道顺谓顺人心此非有老成之德者不能也毒害也师旅之兴不无害于天下然以其有是才德是以民悦而从之也
　　象曰地中有水师君子以容民畜众【畜敕六反聚也又许六反养也】地中有水水聚于地中为众聚之象故为师也君子观地中有水之象以容保其民畜聚其众也本义水不外于地兵不外于民故能养民则可以得众矣
　　朱氏附録问麻衣易是伪书其论师卦地中有水师容民畜众之象此一义也若水行地中随势曲折如师行而随地之利亦一义也曰易有精有蕴如师贞丈人吉此圣人之精画前之易不可易之妙理至于容民畜众等处因卦以发皆其蕴也既谓之蕴则包含众义有甚穷尽尽推去尽有也
　　初六师出以律否臧凶【否方有反】
　　传初师之始也故言出师之义及行师之道在邦国兴师【一作动众】而言合义理则是以律法也谓以禁乱诛暴而动茍动不以义则虽善亦凶道也善谓克胜凶谓殃民害义也在行师而言律谓号令节制行师之道以号令节制为本所以统制于众不以律则虽善亦凶虽使胜防犹凶道也制师无法幸而不败且胜者时有之矣圣人之所戒也程氏附録律有二义有出师不以义者有行师而无号令节制者皆失律也师出当以律不然虽臧亦凶今人用师惟务胜而巳
　　本义律法也否臧谓不善也晁氏曰否字先儒多作不是也在卦之初为师之始出师之道当谨其始以律则吉不臧则凶戒占者当谨始而守法也
　　象曰师出以律失律凶也
　　师出当以律失律则凶矣虽幸而胜亦凶道也
　　九二在师中吉无咎王三锡命
　　师卦唯九二一阳为众隂所归五居君位是其正应二乃师之主专制其事者也居下而专制其事唯在师则可自古命将阃外之事得专制之在师专制而得中道故吉而无咎盖恃专则失为下之道不专则无成功之理故得中为吉凡师之道威和并至则吉也既处之尽其善则能成功而安天下故王锡宠命至于三也凡事至于三者极也六五在上既专倚任复厚其宠数盖礼不称则威不重而下不信也他卦九二为六五所任者有矣唯师专主其事而为众隂所归故其义最大人臣之道于事无所敢专唯阃外之事则专制之虽制之在巳然因师之力而能致者皆君所与而职当为也世儒有论鲁祀周公以天子礼乐以为周公能为人臣不能为之功则可用人臣不得用之礼乐是不知人臣之道也夫居周公之位则【一有能字】为周公之事由其位而能为者皆所当为也周公乃尽其职耳子道亦然唯孟子为知此义故曰事亲若曾子者可也未尝以曾子之孝为有余也盖子之身所能为者皆所当为也
　　本义九二在下为众隂所归而有刚中之德上应于五而为所宠任故其象占如此
　　象曰在师中吉承天宠也王三锡命怀万邦也在师中吉者以其承天之宠任也天谓王也人臣非君宠任之则安得专征之权而有成功之吉象以二专主其事故发此义与前所云世儒之见异矣王三锡以恩命褒其成功所以【一有威字】怀万邦也
　　朱氏附録问潘谦之说师九二欲互说在师中吉怀万邦也王三锡命承天宠也何如曰圣人作易象只是大槩恁地不是恁地子细解释
　　六三师或舆尸凶
　　传三居下卦之上居位当任者也不唯其才阴柔不中正师旅之事任当专一二既以刚中之才为上信倚必专其事乃有成功若或更使众人主之凶之道也舆尸众主也盖指三也以三居下之上故发此义军旅之事任不专一覆败必矣
　　本义舆尸谓师徒挠败舆尸而归也以阴居阳才弱志刚不中不正而犯非其分故其象占如此朱氏附録问师或舆尸伊川说训为众主如何曰从来有舆尸血刃之说何必又牵引说熹自小时未曾识训诂只读白本时便疑如此说后来从乡先生学皆从众主说不以为然今看来只是兵败舆尸而归之义
　　象曰师或舆尸大无功也
　　传倚付二三安能成功岂唯无功所以致凶也
　　六四师左次无咎
　　传师之进以强勇也四以柔居阴非能进而克防者也知不能进而退故左次左次退舎也量冝进退乃所当也故无咎见可而进知难而退师之常也唯取其退之得宜不论其才之能否也度不能胜【一作进】而完师以退愈于覆败逺矣可进而退乃为咎也易之发此义以示后世其仁深矣
　　本义左次谓退舍也阴柔不中而居阴得正故其象如此全师以退贤于六三逺矣故其占如此
　　象曰左次无咎未失常也
　　行师之道因时施冝乃其常也故左次未必【一无必字】为失也如四退次乃得其冝是以无咎
　　本义知难而退师之常也
　　六五田有禽利执言无咎长子帅师弟子舆尸贞凶【长丁丈反象同】
　　传五君位兴师之主也故言兴师任将之道师之兴必以蛮【一作戎】夷猾夏寇贼奸宄为生民之害不可懐来然后奉辞以诛之若禽兽入于田中侵害稼穑于义宜猎取则猎取之如此而动乃得无咎若轻动以毒天下其咎大矣执言奉辞也明其罪而讨之也若秦皇汉武皆穷山林以索禽兽者也非田有禽也任将授师之道当以长子帅师二在下而为师之主长子也若以弟子众主之则所为虽正亦凶也弟子凡非长【一有子字】者也自古任将不专而致覆败者如晋荀林父邲之战唐郭子仪相州之败是也
　　程氏附録帅师以长子今以弟子众主之亦是失律故虽贞亦凶也
　　本义六五用师之主柔顺而中不为兵端者也敌加于已不得巳而应之故为田有禽之象而其占利以搏执而无咎也言语辞也长子九二也弟子三四也又戒占者专于委任若使君子任事而又使小人参之则是使之舆尸而归故虽正而亦不免于凶也
　　朱氏附録田有禽须是此爻有此象但今不可考○问易爻取义如师之五长子帅师乃是本爻有此象又却说弟子舆尸何也曰此假设之辞也言若弟子舆尸则凶矣问此例恐与家人嗃嗃而继以妇子嘻嘻同曰然
　　象曰长子帅师以中行也弟子舆尸使不当也长子谓二以中正之德合于上而受任以行若复使其余者众尸其事是任使之不当也其凶冝矣
　　朱氏附録问师六五象曰长子帅师以中行也云长子谓九二以中正之德合于上而受任以行夫以九居二中则是矣岂得为正曰此是错了一字耳莫要泥也
　　上六大君有命开国承家小人勿用
　　传上师之终也功之成也大君以爵命赏有功也开国封之为诸侯也承家以为卿大夫也承受也小人者虽有功不可用也故戒使勿用师旅之兴成功非一道不必皆君子也故戒以小人有功不可用也赏之以金帛禄位可也不可使有国家而为政也小人平时易致骄盈况挟其功乎汉之英彭所以亡也圣人之深虑逺戒也此専言师终之义不取爻义盖以其大者若以爻言则六以柔居顺之极师既终而在无位之地善处而无咎者也本义师之终顺之极论功行赏之时也坤为土故有开国承家之象然小人则虽有功亦不可使之得有爵土但优以金帛可也戒行赏之人于小人则不可用此占而小人遇之亦不得用此爻也朱氏附録开国承家小人勿用旧时说只作论功行赏之时不可及小人今思量看理去不得他既一例有功如何不及他得看来开国承家一句是公共得防未分别君子小人在小人勿用则是勿更用他与之谋议计画尔汉光武能用此义自定天下之后一例论功行封其所以用之在左右者则邓禹耿弇贾复数人他不与焉因问云古人论功行封真个是裂土与之守非如后世虚带爵邑也若使小人参其闲则诚有弊病曰势不容不封他得但圣人别有以处之未见得如何舜封象则使吏治其国则若小人亦自有以处之也【因云此义方思量得如此未曾改入本义且记得】○开国承家为是坤有土之象然屯之利建侯却都无坤止有震此又不可晓
　　象曰大君有命以正功也小人勿用必乱邦也传大君持恩赏之柄以正军旅之功师之终也虽赏其功小人则不可以有功而任用之用之必乱邦小人恃功而乱邦者古有之矣
　　本义圣人之戒深矣













　　周易传义附録卷二下
<经部,易类,周易传义附录>
　　钦定四库全书
　　周易义附録卷三上　　宋　董楷　撰
　　上经
　　【坤下坎上】
　　比序卦众必有所比故受之以比比亲辅也【一作比辅比也二作比辅也】人之类必相亲辅然后能安故既有众则必有所比比所以次师也为卦上坎下坤以二体言之水在地上物之相切比无间莫如水之在地上故为比也又众爻皆隂独五以阳刚居君位众所亲附而上亦亲下故为比也
　　比吉原筮元永贞无咎【比毗志反卦内并同】
　　传比吉道也人相亲比自为吉道故杂卦云比乐师忧人相亲比必有其道茍非其道则有悔咎故必推原占决其可比者而比之筮谓占决卜度非谓以蓍也所比得元永贞则无咎元谓有君长之道永谓可以常久贞谓得正道上之比下必有此三者下之从上必求此三者则无咎也
　　不宁方来后夫凶
　　人之不能自保其安宁方且来求亲比得所比则能保其安当其不宁之时固宜汲汲以求比若独立自恃求比之志不速而后则虽夫亦凶矣夫犹凶况柔弱者乎夫刚立之称曰子南夫也又曰是谓我非夫凡生天地之间者未有不相亲比而能自存者也虽刚强之至未有能独立者也比之道由两志相求两志不相求则睽矣君懐抚其下下亲辅【一作附】于上亲戚朋友乡党皆然故当上下合志以相从茍无相求之意则离而凶矣大抵人情相求则合相持则睽相持相待莫先也人之相亲固有道然而欲比之志不可缓也
　　本义比亲辅也九五以阳刚居上之中而得其正上下五隂比而从之以一人而抚万邦以四海而仰一人之象故筮者得之则当为人所亲辅然必再筮以自审有元善长永正固之徳然后可以当众之归而无咎其未比而有所不安者亦将皆来归之若又迟而后至则此交已固彼来已晚而得凶矣若欲比人则亦以是而反观之耳
　　朱氏附録问此卦大抵占得之多是人君为人所比之象曰也不必拘若三家村中推一个人作头首也是为人所比也须自审自家才徳可为之否所以原筮元永贞也○筮字説做占决亦不妨然亦不必説定不是筮之筮○问不宁方来后夫凶曰别人自相比了已既后于众人郤强要去比他岂不为人所恶是取凶也○后夫不必如伊川説左齐崔卜娶妻卦云入于其宫不见其妻凶人以为凶他云前夫已当之矣彼云前夫则此云后夫正是一样语阳便是夫隂便是妇
　　彖曰比吉也比辅也下顺从也
　　比吉也比者吉之道也物相亲比乃吉道也比辅也释比之义比者相亲辅也下顺从也解卦所以为比也五以阳居尊位羣下顺从以亲辅之所以为比也
　　本义比吉也此三字疑衍文比辅也下顺从也此以卦体释卦名义
　　朱子附録比吉也也字羡当云比吉比辅也下顺从也比辅也解比字下顺从也解吉字按王昭素谓多此也字此即用其説与本义皆疑而未定之辞姑録于此更详之
　　原筮元永贞无咎以刚中也
　　传推原筮【一作占】决相比之道得元永贞而后可以无咎所谓元永贞如五是也以阳刚居中正尽比道之善者也以阳刚当尊位为君徳元也居中得正能永而贞也卦辞本泛言比道言元永贞者九五以刚处中正是也
