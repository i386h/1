<!-- { "loadSidebar": true } -->
　　朱氏附録履卦上干下兑以隂蹑阳是随后蹑它如踏他脚迹相似所以云履虎尾是随后履它尾故于卦之三四爻虎尾义便是隂去蹑它阳背脊后处伊川云履借説得生受又曰履三四爻正是蹑它虎尾处阳是进底物事四又上蹑五亦为虎尾之象
　　曰履柔履刚也説而应乎干是以履虎尾不咥人亨【説音悦】
　　传兑以隂柔履借干之阳刚柔履刚也兑以説顺应乎干刚而履借之下顺乎上隂承乎阳天下之正【一作至】理也所履如此至顺至当虽履虎尾亦不见伤害以此履行其亨可知
　　本义履柔履刚也以二体释卦名义説而应乎干是以履虎尾不咥人亨以卦徳释辞
　　刚中正履帝位而不疚光明也
　　传九五以阳刚中正尊履帝位茍无疚病则履道之至善光明者也疚谓疵病夬履是也光明徳盛而辉光也
　　本义又以卦体明之指九五也
　　象曰上天下泽履君子以辩上下定民志
　　天在上泽居下上【一作天】下之正理也人之所履当如是故取其象而为履君子观履之象以辩别上下之分以定其民志夫上下之分明而后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士修其学学至而君求之皆非有预于已也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辩上下使各当其分以定民之心志也
　　本义程传备矣
　　初九素履徃无咎
　　传履不处者行之义初处至下素在下者也而阳刚之才可以上进若安其卑下之素而徃则无咎矣夫人不能自安于贫贱之素则其进也乃贪躁而动求去乎贫贱耳非欲有为也既得其进骄溢必矣故徃则有咎贤者则安履其素其处也乐其进也将有为也故得其进则有为而无不善乃守其素履者也
　　本义以阳在下居履之初未为物迁率其素履者也占者如是则徃而无咎也
　　象曰素履之徃独行愿也
　　传安履其素而徃者非为利也独行其志愿尔独专也若欲贵之心与行道之心交战于中岂能安履其素也
　　程氏附録素履者雅素之履也初九阳刚素履巳定但行其志尔故曰独行愿也
　　九二履道坦坦幽人贞吉【坦吐但反】
　　传九二居柔寛得中其所履坦坦然平易之道也虽所履得坦易之道亦必幽静安恬之人处之则能贞固而吉也九二阳志上进故有幽人之戒本义刚中在下无应于上故为履道坦平幽独守贞之象幽人履道而遇其占则正而吉矣
　　朱氏附録履道道即路也○伊川这一卦説大象并素履履道坦坦处郤説得好
　　象曰幽人贞吉中不自乱也
　　传履道在于安静其中恬正则所履安中若躁动岂能安其所履故必幽人则能坚固而吉葢其中心安静不以利欲自乱也
　　六三眇能视跛能履履虎尾咥人凶武人为于大君【跛波我反象同】
　　传三以隂居阳志欲刚而体本隂柔安能坚其所履故如盲眇之视其见不明跛躄之履其行不逺才既不足而又处不得中履非其正以柔而务【一作胜】刚其履如此是履于危地故曰履虎尾以不善履履危地必及祸患故曰咥人凶武人为于大君如武暴之人而居人上肆其躁率而已非能顺履而逺到也不中正而志刚乃为羣阳所【一有不字】与是以刚躁蹈危而得凶也
　　本义六三不中不正柔而志刚以此履干必见伤害故其象如此而占者凶又为刚武之人得志而肆暴之象如秦政项籍岂能久也
　　朱氏附録武人为于大君必有此象但六三隂柔不见得有武人之象
　　象曰眇能视不足以有明也跛能履不足以与行也传隂柔之人其才不足视不能明行不能逺而乃务刚所履如此其能免于害乎
　　咥人之凶位不当也武人为于大君志刚也
　　传以柔居三履非其正所以致祸害被咥而凶也以武人为喻者以其处阳才弱而志刚也志刚则妄动所履不由其道如武人而为大君也
　　九四履虎尾愬愬终吉【愬山革反】
　　传九四阳刚而干体虽居四刚胜者也在近君多惧之地无相得之义五复刚决之过故为履虎尾愬愬畏惧之貌若能畏惧则当终吉葢九虽刚而志柔四虽近而不处故能兢慎畏惧则终免于危而吉也
　　本义九四亦以不中不正履九五之刚然以刚居柔故能戒惧而得终吉
　　象曰愬愬终吉志行也
　　传能愬愬畏惧则终得其吉者志在于行而不处也去危则吉矣阳刚能行者也居柔以顺自处者也
　　朱氏附録志行也只是説进将去
　　九五夬履贞厉【夬古快反】
　　传夬刚决也五以阳刚干体居至尊之位任其刚决而行者也如此则虽得正犹危厉也古之圣人居天下之尊明足以照刚足以决势足以专然而未尝不尽天下之议虽刍荛之微必取乃其所以为圣也履帝位而光明者也若自任刚明决行不顾虽使得正亦危道也可固守乎有刚明之才茍专自任犹为危道况刚明不足者乎易中云贞厉义各不同随卦可见
　　本义九五以刚中正履帝位而下以兑説应之凡事必行无所疑碍故其象为夬决其履虽使得正亦危道也故其占为虽正而危为戒深矣
　　朱氏附録问刚中正履帝位而不疚光明也此是指九五而言然九五爻辞则云夬履贞厉与似相反何邪曰九五是以刚居上下临柔説之人故决然自为而无所疑不自知其过于刚耳○夬履是做得忒快虽合履底也有危厉○夬履贞厉东坡所谓忧治世危明主也
　　象曰夬履贞厉位正当也
　　传戒夬履者以其正当尊位也居至尊之位据能专之势而自任刚决不复畏惧虽使得正亦危道也
　　本义伤于所恃
　　上九视履考祥其旋元吉
　　传上处履之终于其终视其所履行以考其善恶祸福若其旋则善且吉也旋谓周旋完备无不至也人之所履考视其终若终始周完无疚善之至也是以元吉人之吉凶系其所履善恶之多寡吉凶之小大也
　　程氏附録视履考祥居履之终反观吉凶之祥周至则善吉也故曰其旋元吉
　　本义视履之终以考其祥周旋无亏则得元吉占者祸福视其所履而未定也
　　朱氏附録视履考祥居履之终视其所履而考其祥做得周备底则大吉若只是半截时无由考得其祥后面半截郤不好未可知旋是旋来郤到起头处
　　象曰元吉在上大有庆也
　　传上履之终也人之所履善而吉至其终周旋无亏乃有大福庆之人也人之行贵乎有终
　　本义若得元吉则大有福庆也
　　【干下坤上】
　　传泰序卦履而泰然后安故受之以泰履得其所则舒泰泰则安矣泰所以次履也为卦坤隂在上干阳居下天地隂阳之气相交而和则万物生成故为通泰
　　泰小徃大来吉亨
　　传小谓隂大谓阳徃徃之【一作居】于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人徃处于外是君子得位小人在下天下之泰也泰之道吉而且亨也不云元吉元亨者时有污隆治有小大虽泰岂一槩哉言吉亨则可包矣
　　本义泰通也为卦天地交而二气通故为泰正月之卦也小谓隂大谓阳言坤徃居外干来居内又自归妹来则六徃居四九来居三也占者有刚阳之徳则吉而亨矣
　　彖曰泰小徃大来吉亨则是天地交而万物通也上下交而其志同也
　　传小徃大来隂徃而阳来也则是天地隂阳之气相交而万物得遂其通泰也在人则上下之情交通而其志意同也
　　内阳而外隂内健而外顺内君子而外小人君子道长小人道消也【长丁丈反】
　　阳来居内隂徃居外阳进而隂退也干健在内坤顺在外为内健而外顺君子之道也君子在内小人在外是君子道长小人道消所以为泰也既取隂阳交和又取君子道长隂阳交和乃君子之【一无之字】道长也
　　象曰天地交泰后以财成天地之道辅相天地之宜以左右民【财音才乂才载反相息亮反左音佐右音估】
　　传天地交而隂阳和则万物茂遂所以泰也人君当体天地通泰之象而以财成天地之道辅相天地之宜以左右生民也财成谓体天地交泰之道而财制成其施为之方也辅相天地之宜天地通泰则万物茂遂人君体之而为法制使民用天时因地利辅助化育之功成其丰美之利也如春气生万物则为播殖之法秋气成实万物则为敛之法乃辅相天地之宜以左右辅助于民也民之生必赖君上为之法制以敎率辅翼之乃得遂其生养是左右之也
　　程氏附録李嘉申问裁成天地之道辅相天地之宜如何曰天地之道不能自成须圣人裁成辅相之如有四时圣人春则敎民播种秋则敎民获是裁成也敎民耡耘灌溉是辅相也又问以左右民如何曰古之盛时未尝不敎民故立之君师设官以治之周公师保万民与此卦言左右民皆是也后世未尝敎民任其自生自育只治其阙而已
　　本义裁成以制其过辅相以补其不及
　　朱氏附録裁成是截做段子底辅相是佐助它底天地之化儱侗相续下来圣人便截作段子如气化一年一周圣人与它截做春夏秋冬四时○问裁成辅相字如何解曰裁成犹裁截成就之也辅相者便只是于裁成处以补其不及而已问裁成何处可见曰眼前皆可见且如君臣父子兄弟夫妇圣人便为制下许多礼数伦序只此便是裁成处至大至小之事皆是固是万物本有此道理若非圣人裁成之亦不能得如此齐整此皆天地之所不能为而圣人能之所以賛天地之化育而功与天地参也又问辅相裁成学者日用处有否曰饥食渴饮冬裘夏葛耒耜罔皆是○问后以裁成天地之道辅相天地之宜以左右民若论圣人裁成辅相之功当无时而不然何独于泰卦言之曰天地交泰万物各遂其理圣人自此方能致用若天地闭塞万物不生时圣人亦无所施其巧
　　初九防茅茹以其彚征吉【茅卯交反一音苗茹汝据反一读为如彚音胃否卦同】传初以阳爻居下是有刚明之才而在下者也时之否则君子退而穷处时既【一作将】泰则志在上进也君子之进必与其朋类相牵援如茅之根然防其一则牵连而起矣茹根之相牵连者故以为象彚类也贤者以其类进同志以行其道是以吉也君子之进必以其类不唯志在相先乐于与善实乃相赖以济故君子小人未有能独立不赖朋类之助者也自古君子得位则天下之贤萃于朝廷同志协力以成天下之泰小人在位则不肖者并进然后其党胜而天下否矣葢各从其类也本义三阳在下相连而进防茅连茹之象征行之吉也占者阳刚则其征吉矣郭璞洞林读至彚字絶句下卦放此
