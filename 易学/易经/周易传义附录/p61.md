<!-- { "loadSidebar": true } -->
　　传天下之聚必得大人以治之人聚则乱物聚则争事聚则紊非大人治之则萃所以致争乱也萃以不正则人聚为茍合财聚为悖入安得亨乎故利贞
　　用大牲吉利有攸徃
　　传萃者丰厚之时也其用宜称故用大牲吉事莫重于祭故以祭享而言上交神下接民物百用莫不皆【一作当】然当萃之时而交物以厚则是享丰富之吉也天下莫不同其富乐矣若时之【一无之字】厚而交物以薄乃不享其丰美天下莫之与而悔吝生矣盖随时之冝顺理而行故云顺天命也夫不能有为者力之不足也当萃之时故利有攸徃大凡兴功立事贵得可为之时萃而后用是以动而有裕天理然也
　　本义萃聚也坤顺兊说九五刚中而二应之又为泽上于地万物萃聚之象故为萃亨字衍文王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又人必能聚已之精神则可以至于庙而承祖考也物既聚则必见大人而后可以得亨然又必利于正所聚不正则亦不能亨也大牲必聚而后有聚则可以有所徃皆占吉而有戒之辞朱氏附録王假有庙是祖考精神聚于庙又为人必能聚已之精神然后可以至于庙而承祖考今人择日祀神多取神在日亦取聚意○辞散漫说说了王假有庙又说利见大人又说用大牲吉大率是圣人观象节节地看见许多道理看到这里见有这个象便说出这一句来又看见个象又说出一个理来然而观象则今不可得见是如何地观矣○萃卦三句是占词非发明萃聚之意也此是诸儒说易之大病非圣人系辞焉而明吉凶之意
　　曰萃聚也顺以说刚中而应故聚也
　　传萃之义聚也顺以【一作而】说以卦才言也上说而下顺为上以说道使民而顺于人心下说上之政令而顺从于上既上下顺说又阳刚处中正之位而下有应助如此故能聚也欲天下之萃才非如是不能也
　　本义以卦德卦体释卦名义
　　王假有庙致孝享也
　　传王者萃人心之道至于建立宗庙所以致其孝享之诚也祭祀人心之所自尽也故萃天下之心者无如孝享王者萃天下之道至于有庙则其极也
　　利见大人亨聚以正也
　　传萃之时见大人则能亨盖聚以正道也见大人则其聚以正道得其正则亨矣萃不以正其能亨乎
　　用大牲吉利有攸徃顺天命也
　　传用大牲承上有庙之文以享祀而言凡事莫不如是丰聚之时交于物者当厚称其冝也物聚而力赡乃可以有为故利有攸徃皆天理然也故云顺天命也
　　本义释卦辞
　　朱氏附録顺天命说道理时髣髴如伊川说也去得只是文势不如此他是说丰萃之时若不用大牲则便是与以天下俭其亲相似也有此理这时节比不得利用禴之事
　　观其所聚而天地万物之情可见矣
　　传观萃之理可以见天地万物之情也天地之化育万物之生成凡有者皆聚也有无动静终始之理聚散而巳故观其所以聚则天地万物之情可见矣
　　象曰泽上于地萃君子以除戎器戒不虞
　　传泽上于地为萃聚之象君子观萃象以除治戎器用戒备于不虞凡物之萃则有不虞度之事故众聚则有争物聚则有夺大率既聚则多故矣故观萃象而戒也除谓简治也去弊恶也除而聚之所以戒不虞也
　　本义除者脩而聚之之谓
　　朱氏附録问泽上于地萃君子以除戎器戒不虞曰大凡物聚众盛必有事故当豫为之备如人少处必无争才人多少间便自有争所以当豫为之防也又泽本当在地中今却上于地上是水盛有溃裂奔突之忧故其取象如此
　　初六有孚不终乃乱乃萃若号一握为笑勿恤徃无咎【号戸羔反握乌学反】
　　传初与四为正应本有孚以相从者也然当萃时三隂聚处柔无守正之节若舍正应而从其乃有孚而不终也乃乱惑乱其心也乃萃与其同聚也初若守正不从号呼以求正应则一握笑之矣一握俗语一团也谓众【一有聚字】以为笑也若能勿恤而徃从刚阳之正应则无过咎不然则入小人之羣矣
　　本义初六丄应九四而隔于二隂当萃之时不能自守是有孚而不终志乱而妄聚也若呼号正应则众以为笑但勿恤而徃从正应则无咎矣戒占者当如是也
　　朱氏附録不知如何地说个一握防句出来
　　象曰乃乱乃萃其志乱也
　　传其心志为同所惑乱故乃萃于羣隂也不能固其守则为小人所惑乱而失其正矣
　　六二引吉无咎孚乃利用禴【禴羊略反】
　　传初隂柔又非中正恐不能终其孚故因其才而为之戒二虽隂柔而得中正故虽戒而微辞【一作其辞微】凡爻之辞关【一作开】得失二端者为法为戒亦各随其才而设也引吉无咎引者相牵也人之交相求则合相待【一作持】则离二与五为正应当萃者也而相逺又在羣隂之间必相牵引则得其萃矣五居尊位有中正之德二亦以中正之道徃与之萃乃君臣和合也其所共致岂可量也是以吉而无咎也无咎者善补过也二与五不相引则过矣孚乃利用禴孚信之在中诚之谓也禴祭之简薄者也菲薄而祭不尚备物直以诚意交于神明也孚乃者谓有其【一作具有】孚则可不用文饰专以至诚交于上【一有下字】也以禴言者谓荐其诚而已上下相聚而尚饰焉是未诚也盖其中实者不假饰于外用禴之义也孚信者萃之本也不独君臣之聚凡天下之聚在诚而已
　　本义二应五而杂于二隂之间必牵引以萃乃吉而无咎又二中正柔顺虚中以上应九五刚健中正诚实而下交故卜祭者有其孚诚则虽薄物亦可以祭矣
　　朱氏附録孚乃利用禴说如伊川固好但若如此却是圣人说个影子却恐不恁地想只是说祭升卦同
　　象曰引吉无咎中未变也
　　传萃之时以得聚为吉故九四为得上下之萃二与五虽正应然异处有间乃当萃而未合者也故能相引而萃则吉而无咎以其有中正之德未遽至改变也变则不相引矣或曰二既有中正之德而象云未变辞若不足何也曰羣隂比处乃其聚方萃之时居其间能自守不变逺须正应刚立者能之二隂柔之才以其有中正之德可觊其未至于变耳故象含其意以存戒也
　　六三萃如嗟如无攸利徃无咎小吝
　　传三隂柔不中正之人也求萃于人而人莫与求四则非其正应又非其是以不正为四所弃也与二则二自以中正应五是以不正为二所不与也故欲【一无欲字】萃如则为人弃絶而嗟如不获萃而嗟恨也上下皆不与无所利也唯徃而从上六则得其萃为无咎也三与上虽非隂阳正应然萃之时以相从皆以柔居一体之上又皆无与居相应之地上复处说顺之极故得其萃而无咎也易道变动无常在人识之然而小吝何也三始求聚于四与二不而后徃从上六人之动为如此虽得所求亦可小羞吝也
　　本义六三隂柔不中不正上无应与欲求萃于近而不得故嗟如而无所利唯徃从于上可以无咎然不得其萃困然后徃复得隂极无位之爻亦小可羞矣戒占者当近舍不正之强援而逺结正应之穷交则无咎也
　　象曰徃无咎上巽也
　　传上居柔说之极三徃而无咎者上六巽顺而受之也
　　九四大吉无咎
　　传四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也【一作矣】夫上下之聚固有不由正道而得者非理枉道而得君者自古多矣非理枉道而得民者盖亦有焉如齐之陈常鲁之季氏是也然得为大吉乎得为无咎乎故九四必能大吉然后为【一作能】无咎也本义上比九五下比众隂得其萃矣然以隂居阳不正故戒占者必大吉然后得无咎也
　　象曰大吉无咎位不当也
　　传以其位之不当疑其所为未能尽善故云必得大吉然后为【一作能】无咎也非尽善安得为大吉乎
　　九五萃有位无咎匪孚元永贞悔亡
　　传九五居天下之尊萃天下之众而君临之当正其位脩其德以阳刚居尊位称其位矣为有其位矣【一作也】得中正之道无过咎也如是而有不信而未归者则当自反以脩其元永贞之德则无思不服而悔亡矣元永贞者君之德民所归也故比天下之道与萃天下之道皆在此三者王者既有其位又有其德中正无过咎而天下尚有未信服归附者盖其道未光大也元永贞之道未至也在脩德以来之如苗民逆命帝乃诞敷文德舜德非不至也盖有逺近昬明之异故其归有先后既有未归则当脩德也所谓德元永贞之道也元首也长也为君德首出庶物君长羣生有尊大之义焉有主统之义焉而又恒永贞固则通于神明光于四海无思不服矣乃无匪孚而其悔亡也所谓悔志之未光心之未慊也
　　本义九五刚阳中正当萃之时而居尊固无咎矣若有未信则亦脩其元永贞之德而悔亡矣戒占者当如是也
　　朱氏附録问萃卦九五萃有位以阳刚居中正当萃之时而居尊位安得又有匪孚曰此言有位而无德则虽萃而不能使人信故人有不信当脩其元永贞之德而后悔亡也
　　象曰萃有位志未光也
　　传象举爻上句王者之志必欲诚信着于天下有感必通含生之莫不懐归若尚有匪孚是其志之未光大也
　　本义未光谓匪孚
　　朱氏附録问萃九五一爻似亦甚好而反云有位未光也是如何曰见不得读易似这样且恁地解去若强说便至凿了
　　上六赍咨涕洟无咎【赍将池反又将啼反涕音体洟音夷象同】
　　传六说之主隂柔小人说髙位而处之天下孰肯与也求萃而人莫之与其穷至于赍咨而涕洟也赍咨咨嗟也人之絶之由已自取又将谁咎为人恶絶不知所为则陨获而至嗟涕眞小人之情状也
　　本义处萃之终隂柔无位求萃不得故戒占者必如此然后可以无咎也
　　象曰赍咨涕洟未安上也
　　传小人所处常失其冝既贪而从欲不能自择安地至于困穷则顚沛不知所为六之涕洟盖不安于处上也君子愼其所处非义不居不幸而有危困则泰然自安不以累其心小人居不择安常履非据及其穷廹则陨获躁挠甚至涕泣为可羞也未者非遽之辞犹俗云未便也未便能安于上也隂而居上孤处无与既非其据岂能安乎












　　周易传义附録卷七下
<经部,易类,周易传义附录>
　　钦定四库全书
　　周易传义附録卷八上　　宋　董楷　撰
　　下经
　　【巽下坤上】
　　传升序卦萃者聚也聚而上者谓之升故受之以升物之积聚而益高大聚而升也故为升所以次于萃也为卦坤上巽下木在地下为地中生木木生地中长而益高为升之象也
　　升元亨用见大人勿恤南征吉
　　传升者进而上也升进【一作进升】则有亨义而以卦才之善故元亨也用此道以见大人不假忧恤前进则吉也南征前进也
　　本义升进而上也卦自解来柔上居四内巽外顺九二刚中而五应之是以其占如此南征前进也朱氏附録巽坤二卦拱得个南如看命人虚拱防説话
　　曰柔以时升巽而顺刚中而应是以大亨
　　传以二体言柔升谓坤上行也巽既体卑而就下坤乃顺时而上升以时也谓时当升也柔既上而成升则下巽而上顺以巽顺之道升可谓时矣二以刚中之道应于五五以中顺之德应于二能巽而顺其升以时是以元亨也文误作大亨解在大有卦
