<!-- { "loadSidebar": true } -->
　　九二曰见龙在田利见大人何谓也子曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也【行下孟反】以龙徳而处正中者也在卦之正中为得正中之义庸信庸谨造次必于是也既处无过之地则惟在闲邪邪既闲则诚存矣善世而不伐不有其善也徳博而化正已而物正也皆大人之事虽非君位君之徳也
　　程氏附録闲邪则诚自存如人有室垣墙不修不能防冦冦从东来逐之则复有自西入逐得一人一人复至不如修其垣墙则冦自不至故欲闲邪也又曰敬是闲邪之道闲邪存其诚虽是两事然亦只是一事闲邪则诚自存矣天下有一个善一个恶去善即是恶去恶即是善譬如门不出便入岂出入外更别有一事也又曰闲邪则诚自存而闲其邪者乃在于言语饮食进退与人交接之际而已矣又曰闲邪则诚自存不是外面捉一个诚将来存着今人外面役役于不善于不善中寻个善来存着如此则岂有入善之理只是闲邪则诚自存故孟子言性善皆由内出只为诚便存闲邪更着甚工夫但惟是动容貌整思【一作心】虑则自然生敬敬只是主一也主一则既不之东又不之西如是则只是中既不之此又不之彼如是则只是内存此则自然天理明学者须是将【一本无此字】敬以直内涵养此意直内是本又曰闲邪则固【一有主字】一矣然【一作能】主一则不消言闲邪有以一为难见不可下工夫如何【一作行】一者无他只是整齐【一作庄整】严肃则心便一一则自是无非僻之干此意但涵养久之则天理自然明
　　本义正中不潜而未跃之时也常言亦信常行亦谨盛徳之至也闲邪存其诚无斁亦保之意言君徳也者释大人之为九二也
　　朱氏附録庸言庸行盛徳之至到这里不消得恁地犹是闲邪存诚便是无斁亦保虽无厌斁亦当保也保者持守之意○问闲邪则固一矣主一则更不消言闲邪曰只是觉见邪在这里要去闲他则心便一了所以説道闲邪则固一矣既一则邪便自不能入便更不消説又去闲邪○两处説个君徳却是要明大人即是九二孔子怕人道别是个大人故如此互相使三百八十四爻皆恁地凑着岂不快活人只为中间多有凑不着底不可晓○龙徳正中以下皆君徳言虽不当君位却有君徳所以也做大人伊川却説得这个大人做两样○伊川之病在那二五相见处卦画如何会有相见之理只是説人占得这爻利见于大人万物覩之覩便是见字且如学聚问辨也説个君徳盖説道虽非君位而有君徳下面説许多大人者所以为大人者如此今却説二五相见却凑不着他这语脉
　　九三曰君子终日干干夕惕若厉无咎何谓也子曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣【几既依反】
　　三居下之上而君徳巳着将何为哉唯进徳修业而已内积忠信所以进徳也择言笃志所以居业也知至至之致知也求知所至而后【一无后字】至之知之在先故可与几所谓始条理者知之事也知终终之力行也既知所终则力进而终之守之在后故可与存义所谓终条理者圣之事也此学之始终也君子之学如是故知处上下之道而无骄忧不懈而知惧虽在危地而无咎也
　　程氏附録忠信所以进徳何也闲邪则诚自存诚存斯为忠信也如何是闲邪非礼而勿视聴言动邪斯闲矣○忠信所以进徳终日干干君子当终日对越在天也盖上天之载无声无臭其体则谓之易其理则谓之道其用则谓之神其命于人则谓之性率性则谓之道修道则谓之教孟子去其中又挥出浩然之气可谓尽矣【一作性】故説神如在其上如在其左右夫小大事而只曰诚之不可揜如此夫彻上彻下不过如此形而上为道形而下为器须着如此説器亦道道亦器但得道在不系今与后已与人○忠信进徳修辞立其诚所以居业修立在人○忠信为基本所以进徳也修辞诚意立所以居业也此乃乾道由此二句可至圣人也○修辞立其诚文质之义○修辞立其诚不可不子细理会言能修省言辞便是要立诚若只是修饰言辞为心只是为伪也若修其言辞正为立已之诚意乃自体当自家敬以直内义以方外之实事道之浩浩何处下手惟立诚才【一作方】有可居之处有可居之处则可以修业也终日干干夫小大事却只是忠信所以进徳为实下手处修辞立其诚为实修业处○学者必知所以入徳不知所以入徳未见其能进也故孟子曰不明乎善不诚其身易曰知至至之○知至则便意诚若有知而不诚者皆知未至尔知至而至之者知至而往至之乃吉之先见故曰可与几也知终而终之则可与存义也知至至之主知知终终之主终○知至则当至之知终则当遂【一无遂字】终之须以知为本知之深则行之必至无有知之而不能行者知而不能行只是知得浅饥而不食乌喙人不蹈水火只是知人为不善只为不知知至而至之知几之事故可与几知终而终之故可与存义知至是致知博学明辨审问慎思皆致知知至之事笃行便是终之如始条理终条理因其始条理故能终条理犹知至即能终之○知至至之如今学者且先知有至处便从此至之是可与几也非知几者安能先识至处知终终之知学之终处而终之然后可与守义
　　本义忠信主于心者无一念之不诚也修辞见于事者无一言之不实也虽有忠信之心然非修辞立诚则无以居之知至至之进徳之事知终终之居业之事所以终日干干而夕犹惕若者以此故也可上可下不骄不忧所谓无咎也
