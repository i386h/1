<!-- { "loadSidebar": true } -->
　　传理者天下之至公利者众人所同欲茍公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有击夺之者矣云莫益之者非有偏己之辞也茍不偏已合于公道则人亦益之何为击之乎既求益于人至于甚极则人皆恶而欲攻之故击之者自外来也人为善则千里之外应之六二中正虚己益之者自外而至是也茍为不善则千里之外违之上九求益之极击之者自外而至是也系辞曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子言动与求皆以其道乃完善也不然则取伤而凶矣
　　本义莫益之者犹从其求益之偏辞而言也若防而言之则又有击之者矣
　　朱氏附録大抵损益二卦诸爻皆互换损好益却不好如损六五却成益六二损上九好益上九却不好○易象自是一法如离为龟则损益二卦皆说龟此甚多○益损二卦说龟一在二一在五是顚倒说去未济与既济说方亦然不知如何○向在玉山道间见徐彦章说离为龟故卦中言龟处皆有离象如頥之灵龟损益十朋之龟以其卦虽无离而通体似离也頥六爻损自二至上益自初至五此其求之巧矣然頥犹取龟义而无取于离损益则但言其得益之多而义亦不复系于龟矣今乃不论其所以得益之故以为求益之方而必穷其龟之所自来亦可谓枉费心力矣
　　【干下兊上】
　　传夬序卦益而不已必决故受之以夬夬者决也益之极必决而后止理无常益益【一无下益字】而不巳巳乃决也夬所以次益也为卦兊上干下以二体言之泽水之聚也乃上于至髙之处有溃决之象以爻言之五阳在下长而将极一隂在上消而将尽众阳上进决去一隂所以为夬也夬者刚决之义众阳进而决去一隂君子道长小人消衰将尽之时也
　　夬扬于王庭孚号有厉【夬古快反】
　　传小人方盛之时君子之道未胜安能显然以正道决去之故含晦俟时渐图消之之道今既小人衰微君子道盛当显行之于公朝使人明知善恶故云扬于王庭孚信之在中诚意也号者命众之辞君子之道虽长盛而不敢忘戒备故至诚以命众使知尚有危道虽以此之甚盛决彼之甚衰若易而无备则有不虞之悔是尚有危理必有戒惧之心则无患也圣人设戒之意深矣
　　告自邑不利即戎利有攸徃
　　传君子之治小人以其不善也必以己之善道胜革之故圣人诛乱必先修己舜之敷文德是也邑私邑告自邑先自治也以众阳之盛决于一隂力固有余然不可极其刚至于太过太过乃如蒙上九之为寇也戎兵者强武之事不利即戎谓不冝尚壮武也即从也从戎尚武也利有攸徃阳虽盛未极乎上隂虽微犹有未去是小人尚有存者君子之道有未至也故冝进而徃也不尚刚武而其道益进乃夬之善也
　　本义夬决也阳决隂也三月之卦也以五阳去一隂决之而巳然其决之也必正名其罪而尽诚以呼号其众相与合力然亦尚有危厉不可安肆又当先治其私而不可专尚威武则利有所徃也皆戒之之辞
　　朱氏附録扬于王庭孚号有厉若合开口处便虽有劒从自家头上落也须着说但使功罪各当是非显白于吾何慊○夬以五阳之盛而比一隂犹欲决之故其繇曰扬于王庭孚号有厉告自邑不利即戎利有攸徃盖虽危惧自修不极其武而扬庭孚号利有攸徃初不顾后患而小却也
　　曰夬决也刚决柔也健而说决而和
　　传夬为决义五阳决上之一隂也健而说决而和以二体言卦才也下健而上说是健而能说决而能和决之至善也兑说为和
　　本义释卦名义而賛其德
　　扬于王庭柔乘五刚也
　　传柔虽消矣然居五刚之上犹为乘陵之象隂而乘阳非理之甚君子势既足以去之当显扬其罪于王朝大庭使众知善恶也
　　孚号有厉其危乃光也
　　传尽诚信以命其众而知有危惧则君子之道乃无虞而光大也
　　告自邑不利即戎所尚乃穷也
　　传当先自治不宜专尚刚武即戎则所尚乃至穷极矣夬之时所尚谓刚武也
　　利有攸徃刚长乃终也【长丁丈反】
　　传阳刚虽盛长犹未终尚有一隂更当决去则君子之道纯一而无害之者矣乃刚长之终也本义此释卦辞柔乘五刚以卦体言谓以一小人加于众君子之上是其罪也刚长乃终谓一变即为纯干也
　　朱氏附録今人以为阳不能无隂中国不能无夷狄君子不能无小人故小人不可尽去今观刚长乃终之言则圣人岂不欲小人之尽去邪但所以决之者自有道耳
　　象曰泽上于天夬君子以施禄及下居德则忌【施治豉反】传泽水之聚也而上于天至髙之处故为夬象君子观泽决于上而注溉于下之象则以施禄及下谓施其禄泽以及于下也观其决溃之象则以居德则忌居德谓安处其德则约也忌防也谓约立防禁有防禁则无溃散也王弼作明忌亦通不云泽在天上而云泽上于天上于天则意不安而有决溃之势云在天上乃安辞也
　　本义泽上于天溃决之势也施禄及下溃决之意也居德则忌未详
　　初九壮于前趾徃不胜为咎
　　传九阳爻而干体刚健在上之物乃在下而居决时壮于前进者也前趾谓进行人之决于行也行而冝则其决为是徃而不冝则决之过也故徃而不胜则为咎也夬之时而徃徃决也故以胜负言九居初而壮于进躁于动者也故有不胜之戒隂虽将尽而巳之躁动自冝有不胜之咎不计彼也本义前犹进也当决之时居下任壮不胜冝矣故其象占如此
　　朱氏附録壮于前趾与大壮初爻同此卦大率似大壮只争一画
　　象曰不胜而徃咎也
　　传人之行必度其事可为然后决之则无过矣理不能胜而且徃其咎可知凡行而有咎者皆决之过也
　　九二惕号莫夜有戎勿恤【号戸羔反象及下同莫音暮】
　　传夬者阳决隂君子决小人之时不可忘戒备也阳长将极之时而二处中居柔不为过刚能知戒备处夬之至善也内懐兢惕而外严诚号虽暮夜有兵戎亦可勿恤矣
　　本义九二当决之时刚而居柔又得中道故能忧惕号呼以自戒备而莫夜有戎亦可无患也
　　象曰有戎勿恤得中道也
　　传莫夜有兵戎可惧之甚也然可勿恤者以自处之善也既得中道又知惕惧且有戒备何事之足恤也九居二虽得中然非正其为至善何也曰阳决隂君子决小人而得中岂有不正也知时识势学易之大方也
　　九三壮于頄有凶君子夬夬独行遇雨若濡有愠无咎【頄求反濡而朱反愠纡运反】
　　传爻辞差错安定胡公移其文曰壮于頄有凶独行遇雨若濡有愠君子夬夬无咎亦未安也当云壮于頄有凶独行遇雨君子夬夬若濡有愠无咎夬决尚刚健之时三居下体之上又处健体之极刚果于决者也頄颧骨也在上而未极于上者也三居下体之上虽在上而未为最上上有君而自任其刚决壮于頄者也有凶之道也独行遇雨三与上六为正应方羣阳共决一隂之时己若以私应之故不与众同而独行则与上六隂阳和合故云遇雨易中言雨者皆谓隂阳和也君子道长决去小人之时而已独与之和其非可知唯君子处斯时则能夬夬谓夬其夬果决其断也虽其私与当逺絶之若见濡汚有愠恶之色如此则无过咎也三健体而处正非必有是失也因此义以为敎耳爻文所以交错者由有遇雨字又有濡字故误以为连也【一作误而相连也】
　　本义頄颧也九三当决之时以刚而过乎中是欲决小人而刚壮见于面目也如是则有凶道矣然在众阳之中独与上六为应若能果决其决不系私爱则虽合于上六如独行遇雨至于若濡而为君子所愠然终必能决去小人而无所咎也温峤之于王敦其事此
　　朱氏附録问九三壮于頄曰君子之去小人不必悻悻然见于面目至于遇雨而为所濡湿虽为众阳所愠然志在决隂必能终去小人故亦可得无咎也盖九三虽与上六为应而实以刚居刚有能决之象故壮于頄则有凶而和柔以去之乃无咎如王允之于董卓温峤之于王敦是也○有愠也是自不能堪正如顔杲卿使安禄山受其衣服至道间与其徒曰吾辈何为服此归而借兵伐之正此也卦中与复卦六四有独字此卦诸爻皆欲去隂独此一爻与六为应也是恶模様○伊川改九三爻辞次第看来不必改
　　象曰君子夬夬终无咎也
　　传牵梏于私好由无决也君子义之与比决于当决故终不至于有咎也
　　九四臀无肤其行次且牵羊悔亡闻言不信【臀徒敦反下卦同次七私反且七余反象及下卦并同】
　　传臀无肤居不安也行次且进不前也次且进难之状九四以阳居隂刚决不足欲止则众阳并进于下势不得安犹臀伤而居不能安也欲行则居柔失其刚壮不能强进故其行次且也牵羊悔亡羊者羣行之物牵者挽拽之义言若能自强而牵挽以从羣行则可以亡其悔然既处柔必不能也虽使闻是言亦必不能信用也夫过而能改闻善而能用克已以从义唯刚明者能之在它卦九居四其失未至如此之甚在夬而居柔其害大矣本义以阳居隂不中不正居则不安行则不进若不与众阳竞进而安出其后则可以亡其悔然当决之时志在上进必不能也占者闻其言而信则转凶而吉矣牵羊者当其前则不进纵之使前而随其后则可以行矣
　　朱氏附録这几卦多说臀不可晓○牵羊悔亡其说得于许愼之
　　象曰其行次且位不当也闻言不信聦不明也传九处隂位不当也以阳居柔失其刚决故不能强进其行次且刚然后能明处柔则迁失其正性岂复有明也故闻言而不能信者盖其聦听之不明也
　　九五苋陆夬夬中行无咎【苋闲辩反又胡练反】
　　传五虽刚阳中正居尊位然切近于上六上六说体而卦独一隂阳之所比也五为决隂之主而反比之其咎大矣故必决其决如苋陆然则于其中行之德为无咎也中行中道也苋陆今所谓马齿苋是也曝之难干感隂气之多者也而脆易折五若如苋陆虽感于隂而决断之易则于中行无过咎矣不然则失其中正也感隂多之物苋陆为易断故取为象
　　本义苋陆今马齿苋感隂气之多者九五当决之时为决之主而切近上六之隂如苋陆然若决而决之而又不为过暴合于中行则无咎矣戒占者当如是也
　　朱氏附録苋陆是两物苋者马齿苋陆者章陆一名商陆皆感隂气多之物药中用商陆治水肿【其物难干其子红】
　　象曰中行无咎中未光也
　　传卦辞言夬夬则于中行为无咎矣象复尽其义云中未光也夫人心正意诚乃能极中正之道而充实光辉五心有所比以义之不可而决之虽行于外不失中正之义可以无咎然于中道未得为光大也盖人心一有所欲则离道矣夫子于此示人之意深矣
　　本义程传备矣
　　朱氏附録中行无咎言人能刚决自胜其私合乎中行则无咎但能补过而已未是极至处这是说微茫闲有些个意思断未得释氏所谓流注想荀子谓偷则自行便是这意思照管不着便走将里去爻虽无此意孔子作象所以禆爻辞之不足如自我致寇敬愼不败之甚多中行无咎易中却不恁地看言人占得此爻者能中则无咎不然则有咎○中未光也事虽正而意濳有所系吝荀子云云佛氏云云流注不断皆意不诚之本也
　　上六无号终有凶
