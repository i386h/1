<!-- { "loadSidebar": true } -->
　　易之有象其取之有所从其推之有所用非茍为寓言也然两汉诸儒必欲究其所从则既滞泥而不通王弼以来直欲推其所用则又踈略而无据二者皆失之一偏而不能阙其所疑之过也且以一端论之干之为马坤之为牛说卦有明文矣马之为健牛之为顺在物有常理矣至于案文索卦若屯之有马而无干离之有牛而无坤干之六龙则或疑于震坤之牝马则当反于干是皆有不可晓者是以汉儒求之说卦而不得则遂相与创为互体变卦五行纳甲飞伏之法参互以求而幸其偶合其说虽详然其不可通者终不可通其可通者又皆傅防穿凿而非有自然之势唯其一二之适然而无待于巧说者为若可信然上无所关于义理之本原下无所资于人事之训戒则又何必苦心极力以求于此而欲必得之哉故王弼曰义茍应健何必干乃为马爻茍合顺何必坤乃为牛而程子亦曰理无形也故假象以显义此其所以破先儒胶固支离之失而开后学玩词玩占之方则至矣然观其意又似直以易之取象无复有所自来但如诗比兴孟子之譬喻而已如此则是说卦之作为无所与于易而近取诸身逺取诸物者亦剩语矣故疑其说亦若有未尽者因窃论之以为易之取象固必有所自来而其为说必巳具于太卜之官顾今不可复考则姑阙之而直据词中之象以求象中之意使足以为训戒而决吉凶如王氏程子与吾本义之云者其亦可矣固不必深求其象之所自来然亦不可直谓假设而遽欲忘之也【先生曰熹尝作易象说大率以简治繁不以繁御简】
　　看易若是靠定象去看便滋味长若只恁地悬空看也没甚意思
　　卦中要看得亲切须是兼象看又曰它所以有象意思不可见郤只就它象上推求道理不可谓求象不得便唤做无如濳龙便须有潜龙之象
　　易中取象不如卦德上命字较亲切如险而止复刚动而顺行此皆亲切如山下出泉地中有雷恐是后来又就上面添出所以易中取象处亦有难理防也
　　卦体如内健外顺内隂外阳之卦德如干健坤顺之
　　有一例成卦之主皆说于辞下如屯之初九利建侯大有之五同人之二皆如此
　　传释彖辞象释爻辞系辞则通释卦爻之辞故统名之曰系辞恐不可改系辞为说卦盖说卦之体乃分别八卦方位与其象故得以说卦名之系辞两篇释卦爻之义例辞意为多恐不得谓之说卦也
　　系辞或言造化以及易或言易以及造化不出此理通书曰圣人之精画卦以示圣人之蕴因卦以精是圣人本意蕴是偏傍带来道理如易有太极是生两仪两仪生四象四象生八卦是圣人本意底如文言系辞等孔子之言皆是因而底不可一例作重看
　　熟读六十四卦则觉得系辞之语直为精密是易之括例要之易书是为卜筮而作如云极数知来之谓占定天下之吉凶成天下之亹亹者莫大乎蓍是兴神物以前民用动则观其变而玩其占等语皆是见得占筮之意
　　今学易非必待遇事而占方有所戒只平居玩味看它所说道理于自家所处地位合是如何故云居则观其象而玩其辞动则观其变而玩其占孔子所谓学易正是平日常常学之想见圣人之所谓读异乎人之所谓读想见胸中洞然于易之理无纎毫蔽处故云可以无大过
　　看易须是看它未画卦爻以前是怎生模様郤就这里看它许多卦爻象数非是杜撰都是合如此未画以前便是寂然不动喜怒哀乐未之中只是个至虚至静而已忽然在这至虚至静之中有个象方说出许多象数吉凶道理
　　孔子之易非文王之易文王之易非伏羲之易伊川易又自程子之易也故学者且依古易次第先读本爻则见本防矣
　　读易之法先读正经不晓则将象系辞来解乂曰易爻辞如籖辞
　　先就乾坤二卦上看得本意了则后面皆有通路看易者须识理象数辞四者未尝相离盖有如是之理便有如是之象有如是之象便有如是之数有理与象数便不能无辞易六十四卦三百八十四爻有自然之象不是安排出来且如濳龙勿用初便是潜阳爻便是龙不当事便是勿用见龙在田离潜便是见阳便是龙出地上便是田即鹿无虞惟入于林中此爻在六二六四之间便是林中之象鹿阳物指五无虞无应也以此触类而长之当自见得
　　看易须着四日看一卦一日看卦辞彖象两日看六爻一日统看方子细又曰和靖学易一日只看一爻此物事成一片动着便都成片如何看一爻得
　　问读易未能浃洽何也曰此须是此心虚明宁静自然道理流通方包罗得许多义理盖易不比诗书它是说尽天下后世无穷无尽防事理只一两字便是一个道理又人须是经歴天下许多事变读易方知各有一理精审端正今既未尽经歴非是此心大段虚明宁静如何见得此不可不自勉也
　　学者欲看易时且将孔子所作十翼中分明易晓者看如文言中元者善之长之如中孚九二鸣鹤在隂其子和之亦不必理会鹤如何在隂其子又如何和且将系辞中所说言行处看此虽浅然郤不到差了盖为学只要理防自已胸中事耳【张钦夫说易谓只依孔子系辞说便了如説公用射隼于高墉之上之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有语成器而动者也只如此说便了固是如此圣人之意只恁地说不得縁在当时只理会象数故圣人明之以理○此段与上文有互相者并録于此】某尝谓上古之书莫尊于易中古后书莫大于春秋此两书皆未易看今人才理防二书便入于凿若要读此二书且理防它大义易则是个尊阳抑隂进君子而退小人明消息盈虚之理春秋则是个尊王贱伯内中国而外夷狄明君臣上下之分
　　易最难看其为书也广大悉备包涵万理无所不有其实是古者卜筮之书不必只说理象数亦可说初不曽滞于一偏某近看易见得圣人本无许多劳攘自是后世一向妄意增减硬要作一说以强通其义所以圣人经防愈见不明且如解易只是添虚字去迎过意来便得今人解易乃去添它实字郤是借它做巳意说了又恐或者一说有以破之其势不得不支离更为一说以防吝之说千说万与易全不相干此书本是难看底物不可将小巧去说又不可将大话去说【易难看不比它书易说一个物非真是一个物如说龙非真龙若它书则孝弟便是孝弟仁便是仁易中多有不可晓处】
　　子所雅言诗书执礼未始及易夫子常所教人只是如此今人便先为一种妙之说
　　人自有合读底书如大学语孟中庸等书岂可不读读此四书便知人之所以不可不学底道理与其为学之次序然后便看诗书礼乐某才见人说看易便知它错了未尝识为学之序易自别是一个道理不是教人底书故记中只说先王崇四术顺诗书礼乐以造士不说易也语孟中亦不说易至左传国语方说然亦只是卜筮耳
　　易本卜筮之书故先王设官掌于太卜而不列于学校学校所教诗书礼乐而巳至孔子乃于其中推出所以设卦观象系辞之防而因以识夫吉凶进退存亡之道盖圣人当时巳晓卜筮之法与其词意所在【如说田狩即实是田狩说祭祀则实是祭祀征伐昬媾之皆然非譬喻也又曰如利用祭祀利用享祀只是卜祭则吉田三狐田三品只是卜田则吉公用享于天子只是卜朝觐则吉利建侯只是卜立君则吉利用为依迁国只是卜迁国则吉利用侵伐只是卜侵伐则吉】故就其间推出此理耳若在今日则已不得其法又不晓其词而暗中摸索妄起私意窃恐便有圣贤复生亦未易通与其虚费心力于此不若且看诗书礼乐之为明白而易知也
　　某不敢教人看易为这物阔大且不切巳兼其间用字与今人皆不同如说田猎祭祀侵伐疾病皆是古人有此事去卜筮故爻卜出去今无此事了都晓不得
　　黄显子问易曰如今不曾经歴得许多事过都自凑它道理不着若便去看也卒未得它受用孔子晚而好易可见这书卒未可理防如春秋易都是极难看底文字
　　方叔问易本义何专以卜筮为主曰且须熟读正文莫看注解盖古易象文言各在一处至王弼始合为一后世诸儒遂不敢与移动今难卒说且须熟读正文乆当自悟
　　易只是卜筮之书今人说得来太精了更入粗不得如某之说虽粗然郤入得精精义皆在其中若晓得某一人说则晓得伏羲文王之易本是如此元未有许多道理在方不失易之本意今未晓得圣人作易之本意便要说道理纵饶说得好只是与易元不相干圣人分明说昔者圣人之作易观象设卦系辞焉以明吉凶几多分晓某所以说易只是卜筮书者此可见
　　问读本义所释卦辞若看得分明则彖辞之义亦自明只须略持破此是卦义此是卦象卦体卦变不必更下注脚矣曰某当初作此文字时正欲如此盖辞本是释经之卦辞若看卦辞分明则亦可见但后来要重整顿过未及不知今所解者能如此本意否又曰某作本义欲将文王卦辞只大纲依文王卦辞略说至其所以然之故郤于孔子辞中之且如大畜利贞不家食吉利涉大川只是占得大畜者为利正不家食而吉利于渉大川至于刚上而尚贤等处乃孔子明各有所主爻象亦然如此则不失文王本意又可见孔子之意但而今未暇整顿耳
　　某之易简略者当时只是略搭记兼文义伊川及诸儒皆巳说了某只就语脉中略牵过这意思
　　近赵子钦得书云语孟说极详易说太略此譬云烛笼添一条骨则障了一路明若能尽去其障使之统体光明乃更好盖着不得详说也
　　苏宜乆辞归问归去意欲观易如何曰而今若教公读易只看古注及近世数家注又非某之本心若必欲教公依某之易看某底又只说得三分自有六七分晓不得亦非所以为教如此看来则易便是个难理防底物事卒急看未得不若且未要理防
　　上经犹可晓易解下经多有不可晓难解处不知是某看到末梢懒了解不得为复是难解又曰系辞也如此只是上系好看下系没理防
　　先生于诗传自以为无复遗恨曰后世若有扬子云必好之矣而意不甚满于易本义盖先生之意只欲作卜筮用而为先儒说道理太多终是翻这窠臼未尽故不能不致遗恨云
　　先生因与朋友言及易曰易非学者之急务也某平生也费了些精神理防易与诗然其得力则未若语孟之多也易与诗中所得似鸡肋焉






　　程子上下篇义
