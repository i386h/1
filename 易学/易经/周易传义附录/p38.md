<!-- { "loadSidebar": true } -->
　　朱氏附録或问近略考卦变以彖辞考之说卦变者凡十九卦盖言成卦之由凡彖辞不取成卦之由则不言所变之爻程子专以乾坤言变卦然只是上下两体皆变者可通若只一体变者则不通两体变者凡七卦随蛊贲咸恒渐涣是也一体变者两卦讼无妄是也七卦中取刚来下柔刚上柔下之类者可通至一体变者则以来为自外来故说得有碍大凡卦变须观两体上下为变方知其所由以成之卦先生曰便是此处说得有碍且程传贲卦所云岂有乾卦重而为泰又自泰而变为贲之理若其说果然则所谓乾坤变而为六子八卦重而为六十四皆由乾坤而变者其说不得而通矣盖有则俱有自一画而二二而四四而八而八卦成八而十六十六而三十二三十二而六十四而重卦备故有八卦则有六十四矣此康节所谓先天者也若震一索而得男以下乃是已有此卦了就此卦生出此义皆所谓后天之学今所谓卦变者亦是有卦之后圣人见得有此象故发于彖辞安得谓之乾坤重而为是卦则更不可变而为他卦邪若论先天一卦亦无既画之后干一兊二离三震四至坤居末又安有乾坤变而为六子之理凡今易中所言皆是后天之易耳以此见得康节先天后天之说最为有功○伊川不取卦变之说至柔来而文刚刚自外来而为主于内诸处皆牵强说了王辅嗣卦变又变得不自然某之说却觉得有自然气象只是换了一爻非是圣人合下作卦如此自是卦成了自然有此象
　　象曰山下有火贲君子以明庶政无敢折狱【折之舌反】传山者草木百物之【一无之字】所聚生也火在其【一无其字】下而上照庶类皆被其光明为贲饰之象也君子观山下有火明照之象以脩明其庶政成文明之治而无敢果于折狱也折狱者人君之所致愼也岂可恃其【一无其字】明而轻自用乎乃圣人之用心也为戒深矣象之所取唯以山下有火明照庶物以用明为戒而贲亦自有无敢折狱之义折狱者专用情实有文饰则没其情矣故无敢用文以折狱也
　　本义山下有火明不及逺明庶政事之小者折狱事之大者内离明而外艮止故取象如此
　　朱氏附録问本义云明庶政是明之小者无折狱是明之大者此专是就象取义伊川説此则又就贲饰上说不知二说可相备否曰明庶政是就离上说无折狱是就艮上说离明在内艮止在外则是事之小者可以用明折狱是大事一折便了有止之义明在内不能及它故止而不敢折也○山下有火贲【离下艮上】内明外止虽然内明是个止杀防明所以不敢用其明以折狱此与山上有火旅君子以明愼用刑而不留狱正相似而相反贲内明外止旅外明内止【艮下离上】其象不同如此问茍明见其情罪之是非亦何难于折狱曰是它自有个象如此遇着此象防便用如此然狱亦自有十三八棒便了防亦有须待囚讯鞫勘録问结证而后了底书曰要囚服念五六日至于旬时丕蔽要囚周礼秋官亦有此数句便是有合如此者若狱未是而决之是所谓敢折狱也若狱已具而留之不决是所谓留狱也不留狱者谓囚讯结证己毕而即决之也
　　初九贲其趾舍车而徒【舍音舍象同】
　　传初九以刚阳居明体而处下君子有刚明之徳而在下者也君子在无位之地无所施于天下唯自贲饰其所行而已趾取在下而所以行也君子脩饰之道正其所行守节处义其行不茍义或不当则舍车舆而寜徒行众人之所羞而君子以为贲也舍车而徒之义兼于比应取之初比二而应四应四正也与二非正也九之刚明守义不近与于二而逺应于四舍易而从难如舍车而徒行也守节义君子之贲也是故君子所贲世俗所羞世俗所贵【一作贲】君子所贱以车徒为言者因趾与行为义也
　　本义刚徳明体自贲于下为舍非道之车而安于徒步之象占者自处当如是也
　　象曰舍车而徒义弗乘也
　　传舍车而徒行者于义不可以乗也初应四正也从二非正也近舍二之易而从四之难舍车而徒行也君子之贲守其义而已
　　本义君子之取舍决于义而已
　　六二贲其须
　　传卦之为贲虽由两爻之变而文明之义为重二实贲之主也故主言贲之道饰于物者不能大变其质也因其质而加饰耳故取须义须随頥而动者也动止唯系于【一无于字】所附犹善恶不由于贲也二之文明唯为贲饰善恶则系其质也
　　本义二以隂柔居中正三以阳刚而得正皆无应与故二附三而动有贲须之象占者宜从上之阳刚而动也
　　象曰贲其须与上兴也
　　传以须为象者谓其与上同兴也随上而动动止唯系所附也犹加饰于物因其质而贲之善恶在其质也
　　九三贲如濡如永贞吉
　　传三处文明之极与二四二隂闲处相贲贲之盛者也故云贲如如辞助也贲饰之盛光彩润泽故云濡如光彩之盛则有润泽诗云麀鹿濯濯永贞吉三与二四非正应相比而成相贲故戒以常永贞正贲者饰也贲【一作修】饰之事难乎常也故永贞则吉三与四相贲又下比于二二柔文一刚上下交贲为贲之盛也
　　本义一阳居二隂之闲得其贲而润泽者也然不可溺于所安故有永贞之戒
　　象曰永贞之吉终莫之陵也
　　传饰而不常且非正【一有则字】人所陵侮也故戒能永正则吉也其贲既常而正谁能陵之乎
　　六四贲如皤如白马翰如匪寇防媾【皤白波反翰戸旦反又寒案反】传四与初为正应相贲者也本当贲如而为三所隔故不获相贲而皤如皤白也未获贲也马在下而动者也未获相贲故云白马其从正应之志如飞故云翰如匪为九三之寇雠所隔则防媾遂其相亲矣己之所乗与动于下者马之象也初四正应终必获亲第始为其间隔耳
　　本义皤白也马人所乗人白则马亦白矣四与初相贲者乃为九三所隔而不得遂故皤如而其往求之心如飞翰之疾也然九三刚正非为寇者也乃求防媾耳故其象如此
　　朱氏附録白马翰如言此爻无所贲饰其马亦白也言无饰之象如此
　　象曰六四当位疑也匪寇防媾终无尤也
　　传四与初相逺而三介于其间是所当之位为【一无为字】可疑也虽为三寇雠所隔未得亲其防媾然其正应理直义胜终必得合故云终无尤也尤怨也终得相贲故无怨尤也
　　本义当位疑谓所当之位可疑也终无尤谓若守正而不与亦无他患也
　　六五贲于丘园束帛戋戋吝终吉【戋在千反又音牋】
　　传六五以隂柔之质密比于上九刚阳之贤隂比于阳复无所系应从之者也受贲于上九也自古设险守国故城垒多依丘坂丘谓在外而近且髙者园圃之地最近城邑亦在外而近者丘园谓在外而近者指上九也六五虽居君位而隂柔之才不足自守与上之刚阳相比而志从焉获贲于外比之贤贲于丘园也若能受贲于上九受【一作随】其裁制如束帛而【一无而字】戋戋则虽其柔弱不能自为为可吝少然能从于人成贲之功终获其吉也戋戋剪裁纷裂之状帛未用则束之故谓之束帛及其制为衣服必裁剪纷裂戋戋然束帛喻六五本质戋戋谓受人裁制而成用也其资于人与蒙同而蒙不言吝者盖童蒙而赖于人乃其宜也非童幼而资贲于人为可吝耳然享其功终为吉也本义六五柔中为贲之主敦本尚实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢寜俭故得终吉
　　朱氏附録问贲于丘园是在艮体故安止于丘园而不复有外贲之象曰虽是止体亦是上比于九渐渐到极处若一向贲饰去亦自不好须是敛方得问敦本务实莫是反朴还淳之义曰贲取贲饰之义他今郤来贲田园为农圃之事当贲之时若是鄙吝然终得吉吉则有喜故象云有喜也○贲于丘园束帛戋戋是个务农尚俭戋戋是狭小不足之意以义考之从水则为浅从贝则为贱从金则为钱如所谓束帛戋戋六居尊位却如此敦本尚俭便似吝啬如衞文公汉文帝虽是吝却终吉此在贲卦有反本之义到上九便白贲和束帛之类都没了又曰戋戋者浅小之义凡浅字笺字皆从戋或问浅小是俭之义否曰然所以下文云吝终吉吝者虽不好看然终却吉○贲于丘园是个务实底束帛戋戋是贲得不甚大所以说吝两句是两意○问伊川解贲于丘园指上九而言看来似好盖贲三隂皆受贲于阳不应此又独异而作敦本务实说也曰如何丘园便能贲人束帛戋戋他解作裁剪之象尤艰曲说不出这八字只平白在这里若如所说则曲折多意思逺旧说指上九作髙尚隐于丘园之贤而用束帛之礼聘召之若不用某说则说又近他将丘园作上九之象束帛戋戋作裁剪纷裂之象则与象意大故相逺也
　　象曰六五之吉有喜也【喜如字又许意反无妄大畜卦放此】
　　传能从人以成贲之功享其吉美是有喜也
　　上九白贲无咎
　　传上九贲之极也贲饰之极则失于华伪唯能质白其贲则无过饰之咎白素也尚质素则不失其本眞所谓尚质素者非无饰也不使华没实耳本义贲极反本复于无色善补过矣故其象占如此
　　朱氏附録问白贲无咎曰贲饰之事太盛则有咎所以处太盛之终则归于白贲势当然也○或曰如本义说六五上九两爻却是贲极反本之意曰六五已有反本之渐故曰丘园又束帛戋戋至上九白贲则反本而复于无饰矣盖皆贲极之象也○白贲无咎据刚上文柔是不当说自然而卦之取象不恁地拘各自说一义
　　象曰白贲无咎上得志也
　　传白贲无咎以其在上而得志也上九为得志者在上而文柔成贲之功六五之君又受其贲故虽居无位之地而实尸贲之功为得志也与它卦居极者异矣既在上而得志处贲之极将有华伪失实之咎故戒以质素则无咎饰不可过也
　　朱氏附録问何谓得志曰居卦之上在事之外不假文饰而有自然之文便是优游自得也
　　【坤下艮上】
　　传剥序卦贲者饰也致饰然后亨则尽矣故受之以剥夫物至于文饰亨之极也极则必反故贲终则剥也卦五隂而一阳隂始自下生渐长至于盛极羣隂消剥于阳故为剥也以二体言之山附于地山髙起地上而反附着于地頽剥之象也
　　剥不利有攸往
　　传剥者羣隂长盛消剥于【一作一】阳之时众小人剥丧于【一无于字】君子故君子不利有所往唯当巽言晦迹随时消息以免小人之害也
　　本义剥落也五隂在下而方生一阳在上而将尽隂盛长而阳消落九月之卦也隂盛阳衰小人壮而君子病又内坤外艮有顺时而止之象故占得之者不可以有所往也
　　彖曰剥剥也柔变刚也不利有攸往小人长也【长丁丈反】传剥剥也谓剥落也柔变刚也柔长而刚剥也夏至一隂生而渐长一隂长则一阳消至于【一无于字】建戌则极而成剥是隂柔变刚阳也隂小人之道方长盛而剥消于【一作刚】阳故君子不利有所往也
　　顺而止之观象也君子尚消息盈虚天行也
　　传君子当剥之时知不可有所往顺时而止乃能观剥之象也卦有顺止之象乃处剥之道君子当观而体之君子尚消息盈虚天行也君子存心消息盈虚之理而能顺之乃合乎天行也理有消衰有息长有盈满有虚损顺之则吉逆之则凶君子随时敦尚所以事天也
　　本义剥剥也柔变刚也以卦体释卦名义言柔进于阳变刚为柔也不利有攸往小人长也顺而止之观象也君子尚消息盈虚天行也以卦体卦徳释卦辞
　　象曰山附于地剥上以厚下安宅
