<!-- { "loadSidebar": true } -->
　　传既居尊位又得中道所以吉而有功节以中为贵得中则正矣正不能尽中也
　　上六苦节贞凶悔亡
　　传上六居节之极节之苦者也居险之极亦为苦义固守则凶悔则凶亡悔损过从中之谓也节之悔亡与它卦之悔亡辞同而义异也
　　本义居节之极故为苦节既处过极故虽得正而不免于凶然礼奢宁俭故虽有悔而终得亡之也
　　象曰苦节贞凶其道穷也
　　传节虽苦而贞固守之则凶盖节之道至于穷极矣
　　【兊下巽上】
　　传中孚序卦节而信之故受之以中孚节者为之制节使不得过越也信而后能行上能信守之下则信从之节而信之也中孚所以次节也为卦泽上有风风行泽上而感于水中为中孚之象感谓感而动也内外皆实而中虚为中孚之象又二五皆阳【一有而字】中实亦为孚义在二体则中实在全体则中虚中虚信之本中实信之质
　　朱氏附録一念之间中无私主便谓之虚事皆不妄便谓之实不是两件事又曰敬则内欲不萌外诱不入自其内欲不萌而言则曰虚自其外诱不入而言故曰实只是一时事不可作两截看
　　中孚豚鱼吉利渉大川利贞
　　传豚躁鱼物之难感者也孚信能感于豚鱼则无不至矣所以吉也忠信可以蹈水火况渉川乎守信之道在乎坚正故利于贞也
　　本义孚信也为卦二隂在内四阳在外而二五之阳皆得其中以一卦言之为中虚以二体言之为中实皆孚信之象也又下説以应上上巽以顺下亦为孚义豚鱼无知之物又木在泽上外实内虚皆舟楫之象至信可感豚鱼渉险难而不可以失其正故占者能致豚鱼之应则吉而利渉大川又必利于贞也
　　彖曰中孚柔在内而刚得中
　　传二柔在内中虚为诚之象二刚得上下体之中中实为孚之象卦所以为中孚也
　　说而巽孚乃化邦也
　　以二体言卦之用也上巽下说为上至诚以顺巽于下下有孚以说从其上如是其孚乃能化于邦国也若人不说从或违拂事理岂能化天下乎本义以卦体卦徳释卦名义
　　朱氏附録柔在内刚得中这个是就全体看则中虚就二体看则中实它都见得有孚信之意故唤作中孚伊川此二句说得好
　　豚鱼吉信及豚鱼也
　　传信能及于豚鱼信道至矣所以吉也
　　利渉大川乗木舟虚也
　　传以中孚【一作虚】渉险难其利如乗木济川而以虚舟也舟虚【一有中字】则无沈覆之患【一无之患二字】卦虚中为虚舟之象
　　本义以卦言
　　中孚以利贞乃应乎天也
　　传中孚而贞则应乎天矣天之道孚贞而已本义信而正则应乎天矣
　　象曰泽上有风中孚君子以议狱缓死
　　传泽上有风感于泽中水体虚故风能入之人心虚故物能感之风之动乎泽犹物之感于中故为中孚之象君子观其象以议狱与缓死君子之于议狱尽其忠而已于决死极于恻而已故诚意常求于缓缓寛也于天下之事无所不尽其忠而议狱缓死最其大者也
　　本义风感水受中孚之象议狱缓死中孚之意朱氏附録问泽上有风中孚风之性善入水虚而能顺承波浪汹涌惟其所感有相信从之义故为中孚曰也是如此风去感它它便相顺有相孚之象○泽上有风中孚须是泽中之水海即泽之大者方能相从乎风若溪湍之水则其性急流就下风又不奈它何○议狱缓死只是以诚意求之泽上有风感得水动议狱缓死则能感人心○问中孚是诚信之义议狱缓死是诚信之事故君子尽心于是曰圣人取象有不端确处如此之今也只恁地解但是不甚亲切
　　初九虞吉有它不燕
　　传九当中孚之初故戒在审其所信虞度也度其可信而后从也虽有至信若不得其所则有悔咎故虞度而后信则吉也既得所信则当诚一若有它则不得其燕安矣燕安裕也有它志不定也人志不定则惑而不安初与四为正应四巽体而居正无不善也爻以谋始之义大故不取相应之义若用应则非虞也
　　本义当中孚之初上应六四能度其可信而信之则吉复有它焉则失其所以度之之正而不得其所安矣戒占者之辞也
　　象曰初九虞吉志未变也
　　传当信之始志【一无志字】未有所从而虞度所信则得其正是以吉也盖其志未有变动志有所从则是变动虞之不得其正矣在初言求所信之道也
　　九二鸣鹤在隂其子和之我有好爵吾与尔靡之【和胡卧反象同靡亡池反】
　　传二刚实于中孚之至者也孚至则能感通鹤鸣于幽隐之处不闻也而其子相应和中心之愿相通也好爵我有而彼亦系慕说好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里之外违之言诚通也至诚感通之理知道者为能识之本义九二中孚之实而九五亦以中孚之实应之故有鹤鸣子和我爵尔靡之象鹤在隂谓九居二好爵谓得中靡与縻同言懿徳人之所好故好爵虽我之所独有而彼亦系恋之也
　　朱氏附録九二爻自不可晓看来我有好爵吾与尔靡之是两个都要这物事所以鹤鸣子和是两个中心都爱所以相应如此
　　象曰其子和之中心愿也
　　传中心愿谓诚意所愿也故通而相应
　　六三得敌或鼓或罢或泣或歌【罢如字又音皮】
　　敌对敌也谓所交孚者正应上九是也三四皆以虚中为成孚之主然所处则异四得位居正故亡匹以从上三不中失正故得敌以累志【一作心】以柔说之质既有所系唯所信是从或鼓张或罢废或悲泣或歌乐动息忧乐皆系乎所信也唯系所信故未知吉凶然非明达君子之所为也
　　本义敌谓上九信之穷者六三隂柔不中正以居说极而与之为应故不能自主而其象如此朱氏附録问中孚六三大义是如何曰所以说中孚小过皆不可晓便是如此依文解字看来只是不中不正所以歌泣喜乐都无常也
　　象曰或鼓或罢位不当也
　　传居不当位故无所主唯所信是从所处得正则所信有方矣
　　六四月几望马匹亡无咎【几音机】
　　传四为成孚之主居近君之位处得其正而上信之至【一作位】当孚之任者也如月之几望盛之至也巳望则敌矣臣而敌君祸败必至故以几望为至盛马匹亡四与初为正应匹也古者驾车用四马不能备纯色则两服两骖各一色又小大必相称故两马为匹谓对也马者行物也初上应四而四亦进从五皆上行故以马为象孚道在一四既从五若复下系于初则不一而害于孚为有咎矣故马匹亡则无咎也上从五而不系于初是亡其匹也系初则不进不能成孚之功也
　　本义六四居隂得正位近于君为月几望之象马匹谓初与巳为匹四乃絶之而上以信于五故为马匹亡之象占者如是则无咎也
　　象曰马匹亡絶上也【上时掌反】
　　传絶其而上从五也谓【一作相】应也
　　九五有孚挛如无咎
　　传五居君位人君之道当以至诚感通天下使天下之心信之固结如拘挛然则为无咎也人君之孚不能使天下固结如是则亿兆之心安能保其不离乎
　　本义九五刚健中正中孚之实而居尊位为孚之主者也下应九二与之同徳故其象占如此
　　象曰有孚挛如位正当也
　　传五居君位之尊由中正之道能使天下信之如拘挛之固乃称其位人君之道当如是也
　　上九翰音登于天贞凶
　　传阳性上进风体飘飏九居中孚之时处于最上孚于上进而不知止者也其极至于羽翰之音登闻于天贞固如此而不知变凶可知矣夫子曰好信不好学其蔽也贼固守而不通之谓也
　　本义居信之极而不知变虽得其正亦凶道也故其象占如此鸡曰翰音乃巽之象居巽之极为登于天鸡非登天之物而欲登天信非所信而不知变亦犹是矣
　　象曰翰音登于天何可长也
　　传守孚至于穷极而不知变岂可长久也固守而【一无而字】不通如是则凶也
　　朱氏附録问中孚孚字与信字恐亦有别否曰伊川云存于中为孚见于事为信说得极好因举字说孚字从爪从子如鸟抱子之象今之乳字也一边从孚盖中所抱者实有物也中间实有物所以人自信之○中孚与小过都是有飞鸟之象中孚是个卵象是鸟之未出殻底孚亦是字膜意思所以卦中都说鸣鹤翰音之翰音登天言不知变者盖说一向恁麽去不知道去不得这两卦十分解不得且依稀地说豚鱼吉这卦中它须见得有个豚鱼之象今不可考占法则莫须是见豚鱼则吉如鸟占之意象若十分理防着便须穿凿
　　【艮下震上】
　　传小过序卦有其信者必行之故受之以小过人之所信则必行行则过也小过所以继中孚也为卦山上有雷雷震于髙其声过常故为小过又隂居尊位阳失位而不中小者过其常也盖为小者过又为小事过又为过之小
　　小过亨利贞
　　过者过其常也若矫枉而过正过所以就正也事有时而当然有待过而后能亨者故小过自有亨义利贞者过之道利于贞也不失时宜之谓正
　　可小事不可大事飞鸟遗之音不宜上宜下大吉过所以求就中也所过者小事也事之大者岂可过也于大过论之详矣飞鸟遗之音谓过之不逺也不宜上宜下谓宜顺也顺则大吉过以就之盖顺理也过而顺理其吉必大
　　本义小谓隂也为卦四隂在外二阳在内隂多于阳小者过也既过于阳可以亨矣然必利于守正则又不可以不戒也卦之二五皆以柔而得中故可小事三四皆以刚失位而不中故不可大事卦体内实外虚如鸟之飞其声下而不上故能致飞鸟遗音之应则宜下而大吉亦不可大事之也朱氏附録问小过飞鸟遗音本义谓致飞鸟遗音之应如何曰看这象以有羽虫之孽之意如贾谊鵩鸟之是也
　　彖曰小过小者过而亨也
　　阳大隂小隂得位刚失位而不中是小者过也故为小事过过之小小者与小事有时而当过过之亦小故为小过事固有待过而后能亨者过之所以能【一作求】亨也
　　本义以卦体释卦名义与其辞
　　过以利贞与时行也
　　传过而利于贞谓与时行也时当过而过乃非过也时之宜也乃所谓正也
　　柔得中是以小事吉也刚失位而不中是以不可大事也有飞鸟之象焉
　　传小过之道于小事有过则吉者而彖以卦才言吉义柔得中二五居中也隂柔得位能致小事吉耳不能济大事也刚失位而不中是以不可大事大事非刚阳之才不能济三不中四失位是以不可大事小过之时自不可大事而卦才又不堪大事与时合也有飞鸟之象焉此一句不彖体盖解者之辞误入彖中中刚外柔飞鸟之象卦有此象故就飞鸟为义
　　本义以三四言
　　飞鸟遗之音不宜上宜下大吉上逆而下顺也传事有时而当过所以从宜然岂可甚过也如过恭过哀过俭大过则不可所以在小过也所过当如飞鸟之遗音鸟飞迅疾声出而身巳过然岂能相逺也事之当过者亦如是身不能甚逺于声事不可逺过其常在得宜耳不宜上宜下更就鸟音取宜顺之义过之道当如飞鸟之遗音夫声逆而上则难顺而下则易故在髙则大山上有雷所以为过也过之道顺行则吉如飞鸟之遗音宜顺也所以过者为顺乎宜也能顺乎宜所以大吉
　　本义过以利贞与时行也柔得中是以小事吉也以二五言刚失位而不中是以不可大事也以三四言有飞鸟之象焉飞鸟遗之音不宜上宜下大吉上逆而下顺也以卦体言
　　象曰山上有雷小过君子以行过乎恭丧过乎哀用过乎俭
