<!-- { "loadSidebar": true } -->
　　上有首象无首即彖所谓后夫也下乘于四隂上絶于一阳能无凶乎外上变巽为伏故有无首之象重变观有孚颙若观之所以比神也曽是比人者而可勿有孚乎上不得初之有孚无首之凶无所比则亦无所观矣
　　彖
　　孔頴达曰比吉也者言相亲比而得吉也比辅也者释比所以得吉下顺从者谓众隂顺从九五也
　　四
　　贤即在上之五也
　　上
　　虞翻曰迷失道故无所终也
　　小畜卦
　　
　　巽风在天有致云雨之象而巽为伏故曰密云不雨干错坤为地故曰郊备兑西方故曰自我西郊我内卦之称也邱富国曰凡云自东而西则雨自西而东则不雨阳先倡也
　　
　　坤巽错震坤为复得乾道而不受畜所谓出入无疾朋来无咎者也内初及重皆变巽其利往利见者以巽为道也小畜能以巽而复道则亦小亨无咎矣
　　
　　不克为初之自复而勉于复故曰牵复二牵五挛皆畜象也内二变离为丽二丽于初道斯明矣重变家人畜有止于外而闲于家之象故牵复之吉亦所谓利女贞也
　　
　　干错坤为大舆备兑而内三亦变兑为毁折故曰舆説辐三阳夫也四隂妻也上备离为目以四乘三而兑为附决故曰夫妻反目重变中孚三得敌而鼔罢歌泣之无常説辐反目则亦失其所孚者也
　　项安世曰辐车轑也輹车轴转也辐以利轮之转輹以利轴之转然辐无説理必轮破毂裂而后可説若輹则车不行即説之矣大畜大壮皆作輹字
　　
　　备离错坎为血卦近承五阳故曰有孚外四及重皆变干隂疑于阳故有血象然因时而惕则有孚而血去惕出也
　　程子曰卦独一隂畜众阳者也四茍欲以力畜之则一柔敌众刚必见伤害惟尽其孚诚以应之则可以感之矣故其伤害逺其危惧免也
　　
　　五中实故曰有孚巽为绳外五变艮为手为指故曰挛如巽为近利市三倍故曰富众阳为邻而五以刚健中正御之故曰以其邻重变大畜小变为大故能挛如以邻也于以不家食而利渉川可矣
　　朱子曰以犹春秋以某师之以言能左右之也
　　
　　外上变坎有雨象为陷有处象为舆有载象巽为长女有妇象尚徳者三阳之徳也在险则贞厉矣坎为月而乘离日月相望故曰月几望隂盛则阳衰故曰君子凶重变需为不进故君子征凶然能断其疑则凶可变吉而有孚利渉矣　王应麟曰小畜上九月几望则凶隂亢阳也归妹六五月几望则吉隂应阳也中孚六四月几望则无咎隂从阳也
　　彖
　　来知徳曰本卦与履相综履之三爻隂居阳位徃而为小畜之四则得位矣上下者五阳也以柔得位而上下应之则五阳皆四所畜矣
　　二
　　承初爻言
　　三
　　三四本非正应
　　四
　　五有孚也
　　上
　　程子曰小人抗君子则必害君子安得不疑虑乎
　　履卦
　　
　　按彖传柔履刚之义虎当属干备巽为股合震为足有履象三四干兑之交有尾象兑为口故曰咥以説相应故曰不咥人
　　
　　备巽为白故曰素履初刚得正履则不处故曰往无咎内初变坎有孚而行有尚是以素履可徃也重变讼利见利渉故有素履而往之象然素履则讼者可以不讼矣
　　
　　内二变震为足为大涂故曰履道坦坦刚正无应故曰幽人贞吉重变无妄匪正有故履道则贞吉而不利有攸往者利有攸往矣
　　
　　下备离为目故曰视上备巽为股故曰履兑为毁折故曰眇曰跛三承乎四则履虎尾也兑为口故曰咥人备离为甲胄戈兵有武人象为于大君干五位也内三及重皆变干干之元亨利贞大君之道也武人而欲为之未免过于刚矣故有眇视跛履虎尾咥人之象
　　
　　四为虎尾而外四变巽为伏可以免咥位当干初不防干故曰愬愬上承五阳故曰终吉重变中孚利贞履虎尾而愬愬则亦可比渉川而不失其贞矣
　　
　　五为大君之位彖傅所谓刚中正也故象为夬履然夬不可过于刚也此其所以贞厉也盖五统羣阳而决一隂兑干易位即为夬矣外五变离得畜牝牛之吉则夬履可以无厉也重变睽是説应者将不应之而为睽矣小事吉亦贞厉之象也
　　
　　祥李夲作详虞翻曰考稽详善也干为积善故考详按应在三取备离之象故曰视履位居上为一卦之终故曰其旋周旋中规折旋中矩履之所以为礼也外上及重皆变兑亨利贞旋则全乎贞矣其为元吉宜哉
　　彖
　　兑柔干刚
　　三
　　王申子曰是道也唯武人用之以为王事一于进以行其志之刚则可故爻辞于咥人凶后言之用各有当也
　　四
　　近五
　　泰卦
　　
　　来知徳曰小往大来者言否内卦之隂往而居泰卦之外外卦之阳来而居泰卦之内也按坤隂为小干阳为大外卦为往内卦为来天道下济地道上行故曰吉亨
　　
　　内初变巽为木上备震为萑苇有茅象下备兑合艮为手有拔象初在下有茹象巽为长故曰以其彚此三阳同征之吉也重变升见大人而南征故有防茅征吉之象
　　程子曰茹根之相牵连者彚类也　朱子曰郭璞洞林读至彚字絶句
　　
　　坤隂虚则为荒而二应五以包之干之二画为坎坎为水故曰用冯河三隂为遐而不遗二阳为朋而亡羣中行指五此二之所以为包荒而得尚于五者也内二变离中虚则能包重变明夷明入地中则荒矣包荒得尚于中行此利艰贞之大者也
　　
　　干之三画为艮艮为止阳止则隂生矣此平陂往复之天运也干干因时而惕故曰艰贞勿恤下备兑而内三亦变兑为口上备震为动动于口故曰食此保泰为福之人事也重变临至于八月为凶乃平陂往复之常而艰贞食福则有凶者不凶矣
　　项安世曰无平不陂为三阳言之无往不复为三隂言之
　　
　　备震而外四亦变震故其象动为翩翩坤虚无阳故曰不富五上二隂皆其邻也同类相孚不假于戒皆欲与阳交泰也重变大壮阳止隂生翩翩邻孚当知利贞之义矣　程子曰翩翩疾飞之貎　俞琰曰翩翩降以相从之貌
　　
　　中备震兑合为归妹五君位下应二故象为帝乙归妹中行而二尚之故曰以祉元吉外五变坎中实则有祉重变需为须女待男行故有帝乙归妹之象元吉则光亨而利渉矣
　　
　　坤为土上极当反故曰城复于隍为众上非其位故曰勿用师为地故曰自邑备震合巽为命故曰告命泰易而否则贞吝矣外上变艮为止曰复曰勿用皆止象也重变大畜畜之大者其散必大故城复于隍勿用师而告邑安能不家食而渉大川乎
　　象
　　来知徳曰道就其体之自然而言宜就其用之当然而言
　　三
　　来知徳曰际者交际也
　　四
　　宋衷曰隂虚阳实坤今居上故言失实也九家易曰隂得承阳皆隂心之所愿也
　　五
　　九家易曰五下于二而得中正故言中以行愿也
　　否卦
　　
　　来知徳曰泰内卦之阳徃而居否之外外卦之隂来而居否之内也否之匪人者天数也君子贞者人事也按隂为匪人阳为君子匪人即小人也世之否未有不自小人始者然否终则不利矣君子之贞即大象所谓俭徳也
　　
　　内初变震有防茅之象与泰同贞吉亨则尚非不利也重变无妄其匪正有不利有攸往故防茅而必在贞吉亨也
　　程子曰泰与否皆取茅为象者以羣阳羣隂同在下有牵连之象也
　　
　　荀爽曰二与四同功为四所包故曰包承也小人二也谓一爻独居问象相承得系于阳故吉也大人谓五乾坤分体天地否隔故曰大人否也二五相应否义得通故曰否亨矣按内二变坎为通故否而能亨重变讼有孚中吉利见大人其亦否亨之象乎
　　
　　荀爽曰与阳相承为四所包违义失正而可羞者按三包于四而不克从四之阳故羞而不吉备艮而内三亦变艮为止坤隂之匪人至三而当止矣重变遯其三系遯有疾厉故包羞也
　　
　　备巽为命命出于五而四受之以乘三隂则隂类附丽而有祉备艮为止隂止则阳生矣此否易为泰之时也外四变巽其四田获三品重变观其四观国之光皆有畴离祉之象
　　
　　刚建中正此休否之大人也隂欲消阳故曰其亡其亡阳能统隂故曰系于苞桑备巽为木有苞桑象为绳有系象外五变离明照四方而否者可休重变晋明出地上故能休否苞桑之系则康侯成大人之功也于以锡马三接宜矣
　　
　　否倾则泰复故可喜外上变兑为説故先否而后喜重变萃利见利往故有倾否之象
　　象
　　所谓君子贞也
　　初
　　九家易曰隂志在下欲承君也
　　四
　　荀爽曰谓志行于羣隂也
　　上
　　虞翻曰以阴剥阳故不可乆也　何楷曰否极则当思所以倾之何可使长否也正责成于人之意
　　同人卦
　　
　　上干错坤为地于野地象也下离错坎为水大川水象也有明健之徳故可同可渉六二君子之得贞者也　朱子曰于野谓旷逺而无私也
　　
　　内初变艮为门阙故曰于门门非野也然已出门交有功矣所以无咎重变遯小利贞而不及逺故有同人于门之象
　　
　　离而得坤之中画为众　荀爽曰宗者众也上下众阳皆欲与二为同故曰同人于宗也隂道贞静从一而终今宗同之故吝也按内二变兑为説同人于宗则説之不以道矣重变干当元亨利贞而阳来丽隂故有同人于宗之象
　　
　　离为甲胄戈兵错坎为盗为隠伏故曰伏戎备巽为木故曰于莽为髙故曰陵内三变震为足故曰升敌五同二非其位也数应三爻故曰三嵗不兴重变无妄其匪正有不利有攸往故有伏戎不兴之象郑元曰莽丛木也　来知徳曰对五而言三在五之下故曰伏对二而言三在二之上故曰升
　　
　　备巽为髙有墉象四在上而乘之亦欲敌五而同二者也然五有大师知难而退故曰弗克攻吉外四变巽为伏故乘墉而弗克攻也重变家人伤于外者反其家故有弗攻得吉之象　胡炳文曰卦惟三四不言同人三四有争夺之象非同者也
　　
　　五同人之主也变离错坎为加忧故曰号咷备巽反兊为説故曰笑间于三四故曰先号咷与二为应故曰后笑错卦坤坎则为师以之正伏莽乘墉无不克矣故曰大师克相遇重亦变离先号后笑则顺而得牝牛之言也离为戈兵故有大师相遇之象
　　
　　干错坤为地而上则地之逺者故曰于郊外上变兑为説故能无悔重变革已日有孚而悔亡同郊则亦有孚矣故有无悔之象
　　彖
　　九家易曰天日同明以照于下君子则之上下同心故曰同人　来知徳曰大有上卦之离来居同人之下卦不惟得正位又得其中而应干九五之正中也崔憬曰君子谓九二　李光地曰干者阳爻之通称一隂虚中与五阳相应此卦所以为同人也
　　三
　　理势皆屈
　　四
　　王弼曰二自应五三非犯已攻三求二势虽乘墉义终弗克而得吉者以困而反正则也
　　五
　　侯行果曰干徳中直不私于物欲天下大同方始同二矣
　　上
　　未能通天下之志
　　大有卦
　　
　　
　　离为戈兵有害象初在下无应故曰无交干为干惕以处艰难故曰匪咎艰则无咎内初变巽为伏故能无交害重变鼎无害而能艰则可以正位矣安在匪咎无咎者不可为元吉亨乎
　　
