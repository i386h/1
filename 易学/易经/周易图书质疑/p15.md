<!-- { "loadSidebar": true } -->
　　重隂为利而巽又为近利市三倍故曰富家外四变干有夫道女能治内以相其夫者也故曰大吉重变同人同于家者蚕织趋事志无不通此富家之利也
　　
　　五君位故曰王下应于二故曰假有家治内治外各得其道故曰勿恤吉备坎为加忧有恤象此爻出坎则勿恤矣外五变艮为门阙阍寺乃有家之象重变贲王假有家则非尽饰之贲矣勿恤即所谓小利有攸往也邱富国曰假有感格之义何楷曰身范既端故能感格其家使父父子子兄兄弟弟夫夫妇妇各得其所以相敦睦正家而天下定故不待忧恤而吉也
　　
　　备坎而外上亦变坎其象中实故曰有孚威如终吉则亦能以嗃嗃正其嘻嘻者也可谓利贞矣重变既济三阳得位故有威如之象此终乱者之所以为终吉也王弼曰家道可终惟信与威
　　彖
　　来知徳曰严乃尊严非严厉之严也言一家父母为尊必父母尊严内外整肃如臣民之聴命于君然后父尊子卑兄友弟恭夫制妇顺各尽其道而家道正
　　二
　　九家易曰谓二居贞巽顺于五则吉矣
　　四
　　虞翻曰谓顺于五矣
　　五
　　程子曰夫爱其内助妇爱其刑家　龚焕曰交相爱则一家之父子兄弟夫妇长幼莫不相爱非特夫妇而已也
　　上
　　何楷曰治家观于身下五爻未及正身之义故于此爻足其义盖探本之论与大象言有物行有相表里
　　睽卦
　　
　　兊离皆隂卦也隂为小故曰小事吉赵汝楳曰就其睽异之中有以善处之则亦吉也其屯之小贞洪范之作内之时乎
　　
　　上备坎有马象初无应有丧象阳在初有复象坎险有恶人象离明有见象悔亡则无咎矣内初变兊为见故丧马可复而恶人可见也重变未济小狐汔济濡尾则亦丧马之象也然自复则未济者终济见恶人无咎岂必无攸利乎项安世曰丧马勿逐自复往者不追也见恶人无咎来者不拒也此君子在下无应之时处睽之道也来知徳曰兊为说体凡易中言兊者皆勿逐自复如震之六二变兊亦勿逐七日得既济六二变兊亦勿逐七日得是也
　　
　　兊错艮为径路有巷象二应五为遇主遇于巷者睽而得合也内二变震为起故出可遇主重变噬嗑为合故有遇主于巷之象其为利用大矣李光地曰春秋之法备礼则曰会礼不备则曰遇睽卦皆言遇小事吉之意也
　　
　　离明为见备坎为曳其于舆为多故曰见舆曳离有牛象舆后曳则牛前掣矣其人即初所谓恶人也坎险故有髠首为天割鼻为劓之象内三变干遇刚故无初而有终也重变大有以柔乘刚故无初而有终而得元亨也
　　
　　四处二隂之间故睽孤初阳为元夫与之同徳虽不应而可遇也备坎则中实有孚以此相交虽厉无咎外四变艮为止睽孤有遇有交则止不终止矣重变损以交孚而有孚虽俭以用享而元夫可遇岂患其睽孤而不克利有攸往乎
　　
　　孔颖达曰宗主也谓二也按离二得坤之中画坤为众有宗象下兊为口有噬象五隂为桑有虏象以应二而失位之悔可亡且外五变干则刚往何咎乎重变履刚中正五变同之故悔亡而往何咎也此亦履尾不咥之亨也
　　
　　上居睽极其象亦孤离明为见本坤为载为车备坎有豕象变震有涂象又坎为弓轮有弧象为隠伏有鬼象先张后说皆象之疑而未定者也坎为盗有寇象坎离交有婚媾之象朱子曰载鬼一车以无为有也
　　彖
　　来知徳曰睽综家人言家人下卦之离进而为睽之上卦六得五之中而下应乎九二之刚也　卢氏曰不言义而言用者明用睽之义至大矣
　　象
　　项安世曰同象兊之说异象离之明
　　初
　　来知徳曰咎即睽乖之咎
　　三
　　虞翻曰动正成干故遇刚
　　蹇卦
　　
　　艮坎皆以干之一阳而交于坤之二隂者也当止险之时阳不敌隂矣坤西南得朋东北丧朋故利不利因之蹇之宜来而不宜往犹坤之宜后而不宜先也虞翻曰离为见大人谓五二得位而应五故利见大人
　　
　　往外遇坎则蹇来得内止则有誉矣内初变离为上然蹇不可上故不利往而利来也重变既济虽济而犹有蹇也往蹇宁无终乱乎来誉则得其初吉矣程子曰上进则为往不进则为来来知徳曰往以坎言来以止言
　　
　　二臣位也上应五君故曰王臣上卦坎下备又坎故曰蹇蹇艮不获其身故曰匪躬主尔忘身蹇之得贞者也内二变巽为伏故匪躬之臣得以服事于王重变井改邑羸瓶此王事靡盬之时故有蹇蹇匪躬之象
　　
　　往蹇俱与初同来反谓来止于二隂也内三变坤为顺来反者得其顺矣重变比为辅往而用独不若反而用众蹇之比可以济蹇矣
　　
　　来连谓连于上下也外四变兊为说来连则有喜也重变咸为感来连则相感者众何蹇之不可正乎程子曰来则与在下之众相连合也朱子曰连于九三荀爽曰来还承五则与至尊相连李光地曰易例凡六四承九五无不着其美于爻象者况蹇有利见大人之文乎按来连于下以往为大蹇之朋则亦连于五而蹇者不蹇矣
　　
　　五当上坎之中故曰大蹇变坤为众故曰朋来盖即指二之王臣也重变谦君子有终以西南之徳成东北之功故有大蹇朋来之象胡炳文曰诸爻皆以往为蹇圣人又虑天下皆不往蹇无由出矣二五君臣复不往谁当往乎是以于二曰蹇蹇于五曰大蹇
　　
　　三阳徳为硕应内为来五君位为大人备离为见所谓利见大人往有功者也外上变巽往蹇者虽不利有攸往而利见大人则同重变渐女归而待行故曰来硕利见大人则渐进而蹇不终蹇矣
　　彖
　　来知徳曰蹇综解言解下卦之坎往而为蹇上卦之坎所以九五得其中也解上卦之震下而为蹇下卦之艮蹇难在东北今下于东北又艮止不行所以其道穷也
　　象
　　项安世曰反身象艮之背修徳象坎之劳
　　三
　　虞翻曰内谓二隂也
　　四
　　荀爽曰处正承阳故曰当位实也
　　上
　　侯行果曰三为内主

　　周易图书质疑卷九
　　钦定四库全书
　　周易圗书质疑卷十　　　休宁赵继序撰
　　解卦
　　
　　解利西南与蹇同盖本坤顺以解其蹇也上震一阳有复象不徃外而来内得复之吉矣下坎为通有往象备离为日有夙象不轻往者乃能徃而亦吉也林栗曰蹇止乎坎中是以言利西南不利东北解动于险外是以但言西南之利不复言东北之不利也来知徳曰解即解蹇难无所往者蹇下卦乃艮止止则不徃所以无所徃也
　　
　　初当解始以柔应刚故无咎变兊为说则柔应刚而说于刚矣重变归妹以时则亦来复往夙之吉无攸利者可以有攸往矣
　　
　　备离有田象狐田所获也离三爻故曰田获三狐坎为弓故曰矢内二变坤为黄故曰得黄矢以正得中故吉重变豫获狐得矢所以利行师也
　　
　　来知徳曰坎为舆三居上乘之象也又为盗寇之象也按六三隂柔无应非其任也故曰负且乘致寇至有贞吝之象变巽为伏伏者负也乘则伏者不伏而寇且伏于内矣重变利贞而爻系贞吝者以负且乘之不克也致寇至安得利有攸往乎
　　
　　李鼎祚曰九四体震震为足三在足下拇之象按外四变坤为众故曰朋至备坎中实故曰斯孚彖所谓利西南者也重变师用众而得丈人则弟子之拇可解长子之朋可孚吉之象也
　　
　　二阳为君子三隂为小人五柔而应二刚得君子以成解者也下坎有孚则小人亦孚于君子矣外五变兊为附决故君子必解小人重变困困则不解矣然大人困不失亨此君子所以有解也孚于小人则言不信者可信矣李光地曰朋至斯孚者君子信之也有孚于小人者小人亦信之也
　　
　　震有公象备离有隼象备坎为弓有射象合巽为高有高墉之象获之而解成矣故无不利外上变干为金以阳解隂故射无不获重变未济小狐汔济濡尾隂不胜阳矣三狐可获则高隼可射无攸利者所以无不利也
　　彖
　　来知徳曰往得众者解综蹇蹇下卦之艮往而为解上卦之震震二爻皆坤土坤为众故得众也得中者蹇上卦之坎来而为解下卦之坎也九二得中与讼卦刚来而得中同往有功即上文得众也
　　损卦
　　
　　兊说艮止刚柔得中故有孚上备坤为顺故可贞下备震为动故利有攸往坤为釡震仰盂皆有簋象象取二卦故曰二簋兊为巫故曰可用享
　　
　　上艮止为己事下备震动为遄往然初居兊下损所当损不可不酌其有时也变坎行有尚则遄往之象也重变蒙蒙所当损故用遄往筮告而凟不告则酌损之者也
　　
　　以刚居中得坤顺之贞则利效震动以征则凶此弗损而益之者也备震而内二亦变震动不妄动则利贞矣重变頥贞吉故利贞然失所养则损得所养则益是在观求者审之
　　
　　备坤为众三人众象也数应坤之三位然内三变干则损一人矣震动为行兊说得友以干一而交坤二者也重变大畜为多而损不以多为贵去三贞一则学能反约矣于以不家食而涉大川可也
　　
　　外四变离而连三五则有坎象坎为心病故曰疾艮止则疾可损矣兊说且有喜矣居震之上与初刚应动可使遄故无咎重变睽小事吉忿欲乃一身之疾也损之有喜则无咎者当不独小事吉也杨万里曰六四以柔居柔得初九之刚以为应损其疾者也初言遄往四言使遄葢初之遄实四有以使之也
　　
　　下四变离为损下益上故曰或益之坤数十故曰十朋之益弗克违五之所以为元吉也外五变巽为入故益之弗克违也重变中孚或益之则与信及豚鱼者同矣元吉其即利涉大川之谓乎虞翻曰十谓神灵摄寳文筮山泽水火之也崔憬曰双贝曰朋郭雍曰益之至岂独人事而已虽元之灵弗能违此其所以元吉也洪范曰汝则从从筮从卿士从庶民从是之谓大同六五之元吉犹洪范之大同也

　　上居损极变而为益故辞与彖同下临备坤而变亦坤坤为众臣道也故曰得臣无家重变临元亨利贞其道大矣故以损为益而得臣无家也由是以往不忧八月之凶矣
　　彖
　　来知徳曰本卦综益损下益上者损益下卦之震上行居损卦之上而为艮也故其道上行如言杂进而上行也
　　象
　　虞翻曰兊说故徴忿艮为山故窒欲李光地曰凡大象配两卦体之徳者皆先内后外
　　五
　　来知徳曰与大有天祐旅上逮同葢皆五之虚中也
　　益卦
　　
　　震动巽入故曰利有攸往巽为木有舟楫之象大象为离错坎为水故曰利涉大川
　　
　　震动故为大作备坤而初亦变坤为利故曰利用益之能元吉而无咎者也重变观盥荐颙若敬之大作者也以此格神即以此益民故利用为大作焉
　　
　　益二反损五上三变亦成离故或益之十朋之有同象焉不曰元吉而曰永贞吉者二以正为道也巽反兊为巫故曰用享二应五五虽用之享帝无不吉也变兊为见用享乃见之大者也重变中孚信及豚鱼而况明神乎益享帝皆此信也于以涉川而益大矣李简曰王用享于帝吉犹言使之主祭而百神享之也郑维岳曰王用享帝言王用六二以享帝也
　　
