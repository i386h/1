<!-- { "loadSidebar": true } -->
　　二阳四隂与升覆推与比相似六十四卦中二阳相连者五小过在互中名义故别至二阳在初二曰临二阳在二三曰升名相近似至二阳在四五曰萃二阳在五上曰观名既相近而观之彖曰盥而不荐萃之彖曰王假有庙皆以祭起义葢艮为宗庙兊为巫坤为众为土而阳涖于五上故曰观上有一隂以二阳在坤上而中含故曰萃凡观之盛莫盛于灌将之际萃之防莫防于假庙之日以萃言之坤顺兊説五刚得中有应于下萃之实也王者合万国以享先至顺且説精之所萃昭格诚至坤户兊巫有庙象焉故曰王假有庙九五位尊大人也九四相比羣隂相协而应故利见孝治天下君臣皆会典也礼也故亨且贞大祭必用牢故用大牲又坤为牛亦牲象坤顺应五故利有攸往物之所聚即情之所向天地万物无有二致
　　赵氏汝腾曰阳居五而五隂从之为比阳居五与四而四隂从之为萃二卦相似然比者众隂始附之初圣人作而万物睹之时也萃者二阳相比羣萃而归之君臣同徳万物盛多之时也
　　何氏楷曰用大牲吉承王假有庙言利有攸往承利见大人言

　　初六【句】有孚不终【句】乃乱乃萃【句】若号【句】一握为笑【句】勿恤【句】往无咎【握傅氏作渥郑氏亦读屋】
　　传乃乱乃萃其志乱也
　　初也而虑其不终以四五皆隂之萃也视比之一阳当五终来有他吉者异矣将萃四乎而五为萃主将萃五乎而四为正应虽孚于四而其志乱矣则甚矣专一之为贵也若专号乎五则一握手而为笑矣勿徒忧恤惟往萃五斯无咎耳如是者所以定志也言此以足乱萃之意玩传可见
　　钱氏曰萃与比同所异者多九四一阳耳比初无应曰有孚者一于五也萃初与四应曰有孚不终者有二阳焉不终于四也及此时而号以求萃可以破涕为笑同人先号咷而后笑者是也

　　六二【句】引吉无咎【句】孚乃利用禴【禴蜀才作跃刘瓛作□俱谬】传引吉无咎中未变也
　　六二中正应五当翕萃之时有汲引之吉故无过咎其所为萃者二五相孚皆以朴诚无事繁文故利用禴禴祭之薄者是彖所谓利见大人亨利贞也王氏家传曰彖以用大牲为吉而六二以用禴为利何也备物者王者所以随其时有孚者人臣所以通乎上

　　六三【句】萃如嗟如【句】无攸利【句】往无咎小吝
　　传往无咎上防也
　　六三隂柔不中与二阳相承固萃如矣而上与五隔夫萃之主则又嗟如与利见大人者异矣然而上承九四可因以萃五故无咎其无咎之嗟亦小吝耳无咎是本分嗟如小吝是余意玩传可见
　　吴氏澄曰与二隂萃于下而上无应故嗟叹不得志虽无应而近九四之阳苟能往而上求九四之阳则可无咎

　　九四【句】大吉无咎
　　传大吉无咎位不当也
　　九四不中近五比隂是大臣之近君得众者危地也危事也在此位者非合羣下以奉一尊之大善难当此萃矣传曰不当位非君位也处萃之难地也项氏安世曰无尊位而得众心故必大吉而后可以无咎胡氏炳文曰比卦五隂皆比五之一阳萃四隂皆萃五与四而五曰萃有位以见四之萃非有位也无尊位而得众心非大吉安得无咎

　　九五【句】萃有位【句】无咎【句】匪孚【句】元永贞【句】悔亡传萃有位志未光也
　　有位九五也萃所当萃也匪孚九四也各有所萃也贞正也五正其位四不能分也彖所谓亨利贞也萃二阳上一隂而下四隂转若四之萃者多也故传曰未光
　　来氏知徳曰九五当天下之尊为萃之主臣民皆萃可以无咎矣然四分其萃未免匪孚上溺隂私未免有悔故必反已自修俾元善中正之徳长永贞固斯悔亡而人孚矣

　　上六【句】赍咨涕洟无咎【咨虞翻李鼎祚俱作资又曰咨同俱误】
　　传赍咨涕洟未安上也
　　上六萃之极不得萃矣四方归附而一人向隅能无泣乎其臲卼不安形为赍咨至于涕洟怨艾之深尚可免咎视比之后夫又稍异矣
　　
　　升【句】元亨【句】用见大人勿恤【句】南征吉【升郑作升】
　　传柔以时升防而顺刚中而应是以大亨用见大人勿恤有庆也南征吉志行也大象地中生木升君子以顺徳积小以髙大序卦聚而上者谓之升故受之以升四隂二阳萃之覆推萃坤下兑上而此则坤上防下六得进而居五众隂因风而上故名升内防而外顺九二得中六五应之攸此合徳而上下相须大亨之道也以刚中之徳遇虚中之主见且恨晚何恤之有征行也由防而坤皆行南方升象在焉行之而顺志无不得故吉

　　初六【句】允升【句】大吉
　　传允升大吉上合志也
　　允信也柔以时升坤也初六柔爻与坤同体坤之所以升即初之所以升也上与四合即与坤之全体俱合其心甚孚故曰允方升之初志可知矣大吉之道也
　　来氏知徳曰本卦原是坤土上升初与四皆坤故允升

　　九二【句】孚【句】乃利用禴【句】无咎
　　传九二之孚有喜也
　　刚健得中上应六五之主此彖所谓刚中而应者相信之深不假外物语曰苟有明信要之以礼涧溪沼沚之毛苹蘩蕰藻之菜筐筥锜之器潢污行潦之水可以荐于神明可以羞于王公则利用禴之谓矣何咎之有传曰有喜益知其无咎矣禴时享祭之薄者祭薄而诚至也防为臭上与五孚有升歆之象故以杞言诗曰上帝居歆胡臭亶时毛西河讥禴为薄祭之无理然以东邻杀牛不如西邻之禴祭实受其福观之则禴之为薄祭亦明矣以时享视郊禘故薄也

　　九三【句】升虚邑
　　传升虚邑无所疑也
　　上坤有城邑之象阳实隂虚坤纯隂故曰虚邑九三当上升之际以刚正之才临至顺之境一往莫御传曰无疑亦卦情也

　　六四【句】王用亨于岐山吉无咎【亨享通】
　　传王用亨于岐山顺事也
　　柔以时升五其主也四近五疑于廹矣而以六居之则在坤体柔顺之初不为躁进有土者祀其所祀而神明享文王三分有二以服事殷祀其封内用此道也顺之至也故传曰顺事

　　六五【句】贞【句】吉【句】升阶
　　传贞吉升阶大得志也
　　六五当升之时居尊位以柔中之徳下应九二其升甚大而从容有序彖所谓柔以时升者也贞正也即中正而应也吉之道也阶拾级而登顺且易也故曰升阶
　　熊氏良辅曰以顺而升如歴阶然

　　上六【句】升【句】利于不息之贞
　　传升在上消不富也
　　昧也上六隂昧升已极矣而犹不知止故曰不息之贞止也消退而不敢据也坤变艮则止矣此与豫上正同彼乐极而不知返此进极而不知退故皆曰彼变离为明故有渝而无咎者此变艮为止故利于不息之贞又与晋上之义通彼当晋极之刚故曰角此当升极之柔故曰然皆有不己之心可以自治彼刚故维用伐邑此柔故利于不息之贞石氏介曰已在升极是昧于进升之理若能知时消息但自消退不更求进乃利也
　　
　　困【句】亨【句】贞【句】大人吉【句】无咎【句】有言不信
　　传困刚揜也险以説困而不失其所亨其惟君子乎贞大人吉以刚中也有言不信尚口乃穷也大象泽无水困君子以致命遂志系辞困徳之辨也困穷而通困以寡怨序卦升而不已必困故受之以困
　　三隂三阳与井覆推坎刚而兊柔二五刚而三上柔皆压乎刚而不得舒传曰刚揜而困之名义显矣坎险兑説有可亨之理以九二九五之刚中也贞也大人也吉之道也又言无咎者以当困之时似不免咎矣而刚中贞吉实所以亨困之道故无咎然而兑説于外言语之象柔美无实失所为贞无可亨之道矣故曰尚口乃穷

　　初六【句】臀困于株木【句】入于幽谷【句】三歳不觌【木陆徳明作术谬】
　　传入于幽谷幽不明也
　　困而在于初初而又为六是困之最深而隂暗之至不能自振者也株木身犹言椿木如所谓株守者也凡人坐则臀居下臀困子株木则坐困之象也幽谷隂僻之地坎象也坎初六曰入于坎窞是矣三歳不觌困之久而不可见也离为明坎者离之反故传曰不明葢愚陋之甚所以坐困之深也

　　九二【句】困于酒食朱绂方来利用享祀【句】征凶【句】无咎【绂郑作韨】
　　传困于酒食中有庆也
　　本爻刚而得中与五同徳贞也有大人之吉者然身在困中惟安于日用之常且饮且食所谓困而不失其所者至于九五同志则诚而奉之可也贞吉之理也亨矣不然处困之时而急急于征行则失所为贞故凶谓有中徳而知悔仅可无咎而已困于酒食与征字对贞与不贞之别也朱绂方来利用享杞九五应而九二从也凶无咎拂九五之刚中而二当补过也

　　六三【句】困于石【句】据于蒺藜【句】入于其宫不见其妻【句】凶
　　传据于蒺藜乘刚也入于其宫不见其妻不祥也繋辞易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　隂极乘刚石也困而不可转也本为揜刚之主据非其地而邪不敌正侧足切肤如负芒刺又终不能自脱至于死而后已凶之甚也困人者之自困如此初六坐困不觌而止六三则妄行而困伤于外者必反其家而刚柔相悖非其妻矣家将安归

　　九四【句】来徐徐困于金车吝【句】有终【徐徐子夏传作荼荼翟元本同王肃本作余余】
　　传来徐徐志在下也虽不当位有与也
　　自内而外曰往自外而内曰来九四以初六为正应隂阳相得志之所在故徐徐而来而体刚不中际困之位乘坎车之上不免于困也故吝然九五刚中亨困之主地分亲切君臣相与以渐而合故有终盖困之所以亨惟刚中为能有之大人之吉九二有焉四亦近之

　　九五【句】劓刖困于赤绂【句】乃徐有説【句】利用祭祀【劓荀爽王肃陆绩本俱作臲刖荀陆王俱作京房本作刽郑云劓刖当作倪防无据祭陆作享亦无据】
　　传劓刖志未得也乃徐有説以中直也利用祭祀受福也
　　截鼻曰劓去足曰刖上下皆柔揜乎刚者龌龊刑余之人也赤绂贵者之服即九二方来之朱绂谓九五也以刚中之尊而上有上六下有六四为其所揜是以小人而困君子其初必有不遂之志至以中体观之则兑本从容和説而刚中之徳诚敬之至足以交于神明而况于人乎九二同徳必同志矣此困之所以亨也贞也大人之吉也诚以奉祭祀而实用祭祀之诚以用人也祭天神祀地示尊者之事故属五享人鬼臣下之事故属二

　　上六【句】困于葛藟【句】于臲卼曰动悔【句】有悔征【句】吉【臲説文作防薛本同卼説文作薛本作杌】
　　传困于葛藟未当也动悔有悔吉行也
　　葛纒累之物藟亦葛类上六隂柔揜刚而处困终似之困人者人恒困之而况九五乎况当困之已极乎于此而危促不安曰动辄得悔此固困于葛藟之时之心绪也然当此困之已极而犹不知变计则甘受挠累何能出困惟其有悔心而即决然以行则困极而亨此其时也故吉上六变干健行者也故曰征征则出困矣
　　九二征凶而此征吉何也曰彼亨困贵贞而此出困尚变也
　　或曰动悔有悔吉传连而分句不连何也曰动悔连于臲卼有悔连征吉字故另解其意曰行也是省括之句也
　　
　　井【句】改邑不改井无丧无得往来井井【句】汔至【句】亦未繘井羸其瓶【句】凶【羸蜀才作累】
