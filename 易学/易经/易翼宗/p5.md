<!-- { "loadSidebar": true } -->
　　初六【句】有孚【句】比之【句】无咎【句】有孚盈缶【句】终来有他吉
　　传比之初六有他吉也
　　坤体比初归附最先方来之始其于五位虽逺而已有以信之矣本自无咎不但无咎已也孚信之至至于积诚既久则五其志同道合矣吉何如之六皆比阳者也而诚不诚异后夫懐疑故凶三与后故伤观后之所以凶则知初之所以吉初对后看吉可豫卜传比之初六倒转爻辞正从初字得义而直决其有他吉非后与三之所能同也缶虽最薄之陈而诚积于初则孚之早矣
　　郑氏汝谐曰五为比之主初最逺而非其应何以有吉义盖机生于应物之先而诚出于志之未变故以信求比何咎之有盈充也缶素器也居下而位卑扩吾之信以充之虽逺而非其应终必应而有他吉矣有他吉者非期于必得而得之也

　　六二【句】比之自内【句】贞吉
　　传比之自内不自失也
　　内已也五其正应有合之道以天下所共比之主而已与之应道合志同则一徳一心不苟于比而适相比者其正也故正而吉传曰不自失不失其正也本义曰柔顺中正上应九五自内比外而得其正吉之道也

　　六三【句】比之匪人
　　传比之匪人不亦伤乎
　　不中不正危疑之地处二之后五隔于四不能相比与上相应后夫之后夫凶而比伤可知矣之谓上也非初二四之也故曰匪人専以应言
　　语类曰初应四为比得其人二应五亦为比得其人惟三乃应上上为比之无首者故为比之匪人也赵氏彦肃曰初比于五先也二应也四承也六三无是三者之义将不能比五矣

　　六四【句】外比之【句】贞【句】吉
　　传外比于贤以从上也
　　上谓九五五位尊刚正一卦之主贤也四从五五在外而四从之正也比之最切者也从龙从虎气自然
　　李氏过曰二与四皆比于五二应五在卦之内故言比之自内四承五在卦之外故言外比之外内虽异而得其所比其义一也故皆言贞吉

　　九五【句】显比【句】王用三驱【句】失前禽【句】邑人不诫【句】吉传显比之吉位正中也舍逆取顺失前禽也邑人不诫上使中也
　　九五居尊为比之主刚健中正而羣阴翕然从之刚健则明而不暗中正则公而不私故曰显比观显之为义则廓然并包乎天下而无所于廹坦然诚服乎天下而无所于疑已尽一爻之神而吉可知矣失前禽显比之徳刚中之存来者不杀而众归之王者之仁所以蓄众邑人不诫显比之化刚中之致自恊乎中而不知谁之为之帝力于我何有也陆氏振竒曰三驱失禽置失得于无恤者状荡平之王心邑人不诫冺知识于大顺者状熙皥之王化
　　三驱失禽之义程传本义俱以天子不合围及武汤祝网为解然古注云凡驱禽而射三度则已也军礼禽在前来者不逆而射之不杀降也旁去又不射奔者不禁也惟背我而去则射之故自膘达肩为上杀而伤者不以献是舍逆者不迎射之也取顺者取其所当取如书所谓取乱侮亡也失前禽则所到皆下不杀一人而全收其众正显比之事若来者不拒则来即取而杀之矣于义未安又邑人不诫本义云虽私属亦喻上意不相警备以求必得经传义俱未合语类则云邑人不诫如有闻无声言其不消告诫又如归市者不止耕者不变相似后条更切得显比景象

　　上六【句】比之无首【句】凶
　　传比之无首无所终也
　　九五为比之主初比之最先故有喜二正比五四外比五故皆贞吉六阴柔疑贰比之最后而居于五之上既已过之不知天命祸可言乎此彖之所谓后夫凶也无首即后也无所终据无首而言也与不宁方来对看非先无首而后不知所终也王氏弼曰无首后也处卦之终是后夫也为时所弃宜其凶也王氏申子曰五以一阳居尊四阴比之于下故彖传曰下顺从也而上六立于外而不从岂非后夫之象二家得之
　　
　　小畜【句】亨【句】密云不雨【句】自我西郊【小畜归嵗作畜误】
　　传小畜柔得位而上下应之曰小畜健而巽刚中而志行乃亨密云不雨尚往也自我西郊施未行也大象风行天上小畜君子以懿文徳序卦比必有所畜故受之以小畜杂卦小畜寡也
　　畜因乎比覆乎履比一阳为五阴所归而小畜以一阴制乎五阳此其刚柔相因而推之者也履上干而下兑柔不当位而履乎刚小畜上巽而下干柔得其位而上下之刚系之此其刚柔反复而推之者也柔止刚非亨道也第以其内健而外巽阳刚居二五之中而其志得行乃可以亨也兑反为巽自内而外兑升成巽三往居四故圣传曰尚往往期于逺而近在干上故曰自我西郊夫阴阳和而后雨泽降阳为阴畜则阴为主而阳未得遂故有此象然不雨不遽雨也施未行未竟行也此乃所为畜之小而有亨之道也如初九之复自道九二之牵复九五之有孚则尚往而施未行之时矣至上九巽变为坎则雨之盈而畜者盛故贞厉征凶畜之极而亨道难矣先儒俱谓云起自西即不成雨故于本文亨下二语不属经传彖爻俱多抵牾尝验之谚云久雨西风晴久晴西风雨云随风行歴歴不爽则西起之云亦未尝不雨也来氏颇窥亨畜之防而于象义犹未尽恊由其未明此理并用互爻而不及刚柔相推之本也

　　初九【句】复自道【句】何其咎【句】吉
　　传复目道其义吉也
　　二五刚中志行故能亨干不可得而畜也初当畜之伊始九以阳刚之才乗其机之萌而自行其志不为四制而四且应之则复其常矣道之本然也故曰复自道不惟无咎而实为事理之宜故圣传曰其义吉此君子之所以大居正也贵谨几也观屯否之初可见

　　九二【句】牵复【句】吉
　　传牵复在中亦不自失也
　　牵连也连乎初也初合志同徳者也干不可畜九二刚中阴不能制不成乎畜正与初九相牵而复其常亨畜之理一也圣传承初九不畜之义而言故曰亦不自失

　　九三【句】舆説辐【句】夫妻反目
　　传夫妻反目不能正室也
　　九三切近乎四既比之复廹之欲动不能故有舆説辐之象三四阴阳比近夫妇之义然阳刚不中而阴柔得位居外将欲制其阴而反为阴制反目不相对视各相恶而不相下也不能正室非不欲正不能正也
　　项氏安世曰辐陆氏释文曰本作輹按辐车轑也輹车轴转也辐以利轮之转輹以利轴之转然辐无説理若輹则有説时车不行则説之矣大畜大壮皆作輹字胡氏炳文曰大畜九二舆説輹輹与辐或据左传注以为通用何也曰説文輹车下横木非辐也大畜九二説輹刚而得中自止而不进也小畜九三説辐刚而不中止于阴而不得进也説輹可复进説辐则不可以行矣二説互相发

　　六四【句】有孚【句】血去惕出【句】无咎【血晁以道作恤】
　　传有孚惕出上合志也
　　六四承五为畜之主象五位尊而相得故象为有孚而传曰上合志上谓五也畜得其正顺承以为畜也此为最善故无咎血晁氏本作恤盖恤字之误也恤忧恤也谓九三本象阴为阳所廹説辐反目者也四既承五则九三之忧恤者去矣惕本爻四多惧故惕然以阴承阳畜之正者故出乎惕即象即占从前血惕二义俱未明彻

　　九五【句】有孚挛如富以其邻
　　传有孚挛如不独富也
　　四以阴畜阳不得其正惟承五故有孚五则阳为主而阴之畜者成之又有二之刚中为应其志得行故曰有孚挛如挛如孚之甚犹所谓心如结兮者彖之刚中而志行是也畜有富义畜正而盛则富矣邻即四畜盛而富则四之孚者亦富也如君于臣正其志而谏行言听则臣亦与共天禄书曰臣哉邻哉是之谓矣本义谓三爻同力畜干为邻之象未合彖传观之

　　上九【句】既雨既处【句】尚徳载【句】妇贞【句】厉【句】月几望【句】君子征凶【徳京房虞翻子夏传皆作得几唐一行作既俱误】
　　传既雨既处徳积载也君子征凶有所疑也
　　既雨雨之既也如既然之既月几望几及也如庶几之几上九畜之终亨之久富之盛非徳之积不足以载之故曰尚徳载不然则满而倾矣书曰满而不溢所以长守富也其为是乎此君子之道贵刚以守之也若阳畜不止则六四用事妇道为主危厉不免如月之及望而阴疑于阳矣君子当此岂可复征故不戒者凶也畜极而通则雨矣因彖文不雨而言故曰既雨望月之盈也阴之盛也本爻巽体畜极故曰月几望妇阴道君子犹言男子犹九三之言夫也应也其情同王氏应麟曰小畜上九月几望则凶阴疑阳也归妹六五月几望则吉阴应阳也中孚六四月几望则无咎阴从阳也据此分晰得同辞异义之防然归妹中孚之月几望皆阴爻此独阳爻变坎则阴之畜极者不知止也故征凶九三之夫妇反目终必及也
　　既雨既处尚徳载二句与妇贞厉月几望君子征凶三句上下相承对看玩传文既雨既处徳积载也为一段妇贞厉君子征凶有所疑也为一段文势分明先儒以妇贞厉属上段与君子征凶对看不协
　　
　　履虎尾【句】不咥人【句】亨
　　传履柔履刚也説而应乎干是以履虎尾不咥人亨刚中正履帝位而不疚光明也大象上天下泽履君子以辩上下定民志系辞履徳之基也履和而至履以和行序卦物畜而后有礼故受之以履杂卦履不处也履小畜之反也小畜外巽之六四来内干之九三兑柔干刚而干上兑下若履践然故名为履干虎象凡卦从下而上则四即其尾也然本卦之体内兑外干兑説干健柔以应刚无所伤害故虽履虎尾而不咥人占此者亨且五当尊位所履者尊刚中而正故不疚又九五刚正有光明之象履之所以无伤而能亨也履虎尾以九四言彖传履帝位以九五言其不咥人不疚及九五之贞厉而不至凶互相发明

　　初九【句】素履往【句】无咎
　　传素履之往独行愿也
　　素履犹中庸言素其位而行也素者本然固有之谓履礼也知崇礼卑本爻刚而能下居履之初未为物迁率其本然固有者而行之独得于己不愿乎外故无咎

　　九二【句】履道坦坦【句】幽人【句】贞【句】吉
　　传幽人贞吉终不自乱也
　　九二中正故有履道坦坦之象中道而行依乎中庸者也平易明白中有所主﨑险竒衺不足以乱之对九五帝位而言则此为幽人犹中庸所谓遯世不见知而不悔者也刚中即所以为正贞也故吉梁氏寅曰行于道路者由中则平坦从旁则﨑险九二以刚居中是履道而得其平坦者也持身如是不轻自售故为幽人贞吉

　　六三【句】眇能视【句】跛能履【句】履虎尾咥人【句】凶【句】武人为于大君
　　传眇能视不足以有明也跛能履不足以与行也咥人之凶位不当也武人为于大君志刚也
　　不中不正居凶危之地暗昧陂侧而行险犯义下履九二上履纯干其志甚刚不免于祸此履之凶者本卦小畜之反也巽反为兑是干也而成兑矣兑为毁折则眇且跛也不必象家互爻而始合也柔履刚本爻为履之主就全体而观则兑説而应乎干就一爻而言则正履干刚而失其柔故即承彖文履虎尾而分别之曰此则其咥人者也王氏申子所谓彖总言一卦爻则据其时与位而言是也来氏谓人居兑口凿矣武阴象三也眇视跛履而履虎尾者也大君干也为则作威作福之谓为于大君犯分干义履之事也所以明上文之象也圣传上以位言下以志言本一意王氏申子谓武人用之以有为于大君之前则可者亦失传意

　　九四【句】履虎尾【句】愬愬终吉【愬愬马融作虩虩误】
