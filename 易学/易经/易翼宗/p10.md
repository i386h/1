<!-- { "loadSidebar": true } -->
　　吕氏春秋孔子卜得贲曰不吉子贡曰何谓也孔子曰夫白而白黑而黑贲亦安吉乎家语孔子筮得贲愀然有不平之色子张进曰师闻卜者得贲而子有不平之色何也曰以其离耶在周易山下有火贲非正色之谓也夫质也黑白宜正焉今得贲非吾兆也杂卦传曰贲无色也二説近之

　　初九【句】贲其趾【句】舍车而徒【趾古本一作止车郑张本作舆】
　　传舍车而徒义弗乘也
　　初在下者也以一身之饰观之如其趾然饰之盛则宜其车矣然在下位九最刚明尚质之至虽柔来文刚有六二之贲而安于其分不有其文宁守其朴是以质为文者也刚明在下之为也义胜也故传曰义弗乘语曰安步以当车其贲趾之谓乎趾本古作止字之讹也

　　六二【句】贲其须
　　传贲其须与上兴也
　　须需也待也不必作髭须解二爻以上俱未取象于身也传曰与上兴上谓三也柔来文刚故二须三以为贲也
　　俞氏琰曰二无应而比三三亦无应而比二故与之相贲贲以柔来文刚故亨文当从质非质则不能自饰隂必从阳非阳即不能自进六二纯柔必待九三之动而后动故曰贲其须按此只作相须之义亦得传意

　　九三【句】贲如濡如【句】永贞【句】吉
　　传永贞之吉终莫之陵也
　　如助语辞柔来文刚离明为体本贲如也而九三一刚介于二柔之间文饰之盛鲜泽之至故又濡如然柔多矣恐其刚之不济也得无文盛而质衰乎故必以永贞为吉也永贞则刚不替也

　　六四【句】贲如皤如白马翰如【句】匪防婚媾【皤郑元陆绩本作燔误】传六四当位疑也匪冦婚媾终无尤也
　　离之柔来文艮之刚分艮之刚上而文离之柔隂阳相饰故为贲一隂有二阳则贲之盛犹一阳而有二隂亦贲之盛故皆曰贲如也皤白之杂也斑白也当上下相贲之位而刚上文柔者艮也所贲者五最亲切而隔四于五不能无疑在贲盛而疑之时故有皤翰之象然艮止也四其同体终得上之贲者如婚媾然五既贲于上四从五亦相承而得所贲也故无尤又六四以初九为正应而近乘九三则贲之杂出
　　者皆求为贲也贲之不一则杂出而两相疑矣故曰皤如贲之者盛故又曰白马翰如然三虽切近而正应在初终从其正若妇之有夫从一而终非三所能乱也传曰疑疑于三也又曰终无尤有正应也屯二匪防婚媾乘刚也谓初之与五争也此则三与初间其义亦同　传疑也统贲如皤如白马翰如而言言三与初皆贲也终无尤专以匪宼婚媾言言初之必应也　贲而言皤言白何也曰殷尚白诗所谓有客有客亦白其马是也翰白马也檀弓所谓戎事乘翰是也以白为饰从殷尚也文王演易在殷之世多从殷礼周公亦从文王之例也诸儒皆以白为反质之义未观阴阳相贲之理与经传别为一意矣

　　六五【句】贲于丘园【句】束帛戋戋【句】吝【句】终吉【戋子夏传作残伪谬】传六五之吉有喜也
　　分刚上而文柔则六五正得上九之爻者上处卦外故为丘园艮为山为果蓏亦有丘园之象九上文五五与为贲是贤人在外而礼聘殷挚者故曰贲于丘园束帛戋戋戋戋委积貌又显见貎五居尊位而下无应与至求助于外若可羞吝矣然九上文柔贲而有合适得其中礼之善物也故终吉传不言吝而专言有喜者以上与五之贲亲也
　　戋戋诸儒俱取浅小义以为吝啬尚俭之意未尝观爻象也彖传曰分刚上而文柔象传曰有喜也皆据爻立言刚上文柔成卦之主五尤切近居尊内虽无应外有贤焉相须甚殷爻辞是聘贤之文诗曰孑孑干旄在浚之郊孑孑干旟在浚之都孑孑干旌在浚之城贲于丘园之谓也素丝纰之素丝组之素丝祝之束帛戋戋之谓也昏礼纳帛一朿朿五两注十端为束既用束帛而何为浅小残碎乎不此之取而谓施文饰于丘园无此事理谓敦本尚俭如卫文汉文虽吝终吉爻象爻辞象传俱不称情阴柔文也阳刚质也尚质意惟九三上九有之何氏楷云比于上九阳刚之贤受贲于上九者也丘园指上上阳刚而处外乃贤人隐丘园之象据彖曰刚上文柔则六五乃上所贲者爻所谓贲于丘园犹曰受贲饰于丘园也此为得之

　　上九【句】白贲【句】无咎
　　传白贲无咎上得志也
　　阴柔主文阳刚主质上居贲终下连二阴于离明之上文已胜矣而九居艮体以质止文所谓刚上文柔者是尚质固所以成贲也故曰白贲白纯素也纯素也者采章之本也以质为主则文着而非浮六五之所借以成贲也其志得行故无咎
　　
　　剥【句】不利有攸徃
　　传剥剥也柔变刚也不利有攸徃小人长也顺而止之观象也君子尚消息盈虚天行也大象山附于地剥上以厚下安宅序卦致饰而后亨则尽矣故受之以剥杂卦剥烂也
　　剥复覆推乾元之消息也为后七卦之纲本卦五隂一阳柔盛刚微阴剥阳也故曰剥小人欲害君子其势方长坤顺艮止故曰不利有攸徃当其二阳在上犹得大观而即至于剥剥后乃复盈虚消息其几必然君子知几当有以处此

　　初六【句】剥牀【句】以足【句】蔑贞凶【蔑九家易作灭义同】
　　传剥牀以足以灭下也
　　一阳五隂如在牀第之间故取牀象剥之初从下起故言足九家易蔑与灭同灭下则根本已壊程子所谓隂自下进渐消灭于阳贞正凶之道也即彖传所谓柔变刚也象传灭下即灭贞葢牀必下固而后不至于壊其初剥则下不固矣不待破裂而知之也故凶

　　六二【句】剥牀以辨【句】蔑贞凶
　　传剥牀以辨未有与也
　　程子曰辨分隔上下者牀之干也毛氏所谓凡两物交缝谓之辨来氏所谓牀之下足之上分辨处是也六二处羣阴之间剥之将成辨则已及二虽得中而阴柔之质与众剥同上九外隔于五能相与乎阳不相与则正为其剥者矣故亦曰蔑贞凶位虽中正而无善状也

　　六三【句】剥之无咎【陆德明去之字谬】
　　传剥之无咎失上下也
　　此爻与上九相应处剥之时而不与羣阴同党此志存乎正者也故与蔑贞者异而得无咎若曰剥之在三也独无咎者也传曰失上下谓初二四五羣阴也当照传作一句读荀氏爽曰众皆剥阳三独应上无剥害意是以无咎王氏弼曰与上为应羣隂剥阳我独协焉虽处于剥可以无咎

　　六四【句】剥牀以肤【句】凶【肤京房作簠非】
　　传剥牀以肤切近灾也
　　剥至四则已成其为剥矣处羣剥之际阴盛不中小人之尤前所谓剥牀者今及其肤矣初足二辨三牀之上四乃上体剥及其身不可止矣故凶传切近二字最警

　　六五【句】贯鱼【句】以宫人宠【句】无不利
　　传以宫人宠终无尤也
　　一连五隂如贯鱼然鱼阴物故以取象宫人众妾乃阴之美而受制于阳者羣阴剥阳五益切近宜不利矣然六五得中居尊上奉艮体下临坤顺足以统众隂而事一阳有正内协赞之才与顽悍强妬之恶故君子虽不利有所徃而此固无不利也剥而不终于剥也张氏振渊曰遯隂长而犹微可制也则告阳以制隂之道曰畜臣妾剥阴长已极不可制矣则教隂以从阳之道曰以宫人宠得易之微意
　　后汉梁皇后曰愿陛下云雨之均泽识贯鱼之次序正用此辞然象之所包者广不専为宫闱言也

　　上九【句】硕果不食【句】君子得舆【句】小人剥庐【得京本作德误舆董作车】
　　传君子得舆民所载也小人剥庐终不可用也
　　诸阳剥尽上九独存艮为果蓏阳止乎阴阳大阴小故取象硕果不食言阳之不尽剥剥之极而必复也此君子之事也当乱极将治之际为众所赖如舆之载物然故曰得舆一阳在上羣隂犹将戴之物极则反理固然也若小人则终无生理家室破亡无所依庇直至剥庐不得谓硕果不食之际而谓可姑容也庐人之所以容身者一阳在上五隂在下亦有庐象非阳刚则不足以当此直变坤上而战败矣
　　
　　复【句】亨【句】出入无疾朋来无咎【句】反复其道七日来复【句】利有攸徃【朋京本作崩复古本作覆俱误】
　　传复亨刚反动而以顺行是以出入无疾朋来无咎反复其道七日来复天行也利有攸徃刚长也复其见天地之心乎大象雷在地中复先王以至日闭闗商旅不行后不省方系辞复德之本也复小而辨于物复以自知序卦物不可以终尽剥穷上反下故受之以复杂卦复反也
　　剥之反也坤徃居上艮反为震刚来居初是乾元之气萌生于下日见其通也故亨其为体也震动坤顺出入动也无疾顺也朋来出入之类也无咎无疾之致也出入一阳之上行朋来五隂之顺序无疾无咎阳为主也皆动而以顺行之事也亨也自剥而来故曰反阳萌于初故曰复道犹路也一元之反而求复者其道也如日之黄道然日极于北必至于南由娵訾而反元枵固其道矣七日日之分数也干之策二百一十六坤之策一百四十四是三百六十为期之日数数日者以十十者数之体除十得五七三百五十合体数之十则三百六十也葢少阳之数七也自剥之末爻至复之初皆少阳七数凡七日此天行之常度一阳来复道有必至也阳既来复则其势日长阳利于进故利有攸徃
　　七日用卦气六日七分者穿凿补凑用辟卦自姤至复七卦者是七月而非七日又用一之日二之日谓古人称月为日者必不能谓七之日也亦无七阳之月惟据少阳数七推之为得

　　初九【句】不逺复【句】无祗悔【句】元吉【只九家作多一作防王肃本作禔亦与祗同古易注祗作袛从衣诗袛搅我心汉书窦婴传袛加怼俱从衣葢祗袛二字通也】
　　传不逺之复以修身也系辞子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　不逺复谓初祗玉篇云适也无祗悔无适适然而悔者以其不逺而即复也此本然大吉之道人心一天地之心也天地间惟元气不息方剥尽矣而根荄即萌本爻震体为复之主其在天地则阳气之萌于地中在人则人心之介然有觉惕然自新者也葢人禀天地之性以生者此元阳也元者善之长大贤以上偶然差失非其本心稍差即悟悟即还其初无适以贻悔而去之逺者圣人知天地人之心故即其最切者而象之圣传释之以修身而系辞又借顔子以明之也故易非圣人不能作非圣人不能知

　　六二【句】休复【句】吉
　　传休复之吉以下仁也
　　六二柔顺中正当一阳来复之时而与之切比隂阳相得则阴必从阳初以善为之主二能下而从之安然并复故曰休休安也暇裕也

　　六三【句】频复【句】厉【句】无咎【频古本一作嚬郑本作卑虞易解频作蹙俱不合】传频复之厉义无咎也
　　频数也与频巽同三居两卦之间有复尽重复之象然曰频复则其频失可知复而至于频厉之道也频而能复故无咎本义曰不中不正又处动极复而不固屡失屡复之象屡失故危复则无咎得象意赵氏汝楳曰三为震动之极故曰频厉危也即人心惟危之危郭氏忠孝曰唯君子能久于其道其余则日月至而已是以子夏之徒出见纷华而悦入闻夫子之道而乐与夫囘之拳拳服膺而弗失之者固有间矣二条得辞义

　　六四【句】中行独复
　　传中行独复以从道也
