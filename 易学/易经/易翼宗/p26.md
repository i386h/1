<!-- { "loadSidebar": true } -->
　　传东邻杀牛不如西邻之时也实受其福吉大来也九五既济之君盛已极矣然六二为其正应是犹有尚俭之意焉杀牛祭之丰者禴祭之薄者东西彼此之辞言彼之丰不如此之俭葢郊用太牢在冬而禴祭在夏祭得其时宗庙用享故受福也此亦亨小之意离坎本东西之卦而离有牛象坎得中内实有致诚尚实之象致诚尚实时之大者故祭则受福潘氏士藻曰五以阳刚中正当物久丰盛之时故借东邻祭礼以示警惧夫祭时为大时苟得矣则明徳馨而黍稷可荐明信昭而沼毛可羞是以东邻杀牛不如西邻之禴祭实受其福在于合时不在物丰也东西彼此之词不以二五对言
　　姚氏舜牧曰人君当既济时享治之盛骄奢易萌而诚敬必不足故圣人借两邻以为训若曰东邻杀牛何其盛也西邻禴祭何其薄也然神无常享享于克诚彼杀牛者反不如禴祭者之实受其福信乎享神者在诚不在物保治者以实不以文此葢敎以祈天保命之道

　　上六【句】濡其首【句】厉
　　传濡其首厉何可久也
　　当既济之终柔暗之甚而居坎险之极故有濡首之象厉危也传曰何可久言济极而衰也此彖所谓终乱者也
　　薛氏温其曰濡其尾者有后顾之义濡其首者不虑前也恃以为济遂致陷没没而至首其尾可知歴险而不虞患故曰乱者有其治者也既济终乱其义见矣
　　朱氏震曰以画卦言之初为始为本上为终为末以成卦言之上为首为前初为尾为后
　　
　　未济【句】亨【句】小狐汔济【句】濡其尾无攸利【史记引本狐渉水濡其尾】传未济亨柔得中也小狐汔济未出中也濡其尾无攸利不续终也虽不当位刚柔应也大象火在水上未济君子以慎辨物居方序卦物不可穷也故受之以未济终焉杂卦未济男之穷也
　　与既济覆推亦相对待水火不交故曰未济否之似也然未济有当济之理离往居外则六居五而得中是能审度时势而不失缓急之宜者济之主也所以亨之才也坎来居内则九居二而未出中亦几几乎济矣然险而难恃也故又有濡尾之戒言当慎始斯有终也
　　汔几也几几乎济也九二之才也而又言濡尾无利者惧其陷于险不终济也坎之中也下二句本戒辞而非九二之实象也传曰小狐汔济未出中也已了九二之事矣而于濡尾无利作一句解之曰不续终也是别有可虑之意故又合通体而结言之曰虽不当位刚柔应也则亨且济之意居多矣先儒俱未全绎传义
　　胡氏炳文曰天地不交为否否不曰亨否不通也水火不交为未济非不济也未焉尔故曰未济亨

　　初六【句】濡其尾【句】吝
　　传濡其尾亦不知极也
　　未济之初柔邪偏暗又有九四为之应则喜于援上而不安其居故昧焉一往不知其所终极以此言济羞不免矣濡尾犹言失始也濡尾即濡首之渐既济之濡尾无咎而此则吝者才为之也时与变为之也既济之初才甚刚正事方济而能止未济之初则才甚柔邪急于济而犯险此其所以异也

　　九二【句】曳其轮【句】贞吉
　　传九二贞吉中以行正也
　　九阳爻才刚与五相应似勇于济者而二有中徳则不敢轻济矣故亦有曳轮之象贞吉者得中即所以为正也故传曰中以行正也

　　六三【句】未济征凶【句】利涉大川
　　传未济征凶位不当也
　　征凶不济也利涉大川则又竟齐矣是何也爻当上下卦之间火水不交之地故直提卦名曰此未济者也以柔居危防懦观望不离于险征行固凶然于斯时也未济已半坎难将尽必勇于济而后离者合也下出坎险上应阳刚则未济者济矣此又为三勉也

　　九四【句】贞【句】吉悔亡【句】震【句】用伐鬼方三年【句】有赏于大国
　　传贞吉悔亡志行也
　　九四出险近君有志于济而有济之才当济之任者以刚济柔正也吉之道也多惧之地虽若有悔而刚以济柔实亡悔也是刚岂非未济求济之要哉以髙宗之时观之可见矣殷道中衰诸侯不朝人心离散非大加振作其何能济则所以震叠其声灵者先伐而后赏骏厉严肃之遗犹可睹也故用伐久叛之逺国至于三年之久必克之而后已于是大国之効命者赏锡之典行焉一伐一赏所以为震者至矣此所谓贞吉而悔亡者也传曰志行以济为志即以志为贞也
　　来氏知徳曰未济与既济相综未济九四即既济九三故爻辞同亦如损益相综损之六五即益之六二夬姤相综夬之九四即姤之九三所以爻辞相同

　　六五【句】贞吉【句】无悔【句】君子之光【句】有孚吉
　　传君子之光其晖吉也
　　柔而得中即所以为正亦无所为悔也六五位尊而离明故曰君子之光又虚中而应九二上下相资故有孚以爻之柔而得中言则贞而吉矣以爻之虚而有应言则有孚而吉也未济而适能济其善不胜言也
　　贞吉悔亡咸大壮及本卦之九四也皆以时义为贞而亡其所悔至此爻连属而言贞吉无悔则中徳之盛为之又有异于他爻者矣

　　上九【句】有孚于饮酒【句】无咎【句】濡其首【句】有孚失是传饮酒濡首亦不知节也
　　未济之极则将济矣水火交而饮食衎衎所以需时也故无咎时乎时乎不可失也若溺于其中不复求济则失之矣养其身以有为惟知节者能之
　　丘氏富国曰既言饮酒之无咎复言饮酒濡首之失何也葢饮酒可也耽酒而至于濡首则昔之有孚者今失于是矣
　　李氏简曰未济之终甫及既济而复以濡首戒之惧以终始其要无咎此之谓易之道也


　　易翼宗卷六
