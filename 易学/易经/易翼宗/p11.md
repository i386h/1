<!-- { "loadSidebar": true } -->
　　四在羣阴之中故曰中行羣隂不应而四独应故曰独复初为复之主五隂皆复乎初者能应则其道同柔而得正又应初阳与二之休复无异也其吉可知不言吉者辞已备也先儒俱以阳气之微不足有为故不言吉云者非也诸卦若履霜坚氷至之类多不言凶者岂谓不以为凶乎
　　缪氏昌期曰中即中以自考之中独即中庸慎独之独四能以中而行而于独知之中憬然自觉所谓复以自知也葢复之所以为复全在初爻犹人之初念也五隂皆复此而已惟四在阴中有所专向故发此义

　　六五【句】敦复【句】无悔
　　传敦复无悔中以自考也
　　敦厚也当复之时坤体得中居尊故为敦厚乎复者复进德之事初以不逺复故无祗悔觉悟之敏震之力也五以敦复故无悔省察克治之深坤之诚也项氏安世曰临以上六为敦临艮以上九为敦艮皆取积厚之极复于五即言敦复者复之上爻迷而不复故复至五而极也初最先故为不逺五在后故为敦

　　上六【句】迷复【句】凶【句】有灾【句】用行师终有大败【句】以其国君凶【句】至于十年不克征【灾郑作烖陆德明作灾义同】
　　传迷复之凶反君道也
　　六居复之终坤体柔顺而迟缓是复之不勇而失复之实者故曰迷复羣隂积重惟恃一阳之进必勇而后克居坤之极怠缓优悠不可以为复矣故凶灾恶之外见者恶之内见者以其迷于复有必至也上体坤众也下体震为长子故有行师之象师之为道以阳统阴故能御众上六居复之终去阳甚逺则坤之迷而失道者在卦之上为终故终有大败坤为众国之象六居其上为君故凶此迷复之凶之大者十偶数之终迷之极故十年而犹不克征复初长人君道也而上无比无应不中失其道矣此迷者之所以不悟也
　　
　　无妄【句】元亨利贞【句】其匪正【句】有眚【句】不利有攸徃传无妄刚自外来而为主于内动而健刚中而应大亨以正天之命也其匪正有眚不利有攸徃无妄之徃何之矣天命不祐行矣哉大象天下雷行物与无妄先王以茂对时育万物序卦复则不妄矣故受之以无妄杂卦无妄灾也
　　无妄大畜覆推复上坤下震本卦上干下震复阳之萌本卦阳之盛亦隂阳自然之次也自其覆推观之则大畜上九自外来居内卦之初而为无妄之主自干震同体观之则震本干之初交干外而震内初九得干之一体内有主而体乎干全是实理故名无妄阳体实也卦分干体故元亨利贞辞与干同自内至外而观之则震动而干健由外合内而观之则九五刚中而六二正应此皆天命之本然所谓纯粹精者也大亨以正也然干既分震而同为一卦必实有天理斯为克肖不然则非本然之体矣匪正矣无妄者妄矣于身则有眚于行则不利眚过差也无妄史记作无望言无所期望也本汉人之解而改之者虽诚之一端而于翼义言全理者不合

　　初九【句】无妄徃【句】吉
　　传无妄之徃得志也
　　彖传曰刚自外来而为主于内则初固无妄之主得干之一体而方动在初天理之本然也徃则诚之通诚能动物顺亲信友获上皆此矣吉也何氏楷曰此爻足蔽无妄全卦震阳初动诚一未分是之谓无妄动与天合何不吉之有

　　六二【句】不耕获【句】不菑畬【句】则利有攸徃
　　传不耕获未富也
　　柔顺中正立心无妄虚以应干诚于其所有事不以利为心则徃无不利之道也干为郊野震于稼为反生动于中而应健有耕作之象不耕耕也不菑菑也耕当春获在秋菑一岁田畬三岁田不耕获言耕而不豫望其获也不菑畬言菑而不即计为畬也未有利之之心也论语曰仁者先难而后获孟子曰必有事焉而勿正董子曰正其谊不谋其利无妄六二之谓也来氏知德曰不耕获者不方耕而即望其获也不菑畬者不方菑而即望其畬也耕也菑也即明其道也获也畬也即功也曰不耕获不菑畬即明其道不计其功也观小象未富可见矣若程传不首造其事本义无所为于前无所冀于后将道理讲空了乃禅学也吾儒圣人之学进德修业尽其理之当然穷通得防听其人之自然修身俟命此正所谓无妄也岂一防道理不尽空空寂寂谓之无妄哉

　　六三【句】无妄之灾【句】或繋之牛【句】行人之得【句】邑人之灾
　　传行人得牛邑人灾也
　　上承干而下震极灾之象也上下卦连接之界无妄而处危地灾非其咎意外之事也凡柔爻皆坤离故有牛象在无妄之交徃来之间故或系牛而行人得之本爻处非其地而近于干故为邑人之灾或者假设之辞言灾之出于无妄者有若此也本义曰卦之六爻皆无妄者也六三处不得正故遇其占者无故而有灾如行人牵牛以去而居者反遭诘捕之扰也程传谓或繋得牛行人得之以为有得邑人失牛乃是灾也言有得则有失不足以为得也来氏同此意然玩传邑人灾也即以邑人因此有诘捕之扰而言亦合犹俗云失物寻地主者也

　　九四【句】可贞【句】无咎
　　传可贞无咎固有之也
　　阳刚健体本可有为四下于五不敢妄动者也以无妄自处即无咎之道安其本然者也

　　九五【句】无妄之疾【句】勿药【句】有喜
　　传无妄之药不可试也
　　无妄之至中且正而有应者宜无疾矣即以疾言不以药害之乃有喜也以无妄之疾而药之则无妄之药矣故戒之曰勿药且固之曰有喜本义曰干刚中正以居尊位而下应亦中正无妄之至也如是而有疾勿药而自愈矣故其象占如此

　　上九【句】无妄【句】行【句】有眚无攸利
　　传无妄之行穷之灾也
　　处卦之极体健过刚不动斯为无妄之体至此而行则失所谓无妄者矣故有眚无利即彖所谓匪正有不利有攸徃者也时位之穷为之与亢龙同
　　
　　大畜【句】利贞【句】不家食【句】吉【句】利涉大川【大畜归藏易作畜】传大畜刚健笃实辉光日新其德刚上而尚贤能止健大正也不家食吉养贤也利涉大川应乎天也大象天在山中大畜君子以多识前言徃行以畜其德序卦有无妄然后可畜故受之以大畜杂卦大畜时也
　　无妄之覆也干内艮外无妄之震上而为艮干健艮止以阳止阳皆畜之象阳大隂小所畜者阳故曰大畜干刚健艮笃实内外皆见而艮之上九为畜之主爻皆有坚确之义故利贞刚上尚贤处卦之外贤能畜君君亦养贤故不家食吉大川惟健乃济六五与干二正应故利传应乎天谓健也

　　初九【句】有厉【句】利己
　　传有厉利己不犯灾也
　　畜不可进干体志鋭进也得无犯难乎故有厉而当畜之初其势未深则犹可及止也故利己本义曰干之三阳为艮所止故内外之卦各取其义初九为六四所止故其占徃有危而利于止也○本义干三阳为艮所止言大象也内外之卦各取其义即程传干三爻皆被止为义艮三爻皆取止之为义也非两意

　　九二【句】舆説輹【説脱同】
　　传舆説輹中无尤也
　　輹车之伏兔也伏于轴以承辐者不行则説九二刚而得中又为六五所畜能自止而不进故有此象

　　九三【句】良马【句】逐【句】利艰贞【句】曰【句】闲【句】舆卫【句】利有攸徃【曰郑虞俱作日】
　　利有攸徃上合志也
　　传曰上合志谓艮也上九有天衢之亨九三阳刚与之同德同德则同志不家食者也固其刚健之体厚其光辉之着聘应天衢亦不逺也干为马三健极故良欲进故逐前遇艮故艰贞曰如字不必从郑氏改日言利艰贞则不敢逐矣良马将何用乎曰有闲在有舆卫在葢范我驰驱行而宜之者闲阑也左传成十八年程郑为乘马御六驺属焉使训羣驺礼疏云毎廐为一闲闲有二百一十六匹易干为马应干之策又天子十二闲邦国六闲卿大夫四闲是闲者上廐也不作虚字舆卫考工记轸戈人殳防矛也舆干圜之象卫一阳二隂周列于前若拥防然

　　六四【句】童牛之牿【句】元吉【童广苍作犝説文作僮皆通字牿説文九家作告俱误】传六四元吉有喜也
　　六四艮体以柔顺为畜其端甚微彼此相应其势甚易大善而吉之道也童未角之牛牿施横木于角以防其触诗之所谓楅衡也本爻变离离为牛艮本少阳应初故为童以阴止阳故象牿

　　六五【句】豮豕之牙【句】吉
　　传六五之吉有庆也
　　艮刚而六五柔体刚而质柔也居尊得中足繋羣刚止之善物也豮牙之象象其能繋云尔葢六五畜干之九二尤为切至阳刚正盛而六五以柔止之得中居尊势足以相维强项者可缚而制也强者驯则庆及天下矣故吉来瞿塘曰豮犗也腾也与童牛之牿一句同类童字与豮字同牿字与牙字同牙者埤雅云以繋豕也乃牙非齿牙也引杜诗鳬雏入桨牙坡诗置酒看君中防牙等牙字以证之字义甚合雷彖能止健外体艮三爻皆有止义养贤因刚上尚贤为义专释不家食之文胡光山谓四取彖中止健之义五取彖中养贤之义非也

　　上九【句】何天之衢【句】亨
　　传何天之衢道大行也
　　何荷通灵光赋荷天衢以元亨竟作荷郑康成亦言肩荷是古人皆读上声无疑吴幼清云何天之衢犹诗言何天之休何天之宠是也上九为大畜之主爻所谓刚上尚贤不家食又能应天止健所谓利涉大川者艮为门阙在外卦之上无所遮蔽若行于天之上四达莫御荷天休宠其道大行畜极而通也亨也
　　
　　頥【句】贞【句】吉【句】观頥【句】自求口实
　　传頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉大象山下有雷頥君子以慎言语节饮食序卦物畜然后可养故受之以頥頥者养也杂卦頥养正也頥与大过对待相推自此而坎离凡四卦而六子皆对所以承剥复无妄大畜之后于阴阳升降乾元动止之间而为上篇之终也本卦以阳含隂故其象为頥其义为养其道在正正者静也养以静为正故艮体皆吉在上一阳能止羣隂尤吉而震动则凶以上养下则吉以下养上则凶夫为口腹之欲者小人之私以道养身因以养人者则大人之事故观其所养者观其所自养也此上九艮体得静正之道能养万民所以为頥之主也观頥自求口实二句相承玩传下句加一观字可见

　　初九【句】舍尔灵龟【句】观我朶頥【句】凶【朶京作瑞】
　　传观我朶頥亦不足贵也
　　养其大体为大人养其小体为小人灵龟心也大体也朶頥口腹也小体也舍其心而养口腹灭理穷欲不知所养凶可知矣初九阳刚有养人之材处下无养人之实頥初震体有应于四志动于内惟在属餍故有此象○朶垂也一阳下动如頥之垂

　　六二【句】颠頥拂经【句】于丘頥【句】征【句】凶【拂子夏传作弗】
　　传六二征凶行失类也
　　颠动也经脉络也初刚动二乘初四应初故皆曰颠頥之脉络在中二五居中故皆曰经宜刚而以隂虚处之故皆曰拂丘髙也又大也前汉书楚元王传过其丘嫂食张晏注曰丘大也长嫂之称頥之上九髙而大者故曰丘頥是以其初言则乘刚而妄动以其五而言则隂柔而不应既非其类若又徃求于上则隔三而防五更非其类矣此征之所以凶也

　　六三【句】拂頥【句】贞凶【句】十年勿用【句】无攸利
　　传十年勿用道大悖也
