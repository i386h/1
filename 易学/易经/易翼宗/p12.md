<!-- { "loadSidebar": true } -->
　　三居下体震动之极非能承上之养以养人者在頥之交贪饕妄动自私自利悖养之道正頥之凶者也夫上欲养人而三窃以自私岂可容于頥养之世哉是以终不可用也一无所利者也十年数之终也无所利不能养人必害人也

　　六四【句】颠頥【句】吉【句】虎视眈眈【句】其欲逐逐【句】无咎【逐子夏传作攸汉书作浟荀爽作悠刘瓛作跾】
　　传颠頥之吉上施光也
　　四近五当养人之位应初刚之动资其才足以相济取其实足以广惠是五之不及施者四能光而大之此颠頥之所以吉也虎行下视眈眈然専也欲有所贪逐逐然无穷也艮为虎故有此象近君养人不以自私故无咎

　　六五【句】拂经居贞【句】吉【句】不可涉大川
　　传居贞之吉顺以从上也
　　頥之经中也惟阳乃能养阴而五以隂居之故曰拂经然上九阳刚为頥主爻贤人之能养民者五以正而顺从之则亦不失其所养吉之道也涉川必干刚五柔故不可涉言当顺贤不可自用以济人也

　　上九【句】由頥【句】厉【句】吉【句】利涉大川
　　传由頥厉吉大有庆也
　　上九頥之主爻养道之所由成故曰由頥夫六五之君頼之以养人则位尊任重危地也不能无厉然人君赖之天下赖之矣朝野恬熈百世乐利吉之事也即有险阻才德克济頥之至也故利涉大川
　　
　　大过【句】栋桡【句】利有攸徃【句】亨
　　传大过大者过也栋桡本末弱也刚过而中巽而説行利有攸徃乃亨大过之时大矣哉大象泽灭木大过君子以独立不惧遯世无闷系辞古之葬者厚衣之以薪葬之中野不封不树防期无数后世圣人易之以棺椁葢取诸大过序卦不养则不可动故受之以大过杂卦大过颠也
　　大过与頥对待相推为卦四阳二阴大谓阳大过阳多也中四阳而初上两隂若屋之有栋上下俱脆而中坚欲颠倒倾倚也卦象似之然以其体言之则四刚在内而二五得中刚过而不过也以其德言之则巽顺在内而兑説于外刚而不急不怒也以此用其大过之才事斯有济乃可以亨也

　　初六【句】借用白茅【句】无咎
　　传借用白茅柔在下也系辞借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以徃其无所失矣
　　借荐也初之象白茅柔也六之象大过之时以柔处之又居巽体当事之初审慎之至才大出以小心不为壮徃犹持重物者不苟措于地必先借之以精洁之茅过于慎者有大过人之才者也刚柔相济故占为无咎

　　九二【句】枯杨生稊【句】老夫得其女妻【句】无不利【稊郑作荑】传老夫女妻过以相与也
　　阳过而亲比于阴生意相属亦相济也枯杨阳之过者也而柔稊生焉生生不可已也老夫阳之过也而妻少女焉生育亦可成也是阳虽过而比初隂有相与之意故无不利　老夫据九二而言女妻柔在初也得其云者自我得之也下文士夫据九五而言老妇柔在上也得其云者为彼所得也九二之下比初六男先于女故曰老夫得其女妻九五之上比上六女先于男故曰老妇得其士夫全经隂阳相比者皆取象婚媾大意较然来氏舍本文而取错卦之震艮甚不亲切

　　九三【句】栋桡【句】凶
　　传栋桡之凶不可以有辅也
　　中四阳皆卦之取象于栋者三四尤在中故俱取栋象而三在上下相接之地偏戾且危更为大过故独有桡象刚过而在下之柔既隔于二不能相济在上之柔虽为正应与五相比亦不能为用是有辅而不可以辅也欲如大象之亨不可得也故凶

　　九四【句】栋隆【句】吉【句】有它吝
　　传栋隆之吉不桡乎下也
　　以刚承五羣阳相协其下虽弱尚能相应而不至于桡不桡则四阳之体隆隆然髙而不危矣故吉它谓三桡而凶者与之比近助之以刚则下不能相应虽不至桡亦吝

　　九五【句】枯杨生华【句】老妇得其士夫【句】无咎无誉传枯杨生华何可久也老妇士夫亦可丑也
　　卦刚过而爻又居羣刚之上上承己过之柔不足相济无所滋益如杨之已枯而阴华生焉美尽于外也老妇已衰而士夫得焉偶不为嘉也以五居中而不善何也刚之极也大过之主也其占虽无咎而亦无可誉无誉则丑矣

　　上六【句】过涉灭顶凶【句】无咎
　　传过涉之凶不可咎也
　　处过之极柔没于上不能有济如过涉者之没于水而灭其顶不可得生凶也然柔所以济刚也时处其过不能不济虽有沉溺之凶尚有补过之意不可以为咎也兑为泽水也四阳在下若没于水故有此象
　　
　　习坎【句】有孚【句】维心亨【句】行有尚【坎归藏作荦刘瓛作欿郭氏举正习上有坎字误】
　　传习坎重险也水流而不盈行险而不失其信维心亨乃以刚中也行有尚徃有功也天险不可升也地险山川丘陵也王公设险以守其国险之时用大矣哉大象水洊至习坎君子以常德行习教事説卦水火不相射雨以润之劳乎坎坎者水也正北方之卦也劳卦也万物之所归也故曰劳乎坎润万物者莫润乎水坎陷也坎为豕坎为耳坎再索而得男故谓之中男坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曵其于舆也为多为通为月为盗其于木也为坚多心序卦物不可以终过故受之以坎坎者陷也杂卦离上而坎下也
　　坎与离对待水火日月天地之大用故上下经皆以终篇阳陷隂中故名为坎陷则不测故为德险质为水两坎重险故曰习习者更歴也习即水之流而有常也有常即其信惟水润下其性然也其所以有常者中实也二五刚中也如人之行事以心为主心实而无伪诚也诚则感而通险而不困故亨心亨则行亦亨矣故行有尚水性惟行乃成济物之功人之处坎惟行乃能济事之急有尚犹言尚徃故传曰徃有功

　　初六【句】习坎【句】入于坎窞【句】凶
　　传习坎入坎失道凶也
　　当重险之时而以阴柔处下祸深而不知避入于坎之窞者也非习坎之道故凶窞者坎之在下者也谓初

　　九二【句】坎有险【句】求小得
　　传求小得未出中也
　　小对大而言济险者贵刚中九二以刚中而处柔在习坎之下体是尚有险也所求者小有得而已未能遽出乎险如九五之平也

　　六三【句】来之坎坎【句】险且枕【句】入于坎窞【句】勿用【险郑元向秀俱作检郑曰木在首曰枕在手曰检】
　　传来之坎坎终无功也
　　下坎方终而上坎又来故曰来之坎坎六三质本柔暗又在偏危之地无孚心之亨是处重险之中而且以为安枕无忧也入险日深而已不能成济之功者故勿用

　　六四【句】樽酒【句】簋贰【句】用缶【句】纳约自牖终无咎【牖陆作诱误】
　　传樽酒簋贰刚柔际也
　　礼天子大臣出会诸侯主国樽棜簋副何氏楷云贰副也谓樽酒而副以簋是也缶瓦器皆至约之仪约简俭也牖牖下室西南隅诗所谓宗室牖下者也纳此于牖以将诚意神其格之矣六四柔正承五近君当坎险之中资以出坎刚柔相比情切至故其象如此而终得无咎也

　　九五【句】坎不盈【句】祗既平【句】无咎
　　传坎不盈中未大也
　　彖传曰水流而不盈行险而不失其信维心亨乃以刚中也二五皆不陷于坎而五尤中正居尊为卦之主故不盈之义惟此当之祗之为言适也不盈则适至于平不自侈大自无壅遏之患此君子存心至实而亨者也何咎之有

　　上六【句】繋用徽纆【句】寘于丛棘【句】三岁不得【句】凶【寘刘瓛作示云众议于九棘之下】
　　传上六失道凶三岁也
　　徽纆黑索也巽为绳上爻变巽之象丛棘以棘围墙也坎为丛棘本象周官司圜收教罢民能改者上罪三年而舍其不能改而出圜土者移上六以隂柔而居险极是失中道而终于坎者坎为狱三岁为改舍之期其舍与不舍以三岁为断凶已久矣
　　
　　离【句】利贞亨【句】畜牝牛【句】吉
　　传离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也大象明两作离大人以继明照于四方説卦作结绳而为网罟以佃以渔葢取诸离説卦水火不相射日以晅之离也者明也万物皆相见南方之卦也圣人南面而听天下向明而治葢取诸此也燥万物者莫暵乎火离丽也离为雉离为目离再索而得女故谓之中女离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为龟其于木也为科上槁序卦陷必有丽故受之以离离者丽也杂卦见坎
　　离与坎对待自然之象隂丽阳中离离然明也为日为火光明之象凡象之明者偏则蔽中正则通故利贞以卦体观之二五两爻皆中而二尤中正如日之中天而光无不通亨之实也离坤道坤牝马离牝牛二五其体也故有畜牝牛之象柔中而至顺故吉

　　初九【句】履错然【句】敬之【句】无咎
　　传履错之敬以辟咎也
　　阴方厯阳初九承之则阳亦厯阴火性炎上而刚明在下阴阳相厯如履之交错者然夫履之错咎之归也然敬以直内则义足以方外而错者定矣定则行克由礼斩无咎之道

　　六二【句】黄离【句】元吉
　　传黄离元吉得中道也
　　坤五曰黄裳元吉文言曰黄中通理离自坤来而六二尤为中正故其爻象似之黄中色黄离言中之丽也即柔丽乎中正也明体柔顺而中正则不失于苛察者亦不失于偏蔽牝牛之吉在焉故元吉

　　九三【句】日昃之离【句】不鼓缶而歌【句】则大耋之嗟【句】凶【鼓郑作击耋京房作绖蜀本作咥又郑本无凶字】
　　传日昃之离何可久也
　　离惟六二中正过此而九三则日之昃矣当前明将尽后明方继之时过刚不中昏瞀乱喜戚不常鼓缶而歌既忘其时之有尽大耋之嗟又昧乎命之在天不可久存凶之道也
　　梁氏寅曰三居下离之终乃日昃之时也夫持满定倾非中正之君子不能三处日之夕而过刚不中其志荒矣故不鼓缶而歌则大耋之嗟其歌也乐之失常也其嗟也哀之失常也哀乐失常能无凶乎君子值此之时则思患之心与乐天之诚并行而不悖是故不暇于歌矣而亦何至于嗟乎

　　九四【句】如其来如【句】焚如【句】死如【句】弃如
　　传突如其来如无所容也
　　火性焦燥歘忽九四不中不正上逼五而君怒下凌三而党絶前火既在下后火又复来祸起不测无所容于其中弗戢自焚势所必至殄絶生机理所必至终成灰烬事所必至刚烈之际有如是者其凶可知章氏潢曰明之于人犹火之于木火宿于木而能焚木明本于人而能害人顾用之何如耳九四不中不正刚气躁暴其害如此

　　六五【句】出涕沱若【句】戚嗟若吉【戚子夏传作嘁】
　　传六五之吉离王公也
　　位尊得中前明已息后明正起感已徃之不追忧来者之未继至于出涕沱若而戚且嗟若则悔悟深切以处尊位扶衰振靡不难也故吉离火烦忧六五柔中继明之主力救前蔽其象如此所谓忧以天下者人君之所有事也故传曰离王公言其能丽尊位也蔡氏渊曰坎离之用在中二五皆卦之中也坎五当位而二不当位五为胜离二当位而五不当位故二为胜

