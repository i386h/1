<!-- { "loadSidebar": true } -->
　　程子曰上六女归之终而无应女归之无终者也妇者夫所以承先祖奉祭祀不能奉祭祀则不可以为妇矣筐篚之实妇职所供也古者房中之爼菹之类后夫人职之诸侯之祭亲割牲卿大夫士皆然割取血以祭礼云血祭盛气也女当承事筐篚而无实无实则无以祭谓不能奉祭祀也夫妇共承宗庙妇不能奉祭祀乃夫不能承祭祀也故刲羊而无血亦无以祭也谓不可以承祭祀也妇不能奉祭祀则当离絶矣是夫妇之无终者也何所往而利哉此传相承而下正得圣传専释承筐无实之旨朱子本义未协
　　
　　丰【句】亨【句】王假之【句】勿忧【句】宜日中
　　传丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎大象雷电皆至丰君子以折狱致刑序卦得其所归者必大故受之以丰丰者大也杂卦丰多故也
　　丰旅之覆推离明震动天地功用之大者明而动则百昌时遂百为交作百物俱备嘉之会也故亨假大也传曰尚大言方大也勿忧忧也方丰大之时即为消落之渐能勿忧乎然日中者忧其昃惟常守其中则持盈保泰而丰者不至于啬矣何也丰多故非明不足以照之物丰则明易蔽也惟中则物不足以蔽之六五由艮内而为外震得中居尊为丰之主与离二同徳相应皆中虚而不自满也明也丰之主故称王应离即宜日中爻辞来章之吉正发此旨
　　胡氏炳文曰丰之大有亨道焉大则必通也亦有忧道焉大则可忧也不必过于忧如日之中斯可矣泰晋夬家人升皆曰勿恤此曰勿忧皆极盛之时常人所不忧而圣人所深忧其辞曰勿忧深切之辞非谓无忧也

　　初九【句】遇其配主【句】虽旬无咎【句】往有尚
　　传虽旬无咎过旬灾也【配郑作妃旬荀作均刘作钧俱古通字】
　　彖曰宜日中离日也六二离之主而隂与阳配初九六二一阳一隂故曰配主相比故曰遇旬十日也十日之内犹然日中离明下照故无咎然时不可失也日中几何往则速遇故有尚言尚往也传曰过旬灾见日中之为宜也
　　先儒俱以四为配主然两阳非配亦非丰主又与宜日中之义不合不知离中为日之主也
　　来氏知徳曰因宜日中爻辞皆以日言文王象丰以一日象之故曰勿忧宜日中周公象丰以十日象之以一月论已一旬也正丰之时也

　　六二【句】丰其蔀【句】日中见斗【句】往得疑疾【句】有孚发若【句】吉【蔀郑元薛仁贵本作菩斗孟喜本作主】
　　传有孚发若信以发志也
　　离日也日以虚而明以实而蔽又火日内暗而蔀者日积之数汉书律厯志七十六歳为蔀首又蔀日二万七千七百五十九蔀丰则交食日食甚则斗昼见又蔀鄣也丰二离体上有重刚既实而多蔽又质隂而无光故有此象往进也谓比三四蔽之者也故疑孚合也谓应五虚相照也二有中徳与五相信去其所蔽则志共见矣故曰发若
　　蔀鄣也蔽也鄣蔽之至则日中而斗见本爻离中而两刚相比不得骤与六五相应故有疑象疑者以重刚之蔽也先儒俱以上应六五为柔暗之君故疑非也六五本有来章之庆何谓柔暗蔀当作虚活字或以为草名皆别义如郑元薛仁贵本作菩注云小席广雅云蔀鱼荠也俱与象义无涉且作实字则后所称蔀其家者难通也

　　九三【句】丰其沛【句】日中见沬【句】折其右肱【句】无咎【沛一作斾子夏传作芾沬汉书及字林子夏传郑元马融本俱作昧肱姚信本作股】
　　传丰其沛不可大事也折其右肱终不可用也
　　沛当作斾王弼以为幡幔者是也蔀如步鄣之蔽斾则幄幔之施更切近矣沬斗杓后星最小难见日中见沬如日食之更甚而小星皆见也服防谓日中而昏者是也离体隂阳切近无光故有此象卦例上右下左三为离上爻折半则折其右肱矣居下卦之上当丰大之时任大事者也然日中而昏不明之甚岂所以为丰哉偏暗无为故传曰不可大事盖昏而不明其体已亏何所用之如人之运动惟在右肱而伤折其半终不可以任事也无咎云者言无所归咎也

　　九四【句】丰其蔀【句】日中见斗【句】遇其夷主【句】吉
　　传丰其蔀位不当也日中见斗幽不明也遇其夷主吉行也
　　离为日本爻与日不相对照不能受光故丰蔀见斗与六二同传曰位不当谓阳处偏僻亦不当日故幽而不明但六五柔中为丰之主九四承之则刚柔相遇亦相资也故吉夷正也大也善也诗曰降福孔夷不尽训平也六五居尊故曰夷主六二离为下卦之主故曰配主先儒以初为夷主不知四有近君之义六五有居尊得中之庆也且主而又曰等夷亦不成文义于彖辞宜日中之义亦全无关照又传曰行也是行而遇五也若遇初则反而退矣岂可谓之行

　　六五【句】来章【句】有庆誉【句】吉
　　传六五之吉有庆也
　　此所谓宜日中照天下者也两虚相含离明照耀正丰而得中者无盈昃之虑也六五柔中居尊下有离中文明之徳为之应则章之来也方未有已而豫大之庆美盛之誉其所自有此丰之最善而无忧者故吉

　　上六【句】丰其屋【句】蔀其家【句】闚其户【句】阒其无人【句】三歳不觌【句】凶【丰説文作豊闚姚信本作窥阒孟喜本作窒】
　　传丰其屋天际翔也闚其户阒其无人自藏也
　　宜日中宜照天下而此则位处丰极在于天上不富天下而仅有其家者也丰其屋丰之极也蔀其家以自蔽也两隂居中幽隐在内故窥其户而阒寂无人蔽之深也三歳不觌蔽之久也去日已逺不明之甚盈且昃也故凶
　　
　　旅【句】小亨【句】旅贞吉
　　传旅小亨柔得中乎外而顺乎刚止而丽乎明是以小亨旅贞吉也旅之时义大矣哉大象山上有火旅君子以明慎用刑而不留狱序卦穷大者必失其居故受之以旅杂卦亲寡旅也
　　旅丰之覆推离外而艮内离柔而艮刚家在外而止之若寄寓然丰内之离为旅之外卦而六五得中惟中故顺而两刚比近彼此相资又艮止离明而柔丽乎其中亨道也是所以亨者柔中为之也阳大隂小故曰小亨以徳言之则止者不穷于所往明者不昧于所止皆正道也故曰旅贞吉不然行不知止必穷于行止而不明必失其所是亨虽小而义则大矣故曰道不可须臾离造次顚沛必于是也
　　胡氏炳文曰在旅而亨亨之小者也然事有小大道无不在大亨固利于贞不可以亨之小而失其贞也正道果可须臾离哉

　　初六【句】旅琐琐【句】斯【句】其所取灾【斯郭京作防据王本改之者失古文意】传旅琐琐志穷灾也
　　琐琐鄙细貌斯贱役其所取灾犹言自辱也本爻隂柔不中处于最下观其行止之鄙细是斯役之为也以此处旅失路谁悲人以为行之穷也而实其志之穷也李斯见鼠而叹以为安可如鼠顾其自处何如而不知其志之早失终如鼠也其所取灾辨之可不早乎
　　王氏应麟曰旅初六斯其所取灾王辅嗣注云为斯贱之役唐郭京谓斯合作防愚按后汉左雄传职斯禄薄注云斯贱也不必改防

　　六二【句】旅即次【句】怀其资【句】得童仆【句】贞【九家易李鼎祚本童作僮通字】
　　传得童仆贞终无尤也
　　次旅舍之所卽就也资与赍同聘礼所谓几月之赍是也旅次所恃者资资之所恃者童仆倘其不贞则挟资而走或耗败不赀旅次其能安乎六二柔顺中正在艮之中则已止矣故为次隂爻为矣利故怀资艮为少男而得其中以临下故为童仆贞虽无六五之誉已逺初六之灾矣九三九四丧童得资均不如者知柔中之善处旅也

　　九三【句】旅焚其次【句】丧其童仆【句】贞厉
　　传旅焚其次亦以伤矣以旅与下其义丧也
　　旅小亨惟柔得之九三刚而不中是不能安于旅者旅以外为家而上逼离火则焚次之象以止下者为童仆而相隔重隂则丧失之义以刚居危当旅之界故虽贞亦厉
　　丘氏富曰九三爻辞全与二反二即次而三焚二得童仆而三丧二之贞无尤而三之贞则厉者二柔顺得中三过刚不中也过刚岂处旅之道哉

　　九四【句】旅于处【句】得其资斧我心不快【资子夏传及众家并作齐葢赍字之讹】
　　传旅于处未得位也得其资斧心未快也
　　处诗曰于时处处是也四多惧而以刚乘刚非可处之地也非可处之地而处焉是旅而处者也失其所矣非所以安身也虽上近六五下应初六而得其资斧心终未快身未安故心未安也资财货斧器用六五有美在中资也有资则必有斧
　　
　　六五【句】射雉一矢亡【句】终以誉命
　　传终以誉命上逮也
　　人君无旅而五居尊位亦未可以等常视也火地之晋也曰康侯火山之旅也其诸应得国之亡人乎如公子重耳之在外十九年终反国而受天子之命是也若夫少康之居有仍宣王之依周召光武之在南阳未尝非旅也一举而光旧物亦未尝不与爻辞合也要之艮手离弓射象也离又文明则雉之象矣中虚亡矢之象誉美名命词诰皆文事离之光也六五柔中而居尊位当旅之时有事戎行然一举而可得也一矢亡言亡一矢而获之贾谊称无亡矢遗镞之患言不战也此曰一矢亡则一战而克也终以誉命则以文告终也传曰上逮云者本卦与丰覆推离本丰之下卦今离为上卦则自二而居五是上及也程传曰射雉谓取则于文明之道而必合如射雉一矢而亡之无不中则终能致誉命也朱子语类曰亡字如秦无亡矢遗镞之亡不是如伊川之説然程子以亡属雉固觉未合而以亡一矢若因雉而失之亦非文意不知一矢亡言仅需一矢也

　　上九【句】鸟焚其巢【句】旅人先笑后号咷【句】丧牛于易【句】凶
　　传以旅在上其义焚也丧牛于易终莫之闻也
　　离为火火炎上上九刚处旅之极又为科上槁故有鸟焚其巢之象笑刚上自以为得意快志也后号咷遇灾而悲也易埸通牛离象变震为大涂又变小过故有此象如处牧地而不自保致其所有者而失之凶可知矣前传曰以旅与下此传曰以旅在上义正相对下谓初与则九三之过刚自是不察其情之暌若弃所有而与之者然上即本爻故曰在以上之过髙自喜不知其祸之至若适当有此者至丧牛于易则又知其终莫之救亦莫之悔矣
　　先儒専以丧牛于易为致凶之道上下文义隔絶然此爻旅之极过髙自任罹灾而终不知救者也传曰终莫之闻犹言人莫以告告亦不能听也
　　
　　防【句】小亨【句】利有攸往【句】利见大人
　　传重防以申命刚防乎中正而志行柔皆顺乎刚是以小亨利有攸往利见大人大象随风防君子以申命行事系辞防徳之制也防称而隐防以行权説卦雷风相薄风以散之齐乎防防东南也齐也者言万物之洁齐也桡万物者莫疾乎风防入也防为鸡防为股防一索而得女故谓之长女防为木为风为长女为绳直为工为白为长为髙为进退为不果为臭其于人也为寡发为广颡为多白眼为近利市三倍其究为躁卦序卦旅而无所容故受之以防防者入也杂卦见兊
