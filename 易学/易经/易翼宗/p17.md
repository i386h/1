<!-- { "loadSidebar": true } -->
　　传莫益之偏辞也或击之自外来也繋辞子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　以阳刚而居益之极极则益尽而不可复益矣不但莫益之也且或将击之矣所以然者益之为道日进无疆与时偕行而上九器盈不可复益已失其道是其心之不恒取败之道也故凶
　　
　　夬【句】扬于王庭【句】孚号有厉【句】告自邑【句】不利即戎【句】利有攸往
　　传夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也大象泽上于天夬君子以施禄及下居徳则忌繋辞上古结绳而治后世圣人易之以书契百官以治万民以察盖取诸夬序卦益而不已必决故受之以夬夬者决也杂卦夬决也刚决柔也君子道长小人道消也
　　五阳一隂与姤覆推当刚长之时而一柔掩于其上势在必决者也故名夬上切近五而乘之以柔声其罪而去之可也故曰扬于王庭五刚相连是众孚而羣号也亦共危之也而相示以为不可忽孚号之心也故传曰其危乃光是以先治其内而后可以攘外邑近邑也告谋议周详训饬愼宻也隂敢自肆而骤以武勇胜之彼将大逞其技以为乱所伤者必多矣故不利即戎而惟是羣阳以渐而进则众正满朝隂邪自消矣卦之为徳内健外説即为去恶之道也先儒孚号断句有厉又句是孚号而有厉矣非也有厉即孚号之心也传所谓其危乃光也
　　胡氏炳文曰以五阳去一隂而彖为警戒危惧之辞不一葢必扬于王庭使小人之罪明以至诚呼号其众使君子之类合不可以小人之衰而遂其肆也有危道焉不可以君子之盛而事威武也有自治之道焉复利往往而为临为泰为夬也夬利往往而为干也葢隂之势虽防蔓或可滋穷而为敌君子固无时不戒惧尤不可于小人道衰之时忘戒惧也

　　初九【句】壮于前趾【句】往不胜【句】为咎【趾荀氏作止】
　　传不胜而往咎也
　　当夬之初任壮而动非孚号有厉之心也前趾谓初体刚而动故壮壮于前趾则竟往矣往必不胜不胜则小人得志而君子之势失其过不可补矣故为咎苏氏轼曰大壮之长则为夬故夬之初九与大壮之初九无异
　　朱子语类曰壮于前趾与大壮初爻同此卦大率似大壮只争一画

　　九二【句】惕【句】号【句】莫夜有戎勿恤【惕苟爽翟元俱作锡谬】
　　传有戎勿恤得中道也
　　惕内敬号外诫彖所谓孚号有厉者也九二刚而得中夬之善道故与彖辞同莫夜有戎隂警也恤忧也勿忧素备无虞也此则彖所谓其危乃光者矣张子曰警惧申号能孚号而有厉也以必胜之刚决至危之柔能自危厉虽有戎何恤

　　九三【句】壮于頄【句】有凶【句】君子夬夬【句】独行遇雨若濡有愠【句】无咎【頄郑元作防云夹面也蜀才作讐字声之误明张氏晋王本作尻后人谬改】传君子夬夬终无咎也
　　九三当刚胜之时居偏危之地恐其过也而上六正应隂阳相合疑于汚也故分别言之以尽其情以善其道頄音逵颧也壮于頄犹言发怒见于词色者也众刚同欲决隂而上六正应反若引以为援能无怒乎怒则过矣非决而和之道凶也君子处此惟有夬之又夬不为六移应与之间虽独有因縁而当之若凂独行遇雨而身已若濡但愠于心而不遽形于色则孚号有厉夬而和者即在是吾志已定小人终去可补过矣故无咎王允之于董卓温峤之于王敦事有类此者
　　辞之分别爻情本自较然而先儒以为差错胡安定移其文曰壮于頄有凶独行遇雨若濡有愠君子夬夬无咎程子移其文曰壮于頄征凶独行遇雨君子夬夬若濡有愠无咎皆不安葢未尝将壮頄有愠分别本爻应爻而深玩之也
　　陆氏希声曰当君子之世而应小人故外有沾汚之累内有愠恨之心然后获无咎者志有存焉

　　九四【句】臀无肤【句】其行次且【句】牵羊【句】悔亡【句】闻言不信【次説文及郑本俱作趑一作且马云助语一作趄李鼎祚作趑趄牵子夏传作掔】
　　传其行次且位不当也闻言不信聪不明也
　　兑上体之下而居后故为臀变坎则防故无肤次且与趑趄同九四当羣刚决柔之际而刚在兊悦之初怀疑不进悔之道也兊为羊牵制也牵制于兊不变为坎可以亡悔不失为夬而兑变坎为耳为闻言其位不中不正则内无所主故为不信干为言告自邑者也九四虽近而闻之而柔靡居心面从而实背之此行所以次且也利有攸往而不能往也此君子中之小人视九三之夬夬者逺矣当夬之时其何恃哉方氏疑本义让羊使前而随其后则羊乃众君子之象而以谓就兑羊之象言之则羊还是九四是矣至谓羊性善触不至羸角不已圣人敎以自牵其羊抑其很性可以亡悔亦壮頄有凶之意则与传所谓位不当者不合闻言不信虽分释而位不当则本爻之大旨也

　　九五【句】苋陆夬夬【句】中行无咎【陆蜀才作睦误】
　　传中行无咎中未光也
　　苋陆二草名朱子语类曰苋陆是两物苋者马齿苋陆者草陆一名商陆者是也二草繁生以喻小人之滋蔓九五切近上六为夬之主故夬之又夬然惧其过也而九五中正故因其廹而怒之深勿以其细而发之易斯扬于王庭孚号有厉之心行之得中故无咎彖传曰其危乃光也本爻传曰中未光谓中之夬夬有轻视上六之志必不过激而后可以无咎也三应六故重夬夬五近六故重中行观传发明可见

　　上六【句】无号【句】终有凶
　　传无号之凶终不可长也
　　夬已尽矣隂至消极可无所用其孚号矣然隂之端倪结于兊体因其柔説而忽之将有破裂而不可收者故凶传曰终不可长文义甚明犹然其危乃光之意也兊説六柔无号矣凶之道也本义谓小人居穷极之时党类已尽无所呼号终必有凶程传谓无用号咷畏惧终必有凶蒋氏悌生谓传义似为小人谋俱未解传意
　　
　　姤【句】女壮【句】勿用取女【姤郑本作遘冯椅云王洙改今文为姤毛西河云杂卦传石经亦作遘张氏明晋王本作媾义同取陆徳明作娶又郭京本无女字俱妄改】
　　传姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉大象天下有风姤后以施命诰四方序卦决必有所遇故受之以姤姤者遇也杂卦姤遇也柔遇刚也
　　一隂五阳夬之覆推不期而会曰遇姤之为遇羣刚之下柔忽然来也柔之初进其几甚防然浸长之势从此而始是隂为之主以此取女未必能贞为其近羣阳而防以入之也防长女亦壮之象幽王之得褒姒髙宗之立昭仪明皇之立贵妃歴代女祸皆不谨始之贻不爽之应
　　冯氏椅曰古文姤作遘遇也亦婚媾也以女遇男为象王洙易改为今文为姤杂卦犹是古文郑本同按今文先于古文改遘误也姤虽今文实则初本

　　初六【句】系于金柅【句】贞吉【句】有攸往见凶【句】羸豕孚蹢躅【柅子夏传作鑈苍颉篇作檷王肃本作柅蜀才本作尼俱误】
　　传系于金柅柔道牵也
　　金柅本义谓所以止车以金为之来氏谓柅者収丝之具金者篗上之孔毛西河谓金柅弱木实如黎而黄未见定义然朱子本程传程传本汉儒旧解义较长仍从之柅以止车而系之则不行可知初六一隂而遇羣阳在方进之时犹可及止也止则不自失其身贞道也故吉不然贪于所遇而有所往则丧其所守女祸滋张必见凶矣如羸豕之初孚而蹢躅跳扰也夫狐媚惑人入宫见疾可丑之态其端已露可不谨哉

　　九二【句】包有鱼【句】无咎【句】不利賔【包荀爽本作肥明晋王本作庖俱非】传包有鱼义不及賔也
　　初姤之主质隂下翔鱼象也九二切近相比所居得中足以制初故曰包有鱼包而有之其义専一不可有二是故初与四应则四固賔也而二以比近相遇物有所主故无与于宾若四起而争之则犯义矣其何利哉
　　李氏开曰剥之贯鱼姤之包有鱼皆能制隂者也胡氏炳文曰包如包苴之包容之于内而制之使不得逸于外也

　　九三【句】臀无肤【句】其行次且【句】厉【句】无大咎
　　传其行次且行未牵也
　　三在下体之上亦臀也姤三即夬四故辞略同而彼以位言此以势言贪初柔之遇而二间之次且欲进至于危厉刚动之故也然刚居下体不牵连于四不应于初终不犯体仍无大咎则又其位之善于夬四者矣

　　九四【句】包无鱼【句】起凶
　　传无鱼之凶逺民也
　　四与初为正应当遇者也而已遇于二矣是初隂本已所当有之物而不为己有则其居于四也仅拥虚位而于正应也亦抱虚名论隂阳之义则如夫之不能有其妇论上下尊卑之分则如君之不能有其民其事已出常情之外其变必在萧墙之内凶虽未见然由此而起矣隂阳之祸非一朝一夕之故也或曰鱼之无非四之罪然四之所以遇此者槩可知也且四终不能忘情于初也欲无凶得乎

　　九五【句】以杞包【句】含章【句】有陨自天【以子夏传作作郭京作似包子夏传作匏俱谬】
　　传九五含章中正也有陨自天志不舍命也
　　阳刚居尊得中而正制姤之主又于初隂不比不应其下视之如杞之髙而下以包絶不相与者然而变而为杂有文明之象故曰含章以至尊之位中正之徳不迩不殖天徳内蕴则制隂之任在已所谓勿用取女者天运可自我回也至姤转为复虽曰天命岂非人事哉传曰志不舍命亦于其中正而知之也

　　上九【句】姤其角【句】吝【句】无咎
　　传姤其角上穷吝也
　　姤者一隂之生也九二而外诸阳之所忌无取乎遇也九三为二所间不相遇也故厉而无咎上九则其去初隂为益逺矣尚何咎哉但感遇者又忌其穷九以刚居上坚不可移物之角象之是终不求遇者亦终无所遇矣人至于无所遇遗世违众行何之乎吝矣
　　徐氏几曰上九处姤之穷与初无遇虽吝亦无咎隂不必遇也
　　
　　萃【句】亨【句】王假有庙【句】利见大人【句】亨【句】利贞【句】用大牲吉【句】利有攸往【项氏安世曰卦名下元无亨字独王肃有王弼遂用其説孔子彖辞初不及此字按马郑注虞本俱无此字】
　　传萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣大象泽上于地萃君子以除戎器戒不虞序卦物相遇而后聚故受之以萃萃者聚也杂卦萃聚而升不来也
