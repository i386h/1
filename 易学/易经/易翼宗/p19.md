<!-- { "loadSidebar": true } -->
　　传防乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也大象木上有水井君子以劳民劝相繋辞井徳之地也井居其所而迁井以辨义序卦困于上者必反乎下故受之以井杂卦井通而困相遇也
　　困之覆推兑反为防而来坎下坎往而居防上是防下入而水上行有井象焉卦之所以名也夫古之耕田而食者皆凿井而饮是以八家为井四井为邑皆养道也然雨公之奉不皆世及邑可改也而乡田同井则仍不改其间之凿井而饮者无所丧也亦无所得葢有定分矣二五两爻上下反易而刚中不易君子之不失其守似之夫分定者用亦不穷是以往来者皆井其井而资之以不匮由五之井洌至六之井収勿幕有孚是矣则井养之成矣若几至于泉而井亦未可繘则功有不到终至于羸其瓶是失其所养归于自弃又不仅井泥井谷而已凶之道也养之为道岂可苟焉已哉
　　不从凿井而饮井四为邑观之则井邑之改不改及无得无丧与爻辞之旧井无禽大象之劳民劝相皆悬宕无着先儒亦多忽过

　　初六【句】井泥不食【句】旧井无禽
　　传井泥不食下也旧井无禽时舎也
　　泥污塞也水泉不通也不食不可食也井曷为乎泥也旧井也废弃之地也古者田赋出车搜苖狝狩必获禽马井废则田废故无禽也是田赋所不到故泥也所以然者何也爻在本卦之下不能上行者也

　　九二【句】井谷【句】射鲋【句】瓮敝漏【射荀作耶讹瓮説文作罋郑作瓦】传井谷射鲋无与也
　　谷窍也井有谷则出于泥矣然非八家所往来也惟射鲋而已鲋鱼之小者庄子所谓周视辙中有鲋鱼者也今谿壑之间有小鱼往来若织者即射鲋矣其水甚浅虽异于泥然欲汲而不可得也瓮更敝且漏矣欲汲而无其具也九二虽刚中而尚在井下与五之寒泉不应汲引之所不及故传曰无与

　　九三【句】井渫不食【句】为我心恻【句】可用汲【句】王明【句】并受其福
　　传井渫不食行恻也求王明受福也
　　九三承坎离乎谷矣故渫洁可食此而不食则行者惜之上坎下防水木相接之际正汲象也故可用汲国家之汲引人才视此矣上方虚己以接下王之明也下亦实以承上臣之愿也亦社稷之福也九三六四相须之理也
　　蔡氏清曰为我心恻我指旁人所谓行恻也非指九三自恻也可用汲带连王明并受其福皆恻之之辞也

　　六四【句】井甃【句】无咎
　　传井甃无咎修井也
　　四居三五之间下有渫井上有洌泉无以蓄之则渫者谷且泥矣不能成洌泉之功故修之而不使汨于泥不致泄于谷泉之洌者赖之矣惟无应与故不言汲然不害其为自修之道也故无咎
　　来氏知徳曰六四隂柔得正近九五之君葢修治其井以潴蓄九五之寒泉者也占者能修治臣下之职则可以因君而成济物之功斯无咎矣

　　九五【句】井洌【句】寒泉【句】食
　　传寒泉之食以中正也
　　洌清也井之色寒泉泉寒而甘美也井之味食饮也九五阳刚而中正正坎之中满故其色清洌其味甘寒其质则泉也稼穑作甘皆赖乎此此同井者所共食也内养充裕足以济物者也

　　上六【句】井收勿幕【句】有孚【句】元吉【收荀作甃误勿于宝作罔】
　　传元吉在上大成也
　　收取也幕揜葢也井以上出为功水以流通为利彖曰防乎水而上水井至于上则井成矣收而勿幕取之无禁也彖所谓往来井井也孚信也六比于五实有泉源如期而至犹潮汐之言信潮也彖所谓养而不穷者也如此而后完井之量故辞曰元吉传曰大成
　　李氏过曰初井泥二井谷皆废井也三井渫则渫初之泥四井甃则甃二之谷既渫且甃井道全矣故五井洌而寒泉上井収而勿幕功始及物而井道大成矣
　　
　　革【句】已日乃孚【句】元【句】亨【句】利【句】贞【句】悔亡
　　传革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉大象泽中有火革君子以治歴明时序卦井道不可以不革故受之以革杂卦革去故也
　　四阳二隂鼎之覆推暌之同体泽火有相灭之质兑离有异配之志革之所以名也己巳然也天下事害不什不变法必见其害之已然然后人信之而不疑十干甲首也庚更也是故蛊方有事则曰先甲三日后甲三日而传曰终则有始防以申命则曰先庚三日后庚三日而传曰无初有终此当改革之日如日自甲而已当庚之际故曰已日乃孚而传曰革而信之也数以五而一变至已则革之时矣举当其时离明兑説二五中正而应孚可知矣此大善亨通而利且贞之道也革无不当悔之所以亡也以革之理言则天地四时其大者也以革之事言则汤武革命其大者也传故特表之
　　李氏简曰已日者已可革之时也先时而革则人疑而罔孚故已日乃孚　何氏楷曰已日即六二所谓已日也乃孚即九三九四九五所谓有孚也悔亡即九四所谓悔亡也所以云已日者变革天下之事不当轻遽乃能孚信于人乃难辞也下三爻方欲革故而为新故有谨重而不轻革之意上三爻则故者已革而为新矣九四当上下卦之交正改命之时故悔亡独于九四见之即彖卦所谓革而当其悔乃亾也

　　初九【句】巩用黄牛之革
　　传巩用黄牛不可以有为也
　　革不可以轻试也当其初尚非可革之时坚其所守慎而不发可也黄牛之革物之坚者借象也九之刚正似之离为牛色黄故曰黄牛毛西河谓兽有皮而改去其毛因以名革按此则书称希革毛毨为革字之通义黄牛之革当对虎变豹变看
　　刘氏牧曰下非可革之位初非可革之时要在固守中顺之道而不敢有革也
　　龚氏焕曰易言黄牛之革者二遯之六二居中有应欲遯而不可遯者也革之初九在下无应当革而不可革者也

　　六二【句】已日乃革之【句】征吉【句】无咎
　　传已日革之行有嘉也
　　彖曰已日乃孚则已日固当革之矣六二中正有庆文明为体有革之才草之徳而主之者五也与为正应又以柔顺当之则不敢自専固其分也然刚正之主在上乘已日之有孚时乎时乎不可失也由是出而从君拨乱世而反之正有相得益彰之美吉可知矣何咎之有传曰行有嘉征吉之谓也不征则失革之时矣此二五之分也

　　九三【句】征凶【句】贞厉【句】革言三就【句】有孚
　　传革言三就又何之矣
　　刚而不中居革之介自用自専非喜事则径情也革太骤而害随之故征凶三危地也实危道也九四九五之所不与也苐有应于上兊口相孚革有成言至于三焉因以通五庶几乎无妄尔传曰又何之言不以疾征而致凶也言有孚而已匪征也非已日之孚也先儒谓此亦有孚而可革非也革必四五而后可也观四之有孚改命可见

　　九四【句】悔亡有孚【句】改命吉
　　传改命之吉信志也
　　水火既已相接则革之事行矣命令也如汤武之作誓作诰也九四刚而能下又近乎五当革之际方将创制显庸与天下一变为新不得不革之时也而革之为事出于非常疑有悔矣然以义制事即事以义起是革而当其悔乃亡也故曰悔亡是其革非私也是其命非美言小数也作新斯民天下信之故曰有孚悔亡而有孚然后可以改命也不然非有公天下之志而遽然改命四岂无惭徳乎传曰信志从悔亡有孚而知之也以四之能承五也

　　九五【句】大人虎变【句】未占有孚
　　传大人虎变其文炳也
　　九五阳刚中正而居尊位为革命之主中天下定四海礼乐法度焕然一新本义所谓自新新民之极顺天应人之时是也彖曰已日乃革之传曰革而信之五之与二刚柔相应孚之至者可以不言而信也故曰未占有孚见之者曰帝王自有真也闻之者曰天下自此太平矣其亦未占有孚之谓乎
　　九五得干之一体有利见大人之象而兊为卦体位在西方其宿称虎故不曰龙而曰虎干徳健举故曰飞革道武成故曰变虎之变也莫如秋兊正秋也鸟兽毛毨光洁鲜明而虎可知矣传称其文威徳寓焉其次于圣作而物睹者乎

　　上六【句】君子豹变【句】小人革面【句】征凶【句】居贞吉传君子豹变其文蔚也小人革面顺以从君也
　　上六柔顺在外当革之既成内有刚正之主俯而从之方宣力而効忠亦敷文而演武依日月之光见名声之烂葢辅大人以成其革者故称君子亦勷文治以光其革者故曰豹变豹虎类也而虎则兽之王也当虎变之时君子固豹变而兴矣其在小人睹作新之化亦相视而喜向之面从者至是且革面矣是天下所归往也革成而复他往则自外于大人之世矣故凶惟居贞得柔顺之正亦从君之道故吉
　　龚氏焕文曰九三与上六皆曰征凶而有贞厉贞吉之殊者三之征凶戒其不可妄动也上之征凶谓事之已革者不可复变也三当革而未革故守贞则厉上已革而当守故居贞则吉三革道未成上革道已成故也
　　
　　鼎【句】元吉【句】亨【毛西河曰程传以吉字作羡文本义作衍文皆无据而元吴澄本明季本本竞从而删之何其妄也】
　　传鼎象也以木防火亨餁也圣人亨以享上帝而大亨以养圣贤防而耳目聪明柔进而上行得中而应乎刚是以元亨大象木上有火鼎君子以正位凝命序卦革物者莫若鼎故受之以鼎杂卦鼎取新也
　　革之覆推革内之离往外六二上行而居五革外之兊来内为防九二之刚与六五应而皆有中徳防顺离明两相为用是元善且吉而亨通之理也又水风为井而火风为鼎取象甚类其义亦皆言养也然井养者民而鼎养者贵其用又有大焉者传故以享帝养贤实之并及两体而着其徳之实焉

　　初六【句】鼎颠趾【句】利出否【句】得妾【句】以其子【句】无咎传鼎颠趾未悖也利出否以从贵也
　　颠倒也趾下也初在鼎下六动为用故曰颠趾鼎自革来初当革故鼎新之始而二为鼎实初虚而就实亦去故取新之象故利出否否宿秽也凡有事于鼎者初必洗鼎亦其事也上离下防皆女而六五位尊初六位卑以六五而视初六则初固妾矣以其子以其能生子也九二者六五之正应而初六承之隂阳相与有生育之理焉妾能生子则母以子贵不害其为阳也故无咎
　　以其子与利出否对其义亦同出否传曰以从贵也而得妾以其子不复释者亦以其从贵也以初六九二有生新之理也先儒俱谓以其子为应四尚未知谁之为妾谁之为贵也

　　九二【句】鼎有实【句】我仇【句】有疾不我能即【句】吉
　　传鼎有实慎所之也我仇有疾终无尤也
　　阳实隂虚九二居鼎之中则鼎之实矣有能有其实也诗曰防且有是也中也鼎之主也仇匹也谓六五也诗曰公侯好仇又君子好逑传曰逑与仇同则不必其为怨耦也六五者九二之正应是固其匹矣而下乘初六若有嫉妬之象焉而九二得中六五正应不昵于初莫得而疾之故曰不我能即并妻匹嫡之祸所由逺也故吉先儒皆以仇为怨耦故谓初为仇而所谓疾与不能即者皆空泛无着且不知二之守正者何在也传之所谓终无尤者亦不知其何故也胡氏炳文曰鼎诸爻与井相似井以阳刚为泉鼎以阳刚为实井二无应故其功终不上行鼎二有应而能以刚中自守故吉

