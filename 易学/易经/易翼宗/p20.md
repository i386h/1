<!-- { "loadSidebar": true } -->
　　九三【句】鼎耳革【句】其行塞【句】雉膏不食【句】方雨亏【句】悔【句】终吉
　　传鼎耳革失其义也
　　三当木火相接之际鼎革互换之位以九居之过刚失中如鼎之方中而耳忽革又无应与上下不属举莫能胜故其行塞六二离明鼎中之腴也而隔四不遇离为雉六柔为膏故曰雉膏不食夫雉膏之美鼎所自有也而以耳革行塞失之是自有而自失之也悔矣然离明在上而光不到亏也至防变为坎则雨矣坎以承离有水火相济之理鼎之用也始虽有悔而终则吉葢所以救耳革之失也
　　亏失也传所谓失其义也方雨亏言亏在方雨之际也离不照也防变为坎则亏者满矣言其失之可救也故申断之曰悔终吉先儒以方雨亏悔为句来氏知徳以方雨为句亏悔又句俱未协
　　胡氏炳文曰井鼎九三皆居下而未为时用井三如清洁之泉而不见食鼎三如鼎中有雉膏而不得以为人食然君子能为可食不能使人必食六五鼎耳三与五不相遇如鼎耳方变革而不可举移故其行不通然五文明之主三上承文明之照以刚正自守五终当求之方且如隂阳和而为雨始虽有不遇之悔终当有相遇之吉井三所谓王明并受其福者亦犹是也

　　六四【句】鼎折足【句】覆公餗【句】其形渥【句】凶【形渥晁氏本作刑剭郑氏本渥亦作剭】
　　传覆公餗信如何也繋辞子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　刚而不中三阳重叠一隂居下不能相承折矣鼎实既满势重而力不能任覆矣四近君故曰公餗当尊而败公自顾赧顔故形渥夫餗之覆四之刚重为之也系辞所谓徳薄位尊知小谋大力小任重是也本传所谓信如何者即所谓不度徳不量力也
　　胡氏炳文曰初未有鼎实故因颠趾而出否四已有鼎实故折足而覆餗
　　形渥旧有作刑剭解者释文云剭重刑京房云刑在頄为剭又周礼司烜氏屋诛谓所杀不于市而以适甸师屋读如其刑剭之剭此于爻义无所证而本文其形渥犹诗渥赭渥丹之类正徳薄位尊知小谋大力小任重者自愧之状传曰信如何亦形容之辞未尝有刑辟之意朱氏震曰其形渥羞赧之象泽流被面沾濡其体也此为得之

　　六五【句】鼎黄耳【句】金【句】利贞
　　传鼎黄耳中以为实也
　　黄耳中五之虚也金贯上之刚也鼎至黄耳而金则实在其中矣九二曰鼎有实本爻之传曰中以为实意正相因利贞云者贞正也即中也六五柔中故利贞五与二应实其所自有也而必及金者上九阳刚之助所以成鼎之功不可相离故也非正其能合乎
　　徐邈曰读扄仪礼设扄鼏郑元注今文扄为陆徳明曰扄鼎扛也又公食大夫礼右人抽扄士虞礼左人抽扄注扄即字西河易注曰仪礼谓之扄周礼谓之鼏攷鼏旧注云与扄同以木贯鼎从冂音同与鼏异正韵亦云鼏与扄同鼏与幂羃同各为音义然六书部有鼏无鼏是扄鼏本二物二义而以为一音者误也至扄之为则无异义然扄无用金玉者或即鼏而不必别为鼏欤以鼎之上观之其象亦若鼏然

　　上九【句】鼎玉【句】大吉【句】无不利
　　传玉在上刚柔节也
　　鼎之为用主于调和若偏刚偏柔如五味之専一则失其节矣上九与六五相比既刚柔之得宜而九居六上又有刚而从柔之道是鼎之成也享上帝而养圣贤之宝器也以观其上葢而饰之以玉者然刚柔协而五味齐用之贵行之利故其占曰大吉无不利
　　程子曰在上为虽居无位之地实当用也与他卦异井亦然
　　易氏袚曰鼎与井其用在五而其功皆在上井至上而后为元吉鼎至上而后为大吉皆所以全养人之利者也

　　易翼宗卷五
<经部,易类,易翼宗>
　　钦定四库全书
　　易翼宗卷六
　　湖北巡抚晏斯盛撰
　　下经
　　
　　震【句】亨【句】震来【句】【句】笑言哑哑【句】震惊百里【句】不丧匕鬯【震归藏作厘荀爽作愬愬毛西河曰吴澄以震来以下八字系初九爻词竟以已意删去季本四同从之何无忌惮至此】
　　传震亨震来恐致福也笑言哑哑后有则也震惊百里惊逺而惧迩也出可以守宗庙社稷以为祭主也大象洊雷震君子以恐惧修省説卦雷风相薄雷以动之帝出乎震万物出乎震震东方也动万物者莫疾乎雷震动也震为雷震为足震一索而得男故谓之长男震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜序卦主器者莫若长子故受之以震震者动也杂卦震起也
　　以八卦言则干交于坤之初以六十四卦言则于艮为覆推阳动于下故名震阳动则嘉故亨震来两震相重震而又震即大象所为洊雷也恐惧貌敬也哑哑赤子之初声又读如戹镇定之至一笑一言有常度也百里侯国之地凡雷之动闻于百里声之所至境内皆震也执匕荐鬯主祭者之事即所谓主器也震为长子而初爻刚正故继体出治临事变而守不失也敬以主之徳足长人矣
　　敬也非也哑哑有则也非放也不丧匕鬯有则之实也不忘所有事也居处恭执事敬其常也不必其震来然临事而惧不疑所行亦并行不悖矣胡氏炳文曰震惊百里以震雷取象不丧匕鬯以长子主器取象

　　初九【句】震来【句】【句】后【句】笑言哑哑【句】吉
　　传震来恐致福也笑言哑哑后有则也
　　此爻成卦之主以故全用彖辞止加一后字以明之而直断其吉言此即彖所谓震来笑言哑哑者然必敬谨之至而后言笑有则者主于中而后哑哑者形于外也

　　六二【句】震来【句】厉【句】亿丧贝跻于九陵【句】勿逐【句】七日得【亿伪古本作噫谬】
　　传震来厉乘刚也
　　震来震之初来也厉危也阳方震动六二廹而乘之危地也亿多也六五象传训大是也丧贝跻于九陵失其所有至于最逺之地也九阳数之极也陵林木丛荟之处震之为也勿逐能自守也以六二之柔顺而中正也敬天之怒无敢驰驱也七日少阳之数刚退而柔安故失者可得也处震之道莫善于敬二虽不如五之无丧有事然亦能自守而有得

　　六三【句】震苏苏【句】震行【句】无眚
　　传震苏苏位不当也
　　六三以柔处下卦之极不中不正故震之一终而遂苏苏然不甚惊惧也与者异矣震行对震来震往而言此爻震之一终如雷声之已行也凡雷之震既已发声则其势愈盛更当自省其身使无一眚不得苏苏然少释其恐惧也

　　九四【句】震遂【句】泥
　　传震遂泥未光也
　　内震已成则遂矣至九四而阳防于上下羣隂之中则泥而不通是失震之所为亨者
　　胡氏炳文曰初与四皆震之所以为震者然震之用在下四溺于隂柔之中故震之亨在初而不在四

　　六五【句】震往来厉【句】亿无丧有事
　　传震往来厉危行也其事在中大无丧也
　　往谓内卦来谓九四六五得震之最中往者已然来者同体逺鉴近察皆为震地葢无时无处不自厉也然震而得中敬以直内中有所主故不丧其所有事五之所事至大也故曰亿无丧有事而传释之曰大无丧也彖所谓不丧匕鬯彖传所谓出可以守宗庙社稷为祭主是也
　　震之往来当在四而四泥矣不若五之光也震之不丧匕鬯当在初也而五则出而守宗庙社稷矣初者震之主爻五者震之正位合初与五观之而彖义始备震来虩虩恐致福即往来厉之心也笑言哑哑后有则即亿无丧有事守宗庙社稷以为祭主之本也虞氏翻曰可以守宗庙社稷为祭主故无丧有事也熊氏良辅曰震往亦厉来亦厉皆以危惧待之故能无丧有事葢不失其所有也此卦辞所谓不丧匕鬯能主器以君天下者与

　　上六【句】震索索【句】视矍矍【句】征凶【句】震不于其躬【句】于其邻【句】无咎【句】婚媾有言
　　传震索索中未得也虽凶无咎畏邻戒也
　　震极矣索索然志气之消沮也故其视矍矍然神貌之闪铄也上六隂柔之至中无所主故也志先乱矣行将何之凶道也然沮丧者固败行而儆戒者可无虞也当震之未及其身方及其邻之时而早图之则修省生于恐惧虽未能致福亦可寡过也故无咎邻比近于身者谓六五六五震往来厉不敢康寜如彼上六当观此而知戒也上六变而成离长男中女有婚媾之象又为噬嗑故有言而连类及之见不可徒震也
　　赵氏光大曰隂处震极故当震之来志气消沮瞻视傍偟惊惧之甚也以是而行其志先乱凶也所以然者不能图之于早也若未及身而方及邻之时豫为图之则无索索矍矍之咎矣
　　
　　艮其背【句】不获其身行其庭不见其人【句】无咎
　　传艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也大象兼山艮君子以思不出其位説卦山泽通气艮以止之成言乎艮艮东北之卦也万物之所成终而所成始也故曰成言乎艮终万物始万物者莫盛乎艮艮止也艮为狗艮为手艮三索而得男故谓之少男艮为山为径路为小石为门阙为果蓏为阍寺为指为狗为鼠为黔喙之属其于木也为坚多节序卦物不可以终动止之故受之以艮艮者止也杂卦艮止也
　　周子曰艮其背背非见也静则止止非为也为不止矣其义也深乎
　　以八卦言则干交于坤之三以六十四卦言则与震相覆推阳止于上阳外隂内各止其所而彼此敌应若有所限者然故名艮一阳二隂卦象如人之背艮文如身之反故曰艮其背凡人见其前不见其后背者人所不见之地也艮其背则身不可得而迹矣身不可得而迹识葢居天下之先矣识居天下之先其行实不处天下之后将迹其行乎当于其庭而行其庭已不见其人矣其行固在众行之先矣是其行也即其止也岂复有人之见哉事物纷纭动矣然各止其所而不乱则亦静也所谓动亦静也此艮之大义也艮为门阙故言庭
　　玩传艮其背一句是主不获其身行其庭不见其人三句相连中着是以二字更明总是静为之主则动亦静不滞于行斯止之极也道理十分圆相先儒以艮其背行其庭平对者皆失之千里蔡氏清曰天有四时冬不用地有四方北不用人有四体背不用一理也葢体立而后用有以行此理若充得尽即是定之以中正仁义而主静陈氏琛曰背者北也人之一心静之所养有浅深则之所中有多寡而于静全无得者一步不可行也二説得之

　　初六【句】艮其趾【句】无咎【句】利永贞【趾荀作止通字】
　　传艮其趾未失正也
　　艮取象于身则初即其趾也凡人之行其趾先动六柔得止之正故曰艮其趾艮其趾则不妄行矣故无咎然趾易动者也六柔贞也即正也必永其贞斯不失艮之初意也不然趾不自禁而能为艮乎

　　六二【句】艮其腓【句】不拯其随【句】其心不快【拯陆作承】
　　传不拯其随未退听也
　　上下敌应五虽同徳而隂必从阳故六二舍五而比三隂阳有相与之象欲止而不能自主者也凡卦从上者进从下者退比三而不从初故传曰未退听取象于身在限之下趾之上则腓也腓足肚也不动者也然随足而动其必然之势不能止也是违心而动也故不快
