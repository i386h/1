<!-- { "loadSidebar": true } -->
　　嗃嗃过严以义胜恩始悔之中且危之而终吉九三之刚明为之也嘻嘻以情失礼义虽洽而终吝近比于柔为之也爻在上下之交故反复言之

　　六四【句】富家大吉
　　传富家大吉顺在位也
　　以柔顺乎刚是亦坤贞之位彖所谓女贞之利者也家人至四则家道之将成上辅五而下应初助内政而上下理上下理而和致祥富可知己富也者福也非仅多财之谓故为大吉之道

　　九五【句】王假有家【句】勿恤【句】吉
　　传王假有家交相爱也
　　假至也家道之极也是所谓身脩家齐而为王化之源者也勿恤者父父子子兄兄弟弟夫夫妇妇无纤毫芥蔕之疑式相好无相尤也九五中正居尊六四六二相比相应礼立而化行极家道之盛故吉

　　上九【句】有孚威如【句】终吉
　　传威如之吉反身之谓也
　　刚居巽极故有孚与嗃嗃者异刚明在上故威如与嘻嘻者异矣孚信也假家勿恤之所有事也威礼也闲有家之令仪也皆以身作则之实也此家道之成故终吉终吉也者言其吉之长逺也
　　曾氏巩曰家人之义归于反身二南之化本于文王
　　
　　暌【句】小事吉
　　传暌火动而上泽动而下二女同居其志不同行説而丽乎明柔进而上行得中而应乎刚是以小事吉天地暌而其事同也男女暌而其志通也万物暌而其事类也暌之时用大矣哉大象上火下泽暌君子以同而异系辞木为弧剡木为矢弧矢之利以威天下葢取诸暌序卦家道穷必乖故受之以暌暌者乖也杂卦暌外也
　　暌家人之覆推巽覆为兑兑为泽动而居下离为火动而居上润下炎上彼此不交质相暌也离中女志在坎兑少女志在艮一中一少各有所归情相暌也故名卦曰暌时虽暌矣然兑説也离丽也明也内説外明其德不爽离在家人六二本居下体暌则上行而为六五又有九二为之应其材亦足以有为此皆以柔为用也凡卦阳大阴小小事犹言柔道暌时用柔不致激变渐可转移吉之道也
　　何氏楷曰业已暌矣不可以忿疾之心驱迫之也惟不为已甚徐徐转移此合暌之善术也故曰小事吉小事犹言以柔为事非大事不吉而小事吉之谓

　　初九【句】悔亡【句】防马勿逐自复【句】见恶人【句】无咎传见恶人以辟咎也
　　暌初阳刚在下悔也然两刚同德各不相干是无与于暌者所谓同而异也故悔亡其象如防马然勿逐而自复亦小事之吉也以人事言则当暌之初人巳不淑遽然絶之暌将成矣其咎安归可见则见不为已甚后患可弥故无咎如郭汾阳之于卢杞既具先见之明抑亦无咎之道
　　程子谓合则有暌本异则何暌于应爻独得

　　九二【句】遇主于巷【句】无咎
　　传遇主于巷未失道也
　　巷里巷也非臣主之地而遇于斯者时正暌也以九二刚中之才上有柔中之君当暌离之时须之甚殷辱在草莽猝然来遇上下相与暌可合也彖所谓得中而应乎刚也故传曰未失道此所以无咎
　　张氏清子曰在暌之时惟九二独遇六五之君故曰遇主于巷彖所谓得中而应乎刚者指此爻也

　　六三【句】见舆曵【句】其牛掣【句】其人天且劓【句】无初有终【掣説文作觢郑作防子夏传作契荀爽作骑皆云一角仰也不合文义劓説文作□王肃作臲】
　　传见舆曵位不当也无初有终遇刚也
　　六三阴柔初二两爻重刚在下后重前轻以柔上刚当暌之间欲行不能舆之曵也离牛象在暌之上刚柔不属掣也其人亦本爻也当曵掣之势有重伤之象天古而字之讹古文相类汉法有罪髠其鬓髪曰而又周礼梓人为笋簴作而亦谓髠其鬓髪也劓截鼻也柔乗刚而见伤也即无初也至于上九阳刚正应暌极可合故有终　圣传见舆曵位不当也则其牛掣其人天且劓皆在位不当中矣无初有终曰遇刚也则上九正应有不终暌之理如此明白显易而诸家曲为之説妄也至本义以上九为髠劓益误矣

　　九四【句】暌孤【句】遇元夫【句】交孚【句】厉【句】无咎
　　传交孚无咎志行也
　　九四阳刚不中居火泽之间上下离絶暌之已甚孤矣然六五相近同德相与元夫阳也与五相信故交孚四处危地故厉厉也者时暌而不遑宁处也暌而有孚志之合也亦异而同矣故无咎　三四暌之主爻故上着其象此实其名

　　六五【句】悔亡【句】厥宗噬肤【句】徃【句】何咎
　　传厥宗噬肤徃有庆也
　　六五当暌之时悔也然柔得中而居尊故亡之宗主也亲也上九阳刚在外近比六五以应之又下有九二为应彼此相须徃必有合肤鼎肉噬肤宗防之食情相欢也彖所谓得中而应乎刚是以小事吉也故经曰无咎而传曰有庆

　　上九【句】暌孤【句】见豕负涂【句】载鬼一车【句】先张之弧【句】后説之弧【句】匪寇【句】婚媾【句】徃【句】遇雨则吉【弧京房马融郑元王肃翟子元虞翻李鼎祚俱作壶以兑为口离为大腹坎酒在中为壶象凿甚矣】
　　传遇雨之吉羣疑亡也
　　上九暌深矣故孤火之与泽两相疑也然暌已极矣极则必反疑可释也居离火之上而下视兑泽两刚负柔既若豕之负涂三应变干为车隂乗乎阳又若载一车疑之甚也暌之所有事也而离为兵戈为弓矢有弧象故当其疑也先张之弧及其久而疑者释故其后乃説之弧皆为三也三为正应初疑之以为寇也至柔与刚合而无疑乃知其为婚媾也兑为泽雨也泽遇火则有相济之功故遇雨吉
　　丘氏富曰上本与三应不孤也暌极而疑生故亦曰孤豕鬼皆指三也上暌疑而未敢亲近乎三如见豕背之负泥涂又如载鬼满于一车始焉致疑则张弧终焉疑释则説弧知其非而冦雠乃我之婚媾也自此以徃阴阳和畅向之疑心羣起者至此尽氷释而亡矣按此据定匪冦婚媾指三而言深得圣传羣疑亡也之义
　　
　　蹇【句】利西南【句】不利东北【句】利见大人【句】贞吉
　　传蹇难也险在前也见险而能止知矣哉蹇利西南徃得中也不利东北其道穷也利见大人徃有功也当位贞吉以正邦也蹇之时用大矣哉大象山下有水蹇君子以反身脩德序卦乖必有难故受之以蹇蹇者难也杂卦蹇难也
　　二阳四阴坎上艮下与解反覆相推坎险艮止阨难之象由覆推观之则九自解之二徃居五而得中能济蹇者故利以本卦之体观之则东北正蹇地也故不利九五中而居尊大人之象故利见又阳刚正位故贞而吉

　　初六【句】徃蹇【句】来誉
　　传徃蹇来誉宜待也
　　蹇初六柔不欲遽徃故传曰宜待徃谓进来者艮之止止于蹇之初得蹇之时用所谓知也即其誉王氏弼曰处难之始居止之初独见前识覩险而止以待其时故徃则遇蹇来则有誉

　　六二【句】王臣蹇蹇【句】匪躬之故
　　传王臣蹇蹇终无尤也
　　王臣王之臣也谓六二也九五则其王也当坎险之中为蹇之主而六二为正应所以扶危定倾者一德一心君臣之际其分其不可有二观王臣二字而躬皆君有矣蹇蹇重难也九五陷于坎中事极势危六二应于坎下毕智竭力其济君之灵也不济则以死继之躬何有焉诸葛武侯曰鞠躬尽瘁死而后已成败利钝非臣之明所能逆覩匪躬之义尽此矣尤之所以无也若身为王臣而欲脱身蹇外则有身矣得无尤乎济不济非所论也程传来注俱谓六二不能济蹇犹属偏辞
　　王氏弼曰处难之时当位居中以应乎五执心不违志匡王室者也故曰王臣蹇蹇匪躬之故

　　九三【句】徃蹇【句】来反【反郭氏举正作正谬】
　　传徃蹇来反内喜之也
　　所以蹇者坎为之也上承坎故徃则蹇见险而能止者艮为之也内柔而九三成艮故来则反反谓不入于蹇也亦其刚明之德为之所谓知也故传曰内喜之三四上下卦交接之处故以徃来言他卦多类此孔氏頴达曰九三与坎为邻进则入险故曰徃蹇来则得位故曰来反程传曰三为下二阴所喜故来为反其所也吴氏曰慎曰九三刚正为艮之主所谓见险而能止者故来而能反止于其所

　　六四【句】徃蹇【句】来连
　　传徃蹇来连当位实也
　　徃谓五蹇之主也既已蹇矣而四承之近君之地无坐视之理而下承九三刚正有力不得不连结以济之情急而势可援也三五皆阳故传曰当位实也

　　九五【句】大蹇朋来
　　传大蹇朋来以中节也
　　九五阳刚居尊当蹇之时而陷坎中故曰大蹇六二为其正应二应则艮之全体俱应即其朋也以阳刚之德居中有节足以感动当世呼召贤哲而正应柔顺得中而艮刚全体俱应实其同德故曰朋来二五情理相闗阴阳相应朋来之义甚显而来氏以九三为朋非也且失传中节之义

　　上六【句】徃蹇来硕【句】吉【句】利见大人
　　传徃蹇来硕志在内也利见大人以从贵也
　　徃蹇蹇之极也来硕俯就乎五也蹇极当济而九五比焉志之所在出蹇可矣故吉且九五大人之象近与之比则从之易故又利见
　　项氏安世曰上六本无所徃特以不来为徃耳初六本无所来特以不徃为来耳
　　
　　解【句】利西南【句】无所徃其来【句】复【句】吉【句】有攸徃【句】夙吉
　　传解险以动动而免乎险解解利西南徃得众也其来复吉乃得中也有攸徃夙吉徃有功也天地解而雷雨作雷雨作而百果草木皆甲拆解之时大矣哉大象雷雨作解君子以赦过宥罪序卦物不可以终难故受之以解解者缓也杂卦解缓也
　　解蹇之反艮反为震而徃坎来居下而复坎险震动动出险外所以名解由此推之东北蹇地既不利而利西南则其解也亦惟西南之为利矣西南为坤坤为众六五柔中难平祸静可与休息人共安之也由坎之来观之则九二得中复得其所亦吉道也然难之解乘乎时也时也者中也于是而有所徃焉急宜早为之所也苞桑之系萌蘖之生其势不可少缓也缓则失中矣天道人事皆有然者时乎时乎不可失也

　　初六【句】无咎
　　传刚柔之际义无咎也
　　本爻初六自蹇之上六而来当解之始亲承九二又得九四之应以刚济柔适当解蹇之际不少过差无咎之道也
　　胡氏炳文曰恒九二悔亡大壮九二贞吉解初六无咎三爻之占只二字其言甚简象在爻中不复言也

　　九二【句】田获三狐得黄矢【句】贞吉
　　传九二贞吉得中道也
　　坎为水为沟渎为矢为弓轮黄中色震帅在上而坎险阳刚田猎之象也六三阴柔而疑故不为豕而为狐本爻刚健得中故不为弓轮而为矢弋而取之曰获失而复有曰得九二在中其来复而攸徃夙吉者也
　　王氏应麟曰世之治也君子以直胜小人之邪易曰田获三狐得黄矢世之乱也小人以狡胜君子之介诗曰有兔爰爰雉离于罗

　　六三【句】负且乘【句】致寇至【句】贞吝
　　传负且乘亦可丑也自我致冦又谁咎也系辞子曰作易者其知盗乎易曰负且乘致冦至负也者小人之事也乘也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致寇至盗之招也
　　六阴柔三疑惧乗刚中之上小人之妄据也而坎为劳忧负之象也为舆则乗之象也又为盗则寇之象也柔有贞义当解之交而乗刚中之上则吝矣

　　九四【句】解而拇【句】朋至斯孚【拇荀氏作母误】
　　传解而拇未当位也
