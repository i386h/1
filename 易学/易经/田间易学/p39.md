<!-- { "loadSidebar": true } -->
　　【震下艮上】
　　颐贞吉观颐自求口实
　　本义　颐口旁也为卦上下二阳内含四隂外实内虚上止下动为颐之象养之义观颐谓观其所养之道自求口实谓观其所以养身之术皆得正则吉也【胡仲虎曰程传谓观颐为所以养人之道自求口实为所以自养之道于上体则观其所以养者于下体则观其所以自养者　李子思曰颐中有物曰噬嗑有物则害其所以为养故不取颐养之义惟颐虚而元未有物当于未受物之先择其所养观所养之正不正其吉凶判在自求耳】
　　【见易曰颐卦上下两体二与三随初而动四与五从上而止动则凶而止则吉】
　　彖曰颐贞吉养正则吉也观颐观其所养也自求口实观其自养也　天地养万物圣人养贤以及万民颐之时大矣哉
　　程传　贞吉所养者正则吉也所养谓所养之人与养之之道自求口实谓其自求养身之道皆以正则吉也【项平庵云观其所养指上九言观其自养指初九言初上二阳上下两卦之主爻也见易曰古人不肯轻食人禄正详于观所养耳禄既可食又必自审其受禄不诬是观其自养也是之谓养正】
　　【火传曰天地养万物圣人养万民皆以养为道者也圣人养民必先养贤而养之所及者始慱圣人求养民之贤必先求能自养之贤未有自养以正而不能养民者也观者自贤人观之也观上之所养果皆能自养者否观已之自养果能为上所养者否古贤人不肯轻受人养正惟详于观耳是之谓养正】
　　象曰山下有雷颐君子以慎言语节饮食
　　本义　二者养德养身之切务
　　【见易曰山下有雷雷犹蛰也故圆图颐卦次于复收声养气有慎节之象焉祸从口出病从口入养德养身玩一颐卦尽之】
　　初九舍尔灵观我朶颐凶　象曰观我朶颐亦不足贵也
　　本义　灵不食之物朶垂也朶颐欲食之貌初九阳刚在下足以不食乃上应六四之隂而动于欲凶之道也【徐子与曰能咽气不食以气自养可以不求养于外者也尔者初也我者四也舍尔观我若四语初之辞也】
　　【见易曰上志在养人初志在自养所尚不同各得其志而初以动体有应目击上之由颐忽生羡心羡心一动灵丧矣尔我之辞自上谓之也】
　　【火传曰阳实隂虚初有阳刚之德本能养人者也以其居下有养人之德而无养人之位虽不养人亦不受人养本服气不食之灵也视世之求养于人者洵足贵矣与四正应既不能养四而反羡四之受养之隆所谓灵者安在毋恠乎彼求养于上者之贱之而尔我之也其东汉之华歆唐之卢藏用一流乎】
　　六二颠颐拂经于丘颐征凶　象曰六二征凶行失类也
　　程传　女不能自处必从男隂不能独主必从阳二隂柔不能自养待养于人者也　本义　求养于初则颠倒而违于常理求养于上则往而得凶丘土之高者上之象也　初上皆非其类也【订诂曰二与四同为颠颐二与上卦五应反从乎初颠而下也四与下卦初应反从乎上颠而上也然初之德动二与之俱动故失其所养而凶上之德止四与之俱止故得其所养而吉】
　　【见易曰二五俱为拂经然二凶而五吉者五犹寄生之君事权有归不得已也二既屈体于初矣复见大势在上人皆就养思舍而从之此犹战国时食客惟利是视耳观颐者固如是乎】
　　【火传曰凡求养于人者非其应则其比也六二之应既与上比而赖其养岂复能养二乎二与初比颠而求养于初虽曰拂经亦时为之也若以初不能养人而更动丘颐之思是再拂也初虽不能养二然与二同体犹其类也同类未有相弃者舍初而行失其类也　丘颐指上九自上言之天下皆由于已养曰由颐自下视之所养皆出乎上曰丘颐丘以言其所积之多也】
　　六三拂颐贞凶十年勿用无攸利　象曰十年勿用道大悖也
　　本义　隂柔不中正以处动极拂于颐矣既拂于颐虽正亦凶
　　【见易曰三与上应本上之所欲养者也然三既不中正又居动极恃其有应于上贪利徇私而大拂乎上所以养之之意夫三受上之养本正也而行拂如此自取凶焉十年勿用葢终不用矣武侯之于李严廖立是也】
　　六四颠颐吉虎视眈眈其欲逐逐无咎　象曰颠颐之吉上施光也
　　本义　柔居上而得正所应又正而赖其养以施于下故虽颠而吉虎视眈眈下而专也其欲逐逐求而继也
　　【见易曰颐以上九为主诸爻皆养于上者也三与上应五与上比为上所养宜矣若四应初者也舍其所应而求养于上故谓之颠颐葢以顺而从初为正逆而从上为颠也　诸爻中惟四为观颐者知其正应之不足以养人也不得已而受上九之养而且眈眈逐逐求之无厌四葢以无厌之求而观上之所以养之者何如迨既厌其求而知上真能养贤者也乃食其食而事其事于是天下皆受其养焉于上之施不有光乎四所求口实如此吉则吉矣而非正也故爻辞许以吉而靳其贞】
　　【火传曰陈宫谓吕布曰吾谓曹公养将军当如养虎必饱而后可若汉高之于淮隂曲逆孙权之于公瑾皆以养虎之术驭之养虎者惟恐虎之不贪我养也是故四之眈眈逐逐上之所深利也】
　　六五拂经居贞吉不可涉大川　象曰居贞之吉顺以从上也
　　本义　隂柔不正居尊位而不能养人反赖上九之养【胡仲虎曰五独不言顺者由豫在九四故五独不言豫由颐在上九故五独不曰颐然彼贞疾而此居贞吉彼在豫之时以柔乘刚此在颐之时以柔承刚也】
　　【见易曰颐道恶动而喜止二曰征凶以动而凶也五曰居贞吉以止而吉也涉大川则用动矣东周之天子凡有艰难变故之事告之霸主已则坐享共主之奉可也】
　　上九由颐厉吉利涉大川　象曰由颐厉吉大有庆也本义　六五赖上九之养以养人是物由上九以养也位高任重故厉而吉阳刚在上故利涉川【订诂曰以象言人得食则颐动所以为颐者震也然震不自动系于艮而后动艮不正于上震虽动不能食也则所以为颐者艮也以理言动以象养静而知止养道之善者也不止则妄动而失所以养矣上九为艮主爻故曰由颐】
　　【见易曰上九有刚阳之才志在养人及君之见任权之在己凡天下之艰危由之以济后世之祸难由之以弭不可以当吾世而贻子孙忧此所谓利涉大川也羊祜欲及其身而平吴裴度欲乘其时而灭蔡方为不负由颐之任】
　　【巽下兑上】
　　大过栋挠利有攸往亨
　　本义　大阳也四阳居中过盛故为大过上下二隂不胜其重故有栋挠之象又以四阳虽过而二五得中内巽外説有可行之道故利有所往而得亨也【李子思曰大壮亦四阳而在下者亦壮故上栋下宇取诸其象者得所载也今四阳居中而上下二隂大者过乎刚而无所附小者过乎柔而不能载是栋将压而危之甚也杂卦曰大过颠也大厦之颠非一木所能支是必过而求济然后可故曰利有攸往亨　温公曰大过刚已过矣止可济之以柔故大过之阳皆以居隂为吉不以得位为美　郝氏曰大过阳过也易尊阳而贵无首太刚必折太实必裂阳虽实而下无基上无系故象栋挠当大过之时有大过之才自宜行大过之事然终非圣人本愿也造化无孤阳独行之理天下无有君子无小人之世孔子圣之时不为己甚故曰五十以学易可以无大过矣】
　　彖曰大过大者过也　栋挠本末弱也　刚过而中巽而説行利有攸往乃亨　大过之时大矣哉
　　本义　本谓初末谓上弱谓隂柔　大过之时非有大过人之才不能济也故叹其大【苏子瞻曰二五者用事之地阳自内出据用事之地而摈隂于外谓之大过大者过也隂自外入据用事之地而囚阳于内谓之小过小者过也故大过者君骄而无臣之世也易之所贵贵乎阳之能御隂不贵乎阳之凌隂而蔑之也人徒知隂之过乎阳之为祸也岂知阳之过乎隂之不为福也哉史绳祖曰本末皆木也以一阳藏于木下为本以一阳散于木上为末上下皆隂故弱　订诂曰惟刚过始致本末之弱本末既弱刚亦不能独支栋挠以防竟言也本末弱乃栋所由挠也　卦辞言栋指二三四五言也爻辞专指三四举中枢也而惟九三过刚不中故栋挠之凶独归之】
　　【见易曰大过谓刚过也刚过非谓四阳之过乎二隂也若以四阳散处于二隂之间如需讼大畜无妄之卦亦得谓刚过乎刚过者谓刚聚而居中而摈二隂于外以是为大过也正如正气方伸之时凡号为君子者皆居中任事而一二小人付以危疆剧职明知其不胜任也而任之以坐视其败不知小人败而国事已偾君子亦与之俱尽是谁之过哉　于刚过之时而犹幸其过而中者以四刚非阳卦之刚乃巽兑二隂卦之刚虽聚成刚党而巽説之本性固在用以济刚庶其过而犹有不过者乎】
　　象曰泽灭木大过君子以独立不惧遯世无闷
　　本义　泽灭于木大过之象也不惧无闷大过之行也【丘行可曰泽本润木今在木上而至于灭木大过之象然木在泽下泽过乎木而木不仆君子观象以之立大过人之行】
　　【见易曰遯世亦不必身隐只是善晦其迹而已当大过之时人人以正人自待如东汉之末谈气节者盈朝而独有陈实吊张让之丧贾彪西行以解党祸此亦有独立遯世之学乎】
　　初六借用白茅无咎　象曰借用白茅柔在下也本义　当大过之时以隂柔居巽下过于畏慎而无咎者也白茅物之洁者【苏子瞻曰白茅初六也所借者九二也茅之为物贱而不足收也然吾有所甚爱之器必以借之非爱茅也爱吾器也二所以得养安于上以有初之借也弃茅而不收则是措诸地弃初而不録则二亲其劳矣】
　　【见易曰以卦象论之初与四应而在下是初者四之本也本弱而借茅则敬慎之至以善处其弱者故四之栋不至于倾上与三应而在上是上者三之末也末弱而灭顶则奋身而往忘其为弱者故三之栋因之以折　彖忧其才之弱爻与其心之慎　初六当大过之时而用小过之道所谓行过乎恭者也】
　　九二枯杨生稊老夫得其女妻无不利　象曰老夫女妻过以相与也
　　本义　阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也【齐民要术云稊杨之秀也夏小正二月栁梯注云发孚也凡毛未出卵谷曰孚栁初苞时固有孚象　刘琨劝进表云生繁华于枯荑谓枯根也荑与稊同　订诂曰九二在初六之上者于初六故二为老夫而初为女妻九五在上六之下少于上六故上为老妇而五为士夫各就所比爻自为老少　过以相与过字主刚过而言初以柔乘之有以济其刚也】
　　【见易曰九二枯杨生荑荑者根也即初一隂是也二生荑则二之根固初亦与之俱固矣九五枯杨生华华生在上即上一隂是也五生华则五之精竭上亦因之益竭矣　二五皆称禓取其木之近于泽也称枯杨谓其刚而亢也　隂在初为女妻在上为老妇因妻之女而老其夫因妇之老而士其夫火传曰初上本末也三四栋也二五虽同为栋而近于本末兼有本末之任焉初隂承二之刚资二以生荑则根植于下四与初应四曰不挠乎下言本虽弱而所以植诸下者固也是二实有益于本也上隂乗五之刚资五以生华则气泄于上三与上应三曰不可以有辅也言末既弱辅之以刚而秪速其亡也是五无所救于末也大抵二五两爻取义皆有关于初上】
　　九三栋挠凶　象曰栋挠之凶不可以有辅也
