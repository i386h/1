<!-- { "loadSidebar": true } -->
　　【见易曰泽火曰革而水火则为既济火泽曰睽而火水则为未济所以异者坎与兑也泽者有质之水故与火彼此相息坎者天一之真水与火互为其根故相逮而不相射坎与离皆乾坤中气之交也水中有火火中有水故既济中互有未济未济中互有既济水火互藏其宅卦名未济非不济也有待而济也】
　　彖曰未济亨柔得中也　小狐汔济未出中也濡其尾无攸利不续终也虽不当位刚柔应也
　　王注　以柔处中能纳刚徤故得亨也处未济之时必刚健然后能济小狐虽能渡而无余力将济而濡其尾力竭于斯不能续终未足以济也位不当故未济刚柔应故可济【项平庵曰既济刚柔皆正而位当然彖传所指者六二与九五也二得离之正位五得坎之正位也未济皆不当位然彖传曰虽不当位亦指六五而言　订诂曰未济六爻不当位而皆相应圣人于爻辞中只以相应取义不以当位取义　不当位而相应有互相为用之道见易曰卦以刚柔失位为未济以刚柔相应故终于济柔得中五也刚之足以济者二也二之曵轮而不肯遽济者虽其刚中持重亦以初六小狐之濡尾未免虑其后也济天下者非一人之事有开其始者必有续其终者子皮之续以子产萧何之续以曹参可谓有终者也若令尹子文欲以得臣为已之续诸葛武侯欲以马谡为已之续此皆小狐耳其能承子文武侯之后以其济者未之有也】
　　象曰火在水上未济君子以慎辨物居方
　　王注　辨物居方令物各当其所也【胡仲虎曰水火异物故以之辨物水火各居其所故以之居方　黄元公曰辨物居方先王安顿万物之妙用也大传曰方以类聚物以羣分】
　　【见易曰当未济时君子急于求济遂有权宜之术而方物以之混淆者有之如温公用蔡京以变新法汝愚用侂胃以定内禅非我族类始虽共济后患无穷是以君子早于此时慎之寜不济不可不辨也若王曽不从雷允恭垂之议庶为得之】
　　初六濡其尾吝　象曰濡其尾亦不知极也
　　孔疏　未济之初始于既济之上六濡首而不知遂濡其尾故曰不知极也【郝仲舆曰既初离下牛尾之象已济而登陆也未初坎下狐尾之象不济而囬首也初思济二能济而不欲济三必欲济而征则凶犹之未尝涉也爻辞于初曰不知极愚者不及也于上曰不知节知者过之也　象正曰君子量力而动叶众而谋慎始而虑终行其明不行其疑敬其初以及其终以众人为无谋以独往为能防恃其一得以慿大川是小狐之知也见易曰既初濡尾尾虽濡而已济也未初濡尾尾既濡则不济矣夫人之才力各有所极小狐涉水必掲尾以济未济而濡其尾则力已竭矣焉能更进故曰不知极也】
　　九二曵其轮贞吉　象曰九二贞吉中以行正也本义　以九二应六五而居柔得中为能自止而不进得为下之正也　九居二本非正以中故得正也【胡仲虎曰初濡其尾才弱不能自进二曵其轮刚得中能自止而不进也　象正曰赵简子将出召董安于三趋之乃至至而后简子有求于执事三往三反而安于皆偹之故安于之皆备安于之所以后至也诗曰人涉卬否卬须我友有是友也以曵其轮何迟之有】
　　【见易曰未济之时六五虚中以任九二初濡尾三征凶济天下之事非刚中者而谁二如慷慨自任谓天下非我莫济此冦莱公澶渊之防所以来钦若之谤而卒为真宗所疑也曵轮之慎非惟善于济世亦贞于事君事君而不以贞虽有功而不为非刚中者不能知之故曰中以行正】
　　六三未济征凶利渉大川　象曰未济征凶位不当也本义　隂柔不中正居未济之时以征则凶然以柔乗刚将出乎坎有利渉之象　或疑利字上当有不字【订诂曰六三将出险矣犹未出者以前有互坎在也他爻不曰未济独于此爻言之】
　　【见易曰既济则思所以保济未济必求所以共济四之震用奋以思济也五之贞吉求贤以济也上之饮酒养晦以待济也二之曵轮持重以善济也未有安于未济者三非安于未济特以才弱而处险极冐昧而独往故凶爻曰利涉大川夫大川必有利涉之道与共涉之人非曵轮之二而谁乎】
　　【火传曰既济未济其交济之功皆在于火三四之间正其交处三之涉川非涉二之川涉四之川也三五四五又一坎也　问易曰六三九四是水火交接之处三涉川四震伐皆须奋大勇猛始能得交于三曰未济者所以唤起其沉溺令及时以进也】
　　九四贞吉悔亡震用伐鬼方三年有赏于大国　象曰贞吉悔亡志行也
　　【季子思曰既济之三离之上未济之四离之下也二爻正当济难之地故象讨伐既济言髙宗未济则言受命出征者耳　焦弱侯曰未济以水火不交为卦是以居中者责重三出坎而求离故以涉川为利四居离而履坎故以伐国为功三以位四以未上下所倚借也】
　　【见易曰国家当未济之时毎啓戎心或幸其内难或欺其新立谓不能与之抗也而真能济世者即乘其时奋力而大剏之卒以弭数世之患如唐太宗之制突厥于便桥寇凖之御契丹于澶渊皆得震用伐鬼方之义者也】
　　六五贞吉无悔君子之光有孚吉　象曰君子之光其晖吉也
　　王注　以柔顺文明之质居于尊位付物以能而不疑物则竭力故曰有孚吉
　　【见易曰阳实隂虚阳明隂晦惟实有孚惟明有光五虽离主而以隂居阳本不当位宜有悔者孚与光皆二之徳也五虚中任二一无所为故贞吉无悔葢能用晦而以二之光为其光是为君子之光能虚中而以二之孚为其孚是为有孚而吉也传曰其晖吉也晖者光之散凡见诸事业皆臣子之所为也君子之光无可见于臣之所为见之】
　　【火传曰晖为光中之气诗曰庭燎有晖周礼眂祲以十晕为十晖五离中虚为光二坎中实为光中之气】
　　上九有孚于饮酒无咎濡其首有孚失是　象曰饮酒濡首亦不知节也
　　本义　以刚明居未济之极时将可以有为而自信自飬以俟命无咎之道也若纵而不反如狐之渉水而濡其首则过于自信而失其义矣【胡仲虎曰既济三阳得位未济三阳失位既济初曵轮未济二亦曵轮既济三伐鬼方未济四亦伐鬼方惟是既济之五反不如未济之上者以时而言之未济不如既济之初既济不如未济之终也　象正曰君子不舍己而狥人不遗人而乐身既济狥物濡首则已急未济乐身濡首则已缓诗曰深则厉浅则掲夫以各有其节也见易曰周公酒诰有鍳于以酒亡国者也然困与坎需皆系以饮酒此亦曰有孚于饮酒特戒其濡首不知节耳夫有孚之饮其心未尝一日忘济也寇凖陈平饮以图济曹参羊祜饮以保济皆孚也干初九曰潜龙未济上九曰濡首安知濡首非潜龙非即用九之无首哉】

　　田间易学卷六
<经部,易类,田间易学>
　　钦定四库全书
　　田间易学卷七
　　桐城　钱澄之　撰
　　系辞上传
　　本义　系辞本谓文王周公所作之辞系于卦爻之下者即今经文此篇乃孔子所述系辞之传也以其通论一经之大体凡例故无经可附而自分上下云【胡庭芳曰系传中言圣人系辞者六曰系辞焉而明吉凶曰系辞焉以防其吉凶凡两见曰系辞焉所以告也曰系辞焉以尽其言曰系辞焉而命之皆指文王周公卦爻辞言也系辞上下传则是孔子统论一经之卦爻大体凡例论作易之由则见于庖羲氏仰观俯察及易有太极数章论用易之法则见于大衍之数等章若徒有上下经而无系辞传则象数之学不明易无以致用于万世矣】
　　天尊地卑乾坤定矣卑髙以陈贵贱位矣动静有常刚柔防矣方以类聚物以羣分吉凶生矣在天成象在地成形变化见矣
　　本义　此言圣人作易因隂阳之实体为卦爻之法象庄周所谓易以道隂阳此之谓也【先融堂曰无画之易在太极先有画之易自两仪始葢下文所谓贵贱刚柔吉凶变化自乾坤而始着非自乾坤而始有也　胡仲虎曰朱子谓此非是因有天地而始定乾坤乃是观天地即见易也　此一节言画前之易固如是也　董叔重曰在天成象在地成形变化见矣变化非因形象而后有也变化流行非形象则无以见故因形象而变化之迹可见也　苏子瞻曰方木异也而以类而聚此同之生于异也物羣则其势不得不分此异之生于同也有成而后有毁有废而后有兴是以知吉凶之生于相形也　天地一物也隂阳一气也或为象或为形所在之不同故云在者明其一也象者形之精华发于上者也形者象之体质留于下者也人见其上下直以为两矣岂知其未尝不一耶由是观之世之所谓变化者未尝不出于一而两于所在自两以往有不可胜计者矣　蔡虚斋曰贵贱者易中卦爻上下之位也下传曰三多凶五多功贵贱之等也则上下体之为贵贱可知又曰爻有等则六爻各自为贵贱可知如屯之初九谓之以贵下贱蹇之上六谓之从贵亦因其时义也　太极动而生阳静而生隂故阳性类皆动也隂性类皆静也隂亦或有动者然非隂之常阳亦或有静者然非阳之常也　断是自然分判非人断之也虞仲翔谓断分也不言隂阳言刚柔质可见气不可见也　同曰天地设位易行其中一竒即干一画即偶系辞之乾坤皆以竒偶之一画言之　订诂曰孔子賛易第一篇也夏首连山商首归藏独周名易尊干而配坤凡举乾坤所以賛周易也首一节明干所以为首之义】
　　【今按本义谓变化者易中蓍防卦爻隂变为阳阳化为隂也然以蓍防冠卦爻之上则卦爻是蓍防之卦爻葢卦爻不能自为变化因蓍防之隂阳老少而有变化盈天地无非隂阳也在天成象在地成形者无非隂变阳化之所为也则未有蓍防卦爻其隂阳变化之迹彰彰如此亦岂待蓍防卦爻而后见哉胡仲虎谓观天地则见易也然吾观下文是故二字似接变化见矣一句来相摩相荡即是变化分明指卦爻言不指蓍防且本义于第三条曰此变化之成象者于第四条曰此变化之成形者亦専指卦爻所有也】
　　是故刚柔相摩八卦相荡
　　本义　此言易卦之变化也六十四卦之初刚柔两画而已两相摩而为四四相摩而为八八相荡而为六十四【蔡虚斋云孔子説易只説到八卦便停住如此云八卦相荡后云八卦成列因而重之初曰四象生八卦又曰于是始作八卦又曰八卦以象告葢以六十四卦即八卦之所重也　此条正指横图言　订诂曰原卦之不过刚柔两画而已两画即乾坤也由乾坤而生八卦以成六十四卦摩者相比而生荡者加于其上所谓因而重之也】
　　【见易曰刚柔相推推者以此与彼之义如乾坤正对干推一画与坤坤推一画与干相推而成八卦今所传圆图是也刚柔相摩摩者相倚而生之义隂阳挨比有一阳便有一隂有一隂便有一阳两相摩而为四四相摩而为八也自八卦以上无非相摩因摩而后有荡荡以层见叠出而言今所传横图是也説详图象卷中】
　　鼔之以雷霆润之以风雨日月运行一寒一暑
　　本义　此变化之成象者【朱子云鼔之以雷霆以下四句是説易中所有　订诂曰日在牵牛则寒东井则暑牵牛水宿逺人故寒东井火宿近人故温】
　　【见易曰在天之变化莫着于雷霆风雨日月而六十四卦中六子迭用变化不测犹之在天者之鼔之润之运行也在地之变化莫着于男女盈虚空皆男女也六十四卦中阳变隂化禅续无穷犹之在地者之成男成女也】
