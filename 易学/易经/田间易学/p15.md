<!-- { "loadSidebar": true } -->
　　大传曰刚柔相推变在其中矣系辞焉而命之动在其中矣吉凶悔吝者生乎动者也○本义以变就卦言动以蓍言至下文变通者趣时者则变又以蓍言矣【蔡虚斋曰动与变不同如九六变七八不变至动则不分六九与七八也九六变而动者固矣若五爻为九六则一爻得七八者动也啓蒙谓如二爻变占者以上爻为主此上一爻其动者也如五爻变一爻不变占者以不变一爻为主此不变之一爻其动者也余皆仿此】
　　【今按揲蓍求卦之例必先动而后变变爻既多乃取变爻之动者以为占岂有复举不变者以谓之动乎朱子谓凡防变爻当就其变之极处看是必以后变者为变之极处矣自二爻变以至五爻变必有最后变之一爻葢此最后变之一爻甫动而从上诸已变之爻皆已定也故虽变者数爻而动止一爻以此言动则变与动不相悖亦不相碍左氏占法虽以变与动并言而所主者动也故占者不举变爻火珠林专论世应亦以九六变也而立八纯卦为八官变后看系某宫之卦因以本宫纯卦积而上之于某爻得某卦即以为世而配者为应至其占乃更视其卦之变不变者以为动不动而定吉凶非有诸爻变而一爻动也此京氏之法也焦延夀专用变爻自一爻变以至六爻变祗看所变之卦以为占有卦而无爻无所为动与不动也故易林有四千九十六卦葢得圣人一卦可变为六十四卦之説知变而不知动者也亦以动即变也】
　　变化变通解
　　【见易曰易言变化又言变通先儒谓之阳变隂化葢以阳变以隂化也本义释刚柔相推而生变化谓隂或变阳阳或变隂则变化又为隂阳之通称矣释乾道变化乃曰变者化之渐化者变之成是变在先化在后也中庸亦曰动则变变则化大传称变化者不一或专言变而化在其中矣又曰化而裁之谓之变葢至于此而变之事始成裁之者邵子所谓不逾隂阳之限也大传又称变化为变通如变通配四时又云变通莫大乎四时以四时取象则变通即变化矣至云一阖一辟谓之变往来不穷谓之通则通与化亦微有异本义之释变通趣时曰一刚一柔各有定位自此而彼变以趣时则似以通为变非化之谓也吾谓变化者以一气之消长言变通者以二气之往来言消长言其流行往来言其对待合流行对待以见其无非变也】
　　【今按大传之言通变亦自不一曰通变之谓事曰变而通之以尽利曰通其变使民不倦继之曰易穷则变变则通通则久是变者数之已穷而当变也通者因其当变而变之也吾谓通与变同为变也而有辨焉今夫物极则变然造化之机有不能一时顿变者如寒极而暑非遽能暑也必渐变而温而后至于大暑暑极而寒非遽能寒也必渐变而凉而后至于大寒葢潜移黙换使人受其变而不觉其变斯为通也是故阳数极于九九则当变矣不变六而变八者以老阳变为少隂犹是阳仪中之隂也隂数极于六六则当变矣不变九而变七者以老隂变为少阳犹是隂仪中之阳也程子曰圣人主化如禹之治水当顺治之顺者通之谓也古之治水者太上因之其次利导之最下者与之争夫所谓利导者亦因其势而导之也孔子曰殷因于夏礼所损益可知也周因于殷礼所损益可知也夫或损或益此变之事也然因之而为损为益此通之説也后世如王莽之变汉制王安石之变宋法一切以周礼从事既未覩其数之穷亦不识其通之用则变之适以乱之而已】
　　附知来藏往解
　　大传曰神以知来知以藏往
　　【今按知来以蓍之神言藏往以卦之知言来者几之未形者也凡祸福逺在数世者蓍已先见其几往者理之已定者也凡吉凶近在今人者卦已预函其理如筮陈敬仲甫生而即知其五世之兴筮晋毕万之仕而即知其子孙之为公侯此皆蓍以知来也王子伯廖谓郑曼满于周易为丰之离晋知庄子谓先糓于周易为师之临郑子太叔谓楚子于周易为复之颐此皆卦以藏往也】
　　辞占象变论
　　【胡庭芳曰圣人之道虽有四实不离乎二有象而后有辞有占而后有变不得于象则玩辞为空言不由于占则观变于何所故有象辞有占辞占而后有卦变爻辞举象占则辞变在其中若惟举占则象辞变亦在其中此四者之序由轻归重辞变统于象占象又统于占所以本义举象占而统论易书一以贯之曰占今按庭芳以辞变并归象占而又并象于占此本诸朱子以易为卜筮之书而言也而曰有象辞有占辞夫所谓占辞指元亨利贞吉凶悔吝无咎之类也于是以干彖为有占无象坤彖牝马西南东兆等辞谓象杂占中干初爻潜龙为象勿用为占坤初爻霜氷是象履至是占六十四象三百八十四爻将象与占逐一分析恐圣人系辞不如是烦琐也易者象也伏义之象在卦中卦即象也文王周公之辞皆以言乎其象元亨利贞亦纯干之卦象也干六爻不惟六龙是象大人君子俱是象干三君子终日干干夕惕若厉无咎本义亦谓之象坤三含章可贞或从王事无成有终本义云爻有此象可见易之辞皆象也非象无辞占辞即在象辞之中而分析之某为象辞某为占辞凿矣吾观左氏传所载之占皆举象以定吉凶未尝舍象而专举辞之吉凶以为言也即如惠伯为南蒯释枚筮之辞其辞曰黄裳元吉则祗释黄裳之义不以元吉断也今之占者俱主象或其象有合于其时其事现在即验或不合于其时其事过去始验即象以定吉凶不以辞之吉为吉辞之凶为凶也惟以象为占是故占时即占者一时不能自知久而后见若但据吉凶悔吝之辞以为占亦何难知之有则圣人之以象辞为占辞明矣本义多主象言故曰其象如此即言占亦兼象言曰其象占如此未有分象与占而二之也】
　　先甲后甲先庚后庚説
　　王辅嗣注云甲者剏制之令也剏制不可责之以旧故先之三日后之三日使令治而后乃诛也因事申令终则复始若天之行用四时也巽五爻注云申命令谓之庚夫以正齐物不可卒也民迷固久直不可肆也故先申三日令着之后复申三日然后诛而无咎怨矣甲庚皆申命之谓也
　　孔頴达云甲为十日之首创造之令为在后诸令之首汉时令之重者谓之甲令诸儒因郑氏之説以为甲者造作新令之日先之三日而用辛也欲取改新之义后之三日而用丁也取其丁宁之义王氏注意本不如此【王伯厚云法言注周礼治象挟日而敛郑司农云从甲至癸谓之挟日先甲先庚三日皆为申命令之义独言甲庚者以甲木主仁示其寛令也庚金主义示其严令也】
　　程传云甲数之首事之始也如辰之甲乙甲第甲令皆谓首也庚者变更之首也十干戊巳为中过中则变矣制作政教之类则云甲举其首也发号施令之事则云庚庚犹更也有所更变也
　　又云先甲三日以穷其所以然而处其事后甲三日以究其将然而为之防
　　本义云甲日之始事之端也先甲三日辛也后甲三日丁也庚更也事之变也先庚三日丁也后庚三日癸也○朱子又云古人祭祀多用先庚先甲先庚丁也先甲辛也如用丁亥辛亥之类
　　【焦弱侯云巽九五变为蛊事变至蛊则当复始故曰甲甲者日之首事之始也蛊六五复变为巽蛊既始事巽又申之申者非更则续庚者更也续也蛊以全卦言故甲言于卦辞巽所以异于蛊者在九五一爻故于爻辞言庚○按説文赓古续字而相沿读庚】
　　【象正曰先甲三日后甲三日六甲周矣道未有周甲而不变者也巽之治辛艮之治丙皆于六甲取之甲取辛丁庚取丁癸义亦互取古之为日也左而尚柔右而尚强吉日庚午吉日维戊右事也上辛祀丁祭用丁亥左事也武王克商以甲子昧爽先三日而誓师后三日而毕事既来自商以庚戌柴望先三日而祀庙后三日而分卦蛊用振民巽用申命庚甲之义起此乎】
　　【见易曰甲庚以六而周天下之数极于六而用不过三三者六之半也邵子毎到半便怕以半者盛而向衰之始也天时人事皆不过半故易于六甲六庚中析之而三曰先曰后两其半以为言也然而先后之际圣人有微权焉甲用其全庚用其半隂阳之大分也用其全则后者先之继也用其半则先者后之倡也○甲于五行为木主生生气之始一往而不可御至半则稍怠矣因其怠而再鼓之生机所以不倦也王者之治蛊也一先一后皆用其朝气而不叅以暮气使人常见其为甲故曰终则有始先者甫终后者复始终始以循环言也庚于五行为金主煞煞气始至其锋莫之敢犯至半则渐减矣因其减而利用焉物情所以相安也王者之出令也有先有后俟其自然而不责以遽然使人忘其为庚故曰无初有终先者啓其初而后者要其终初终以次第言也】
　　【大传曰蛊之时积弛已久非因循补苴之可救也往而有事必将与之更始故有取于甲也先甲者审诸事前后甲者虑诸事后通先后以计之斯精神毕到而后始事不苟是故先甲后甲皆所以言始也曰终则有始以蛊为事之终也巽之时命令初颁非一时人情之所便也申命行事必欲与之维新故有取于庚焉先庚者且与虑始后庚者实与图成分先后布之而更张有渐而后令行而不知是故先庚后庚一要其终而已曰无初有终此九五所以初悔终亡也○蛊非一世之事必父子世及而成故先甲后甲举全卦而言巽取申命之义要以大君诏命为主故先庚后庚但系于九五一爻○问易曰本义先甲三日辛也后甲三日丁也先庚三日为丁后庚三日为癸吾尝以干支家言推之亦自有説辛为木之君丁为木之子木将坏矣得金气以制之得火气以泄之故丁又象木之华是其生机也且辛能合丙化水以资甲丁能合壬化木以辅甲已坏之木赖以培扶故曰蛊则饬也丁者庚之君而甲之子也癸者庚之子而甲之母也我以为子者彼以为君彼以为子者我以为母如是则驾驭调伏之事在甲而庚为甲用矣遁甲用乙丙丁谓之三竒庚所畏者丙也丙易用癸葢用其所畏不如用其所恋也】
　　【今按诸家甲庚之説不一辅嗣以甲为事之始程子本之康成以甲为日之始本义宗之其言先甲三日为辛后甲三日为丁先庚三日为丁后庚三日为癸皆郑説也窃以中古圣人未必作此讔语程子谓后之治蛊者不明先甲后甲之诫虑浅而事近故劳于救世而乱不革功未及成而乱已生以吾观古帝王知甲庚之道者其殷之盘庚武丁乎武丁即位三年不言梦求贤相是先甲也及雉呴鼎而大惧修徳复行汤政是后甲也盘庚迁都民不愿徙反覆告谕而始乐从卒迁亳以致中兴非知先庚后庚之义者乎周宣王知先甲而忘后甲楚庄齐威于先甲蔑焉而忽奋其后甲此霸主之术也至于王安石违众议以行新法章蔡诸奸倡绍述以遂前非先庚后庚徒以亡宋而已庆厯间上方鋭意太平向用范仲淹仲淹语人曰上用我至矣事有先后久安之弊非可朝夕革也则仲淹亦既知所先后庚矣及既任事而史称其更张无渐卒中谗以去元祐更化之时苏轼谓司马光曰法相因则事易成事有渐则民不惊光不能从凡熈宁弊法一时刬革殆尽卒酿绍圣之祸先后之际贤者固未易言哉】








