<!-- { "loadSidebar": true } -->
　　本义　过刚不中居离之极躁动于革者也故有征凶贞厉之戒然其时则当革故至于革言三就则亦有孚而可革也【虞仲翔曰将革而谋谓之言革而行之谓之命三议革而后孚四既孚而后革深浅之序也】
　　【见易曰革之事非隂谋也与天下共言之与天下共信其当革而后革也言必三而始就详慎之至也彖传谓革而当三就而当可知也夫问至于三谓之渎思至于三谓之疑革之事至大故不厌过于详慎也】
　　九四悔亡有孚改命吉　象曰改命之吉信志也本义　卦已过中水火之际乃革之时而刚柔不偏又革之用也是以悔亡
　　【见易曰下离上兑九四当上下之交水火相息之际正革之时也故大其辞曰改命而以彖之悔亡归之干之九四曰乾道乃革亦以四之时位言也】
　　【火传曰改命者九五之事而繋于四爻何也从来拨乱之主初无利天下之心其急于改命者皆一时元勲之所为也汉世祖既立大功诸将议上尊号世祖大惊固请不已乃曰吾徐思之其谦让如此由是观之汤武放伐而即顺天应人以改命者非汤武之志而伊尹太公之事也】
　　九五大人虎变未占有孚　象曰大人虎变其文炳也本义　虎大人之象变谓希革而毛毨也在大人则自新新民之极顺天应人之时也【胡仲虎曰革重事也占当在未革之先而孚又在未占之先其孚也乆矣如成汤末革夏命而室家已相庆于来蘓之先乃应此占　胡庭芳曰文王卦辞于蒙比发筮义周公于此爻发占义订诂曰未占有孚言不必问之鬼神早知为人所信向矣于三四皆言有孚是也】
　　【见易曰革去故也改则舍其故而新是图变则焕然一新矣革与改臣子之谋变者大人之事三四之有孚占诸人也五之未占有孚信诸已也】
　　【火传曰虎变于文明之中兼有威望之义天下虽当必变之时而亦有不得不变之势】
　　上六君子豹变小人革面征凶居贞吉　象曰君子豹变其文蔚也小人革面顺以从君也
　　王注　居革之终改命剏制变道已成君子处之能成其文小人乐成亦变而以顺上也　本义　变革之事非得已者不可以过而上六之才亦不可以有行也
　　【见易曰大人虎变所谓改正朔易服色制作礼乐之事也君子豹变则更制已定行之自君子始而天下为之耳目一新也小人狃于故习岂无心以为不便者然其外皆遵一王之时制虽革其面未革其心也圣人固不必深求之以沫土之顽民屡廸不时周公多士洛诰谆谆训诫聼其久而自化耳岂能于革之时即必其人人心服哉】
　　【火传曰九三爻曰革言三就有孚其所与言而孚者豹变之君子也小人不可与虑始大人举事岂能尽人而孚之乎但使上有维新之政而下无逆命之民斯法立而治行矣故圣人苐信其面而不责其心】
　　【巽下离上】
　　鼎元吉亨
　　孔疏　杂卦传曰革去故而鼎取新明其烹餁有成新之用此卦明圣人革命法象惟新有鼎之象以木巽火有鼎之义故名为鼎　本义　鼎烹餁之器为卦下隂为足二三四阳为腹五隂为耳上阳为有鼎之象又以巽木入离火而致烹餁鼎之用也　吉衍文也【项平庵曰草木皆具水火之气其生也水气升于上水至木杪则为润液象井泉之上出也其成也火气见于上火至木杪则为华实象鼎气之上蒸也　蔡虚斋曰本义谓有鼎之象此卦体之象也如剥有顺而止之之象则卦徳亦为象也　按卦辞元亨之占凡四大有蛊升鼎是也而自元亨外无余辞者唯大有与鼎】
　　彖曰鼎象也以木巽火烹餁也圣人亨以享上帝而大亨以养圣贤　巽而耳目聪明柔进而上行得中而应乎刚是以元亨
　　程传　卦之为鼎取鼎之象也鼎之为器法卦之象也有象而后有器卦复用器而为义也　本义　享帝贵诚用犊而已养贤则饔飱牢礼皆极其盛故曰大亨【耿希道曰巽乎水而上水者非井也井汲引之用也以木巽火者非鼎也鼎烹餁之用也　按郊特牲而社稷太牢天子适诸侯诸侯膳用犊诸侯适天子天子赐之礼太牢注云礼有以少为贵者故此二者皆贵特牲而贱太牢也】
　　【见易曰啇人事神以音周人事神以味二雅所载祭祀燕飨皆称饮食之盛是故厯代作鼎未尝为烹餁之用以烹餁者周之制也鼎者重器国家之事莫重于享帝养贤故烹餁之器有取于鼎】
　　【火传曰本义谓卦自巽来六四一隂进而居五故曰上惟居五乃得中而应九二此卦变之分明可据者今按离为目而兼言耳噬嗑离之上爻亦曰灭耳先儒谓坎离飞伏互相取也坎得干之金离得坤之黄而离亦称金噬嗑五爻之得黄金鼎五之金是也坎亦称黄解二之得黄矢是也耳以伏坎取象容有其理】
　　象曰木上有火鼎君子以正位凝命
　　本义　鼎重器也故有正位凝命之意凝犹至道不凝之凝传所谓协于上下以承天休者也【项平庵曰存神以息气人所以凝夀命中心无为以守至正君所以凝天命火之光虽在木上而其命藏于木木尽则火止矣蔡虚斋曰朱子小注以正位只是临朝端重史称汉成帝有威仪临朝荘重若神明史臣谓其有穆】
　　【穆天子之容然何以不能凝命可见正位当兼表里言语其极则中庸所谓君子笃恭而天下平也　胡经曰伏羲氏兴神鼎一以象一统黄帝作寳鼎三象三才禹铸九鼎象九牧武王命南宫括史佚展九鼎奠于洛邑故人君抚大寳位以此象之】
　　初六鼎颠趾利出否得妾以其子无咎　象曰鼎颠趾未悖也利出否以从贵也
　　本义　居鼎之下鼎趾之象也上应九四则颠矣然当卦初鼎未有实而旧有否恶之积焉因其颠而出之则利矣得妾而因得其子亦犹是也盖因败以为功因贱以致贵也　鼎而颠趾悖道也而因可出否以从贵则未为悖也【沈存中云古鼎中三足皆空所以容物者所谓鬲也煎和之法尝欲清在下体在上则易熟而不偏烂及升鼎则浊滓皆归足中颠趾出否谓浊否在下须先泻而虚之至九二阳爻始为鼎有实　订诂曰初当卦始鼎未有实倒而涤之足顾居上口反居下故曰颠趾此合全象而观　得妾以其子者正以倒象言之妾本不宜贵春秋之义母以子贵也鼎趾不宜向上颠而出否所以防恶而纳新也故传以未悖释之】
　　【见易曰去否则不必贵颠诞子则岂可卑妾舍其旧以荐其新上帝歆焉圣贤享焉犹有以夙昔为嫌者乎故曰以从贵也贵对否言所贵者新洁也本义以从贵为应四四且覆餗安足贵乎】
　　九二鼎有实我仇有疾不我能即吉　象曰鼎有实慎所之也我仇有疾终无尤也
　　王注　以阳之质处鼎之中有实者也　本义　以刚居中鼎有实之象也我仇谓初隂阳相求而非正则相防于恶而为仇矣二能以刚中自守则初虽近不能以就之矣【订诂曰疾即否也即就也初否已颠可以实物于鼎矣何初之疾能即我哉　及其未有实颠之以出其不善则善者可全如待其有实则夫不善已汚之矣故曰鼎有实慎所之也慎之于初也】
　　【见易曰鼎有实有其实尚未纳于鼎也之则往就鼎矣鼎中之否所谓疾也不出则否与实杂人并实吐弃之矣俟颠趾出之其疾始不能即我曰慎所之者必俟其否出而后纳实也】
　　【火传曰仇匹也匹之为仇犹洁之言汚治之言乱也我仇指五疾指四方任事于上二自逺于下后虽有折足覆餗之凶不能相及故曰不我能即传曰慎所之也言其进退审也】
　　九三鼎耳革其行塞雉膏不食方雨亏悔终吉　象曰鼎耳革失其义也
　　孔疏　鼎之为义下实上虚空以待物者也鼎耳之用亦宜空以待九三处下体之上当下鼎之耳宜居空之地而以阳居阳是以寔处实者也实而不虚则变革鼎耳之常义也　本义　过刚失中又居下之极为变革之时故为鼎耳方革而不可举移虽承上卦文明之腴有雉膏之美而不得以为人之食【郭子和曰凡物之行以足独鼎待故以耳耳革则行塞矣　李季辨曰全体一鼎分上下体为二鼎上体离有耳而无足故九四之鼎折足下鼎巽有足而无耳故九三之鼎耳革】
　　【见易曰三当下鼎之耳位耳体贵虚惟柔乃虚三以刚居刚失鼎耳之义故曰耳革耳革何由以行雉膏何由见食三自负其雉膏足食以为我虽不行而可坐致人之求我也至不食而始悔之幸上有六五三虽无应于上必见用于五故有方雨亏悔之象曰亏悔言未能全亡其悔以非正应也其始也守道不进其终也志必大行故曰终吉】
　　【火传曰三居耳位上为玉宜可大行也而敌应不相与故有耳革行塞之象所以贯耳而举鼎者非金不能胜任而以玉其人大抵逺权避势不敢引一私交毋怪三之行塞矣然能使隂阳和而太平致者必玉也惟时贤才軰出凡为雉膏者无不见食岂独三之悔亏乎】
　　九四鼎折足覆公餗其形渥凶　象曰覆公餗信如何也
　　本义　晁氏曰形渥诸本作刑剭谓重刑也九四居上任重者也而下应初六之隂则不胜其任矣【胡仲虎曰初颠趾四应初故有折足之象初未有鼎实故因颠趾而出否四已有鼎实故折足则餗覆矣　张希献曰颠与折异颠则舍旧而图新折则鼎毁而用废矣折故凶也　赵汝楳曰授任者贵器使受职者贵自量非器而授弃其官不量自受不有其躬也　蔡虚斋曰鼎折足足无力也九四以初六为足故云此爻正所谓大臣误陛下而大臣所用者误大臣也唐肃宗任房琯而房琯任刘秩安得不败】
　　【见易曰以武侯之明信用马谡而违其节制有衘亭之败武侯诛谡而自贬三等则鼎足之不易信任如此】
　　六五鼎黄耳金利贞　象曰鼎黄耳中以为实也本义　五于象为耳而有中徳故云黄耳金坚刚之物贯耳以举鼎者也五虚中以应九二之坚刚故其象如此或曰金以上九而言【王景孟曰在鼎之上受以举鼎者耳也六五之象也在鼎之外贯耳以举鼎者也九二之象也】
　　【见易曰五为离主而当鼎耳之位离禀坤之中徳故为黄耳彖传曰得中而应乎刚二五正应则金指二无疑阳实隂虚二以刚徳为实五柔中亦曰实者以二之实为实也凡易之道非柔不能以任刚非刚不能以济柔黄耳金斯所以成其为鼎耳二物本不相离故并繋五爻以能任金者五也而犹恐其任之不坚故勉以利贞】
　　【火传曰程传以九二当金诸儒谓二在下位其势不足以贯耳而举鼎者谬矣凡人臣有阳刚之才身任国事为人主所倚頼者即金也岂必居高位而近君者乃称乎若玉则可以贯耳而不可以举鼎此三公坐论之职不必有宰相之权上九是也】
　　上九鼎玉大吉无不利　象曰玉在上刚柔节也本义　上于象为而以阳居隂刚而能温故有玉之象【冯时行曰阳刚在上及物之功全繋此爻如举鼎实以食人者全在于也阳刚无应无所囘挠如玉不变于火故为玉　李季辨曰一也五取金上取玉金刚而玉和五体柔故贵刚上体刚故贵和离为火而居之金畏火而玉不畏火故成鼎之功以玉为贵也　象正曰金鼎之所为质也玉鼎之所为文也天道之革一文一质质济以文金玉逓为令也】
　　【震下震上】
　　震亨震来虩虩笑言哑哑震惊百里不防匕鬯
