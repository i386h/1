<!-- { "loadSidebar": true } -->
　　本义　壮终动极故触藩而不能退然其质本柔故又不能遂其进然犹幸其不刚故能艰以处尚可以得吉也【蘓子瞻曰自三言之三不宜触其藩自上言之上不应羸其角不能退不能遂岂独羊之患虽我亦何病如之未有羊羸角而藩不壊者也象正曰进退用舍圣人所大慎也进一人而使之不可退退一人而使之不可进壮志动于中藩薄萦于外自以为不疑而蹈于不详者比比伊训曰弗虑胡获弗为胡成虑而详之详而为之则庶免于壮罔矣】
　　【见易曰六五以易而无悔上六以艰而始吉刚壮之时在上者位不同其所处之难易亦自有不同者上之不详其犹有易心乎】
　　【火传曰上与三应当壮之时隂阳类分宁顾应哉三之羝羊所触者上也羸其角者上之为也不能退不能遂正羸角之事圣人戒以无攸利谓角与藩俱壊传曰不详言未详其两败也】
　　【坤下离上】
　　晋康侯用锡马蕃庶昼日三接
　　本义　晋进也康侯安国之侯锡马蕃庶昼日三接言多受大赐而显被亲礼也【赵汝楳曰康侯即冬宫梓人所谓宁侯大射祝曰母或如不宁侯抗而射汝书曰康功即民功也订诂曰锡下锡上也如纳锡大禹锡圭之类觐礼曰庭实惟国所有奉束帛匹马九马随之此锡马蕃庶之法画日三接王接侯之礼觐礼廷升一也觐毕致享升致命二也享毕王劳之升成拜三也　左传僖公二十八年晋文公朝王王赐之车辂弓矢命之曰敬服王命以绥四国受防而出出入三觐是也】
　　彖曰晋进也　明出地上顺而丽乎大明柔进而上行是以康侯用锡马蕃庶昼日三接也
　　程传　凡卦离在上者柔居君位多云柔进而上行噬嗑睽鼎是也　本义　以卦变言谓卦自观而来为六四之柔进而上行以至于五【黄元公曰离在干上下曰火在坤上下曰明火者日之气明者日之光也日明于画晦于夜可谓明有出入不可谓日出入乎地中　干称首出豫称雷出震称帝出晋称明出出者立乎万物之先者也】
　　【火传曰魏文帝称汉明帝察察章帝长者夫察察必其有不明者也夫明者何所不见亦何所不容固宜为长者乎以晋之大明在上诸侯服命而左右有不正之臣五皆置之不问惟五之明也五葢信不正者之不足以害吾治也是故在外者不以君侧为虞而在内者亦不以外藩为忌皆相安于大明之君也】
　　象曰明出地上晋君子以自昭明徳
　　【郑康成云地虽生万物日出于上其功乃着　胡庭芳曰合两体成一卦大象夫子论体象君子皆以卦之重者论如此卦只取离明之义置坤于不言葢有不必尽论两体者即此可以推他卦矣　象正曰诗书所论明徳备矣以帝尧之明徳而犹难于知人三接康侯何鉴而慿之曰我自昭明徳也诗曰尔徳不明以无陪无卿故已徳不明则视天下皆无贤人矣时论曰晋昼则明夷夜矣人因地而有昼夜也天岂有昼夜乎君子之用明用晦养日于夜之道也用明用晦总之为明藏地于天之道也于自言昭于众言晦众人故不知耳】
　　初六晋如摧如贞吉罔孚裕无咎　象曰晋如摧如独行正也裕无咎未受命也
　　本义　以隂居下应不中正有欲进见摧之象【胡仲虎曰摧如在彼吾不可以不正罔孚在人吾不可以不裕贞与裕皆戒词也】
　　【见易曰初与四应恶所应之不正故不肯速进有摧如之象此初之能守其正也初贞则四罔孚矣四不与孚而初始从容由义路礼门以进宁有咎乎传曰未受命也幸其未因四之应而早受命于王朝也若受命名为王臣迹渉私人矣】
　　六二晋如愁如贞吉受兹介福于其王母　象曰受兹介福以中正也
　　本义　六二中正上无应援故欲进而愁王母指六五【杨敬仲云祖母曰王母王者之母亦曰王母大抵妇人居尊位之名古圣人作爻辞所以偹天下万世之事变故及此】
　　【胡仲虎曰二柔中正五虽不应而同徳彖蕃马三接即爻所谓介福彖言锡爻言受互文也　时论曰初二三俱受福之康侯二五合徳故于二言之司马公于宣仁后足以当此若窦章于窦太后时亦善愁者乎见易曰初与三皆有上应惟二无应独此柔中与五有一徳之孚而二不知也故其进有愁如之象愁孤立也岂自意其受福乎宣仁后问苏轼何由进用轼对以臣不敢由他途进后因述仁宗怜才之语遂伏地而哭失声彷佛此爻】
　　六三众允悔亡　象曰众允之志上行也
　　【胡仲虎曰三居下卦之上为众隂之长正康侯之谓也初罔孚众未允也二愁如犹有悔也三处顺之极众皆相信可以进而受三接之宠也　订诂曰初摧二愁皆以四故三切近于四迹类相比天下未尝不疑三为鼫防之党也必有以信众而后悔亡】
　　【见易曰初与四应而初絶之以从于五故为独行之正三与上应而三絶之以贞于五故为上行之志此所以为众所见信而悔亡也】
　　九四晋如鼫防贞厉　象曰鼫防贞厉位不当也本义　不中不正以窃髙位贪而畏人葢危道也【胡仲虎曰贪而畏人爻刚位柔之象觧以隂居阳者象狐晋以阳居隂者象防九家易谓坎为狐艮为鼠觧互重坎上下三隂故称三狐晋互有艮故称防又晋昼也防画伏非能以画进者有窃位之象　蔡邕谓鼫防五能不成一伎能飞不能过屋能缘不能穷木能游不能度谷能穴不能掩身能走不能先人　时论曰初之摧其傅嘏之疎向邓乎二之愁而受福徳宗令李泌之避元载也咸恒遯壮所戒者贪世值顺明贪宠尤甚恃有失得勿恤之主善包容处置之耳】
　　【见易曰晋时所重者柔徳也正如汉文帝章帝时惟乐长者而材武皆在所后故四与上皆以刚见疎于晋主也】
　　六五悔亡失得勿恤往吉无不利　象曰失得勿恤往有庆也
　　王注　柔得尊位隂为明主能不用察不代下任也故虽不当位能消其悔失得勿恤各有其司术斯以往无不利也　本义　以大明在上而下皆顺从一切去其计功谋利之心则往吉而无不利也
　　【见易曰五之左右四贪而上亢于五宜有悔也以文明之徳为下所顺从二者皆不足为害故勿恤也勿恤所以见其明也书曰能哲而恵何忧乎驩兠何迁乎有苗何畏乎巧言令色孔壬不哲不恵虽四目四聪益滋其旁落矣】
　　上九晋其角维用伐邑厉吉无咎贞吝　象曰维用伐邑道未光也
　　孔疏　晋其角者西南隅也上九处晋之极过明之中其犹日过于中已在于角而犹进之故曰进其角也　本义　角刚而居上上九刚进之极有其象矣【象正曰厥徳不明以赏则无光以伐则无威虽其仆犹大玩玩之况私邑乎又况不庭不服者乎见易曰离为戈兵兵犹火也上九刚而居上当顺明之世而称兵伐邑亦其炎上之性不能以自遏也夫邑有可伐之道而伐之正也然以视大明之主失得勿恤而康侯亲附者宁无咎乎传曰道未光也咎其已徳不明而惟罪邑人之不服也】
　　【离下坤上】
　　明夷利艰贞
　　本义　夷伤也为卦下离上坤日入地中明而见伤之象又上六为暗之主六五近之利于艰难以守正而自晦其明也【胡庭芳曰明伤于坤地之下居中而不失其正其六二当之乎彖辞文王所作也于坤曰安贞吉于明夷曰利艰贞终守臣节而不失其见于此乎　蔡虚斋曰不止云利贞而曰利艰贞盖是时虽守正有不得直遂其正者故必艰难以守正艰难守正只是晦其明晦其明亦明夷也所谓与时偕行也　时论曰地居外凡八皆吉今居悔而夷火居内凡入皆亨今居贞而夷日一北而万物生晋象也日一南而万物死夷象也】
　　彖曰明入地中明夷　内文明而外柔顺以蒙大难文王以之　利艰贞晦其明也内难而能正其志箕子以之
　　本义　蒙大难谓遭纣之乱而见囚也　内难谓为纣近亲在其国内如六五之近于上六也【丘行可曰文王得明夷全卦之义箕子得六五一爻之义文王之难闗天下故曰大箕子之难在至亲故曰内　胡仲虎曰彖曰明夷利艰贞周公于六五爻辞曰箕子之明夷利贞彖传兼举文王言之文王囚而伏羲河图之易箕子囚而大禹洛书之畴圣贤之于患难自繋斯文之防葢有天意存焉】
　　象曰明入地中明夷君子以莅众用晦而明
　　【吕东莱曰用晦而明者君子养明之道不有虞渊之入焉有旸谷之升　黄元公曰明入地中天之用晦也若阳明无伏侯则万物之生意息矣老子曰以智治国国之贼不以智治国国之福是以圣人位北居隂以治阳】
　　【见易曰彖传谓晦其明葢藏明于晦也象传谓用晦而明葢明生于晦也夫日藏于夜而明于昼以晦飬明则人可全用其明乎】
　　初九明夷于飞垂其翼君子于行三日不食有攸往主人有言　象曰君子于行义不食也
　　程传　初九明体居明夷之初见伤之始也夫知几者君子之独见非众人所能识也若俟众人尽识则伤已及而不能去矣此薛方所以为明而杨雄所以不获其去也穆生去楚申公白公且非之但讥其责小礼而不知穆生之去避胥靡之祸也袁闳于党事未起之前潜身土室人以为狂生卒免党锢之祸有攸往而人有言胡足怪也　本义　飞而垂翼见伤之象行而不食所如不合时义当然不得而避也【丘行可曰垂翼不敢上进戢身避祸也君子知几义当速去葢可以不食而不可以不去去重于食故也　章氏曰凡鸟于将暮便不髙举于飞垂翼有戢翼归巢之象言其知明夷之早也　蘓子瞻曰垂其翼所以示不飞之形也方其未去也垂其翼缓之至也三日不食急之至也是何也惧不免也主人有言讶其去之太速也】
　　六二明夷夷于左股用拯马壮吉　象曰六二之吉顺以则也
　　孔疏　言左者取其伤小不比右之切也夷于左股明避难不壮不为闇主所疑犹得处位不至懐惧而行也　程传　手足之用以石为便惟蹶张用左葢右立为本也夷于左股谓伤害其行而不甚切也本义　伤而未切救之速则免矣【胡仲虎曰右强而左弱左阳而右隂也丰与明夷下体皆离皆以上六一爻为暗主丰九三与上为应故折其右肱伤之切而不可用也明夷六二去上逺故夷于左股伤之未切犹可用也】
　　【见易曰君臣之分比之元首股肱股卑于肱而左后于右左股固人所视为无闗重轻者羑里之囚纣固以文王不足重轻耳故犹可用壮马拯也当明夷之时文王之用晦乆矣不俟蒙大难之日也　救祸莫若顺顺不以则苟且幸免而已惟柔故能顺惟内文明故不失其则】
　　九三明夷于南狩得其大首不可疾贞　象曰南狩之志乃大得也
　　本义　以刚居刚又在明体之上而屈于至暗之下正与上六闇主为应故有向明除害得其首恶之象然不可以亟也故有不可疾贞之戒【赵汝楳曰此文王赐弓矢鈇钺得専征伐之事】
　　【见易曰彖曰利艰贞传以文王箕子当之艰贞者处难而不失臣节也诸家以于南狩为武王牧野之举得大首为独夫之诛此未可语于文王明夷之世也赵氏谓为文王赐弓失専征伐之事则南狩得大首其伐崇侯虎乎助纣为恶虎为之首文王伐崇三旬不降退而修教因垒而降即不可疾贞之据也崇灭徙都之为丰王业以大可不谓志大得乎】
　　六四入于左腹获明夷之心于出门庭　象曰入于左腹获心意也
　　王注　左者取其顺也入于左腹得其心意故虽近不违随时避难门庭而已能不逆忤也　孔疏　凡右为用事从其左不从其右是卑顺不逆也　本义左腹者幽隐之处获明夷之心于出门庭者得意
