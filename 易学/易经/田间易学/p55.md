<!-- { "loadSidebar": true } -->
　　本义　六二居中得正既止其腓矣三为限则腓所随也而过刚不中以止乎上二虽中正而体柔弱不能往而拯之是以其心不快也　三止乎上亦不肯退而聼乎二也【胡仲虎曰咸下体艮也艮以三为主咸于二言腓三言随随二而动者也三为下卦之主不能自守而下随于二故往吝艮于二言腓又言随随三而止者也三列夤不得止之宜而二隂柔不能救其所随故其心不快　二与三爻中皆有一心字二不能拯乎三故心不快三不肯下聼乎二故厉薰心】
　　【见易曰六二当腓之处而居中得正亦能正而不动者但以随三之夤列而止非时止则止者也其心不快谓其不能自由也　不拯其随者随不可拯非二之不拯也】
　　【火传曰快心之言多尤快心之行多悔其心不快自是艮止之功】
　　九三艮其限列其夤厉薰心　象曰艮其限危薰心也本义　限身上下之际即腰胯也夤膂也止于腓则不进而已九三以过刚不中当限之处而艮其限则不得屈伸而上下判隔如列其夤矣危厉薰心不安之甚也【虞翻谓限束带之处三当两象之中故谓之限夤膂也　正韵云膂脊骨也人气力皆从此出故曰膂力】
　　【见易曰限非身体之名即夤是也夤当腰脐之间为上下之限所以屈伸者艮其限正谓夤列也上下之间似有阑制之者气不贯则不能屈伸本一物也列而为二故曰列夤夫人身水在下火在上今上下判隔不贯则火不能下降惟炎上而已薰心之厉因身病而推及其心病也三以过刚不中居上下之际而一于止者故其象如此】
　　【火传曰三非心位而取心象互坎体也坎为心病三位在腰腰肾之间有坎水焉心犹火也水不上行则火不下降于是乎有心病三之艮限列夤强制不动其火愈遏愈然本以制心而实以危心告子之学也书曰人心惟危强制之心皆人心非道心也】
　　六四艮其身无咎　象曰艮其身止诸躬也
　　本义　以隂居隂时止而止故为艮其身之象【胡仲虎曰咸九四憧憧往来以心之动言此不言心而言身兼动静言也身止则知心得其所止矣　王伯厚云偃身为躬见躬而不见面止躬即所谓艮背也　蔡虚斋曰六四一乎止者也不能兼乎动也若艮其背则兼时行而行　郭子和曰止诸躬成已而已未能成物也】
　　六五艮其辅言有序悔亡　象曰艮其辅以中正也【胡仲虎曰辅颊之两傍骨背后可得而见者咸言其面故并见颊舌艮其背故止言辅初艮止止其行也五艮辅止其言也能止其言者必能止其所行故悔亡　艮其腓咸亦言腓腓虽在后而前亦可见也咸其辅艮亦言辅辅虽在前而后亦可见也故咸得兼言腓而不得言限夤艮得言辅而不得兼颊舌　赵汝楳曰言有序者出令有缓急发语有先后治事有本末缓者急则民不信后者先则机不宻本者末则事不成言有序则千里之外应之　蔡虚斋曰艮其辅谨言也谨言者非不言也时然后言言有序也见易曰言有序者不必聼其言也从背见其两辅之动止便知其言之有序】
　　上九敦艮吉　象曰敦艮之吉以厚终也
　　程传　人之止难于久终故节或移于晚守或失于终事或废于久上九能敦厚于终止道之至善也【订詀曰上九成艮之主处艮之终安于止者凡上爻除井鼎外鲜吉惟艮在上体者八皆吉艮主上犹震主初可统全卦故独以艮归之四亦震主而泥三亦艮主而厉皆以中爻害之也】
　　【见易曰上非艮之正位也而艮之终也夫止难于终其始之止皆蹔止者也至于终止则真能止矣蹔止者可以静而不可以动可以动而不可以大动真止者则生死所不能移常变所不能易敦之至也王文成破宸濠见者知其必防曰吾触之而不动矣是有近于敦艮者也　文成谓恶动之心非静也求静之心即动也休心息见不为动动不为静静其上九乎】
　　【艮下巽上】
　　渐女归吉利贞
　　本义　渐渐进也为卦止于下而巽于上为不遽进之义有女归之象焉又自二至五位皆得正故为利贞【郭子和曰女归不以渐则奔也渐则为归故女归以渐为吉　胡仲虎曰咸取女吉取者之占也渐女归吉嫁者之占也皆以贞艮为主艮止也止而説则其感也以正止而防则其进也以正今按渐自否变以三柔上居四而为巽归妹从泰变以四柔下居三而为兑上者进也下者归也不渐则为否所以渐吉不归则为泰所以归妹凶渐之吉士女有同儆焉归妹之凶则専为少女戒也】
　　彖曰渐之进也女归吉也　进得位往有功也进以正可以正邦也　其位刚得中也　止而巽动不穷也【闗子明曰万物无不渐渐其圣人之进乎古者无为而治百姓日用而不知其渐之使然乎】程传　诸爻之得正亦可谓之得位矣然未若五之得尊位故特言之　本义　之字疑衍或是渐字【王伯厚曰惟正已可以格君管仲有三归不能諌六嬖之惑魏相因许伯不能遏石之恶故渐曰进以正订诂曰渐之成卦在三四两爻三为艮主四为巽主虽皆当位然以相比而归非正应也惟二五相应为正故曰利贞　得位指三与四三四虽非偶然艮以少男止于内有浩浩乎水之歌巽以长女待于外有其实七兮之叹若拘常守故则废人之大伦因其比而相合此女归之权故曰往有功也】
　　【见易曰渐不重于进而重于渐以进故曰渐之进也如女之待男六礼偹而始行也隂阳小大各有其位失其位则无以为非其位则不能胜任惟得位而后有功夫进不苟往位不苟承进以正未有不能正邦者也然非上有礼贤下士之主亦乌能得此难进易退之士而用之乎故非刚中者不能下止而上巽非上防下止亦不能动不穷也】
　　【火传曰一曰进得位再曰进以正以明进之道不一而皆有取于渐进也止而防所以为渐易未有一义明两卦者晋进也而渐亦曰进固知渐非训进谓以渐而进耳　其位専以五言有五之刚中而后诸得位者始可以有功诸以正者始可以正邦耳】
　　象曰山上有木渐君子以居贤徳善俗
　　本义　二者皆当以渐而进贤字疑衍或善下有脱字【象正曰渐序也序贵序齿序贤皆序也圣人所以教弟也三序之中序贤为上以为序贤易争故又教弟以致其顺诗曰受爵不让至于已斯亡夫知渐之义者庶乎可以善俗矣】
　　【见易曰地形平易其木之长也易见故谓之升山势隆崇其木之长也不觉故取乎渐居徳善俗皆不见其益有时而长也】
　　初六鸿渐于干小子厉有言无咎　象曰小子之厉义无咎也
　　程传　在下所以有进也用柔所以得安也无应所以能渐也若渐之初用刚急进上又有援则失渐之义矣　本义　鸿之行有序而进有渐干水涯也【张希献曰渐六爻皆以鸿取象鸿水鸟也木落南翔氷泮北徂往来有时先后有序渐之象也　胡仲虎曰二至四互坎故初有水涯之象艮少男有小子象　时论曰子产论政子国叱之范爕之掩人于朝士防杖之折笄有言以厉小子即以厉成人也】
　　【见易曰小子之厉所以戒其躁进也后世如秦之甘罗汉之终童唐之刘晏以有言早逹者自易视之皆厉事也】
　　六二鸿渐于磐饮食衎衎吉　象曰饮食衎衎不素饱也
　　本义　磐大石也渐逺于水进于磐而益安矣衎衎和乐意六二柔顺中正进以其渐而上有九五之应故其象如此　素饱如诗言素餐得之以道则不为徒饱而处之安矣
　　【见易曰二为五所信任而漫无事事祗见其饮食衎衎其志将有所待也亦渐之义也唐阳城为谏议大夫日与诸客兄弟闭户饮酒久之无所建白当时未必不蒙素飱之讥迨出而裂麻抗谏争人所不敢争然后知其非素饱者也】
　　【火传曰二新进者也譬如新妇入门即欲操切家政非其时也入仕未久得主未深而遽为忧盛危明激切之论如贾谊刘蕡皆未能衎衎于饮食者也】
　　九三鸿渐于陆夫征不复妇孕不育凶利御寇　象曰夫征不复离羣丑也妇孕不育失其道也利用御寇顺相保也
　　程传　三四二爻相比而无应相比则相亲而易合无应则无适而相求故为之戒夫阳也　本义　鸿水鸟陆非所安也九三过刚不中而无应故其象如此【订诂曰三四虽非正应然以各得其位而无应与近而相比遂成夫妇故圣人亦许其归见易曰三与四皆得艮防之正位以为卦主者也长女少男虽非正应因时获偶周礼媒氏以仲春之月防男女之无夫家者虽六礼不偹亦聼其归则女归于六礼之外又有此一例非私合也】
　　【火传曰夫妇以相保为义若夫丈夫身覊邉戍已过及之期其妇人心折刀环复失懐抱之物此亦情事之大不堪者当此闰中独处而有彊暴侵凌金夫见诱皆寇也非守正以御之能自保乎利者三利之也葢必御寇以俟夫归与之终身相保斯为顺也逆始顺终圣人亦予之　三艮体互坎防而止之有夫征不复之象坎中满象孕再互至五为离中虚有妇孕不育象又坎为盗有冦象艮止也有御寇象】
　　六四鸿渐于木或得其桷无咎　象曰或得其桷顺以巽也
　　孔疏　四虽乘三体防而附下三虽被乘上顺而相保所以六四得其安栖由顺以防也　程传　鸿趾连不能握枝故不木栖桷横平之柯唯平柯之上乃能安处【李宏甫曰四独女无依岂能自安如木岂鸿所栖哉顺以防于三者正以无应无依不得已耳得称则可以少安矣此三四所以相比而成夫妇女归之权也】
　　【见易曰或得其桷亦暂得所安而已夫木岂鸿久栖之所哉正如王仲宣之依刘表管防安之依公孙度以免难而已传曰顺以防此免难之要术也诫四之辞具繋于三爻中此子长史法也】
　　九五鸿渐于陵妇三嵗不孕终莫之胜吉　象曰终莫之胜吉得所愿也
　　本义　陵髙阜也九五居尊六二正应在下而为三四所隔然终不能夺其正也【订诂曰卦以防为女艮为男爻以五为夫二为妇取爻画隂阳而言不拘卦也欲发明彖辞利贞之义故借以见例　象正曰陵不若泽之乐也然而鱼网兎罝亦可以谢矣君子无所胜于人而人乐于胜君子故有逺人之心者无近人之祸有胜敌之心者终有受敌之耻矣】
　　【见易曰二五中正相应而为夫妇以徳相匹也妇至三嵗不孕将有嗣之虑矣左传衞荘公娶于齐东宫得臣之妹曰荘姜美而无子再娶于陈曰戴妫是也而五一于二而已以为终莫胜于二也传曰得所愿也言更无有胜之者也　湘之曰秦孟明视三败于晋秦伯犹用之其亦以不孕之妇为莫之胜者乎汉时东越相攻景帝使汲黯往视之不至至呉而还河内失火亦使黯往视还报曰家人失火屋比延烧不足忧也臣过河南谨以便宜持节发河南仓廪以赈贫民以世主视之如黯者岂非三嵗不孕之妇哉武帝曰古有社稷之臣至如黯近之矣则武帝亦以黯之贤终莫之胜者矣】
　　【火传曰妇三嵗不孕益见二之饮食衎衎不欲速自表见也】
　　上九鸿渐于陆其羽可用为仪吉　象曰其羽可用为仪吉不可乱也
　　程传　安定胡公以陆为逵逵云路也谓虚空之中尔雅九逹谓之逵逵通逹无阻蔽之义也　本义仪羽毛旌纛之饰也上九至髙出乎人位之外而其羽毛可用为仪饰位虽极髙而不为无用之象【丘行可曰羽乃鸿所用以进者而其进莫不有渐可以为仪也胡仲虎曰鸿进以渐而不失其时翔以羣而不失其序所谓进退可法者也而独于上爻言之者要其终而不可乱也】
