<!-- { "loadSidebar": true } -->
　　钦定四库全书　　　　　经部一
　　田间易学　　　　　　　易类
　　提要
　　【臣】等谨案田间易学十二卷
　　国朝钱澄之撰澄之原名秉镫字饮光桐城人前明诸生家世学易又尝问易于黄道周初撰一书曰易见因避兵闽地失其本又追忆其意撰一编曰易火传既而归里复得易见旧稿乃合并二编删其重复益以诸家之说勒为此书其学初从京房邵康节入故于象数言之颇详后乃兼求义理参取王弼注孔颖达疏程子传朱子本义而大旨以朱子为宗其说不废图书而以邵子先天图及河洛二图皆因易而生非易果因此而作图中奇偶之数乃揲蓍之法非画卦之本持论最为平允故卷首图象虽繁而不涉支离附防之弊独其周易杂考一条既深慨今本非朱子之旧而徒以彖传象传篇首之注推其説竟不能更其次第以复古本葢刘防旧刻
　　国初尚未得见故知其误而不能改用注疏本之次第也乾隆四十四年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　田间易学凡例
　　一王辅嗣易注韩康伯繋辞注孔仲达正义其学具有源流虽以辅嗣扫去象数淆乱经传为诸儒所辟然宋人亦因注疏相传得以益明其理而粹然一归于正则亦未可尽废也兹所引者取其与宋儒防不相悖或有以开宋儒之先或足与互相发明者要以程传及本义为据
　　一程传专言义理略去图象其理多就人事指实而辞或繁复不若本义之字字精切也本义宗程传删其复而领其要然亦有本义太畧而程传言之较畅者则舍本义而存传若传与本义各有发挥则两存之总取其义理通达而已
　　一本义专主卜筮而言其学于义理宗程传于图象宗邵子虽图象之説尤详于启蒙而本义所释卦爻按之无往不合兹编中时有载有不载者或以其説为注疏程传所已及者或有后儒因本义之説而发挥尤畅者既已载之则本义可不必存要未有悖乎本义者也至于其説不载诸本义启蒙而襍见别説者则另系以朱子云
　　一易理至宋儒而大明元人继之诸儒一以程朱为据而皆精通邵氏之图学及啓蒙之筮法其辨极微其説綦详矣编中所录居多而间次苏子瞻易解于诸説之后以其独出已见无所原本故朱子有辨苏氏易也然其独见亦自有可存
　　一先天四图得自邵子邵子曰图无文吾终日言之不离乎是朱子亦谓程演周经邵传羲画近代归震川谓因传而有图以图未必出于伏羲也按邵伯温经世辨惑云希夷易学不烦文字解説止有一图以寓隂阳消长之数与卦之生变图亦非剏意以作孔子系辞述之明矣则以此图直出自希夷也至于河图洛书先儒谓皆圣人所取以作八卦者看来只是因以生蓍非据以画卦也画卦在前生蓍在后故僣以妄见次图书于卦图之后今説八卦而扭合图书者吾不取也
　　一易理无所不蕴凡得其一端皆足以入神如衞嵩元包扬雄太京房卦气之类是也至于星厯音律之学无不以易为本故朱子尝欲于纳甲飞伏之类皆欲穷其理虽非易之本防要无不可以见易也愚昔颇从事于此兹编凡习而粗解者略载一二其未习者不载也
　　一明代易注多至数十百种毎好以意作解近于穿凿惟蔡虚斋专主本义而体贴极精发挥尤畅虚斋之于本义亦犹孔仲达之于辅嗣注也故采录最多
　　一时贤易论有发前人所未发而大指不谬于本义者悉加采录然诸集中有其説出于前人而略其姓氏遂为已有者今悉考订归诸本人或姓氏未详则称以集名若象正则吾师漳浦黄先生所手授也订诂则何子先生宦留都时出以相示面相质问者也时论则吾乡方中丞白鹿公所着而吾佐密之叅订而成者也故三书引据尤多密之别号药地亦时引其説
　　一吾家自融堂先生以来家世学易先君子究心五十余年临没之年乃有所得口授意指命不孝为之诠次录诸简端不孝亦间有已见为先君子所首肯者亦并载之名曰见易【左国材曰先生讳志立字尔卓讲学垂三十年里中称为敬修先生】
　　一南渡时予罹党祸变姓名逃诸呉市遇漳浦黄先生舟过呉门遥识之召使前慰勉之余教令学易不数月呉下大乱家室丧亡窜身入闽困闽山者三年毎念先生教辄思读易其见易旧解遗亡殆尽又无书可借唯记诵章句黙寻经义时有所获久之成帙目曰火传葢以家园屡经兵火所藏故本应付灰烬矣又以薪尽火传即此犹是先君子之遗教也既归里诸集散失而见易一编岿然独存因取与火传证之前后雷同居多乃尽删后説唯微有异者则存之
　　一是书未脱稿即付儿子灋祖藏诸笥中初不意其能读也戊申冬儿陨于盗藏书尘封不忍捡视久之啓其笥则业已诠次成集而又得其问易堂私识一编问易堂者灋祖读书处也间有可采聊存十数则于集中不忍没其苦心也【问易载有予兄伯玉湘之幼安所説数条今并存之】
　　一是书集既成携至都门为老友严颢亭所赏留诸行笈欲为付梓予既归颢亭病殁其书遂不知所在防昆山徐健庵昆仲要予谈易既无副本又老而善忘乃取所存旧稿重加编辑因考证诸书凡吾昔所矜为剏获而业为前人所已説者皆削去已见一归诸前人宁为述者可也或因读诸书偶有触发出于见易火传之外者谓之今按凡图象卦爻之义觉今按尤详其专书按者皆系攷详非已説也
　　一引用诸书或因辞章冗复稍加删削或因文句晦澁改窜数字今读者易于通晓僣窃之罪所不敢辞也
　　一图学相传有本説易家好以己意剏为新图虽易道广大变通随人匠心无不巧合要于易理无裨徒取新人耳目尔兹初亦作有数图今并削去惟存二气如环一图以明隂阳之出入所以分内外别主賔也

　　周易杂攷
　　【汉上朱氏曰十翼本与周易异卷前汉费直传古文周易以彖象系辞文言解説上下经是也费氏之易至马融始作传融传郑康成康成始以彖象连卦辞爻辞魏王弼又以文言附乾坤二卦故自康成而后其本加彖曰象曰王弼而后加文言曰至于文辞连属不可附六十四卦之爻则仍其旧篇今系辞上下説卦序卦杂卦是也魏髙贵乡公问博士淳于俊曰今彖象不连经文而注连之何也俊对曰郑康成合彖象于经者欲便学者寻省易了孔子恐其与文王辞杂是以不合则郑未注易经之前彖辞不连经文矣○世所称郑旧本以彖传连经文然犹合乾卦次序至王弼乃自坤卦始毎卦以彖传移缀彖辞之后而以彖曰两字冠之又以为象本释经宜相附近其义易了故分爻之象辞各附当爻之下犹如杜预注左传分经之年与传相附其意欲便学者诵习如淳于俊之説也○吕伯恭曰汉兴言易者六家独费氏传古文易而不立于学官刘向以中古文易经校施孟梁丘经或脱去无咎悔亡惟费氏经与古文同真孔氏遗书也按古易篇次周易上经第一周易下经第二十翼周易彖上传第一周易彖下传第二周易象上传第三周易象下传第四周易系辞上传第五周易系辞下传第六周易文言传第七周易説卦传第八周易序卦传第九周易杂卦传第十自辅嗣康成合彖象文言于经学者遂不见古本近世嵩山晁氏编古周易将以复其旧祖谦因晁氏书叅考传记复定为十二篇篇目卷集一以古为断○朱子曰易本为卜筮而作皆因吉凶以示训戒故其言虽约而所包甚广夫子作传亦畧举其一端以见凡例而已自诸儒分经合传之后学者便文取义未及玩心全经而遽执传之一端以为定説于是一卦一爻仅为一事而易之为书反有所局而无以通乎天下之故是以三复伯恭之书而】【有发焉非特为其章句之近古而已也○又曰某按诗疏云汉初为传训者皆与经别行三传之文不与经连故石经书公羊传皆无经文而艺文志所载毛诗故训亦与经别及马融为周礼注乃云欲省学者两读故具载本文而就经为注据此则古之经传本皆自为一书髙贵乡公所谓彖象不连经文者十二篇之古经传也所谓注连之者郑氏之注具载本经而附以彖象如马融之周礼也○胡庭芳曰自前汉费直以彖象系辞文言解説上下经郑康成传费氏易又以彖象文言本解易卦爻宜相附近其初犹若今乾卦彖辞文言统附卦末至王弼始以彖与大象之辞附卦辞下分爻小象之辞各附当爻辞下加彖曰象曰以明之故朱子曰王弼注本之乾卦葢存郑氏所分之例也坤以下六十三卦又弼之所自分也○所谓彖传者如乾卦彖曰大哉乾元以下坤卦彖曰至哉坤元以下是也文王卦下之辞正是彖辞彖传乃孔子賛易十篇之二先儒附其辞于彖后故加传曰以别之若曰孔子賛卦下之辞云彖之意如此也孔子虽是賛文王卦辞然多自发明己意以解伏义卦不尽同于文王又其间多説卦变文王亦问有取卦变处孔子自取尤多○象传有大象説一卦两体之象如乾象曰天行健君子以自强不息之类有小象乃逐爻解周公三百八十四爻之辞如干初九象曰潜龙勿用阳在下也之类是也看来六十四卦大象与卦彖爻义全不相蒙又别是説一道理自是解説伏羲一卦两体又不蹈文王周公之义也只合自作一处为是○易始有卦爻文王系卦辞周公系爻辞正是系辞而孔子所作系辞乃是系辞之传也故系辞传中所言圣人系辞皆指文王周公卦爻辞言也系辞传有称为大传者史迁受易于杨何之属又着易传行世曰大传者别杨何之徒所谓传耳○谓爻辞为周公作者易初无明文班孟坚云易道深矣人更三圣世厯三古未尝及周公也马融王肃姚信谓周公作爻辞孔頴达云爻辞王用亨于岐山之类武王克商之后始追号文王为王又明夷卦箕子之明夷亦武王观兵之后箕子始被囚奴又左传韩宣子适鲁见易象而知周公之徳騐此诸説以为卦辞文王爻辞周公无疑矣○右伏羲六十四卦文王卦下之辞周公爻下之辞通称曰经不知起自谁始按前汉孟喜易本云分上下二经是孟喜之前已题经字矣○夫子十翼皆名之曰传葢十翼之文述而不作其体传也其言经也史称孔子读易而为之传则传也者孔子之所自名非后人名之也○晁氏以道谓古者竹简卷袠重大故分为上下两篇本义从之吕伯恭曰系辞传云二篇之防万有一千二百五十所谓二篇即上下二篇也以此考之易经之分上下必始于文王定周易之时】
　　【今按本义谓上下两篇并孔子所作之传十篇凡十二篇中间颇为诸儒所乱近世晁氏始正其失而未能尽合古文吕氏又更定着为经二卷传十卷乃复孔氏之旧云则是朱子既已定正古文周易矣而今所传者仍是诸儒淆乱之本非古文也即如本义于干彖传下释云彖即文王所系之辞传者孔子所以释经之辞也后凡言传者仿此又释文言下有云此篇释彖传象传之意以尽乾坤二卦之蕴而余卦之説因可以例类矣是本义旧本明有彖传象传等字今皆削去仍为彖曰象曰文言曰从前诸儒所淆乱者既经朱子定正之而终不能复旧使学者无由睹周易之古文可慨也夫呜呼古圣之经何其变之易而复之难复之难而再变之又易也】

　　钦定四库全书
　　田间易学卷首上
　　桐城　钱澄之　撰
　　图象

