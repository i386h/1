<!-- { "loadSidebar": true } -->
　　九二遇主于巷无咎　象曰遇主于巷未失道也本义　二五隂阳正应居睽之时必委曲相求而得防遇乃为无咎【胡仲虎曰坎四比五纳约自牖睽二应五遇主于巷皆非所由之正坎险睽乖之时不得不委曲相求如此也委曲求合乃逹节之事非守经者之所知惟二之才刚而得中足以行之故无咎也　象正曰或以为君子之有诡遇也伊尹负爼胶鬲载盐寗戚饭牛百里鬻羊金縢纳诰通于风雷羑里行权廸于彛教君子亦何诡遇之有乎】
　　【见易曰二与五不得合者四间之也二之遇巷正如魏相因许伯白去副封而霍氏之权始夺夫因许伯亦遇巷之术也所谓委曲以求济其睽也若姚崇以从猎而命相马周以常何而见知蘓子瞻谓臣不敢由他途以进正谓此耳】
　　六三见舆曵其牛掣其人天且劓无初有终　象曰见舆曵位不当也无初有终遇刚也
　　本义　六三上九正应而三居二阳之间后为二所曵前为四所掣当睽之时上九猜狠方深故又有髠劓之伤然邪不胜正终必得合【邹泗山曰三上之睽皆从妄见而起此亦上之见三耳而三之疑终释者頼上之刚也惟刚故其疑之释也易上疑释而三从之矣　订诂曰六三居下卦之终与上九应而逼于九四曵六三之舆者四也遇刚谓遇上九隂阳正应自无终睽之理见易曰三为説主与上正应而居不当位为四所乗故有掣牛曵舆之患三无以信于上乃髠劓以自誓于是上初疑而终释初睽而终合也当睽时非委曲以求济若能从一如三亦未有不合者也】
　　九四睽孤遇元夫交孚厉无咎　象曰交孚无咎志行也
　　本义　睽孤谓无应遇元夫谓得初九交孚谓同徳相信【订诂曰四之遇元夫者以初九始之不逐继之与见而四感悟而交孚也交者彼得所依此得所助四既合初而睽皆合矣　时论曰合言两爻曰睽専论一爻曰孤初以四为恶人惟四敢于为睽四以初为元夫惟初不忘于济睽睽孤则厉交孚则无咎二阳非偶而偶合如是睽之时用大矣哉见易曰四与上皆言睽孤者四无应故孤上有应而猜疑以至于孤也】
　　六五悔亡厥宗噬肤徃何咎　象曰厥宗噬肤往有庆也
　　本义　以隂居阳悔也居中得应故能亡之厥宗指九二噬肤言易合【胡仲虎曰同人六二以九五为宗睽六五以九二为宗皆以离中隂爻言隂从阳阳者隂所宗也　订诂曰二以五为主尊之也五以二为宗亲之也二五不即合者四为之间也四与初成交无复有间之者其合如噬肤之易矣徃者劝五徃从二也君必求贤而后贤从之】
　　上九睽孤见豕负涂载鬼一车先张之弧后説之弧匪寇婚媾往遇雨则吉　象曰遇雨之吉羣疑亡也本义　睽孤谓六三为二阳所制而已以刚处明极睽极之地又自猜狠而乖离也【耿希道曰凡物之情信然后合合则愈信疑然后睽睽则愈疑　纪闻曰其始睽也无所不疑故曰羣疑过于明故过于疑过于疑故无徃而作疑惟天下之至明能生天下之至疑非天下之至明不能释天下之至疑其初杂然而疑其以为汗也后涣然而释　订诂曰上之疑疑三为四所据所谓豕车弧寇皆象坎四互坎也四既与初合则二五三上皆得其应而羣疑可以释然矣】
　　【艮下坎上】
　　蹇利西南不利东北利见大人贞吉
　　本义　蹇难也足不能进行之难也为卦艮下坎上见险而止故为蹇西南平易东北险阻又艮方也见险者贵于能止而又不可终于止处险者利于进而不可失其正也【订诂曰坤有西南无东北蹇有东北无西南有之为卦用无之为卦主坤虚东北之刚明者以为主蹇虚西南之平易者以为主】
　　【见易曰坎艮合而为蹇皆东北之卦无所为西南也然蹇主五解主二皆以坎中之一阳为主二卦反对故蹇自内而外曰往解自外而内曰来西南坤方坎本坤体以一刚居之而得其中虽为险主而所以济险仍用坤道也当东北险阻之地存西南平易之心物与人归天下胥失其险阻矣此所谓大人也　或曰西南隂方东北阳方圣人教人専以隂道乎曰为处蹇也文王身当蹇难而以坤道终身其系坤之辞曰西南得朋东北防朋是即文王处蹇之道也】
　　彖曰蹇难也险在前也见险而能止知矣哉　蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　程传　蹇难之时惟能止为善诸爻除五与二外皆以往为失来为得九上居五而得中正之位是往而得平易之地故为利也葢卦本坤由五往而成坎故但取往而得中不取成坎之义也蹇之诸爻除初外余皆得当正位故为贞正而吉也【赵汝楳曰吃于言者曰蹇跛于行者曰蹇非不能行不能言也防于口则期期躁于行则僵仆徐行缓语虽难而亦通故君子之处蹇即以蹇之道处之　订诂曰处蹇者以止为尚济蹇者以往为尚利西南不利东北皆言往也】
　　【见易曰蹇之时不能识大人岂知时用者乎大人之徳在九五所谓得中者也故于九五曰大蹇而上六曰利见则诸爻之来济蹇者皆因大人以有功也自二以上皆当位而上独称吉以见大人也见大人者吉则大人之贞吉可知】
　　【火传曰利西南指九五也不利东北戒九三也三为艮主若止而不进何时出险故曰其道穷也必三五共往而后有功三当艮位五当坎位皆刚而得正故可以正邦】
　　象曰山上有水蹇君子以反身修徳
　　王注　山上有水蹇难之象除难莫若反身
　　【见易曰山上有水水上而山下山阻水之下流非水在山上也水不能通行故为蹇象水之势不通必百折以求其通君子之道不行必自反以尽其道】
　　初六往蹇来誉　象曰往蹇来誉宜待也
　　王注　处难之始居止之初独见前识覩险而止以待其时智矣哉【订诂曰卦中言来者对往之辞皆就本爻言初去险最逺其止最先待者何待四之连三也】
　　【易宜曰蹇之爻言往来者四诸爻皆先言往蹇正是竭力经营其来所以为往计故三之来反者就二也二为王臣就二即所以就五四之来连上之来硕者就三也三与五同徳而当任就三亦所以就五至九五曰朋来正诸爻所谓来也】
　　六二王臣蹇蹇匪躬之故　象曰王臣蹇蹇终无尤也本义　柔顺中正正应在上而在险中故蹇而又蹇以求济之非以其身之故也不言吉凶者但当鞠躬尽力而已至于成败利钝则非所论也　事虽不济亦无可尤【洪容齐曰外卦一坎诸爻所同而自六二推之上承九三六四又互坎体是一卦之中已有二坎言蹇蹇者犹言坎坎也　胡仲虎曰五位蹇中王之蹇也主忧臣辱二之蹇也他爻戒其往蹇二应五故称其蹇蹇事君能致其身者也】
　　【见易曰三之鞠躬尽瘁亦在为五得人而已故于三之来反传曰内喜之内谓二也凡所谓来反来誉来连来硕皆匪躬为之招也武侯尽瘁于先主而雄才辐辏龄竭忠于太宗而羣策毕进天下之贤不萃其主而萃于致主之人六二之谓也】
　　九三往蹇来反　象曰往蹇来反内喜之也
　　本义　反就二隂得其所安【订诂曰九三来反反而向内言比二也诸爻惟三有刚实之才可以济蹇与五非比非应反而就二与同往事五而济蹇也　内指二二自知才弱不足济蹇得三来而喜可知春秋言季子来归喜之也三为二所倚故曰内喜】
　　六四往蹇来连　象曰往蹇来连当位实也
　　本义　连于九三合力以济【归震川曰四处近君之位才弱不足以济然介于三五二阳之间非四其谁连之夫连桓公仲父之交者鲍子也连简公子产之交者子皮也见易曰阳实隂虚当位实也正指九三三为艮之正位所以为止者三之一阳也夫见险而止者可以处蹇而不可以济蹇三之才足以济蹇患其止而不动今既有反就于二之意止者动矣六四从而连之则蹇可共济也蹇虽頼三以济而来连之功亦岂浅哉】
　　九五大蹇朋来　象曰大蹇朋来以中节也
　　程传　凡六居二九居五者多由助而有功臣贤于君则辅君以所不能臣不及君则賛助而已不能成大功也然则二虽坚匪躬之节非朋来亦岂有济于五哉【订诂曰朋指三以同徳故称朋上六来硕应乎三者也六四来连比乎三者也三与五非比非应三既反而合二以应五则诸爻皆相属随三而来是诸爻之来皆由于九三之来故但曰朋来见易曰彖传往得中也指五而言五本其中徳以来诸贤而任之各得其宜故曰以中节也凡合其宜者之谓节李绛于藩镇处置得宜而田氏纳士陆贽于奉天诏书得宜而河北服从皆以中节之效也岂在武功哉】
　　上六往蹇来硕吉利见大人　象曰往蹇来硕志在内也利见大人以从贵也
　　【项平庵曰上六之往犹初六之来上六本无所往特以不来为往耳初六本无所来特以不往为来耳丘行可曰先言来硕后言利见者葢上得三而后可以援五也　订诂曰大人即九五彖辞利见大人主九三言三与上应上之利见即随三而利见也　内指九三对外卦言则曰内贵指九五以位言三与五皆卦主爻也硕亦指九三】
　　【坎下震上】
　　觧利西南无所往其来复吉有攸往夙吉
　　程传　无所往谓天下难已觧散无所为也有攸往谓尚有所当觧之事也其语辞自古圣王救难定乱其始未暇遽为也既安定则为可乆可继之治自汉以下乱既除则不复有为姑随时维持而已故不能成善治葢不知来复之义也　本义　觧难之散也居险能动则出于险之外矣觧之象也【苏子瞻曰在难而思解处安而恶扰者物情也方其在难我徃则得众及其无难我徃则害物故苟有攸徃非夙不可】
　　彖曰觧险以动动而免乎险觧　觧利西南往得众也其来复吉乃得中也有攸往夙吉往有功也　天地觧而雷雨作雷雨作而百果草木皆甲拆觧之时大矣哉【丘行可曰大抵处时方平者易缓除恶不尽者易滋圣人于患难方平之际既不欲人以多事自扰又不欲人以无事自怠也　蘓子瞻曰无所往来复吉言乎二也蹇之九五来居于二是阳复于下卦之中有攸往夙吉言乎四也蹇之九三艮止不动今往居四变震为攸往也上下二卦皆以阳为主惟阳能觧乎隂也　赵汝楳曰夙者朝而不暮谓其敏防不移时而定亦不二往也易言夙吉而犹豫者凶此汉之何窦唐之五王所以蒙害也　订诂曰觧缓也凡事从忙里错彖言无所往其来复吉亦缓也有来复之缓然后有攸往之夙】
　　【今按蹇觧二卦皆以坎为主蹇主坎五觧主坎二也东北艮方西南坤方坎流水也艮山阻于下流故为蹇则蹇者艮之为也故曰不利东北坤者地水相依无有不利觧无艮故但曰利西南彖传于蹇曰利西南往得中也指九五也于觧曰利西南往得众也其来复吉乃得中也指九二言蹇五觧二皆正位得中而又居坤之中也觧二惟得中故能得众得坤众也蹇五称朋来亦坤众也二卦得中皆指坤中而言与他卦爻位之中不同则西南为坤审矣以卦变论之木义谓蹇自小过来四五互换阳进居五而得中觧自升来三四互换阳进居四入于坤体为得众胡庭芳谓蹇自升来以二五互换然则谓觧自萃来以五二互换亦可本义谓自升来者有往无来遯亦然谓自萃来者有来无往总之卦变之説随所取义但以合于彖传为得耳】
　　象曰雷雨作觧君子以赦过宥罪
