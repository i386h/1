<!-- { "loadSidebar": true } -->
　　【见易曰两曰称乎六曰谓之一称谓间名位已秩然矣】
　　右第十章
　　【胡仲虎曰此章本义乃朱子未改正之笔要当以语录为正若専言揲蓍求爻则无复此卦序矣要之卦画已成之后方见有父母男女之象非卦之初画时即有此象也】
　　干为天为圜为君为父为玉为金为寒为冰为大赤为良马为老马为瘠马为驳马为木果
　　本义　荀九家此下有为龙为直为衣为言【朱子云卦象指文王卦言所以干言为寒为冰　冯厚斋曰乾卦居西北卦气为立冬之节水始冰之时也　按小正合氷必南风解氷必南风生收皆然干南统天也　胡仲虎曰有不言而互见者如干为君以见坤之为臣干为圜以见坤之为方　吴防清曰坎中阳为赤干纯阳为大赤以别于坎也马加良老瘠驳四字以见其纯阳无隂异于震坎之马也老为老阳健之最乆者瘠谓多骨少肉健之最坚强者驳食虎豹健之最威猛者也　蔡伯静曰圆而在上者为木果】
　　【见易曰圣人随意取象如寒氷取诸后天卦位亥方也为大赤则取先天卦位已方也亦有因坤而取者如坤为牝马而干以马之良老瘠驳称皆对牝而言又有相因而取者因天而象圜因圜而在上而象以木果又有从彖传取者如金以象其纯玉以象其粹此又文言传賛干之辞也　本义引荀九家者淮南王安聘九人撰道训二十篇荀爽集之号九家易故其象皆于爻辞采缀附防以成不足存也圣人取象不尽拘卦爻惟天地雷风水火山泽为八卦大象未之有易独巽以木先于风若震龙未尝见于卦爻也坎初用事称为云为雨为泉説卦皆不载而称月坎月不见于卦爻也爻有兑月兑雨而兑象不载后儒取象从先后天卦位五行相取亦不尽本诸此如以兑为金因兑居正西为金乡也卦爻并不取金説卦亦无金象觧睽革者不得火能息泽之故舍泽言金因为西方金之説不惟説卦所无九家亦未之及也诸皆以意穿凿吾惟以説卦取象为据】
　　坤为地为母为布为釜为吝啬为均为子母牛为大舆为文为众为柄其于地也为黑
　　本义　荀九家有为牝为迷为方为囊为裳为黄为帛为浆【徐子与曰坤积隂于下故为地物资以生故为母动辟而广故为布为均虚而容物故为釜静翕而不施故为吝啬性顺故为子母牛厚而载物故为大舆坤画偶故为文偶画多故为众有形可执故为柄纯隂故于色为黑　先融堂曰吝啬至隂之性女子小人未有不吝啬者正蒙曰坤为文众色也　余徳新曰布泉布也玉金自然之寳布釜皆出于金受变于模冶而成此所以为效法之坤欤　吴防清曰为柄者在下而承物于上也　地之土色有五黑者极隂之色　孙淇澳曰圣人广八卦之象最为精微如乾坤纯卦与六子不同干方为寒为氷堕指裂肤随为大赤流金铄石方为良马和鸾节奏随为驳马锯牙食虎坤之为文万象昭囬黒于何隠随即为黒五色无主文于何藏方其为均杨朱慙其一毛随为吝啬墨氏慙其顶踵八卦皆然可以类推】
　　震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜
　　本义　荀九家有为玉为鹄为鼓【张横渠曰隂气凝聚阳在内不得出则奋击而为雷　蔡伯静曰阳动于下故为雷隂阳始交故为黄阳气始施故为旉万物毕出故为大涂动故为决躁气始亨故于马为善鸣阳在下故又为馵足为作足隂在上故为的颡刚反动于下故于稼为反生阳长必终于干故其究为健　吴防清曰乾坤始交而生震故兼有天地之色孔氏谓黄杂而成苍色也旉与华同花蔕下连而上分为花出也大涂谓一竒动于内而二偶开通前无壅滞也苍者东方之色萑苇下本实而上干虚馵足作足皆言下画之阳的颡言上画之虚反生萌芽自下而生反勾向上阳在下也蕃鲜谓春生之草也草下一根而叶分开于上也　蔡虚斋曰凡稼之始生皆反生观麻豆之属反戴孚甲而出可见　象防曰为健究其前之所进也为蕃鲜究其后之所变也】
　　【见易曰三隂为女长中少皆见于象三阳为男独震称长子而坎艮不以中少称周家尊嫡坎不可以中男齿也称坎为嫡则震不可以先坎坎不称者所以尊嫡而序长也艮不称少因坎而及之以冺不嫡坎之迹也】
　　巽为木为风为长女为绳直为工为白为长为髙为进退为不果为臭其于人也为寡髪为广颡为多白眼为近利市三倍其防为躁卦
　　本义　荀九家有为杨为鹳【张横渠曰隂气凝聚阳在外者不得入则周旋不舍而为风　徐子与曰物之善入者莫如木气之善入者莫如风绳纠木之曲而取直者工引绳之直而制木者巽徳之制故有此象　先融堂曰为木者干阳而根隂也为长者风行也为髙者木性也木下入而上升寡髪者隂血不升广颡者阳气上盛也吴防清曰凡物有声色臭味色味属隂声臭属阳巽二阳外逹属臭震一阳内主属声则兑反巽为味艮反震为色可知矣以头言隂血盛者髪多阳气盛者髪少以颡言阳体盛者额广隂体盛者额狭以眼言白者为阳黒者为隂离目上下白而黒者居中巽目上中白而黒者在下又白多于黒也　胡仲虎曰有一卦之中相因取象者巽为绳直因而为工坎为隐伏因而为盗艮为门阙因而为阍寺兑为口舌因而为巫　震巽独以其究言刚柔之始也火传曰先天阳仪始干隂仪始巽后天干居西北以领三阳防居东南以领三隂先天干防分左右之半后天干防当己亥之冲故干为天门防为地户则干防隂阳所由分也防之究为躁卦变震也震究为健故防终变为干不为坤也　天门主开地户主啬坤啬而防制故乾坤之美利皆归于长女又居近离南向明之方前朝后市则防其所也近利市三倍有以也夫　问易曰郊祭之礼商人尚声未祭之先奏乐所以求诸阳也周人尚臭未祭之先炳萧所以求诸隂也震声防臭正以下之一隂一阳分耳】
　　坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曵其于舆也为多为通为月为盗其于木也为坚多心
　　孔疏　为隐伏取水藏地中也为矫輮取水之势能曲能直也弓者激矢如水激射轮者运行如水行也坎为劳卦聼劳则耳痛人之有血犹地有水也赤血色也　本义　荀九家有为宫为律为可为栋为丛棘为狐为蒺藜为桎梏【徐子与曰坎阳匿隂中故为隐伏为盗太以水为盗隂阳家以武为盗以其皆属北方之坎也阳在隂中抑而能制故为矫輮矫者矫曲而使之直輮者輮直而使之曲也弓与轮皆矫輮之所成也弓体弯轮体圆木性则直非矫輮焉能成哉心耳皆以虚为体坎中实则为病为痛脊居体中坎阳在中故于马为美脊又以阳防隂中故在人为心病在马只为亟心亟心性急难御也上画柔故为下首下柔故为薄蹄又为曵曵者足无力也柔在下不能任重故于与为多由坎中满而下无力也维心亨故能通又通者水之性刚在中故于木为坚多心　郑正夫曰素问金在志为忧水在志为恐恐则甚于忧故为加忧气为阳血为隂血在形如水在天地间故为血卦　胡仲虎曰离为乾卦以见坎之为湿坎为血卦以见离之为气防为臭以见震之为声　龚深父曰荘子云上而不下使人善怒下而不上则使人善忘不上不下中身当心则为心病恐则伤肾伤则耳痛　月为水精故方诸取水于月坎受干为体月借日为光一也】
　　离为火为日为电为中女为甲胄为戈兵其于人也为大腹为乾卦为鼈为蠏为蠃为蚌为其于木也为科上稿
　　本义　荀九家有为牝牛【蔡伯静曰内暗外明者火与日也离内隂外阳故为火为日隂盈于阳则明故为电刚在外故为甲胄为戈兵中虚故于人为大腹外刚内柔故为鼈蠏蠃蚌中虚故于木为科上稿科空也木既中虚上必枯稿矣　龚深父曰科上稿中虚而外干也　按植物有三种蔓生者草也枝生者木也科生者蓍之类今广东科藤之类是也蓍蒿类皆中虚　焦弱侯曰坎离得乾坤中气干为首坎为下首坤为腹离为大腹皆疾证也】
　　艮为山为径路为小石为门阙为果蓏为阍寺为指为狗为防为黔喙之属其于木也为坚多节
　　本义　荀九家有为鼻为虎为狐【吴防清曰径者路之小也艮与震反髙山之上成蹊非如平地之大涂也小石小而刚在坤土之上若坎刚在坤土之中则象平地之大石也阙者门之出入处上画连亘中下二画为峙而虚似阙也果者木实蓏者草实干纯刚故为木果艮一刚二柔故为果又为蓏皆小而实者也外一刚象阍人无足而御止于外内二柔象寺人无阳而给使于内防黔喙之属皆谓前刚也木坚多节刚在外也　项平庵曰震象草木之始艮象草木之终果蓏终而能始故于艮象为切　耿希道曰周官阍人掌王宫中门之禁止物之不应入者寺人掌王之内人及宫女之戒令止物之不得出者　胡仲虎曰三阳卦艮独不言马艮止也止之性非马也　余岸少曰屈伸互用者指也动静相因者时也一阳与二隂共宅时以为客时以为主人狗防之属用灵于夜者也黔喙之属茹精于昼者也通乎昼夜而一之精气之极也】
　　兑为泽为少女为巫为口舌为毁折为附决其于地也为刚卤为妾为羊
　　孔疏　为巫取其口舌之官也兑西方之卦秋物成熟则有毁折有附决也为妾取少女从姊为娣也本义　荀九家有为常为辅颊【张横渠曰物成则上柔者必折　徐子与曰柔附于刚刚乃决柔故为附决润极故为刚卤阳在下为刚隂在上为卤刚卤之地未能生物卤者水之死气也坎水絶于下而泽见于上则足以为卤而已　先融堂曰水至柔也凝而卤阳在于下也　龚深父曰震决躁刚决无所附兑附决柔附刚以决也】
　　【火传曰后天以震兑列东西隂符甲庚之防也甲主生庚主杀庚之杀以少女口舌而为杀者也阳杀可防隂杀难避八卦皆取象于木独兑无木庚者木之仇也刚卤之地不产羊口食不生皆杀气也震夫兑妻圣人恶其以妻制夫贱之为妾亦春秋之笔诛也】
　　右第十一章
　　本义　此章广八卦之象其间多不可晓者求之于经亦不尽合也【胡庭芳曰説卦之象夫子自取为多故求之于经不尽合也夫子初未尝有先后天之分自邵子发明之而夫子所论八卦之方位始各有归着今自第七章至十一章皆先天卦位次而夫子推未明之象以为説故其卦次与第三章第四章同】















　　田间易学卷九
　　钦定四库全书
　　田间易学卷十
　　桐城钱澄之撰
　　序卦传
　　韩注　序卦之所明非易之緼也葢因卦之次托以明义【苏子瞻曰杂卦皆相反序卦皆相因此理也即数也歩厯而律协吹律而厯应考之人事而契循乎天理而行无往不相值也世之所有莫不咸在焉　蔡虚斋曰序法之义有相反者有相因者相反者极而变者也相因者其未至于极者也亦老变而少不变之义也总不出此二例圣人只是畧借卦名以序其所以相承者如卦体卦徳之类皆在所畧也自朱子以前已有疑其非圣人之笔者朱子不敢以为然也　象正曰序卦犹诠次之辞也圣人之意不可见而序可见后人不知其意而乱其序则先后中天之序一一可代也故为不可乱之序以寄其不可阐之意使后之学者有得焉则旦暮遇之也】
