<!-- { "loadSidebar": true } -->
　　孔疏　赦谓放免过谓误失宥谓寛宥罪谓故犯程传　过失则赦之可也罪恶而赦之非义也寛之而已雷雨者造化与物更新之仁也赦过宥罪君子与民更新之仁也而有义存焉【订诂曰承平不数赦宥生民幸心乱后必广赦宥与民更始此亦觧缓之意】
　　【见易曰赦过宥罪与天下更新正所谓来复之吉也若难觧之后诛求前失人人自危恐大难之端正未有已耳】
　　初六无咎　象曰刚柔之际义无咎也
　　程传　方觧之初宜安静以休息之不言所为而曰无咎以无为为得也
　　【见易曰初与四应四动而出乎险中当觧之任者也初一无所为惟四是从何咎之有刚柔之际际谓交际也】
　　九二田获三狐得黄矢贞吉　象曰九二贞吉得中道也
　　本义　此爻取象之意未详或曰卦凡四隂除六五君位余三隂即三狐之象也【杨诚斋曰解者有为之时去小人其最先也狐者小人之妖恭顕是也拇者小人之贱通嫣是也隼者小人之驇宪冀是也负乘者小人之僭莾卓是也田者力而取之也矢者我直则壮也黄者中而不过也】
　　【见易曰卦以九二一阳为主有刚中之徳当觧之初安静无为所谓其来复吉也二居中不动而用四之动以成功四震体也三狐之获二惟画诺而已所以获者四之功即皆二之功也故系其辞于二初与四应四不觧初则无以信于二故二任四以孚初而三之势孤上六与三皆狐类也上因两阳之合志于是射隼以自效是羣隂中所去者独一六三去其已甚者耳初上两隂皆与之更新焉程子谓获三狐获者能驱除变化之也夫使羣隂皆尽之为获何如使皆为我用之为获乎惟二之中直济之以贞故能得诸四以共成觧治也】
　　六三负且乘致冦至贞吝　象曰负且乘亦可丑也自我致戎又谁咎也
　　王注　处非其位履非其正乘二负四以容其身孔疏　冦盗知其非己所有于是竞欲夺之故曰负且乘致寇至也【杨诚斋曰赵髙専秦以致胜广胜广至而髙与秦俱亡赵忠张让擅汉以致董卓卓至而二防与汉俱亡致冦者三也致冦而受其祸者不独三也　时论曰冦指上六敌应相猜时势非而交情变郦况之绐诸吕吕布之刺董卓是也然幸而有此】
　　【见易曰卦惟二四两阳三以一隂介居其间上负四而下乘二有负且乘之象以处非其位也冦为上六本皆隂党当觧之时小人心变其党即其冦矣】
　　【火传曰爻以三为致冦系传直以为盗小人之图小人非见义也有所利而为之也曰盗可也元载之图鱼朝恩史弥逺之图韩伌胄皆以小人图小人其上六之于六三乎】
　　九四觧而拇朋至斯孚　象曰觧而拇未当位也本义　拇指初初与四皆不得其位而相应应之不以正者也然四阳初隂其类不同若能觧而去之则君子之朋至而相信也【胡仲虎曰初应四固可无咎自四观之九二非应类也初六虽应非类也欲信同类之阳必去非类之隂也】
　　【见易曰四为成震之主其才足以有为其于九二犹房之与杜谋防相资故二四孚而小人尽可去矣拇初也四之应也觧拇以孚其朋葢去初以取信于二也　震体居四为失其正位以位之不当故下与初应当觧之时非觧初焉能孚于二】
　　六五君子维有觧吉有孚于小人　象曰君子有觧小人退也
　　本义　孚验也君子有觧以小人之退为验也【见易曰君子维有觧言一觧之外更无事也此意为小人所信则小人退而天下之险阻平矣不则觧而犹有不觧事端复起宋之绍述之祸不可鍳邪】
　　上六公用射隼于髙墉之上获之无不利　象曰公用射隼以觧悖也
　　王注　三不应上失位负乘处下体之上故曰髙墉墉非隼之所处上六居动之上为觧之极故用射之【订诂曰上六亦三狐之一也以其为城狐社防有所慿依不可卒获故此之为隼言其栖托髙位善能抟击也此汉宪冀之类获之甚难此隼获而难尽觧矣于卦终言获之系传所谓待时而动也公指九四言见易曰隼者三也以其质则负者耳为狐象以其位则乘者矣为隼象二田而获之直等诸三狐之列上射而获之则矜为髙墉之隼象传于三曰亦可丑也罪不着也于上则移其功曰以觧悖也夫罪莫大于悖功莫髙于觧悖上六与三同类一旦出力为君子攻去之故力赞其功】
　　【火传曰上初意亦与君子悖也射隼而觧矣公指九四公用者言四能用上以去三也】
　　【今按蹇之见险而能止者九三也觧之动而免乎险者九四也夫三能知止而不能济蹇也四能自免亦不能成觧也济蹇者则险中之九五二止而五不止也成觧者则险中之九二四动而二不动也惟五与二皆刚而得中而皆有应是其徳既足以有为而权复足以济之故蹇之诸隂皆服五之沉勇而合志以济艰虽九三素号持重亦幡然来反而不终艮其背矣觧之诸隂皆乐二之安静而革心以效顺虽九四勇于有为亦法自近始而先觧尔拇矣当蹇时在上得中而不穷者大人也上六为蹇之大臣合诸爻奉一共主故利见大人之辞于上爻系之当觧时在下得中以得众者君子也六五居觧之君位与诸爻共享其成故君子有觧之辞于五爻见之】

　　田间易学卷四
<经部,易类,田间易学>
　　钦定四库全书
　　田闲易学卷五
　　桐城　钱澄之　撰
　　周易下经
　　【兑下艮上】
　　损有孚元吉无咎可贞利有攸往　曷之用二簋可用享
　　程传　损减省也凡损抑其过以就义理皆损之道也圣人以宁俭为礼之本故为损明其义以享祀言之　本义　为卦损下卦上画之阳益上卦上画之隂损兑泽之深益艮山之髙损下益上损内益外剥民奉君之象所以为损也【胡仲虎曰上下篇隂阳各三十画然后为泰否为损益咸男女之交变而损则不交恒男女之不交变而益则交圣人于泰否言消长于损益言盈虚上下往来之间易道尽是矣　损之释彖曰损下益上而不言损民益之释彖曰损上説无疆民为邦本可益而不可损葢如此】
　　【见易曰杂卦传谓益损盛衰之始推而论之其始于泰否乎泰之阳极于三三极即交坤之上六而为损衰之始也否之隂亦极于三过三即交干之初九而为益盛之始也是盛衰于方中时即见不到太过不及之时始云损益也闗子明曰始盛者由衰而益也始衰者由盛而损者也】
　　彖曰损损下益上其道上行　损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　本义　时谓当损之时【胡仲虎曰益曰与时偕行损于时之一字凡三言之然则不当损之时而损可乎哉非特二簋之用有时以卦画推之损刚益柔有时以天下之理推之凡损益盈虚皆有时也　耿希道曰贵以贱为本髙以下为基故益下则下与上俱益损下则下与上俱损　邱行可曰损之名由有余而起益之名自不足而生损有余所以补不足也故满则招损谦则受益若多寡适称则无所损益矣　杨诚斋曰国奢示俭国俭示礼故曰二簋应有时强弗友刚克爕友柔克故曰损刚益柔有时不然凶年不祭肺施之丰歳则隘平国用中典施之乱国则弛　林次崖曰损下益上下损则上亦损故曰其道上行道者损之道也　蔡虚斋曰损刚益柔有时物无两成刚既损则柔自益故损之传兼言益损益盈虚与时偕行天下之理不一而随于时则一故因损而并及之　订诂曰损三之阳以益上之隂故为损损四之阳而益初之隂故为益故云损益盛衰之始皆以阳言之】
　　【火传曰上下交之为泰至三而泰极矣隂有下复之势交将觧矣三不欲交至我觧也急损己之刚以予上而上下之交复固上下不交之谓否至四而否过矣隂有上往之机可以交矣四以交必自我先也宁损己之刚以狥下而上下之交乃成是故损所以保泰也益所以治否也因其时而为损为益则有泰而无否也】
　　象曰山下有泽损君子以惩忿窒欲
　　孔疏　夫人之情也感物而动境有顺逆故情有忿欲惩者息其既往窒者闭其将来忿欲皆有往来惩窒互文而相足也【黄元公曰山下有泽则气泄而受伤矣有损象焉然泽气下行亦有以流恶疏檅故法之以惩忿窒欲　象正曰损人以予天损己以予礼无所益而益之故损者下学之最要也】
　　初九已事遄往无咎酌损之　象曰已事遄往尚合志也
　　本义　初九当损下益上之时上应六四之隂辍所为之事而速往以益之无咎之道也然居下而益上亦当斟酌其浅深也【朱子曰已事止事也事有当损于初速如拯溺救焚可也事已成则不可损矣然过则非四所堪不及则损之无益尚合乎六四之志而已遄者如鲁人欲以璠璵葬夫子歴阶而止之是也】
　　【见易曰初九以刚济六四之柔四损其疾固受初之益矣而初亦何所损乎已事遄往此即初之自损也酌损之即初之所以益四也所谓尚合志者惟其刚柔相济而志以合耳】
　　九二利贞征凶弗损益之　象曰九二利贞中以为志也
　　本义　九二刚中志在自守不肯妄进故利贞而征则凶也弗损益之言不变其所守乃所以益上也【朱子曰五虽柔而居刚非不足二虽刚而居柔非冇余所以损则不能益柔也二为五之正应臣子不肯损其生平即是有益于君所以损则不益弗损则能益也　苏子瞻曰以损己者益人其益止于所损以无损于己者益人其益无方故损之六三益之六四皆以损己者益人损之九二益之九五皆以旡损于己者益人以其无损于己故受益者皆获十朋之也】
　　六三三人行则损一人一人行则得其友　象曰一人行三则疑也
　　本义　下卦本干而损上爻以益坤三人行而损一人也一阳上而一隂下一人行而得其友也两相与则専三则杂而乱【程子云道无无对有隂则有阳有是则冇非无一亦无三易曰三人行则损一人一人行则得其友只是二也　三则疑所与矣疑葢不専也　胡仲虎曰卦以三之损而得名故于此爻极论损之精义三人行则损一人两也一人行则得其友亦两也天地间隂阳刚柔鬼神造化之类皆两而已本义两相与则专言当致一也一则一隂一阳之谓也各致其一则为两矣见易曰此爻専取卦象卦自泰来泰三阳在下三隂在上谓之地天交损则损三以与上上以隂与三是三上而为上上下而为三谓之两实则一也如是谓之致一】
　　六四损其疾使遄有喜无咎　象曰损其疾亦可喜也【杨氏曰物不得刚柔之中者俱谓之疾偏乎刚者忿之疾也偏乎柔者欲之疾也六四以隂处隂而承乘皆隂所谓偏乎柔者之疾也得初九之刚为应损其疾者也隂柔甞失之缓故遄乃无咎　张希献曰初言遄往四言使遄葢初之遄实四冇以使之也】
　　六五或益之十朋之弗克违元吉　象曰六五元吉自上祐也
　　本义　柔顺虚中以居尊位当损之时受天下之益者也十朋之大寳也或以此益之而不能辞其吉可知【订诂曰六五者受益之主而非受益之地不居受益之地不求益者也不求益而物自益之故曰或或者不知其所从来之辞也卦本损三益上非益五也然上之有皆五之有三非五正应故为或益之自上祐上指上九三益上而五受其益也】
　　【见易曰五与二应二既弗损矣其何以益五乎而五受其益葢二以无所益为益五以不知其益为益也故曰或益之夫者所以益人之神智者也十朋之其益大矣以其无益之迹可据故虽欲违之而弗能也】
