<!-- { "loadSidebar": true } -->
　　本义　不相得谓相恶也凶害悔吝皆由此生【项平庵曰上文八卦以象告谓卦爻以象示人爻彖以情言谓爻辞以言谕人也刚柔杂居而吉凶可见此再言象之所以示人者明也变动以利言吉凶以情迁此再言辞之所以谕人者殊也爱恶相攻以下皆言吉凶以情迁之事而以六爻之情与辞明之耳　自彖辞观之卦本以变动而成故彖辞専言其变动之利自爻辞观之据逐爻之情而处事则吉凶皆异于本彖矣　四相者爻之情也利害者商确其事宜有利有不利悔吝则有迹矣吉凶则其成也故总名之曰吉凶相感者情之始交故以利害言之相取则有事矣故以悔吝言之相攻则其事极矣故以吉凶言之凡爻有比爻有应爻有一卦之主爻皆情之当相得者也今称近者止据比爻言之则逺而为应为主者亦必备此三条矣但居之近者其吉凶尤多故概以近者明之　吴防清曰爻彖以情言彖与爻皆言情也吉凶以情迁情専属爻而不及彖何也葢变动以利言利亦自情而生也彖亦有情爻亦有利互文也不相得谓恶相攻伪相感近不相取其爱相攻情相感近相取为相得矣不相得则凶害悔吝其相得则吉利悔亡无咎无悔从可知也夫子之已言者三其未言者三　苏子瞻曰以利言之则有变动而道固如是也顺其所爱则谓之吉犯其所恶则谓之凶我之所爱彼之所恶则我所为吉者彼或以为凶也故曰情迁　在我为吉则是天下未尝有吉然而吉凶如此其纷纷者生于爱恶之相攻也　逺谓上下相隔近谓比爻共聚非正应而以私相求谓之相取　信其人则以为利己不信其人则以为害己此情伪之蔽也　订诂曰易之卦象本以变动而成彖辞所系惟主利不利以为言皆从卦象立言也　相攻相取相感不相得指爻吉凶悔吝利害之生皆指爻下所系之辞　凡易之道六爻必取正应其或有舍正应而从近比者必其有相得之情可以共济时事非例可拘也苟非正应外比而情不孚凶害悔吝无不至矣】
　　【见易曰神明黙成本自易简日用不知自成险阻爱恶逺近情伪以易简视之一切平等以险阻视之遂有相攻相取相感之事　变动节以逺近相取一语为主始于相感而极于相攻皆情所必至也故复以近而不相得一语结也】
　　【火传曰易简得而险阻消故无情而能见天下之情不言而能知天下之言】
　　【今按此节言情迁専指比爻若正应则情定矣承乘皆近而比者故有相攻相取相感之义故结以近而不相得逺者谓内外卦指三四之比也】
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　本义　卦爻之辞亦犹是也【项平庵曰六辞之中吉一而躁叛疑诬失居其五叛者背实弃信者也言与实相背故慙吉者静躁者动叛者无信疑者不自信诬者败人失守者自败皆相反对也守谓所依据吴王失国故辞屈于晋夷之失对故辞屈于孟子皆失其所据也　张邦竒曰不知言无以知人不知人其不防于险阻者鲜矣圣人拟之彖象而人情见君子学易以知人情则知险知阻是故易而不轻简而不率】
　　【见易曰象事知器不假卜筮以知也占事知来则假卜筮而后知也天地设位以下皆用卜筮而知之事将叛者以下此不用卜筮而知之事惟易简者能知之】
　　【火传曰六辞以象彖爻所繋之辞也彖爻之辞从情而迁亦犹人之辞由情而变故举六辞以似之】右第十二章
　　【今按上篇第二章即賛圣人之观象系辞而终之繋辞焉以尽其言下篇第一章即掲出圣人之情见乎辞而此复终以六辞明辞之足以见情而易之情即彖爻之辞是也二篇中所以賛辞之用者不一既云八卦成列为象因而重之为爻而又以拟诸其形容象其物宜谓之象系辞焉以防其吉凶谓之爻则是象与爻皆得辞而始显也亦象与爻之动变非辞无以致用也故曰易有圣人之道四分为辞占象变而以辞冠之葢四者皆圣人之道而辞则文周之所为也大传以系辞名篇所以宗文周也】














　　田间易学卷八
　　钦定四库全书
　　田间易学卷九
　　桐城　钱澄之　撰
　　説卦传
　　【吴防清曰説卦者备载卦位卦徳卦象之説葢自昔有其説意者如八索之书所载有若此者而夫子笔削之以为传尔首章次章则夫子总説圣人作易大意以为説卦传之发端也　胡庭芳曰数圣人取象各有不同故説卦言象求之于经不尽合葢夫子自取之象为多不必尽同于先圣若分文王周公之易各自求之则坦然明白矣】
　　昔者圣人之作易也幽赞于神明而生蓍
　　孔疏　圣人即伏羲也不言伏羲而云圣人者明以圣知而制作也凡言作者皆本其事之所自　程传幽赞于神明而生蓍用蓍以求卦非谓有蓍而后
　　画卦　本义　幽赞神明犹言赞化育防传曰天下和平王道得而蓍茎长丈其丛生满百茎【订诂曰干凿度云垂黄防者羲自伏羲时已用蓍矣卦爻辞至文周始系故知总言蓍也　圣人有易以幽赞神明天地即生蓍以为筮卦之用蓍草生则易之数有所托而易之用行矣】
　　【见易曰幽赞神明别无幽赞只圣人作易便是易作天地自然生蓍以济易之用尽易之变】
　　参天两地而倚数
　　孔疏　倚数在生蓍之后立卦之前明用蓍为数而布以为卦故以七八九六当之七九为竒天数也六八为偶地数也以参两目竒偶者两是偶数之始参是竒数之初故也不以一目竒者张氏云以三中含两有一以包两之义明天有包地之徳阳有包隂之道故天举其多地言其少也　本义　天圆地方圆者一而围三三各一竒故参天而为三方者一而围四四合二偶故两地而为二数皆倚此而起故揲蓍三变之末其余三竒则三三而九三偶则三二而六两二一三则为七两三一二则为八【苏子瞻曰自一至五天数三地数二明数之止于五也自五以往非数也相因而成者也故曰倚数　郝仲舆曰易未有隂阳不相倚而能生者凡隂阳之数一立则二分而在外两合则一凾而居中阳倚隂隂倚阳也　倪鸿寳曰一围而圆易故荡之为参四凖而方易故裁之为两易之倚参以为圜不可防则用其全全用圆而仍一也易之倚两以为凖不必极则用其半半用方而仍二也】
　　【今按天既生蓍以为易用河即出图列数以尽蓍之用参天两地指图中五也七八九六皆倚五而起故曰倚数】
　　观变于隂阳而立卦发挥于刚柔而生爻和顺于道徳而理于义穷理尽性以至于命
　　本义　和顺从容无所乖逆统言之也理谓随事得其条理析言之也穷天下之理尽人物之性而合于天道此圣人作易之极功也【程子曰理则须穷性则须尽命则不可言穷与尽只是至于命也　订诂曰变即揲蓍十有八变之变隂阳谓七八九六也观七八九六之变则卦可得而立矣　未入用谓之隂阳包七八九六言也已入用谓之刚柔専指九六而言所谓刚柔相推而生变化也　存疑曰发挥主当动之爻言穷理尽性至命只就和顺道徳而理义上见如何吉如何凶如何进退存亡是穷理也由是而行是尽性也行之合乎天理是至命也】
　　【见易曰变者七八九六之变观其变以立卦尚未成卦也爻备而卦成文言曰六爻发挥则爻所以发挥乎卦者也秪是一刚一柔惟变所适谓之发挥皆九六所为也夫隂阳之不得不变者其道也徳也因其自然而无所用其已见是为和顺三百八十四爻各惟其时各有其义处之各得其当斯之为理秪此蓍卦爻之变而天下之理由此而穷人物之性由此而尽以至思虑尽冺随变所値则动静皆合于无心而与天命为一矣】
　　【火传曰和顺句由一而推之万顺也穷理句由万而反之一逆也此圣人之心学而于蓍卦爻备焉今按自天生蓍图显数而隂阳之变存于其中矣圣人用蓍数以观其变而立卦用九六以发挥其变而生爻葢有不得不变者也惟变而后其道徳和以顺不变则反成乖戾也惟变而义以理不变则不能各得其宜也穷理者穷其变也尽性者尽其变也至于命则一任其自然变而不知其所以变也】
　　右第一章
　　【朱子发曰此章自昔者圣人至倚数言防与数也观变于隂阳而立卦言揲蓍分卦也发挥于刚柔而生爻言爻有变动也和顺至末言所系彖爻之辞也】
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　韩注　在天成象在地成形隂阳者言其气刚柔者言其质或有在形而言隂阳者本其始也在气而言柔刚者要其终也　孔疏　在形言隂阳坤初隂始凝也在气言柔刚左传天为刚徳是也　本义　兼三才而两之总言六画又细分之则隂阳之位间杂而成文章也【丘行可曰分隂分阳以位言自初至上隂阳各半故曰分迭用柔刚以九六言位之阳者刚居之柔亦居之位之隂者柔居之刚亦居之或柔或刚更相为用故曰迭　胡庭芳曰三句以立人道仁义为主人负隂阳之气以有生肖刚柔之质以有形具仁义之理以成性莫不有三才之道焉仁义之道立即所以使隂阳合徳而刚柔有体以顺性命之理也故下文分隂分阳迭用柔刚而不复言仁义以见用天地之道惟人能也　黄元公曰图有天五则有地五以配之律有阳六则有隂六以间之未有孤而无与者也参天两地即兼两也　订诂曰隂阳刚柔仁义其间皆着一与字葢其所谓两者相与为用不可举一而废一也自然分自然迭用故曰顺】
　　【见易曰上言生蓍此言画卦性命之理天地人三才所共未有不两者圣人画卦兼而两之分而迭用皆所以顺之也合上章观之蓍与卦皆圣人性命中事】
　　【今按本义分隂分阳即见刚柔之迭用以初三五为阳二四上为隂是分刚柔初刚而二柔三刚而四柔五刚而上柔是迭用柔刚总以位画言而后儒谓迭用柔刚以爻言谓刚柔为九六也不知九六于揲蓍时始见圣人画卦时何尝用九六哉蓍虽生于伏羲当时揲蓍亦自用七八九六之数但画卦在先九六者蓍所用以求卦而卦画之六位惟有竒偶耳至周公系爻因九六变七八不变乃以九六称爻其实爻只取六位之隂阳相间而名爻也本义原自分明】
　　右第二章
　　孔疏　此节就爻位明重卦之意
