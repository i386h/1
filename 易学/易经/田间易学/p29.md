<!-- { "loadSidebar": true } -->
　　【蔡虚斋曰万物通乃是气通凡二气之通必须于万物之通见之　内君子而外小人不是君子在朝廷小人在邦国只是内者为主而用事外者退听而已魏文靖事宋穆陵进讲泰卦曰在外而心腹是寄不为外在内而情意不属不为内此辨内外之最清者○苏子瞻曰泰不及壮夬之盛也圣人安于泰者以为小人不可尽胜必欲迫驱之使穷而无归则胜负之势未有决焉惟泰使君子居中常制其命而小人在外不为无措然后君子之患无由而起此泰所以安也】
　　【见易曰二气本不可相无交则气通交则自然内阳而外隂】
　　象曰天地交泰后以财成天地之道辅相天地之宜以左右民
　　本义　财成以制其过辅相以补其不及【朱子曰财成是裁截辅相是佐助天地之化笼统相续下来圣人裁之如气化一年一周与他截作春夏秋冬四时之类　熊南沙曰乾坤而后隂阳各三十画然后为泰无过无不及也既泰之后制其过补其不及所以保泰也火传曰天之气周于地之气常先三候而到故参差不齐圣人裁成辅相之法亦惟寓以扶阳抑隂之义而后得其中也】
　　初九拔茅茹以其彚征吉　象曰拔茅征吉志在外也王注　茅之为物拔其根而相牵引者也茹相牵引之貌也
　　【见易曰茅柔类也初与四应四亦上卦之初也拔茅使以其彚征此化异为同化小人为君子传曰志在外也外指外卦而言若其内之同德者皆已向用何待于初之拔乎四之不戒以孚孚于初也故泰以交为道也】
　　九二包荒用冯河不遐遗朋亡得尚于中行　象曰包荒得尚于中行以光大也
　　王注　尚犹配也中行谓五　本义　九二以刚居柔在下之中上有六五之应主乎泰而得中道者也【王伯厚云复曰朋来所以致泰泰曰朋亡所以保泰于蔡虚斋曰包荒冯河不遐遗朋亡虽四事各有个中行非必合二者而言之乃为中行也葢不能含容非中也当断不能断亦非中也泄迩非中也忘逺亦非中也中也者天理之当然恰好者耳】
　　【见易曰五为中行之主与三隂同体固不欲分别君子小人过严也九二包荒所以相得二以刚中之德能尽破其异同之见如冯河之勇无所疑忌隂虽逺而不之遗阳虽近而不之比谓之朋亡并初与三皆能化之以忘其朋而成泰交之治也】
　　【火传曰光则心事共见大则度量足容是能包荒是能得尚于中行】
　　九三无平不陂无往不复艰贞无咎勿恤其孚于食有福　象曰无往不复天地际也
　　本义　将过于中泰将极而否欲来之时也【时论曰小畜自上畜下挛如之孚五下孚四也泰自下交上勿恤之孚三上孚四也此际交则天地交矣　订诂曰六四居三隂之下羣隂所从以接阳九三居三阳之上羣阳所由以接隂二爻正相交之地爻中二孚字相应火传曰泰之时君子小人分内外而已无所为朋比之分也故君子小人未尝不相孚以成泰治迨泰运将衰时势变而小人心亦变矣艰贞无咎君子于此有戒心焉勿恤其孚不因是而遽生异同也如是虽君子道消亦可以不及于祸无祸斯为福矣至否之九四曰畴离祉犹共食此福也否之四即泰之三也】
　　六四翩翩不富以其隣不戒以孚　象曰翩翩不富皆失实也不戒以孚中心愿也
　　本义　已过乎中泰已极矣故三隂翩然而下复不待富而其类从之不待戒令而信也【胡仲虎曰不待富而其类从之必求者小人之势也不待告戒而自相从期于必信者小人之心也　蔡虚斋曰隂主利以隂之能言也隂不富以隂之质言也】
　　【火传曰小人无交以势利为交势利与共则臭味与同非其共者不能同也故翩翩之来因其皆失实也不戒以孚孚本于中心之愿然后知向来与君子之孚皆面交也】
　　六五帝乙归妹以祉元吉　象曰以祉元吉中以行愿也
　　本义　以隂居尊为泰之主柔中虚已下应九二吉之道也【焦弱侯云治泰之事九二主之六五独享其成故二爻言事而不及福五爻言福而不及事尚如舜尚见帝归如帝女厘降其交如此　订诂曰帝乙象五妹者指上卦二隂五能屈隂以从阳则上下志同而泰道成矣二曰尚五曰归一往一来之义】
　　【见易曰六五虚中应二共成泰治五无所为也惟能享泰时之福而已故曰以祉元吉以祉者如嫁女于人不以他长惟以福耳以其福即能造一家之福九三所食之福亦由此也】
　　上六城复于隍勿用师自邑告命贞吝　象曰城复于隍其命乱也
　　程传　掘隍土积累以成城如治道积累以成泰泰终将反于否如城圮复反于隍也【丘行可曰泰过九二则曰无平不陂过六五则曰城复于隍泰以二五为中过则否矣胡仲虎曰命乱则复否告命以治之不付之于不可为也　虞仲翔云有水称池无水称隍】
　　【见易曰城复于隍则其邑危矣互相告命以自为备可也用师何为乎君子以仁义为干橹以礼法为藩翰自邑告命以此而已夬之彖亦曰告自邑不利即戎圣人于吾道盛衰之际一以正已为主不欲君子之有争也】
　　【今按泰卦自初至五皆共成泰治者也本义以二五上下交为致泰之主然当泰时而使内外无有异同者则三四弥缝其间也故六四之翩翩不富以从阳也不戒以孚孚于阳也传曰皆失实也言三隂皆在外有高位之名而无任事之实失实犹言失势也赖九三之孚于四故皆翩然而至谓之中心愿者明无所矫强也故泰五爻皆言泰也惟至上六为泰之终终则必变古今无长泰不否之理城复于隍天之命矣命岂可以力争惟互相告戒知命不可违各守其贞以自尽而已传曰其命乱也天有治命有乱命若此者其乱命也至否之九四曰有命则乱者又将治矣】
　　【坤下干上】
　　否之匪人不利君子贞大往小来
　　本义　否闭塞也七月之卦也正与泰反故曰匪人谓非人道也　或凝之匪人三字衍文由比六三而误也传不特解其义亦可见【吴忠亩曰先天之卦泰以否对后天之卦泰以否继对则逺而继则近也先天自干八卦便至泰泰三十二卦方至否泰易而否难也后天自干十卦方至泰泰一卦便至否泰难而否易也否而泰泰而否有若循环而泰之中又有否否之中又有泰倚伏之机可畏也哉　刘翔曰否之时虽不利君子之贞君子之贞不可无也守此不变时之否道之亨也　徐子与曰泰先言小往大来而后言吉亨是以天运推之人事否先言匪人不利君子贞而后言大往小来是以人事参之天运泰则归之天否则责之人】
　　【见易曰否非人所为也天也或谓归之天则人责缷然所谓君子者固不以天意废人事也】
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也【吕伯恭曰否上下不交有天地之形而无乾坤之用故不言健顺也　蔡伯静曰彖传言隂阳者惟泰否而已泰言健顺则乾坤之德也否言刚柔则其质也杨诚斋曰不交之病非一君臣相猜犹不交之外也德宗言卢杞奸邪朕殊不觉此耳不交于目也二世笑赵高之鹿马而信其言以关东盗无能为此目不交于耳也一身之中耳目不交否可知矣　时论曰彖以内外取义忧小人之在内爻以上下取义犹幸君子之在上也阳爻固吉隂爻亦未有凶者挽其志以尊君散其羣以归大人也】
　　象曰天地不交否君子以俭德辟难不可荣以禄本义　收敛其德不形于外以避小人之难人不得以禄位荣之【蔡虚斋云苏子瞻所谓舍者常争席及渐喜不为人所识即此意也德不俭则人得物色之矣既为人所物色则爵禄之来有不得辞者矣夫爵禄之来者祸之来也小人道长决不利于君子故君子惟有见几而作】
　　【见易曰否之时天地不交君子亦惟俭德自匿不与小人作缘以法天地之不交而已而托言于调停以为挽囘者此徒自败乃德而于世运无分毫济也小人欲败君子之德必乱君子之羣荣禄者其乱羣之媒也君子俭德辟难辟荣禄而已】
　　初六拔茅茹以其彚贞吉亨　象曰拔茅贞吉志在君也
　　【项平庵曰泰之初九君子始以类进君子难进故圣人勉之以征否之初六小人始以其类进小人易进而为邪故圣人戒之以贞　象正曰消长以道亦各以其彚也棘始生而为荔桃三嵗而为茢小人之始进无以别于君子也与气相渐而驾防易貌矣】
　　【见易曰否初无以异于泰初也泰勉其征否戒以贞小人始进本无壊天下之心仕宦久而热中深不自知其至此极也传曰志在君也以君为志则天下不受其害矣夫为小人者苟能出而图吾君则即君子矣何必别求为君子者而用之乎】
　　【火传曰泰初之拔茅君子之拔小人也否初之拔茅小人自拔其类也君子小人意见之分别如此】
　　六二包承小人吉大人否亨象曰大人否亨不乱羣也
　　本义　隂柔而中正小人而能包容承顺乎君子之象大人则当安守其否而后道亨【蔡虚斋曰包承二字不为君子言为小人之知有君子言也所惧者不在于纯乎小人而在于不纯乎小人而能包承君子也葢惟能包承君子故能染君子故曰大人否亨　订话曰王莽下士子云失身蔡京奉法君实受欺当其承之时最易人故戒之曰大人否亨否者闭塞之义所谓君子难悦昊也】
　　【见易曰二以承为包君子受小人之承顺不觉入其笼络也为大人者守吾否可也不否则无以自絶于小人小人之害君子必先乱君子之羣使自相参差安于否斯羣不可乱矣】
　　【火传曰泰二用包否二亦用包小人得志一皆效君子之所为也特九二之包荒志在不遐弃也六二之包承志在乱其羣也故小人乐君子之包而君子不受小人之包君子小人之介辨之明否之所以终泰者以此】
　　六三包羞　象曰包羞位不当也
　　【见易曰三与二同为包也二隂柔而中正恐君子不觉其为小人而受其包故以乱羣戒之若三不中不正有识共见为君子所弃久矣亦欲效二之包以牢笼君子君子不受自取其羞故传以位不当斥之】
　　九四有命无咎畴离祉　象曰有命无咎志行也本义　否过中矣将济之时也九四以阳居隂不极其刚故为有命无咎而畴类三阳皆获其福也命谓天命【胡仲虎曰诸解皆以命为君命本义以为天命泰九三无平不陂无往不复否九四曰有命否泰之变皆天也泰变为否易故于内卦即言之否变为泰难故于外卦始言之本义于泰否之四皆曰已过乎中而否之三不言将过乎中也泰之三必无咎而后有福否之四必无咎而后畴离祉三四乾坤交接之处隂阳往来之防君子当此必自无过而后可为福而后可为畴离之福　蔡虚斋曰九四不极其刚此理少有能识之者往往错了机防司马君实亟反新法直至雇役之类一皆罢之是以一转而为绍圣之祸故复曰动而以顺行是以出入无疾朋来无咎　时论曰过中则交矣人处通时未有念命者艰难则念命或以命慰或以命冀或以命决九四之有命圣人所以鼓君子之气也】
　　【火传曰否时之小人亦自内而外君子耳非必尽害之也在君子惟以义命自安俭德辟之而已小人有羣君子有畴羣不乱故畴离祉　惟有命而无咎故志行不则虽已有命求治太急其志终不得行也】
　　九五休否大人吉其亡其亡系于苞桑　象曰大人之吉位正当也
