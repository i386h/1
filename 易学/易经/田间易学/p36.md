<!-- { "loadSidebar": true } -->
　　孔疏　贲饰也以刚柔二象交相文饰也　本义内离而外艮有文明而各得其分之象故为贲以其柔来文刚阳得隂助而离明于内故为亨以其刚上文柔而艮止于外故小利有攸往
　　【见易曰孔子读贲而愀然语子张曰非正色之卦也丹漆不文白玉不雕质有余不受饰也按贲以刚柔】
　　【相文为卦上九贲主而曰白贲他爻惟三有濡如之象即戒以永贞无所为饰也圣人之愀然殆于周衰文敝之极见贲之名而忧之矣其谓子贡曰夫白而黒黑而白夫贲又何好乎系传曰贲无色也则正言贲义也文明以止圣人之深于崇文者欤】
　　彖曰贲亨　柔来而文刚故亨分刚上而文柔故小利有攸往天文也　文明以止人文也　观乎天文以察时变观乎人文以化成天下
　　孔疏　贲卦之象有天文人文圣人观于天文刚柔交错以察四时变化若四月纯阳用事隂在其中靡草死也十月纯隂用事阳在其中齐麦生也是观刚柔而察时变也　程传　下体本干柔来文其中而为离上体本坤刚往文其上而为艮上下二体刚柔交相为文饰也又曰离在内故云柔来艮在上故云刚上上非自下体而上也【按程子二説皆言下体干而上体坤非泰卦乎而力辟贲自泰来之説何也】　本义　刚柔之交自然之象故曰天文先儒説天文上当有刚柔交错四字理或然也止谓各得其分极言贲道之大也【胡仲虎曰柔来而文刚以刚为主也刚往文柔必曰分刚上而文柔者亦以刚为主也葢一隂下而为离则隂为阳之助而明于内一阳上而为艮则阳为隂之主而止于外是知皆以刚为主而彖传以隂为小者此也　蔡虚斋曰柔来文刚柔交于刚也刚上文柔刚交于柔也不必合柔上刚下方为交也又两句各有一文字亦不必合二者而后谓之文○陈明卿曰天文一有飞流薄蚀变在天召在人人文一有僣乱差忒变在人应在天察其时之在天求其止之在人以人文合天文斯尽贲亨利往之义】
　　象曰山下有火贲君子以明庶政无敢折狱
　　程传　折狱者专用情实有文饰则没其情矣故无敢用文以折狱也【朱子曰此与旅卦都説刑狱事止在外明在内故明庶政而不敢折狱止在内明在外故明慎用刑而不敢留狱如今州县治狱禁勘审覆自有许多节次过乎此而不决便是留狱不及乎此而决便是折狱书曰要囚服念五六日至于旬日丕蔽要囚周礼秋官亦载此语若狱未足而决之是谓敢折狱也若狱已具而留之不决是所谓留狱也　象正曰狱亦庶政也而敢心则殆矣周政五申之曰庶狱庶慎文王罔敢知于兹夫以文王之慎而不敢与苏公争折狱苏公之知过于文王乎文王明于用人苏公明于折狱故曰敢折狱明主之大戒也　订诂曰吕刑云非佞折狱惟良折狱是狱所忌者文也故言刻覈者曰深文言煆炼者曰文致法曰文罔弄法者曰舞文治狱之多寃未有不起于文者此敢心为之也故君子慎之】
　　初九贲其趾舍车而徒　象曰舍车而徒义弗乘也程传　守节义君子之贲也是故君子所贲世俗所羞世俗所贵君子所贱【杨敬仲曰轩车人之所以为贲者初九在下义不乘车穷不失义也以义为荣不以车为荣义在于徒其荣在徒义在于趾其贲在趾】
　　六二贲其须　象曰贲其须与上兴也
　　本义　二以隂柔居中正三以阳刚而得正皆无应与故二附三而动有贲须之象【杨诚斋曰须待也如贾谊者知易之贲不知贲之须也】
　　【见易曰彖传谓柔来文刚初与三皆受二之文者离火炎上而不能及下故初不受文三在上刚柔相须以成其贲故曰与上兴也】
　　【火传曰诗云卭须我友谓相须也柔必须刚以成贲如离火得所附则光炽然不丽于刚安得贲乎火性炎上故曰与上兴也】
　　九三贲如濡如永贞吉　象曰永贞之吉终莫之陵也本义　一阳居二隂之间得其贲而润泽者也然不可溺于所安故有永贞之戒
　　【见易曰九三以一刚居二柔之间上下受贲毋乃文过其质乎爻互坎故有濡如之象然三本刚体以质为主而文辅之是其贞也永之则吉传曰终莫之陵言终不使文有加于质也】
　　六四贲如皤如白马翰如匪寇婚嫌　象曰六四当位疑也匪寇婚媾终无尤也
　　程传　四与初为正应相贲者也本当贲如而为三所隔故不获相贲而皤如皤白也未获贲也【胡仲虎云此与屯六二相似屯刚柔始交贲刚柔相杂皆有婚媾象然屯二乘马班如应五之心何其缓贲四白马翰如应初之心何其急也屯二应五下求上也不可以急贲四应初上求下也不可以缓】
　　【见易曰彖传谓刚上而文柔四与五皆受上九之贲也上白贲故四之贲亦皤如以是而往求正应于初初固贲趾者也方舍车而徒忽覩翰如之马将以为贼其不乘之义而寇视之夫四固高白贲之风且正应也故曰匪寇婚媾六居四本为当位何以疑也正以其当位而近于三疑三之濡如濡及于四也既知其犹是白贲也则真我婚媾矣传曰终无尤也其桓少君之于鲍宣乎】
　　六五贲于丘园束帛戋戋吝终吉　象曰六五之吉有喜也
　　程传　六五虽居君位而隂柔之才不足自守与上之刚阳相比而志从焉获贲于外比之贤贲于丘园也【订诂曰彖传谓刚上文柔则六五乃上所贲贲于丘园犹曰受贲饰于丘园也云尔如伊尹乐道耕莘傅説胥靡版筑白贲之光实有辉映商邦者非贲于丘园而何】
　　【见易曰五与四皆承上之白贲以为贲者也丘园处上所居指上九也六五以黄屋之尊而慕丘园之节相率从俭以化成天下故其于上亦止以束帛通诚絶去繁缛之文明所尚也】
　　【火传曰五以人主而式贤人之庐谓之贲于丘园虽贲贤人实人主之自贲也束帛戋戋以见白贲之素士人主之贲莫大乎此　艮为山上爲艮主有丘园象】
　　上九白贲无咎　象曰白贲无咎上得志也
　　王注　处饰之终饰终反素故任其质素不劳文饰而无咎也【胡仲虎云贲上卦言白马言束帛戋戋终言白贲杂卦曰贲无色也可谓一言以蔽之矣　苏子瞻云柔之文刚也往附于刚以贲从人者也刚之文柔柔来附之以人从贲者也上九之得志谓阳行其志而隂听命惟其所贲故曰白贲受贲者莫若白也】
　　【见易曰卦以上九一刚文四五之柔而上以白贲为志四因之以皤如五因之以束帛皆承白贲之志而成也故传曰上得志也】
　　【坤下艮上】
　　剥不利有攸往
　　本义　剥落也五隂在下而方生一阳在上而将尽隂盛长而阳消落九月之卦也
　　彖曰剥剥也柔变刚也　不利有攸往小人长也顺而止之观象也君子尚消息盈虚天行也
　　程传　理有消有息有盈有虚顺之则吉逆之则凶君子随时敦尚所以事天也【丘行可曰剥言不利有攸往则曰顺而止复言利有攸往则曰以顺行于柔长而戒之使止所以忧小人之进于刚长而勉之使行所以喜君子之来胡仲虎云凡卦画皆象也皆当观也于剥独言之者为处变君子言也消息盈虚四字皆为阳言复者阳之息姤者阳之消干者阳之盛坤者阳之虚剥五隂一阳则阳之消而至于虚者也其变大矣然亦天行也故剥曰天行复亦曰天行】
　　象曰山附于地剥上以厚下安宅
　　程传　上之剥必自下下剥则上危矣居上者安养人民以厚其本乃所以安其居也书曰民惟邦本本固邦宁【冯厚斋曰以上下厚薄取象而不以隂阳消长为义圣人用卦之防权也　订诂曰魏文侯时租赋倍増于前文侯曰戸口不加而租赋岁倍此由课多也夫贪其赋税不受人民是虞人反裘而负薪也徒惜其毛而不知皮尽而毛无所傅此深得厚下安宅之义　象正曰兑命曰若跣弗视地厥足用伤百姓者君子之地也故厚下安宅附地之象也养栋于上植基于下宁人剥我无我剥人而已矣见易曰善人国之纪也民之望也君子为民心所属虽小人不敢杀之矣义在上九一爻】
　　【火传曰君子在位必厚下小人在位必剥下故君子安宅小人剥庐】
　　初六剥牀以足蔑贞凶　象曰剥牀以足以灭下也本义　剥自下起灭正则凶蔑灭也【订诂曰剥床以足而遽曰蔑贞者诛其心也】
　　【见易曰君子为小人之庐小人隂受其庇也为人主之牀人主所借以安也小人剥之不已是自剥其庐人主听小人之剥君子是自剥其牀】
　　【火传曰蔑犹蔑视也众隂所欲剥者上九一阳而已隂势正盛虽初隂在下其目中固已无上九矣硕果不食未必不出于此以为孤阳失势不足杀也过其时又不可得而杀矣】
　　六二剥牀以辨蔑贞凶　象曰剥牀以辨未有与也程传　辨分隔上下者牀之干也　凶指蔑贞者言葢剥人者之凶无异于受剥者之凶两爻重言之者伤之深也【丘行可曰凡隂阳相应为有与咸六爻皆应则谓之感应以相与艮六爻皆不应则谓之敌应不相与爻之时羣隂在下使其间有一君子与之为应犹足以沮其害正之心如六三之于上九是也未有与则莫为挽囘以致君子受害而小人未尝得免故初二皆予以凶辞】
　　六三剥之无咎　象曰剥之无咎失上下也
　　程传　如东汉之吕强是也　本义　众隂方剥阳而已独应之去其党而从正无咎之道也　上下谓四隂【胡仲虎曰剥之三即复之四复六四在五隂中独与初应而不许以吉剥六三在五隂中独与上应而许以无咎何也复君子之事明道不计功不以吉许之可也剥小人之事小人中独知有君子不以无咎许之无以开其补过之门也　赵汝楳曰三以失上下而无咎犹坤以丧朋而有庆见易曰三与上应有保全君子之意使羣隂觉之三危矣上益危矣故三亦随众以剥之而所以保之者上下皆不觉也传曰失上下也谓三不以上下之心为心也此失上下之三即复时中行独复之四也】
　　六四剥牀以肤凶　象曰剥牀以肤切近灾也
　　【郭子和曰六四上体居床之上则肤矣　崔憬谓肤荐席也若兽之有皮毛也　胡仲虎曰本义于初二两爻曰蔑贞则凶葢犹许其不蔑贞则犹未至于凶也剥而及肤小人岂不欲蔑贞哉然正道终不可得而蔑故不言蔑贞而直言凶亦岂独君子之凶哉】
　　【大传曰以隂剥阳阳之灾即隂之灾】
　　六五贯鱼以宫人宠无不利　象曰以宫人宠终无尤也
　　本义　五为众隂之长当率其类受制于阳故有此象
　　【见易曰贯鱼隂以类聚也以宫人宠宠无所专也小人满朝而宠无所专此君子之利也】
　　【火传曰五居君位而为羣隂之长惟隂是宠此岂犹有保全孤阳之意乎而上九硕果不食实赖有此曰无不利上利之也葢小人所重者君宠也宠多则必争小人之争君子之利也阳势既孤又不与君同德非其所忌则上九免矣传曰终无尤也言五之宠隂本宜有尤而因以保阳故无尤也】
　　上九硕果不食君子得舆小人剥庐　象曰君子得舆民所载也小人剥庐终不可用也
