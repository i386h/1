<!-- { "loadSidebar": true } -->
　　本义　临进而凌逼于物也二阳浸长以逼于隂故为临十二月之卦也　八月谓自复卦一阳之月至于遯卦二隂之月隂长阳遯之时也或曰八月谓夏正八月于卦为观亦临之反对也【朱子又谓前説是周正八月后説是夏正八月恐文王作卦辞时只用周正纪之　按文王系辞之时未有周正至周武得天下之后方用周正也　李子思曰阳生于子终于已隂生于午终于亥一阳复十一月也临正当建丑之月二阳浸长以逼四隂至于建酉之月为观四隂浸长以逼二阳则临之二阳至观危矣所谓至于八月有凶言之于临则当自临数不当自复数以观次临则当数至观不当数至遯临观乃隂阳反对消长之常理文王以八月有凶为戒其义甚着岂可外引遯卦为周八月哉胡仲虎曰谓之复者七日来复隂之极而阳初来也谓之临者朋来无咎二阳皆来而逼于隂也故复亨而临则大亨复不言利贞者复是初阳之萌无有不善临则二阳浸盛易至放肆故戒之也　论反对则观为八月圣人于观不言隂之盛而于临言之易为君子谋也　象正曰隂以八退阳以七反故临进也复反也临以阳进八月而得遯复以隂郤七日则犹之复也临如织者前退而渐穷复如耕者后郤而更始　日从甲庚月从律吕甲与已合则为六日矣庚甲互始谓之七日临为大吕大吕丑也夷则申也丑之距申相去八月故八月者律吕之所从生七日者甲庚之所从始也而独见于临复以日月纪天道以刚柔别人事刚柔不当则吉凶杂生故刚而受之以损柔而受之以益律吕干支圣人所教为损益刚柔之具也莫为之损而待其自消莫为之益而待其自富是则委化之事非圣人所为道也范蠡之言两节是用柔者也以柔贼刚幸而近于道不幸而近于贼】
　　【见易曰以位言则上临下也以势言则刚临柔也当二阳浸长之时则不惟其位惟其势故四隂在上虽居临下之位而实则为下刚之势所临四隂顺从而已　利贞以初二两爻言所重尤在九二以二为卦主也】
　　彖曰临刚浸而长　説而顺刚中而应　大亨以正天之道也　至于八月有凶消不久也
　　本义　言虽天运之当然然君子宜知所戒【徐子与曰浸渐也隂符经云天地之道浸列子所谓一气不顿进一形不顿亏言二阳长于下而渐进也　张希献曰遯者临之反也临曰刚浸而长易为君子谋也遯不曰柔浸而长而止曰小利贞浸而长易不为小人谋也至于八月则歴时尚乆而曰消不乆者于其方长之时而告之以将消之理庶乎知所戒也　倪鸿寳】
　　【曰易以浸为道者也董子曰日长加益而不知此皆以其积渐防曲使物无愕者也圣人虽甚奬扬亦必欲其有序】
　　【见易曰以十二律吕按之临当大吕丑月由大吕至夷则所歴凡八月于月为申于卦为否彖云至于八月有凶否之虑也否曰小人道长君子道消故彖传于临甫曰刚浸而长即曰消不乆也正与否对　元亨以势言利贞以理言大亨以正谓以人事合天道也不以正而大亨谓之天行不谓之天道】
　　象曰泽上有地临君子以教思无穷容保民无疆本义　教之无穷者兑也容之无疆者坤也
　　【见易曰教思为容保之本教有穷而教思无穷孟子曰教人以善谓之忠忠则所谓教之思也泽上有地泽气隂行于地中而不知亦无不到所以象教思之无穷也容保民无疆即在教思无穷内】
　　初九咸临贞吉　象曰咸临贞吉志行正也
　　本义　卦惟二阳徧临四隂故二爻皆有咸临之象【见易曰庄子谓周徧咸咸者徧也大也公也初二二阳势方上进小人皆有不安其位之意两君子一以大公无我之心临之不生分别其问而小人安矣安则渐为君子所用而可以化小人为君子泰治由此成矣泰之九二包荒犹是咸临之道也】
　　【火传曰初与四应二与五应而皆曰咸临者初二一体同德既不分系应而于诸隂亦不以非所应而外之也一则刚而得正一则刚而得中故能善处于君子道长之时如此】
　　九二咸临吉无不利　象曰咸临吉无不利未顺命也本义　刚得中而势上进故吉而无不利也
　　【见易曰九二刚中而应为临之主初所恃以上进者也二于初合志同升无论应与非应皆在所临葢本其刚中之德无党无偏能化异为同也非二之咸初无由以为咸矣】
　　【火传曰未顺命孔氏谓未尽顺五命君臣上下献可替否之义也愚观五以柔中任二二刚中应五大臣以道事君不肯苟从于上岂能尽顺命乎二不以不顺为嫌五不以不顺为忌此之谓无不利然不顺终非臣道之正也故初于二逊其利而二于初逊其贞○吾兄幼安谓隂党犹盛尚有未肯从阳之意如三之甘临其外甘者其中必苦岂真能顺命乎二惟以咸临不生异同其间使之潜移黙化是以无不利也】
　　六三甘临无攸利既忧之无咎　象曰甘临位不当也既忧之咎不长也
　　本义　隂柔不中正而居下之上为以甘説临人之象【项平庵曰六三甘临而无攸利见君子之难説也既忧之无咎又见君子之易事也其处已也严故不受不正之媚其与人也寛故不治既忧之人爻辞虽为六三言然亦可以见二阳之用心矣见易曰三为兑主与二阳同体而居二阳之上然阳势方长三虽在上位惟悦以取容所谓以位临者虚名而已见二阳之不可説必忧忧则知所变计矣故无咎彖以八月有凶警君子爻以既忧之无咎戒小人然则易亦未尝不为小人谋也】
　　【火传曰六三为兑之主阳进而不以为嫌若説其进者所谓甘临也然质隂而位阳而阳犹疑之疑其未能顺乎阳也是以虽甘临而无所利所居之位然也故六三之咎位不当也】
　　六四至临无咎　象曰至临无咎位当也
　　王注　处顺应阳不忌刚长而乃应之履得其位尽其至者也　本义　处得其位下应初九相临之至宜无咎者也
　　【见易曰初九之咸胥举世以大同也六四之至从正应以致一也】
　　【火传曰初之咸固不系于应也二之咸并四亦在临中而四惟正应是与不因初之咸而有异志不以二之咸而有分心上下相临专壹而恳至者也】
　　六五知临大君之宜吉　象曰大君之宜行中之谓也本义　以柔居中下应九二不自用而任人乃知之事而大君之宜吉之道也
　　【见易曰五与三隂同类而下应九二二非其类也且以刚中之德必有不便于羣隂并不便于人主者而五任之不疑由其胷中能分别邪正且知天下国家之事非刚者不能任也知孰有大于此者乎濬哲之主但用禹臯陶而垂拱之治已毕此道得也　在隂党中而惟刚之是任即此是知即此是行中未有行不中而宜为大君者周公賛以知夫子释以行中惟其行中乃所以为知也】
　　上六敦临吉无咎　象曰敦临之吉志在内也
　　程传　上与初二虽非正应然志在从乎二阳尊而应卑高而从下尊贤取善敦厚之至也【杨诚斋曰祁奚之免叔向在于请老之后非有位也吕疆之在党人乃无宠任之权非有力也故君子病无志耳　苏子瞻曰六五既已应九二矣上六又从而附益之谓之敦临复六四既已应初九矣六五又从而附益之谓之敦复其义一也　邹泗山曰上六处于事外乃能加志二贤脉脉拥卫善人者国之纪也卫善者天必祐之见易曰此建丑之月也阳气方升用事之主益闭藏之不令早泄所以厚其气也古大臣于贤才之新进者輙抑其躁竞以收其大用不知者且以为绛灌矣】
　　【火传曰志在内内指初二敦临者不惟培养善类使正气日升抑且厚待宵人使邪慝自化　按土上加土曰敦葢増益之也五既任贤上更加防持故曰敦凡屡请曰敦请屡谕曰敦谕皆重复之义】
　　【坤下巽上】
　　观盥而不荐有孚颙若
　　本义　观者有以中正示人而为人所仰也九五居上四隂仰之又内顺外巽而九五以中正示天下所以为观　此卦四隂长而二阳消正为八月之卦而名卦系辞更取他义亦扶阳抑隂之意【项平庵曰盥者祭之初步凡祭之事百未一为也荐者祭礼之最盛此但以盥而不荐象恭已无为耳先儒谓盥则诚意方专荐则诚意已散仁人孝子之奉祀岂皆至荐而诚散乎○伯玉曰此自庙中观者言也盥时穆然无为荐则有事矣下之观上不于方有事之际而于未有为之时颙若之孚正在盥时可观】
　　【见易曰观为四隂之卦去剥一间耳圣人不言隂壮以危阳特主阳在上以名卦葢观虽止二阳有九五为之君也剥则君亦变为隂矣气运消长全系乎君一正当关羣邪退听大观在上其为小人者皆相观而化不为之賔则为之民何必去小人始为太平乎小人化于其上不在上之精明综核柢此中正之德服之于不言之表即所谓圣人之神道也尧之垂裳舜之恭已殆近之矣】
　　【火传曰羣隂上进其剥阳之势不能自已一遇中正之主瞿然退听正如太阳当空氛翳顿消六四最近于五先观光而为之賔其下此之囘心易虑可知矣卦不分君子小人而爻于初曰小人于五上曰君子以见君子在上虽下有小人无能为也矣】
　　彖曰大观在上顺而巽中正以观天下　观盥而不荐有孚颙若下观而化也　观天之神道而四时不忒圣人以神道设教而天下服矣
　　王注　统説观之为道不以刑制使物而以观感化物者也神则无形者也不见天之使四时而四时不忒不见圣人使百姓而百姓自服也　本义　极言观之道也四时不忒天之所以为观也神道设教圣人之所以为观也【苏子瞻曰无器而民趋不言而民喻观之道也圣人以神道设教则爵赏刑罚有设而不用者矣拟之宗庙盥而不荐者也盥者以诚荐者以味】
　　【见易曰本义谓观者有以中正示人而为人所仰则是颙若之孚专以作万物之覩于人所不覩者而懈矣大观之德象诸盥而不荐葢存诚于中无以示人而人自仰之殆文王之不显亦临无斁亦保者乎不动声色而民自观感即是神道神无声色可求也】
　　象曰风行地上观先王以省方观民设教
　　本义　省方以观民设教以为观【欧阳永叔曰圣人处乎人上而下观于民各因其方顺其俗而教之民知各安其生而不知圣人所以顺之者此所谓神道设教也　黄元公曰地有五方各成风气不可推移也省方设教礼从其宜使各安其俗凡以顺土风耳风为教主施号四方是以先王尚之】
　　【见易曰彖传既云中正以观天下象传乃云以省方观民葢欲以下观之化騐在上之大观也而又设教者所以补观化之所不及也】
　　初六童观小人无咎君子吝　象曰初六童观小人道也
　　本义　卦以观示为义据九五为主也爻以观瞻为义皆观乎九五也初六隂柔在下不能远见童观之象【参义曰九五为在下四隂所观而四隂之观于五者以相去之远近为所见之明暗】
　　【见易曰初隂在下去五大远随众以观无所识见曰童观以其童也虽本隂质尚未判其为君子小人以为小人下观而化则无咎也以为君子待观而化斯为吝矣】
　　六二闚观利女贞　象曰闚观女贞亦可丑也
　　本义　隂柔居内而观乎外闚观之象女子之正也【象正曰十煇之师执管以测星辰八能之子登台以观云物皆闚观之知也君子或为之大人弗为也黄元公曰童子之见不奥妇人之见不广】
　　【见易曰女子之观亦毒如辛毗之姊识曹丕之必衰陈平之母识汉业之必大此皆闚观也人主一身为天下所观虽妇人童子不能逃焉非大观在上者可乎】
