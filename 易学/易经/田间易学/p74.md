<!-- { "loadSidebar": true } -->
　　【见易曰其初难知二句就卦画言一画甫形宜刚宜柔皆不可知必俟中爻之是非定而初之是非以定故曰难知若上就中爻之是非决之而已故曰易知初辞拟之二句指系辞言初无所取祗就其爻之为初而拟之成辞上者卦之终也中爻辞备至上而卒之以成其终而已本末犹云始终非卦之关要然此只言其大凡亦有初上为卦主者不在此例　互卦去初上二爻故曰初上无位】
　　若夫杂物撰徳辨是与非则非其中爻不备
　　孔疏　一卦之内而有六爻各主其物各成其徳欲辨定此六爻之是非则总归于中爻以中爻居一无偏故能统卦义也按此指二五而言　本义　此谓卦中四爻【朱子曰先儒觧此多以为互体如屯卦震下坎上就中间四爻观之自二至四为坤自三至五为艮故曰非其中爻不备汉儒多用之左传亦时举此义看来此説亦不可废　吴防清曰正体二为内卦之中五为外卦之中互体三为内卦之中四为外卦之中故皆谓之中爻　胡庭芳曰是非者当位不当位中不中正不正也内外卦既足以示人复自互体辨之则是是非非于是益可见焉见易曰先正皆以中爻为互体然观其析初上为本末而以是非备于中爻则知一卦所重在中爻不必言互也】
　　【火传曰据孔氏以中爻指二五言则杂物撰徳即指六爻相杂惟其时物也六爻杂而成徳而承乗比应之间徳之是非以辨要以二五为主爱恶相攻逺近相取皆因二五而生则诸爻之是与非非因中爻无以辨地　问易曰即以互卦言亦得互卦只四爻成两卦隂阳之画既与正卦不同而卦徳亦遂别撰一义撰造也】
　　噫亦要存亡吉凶则居可知矣知者观其彖辞则思过半矣
　　本义　彖统论一卦六爻之体【崔憬曰要者得其要也指中爻而言以辨是与非为要则存亡吉凶居可知矣言无待于动也以彖为要则知者观其彖辞而思过半言无待于爻也所要者愈约所见者愈易矣　蔡虚斋曰噫圣人因论彖爻忽有所感而发叹也言天地间自有吉凶存亡之理苟能求其所以吉凶存亡者则已居然可知不待求之于易矣如即求之易在知者惟取彖辞观之则一卦六爻之体已具思已过半亦不徧求之六爻中也　订詀曰彖举其纲爻言其目彖辞或论二体或论主爻虽未十分详尽而已得其大要是以不待观六爻而见也】
　　二与四同功而异位其善不同二多誉四多惧近也柔之为道不利逺者其要无咎其用柔中也
　　本义　此以下论中爻同功谓皆隂位异位谓逺近不同四近君故多惧柔不利逺而二多誉者以其柔中也【胡仲虎曰杂物撰徳兼言中爻之互体二三四五分论中爻之本体】
　　【见易曰逺近皆以与五相去为言君子之事君也以致主则宜近以避权则宜逺岂必在位之逺近乎亦各有其道也五臣皆随重耳而赵衰独善其后张霍同辅宣帝而富民独保其终近而能逺者也　月逺日则光满近则光微此多誉多惧之辨也然月太隂之精与日正相望而光乃比于日又柔中之騐也柔之为道柔字只据二四之位而言非如蓍数以六为柔也】
　　三与五同功而异位三多凶五多功贵贱之等也其柔危其刚胜耶
　　本义　三五同阳位而贵贱不同然以柔居之则危惟刚则能胜之【吴防清曰二多誉之上有其善不同此节无之葢誉惧虽不同皆可谓之善凶则不可为善矣故不言也　订诂曰末覆举中爻全为二五而发居上下卦之中徳之最优者也初上非不论徳行而非用事之地故所重在时位中四爻非不论时位而为用事之地故所重在徳行也若夫卦主在初上者又不可以此例论　其柔危二句専指三言以六居三柔也而谓之不当位以九居三刚也而多得凶辞若五则柔刚皆善所贵者位也按六十四卦除谦卦九三外虽有嘉爻而系以吉者少则知三多凶也故辅嗣云苟获其中虽弱必治苟非其正虽强必灾是以大有六五柔非其体在卦之宗虽柔犹吉同人九三刚得其位非爻之中虽刚犹危】
　　【见易曰此申上节非其中爻不备之义爻有等故曰物二四之一逺一近三五之一贵一贱皆等也是谓杂物二四或多誉或多惧三五或多凶或多功则以或柔中或不中或柔危而刚胜此所谓撰徳也而辨是与非举在其中矣】
　　右第九章
　　【胡庭芳曰此章専论爻画以示人其致意在中四爻而四爻之中所主又在二五居一体之中也】
　　易之为书也广大悉备有天道焉有人道焉有地道焉兼三才而两之故六六者非他也三才之道也
　　本义　三画已具三才重之故六而以上二爻为天中二爻为人下二爻为地【吴防清曰一而不两则独而无对天独阳而无隂地独隂而无阳人之隂阳亦混而不分必皆兼而两之天人地各有隂阳然后其道全而不偏　蔡虚斋曰此亦只是后天之易若伏羲作易只是由两仪而四象而八卦因而重之而已何尝立一意以三画象三才以六画为兼两哉既画之后天地人事无不该于其中从后推防乃各有其象】
　　【见易曰不两则不能变不变则不能成三才之道】
　　道有变动故曰爻爻有等故曰物物相杂故曰文文不当故吉凶生焉
　　本义　道有变动谓卦之一体等谓逺近贵贱之差相杂谓刚柔之位相间不当谓爻不当位【胡仲虎曰前章始以质言此章末以文言卦必举始终而成体故曰质爻必杂刚柔以为用故曰文　吴防清曰隂阳交错谓之爻三画不谓之爻以其卦体小成未见其交错也既有六画而一隂一阳往来于其间而爻见焉爻交也以交而变也】
　　【见易曰八卦言象因重言爻则知非六画不可谓爻以其无隂阳相错也物即隂阳二物指爻位之隂阳也如初三五之为阳位二四上之为隂位六位中一隂一阳互相间杂非谓九六也文不当而吉凶生所谓不当者不当位也或隂居隂位或隂居阳位或阳居阳位又或阳居隂位此隂阳始指九六而言只此隂阳变动不测然非兼三而两以为六画之爻则不能有此变动耳道有变动一句此明爻之所以得名爻有等以下则析言爻之所以变动】
　　右第十章
　　【见易曰此章言圣人作易妙于六画以为卦也若止于三画则天地人皆独而无两不能成三才之道而隂阳二物无以相杂亦不能有所变动易以变动为道惟六画其而变动以生此爻之所由名而吉凶所由着也】
　　易之兴也其当殷之末世周之盛徳耶当文王与纣之事耶是故其辞危危者使平易者使倾其道甚大百物不废惧以终始其要无咎此之谓易之道也
　　本义　危惧故得平安慢易则必倾覆易之道也【苏子瞻曰得其大者纵横顺逆无施不可而百物不废也得其小者惧以终始犹可以免咎　蔡虚斋曰惧以终始易惧之也使人始终一惧而不敢少有慢易之心也易中所言善固欲使人惧以承之所言不善亦欲使人惧以逺之所谓其要无咎也　倪鸿寳曰干第一卦君子终日干干夕惕若周公述文王之学也此言惧以终始其要无咎孔子賛文王之心也文王以惕终日以惧终身而已无咎之外更何求哉】右第十一章
　　【胡庭芳曰夫子原易之作明指伏羲原易之兴明指文王曰画卦因重辞危可谓万世之日月独少一言及周公之系爻耳】
　　夫干天下之至健也徳行恒易以知险夫坤天下之至顺也徳行恒简以知阻
　　本义　至健则所行无难故易至顺则所行不烦故简然其于事皆有以知其难而不敢易以处之也葢虽易而能知险则不防于险矣既简而又知阻则不困于阻矣所以能危能惧而无易者之倾也【胡仲虎曰前言乾坤之易简此言乾坤之所以为易简干之徳行所以恒易者以其为天下之至健也坤之徳行所以恒简者以其为天下之至顺也　蔡虚斋曰知险知阻皆所谓不假卜筮而知吉凶者也见易曰人心本来易简自生险阻恒易恒简其文王之徳之纯乎乾坤葢隂阳之纯者也惟无险阻故知险阻】
　　【火传曰易简能知险阻所谓不逆亿而先觉者也星无长目而下将有变星必先知律无飞耳而敌将有谋律必先觉是易简之知觉也以无知觉故其知觉最神】
　　能説诸心能研诸侯之虑定天下之吉凶成天下之亹亹者
　　本义　侯之二字衍説诸心者心与理防干之事也研诸虑者理因虑审坤之事也【蔡虚斋曰説心理与心防也研虑却又于事上更加研审】
　　【见易曰易简者心无险阻而险阻到前无一不辨夫险阻皆人心所自造也自造险阻因成险阻而以自困是故险阻之心苦惟易简能説险阻之虑棼惟易简能研吉凶以易简而能定亹亹以易简而能成故曰易简而天下之理得矣】
　　是故变化云为吉事有祥象事知器占事知来
　　本义　变化云为故象事可以知器吉事有祥故占事可以知来【余徳新曰变化云为二句不假象占者也象事知器二句求诸象占者也　蔡虚斋曰如嵗星所在其国有福太白经天其应主兵箕可知风毕可知雨之类皆以变化象之而知器也孔子以禄去公室而知三桓之必微孟子以小有才未闻大道知盆成括之必死此以云为象之而知器也周人以山崩川竭知宗周之必衰此以变化之祥而知来也子贡以执玉高卑知二君之将亡此以云为之祥而知来也器与来俱有吉凶知之所以趋吉而避凶也大抵象事知器特以起下句耳意重占事知来】
　　【见易曰吉事有祥总变化云为而言惟易简者先见之】
　　天地设位圣人成能人谋鬼谋百姓与能
　　韩注　鬼谋凡寄卜筮以考吉凶也不后思虑而失得自明不劳探讨而吉凶自着故百姓与能乐推而不厌也　本义　天地设位而圣人作易以成其功于是人谋鬼谋虽百姓之愚皆得以与其能【蔡虚斋曰凡卜筮问易者须先谋诸人乃可问易洪范曰谋及卿士谋及庻人然后曰谋及卜筮又曰朕志先定询谋佥同然后鬼神其依筮恊从是鬼谋必兼人谋也】
　　【见易曰圣人与蓍同神凡民亦与圣人同神而不信人而信蓍者蓍无心而人有心故人谋不如鬼谋】
　　八卦以象告爻彖以情言刚柔杂居而吉凶可见矣本义　象谓卦画爻彖谓卦爻辞【胡仲虎曰以象告者先天之易也以情言者后天之易也刚柔杂居而吉凶可见上古观之于象可见后世非爻彖以情言不可也　蔡虚斋曰八卦通指六十四卦之八卦也以象告未有辞也指伏羲之画言爻谓爻辞彖谓彖辞文周之易也情是卦爻之情非圣人之情也情亦象中所具　八卦以象告则刚柔杂居矣爻彖以情言则吉凶可见矣见易曰情在象中干文言曰六爻发挥旁通情也又曰利贞者性情也是彖亦以情言也上古即象而知其情后世必言之而情始见然则圣人之情见乎辞亦因彖爻之情而有辞也】
　　变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝
