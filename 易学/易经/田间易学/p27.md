<!-- { "loadSidebar": true } -->
　　六三师或舆尸凶　象曰师或舆尸大无功也
　　程传　二既以刚中之才为上信任必专其事乃有成功若或更使众人主之凶之道也舆尸众主也葢指三也　本义　舆尸师徒挠败舆尸而归也【杨山曰唐九节度之师不立统制虽李郭之善兵犹不免败衂则舆尸之凶可知】
　　六四师左次无咎　象曰左次无咎未失常也
　　程传　见可而进知难而退师之常也惟取其退之得宜不论其才之能否也　本义　左次谓退舍也【杨诚斋曰善战者不必进退亦进也禹之班师晋文之退舍是已使高帝不至白登太宗不渡鸭绿咎于何有】
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　王注　处师之时柔得尊位隂不先唱柔不犯物犯而后应往必得直　本义　六五用师之主柔顺而中不为兵端者也敌加于己不得已而应之故为田有禽之象【冯厚齐曰禹之征苖启之伐有扈之征羲和自虞夏以来其伐有罪必执言不但鸣条以后也　胡仲虎曰三曰师或舆尸危之之辞至五则直书曰弟子舆尸葢谓五用二而又用三必至于此故长子帅师不言吉而弟子则曰舆尸贞凶甚言任将之不可不审且专也】
　　【火传曰裴度请勿置监军而淮蔡以平李德裕请罢监军而三镇皆定此任将之效也古今任将不专而致败者荀林父邲之战郭子仪相州之败是也自有观军容使岂惟丧九节度之师唐卒以此亡其国矣】
　　上六大君有命开国承家小人勿用　象曰大君有命以正功也小人勿用必乱邦也
　　程传　师旅之兴成功非一道固不必皆君子也故戒以小人有功不可用也此专言师终之义【朱子云开国承家未分别小人小人勿用是勿用与谋议经画耳汉光武定天下后论功行封其用之与政事者则邓禹耿弇贾复数人他不与焉深得此爻之义】
　　【见易曰小人者谁弟子也弟子虽败犹虚冐军功以邀封赏君宠之也上六大臣奉君命以论功行赏宁违君命不可用也用之不惟灰功臣之心而后忧方大耳】
　　【坤下坎上】
　　比吉原筮元永贞无咎不宁方来后夫凶
　　程传　筮谓占决卜度必占决其可比者而此之所比元永贞则无咎　古之人君有元而不永者唐宗其始励精图治有人君之德而不能善其终是不永也有元永而不贞者汉文帝恭俭化行二十余年如一日而好言黄老之学是不贞也是皆未免有咎【胡仲虎曰蒙之筮问之人者也不一则不专比之筮问其在我者也不再则不审　来者自来后者自后惟问我之可比不可比彼之来比不来比吾不问也此九五之所以为显比也　冯厚斋曰萃比下体同坤萃有四以分其权故元永贞言于五比下无分权者故元永贞言于彖　徐进斋曰后夫凶如万国朝禹而防风后至天下归汉而田横不来　时论曰古之射示诸侯不朝贡者为不宁侯　文王事王季食下问所膳命膳宰曰末有原谓食之余无以再进也又秦禁原蚕汉立原庙皆言再也】
　　彖曰比吉也　比辅也下顺从也　原筮元永贞无咎以刚中也不宁方来上下应也后夫凶其道穷也【见易曰下顺从也指下四隂而言上下应也则兼上六而言是上六究竟亦应五者特以后至而凶耳故爻辞曰比之无首传曰无所终也言其不能善始则必不能有终郦生説田横以天下后服者先亡谓后虽服亦亡也】
　　【今按辅嗣以原筮元永贞句属之上比之人本义则属之为下所比之九五彖传之所谓刚中者既明指五矣惟九五有刚中之德本不期人之比而人自比之所以为显比也又何用原筮之而惟恐无以来人之比乎愚谓元永贞者九五刚中之德也原筮者将上比于五之人也马援谓当今之世非但君择臣臣亦择君故必比得其人而后可以无咎此为上比九五者言也程传亦主此义但言之未分明耳】
　　象曰地上有水比先王以建万国亲诸侯
　　本义　彖意人来比我此取我往比人【朱子又云伊川言建万国以比民民不可尽得而比故建万国使比民而天子所亲者诸侯而已是比天下之道　顔质卿曰地中有水水藏乎地中而不可见也地上有水水行乎地上而有所归也圣人法地中之水藏天下于天下得容民畜众之道焉法地上之水以天下治天下得建国亲侯之道焉】
　　初六有孚比之无咎有孚盈缶终来有他吉　象曰比之初六有他吉也
　　本义　比之初贵乎有信则可以无咎若其充实则又有他吉也【赵汝楳曰易六爻贵于正应其近而相得亦有不应者惟比诸爻不论应否而皆以比五为义】
　　【见易曰众隂比五初去五最逺比之最先葢纯诚而无所观望者此比之出于有孚者也孚乆而不渝则盈缶矣其初祗期无咎而终有他吉之来也他吉者意外之获也鲁之分地于齐以先至而多受地亦他吉也】
　　【火传曰易言有孚皆取中实为义初六隂爻亦曰有孚者即于初取象也惟初在下位去五甚逺而比之最先是谓有孚之比出于中心之诚然非有趋避而比也有孚盈缶亦即于初决之故象传但称比之初六】
　　六二比之自内贞吉　象曰比之自内不自失也【胡仲虎曰凡卦以下卦为内上卦为外此六二言内六四言外内外卦之分例见于比】
　　【见易曰二本五之正应与羣隂归附者不同从龙最久谊亦最亲如畱侯之于高祖邺侯之于肃宗所与者帷幄之谋所居者亲近之地故曰比之自内唐德宗时称陆贽为内相是也在二可谓得主矣得主而不自失非贞其谁能之】
　　六三比之匪人　象曰比之匪人不亦伤乎
　　【象正曰郤至入周王叔生见而悦之召桓公曰成叔必咎白公之入子西主之叶公噫曰奸人嗜其疾味此此匪之伤也　时论曰宋琮在途不与杨思朂语李鄘耻由承璀入相而力辞为比伤也杨收与杨立玠同宗因而入相以请托不尽从赐死则李鄘不犹愈耶】
　　【火传曰彖传谓下顺从也则三亦在比五之列三与上本居相应之位志在比五而不能得诸上如马援劝隗嚣专意东方而嚣不能听卒至陨灭传曰不亦伤乎葢知上有后夫之凶而伤其愚也】
　　六四外比之贞吉　象曰外比于贤以从上也
　　【胡仲虎曰初六内也九五外也四宜应内者内无可比而比于五义之与比也　蔡虚斋曰传曰外比于贤者明五以阳刚居上之中而得其正不但有其位又有其德比得其人也外者以位言五在四之外也见易曰六四外比比于贤也而其所谓贤者又在上也比于贤正所以从上其为贞吉者以此】
　　九五显比王用三驱失前禽邑人不诫吉　象曰显比之吉位正中也舍逆取顺失前禽也邑人不诫上使中也
　　本义　一阳居尊刚健中正卦之羣隂皆来比已显其比而无私故为用三驱失前禽而邑人不诫之象葢虽私属亦喻上意不相警备以求必得也【朱子曰田猎之礼置旃以为门刈草以为长围猎者自门驱而入禽兽向我而出皆免惟被驱而入皆获故以前禽譬去者不追获者譬来则取之　订诂曰上爻在五前故爻曰前禽画爻在五后故卦曰后夫　按逆者禽迎我而来于民为顺顺者禽背我而去于民为逆】
　　【火传曰彖着后夫之凶爻有无首之恶九五之所谓逆者亦何尝舍之乎天下尊王后至必诛自禹已然矣舍逆取顺则舜之于三苗文王之于崇也而逆卒为顺是其舍之适以取之光武曰既得陇复望蜀是以为逆而不舍也吾兄伯玉曰宋太祖谓江南亦有何罪但卧榻前不容他人鼾睡并其顺者亦不舍矣】
　　上六比之无首凶　象曰比之无首无所终也
　　本义　以上下之象言之则为无首以终始之象言之则为无终无首则无终矣
　　【见易曰上为众隂之首众隂比五而上独后是无首也虽五不诫前禽之失上六终难免后夫之凶火传曰无为福先无为祸始上六非无见也而终获观望之罪罹后至之诛故彖传曰其道穷也识时务者在乎俊杰田横刘钧空崛强以死耳哀哉】
　　【干下巽上】
　　小畜亨宻云不雨自我西郊
　　本义　卦惟六四一隂上下五阳皆为所畜故为小畜又以隂畜阳能繋而不能固亦为所畜者小之象【程子曰西郊隂所凡雨须阳唱乃成隂唱则不成今云过西则雨过东则不雨是其义也　隂唱则阳不和蝃蝀诗曰朝隮于西崇朝其雨是阳未唱也又云蝃蝀在东则是阳先唱也易言宻云不雨自我西郊则是隂先唱也故云虽宻而不雨　麻衣言履在小畜之上葢一柔自姤变同人同人变履履变小畜小畜变大有一刚自复变临临变豫豫变比也谦在豫上则履不宜在小畜下且以大畜反无妄而居下则知小畜反履而居下矣】
　　彖曰小畜柔得位而上下应之曰小畜　健而巽刚中而志行乃亨　宻云不雨尚往也自我西郊施未行也王注　柔得位谓六四也体无二隂以分其权故上下应之小畜之势足为宻云乃自我西郊未足为雨雨者阳上薄隂隂能固之然后烝而为雨今不能制初九之复道固九二之牵复九三更以不能复为劣下方尚往施岂得行故宻云而不能雨尚往故也本义　尚往言畜之未极其气犹上进也【胡仲虎曰刚中而志行与施未行二行字相应阳被畜而志犹可行隂虽得位而施未可行本义两犹字专为阳言扶阳抑隂之义也　订诂曰上应之指五上二阳助其畜者下应之指内卦三阳受其畜者卦虽一隂实是巽体三爻同力畜干也】
　　【火传曰以隂畜阳非欲害之也小人自耻为幸臣欲结君子以自附而其君又欲罗致士大夫与之交欢非健而巽者能不降其志乎唐王毛仲召容宗诏宋璟往赴中席推疾而去亦刚中志行之一节矣】
　　象曰风行天上小畜君子以懿文德
　　本义　风有气而无质能畜而不能乆　懿文德言未能厚积而远施也【订诂曰大畜有囊括宇宙包罗万古之心胷故象曰多识以畜其德小畜有一言必谨细行必矜之学力故象曰以懿文德】
　　初九复自道何其咎吉　象曰复自道其义吉也本义　初九居下得正前逺于隂虽与四为正应而能自守以正不为所畜故有进复自道之象
　　【见易曰初与四为正应初之应之不知四之畜之也觉其畜后返故曰复自道所谓不肯由他途以进也未尝不应特不受畜耳】
　　九二牵复吉　象曰牵复在中亦不自失也
　　本义　三阳志同而九二渐近于隂以其刚中故能与初九牵连而复亦吉道也【吴因之曰初二守正虽同然初为四应故初难而二易初曰何其咎断然许可之辞二曰亦不自失则因彼许此之义】
　　【见易曰君子之行其志者虽由同德相牵亦以在中之德自能作主无主于中有牵之者即有惑之者矣亦不自失所重者自也】
　　九三舆説辐夫妻反目　象曰夫妻反目不能正室也本义　九三刚而不中迫近于隂又非正应但以隂阳相説而为所系畜不能自进故有舆説辐之象然以志刚又不能平而与之争故又为夫妻反目之象【项平庵曰辐陆氏释文作輹按辐车轑也輹车轴转也辐以利轮之转輹以利轴之转然辐无説理必轮破毂裂而后可説若輹则有説时车不行则説之矣大畜大壮皆作輹字　蔡虚斋曰辐重于輹説輹者自止而不进蹔住之意也説辐者为隂所系畜乆住之计也】
　　【见易曰三近于四为四所畜小人之畜君子也不与作缘则以为难致而犹有敬惮之意既入其彀则以为易与而渐有蔑视之心此三之不胜其忿而有反目之事也】
