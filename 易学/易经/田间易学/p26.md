<!-- { "loadSidebar": true } -->
　　【荀九家曰云从地出升天莫不由穴四处坎始居穴者也坎为血卦能忧故见几而顺听出穴者避阳也】本义　四交坎体入乎险矣柔得其正需而不进如是虽在伤地而终得出也【黄元公曰需于血才是善处困人今人只説置身无事之地便不能需血矣】
　　【见易曰郊之去险尚逺人所不必需者而需焉以刚而能耐也血则险难迫身人所不能需者而需焉以柔而能安也】
　　九五需于酒食贞吉　象曰酒食贞吉以中正也本义　言安以待之九五阳刚中正需于尊位故有此象【蔡虚斋曰非阳刚中正不能安以待之非居于尊位则不得安以待之只需于酒食便是贞非复戒之以贞也】
　　【见易曰需者所以济天下之至险也托酒食宴乐使物情莫测以候机防之至故一出而有功所谓遵养时晦也传曰以中正也非中正如五则沈湎而已不名需也】
　　上六入于穴有不速之客三人来敬之终吉　象曰不速之客来敬之终吉虽不当位未大失也
　　本义　隂居险极下应九三九三与下二阳需极并进柔不能御而能顺之有敬之之象【金汝白曰四与六坎之二隂皆言穴犹坎卦之初与三皆言坎窞也　朱子云不当位者王弼谓初上无隂阳定位伊川云隂阳竒偶岂容无也干上九贵而无位需上六不当位乃爵位之位非隂阳之位此説极好】
　　【见易曰坎位在五九五为济险之主三阳来而上客之非其位也困之上六位当矣曰未当以理言也此曰虽不当位以时义言也　敬之终吉易虽为君子谋未甞不为小人谋也曰终吉明非目前即食其报皆需之义也　诗云何以速我狱注云速召致也　自阳呼隂曰宼自隂称阳曰客】
　　【坎下干上】
　　讼有孚窒惕中吉终凶利见大人不利涉大川
　　本义　上干下坎干刚坎险上刚以制其下下险以伺其上又为内险而外健又为已险而彼健皆讼之道也【胡仲虎曰需讼二卦皆以坎之中实为主特需之坎在上为光为亨讼之坎在下为窒为惕窒惕者光亨之反也本义于需谓涉川尤贵于能待就需待之义説利涉于讼谓以刚乘险以实履险就争讼之危説不利涉大抵能安其分则为需以相待不能安其分则为讼以相争　蔡虚斋曰只言中吉可矣必言惕中者讼之事惟能惧乃能中不惧则健于讼矣此见圣人之深于人情也　不利涉大川对利见大人亦有一曲一直之分利见大人直者之利也涉大川乃行险以侥幸者则其不直可知】
　　彖曰讼上刚下险险而健讼　讼有孚窒愓中吉刚来而得中也终凶讼不可成也利见大人尚中正也不利涉大川入于渊也
　　【丘行可曰刚来而得中此卦变也易言卦变始于此刚自上而下为来柔自下而上为往为进凡卦中言刚柔上下之往来多三隂三阳之卦谓内外两体之变也如噬嗑贲之类是也有四阳二隂之卦亦言刚来柔进者谓上下一爻之变也如讼晋之类是也圣人之言卦变于此见其两端焉】
　　【见易曰刚者恃理而行得中则不敢过恃其理夫人以理直而讼有不敢恃理之心则念转矣转念则不成讼大人以中正为德见之则理得而气平故有孚窒而不能已于讼者见大人则讼可无讼也　书吕刑云咸庶中正则中正者听讼之道也虞芮争田之讼必欲见文王防牙雀角之讼必欲见召伯皆以其中正也　入于渊谓其情险不可测也】
　　【今按本义上刚以制其下下险以伺其上而有讼夫上之势足以凌下自不须讼惟下屈于势而又负其行险之才是以有讼凡讼皆下为之故卦有自下讼上之象】
　　象曰天与水违行讼君子以作事谋始
　　本义　作事谋始讼端絶矣【项平庵曰干坎本同气而生者也一动之后相背而行遂有天渊之隔天下之事不可以细防而不谨也不可以亲昵而不敬也祸难之端夫岂在大曹刘共饭地分于七筯之间苏史灭宗忿起于笑谈之顷谋始之悔岂不深切着明乎】
　　【见易曰齐晋之兵由于妇人之笑客吴楚之祸起于女子之争桑事之始葢有人能谋有非人所能谋者】
　　初六不永所事小有言终吉　象曰不永所事讼不可长也虽小有言其辩明也
　　【胡仲虎曰不曰不永讼而曰不永所事事之初犹冀其不成讼也　终凶者上九在讼为终在人为不终终吉者初六在讼为不终在人为有终　蔡虚斋曰小有言与需九二同言其伤我者小也只用略与之辨辨明即止辨得明便是终吉】
　　九二不克讼归而逋其邑人三百戸无眚　象曰不克讼归逋窜也自下讼上患至掇也
　　本义　九二阳刚为险之主本欲讼者也然以刚居柔得下之中而上应九五阳刚居尊势不可敌故其象占如此
　　【火传曰二非与五讼也二为坎主初三二隂与之同体而上应于九四上九二与争而成讼故有自下讼上之象二不克讼以四与上近在君侧投鼠忌器也待罪下邑以祈天王之一察故得无眚二刚而得中故能猛于改过若晋郤至与周争鄇田周使讼诸晋晋侯令郤至勿敢争则犹存归逋之意也　无眚者周礼凭弱犯寡则眚之眚者四面削其地也　三百戸者郑注礼记云下国下大夫之制若其大都偶国则非逋窜之道】
　　六三食旧德贞厉终吉或从王事无成　象曰食旧徳从上吉也
　　本义　六三隂柔非能讼者故守旧居正则虽危而终吉然或出而从王之事则亦必无成功【项平庵曰六三之旧徳坤也坤之中爻动而成坎初六六三皆旧爻也曰贞曰或从王事皆坤六三之旧辞圣人引之以实其义使人知三百八十四爻皆乾坤之旧也】
　　【见易曰二与四所争者初与上所争者三也惟二不克讼故初不永所事三从王事无成曰事者初与三本无有讼因二之讼而牵入事中也三与上应为旧德二不克讼故三仍从上】
　　【火传曰坤三曰无成有终讼三但曰无成讼不可终也】
　　九四不克讼复即命渝安贞吉　象曰复即命渝安贞不失也
　　王注　初辨明也　程传　命谓正理失正理为方命故以即命为复也刚健而不中正躁动故不安处非中正则不贞不安贞所以好讼也若义不克讼反就正理变其不安贞而安贞则吉矣【存疑曰不失解吉字以理之得失为吉凶非以事之祸福为吉凶也】
　　【见易曰君子安于理小人制于命至于有激而讼志在必胜则命亦有不能制者矣不知胜负得失之间亦有命存焉惟能废然自反然后知行险侥幸者之徒劳而居易俟命者之安贞也】
　　九五讼元吉　象曰讼元吉以中正也
　　本义　阳刚中正以居尊位听讼而得其平者也中则听不偏正则断合理【苏子瞻曰九五处中得位而无私于应讼者莫不取曲直焉所以为元吉也　胡仲虎曰古人不贵听讼而贵无讼初不求讼三不讼四二不克讼在下者无讼此九五所以讼元吉也　象正曰五之讼自讼者也君子见过而内省闻慝若诘诗曰靖共尔位正直是与神之听之式谷以女故人质成者也鬼神听讼者也诗曰无曰不顕莫子云觏是卫武公之自讼也】
　　上九或锡之鞶带终朝三褫之　象曰以讼受服亦不足敬也
　　【蔡虚斋曰以讼得胜古无锡服之礼爻辞只是取象象传则实其辞矣葢如东汉不义侯之类　不足敬且据其以讼得服言也况终必见褫乎益上九之象曰莫益之偏辞也　诸理齐曰杨恽告霍氏息夫躬告东平以此而侯卒以此而诛】
　　【见易曰上与二争三而讼二归逋三从上是上之讼胜有受服之象】
　　【坎下坤上】
　　师贞丈人吉无咎
　　程传　比以一阳为众隂之主而在上君之象也师以一阳为众隂之主而在下将师之象也　本义九二以刚居下而用事六五以柔居上而任之为人君命将出师之象【参义曰凡用师之道在得正与择将而已若不得正则兵出无名而事不成不择将则将不知兵而丧其士卒　程子曰吉无咎有吉而有咎者有无咎而不吉者吉而有咎凡无名行师而幸胜者是也无咎而不吉凡声罪致讨而不胜者是也　胡仲虎曰文人即长子也自众尊之谓之丈人自君任之谓之长子】
　　【见易曰坎二为将坎中男也而彖曰文人爻曰长子所谓老将也老将在歴练之久不在年齿之高如邓禹耿弇周瑜皆老将也自乾坤以后坎即用事至此五见则坎歴事乆矣是可为丈人也】
　　彖曰师众也贞正也能以众正可以王矣　刚中而应行险而顺以此毒天下而民从之吉又何咎矣
　　本义　以谓能左右之也刚中谓九二应谓六五应之行险谓行危道顺谓顺人心此非有老成之德者不能也【吕伯恭曰能以众正言为将者九二是也可以王言命将者六五是也　胡仲虎曰刚中而应彖传凡五见或五应二或二应五本义于他卦不明言之而师独曰刚中谓九二应谓六五应之以在师之时五之信任乎二尤不可不专也曰毒者见王者之师不得已而用如毒药之攻病非有沈疴坚症不轻用也】
　　【见易曰三代以下至春秋列国凡出兵未有不正者所谓纪律之师也往往不战而胜胜则折首而已无大诛杀也纪律废而后出竒竒则以坑屠为事故奇以少胜惟正兵乃能用众也人主急欲成功乐用竒兵以收速效其将守正而乆之无功非簿责且遣代矣则刚中而应之难也三国惟武侯能不用竒陈寿短之以用兵非其所长是岂知古之师道乎】
　　象曰地中有水师君子以容民畜众
　　本义　水不外于地兵不外于民故能养民则可以得众矣
　　【见易曰寓兵于农若水之隂行地中而人不知故不患无兵有民则有兵矣平日容保其民正所以畜聚其众也惟能畜众故能以众】
　　【火传曰国语称宣王料民于太原葢将借戸口以补南国之师此时兵农犹未分也自商鞅尽以秦民比伍编之有众而无民矣管仲作内政以寄军令虽意与鞅同而犹文之以先王之教李泌欲复府兵后世保甲乡圑犹存古法万一焉要在酌古今之时宜变通而行之耳】
　　初六师出以律否臧凶　象曰师出以律失律凶也王注　为师之始齐师者也齐众以律失律而臧何异于否失律有功法所不赦故师出不以律否臧皆凶　本义　否臧谓不善也晁氏曰否字先儒多作不字【胡仲虎曰以律不言吉否臧则言凶律令森严出师之常其胜负犹未可知故不言吉出而失律凶立见矣　方君则曰以律有指律吕言者周礼太师执同律以听军声又六韬云夜半遣骑去敌垒丸百歩持律管当耳大呼有声应管武王吹律推孟春至季冬杀气相并而音尚宫师旷曰吾骤歌北风又歌南风南风不竞多死声楚必无功是古人出师用律之证也音律通乎法律要必法律严然后音律清耳】
　　九二在师中吉无咎王三锡命　象曰在师中吉承天宠也王三锡命怀万邦也
　　程传　二乃师之主自古命将阃外之事得专制之居下而专制其事惟在师则可六五既专倚任复厚其宠数葢礼不称则威不重而下不信也　本义九二有刚中之德上应于五而为所宠任故其象占如此【吴幼清曰锡命如王使宰周公锡齐侯命王使内史过锡晋侯命是也至于三者天宠之优渥也】
　　【见易曰二在师中正如赵充国之在湟中羊太传之在襄阳老成镇静而已生功喜事之徒必有为师乆无功之议赖六五信任之耳王命时锡故其权益重而其下不敢违其节制如初之出以律四之不失常者是也六三以偏裨而居二之上殆近臣而有军行者乎恃君宠而不听将命如赵穿之违臾骈变餍之蔑荀偃是也故夫专任二者本五柔中之德而参以三者五中而不正之过也】
