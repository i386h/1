<!-- { "loadSidebar": true } -->
　　事聚则紊非大人治之则萃所以致乱争也萃以不正则人聚为苟合财聚为悖入安得亨乎故利贞【李季辨曰宗庙者人心所繋武王伐啇载主而行髙帝初兴立汉社稷皆以繋人心也必得九五之位然后为萃之主故曰利见大人萃不以正其终必离故曰利贞　订诂曰先儒谓萃涣皆立庙按萃与涣异涣初立庙萃则格庙王者在上上足以萃祖考之精神自下足以萃天下之人心此天下所为大人而利见者也　孝经云昔者周公郊祀后稷以配天宗祀文王于明堂以配上帝故四海之内各以其职来助祭所谓用大牲吉而利有攸往也　萃以五为大人升以二为大人重阳也下经坤首合离为晋明夷此合防兑为萃升而坤不复见故以防夬姤之后】
　　彖曰萃聚也顺以説刚中而应故聚也　王假有庙致孝享也利见大人亨聚以正也用大牲吉利有攸往顺天命也　观其所聚而天地万物之情可见矣
　　【蘓子瞻曰萃未有不亨而其未见大人也则亨而不正争非其有也五能萃二四能萃初三近四而无应四萃之上近五而无应五萃之从我者纳不从者聼其所欲从此大人也故曰利见大人亨聚以正也订诂曰致孝者尽志之谓也致享者尽物之谓也王者身膺天命故偹物以事其先天下人知天命有归故无敢自外于王皆顺天命也】
　　【见易曰比惟九五一阳众隂比之萃则又有九四一阳以分众隂之心故萃难于比也夫顺以説四与五同也刚而应四与五同也五之所以能聚天下之心而四不能分者则以中耳刚而中故诚一不二其精神可以假庙其举动无非顺天天下共信之为大人如是而聚是谓聚以正也】
　　象曰泽上于地萃君子以除戎器戒不虞
　　王注　聚而无防则众心生　孔疏　泽上于地则水潦聚除者治也　本义　除者修而聚之之谓【赵汝楳曰泽上于地水之聚水聚必决必有以防之水乃潴人聚则乱必有以制之人乃定除戎器戒不虞所以保其聚也抑之诗曰弓矢戎兵用戒不虞古人之常训也夹谷衣裳之防也夫子具两左右司马以行卒却莱夷之兵非戒不虞之谓乎　神易曰国之大事在祀与戎其实一理一气故曰我祭受福战则必克】
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　本义　初六上应九四而隔于二隂当萃之时不能自守是有孚而不终志乱而妄聚也若呼号正应则众以为笑但勿恤而往从正应则无咎矣
　　【见易曰萃与比同所异者多九四一阳耳比初无应曰有孚盈缶者一于五也萃有二阳焉初与四应曰有孚不终者不终乎四也葢以九五为有位之大人众所共萃而以已独萃于四为疑故孚不终焉乃乱乃聚于此乎于彼乎虽防亦萃四而其志乱矣论天下之大分宜共尊夫一王论吾人之大义当坚守夫正应及此时而号以求萃犹可破涕为笑同人先号咷而后笑者是也一握者聚之象言与四总萃于五四固不以初孚之不终为嫌初亦勿以已孚之不终为恤往无咎所以深劝其往也】
　　【火传曰王注谓一握者小之貌程传一握犹俗语一团谓众以为笑也看来一握者总而聚之之义四与五君臣一徳凡四之萃皆为五萃初虽萃于四卒为五所有葢总而萃之于五也故有一握之象始号终笑自觉多此一皇惑耳惟要其终而已前此志之未定不足恤也】
　　六二引吉无咎孚乃利用禴　象曰引吉无咎中未变也
　　本义　二应五而杂于二隂之间必牵引以萃乃吉而无咎【冯厚斋曰下卦中爻多引其类如泰与小畜之二是也　张希献曰卦以用大牲为吉而二乃以用禴为利葢偹物乃王者所以随其时有孚乃臣下所以通乎上也　传曰中未变也与初有孚不终对防】
　　【见易曰古人每事輙祭君臣应求之道皆有鬼神与乎其间此祀事所不容已也禴祭之简薄者也凡薄祭皆可谓之禴祭薄所重在孚耳　传曰中未变也二处二隂之间不为二隂所引而能引二隂以萃于五惟二与五皆以中相应故能固守而不变也】
　　【火传曰禴周之夏祭也夏祭从薄以乐为主祀用乐者所以求诸阳也以声引气以气引神感之甚微应之甚速故曰禴乐也又通也二之引亦犹是以声气感召而已惟其诚也故曰孚乃利用禴】
　　六三萃如嗟如无攸利往无咎小吝　象曰往无咎上巽也
　　【丘行可曰萃初三两隂皆萃四者一应四一比四也圣人于三曰萃如嗟如深戒夫四之不可萃也往无咎者欲其舍四而萃上也　订诂曰初三两爻皆欲萃五而非比非应初必因其正应之四三必因其近比之四以求萃于五故皆决之曰往无咎】
　　【见易曰三居二隂之上初与四应号二以萃于四二与五应引三以萃于五三自伤独无正应而欲依附初二以事人故有嗟如之象圣人勉其往从于上虽不足以集大事然类同志合亦足以不孤也况上独立无与未尝不望应于三三至而上志之巽可知】
　　【火传曰三之萃于上其吕却之萃于夷吾乎虽心知其败难免嗟如亚夫曰唉防子不足与谋斯其嗟如不已甚乎而不容有二心也吕郤之死于河上虽曰小吝以义揆之固无咎也】
　　九四大吉无咎　象曰大吉无咎位不当也
　　【胡仲虎曰四曰大吉无咎五曰萃有位以见四之萃非有位者也无尊位而得众心非大吉安能无咎邹四山曰当萃之时弱之必趋强闇之必依明也九四近臣非其位而有聚物之权咎所伏也人臣任天下之重安能避得人之嫌要其志之归于上耳故以大吉坚四之志】
　　【见易曰四与五同当萃之任四曰大吉无咎勉之也以其位为大臣恐其以植私自疑耳夫大臣之树人以为国家也如李绛用同年崔祐甫一日用数十人亦论其心耳岂宜引嫌谢士遂废宾阁为马廐哉】
　　九五萃有位无咎匪孚元永贞悔亡　象曰萃有位志未光也
　　【胡仲虎曰比以九五为主故元永贞言于彖萃有两阳爻故无永贞归于五元以善其始永贞以善其终比与萃非此三徳未能始终尽善也　订诂曰五之所孚者二也初为四之应三为四之比皆萃于四而匪孚于五者惟有元永贞之徳然后孚于四者皆萃于五也】
　　【见易曰萃五曰志未光屯五曰施未光屯之时民心乆归于初而不向五五有施而未光光为初所掩也萃之时人望半归于四五但以其有位而萃耳其志未光光为四所掩也】
　　上六赍咨涕洟无咎　象曰赍咨涕洟未安上也王注　处萃之时居于上极内无应援处上独立近逺无助危莫甚焉赍咨嗟叹之声也若能惧祸之深不敢自安亦众所不害故无咎也
　　【见易曰上以兑説之才素为人所乐从亦非无志于萃者当萃之时人心争附于刚阳区区柔説不足恃也位在五而权在四上才弱不能与争君臣相顾嗟泣而已先主之初年拊髀里肉生而流涕亦有此象火传曰上六一爻为兑成卦之主惜其才弱不足以萃五以刚中之徳与上同体而四佐之人心皆属五矣殆宋徳昭遇太宗与赵普之时也兑本説体至此而赍咨涕洟不形怨恨亦可以免祸故曰无咎】
　　【巽下坤上】
　　升元亨用见大人勿恤南征吉
　　本义　升进而上也南征前进也【蔡虚斋曰南征有向上之义程子曰南者人之所向】
　　【见易曰万物齐乎巽相见乎离致役乎坤由巽而离以至于坤皆由东而南凡木盛于夏而成于夏秋之间故以南征为吉夫物之不见其益有时而长者莫着于木故圣人取象巽木以为升】
　　【火传曰升者柔进而上也用见大人谓当由大人以进也勿恤谓勿以由人而进为嫌也南向明之地大人进贤明白正大无所为暗昧之私也故曰南征吉】
　　彖曰柔以时升　巽而顺刚中而应是以大亨　用见大人勿恤有庆也南征吉志行也
　　本义　卦自解来柔上居四【徐子与曰升晋二卦皆以柔为主刚则有躁进之意晋自观来六四上而为六五故曰柔进而上行升自解来六三上而为六四故曰柔以时升晋以五为主升以四为主也　张希献曰萃刚中在上其势必聚升刚中在下其势必进故萃以五为大人升以二为大人聚者下之所乐故利见大人进者上之所忌故劝以用见大人　蘓子瞻曰巽之为物非能破坚达强者也幸而遇坤故能升坤巽相求皆防于离故曰南征吉】
　　【见易曰巽之成卦以初为主所谓柔者初也纯柔不能自升必頼同体之刚掖之以上九二刚中为六五所应初与同升固易进矣大人九二也用见者初也勿恤者勉初勿以柔而无应自忧不能进也因大人以南征自吉南征者上进也周公繋爻于初六谓之允升大吉允者为九二所允也】
　　【今按以卦变论本义谓升自解来及解彖又云解自升来考啓蒙卦变图顺数之则解自升来逆数之则升自解来是卦变本无定法也今诸家専以卦自解来柔上居四而名升别无取义则是卦徳祗以卦变取耳】
　　象曰地中生木升君子以顺徳积小以髙大
　　本义　王肃本顺作慎【胡仲虎曰木之生也一日不长则枯徳之进也一息不慎则退必念念谨慎事事谨审积小髙大当如木之升矣　蔡虚斋曰念念谨慎敬以直内也事事谨审义以方外也故朱子云树木之生日日滋长若一日不长便为枯瘁便是生理不接学者之进徳亦然一日不进便退也　孙淇澳曰地中生木升之不可见君子顺徳亦升之不可见者也】
　　初六允升大吉　象曰允升大吉上合志也
　　程传　上谓九二从二而升乃与二同志也巽于二阳则信能升而大吉矣【胡仲虎曰晋三众允下为二柔所信也升初允升上为二阳所信也以隂信隂不过悔亡以阳信隂故大吉】
　　【见易曰晋三与上应能絶之以同归于五故为众允升初无应二允之与俱升然则晋之三与上升之初与四皆未甞同志也　説文允作进也言始进而升也升以初为卦主六爻惟初最吉合抱之木始于拱把也】
　　九二孚乃利用禴无咎　象曰九二之孚有喜也程传　利用禴尚诚敬也刚强之臣事柔弱之主未有不为矫饰者禴祭之简质者也云孚乃谓既孚乃宜不用文饰専以其诚感通于上也【胡仲虎曰萃与升相反萃之二曰孚乃利用禴则宜如损六二十朋之言之于反卦六五可也今皆在下卦中爻言之何也萃六二求萃于上升九二求升于上故其义同萃六二以柔而应九五之刚升九二以刚而应六五之柔其以至诚感应一也故爻辞同而彖传刚中而应之辞亦同】
　　【见易曰易于升萃困既济之卦皆称禴祭享祀乃知古人于交友事上处困齐难之时皆修祀于鬼神非祈鬼神以邀福也惟诚一之志可以质诸鬼神而无疑斯可以信诸人事而不惑耳】
　　【火传曰禴以乐祀商祀尚乐葢以声音号召两间祈神之来格也夫乐非一音必合众音以成而后动神之聼二与初同为巽体允初与之同升犹祀之用禴也二以人事君其诚足以感格君心矣】
　　九三升虚邑　象曰升虚邑无所疑也
　　本义　阳实隂虚坤有国邑之象九三以阳刚当升时而进临于坤故其象如此【黄葵斋曰虚邑非空虚无人之谓礼让之国推贤让能而无嫉姤倾防之风九三值之矣　象正曰三为升之师升虚而望羣动了然以观众则得其辨以用众则得其利伊尹之升陑衞侯之望楚也君子不耻下位而耻其徳之不足以辨位不乐髙位而乐其位之足以济众】
　　六四王用亨于岐山吉无咎　象曰王用亨于岐山顺事也
