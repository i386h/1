<!-- { "loadSidebar": true } -->
　　程传　若云两明则是二明不是继明之义故云明两作明而重明谓相继也　本义　作起也【耿希道曰重明者上下明也继明者前后明也彖言二五君臣也故以重明言之象言两作皆君也故以继明言之火传曰日照乎昼火照乎夜继日而火是继照也火以继日日之明于是不息矣日之光被于下故下卦取之至三而有日昃之嗟火之威炎于上故上卦取之至四而有焚如之灾亦一证也】
　　初九履错然敬之无咎　象曰履错之敬以辟咎也本义　以刚居下而处明体志欲上进故有履错然之象敬之则无咎矣
　　【见易曰初在下当日始出之时民兴事起故其履错然也凡事之错然交于吾前者敬则得其绪而理之不敬犹治乱丝而棼之也初履事方始故宜以敬为始进之基】
　　六二黄离元吉　象曰黄离元吉得中道也
　　本义　黄中色柔丽乎中而得其正故其象占如此【胡仲虎曰二以黄离言者离之二自坤来也五亦坤中爻不言黄者五不当位中而不正故于二曰黄离元吉葢坤之嫡传也　蔡伯静曰坎之时用在中二五皆卦之中也而五胜者五当位而二不当位也离之时用在中二五皆卦之中也而二胜者二当位而五不当位也　蔡虚斋曰彖传谓柔丽乎中正二兼中正而独言黄离以中该正也】
　　九三日昃之离不鼓缶而歌则大耋之嗟凶　象曰日昃之离何可乆也
　　程传　九三居下体之终是前明将尽后明当继之时故为日昃之离　本义　不安常以自乐则不能自处而凶矣【赵庸斋曰鼓缶而歌是以乐消日也王逸少所谓年在桑榆赖丝竹陶写是也大耋之嗟是以忧度日也赵孟所谓焉能恤远朝不谋夕是也】
　　【见易曰三非以己乐己忧者也大耋之嗟嗟黄离之极盛过时难为继也其鼓缶为天下乐其嗟为天下忧也】
　　【火传曰日昃者将尽之年也鼓缶而歌所以消遣余年耳大耋之嗟嗟其将死也圣人谓朝闻夕死当日昃之时大有事在奈何不为此则为彼乎是则凶矣不字则字义自分明】
　　九四突如其来如焚如死如弃如　象曰突如其来如无所容也
　　王注　处于明道始变之际昏而始晓没而始出故曰突如其来如其明始进其炎始盛故曰焚如逼近至尊履非其位无应无承众所不容故曰死如弃如也　程传　夫善继者必有逊让之诚顺承之道若舜启然突如其来失善继之道也【订诂曰三处下卦之尽似日之过中四处上卦之始似火之骤然故皆凶】
　　【火传曰九四刚而不中火性炎上躁以济刚宜其突如来也当继明之世四自谓与五同体有夹辅之勲而五之所任独在上九热中失望至于焚死弃而无所容亦足伤矣以周事拟之其管蔡乎】
　　六五出涕沱若戚嗟若吉　象曰六五之吉离王公也本义　以隂居尊柔丽乎中然不得其正而迫于上下之阳故忧惧如此然后得吉【胡仲虎曰九三大耋之嗟以死生为忧者也不当忧而忧故凶六五戚嗟若居君位而能忧者也忧所当忧故吉　郑舜举曰二五皆以柔丽刚二之辞安五之辞危二得位五失位失位则危知危则吉　订诂曰王指五公指上九言王与公相为附丽也】
　　【见易曰继体之君溺于晏安遇艰危而能忧惧此必足以守成者也惟忧惧故能虚懐一志以任大臣故曰离王公也】
　　上九王用出征有嘉折首获匪其丑无咎　象曰王用出征以正邦也
　　本义　刚明及远威震而刑不滥无咎之道也【李季辨曰继体之君自当出征有扈之战启所以承禹商奄淮之征成王所以继武王周公作立政终之曰其克诘尔戎兵以陟禹之迹召公毕公命康王亦惟曰张皇六师无壊我高祖成命葢不如是不足以正邦也见易曰下离甫终即有焚如之患则前明不可长恃而赖于继明审矣五出涕戚嗟足见守文之主不足以定大难也所幸有王公之离公者上也王毅然奋武用以出征至于有嘉折首而后奸囘戢志邦以复正是为善继者也】
　　【火传曰兵犹火也不戢将自焚然五行不可无火五材不能去兵离火炎上故于上爻言用兵之事　诚斋以上九出征谓成王之平三监也吾兄湘之以周事拟之所折首当为武庚上九出征殆周公东征之日也九四为管叔而五其成王也管叔之叛变起骨月王获而诛之遭家不幸而出涕戚嗟小毖之诗所为作也】

　　田间易学卷三
<经部,易类,田间易学>
　　钦定四库全书
　　田间易学卷四
　　桐城　钱澄之　撰
　　周易下经
　　孔疏云先儒以自此以上三十卦为上经以下三十四卦为下经序卦至此又别起端首繋传云二篇之策则是六十四卦旧分上下矣
　　【艮下兑上】
　　咸亨利贞取女吉
　　本义　咸交感也兑柔在上艮刚在下而交相感应又艮止则感之専兑説则应之至又艮以少男下于兑之少女男先于女得男女之正婚姻之时故其卦为咸　感有必通之理然不以贞则失其所亨而所为皆凶矣【胡庭芳曰文王于咸卦自取取女象一卦重在三上两爻三为艮主上为兑主男女皆得正位故曰利贞曰取女吉也　二体又以艮为主咸之所以得名亦由于艮艮为感主兑是应体本义谓艮止则感之専兑説则应之至已尽卦义先儒谓上经乾坤以二老对立下经咸以二少合体深为得之蔡虚斋曰凡易言吉亨皆主正者也可见易以道义配祸福非如谶纬术数之书或曰吉与亨何别曰】
　　【亨是目下通逹无碍吉是始终尽善而无破败　蘓子瞻曰夫妇者咸与恒也男女者坎与离也有男女然后有夫妇明咸恒之所以次坎离也】
　　【见易曰序卦传于上篇卦名自屯始不着乾坤下篇卦名自恒始不着咸以咸与乾坤并尊故不着咸也君子之道造端乎夫妇察乎天地明夫妇足配天地故一咸足以配乾坤也　问易曰上古之世夫妇之名未正人知有母不知有父序卦曰有夫妇然后有父子是夫妇不正则止有母子而已上经乾坤之后继以屯蒙君师虽立夫妇未严故屯有求婚媾之文而以女子贞不字为美蒙有纳妇之象而以金夫不有躬为凶草昧男女于此初示劝戒下经首咸恒夫妇以恒咸配乾坤即以夫妇配天地也于是序家人以正内外序暌以别嫌疑所以严咸恒之防也因而以渐定婚姻之时以归妹广嗣续之道皆自咸恒之所推也或问何取于归妹也夫小星黄裳自古记之圣王之制诸侯一娶九女以姑姊妺为之娣使其不相嫉妬故曰归妹以娣妇人以生子为女之终渐之五爻曰妇三歳不孕其三爻曰妇孕不育渐后即继之以归妹亦事之不容己者也是归妹所以通咸恒之变也】
　　彖曰咸感也　柔上而刚下二气感应以相与止而説男下女是以亨利贞取女吉也　天地感而万物化生圣人感人心而天下和平观其所感而天地万物之情可见矣
　　王注　凡感之为道不能感非类者也故引取女以明同类之义同类而不相感应以其各亢所处也故女虽应男之物必下之而后取女乃吉也　孔疏婚姻之义男先求女亲迎之礼御轮三周皆是男先下于女然后女应于男所以取女得吉也【丘行可曰咸者感也所以感者心也无心者不能感故咸加心而为感有心于感者亦不能咸感故感去心而为咸咸皆也唯无心于感然后无所不感文王以咸名卦孔子以感释之所以互明其防也　杨山曰止而説以卦才言也夫妇之道止而不説则离説而不止则乱男不下女则刚柔不接非夫妇之正也　邵国寳曰柔上而刚下言兑艮也二气相与则追言乾坤也兑艮乾坤之交咸兑艮之合　季彭山曰程子谓有动皆有感感则必有应所应复为感故感有自物之所触而言者有自几之所先而言者而皆以不动为体大传曰寂然不动感而遂通天下之故不动者不动于物而成其为虚也感从虚出则自然能通故咸亨利贞贞者虚中无我之谓也】
　　【见易曰感应之妙以无心而神天地之感天地不知也而自然化生圣人感人心圣人不知也人心亦不知也而自然和平和平者忘帝力而顺帝则皆无心也一渉有心即覇者驩虞之治有应者即有不应者何以为咸男女之生育亦由是道也男以无心感女以无心应不期其生而生焉故有百计求嗣而不得者有以多子为甚苦者则有心无心之别也　山泽损曰天地絪緼万物化醇泽山咸曰天地感而万物化生皆取山泽之象丘陵为牡溪谷为牝山泽本具男女象也】
　　象曰山上有泽咸君子以虚受人
　　本义　山上有泽以虚而通也【张希献曰水之性润下土之性受润土之中虚者则于润无所不受心之中虚者则于人何所不容实则不能相入矣　蔡虚斋曰夫人之心不虚则先入者为主而感应之机窒矣虽有至者皆捍而不受矣　受人者受人之感或以事感或以言感惟其虚则以言感者吾纳其言而酌其是非以事感者吾承其事而裁其当否有吾心先防其中凡至吾前者一无可入之理矣故程子曰中无私主则无感不通】
　　六爻总论
　　【胡庭芳曰文王于全卦重在三上两爻故以男女之正取婚姻之象周公于六爻又自以人身取象以四当心位为感之主絶无卦词之义卦爻不同如此使爻词皆作于文王必互相明矣　蘓子瞻曰道之可名言者非其至而咸之可分辨者皆其粗也是故在卦者咸之全也在爻者咸之分也爻配一体自拇而上至于口当其处者有其徳徳有优劣而吉凶生焉合而用之则拇履腓行心虑口出六职并举而我不知此其为卦也离而视之则拇能履而不能捉口能言而不能聼此其为爻也方其为卦也见其咸而不见其所以咸犹之为人也见其人而不见其体也六体皆见非全人也见其所咸非全徳也是故六爻未有不应而皆病焉不凶则吝其善者免于悔而已】
　　【见易曰咸以一身取象四居心位周公以之为咸感之主又非文王所取之卦主也身聼命于心诸爻皆待感于四当心之寂然不动时百体晏然时止则止时行则行心忘其所以感身亦忘其所以应此即二气感应之妙以无心为感者也故于四不系以心而系以贞吉偹全卦之义矣徃者屈也来者伸也吾身之动静行止犹日月寒暑之屈伸徃来不容自已而有心于徃来即憧憧矣更有心以禁徃来则愈憧憧矣于此乎于彼乎孰当行乎孰当止乎此思一乱而体之聼命于心者羣起而从其所思而思反不知所适从矣夫四何以有憧憧之虑也四不动而诸爻有欲动之机以爻爻皆有系应其欲动者习使然也是皆足以为四累也是故初与四应三五承乗于四传皆称其志皆有志于四感也夫以拇股之卑贱脢之不灵习之乆而因以成志皆足以扰吾心焉然则心何以不失其感应哉曰一贞而已】
　　初六咸其拇　象曰咸其拇志在外也
　　孔疏　拇足大指也体之最末初应在四但处卦始为感浅末指虽小动未移其足以喻人心初感始有其志志虽小动未甚躁求故无吉凶悔吝之词　本义　感之尚浅欲进不能故不言吉凶此卦虽主于感然六爻皆宜静而不宜动也【郝仲舆曰四为心志拇受命于志志在外而感在初神欲行而官知止所以为咸人身在下动莫如足其不动而动者惟拇与腓与股故象卦之説而止　象正曰君子以义制事以礼制心非礼不以感心非义不以感事手足之有拇指无故而动不有内感必有外事】
　　【见易曰咸卦六爻皆应所以为咸下三爻止体不能逺求正应惟初六志在九四耳】
