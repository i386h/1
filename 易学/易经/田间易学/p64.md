<!-- { "loadSidebar": true } -->
　　是故列贵贱者存乎位齐小大者存乎卦辨吉凶者存乎辞
　　韩注　爻之所处曰位　本义　位谓六爻之位齐犹定也小谓隂大谓阳【项平庵曰六十四卦皆以隂阳得位失位分吉凶　彖辞之例専取主爻而言隂爻为小阳爻为大虽有不齐而为一卦之主则无大小之别故谓之齐先言存乎位以六爻言后言存乎卦以主爻言　蔡虚斋曰此二句只是起下文辨吉凶者存乎辞一句非以应彖者言乎象爻者言乎变也　时论曰言者因有系而后着存者即有画而已形贵贱句明爻小大句明彖俱是言之所存】
　　【见易曰位以上下别贵贱卦以隂阳分小大至于吉凶则有贵而吉者贱而亦吉有小而凶者大而亦凶其理具在卦爻中非辞不能拆而辨之】
　　【火传曰阳大隂小至于卦主则有时以阳为主有时以隂为主而其主又不在乎位之贵贱故曰齐齐言无有分别也】
　　忧悔吝者存乎介震无咎者存乎悔
　　本义　介谓辨别之端葢善恶已动而未形之时也于此忧之则不至于悔吝矣震动也知悔则有以动其补过之心而可以无咎矣【胡仲虎曰前曰悔吝者为小疵此曰存乎介谓当谨于其防不可以小疵而自恕也前曰无咎善补过此曰存乎悔谓欲动其补过之心必自悔中来也蔡虚斋曰忧悔吝者易忧之也震无咎易震之也凡卦爻辞有悔吝者其中都藏一个介凡有无咎者】
　　【其中都藏一个悔　无两边不成介介是善恶分路处然正是动未形之时　忧悔吝震无咎本是人事今以归之易者易只是影出这个道理耳】
　　【见易曰列贵贱三句明卦爻辞三者皆易之所存也忧悔吝二句总在存乎辞中更为析出以足辨吉凶之义虽五句实三句也】
　　【火传曰吉凶犹易辨也吉之为悔与无咎凶之为吝与咎所争在几防之间而辞皆有以辨之悔与吝之间有介焉毫厘千里辞以忧之因其介也本有咎而无咎惟能悔也辞以震之使知悔也】
　　是故卦有小大辞有险易辞也者各指其所之
　　本义　小险大易各随所向【吴因之曰圣人忧世觉民之心不险其词则天下懈怠而无震摄之心不易其词则使天下危疑而无自全之防】
　　【见易曰卦有小也而辞险不惟以险辞戒君子亦以险辞儆小人卦有大也而辞易不惟以易辞幸君子亦以易辞安小人易固指之以吉险亦指之以吉所之谓或趋或避皆之于吉而已　各字兼吉凶悔吝无咎而言所之兼趋避而言　问易曰各指所之不过使君子小人各尽其道各素其位而已火传曰卦固有小大辞固有险易然不以大而辞易不以小而辞险凡险易之辞皆指人使知所趋避而已宜之者指之不宜之者亦指之使之此不之彼也曰各指者统吉凶悔吝无咎而言故曰圣人之情见乎辞】
　　右第三章
　　本义　此章释卦爻辞之通例
　　【今按此章葢极言卦爻之辞不可以已也】
　　易与天地凖故能弥纶天地之道
　　韩注　作易以凖天地　本义　易书卦爻具有天地之道【易述曰此賛先天之易也先天之易有卦画而无言无言而无所不贯无所不在人全具之而人不得而知之　倪鸿寳曰凖者受其衡矩而还衡矩之譬尺生于黍还以尺正黍也见易曰本义谓易是易书卦爻夫自有易书而易之理具于卦爻矣谓卦爻一易则可谓易即卦爻不可只賛易道之大圣人体易之妙　弥即中庸所谓语大莫能载纶即所谓语小莫能破也】
　　仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状
　　本义　此穷理之事以者圣人以易之书也易者隂阳而已幽明死生鬼神皆隂阳之变天地之道也天文则有昼夜上下地理则有南北髙深原者推之于前反者要之于后隂精阳气聚而成物神之伸也魂游魄降散而为变鬼之归也【胡仲虎曰上文言易具隂阳之理此言圣人用易以穷隂阳之理易不曰阳隂而曰隂阳此所谓幽明死生鬼神即隂阳之谓也　张横渠曰圣人言幽明不言有无又曰散入无形适得吾体聚而有象不失吾常　朱子曰精魄也耳目之精为魄气魂也口鼻之嘘吸为魂二者合而成物精虚魄降则气散魂游而无不之矣魄为鬼魂为神礼记载孔子答宰我问曰气也者神之盛也魄也者鬼之盛也　朱子发曰隂阳之精五行之气气聚为精精聚为物及其散也五行隂阳各还其本故魂阳反于天魄隂归于地苏子瞻曰精气为魄魄为鬼志气为魂魂为神礼曰体魄则降志气在上众人之志不出饮食男女之间故气胜志而为魄圣贤志气如神清明在躬故志胜气而为魂众人之死为鬼而圣贤为神非有二知也志之所在异也　必有所见而后知则圣人之所知者寡矣圣人之学以其所见者推至其所不见者天文地理物之终始精气游魂其可见者也故圣人举是三者　物鬼也变神也鬼常与体魄俱故谓之物神无适而不可故谓之变】
　　【见易曰言易理具在天地间圣人体易以穷之则无往不见易也　书称殂落殂升也是魂之游落是魄之降周人炳萧以求诸阳求其魂也灌鬯以求诸隂求其魄也】
　　【火传曰子产谓物生始化曰魄阳曰魂魄者精之灵魂者气之灵精属水气属火魂为神而魄为鬼陟降左右者神也伯有犹能为厉鬼也】
　　【今按隂阳不可见是三者皆其可见者耳天文地理有幽有明此俯仰之隂阳可见者也原始反终一生一死此万世之隂阳可见者也为物为变或鬼或神此遍界之隂阳可见者也三个知字惟体易者知之】
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱本义　此圣人尽性之事也天地之道知仁而已知周万物者天也道济天下者地也【谢良佐曰我自有命若信不及风吹草动便生恐惧忧喜　蔡虚斋曰旁行者行权之智也不流者守正之仁也然此守正亦是行权中之守正汉儒所谓反经合道葢圣人之行权者假权以济经也】
　　【见易曰朱子谓与天地相似一句是纲知周以下是相似细宻处天地人共是性则共是易圣人尽性以合于易则无事不与天地合矣　天地容有过时圣人知周而道济天地为之不过下文范围曲成则知周道济之事也文王出于羑里孔子脱于陈蔡皆旁行之事然居羑里而衍易厄陈蔡而鼔琴即乐天知命之事也惟其不忧是以不流庄子曰事其亲者不择地而安之论语曰君子无终食之间违仁造次颠沛必于是安土之説也夫造次颠沛而不违仁即造次颠沛而不忘济物也是故旁行安土皆圣人所以合天地之心即所以逹天地之变通天地之穷者也是圣人之易也】
　　【火传曰圣人知周道济葢无时不以天地万物为心也道不能正行而至于旁行以求逹其济世之心亦孔急矣而终不失其正是谓不流迨旁行而复不能逹则亦付之无可奈何以天命自安而已然其济物之心岂遂已乎安土敦仁随处而安而此心未尝少懈则亦终其身于仁而已孔子以之】
　　范围天地之化而不过曲成万物而不遗通乎昼夜之道而知故神无方而易无体
　　本义　此圣人至命之事也　天地之化无穷圣人为之范围不使过于中道所谓裁成者也通犹兼也昼夜即幽明死生鬼神之谓【胡仲虎曰前所谓知者知有其故知有其説知有其情状也此所知者则神无方易无体也　龚深父曰流行于天地之间无不受命于隂阳而从役于昼夜其防有消息其着有盈虚其分有幽明其数有生死随流转徙未尝知其为昼夜也故成然止坎然行惟昼夜之所驱耳通乎昼夜之道则虽与之来而有所为不来虽与之往而有所为不往此之谓神此之谓易　蔡虚斋曰通乎昼夜之道而知其实不在范围曲成之外所谓先天而天不违后天而奉天时正以其通知昼夜之道耳防竟亦只是随时变易以从道而已】
　　【见易曰范围曲成言天地之皆有待于易通乎昼夜之道而知则易全在于圣人矣通昼夜以为知是贯幽明一生死同鬼神非徒知其故知其説知其情肰而已昼夜者隂阳之象也隂阳之道于昼夜最分明故以昼夜表之所谓易者隂阳也所谓神者隂阳之不测者是也通篇字字説隂阳却一字不露直至下篇始开口道破】
　　【火传曰隂阳易也张子所谓两也所以妙乎隂阳者神也张子所谓一也神无方者不离乎隂阳而又不滞乎隂阳者也易无体者隂阳分而实未始有分也葢惟通乎昼夜之道者知之】
　　右第四章
　　本义　此章言易道之大圣人用之如此
　　【今按本义分穷理尽性至命三项惟体易则所以穷理非于易外有所为理也体易则所以尽性非于易外有所为性也体易则所以至命非于易外有所为命也自有体易之圣人而易之功用不在造化而在圣人天地以之范围万物以之曲成昼夜之道以之贯通凡皆圣人之功用一皆易之功用也神无方易无体所以赞易即所以赞体易之圣人】
　　一隂一阳之谓道
　　韩注　道者何无之称也寂然无体不可为象必有之用极而无之功显故至于神无方而易无体而道可见矣故穷变以尽神因神以明道隂阳虽殊无一以待之不神在隂为无隂隂以之生在阳为无阳阳以之成故曰一隂一阳也　本义　隂阳迭运者气也其理则所谓道【程子云道非隂阳也离隂阳便无道所以一隂一阳者是道也　朱子曰理则一而已其形者则谓之噐然而道非噐不形噐非道不立葢隂阳亦噐也而所以隂阳者道也隂阳何以谓之道当离合看葢道不离于隂阳故当合防而又不杂乎隂阳故当离防　太极动而生】
　　【阳静而生隂动静无端隂阳无始不是动而后有阳静而后有隂只太极之动便是阳静便是隂方其动时则不见静方其静时则不见动　张横渠曰两不立则一不可见一不可见则两之用息两者虚实也动静也聚散也清浊也其防一而已　郝仲与曰一未分但可谓之隂而阳自隂中动一自两中分故先言隂后言阳】
　　继之者善也成之者性也
　　本义　道具于隂而行乎阳继言其发也成言其具也【朱子曰程子言动静无端隂阳无始此亦且从动处説起若论动以前又是静静以前又有动继字是静之终动之始也　苏子瞻曰一隂一阳者隂阳未交而物未生之谓也隂阳未交廓然无一物而不可谓之无有此真道之似矣隂阳交而生物道与物接而生善物生而隂阳隐善立而道不见矣善者道之继而指以为道则不可孟子以善为性孟子之于性葢见其继者而已】
　　【见易曰继者循环不已即一隂一阳之谓也善字尚属隂阳一息不继则或滞于隂或滞于阳失诸偏而不善矣至成性方从人禀受处説谓之成性是有得于一隂一阳而非偏于一者也】
　　仁者见之谓之仁知者见之谓之知百姓日用而不知故君子之道鲜矣
　　本义　仁阳知隂各得是道之一隅故随其所见而目为全体也日用不知莫不饮食鲜能知味者又其每下者也然亦莫不有是道焉【蔡虚斋曰仁者偏于动知者偏于静彼却不自知是偏而以为道正是如此故曰随其所见而目为全体也】
　　显诸仁藏诸用鼓万物而不与圣人同忧盛徳大业至矣哉
