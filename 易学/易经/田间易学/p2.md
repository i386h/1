<!-- { "loadSidebar": true } -->
　　大传曰易有太极是生两仪两仪生四象四象生八卦○邵子曰一分为二二分为四四分为八也○启蒙曰太极之判始生一竒一偶而为一画者二是为两仪其数则阳一而隂二在图书则竒偶是也两仪之上各生一竒一偶而为二画者四是为四象其位则太阳一少隂二少阳三太隂四其数则太阳九少隂八少阳七太隂六以河图言之则六者一而得五者也九者四而得五者也八者三而得五者也七者二而得五者也以洛书言之则九者十分一之余也八者十分二之余七者十分三之余也六者十分四之余也四象之上各生一竒一偶而为三画者八于是三才畧具而有八卦之名其位则干一兑二离三震四巽五坎六艮七坤八在河图则乾坤离坎分居四寔兑震巽艮分居四虚在洛书则乾坤离坎分居四正兑震巽艮分居四隅周礼所谓太卜掌三易之法夏曰连山商曰归藏周曰周易其经卦皆八也大传所谓八卦成列也○朱子曰太极之义正谓理之极致耳曰易有太极则是太极乃在隂阳之中而非在隂阳之外也有是理即有是气理一而已气则无不两者故曰太极生两仪而老子乃谓道生一而后乃生二则其察理亦不精矣○又云一隂一阳便有各生一隂一阳之象或问其义曰凡一物上自各有隂阳如人之男女隂阳已具逐人身上又各有血是隂气是阳如昼夜之间昼为阳夜为隂夜自子后又属阳昼自午后又属隂此便是阴阳有各生阴阳之象隂阳各生隂阳则是四象也○两仪之上各生一竒一偶竒上加竒者阳之纯故象太阳竒上加偶者隂襍于阳中故象少隂偶上加竒者阳襍于隂中故象少阳偶上加偶者隂之纯故象太隂○又云七八九六之数向来只从揲蓍推起近看四象次第因一二三四便见六七八九老阳位一便含九少隂位二便含八少阳位三便含七老隂位四便含六葢数不过十惟此一义先儒未发先儒但説中间进退而已○一二三四为四象之位以所生之先后言也六七八九为四象之数以所得之多寡言也【按二説分别位数秪是本河图生蓍之理】
　　【今按大传言庖羲氏仰观俯察逺求近取于是始作八卦非因河图而作也刘云庄曰虽非以图书作易亦因图书之数而后决之耳蔡元定曰伏羲但据河图以作易不必预见洛书而已逆与之合矣葢以河图者伏羲之所由画卦洛书者大禹之所由衍畴也吾谓伏羲并不必见河图而卦画既成无不与河图暗合其与合者隂阳老少之四象耳非谓卦画也大传曰河出图洛出书圣人则之其文系诸天生神物以下而天一地二一章特原大衍之数本于河图由是观之图书为生蓍之本非画卦之本也自汉孔安国刘歆以为伏羲则河图以画八卦而朱子启蒙遂以图中虚五与十为太极竒偶数各二十为两仪以一二三合五而成六七八九为四象拆四方之合为乾坤离坎补四隅之空为兑震巽艮皆牵强成説愚不敢从然朱子原象篇又谓惟皇昊羲仰观俯察竒偶既陈两仪斯説既干乃支一各生两隂阳交错以立四象两一既分一复生两三才在目八卦指掌其感兴篇又谓皇羲古神圣玅契一俯仰不待龙马图人文已宣朗其附录语又谓仰观俯察逺求近取安知河图非其中之一事据此得非启蒙之书已行晚年始悟其失而不及改与○大抵易在先蓍在后六十四卦已具而图书以出神物以生圣人则之则以揲蓍以尽易之变耳葢因图书中七八九六之数与易四象相符取其数而用诸蓍于是易之变化无穷六十四卦可变为四千九十六卦非蓍则止于六十四卦矣图书与蓍因易而出以通易之变者也】

　　説卦传曰天地定位山泽通气雷风相薄水火不相射八卦相错数往者顺知来者逆是故易逆数也○邵子曰此明伏羲八卦也又曰干南坤北离东坎西震东北兑东南巽西南艮西北自震至干为顺自巽至坤为逆后六十四卦方位仿此
　　【胡庭芳曰伏羲八卦方位之图不过以前八卦横图揭阳仪中干兑离震四卦居东南揭隂仪中巽坎艮坤居西北图既成后以四正卦居四方之正位以二反卦居四隅不正之位合而观之天位乎上地位乎下日生于东月出于西山镇西北泽注东南风起西南雷动东北自然与天地造化合先天八卦对待以立体如此其位则干一坤八兑二艮七离三坎六震四巽五各各相待而合成九数其昼则干三坤六兑四艮五离四坎五巽四震五亦各各相对合成九数九为老阳之数干之象而无所不包也八卦之在横图则首干次兑次离次震次巽次坎次艮次坤是为生出之序及八卦之在圆图则首震一阳次离兑二阳次干三阳接巽一隂次坎艮二隂终坤三隂是为运行之序】
　　【胡玉斋曰横图所以见卦画之立圆图所以见卦气之行圆图者即横图规而圆之耳】
　　【蒙引曰论造化生生之序横图所象尽矣至以象浑天之形气序之运若一用横图所列则乾坤相并寒暑不分而无以象乎隂阳消长之数故于横图既成之后复规而圆之以明卦气之流行也○邵子谓乾坤定上下之位坎离列左右之门天地之阖辟日月之出入春夏秋冬望晦朔昼夜长短行度盈缩莫不由乎此矣翁思斋曰卯为日门太阳所生酉为月门太隂所生不但日月出入于此大而天地之开物虽始于寅至卯而门弥辟闭物虽始于戌至酉而门已阖以至一岁一月一日之阖辟莫不由此左右之门所以极赞坎离之功大也】
　　【方药地曰圆图八卦相错玅于隂阳爻爻相错也横图自干一起而右行至坤八若不顺逆布之则不能交错人身有上半下半折半相对先生肾肾生脾脾生肝肝生肺肺生心以生其胜已者其次心生小肠小肠生大肠大肠生胆胆生胃胃生膀胱膀胱生三焦以生其已胜者先从水而上后从火而下圆图左顺右逆亦折半相对子午平分隂阳自然之位】
　　【今按八卦方位图即前横图规而圆之取阳仪居左隂仪居右大传曰八卦相错葢隂阳爻爻相错也然必顺逆布之始然若仍横图之旧则八卦淆乱隂阳不对消长无渐而运行皆失其序矣顺者自下而上所谓往也逆者自上而下所谓来也凡阳生皆顺隂生皆逆即律吕隔八相生之法阳律上生隂律下生皆是道也】
　　重卦説
　　【王巽卿曰大传蓍法十有八变而成卦自伏羲时固已错重而用之特未定其卦系其名至文王始重而定之系之名而为之彖或曰伏羲八卦重为六十四卦孔頴达正义已有定説周礼掌三易之法经卦皆八别皆六十四归藏以坤为首连山以艮为首则夏商已有卦名矣重卦之説王辅嗣以为伏羲郑之徒以为神农孙盛辈以为夏禹史迁等以为文王然观伏羲神农黄帝以前太朴未散黄帝以后风气渐开人之情伪方始交作而六画卦中有损益革讼困遯蛊剥蹇解旅莭否明夷等卦名与先天三画卦干兑离震巽坎艮坤之名不侔即归藏连山亦不见有屯蒙需讼之名又何也大传曰易之兴也当周之盛世耶】
　　【火传曰上古有卦画无文字先儒谓三画竒即古干字三画偶即古坤字推之重卦六十四卦之画即六十四卦之名画即字也如巽卿所称卦名诸字乃后世文也上古岂有乎卦之重与重卦之名自上古已然特非今字耳】

　　大传曰八卦成列象在其中矣因而重之爻在其中矣按此图下三画即前图之八卦上三画则各以其序重之而下卦因亦各衍而为八也○启蒙曰八卦之上各生一竒一偶而为四画邵子所谓八分为十六也是于两仪之上各加八卦八卦之上各加两仪也四画之上各生一竒一偶而为五画邵子所谓十六分为三十二也是于四象之上各加
　　八卦八卦之上各加四象也五画之上各生一
　　竒一偶而为六画邵子所谓三十二分为六十
　　四也是八卦之上各加八卦大传谓因而重之
　　者此也自此以上又各生一竒一偶以至为十二画成四千九十六卦此即焦贡易林卦变之
　　数盖以六十四乗六十四也○朱子云画卦只
　　是一分为二节节如此以至于无穷盖以凡一
　　为极凡两为仪所谓一者非专指生两仪之太
　　极所谓两者非专指太极所生之两仪两仪分
　　为四象则两仪为一而四象为两矣四象分为
　　八卦则四象为一而八卦又分为两矣自是推
　　之以至六十四卦极于四千九十六卦莫非一
　　之分为两耳○又云古今説易者惟康莭明道
　　二先生为能知之康节谓一分为二二分为四
　　四分为八八分为十六十六分为三十二三十二分为六十四犹根之有榦榦之有枝愈大则愈
　　少愈细则愈繁而明道先生以为加一倍法其
　　发明孔子之言可谓最切要矣
　　【胡庭芳曰太极动而生阳静而生隂则阳已居先矣阳仪之上生一阳一隂先阳固宜也隂仪之上生一阳一隂亦阳居先矣以至于四而八八而十六十六而三十二三十二而六十四其生一阳一隂莫不先阳而后隂以干首以坤终干不期尊而自尊坤不期卑而自卑盖画卦自然之序而造化自然之位也大传云天尊地卑乾坤定矣于此图可见按大小横图专论画卦乃伏羲作易之本】
　　【今按启蒙所列六十四卦只据横图次序与今周易次第不同大传所谓刚柔相摩八卦相荡即指此图也本义云两相摩而为四四相摩而为八八相荡而为六十四盖摩者隂阳挨比之象有一阳便有一隂是也自八卦以上无非相摩因摩而有荡荡者层见叠出动而愈出八卦之上毎卦加一阳一隂而干成二卦得干兑焉兑成二卦得离震焉离成二卦得巽坎焉震成二卦得艮坤焉而巽坎艮坤亦毎卦各成二卦所得之卦亦如干兑离震之所得者是一卦荡为两卦八卦荡为十六卦也十六卦之上毎卦又加一阳一隂而干得四卦为干兑离震兑得四卦为巽坎艮坤余六卦亦毎卦各成四卦一如干兑之所得者是一卦荡为四卦八卦荡为三十二卦也三十二卦之上毎卦更加一阳一隂而成八卦是一卦荡为八卦八卦荡为六十四卦也此谓八卦相荡然非刚柔相摩则无以相荡也○又按圣人画卦一本隂阳自然之位数盖自两仪既分有不容不四不八不十六不三十二不六十四者程子谓之加一倍法在画卦之圣人岂尝容心其间哉朱子揲蓍求卦之法谓一爻成而得三十二卦二爻成得十六卦三爻成得八卦四爻成得四卦五爻成得二卦六爻成得一卦画卦者渐分渐多筮卦者愈求愈少反复言之皆以互相发明其义也】



　　邵子曰先天学心法也图皆从中起万化万事生于心也【○朱子曰图中空处便是太极三十二阳三十二隂便是两仪十六隂十六阳便是四象八隂八阳便是八卦】○又曰干以分之坤以合之震以长之巽以消之长则分分则消消则翕也乾坤定位也震巽一交也兑离坎艮再交也故震阳少而隂尚多也巽隂少而阳尚多也兑离阳浸多也坎艮隂浸多也○又曰无极之前隂含阳也有象之后阳分隂也隂为阳之母阳为隂之父故母孕长男而为复父生长女而为姤是以阳起于复

