<!-- { "loadSidebar": true } -->
　　上六乘马班如泣血涟如　象曰泣血涟如何可长也【吕伯恭曰屯极则当通乱极则当治也上居屯之极正是一机防然上六隂柔欲有为而才不足坐失机防故为乘马班如泣血涟如也　胡仲虎曰爻言乘马班如者三二之班如待五应也四之班如待初应也上隂柔无应往无所待惟有泣血而已　项平庵曰凡卦爻称马皆隂爻也马于辰为午即坤初六之气对牛言之则马属干就马言之屯六二用震马四与上用坎马晋用坤马明夷涣用坎马诸卦皆有坎象然皆于隂爻言之】
　　【坎下艮上】
　　蒙亨匪我求童蒙童蒙求我初筮告再三渎渎则不告利贞
　　王注　筮者决疑之物也童蒙之来求我欲决斯惑也决之不一不知所从则复惑也故初筮则告再三则渎渎蒙也　本义　九二内卦之主以刚居中能发人之蒙而与六五隂阳相应我二也童蒙谓五也【象正曰古之圣人葢童蒙自求也卫武公九十矣犹警于众曰尔无以老耄舍我诗曰呜乎小子未知臧否匪手携之言示之事匪面命之言提其耳可谓童蒙之求矣】
　　【火传曰大传于卜筮曰问焉而以言蒙彖于蒙求曰初筮告谓之问者神而人之也谓之筮者人而神之也神而人之故曰可与酬酢人而神之亦于其初筮而已矣惟其诚也筮之不已至于再三则是以所告不足信而有慢心焉故不谓之筮而谓之渎渎则不告庶其犹有神明之凛乎】
　　彖曰蒙山下有险险而止蒙　蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　本义　九二以可亨之道发人之蒙而又得其时之中谓如下文所指之事皆以亨行而当其可也　以刚而中故能告而有节也渎筮者二三则问者固渎而告者亦渎矣【吕伯恭曰匪我求童蒙童蒙求我固是正理玩志应二字此无以感之彼安得而应之应生于感也　杨诚齐曰未达而求达者一问答而已多不达而求达者百问答而犹少初筮而告达其蒙再三而不告亦达其蒙也一告而达则悦再三而不告则愤安知愤者之达不深于悦者乎　胡仲虎曰程传云所谓亨道时中也本义谓时中如下文所指之事葢谓五之志永与二应而遽欲亨之非时中也再三渎而亦告之非时中也蒙宜养正过此而后养之非时中也　蔡虚斋曰时不后不先当可也中非难非易适中也　初筮告者以刚中也渎则不告者亦以刚中也】
　　【见易曰谓之志应则圣人之于童蒙未尝不求而蒙者不知葢求诸其志耳惟求而后有应此圣人妙于接引以刚中也兼告与不告二句而言本义谓告而有节也夫道一而已矣本蒙所自有再三渎则是以一者为不足信而所自有者为不足据也是非蒙之渎我乃自渎也亨蒙者岂有加于蒙哉一告一不告亦惟闲其邪以养其正而已正也者圣之所以为圣也故养蒙之正即作圣之功】
　　【今按蒙彖曰初筮比彖曰原筮即揲蓍之事文王特于二卦起例以示人也然揲蓍而曰初筮告可矣至再三渎亦再三筮也是必有再三所得之卦爻辞而谓之不告何哉不告者问此而答彼所得卦爻之辞皆不应所占之事斯为不告也而人于不应之辞犹必揣摩迁就以合于吾之所占取吉而辞凶其惑愈甚在神以为不告而在惑者犹以为是告我也是则蓍之所无可如何者也若教者则语黙自由直置之不告使其纷纷妄见截焉白此而止亦何所容其拟议卜度之私乎比之蓍卦更直捷也】
　　象曰山下出泉蒙君子以果行育德
　　本义　果行是法泉之必行育徳是法泉之有渐【见易曰水之清者莫如泉出山而流斯有浊之者矣惟山下初出乃至清也导泉者果其行使无壅窒育其德使有隄防如是则其源常清后虽有浊之者亦不足为害矣养蒙者取诸此】
　　初六发蒙利用刑人用説桎梏以往吝　象曰利用刑人以正法也
　　程传　发蒙之初遽用刑人毋乃不教而诛乎不知立法制刑乃所以教也后王论刑者不复知教化在其中矣　本义　以隂居下蒙之甚也然发之之道当痛惩而蹔舍之以观其后
　　【见易曰以六居初蒙之在下者也九二于上则有包蒙之任于下则有发蒙之责发蒙者非能一一而教之也有法在焉正如雷霆惊而万物窹勾萌甲拆凡蒙者一时俱发故刑人之事在所不免葢惩一以警百也周礼凡民有罪未丽于法者桎梏而造诸嘉石用刑人而説桎梏以为蒙而发之也非以为罪而治之也传曰以正法也正其法使蒙者知惧而已法当慎之于始故蒙刑师律皆在初爻】
　　九二包蒙吉纳妇吉子克家　象曰子克家刚柔接也本义　九二以阳刚为内卦之主统治羣隂当发蒙之任者　刚而不过为能有所包容之象又以阳受隂为纳妇之象又居下位而任上事为子克家之象【见易曰易之为道以天包地以阳包隂以君子包小人泰曰包荒姤曰包鱼蒙曰包蒙包之所以教育之而皆主于二以刚中也非刚其力不足以包非中其量亦不能包也】
　　【火传曰二所包者羣蒙即所以养童蒙也隂柔不正之人害蒙最甚收之教养之列则我能约束之矣周室以宦官宫妾皆领于冡宰即此义也　子五也书曰复子明辟五受教于二如太甲之听伊尹成王之听周公直谓之子可也艮为少男故五以子称之】
　　六三勿用取女见金夫不有躬无攸利　象曰勿用取女行不顺也
　　【李子思云屯之六二近初九之阳而正应在五震性动而趋上舍初归五故曰女子贞不字十年乃字此女子之屯者也蒙之六三近九二之阳而正应在上坎性陷而趋下舍上从二故曰勿用取女见金夫不有躬此女子之蒙者也】
　　【火传曰金夫指二凡刚居二爻者多称金以得干刚中爻也姤初六繋于金柅困九四困于金车皆指二也九二有包蒙之德以纳妇为吉六三舍上而从二虽志在亲贤而弃其正应妇德丧矣乌可纳乎故戒二以勿用取女为有上九在也】
　　六四困蒙吝　象曰困蒙之吝独逺实也
　　孔疏　六三近九二六五近上九又应九二惟此六四既不近二又不近上故云独逺实也【蔡虚斋曰本义云既逺于阳又无正应不曰逺于二而曰逺于阳可见阳字兼二与上】
　　六五童蒙吉　象曰童蒙之吉顺以巽也
　　本义　柔中居尊下应九二纯一未发以听于人故其象为童蒙【胡仲虎曰屯所主在初卦曰利建侯而爻于初言之蒙所主在二卦曰童蒙求我而爻于五言之五应二者也知童蒙之为五则知我之为二矣　杨诚斋曰高宗自以德为勿类而学于傅説武王自以不知彜伦而访于箕子所谓蒙以养正圣功也晦其中正而养之以蒙如雾养日其明不费故其炤不匮故曰大人者不失其赤子之心者也】
　　上九击蒙不利为寇利御寇　象曰利用御寇上下顺也
　　本义　以刚居上治蒙过刚故为击蒙之象
　　【见易曰击之为道有以时中行之而击以得亨者是御寇击之不以时而愈击愈蒙是为寇也火传曰六三本隂柔不正上九治之过刚驱之叛已以从二而使三为失德之妇非为寇乎若以其质本隂柔易为外诱所牵则严为绳检以闲其邪心而反之于正是御寇之利也　上之刚不为寇而止寇是上能顺下以端其养也下之蒙因其御而御之是下能顺上以飬其正也上下之顺与二五刚柔之接何以异哉　姤初与四应二包之而四欲更包故有起凶之忧蒙三与上应二包之而上欲用击故有为寇之戒】

　　田间易学卷一
<经部,易类,田间易学>
　　钦定四库全书
　　田间易学巻二
　　桐城　钱澄之　撰
　　周易上经
　　【干下坎上】
　　需有孚光亨贞吉利涉大川
　　本义　需待也以刚遇险而不遽进以陷于险待之义也孚信之在中者也【朱子曰需主事孚主心需其事而心能信实则光亨涉川者多以不能宁耐致覆溺之祸故需卦首言利涉大川　蔡虚斋曰以刚遇险故不遽进葢隂柔性躁不能宁耐干刚则沈毅不苟而能坚忍所谓干天下之至健也德行恒易以知险　需而有孚者葢人之所需有出于势之不得不然而非其心之诚然者故贵有孚　有孚以心言贞就其事言世固有心孚而事或不正者故两言之】
　　【见易曰金水内景日火外景水之阳在内也坎之光亨以其有孚也】
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　王注　谓五也位乎天位用其中正以此待物需道毕矣【张希献曰干三阳进迫乎坎遇险而能需者也坎一阳居中守正处险而能需者也遇险而能需则不至犯险处险而能需则又将出险矣　朱子曰后世防士之言只説出竒应变圣人不然合当需时便需　蔡虚斋曰世间人事有当需而不能需者多是屈于势力之不足既屈于势力之不足则有不得遂其心而尽其道者矣如唐宪宗之平淮蔡谓凡此蔡功惟断乃成倘非其据尊位主张得过鲜不摇于纷纷之议矣本义谓阳刚中正以居尊位尊位二字不可略　需之义正于不陷处见为需若只不得不止不名为需】
　　【火传曰干刚以济坎陷见险而未可动能动而能不动者也夫能动而能不动非至刚至健者不能故曰刚健而不陷】
　　象曰云上于天需君子以饮食宴乐
　　孔疏　若言天上有云无以见欲雨之义言云上于天是天之欲雨待时而落所以明需于本义　云上于天无所复为待其隂阳之和而自雨耳事之当需者亦不容更有所为但饮食宴乐俟其自至而已一有所为则非需也【易略曰凡人利害得失迫于其中一饮一食俱不自得吐食而应当食而叹忘食而思能需之人一无营繋故饮食能宴乐也】
　　【见易曰陈平饮醇于诸吕之世寇准纵愽于澶渊之军皆以饮宴为需者也】
　　初九需于郊利用恒无咎　象曰需于郊不犯难行也利用恒无咎未失常也
　　孔疏　难在于坎初九去难既逺故待时于郊郊者是境上之地亦去水远也　程传　虽不进而志动者不能安其常也君子之需时也安静自守志虽有须而恬然将终身焉乃能用常也【胡仲虎曰国外曰郊同人以象上九此以象初皆取其远也同人于门于宗而后于郊近而逺也需于郊而后于沙于泥逺而近也　顔质卿曰干德行恒易以知险人无恒德或为才能所使或为事势所牵或为意气所动不觉便犯难而行故不失常最难】
　　【见易曰初九需之最早恐中道而变故戒以利用恒】
　　九二需于沙小有言终吉　象曰需于沙衍在中也虽小有言以吉终也
　　王注　转近于难故曰需于沙也【吴幼清曰二与坎水中爻相应犹沙地虽濒水而逺水已渐渍于其中故曰需于沙】
　　【见易曰夫人有志于需以言语小不忍而中败其志者有之衍中者非小有言所能动矣衍在中即干九二寛以居之也】
　　九三需于泥致寇至　象曰需于泥灾在外也自我致寇敬慎不败也
　　本义　泥将陷于险矣寇则害之失者九三去险愈近而过刚不中故其象如此【杨诚斋曰初需于郊止而不敢进二需于沙进而不敢逼三需扵泥则进而逼于水矣然坎犹在外也灾在外而我逼之是水不溺人而人自狎氷也狎水死者勿咎水致寇败者勿咎寇自我致之故也杨敬仲曰虽处迫险之地致寇则寇至不致寇则寇不至】
　　六四需于血出自穴　象曰需于血顺以听也
