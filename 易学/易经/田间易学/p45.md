<!-- { "loadSidebar": true } -->
　　于逺去之义【胡仲虎曰坤有腹象入于左腹自离而入于坤也坤偶有门象于出门庭犹可去而出乎坤也获明夷之心防子之自靖出门庭防子之行遯也　时论曰初异姓之臣也四在门庭内故不曰行曰出　坤为腹医家谓心在左腹明夷之心纣之心也出门庭防子之行遯也葢深入其腹而得其心其明不尽夷不止故舍而决去也】
　　【火传曰按防子之篇葢痛殷之将亡而宻谋于箕子比干箕子劝以行遯以存商祀而防子之志始决故曰获心意也】
　　六五箕子之明夷利贞　象曰箕子之贞明不可息也本义　居至暗之地近至闇之君而能正其志箕子之象也贞之至也【朱子曰爻言贞而不言难者葢言箕子则可见不必更言之　箕子蜀本作其子　曰即箕子也不敢显称箕子防其辞而曰其子孔子于彖传显称之后遂于爻词并作箕子文王本文葢其子也】
　　【见易曰五君位也箕子为其君之至亲大圣而明夷焉其君可知矣商书防子篇凡君之恶不称君皆以我为辞亦此意称其臣之艰贞而不称其君之昏昧隐讥也】
　　上六不明晦初登于天后入于地　象曰初登于天照四国也后入于地失则也
　　【胡庭芳曰朱子之赞易曰理定既实事来尚虚用应始有体该本无文王周公岂以明夷一卦纪商周之事哉卦爻自有此象则繋此辞自后观之非特箕子一爻纣君臣情事无一不与卦爻相似若谓先因此事而后为此辞则六十四卦只载六十四事文周之志荒矣　胡仲虎曰离之照四方以徳言此之照四国以位言则者不可逾之理顺则所以为文王失则所以为纣　订诂曰晦其明者始晦而终明不明晦者虽明而实晦纣知足以拒谏言足以餙非自以为至明卒谥为至愚者此也】
　　【离下防上】
　　家人利女贞
　　本义　家人者一家之人利女贞者欲先正乎内也内正则外无不正矣【胡仲虎曰天下以国为内国以家为内家以女为内　防长女离中女各得其正位此为女之正家人内也又当以离内为主　订诂曰家人以二女为主葢主二四而言也初三五上皆阳男象也曰间曰曰假曰孚曰威如责男者详矣二四皆隂女象也爻词所以责女者畧矣论正家之道当责乎男论正家之效必观乎女】
　　彖曰家人女正位乎内男正位乎外男女正天地之大义也　家人有严君焉父母之谓也　父父子子兄兄弟弟夫夫妇妇而家道正正家而天下定矣
　　【胡仲虎曰家人离多由女之不正故言男之正必先以女之正言之卦惟以女正为利夫子言外之义谓男女皆当正又谓父子兄弟夫妇皆当正本义所谓即卦画以推其象也　赵汝楳曰父义母慈母何以亦称严葢母之不严家之蠧也凟上下之分庇子弟之过乱内外之别嫚帷簿之仪父虽严有不能尽察者必父母并严然后一家之人各尽其道而家道以正】
　　【见易曰治家贵严严非疾声厉色以一家嗃嗃为威也止是言行不苟闺门肃然无其威而如有威所谓厥孚之威反身之谓也是以不尚严而家人以为有严君焉　汉唐以来代有女祸家法不严故也赵宋颇有家法故以女主临朝而天下乂安家法曷可忽乎】
　　【今按本义以九五六二释利女贞之义又谓上父初子五三夫四二妇五兄三弟以卦画推之又有此象以男正位乎外指九五女正位乎内指六二其说拘矣夫一者取二五相应为主此论易之通例也至家人彖辞曰利女贞自当以二女为主所谓女正位乎内者葢防之正位在四离之正位在二今皆各当其位而二卦之阳爻亦各居阳位故谓男正位乎外也惟上九以阳爻居上位当为一家之主其家之严君乎吴防清谓九阳爻上隂位以九居上象父而亦象母仪礼馈食篇妣配考同位不别设位据此为言理或然也】
　　象曰风自火出家人君子以言有物而行有恒
　　孔疏　防在离外是风从火出火出之初因风方炽火既炎盛还复生风内外相成有似家人之义物事也言必有事即口无择言行必有常即身无择行言称物而行称恒者言立行皆湏合于可常之事互相足也【邵子经世篇云火为风风者火气之所化】
　　初九闲有家悔亡　象曰闲有家志未变也
　　王注　凡教在初而法在始家凟而后严之志变而后治之则悔矣　本义　初九以刚阳处有家之始能防闲之其悔亡矣【赵庸齐曰闲于始则人心未变无伤恩害义之事故悔亡教妇初来教子婴孩是也　象正曰庄公娶女于齐而丹楹刻角匠庆非之哀姜且至公命大夫宗妇觌用币宗展辞焉夫匠庆与宗展则犹知所闲家也　齐诗十一篇南山敝笱载驱猗嗟皆鲁风也以鲁风而着于齐明乎女归之渐于齐也】
　　六二无攸遂在中馈贞吉　象曰六二之吉顺以防也本义　六二柔顺中正女之正位乎内者也【胡庭芳曰采蘩采苹之诗以公侯大夫奉祭祀为不失职大夫妻共祭祀为循法度祭祀葢馈事之大者妇无遂事惟在中馈可见矣　象正曰古者公侯夫人与于宾祭诗曰君妇莫莫为豆孔庶为宾为客又曰诸宰君妇废彻不迟故舎中馈无复遂事矣周之衰也用舎予夺谋于妇人十月之诗首述卿士司徒而终以艶妻煽方处是则卿士而下皆艶之方煽者也瞻仰之诗曰妇无公事休其蚕织蚕织之与中馈适相佐也为君子不通诗意必有女旤葢谓是与】
　　【见易曰二为离主而不以明称顺以防乃其明也系传曰防称而隐非明而能称乎以其明而用之于中馈之事斯之为防斯之为贞吉也】
　　【火传曰四为防主居卦之上在家人于二有姑道焉二四皆称顺而二之顺又以姑徳为妇徳也】
　　九三家人嗃嗃悔厉吉妇子嘻嘻终吝　象曰家人嗃嗃未失也妇子嘻嘻失家节也
　　王注　以阳居阳刚严者也处下体之极为一家之长行与其慢宁过乎恭家与其渎宁过乎严是以家人虽嗃嗃悔厉犹得其道妇子嘻嘻乃失其节也【熊南沙曰嗃嗃刘向作熇熇与诗熇熇同礼嘻甚周颂噫嘻左传阳虎从者曰嘻皆叹辞葢不堪而叹不以训笑今则谓熇熇之反宋王囬疑重刚卦无嘻笑理三颛尚其刚使其妇子不能容而叹亦异于上九之威如矣　蘓子瞻曰以阳居阳过于用刚人见其悔且危也而矫之以寛则家道败矣故告以吉戒以终吝】
　　六四富家大吉　象曰富家大吉顺在位也
　　本义　阳主义隂主利以隂居隂而在上位能富其家者也【张希献曰六四以防顺之道而在高位其一家之母与记曰父子笃兄弟睦夫妇和家之肥也】
　　【见易曰阳实隂虚四何以富乎四之正位乎内者一无所能惟能顺乎阳而其家以富牝鸡司晨惟家之索不顺故也　二与四皆得正位而独系于四者家统于母也】
　　九五王假有家勿恤吉　象曰王假有家交相爱也程传　夫爱其内助妇爱其刑家　本义　假至也如假乎太庙之假有家犹言有国也
　　【见易曰假只是精神至到舜格于文祖公格于太庙古字假格通用　问易曰假如假庙敬之至也爱生于敬古人琴瑟之好由于摰而有别唱随之乐由于相敬如宾耳】
　　上九有孚威如终吉　象曰威如之吉反身之谓也本义　言正家乆逺之道必有诚信严威则终吉也谓非作威也反身自治则人畏服之矣【温公云上九以阳居】
　　【上家之至尊者家人望之以为仪表苟其身正不令而行是以内尽至诚为下所信然后有威如可畏而获终吉也　蘓子瞻曰凡言终者其始未必然也妇子嘻嘻其始可乐威如之吉其始必苦之　象正曰上为家人之既济患生于所忽祸生于所昵君子之敬其妻子仆婢皆如其始至焉故既济终乱家人之大诫也　订诂曰治家以正身为本下五爻皆未及正身之义于上爻始见其意与大象言有物而行有恒相表里】
　　【见易曰初之闲家三之嗃嗃五之假家皆未尝废威至上以威如终焉夫治家之道宁能以威始终之乎惟其不用威而威如故终而吉也传曰威如反身之谓言其不作威也】
　　【兑下离上】
　　睽小事吉
　　本义　睽乖异也为卦上火下泽性相违异中女少女志不同归故为睽【胡仲虎曰家人亦二女同居也家人离之隂在二防之隂在四女正者也睽则兑隂在三离隂在五皆失其正矣女正则家无不正女不正所以象睽也　许慎觧睽谓目不相视也耳不相聼也睽违也日月相违　订诂曰卦为睽者以九四一爻为之间也四无正应而介于兑离两主爻之交三为兑主志欲上应而格于四五为离主志欲下应而阻于四故两目不相视而睽见易曰火水以气言也火泽以质言也火水不交而根隂根阳互藏其宅有时而交也火泽不交而炎上渗下各率其牲终于不交也泽上火下泽欲息火火亦欲息泽交相息也以成改革之功夫不交相好则交相恶恩怨之际皆可相为用也惟是同事而情殊同居而志异各不相碍亦各不相谋觌面胡越此真乖离而无以复合者矣】
　　彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而
　　其事类也睽之时用大矣哉
　　王注　事皆相违害之道也何由得小事吉以有此三徳也睽离之时非小人之所能用也【杨诚斋曰睽孤而小事吉何也睽不可合则无为贵易矣兑之説以丽乎离之明是合睽也六五柔进而上行是合睽也得中而应乎刚是合睽也故曰易穷则通　蘓子瞻曰人苟惟同之知若是必睽人苟知睽之足以有为若是必同自其同者言之则二女同居而其志不同故其吉也小自其睽而同者言之则天地睽而其事同故其用也大　蔡虚齐曰二女志不同行只同居之日便然不必谓长而各有夫家乃为暌也　补注曰二女同形而其志异男女异形而其志通　天地万物无有独而无对者独阳不生独隂不成睽之所以未有不合者也】
　　【火传曰睽有三徳明也得中也应刚也而祗为小事吉何哉説累之也王者之民皥皥覇者之民驩虞悦者小补之术非王道也始之説者其终必睽頼此三徳以救其失且得不睽为吉耳乌能济大事哉　天地万物无情故曰事男女有情故曰志男女尽雌雄牝牡之类凡有情者皆是也万物则皆男女外言之所谓方以类聚者是也】
　　象曰上火下泽睽君子以同而异
　　程传　不能大同者乱常拂理之人也不能独异者随俗习非之人也要在同而能异　本义　二卦合体而性不同【胡仲虎曰同人类族辨物审异以致同此则于同而审异　郝仲舆曰乐同而八音异乃叶食同而五味异乃调因异为同以同济异之道也】
　　初九悔亡防马勿逐自复见恶人无咎　象曰见恶人以辟咎也
　　【易畧曰情之疑者觧之则愈疑言之悖者辨之则愈悖交之离者强之则愈离所以流言之变姬公不辨故自明恵帝之事子房不争以口舌故自定况四与初虽旬而本应岂能终外哉　订诂曰其始也去而弗追静以俟之其既也来而弗拒逊以接之若不见其睽者而后睽可合斯最善处睽者此初所以为元夫也】
　　【见易曰防马逐之马愈逸矣勿逐自复若犹以前恶拒之有自絶而去耳急见之此初之善于驭四也故四以为元夫也】
　　【火传曰见恶人以辟咎古人每用此法郭子仪免胄而入药葛罗之营单骑而赴鱼朝恩之宴谢安石笑桓温壁后置人李抱真酣睡王武俊帐中皆其类也然则汉髙径造鸿门谢羽虽无项伯为之左右吾知羽意已释然矣若鲁昭之于季平子一慙之不忍而终身慙为可哂也】
