<!-- { "loadSidebar": true } -->
　　【火传曰坤之顺以隂顺阳则吉以阳顺隂则凶臣弑君子弑父由君父顺臣子之过以至此也春秋弑逆之祸皆成于骄顺所以骄之也】
　　直其正也方其义也君子敬以直内义以方外敬义立而德不孤直方大不习无不利则不疑其所行也孔疏　直其正也方其义也下云义以方外应云正以直内改云敬者欲见正则能敬故变正为敬也程传　直言其正也方言其义也君子主敬以直其内守义以方其外敬立而内直义形而外方义形于外非在外也敬义既立其德盛矣不期大而大矣德不孤也无所用而不周无所施而不利孰为疑乎本义　此以学而言之也正谓本体义谓裁制敬则本体之守也不孤言大也疑故习而后利不疑则何假于习【程子曰敬只是持己之道义便知有是非顺理而行是为义也若只守一敬不是集义却是都无事也　杨山曰尽其诚心而无伪焉所谓直也若施之于事则厚薄隆杀一定而不可易为有方矣　李子思曰干九二言诚坤六二言敬诚敬者乾坤之别也干九二言仁坤六二言义仁义者隂阳之辨也先儒诚敬之学仁义之説皆起于此　陈器之曰以正解直则可以敬解直则不可转正为敬者葢才敬则心必正也　蔡虚斋曰直不自直必由于敬方不自方必由于义直即心无私方即事当理直方可分内外不可分动静象传固云六二之动直以方也　书称汤之德曰以义制事以礼制心便是敬以直内义以方外】
　　【见易曰先儒谓干二存诚坤二主敬干二之存诚无甚功夫但曰闲邪而已所谓诚者天之道也坤二之王敬亦所以存诚直内方外大抵着力所谓诚之者人之道也干二曰德博而化坤二曰德不孤则徳所及之逺近有异矣至于不习无不利则利而行之与安而行之者无以异也　问易曰圣学未有不言习者干三之惕坤二之敬习与性成矣此云不习者以言其所行也德立而行无不利行其所无事而已故曰不疑】
　　隂虽有美含之以从王事弗敢成也地道也妻道也臣道也地道无成而代有终也
　　【朱子曰凡万物之粲然而陈者皆隂丽于阳其美外见者也六三六五皆以隂居阳故三曰隂虽有美五曰美在其中　订诂曰董子云地出云为雨起气为风风雨者地之为也地不敢有其功名必上之于天其不敢者非才有所不足于分有所不敢也　不言子道何也子有时而为父地无时而为天也妻无时而为夫也臣无时而为君也】
　　天地变化草木蕃天地闭贤人隐易曰括囊无咎无誉葢言谨也
　　【项平庵曰草木且蕃况于人乎言盛者要其终也贤人隐则物从之矣言变者纪其始也　吕伯恭曰人与天地万物同是一气泰则见否则隐犹春生秋落气至即应间不容髪初不待思维计较也众人强自隔絶故与天地之气不相通气至而觉者独贤人而已　易畧曰天地变化独言草木蕃草木得气之先葢无情者先通其应也天地闭贤人隐贤人见几明决葢有识者预覩其防也贤人难进而易退当其治也草木既蕃而未出当其乱也草木未凋而先隐括囊之谨不但闭塞时惟谨即变化时亦谨也见易曰初爻曰葢言慎也初防隂所以防于防也四爻曰葢言谨也四重隂所以凛其盛也】
　　君子黄中通理
　　程传　黄中文居中也君子文中而达于理居正位而不失为下之体五尊位在坤则惟取中正之义本义　黄中言中德在内释黄字之义也【胡仲虎曰六五当与六二并看故皆以君子言敬以直内表里如一即所以为黄中义以方外无不合宜即所以为通理五之黄中通理葢本于直内方外也二之直内方外是内外夹持两致其力五之黄中通理则内外一贯无所容其力矣　蔡虚斋曰黄中非通则无以应乎外通而非理则所以应乎外者不能皆得其当惟黄中自通理惟有黄中之德故能以下体自居】
　　正位居体
　　本义　虽在尊位而居下体释裳字之义也
　　美在其中而畅于四支于事业美之至也
　　本义　美在其中复释黄中畅于四支复释居体【蔡虚斋曰畅四支事业处要説得居体意在要只是顺德也】
　　【大传曰五行之德黄者为中金木水火咸利其用是土之通也四者无土则五行错乱生尅失道是土之理也正位者中宫之位也居体者土无常位寄于四季故本义曰虽在尊位而居下体也畅支业凡四徳之盛皆土德之盛为之其在于人黄中则未者也通理其中节之和者也】
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄王注　辨之不早疑盛乃动故必战　本义　疑谓均敌而无小大之差也坤虽无阳然阳未尝无也血隂属葢气阳而血隂也黄天地之正色言隂阳皆伤也【蔡伯静曰十月为纯坤之月六爻皆隂然生之之理无顷刻而息一阳虽生于子而寔始于亥十月之阳特未成爻耳圣人为其纯隂而成嫌于无阳也故称龙以明之故谓十月为阳月见易曰当两败俱伤之时而血分黄天地之分凛然圣人之尊阳如此】
　　【火传曰坤自西南得朋乃与类行至此已转东北朋可以丧矣而犹未离其类此所以有无阳之嫌而阳与之战隂亦遂自恃其类而敢与阳战以致两败俱伤则隂之罪也夫坤以顺为其道也至于与阳战而伤失坤道矣则上六隂之太盛为之也用六之爻继上六之后曷能已哉】
　　【震下坎上】
　　屯元亨利贞勿用有攸往利建侯
　　王注　刚柔始交是以屯也不交则否故屯乃大亨也　本义　屯难也物始生而未通之意乾坤始交而遇险陷故其名为屯震动在下坎险在上是能动乎险中能动虽可以亨而在险则宜守正而未可遽进又初九阳居隂下而为成卦之主是能以贤下人得民而可君之象【王伯厚云乾坤之次屯曰建侯封建与天地并立一旅复夏共和存周封建之效也匹夫亡秦五胡覆晋郡县之失也象正曰冰霜之后战血已尽龙伏云兴万物逡逡然将春矣故谓之屯然则易不用夏正乎曰易犹春秋之义也贞下起元王者行事以法天地以合万物故屯交于坤曰南至而春之至于三日五月之义则未之有改也】
　　【见易曰乾坤甫定之后即继以屯是气运已开而重经此一畨遏抑也从此复加整顿则从前之基愈固而向后之业益昌其在夏太康之后而少康兴汉惠帝之后而文帝起之时乎】
　　象曰屯刚柔始交而难生　动乎险中大亨贞　雷雨之动满盈天造草昧宜建侯而不宁
　　本义　自此以下释元亨利贞乃用文王本意【蔡虚斋曰能动而可亨者动未便能出险之外只是在险中而犹能动不为所困耳】
　　【见易曰彖以勿往为戒传以动险为贞惟勿往斯能动愼重不故能百折不挠也晋重耳蜀先主备歴险阻不肯受人豢飬自隳其志可谓能动者矣草昧时建侯以系人心非利之也故建而不宁若更始甫至长安日夜纵饮陈渉才得数郡高居不出拟于王者志可知矣不宁之志即定于勿往之时其始不肯轻动其既决不肯小安　雷雨之动满盈象人人有竞起之志得一主而天下定矣】
　　象曰云雷屯君子以经纶
　　程传　坎不云雨而云云者云为雨而未成者也未能成雨所以为屯【吴幼清曰经者先总其绪为一而后分之纶者先理其绪为二而后合之】
　　【见易曰屯之时利用屯也初之盘桓二之不字五之小贞四与上之班如皆屯道也三则妄动失其屯矣善经纶者须常存云雷屯欝之意】
　　初九磐桓利居贞利建侯　象曰虽磐桓志行正也以贵下贱大得民也
　　【胡仲虎曰文王卦辞有専主成卦之主而言者周公首于此爻之辞发之卦主震震主初卦言利建侯者其事也利于建初以为侯也爻言利建侯者其人也如初者利建以为侯也爻言磐桓主为侯者而言故宜缓卦言利建侯而不宁主建侯者而言不宜缓也乾坤初爻即揭出隂阳二字此则以阳为贵隂为贱阳为君隂为民尊阳之义严矣】
　　【见易曰初为卦主磐桓者欲得人望以共济耳人望从则民心附矣是真能济屯宜为侯者也　初之磐桓难进只为志在济屯算定一成局而后动与因利乘便以取天下者不同即此便是志行之正便为贤士所归便为人心所系】
　　六二屯如邅如乘马班如匪寇婚媾女子贞不字十年乃字　象曰六二之难乘刚也十年乃字反常也【苏子瞻曰二志在从五而内忌于初故邅如不进夫初为济屯之侯非寇也然二贞于五知有五而已苟异于五者则以为寇矣　蔡虚斋曰圣人于二之邅如复为初原之曰匪寇婚媾葢重二之贞也今人所遇往往有知其不可而不能却来意之勤遂至颠错了事者故匪寇婚媾益以见女子贞之难也见易曰初求贤以济屯二近初而不从二之贞也与五应也使早絶于初以自明其贞则初之人望去矣如屯何十年乃字葢未尝不与初周旋以系贤人之望待初九事成而后往字五也其留侯送汉王出闗往依韩王成之日乎】
　　六三即鹿无虞惟入于林中君子几不如舍往吝　象曰即鹿无虞以从禽也君子舍之往吝穷也
　　本义　隂柔居下不中不正上无正应妄行取困为逐鹿无虞陷入林中之象
　　【见易曰三之妄进以隂爻居阳位耳二四与上爻位俱隂自安才弱故皆有乘马班如之象班如者欲进而止也三才弱志刚故独有即鹿无虞之象无虞者无应而往也传曰以从禽也惟禽之从则内无成算可知夫初为物所从而三以已从物欲与初平分济屯之任难矣】
　　【火传曰屯之时上有五而下有初三不自量思起逐鹿其谁与之徒为草泽之啸伏莽之戎耳及时去之】
　　【而从人犹不失为陈婴窦融矣】
　　六四乘马班如求婚媾往吉无不利　象曰求而往明也
　　【胡庭芳曰本义云下求婚媾指初九在下来求六四而言求者在彼往者在我故吉　胡仲虎曰爻例上为往下为来六四下从于初亦谓之往者自我适人当谓之往不谓之来如需上六三人来自人适我谓之来不谓之往此又变例也】
　　【见易曰初为卦主四为正应班如不进待求而往其赴机可谓迟矣传赞之以明屯之时凡事处于后不失为智也】
　　九五屯其膏小贞吉大贞凶　象曰屯其膏施未光也程传　五居尊得正而当屯时于其名位未有损也惟其施为有所不行膏泽有所不下是屯其膏人君之屯也威权不在已也威权既去已而欲骤正之求凶之道鲁昭公高贵乡公之事是已小贞则渐正之也若盘庚周宣修德用贤复先王之政诸侯复朝谓以道驯致之为不暴也又非恬然不为若唐之僖昭也不为则常屯以至于亡矣　本义　初九得民于下众皆归之九五坎体有膏润而不得施为屯其膏之象
　　【见易曰九五亦恭俭之主为国家惜财用者本贞德也当无事之时自奉节俭如汉文帝欲建一露台而谓费中人之产而止者此小贞之吉也夫惜小费将以图大事也値多事之时人心有属发政施仁事之最大者矣而犹守其常德以寻常处小事樽节之法处之汉唐以来其不以屯膏致败者几人哉火传曰五居尊位初九得民于下虽有膏泽不能下施在五亦自宜屯之勿与初争民心可也初奉五为共主犹不失其贞但如周襄王拒晋文之请隧则小贞吉也如周人责齐威王朝天子之礼斯大贞凶矣】
