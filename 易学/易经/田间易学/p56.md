<!-- { "loadSidebar": true } -->
　　【见易曰鸿渐于逵所谓逺身世外者然其逺也以渐不为流遁决絶之行去之惟恐不速入山惟恐不深故其羽犹有遗落人世者用之为仪使人见其片羽而仰其髙风亦足以回尘劳之梦也传曰不可乱未尝不可亲也】
　　【兑下震上】
　　归妹征凶无攸利
　　孔疏　妇人谓嫁曰归归妹犹言嫁妹也【胡庭芳曰渐以长女归少男归嫁也长女嫁少男而归之也主六四一爻言故曰女归女之归男则女自内而外也归妹以长男归少女归取也长男取少女而来归也主九四一爻言故曰归妹男之归女则女自外而内也见易曰古礼男子三十而娶女子二十而嫁女未有不少于男者归妹其常也而此为凶者恶其女之为妹也古者妇人先嫁三月祖庙未毁教于公宫祖庙既毁教于宗室教以妇徳妇言妇容妇功教成而祭使季女尸之所以成其妇礼也曰归妹者明其少女失教妹也而非妇也故彖传曰所归妹也大抵此卦専为王姬之下降而言自女教废失妇徳不修至贵主尤甚故士大夫以聨姻天室为大不幸者文王繋彖固己预为儆戒矣】
　　彖曰归妹天地之大义也天地不交而万物不兴归妹人之终始也　説以动所归妹也　征凶位不当也无攸利柔乘刚也
　　本义　归者女之终生育者人之始【徐子与曰位不当则紊男女内外之正柔乘刚则悖夫妇唱随之理　胡仲虎曰渐归妹相反在三四两爻渐之六自三之四为进得位归妹之六自四之三为位不当渐自二至五皆得位之正归妹自二至五皆不得位渐止而防其动也不穷归妹説以动其征也必凶　苏子瞻曰天地之所以交必天降也男女之所以合必男下也归妹女少男长女用事男宜下之今以女下男所由与咸渐异矣】
　　【见易曰古者天子一娶九女诸侯一娶三女同姓媵之其媵者为娣夫人无子即以其娣之子为子谷梁传云一人有子三人缓带是也所以广嗣杜嫉妬也卦以归妹为名彖传以天地之大义称之非称归妹也因归妹而妾媵既偹生育必广犹天地以蕃育万物为其义也曰人之终始葢有子而前人之事以终后人之事以始也　説以动以下皆责女也説之咎在女説而使男为之动则説之不正之甚者也其咎亦在女専指六三葢所以为妹者兑所以为兑者三也三为兑主初二与同体而承其下为娣彖传曰柔乘刚乘初二之刚也爻曰吉相承初二之上承六三也　诸家以二五为正应愚按归妹本以三四成卦不主正应上震下兑上虽隂亦男下虽刚亦女五则妹之兄嫁妹者也二则妹之娣与妹同归者也而五柔中二刚中五尚徳而不尚饰二安贞而守其常皆所以资辅其妹故妹卒为令女不为四所弃也】
　　象曰泽上有雷归妹君子以永终知敝
　　本义　雷动泽随归妹之象君子观其合之不正知其终之必有敝也推之事物莫不皆然【张希献曰物生必有终无以永之则不终事久必有敝有以知之则不敝永之非难知之惟难苟能知其敝斯可以永其终而君子偕老矣　王汝中云男女之合莫正于礼莫不正于情以礼合者咸渐也以情合者归妹也归妹人之终始故以永终知敝言之君子视其始合之不正知其终之必有敝矣】
　　初九归妹以娣跛能履征吉　象曰归妹以娣以恒也跛能履吉相承也
　　本义　初九居下而无正应故为娣象然阳刚在女子为贤正之徳但为娣之贱仅能承助其君而已故为跛能履之象【订詀曰归妹以娣嫁妹而以娣从之也三为兑主所谓妹也初二两爻皆取娣象小星之夫人能谨进御仲氏之淑慎能朂荘姜初二两爻之徳也　王虚舟曰娣侄之从嫡皆妾也商人亲亲而重娣周人尊尊而重侄易仍商法故舍侄言娣于五有帝乙之繋见之】
　　【见易曰初与二皆三之娣也二不言娣苏氏所谓因初九辞也阳刚本非跛初能履而托之乎跛二能视而托之乎嫌并嫡也】
　　【火传曰兑为毁折跛皆兑象也履卦并繋于三此分繋于初二葢初二本为三之娣凡三有阙失娣为相之也跛者三也得初而能履者三也得二而能视传曰吉相承也言初二以承三也】
　　九二能视利幽人之贞　象曰利幽人之贞未变常也
　　本义　能视承上爻而言九二阳刚得中女之贤也　幽人亦抱道守贞而不偶者也【胡仲虎曰履九二曰幽人贞吉此亦曰利幽人之贞皆以近于三故也　苏子瞻曰六三居非其位跛者也初二有能视能履之才不以自用安为之娣各致其能于三己有其能而不自用使旡能者享其名非幽人而何　象正曰君子不见色于人不见声于人人知之不扬不知之不怼故窈窕者钟鼔之所为乐也卫将军文子三仕矣而犹为下卿展季公族也老于卑位仲氏任只其心塞渊是幽人也】
　　【见易曰象传于初曰以恒也于二曰未变常也言初二有刚阳之徳克相小君不自多其能而安守娣妾之常分也】
　　六三归妹以须反归以娣　象曰归妹以须未当也本义　六三隂柔而不中正又为説之主女之不正人莫之取者也　或曰须女之贱者【朱子发曰天官须女四星贱妾之称　王虚舟曰古诸侯之媵防而未即行者待年父母之国俟笄而迎须待也】
　　【见易曰须相须也六三不有须于初二则居然跛矣其归也正以得娣之贤相辅之而始成归也曰反归以娣者葢娣之归本以嫡今反以娣而归耳异之也】
　　九四归妹愆期迟归有时　象曰愆期之志有待而行也
　　【订诂曰九四正为妹所归者也而愆期者六礼不偹不可以成婚葢欲待可归之时行亲迎之礼也四既愆期三亦安得不须】
　　【见易曰五以帝妹下降于四四知三之不足以为妇也而愆期有待不即辞婚帝室者知有贤娣克相其主故姑俟之也】
　　【火传曰四为震主然居初则动居四则否震四亦曰遂泥以阳居隂非其正位故动少也爻曰迟归有时固非躁于动者】
　　六五帝乙归妹其君之袂不如其娣之袂良月几望吉象曰帝乙归妺不如其娣之袂良也其位在中以贵
　　行也
　　程传　王姬下嫁自古而然至帝乙而后正婚姻之礼明男女之分虽至贵之女不得失柔巽之道故易中隂尊而谦降者则曰帝乙归妹泰六五是也　本义　六五柔中居尊尚徳而不尚饰故为帝女下嫁而服不盛之象然女徳之盛无以逾此故又为月几望之象【订诂曰京房传载有帝乙归妹之辞称帝乙归妹者告六三使知所取法也　月几望在小畜中孚以位言隂盛而与阳亢也归妹以徳言隂盛而可与阳对也　蔡虚斋曰象传上二句举爻词下二句方释之其位在中是其贵也贵者徳也以徳而行自不尚饰矣】
　　【见易曰兑妹之所以説人者容饰也今袂不如娣之良是五之靳其容饰而欲其以徳贵也三前此犹妹自是而始正其为君君与娣贵贱固有分矣而娣袂转良于君则其所贵不以袂可知葢由五居尊位柔而得中尚徳不尚饰故其妹之归也以徳行不以饰行也】
　　上六女承筐无实士刲羊无血无攸利　象曰上六无实承虚筐也
　　本义　上六以隂柔居归妹之终而无应约婚而不终者也故其象如此【订诂曰女指六三士指上六二爻本宜相应而皆隂不能相合为夫妇故止以士女称震为筐象兑为羊惟承筐而无实致刲羊而无血则以上六隂虚也无攸利彖指六三而言然三以上无应退而从四説动之失上六贻之上六亦不得不任其咎也】
　　【见易曰阳实隂虚上六震体本士也而爻位皆隂是士而女也故谓承筐无实血属隂女道也因士失其实致女不能成生育之功犹无血也故曰刲羊无血卦以归妹名者取其广生育之功以象天地之义如此则废夫妇而人道絶矣故爻不繋以归妹然其咎在士而不在女故象传専以上六无实明之】















　　田间易学卷五
<经部,易类,田间易学>
　　钦定四库全书
　　田间易学卷六
　　桐城　钱澄之　撰
　　周易下经
　　【离下震上】
　　丰亨王假之勿忧宜日中
　　本义　丰大也以明而动盛大之势也故有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也【订诂曰序卦传谓得其所归者必大故受之以丰丰者大也荀文若谓袁绍布衣之雄耳能聚人而不能用晋史谓刘琨长于招懐而短于抚御一日之间归者数十而去者相继何去非亦谓孔明有合众之仁无用众之智得其所归其难如此大有次同人处大之道也丰次归妹致大之道也见易曰夫日既中矣虽守常而不至于过盛亦岂能挽日长中而不昃者哉谓宜日中必有所宜也葢宜乘极盛之时求贤致治立万世无之法虽至日昃之时子孙守之犹可以补救其万一而已】
　　彖曰丰大也明以动故丰　王假之尚大也勿忧宜日中宜照天下也　日中则昃月盈则食天地盈虚与时消息而况于人乎况于鬼神乎
　　本义　此又发明卦辞外意言不可过中也【崔璟曰明则见微动则成务故能大大正以其明也日中则昃宜乘其未消未虚而图之若委于气化无为贵王者　毛伯玉曰丰大也亦盈也惟有道者明徳若不足未尝中故不昃未尝盈故不食日新则为大反是则是为盈知日中之宜则知日昃之可戒　蔡虚斋曰尚大也非是王者要尚大王者至此时志欲日广其势自是尚大耳如汉武帝席文景富庶之后狭小汉家制度所谓不期侈而自侈也尚大正所谓王假之也苏子瞻曰既盈而亏天地鬼神之所不免也丰者至足之辞也圣人处之以不足安所得丰故圣人无丰丰非圣人之事也】
　　【见易曰丰有丰之物力又须有丰之作用无作用虽有物力亦不能发皇使天下共见其丰故非明动兼资者不能丰　当丰之时物力之富厚足以有为人才之辐辏足以致治及是时而讲求制作不惟天下之民情物宜无幽不烛即后世补偏救之法亦无不可预为之谋如是为不负此日中也所谓宜日中宜照天下也】
　　象曰雷电皆至丰君子以折狱致刑
　　本义　取其威照并行之意【传曰折狱者必照其情实惟明克允致刑者以威于奸忒惟防乃成所谓威照并行也　蔡介甫云明罚勅法以立法者言故称先王折狱致刑以用法者言故称君子当丰时而有刑狱孟子所谓国家闲暇及是时明其政刑也　象正曰雷电晦防非天之意也盛阳喷薄则山川从之故盛明之世多疑情盛文之时多疑辞刑狱烦兴则日昃且至矣】
　　初九遇其配主虽旬无咎往有尚　象曰虽旬无咎过旬灾也
　　本义　配主谓四旬均也谓皆阳也　不可求胜其配亦爻辞外意
　　【见易曰四为震主与初虽敌应本为配也故为配主旬之一周数之极也时盛已极犹未过中往而就四以明资动早图所以保丰也凡言尚者皆自下求于上】
　　【火传曰遁甲有符有旬符则甲已各主五日旬则専主甲也甲旬为十干之长物所共忌震四是也而为初之配主故劝其往而戒以不可过旬】
　　六二丰其蔀日中见斗往得疑疾有孚发若吉　象曰有孚发若信以发志也
