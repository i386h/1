<!-- { "loadSidebar": true } -->
　　本义　显自内而外也仁谓造化之功徳之发也藏自外而内也用谓机缄之妙业之本也程子曰天地无心而成化圣人有心而无为【朱子曰显诸仁是元亨诚之通藏诸用是利贞诚之复也　胡仲虎曰显藏二字与中庸费隐相似隐在费中费之外他无所谓隐藏在显中显之外他无所为藏　蔡虚斋曰文言曰利贞者性情也用即其性情所在能生生者也　继善成性以一付一受分隂阳显仁藏用乃以一嘘一吸分隂阳　郝仲舆曰仁以隂显故夏至隂生而万物盛用以阳藏故冬至阳生而万物敛一隂一阳互为其根乃所以两在不测而神也　黄元公曰仁蕴于中而曰显用章于外而曰藏正见隂阳互根此赞隂阳非赞天地也】
　　【见易曰显仁藏用非对举盛徳大业不分属化生万物者仁也而隂阳以显显仁其用也而所以为隂阳者即藏诸用显处即盛徳是大业也藏处即大业是盛徳也易无体故自隂阳以上不容説而一隂一阳即皆用也】
　　【火传曰老子云天地之道其犹槖籥乎虚而不屈动而愈出此鼔万物之説也吾尝有诗曰惟此中虚处万化由之萌槖籥空无有鼔之风輙生设有一物在元化岂不停是知富有日新之徳业皆自无中出故曰生生之谓易生生者无中生有也有之以为生则生有时而息矣　自造化观之似圣人多此一忧自万物论之似圣人不可少此一忧然造化非有心生圣人以代其忧也造化只管鼓自然有人来忧此所以为至也】
　　富有之谓大业日新之谓盛徳
　　本义　张子曰富有者大而无外日新者久而无穷【蔡虚斋曰显而复藏藏而复显一隂一阳只管如此循环不已是则所谓道也此道之见于化机之出入者然也】
　　生生之谓易
　　本义　隂生阳阳生隂其变无穷【程子云天地有隂便有阳有一便有二才有一二便有三自三以往不可穷矣老子亦言三生万物此是生生之谓易　苏子瞻云相因而有谓之生生火苟不生则无得无防无吉无凶方是之时易存乎其中而人不见故谓之道而不谓之易有生有物物转相生而吉凶得防之变偹矣方是之时道行乎其间而人不知故谓之易而不谓之道见易曰自其迭运谓之道自其相生谓之易自其不测谓之神故曰神无方而易无体夫生生者无体也不测者无方也】
　　成象之谓干效法之谓坤
　　孔防　谓画卦成干之象拟干之健故谓卦为干也画卦效坤之法拟坤之顺故谓之坤也　本义　效呈也法谓造化之详宻而可见者
　　【见易曰乾坤即竒偶二画也葢因隂阳不可名状于是画一竒以象阳而为干画一偶以象隂而为坤有乾坤而隂阳之迹着矣易之所由作也　成象谓阳一画也效法谓因阳一画以生隂二画也】
　　极数知来之谓占通变之谓事
　　韩注　物穷则变变而通之事之所由生也　本义占筮也极数知来所以通事之变【全书曰九者阳之极六者隂之】
　　【极皆以数之尽处言也极则变变则通极数知来即是占通变即是事事非行事所谓吉凶生大业也见易曰上文乾坤竒偶也竒偶者象也象立而数显数者七八九六之数也极者穷七八九六之数以观隂阳老少之变而有占占者占其变也然变而不通则九六亦祗以为占而已通其变则阳或变隂隂或变阳而九六始有其事所谓功业见乎变也此即数以明隂阳之变】
　　隂阳不测之谓神
　　本义　张子曰两在故不测【蔡虚斋曰两在故不测言忽然为隂又忽然为阳即隂而道亦在隂即阳而道亦在阳葢太极之全体无乎不在也】
　　右第五章
　　本义　此章言道之体用不外乎隂阳而其所以然者则未尝倚乎隂阳也
　　【今按易以道隂阳自天尊地卑以后极赞圣人作易系辞而絶不及隂阳至此章始极口道破通章皆赞隂阳也一隂一阳即所谓生生即所谓不测也继善成性人之禀诸隂阳也见仁见知人之偏于隂阳也显仁万物之出机藏用万物之入机鼔万物莫之鼓而鼔皆隂阳自然之妙也盛徳大业至矣哉其所以然者全在一隂一阳互为其根于是隂生阳阳生隂生生不穷而变化莫测此易之所由名也易者变化之称也在圣人未画卦之前易即隂阳是也而隂阳不可得见于是画一竒以象阳而成干画一偶以象隂而成坤只此乾坤两画而隂阳之秘阐于此矣于是设卦以象隂阳设蓍以用隂阳裁为七八九六之数以尽隂阳老少之变极其数以知来而谓之占非是无以占也通其变以利用而谓之事非是不谓事也然后知一隂一阳之为不测也若或滞于隂或滞于阳则隂阳有所在矣有所在安得不测而谓之神也哉】
　　夫易广矣大矣以言乎逺则不御以言乎迩则静而正以言乎天地之间则备矣
　　本义　不御言无尽静而正言即物而理存备言无所不有【胡仲虎曰本义谓即物而理存言此非特动时可见即眼前事物观之未动时亦无非此理也盈天地之间者万物此理无物不有也】
　　【见易曰夫易専指乾坤乾坤即竒偶两画自有两画以象乾坤而易之理尽于此两画中矣是故易之广大不可见见于干之大生坤之广生焉】
　　夫干其静也専其动也直是以大生焉夫坤其静也翕其动也辟是以广生焉
　　本义　乾坤各有动静于其四徳见之静体而动用静别而动交也干一而实故以质言而曰大坤二而虚故以量言而曰广葢天之形虽包于地之外而其气常行乎地之中也易之所以广大者以此【胡仲虎曰干一坤两静専一者之存动直一者之逹静翕两者之合动辟两者之分　吴防清曰阳本实隂本虚也阳主用隂主体则阳反似虚隂反似实今观天之积气虽似虚然其气急劲如鼔能举大块于其中而不坠则实莫实于天也地之凝形虽似实然其形防通如肺气出入于其中而不碍则虚莫虚于地也明乎阳实隂虚而圣人所以言乾坤者尽矣】
　　【见易曰干之静専动直圣人直以一竒象之坤之静翕动辟圣人直以一偶象之广生大生许多功用只用竒偶两画写出故朱子云専直只是一物翕辟却是两个翕则合辟则开此竒偶二画之形也】
　　广大配天地变通配四时隂阳之义配日月易简之善配至徳
　　本义　易之广大变通与其所言隂阳之説易简之徳配之天道人事则如此【苏子瞻曰此明乾坤也天地得其广大四时得其变通日月得其隂阳之义至徳得其易简之善　倪鸿寳曰一连二防人见为卦爻者仲尼见为天地乾元坤元人见为天地者仲尼见为卦爻见天地即见广大见卦爻即见易简】
　　右第六章
　　【今按此章承上章言乾坤列而易以行竒偶二画则乾坤之蕴尽写于此矣凡系传所言乾坤皆指竒偶两画也末章以四配赞之皆赞竒偶也】
　　子曰易其至矣乎夫易圣人所以崇徳而广业也知崇礼卑崇效天卑法地
　　本义　十翼皆夫子所作不应自着子曰字疑皆后人所加也【蔡虚斋曰知崇所以能崇徳者所见日向上去而所得日进于髙明矣礼卑所以能广业者葢其不忽近小不略细防事事依道理做去如此则业何以不广】
　　【见易曰此章极赞易而言圣人之崇徳广业皆本于易也圣人徳所以崇者惟其知也知本于易孰能极其崇乎业所以广者惟其礼也礼本于易孰能逾其卑乎崇效天知之合乎天也卑法地礼之应乎地也】
　　天地设位而易行乎其中矣成性存存道义之门本义　天地设位而变化行犹知礼存性而道义出也成性本成之性也存存谓存而又存不已之意也【朱子曰天地设位而易行乎其中隂阳升降便是易易者隂阳是也】
　　【见易曰圣人所以能效天地者天地与圣人共一易也天地隂阳之大名也成性者性之得于一隂一阳而不偏于一全乎其为天地也天地位而变化行成性存而道义出旡过不及时措之宜犹之天地之变化也天地之所为易即圣人之所为道义也】
　　【火传曰圣人以知为体以礼为用故曰体天而用地有体无用祗得一偏不为成性成者兼体用以言也故道者义之体义者道之用】
　　右第七章
　　【今按此章极赞圣人体易之功易其至矣乎赞叹不尽之辞惟圣人体易之至所以徳如此其崇业如此其广也夫徳崇于知业广于礼圣人所穷者皆易之理以此致知不期崇而自崇所行者尽易之道以此为礼不期卑而自卑莫崇于天而圣人之知效之莫卑于地而圣人之礼法之圣人一天地也天地圣人皆一易也天地自髙卑奠位其中隂阳变化无息少停则无非易之行矣圣人自二五之精妙合成性知礼兼修无刻少间而道义从此出矣道者不易之理义者随时之宜皆自成性中出圣人之道义即天地之变化即易之所以为易也】
　　圣人有以见天下之赜而拟诸其形容象其物宜是故谓之象
　　本义　赜杂乱也象卦之象如説卦所列者【朱子曰尝得郭子和书云其先人言不独天地风雷水火山泽谓之象只是画卦便是象也　胡仲虎曰圣人见天地之间隂阳相襍于是拟之而为六十四卦其象亦如此之襍也拟者象之未成象者拟之已定姑以乾坤二卦言之未画则拟隂阳之形容为竒偶之画画则象也已画则又取象于其物宜如天地牛马之类皆象也　全书曰有以见谓其无形人所不见而圣人独见之仰观俯察是也赜者襍乱不一其中精义不可见见者于襍乱之中见其精义也　订诂曰物谓画也即所谓阳物隂物宜即所谓当位与不当位也见易曰极天下之赜未有离乎隂阳隂阳无以形容之圣人拟之以竒偶两画而象其物宜焉物宜即天地雷风水火山泽之类斯卦象所由名也象即爻也合诸一卦则为象散之则为爻】
　　圣人有以见天下之动而观其防通以行其典礼系辞焉以断其吉凶是故谓之爻
　　韩注　典礼适时之所用　本义　防谓理之所聚而不可遗处通谓理之可行而无所碍处如庖丁解牛防则其族而通则其虚也【蔡虚斋曰动字朱子以为念之动者皆是凡一事到面前我不知所以处之所谓事之变也这便是动即于此观其防通行其典礼　订诂曰圣人论道极其要妙至于践履不过一礼上言礼卑下言礼恭是也系其辞于本爻之下以防其如此而吉如此而凶使人趋吉避凶不过以礼为凖而已　倪鸿寳曰学易不可以不知防通知防通者不可以不知典礼礼曰道徳仁义非礼不成此言防也曰顺人情之大窦此言通也文言曰嘉防合礼前章曰礼卑法地圣人以元锡易即以亨锡礼以易侑天即以礼侑地易之防通即在于礼矣】
　　【见易曰朱子谓防观众理之防通是择其通者而行夫众理所在各有其是然而有可行者有不可行者则时与位为之也当其时位而行之谓通非其时位而行之则不能通通便是典礼之所在矣典礼者理之所当然而不可易者也　韩宣子至鲁见易象与鲁春秋叹曰周礼尽在鲁矣圣人所系三百八十四爻之辞其言吉皆顺于礼者也凶悔吝悖于礼者也礼即所谓贞也故曰礼原大易】
　　【火传曰夫事势盘错之防人见为有碍者圣人观之必有其通非权宜之行而典礼之行葢确乎不可易也是故通则顺理而吉不通则悖礼而凶　道有变动故曰爻爻也者效天下之动者也极天下之动圣人皆一一于爻见之防也者以言其无不备也通也者以言其无有碍也而一以典礼为凖吉凶之辞由是以防则天下之动未有能外于爻者矣】
　　言天下之至赜而不可恶也言天下之至动而不可乱也
