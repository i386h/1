<!-- { "loadSidebar": true } -->
　　九四匪其彭无咎　象曰匪其彭无咎明辨晳也程传　彭盛多之貌诗云行人彭彭又云驷騵彭彭皆言其盛多也　本义　六五柔中之君九四以刚近之有逼之嫌然以其处柔也故有不极其盛之象而得无咎【象正曰禹之昌言曰洪水淊天予乘四载予决九川暨益暨稷懋迁有无化居烝民万邦作乂夫以作乂之功葢于益稷一则曰予再则曰予其咸于自举也舜乃称之曰成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功夫帝舜则可为明晳者矣不然则是以禹为迫已也订诂曰其者四自谓也近君者势不挟而震用事者权不招而集权势所归祸败所随六五柔中而四以刚逼之必也引嫌多惧观诸阳之盛皆五之有已不敢有其彭而后可以无咎】
　　【见易曰四与初爻辞皆云匪匪者不然之辞也二爻居二卦之下于大有之时多所忧畏初见众正弹冠而忧之忧荣之必有辱也故共咎其无交而初不以为然四见丰亨豫大而畏之畏满之必有倾也故共矜其彭而四不以为然】
　　六五厥孚交如威如吉　象曰厥孚交如信以发志也威如之吉易而无备也
　　王注　居尊以柔处大以中无私于物上下应之信以发志故其孚交如也夫不私于物物亦公焉不疑于物物亦诚焉既公且信何难何备不言而教行何为而不威如为大有之主而不以此道吉可得乎本义　大有之世柔顺而中以处尊位虚已以应九二之贤而上下归之是其孚信之交也然君道贵刚太柔则废当以威济之则吉【蔡虚斋曰厥孚交如谓上孚于下下孚于上两相交也传曰信以志也葢据见在则上下两相孚推本原则由上其孚　苏子瞻曰处羣阳之间而独用柔无备之甚者也以其无备而物信之故归之者交如也柔而能威者何也以其无备知其有余也备生于不足不足之形见于外则威削】
　　【见易曰五以柔主信任臣下分则君臣谊同朋友故曰交如世主之好自尊大恶其不威也开心见诚之主其体愈降其望愈崇故曰威如马援遨游二帝间见子阳饬边幅嗤为土偶一觊世祖袒帻坐迎服其豁达始信帝王自有真也非易而无备之一征哉】
　　上九自天祐之吉无不利　象曰大有上吉自天祐也本义　大有之世以刚居上而能下从六五是能履信思顺而尚贤也【项平庵曰六五在本爻但见其履信思顺而已至上九而后见其尚贤故孔子曰又以尚贤也皆为六五而言葢大有之时羣心皆应未足为大又能尊贤乃为大也育羣才易有大贤难武王必得箕子而后为大有传曰大有上九明事闗全卦非止上九】
　　【见易曰上九以刚居上葢与五同时南面称孤者也识五为真主天命有归乃悉其所有纳土归命如汉之窦融宋之吴越所以全其有者大矣故曰履信思顺又以尚贤也此亦应天而时行者天祐之吉指上九也】
　　【艮下坤上】
　　谦亨君子有终
　　本义　谦者有而不居之义止乎内而顺乎外谦之意也山至高而地至卑乃屈而止于其下谦之象也有终谓先屈而后伸也【冯厚斋云凡一阳五隂之卦其一阳在上下者为剥复象隂阳之消长也在中者为师比象众之所归也至于三四在二体之际当六画之中故以其自上而退处于下者为谦自下而奋出乎上者为豫此观画立象之本防也　焦弱侯云凡一阳统五隂之卦彖传皆指出一刚字复曰刚反师曰刚中而应豫曰刚应比曰刚中剥曰柔变刚惟谦不然谦不贵刚也见易曰君子之学以谦终其身者也卫武公年九十矣抑之诗曰匪面命之言提其耳正考父之鼎铭曰一命而偻二命而伛三命而俯循墙而走可谓谦亨有终者矣】
　　彖曰谦亨天道下济而光明地道卑而上行　天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　【蔡伯静曰下济而光明艮也艮之彖传曰其道光明是也卑而上行坤也　欧阳永叔曰此圣人极论天人之际也春秋虽书日食星变孔子未尝道其所以然曰天地鬼神不可知为其可知者人而已日中必昃盛衰必复天吾不知吾见其亏盈于物者矣草木之盛者变而衰落之物之下者进而流行之地吾不知吾见其变流于物者也人之贪满者多祸守约者多福鬼神吾不知吾见其人之祸福者矣天地鬼神不可知其心则因其着于物者以测之但据其迹之可见者云尔若人则可知者故直言其情曰好恶其知与不知异辞也参而防之与人无以异也　蔡虚斋曰通六爻皆言人道好谦干上九过高志满则贤人不辅恶盈也屯初九以贵下贱大得乎民好谦也象正曰野井之唁齐侯致服器焉三致而三辞齐侯强之昭公嗷然而哭诸大夫皆哭以人为菑以襞为席以案为几以遇礼相见是则不可为谦也谦之为道见盈而思亏见福而思害也仲虺之诰曰慎厥终惟其始谦之谓欤】
　　象曰地中有山谦君子以裒多益寡称物平施
　　本义　以卑蕴高谦之象也裒多益寡所以称物之宜而平其施损高増卑以趋于平亦谦之意也【苏紫溪曰裒多益寡是就心上剂量人心知人与己同则谦但知有己则盈凡下人之心寡上人之心多正为己心重耳称犹权之称物称有低昻无低昻心有轻重无轻重心归于平焉耳】
　　【见易曰谦之为道非有过恭已甚之行适得其平而已夫上下之交各有则焉而人上交则謟下交则渎渎非谦也謟亦非谦皆违其则者也裒之益之称物之宜以平其施而谦道光矣汲黯见大将军而揖张廷尉为王生结袜皆不违则之谦也豫与谦反对豫二曰君子上交不謟下交不渎其深于谦者乎火传曰心有多无寡寡岂能益多日裒斯日见其寡耳极其裒益只得心平心平而后能称物称物而后施诸物者始各得其平谦之为物平施而已非有过卑之行也兄湘之曰地中有山非地上山也所谓深谷为陵葢地道变盈流谦之所为也裒多益寡正地中有山之象】
　　初六谦谦君子用渉大川吉　象曰谦谦君子卑以自牧也
　　王注　处谦之下谦之谦者也【焦弱侯曰卦以谦名又居最下曰谦谦易言干干夬夬重刚也坎坎重险也蹇蹇互见重坎也订诂曰用涉与利涉不同利涉者其才其时利于涉耳用涉者用此道以涉然后吉也借涉川以明履危处难之意】
　　【见易曰初处最下与劳谦之三同为君子则知君子者谦德之称不以上下殊也　卑以自牧言谦德难驯宁过卑以调伏之于其初也】
　　【火传曰用者用此爻之义以涉大川也涉川者不可争先用兵者不可恃胜惟谦道得之】
　　六二鸣谦贞吉　象曰鸣谦贞吉中心得也
　　王注　鸣者声名闻之谓也　本义　柔顺中正以谦有闻正而且吉者也【朱子云鸣谦在六二又言贞者言谦而有闻须得其正则吉不贞则近于邪佞六二以隂处隂故戒之上六之鸣却不同处谦之极而有闻则失谦本意谦本不要人知况在人之上而有闻乎此所以志未得也】
　　【见易曰武侯发教府属令勤攻吾过不难违覆此皆出自中心之诚然也岂伪谦乎禹拜臯陶之谟曰师汝昌言卫武公抑之篇自称小子皆鸣谦也故鸣者心之声也】
　　九三劳谦君子有终吉　象曰劳谦君子万民服也本义　卦惟一阳居下之上刚而得正上下所归有功劳而能谦尤人所难故有终而吉【胡庭芳曰谦以九三一爻为成卦之主文王象辞惟主九三一爻而言不及其他周公爻辞不易但推其劳而要其吉耳　王景孟曰舜之贤禹也而曰洚水警予成允成功惟汝贤此服其劳也又曰汝惟不矜天下莫与汝争能汝惟不伐天下莫与汝争功此服其劳而能谦也夫功吾功能吾能也天下何与焉矜伐之心不去则天下羣起与之争矣何以致万民之服哉　象正曰仲尼观于五德曰吾其为土乎土四德之所出入也亭毒万物而不为功君子夏行就阳冬行就隂急病而让夷食蔬而任劬若是而犹恐婴于祸患　郑伯如晋公孙段甚敬而卑礼无违晋侯嘉焉赐以州田季孙宿之拜莒田晋侯享之加笾武子辞请撒加而后拜晋人以为知礼重其好货以伯石之汰也劳谦而得州田以武子之专也劳谦而得好贶故致谦存位非德之至而君子取焉若管子平戎于王室卒受下卿之礼而还郑伯赏入陈之功赐子产八邑辞固予之乃受六邑可谓劳谦君子矣】
　　【见易曰以禹之八年于外挂而不顾簪堕而不掇而谟止载其不自满假而已是故真劳者未有不谦者也】
　　六四无不利防谦　象曰无不利防谦不违则也本义　柔而得正上而能下无不利矣然居九三之上更当发防其谦以示不敢自安之意也【赵汴水曰下三爻谦善其身皆言吉上三爻谦善天下皆言利】
　　【见易曰四本谦顺之德而居劳谦之上鸣者宣之于口防则见之于躬所谓动容周旋者是也防谦者抑抑之威仪也虽位尊于三而折节下之以示不安其上之意人疑其恭也故圣人以不违则表之则即称物之宜也】
　　【火传曰下三爻以能下为谦上三爻以坤顺为谦顺以为谦者不但收敛是谦发皇亦是谦故四曰防谦虽制礼作乐皆有一定不敢违之则所谓称物平施者是也】
　　六五不富以其邻利用侵伐无不利　象曰利用侵伐征不服也
　　本义　六五以柔居尊在上而能谦者也【杨诚斋曰不富心之虚也虚心以纳天下天下之善归之汉高自以不如三杰故能有三杰也　象正曰谦者师之利也不欲多胜人而后众莫之胜】
　　【见易曰征不服者要其服也如大禹之舞干而苖格文王之因垒而崇降因其不服益退而脩德而后得志以谦道得之也　又曰侵伐以谦而得利者不独禹文王也晋文公退三舍以避子玉孙叔敖南辕反斾以避晋师而卒皆得志老子云抗兵相加哀者胜矣则用谦之道也谦字自禹征有苗伯益发之火传曰六五为坤之主坤众皆其隣也而曰不富者不恃其众也夫不恃其众乃可以用众故利用侵伐焉传曰征不服也言必有不服者斯征之非贪功而喜事也　问易曰六爻惟五不言谦而曰不富人主之谦不在卑躬折节惟在以虚受人不富象其虚也以其隣谓左右习上之德而皆相尚以谦也书曰臣哉邻哉是则称为隣者亦谦辞也上下一谦以征不服其谁御之】
　　上六鸣谦利用行师征邑国　象曰鸣谦志未得也可用行师征邑国也
　　本义　谦极有闻人之所与故可用行师然以其质柔而无位故可以征己之邑国而已
　　【见易曰上六居坤之上处顺之极葢以高位而得众者而以谦鸣焉据上之时位顺众行师可以无往不利而惟用征邑国自治其私斯即其谦矣传曰鸣谦志未得也言其志在处卑而居卦之上位与志违也曰可用者葢托言于才力不足仅可行师以征邑国而已】
　　【坤下震上】
　　豫利建侯行师
　　本义　豫和乐也人心和乐以应其上也九四一阳上下应之其志得行又以坤遇震为顺以动故其卦为豫【朱子曰建侯行师顺动之大者　丘行可曰屯有震无坤则言建侯而不言行师谦有坤无震则言行师而不言建侯卦合震坤二体故并言之九家易曰震为建侯坤为行师故卦具二义国语谓之居乐出威注云居乐坤在内也出威震在外也】
　　彖曰豫刚应而志行顺以动豫　豫顺以动故天地如之而况建侯行师乎　天地以顺动故日月不过而四时不忒圣人以顺动则刑罚清而民服豫之时义大矣哉
