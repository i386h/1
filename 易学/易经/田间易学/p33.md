<!-- { "loadSidebar": true } -->
　　本义　三近系四而失于初其象与六二正相反四阳当任而已随之有求必得然非正应故有不正而为邪媚之嫌故又戒以居贞也【胡仲虎曰易之例不论隂阳小子皆指初而言随初九阳称小子渐初六隂亦称小子　蔡虚斋曰居贞谓自处以正不可以求有得之故而苟于求也】
　　【见易曰三无正应初四皆阳有求则得之矣然而从四正也四近而在上从上则顺与近则固故系丈夫而利居贞】
　　【火传曰随三隂皆系而以为随者随无故也谓当随之时无有成迹可践也二系小子三系丈夫皆时为之不得不系随之义也　六三之系正如淮隂谢项羽之便而称汉王相遇之隆公瑾因蒋干之来而述仲谋知己之谊皆以随有求得而系也然则求得不妨必居贞而得乃谓得之有道耳】
　　九四随有获贞凶有孚在道以明何咎　象曰随有获其义凶也有孚在道明功也
　　程传　九四以阳刚之才处臣位之极为臣之道当使恩威一出于上众心皆随于君若人心从已危道也居此地者惟诚积于中动合于道以明哲处之则又何咎【丘行可曰豫随九四皆大臣也豫之有得犹随之有获也特豫柔主在上四之志可以行故其戒在君而五贞疾随刚主在上非四之所可犯故其戒在臣而四贞凶也○蔡虚斋曰汉萧何韩信皆受君之重任者也何听鲍生召平之计得免于祸信恃其功既求封齐复求王楚高祖惟所欲则与之可谓随有获也而高祖疑信之心已始于此矣自人君言之有功必赏固其正也于人臣之义挟功求赏能无凶乎　象正曰与人同功则必与人同过与人分福则必与人分祸晋文公反国先诸皲瘃而后好惠者及河子犯反璧请从此亡叔向举似范文子文子愍其未仁夫子犯之明岂不及防头须寺人勃鞮乎夫各有其道也夫人随人而不免于患者多矣惠公之入里丕之党有存者乎】
　　【见易曰霍光秉政岂其孚诚犹有不足乎而骖乘于帝如芒刺在背此其不能在道也史称其不学无术惟不学故不明也○有获之心私也苟不明道而以无所获自恃其无私亦凶也】
　　九五孚于嘉吉　象曰孚于嘉吉位正中也
　　本义　阳刚中正下应中正是信于善也【王伯厚云信君子则治之本随九五曰孚于嘉吉信小人则乱之机兑之九五曰孚于剥有厉】
　　【见易曰嘉谓二也二既系初而为五所孚何也李勣初事李宻宻既降唐谕勣来归勣悉其所有纳诸宻使自上于帝可谓系于宻者矣唐祖以是重勣宠遇曰隆是孚于嘉也】
　　【火传曰嘉兼二与四言五之乐善信贤不惟不嫌二之系并不疑四之逼四曰有孚五曰孚嘉四五皆阳同德相孚也】
　　上六拘系之乃从维之王用亨于西山　象曰拘系之上穷也
　　程传　太王去豳迁岐邠人从之者如归市葢其人心之随固结如此故周之王业以兴西山岐山也用亨王业成也
　　【火传曰此三分有二时也既拘系之又从而维之言文王聮络六州之人心固结之以服事殷也虽天命在周而臣节益坚惟祭其封内西山而已　传曰上穷也言人心已去虽拘系之而周有不得不王者其势穷于上也】
　　【巽下艮上】
　　蛊元亨利涉大川先甲三日后甲三日
　　程传　甲数之首事之始也治蛊之道当思虑其先后为救弊可久之道先甲谓先于此究其所以然也后甲谓后于此虑其将然也一日二日至于三日言虑之深推之远也究其所以然则知救之之道虑其将然则知备之之方善救则前弊可革善备则后利可久后之治蛊者不明先甲后甲之诫虑浅而事近故劳于救世而乱不革功未及成而弊已生矣　本义　甲日之始事之端也先甲三日辛也后甲三日丁也前事过中而将坏则可自新以为后事之端而不使至于大坏后事方始而尚新然更当致其丁宁之意以监其前事之失而不使至于速坏圣人之戒深也【蔡虚斋曰先甲三日是蛊之将然也而预治之后甲三日是蛊之既治也而维持之圣人治蛊不于方蛊之时而必于将蛊之先与既治之后异乎世之随时补塞而偷安目前者之所为也　见易火传説具载图象卷甲庚论中】
　　【今按孔疏云辅嗣谓甲者剙制之令为在后诸令之首故谓之甲汉时令之重者谓之甲令凡宣令前三日殷勤而语之后三日丁宁而语之使晓知新令而后乃专诛也郑康成以甲为日不为令云先三日辛也后三日丁也诸儒并依此説今观程传谓甲者事之始似从王注本义辛丁之説则又主郑义也】
　　彖曰蛊刚上而柔下巽而止蛊　蛊元亨而天下治也利涉大川往有事也先甲三日后甲三日终则有始天行也
　　本义　治蛊至于元亨则乱而复治之象也乱之终治之始天运然也【苏子瞻曰器欲常用体欲常劳天下欲常事事故曰巽而止蛊夫下巽则莫逆上止则无为衰乱之萌起矣　以天　无事而不事事则后将不胜其事矣此蛊所以有事也昧者乃以事为蛊失之矣　订诂曰刚上者艮之上九也柔下者巽之初六也惟柔在下者既巽而不能为刚在上者又止而不肯为所以成蛊　蔡汝柟曰君子虑丰之盈不虑蛊之坏天道人心向于有事可以虑始矣】
　　【见易曰本义谓蛊坏极而有事也蛊之患其内已坏而外不知于此时而欲有事未有不斥为多事者迨因循日乆蛊象已见天下共知其坏而后事始可为彖曰元亨幸天下之共见其蛊而治可期也　传曰天行者三剥复为消息盈虚此为消息中变所贵尽人事以应天行岂委之循环之运乎贾谊曰□火薪上而谓之安此先甲之忧也杜预云平吴后当劳圣虑此后甲之虞也】
　　象曰山下有风蛊君子以振民育德
　　本义　山下有风物坏而有事矣而事莫大于二者乃治已治人之道也
　　【火传曰风者所以舒万物而在山下则郁屈而不能舒凡物风不散则虫生故有蛊象而君子象风以振民振者所以舒之也象山下以育德育者所以涵蓄之也】
　　初六干父之蛊有子考无咎厉终吉　象曰干父之蛊意承考也
　　本义　干如木之干枝叶之所附而立者也蛊者前人已坏之绪故诸爻皆有父母之象初六蛊未深而事易济故为有子则能治蛊而考得无咎【苏子瞻曰蛊非一日之故也必世而后见以父子言之则父养其疾至子而后也　蔡虚斋曰初六是子考之无咎子之吉也六爻皆人子考指父父在亦得称考若康诰云大伤厥考心可见　吴客卿曰三年无改于父之道非无改其蛊事也故曰意承】
　　【见易曰初为巽主上为艮主初干之最早是于父在之时而以干蛊为志者也有子考无咎自见者谓之葢有潜移黙感之妙故曰意承考也葢不以事干而以意干也若上九在蛊运既终之后而以不干干之所以风励人心为干蛊之本也故传曰志可则也葢不以事干而以志干也】
　　九二干母之蛊不可贞　象曰干母之蛊得中道也程传　九二阳刚为六五所应是以刚阳之臣辅柔弱之主有子干母蛊之义不可贞谓不可尽其刚直之道也【杨山曰母者隂而尊之称如晋六二之称王母小过六二之称遇其妣皆谓六五也倪鸿寳曰三王以前父无定子得其道则子之女娲以后母无定女正其德则女之尧不子丹朱而舜为之子舜不子商均而禹为之子吕雉不可以母汉而陈平为之女武曌不可以母唐而狄公为之女舜禹之诛殛随刋男子之才陈狄之委蛇郤曲女子之容也故无子虽尧舜不勉咎有女虽雉曌不终蛊天下治道尚阳则贵子克家尚隂则贵女干蛊　订诂曰贞者事之干如何可废但时有不可贞则以不可贞为中故曰巽以行权】
　　【见易曰臣之于君犹子之于父也于二独言母则母有时而当父之任矣后世垂听政之事易固已先兆其端而所以立身母后之朝其道固已言之早矣】
　　九三干父之蛊小有悔无大咎　象曰干父之蛊终无咎也
　　本义　过刚不中故小有悔巽体得正故无大咎【胡仲虎曰干蛊之道以刚柔相济为尚然与其为六四过于柔而吝不若九三过于刚而悔始曰小有悔继之曰无大咎犹幸其能刚也幸其能体巽之权而不失其正也　易宜曰蛊干而亲之失彰故悔子之道尽故无咎爻曲体孝子之心传直揭干之之道　悔以心言咎以理言】
　　六四裕父之蛊往见吝　象曰裕父之蛊往未得也本义　以隂居隂不能有为寛裕以治蛊之象如是则蛊将日深故往则见吝
　　【见易曰裕者以为不必有为守成而已如是则父蛊日深不可为矣此宋人绍述之害也汉成之于元帝亦裕也】
　　【火传曰诸爻所干之蛊皆五之蛊也而于二称母于三四称父何也二以刚中之德上应柔中之主惟二是从二复以不可贞承之故曰母母之者亲之至也三过乎刚恐有弱其主之嫌故父之父之者尊之也四过乎柔自安于不及其君之分亦父之父之者顺之也尊父则不欲贻父以过故曰干蛊顺父则不敢争父之失故曰裕蛊】
　　六五干父之蛊用誉　象曰干父用誉承以德也【张横渠曰虽天子必有继也故亦云干父之蛊　胡庭芳曰在六二以五为母在六五又自取子道以继世之君言也象何常之有　订诂曰干父用誉葢不承以才而承以德子为孝子父为慈父有干功无干名　时论曰仲虺之诰吉甫之诵用誉也德宗不用卢杞李泌曰尧舜不逮矣此誉干也　母不可贞父而用誉诗云母氏圣善我无令人二之事也我心写兮是以有誉处兮五之事也】
　　上九不事王侯高尚其事　象曰不事王侯志可则也本义　刚阳居上在事之外故为此象【蔡虚斋曰下五爻皆有蛊者惟上九是不与天下之蛊者故程传云如伊尹太公之流防子子思之徒也】
　　【见易曰世运之蛊皆由士大夫溺志于富贵以致之也上九之高尚固治蛊之一道也蛊为食志之防诸爻所治者国事之蛊上所治者士大夫心志之蛊也闻伯夷之风者顽夫廉懦夫有立志谁谓高尚不足以治志乎】
　　【兑下坤上】
　　临元亨利贞至于八月有凶
