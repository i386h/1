<!-- { "loadSidebar": true } -->
　　【时论曰洛书五为中极以所列者综而柝之是二其五也以所对者合而分之是两其五也以所连者减而配之又适均五也如二四为六中有九焉二六为八而中有七四八为十二而中有三六八为十四而中有一俱三析之谁非五乎五居中而九与一对八与二对七与三对六与四对各以其对者合而分之又皆五矣六连一而减其一七连二而减二八连三而减三九连四而减四各以三连者减而配之又无不五矣○九者数之究也五者九之中也以五乗九得四十五洛书之全数也灵枢曰六合之内不离于五人亦应之故有太阳太隂少阳少隂之人有隂阳和平之人于隂阳老少之中而有五故知五为中数也然而中无正位凡四象之当其位者即中所在也】
　　【见易曰洛书一加五而成六去五则六余一一与一为二二加五而成七去五则七余二二与二为四三加五而成八去五则八余三三与三为六四加五而成九去五则九余四四与四为八五加五而成十去五则十余五五与五为十洛书不用十故去十而存五○一三五皆数之中也五者九之中三者五之中一者二之中也一既生二而即居二中今观果核皆两瓣而虚其中其中即一也一在二中不可见而所以生生者皆一也一附二以生而弃二不用二为一役耳即此见一者二之中也居中者不可易故洛书一三五皆仍河图之旧○洛书以九为本数虽纵横相对皆成十而以竒偶合之皆为九东北之八合北一而成九西南之二合西七而成九西北之六合东三而成九东南之四合中五而成九九其本数也故以居南为正位也】
　　【火传曰洛书之用九也用九而五为中矣以九之数横列之其前为一二三四其后为六七八九五适居中中故不用也是故竒门仿洛书而排九宫五为中宫八卦所不直八使所不敢临而寄于四隅春寄八宫夏寄四宫秋寄二宫冬寄六宫随时推迁所以为中术士家游三避五以示不敢用中耳】
　　图书合论
　　啓蒙曰图中虚五与十所为太极也书而虚其中五则亦太极也其竒偶各居二十则亦两仪也图以一二三四合为七八九六书以一二三四而含七八九六者则亦四象也○又曰河图以五生数统五成数而同处其方数之体也洛书以五竒数统四偶数而各居其所数之用也○又曰河图生数在内成数在外洛书竒居四正偶居四隅盖中者为主而外者为客正者为君而侧者为臣亦各有条而不紊也
　　【董叔重曰河图之数不过一竒一偶相错而已故太阳之位即太隂之数太隂之位即太阳之数少隂之位即少阳之数少阳之位即少隂之数迭隂迭阳隂阳相错所以为生成也其一二三四已含六七八九皆以五乘之数不过五也洛书之数因一二三四以对九八七六其数亦不过十太阳位一而含太阳之数九少隂位二而含少隂之数八少阳位三而含少阳之数七太隂位四而含太隂之数六虽其隂阳各自为类然五数居中太阳之一得五而成太隂之六少隂之二得五而成少阳之七少阳之三得五而成少隂之八太隂之四得五而成太阳之九则与河图一隂一阳相错而为生成之数者亦无以异也】
　　【王虚舟曰有絶则生隂阳之逓为乗除也然待絶而生则生者将有不复生而化机穷余观阳生子隂生午俱在隂阳极盛时书之南二变九北之一不变此知一者天之复人之夜气而易所由生生者也故于图之一见天心于书之一见地心是谓复其见天地之心】
　　【见易曰天地之数主于五统于十五必得十以成十必因五以生合之为十五焉图与书纵横配合无不成十五者图之二太相连于西北合六九为十五而书之六八抱一而沈于北二六怀七而立于西非十五乎图之二少相连于东南合七八为十五而书之二四翼九而飞于南四八挟三而峙于东非十五乎】
　　河图变洛书説
　　啓蒙曰河图洛书其数与位皆三同而二异盖阳不可易而隂可易也
　　【胡庭芳曰三同二异者居中者不可易矣独西南二方之数相易而东北二方不易也愚谓只易西南二方者所以成其相克之义也自二方既易书皆右转相克北方一六水克西方二七火西方二七火克南方四九金南方四九金克东方三八木东方三八木克中央五土中五土复克北方水若使东北二方之数亦易非但无相克之义且于右转之序紊其位次矣】
　　【见易曰易数竒生而偶成为静偶生而竒成为动故偶迁而竒不迁也河图之数一六三八竒生而偶成故水木相生二七四九偶生而竒成故火金相克相生则静而安相克则动而变安则不交变则交是以四九陟乎南二七降乎西也洛书之数于金火陟降之际安其竒而迁其偶故曰静则依生而逺成动则依成而逺生也○洛书独金火易位盖洛书以相克为义金火不易则无以相克矣或云一三五生数也七九成数也生数不移而成数移也以生数言之一三五阳也二四隂也阳不移而隂移也按五行之理莫刚于金莫猛于火金曰从革不得火不成锋鋭之器火曰炎上不得金莫施煆炼之功他行之受克也皆受克者之伤金之受克也独资克者之利火愈煆而金愈坚是故惟金喜居火乡惟火利入金地金火相恋故相易也今星家言丙火得禄于已而庚金生其时金之不畏火明矣六月盛夏火伏金生火之不害金明矣是以四时之序皆取相生独夏秋之交以金接火不以相克为嫌也】
　　【火传曰洛书所不变河图者一三五耳以竒门按之五为中不为土也惟一仍为水三仍为木此外无不变易岂独金火易位哉隂符以后天卦位排作九宫以离居九以兑居七则九属火七属金矣至于六本水也以干居之则六亦为金四本金也以巽居之则四又为木二本火也以坤居之则二且为土八本木也以艮居之则八复为土自一水坎三木震外余行皆失其本位矣所可解者坤在未申间仍藏有火艮在丑寅间仍藏有木巽居辰巳间仍藏有金干居戌亥间仍藏有水虽变犹有不尽变者也若九之变火七之变金乃真变也大抵遁甲之术以木为主以水为命故皆不变而最忌者金最喜者火故使金居火地火入金乡二者相得而不相害皆所以为木地也】
　　总论
　　【归震川曰世儒谓河以通干出天苞洛以流坤出地符朱子谓揭中五之要明主客君臣之位顺五行生克之序辨体用常变之殊纵横曲直可谓精矣吾谓事有出于圣人而在学人有不必精求者河图洛书是也圣人聪明睿知徳通乎天符瑞之生出于剏见竒偶法象之妙足以为作易之本理亦有宜然者然曰河出图洛出书此大传之所有也通干流坤天苞地符之文五行生成戴九履一之数非大传之所有也以彼之名合此之迹以此之迹符彼之名不与大易同行不藏于博士学宫千载之下忽出于山人野客私相付授固为学者之所疑矣虽其説自以为无所不通然有图而后有易有易则无图书可也是故图书不可以不精精于易者精于图书者也不知其不可精而欲精之测度摹拟无所不至故有九宫之法有八分井文之画有坎离交流之卦以至汉宋以来诸儒之论或九或十或合或分纷纷不定何足辨也】
　　【今按大传曰河出图洛出书圣人则之本继天生神物而言是知图书者圣人则以生蓍非则以画卦也故前篇详载河图之数以为大衍之数所自始若洛书又河图之证佐耳易自易蓍自蓍圣人画卦之时只据所见隂阳竒偶之理为两仪为四象为八卦以至重为六十四卦皆自然而成不假安排原非有见于图书仿而为之也而图书所列隂阳竒偶之数亦自然有两仪自然有四象与圣心所见者适合虽不列八卦而八卦与六十四卦之理固已具足于四象之中以蓍演之遂有四千九十六卦之变非蓍则卦不能变也其曰易有四象指圣人作易之有四象而图书与之符也图书为生蓍而出葢造化所以通卦画之变而尽圣人之神耳图书之数尽于四象而必牵合八卦者迂也朱子于河图既柝四方之合以为乾坤坎离补四隅之空以为兑震巽艮于洛书则以四方之正为乾坤坎离而以四隅之偏为兑震巽艮以位数分配亦如后世纳卦之説以文王八卦纳入洛书硬与差排殊无义理葢误认易所有之四象皆本于图书不知易有易之四象图书有图书之四象图书之四象七八九六之数是也圣人作易秪是一竒一偶于一竒上再加一竒一偶于一偶上亦加一竒一偶如是而成四象何尝用七八九六之数哉以七八九六为四象者揲蓍所用也卦爻之称九六者后圣人因蓍之数老变而少不变故以九六为三百八十四爻之通称取其爻爻皆可变耳是则图书为蓍而出九六因蓍而称也】
　　附五行论
　　【刘云庄曰水隂也生于天一火阳也生于地二是其方生之始隂阳互根故其运行水居子位极隂之方而阳已生于子火居午位极阳之方而隂已生于午盖水火未离乎气隂阳交合之初其气自有互根之妙若木则阳之畅达金则隂之收敛有定质矣故木属阳其行于春亦阳金属隂行于秋者亦隂与水火有不同也沈全昌曰金生水木生火相接而生无待于土至于水生木火生金皆有土在中水之精气行乎土而生木火之精气行乎土而生金此所谓气化者也木之生火金之生水无待于土者所谓形化者也○人知流行之相生以土而济不知对待之相克亦以土而不害也如水克火中有五则顾火而克水水不害火土亦不害水金克木中有五则顾木而制金金不害木木亦不害土火克金木克土亦复如是】
　　【见易曰人知图顺行以次相生不知书亦顺行相生逆行乃相克耳顺生至南离则火克金不能生矣故位坤土于火金之间顾母以生其子使火不克金而转生金是裁造化之太过也逆行相克至东震则木受水生无以克也故位艮土于木水之间奉君以制其臣使木得克土而转克水是补造化之不及也○土寄旺于四季非丑未辰戌之説也其在丑与寅未与申之交乎一年交际之间在季夏孟秋两年交际之间在季冬孟春邵子所谓交际之防也而皆有土土者所以为交际者也万物之出机于季夏孟秋之间而止万物之入机于季冬孟春之间而止而皆有土土者所以成出入之机者也是以后天卦位皆本诸洛书之位数也○水火一日不交则天地之生机息矣然非土与和合则不交今星家既曰丙戌生在寅又曰水土长生在申观后天卦位坤居申方离火正炽而申宫之土与水并生是故火不至于太燥则土以水气暗与火交而火不知也艮居寅方坎水犹旺而寅宫之火与土并生是故水不至太寒则土以火气暗与水交而水不知也水不寒而物生火不燥而物成皆土之为也】
　　象数解
　　【王巽卿曰天地之数止有五其六七八九十皆因五而得数以配上五者而已曰五曰十则数也五为阳十为隂隂阳气也五为竒十为偶竒偶象也○数无偶象无竒如二四六八十偶也而二之前有一则已成三矣自二而十数之皆然故曰数无偶非竒不行天地间事事物物有对有待然后成象有隂斯有阳之象有阳始有隂之象独则不成象矣故曰象无竒非偶不立○易之蓍七七四十九竒也竒则数也数非竒不行故易言蓍曰大衍之数曰参天两地而倚数卦八八六十四偶也偶则象也象非偶不立故易言卦曰设卦以观象曰八卦以象告】
　　【今按象者圣人所画之竒偶是也数者图中所具之一二三四五六七八九十也象列而数存数着而象寓二者适相因也圣人揲蓍用数以定象故曰极其数遂定天下之象葢象惟竒偶重之尽于六十四卦数有九六其变至于四千九十六卦也】









