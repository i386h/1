<!-- { "loadSidebar": true } -->
　　【见易曰易不外乎辞占象变神亦不出乎至精至变之中至精至变至神指易言非天下之至精至变至神者指用易者言能与于斯者葢全体夫易而尽易之用者也其极深研几之圣人乎】
　　夫易圣人之所以极深而研几也
　　韩注　极未形之理则曰深适动微之防则曰几本义　研犹审也几微也所以极深者至精也所以研几者至变也【苏子瞻曰深者其理几者其用也至精至变以数用之也极深研几以道用之也止于精与变也则数有时而差止于几与深也则道有时而变使数不差道不变者其惟神乎见易曰到此另提夫易二字见得与于斯者惟圣人也极深者探诸未有研几者窥诸未形未有者众有之始揆其始故天下之志以通未形者众形之先辟诸先故天下之务以成研极之至一切见觧尽亡与无思无为何异不疾而速谓不烦拟议之久不行而至谓不见有为之迹与寂然不动感而遂通者何异此谓能与于斯者也】
　　惟深也故能通天下之志惟几也故能成天下之务惟神也故不疾而速不行而至
　　本义　所以通志而成务者神之所为也
　　【火传曰惟其深则凡理之所难知者无不阐之使明心之所难言者无不暴之使显故能通天下之志惟其几则知将亡在未亡之先即可保亡为存知将治在方乱之时即可拨乱反治故能成天下之务不疾而速不行而至言其自然而觉随机而应其于通志成务未尝有意推测用力安排耳此所以为神也神不在深与几之外然非以圣人而极深研几则不能至于神也】
　　子曰易有圣人之道四焉者此之谓也
　　【蔡虚斋曰谓其一出于圣人之所以极深研几也】
　　【见易曰易所有者辞占象变而已而谓有圣人之道非徒尚辞尚变尚象尚占之为道也惟极深研几如圣人全体是易而后辞占象变自圣人用之皆为圣人之道故曰易有圣人之道四焉者此之谓也谓极深研几而后有也】
　　右第十章
　　本义　此章承上章之意言易之用有此四者【今按此章非指用易之事言圣人作易有辞占象变四者皆圣人之研几极深而为之也故谓之圣人之道而以至精至变至神赞之无思无为节言易之神也然非圣人极深研几以至于神而为此至精之辞占至变之象变以通志成务则易虽至神亦何由效用于天下哉是易之所以神皆圣人神之也圣人之神寓于辞占象变而易即因之以为神故曰易有圣人之道四焉此之谓也】
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以防天下之疑
　　本义　开物成务谓使人卜筮以知吉凶而成事业冒天下之道谓卦爻既设而天下之道皆在其中【朱子曰易本为卜筮而言古人淳质初无文义故画卦以开物成务又曰易本欲定天下之志防天下之疑而已不是要説道理也】
　　【见易曰本义谓此章専言卜筮言卜筮则兼蓍卦故次节蓍卦并举未有圣人之先易在天地既有圣人之后易在圣人非设卦则天地之易不能使人与知非生蓍则圣心之易不能使人利用故蓍卦所以妙寄圣人之心即所以妙寄天地之心也篇中连称是故无所承接葢夫子悟易之后深见蓍卦之不容已而累辞以尽其赞叹也　如斯而已若有不足之辞葢欣叹至极之语气也】
　　是故蓍之徳圆而神卦之徳方以知六爻之义易以贡圣人以此洗心退藏于宻吉凶与民同患神以知来知以藏往其孰能与于此哉古之聪明睿知神武而不杀者夫
　　孔疏　易道以示人吉凶凶虽人之所患吉亦民之所患也既得其吉又患其失故老子云宠辱若惊也本义　圆神谓变化无方方知谓事有定理易以
　　贡谓变易以告人圣人体具三者之徳而无一尘之累无事则其心寂然人莫能窥有事则神知之用随感而应所谓无卜筮而知吉凶也神武不杀得其理而不假其物之谓【蔡虚斋曰卦之徳言于蓍之徳之下是因蓍而得者六爻亦然　知来藏往以圣人之神知言观本义无卜筮而知吉凶一句可见神以知来即后章之占事知来知以藏往即后章之象事知噐　以其既往故谓之藏不待推者也絺疵谓知伯曰韩魏必反明日知伯以其言告二子二子出絺疵入曰主何以臣之言告二子也知伯曰子何以知之对曰臣见其视臣端而趋疾知臣得其情故也故絺疵所料皆已往之事非未来之兆也汉昭烈闻张飞营都督有表曰噫飞死矣葢飞若存不应都督上表也此亦已然之事如孙武子行军篇所载料敌之类甚多皆明白有已然之理谓之藏往谓之知噐亦庶几乎】
　　【见易曰蓍卦由圣人而生圣人即聴命于蓍卦葢以圣人之有心不如蓍之无心也中庸谓至诚之道可以前知圣人洗心藏宻尽冺其前知依然不知之百姓而已问蓍之时兾吉畏凶惟恐其不吉而或凶与民无异不惟凶在所患吉亦在所患故曰与民同患是圣人自心本神本知不用其神知而用蓍卦之神知斯之谓神武不杀也】
　　【火传曰将至而未至者曰来一定而可知者曰往藏往谓以已往之事考之其吉凶未有或爽者古今之成败得失尽存乎六十四卦三百八十四爻之内藏者谓一一具其中发之而皆见也　知庄子知泌之师在易为师之临子太叔知楚子在易为复之頥是其理皆藏于卦中也故曰知以藏往　圣人生蓍设卦用民患以定民志故吉凶不用刑教而民知趋避此为神武不杀】
　　是以明于天之道而察于民之故是兴神物以前民用圣人以此斋戒以神明其徳夫
　　本义　神物谓蓍明天道故知神物之可兴察民故故知其用之不可不有以开其先是以作为卜筮以教人而于此焉斋戒以考其占使其心神明不测如鬼神之能知来也【蔡虚斋曰时有消息之不同事有当否之或异时者天道事者民故也　朱子谓徳即圣人之徳又即卜筮以神明之圣人自有此理亦用蓍之理以神明之按书舜曰朕志先定询谋佥同鬼神其依筮协从是圣人固自能知来而亦用卜筮以神明其徳矣　订诂曰古之通志定业决疑成亹亹者必寄诸无心者而后神故蓍卦既设圣人防诸洗心民用以前圣人还以斋戒葢以无心合无心所以通神明之徳也】
　　【见易曰此节言圣人之敬蓍敬蓍而蓍益神夫明天道察民故兴神物以前民皆圣人之为也而圣人于揲蓍之时必斋必戒惟斋戒而神明生而蓍之徳益以神明易之在圣心与其在蓍者一而已火传曰吴道子画地狱变相而即畏地狱畏其所画也圣人制蓍而即敬蓍敬其所制也然后知地狱非道子所能画托其画以显耳蓍非圣人所能制因其制以成耳天地鬼神实式凭焉安得不畏安得不敬】
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　本义　阖辟动静之机也先言坤者由静而动也乾坤变通者化育之功也见象形噐者生物之序也法者圣人修道之所为而神者百姓自然之日用也【朱子曰阖辟以一嵗言之寒暑也以一日言之昼夜也以一身言之出入之息生死之变也无阖则无辟无静则无动此归藏所以首坤与　朱子发曰坤自夏至以一隂右行万物由之而入故曰阖户干自冬至以一阳左行万物从之而出故曰辟户　胡仲虎曰卜筮以乾坤言防数总出于乾坤也阖户辟户四十九防之一合一分也是谓蓍之变分合进退之中有往来不穷之妙是谓蓍之通见而为七八九六之数谓之象形而为刚柔动静之爻谓之噐此圣人制为卜筮以教人是谓揲蓍之法民一出一入咸用之以为利则为用蓍之神　苏子瞻曰同是户也开阖之乾坤出焉故变者两之通者一之苟不能一则往者穷于伸来者穷于屈矣　蔡虚斋曰天地一气也一阖一辟谓之变动静相生也往来不穷谓之通阖辟不已也见乃谓之象干知大始也形乃谓之噐坤作成物也制而用之谓之法圣人成能也利用出入民咸用之谓之神百姓与能也】
　　【见易曰阖户四句只説隂阳变通之理制用以下方説圣人生蓍以前民用见象二句犹説画卦】
　　是故易有太极是生两仪两仪生四象四象生八卦本义　一毎生二自然之理也易者隂阳之变太极者其理也两仪者始为一画以分隂阳四象者次为二画以分太少八卦者次为三画而三才之象始备此圣人作易自然之次第有不假丝毫智力而成者画卦揲蓍其序皆然【朱子曰无极而太极是周子説得有功处然太极之所以为太极却不离乎两仪四象八卦如一隂一阳之谓道指一隂一阳为道则不可然道不离乎隂阳也　自现在事物而观之则隂阳凾太极推其本则太极生隂阳　顶平庵曰凡系辞称八卦即六十四卦也八卦更相上下为六十四卦故例以八卦称之伏羲始画八卦亦即六十四卦也　蔡虚斋曰易者隂阳之变太极者隂阳之所以变也隂阳之所以变者太极有动有静也太极有动有静即是一毎生二也一生二即是太极之理自两仪以上至于六十四卦皆是此理即一神两化也盖易是影此理者也　存疑曰上言圣人制蓍此言圣人画卦卦者蓍之体也非蓍则卦不行非卦则蓍不立】
　　【见易曰易无体而曰有太极太极无所在自两仪四象八卦以至六十四卦无乎不在也是无体之体体在用中也】
　　八卦定吉凶吉凶生大业
　　本义　有吉有凶是生大业【蔡虚斋曰本义谓画卦揲蓍其序皆然上节所主画卦也八卦定吉凶谓揲蓍之序灵峰谓一揲而有两仪之象再揲而有四象之象三揲而有八卦之象　订诂曰吉凶既定则趋之避之民无所疑勇于赴功故生大业】
　　【见易曰易有太极二节又言设卦为生蓍之本使无八卦以定吉凶则蓍将以何者示人而前民用乎火传曰浪杖人毎称吉凶生大业不惟吉能生大业凶亦生大业也古来帝王圣贤不遇凶则其大业不出】
　　是故法象莫大乎天地变通莫大乎四时县象着明莫大乎日月崇髙莫大乎富贵备物致用立成噐以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍
　　本义　富贵谓有天下履帝位立下疑有阙文亹亹犹勉勉也疑则怠决故勉【按苟悦汉纪立下有象字徐子与曰上三言以易之在造化者言也下三言以易之在人事者言也苏子瞻曰天地四时日月天事也天事所不及富贵者制之富贵所不制圣人通之圣人所不通蓍决之　焦弱侯曰万物皆具竒偶之法象而天地其至大也万物皆具九六之变通而四时其至大也万物皆有爻象之着明而日月其最大也三者具而易道备矣乡国皆有占惟据崇髙之天子可以作易山巫野祝皆能占而具圣知之全者惟有圣人折筳剡筹毁瓦灼鸡皆可占而探索钩致供圣人之用者惟有蓍三者具而易之噐成矣】
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
