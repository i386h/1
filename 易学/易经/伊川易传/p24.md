<!-- { "loadSidebar": true } -->
　　六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损己自尽以益之故或有益之之事则十朋助之矣十众辞龟者决是非吉凶之物众人之公论必合正理虽龟防不能违也如此可谓大善之吉矣古人曰谋从众则合天心
　　象曰六五元吉自上祐也
　　所以得元吉者以其能尽众人之见合天地之理故自上天降之福祐也
　　上九弗损益之无咎贞吉利有攸往得臣无家
　　凡损之义有三损己从人也自损以益于人也行损道以损于人也损己从人徙于义也自损益人及于物也行损道以损于人行其义也各因其时取大者言之四五二爻取损己从人下体三爻取自损以益人损时之用行损道以损天下之当损者也上九则取不行其损为义九居损之终损极而当变者也以刚阳居上若用刚以损削于下非为上之道其咎大矣若不行其损变而以刚阳之道益于下则无咎而得其正且吉也如是则宜有所往往则有益矣在上能不损其下而益之天下孰不服从服从之众无有内外也故曰得臣无家得臣谓得人心归服无家谓无有远近内外之限也
　　象曰弗损益之大得志也
　　居上不损下而反益之是君子大得行其志也君子之志唯在益于人而已
　　【震下防上】
　　益序卦损而不已必益故受之以益盛衰损益如循环损极必益理之自然益所以继损也为卦防上震下雷风二物相益者也风烈则雷迅雷激则风怒两相助益所以为益此以象言也防震二卦皆由下变而成阳变而为隂者损也隂变而为阳者益也上卦损而下卦益损上益下所以为益此以义言也下厚则上安故益下为益
　　益利有攸往利涉大川
　　益者益于天下之道也故利有攸往益之道可以济险难利涉大川也
　　彖曰益损上益下民説无疆自上下下其道大光以卦义与卦才言也卦之为益以其损上益下也损于上而益下则民説之无疆谓无穷极也自上而降已以下下其道之大光显也阳下居初隂上居四为自上下下之义
　　利有攸徃中正有庆
　　五以刚阳中正居尊位二复以中正应之是以中正之道益天下天下受其福庆也
　　利涉大川木道乃行
　　益之为道于平常无事之际其益犹小当艰危险难则所益至大故利涉大川也于济艰险乃益道大行之时也益误作木或以为上防下震故云木道非也
　　益动而防日进无疆
　　又以二体言卦才下动而上防动而防也为益之道其动防顺于理则其益日进广大无有疆限也动而不顺于理岂能成大益也
　　天施地生其益无方
　　以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所则有限量无方谓广大无穷极也天地之益万物岂有穷际乎
　　凡益之道与时偕行
　　天地之益无穷者理而已矣圣人利益天下之道应时顺理与天地合与时偕行也
　　象曰风雷益君子以见善则迁有过则改
　　风烈则雷迅雷激则风怒二物相益者也君子观风雷相益之象而求益于己为益之道无若见善则迁有过则改也见善能迁则可以尽天下之善有过能改则无过矣益于人者无大于是
　　初九利用为大作元吉无咎
　　初九震动之主刚阳之盛也居益之时其才足以益物虽居至下而上有六四之太臣应于己四防顺之主上能防于君下能顺于贤才也在下者不能有为也得在上者应从之则宜以其道辅于上作大益天下之事利用为大作也居下而得上之用以行其志必湏所为大善而吉则无过咎不能元吉则不唯在已有咎乃累乎上为上之咎也在至下而当大任小善不足以称也故必元吉然后得无咎
　　象曰元吉无咎下不厚事也
　　在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人已当之为胜任不然则上下皆有咎也
　　六二或益之十朋之龟弗克违永贞吉王用享于帝吉六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫苟好善则四海之内皆将轻千里而来告之以善夫满则不受虚则来物理自然也故或有可益之事则众朋助而益之十者众辞众人所是理之至当也龟者占吉凶辨是非之物言其至是龟不能违也永贞吉就六二之才而言二中正虚中能得众人之益者也然而质本隂柔故戒在常永贞固则吉也求益之道非永贞则安能守也损之六五十朋之则元吉者盖居尊自损应下之刚以柔而居刚柔为虚受刚为固守求益之至善故元吉也六二虚中求益亦有刚阳之应而以柔居柔疑益之未固也故戒能常永贞固则吉也王用享于帝吉如二之虚中而能永贞用以享上帝犹当获吉况与人接物其意有不通乎求益于人有不应乎祭天天子之事故云王用也
　　象曰或益之自外来也
　　既中正虚中能受天下之善而固守则有有益之事众人自外来益之矣或曰自外来岂非谓五乎曰如二之中正虚中天下孰不愿益之五为正应固在其中矣
　　六三益之用凶事无咎有孚中行告公用圭
　　三居下体之上在民上者也乃守令也居阳应刚处动之极居民上而刚决果于为益者也果于为益用之凶事则无咎凶事谓患难非常之事三居下之上在下当承禀于上安得自任擅为益乎唯于患难非常之事则可量宜应卒奋不顾身力庇其民故无咎也下专自任上必忌疾虽当凶难以义在可为然必有其孚诚而所为合于中道则诚意通于上而上信与之矣专为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣在下而有为之道固当有孚中行又三隂爻而不中故发此义或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜为义故不论其本质也
　　象曰益用凶事固有之也
　　六三益之独可用于凶事者以其固有之也谓专固自任其事也居下当禀承于上乃专任其事唯救民之凶灾拯时之艰急则可也乃处急难变故之权宜故得无咎若平时则不可也
　　六四中行告公从利用为依迁国
　　四当益时处近君之位居得其正以柔防辅上而下顺应于初之刚阳如是可以益于上也唯处不得其中而所应又不中是不足于中也故云若行得中道则可以益于君上告于上而获信从矣以柔防之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也
　　象曰告公从以益志也
　　爻辞但云得中行则告公而获从象复明之曰告公而获从者告之以益天下之志也志苟在于益天下上必信而从之事君者不患上之不从患其志之不诚也
　　九五有孚惠心勿问元吉有孚惠我徳
　　五刚阳中正居尊位又得六二之中正相应以行其益何所不利以阳实在中有孚之象也以九五之徳之才之位而中心至诚在惠益于物其至善大吉不问可知故云勿问元吉人君居得致之位操可致之权苟至诚益于天下天下受其大福其元吉不假言也有孚惠我徳人君至诚益于天下天下之人无不至诚爱戴以君之徳泽为恩惠也
　　象曰有孚惠心勿问之矣惠我徳大得志也
　　人君有至诚惠益天下之心其元吉不假言也故云勿问之矣天下至诚懐吾徳以为惠是其道大行人君之志得矣
　　上九莫益之或击之立心勿恒凶
　　上居无位之地非行益于人者也以刚处益之极求益之甚者也所应者隂非取善自益者也利者众人所同欲也专欲益己其害大矣欲之甚则昏蔽而忘义理求之极则侵夺而致仇怨故夫子曰放于利而行多怨孟子谓先利则不夺不餍圣贤之深戒也九以刚而求益之极众人所共恶故无益之者而或攻击之矣立心勿恒凶圣人戒人存心不可専利云勿恒如是凶之道也所当速改也
　　象曰莫益之偏辞也或击之自外来也
　　理者天下之至公利者众人所同欲苟公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有击夺之者矣云莫益之者非其偏己之辞也苟不偏己合于公道则人亦益之何为击之乎既求益于人至于甚极则人皆恶而欲攻之故击之者自外来也人为善则千里之外应之六二中正虚己益之者自外而至是也苟为不善则千里之外违之上九求益之极击之者自外而至是也系辞曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子言动与求皆以其道乃完善也不然则取伤而凶矣
　　【干下兑上】
　　夬序卦益而不已必决故受之以夬夬者决也益之极必决而后止理无常益益而不已已乃决也夬所以次益也为卦兑上干下以二体言之泽水之聚也乃上于至髙之处有溃决之象以爻言之五阳在下长而将极一隂在上消而将尽众阳上进决去一隂所以为夬也夬者刚决之义众阳进而决去一隂君子道长小人消衰将尽之之时也
　　夬于王庭孚号有厉
　　小人方盛之时君子之道未胜安能显然以正道决去之故含晦俟时渐图消之之道今既小人衰微君子道盛当显行之于公朝使人明知善恶故云掦于王庭孚信之在中诚意也号者命众之辞君子之道虽长盛而不敢忘戒备故至诚以命众使知尚有危道虽以此之甚盛决彼之甚衰若易而无备则有不虞之悔是尚有危理必有戒惧之心则无患也圣人设戒之意深矣
　　告自邑不利即戎利有攸往
　　君子之治小人以其不善也必以己之善道胜革之故圣人诛乱必先修己舜之敷文徳是也邑私邑告自邑先自治也以众阳之盛决于一隂力固有余然不可极其刚至于太过太过乃如蒙上九之为宼也戎兵者强武之事不利即戎谓不宜尚壮武也即从也从戎尚武也利有攸往阳虽盛未极乎上隂虽微犹有未去是小人尚有存者君子之道有未至也故宜进而往也不尚刚武而其道益进乃夬之善也
　　彖曰夬决也刚决柔也健而説决而和
　　夬为决义五阳决上之一隂也健而説决而和以二体言卦才也下健而上説是健而能説决而能和决之至善也兑説为和
　　于王庭柔乗五刚也
　　柔虽消矣然居五刚之上犹为乗陵之象隂而乗阳非理之甚君子势既足以去之当显扬其罪于王朝大庭使众知善恶也
　　孚号有厉其危乃光也
　　尽诚信以命其众而知有危惧则君子之道乃无虞而光大也
　　告自邑不利即戎所尚乃穷也
　　当先自治不宜专尚刚武即戎则所尚乃至穷极矣夬之时所尚谓刚武也
　　利有攸往刚长乃终也
　　阳刚虽盛长犹未终尚有一隂更当决去则君子之道纯一而无害之者矣乃刚长之终也
　　象曰泽上于天夬君子以施禄及下居徳则忌
