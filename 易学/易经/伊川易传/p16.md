<!-- { "loadSidebar": true } -->
　　四在人上大臣之位六以隂居之隂柔不足以自养况养天下乎初九以刚阳居下在下之贤也与四为应四又柔顺而正是能顺于初赖初之养也以上养下则为顺今反求下之养颠倒也故曰颠颐然已不胜其任求在下之贤而顺从之以济其事则天下得其养而已无旷败之咎故为吉也夫居上位者必有才徳威望为下民所尊畏则事行而众心服从若或下易其上则政出而人违刑施而怨起轻于陵犯乱之由也六四虽能顺从刚阳不废厥职然质本隂柔赖人以济人之所轻故必养其威严耽耽然如虎视则能重其体貌下不敢易又从于人者必有常若间或无继则其政败矣其欲谓所须用者必逐逐相继而不乏则其事可济若取于人而无继则困穷矣既有威严又所施不穷故能无咎也二颠颐则拂经四则吉何也曰二在上而反求养于下下非其应类故为拂经四则居上位以贵下贱使在下之贤由已以行其道上下之志相应而施于民何吉如之自三以下养口体者也四以上养徳义者也以君而资养于臣以上位而赖养于下皆养德也
　　象曰颠颐之吉上施光也
　　颠倒求养而所以吉者盖得刚阳之应以济其事已居上之徳施光明被于天下吉孰大焉
　　六五拂经居贞吉不可渉大川
　　六五颐之时居君位养天下者也然其隂柔之质才不足以养天下上有刚阳之贤故顺从之赖其养己以济天下君者养人者也反赖人之养是违拂于经常既以己之不足而顺从于贤师傅上师傅之位也必居守贞固笃于委信则能辅翼其身泽及天下故吉也隂柔之质无贞刚之性故戒以能居贞则吉以隂柔之才虽赖刚贤能持循于平时不可处艰难变故之际故云不可渉大川也以成王之才不至甚柔弱也当管蔡之乱几不保于周公况其下者乎故书曰王亦未敢诮公頼二公得终信故艰险之际非刚明之主不可恃也不得已而济艰险者则有矣发此义者所以湥戒于为君也于上九则据为臣致身尽忠之道言故不同也
　　象曰居贞之吉顺以从上也
　　居贞之吉者谓能坚固顺从于上九之贤以养天下也
　　上九由颐厉吉利渉大川
　　上九以刚阳之徳居师傅之任六五之君柔顺而从于己赖已之养是当天下之任天下由之以养也以人臣而当是任必常懐危厉则吉也如伊尹周公何尝不忧勤兢畏故得终吉夫以君之才不足而赖于己身当天下大任宜竭其才力济天下之艰危成天下之治安故曰利渉大川得君如此之专受任如此之重苟不济天下艰危何足称委遇而谓之贤乎当尽诚竭力而不顾虑然惕厉则不可忘也
　　象曰由颐厉吉大有庆也
　　若上九之当大任如是能兢畏如是天下被其徳泽是大有福庆也
　　【巽下兑上】
　　大过序卦曰颐者养也不养则不可动故受之以大过凡物养而后能成成则能动动则有过大过所以次颐也为卦上兑下巽泽在木上灭木也泽者润养于木乃至灭没于木为大过之义大过者阳过也故为大者过过之大与大事过也圣贤道徳功业大过于人凡事之大过于常者皆是也夫圣人尽人道非过于理也其制事以天下之正理矫失之用小过于中者则有之如行过乎恭防过乎哀用过乎俭是也盖矫之小过而后能及于中乃求中之用也所谓大过者常事之大者耳非有过于理也惟其大故不常见以其比常所见者大故谓之大过如尧舜之禅譲汤武之放伐皆由道也道无不中无不常以世人所不常见故谓之大过于常也
　　大过栋桡利有攸往亨
　　小过隂过于上下大过阳过于中阳过于中而上下弱矣故为栋桡之象栋取其胜重四阳聚于中可谓重矣九三九四皆取栋象谓任重也桡取其本末弱中强而本末弱是以桡也隂弱而阳强君子盛而小人衰故利有攸往而亨也栋今人谓之檩
　　彖曰大过大者过也
　　大者过谓阳过也在事为事之大者过与其过之大
　　栋桡本末弱也
　　谓上下二隂衰弱阳盛则隂衰故为大者过在小过则曰小者过隂过也
　　刚过而中巽而説行利有攸往乃亨
　　言卦才之善也刚虽过而二五皆得中是处不失中道也下巽上兑是以巽顺和説之道而行也在大过之时以中道巽説而行故利有攸往乃所以能亨也
　　大过之时大矣哉
　　大过之时其事甚大故赞之曰大矣哉如立非常之大事兴百世之大功成絶俗之大徳皆大过之事也
　　象曰泽灭木大过君子以独立不惧遯世无闷
　　泽润养于木者也乃至灭没于木则过甚矣故为大过君子观大过之象以立其大过人之行君子所以大过人者以其能独立不惧遯世无闷也天下非之而不顾独立不惧也举世不见知而不悔遯世无闷也如此然后能自守所以为大过人也
　　初六借用白茅无咎
　　初以隂柔巽体而处下过于畏慎者也以柔在下用茅借物之象不错诸地而借以茅过于慎也是以无咎茅之为物虽薄而用可重者以用之能成敬慎之道也慎守斯术而行岂有失乎大过之用也系辞云苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣言敬慎之至也茅虽至薄之物然用之可甚重以之借荐则为重慎之道是用之重也人之过于敬慎为之非难而可以保其安而无过苟能慎斯道推而行之于事其无所失矣
　　象曰借用白茅柔在下也
　　以隂柔处卑下之道惟当过于敬慎而已以柔在下为以茅借物之象敬慎之道也
　　九二枯杨生稊老夫得其女妻无不利
　　阳之大过比隂则合故二与五皆有生象九二当大过之初得中而居柔与初密比而相与初既切比于二二复无应于上其相与可知是刚过之人而能以中自处用柔相济者也过刚则不能有所为九三是也得中用柔则能成大过之功九二是也杨者阳气易感之物阳过则枯矣杨枯槁而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能复生稊而无过极之失无所不利也在大过阳爻居隂则善二与四是也二不言吉方言无所不利未遽至吉也稊根也刘琨劝进表云生繁华于枯荑谓枯根也郑易亦作荑字与稊同
　　象曰老夫女妻过以相与也
　　老夫之説少女少女之顺老夫其相与过于常分谓九二初六隂阳相与之和过于常也
　　九三栋桡凶
　　夫居大过之时兴大过之功立大过之事非刚柔得中取于人以自辅则不能也既过于刚强则不能与人同常常之功尚不能独立况大过之事乎以圣人之才虽小事必取于人当天下之大任则可知矣九三以大过之阳复以刚自居而不得中刚过之甚者也以过甚之刚动则违于中和而拂于众心安能当大过之任乎故不胜其任如栋之桡倾败其室是以凶也取栋为象者以其无辅而不能胜重任也或曰三巽体而应于上岂无用柔之象乎曰言易者贵乎识势之重轻时之变易三居过而用刚巽既终而且变岂复有用柔之义应者谓志相从也三方过刚上能系其志乎
　　象曰栋桡之凶不可以有辅也
　　刚强之过则不能取于人人亦不能亲辅之如栋桡折不可支辅也栋当室之中不可加助是不可以有辅也
　　九四栋隆吉有它吝
　　四居近君之位当大过之任者也居柔为能用柔相济既不过刚则能胜其任如栋之隆起是以吉也隆起取不下桡之义大过之时非阳刚不能济以刚处柔为得宜矣若又与初六之隂相应则过也既刚柔得宜而志复应隂是有它也有它则有累于刚虽未至于大害亦可吝也盖大过之时动则过也有它谓更有它志吝为不足之义谓可少也或曰二比初则无不利四若应初则为吝何也曰二得中而比于初为以柔相济之义四与初为正应志相系者也九既居四刚柔得宜矣复牵系于隂以害其刚则可吝也
　　象曰栋隆之吉不桡乎下也
　　栋隆起则吉不桡曲以就下也谓不下系于初也
　　九五枯杨生华老妇得其士夫无咎无誉
　　九五当大过之时本以中正居尊位然下无应助固不能成大过之功而上比过极之隂其所相济者如枯杨之生华枯杨下生根稊则能复生如大过之阳兴成事功也上生华秀虽有所发无益于枯也上六过极之隂老妇也五虽非少比老妇则为壮矣于五无所赖也故反称妇得过极之隂得阳之相济不为无益也以士夫而得老妇虽无罪咎殊非羙也故云无咎无誉象复言其可丑也
　　象曰枯杨生华何可久也老妇士夫亦可丑也
　　枯杨不生根而生华旋复枯矣安能久乎老妇而得士夫岂能成生育之功为可丑也
　　上六过渉灭顶凶无咎
　　上六以隂柔处过极是小人过常之极者也小人之所谓大过非能为大过人之事也直过常越理不恤危亡履险蹈祸而已如过渉于水至灭没其顶其凶可知小人狂躁以自祸盖其宜也复将何尤故曰无咎言自为之无所怨咎也因泽之象而取渉义
　　象曰过渉之凶不可咎也
　　过渉至溺乃自为之不可以有咎也言无所怨咎
　　【坎下坎上】
　　习坎序卦物不可以终过故受之以坎坎者防也理无过而不已过极则必防坎所以次大过也习谓重习他卦虽重不加其名独坎加习者见其重险险中复有险其义大也卦中一阳上下二隂阳实隂虚上下无据一阳防于二隂之中故为坎防之义阳居隂中则为防隂居阳中则为丽凡阳在上者止之象在中防之象在下动之象隂在上説之象在中丽之象在下巽之象防则为险习重也如学习温习皆重复之义也坎防也卦之所言处险难之道坎水也一始于中有生之最先者也故为水防水之体也
　　习坎有孚维心亨行有尚
　　阳实在中为中有孚信维心亨维其心诚一故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不行则常在险中矣
　　彖曰习坎重险也
　　水流而不盈行险而不失其信
　　习坎者谓重险也上下皆坎两险相重也初六云坎窞是坎中之坎重险也水流而不盈阳动于险中而未出于险乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆为信义有孚也
　　维心亨乃以刚中也
　　维其心可以亨通者乃以其刚中也中实为有孚之象至诚之道何所不通以刚中之道而行则可以济险难而亨通也
　　行有尚往有功也
　　以其刚中之才而往则有功故可嘉尚若止而不行则常在险中矣坎以能行为功
　　天险不可升也地险山川丘陵也王公设险以守其国险之时用大矣哉
　　髙不可升者天之险也山川丘陵地之险也王公君人者观坎之象知险之不可陵也故设为城郭沟池之险以守其国保其民人是有用险之时其用甚大故赞其大矣哉山河城池设险之大端也若夫尊卑之辨贵贱之分明等威异物采凡所以杜絶陵僣限隔上下者皆体险之用也
　　象曰水洊至习坎君子以常徳行习教事
　　坎为水水流仍洊而至两坎相习水流仍洊之象也水自涓滴至于寻丈至于江海洊习而不骤者也其因势就下信而有常故君子观坎水之象取其有常则常久其徳行人之徳行不常则伪也故当如水之有常取其洊习相受则以习熟其教令之事夫发政行教必使民熟于闻聴然后能从故三令五申之若骤告未喻遽责其从虽严刑以驱之不能也故当如水之洊习
　　初六习坎入于坎窞凶
