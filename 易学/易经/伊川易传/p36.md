<!-- { "loadSidebar": true } -->
　　未济征凶谓居险无出险之用而行则凶也必出险而后可征三以阴柔不中正之才而居险不足以济未有可济之道出险之用而征所以凶也然未济有可济之道险终有出险之理上有刚阳之应若能涉险而往从之则济矣故利涉大川也然三之阴柔岂能出险而往非时不可才不能也
　　象曰未济征凶位不当也
　　三征则凶者以位不当也谓阴柔不中正无济险之才也若能涉险以从应则利矣
　　九四贞吉悔亡震用伐鬼方三年有赏于大国
　　九四阳刚居大臣之位上有虚中明顺之主又已出于险未济已过中矣有可济之道也济天下之艰难非刚健之才不能也九虽阳而居四故戒以贞固则吉而悔亡不贞则不能济有悔者也震动之极也古之人用力之甚者伐鬼方也故以为义力勤而逺伐至于三年然后成功而行大国之赏必如是乃能济也济天下之道当贞固如是四居柔故设此戒
　　象曰贞吉悔亡志行也
　　如四之才与时合而加以贞固则能行其志吉而悔亡鬼方之伐贞之至也
　　六五贞吉无悔君子之光有孚吉
　　五文明之主居刚而应刚其处得中虚其心而阳为之辅虽以柔居尊处之至正至善无不足也既得贞正故吉而无悔贞其固有非戒也以此而济无不济也五文明之主故称其光君子徳辉之盛而功实称之有孚也上云吉以贞也柔而能贞徳之吉也下云吉以功也既光而有孚时可济也
　　象曰君子之光其晖吉也
　　光盛则有晖晖光之散也君子积充而光盛至于有晖善之至也故重云吉
　　上九有孚于饮酒无咎濡其首有孚失是
　　九以刚在上刚之极也居明之上明之极也刚极而能明则不为躁而为决明能烛理刚能断义居未济之极非得济之位无可济之理则当乐天顺命而已若否终则有倾时之变也未济则无极而自济之理故止为未济之极至诚安于义命而自乐则可无咎饮酒自乐也不乐其处则忿躁陨获入于凶咎矣若从乐而躭肆过礼至濡其首亦非能安其处也有孚自信于中也失是失其宜也如是则于有孚为失也人之处患难知其无可奈何而放意不反者岂安于义命者哉
　　象曰饮酒濡首亦不知节也
　　饮酒至于濡首不知节之甚也所以至如是不能安义命也能安则不失其常矣

　　伊川易传卷四
