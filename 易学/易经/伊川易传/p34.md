<!-- { "loadSidebar": true } -->
　　五与四君臣合徳以刚中正防顺之道治涣得其道矣唯在浃洽于人心则顺从也当使号令洽于民心如人身之汗浃于四体则信服而从矣如是则可以济天下之涣居王位为称而无咎大号大政令也谓新民之大命救涣之大政再云涣者上谓涣之时下谓处涣如是则无咎也在四已言元吉五唯言称其位也涣之四五通言者涣以离散为害拯之使合也非君臣同功合力其能济乎爻义相须时之宜也
　　象曰王居无咎正位也
　　王居谓正位人君之尊位也能如五之为则居尊位为称而无咎也
　　上九涣其血去逖出无咎
　　涣之诸爻皆无系应亦涣离之象惟上应于三三居险陷之极上若下从于彼则不能出于涣也险有伤害畏惧之象故云血惕然九以阳刚处涣之外有出涣之象乂居防之极为能防顺于事理故云若能使其血去其惕出则无咎也其者所有也涣之时以能合为功独九居涣之极有系而临险故以能出涣逺害为善也
　　象曰涣其血逺害也
　　若如象文为涣其血乃与屯其膏同也义则不然盖血字下脱去字血去惕出谓能逺害则无咎也
　　【兑下坎上】
　　节序卦涣者离也物不可以终离故受之以节物既离散则当节止之节所以次涣也为卦泽上有水泽之容有限泽上置水满则不容为有节之象故为节
　　节亨苦节不可贞
　　事既有节则能致亨通故节有亨义节贵适中过则苦矣节至于苦岂能常也不可固守以为常不可贞也
　　彖曰节亨刚柔分而刚得中
　　节之道自有亨义事有节则能亨也又卦之才刚柔分处刚得中而不过亦所以为节所以能亨也
　　苦节不可贞其道穷也
　　节至于极而苦则不可坚固常守其道已穷极也
　　说以行险当位以节中正以通
　　以卦才言也内兑外坎说以行险也人于所说则不知已遇艰险则思止方说而止为节之义当位以节五居尊当位也在泽上有节也当位而以节主节者也处得中正节而能通也中正则通过则苦矣
　　天地节而四时成节以制度不伤财不害民
　　推言节之道天地有节故能成四时无节则失序也圣人立制度以为节故能不伤财害民人欲之无穷也苟非节以制度则侈肆至于伤财害民矣
　　象曰泽上有水节君子以制数度议徳行
　　泽之容水有限过则盈溢是有节故为节也君子观节之象以制立数度凡物之大小轻重髙下文质皆有数度所以为节也数多寡度法制议徳行者存诸中为徳发于外为行人之徳行当义则中节议谓商度求中节也
　　初九不出戸庭无咎
　　戸庭戸外之庭门庭门内之庭初以阳在下上复有应非能节者也又当节之初故戒之谨守至于不出戸庭则无咎也初能固守终或渝之不谨于初安能有卒故于节之初为戒甚严也
　　象曰不出戸庭知通塞也
　　爻辞于节之初戒之谨守故云不出戸庭则无咎也象恐人之泥于言也故复明之云虽当谨守不出戸庭又必知时之通塞也通则行塞则止义当出则出矣尾生之信水至不去不知通塞也故君子贞而不谅系辞所解独以言者在人所节唯言与行节于言则行可知言当在先也
　　九二不出门庭凶
　　二虽刚中之质然处阴居说而承柔处隂不正也居说失刚也承柔近邪也节之道当以刚中正二失其刚中之徳与九五刚中正异矣不出门庭不之于外也谓不从于五也二五非阴阳正应故不相从若以刚中之道相合则可以成节之功唯其失徳失时是以凶也不合于五乃不正之节也以刚中正为节如惩忿窒欲捐过抑有余是也不正之节如啬节于用懦节于行是也
　　象曰不出门庭凶失时极也
　　不能上从九五刚中正之道成节之功乃系于私昵之阴柔是失时之至极所以凶也失时失其所宜也
　　六三不节若则嗟若无咎
　　六三不中正乗刚而临险固宜有咎然柔顺而和说若能自节而顺于义则可以无过不然则凶咎必至可伤嗟也故不节若则嗟若己所自致无所归咎也
　　象曰不节之嗟又谁咎也
　　节则可以免过而不能自节以致可嗟将谁咎乎
　　六四安节亨
　　四顺承九五刚中正之道是以中正为节也以阴居阴安于正也当位为有节之象下应于初四坎体水也水上溢为无节就下有节也如四之义非强节之安于节者也故能致亨节以安为善强守而不安则不能常岂能亨也
　　象曰安节之亨承上道也
　　四能安节之义非一象独举其重者上承九五刚中正之道以为节足以亨矣余善亦不出于中正也
　　九五甘节吉往有尚
　　九五刚中正居尊位为节之主所谓当位以节中正以通者也在已则安行天下则说从节之甘美者也其吉可知以此而行其功大矣故往则有可嘉尚也
　　象曰甘节之吉居位中也
　　既居尊位又得中道所以吉而有功节以中为贵得中则正矣正不能尽中也
　　上六苦节贞凶悔亡
　　上六居节之极节之苦者也居险之极亦为苦义固守则凶悔则凶亡悔捐过从中之谓也节之悔亡与他卦之悔亡辞同而义异也
　　象曰苦节贞凶其道穷也
　　节既苦而贞固守之则凶盖节之道至于穷极矣
　　【兑下防上】
　　中孚序卦节而信之故受之以中孚节者为之制节使不得过越也信而后能行上能信守之下则信从之节而信之也中孚所以次节也为卦泽上有风风行泽上而感于水中为中孚之象感谓感而动也内外皆实而中虚为中孚之象又二五皆阳中实亦为孚义在二体则中实在全体则中虚中虚信之本中实信之质
　　中孚豚鱼吉利涉大川利贞
　　豚躁鱼防物之难感者也孚信能感于豚鱼则无不至矣所以吉也忠信可以蹈水火况涉川乎守信之道在乎坚正故利于贞也
　　象曰中孚柔在内而刚得中
　　二柔在内中虚为诚之象二刚得上下体之中中实为孚之象卦所以为中孚也
　　说而防孚乃化邦也
　　以二体言卦之用也上防下说为上至诚以顺防于下下有孚以说从其上如是其孚乃能化于邦国也若人不说从或违拂事理岂能化天下乎
　　豚鱼吉信及豚鱼也
　　信能及于豚鱼信道至矣所以吉也
　　利涉大川乗木舟虚也
　　以中孚涉险难其利如乗木济川而以虚舟也舟虚则无沉覆之患卦虚中为虚舟之象
　　中孚以利贞乃应乎天也
　　中孚而贞则应乎天矣天之道孚贞而已
　　象曰泽上有风中孚君子以议狱缓死
　　泽上有风感于泽中水体虚故风能入之人心虚故物能感之风之动乎泽犹物之感于中故为中孚之象君子观其象以议狱与缓死君子之于议狱尽其忠而已于决死极于恻而已故诚意常求于缓缓寛也于天下之事无所不尽其忠而议狱缓死最其大者也
　　初九虞吉有他不燕
　　九当中孚之初故戒在审其所信虞度也度其可信而后从也虽有至信苦不得其所则有悔咎故虞度而后信则吉也既得所信则当诚一若有他则不得其燕安矣燕安裕也有他志不定也人志不定则惑而不安初与四为正应四防体而居正无不善也爻以谋始之义大故不取相应之义若用应则非虞也
　　象曰初九虞吉志未变也
　　当信之始志未有所从而虞度所信则得其正是以吉也盖其志未有变动志有所从则是变动虞之不得其正矣在初言求所信之道也
　　九二鸣鹤在阴其子和之我有好爵吾与尔靡之二刚实中孚之至者也孚至则能感通鹤鸣于幽隐之处不闻也而其子相应和中心之愿相通也好爵我有而彼亦系慕说好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里之外违之言诚通也至诚感通之理知道者为能识之
　　象曰其子和之中心愿也
　　中心愿谓诚意所愿也故通而相应
　　六三得敌或鼓或罢或泣或歌
　　敌对敌也谓所交孚者正应上九是也三四皆以虚中为成孚之主然所处则异四得位居正故亡匹以从上三不中失正故得敌以累志以柔说之质既有所系唯所信是从或鼓张或罢废或悲泣或歌乐动息忧乐皆系乎所信也唯系所信故未知吉凶然非明达君子之所为也
　　象曰或鼔或罢位不当也
　　居不当位故无所主唯所信是从所处得正则所信有方矣
　　六四月几望马匹亡无咎
　　四为成孚之主居近君之位处得其正而上信之至当孚之任者也如月之几望盛之至也已望则敌矣臣而敌君祸败必至故以几望为至盛马匹亡四与初为正应匹也古者驾车用四马不能备纯色则两服两骖各一色又小大必相称故两马为匹谓对也马者行物也初上应四而四亦进从五皆上行故以马为象孚道在一四既从五若复下系于初则不一而害于孚为有咎矣故马匹亡则无咎也上从五而不系于初是亡其匹也系初则不进不能成孚之功也
　　象曰马匹亡絶类上也
　　絶其类而上从五也类谓应也
　　九五有孚挛如无咎
　　五居君位人君之道当以至诚感通天下使天下之心信之固结如拘挛然则为无咎也人君之孚不能使天下固结如是则亿兆之心安能保其不离乎
　　象曰有孚挛如位正当也
　　五居君位之尊由中正之道能使天下信之如拘挛之固乃称其位人君之道当如是也
　　上九翰音登于天贞凶
　　翰音者音飞而实不从处信之终信终则衰忠笃内丧华美外飏故云翰音登天正亦灭矣阳性上进风体飞飏九居中孚之时处于最上孚于上进而不知止者也其极至于羽翰之音登闻于天贞固于此而不知变凶可知矣夫子曰好信不好学其蔽也贼固守而不通之谓也
　　象曰翰音登于天何可长也
　　守孚至于穷极而不知变岂可长久也固守而不通如是则凶也
　　【艮下震上】
　　小过序卦有其信者必行之故受之以小过人之所信则必行行则过也小过所以继中孚也为卦山上有雷雷震于髙其声过常故为小过又阴居尊位阳失位而不中小者过其常也盖为小者过又为小事过又为过之小
　　小过亨利贞
　　过者过其常也若矫枉而过正过所以就正也事有时而当然有待过而后能亨者故小过自有亨义利贞者过之道利于贞也不失时宜之谓正
　　可小事不可大事飞鸟遗之音不宜上宜下大吉过所以求就中也所过者小事也事之大者岂可过也于大过论之详矣飞鸟遗之音谓过之不逺也不宜上宜下谓宜顺也顺则大吉过以就之盖顺理也过而顺理其吉必大
　　彖曰小过小者过而亨也
　　阳大阴小阴得位刚失位而不中是小者过也故为小事过过之小小者与小事有时而当过过之亦小故为小过事固有待过而后能亨者过之所以能亨也
　　过以利贞与时行也
　　过而利于贞谓与时行也时当过而过乃非过也时之宜也乃所谓正也
　　柔得中是以小事吉也
　　刚失位而不中是以不可大事也
　　有飞鸟之象焉
　　小过之道于小事有过则吉者而彖以卦才言吉义柔得中二五居中也阴柔得位能致小事吉耳不能济大事也刚失位而不中是以不可大事大事非刚阳之才不能济三不中四失位是以不可大事小过之时自不可大事而卦才又不堪大事与时合也有飞鸟之象焉此一句不类彖体盖解者之辞误入彖中中刚外柔飞鸟之象卦有此象故就飞鸟为义
　　飞鸟遗之音不宜上宜下大吉上逆而下顺也
