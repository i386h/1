<!-- { "loadSidebar": true } -->
　　五以刚实居中为孚之象而得其所需亦为有孚之义以干刚而至诚故其徳光明而能亨通得贞正而吉也所以能然者以居天位而得正中也居天位指五以正中兼二言故云正中
　　利涉大川往有功也
　　既有孚而贞正虽涉险阻往则有功也需道之至善也以干刚而能需何所不利
　　象曰云上于天需君子以饮食宴乐
　　云气蒸而上升于天必待阴阳和洽然后成雨云上上于天未成雨也故为须待之义阴阳之气交感而未成雨泽犹若子畜其才徳而未施于用也君子□云上于天需而为雨之象怀其道徳安以待时饮食以养其气体宴乐以和其心志所谓居易以俟命也
　　初九需于郊利用恒无咎
　　需者以遇险故需而后进初最逺于险故为需于郊郊旷逺之地也处于旷逺利在安守其常则无咎也不能安常则躁动犯难岂能需于逺而无过也
　　象曰需于郊不犯难行也利用恒无咎未失常也处旷逺者不犯冒险难而行也阳之为物刚健上进者也初能需待于旷逺之地不犯险难而进复宜安处不失其常则可以无咎矣虽不进而志动者不能安其常也君子之需时也安静自守志虽有须而恬然若将终身焉乃能用常也
　　九二需于沙小有言终吉
　　坎为水水近则有沙二去险渐近故为需于沙渐近于险难虽未至于患害己小有言矣凡患难之辞大小有殊小者至于有言言语之伤至小者也二以刚阳之才而居柔守中寛裕自处需之善也虽去险渐近而未至于险故小有言语之伤而无大害终得其吉也
　　象曰需于沙衍在中也虽小有言以吉终也
　　衍寛绰也二虽近险而以寛裕居中故虽小有言语及之终得其吉善处者也
　　九三需于泥致冦至
　　泥逼于水也既进逼于险当致冦难之至也三刚而不中又居健体之上有进动之象故致冦也苟非敬慎则致丧败矣
　　象曰需于泥灾在外也自我致冦敬慎不败也
　　三切逼上体之险难故云灾在外也灾患难之通称对眚而言则分也三之致冦由己进而廹之故云自我冦自己致若能敬愼量宜而进则无丧败也需之时须而后进也其义在相时而动非戒其不得进也直使敬慎毋失其宜耳
　　六四需于血出自穴
　　四以阴柔之质处于险而下当三阳之进伤于险难者也故云需于血既伤于险难则不能安处必失其居故云出自穴穴物之所安也顺以从时不竞于险难所以不至于凶也以柔居阴非能竞者也若阳居之则必凶矣盖无中正之徳徒以刚竞于险适足以致凶耳
　　象曰需于血顺以听也
　　四以阴柔居于险难之中不能固处故退出自穴盖阴柔不能与时竞不能处则退是顺从以听于时所以不至于凶也
　　九五需于酒食贞吉
　　五以阳刚居中得正位乎天位克尽其道矣以此而需何需不获故宴安酒食以俟之所须必得也既得贞正而所需必遂可谓吉矣
　　象曰酒食贞吉以中正也
　　需于酒食而贞且吉者以五得中正而尽其道也
　　上六入于穴有不速之客三人来敬之终吉
　　需以险在前需时而后进上六居险之终终则变矣在需之极久而得矣阴止于六乃安其处故为入于穴穴所安也安而既止后者必至不速之客三人谓下之三阳干之三阳非在下之物需时而进者也需既极矣故皆上进不速不促之而自来也上六既需得其安处羣刚之来苟不起忌疾忿竞之心至诚尽敬以待之虽甚刚暴岂有侵陵之理故终吉也或疑以阴居三阳之上得为安乎曰三阳干体志在上进六阴位非所止之正故无争夺之意敬之则吉也
　　象曰不速之客来敬之终吉虽不当位未大失也不当位谓以阴而在上也爻以六居阴为所安象复尽其义明阴宜在下而居上为不当位也然能敬慎以自处则阳不能陵终得其吉虽不当位而未至于大失也
　　【坎下干上】
　　讼序卦饮食必有讼故受之以讼人之所需者饮食既有所须争讼所由起也讼所以次需也为卦干上坎下以二象言之天阳上行水性就下其行相违所以成讼也以二体言之上刚下险刚险相接能无讼乎又人内险阻而外刚强所以讼也
　　讼有孚窒惕中吉终凶
　　讼之道必有其孚实中无其实乃是诬妄凶之道也卦之中实为有孚之象讼者与人争辩而待决于人虽有孚亦须窒塞未通不窒则已明无讼矣事既未辩吉凶未可必也故有畏惕中吉得中则吉也终凶终极其事则凶也
　　利见大人不利涉大川
　　讼者求辩其曲直也故利见于大人大人则能以其刚明中正决所讼也讼非和平之事当择安地而处不可陷于危险故不利涉大川也
　　彖曰讼上刚下险险而健讼
　　讼之为卦上刚下险险而又健也又为险健相接内险外健皆所以为讼也若健而不险不生讼也险而不健不能讼也险而又健是以讼也
　　讼有孚窒惕中吉刚来而得中也
　　讼之道固如是又据卦才而言九二以刚自外来而成讼则二乃讼之主也以刚处中中实之象故为有孚处讼之时虽有孚信亦必艰阻窒塞而有惕惧不窒则不成讼矣又居险陷之中亦为窒塞惕惧之义二以阳刚自外来而得中为以刚来讼而不过之义是以吉也卦有更取成卦之由为义者此是也卦义不取成卦之由则更不言所变之爻也据卦辞二乃善也而爻中不见其善盖卦辞取其有孚得中而言乃善也爻则以自下讼上为义所取不同也
　　终凶讼不可成也
　　讼非善事不得已也安可终极其事极意于其事则凶矣故曰不可成也成谓穷尽其事也
　　利见大人尚中正也
　　讼者求辩其是非也辩之当乃中正也故利见大人以所尚者中正也听者非其人则或不得其中正也中正大人九五是也
　　不利涉大川入于渊也
　　与人讼者必处其身于安平之地若蹈危险则陷其身矣乃入于深渊也卦中有中正险陷之象
　　象曰天与水违行讼君子以作事谋始
　　天上水下相违而行二体违戾讼之由也若上下相顺讼何由兴君子观象知人情有争讼之道故凡所作事必谋其始絶讼端于事之始则讼无由生矣谋始之义广矣若慎交结明契劵之类是也
　　初六不永所事小有言终吉
　　六以柔弱居下不能终极其讼者也故于讼之初因六之才为之戒曰若不长永其事则虽小有言终得吉也盖讼非可长之事以阴柔之才而讼于下难以吉矣以上有应援而能不永其事故虽小有言终得吉也有言灾之小者也不永其事而不至于凶乃讼之吉也
　　象曰不永所事讼不可长也
　　六以柔弱而讼于下其义固不可长永也永其讼则不胜而祸难及矣又于讼之初即戒讼非可长之事也
　　虽小有言其辩明也
　　柔弱居下才不能讼虽不永所事既讼矣必有小灾故小有言也既不永其事又上有刚阳之正应辩理之明故终得其吉也不然其能免乎在讼之义同位而相应相与者也故初于四为获其辩明同位而不相得相讼者也故二与五为对敌也
　　九二不克讼归而逋其邑人三百户无眚
　　二五相应之地而两刚不相与相讼者也九二自外来以刚处险为讼之主乃与五为敌五以中正处君位其可敌乎是为讼而义不克也若能知其义之不可退归而逋避以寡约自处则得无过眚也必逋者避为敌之地也三百戸邑之至小者若处强大是犹竞也能无眚乎眚过也处不当也与知恶而为有分也
　　象曰不克讼归逋窜也
　　义既不敌故不能讼而逋窜避去其所也
　　自下讼上患至掇也
　　自下而讼其上义乖势屈祸患之至犹拾掇而取之言易得也
　　六三食旧徳贞厉终吉
　　三虽居刚而应上然质本阴柔处险而介二刚之间危惧非为讼者也禄者称徳而受食旧徳谓处其素分贞谓坚固自守厉终吉谓虽处危地能知危惧则终必获吉也守素分而无求则不讼矣处危谓在险而成乗皆刚与居讼之时也
　　或从王事无成
　　柔从刚者也下从上者也三不为讼而从上九所为故曰或从王事无成谓从上而成不在己也讼者刚健之事故初则不永三则从上皆非能讼者也二爻皆以阴柔不终而得吉四亦以不克而渝得吉讼以能止为善也
　　象曰食旧徳从上吉也
　　守其素分虽从上之所为非由己也故无成而终得其吉也
　　九四不克讼复即命渝安贞吉
　　四以阳刚而居健体不得中正本为讼者也承五履三而应初五君也义不克讼三居下而柔不与之讼初正应而顺从非与讼者也四虽刚健欲讼无与对敌其讼无由而兴故不克讼也又居柔以应柔亦为能止之义既义不克讼若能克其刚忿欲讼之心复即就于命革其心平其气变而为安贞则吉矣命谓正理失正理为方命故以即命为复也方不顺也书云方命圮族孟子云方命虐民夫刚健而不中正则躁动故不安处非中正故不贞不安贞所以好讼也若义不克讼而不讼反就正理变其不安贞为安贞则吉矣
　　象曰复即命渝安贞不失也
　　能如是则为无失矣所以吉也
　　九五讼元吉
　　以中正居尊位治讼者也治讼得其中正所以元吉也元吉大吉而尽善也吉大而不尽善者有矣
　　象曰讼元吉以中正也
　　中正之道何施而不元吉
　　上九或锡之鞶带终朝三褫之
　　九以阳居上刚健之极又处讼之终极其讼者也人之肆其刚强穷极于讼取祸丧身固其理也设或使之善讼能胜穷极不已至于受服命之赏是亦与人仇争所获其能安保之乎故终一朝而三见褫夺也
　　象曰以讼受服亦不足敬也
　　穷极讼事设使受服命之宠亦且不足敬而可贱恶况又祸患随至乎
　　【坎下坤上】
　　师序卦讼必有众起故受之以师师之兴由有争也所以次讼也为卦坤上坎下以二体言之地中有水为众聚之象以二卦之义言之内险外顺险道而以顺行师之义也以爻言之一阳而为众阴之主统众之象也比以一阳为众阴之主而在上君之象也师以一阳为众阴之主而在下将帅之象也
　　师贞丈人吉无咎
　　师之道以正为本兴师动众以毒天下而不以正民弗从也强驱之耳故师以贞为主其动虽正也帅之者必丈人则吉而无咎也葢有吉而有咎者有无咎而不吉者吉且无咎乃尽善也丈人者尊严之称帅师总众非众所尊信畏服则安能得人心之从故司马穰苴擢自微贱授之以众乃以众心未服请庄贾为将也所谓丈人不必素居崇贵但其才谋徳业众所畏服则是也如穰苴既诛庄贾则众心畏服乃丈人矣又如淮隂侯起于微贱遂为大将葢其谋为有以使人尊畏也
　　彖曰师众也贞正也能以众正可以王矣
　　能使众人皆正可以王天下矣得众心服从而归正王道止于是也
　　刚中而应行险而顺
　　言二也以刚处中刚而得中道也六五之君为正应信任之専也虽行险道而以顺动所谓义兵王者之师也上顺下险行险而顺也
　　以此毒天下而民从之吉又何咎矣
　　师旅之兴不无伤财害人毒害天下然而民心从之者以其义动也古者东征西怨民心从也如是故吉而无咎吉谓必克无咎谓合义又何咎矣其义故无咎也
　　象曰地中有水师君子以容民畜众
　　地中有水水聚于地中为众聚之象故为师也君子观地中有水之象以容保其民畜聚其众也
　　初六师出以律否臧凶
