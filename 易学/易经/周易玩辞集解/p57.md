<!-- { "loadSidebar": true } -->
　　【黄氏日抄云自此以下本义亦畧矣张南轩蔡节斋之解多分晓王氏之解亦足以辅之愚又窃取前后诸儒之説不专于三家也前云一阖一辟乾坤分举故曰户此则乾坤并举故曰门前言易之緼六十四卦皆包括于二画之中此言易之门六十四卦皆从二画中出阳画奇隂画偶乾坤亦有形质而为物矣以二物之徳言则隂阳合以二物之体言则刚柔分人知刚属阳柔属隂不知阳合于隂乃成刚体隂合于阳乃成柔体体者卦体也或刚上柔下或柔上刚下皆自合徳中来撰者亊也以卦象言天地之撰于此体以卦徳言神明之徳于此通体者效法之义通者发挥之义】
　　其称名也杂而不越于稽其类其衰世之意邪
　　【愚按称名乃卦爻中取象之名如卦言物类而取于蛊言亊变而取于蹇可谓杂矣然所言者未尝逾于隂阳刚柔之外也但稽考其称引之类如髙宗帝乙箕子皆非上古之人如伏莽乘墉载鬼张弧焚次防仆等辞皆非上古醇朴之象故曰衰世之意衰世正指殷之末世文周于卦爻之象不得不杂引其类其意以为不如是不足尽人情物态之变也】
　　夫易彰往而察来而微显阐幽开而当名辨物正言断辞则备矣
　　【本义云而微显当作微显而开而之而亦疑有讹叶尔瞻曰彰往所以察来故着而字往来有显有幽故再着而字彰察微显不外名物言辞故更着而字据此三个而字多有着落似无讹蔡虚斋曰彰往即藏往也谓明于天之道而彰明已往之理察来即知来也谓察于民之故而觉知未来之亊吴草庐曰微显即神徳行也谓以人事之显而本之于天道所以微其显阐幽即显道也谓以天道之幽而用之于人亊所以阐其幽张南轩曰行健为干之类当其名也名既当则刚柔之物辨矣言天下至赜之类正其言也言既正则辞之所指者可断矣苏子瞻曰道未始有名而易实开之赋之以名以名为不足而取物以物为不足而正言之以言为不足而断之以辞则备矣蔡节斋曰开为事物万殊开而当名也干马坤牛之类辨物也利贞之类正言也吉凶之类断辞也王荆公曰圣人作易所以朋明未悟者名举其当言举其正以开明之也未形之物不可辨必以名之已立者辨之是谓当名未然之辞不可断必以言之已騐者断之是谓正言又一説开字与前合字相应隂阳合而卦画以成隂阳合而卦爻以系开者分也名以分隂阳而当物以分隂阳而辨言以分隂阳而正辞以分隂阳而断备字即指彰往察来以下八项言此种种发挥皆备于卦爻之内圣人所以教天下者更无余亊矣愚按本义云此章多阙文疑字不可尽通盖指此节也敬采先儒诸解以补之】
　　其称名也小其取类也大其防逺其辞文其言曲而中其事肆而隠因贰以济民行以明失得之报
　　【説统曰其称名也小六句与杂而不越相应因贰二句与衰世之意相应胡云峯曰称名虽小而取类于隂阳甚大不可以浅近卑吾易也其防虽逺而其文经纬可见不可以髙逺荒吾易也其言虽委曲而皆中于理易岂髙逺之书哉其亊虽陈列而实本于至隠易岂浅近之书哉上古之时惟有易画以明火得之报而民无疑至于后世不得不因民之疑而明之以辞矣黄氏日抄云因贰以济民行二句亦晦庵所不解者也蔡节斋云因民疑贰未决而易入之物以济其善行明蓍其失得之报失得谓吉凶也愚人谓天下之动贞夫一天下之疑生于贰吉凶未定则民心之疑由是而生圣人因其心中迷惑莫知适从之际以卦爻断之曰如是则为得而报之以吉如是则为失而报之以凶要以济民之行亊而已报应之説人皆辟为异端不知一念初萌隂阳已判而吉凶之报随之人不深于易理故讳言报应耳书迪吉从逆凶惟景响坤文言积善必有余庆积不善必有余殃天人之际若是其不爽也学易者可不明其所以然乎】
　　【愚按此章説者多纠纒先天后天谓首节是伏羲之易二节是文周之易三四节总承先天后天惟胡云峯云比章専论卦名看章中三个名字当名称名俱指卦爻中亊物之名言彰往一节虽指卦爻辞辞亦称名所系之辞末节总承上二节因贰二字承称名之杂説末句乃所以扶衰世之运而反于淳古也】右第六章
　　【此章言乾坤为六十四卦所从出具究无非所以断疑】
　　易之兴也其于中古乎作易者其有忧患乎
　　【先儒有谓此一节当在前章之末中古与衰世相应不必连下九卦忧即忧悔吝之忧患即吉凶与民同患之患非专指文王与纣之亊也今从本义属第七章愚按注疏九卦兼卦爻辞本义谓夏商之末易道中微文王拘于羑里而系彖辞易道复兴遂以易之兴专指彖辞以三陈九卦为文王处忧患之亊俞玉吾曰九卦之两体多取坤与巽兑盖坤顺巽入兑悦皆善处忧患而不怨天尤人者也谦下艮上坤复下震上坤取坤顺者二履下兑上干损下兑上艮田下坎上兑取兑悦者三恒下巽上震益下震上巽井下巽上坎巽上下皆巽取巽入者四独于离无取盖忧患之中贵内含不贵外露也】
　　是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也巽徳之制也
　　【胡云峯曰夫子偶于上经取三卦下经取六卦言文王以忧患之心作易而文王处忧患之道自无非易也愚按九卦乃修徳之亊时时当如此不必忧患人人当如此不必文王人之髙视濶步者只为基趾未立履则脚踏实地如墙之有基人之矜己傲物者只为胸无执持谦则卑以自牧如器之有柄凡人头出头没只是萌蘖受伤复则善端自长如木之有本日月一至未足以言仁故徳以恒而固忿欲未蠲不足以言勇故徳以损而修欲速助长不足以言养故徳以益而裕一身久歴险阻天人之界自明与人共处艰虞真伪之情莫遁困所以为徳之辨也渊涵而有本则静深之体已立挹注而不穷则泽物之功以成井所以为徳之地也入情则细微必析随时处置而咸宜入理则毫髪无疑遇亊当几而立断巽所以为徳之制也此一节言九卦之徳又按朱子与吕东莱论九卦之次序陆象山一一剖析之二公叹服详见象山集中】
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐
　　【先儒谓此节赞九卦之体愚按亊之近情者易流先王缘情制礼和之中却有自然之品节一毫増减不得故曰履和而至凡人自卑则品愈尊自晦则道孟光故曰谦尊而光复小而辨于物即下所云自知也一念之微炯然在中而百体从令何辨如之本义谓阳微而不乱于羣隂则以阳为小矣似非确解恒杂而不厌本义谓处杂而常徳不厌语亦难晓窃按恒者久于其道也心不移于境是以杂而不厌损先难而后易谓初时胜私甚难迨损之人损渐渐觉不费力本义所云熟极则易也益长裕而不设谓徳能润身自然心广体胖不假设施本义所云充长而不造也穷与通相反者也困则身困而心自亨故曰穷而通井以养人为义井在此而养在彼故曰居其所而迁度量于轻重而纎毫不失变通于神明而形迹不彰巽入故曰称巽伏故曰隠】
　　履以和行谦以制礼复以自知恒以一徳损以逺害益以兴利困以寡怨井以辨义巽以行权
　　【先儒谓此节言九卦之用愚按九个以字从毎卦大象来大象所未尽者于此又各出一义可见易理无穷欲人沉潜观玩故反覆言之前云辨上下定民志以严而定分此以和而行逺前云称物平施以不自满假之心待人此以不敢上人之心制礼前以闭闗与天下共养其静此以自知还一已独觉之天前云不易方以不变者为恒此云一徳以不息者为恒前云惩窒以损为克己之功此云逺害以损为全身之道前云迁善改过以进徳为益此云兴利以修业为益前以致命尽处困之道此以寡怨坚处困之心前以劳劝收井之功此以辨义法井之徳所谓不照于流水而照于止水也前以巽行事所行乃事之常此以巽行权所权乃事之变所谓随时变化而量度以取中也】
　　【先儒或以九卦合阳数朱子谓读经不必如此困学记有云天下道理只在圣人口头开口便是偶拈此九卦指防若复添一卦或更少一卦亦无不可可谓善于读易者矣】
　　右第七章
　　【三陈九卦皆就卦名发卦徳卦用】
　　易之为书也不可逺为道也屡迁变动不居周流六虚上下无常刚柔相易不可为典要惟变所适
　　【杨诚斋曰人之于易如水之于鱼鱼不可离于水人不可逺于易君臣父子动静语黙取舍进退无非易也本义谓逺犹忘也愚窃谓不可逺者不可须防离也屡迁二字是一章纲领下文变动周流无常相易上下出入内外总发明屡迁之义变动者卦爻也六虚者六位也初二三四五上为位必配以九六而后成爻刚柔之往来如寄非实有也故曰虚变动与居对九六之变动不居者由其周流六虚也魏寉山曰六画六爻六位六虚四者相近而不同总而言之画即为爻析而言之爻与画异画之见者又为位爻之变者又为虚故曰变动不居周流六虚位从爻而为虚也曰六画成卦六位成章虚从画而为位也参同契云二用无爻位周流行六虚此用九用六之道也愚又按上下刚柔其説有二一指反对卦言如水雷屯山水蒙之类一指互易卦言如天泽履泽天夬之类其为无常相易则同也典要者一例拘执之谓易之爻位有以阳居阳而吉者又有凶者有以隂居隂而吉者又有凶者有有应而吉者有有应而凶者难以一例拘执故曰不可为典要惟变所适惟趋于变而已末二句总括上文言易道之屡迁如此】
　　其出入以度外内使知惧又明于忧患与故无有师保如临父母
　　【本义谓未详疑有脱误窃采诸家之説以解之内下卦外上卦出入以反对看卦有内外爻有出入出者自内而外入者自外而内卦之体两相反则爻亦变故有于彼于此吉凶互异者如行有无妄之反则为天衢之亨时有丰亨之遇反则为羇旅之凶又如讼刚来而得中则得中又得正需不正而但得中渐之二五皆当位归妹皆不当位之类圣人之系辞当出者出当入者入皆以一定之法度立于内外之间使人玩辞而惕然知惧不独惧本卦且当惧变卦惧者忧患也明其可忧又明其所以当忧之故明其可患又明其所以当患之故虽欲不惧得乎苏子瞻曰卦所以有内外爻所以有出入者为之造忧患之端使知惧也忧患之来苟不明其故则人有苟免之志矣逺师保去父母而不敢忘畏者知内外之惧明忧患之故也此解尤觉明快】
　　初率其辞而揆其方既有典常苟非其人道不虚行【黄氏日杪云晦庵曰上文既云不可为典要下文又云既有典常都不可晓愚恐上文言易道之变迁故云不可为典要主在易而言未定者也下文言人能率卦爻之辞而揆度事情所向之方主在人而言已定者也张彦陵曰易以屡迁为道则不可为典要者似乎不可捉摸不知辞正所以阐其变人第当因其辞以揆道之所向凡所谓相易无常者皆有一定之成法其屡迁处正其典常处不是两件愚又谓此节言用易者其初由卦爻之辞而揆之于道一卦有一卦之义一爻有一爻之义所云不可为典要者则既有典常矣下既字对上初字説典常即在变中看出惟变所适是其常道也夫至变之中而有经常不变之道苟非通方之人未免拘于方道岂可虚行哉末二句与中庸苟不至徳至道不疑义同先儒或以其人为崇尚虚无之人似与道不虚行语气不符】
　　右第八章
　　【此章专言易道之变而至变之中有不变者存在人神而明之耳】
