<!-- { "loadSidebar": true } -->
　　初九潜龙勿用
　　【孔疏阳爻称九阴爻称六者老阳数九老阴数六老阴老阳皆变周易以变者为占也蔡伯静云初二三四五上为位之阴阳九六为爻之阴阳李子思曰阴阳之气自下而上各分为六层卦之六爻似之故画卦自下起愚按第一爻言初第六爻当言终第六爻言上第一爻当言下所以文不同者下言初则上有未义大过彖云本末弱是也六言上则初有下义本卦小象云阳在下是也互文相通】
　　【愚按说卦传以震为龙乃干之初画也干是阳生之世故六爻皆取象于龙自潜至亢一龙也初潜在下先儒或以爲舜始渔于雷泽之象孔疏云若汉高帝生于暴秦之世隐居为泗上亭长是已愚更以后世事证之元史王约传仁宗在东宫家令薛居敬上言陜西分地事因被命往理约谓居敬曰太子潜龙勿用之时而为飞龙之事可乎以太子为潜龙于义似尤当邵子有云龙能大能小然受制于阴阳之气得时则能变化失时则不能今初阳在潜阴气正盛勿用者谓非用事之时而非世之不我用也勿字大有执持在陆庸成所云勿者我勿之也】
　　九二见龙在田利见大人【上见字音现】
　　【遯世为潜出世为见九二阳气发见故曰见龙以六画言二地位有田象以三画言二人位有人象二五皆阳大人象天下皆尊仰之之谓见皆蒙其泽之谓利卦体纯阳自然刚健若论中正惟九五一爻而已九居二则中而不正其象昭然本义谓九二刚健中正初甚疑之后看胡云峯集陈定宇栎问曰本义干九二刚健中正莫是刚健得中否胡答云凡言九五刚健中正易之正例干九二变例也云峯本义通释恪遵朱子故云尔其实易取中正六十四卦一定不移者似不应于第一卦先成变例】
　　【程传大徳之君九五也乾坤纯体不分刚柔而以同徳相应本义云九二虽未得位而大人之徳已着王阳明云干六爻只作一人看盖乾卦无臣位所以爻辞与九五皆称大人同为物所利见来矣鲜谓利见九五之君以行其道则仍以二为臣位矣】
　　九三君子终日干干夕惕若厉无咎【无俗作旡非】
　　【程传曰理无形也故假象以显义干六爻皆然可见六爻无非龙象君子即大人亦龙徳也因九三重刚不中在下之上居危惧之地则当有警惕之义故托君子以发之世称龙嗜睡而物莫能害惟其善惕也有三之惕而后能跃能飞观文言曰上不在天下不在田固以龙徳称九三矣若以君子指占者言余五爻岂无占者乎阳为日居下干之终日终而夕之象三当二干之交故曰干干惕若老氏所云惕兮若惊也王伯厚曰危者使平易者使倾易之道也干以惕无咎震以恐致福愚又谓圣人无危机惕若是其危机常存此心反复其道谋始要终何咎之有凡言无咎者本宜有咎处之得其道故无咎独于三四言之者三多凶四多惧也】
　　九四或跃在渊无咎
　　【已离下体故曰跃犹在上体之下故曰渊渊卑于田二言在田四曰在渊者田乃发见之处渊乃安身之处在田未能变在渊则可变之时矣或者未定也亦详审之辞时当变革更加详审安其身而后动何咎之有】
　　九五飞龙在天利见大人
　　【阳气自下而上龙之由潜而见而惕而跃至于飞则阳刚极盛之时九五中正而居尊位在天之象郑康成曰五于三才为天道清明无形而龙在焉飞之象也愚谓飞者龙之本体天者龙之本位云雷风雨翕然交集万物皆见四海咸防其利非九五孰能当之此干之主爻】
　　上九亢龙有悔
　　【位以九五为中正过是则亢矣大旱为亢旱龙居上九不能致雨亢之象阳极盛则阴将生龙既飞则必至于亢故有悔谓所处适当其防宜有此悔也潘雪松曰惟亢而后天者尽惟悔而后天者还程敬承曰乾道岂遂以亢终其妙在悔识时通变从有悔得也黄石斋曰亢者上九之遇悔者上九之徳多不说坏爻象方与文言纯粹精之义合】
　　【洪范筮占曰贞曰悔先儒多以内卦为贞外卦为悔胡云峰曰干上九外卦之终曰有悔坤六三内卦之终曰可贞于此发诸卦凡例愚按屯需之九五皆曰贞豫之六三蛊之九三皆曰悔亦有不尽然者易固难拘一例也】
　　用九见羣龙无首吉
　　【朱子以此爻为揲蓍之法故其言曰五行成数去其地十之土而不用则用七八九六而已阳竒阴偶故七九为阳六八为阴阳进阴退故九六为老七八为少然阳极于九则退八而为阴阴极于六则进七而为阳一进一退循环无端凡占法皆用变爻揲蓍所以用九六取其变也见羣龙谓值此六爻皆九也无首谓阳变而阴也刚而能柔故吉愚按左传蔡墨云在干之坤曰见羣龙无首吉杜元凯注亦如此说又按苏子瞻力辟老少进退之说其言曰谓阳极于九其次则七极者为老其次为少则阴当老于十而少于八谓阴不可加于阳故十不用犹当老于八而少于六也则又曰阳顺而上其成数极于九阴逆而下其成数极于六夫自下而上阴阳均也稚于子午而壮于己亥始于姤复而终于乾坤阴犹阳也曷尝有进退顺逆之别乎且此自然者天地且不能知岂圣人得制其予夺哉愚窃谓此一爻兼承上六爻来故不但曰龙而曰羣龙羣龙未尝无首只是屈伸往来其首不可得而见所谓善藏其用也故曰吉易主于用用易在人似非以刚变为柔为无首也若论周公爻辞只就爻立义尚未及卜筮用九用六只当单指乾坤六爻说至于老少之说四圣人所不言乃卜筮家欲攷动爻之变始分别老少言之耳或者难曰六十二卦皆无用爻何独于乾坤有之应之曰乾坤为易之门所以独称用九用六者九六有象七八无象也以卦则六子之卦皆从乾坤中出以画则六子皆乾坤之画如震之初干画也震之二三坤画也乾坤用九六而诸卦之得竒画者皆用干之九得偶画者皆用坤之六此乃体易之人用易之道谓揲蓍之法亦在其中则可谓用九用六二爻专为揲蓍而设则恐未必然】
　　【临川邹氏以用九节总为上九之爻辞属于亢龙有悔之下王氏亦云然窃采其说以备一解　以上爻辞】
　　彖曰大哉乾元万物资始乃统天【元与天叶】
　　【照古本彖曰当作彖传曰程子所云卦下之辞为彖夫子从而释之本义亦云后凡言彖者仿此今刻本多削去传字似以夫子释彖之辞为彖矣凡彖传以易象与天道杂言见易之取象皆天道也以人事终之者见易之天道言人事也此六十四卦之例】
　　【本义此一节首释元义愚按卦辞元亨利贞四字并言夫子独提出元字而赞之曰大哉乾元盖一元之气流行无间而物物于焉资始始万物亦始天地故曰统天干之为天文周所未言至夫子乃以天道发明干义元者大也始也资始专就气言有是气方有是形故下文说到流形】
　　云行雨施品物流形【以下四节叶】
　　【彖言元亨利贞传独不言亨本义谓此释干之亨也杨诚斋云云行雨施气之亨也品物流形形之亨也愚谓万物皆资始于气气之发泄则为云雨所谓神气风霆也不曰万曰品者资生以后形质已具物各分类可为区别矣流形者如水之流有生生不息之机蔡虚斋谓品物只是植物若飞潜等物岂待云雨然后流形耶愚窃谓不然形对气言气以成形飞潜动植多在品物之内若但作植物看则解之雷雨作而草木甲拆矣非乾元统天之道也】
　　大明终始六位时成时乘六龙以御天【天字叶汀】
　　【张彦陵曰万物由元而亨人见其为始而已圣人心通造化黙契夫循环之运防终始于一元而不生分别之见愚谓阳大阴小阳明阴暗故曰大明乾元资始者也有始则有终干之六位也只据卦画言之始于一画终于六画九三下干之终九四上干之始终始者时也而六位成乎其中矣六位言六画之定分六龙言六爻之变象六位以时成六爻因以时乘一刚加于初位是乘以一龙一刚加于二位是乘以二龙余四位凖此天之六阳时序如此圣人加画乾卦其序亦如此一无成心惟潜见惕跃飞亢之时而已时字首于乾象发之上以元始总明干徳曰统天此六龙各分其位曰御天统天言干之体如身之统四体御天言干之用如心之御五官本义谓是乃圣人之元亨】
　　乾道变化各正性命保合太和乃利贞
　　【孔疏云变者以渐改移化者忽然而改本义云变者化之渐化者变之成愚谓变者自无而有万物之出机化者自有而无万物之入机阳变阴化统而归诸干乾道变化而万物各正性命所谓气化相催也以物所受谓之性以天所赋谓之命各正者有分别而不相侵夺万物各具一元也保者常存而不亏合者翕聚而不散太和即资始之气以其运而不息谓之道以其融而无偏谓之和万物得是气而生有生则有成凡资始于元流形于亨者至此无少欠缺万物统防一元也本义云此以释利贞之义愚窃谓此节须从元亨说到利贞细玩乃字可见】
　　首出庶物万国咸宁
　　【本义此言圣人之利贞也程敬承曰首即乾元所云始也圣人体元以治世首万物即能终万物愚按爻辞以无首为吉彖传云首出者龙之潜见惕跃飞亢皆时为之六龙以时乘虽首出犹无首也首出不专指飞龙如夫子虽不得位而为万世师非潜龙之首出者乎庶物各正性命圣人又何事焉犹为之领袖云尔虽有一切制作不过顺其自然非谓功业既成万国始各得其所而咸宁也】
　　【张待轩曰羲皇六画万法皆备以一字名之曰干以四字形容之曰元亨利贞夫子彖传止以乾元二字提纲而亨利贞错综防缀其间知元之为元则亨利贞特张弛阖辟之节候耳説易者谓此是元此是亨此是利贞逐节界断意味索然矣　以上彖传】
　　【彖传小象皆夫子赞易之辞往往作韵语举乾坤二卦余可知】
　　象曰天行健君子以自彊不息
　　【每卦大象夫子别从卦体取义与文周絶不同干与他卦又不同不曰重干曰天行健健者干之德故以卦徳易卦名用冠六十四卦之首天之运行一日一周健者运而不息也卦体上下纯阳无一毫阴柔以杂之故健在人为无欲则刚君子以之自强不息以者体易而用之也用易之人称名非一大约前时创典则称先王因时经世则称后用之身心学问则称君子】
　　【胡翼之曰天南极入地下三十六度北极出地上三十六度状如倚杵其用则一昼一夜行九十余万里人一呼一吸为一息一息之间天行八十余里人一昼一夜有万三千六百余息故天行九十余万里天之行健可知故君子法之以自强不息云愚谓君子与天共一干德干者健也自强便是健不息便是行一刻不行即一刻失其健矣】
　　【按此为大象传而释六爻者为小象传皆夫子所系六爻之辞乃周公所系也本义谓此周公所系辞本连上作一气读王弼削去传字但称象曰以致经传淆乱】
　　【胡云峰曰上经干曰天行坤曰地势坎曰水洊至离曰明两作先体后用也下经震曰洊雷艮曰兼山巽曰随风兑曰丽泽先用而后体也　以上大象传】
　　潜龙勿用阳在下也【下音戸与普叶】
　　【以下六节当有象传曰三字以别于文言阳谓龙下谓潜周公取象于龙大是竒特夫子恐人泥于迹象涉于竒怪故诠之云阳在下明经之称龙即阳气也孔疏云第一爻言阳在下是举自然之象胡庭芳云易卦爻辞无阴阳字夫子于干初曰阳在下于坤初言阴始凝阴阳之称始此即太极所生两仪之一以为诸卦通例阴阳之名一立而动静健顺刚柔竒偶大小尊卑变化进退往来由是着矣】
　　见龙在田德施普也
