<!-- { "loadSidebar": true } -->
　　九三弗过【句】防之【句】从【句】或戕之【句】凶象曰从或戕之凶如何也
　　【易纂言九三与上六正应然阳不及之时岂可逾越于阴是谓弗过惟当如扞水之防备上六不为己害斯可矣愚窃谓弗过者阳不能过乎阴也九三阳刚居正在内卦之上乃羣阴所欲害者故当防之若不防而反从之或且戕害于我而凶矣从者顺乎阴也因三与上应故有此戒小象单释末句正见三不宜上之意】
　　九四无咎弗过遇之往厉必戒勿用永贞【皆二字为句】象曰弗过遇之位不当也往厉必戒终不可长也
　　【项平甫曰九三九四两爻为阴所过非能过人者也故皆曰弗过愚窃按九四虽交动体而以刚居柔不为羣阴所忌爻辞先言无咎幸其可免于戕也弗过与三同而遇与防异盖捄小者之过惟有防遇两途三曰防是先事预图有心备御之法四曰遇是彼此邂逅无心任处之法遇之者利于彼来不利于我往故曰往厉中心若惕故曰必戒临机当断故曰勿用持守当坚故曰永贞因四上与五比故戒之如此此四之不宜上也小象申之以位不当歉词亦悯词若使九四居位得中莫夜有戎何足恤哉终不可长长字程传读上声与姤彖传不可与长义同言四若往而从阴是与之长矣本义谓爻义未明当阙窃叅防先儒之意以补之】
　　【愚又按三四两爻当合看盖二阳相比在上下四阴之间不可无先几之防轻往之戒三之弗过防之似指下二阴言弗恃我能过之而当防其见戕也四之弗过遇之似指上二阴言彼来与我遇则无咎我往与彼遇则有厉而当戒也一戒之以凶一断之以勿用易为君子谋一片苦心溢于言表】
　　六五密云不雨自我西郊公弋取彼在穴象曰密云不雨已上也
　　【六五爻辞本小畜卦辞关子明云小畜一卦之体当小过一爻之义彼以阴畜阳此则阴过阳同为密云之象彼以阳多而不与阴和此则阴多而不与阳和同为不雨之象吴艸庐曰中爻互坎四五得坎之上体又有九三重蔽其下如云之密然坎之下画塞而而不通则阴上而不下故不雨九四为主爻阳弱阴强故阴阳不和我西郊谓四也愚又按坎水在下为雨在上为云此易之通例小畜中爻互兑本卦中爻亦互兑西郊之象程子释小畜卦彖所云凡云自东而来西则有雨今自西而东则水生木而泄其气故不雨是已小象言已上者谓云虽不雨而其气上升所谓不宜上者今已上矣所以不能与阳和也艸庐又云公谓四彼谓初盖言四但下取初而不上取五愚窃按公当指六五彼当指二二艮体伏二阳之下在穴之象五欲取二为己助其如伏者之不出何公弋句从密云不雨説来密云不能致雨在穴岂可弋取乎因二与五敌应又有此象也】
　　上六弗遇【句】过之飞鸟离【去声】之凶是谓灾眚象曰弗遇过之已亢也
　　【本义谓上爻遇过当作过遇与九四同愚窃就爻辞本文解之上与四相应而实相反四曰弗过遇之言阳不能过乎阴而与五相比是弗过乎阴而适遇夫阴也此言弗遇过之言上六为五所隔弗遇乎阳而位居于上乃过乎阳也卦辞云不宜上而外三爻皆动体动而弥上初之飞鸟至此终不得免离即诗雉离于罗之义凶从外来孽自己作是之谓灾眚凶字与初爻相应已亢与已上相应皆犯不宜上之戒者也然则阴之过岂阴之利哉干上九阳爻曰亢此阴爻亦曰亢者中爻互巽鸟乗风愈飞则愈髙不但己上而且己亢在初已是凶象况居卦终乎建安丘氏曰卦体四阴二阳故为小过合六爻而论初上两爻皆阴不中过者也故皆曰凶戒其过也二五两爻二比三五比四刚柔相济复得中不过者也故皆无凶咎之戒此上下四阴爻之别也至三四两阳爻在三则曰弗过防之防下二阴也三在二阴之上而不谨为之防则阴柔必至害己故凶四曰弗遇遇之遇上二阴也四在二阴之下一或轻动致五六之遇则危厉之事也故往厉必戒然阴在阳上其害犹可逭阴在阳下其祸不可测矣是以九三凶而九四无咎此又中两阳爻之别也观小过者于爻位阴阳求之则过与不过之义得矣】
　　【临川吴氏曰此卦初六与九四九三与上六两爻之辞皆相表里然初六之以凶其辞若急至九四则曰无咎曰勿用则其辞缓何也九三之或戕其辞犹疑至上六则曰凶曰灾则其辞决何也盖阴柔过盛阳则但宜下退不宜上进四居柔能下也三居刚则好上也下则凶或可免上则凶不可免矣此初四之辞所以先缓而后急三上之辞所以始疑而终决欤】
　　【象数论曰卦体有飞鸟之象故卦辞爻辞多就飞鸟取义至治之世不麛不卵不杀胎不覆巢故麟鳯游于郊薮大道不行而兽乱于下鸟乱于上矣圣人伤之特设此卦初爻即从飞鸟二字而断其凶三则戕之四以往而危五之弋矰缴也上之离网罗也四方上下无非杀机飞者固难逃穴处者将尽取人情安忍且谓取之小过不足伤仁岂复有祝网纵麑之举乎夫鸟翔于空上下惟其所之今云不宜上宜下上逆而下顺戒之以凶申之以防惕之以厉极之以弋取终之以灾眚若为飞鸟示趋吉避凶之道者人世暴殄之惨不待言矣于斯时也士君子之出处可不审哉】
　　【离下坎上】
　　既济亨【句】小利贞初吉终乱
　　【尔雅济渡也二卦皆以济名专取坎象盖天一生水火乃水之用也既字对未字説已然之辞关子明易传以既济终下经与序卦不合愚窃按凡坎在上者如屯需蹇节等卦多言险象此云既济非出险之谓在时则为已往在事则为已成又卦体离火在下而升坎水在上而降彼此相交犹天地交而成泰故亨但六爻阴皆乗阳小者之利也六二柔中故曰贞本义亨小当为小亨程传则云小字在下语当然也若言小亨则亨为小矣愚又按彖辞与遯亨小利贞同例当依程传六爻皆应者泰否咸恒损益既未八卦应而又得位者六十四卦中独既济而已圣人却从好处看出未尽善来初吉终乱犹曰泰极当否也一治一乱乃天地气运之常气运流行未尝暂止犹水火升降循环不息所以初吉一息则水火各反其本性矣今内外阴阳各安其位而不动故有终乱之成柔在二则吉在上则乱安静而不扰固阴柔为之治极而偷安亦阴柔为之使既济之终常若未济之始何乱之足忧哉汪化昭曰凡事有既往有未来有现在既济之时小利贞者其现在也初吉者其既往也终乱者其未来也利贞者尽其现在之理以维其既往之运以杜其未来之端】
　　彖曰既济亨小者亨也利贞刚柔正而位当也初吉柔得中也终止则乱其道穷也
　　【本义谓既济下疑脱小字愚窃按彖传以小字统全卦之义多在小者亨三字内易之道阳大阴小今六爻虽刚柔平分而三阴在三阳之上故举小者以明之曰既济之亨以小者而亨也既云小者亨则小之利贞可知矣中男在上中女在下刚柔正也阴居阴位阳居阳位位当也柔得中指六二不言九五之刚得中者既济之时利用柔道故以初吉归之初吉终乱卦彖只言天道传则归于人亊不徒曰终乱而曰终止则乱乱由于止也不止则乱何由生道穷二字正发明止字之义来矣鲜曰以人事言之怠胜敬则凶人道以理而穷也以天运言之盛极则必衰天道以数而穷也愚又窃玩则字语气有戒人不得援天自诿之意】
　　象曰水在火上既济君子以思患而豫防之
　　【项平庵曰人之用莫大于火而火常生患善济火者莫如水思火之为患而储水以防使水常在火上则患止矣愚又谓水必润下火必炎上既能相济亦能相息所谓患也既济之时人情方以为无患正惟无患乃生患患生于无隐而不觉故贵于思思者思其终也患生于无或卒不及持故贵于防防者防其始也防之豫则终无患矣】
　　初九曵其轮濡其尾无咎象曰曵其轮义无咎也【本义轮在下尾在后初之象愚又按坎在外卦为舆为轮又中爻二三四亦互坎初在舆后曵轮濡尾之象与未济初二两爻取象同而义异本卦乃既济以后事也在未济轮曵则不能前尾曵则不能渡在本卦则轮与尾既济矣犹若有曵之濡之者才大而心小事后不忘前艰义当无咎朱子又有云曵轮濡尾不是不欲济是要济而未敢轻济吴幼清云初可以济而守正不遽进似乎多説向后卦去了解之下卦坎九二言狐未济之下卦坎卦辞言狐既济之坎在上似亦当取狐象郝仲舆谓初离体牛尾之象愚按牛之渡水浮鼻而不揭尾尾虽濡牛亦能济狐濡其尾则不能济矣观象者当知物理】
　　六二妇丧其茀勿逐七日得象曰七日得以中道也【茀音费】
　　【易纂言二五相应犹女之将从夫而需待未行愚窃按六二一爻彖传所谓柔得中者初阳刚御车之人二柔顺中正车中之妇也茀车蔽也以其承乗皆刚故有丧茀之象以其居中得正又有勿逐自得之象得字从丧字来人情急于济世未免以得丧动心故患得患失逐逐无已时二之妙在于勿逐逐者未必得而勿逐者自得之阴数极于六至七而变矣毎一爻当一日自二数至上为五又自初数至二凡七震卦六二亦以乗刚而取象同彼避初震之势此成既济之功皆以中道俟时者也】
　　九三髙宗伐鬼方三年克之小人勿用象曰三年克之惫也
　　【易纂言九三离之终南方之穷处也故象鬼方愚按髙宗伐鬼方乃实有之事周公援以作象与箕子之明夷例同三居水火之交离为戈兵有伐国之象用离明以破幽暗如伐鬼方而克之象离位居三三年象九三以刚居刚内治已济圣人虑其任用小人而有喜功图大之心爻辞所以戒之曰髙宗以中兴贤主其伐鬼方也三年仅乃克之师之不可轻用如此其可用小人以侥幸成功乎诗自彼氐羌莫敢不来享西羌传云殷室中衰至武丁伐鬼方三年乃克是其证也张元岵曰从来开创时征伐易守成时征伐难人但知盛时物力之甚裕不知盛时举事之易惫也竭中国之民力以骋志于边隅欲不惫可得乎】
　　六四繻有衣袽终日戒象曰终日戒有所疑也
　　【繻注疏云宜曰濡衣袽所以塞漏程传因之袽敝衣也终日戒如乗敝舟而水将至者然一説繻缯采也袽絮緼也谓缯采将败而有絮緼当坎之初是初吉之时已过终乱之期将至犹繻之为衣而将败也愚按二解不同而儆戒之义则同大凡处既济之时最易疎忽四阴柔得正能自朝至夕终日戒备有备患之具而常存虑患之心妙处在有所疑不敢自信为己安已治也四出离入坎坎为加忧故多疑因疑而生戒补苴罅漏何险不济况既济者乎程敬承曰九三善用其刚所防在外六四善用其柔所防在内其为思患豫防一也】
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　【本义东阳西阴言九五居尊而时已过不如六二之在下而始得时当文王与纣之事云云其説固有本坊记引此文郑康成注云东邻谓纣国中西邻谓文王国中顔师古注汉书郊祀志亦引之此后儒穿凿之论朱子取之以纣居东土为君位文王居西土为臣位五刚中何得斥之为纣耶细玩爻辞全无此义程沙随尝辟之矣愚又谓八卦方位离东坎西东当指下卦西当指上卦六爻相应水火之邻也不必专指应爻以人言事东主作而西主成离则奏既济之功坎则享既济之福五刚中居尊有主祭之象牛大牲也禴祭之薄者杀牛不如禴祭言人享用大牲我享用二簋盛祭者未必获福而薄祭者实受之惟其时也阳实阴虚阳大阴小象辞吉大来大字即爻辞实字吉字即爻辞福字谓时之既至大福不求而自来也汉书杜邺谓成帝曰徳修荐薄吉必大来正是此义】
