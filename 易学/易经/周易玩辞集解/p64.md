<!-- { "loadSidebar": true } -->
　　【愚按自乾坤至此凡三十卦正与上经之数相当而下经亦以咸恒为始以此见卦传虽以杂名而上下经之首则未尝杂也】
　　咸速也恒久也
　　【程敬承曰虚以受故速方不易故久愚又按理之速者莫如感应情之久者莫如夫妇咸非训速咸必速也恒非训久恒必久也】
　　涣离也节止也解缓也蹇难也
　　【吴草庐曰涣九二坎水在巽风之下为风所离散节九五坎水在兑泽之上为泽所节止解九二坎防在内震则出险而动于外内险已解缓也蹇九五坎险在外艮则见险而止于内外险方艰难也】
　　睽外也家人内也
　　【闗子明曰明乎外者物自睽明乎内者家自齐吴幼清曰睽六五在外为主家人六二在内为主钱田间曰内外以离言火在外则气散火在内则神凝张待轩曰外疏之也故二女二心内戚之也故一家一心愚又谓二女志各有行故曰外二女正位乎内故曰内序卦先家人而后睽杂卦先睽而后家人者外以乾坤并列为主内以乾坤交合为主故家人之后即受之以否泰】
　　否泰反其类也
　　【邵尧夫曰泰则君子养小人否则小人伤君子故云反其类愚窃谓以内外卦言泰则内阳而外隂否则内隂而外阳固相反矣以卦变言随卦否初上两爻之变也蛊卦泰初上两爻之变也亦相反之义】
　　大壮则止遯则退也
　　【苏子瞻曰大壮则小人自止遯则君子当退吴幼清曰大壮四阳盛长恐后阳之恃其壮故不欲九四之进而欲其止遯二隂浸长恐前阳之不及遯故不欲六二之进而欲其退像象曰君子以一刚要壮终遂成大有之众皆壮止之力以一刚原遯始无失同人之亲皆遯退之功】
　　大有众也同人亲也革去故也鼎取新也小过过也中孚信也
　　【张彦陵曰所有大者势统于尊而曰众与人同者情通于一而曰亲一説人归于我无众不容我同于人必择所亲愚又按大有同人皆以离之中爻为主在上则人归于我在下则我同于人项平庵曰革以火镕金故为去故鼎以木钻火故为取新吴草庐曰小过隂盛能过阳衰不及也中孚阳实能感隂虚能应也一説过而小方是过孚由中方是信】
　　丰多故亲寡旅也离上而坎下也
　　【钱田间曰故即故旧也故与亲对多与寡对丰时则为故旧多旅时则为亲戚寡此世情也文特参错项平庵曰火隂物也离中画隂附于阳故炎上水阳物也坎中画阳藏于隂故就下如人之心上而肾下肾之精升而为气则离中之隂心之精降而为液则坎中之阳】
　　小畜寡也履不处也需不进也讼不亲也
　　【小畜以一隂畜下三阳欲止而不能止阳得尚往隂寡也履以一隂蹑上三阳三不宜进而躁进至于被咥隂不处也皆主隂爻言需之干止坎之下安分待时故不进讼之干违坎而上越理求胜故不亲皆主干言李隆山曰干上离下为同人离为火火性炎上而趋干故曰亲干上坎下为讼坎为水水性就下与干违行故不亲】
　　大过颠也姤【石经于此独作遘】遇也柔遇刚也渐女归待男行也頥养正也既济定也归妹女之终也未济男之穷也夬决也刚决柔也君子道长小人道忧也
　　【本义云自大过以下卦不反对或疑其错简未详何义苏氏易传改大过与頥对既济与未济对归妹与渐对夬与姤对蔡节斋依之胡双湖亦有顺与大过对之説胡云峯则云此指中爻互体而言先天图左互复頥既济家人归妹睽夬干八卦右互姤大过未济解渐蹇剥坤八卦此则于右取姤大过未济渐四卦于左取頥既济归妹夬四卦各举其半于杂卦中取互卦又其最杂者也以上诸説今皆不取取其就传作解者田间易学曰不用反对此所以为杂也细按之皆扶阳抑隂之义首揭乾坤以明刚柔并用至大过以刚过乎柔而颠圣人恐人遂以刚之不可过柔而未知柔之难制也则举始之一柔而忽之矣于是舍頥而言姤明柔之遇刚虽五刚不能制一柔也夫世岂有刚而废柔男而废女者故继之以渐如渐之女归待男行贞女也可娶也若姤以柔遇刚则邪女也不可娶也渐后继之以頥言饮食男女之事无不以正为其道也頥以养正如是而刚柔可交矣故继之以既济六爻阳居阳位隂居隂位止而不动故曰定女不归男则无家故归妹女之终也男不交女则无后故未济男之穷也男女刚柔岂可偏废乎所恶于柔者遇刚之柔将至于灭刚也不得不以夬治之夬之刚夬柔决此遇刚之柔也有夬之决而后干刚坤柔可并行于天地间矣胡云峯曰杂卦上三十卦终之以困柔揜刚也下三十四卦终之以夬刚决柔也柔揜刚君子不失其所亨刚决柔君子道长小人道忧矣天地间刚柔毎毎相杂至若君子之为刚小人之为柔决不可使相杂也杂卦之末特分别君子小人圣人之防微矣愚按夬以五阳决一隂不曰小人道消而曰小人道忧者盖必上下交而志同如泰之时然后小人之道消若以五阳决一隂惟能使小人忧而已如元祐之世众君子盈朝一变而为绍述小人有忧君子可不深虑哉】
　　【王介甫曰序卦先后有伦杂卦则揉杂众卦以畅无穷之用黄氏日抄云序卦之后有杂卦犹既济之后有未济以见易之无穷】
　　【陆务观防朱氏易传曰易道广大非一人所能尽坚守一家之説未为得也元晦尊程氏至矣然其为説亦已大异读者当知之】
　　【天台董氏楷曰朱子于诗传自以为无复余憾而意甚不满于易本义盖先生之意只欲作卜筮用而先儒説道理者多终是翻这窠臼未尽故不能不致余憾云】




　　周易玩辞集解卷十
