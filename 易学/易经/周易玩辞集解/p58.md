<!-- { "loadSidebar": true } -->
　　易之为书也原始要终以为质也六爻相杂惟其时物也
　　【本义质为卦体卦必举其始终而后成体爻则惟其时物而已胡云峯曰卦有定体故曰质爻无定用故曰时愚又谓始终者卦体也原之要之者卦彖也文王之彖其辞简故曰质六爻刚柔迭用所以云杂一爻有一爻之时一时有一时之物周公各因其时各辨其物而系之以辞非若卦之止言大畧惟其时之不同而其物亦异如干之取龙一物也而潜见飞跃之不同者时也渐之取鸿一物也千磐陆木之不同者时也】
　　其初难知其上易知本末也初辞拟之卒成之终【説统曰此承上节原始要终来易知难知就后人观易説下二句明所以易知难知之故愚又谓初上以卦画言初拟卒成以系辞言本末犹前言始终一画初立宜刚宜柔皆未可知必俟中爻之是非定而初之是非乃定故难知上则就中爻之是非决之而已故易知圣人系辞时亦有难易如干之初九谓其阳也拟之以龙谓其初也拟之以潜费多少斟酌故曰拟至上九则卦终在飞跃之后直谓之亢龙无用拟议故曰卒成】
　　若夫杂物撰徳辨是与非则非其中爻不备
　　【朱子云先儒解此多以为互体左传亦时举此义看来此説亦不可废愚按此节承上文六爻相杂来杂物即相杂之时物也撰徳者或刚或柔或中或正于时物之中撰而列之也徳既列则有得失有利害有吉凶是非不可以不辨此非初上两爻所能尽须合中四爻看所谓互卦也如屯卦下震在物为雷在徳为健上坎在物为水在徳为险自二至四互坤则杂物为地撰徳为顺矣自三至五互艮则杂物为山撰徳为止矣盖以初上两爻合之中四爻而是非之义始备】
　　噫亦要存亡吉凶则居可知矣知者观其彖辞则思过半矣
　　【黄氏日抄云晦庵云晓不得説一个噫字都不成文章蔡氏曰杂物撰徳杂隂阳二物以为徳也辨是与非辨其徳之是非也得位则吉失位则凶要之以此可以知其是与非也圣人所以叹之曰噫愚又按以上言卦爻之义备矣夫子赞易至此忽发叹曰约而言之易卦中各具存亡吉凶之理即其居者可知矣居谓爻位不待观其动也更约而言之则观文王之彖辞思过半矣并无待观于爻辞也所要者愈约所见者愈精圣人深契易道之妙如此韩康伯曰彖者举立象之防该中爻之义一以贯之形而上者可以观道过半之益不亦宜乎】
　　二与四同功而异位其善不同二多誉四多惧近也柔之为道不利逺者其要无咎其用柔中也
　　【本义此以下论中爻同功胡云峯曰杂物撰徳兼言中爻之互体此则分论中爻之本体二与四异位也以其皆隂故同功逺近对五而言郭鹏海曰以位言则二与四皆臣也臣不宜偪君四以近五故多惧以功言则二与四皆柔也柔本不宜逺而二以得中故无咎而多誉参错互见之辞归震川曰知所谓近则知二四之不同者位知所谓柔中则知二四之不同者不在位而在徳】
　　三与五同功而异位三多凶五多功贵贱之等也其柔危其刚胜邪
　　【此节末二句先儒诠解多不甚明晰愚窃以意解之三与五异位也以其皆阳故同功贵指五贱指三等者等级也凡爻九居三则刚而不中六居三则柔不当位三之等贱所以多凶岂其以柔居之而危以刚居之而胜耶末二句専发明三多凶之故若五则不然以九居五则为刚中得正以六居五则为柔中居尊五之等贵所以多功也亦前后参错之辞】
　　【又按中爻之説注疏与本义不同孔疏分内外卦以二五为中爻后儒除初上两爻以二三四五为中爻愚窃谓正体则二为内卦之中五为外卦之中互体则三为内卦之中四为外卦之中今合六十四卦爻辞观之惟复卦六四一爻益卦三四两爻则以三四为中其他言中者多在二五不取互卦也左传庄公二十二年周史为陈侯筮遇观之否曰坤土也巽风也风行于土上山也杜元凯注云自二之五有艮象此用互卦占易之证凡卦爻中所取之象求之二体而不得者求诸互体往往有合所以云非中爻不备但互卦去初上两爻故初上无定位下文二三四五皆一定之位也看来逺近贵贱皆对五言则所谓中爻者仍当以二五为主互卦虽从后儒推衍而出亦有足以发明卦爻辞之义者故兼取之又按京房易积数云二三四为互体三四五为约象与诸家不同先儒言互卦者又只用中四爻互两卦而已吴草庐则推互卦所成为十六卦皆隔八而得缩四而下复合十六卦互体只成乾坤既未四卦以明易卦始终亦宋以前诸家所未言者】
　　右第九章
　　【此章専论卦爻示人以观六爻之法其意通乎中四爻而所主则尤在二五以其居一体之中也】
　　易之为书也广大悉备有天道焉有人道焉有地道焉兼三才而两之故六六者非他也三才之道也【才石经作材説统曰通章广大悉备句提纲首节是论卦之六位次节是论爻之六位愚窃谓此章専赞重卦广大者统体浑沦悉备者条理详密可见易之为书无所不有天道地道人道三画中已具三个有字是夫子反覆观象而知三画之必兼而用六者以此故也天能覆地能载人能参天地者才也不重则隂阳孤而无偶必兼两而为六天地人各有隂阳然后其道全而不偏分六画看上二画天也中二画人也下二画地也合六画看隂或居上安知地之不为天阳或居下安知天之不为地五为君则天道为人道矣二为臣则地道为人道矣复言六者非他不是赘语圣人把画作道看以明画卦之指归道当如是也项安世曰言其道之至谓之三极言其质之定谓之三才或云静而能动曰极以主宰言独而能兼曰才以作用言】
　　道有变动故曰爻爻有等故曰物物相杂故曰文文不当故吉凶生焉
　　【苏紫溪曰此节见三才之道无所不有而易之书无所不备吴草庐曰三画不谓之爻既有六画而爻见焉爻交也以交而变也愚按道字承上文来等者爻位也物者隂阳也杂者交错也隂阳交错犹黄相间而文见焉文字对前章质字説前言卦之体故曰质此言爻之用故曰文孔疏以文不当为不当于理本义云爻不当位盖谓以隂居隂以阳居阳为当位隂居阳位阳居隂位为不当吉凶之占从当位不当位而生也愚又细玩六十四卦亦有不尽然者如屯之初九当位而吉九五虽当位而凶蒙之六三不当位而凶六五虽不当位而吉此处所云吉凶只在文不当中未指辞盖本章是赞爻画非赞爻辞也不当二字要活看犹云不能皆当也兼当与不当説于经防始合】
　　【或问必隂阳相错乃谓之爻然则乾坤重卦纯阳纯隂于交错之义何居按程子曰卦之变皆自乾坤来朱子亦云效乾坤之变化而生六爻愚又谓纯卦中各有三才之道则六爻自有隂阳如初九阳居阳位九二阳居隂位之类便是相错之象非必内外二体交错也】
　　右第十章
　　【上章析论爻辞此章统论爻画】
　　易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　【季彭山曰非末世则情伪不如是之滋非盛徳则易道无自而兴当纣之事正处忧患而作易也愚又按夫子原易之作则指伏羲原易之兴则専属文王而不及周公前言易兴于中古作易者其有忧患乎此章承忧患説来盖文王当殷之末世所遇之时乃危时所处之地乃危地故玩其卦彖往往多儆惕之辞此辞字専指彖辞危非一己之忧患乃忧纣之倾危也犹冀其转危而为安故云危者使平此周之所以为盛徳也知其危则危者可使之平不知其危而以为易则可使之倾此其道自一身推之家国天下无物不然故曰甚大惧以终始易惧之也如朝乾夕惕之义不特文王一生与忧患相终始其要使天下后世皆知免咎之道在危惧之中危者文王演易之时惧者文王演易之心二字乃一章眉目易而曰道中有挽回之方不欲人诿之于数也○周用斋曰常人始于忧卒于怠故易之惧人不以始为难而以终为贵不曰惧以始终而曰终始欲人慎终如始也○张彦陵曰无邪者诗之教无咎者易之教其防同也无咎二字是千圣涉世之心法惧之一字是千圣寡过之心法】
　　右第十一章
　　【此章发明文王演易之本防】
　　夫干天下之至健也徳行恒易以知险夫坤天下之至顺也徳行恒简以知阻能説诸心能研诸侯之【本义侯之二字衍】虑定天下之吉凶成天下之亹亹者
　　【説统曰此以健顺二字发明易简之理即在人身其意重在知险阻上表圣人作易之深衷也愚窃按上传首章言乾坤易简之徳下传末章言乾坤之所以易简由于至健至顺也阻险二字从上文忧患危惧説来干之徳健则遇险亦易故曰恒易坤之徳顺则遇阻亦简故曰恒简易简中本无险阻也险阻之境皆人心所自造在我既无荆棘世上那有坎坷即有之正尔不须逆亿自然先觉知险知阻皆从易简中来所以众人遇险阻则心苦而易简者道理融洽能説诸心众人遇险阻则虑棼而易简者临事精详能研诸虑直使天下之吉凶由此而定天下之亹亹由此而成自能字起直贯到者字住所谓易简而天下之理得矣非至健至顺其孰能之】
　　【愚按本义侯之二字衍文其説本于王弼蔡节斋径去侯之二字而以悦诸心硏诸虑并言黄氏日抄云古本原有此二字读者自以义理而读之可也竟刚去二字不可也】
　　是故变化云为吉事有祥象事知器占事知来
　　【本义云变化云为故象事可以知器吉事有祥故占事可以知来余徳新云变化二句不假象古者也象亊二句求诸象占者也愚窃谓四句不宜两分説变化云为乃从险阻推开説即下文吉亊象亊占亊是也变化云为事非一端岂但知险阻而已哉于吉事则知有祥于象亊则知制器于占亊则知未来皆易简中自然之理惟悦心硏虑者方知之耳即至诚之道可以前知之意】
　　天地设位圣人成能人谋鬼谋百姓与能
　　【张彦陵曰此节旧主卜筮説然照下象告情言看当指作易説愚按説作易则卜筮亦在其中上言易简之徳无所不知此承上文言易简之所以能无不知者岂有他哉自天位乎上地位乎下而万象森然天地之能毕效于圣人之前圣人因之作易体乾坤之徳以成其能人为之谋于明鬼为之谋于幽下至百姓之愚与能于日用饮食之际健顺之徳行至此而能亊毕矣以卜筮言之古人亦未有废人亊而専听命于鬼神者舜传位于禹曰朕志先定询谋佥同鬼神其依龟筮协从洪范云谋及乃心谋及卿士谋及庶人谋及卜筮亦皆先人谋后鬼谋而百姓与能者也】
　　八卦以象告爻彖以情言刚柔杂居而吉凶可见矣【本义象谓卦画爻彖谓卦辞愚按此节言圣人成能之亊所以使百姓与能者也伏羲六十四卦只以象告未有辞也至文周系辞而爻彖之情出焉干文言曰六爻发挥旁通情也又曰利贞者性情也是爻彖皆以情言情不出象之外但上古即象而知其情后世必言之而情始见此非圣人之情乃彖爻中自具之情也八卦以象告则刚柔杂居矣爻彖以情言则吉凶可见矣居者位也对下变动言与第九章居可知义同谓不待动而吉凶之理已着也】
　　变动以利言吉凶以情迁是故爱恶相攻而吉凶生逺近相取而悔吝生情伪相感而利害生几易之情近而不相得则凶或害之悔且吝
