<!-- { "loadSidebar": true } -->
　　【雷电二字先儒或以为误以卦体离上震下也其説始于李鼎祚程传亦谓象无倒置者本义直云雷电当作电雷愚按本卦彖传云雷电合而章又泰卦坤上干下大象不云地天交泰而云天地与此例同只依原本经文未必误也黄氏曰抄亦云然上卦本离火夫子易火以电乃取在天之象所谓天讨有罪也黄氏日抄云雷电本一气而雷为主电者雷之精光今按凡大两之候雷将发声必先之以电光而后霹随之故王者亦先明罚而后勅法明罚如电先雷而显勅法如雷继电而至潘雪松曰利用狱是临时明罚勅法是平时愚又谓罚者一时所用之法法者平日所定之罚不言用罚而曰明罚辨别详审使人知所避不言行法而言勅法告戒威严使人知所畏皆在未用狱之前不待有间而后冶也吴草庐云圣人之用刑不掩人以所不备不慢令而予之死得其义矣】
　　初九屦校灭趾无咎象曰屦校灭趾不行也
　　【程传灭伤也黄氏日抄云恐止是灭没如过涉灭顶之义以校灭没其趾与灭鼻灭耳同与伤字异义愚又按中爻互艮艮为趾初阳横于艮止之下屦挍之象本义云初上无位为受刑之象愚窃谓初为震主亦治狱之官也周礼秋官掌囚中罪桎梏注云在手曰梏在足曰桎桎足械也亦曰校屦校者着校于人之足如纳屦然灭其趾使之不得行也初所治之人其罪尚轻只用屦校之刑小惩而大戒故无咎初曰趾上曰耳人身自下至上也初震体宜其行而互艮故曰不行上离体宜其明而互坎故曰不明两爻之吉凶在此】
　　六二噬肤灭鼻无咎象曰噬肤灭鼻乘刚也
　　【二柔顺中正上与五应聴断易以得情噬肤之象凡兽肉无骨者曰肤仪礼豕肤内则麋肤皆是也荀九家艮为鼻卦体自二至四互艮九四一爻当之正卦之所以为间者肤肉易噬言二之治狱不用深询已得主名用能灭鼻使不滥及也灭鼻与灭趾灭耳皆用刑之义人处胎中鼻最先生比之于恶是为祸本二之灭鼻罪人斯得矣何咎之有初为动主二因初以动故曰乘刚中正则得情乘刚则能断乃与之之词与他卦言乘刚者不同先儒谓噬肤而烕其鼻于器中殊难理防】
　　六三噬腊肉遇毒小吝无咎象曰遇毒位不当也【当去声下同】
　　【愚按狱至此凡三讯矣三偪近于四离火在前二所噬之肤至此为腊肉矣去恶较难于二有噬腊遇毒之象周礼腊人掌田兽之脯腊膴胖之事注云小物全干为腊汉书五行志厚味实腊毒注云腊久也味厚者为毒久葢腊肉有味积之久而成毒犹人有过积之久而成恶噬者至此乃遇之不免小吝由三所居之位不中不正也然时当噬嗑虽吝无咎据爻例三与四凡遇毒似当指四而小象归诸位不当此反躬责已之论】
　　九四噬干胏得金矢利艰贞吉象曰利艰贞吉未先也【愚按以全体言四为一卦之间以爻位言则四亦为除间之人内卦三爻三讯已终至此则狱上于大司冦矣九四为大臣之位胏干肉之有骨者噬之犹难于三四已变离体以其溺于三四重隂之间恐有狥私之念而未光明正大故戒以利艰贞程传于金取刚于天取直葢谓治狱者必得刚直而利在艰难正固然后吉也本义引周礼狱讼入钧金束矢而后聴之谓得用刑之道黄氏日抄云金矢黄金皆象也合从程説苏紫溪曰得金矢所谓讼得其理非为讼人言也若借周礼之文以作解则未受民辞而先受金矢此岂可为训哉愚又按矢百为束三十斤为一钧必入金矢而后聴其狱窃恐贫民之寃无由上达肺石矣】
　　六五噬干肉得黄金贞厉无咎象曰贞厉无咎得当也【愚按此爻所谓柔得中而上行者人主以好生为德故贵柔而得中五柔中居尊受成于四狱已具矣周礼腊人掌干肉与腊肉同两爻同为离体离为乾卦故一象干胏一象干肉又本皆干体同为金象故一得金矢一得黄金离得坤之中爻故坤曰黄中离曰黄离又旅卦六五亦离中爻也曰一矢亡故本爻金当得黄而无矢四以刚噬五以柔噬贞者正也刑当其罪之谓四曰艰贞艰在贞之前其难其慎惟恐不得当也五曰贞厉厉在贞之后虽正犹危不敢自谓得当也四为臣位诎法易执法难故艰而利贞五居君位用刑易恤刑难故虽贞亦厉彖传曰不当位六三曰位不当此则曰得当者言必如此方得当而无咎也前以位言此以事言】
　　上九何校灭耳凶象曰何校灭耳聪不明也【何去声与荷同何犹负也灭耳谓校加于人首而没其耳中爻自五下互三为坎坎为耳上之一阳贯于坎耳之上何校灭耳之象同一校也初灭趾则无咎小惩大诚喜其敛迹之早也上灭耳则凶怙终不悛恶其听言之不明也聪不明犹云聴不聪此小人之罪名也上为三公之位狱至此当制刑矣但治狱者刑期无刑故初以灭趾者之无咎为己之无咎上以灭耳者之凶为己之凶圣人之心吉凶与民同患如此岂初自屦校上自何校乎】
　　【象数论曰治狱宜设困苦之象而中爻所言皆燕享祭祀之用肤者豕腹下肉祭礼别为一鼎所谓肤鼎也腊者周礼腊人所供干腊也胏者肉而聮骨者也干肉大飨之腵脩也先王设刑官原以辅教之不逮一民有罪曰我陷之也刑岂仁人所轻用哉故以燕享之义寓于缧絏之中所谓不忍人之心不忍人之政也愚按六爻就人身取象者噬嗑咸艮凡三卦本卦爻辞之取象痛伤人之肌肤也汉书刑法志云禹制肉刑汤武顺而行之初之灭趾剕刑也二之灭鼻劓刑也上之灭耳则刑也中间噬肤噬腊噬胏无非取于肉者葢三代时皆用肉刑也先儒谓初上无位为受刑之人愚又谓卦体頥中有物四也初上两爻乃頥之象欲丢一间必用两刚似不当作犯罪之人防有犯罪之人必有断狱之人初上则定其所犯之罪名者也古之聴狱者史以狱成告于正正聴之以狱成告于大司冦大司冦聴之棘木之下以狱之成告于王王命三公叅聴之三公以狱之成告于王王三又然后制刑今以爻位配之初则司冦吏所谓史也二与三正也四为大司冦五为王上则三公也屦校之罪定于初厯二三四中更几谳狱无异辞五既虚中受成复命上叅听而狱始决刑至于上则一成而不可变矣故凶本卦当与讼卦叅防讼者狱之未成两造方争非刚中之君不能断噬嗑则已断而用刑非柔中之君不能恤讼惟九五为聴讼之主噬嗑六爻皆治狱之人两卦之不同在此】
　　【像抄曰噬嗑之道日用饮食之道也有一步不可轻举一毫不可自昧者焉所以肤可嗑腊可噬遇毒之害不可以不防虽噬而得金天得黄金艰贞之厉不可以不戒当为先事之禁灭趾于方动之初毋为养成之恶灭耳于不可救药之地此治身之道即治天下亦此道】
　　【离下艮上】
　　贲亨小利有攸往
　　【贲文饰也卦名取刚柔相错为义愚按绘事后素质在文之先刚一画奇在先质也柔二画耦在后文也乃縁礼饰情之谓刚不得柔则不能亨柔不附刚则不能有攸往六爻惟初与四应往遇艮则止故曰小利】
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　【愚按彖传将卦辞分两截説天地间所谓文者不过一刚一柔间杂而成但文有去来而质无离合上截妙在一来字下截妙在一分字质极而柔自外来文之初无致饰之意而真情自相流通故亨文所以文其质也而分刚以为文则加一分华采即减一分实意故小利有攸往要见不可过为縁饰之意旧説此亦卦变之一柔来文刚属内卦分刚文柔属外卦凡三阳之卦变皆自防来防外卦上爻之柔今来居贲内卦之二爻故曰柔来而文刚防内卦三爻之刚分而为贲外卦之上爻故曰分刚上而文柔程传云凡卦变自乾坤来本卦下本干体中爻变而成离上本坤体上爻变而成艮离在内故曰柔来艮在上故云刚上与苏氏易传同李衷一曰贲乃噬嗑之倒体所谓柔来文刚者只是噬嗑之离上倒入而在内也六五之柔来居二在初三两阳之间岂不是柔来文刚所谓分刚上而文柔者只是噬嗑之震下倒成艮而居上也初九之刚上居上九在四五二隂之上岂不是刚上文柔合三説观之于往来上下之义甚明朱子谓卦自损来者柔自三来而文二刚自二上而文三自既济来者柔自上来而文五刚自五上而文上既云自损来又云自既济来与卦变图之説不合且二三俱在内上五俱在外似不得谓之来周易説统亦以此为疑】
　　【天文也之上本义从王弼本谓当有刚柔交错四字愚谓天文也三字紧承柔来文刚刚上文柔两文字来中已有刚柔交错之意程子所云质必有文自然之理故谓之天文似不必多添四字胡云峯曰以卦变言则刚柔之交可以见天文以卦德言则文明各止其分可以见人文郑申甫曰文明而不以止则致于饰矣故必以止方为人文非止其文乃救文之弊也朱子发曰有此人便有此文非增饰于人之外也愚又谓天文人文亦不必推广泛论即从卦象看出观者就卦象而观也天文本自适中而时或有过文过质之变则察之而防其补救人文贵乎文明惟止之而使文不至胜质乃可以化成天下】
　　象曰山下有火贲君子以明庶政无敢折狱
　　【薛敬轩曰大象论用刑者凡四卦皆离火之用可见用法贵乎明噬嗑丰以火雷雷火交互为体威明并济也贲旅以山火火山交互为体明慎并用也愚按旅火在山上曰不留狱贲火在山下曰无敢折狱一则止而明一则明而止皆取治狱之象庶政之中折狱为难折狱之道在得实情不在文饰故弄法者曰舞文刻覈者曰深文滥刑者曰文网煆炼者曰文致皆自作聪明而逞其敢心者也君子以明庶政法离体也无敢折狱法艮体也】
　　初九贲其趾舍车而徒象曰舍车而徒义弗乘也【舍上声愚按二与初比柔来文刚而初自与四应又以刚德居明体贲趾之象上爻变坤为艮舍车之象舍车而徒者不受二之文也人情皆以乘车为荣徒步为辱初独以徒为贲不以乘为贲义在故耳君子行义必于涉足之始观之象曰义弗乘见初以道义自持非贫贱骄人也又按易于初爻言趾者凡六噬嗑之灭趾大壮之壮趾夬之前趾鼎之颠趾艮之艮趾大都阳动而隂静静者吉而动者凶贲初以刚居刚舍轩车之荣而安于徒步即此便是贲趾处所谓素履无咎者与】
　　六二贲其须象曰贲其须与上兴也
　　【顔师古曰毛在頥曰须侯果曰三至上有頥体二在頥下须之象本义依之先儒多作是解惟杨诚斋云须待也愚按诗卭须我友须乃待之义内卦离为火中爻互震为木在离火之上火必待木而先始发火者薪之用也二待三而成贲犹火待木而发先火性炎上故曰与上兴也】
　　九三贲如濡如永贞吉象曰永贞之吉终莫之陵也【先儒云一刚居二柔之间上下受贲中爻互坎濡之象水火调和相润以成文故曰贲如濡如愚按三当贲道之隆贲则惧其盛濡则惧其溺凡下之陵上卑之陵尊皆从文胜质起幸其体刚以质为主是其贞也惟永之则吉象曰终莫之陵言终不可使文胜质也终字与永字应】
　　六四贲如皤如白马翰如匪冦婚媾象曰六四当位疑也匪冦婚媾终无尤也
