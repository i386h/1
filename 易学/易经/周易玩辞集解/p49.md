<!-- { "loadSidebar": true } -->
　　【先儒多谓乾坤三画卦名也贵贱卦中爻位也刚柔卦徳也吉凶占辞也变化卦爻之象也下一截言八卦既成之后其象始着天地卑髙动静方物形象上一截言未画之前其体已具愚按八卦画自伏羲连山首艮归蔵首坤周易则首乾坤夫子所赞周易也归重在乾坤二字盖指一画者言非三画六画之卦也此一画者一名为干一名为坤夫子于既有易之后追论未画卦之先其象如此贵贱刚柔变化又从乾坤中标出在文周卦爻中初无此名目独有吉凶二字耳非贵贱等与乾坤并列也看三个矣字皆已然之词只是发明周易所以首乾坤之故胡云峰曰乾坤之卦未画观之天尊地卑乾坤之位已定矣贵贱之位未齐观天地之卑髙卦爻之贵贱已位矣易未有卦爻则未有刚柔之称也天地间阳者常动可见其为刚隂者常静可见其为柔矣易未有爻位则未有吉凶之辞也天地间事事物物善恶各以其类而分善者可知其为吉恶者可知其为凶矣易未有蓍卦固未见所谓阳变隂隂化阳也天成象地成形蓍卦之变化于是乎见矣此一节言画前之易固如是也其説本于临川王氏愚又按首节论造化之乾坤而易书在其中以下论易书之乾坤而造化在其中】
　　是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女
　　【黄氏日抄云晦庵谓此节言易卦之变化南轩谓易所以干旋造化之间者临川王氏谓言自然之八卦愚窃按是故二字承上变化见矣来刚柔者一奇一偶也摩以奇偶相比言隂阳相摩而为八卦也荡以层累叠出言八卦交错而成六十四也雷霆风雨日月寒暑变化而成象者男女兼人物言变化而成形者此一节言画后之易如此雷霆以下四句只是説天道自然之变化而六十四卦中六子迭用不假安排亦犹天道之鼓之润之运行之也总要见易中无所不有言天而地在其中人与物亦在其中生者生成者成男男女女共成一个世界夫子到此不知是赞天地赞圣人赞易一归之乾道坤道而已愚又按震艮反易为雷言雷可以该艮巽兑反易为风雨言雨则兼坎兑邵子以兑为月艮为日盖谓坎月行至兑而为月似非以兑体为月象艮居亥方以离日行至艮而为日似非以艮体为日象至寒暑之变则隋日月之运行者也首节因乾坤而究及于变化此节因变化而推本于乾坤】
　　干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣
　　【干知大始四句临川王氏谓此言乾坤以造化之用付之六子而其所自处者甚易简也易则易知以下朱子谓此言人法乾坤之道愚又按自此至末从乾坤中看出易简之理而言人位乎中兼三才而成六位也干知知字不与行字对乃太虚中一防灵气冒万有之先而万物于焉资始者也坤作作字即下文能字成物者资生也资始资生看来何等烦难造物却不劳而成化干惟知大始坤惟能成物以其易简也张待轩曰伏羲仰观俯察将天地人物许多道理收拾在奇偶二画即此便是易简夫子从此发出无穷妙处一气直説到底总此易简之理今就文绎之干本乎气之自然故曰易坤因乎干之自然故曰简惟其易故易知天道无心也惟其简故易从地道无成也易知则百姓可以与知简能则百姓可以与能顺万物之情故有亲通天下之志故有功亲切于中亹亹而不息故可久功同乎人积渐而日益故可大可久者日新之盛徳可大者富有之大业至此则人与天地参矣贤人即圣人也胡云峯于贤人之外添出众人圣人颇觉辞费所谓天下之理者不外髙卑动静羣类形象而已总于易简中得之成位乎中成人之位于天地之中也】
　　右第一章
　　【言伏羲画卦本于易简卦成而易简之理察于天地徴于人事天地人并立而为三矣】
　　圣人设卦观象系辞焉而明吉凶【虞翻本有悔吝二字】
　　【自此至三极之道也临川王氏云前言易书之未作此言易书之既作也本义云此言圣人作易愚窃按上章言伏羲画卦此章言文周系辞观象系辞是一篇纲领画卦已来吉凶虽其却未曽明白説出自有系辞而吉凶之理始着明于天下然辞非象则无根据系辞之本全在观象观某卦之吉凶生于某画而后系之以辞圣人所以泄造化之秘至辞无余剩矣朱子发曰设卦本以观象不言而见吉凶自伏羲至文王皆观象而自得者也圣人惧观者不足以知系之卦辞爻辞以明告之为观象而未知吉凶者设也】
　　刚柔相推而生变化
　　【本义谓此众人所以因蓍而求卦者也愚窃按语气承上文来象以辞而明变由象而出相推与相摩相荡义同毎卦有刚柔即有变化如在某卦为刚在某卦则变而为柔在某卦为柔在某卦则化而为刚刚柔无迹岂有为之推荡者而前之所移若廹于后故谓之推彼卦之变化若根于此卦故谓之生只就卦象説似木説到因蓍求卦上此节只是原圣人设卦观象之由刚柔相推象也象因变而出故曰刚柔相推而生变化要知刚柔相推之中或当位或失位吉凶悔吝之原正起于此圣人之所观观此也圣人之所明明此也盖吉凶悔吝虽系乎辞其原实起于变化】
　　是故吉凶者失得之象也悔吝者忧虞之象也
　　【本义云吉凶相对而悔吝居其中间悔自凶而趋吉吝自吉而向凶圣人观卦爻中有此象则系之以此辞也愚按此四句承上吉凶来吉凶悔吝以卦爻辞言失得忧虞以人亊言圣人系辞始因象以着辞随以辞而显象象者有其彷佛而未形之谓惟圣人能观于未有辞之象众人则观其既有辞之象也易之为书本以卦爻占人事此转以人事明卦爻只得便是吉之象只失便是凶之象此圣人不以祸福为祸福而以人事为祸福所谓一念之善景星庆云一念之恶妖氛厉鬼是也忧虞有两解或分贴悔吝或谓悔吝处俱有忧虞蔡介夫曰悔吝是吉凶交互处忧虞不可分贴悔有痛惩往失之意然犹未至于得尚可忧虞吝有不忍割舍之意然终必至于失己可忧虞】
　　变化者进退之象也刚柔者昼夜之象也
　　【本义此以下明刚柔相推而生变化而变化之极复为刚柔归震川云一气不顿进变进则化退矣一形不顿亏化进则变退矣一进一退递相出入犹动之有静往之有来常相待为用而不独成故曰变化者进退之象来矣鲜曰刚属阳明昼之象柔属隂暗夜之象昼夜一定故曰刚柔者昼夜之象愚又谓圣人以进退观变化以昼夜观刚柔此借造化以明卦爻也】
　　六爻之动三极之道也
　　【本义谓天地人之理三才各一太极胡云峯曰三极是已动之后各具一太极愚窃按此二句总括上文动者刚柔之变化吉凶悔吝所自生也初二三四五上六爻也初二为地三四为人五上为天三极即三才也三才之道未动则为三动则为六三才具于六爻而三极之道具于六爻之动爻不动则不变故阳动则隂隂动则阳谓之极者到极至处则变也似不必粘太极説一説极字不训至只训中天地之道惟其变化进退故常不过乎中人惟不知取中之义故常动而至于过而凶悔吝生焉圣人示以极之所在非以六爻之动为极而以六爻之动自有天地人中极之理也又是一解】
　　是故君子所居而安者易之序也所乐而玩者爻之辞也
　　【先儒谓此节言君子之学易愚又按安者处而不迁之义玩者寻绎不已之义序即六十四卦之次序如剥极则复泰极则否穷上则反下自然之义不可违也安之故无入而不自得邵子得环中之趣亦安其序而已卦中之六画便谓之爻至周公而始有辞爻之辞至三百八十四可谓烦矣而一爻各具一爻之义有有象无占者有有占无象者有假物象为辞者有据人事为辞者变动无方反覆玩之皆可悦心而研虑卦爻皆有辞但卦辞不变而爻辞则变取象既多析理更精尤君子所乐玩者也居斯安非安则不成居乐斯玩非玩则不成乐】
　　是故君子居则观其象而玩其辞动则观其变而玩其占是以自天祐之吉无不利
　　【先儒谓此以下言君子之用易愚又按语气承上文来易之道不外象辞变占君子之学易用易可不详加观玩哉上节居安乃静时事此兼观变则动时事居字对动字看观者领其大意玩者寻其微防静而未筮之先所玩者象辞也动则谋及卜筮所玩者变占也学易与用易工夫无少间断静既循乎天理动必合乎天行人见君子之吉无不利以为此有天祐孰知其自易中来哉郝仲舆曰人生有屈信往来之感悔吝休咎之几惧则思占疑则思断圣人体天道明人事舍此更无余衎后儒执卜筮作解至以筮法老少为变防画交重为动夫隂阳之老少不见于经爻画之交重不见于卦皆后世卜祝巫史之説而以之解经陋也易者变动而已一卦之体一刚一柔变动不居周流六虚耳】
　　右第二章
　　【言文王周公系辞而以君子学易用易终之】
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
　　【项安世曰此节皆解系辞之文彖辞所言之象即下文所谓卦也文辞所言之变即下文所谓位也吉凶悔吝无咎皆辞也孙质言曰须从义皇画卦説起方与卦有大小节相应归震川曰易有实理而无实亊故谓之象卦立而象形文王之彖辞言乎象者也易有定理而无定用故谓之变爻立而变生周公之爻辞言乎变者也愚又按彖辞固言象爻辞亦无非言象彖爻中吉凶悔吝无咎之辞备矣吉凶失得之大者不如悔吝之小悔吝疵病之小者不如无咎之善吉凶之分全在补过二字积疵则为过积过则为失积失则为凶积补过则为无咎积无咎则为得积得则为吉四个言字两个其字通指彖爻之辞善者嘉也犹云嘉其补过也孙淮海曰尽善谓之得尽不善谓之失小不善谓之疵不明乎善而误乎不善之谓过尽善而得则吉尽不善而失则凶觉其小不善欲改而不及则有悔犹可以改或不肯改则为吝当悔吝之萌不以小疵自恕以求补过则无咎胡云峯曰前章言吉凶悔吝未尝及无咎此章方及之大抵不贵无过而贵改过善补过者圣人许人自新之意】
　　是故列贵贱者存乎位齐小大者存乎卦辨吉凶者存乎辞
　　【项安世曰自此至末皆读系辞之法愚按易道贵阳而贱隂隂阳有贵贱之理而列贵贱必托六位而后明阳大而隂小隂阳有大小之理而齐大小者必假卦象而后显彖辞之例专取主爻有时以阳为主有时以隂为主而其主又不在位之贵贱故曰齐言无有分别也先言存乎位以六爻言后言存乎卦以主爻言此二句承上文彖者言乎象爻者言乎变来位以上下别贵贱卦以隂阳分小大至于吉凶则有贵而吉者亦有贱而吉者有小而凶者亦有大而凶者其象具于卦爻中非辞不能析而辨之故云辨吉凶者存乎辞此一句承上文吉凶者言乎失得来而归重尢在末句正见观象玩辞观变玩占之学湏从辞上理防】
　　忧悔吝者存乎介震无咎者存乎悔
