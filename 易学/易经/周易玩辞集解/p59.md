<!-- { "loadSidebar": true } -->
　　【説统此节吉凶以情迁句最重愚又谓变动句承上彖字来吉凶句承上爻字来卦体本以变化而成彖辞多以利言者如乾坤屯防之类亦有以不利言者如讼否剥无妄之类故曰变动以利言自爻辞观之据逐爻之情以处事故有在彖为主爻而在本爻则凶者如履六三震九四之类则吉凶又与彖异而以情迁矣利亦自情而生彖亦有情爻亦有利互文也爱恶相攻以下乃吉凶以情迁之事逺近者六爻之位也爱恶情伪相攻相取相感相得者六爻之情也吉凶悔吝利害者六爻之也爻有应有比应者逺而比者近皆宜相得者也今只据近比者言以其爱恶情伪吉凶悔吝利害之情尤易见也情之不相得者谓近不相取恶相攻伪相感则近相取爱相攻情相感者为情相得可知不相得则凶害悔吝其相得则吉利悔亡无咎无吝可知言近者之不相得则逺而不相应者可知夫子所已言者半所木言者半在读者参互体会之耳张元岾曰情莫切于爱恶逺近者所居之地情伪者爱恶中之变态攻者欲入而中之也取者欲得而致之也感者有所触动也凡人之情爱之极非独近相取且逺而相取矣取而不得则恶恶则情伪起情伪一起则将有不可言者故曰利害生原其初止爱恶之念为之胚胎故以爱恶始以情伪终而逺近则中间往来之路大抵易之情既不相得逺之犹可近之必凶利之犹可害之即未至于凶亦悔且吝又曰几爻皆有爱恶逺近情伪也惟近不得则恶而不爱伪而不情感通絶而相攻之衅生矣故曰凶或害之悔且吝夫近亦适逢之会何故招尤若此哉地偪则嫌易生习久则情易厌遥闻声而相思日进前而不御古来如此其奈之何】
　　将叛者其辞惭中心疑者其辞枝吉人之辞寡躁人之辞多诬善之人其辞防失其守者其辞屈
　　【注疏谓易中有此六种之辞愚窃以为不然易之道以辞显圣人之情以辞尽前圣人系辞以断吉凶后之人玩辞以知趋避大传二十四章赞辞之用不一至末又从人情险阻中举此六种之辞谓人之情因辞而显胡云峯所云使人由易以知言是也自天地设位以下皆用卜筮而知者此六句不用卜筮而知者将叛者口与心背故惭疑者言多两岐故枝躁人心粗气浮口不择言故多诬善者败人毁而失实故游失守者自败遁辞必穷故屈惟吉人之辞寡言必有中易简故也亊从易简为吉亊言从易简为吉人余徳新曰上传以黙而成之不言而信存乎徳行为吉下传亦言徳行而以诸辞之不同者为结吉人辞寡其黙成之次欤李衷一曰世上风波无如言惟吉人之辞可居其善余皆不善之言皆能起衅生灾君子之寡言亦逺险阻之大作用也】
　　【程敬承口通章以易简二字提纲知险知阻正是易简中自具之灵明悦之硏之者易简也定之成之者易简也象之占之者亦易简也成能与能使人就易简之归而出险阻之途也以下反覆发明情迁之义盖情即险阻之情吉人之辞寡即易简之理但天下吉人恒少其余五种皆险阻之类也吉凶情迁无非教人从人情中知险阻耳易简理得则圣人作易以教人之本也李衷一曰此下系之卒章也可与乾坤成列章参看首章为圣人之命辞言故先言吉凶曰贞一曰义曰圣人之情皆易简也法易简于天地此圣人成能之亊也末章为圣人教人玩辞言故先言易简曰知器知来曰情迁皆吉凶也知吉凶于险阻此百姓与能之亊也】
　　【经绎曰大传是天人贞一之统也二传之首原天地之知能一神明之徳而赞其易简易简者天地之至徳也确然隤然贞一为观以知始而作成卦以象此爻以效此而圣人之知能出焉进而本诸天也二传之终极卦爻之法象尽变通之利而归之徳行徳行者圣人之易简也至健至顺知险知阻以神明而黙成象卦所象效爻所效而天地之至徳成焉反而约之身也】
　　右第十二章
　　【此章自夫干至百姓与能易简之能亊已尽八卦以象告至末又发明彖爻之情辞而终以人情之险阻】
　　説卦传
　　【愚按隋书经籍志序秦焚书周易以卜筮得存惟失説卦三篇后河内女子得之吕东莱家塾论云至后汉苟爽集解乃得八卦逸象三十有一韩康伯説卦乃止一篇而别出序杂】
　　昔者圣人之作易也幽赞于神明而生蓍
　　【愚按前言伏羲画卦之由故直云仰观俯察此论重卦之后故先言生蓍后言立卦生爻生蓍者天地也用蓍者圣人也天地能生蓍而不能用蓍若非圣人幽赞于神明则与凡草木俱腐尔赞字即中庸赞化育之义犹云助也圣人因河图之中数用蓍以衍之如下文参天两地之数非谓先有蓍而后作易也本义因史记龟策传天下和平王道得而蓍茎长丈丛生满百茎以释主蓍之义黄氏日抄云此章正言圣人用蓍恐未必説到蓍未生前圣人赞化而致蓍生之亊孔疏谓圣人深明神明之道而生用蓍策卦之法程子云生蓍者用蓍以求卦非生出蓍而后画卦是已説文蓍蒿属生千歳三百茎易以为数天子蓍九尺诸侯七尺大夫五尺士三尺】
　　参天两地而倚数
　　【先儒于此句多从揲数説但参两之义训释各不同马氏王氏谓天得三位一三五也地得二位二四也郑氏云天地之数备于五十乃参之以天两之以地以倚托大衍之数五十天三载地二覆欲极其数庶得吉凶之审也孔氏云揲蓍所得取奇于天取偶于地而立七八九六之数张氏云不以一目竒者以三中含两有一以包两之义明天有包地之义故天举其多地举其少苏氏云自一至五天数三地数二数止于五自五以往皆相因而成者也杨龟山云参之为九雨之为六王鲁斋云数由一起天开于子其体圆而虚地辟于丑参于天中其数为二故曰参天两地今合而论之要不出河图中五数而已圣人观图而布策自一至五五行之生数也参天两地合而成五居图之中乃五行之发端天三位参之则三三得九是为老阳地二位两之则二三得六是为老隂蓍数倚之以起倚者依也此立卦生爻之本从此推之过揲之数四九三十六三个十二也四六二十四两个十二也均之为十二参之则三个两之则两个矣再推而为干之策二百一十有六乃三个七十二也坤之策百四十有四乃两个七十二也总上下二篇之策干六千九百十二乃三个二千三百四也坤四千六百八乃两个二千三百四也此皆河图生数自然之妙若夫七八亦乾坤之策但二五为七三四为七是一地一天故不得谓之参两一三四为八一二五为八是一地二天亦不得谓之参两矣　説统云按河图天地之数一三五谓天数三积之而为九二四为地数两积之而为六圣人本图数制蓍数分揲挂扐之法行而七八九六之数倚此而起故曰参天两地而倚数本义围三围四之説却是朱子另外添来其实与图数无预愚窃按朱子之説本于周髀算经数之法出于方圆注云圆径一而围三方径一而围四本义引此脱去两径字而添三各一奇四合二偶云云似属强为牵合】
　　观变于隂阳而立卦发挥于刚柔而生爻和顺于道徳而理于义穷理尽性以至于命
　　【本义谓此圣人作易之极功愚窃按立卦生爻非谓作易乃揲蓍所得之卦爻也自天生蓍图数显其为数也自具隂阳之变其为变也自有刚柔之爻圣人倚数以观变而立卦用九六以发挥刚柔而生爻于蓍卦之徳因其自然而不参以已见是为和顺于道徳于卦爻之义处之各得其条理是为理于义穷理者穷其变也尽性者尽其变也至于命则变而不知其所以变矣困学记曰和顺道徳统言一卦之体理于义分言六爻之用和顺是浑融之语未必能理于义故中间着一而字至命全在穷尽处得力是一串亊故中间着一以字张南轩曰义在我也命在天也天下之人皆知义命则圣人之易可不作矣惟不知义不知命此圣人不得已而生蓍倚数立卦生爻凡以为不知义命者设也】
　　【愚按程子云理则须穷性则须尽命不可以言穷言尽只是至于命而已横渠昔尝譬命是源穷理与尽性是穿渠引源然则渠与源是两物胡敬斋云程张所论不同朱子于或问论之详矣然亦各据自己分上説程得之易故其言快张得之难故由经歴次第上説以上云云多是言学易工夫又揲蓍求卦之本领】
　　右第一章
　　【此章専赞圣人用蓍之妙】
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　【前章言用蓍此章言画卦先儒或云序次当在幽赞生蓍之前盖先画卦而后有蓍数也今按夫子语气乃承前章末句説来故云将以顺性命之理序次故不紊也在天谓之命在人谓之性总是一理然所谓性命之理即隂阳刚柔仁义是也顺者自然而然无勉强安排之意隂阳刚柔文王周公所未言夫子于毎卦彖传或言隂阳或言刚柔皆以阳刚属天道隂柔属地道至此乃错举之天道亦有隂阳地道亦有刚柔立者何立此隂阳刚柔之体也立之者谁画卦之圣人也韩康伯注以气言隂阳以形言刚柔孔疏以形为隂阳以气为刚柔其説相反韩注得之隂阳刚柔夫子言之亦屡矣此则以仁义为人道以配天地观三个与字见彼此相为用不可举一而废一也三才之道非两不立伏羲画卦时兼而两之分而迭用之无非顺性命之理六画者卦之体也六位者爻之用也卦兼上下二体故曰成卦爻则九六互用故曰成章先儒多以分隂分阳属卦画迭用柔刚属爻位其实六位既成隂阳刚柔便间杂而成章似不必更为分析前段言隂阳刚柔仁义后段不言仁义以见用天地之道者在人此正兼三为两处】右第二章
　　【此章明爻位自然之理】
