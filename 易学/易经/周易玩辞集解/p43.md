<!-- { "loadSidebar": true } -->
　　【吴幼清谓上爻变成小过有飞鸟之象以鸟指九三愚又按中爻互巽为木上在木杪巢象鸟之有巢乃其归宿处旅至于上亦其倦飞思归时三艮体以近离火所焚者旅次耳巢犹在也上以刚居离极火炎上并其巢而焚之身如穷鸟欲归无所矣阳主笑阴主哭上九位柔而爻刚一笑一号之象离之牝牛变震又为丧牛之象三丧其童仆牛犹在也尚有可行之资今牛丧则欲行无资矣火性燥故笑变为号无非凶象初曰志穷至此真日莫途穷矣同人亲也故先号咷而后笑亲寡旅也故先笑后号咷羊性善触大壮中孚互兑故丧羊于易而无悔牛性本顺旅上九过则不中故丧牛于易而凶小象谓旅本非在上之人今以旅而在上则过髙而亢其焚巢也固宜六五亡矢而得雉离之中位故终有誉命上九焚巢而牛丧居离之极并誉命而失之故曰终莫之闻也】
　　【像抄曰丰旅之义随照随止丰四动体动于明上明动不相遇便蔀旅三止体止于明下止明不相丽便焚丰上逺二明穷于外动旅初逺五明穷于内止动之明主在内是谓丰家蔀则内无所归奚啻鬼幽止之明主于外是谓旅次焚则外无所往有同孤鸟】
　　【张待轩曰内卦三爻士庶人之旅其得丧不过资斧童仆之事外卦三爻卿大夫之旅故或以得而未快或以亡而誉命非区区于资斧童仆间论得丧者】
　　【易纂言此卦六画惟六五九三为旅人初言其时二四上言其地五本失位而以六二为次则得位三本得位而以上九为次则失位盖处旅之道宜柔不宜刚五柔而中三刚而过是以五得财得人而誉命三既无可居又不可行也苏氏易传与此又不同谓二五两阴爻据用事之地而九三九四上九三阳寓于其间所以为旅小者为主而大者为旅为主者以得中而顺乎刚为亨为旅者以居贞而不妄动为吉盖易象之义随人阐发无所不通初不必拘定一説也并存之以备攷】

　　周易玩辞集解卷七
<经部,易类,周易玩辞集解>
　　钦定四库全书
　　周易玩辞集解卷八
　　翰林院编修查慎行撰
　　【巽下巽上】
　　巽小亨利有攸往利见大人【石经作巽説文作巽】
　　【本义巽一隂伏于二阳之下其性能入其象为风亦取入义愚按小谓初四两阴爻卦之才可以小亨但小必从大隂必从阳利有攸往往而从阳也利见大人利见乎阳也又按离兑皆一阴独于巽言小者重巽则伏之至入之至与离之居中兑之居上者不同所谓卦有大小也】
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　【注疏上巽能接于下下巽能奉乎上上下皆巽命乃得行愚按申字从重字来不是两番降命乃丁宁反覆之义论成卦之主在初四两阴爻彖传却归重在阳九二刚巽乎中者重巽则兼五言之故曰刚巽乎中正初六柔顺乎刚者重巽则兼四言之故曰柔皆顺乎刚刚若不顺乎中正则褊隘而为邪柔若不顺乎刚则妩媚而为谄矣大人专指九五操申命之权者也凡命令必禀承乎一尊志乃得行先儒或谓初顺乎二而四顺乎五分开两截似非全卦之义愚又谓卦以五为主以二为用五施命者也二申命者也初之顺二所以顺五故利有攸往利见大人】
　　象曰随风巽君子以申命行事
　　【程朱皆以随为相继之义愚又按风者所以发扬天之号令先后相随而不相逆故其入物也深他卦大象与彖传取义不同巽则仍以申命为义申命者晓谕于行事之先行事者践言于申命之后命风象申命随风象商盘周诰当事之未行先谆谆于言语之间无非欲天下晓然于上意之所在故令出而民顺耳】
　　初六进退利武人之贞象曰进退志疑也利武人之贞志治也
　　【巽幼清曰初欲进而从于阳又欲退而安于下以二之刚为己之强如人之被甲冑戈兵似非取象之义愚窃谓初以阴居下多疑而寡断承二则为进象敌四则为退象説卦巽又为躁卦武人之象武人取其能断乃初六对症之药军法闻鼔则进闻钲则退此武人之贞也履三以阴居阳亦曰武人彼以志刚得防此以志治得贞小象提出志字志者气之帅事之枢也与彖传志行相应阴性多疑疑者事之贼也何以治之去其疑而已】
　　九二巽在牀下用史巫纷若吉无咎象曰纷若之吉得中也
　　【黄氏日抄云程朱皆以牀为人之所安在牀下为遇所安有不安之意邹氏云牀者尊者之所据也巽在牀下则其屈己已甚惟用之于史巫则吉而无咎逹其卑下之忱不厌其忉怛之意愚又按巽为木阳竒在上牀象阴偶在下牀足象二无应于上下与初比二据牀上初在牀下二不自用而巽于初凡事俯而听之气象谦冲礼文繁缛用史巫之道以相接中爻自二至四互兑有巫之象周礼太史之职大祭祀与执事卜日男巫掌望祀望衍女巫掌嵗时祓除盖史作防以告神巫歌舞以求神或求诸阳或求诸阴于彼于此事虽纷若而不以为烦夫子恐人以此象卑而近谄故申之曰得中二刚而能柔居卦之中处巽之最善者爻辞所以云吉无咎也】
　　九三频巽吝象曰频巽之吝志穷也
　　【王伯厚曰柔而刚则能迁善刚而柔则能顺理复三柔不中勉为初之刚而屡失故频复巽三刚不中勉为初之柔而屡失故频巽愚又谓三当两巽之交故曰频巽与重巽不同重巽以申命三令五申即此一命申之而已频巽则今日一令明日又一令纷更不常使人莫知适从命且不行矣所以致吝象归咎于志穷谓三本刚体位又刚又乗刚如何能巽志虽欲巽而穷于无所施也三曰志穷上曰上穷两爻敌应其象畧相似】
　　六四悔亡田获三品象曰田获三品有功也
　　【黄氏日抄云程传以六四乗承皆刚宜有悔而悔亡者如田获三品徧及上下也晦庵谓此説牵强且当缺疑临川邹氏曰惟悔亡然后田获三品也巽若无能为者易于有悔六四得巽之正非巽懦无力者故悔亡田以讲武且除苗害兴事之大者田而有获则为有功此説与象辞相应愚又谓悔与疑相因者也初不得位其入未深故进退而有疑四得异之正位再入则谋审复何疑哉无疑则无悔故直曰悔亡本义以田获三品谓卜田之吉占愚窃按中爻互离为戈兵田之象获者田猎献禽也三品先儒据王制一为干豆二为賔客三为充君之庖愚窃按三品皆卦象中所自有本卦巽为鸡一也中爻互兑为羊二也互离为雉三也四与初敌应初利武人之贞四之田猎亦武事也殆因讲武以申命兼收获禽之功者乎苏紫溪曰解之田获三狐去小人也巽之田获三品亲君子也三损三益之辨其严哉】
　　【郝仲舆曰巽下一阴震下一阳皆成卦之主重震初吉而四遂泥重巽初疑而四有功何也刚得初柔得四皆正也阳在下其出壮重出则力衰阴在下其入深再入则谋审】
　　【黄氏溍曰以言乎变则巽自遯来四得位而近君占所以悔亡而有功者四以一阴处二阳之间而上顺乎五皆以正而相得巽之善者也据此则六十四卦皆可以卦变言亦足破十九卦之説】
　　九五贞吉悔亡无不利无初有终先庚三日后庚三日吉象曰九五之吉位正中也
　　【此刚巽乎中正之大人为重巽之主巽以行权有变更之事者也以刚居刚贞而且吉贞则内无疑心外无疑事故悔亡贞则下令如流水之源故无不利无初有终当合下先庚后庚看本义为有悔是无初也亡之是有终也庚更也事之变也其説本于汉志先庚三日丁也后庚三日癸也丁所以丁宁于事前癸所以揆度于事后其説本于郑康成先儒蔡氏邹氏多依之愚又谓巽与蛊异者在此爻爻辞先后三日之义从蛊彖得来蛊彖传终则有始之义又从此爻出今叅而释之文王言先甲后甲周公言先庚后庚者蛊者事之坏也以造端言故取诸甲巽者事之权也以变更言故取诸庚蛊言甲十干之首故有始巽言庚十干已过中故无初巽九五一爻变则为蛊事变终而复始蛊六五一爻变则复为巽蛊既始事巽但终之而已故有终亦取先后三日者上下重巽各以一爻当一日不但反覆申明以要其终也先庚二句乃是发明无初有终之义重巽申命惟此爻尽美尽善所以爻辞既云贞吉复云吉象辞以一吉字包举爻辞以正中二字包举辞中之义正中与中正同倒转以叶韵也】
　　上九巽在牀下丧其资斧贞凶象曰巽在牀下上穷也丧其资斧正乎凶也
　　【易纂言巽谓六四牀者五也六四在五之下巽在牀下也卑伏以从上二阳与初同愚窃按上与二虽同取巽在牀下之象而一吉一凶二柔顺中正卑而不逾者也上不中不正而在卦终穷上反下亦作巽伏之象前倨后恭适自丧其利器耳虽贞亦凶况不贞乎象辞正乎凶即爻辞之贞凶也一説二在下卦曰巽在牀下巽乎民也上在卦上亦曰巽在牀下巽乎君也巽乎民不失为仁人巽乎君则日莫途穷无谋无断惟事谄佞胡广张禹之徒也所以丧其资斧资谓谋斧谓断义详旅卦注中】
　　【建安丘氏曰巽之谓卦以居中得位为善二得中而失位三四得位而失中初上则位与中俱失皆不能尽巽之道惟九五位乎中正所以贞吉而为申命之主此六爻之情】
　　【兑下兑上】
　　兑亨利贞
　　【一阴居二阳之上悦之见乎外者卦辞与咸同先儒谓咸取无心之感兑取无言之悦悦则亨矣利贞者戒辞也愚窃按利者悦之情贞者悦之理兑乃天地间之柔气故圣人于少女之卦多以贞为戒辞】
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　【先儒谓通条是释利贞之意本义以亨贞分属刚中柔外愚窃按兑之为悦本在三上两爻夫子却从卦体看出刚中柔外四字发卦彖所未尽盖悦之义偏在柔一边悦口既在外若中外皆柔则为小人之容悦矣悦之易涉于不正者病在柔外其所以能得正者实本刚中故不曰柔外而刚中而曰刚中而柔外惟刚中乃可柔外也今二五在中则中心诚实三上在外则接物和柔具此卦徳方合乎悦之正道揆之天理而顺验诸人心而安悦之中有天道焉有人道焉顺天应人纯是一团和气王者之民皥皥与驩虞不同先民在上之事犯难在下之事悦之感人至于忘劳忘死岂上所能强哉民自劝也夫劝民之与民劝也相去逺矣此贞之所以利悦之所以大】
　　【愚又按二五皆刚中彼此不相应和而不同羣而不党者也三之来兑嫌于同故二之吉在信志上之引兑嫌于党故五之厉在剥阳】
　　象曰丽泽兑君子以朋友讲习
　　【愚按六子重卦大象或曰习或曰两或曰兼或曰重于兑则曰丽离者丽也本离卦之义兑之上泽下泽有两相附丽彼此滋益之象君子于此得朋友之道焉人生可悦之事无如取友读书讲在人而习之者在已内外相资也坎大象曰常徳行习教事此曰朋友讲习一以不厌不倦为工夫一以精详防绎为工夫论语首篇以朋来继时习之后皆取悦乐之义于兑卦得之】
　　初九和兑吉象曰和兑之吉行未疑也
　　【愚按兑卦同有和义独于初言者盖六爻刚柔敌应只取相比二比三三比四五比六惟初与二以刚遇刚而无私比在悦体之下而不援上所悦得情之正发而中节者也故以和之义归之内不违心外不忤物自然履吉行复何疑本卦于巽反对小象与巽初言疑于兑初言未疑巽初以柔居刚兑初以刚居刚也不曰无疑曰未疑者以初九所处得地未与阴比故其行未有可疑二则疑于三五则疑于上也】
　　九二孚兑吉悔亡象曰孚兑之吉信志也
