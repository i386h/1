<!-- { "loadSidebar": true } -->
　　【泽上于天本义谓溃决之象又以施禄及下为溃决之意以溃决释夬字殊难理防又云居徳则忌未详程传谓居徳为安处其徳则者约也忌者禁也约立禁防而无溃散黄氏日抄亦以程传为难晓杨龟山云以徳厚自居则忌之所集邹氏曰泽上于天势必将决而下流君子观此象以之施禄则可以之居徳则不可愚窃据后说推明之云上于天为需泽尚有待今泽上于天一决注便成雨泽以润下为义君子之施禄及下恩泽下逮之谓也居徳与施禄相反居者吝而不施也人君当施泽于下不当居徳于上居徳乃人君所最忌者徳字只作泽字解于理易通或云施禄及下小人既畏其威复懐其徳若居而不施而自以为功非徒不感且以为忌矣又似太多转折】
　　初九壮于前趾往不胜为咎象曰不胜而往咎也【大壮四阳初曰壮趾夬五阳初爻加一前字人为直往无前之象君子之决小人论理固当胜但须量力审势瞻前顾后不可先挟必胜之心初以刚居刚位又最下而欲决最上之隂不量力不审势一味勇猛向前如此而往非惟不胜抑且为咎为者咎乃初所自取也爻曰往不胜不胜犹在往之后象曰不胜而往不胜已在往之前如京房欲去恭显刘蕡欲去宦官皆不胜而往者也彖辞所云不利即戎此爻当之】
　　九二惕号莫夜有戎勿恤象曰有戎勿恤得中道也【黄氏日抄云程朱皆以惕号为句按象则分句合依诸家有戎勿恤为句以经文为据愚按小人之中君子多以隂谋君子常失于疎而不为预备二以刚居柔孚号同徳惕然戒备此处无事时而若有事也虽有隂谋无所伺隙莫夜有戎不足忧矣此处有事时若无事也有戎与即戎相应我不即戎所以有戎勿恤莫夜有戎四字连读于上文初无碍恤字与惕字相应由其能惕所以勿恤象曰得中道见勿恤非姑示闲暇居中制胜自有道在二与四皆以刚居柔而四不如二者二得中道也二之所得正初之所失老成经国与少年喜事者不同居干体之中干三爻曰夕惕此曰惕曰莫夜与夕惕同兑西日莫象干西北夜象愚又按初不宜壮而三与之应四不当位而五与之比卦体虽五阳而二之一阳所处尤难以诸阳之不同心焉得不惕而自厉焉得不号之使闻此爻乃处夬之最善者所以与五同为刚中小象独许其得中道】
　　九三壮于頄有凶君子夬夬独行遇雨若濡有愠无咎象曰君子夬夬终无咎也【頄音逵又音求】
　　【頄面颧也三居干上体頄象过刚不中壮于頄之象此爻之义朱注已详张雨若曰有凶以下是圣人敎三如此何必壮頄为哉愚又窃谓壮頄者动于气也圣人恐其悻悻见而故戒以有凶盖三之所处视诸阳为尤难故曰夬夬先儒谓上夬果决之义下夬决去之义其心真在决去小人者故以君子之称归之诸阳中惟三与上应故曰独行兑泽在上遇雨之象黄氏日抄云遇雨九三独应上六若将为雨濡而有愠色者愚窃谓若濡者似被小人之汚有愠者不为同类所喜种种形迹三不求遽白独行可也不必与众偕遇雨可也不妨与隂和若濡可也冐嫌而不辞有愠可也羣疑而不辨由其有夬夬之心虽与上相应究与诸阳并进卒能成去小人之功小象要其终曰无咎可见有多少宛转在前】
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　【程传九四以阳居隂欲止则众阳并进势不得安犹臀伤而居不能安也欲行则居柔不能强进故其行次且也愚按爻之言臀者皆坎象坎为沟渎流恶者也困下卦坎曰臀困于株木姤九三变则为坎曰臀无肤本卦与姤反对四在上卦之下此爻变亦为坎故其象同臀无肤岂能行哉二象只是一义四居兑体之下欲行则不能偪于壮頄之三又不得不行故成次且之象以阳居隂盖大臣之依违瞻顾而不能刚决者次且与趦趄同诸家多以牵羊为牵连众阳而进惟张横渠云牵羊者让而先之愚按兑为羊当指上六四虽与上同体而近比者五也人或告之曰五为牵羊之人汝苐执鞭随其后悔可亡矣而四才刚则无下人之志闻牵羊之言当信者也而四位柔又无聴言之决小象一原其位不当一咎其聪不明惜之之词亦是激之之辞皆不中不正所致也或云羊即指九四羊性善触不至羸角不已圣人敎以自牵其羊抑其很性即壮頄有凶之意亦是一解愚又按易凡两言聪不明夬四与噬嗑上爻同聪而明者始乎坎终乎离坎化成离是谓耳顺若只自恃其聪而不求其所以明即如既未济鬼方之义离日中天而蔽之以黑云南国文明而反沦入于幽都矣】
　　九五苋陆夬夬中行无咎象曰中行无咎中未光也【本义决而决之又不为过暴合于中行则无咎愚窃谓九五以阳刚中正之君去一隂柔之小人如刈草然本非难事但与上比而同为悦体恐其中懐私昵决去不勇故必如去苋陆然方合于中行之道而无咎似不必添过暴一层建安邱氏曰凡阳之决隂逺则不相及惟应与比当之三应而五比所以皆曰夬夬言当决而又决不可系累于小人也愚按爻许其中行之决曰无咎象戒其近比之私故曰中未光可见去小人非难难在去君心之小人欲其以必去为主也中行正在夬夬上见天下有过刚而为中者所谓其危乃光又按苋陆诸家注各不同子夏传云木根草茎马融王肃云一名商陆则以苋陆为一物董遇云苋人苋陆商陆朱子云苋马齿苋陆章陆则以为二物王注但云草之柔脆者得其大意似不必作尔雅疏或云苋三月生正与卦气合但说卦传兑无草木象而此取苋陆所未详】
　　上六无号终有凶象曰无号之凶终不可长也
　　【本义小人居穷极之时党类已尽无所号呼终有凶也愚按卦爻辞凡三言号阳刚者发露于外孚号惕号众君子大声以攻小人也隂柔者隐忍在内上六无号一小人暗自结于人主也唐徳宗不觉卢杞之奸因人言之众谓杞孤而无党正如此耳爻曰终有凶象曰终不可长两终字与彖传刚长乃终相应隂穷则变刚长则终天地有自然消息之数君子无决然用壮之心直待阳终长而隂终消小人安能长居此位乎此虽小人末路光景要见天地之数如此君子之心亦如此一说上六正当兑口无号者非谓无所号诉也小人得志之秋方且树颏颊腾口说肆无顾忌圣人絶之曰无以号为一时称快到底有凶所以戒小人也于义亦通】
　　【余酩缶曰一阳之剥曰终不可用虑其变而为纯坤也一隂之夬曰终不可长惟恐不得为纯干也长字作上声读亦可】
　　【苏紫溪曰甘露之变以小人攻小人也不知扬庭之义者也元祐之朋以十人制千虎也不知孚号之义者也以手推虎徒犯壮頄之凶产禄犹存罔防莫夜之戒非有厉也何进征卓绍之羣崔结朱温之援皆即戎而非自邑也故其决之而不胜也则祸集于君子决之而胜也则祸贻于国家蔡子木曰初恃刚长二便惕戎三戒壮頄所以责小臣四之不刚非能决小人者然公议不可不从故示以随人所以责大臣五于隂为近不无狎昵然大义不可不断故示以中行所以责人君】
　　【巽下干上】
　　姤女壮勿用取女【取去声周易举正取下无女字】
　　【姤古文作遘说文姤偶也剥复姤夬隂阳消长如循环阳才剥于上一阳旋生于下而为复隂才夬于上一隂旋生于下而为姤五月之卦也月建一隂之月为防宾则隂为主而阳为宾矣四阳方成大壮姤一隂即云女壮者自姤而为遯为否为观为剥为坤皆此一爻始所以恶其壮非以一女遇五男为壮也姤以天取以人故有勿用取之戒与蒙九三辞同嫌其舍正应而近相比也姤以一隂为卦主故言于卦彖易简録云干巽相遇小畜称妻称妇姤乃勿取畜之巽志在于应干姤之巽志在于消干畜之巽在外卦干为主姤之干在外卦巽为主也钱国瑞曰大壮震男动于外而男为主女壮巽女入于内而女为主主在女则宾在男非如小畜之干为主于内其于巽女可以妻可以妇也】
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉【举正勿用取女上有女壮二字取字下亦无女字】
　　【姤与夬反对皆以柔为主爻诗邂逅相遇谷梁传不期而防曰遇姤之义也夬之后正当纯阳四月隂有心于合而阳不疑隂之来故谓之遇卦体刚在上而曰柔遇刚者一柔自夬上外卦来也长字上声不可与责重在取女之人巽为长女隂势方长若复与之长是助长矣故以不可为戒卦义本非美名而彖传复极賛之者上以隂阳之淑慝言下以隂阳之相须言盖卦体从纯干而变此一隂即坤之初爻干施坤成皆由于此故就遇字推言其时义之大以天运言则建午之月南离之光无所不照正天地相遇品物咸章之时以世道言则刚遇中正乃天下大行之世天地相遇一隂来与五阳遇上下卦象也刚遇中正兼二五两爻苏氏易传云隂之长自九二之变为遯始无臣自九五之变而为剥始无君在姤之时上有君下有臣岂非天下大行之象卦中又有此时义也邵尧夫曰复次剥明治生于乱姤次夬明乱生于治时哉时哉是以圣人贵未然之防】
　　象曰天下有风姤后以施命诰四方
　　【张中溪曰风者天之号令所以鼔舞万物君之命令似之愚又按风行天上为小畜与物未相遇也天下有风万物皆相见矣风行地上为观先王以省方设敎辙迹所至不过方岳之下而已天下有风后以施命诰四方则山陬海澨靡逺勿届所以济廵守之不及也】
　　初六系于金柅贞吉有攸往见凶羸豕孚蹢躅象曰系于金柅柔道牵也
　　【此正女壮之爻卦之立名以此古注以金柅指九四谓系于正应乃得贞吉黄氏日抄从之愚窃谓初之正应在四他卦取正应姤则以遇为义近与二比即为所系与随卦系小子系丈夫义合上卦干体中互纯干金之象金柅似当指九二若依注疏指九四则四爻不当云包无鱼且正应可谓之系乎爻辞分两截说系则贞吉往则见凶贞吉二字属上句比本非正而云贞吉者所谓静正则吉也二若不系而纵初所往则立见凶矣本义谓以二义戒小人使不害于君子则吉而无凶似非爻义末句承攸往见凶来又于占中得象一隂在下其卑汚柔弱如豕之羸其孳尾如豕之孚其蠢动跳梁如豕之蹢躅皆见凶之象也胡云峯曰彖指一卦而言则以一隂当五阳故于女为壮爻指一画而言五阳之下一隂甚微故于豕为羸壮可畏也羸不可忽也当以戒君子为正柅之解不一广雅柅止也马融谓柅在车下所以止轮王肃谓织绩之器妇人所用程传本义依之说文称络丝趺也来矣鲜云收丝之器籰上之孔用金诸家训诂虽不同要之金为刚物刚以止柔其义一也象曰柔道牵本义牵进也以其进故止之愚按巽为绳有牵之象柔之为道纒绵不断二用金柅止之即所以牵之也程传谓止之以金柅而又系之似多添一层凡刚居二者多称金例见蒙困二卦又按说卦传坎为豕今取巽象所不解】
