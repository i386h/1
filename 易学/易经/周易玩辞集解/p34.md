<!-- { "loadSidebar": true } -->
　　九二包有鱼无咎不利宾象曰包有鱼义不及宾也【说文鱼水虫也愚按剥五隂曰贯鱼姤一隂但曰鱼初与四正应鱼本当为四所有因与二遇先为刚中者所包使初自二而止不得他适所以无咎鱼既为二所有则二为主四为宾矣爻云不利宾譬如渔人取鱼先至者举网得之后来者曷利乎象云义不及宾更进一层说男女之道一隂一阳初既遇二便当从一而终非独利不及宾于义亦不及矣包如苞苴之苞以大包小以阳包隂二若不能包初则此爻变而成遯矣初之不遽消阳者九二之力也唐凝庵曰不利宾正言所以包之故四与初为正应然隂在内而为主则阳为宾矣取之必见凶所谓不利也二之包初正以其不利宾也不利宾而使之不及宾义之所当然也又是一解】
　　九三臀无肤其行次且厉无大咎象曰其行次且行未牵也
　　【愚按姤以一隂遇五阳三亦与初遇者姤三即夬四故取象同人坐则臀在下故困于初言之行则臀在中故夬姤于三四言之三以刚居刚正而不中见初之为二有也意欲下行而隔于二未免有情行坐为之不安臀无肤其行次且之象也然初比二而与三无系则三之情牵而行未牵臀无肤所以厉行次且所以无大咎左传曰美疢滋毒尤物移人如此壮女不遇则未为所牵制何必非三之幸乎行未牵与柔道牵相反刚柔之别也】
　　九四包无鱼起凶象曰无鱼之凶逺民也
　　【包无鱼承九二爻辞说来初隂比二鱼已为二所包矣彼有则此无四若据正应之理而与之争则衅端自四起矣故曰起凶小象推原无鱼之故由于逺民易以阳为君隂为民民指初也初与二近而去四逺初既舍正应而从二逺者其能与近者争此民乎张彦陵曰二刚得中以近比而得初之从四刚不中正以位逺而失初之应为上而下离故有凶象胡云峯曰以为小人逺之可也以为民民则不可逺也小象别是一义窃恐未然】
　　九五以杞包含章有陨自天象曰九五含章中正也有陨自天志不舍命也
　　【黄氏日抄云程传以求贤而天降之贤本义以杞为五之阳而包下初生之而防其溃含章以俟可回造化未知于爻象果何如其余纷纷各出惟蔡节斋谓五与初无相遇之道犹以高大之杞包在地之惟当自畜其徳以待之其有陨坠乃出于天非人所能为云云愚窃谓巽体刚中巽为木杞之象杞当指九二指初于本爻为豕于二四为鱼于五为皆隂而在下之象爻词三个包字王注作两般解二四之包鱼作庖厨之庖古字通用犹可言也至五之包作匏乃出子夏传以系而不食为九五处尊无应之象大似说壊九五按易之言包者多取在中之义本卦二五皆中爻虽敌应乃同徳也二知鱼之为物有所系即止故包之五知之为物得所附即止故以杞包之举正谓以杞以字当作似字者非以者用也苏氏易传云五委二以制初犹以杞而包吴氏纂言亦作此解盖诸爻中二与初比惟二能包初故五因而用之非五自包之也阳刚中正所以能内含章美于一隂之来何所不容正位居中自天施命如天下有风无物不遇故曰有陨自天小象命字从大象施命来似不当作天命解志不舍命句先儒诠释不同苏子瞻云凡隂中之阳为章姤隂长而阳消天之命也有以胜之人之志也君子不以命废志言人之志天不能胜也张待轩曰周公推本造化孔子归功人事凡事委于气运是舍命也志不舍命在含章内看出舍则不含含则不舍中心藏之有黙与造化相通者宜其有陨自天也姑采二说以备攷究竟于象词未能了然人按说卦传艮为果蓏此无艮象而云亦所不详】
　　上九姤其角吝无咎象曰姤其角上穷吝也
　　【先儒云夬姤反体夬初以壮趾穷姤上以角姤穷多以上穷为姤上自取愚窃谓上所处之地去隂最逺自初视之如角然欲与之遇而势不能相及上穷者谓初至上而穷曰吝初受之也上頼此穷得免女壮之祸曰无咎上之占也与晋上之角不同杨诚斋曰晋之角角在已姤之角角在彼吴草庐云下之所遇者如角之刚亦是此解】
　　【苏君禹曰复为天根阳含隂也姤为月窟隂含阳也如隂不遇阳阳不遇隂天地无以成咸章之化矣圣人之心亦然谓隂可与长而不抑之非也谓隂可终絶而使之不遇亦非也女不可壮豕不可使蹢躅何峻也鱼可包可包又何宏也有履霜坚氷之防未尝无蔵垢纳汚之量非所谓刚遇中正天下大行者乎】
　　【坤下兑上】
　　萃亨王假有庙利见大人亨利贞用大牲吉利有攸往【假音格】
　　【说文萃草貌盖取丛聚之象卦体兑上坤下地得水之润而草丛生也中爻巽木在艮阙之上庙之象兑为羊坤为牛大牲之象上亨字卦徳之亨也下亨字利见之亨也本义谓上亨字衍文程传亦然黄氏日抄云程朱盖以彖传不及亨字而下文又有利见大人亨也邹氏曰萃者民富物阜财力有余之时也萃则亨矣然则依经文亦未尝不可也至吴氏纂言于经文萃字下竟删去亨字似不必从王大人皆指九五愚按本卦当与比卦叅看皆以五为主爻比惟一阳诸爻尽比于五萃二阳有四以分五之权故诸爻有萃五者有萃四者文王恐人之萃于四故曰利贞以萃五者为贞也民无二王得主则一此圣人受命而兴为天下神人主之卦在王者当假有庙在天下利见大人所以亨而利于贞用大牲吉假庙之事利有攸徃见大人之事愚又按萃聚而涣散二义相反而卦彖同云王假有庙者涣恐民之散有庙者所以摄其擕贰之心萃因民之聚有庙者所以坚其向往之意两假字有别涣之假作至字解入庙之义萃之假作格字解庙祭之义】
　　彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣【举正大人亨下有利贞二字】
　　【顺以说卦徳之聚也九五以刚中而下应六二卦体之聚也王者在位必先聚一已之精神尽诚尽物致孝享以格祖考然后可聚天下之人心所谓大人而利见者也必其人可以为神人之主则羣情所属乃为萃之得其正所以利于贞用大牲吉利有攸往郊焉而天神格庙焉而人鬼享之义故曰顺天命天命攸归人心之萃可知矣人与天地万物总是一个精神吾之精神聚则天地与我一万物与我一故观其所聚而天地万物之情可见王辅嗣曰情同而后聚气合而后羣徐子与曰彖传言天地万物之情者三咸见其情之通恒见其情之久萃见其情之同】
　　象曰泽上于地萃君子以除戎器戒不虞
　　【地上有水为比泽上于地为萃水流而泽聚也水聚则虑其决人聚则虑其乱不可无意外之防除者修治之义去旧更新也戒者豫防之义除戎器正所以戒不虞即大雅所云弓矢戎兵用戒用逷也洪觉山曰聚天下之人心莫若敬畏彖以王假有庙为言敬也大象以除戎器为言畏也敬畏存而人心合矣】
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　【愚按萃与比卦体畧相似初爻皆曰有孚比初无正应上卦止有一阳故终来有他吉终比于五也萃初与四应虽有孚而不终不终萃于四也只为上卦有四五两阳于彼于此未能决择初之方寸乱矣故曰乃乱乃萃圣人就其志惑时导以归往之路曰若能号召同体二隂握手偕行则可变号为笑何所忧恤而不往乎与四之孚虽不终而往则无咎终萃于五矣兑口在外若号以下十一字只宜一气读下不必多作转折旧注将号握笑三字一一说断于爻不甚分明窃以鄙见诠释如此未知当否小象止释乃乱乃萃四字而归咎于志乱由初之才柔位刚也志不自乱其谁得而乱之坚其有孚而往则志治矣】
　　六二引吉无咎孚乃利用禴象曰引吉无咎中未变也【愚按处二隂之中柔顺中正与五相应能引二隂以萃于五故曰引吉无咎五为萃主得力全在二内卦三爻初应四三比四若无二之引则权分势散不成萃矣凡同类相引者或出声名相附未必由中二之荐贤为国发于中之至诚与五相孚明可以格君父者幽可以格鬼神感应之道在诚而不在物故彖以大牲为吉爻以用禴为利备物王者所以享亲朴诚臣子所以格主也黄氏日抄云孚乃利用禴语脉有两节蔡氏云未孚而用禴有简薄之嫌必待交孚而后用邹氏云用禴在既孚之后愚又按禴之名在殷为春祭在周为夏祭皆祭之简者既济九五爻辞亦是此义小象中未变与初爻有孚不终对看初孚四以萃五故不中二与五以中正相应故未变】
　　六三萃如嗟如无攸利往无咎小吝象曰往无咎上巽也
　　【三居下卦之上上卦之下不中不正五为卦主则隔于四而不得近上为已应又不相与有萃如嗟如无攸利之象往者往而上也旧注谓往从上六愚窃谓上当指五初三之与五皆非比非应初必因正应之四三必因近比之四以往而上萃于五故两爻皆曰往无咎与五本非正应故小吝自三至五中爻互巽五居巽体之上故曰上巽若依旧注似失萃五之义】
　　九四大吉无咎象曰大吉无咎位不当也
　　【愚按四以刚居柔不中不正何以云大吉无咎盖戒词也合象词看始明上比于五则事权所属下乗三隂则众心所归四之位适居于此夫五之萃有位君位也四居臣位而萃众心可乎故必大吉乃得无咎象曰位不当欲四思善处之道也张氏困学记曰此爻位不当有二义以刚居柔一也居五之下羣隂之上二也位不当即以位不当处之有歉然不自安之意四所以大吉而无咎易之妙用也就经作解与诸家不同另备一解】
　　九五萃有位无咎匪孚元永贞悔亡象曰萃有位志未光也
　　【愚按九五阳刚中正爻辞不云有徳而云有位者就萃之时言也以刚中居尊位自然无咎但萃之时诸爻皆当萃于五今正应惟二而初则与四应三则与四比乃萃于四而非萃于五者特以五居君位不得不萃耳夫盛世之臣民宜其懐仁慕义心悦诚服今但萃有位而已义虽无咎而志则匪孚所以不能无悔必修元永贞三徳以孚于众悔乃可亡小象志未光从匪孚中看出元永贞三字从比卦彖来比卦诸爻皆比于一阳则元永贞之徳系于卦辞矣所以比五曰显比萃五曰未光盖其心歉然虑己徳之不足以孚众也胡云峯曰欲当天下之萃者不可无其位有其位者人不可无其徳】
　　上六赍咨涕洟无咎象曰赍咨涕洟未安上也
　　【先儒谓此爻照后夫凶例看比之上六以最后而凶萃之上六亦以最后而未安愚又谓上以悦体乗二刚位在五而权在四身居卦终亦有求萃之心而势穷于无所往悦极则悲有赍咨涕洟之象赍咨兑口之声涕洟兑泽之流以其能反悦体为忧惧臲卼而未敢自安于上故无咎钱塞庵曰三失萃而嗟求萃不得尚可往也上失萃而涕洟孤臣孽子操心虑患者也】
　　【李子思曰全卦六爻或有应或无应或当位或不当位皆云无咎萃乃天地万物之情真情相合吉多凶少萃之所以亨也葢人情莫真于聚散之际处孤独而恬不介意老庄之学非圣贤之道也曰号曰笑曰嗟曰咨曰涕洟欢欣悲戚皆真情发见处所谓见天地万物之情以此】
　　【巽下坤上】
　　升元亨用见大人勿恤南征吉
　　【升郑康成作升说文升日上也古文只用升字诗如日之升是也卦名以上升为义巽木在地下升之象巽性善入初隂不为二阳所阻故大亨以人事言方升之初宜择所从故用见大人巽为进退不果故戒以勿恤而劝之以征向阳明之方则得吉也】
