<!-- { "loadSidebar": true } -->
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也【八卦正位巽在西小畜反对为履履六三以阴居阳而位不当今来为小畜之四则以阴居阴故曰柔得位一味柔巽最能惑人故上下应健而巽者卦徳也小人用之以顺则足以笼络君子君子行之以健则絶不受制于小人归重在刚健刚中谓二志行统言下三阳施未行谓四两行字相应阳志方尚往阴岂得下施所以欲畜而未成深为君子幸之之意】
　　【郭白云曰有止而畜之者畜之大也有入而畜之者畜之小也苏子瞻曰大畜将以用干小畜将以制之干进而求用则可进而受制则不可故大畜之干以之艮为吉小畜之干以之巽为凶】
　　象曰风行天上小畜君子以懿文德
　　【每卦大象夫子于彖爻辞之外别有取义而义要不外卦象中孔疏谓此不取风行天上之象者非也按风行地上为观先王以省方观民设教天下有风为姤后以施命诰四方此皆风力足以及物达则兼善天下者也故称先王称后今风行天上则为罡风而不能下被乎物君子观此象以懿文德懿者美也细行必矜独善其身之谓凡谨仪饬度稽训修辞皆是也又卦体以柔遇刚有柔来文刚之象而谓不取风行天上之象然则圣人所取者何象乎】
　　初九复自道何其咎吉象曰复自道其义吉也
　　【周用斋曰卦以阴畜阳为义爻以不受畜于人为道愚按初以阳居阳虽与四应而能自守故曰复自道道本自之道复之者还其故吾何咎之有故不曰无咎而曰何其咎吉象曰其义吉以见不论应否据理而断自当得吉也】
　　【复为一阳之卦初曰不远复二曰休复吉小畜一阴之卦亦于初二两爻言复何也胡云峯曰复卦乃六阴己极之时喜阳之复生于下小畜则一阴得位之时喜阳之复升于上愚又谓复曰出入无疾初九似之曰朋来无咎九二似之圣人欲人以复之道处小畜之时也】
　　九二牵复吉象曰牵复在中亦不自失也
　　【二渐近于阴以其刚中而与初同体同德故连于初而有牵复之象二阳并复其势不孤故吉二之不受畜与初同但初与四应而能复自道其事较难二则同体牵连而复其事较易初吉则二之吉可知象曰亦不自失乃因彼许此之辞不自失与前复自道相应两爻合看更明程传谓二与五牵复其义难晓】
　　九三舆说辐夫妻反目象曰夫妻反目不能正室也【说与脱音义同】
　　【三为四所乘巽初一阴乃坤之初画舆之象三居四下比而悦之为所畜而不行脱辐之象干为夫巽为长女三与四比夫妻之象巽为多白眼反目之象王注以上为巽长指妻为上九愚谓上虽巽长终是阳爻何可指之为妻似当指六四三四本非正应以近比为所止畜安其室而无上进之意四以柔乘刚妻居外而夫居内乃反为所制脱辐反目皆九三过刚不中所致小象归咎于不能正室乃责备贤者之意谓其非正应而与四比也上爻所谓妇亦指六四而言因四之血去惕出故尊尚其德而以为妇贞耳辐释文作輹项平庵曰辐车轑也輹车轴转也辐以利轮之转輹以利轴之转辐无脱理若輹则有脱时车不行则脱矣】
　　六四有孚血去惕出无咎象曰有孚惕出上合志也【此爻所谓柔得位者一阴畜五阳其势孤若以智术笼络诸阳有涣然散耳故必有孚然后能合血者阴也四阴虚何以能有孚四之孚五孚之也近与五比知阳之同德而不忌其进故无战而受伤之象血去则虽以阴居阴而无阴累然犹不安其居惕惧而出与需六四出穴义同不敢固位以妨羣贤之路此四之善自处也所以无咎上合志指五以其为众阳之领袖故曰上以其与四同体而皆有孚故曰合志】
　　九五有孚挛如富以其邻象曰有孚挛如不独富也【四五皆曰有孚五与下三阳同德四则其同体也恐四之包藏阴谋而不利于阳之上进故极诚以孚四而四亦上孚于五四既血去而出于危惕矣与五方一体固结五虽与二应远不相得而近与四为邻以一诚相结而众阳归之曰富以其邻则仍以五为上而不为四所畜可知象曰不独富见得不专以力服人感动人心全在有孚上几世之孤立而无邻者只为无德以相孚耳】
　　上九既雨既处尚德载妇贞厉月几望君子征凶象曰既雨既处德积载也君子征凶有所疑也
　　【说经者皆言巽体三爻同力畜干至上九则畜道成而阴阳和矣愚按爻辞乃阴阳两不利之象向之密云不雨者今既雨矣向之志行者今既处矣阳德积而尚往今无所往矣巽一阴月象上居卦末如月几望则疑于阳矣妇阴也当指六四君子当指诸阳就爻辞看来阴虽贞亦厉阳有征则凶所以示戒也似非同力畜干之谓王伯厚有云易言月几望者三皆对阳言中孚言从乎阳归妹言应乎阳小畜言抗乎阳夫阴至于抗阳可谓之畜道成而隂阳和乎所未解也午亭陈氏曰小人之顺君子将以渐制君子而使之不得有为六四巽之土也有孚者非孚于君子而孚于小人也故云上合志盖五虽阳而与上同居巽体五四既交孚合志矣欲不成既两既处之象得乎小人之巧也君子之疏也苟非君子尚阴德而使之满当不若此咎小人而责君子君子亦无所辞其责也诠解校先儒为明析】
　　【兑下干上】
　　履虎尾不咥人亨
　　【杂卦传云复不处也需不进也履当以进为义却不可躁进彖词开口说履虎尾取象大是竒特干刚在前故称虎兑蹑其后故曰尾一阴居五阳之中不中不正三多凶本危道也幸是悦体故履危而得安又为不咥人之象不咥即是亨论成卦之主在六三一爻卦言不咥人亨而爻言咥人凶者卦以德言爻以位言也蔡子木曰人之处世无地非实践故无地不戒惧履虎尾不咥人戒惧之学也】
　　彖曰履柔履刚也说而应乎干是以履虎尾不咥人亨刚中正履帝位而不疚光明也【说与悦同】
　　【程传训履为践为借本自上履下之义卦体干上而兑下似乎刚履柔矣夫子所以释之曰履柔履刚也见卦之取名不是论上下乃是论前后以柔履刚宜其见咥而不咥者以其悦而应乎干也天下之难制者惟刚而柔能履之本义和悦以蹑刚强之后呉艸庐云干有虎象兑蹑其后是已蔡节斋谓兑有虎象者非大抵人生涉世两刚相遇则举足皆是危机故九卦之处忧患以履为首惟和柔以应之则凶暴亦可驯服悦而应干乃兑之妙用庄子所云虎之与人异类而媚养已者顺也本卦惟三与上应若依爻例作阴阳感应于义全无交涉此应字只作感字解与他卦不同刚中正三句专赞九五于全卦亦无涉须从上文看出上言柔履刚此言刚中正两刚字相承刚不徒刚中而且正九五乃英主也不疚则无瑕可指光明则非道不悦为之下者稍用权谋知术未有不被其咥者此正见虎尾之难履处所以文王言虎尾夫子言帝位俞吾玉曰易以刚居五不止一卦独于履言帝位者履乃辨名分之卦也】
　　象曰上天下泽履君子以辨上下定民志
　　【不云天下有泽泽上有天而云上天下泽履以定位也程传云上下之分明然后民志定何闽儒曰所谓辨者非徒天尊地卑君上臣下之谓亦于细微之际人所易忽者明别之耳人知主威不可犯而不知路马之不可齿君子欲移风易俗必于隐微疑似之间区分缕析使民凛然畏惧不敢逾越尺寸乃可定其心志又是进一层语】
　　初九素履往无咎象曰素履之往独行愿也
　　【素现在也初阳居下即其现在之位素位而行不愿乎外自然无咎初是出门第一步故曰往上无应与故曰独往而不违其初心故曰行愿】
　　【胡云峯曰履者礼也先质而后文故履初言素贲者文也文盛则反质故贲上言白白贲无咎其即素履无咎者与】
　　九二履道坦坦幽人贞吉象曰幽人贞吉中不自乱也【二亦与五无应而近与三比见三之与虎为邻履而被咥二刚中遵道而行安恬平易中无城府外自无畏途虽居臣位不以廊庙易山林之致者也故曰幽人幽人对下武人言彼以志刚贾祸此以履道得贞凶者自凶吉者自吉人境之险阻艰危其能扰幽人之怀抱哉不自乱由其中有定力也】
　　【愚又按他卦取阴阳相应为善履惟三与上应而三乃得凶象初二四五俱无应曰无咎曰贞曰吉盖士君子处世一借应援之力便不能自行其素自守其贞无往非忧患之途矣上与三应而独云元吉者三则恶其躁进上则喜其有退步也】
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也【当去声】
　　【黄氏日抄云蔡节斋谓兑有虎象三为兑终故曰尾一说虎属金之一阴故兑有虎象咥人主九四言晦庵指外卦之干阳而下卦之兑履之合从晦庵盖六三自为虎不应自履其尾也今从之六三不中不正居干之下志在蹑刚兑为毁折有眇视跛履之象与归妹初二两爻取象同归妹先言履后言视此则先视而后履盖履未有能离视者说命曰若跣勿视厥足用伤史记单襄公云足以步日皆此义视不明以致履冐险冐昧处尤在两能字眇而自以为能视跛而自以为能履一派自用自专恣行罔顾之意有不被咥而凶者乎兑口在上咥之象武人为于大君又从凶中得此义武人乃刚暴之夫岂可以为大君哉夫子中明其义谓三之能视能履不但自以为有明人亦许具可与行矣自有识者观之直如瞽者之防行耳故一则曰不足再则曰不足重言以唤醒之然后说出致祸之由曰位不当曰志刚夫履不当之位而欲行刚猛之志一蹶不救又何怪乎】
　　九四履虎尾愬愬终吉象曰愬愬终吉志行也【说文作虩虩引易履虎尾虩虩恐惧与今文不同】
　　【三之所履者四也四居上卦之下正虎尾之位亦曰履者其不中不正与三同而以刚居柔则与三相反愬愬畏惧之象见三之履危而凶心存畏惧择地而蹈故终得吉三曰志刚则四之志柔可知四曰志行则三之志不能行可知三柔而好刚四刚而能柔吉凶所以相反】
　　九五夬履贞厉象曰夬履贞厉位正当也
　　【此彖传所云刚中正履帝位而不疚者也内卦兑下有容悦之臣五居尊位凡事必行无有疑阻夬履之象夬者决也贞者举动正大厉者气象尊严与他爻危厉之义不同盖君体虽刚而有用刚之道五之所处不得不夬不得不厉犹干上九之不得不亢适当其位也当字平声读按京氏传履之变自夬来故五有夬履之象】
　　上九视履考祥其旋元吉象曰元吉在上大有庆也【爻处履终更无进步矣人之涉世不进便当退但恐无转身地步耳本爻下应六三有旋反之道焉旋字从往字来初上履之终始也譬如行役之人认得正路前由此而往后循此而归天下吉祥善事孰逾于此视履二字从第三爻来曰考曰其因彼儆此借以为鉴酙酌尽善之词故不徒曰吉而曰元吉不徒曰有庆而曰大有庆若依旧注旋字作周旋解于吉庆之义似难合黄氏日抄云旋字上连视履恐是旋踵之旋吴艸庐履斋铭曰中有实地下泽上天初履其素终视具旋亦以初爻对上爻说】
　　【干下坤上】
　　泰小往大来吉亨
