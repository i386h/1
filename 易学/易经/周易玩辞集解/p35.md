<!-- { "loadSidebar": true } -->
　　彖曰柔以时升巽而顺刚中而应是以大亨用见大人勿恤有庆也南征吉志行也
　　【愚按柔升有二义通四隂而言则萃之下卦今升而在上时为之也専主初爻言则一隂在下有上升之势亦时为之也柔之为道必从容渐进故曰以时升巽而顺卦徳也二气迭为升降而隂必以阳为主刚中者九二也应者六五也即大人也见之者初也不曰利见曰用见者二与五正应初用二以往见五也八卦方位坤西南巽东南离正南巽坤相求皆防于离故南征吉彖曰勿恤传曰有庆曰志行鼔其向往之气也庆莫大于得君志莫切于行道先儒或以九二为大人似于用见语意不合】
　　【柔以时升本卦与萃反对之象不必云卦变本义亦作卦变看但于解谓自升来三往居四于升谓自解来柔上居四今从启蒙卦变图推之顺数则解自升来逆数则升自解来又不知朱子何以于解取顺于升取逆也】
　　象曰地中生木升君子以顺徳积小以高大
　　【愚按大象于巽不言风而言木者不止一卦于升取木象尤确切地道敏树为长为高生地中而上升者也在拱把之初已具干霄之势当摇落之候常含发生之机而人莫见其升之迹以积渐致之耳君子以之顺徳尊所闻而高明行所知而光大日积月累驯而致之勿助长以害之若地之于木从勾萌中顺其生理以至高大顺者坤徳也似不当以顺作慎按朱子作许升字序引此卦大象而释之云因其自然之理而无容私焉顺之谓也由是而之则其进徳也孰御故因其名而字曰顺之此序作于绍兴十八年本以经文为据不知后来注易何以改从王肃本也】
　　初六允升大吉象曰允升大吉上合志也
　　【愚按初在下与五非应疑于难升者以与二同为巽体初志欲升而二允之与晋三众允之义同晋为下二隂所信此为上一阳所信初为卦主所谓柔以时升者然柔不能自升必待刚者掖之以上象申之曰上合志二居初之上为五之正应志在上进而初与之志合得二之力以同升所以允升大吉五象曰大得志与此志字正相应】
　　【吴艸庐云升自临变升之初六本临之六三也六三之隂下退于初而进初九之阳以上升于三故曰允升又是一解】
　　九二孚乃利用禴无咎象曰九二之孚有喜也
　　【愚按萃与升反对则用禴之象宜如损六二十朋之龟言于反卦之六五今亦于内卦中爻言之何也胡云峯曰萃六二求萃于上升九二求升于上其义同萃六二以柔应刚升九二以刚应柔其以至诚感应一也故爻词同而彖传刚中而应之词亦同愚窃谓禴与礿同周礼作龠龠者和乐之器当祭之时以声音求诸上下祈神之来格也乐必合众音以成而后动神之听二与初之同升亦犹祀之用禴也与萃六二解稍不同玩乃字见必孚乃利用禴不孚则不利可知二以中实为孚以人事君其诚足以格君心二能感五五能待二乃成升道不但无咎且有明良喜起之风象词深许之也】
　　九三升虚邑象曰升虚邑无所疑也
　　【三以刚居刚在内卦之上进遇坤土有升国邑之象程传谓如入无人之邑愚窃按虚与墟同似非空虚之象诗云升彼虚矣疏云高可登之以望左传晋侯登有莘氏之虚是也身登高处道路山川了然在目见可而进自无所疑阻此升之乐境也】
　　【吴艸庐云临之三四五互坤为邑柔画偶为虚三自初而升以实临三之虚故曰升虚邑又是一解】
　　六四王用亨于岐山吉无咎象曰王用亨于岐山顺事也【亨如字】
　　【程传于本爻王字作文王亨字只作本音解愚按文王之享岐山经传无明文周公爻词多是因爻立象初无指为文王者以王为文王其说起于注疏而程传从之故本义注随卦上六爻辞云亨当作享自周而言岐山在西于此卦云义见随卦亦以王为文王也蔡虚斋遂谓文王为诸侯时有享岐山之事考之周颂天作一章注疏以高山为岐山顾所云文王康之者亦非祭享之义使果有之周公何不说出文王如帝乙归妹箕子明夷高宗伐鬼方之例今爻词未尝明言文王何敢遽以为信盖五为君位凡爻之言王者多指五师之王三锡命比之王用三驱离之王用出征益之王用享帝萃涣之王假有庙皆其例也本卦王亦当指五但观诸儒之说与程朱虽或有异同而合诸卦义爻词于愚意皆所未惬惟徐子与曰二应五大臣也四承五近臣也升则有偪上之嫌故二曰孚四曰顺窃取此解以备攷】
　　六五贞吉升阶象曰贞吉升阶大得志也
　　【程传君道之升患无贤才之助尔有助则犹自阶而升也吴艸庐云二之升至五如升阶然坤三偶如地之自下而高也愚窃谓六五柔中居尊下应刚中之二初因二而升三与二同徳而升四比于五而升虚已用贤人君之正道故曰贞吉升阶者不下堂阶垂拱而治之象五以求贤为志今众贤毕升故大得志】
　　上六升利于不息之贞象曰升在上消不富也【程传云六以隂居升之极昏于升知进而不知止者也本义因之多将此爻说壊似于爻象未甚合愚窃按位至上无可升矣惟以盛徳大业为日新富有愈高愈进其升无已时防升与防豫不同豫上体动故欲其有渝升上体顺故美其不息凡草木之长皆以夜此防升之象位虽至上而升犹不息有升降循环纯亦不已之意所谓不息则久也故利贞消不富者言虽有盛徳大业其心若止见其消而不自以为富也阳实隂虚故云不富】
　　【张待轩曰升六爻尽善尽美无一凶悔吝之语盖士人同朝共事最忌尔猜我虞已升者摧抑其下未升者掩袭其上今六五以贞主持于上初合志二有喜三无疑四顺事同心一徳朝无媢嫉之臣野无放弃之士六十四卦岂可多得上居卦终阶级已极圣人于是别设一义谓之防升又于防升中展开一径曰利于不息之贞理欲利害如环无端易之为道于是为不可测矣】
　　【象数论曰以卦爻推之乃王者受命升中祭告之象记曰升中于天注云升上也中成也祭天以告成功卦彖原有向明出治之义初之允升徳孚于幽明也二之用禴宗庙之祭也三之虚邑为坛于郊外也四之亨岐山祭天下名山也五之升阶兆于南郊就阳位也上之升其香始升上帝居歆也易象固无所不有】
　　【坎下兑上】
　　困亨【句】贞【句】大人吉无咎有言不信
　　【愚按困与井反对以坎水之上行下漏为义井初二互易为既济困五上互易为未济故井通而困塞囗古围字六书义木在口中不得伸之象卦辞言困亨者圣人敎人以处困之道朱子所谓时虽困而道自亨胡云峯所谓身虽困而心自亨是已贞字据彖传当自为句大人兼指二五无咎二字当属下句观彖传以吉字絶句可见兑口在上言之象无咎谓不用怨尤也当困之时有言不信怨尤无为也此戒之之词一说不信非人不见信也信乃安义命之实心困而有言则心不安于义命矣】
　　彖曰困刚揜也险以说困而不失其所【句】亨【句】其惟君子乎贞【句】大人吉以刚中也有言不信尚口乃穷也【本义二为二隂所揜四五为上所揜所以为困刘调甫云不曰柔揜刚而曰刚揜无所归咎故以刚自揜为词愚按三隂爻有小人欲困君子而适以自困之象三阳爻有始困终亨君子不为小人所揜之象易为君子谋也卦徳之险以说即是困亨之义在险而悦所以能处困所字如止其所之所人失其所则困若晓得险中有悦境则虽困而不失其所故亨不失二字当玩见得胸中原有自得之妙不因处困而失非刚中之君子谁能若此君子即大人胡云峯曰他卦言贞亨不贞则不亨亨由于贞也此言亨而后言贞处困能亨则得其贞贞由于亨也程传困而能贞大人所以吉也本义曰贞又曰大人者明不正之小人不能当也有言不信又戒以当务缄黙不可尚口益取困穷愚又谓卦本坎体坎曰维心亨行有尚第四爻变而为兑遂成尚口之象处困之道亦宜尚行不宜尚口也失路之言人不见信且至于穷然则困何能穷人惟尚口乃穷也处困之时内不可不刚直外不可不缄黙东汉诸贤互相标榜党锢之祸遂起圣人之垂戒久矣吴艸庐作以言伤人解似非正防】
　　象曰泽无水困君子以致命遂志
　　【不云泽下有水水在泽下直云泽无水者水性润下泽不能潴是名漏泽下漏上枮所以为困张待轩曰屯蹇困皆以坎名然而莫若困甚者坎在内卦欲动如屯止如蹇不可得也致命遂志先儒多谓杀身成仁之事愚窃谓得丧荣辱一安于命而此志百折不回君子之固穷当如此胡云峯曰泽无水命也井有水性也知困之义则安命知井之义则尽性刘石闾曰穷源而后知天下无枮泽致命而后知天下无穷途王伯厚曰致命遂志命可致而志不可夺行法俟命命可俟而法不可变】
　　初六臀困于株木入于幽谷三嵗不觌象曰入于幽谷幽不明也【举正不明上无幽字】
　　【初隂在二刚之下臀象坎于木为坚多心自三至五互巽亦有木象木下曰本上曰末中曰株朱子云臀在株木上不安愚按株木似当指二入于幽谷与入于坎窞同水注溪曰谷初在坎水之下坎为隐伏幽谷之象中爻又互离离位在三三嵗之象居离之下不觌之象初与二比首欲揜刚者也君子当困时虽无位之小人皆思乗机而骋志既不知邪正复不知利害本欲困二适自取困刚其可揜乎人之体行则趾在下坐则臀在下初乃坐困之象入幽谷且三嵗不觌总以见小人之愚暗终于困者也象以幽不明三字释之惟其幽故不明幽指本心昏昧説不明指暗于事变説一説株木无枝之木也初者四所底也四居困而为上六所揜犹无枝之木不能庇初是乃为所困也与程传无所庇而不得安居义同】
　　九二困于酒食朱绂方来利用亨祀征凶无咎象曰困于酒食中有庆也【亨当作享】
　　【先儒多云九二为困主爻一刚为上下二柔所揜其受困独深而以刚居中处困之道亦为独得愚又按困于酒食与需于酒食同凡爻之言酒食者多在坎兑二卦需坎在外中爻兑故言酒食安常以待时者也本卦兼坎兑二体亦言酒食居常而忧时者也困之中有需义焉绂蔽膝也三四五互巽为股坎之色为赤朱绂之象朱绂方来与四之来徐徐五之徐有説多取缓义二与五皆为柔所揜虽不相应而为同德守此刚中自有精诚感通处兑为巫享祀之象天子朱绂诸侯赤绂皆祭服也斯干之诗曰朱芾斯皇君服也二之朱绂指五承君宠故曰来采菽之诗曰赤芾在股臣服也五之赤绂指二失臣翼故曰困绂芾二字古通用二言享祀五言祭祀两爻须互看大抵当困之时躁动违时则征凶居中静待则有庆九二之所以无咎也程传谓酒食所以施惠未得遂其欲施于酒食故困本义以困为厌饫苦恼之义黄氏日抄从朱不从程愚窃谓两先生之解似于小象有庆皆未甚合故从需卦推其义又按困于酒食乃似贤劳王事以才受困之象朱绂方来正是受困之故享祀句正敎二竭诚图报处知酒食之为困方肯出身济难世之享高爵厚禄者不少优游伴食只是不以此为困耳困在一已而庆在天下非刚中者孰能之】
　　六三困于石据于蒺藜入于其宫不见其妻凶象曰据于蒺藜乗刚也入于其宫不见其妻不祥也
