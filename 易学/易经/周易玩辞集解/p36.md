<!-- { "loadSidebar": true } -->
　　【愚按六五爻辞义详系传中今据象推之一隂在二阳之中不中不正前承九四之刚则困于石下承九二之刚则据于蒺藜其义本欲援二为党以困四岂知二之刚中非三之所可据哉非所据而据焉身必危身既危矣家于何有以隂居阳自以为阳求配于上六又敌应而不相与苏子瞻所云宫则是而人则非三互离之中画中虚为入宫不见妻之象夫子不释困石单释据于蒺藜恶其乗刚也爻要其终曰凶象启其端曰不祥丧身亡家自此踵至不但不能揜刚而自困如此初之不觌失在愚暗三之不见真天夺其魄矣吴氏纂言云坎中画之刚为石三在石上为所困也据谓居坎之上画蒺藜之象亦坎也坎上六曰寘于丛棘即此蒺藜又是一解】
　　九四来徐徐困于金车吝有终象曰来徐徐志在下也虽不当位有与也【当去声下同】
　　【诸家皆以四与初应以四下就初为来金车指二四志在援初而隔于九二故为初戒四之辞曰姑徐徐而来来则必为九二所困也以其不当位故吝以其正应故有终小象在下有与亦皆指初而言愚按以上就爻位作解者也若论全卦之义初与三共揜九二者四与二为同徳似不宜下援揜刚之初杨诚斋曰气同则从声比则应各从其类易之相应者岂必在位哉四与初之应者位也困之九四其应不在初六而在九二者类也类苟同矣应不在近志苟通矣来不在速期于终不为小人所揜而已张待轩曰二在险中援之者五观变乗时有可援之机者四也四承五而比三应初承五则居近君之地比三应初则小人之怨毒未开此时奉五之命因初三之好褰裳奔走而援二犹恨其晚乃从容援溺揖让救焚忧人之忧者固如是乎幸其与二原是气味中人故夫子原其心曰志在下要其终曰有与皆谓二也凡阳之困于隂者必求其与四惟志在下二虽来徐徐知其必来也虽不当位而有刚徳之与终能成亨困之功据此则小象之在下有与皆当指二并存以备参攷】
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也【说与悦同陆氏云祭一本作亨与九二同】
　　【劓刖之象诸解不同程传谓截鼻曰劓伤于上也去足曰刖伤于下也上下皆揜于隂为其伤害本义伤于上下则赤绂无所用而反为困矣先儒或谓九五阳刚中正操拯困之权不应有受伤之义葢五与二同徳相应忿其为三所揜上者我劓之下者我刖之轻用其威威穷而物不服故困愚窃按本卦上一隂下二隂鼻一足二之象初与三方并力以困二五与二乃相应之正位又同此刚中之徳志在拯二而同体之上六亦隂类也面目变态与劓者同举足见碍与刖者同五之志未得为拯二而受困耳故曰困于赤绂小象所以云志未得然此三隂者急之则谋合徐之则变生迨至上有悔则三之系絶四有与则初之援孤而后君臣相悦可知也兑口在上悦之象以五之中正与二之刚中从容相拯卒能出困故二曰利用享祀五曰利用祭祀君臣一徳通于神明神其享之祭则受福者也中直与中正同例见同人五爻小象】
　　上六困于葛藟于臲卼曰动悔有悔征吉象曰困于葛藟未当也动悔有悔吉【句】行也【臲卼古本亦作劓刖陆氏曰苟九家王肃陆绩作臲卼郑云当为倪防晁氏曰倪防即臲卼之古文也】
　　【程朱于爻辞皆作困极则变解愚又按上亦欲揜刚而困君子者与三无应而柔道相牵中爻互巽上六以柔纒绕巽木之上葛藟之象乗五之刚而不自安臲卼之象以柔居柔位虽当而所以居位者未当若能于困极时发悔悟之心知刚之终不可揜舍而去之征则吉矣兑口在上小人心口相语之词若曰以为不可动动且有悔而不知不动乃所以有悔也上悔字属事下悔字属心爻商其利害曰征吉象断之以理曰行也吉字连上四字为句行也二字当自为句下五爻不言吉独于上言之圣人为小人大开方便法门正所以为君子谋也郑亨仲曰困有不可动九二是也故征凶有不可不动上六是也故征吉愚又按三隂皆为草木所困株木隂翳之象锢人聪明蒺藜钩棘之象伤人肌肤葛藟纒绕之象萦人心曲上居悦体行将出困悔心一萌葛藤尽斩矣亦犹睽之羣疑至上爻而尽释小人亦何苦自取多般之困哉】
　　【冯元敏曰柔之困以犯刚为忌刚之困以躁动为戒隂困其宜也阳困其变也而株木葛藟金车赤绂其词低昻则圣人扶抑之意也愚按九二受困者也四五两阳因援二而得困者也据二之上以揜二者三也伏二之下以助三者初也揜刚之势三最横故其占独凶上居卦终与三无徳不觉悔心之萌故其占独吉此六爻之情】
　　【巽下坎上】
　　井改邑不改井无丧无得往来井井汔至亦未繘井羸其瓶凶
　　【李隆山云坎者天一之水见于诸卦者皆下流之失在卦而得水之真性者井也愚按坎干水也一阳升而为坎巽木下入而坎水上升故为井象以盈缩验之嵗值旱干溪涧有时涸而井泉不竭以寒暑验之冬月严凝江河有时冰而井泉独温所谓坎之真性中一阳是也】
　　【改邑不改井以及卦彖之义程朱之注详矣愚又按占者立邑必相水泉之所在邑由人建故可改泉由地脉故不可改此句言井之体汲之而不竭故无丧不汲而不盈故无得此言井之徳在困则坎来而下在井则坎来而上有往来之象井井者取给不穷也此言井之用上三句以井言汔至以下三句以汲井者言井以上出为功所以出水者瓶也中爻离瓶象在离曰缶在井曰瓶曰瓮皆取中空之义繘者引瓶之绠也巽为绳繘之象汔者几也羸者弱也谓汲水者几至井口而引瓶之绠弱致壊其瓶也张待轩云卦体中初无羸瓶之象文王系辞至此惕然动此虑盖一瓶之成壊何足言凶恐其垂成而败不得收井养之功也即功亏一篑之义愚又按吴氏易纂言云此申言来而在下之井二三之水实在汲水之瓶而下是偶画犹瓶底伤毁而水下漏云云据此则卦体中固有羸瓶之象圣人之辞非虚设也愚又按朱子言卦变者凡十九而井不与焉若以卦彖改邑不改井及彖传往来之义推之下体本干上体本坤初与五刚柔互易而为井刚往居五柔来居初独非卦变乎窃取吴艸庐之言以补之云卦自泰而变上体之坤为邑泰初易五坤地之中画降初而坤邑变成坎水此邑之改也泰五易初而初二三四肖坎之水在下为井象二三之阳画井水也而二画不改易此井之不改也以往来言之初上往五而成坎体井水之至上者也五下来初而初二三四亦肖坎体井水之在下者也刚往而成上之井柔来而成下之井故曰往来井井】
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也【本义谓以巽木入乎坎之下而出其水则巽乎水水字似当作木与大象木上有水义同盖木徳养人功兼水火在井为汲引之用在鼎为烹饪之用多于巽象得之愚按占人汲者皆用瓶以木器汲水始于汉初丁寛今南方多用之而北方仍用瓦器卦辞分明说瓶非木也彖传只应作巽乎水巽者入也入乎水而上水乃汲水之象木上有水则以卦象言彖传大象不必尽同各有取尔也井之出水以养为义井养而不穷句包括无丧无得往来井井二句在内惟其养而不穷所以井无得丧往来皆取给也在困为兑在井为巽则改邑矣而二五两爻皆以刚仍居上下卦之中则不改井也井之所以有功于人者以用汲也水在井而未繘是以未有功既汲而瓶羸由于繘弱是以凶咎不在瓶亦不在井也】
　　象曰木上有水井君子以劳民劝相【劳相皆去声】
　　【朱子云凡草木之生泽润皆上行直到木末黄氏日抄从之蔡虚斋亦云木之枝叶花实毎朝有垂露如珠者是水气随阳气而上也井之上水似之愚按木上有水乃以木转辘轳悬瓶入井汲而上水之象当依程传木承水而上之作解冯文所曰木以徳言非以器言也造化以五徳用事而水为之纪木为之行故水木之用相通当闭藏之时则木气入于水而井为温及发生之时则木气出于水而井为溢木气之出入惟井可见而坎之为卦又自巽成故曰木上有水井此解尢为明析劳民劝相程传云法井之用与施黄氏日杪谓于木上有水之义无相关愚按井以养人为义井田之制实本于此古井字于中空处加一○盖于八家公田中穴地取水所谓乡田同井也劳民劝相乃田官劝农之事曲礼舂不相注云相送杵声杂卦所谓井通其遂人沟洫浍川之法乎甫田大田诸什其劳民劝相之辞乎窃因本义君以养民使民相养二语而究言之】
　　初六井泥不食旧井无禽象曰井泥不食下也旧井无禽时舍也【舍与舍同】
　　【程传谓初无应援无上水之象是已愚又谓初居井底泥之象与九五寒泉相反井以阳刚为泉隂柔在下纵使有水亦非清品况泥之秽浊而可食乎凡言食者兑口多在上今巽口在下乃不食之象旧井与井甃相应井以甃而新不甃之井泥在井底上无汲水之人润不及物禽鸟亦不至矣坎在外卦无禽之象朱罍庵曰汉书张让传作渴乌以转水井上之禽或类此又是一解时舍本义为时所弃是已愚又按上古有改火之制又有易水之制管子曰鑚燧改火抒井易水淮南子云八方风至浚井取新泉取新则舍旧可知苏紫溪曰人心物欲之汚其井中之泥乎不能强为善而惟安于旧染不惟人所共弃且物类之不若矣】
　　九二井谷射鲋瓮敝漏象曰井谷射鲋无与也【瓮说文作杨诚斋曰谷之水以注而下为功井之水以汲而上为功注而下者其功及鱼鼈汲而上者其功及百姓谷下注瓮漏亦下注皆不上出之义愚人谓井有井之地在谷则非其所矣以井言泽居岩谷为旁流之水下比初六鲋鱼隂物射鲋之象以汲井言上有九五而不相应如敝瓮不能以上行而反漏于下之象鲋与漏皆指初爻无与与困四有与相反井二即困五井三即困四困四曰有与井二曰无与何也朱罍庵曰困贵同徳相助故四比于五为有与井须二气相济故二比于三为无与上六以隂乗阳则水自上出初六以隂承阳则水由下漏愚按象词合下爻观之同是感慨之意凡汲水者视其器荐贤者视其人敝瓮安能施汲引之力此汲者之过于井何尤夫子所以致叹于无与也乃惜之之辞又按尔雅鳜小鱼注云似鲋子而黒仪礼鱼用鲋十有五而爼注云此鱼好旅行以相附谓之鲋即今之鲫鱼也程传以鲋为虾蟇沙随程氏谓当作蚹与尔雅仪礼注不同】
　　九三井防【句】不食为我心恻可用汲王明并受其福象曰井防不食行恻也求王明受福也
