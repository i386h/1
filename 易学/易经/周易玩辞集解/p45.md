<!-- { "loadSidebar": true } -->
　　上九涣其血【句】去逖出无咎象曰涣其血逺害也【下卦坎为血卦九居巽上涣其血之象逖取逺义小象所谓逺害也上九下与三应三坎体之隂血也血以养荣卫本非有害鬰结而不散则有害矣上居涣终去三逺为涣其血之象本义谓逖当作惕与小畜六四同言涣其血则去涣其惕则出也二语殊难理防今依易纂言上下各以三字为句又取瞿塘来氏之説补注之曰上以阳刚当涣之极方其始涣之时或伤害或逺去二者皆所不免今在涣号正位之后则伤害者得涣散逺去者得复出矣何咎之有五取象于汗上取象于血可见涣之为义只是气脉流通而已先儒有云君臣上下扞格不入如寒证之不汗瘀血之不消死亡可立而待涣卦乃疎风散气发汗行血之剂也朱子尝云涣卦不可晓只以大意看故本义于彖爻诠释俱不甚明晰愚又以象数论推之涣之时内坎外巽风波叠起有王者作必先收众望事莫有大于享帝立庙者如武王之立柴望祀周庙羣情之涣于是乎聚初之用拯志在救溺也二之奔杌出险就安也三之涣躬以身扞患也当是时不知防人称王防人称帝四之涣羣涣丘小徳役大徳小贤役大贤之象上之涣血逖出百姓逺离汤火涤荡腥秽咸与维新之象旧注以涣为离披解散之象愚窃谓巽之在涣与巽之在蛊相反蛊之风为山所止涣之风遇水而行天地间释滞宣鬰赖有此风卦彖所以云涣亨六爻所以有吉而无凶悔咎多是説涣之好处夫子于系传只説涣离也今添出许多字作注脚似乎将涣之义説坏圣人设卦乃以救涣矣】
　　【兑下坎上】
　　节亨苦节不可贞
　　【説文节竹约也埤雅竹物之有筋节者故节字从竹愚按卦象又有节制之义説卦坎为通通者坎水也泽则止水坎在上委输于泽坎之出水无穷而泽之纳水有限是坎受泽之节制故卦以此名下三爻为节者也上三爻受节者也又内外卦皆阳刚居中有中满之象满则溢不可无以通之节之所以亨杂卦传云节止也止之中固有亨道焉呉艸庐曰苦火之味初至五肖离上六为离火所熏蒸故其象为苦节刘静修曰在物皆有自然之节至于苦则非自然之节矣凡卦之所谓亨与贞者其亨与贞皆同而所以为亨与贞则异涣即亨也亨在事先节有亨之道而已亨在事后亨在事先者以亨为主而守之以贞亨在事后者以贞为主庶防其有亨也愚又按卦彖分两层节则适中有可亨之道苦节则不中故不可贞圣人欲维其道于不穷故节之义不取苦而取甘不于贞而于亨贞字作乆字解不可乆则穷穷则变变则通所以彖传补出穷通二字】
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　【愚窃从彖传推之节亦可云卦变涣自否来则节自泰来三刚在下三柔在上本泰也今分下卦第三爻之刚上居于五而得中故曰刚柔分而刚得中即不必言分柔居三其义已明节与涣反对变在初上两爻而二五仍不变故曰刚得中不知朱子何以于涣言卦变于节则不言一説初二两爻是刚三四两爻是柔五爻是刚上爻是柔一双一单均齐方正是谓刚柔分愚按刚柔分者自然之节刚得中者节制之人也苦节爻有明文当专属上爻节贵乎中过中则苦节不可贞不可贞便穷穷与亨相反然穷者其道不以非道而穷也与上六象辞同説以行险统言卦徳当位以节中正以通专指九五一爻説以行险则本于人心之安毫无勉强随接当位句见如此为节是当位以节也又接中正句见如此为节是中正以通也语意流贯融洽丘行可曰节六爻以当位为善故初无咎四亨五吉二三不当位者也故二凶三嗟上当位而亦凶者以其当节之极取义又不同也胡云峯曰易至节卦六十爻三百六十合天地节而四时成毎月有中气有节气节所以抑其过而归中也洪景卢曰节已备三百六十爻尚余四卦计二十四爻以当二十四气愚又按汉书律厯志时所以纪啓闭月所以纪分至啓闭者节也分至者中也盖一年四立是四时之节气二分二至是四时之中气节气居九十日之全中气居九十日之半半则适中全则过中而宜节节者节四时之过以成四时之功也制者法禁之谓度者凖则之谓节以制度是量入为出如周礼太宰以九式节财小宰执九式以节财用惟合乎制度而已不伤财则用不至于匮乏不害民则下不困于诛求所谓节用而爱人也】
　　象曰泽上有水节君子以制数度议徳行
　　【泽者潴水之陂也水性易流必防闲以制之数者一十百千万度者分寸尺丈引古来器用宫室冠服莫不有多寡之数隆杀之度使贱不逾贵下不侵上各循其分所谓节也君子存于中者为徳发于外者为行随时合宜无过不及斯为中节数度示民以节也徳行持身以节也曰制曰议无非求合于中正而已此内圣外王之学】
　　初九不出户庭无咎象曰不出户庭知通塞也
　　【程传以初九为戒辞冯厚斋曰初四有应宜出者也然前有阳爻蔽塞一不可出也四为坎体应则入于坎窞二不可出也刚在下而无位三不可出也不出则无三者之咎矣此知节者也愚又按节之异乎习坎者初九一爻塞乎兑底也不出之象阳为户阴为门初阳位阳爻前遇九二皆户象当节之初如户之有限时止则止得慎密之道故无咎不出不専指出处凡动静语黙皆是爻辞止有塞义小象兼通而言以见道有行止时有通塞塞则止通则行知塞则知通矣知通塞者知通中之有塞也中正以通在九五门庭之通在九二则通中之塞在初九可知】
　　九二不出门庭凶象曰不出门庭凶失时极也
　　【吴幼清曰三四在二前为门外之庭画皆偶而无窒碍出三四则上合于刚中正之九五矣二以敌应不相与故不出门庭愚又谓门在户外所以通行初与四应坎险在前时当墐户者也二与三比前无蔽塞时当出门而亦不出是当禹稷之世守顔子之节矣刚虽得中而爻不当位故其象如此象于初曰知通塞于二曰失时极极者甚也诗东方未明刺无节也末云不能晨夜不夙则莫谓不失之早则失之晚由其无节所以失时时之为道顷刻不可差况失时之甚者乎此凶所由来也】
　　【张彦陵曰初与二之不出均也而凶与无咎异者以失时为二罪固已然何以见得二之时宜通而不宜塞耶盖初二两爻实为水之门户单者为户旁者为户犹水之窦两者为门中者为门犹水之道窦不失则有耗漏之虞道不通则有溃决之患通塞之辨在此】
　　六三不节若则嗟若无咎象曰不节之嗟又谁咎也【胡庭芳曰自上三爻观之水出于兑泽之上非三之所能节者故有不节之象但见兑口之开故又有嗟若之象两若字摹写六三小心翼翼之象易纂言云三节而能嗟与泰侈而不自知其非者异矣愚又谓初二皆不出守节者也三为成卦之主若复循成辙塞者终于塞矣惟不节而上流之坎乃通五之甘节四之安节未必非三之功不节则嗟盖嗟前人积累之劳而以不节之咎自任者所以爻曰无咎象曰又谁咎谓塞者从此而通虽不节之嗟又谁得而咎之与同人初九小象义同旧注作无所归咎解似失语气】
　　六四安节亨象曰安节之亨承上道也
　　【易纂言云四承中正之五安于节而无所勉强者坤体静重故能亨愚按四柔顺得正在坎之下流中爻互艮有安止之象其所以亨由于承上道先儒谓上顺于五是矣但于顺五之义尚未明析窃谓外卦坎体凡爻遇坎者多险象此独曰安安者险之反水性下安澜归泽则上失其险矣五之往有尚往而之四也四之承上道承五之流而下注于三也此承上之义】
　　九五甘节吉往有尚象曰甘节之吉居位中也
　　【胡云峯曰诸爻之节节其在我者五当位以节节天下者也愚按彖传节以制度不伤财不害民所谓中正以通节之宜于人犹味之宜于口故曰甘节吉施之可大行之可乆故曰往有尚甘字从苦字出甘者味之中五者位之中刚得中而能节乃为九五之甘柔过中而失节则为上六之苦】
　　【愚又按节之取义多端在天地为节候在礼为节文在乐为节奏在信为符节在用为俭节撙节在军为节钺在士大夫为名节气节得之者为达节中节亷节髙节全节反此则为凌节逾节失节改节逆节违节以人身言则有筋节骨节以草木言则有根节枝节卦辞取义于味只用甘苦二字括之中爻互頥有饮食之象外卦本坤中央土其数五其味甘九五来居中位中爻自二至五又有离象上爻居炎上之地其味苦皆卦体所自具易竒而法可以类推】
　　上六苦节贞凶悔亡象曰苦节贞凶其道穷也
　　【黄氏日抄曰程传云固守则凶朱云得正而不免于凶合从程説愚窃谓两説当兼取卦彖所云苦节不可贞者此爻也爻不曰不可贞而曰贞凶贞岂凶徳乎故继之曰悔亡言于象则凶于理则无悔与大过上爻过涉灭顶凶无咎义同上居卦终明知苦节未必得吉而宁为其苦者首阳之饿汨罗之沉有犯凶灾而矢死靡悔耳象申之曰其道穷道曷有穷节之苦者穷之也荀慈明所云或可艰难于一人而未可公行于天下或可勉强于一时而未可通行于万世皆穷之凶也圣人既悯其苦而许以贞复哀其穷而归诸道所以励苦节一种人毋使变更于末路也】
　　【陆庸成曰观下卦通塞二字上卦甘苦二字乃知节道之贵中矣大抵通处味甘塞处味苦而因时以调剂者中也时不一而中一时不一故二不得狃于初之塞中一故四当安于五之甘塞极必通故三受焉甘失反苦故上受焉此六爻之情】
　　【兑下巽上】
　　中孚豚鱼吉利涉大川利贞
　　【卦名兼孚信感孚二义卦象兼中虚中实二义合二体则中虚分二体则中实程传谓中虚信之本二阴在内气合而成孚故曰中孚似乎只説得合象方言鸡伏卵而未孚説文卵孚也鸟孚卵皆如其期不失信也苏氏易传作此解似乎单説得孚字而脱却中字愚窃谓中孚之卦象则取中虚中孚之卦徳重在中实实者诚也不但孚同类兼可孚异类故曰豚鱼吉刘静修曰頥与中孚皆有离之象离则有水虫之象故在頥为灵在中孚则为豚鱼易纂言云豚鱼泽中之物似猪俗谓江豚泽将有风则浮出水面有南风则口向南有北风则口向北舟人谓之风信与中孚之义正合巽木在兑泽上卦体中虚如舟利涉大川之象利贞者戒词也天下固有信而或失其正者矣胡云峯云信而失正如盗贼相羣男女相私皆人为之伪非天机之合也】
　　【愚又按中孚与頥相似皆中虚之象而頥不言孚者中四爻无阳则阴不能成孚乳也】
　　彖曰中孚柔在内而刚得中説而巽孚乃化邦也豚鱼吉信及豚鱼也利涉大川乗木舟虚也中孚以利贞乃应乎天也【举正信及下无豚鱼二字】
　　【愚按彖传不释卦名却将中孚二字拆开説三四柔在内二五刚得中故以卦体言中兑与巽合在上一阴巽与兑合在下一阴故以卦徳言孚説为中心之説巽为中心之巽纯是一团实意人人见肝胆而不疑故曰孚乃化邦也化邦是孚于同类豚鱼吉是信及异类及者由人以及物也大川兑泽象巽为木益言木道巽言乗木此因兑巽合体外实而中虚独发中虚之义禽之伏卵木之浮水皆天也天无形虚之象天无心虚之理中孚原不出乎人为应天止适合乎本体而已杨诚斋云海客之机心鸥鸟先知之中孚之信所以及豚鱼燕客之忮心白虹先觉之中孚之利贞所以应乎天杨用修曰人欲净则中虚天理充则中实所谓应乎天也二説并存末句道理方足】
