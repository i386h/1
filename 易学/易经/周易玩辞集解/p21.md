<!-- { "loadSidebar": true } -->
　　【愚按爻辞亦承上文来天下无妄之灾非可意料君子惟为其可贞者耳贞即无妄利贞之贞四得干体之刚天徳本其固有居震之初利在守正可贞与匪正相反无咎与有眚相反固有者天之命也可贞则无咎不可贞则有咎矣知固有之为可贞则于福必不敢幸邀于灾必不求苟免可知爻辞言可贞者凡二坤六三以柔居刚此以刚居柔皆不得其正者故以可贞朂之】
　　九五无妄之疾勿药有喜象曰无妄之药不可试也【愚按疾字従彖辞眚字来此爻变为坎有疾象五居中得正真无妄矣本无致眚之由此而有疾所谓无妄之疾也不问疾従何生寜论所服何药中爻互巽木又互艮为果蓏药之象惟以不治治之非徒无眚抑且有喜若妄用药是以身尝试矣天下之以疾试药者岂少哉所以爻词喜其勿药象辞戒其不可试吕仲木曰君子存诚则邪自闲舎诚而遂邪邪斯为敌试药之谓也愚又谓人君之治天下如一身急则驱其外邪缓则固其元气元气既固客疾自消易于疾言有喜者三皆在外卦本爻与损四兑四同疾之自外感入者也知其为无妄之疾而勿试药焉勿药即是良方】
　　上九无妄行有眚无攸利象曰无妄之行穷之灾也【此爻先儒所谓匪正有眚不利攸往者也愚按上爻不好在一行字虽正而行有眚亦无攸利眚字従行字来以刚居上行将何之故曰穷之灾与干上九小象同彼云有悔此云有眚皆位值其穷所致履初曰往上曰旋无妄初曰往上曰行履之元吉以其旋无妄之有眚以其行又无妄与大畜反对此爻即大畜之初爻彼以止故不犯灾此以行故有灾也卦辞言眚爻辞言有灾兼言眚眚者过由己致灾者祸自外来自外来者虽灾不为眚六三之失牛也由己致者因眚而成灾上九之妄行也圣人之恶妄动如此又按易于内外爻例取刚柔相应无妄则不然初四两刚敌应初震体四互艮体一行一止初所以吉四所以无咎二与五三与上非不相应而三有灾五疾上有眚有应者反不如无应者之为愈岂其动皆妄乎天下固有动以无妄而匪正者矣申生之孝荀息之忠亦自发乎至诚但身死无补于家国揆诸正道未免有病尔】
　　【干下艮上】
　　大畜利贞不家食吉利渉大川
　　【本义以艮畜干畜之大者也钱塞庵曰小畜大畜皆畜干也小畜以一隂畜干主在五大畜以二隂畜干主在上皆刚为主也巽隂之微也故小艮阳之极也故大潘雪松谓阳能自畜来矣鲜谓艮上以阳畜阳语皆有病愚窃谓外无阳爻则柔顺不能畜内无隂爻则同类不相畜卦体以上为主以四五为用止健者四五而能使四五止健者上也如此説以艮畜干之义乃明先儒又谓有畜止蕴畜二义愚按卦彖云不家食彖传云养贤爻词取象于马牛豕又有畜养之道故继之以頥利贞者利于正道也中爻自二至四互兑口在外卦不家食之象自三至五互震震为本乗木舟虚涉川之象畜极而通则当出而食禄以济天下之险曰吉曰利多就人事言】
　　彖曰大畜刚健笃实辉【石经作辉】光日新其徳刚上而尚贤能止健大正也不家食吉养贤也利涉大川应乎天也【刚健笃实辉光日新其徳本义云以卦徳释卦名义愚按刚健者干之徳笃实者艮之徳无一毫私欲故刚健无半防虚浮故笃实两体上下交映健者愈健实者愈实自有光辉发越日新又新卦之所以名大畜也刚上以下方以止健归功于艮本卦与无妄反对无妄内卦之震今为外卦之艮而刚居上爻故曰刚上本义谓变自需来九自五而上似不必従贤指四五两爻尚之者上九也以其能止健故尚之能字大有作用在上以刚乗柔复能用柔以驭刚为国家养人才为天地养万物道理正大莫过于此故曰大正其畜之也将以用之故曰不家食吉利涉大川此二句卦辞原説大畜之功用夫子以内卦干体复推本于应天贤者上帝之所简也养贤所以应天而天下无不可济之险矣】
　　象曰天在山中犬畜君子以多识前言往行以畜其徳【识音志】
　　【程传止言所畜之大朱子云止以象言不必实其事程沙随曰天之气在山中如天地交泰只以气言黄氏日抄曰有谓芥子纳须弥者此异端诞语有谓草木皆天者苦居四山之中而仰视天亦可言天在山中薛敬轩曰天气也山形也以形畜气所畜至大先儒又有云自地以上皆天也愚窃谓天在山中本是假象君子观此而知虚在实中徳在言行中把千古前言往行无不收摄于吾心多识者健而能止畜徳之工夫也他卦大象与彖传取义不同本卦却従日新其徳説来日新者知新也前言往行者畜故也苟求其故何故非新吾徳之新即在前言往行中多识蔵往也日新彰往也大象与彖传正互相发明】
　　初九有厉利己【音以】象曰有厉利己不犯灾也
　　【畜者止也内三爻受畜者也以自止为义外三爻能畜者也以止人为义初以刚居刚又健体势方进而未已进则为六四所止不得自遂故爻词为之斟酌曰往则有厉不若止之之为利也程朱解初二则以四五之畜之者为小人解四五则又以初二之为所畜者为小人初无定论苏氏易传则六爻皆作君子解愚窃据爻辞似当従苏氏初九欲进之心应于六四遇厉而止使初知止而不至犯灾由四畜之于早也需曰不犯难以坎水之险大畜曰不犯灾以艮山之阻皆在初爻】
　　九二舆説輹【説音义与脱同】象曰舆説輹中无尤也
　　【本义九二亦为六五所畜以其处中故能自止而不进愚按小畜九三见畜于六四曰舆説辐此受畜于六五曰舆説輹輹与辐字义不同辐在车轮中輹则车旁横木説辐者外为隂所系畜久住之象説輹者中自止而不进暂住之象九三过刚而九二刚得中也有此中徳故无冐进之尤朱汉上曰初刚正二刚中四五柔也柔能畜刚刚知不可遽犯而安之故曰大畜时也按卦体互卦无坤而二三爻皆取舆象所未解】
　　九三良马逐利艰贞曰闲舆卫利有攸往象曰利有攸往上合志也
　　【旧注良马指三上两爻説愚窃谓良马乾象非艮象也初利己劝其止也二説輹喜其止也三居干体之上阳刚之性销镕变化非亟心之马矣故曰良汉书五行志引此爻注云逐进也三逐上以进下二阳又逐三以进并驱连镳不为上所止之象圣人许其可进而犹戒以利艰贞者必如下文所云乃艰贞而利也舆所以驾马考工记周人上舆车有六等之数皆名卫闲者调习也曰者计度之词陆氏释文只作曰字言当调习舆卫果其车坚御良然后利有攸往与困上六曰动悔有悔曰字义同木义谓当为日月之日似可商三主进而上主畜似乎其志不同不知上之止健原欲以止而善其往也今三利有攸往故曰上合志】
　　六四童牛之牿元吉象曰六四元吉有喜也
　　【本义童未角之称牿施横木于牛角以防其触所谓楅衡也愚按四艮体而居上卦下与初应所畜者初也初阳居下卦之下四以柔道止之其势易制如加童牛以牿使之习于牿而不知有触我无驾驭之劳彼成驯服之性所以元吉中爻互兑四当兑口之悦有善之义也卦体自初至四有离象与反对无妄同説详前卦六三下】
　　六五豮豕之牙吉象曰六五之吉有庆也
　　【艮为狗与豕同类尔雅豕子猪豮豮为豕子与童牛同例方言海岱之间系豕杙谓之牙埤雅牙者杙以系豕非齿牙之谓也与牿同例程传六五居尊位止畜天下之邪恶则以二为小人矣愚窃玩爻词要得相畜实以相成之义莫把上下截然分别小象于四言有喜于五曰有庆庆与喜相似但五居君位所畜尤大即一人有庆之意四五两爻皆取制服为义四隂得位五柔得中四与初应牿牛所以止初五与二应牙豕所以止二而止健之功总归上九唯阳能制隂故隂能畜阳论为力之难易则五不如四之易论成功之大小则五不如四之大一喜一庆见艮之畜干止之皆爱之也】
　　【按説卦传以坎为豕此则以艮为豕两圣人取象之不同如此】
　　上九何天之衢【句】亨象曰何天之衢道大行也【何音义与荷同去声】
　　【程传以何字为误加诸家遂生别説郑孩如曰四五之畜初二成就贤才之术也上则广开贤路之道也愚桉尔雅四达谓之衢艮之径路辟为天衢中爻互震为大涂亦衢象何字与诗何天之休何天之龙同扬雄美新云荷天衢提地厘鲁灵光殿赋云荷天衢以元亨皆作去声何荷两字古通用亨字自为句本义读何字作平声言何其通达之甚也又将亨字并入上句似亦非正解又三上两爻当合看他卦取隂阳相应本卦初二四五相应者乃是止象惟三与上两刚相遇其徳同不独良马舆卫利有攸往抑且天衢荡荡任其驰驱在朝廷为养贤在士君子为受禄畜之义莫大乎此所谓不家食吉利渉大川也盖贤人蕴蓄既隆起而负荷大任正应天行道之时以其蕴于身谓之徳以其用于世谓之道徳为大畜道为大行如伊尹出畎亩而就汤欲使君民为尧舜之君民而自任天下之重所谓何天之衢道大行也周易举正曰小象何天之衢下脱亨字愚谓道大行正发明亨字之义非脱字也】
　　【震下艮上】
　　頥贞吉观頥自求口实
　　【説文頥颔也在口两旁愚按卦名已见于噬嗑只多九四一阳为间今间去则頥中无物矣卦体外实而中虚頥之象外实初上两爻所同顾动者必得止者而后动动体又不如止体之善故以上九一阳为卦主中虚则未受外物之间拣择取舎正在此时必得正乃吉京氏传曰頥自观来故卦辞曰观頥愚按本卦大象似离离为目观象观頥者自人观我也实者能养人虚者待养于人自求口实隂求养于阳也上句属初上二阳下句属中四隂非内卦自养外卦养人之説】
　　彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉
　　【养正则吉朱子主养徳养身程传主自养养人今依程解頥虽饮食之道不可以不正正则享天下之奉而不为泰不正则箪食豆羮不可受于人中含两层意养之正道贵止不贵动噬嗑頥中有物必动而后合今頥中虚而下犹动故动体之三爻朶頥颠頥拂頥皆凶外三爻皆止体由頥固吉颠頥亦吉拂经亦吉六爻之义昭然可见观頥者观其象而知吉凶也观其所养食所当食之义观其自养食不虚食之义适馆授粲者所养之观不素餐兮者自养之观也夫子复従养人一边推广言之天地养万物有正道不正则物不得遂其生圣人养贤及万民亦当以正道不正则贤不受其禄而民不被其泽大頥之时者恐人以口腹之故小之也】
　　【黄鲁直曰养虎者不以全物与之牧羊者去其败羣视后者而鞭之养鹰者饥之是谓观其所养之性也庖丁不以肯綮婴解牛之刀痀偻丈人不以万物易蜩之翼匹夫之志不可夺于三军之帅是谓观其自养观其所养尽物之性也观其自养尽己之性也语虽杂庄却有理解】
　　象曰山下有雷頥君子以慎言语节饮食
　　【山下有雷艮止于上震动于下頣之上止下动如之人之言语饮食皆従頥出入者也动之义慎节者止之义祸従口出故言语不可不慎病従口入故饮食不可不节杨诚斋曰慎言语非黙也当其可则谏死不羡括囊节饮食非矫也当其可则采薇不羡林肉】
　　初九舎尔灵龟观我朶頥凶象曰观我朶頥亦不足贵也
