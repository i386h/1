<!-- { "loadSidebar": true } -->
　　天地定位山泽通气雷风相薄水火不相射八卦相错【先天后天之説本于邵康节本义于此引之所谓先天之学也愚窃按朱子答王子合书云康节以干南坤北为伏羲八卦大概近于傅会又答王枢云八卦圆图其所列方位皆无所祖述盖读定位四语而想像为之者观此则朱子似亦以邵説为未当顾于此节乃专主邵説以为伏羲先天图八卦方位也夫八卦方位夫子于帝出乎震一章明言之令先天图方位易置乃与圣言不合杨龟山于先天之説阙而不论盖有所疑也黄氏日抄力辨其非今详录之云天地定位者天尊而上地卑而下其位一定而不易易取其象于卦为乾坤譬之父母实主乎一家而居尊者也山泽通气者一髙一下水脉灌输而其气相通通之为言贯也易取其象于卦为艮兑雷风相薄者一迅一烈气势翕合而其形相薄薄之为言偪也易取其象于卦为震巽水火不相射者一寒一暑宜若相息而下然上沸以成既济之功乃不相射易取其象于卦为坎离凡六者皆天地之气为之譬如六子迭相运用而悉出于父母者也此章释八卦之义不过如此而已歴汉唐以至本朝伊洛诸儒未有外此而他为説者惟邵康节得陈希夷数学创为先天图移易卦之离南坎北为干南坤北曰此取易之天地定位也然易曰离也者明也南方之卦也坎也者水也北方之卦也则离南坎北经有明文矣天地定位经未尝明言其为南北也何以知此为先天之卦位耶康节既移乾坤于南北又移艮以居西北兑以居东南曰此取易之山泽通气也然易曰艮东北之卦也又曰兑正秋也则艮居东北兑居正西经有明文矣未尝言艮为西北兑为东南也何所攷而指为先天之卦位耶康节既移东北之艮于西北遂移震于东北而移巽于西南曰取易之雷风相薄也然易曰震东方也又曰巽东南也则震居东方巽居东南经有明文矣未尝言震为东北巽为西南也何所攷而指此为先天卦位耶康节既移坎离之位以位乾坤乃移离于正东移坎于正西曰此取易之水火相射也然南方为离北方为坎经文万世不磨若水火不相射持言其性相反而用则相资耳于经未尝明言离为东方之卦坎为西方之卦也康节又何所攷而指为先天卦位耶易画于伏羲演于文周系于孔子传之天下万世惟此一易而已未闻有先天后天之分也康节特托易以言数诸儒未有以此言易者也晦庵以理学集诸儒之大成原圣人因卜筮而作易始兼康节之説而言之若门人所录语类乃因康节之先天而反有疑于文周孔子之易及有疑于伊川之易传且有疑于易经此章八卦之位未必尽当时之真也盖易所言者道也而康节所言先天者数也康节虽贤不贤于文王孔子也康节欲传伊川以数学伊川不从不可以数学而反疑易学也】
　　【窃谓此一节只就卦象对待説天地间无一非对待之象故易以乾坤象天地艮兑象山泽震巽象雷风
　　坎离象水火天地合徳而定位山泽异体而通气雷风相助而相薄　　　　　　水火相为用而不相射皆造化一定之理天地之上爻相错即山泽下爻相错即雷风中爻相错即水火一气周流毫无间隔可以此卦错诸彼卦可以彼卦错诸此卦絶不费安排布置岂若先天图之説先有干而后生兑先有兑而后生离先有震巽坎艮而后生坤耶今据所谓先天图推之南与坎对东与西对东北与西南对西北与东南对一隂对一阳二隂对二阳三隂对三阳爻爻相错相错之象不待互易而在对待其所列八卦方位只就三画看与经文亦可配合而康节乃以八卦为三画卦以八卦之上各加八卦为相错则是以相错为相重矣凡此往彼来谓之错加増其上谓之重以相错即相重讹矣】
　　数往者顺知来者逆是故易逆数也
　　【愚按朱子文集云自震四至干一为数往者顺自巽五至坤八为知来者逆一图之中逆顺分行更不可晓而本义乃以起震而歴离兑以至于干为指圆图数已生之卦自巽而歴坎艮以至于坤为指横图推未生之卦其实释经者多不主此説窃谓夫子所云顺逆只承八卦相错説来以乾坤六子论干错坤而有震坎艮坤错干而有巽离兑自干错坤而生三男顺也合三男而成其为干逆也自坤错干而生三女顺也合三女而成其为坤逆也以人亊论之凡事数已往则顺而易度将来则逆而难易之占为知来者设故曰逆数数往句只是引起下句两数字先儒有作上声者有作去声者苏氏易传曰道徳之变如江河之日趋乎下也沿其末流至于立卦生爻生蓍倚数而万物之情备矣圣人以为立于其末则不能识其全而识其变是以泝而上之反从其初六十四卦三百八十四爻皆据其末而反求其本者也故为逆数朱康流曰数往者数已成之卦知来者知未定之卦已成者以位之先后为序故顺木定者以策之升降为序故逆易之理本顺所以用之者贵逆也万以忠曰有六子便已尽易天地之位天位于上而错于下交地位于下而错于上交便已不相顺而相逆故以言其逆干逆坤为震坎艮坤逆干为巽离兑单就八卦言之已是相错已都为逆数也张彦陵曰此节只上句摘一数字下句摘一逆字便见一二三四与五六七八相合为用有干兑离震以为往当有巽坎艮坤以为来若使都以顺数便不交不变矣故曰逆数也一説往谓已画之八卦来为未重之六十四卦易之为数先有八卦而余卦以次相错伏羲亦莫测其所以然故不徒曰逆而曰逆数以见天道无端惟数可以推其机易道至妙因数可以明其理理因数显数从理出也又一説自干一顺至坤从天坠到地矣易逆数便要从地仍旧上天又一説易之为书敎人卜未来吉凶要在尽人事以回造化若逆挽而进之者故曰逆数以上诸説虽不同各有理解除却先天图之説不妨并行也】
　　【説统云此章説者纷纷都縁八卦相错一句欲做六十四卦圆图看故数往一节説来説去毕竟无着落只因不识错综二字故以为相交而成六十四卦不知此专説八卦逆数方得相错非言六十四卦也八卦不相错则隂阳不相对待天地雷风山泽水火俱不得一位矣愚又按八卦相错而成六十四卦本康节之説也今据所谓先天图推之干兑离震前四卦为往巽坎艮坤后四卦为来往者顺干一至震四皆用顺数来者逆巽五至坤八皆用逆数数往者之顺而知来者之逆所以巽五不次于震四而次于干一若巽五即次震四之后则八卦不相错矣相错单就八卦言其説犹可通所以蔡虚斋云以顺逆分判八卦八卦之位既定则一卦各管八卦而六十四卦在其中矣但不可以相错者为六十四卦皆逆数也】右第三章
　　【此章言八卦对待之体有相错之象顺逆之数皆出乎自然】
　　雷以动之风以散之雨以润之日以晅【注疏作烜】之艮以止之兑以説之干以君之坤以藏之
　　【蔡节斋曰雷风二句言生物之功两日二句言长物之功艮兑二句言收物之功乾坤二句言藏物之功愚又按此章卦象相对与上章同序次先后则异先雷风者初画也次坎离中画也次艮兑上画也乾坤居三画之全六子之功皆干为之君坤以藏之者也胡云峯曰自动至晅物之出机自止至坤物之入机出无于有气之行也故以象言入有于无质之具也故以卦言愚又按天之生物成物动者出而藏者入五行惟土为善藏当其发也百昌咸遂及其敛也一物无有及遇震则藏者复出此化裁之终始也故首雷而终坤焉】
　　右第四章
　　【前章言八卦相资为用此章言八卦各效其功】
　　帝出乎震齐乎巽相见乎离致役乎坤説言乎兑战乎干劳乎坎成言乎艮
　　【本义引邵子曰此卦位乃文王所定所谓后天之学也愚按图之言方位者惟此则有据坤彖西南得朋东北防朋蹇彖利西南不利东北此文王所明言震东巽东南离南干西北坎正北艮东北此夫子所明言不知干南坤北先天方位之説从何而来邵子既以先天图为伏羲之易遂以此为后天方位其实文王所阐发即伏羲之易岂有先后天之分耶苏氏易传以帝出乎震一节为古有是语万物出乎震一节是孔子从而释之理或然也愚又按此章八卦之次与前章又不同先儒谓此乃五行相生四时流行之序也以两仪言则乾坤为天地以八卦论则乾坤与六子各一其用首言帝者震为长子以其主宰为之帝震巽为木离为火坤为土兑干为金坎为水水生木于时为春木生火于时为夏火生土于时为夏秋之交土生金于时为秋金生水于时为冬五行周而复始继以艮土者水非土亦不能以生木循环无穷而四序流行于其中孰主宰之帝是也】
　　万物出乎震震东方也齐乎巽巽东南也齐也者言万物之洁【石经作絜】齐也离也者明也万物皆相见南方之卦也圣人南面而聴天下向明而治盖取诸此也坤也者地也万物皆致养焉故曰致役乎坤兑正秋也万物之所説也故曰説言【苏氏易传言字衍文也】乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　【愚按此八卦方位夫子所明言者朱子于此章卦义自言多未详其答袁机仲书云文王八卦某尝以卦画求之纵横反覆竟不能得其所以安排之意又曰曷言齐乎巽不可晓坤在西南不成东北无地干西北亦不可晓如何隂阳来此相薄西方肃杀之气如何言万物相悦窃采先儒之説一一折之此节把八卦方位次第推出分明四时代更之义雷于天地为长子以其统类万物为出入也雷出地百八十三日而复入则万物皆入入地百八十三日而复出则万物亦出震之动物皆春分之前万生之初故位居东方巽位东南当春夏之交万物毕出气色鲜新故曰洁齐离位正南至四五月则万物长养畅茂如重相见非离明得位之象乎坤也者地也地字只当土字看土居中央土之位夏将秋火欲克金有上则火生土而土生金克者又顺以相生矣不言西南者坤土旺于四季不止西南一方也言致役者帝君也坤臣也言致养者坤母也万物子也兑为西方之卦不言可知秋乃万宝告成之时物情如何不悦朱子尝释乾卦利贞之义云利者生物之遂物各得宜不相妨害于时为秋而得其分之和非即悦之义乎干位西北主立冬以后冬至以前自巽而坤而兑皆隂卦至此忽与阳遇隂疑于阳故相薄而战于干之方与坤上六龙战义同坎位正北兼言水者冬乃水归其壑之候万物芸芸各归其根如嵗终息老物休田夫有慰劳之义故曰劳卦艮居东北主冬春之交万物于此成收藏之终即成发生之始故曰成言乎艮此皆四时流行自然之序八卦实与四时合其序何尝有所安排乎东南西北各一其方春夏秋冬各一其时木火土金水各一其气经文于方位独遗西于四时独言秋于五行独言水举一卦而他卦可互推也】右第五章
　　【此章推言八卦流行之用】
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
