<!-- { "loadSidebar": true } -->
　　【蔡虚斋曰忧悔吝易忧之也震无咎易震之也愚按此二句又在存乎辞中析出以足辨吉凶之义易辞总为吉凶忧悔吝震无咎正辨吉凶之几处大有辞以辨吉凶而吉凶未判之先又有忧悔吝之介吉凶既成之后又有震无咎之悔虽三句实一句也吉凶之辨所争在几微之间毫厘千里所谓介也辞以忧之因其介也本有咎而无咎惟能悔也辞以震之使知悔也忧者危疑之意震者儆动之意介在亊前悔在亊后又按介有二义韩康伯云纎介也本义云辨别之端要而言之是善恶分路处】
　　是故卦有小大辞有险易辞也者各指其所之
　　【説统曰上文逐一説个通例此则总言卦爻辞原是合一的非卦是卦而辞是辞也愚按是故二字承上文来归宿只在辞上卦有小大二句一气説下以阳为主则大如复临泰是也以隂为主则小如姤遁否是也辞有险易易者明白而易晓卦辞如利用狱取女吉之类爻辞如师左次同人于门之类险者奇奥而艰深卦辞如履虎尾先甲三日之类爻辞如龙战于野载鬼一车之类卦有小也而辞险不惟戒君子亦以儆小人卦有大也而辞易不惟慰君子亦以安小人易固指之以为吉险亦指之以为吉所之谓或趋或避要归于吉而已】
　　【又按杨诚斋曰读谦复之辞者如行夷途如逢阳春如对尧舜周孔何其气象之乐易其辞夷易而指人以所之之吉也读遯剥之辞者如涉风涛如履霜雪如对纣桀盗跖何其气象之惨栗其辞艰险而指人以所之之凶也据此説则各指所之兼吉凶悔吝言义亦可通】
　　右第三章
　　【上章言系辞此释卦爻辞之通例以明圣人忧世觉民之心】
　　易与天地凖故能弥纶天地之道
　　【韩康伯云作易以凖天地本义以卦爻为易书愚窃谓此章主赞易道説卦爻未具之前易道在天地圣人作易效法乎天地而与之凖则天地之道在易中矣凖是凖其道非凖其形弥者弥缝而无少渗漏纶者经纶而各有条理非作易之圣人其孰能之二句是一章纲领下文反覆发明此意】
　　仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状
　　【本义此圣人穷理之事以者圣人以易之书也易者隂阳而已幽明死生鬼神皆隂阳之变愚窃谓天地之道只是隂阳之理圣人体易只是穷尽隂阳之理但本章不曽説破隂阳二字只从幽明死生鬼神随在而异名其实只通乎昼夜之道而知一句便了幽明之故不易知于观天察地知之死生之説不易知于原始反终知之鬼神之情状不易知于物变知之三知只是一知幽明即死生死生即鬼神鬼神即万物幽明有所以然之理故曰故死生本人之常谈故曰説鬼神体物而不可遗故曰情状三个故字乃推原其由来非体易之圣人孰能知之精气为魄魄为鬼志气为魂魂为神鬼常与体魄俱故谓之物神无适而不可故谓之变张待轩曰精气即游魂之所凝聚游魂即精气之所运用二者具而为人人生始化曰魄既成魄然后成魂魂者气之英魄者气之精也圣人教人只在自身中认取若谓生则为物为神之伸死则为变为鬼之归则所知亦浅矣陆君启曰天地间有一种精气凝结有形有声之鬼神有一等肃然凄然游移往来此是游魂所结非精气也鬼神情状尽于此二者愚又谓鬼神情状有数种有一种效灵造化主持世运如社稷山川之属有一种聪明正直精爽不磨如忠臣孝子之属有一种强魂怨气团结不散如国殇烈妇之属有一种依草附木为妖为孽如魑魅罔两之属至于山林旷野燐火聚散难以悉数总之福善祸淫是其情不见不闻洋洋如在是其状圣人只在魂气聚散倐有倏无处洞如观火天下极奇幻之事只作平常看大要若此】
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【本义此言圣人尽性之事愚又按承上文而言圣人体易至于幽明死生鬼神之理无不洞然直与天地相似矣不违与先天而天弗违义同以下总见与天地相似处天地之道知仁而已圣人作易与天地相似亦知仁而已知周万物知也道济天下仁也旁行行权之知也不流守正之仁也乐天知命知也安土敦仁仁也不过不忧能爱皆指天地言至大而莫能过者天地之体不忧者天地之性能爱者天地之情圣人与天地相似故亦不过不忧能爱而作易与天地凖也】
　　范围天地之化而不过曲成万物而不遗通乎昼夜之道而知故神无方而易无体
　　【本义谓此圣人至命之事张彦陵曰此节承上与天地相似来愚谓首二句是赞易范闱曲成即裁成天地之道辅相天地之宜以左右民言天地皆有待于易也至通乎昼夜则易全在圣人矣通昼夜以为知是贯幽明一死生同鬼神非徒知其故知其説知其情状而已昼夜即隂阳之象隂阳者易也所以妙乎隂阳者神也神无方者不离乎隂阳亦不滞乎隂阳也易无体者隂阳虽分而实未尝分也惟通乎昼夜者知之盖隂阳之道于昼夜最分明故以昼夜表之昼夜即隂阳也通章字字説隂阳却一字不露直至下章方开口道破】
　　右第四章
　　【前三章皆言画卦系辞此章言圣人体易而赞易道之大仍归重在作易之圣人】
　　一隂一阳之谓道
　　【程传道非隂阳所以隂阳者是道本义隂阳迭运者气也其理则谓之道愚窃按此句承上章通乎昼夜之道而知来所谓昼夜之道者何一隂一阳之谓也隂阳二字夫子于乾坤文言中首发之至泰否而再见此则于隂阳上加两个一字剔出道之所以然处有对待之义有流行之义又有相因之义此是圣人直指道体语道者自然而然不落形气之名正从隂阳上见得似不可与气对举不曰阳隂而曰隂阳者隂静而阳动朱子所云阳前是隂故先隂而后阳亦犹上章言幽明死生鬼神不言明幽生死神鬼也韩康伯谓道者无之称孔颖达云一谓无也皆异端所谓道非一隂一阳之谓道也张横渠云大易不言有无言有无者诸子之陋也殆指此欤愚又按朱子尝云天地间只是阳气下截便是隂又云阳气便是六层只管上去下面空缺处便是隂语气微有病隂阳自是二气夫子所以云一隂一阳谓二气循环如一气则可谓只是一个阳似不可张子云两不立则一不可见一不可见则两之用息从此体防方得】
　　继之者善也成之者性也
　　【薛敬轩曰继成以气言从上句隂阳字来善性以理言从道字来继善者化育之始流行而不已阳也成性者人物禀受一定而不易隂也愚又谓上文一隂一阳就化育流行上説继善就天所赋人所受中间过接处説继者静之终动之始循环不已不滞于隂不滞于阳所以为善至成性方属人物谓之性是有得于一隂一阳非偏滞于一可知此段是説天地生成人物之意不是説性上事】
　　仁者见之谓之仁知者见之谓之知百姓日用而不知故君子之道鲜矣
　　【黄氏日抄云自一隂一阳至君子之道鲜矣言道原于天而赋于人胡云峯曰上章言圣人之知仁知与仁合而为一此言仁者知者仁与知分而为二仁者之见滞于阳知者之见滞于隂愚按隂阳之道在天地间本自无滞人生以后便落气质便有知仁之偏见百姓之无知气禀不同各以具性之近者言仁者只见得发生处而以为仁知者只见得流动处而以为知百姓又下仁者知者一等所以日用而不知君子之道即一隂一阳之道流行而不滞者鲜矣与中庸民鲜久矣义同张彦陵曰见与知从何分别知者从本性上发出灵机见则落于意识了自以为见者既不能知日用不知者又不能见合一之道非君子不能体其全正借知仁百姓以影出圣人不是泛论道体】
　　【按天台董氏楷所辑程朱传义附录自易与天地凖起至君子之道鲜矣止为第四章与今本异其言曰易与天地凖以下只是言个隂阳继善成性于造化流行处分隂阳此是指人气禀有偏处分属隂阳耳存其説俟再攷】
　　显诸仁藏诸用鼔万物而不与圣人同忧盛徳大业至矣哉
　　【程传运行之迹生育之功显诸仁也神妙无方变化无迹藏诸用也黄氏日抄云此言造化寓之易显仁藏用盛徳大业皆指造化言先儒或谓显藏二字与中庸费隠相似隐在费中藏即在显中显诸仁是用之迹藏诸用即仁之心如春夏之生长万物至秋冬则收敛成实春夏是显秋冬是藏愚又窃谓显仁藏用乃一隂一阳之实际仁言显即用是体用言藏即体是用为藏为显循环无端隂阳互根如铸者之鼔洪炉要生便生要成便成造化只管鼓自有人来代其忧故不与圣人同忧所谓无心而成化也大业从显仁来盛徳从藏用来至矣哉无以复加之谓盛徳大业本是圣人分上事此以赞隂阳非赞天地也】
　　富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神
　　【黄氏日抄云造化之徳业生生不穷者即是易易之成象者即是干效法于干者即是坤自此以下言卜筮妙用处愚按自首至未接连八个之谓一气贯注多承一隂一阳之谓道来盛徳大业一隂一阳之道在天地者也生生之谓易一隂一阳之道在易者也作易者因隂阳二画而得乾坤二象此一隂一阳之道在卦者也用易者极隂阳之数以知来通隂阳之变以行事此一隂一阳之道在筮占者也夫孰非隂阳乎又孰为隂孰为阳乎神也神也者妙万物而为言者也末句是通章收尾易之精义尽此矣程敬承曰生生之谓易论其理也有理则有数隂阳消息之数也推极之可以知来占之义也非实指占筮之占也通变通数之变亦易变也非以所占卦变而通之也盖此章全是论隂阳之道未及画卦用筮以后事张子厚云富有者大而无外日新者久而不穷程伊川云天地有隂便有阳有一便有二才有一二便有三自三以往不可穷矣此是生生之谓易朱子云易有交易变易二义交易者隂阳之相感变易者隂阳之相推相感者固生相推者亦生钱田间曰成象谓干一画效法谓效干之一画以生坤二画也乾坤奇偶象立而数显占者占其变也通其变则阳或变隂隂或变阳而九六始有亊所谓功业见乎变也胡云峯曰事之未定属阳占之已决属隂张子曰两在故不测要见隂阳之不测即从两个一字内看出王辅嗣曰不知其所以然而况之曰神赵震潜曰生生之谓易是一篇闗键若本节论是造化人物相生之理若兼上文言则继成之相因知仁之递用徳业之互根皆生生所在若兼下文言则法象之相禅占事之相因亦皆生生所在愚又谓隂阳何尝有意于生一阳生而成象之谓干一隂生而效法之谓坤只是隂静之极了此气遏抑不住不得不发舒出来及发舒既极了不得不收敛入去生生只是相生只管变易故曰生生之谓易】
　　右第五章
　　【黄氏日抄云此章言道原于天而赋于人愚按通章只是赞隂阳之道观首尾二句可见】
　　夫易广矣大矣以言乎逺则不御以言乎迩则静而正以言乎天地之间则备矣
　　【愚按首节统赞易道广大者极其所至而言推而求之逺则动而莫御即而求诸迩则静而正迩言静则逺之为动可知天地之间通万物万事言备者无所不具无所不包易之所以广大也此章之防两语可了易之广大本乎乾坤乾坤之广大本乎易简而已】
　　夫干其静也专其动也直是以大生焉夫坤其静也翕其动也辟是以广生焉
