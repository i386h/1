<!-- { "loadSidebar": true } -->
　　【全卦中虚有离象离为故初爻取象于此先儒谓四隂爻皆有求于人者也初阳实可以无求如灵能咽气不食无待外养而自足此在我之良贵也一慕于外则以贱害贵矣愚按朶字书作朵朶頥垂涎饮食之貌初与四应不好处在此尔者初也我者四也四方待养于上爻辞若为四语初曰灵者本尔所自有今乃舎之而来观我作朶頥之状耶大似嘲笑语正与自求口实相反由其震体以刚居刚欲动情胜不能自守故凶象曰亦不足贵见其本贵也亦惜之之词惜其为饮食之人而人贱之也凡丧已狥物非道义而干利禄者皆是已】
　　【张元岵曰尝见一书中载朶頥事云朶頥腹大项短食物无厌出云南某处玩文朶頥与灵对明是贪秽之物存之以俟博雅攷正若谓朶頥欲食貌则灵为不食状矣又是一解】
　　六二颠頥拂经于丘頥征凶象曰六二征凶行失类也【先儒多谓二与五无应因与初比反自上而求下故曰颠颠而下者也愚窃谓上养下下亦养上颠頥何病六二之颠頥不若六四颠頥之吉者二因求养于初而不得复拂其常道越五而往求上故也丘指上艮为山丘土之髙者上爻之象与贲卦第五爻丘园同例六二之丘頥无异于六五之従上但五之従上用其养以养人而二之求上则私其养以自养故曰征凶二与三四五隂类也彼皆待养于上二独求养不得故曰行失类】
　　六三拂頥贞凶十年勿用无攸利象曰十年勿用道大悖也
　　【愚按六三不中不正又居震终不好处亦在有应恃其有应于上妄动狥私以戕生之术为养生以灭性之事为养性大拂乎养之正道异端之学也夫三受上之养本是正应而矫拂如此故虽贞亦凶十年勿用无攸利正见其凶处象申之曰道大悖悖者叛道之谓道之所包者广自言语饮食以至立身用世修之则吉悖之则凶小而嗜欲杀身大而学术杀天下拂頥之凶至于如此多従悖道来又按爻之言贞凶者凡八屯师随巽节中孚多在外卦惟頥三与恒初在内卦外非无应而皆隂柔不中不正此则拂人之性彼则求人之深者也】
　　六四颠頥吉虎视眈眈其欲逐逐无咎象曰颠頥之吉上施光也
　　【先儒谓四本与初正应宜求养于下者也因与上同为艮体乃转而求上则颠而上矣四之颠頥与二同而吉凶相反者二狥人而丧已四舎己而用人也愚按説卦传无虎象荀九家艮为虎物之自养于内者灵莫如求养于外者猛莫如虎虎无项不能左右顾行常垂首初在下眈眈下视貌其性専一逐一物不更逐他物眈眈逐逐本求养于初之象初方舎己狥人力不足以相养四乃反而求同体之阳与上同为止体果能遂其所欲所以吉而无咎又以见养得其道虽猛可驯汉髙驾驭韩彭用此术耳象申之曰上施光与施禄及下义同见上爻之为頥主故六五亦曰顺以従上也】
　　六五拂经居贞吉不可涉大川象曰居贞之吉顺以従上也
　　【先儒多谓二五相应经也二不应五而求养于初五不应二而求养于上同此拂经之象而二凶五吉者二动体五止体也愚窃谓五以柔居中处养人之位而诿其权于上九上之功即五之功故居贞则吉所谓反经行权而合于正也不可涉大川即居贞之意而申戒之语气一正一反言当如此不当如彼也五曰不可涉大川上曰利涉大川君不可喜功臣不当避事明以养道师上爻矣胡云峯曰五独不言頥者由豫在九四故五不言豫由頥在上九故五不曰頥也然彼贞疾而此贞吉彼以柔乘刚此以柔承刚也】
　　上九由頥厉吉利涉大川象曰由頥厉吉大有庆也【一阳在艮止之上四隂皆由之以得养故曰由頥然任大责重必其难其慎方为养道之成故戒以鴈而许以吉利涉大川又従厉吉中得义言必如涉大川乃所以为厉乃所以为吉大有庆者君民咸食其福也】
　　【朱康流曰下之事上上之惠下者正也故观所养于下体以无所奉为凶观所养于上体以有所施为吉下不干上上不剥下者正也故观自养于下体以有求于上为凶观自养于上体以无求于下为吉愚又按先儒有云辱莫辱于多欲乐莫乐于无求大抵求従欲来施又従求来卦中欲求施三字有相因之义与其有求而多欲不如无求而勿施】
　　【巽下兑上】
　　大过栋桡利有攸往亨【桡石经従木不従手】
　　【愚按四阳之卦凡十五独此名大过者非谓阳多于隂谓四阳居中也四阳皆过独以三四言者自二五视之未见其过积至三四然后皆以一隂承二阳而谓之过也卦体上兑下巽彖辞独取义于木巽为髙栋之象栋者屋脊木所以承椽瓦者兑为毁折桡之象桡者曲也初上乃栋之所寄而皆隂柔无力不能担当重任故桡然则胜任者非刚不可矣但太刚又虞其折必须善用其刚而后可利有攸往所以救其过也往则穷而变变而通故亨大壮亦四阳相连系传取诸宫室彼以阳壮为栋宇此以阳过为栋桡】
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　【愚按凡任事者固须刚果之人然巽顺和悦一流亦可叅酌相济今四阳接连上下二五又皆居中用事而摈二隂于外此大者之过也亦犹众君子在朝而悉逐小人于外此贤者之过也初隂为本上隂为末只就两头説本末二字従巽木得义木字下加一画为本上加一画为末卦象上缺下短两头太弱中央太过栋之所以桡也阳虽太过然到底要阳刚做事圣人于过极难处时看出一叚斡旋妙用来刚过而中则可与立巽而恱行则可与权所以利有攸往在此易之为道贵乎阳能御隂不贵乎阳之陵隂而蔑之也仔细看来二五皆刚中一比初隂一比上隂二有益于本而五无补于末盖初得四应而下不桡三与上应而不可有辅本末兼举仍以本为重又见救过于末不如救过于初也以一人言之体质本刚足以有为又须用之以中徳性本顺足以入理又须行之以和然后利往而亨乃者幸之之辞亦难之之辞也】
　　【当大过之时一失不可复救其所系甚大末句与他卦赞语不同】
　　象曰泽灭木大过君子以独立不惧遯世无闷
　　【愚按泽灭木至上六一爻其象始着灭非生灭之义乃灭没之义独立不惧巽木象遯世无闷兑恱象水在上能过乎木而不能使仆其根固也君子以之处世有定见有定力自作主张不随世俗流转非大过人之才者不能】
　　初六借用白茅无咎象曰借用白茅柔在下也
　　【本义白茅物之洁者愚窃谓本爻无洁义只宜取柔象巽为白故曰白茅上承四刚借之象初之本弱矣茅之为物又弱之弱者天下无弃物顾用之何如耳茅虽弱而有弱之用不可用为栋而可用为借髙以下为基也以人事论之当大过之时柔居巽下以之担当世事则不足以之敬慎自守则有余何咎之有小象于初之无咎有幸辞焉幸其柔在下也在上则为灭顶之凶矣苏氏易传谓初之所借为九二愚按初与四应详见下注非近比之谓也】
　　九二枯杨生稊老夫得其女妻无不利象曰老夫女妻过以相与也
　　【巽隂木在水而易生者杨之象性又早凋枯之象稊郑氏作荑愚按稊之义有数説夏小正正月栁梯注云芽也王注稊杨之秀也汉书五行志师古注亦云杨秀之始生者本义稊根也今従根解水润下木得润则生初比二隂在下故曰稊下之根生也杨稊是本爻正象老夫女妻又即上意而申发之象中之象也王注云老过则枯少过则穉以老分少则穉者长以穉分老则枯者荣此言老夫女妻均受其益也张横渠曰扶衰于上使枯木生稊拯弱于下使微隂获助张元岵云玩小象过以相与老夫过消女妻过盈以有余补不足以至壮扶至衰所谓枯杨生稊者以此愚又按内卦巽为长女而称女妻外卦兑为少女而称老妇者初在卦为少上在卦为老也二在下曰老夫五在上曰士夫者二老于初五少于上也又所比之爻隂居初阳居二因妻之女而老其夫也阳在五隂在上因妇之老而士其夫也】
　　【司马君实曰大过刚已过矣止可济之以柔故大过之阳皆以居隂为吉不以得位为美玩二四两爻可见】
　　九三栋桡凶象曰栋桡之凶不可以有辅也
　　【卦辞言栋指中四爻爻辞属三四两爻而栋桡之象又独归三何也本义九三以刚居刚不胜其重故象桡而占凶此専就本爻説程传亦然愚合小象观之窃谓三之所应者上也故象词补爻词所未尽云不可有辅盖阳所以辅隂三以刚居刚欲起而扶衰拯溺其如上隂积弱不可以有辅何合九四爻象观之此爻有为上所桡之义隠然言外】
　　九四栋隆吉有他吝象曰栋隆之吉不桡乎下也【四以阳居隂当巽之终处恱之始彖传所谓巽而恱行正是此爻故为栋隆之吉有他二字本义归咎于应爻谓初以柔济之则过于柔故吝诸儒多依之子夏传则又云非应故称他与比之他吉同例愚窃谓九四一爻居多惧之地事起不虞往往而有故以他吝为儆若初之敬慎不败而四与为正应下有白茅之借栋隆之吉初与有力焉与上之不可有辅相反故小象特従应爻发明之言九四所云栋隆者不桡乎下则可知九三所云栋桡者乃桡乎上也两爻合看其义益明苏子赡云初六不桡乎下则九四栋隆上六不足有辅则九三栋桡栋之隆非初之福而四享其吉及其桡也上亦不与而三受其凶亦合两爻而论】
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　【一隂在上华象华者上之枝生也愚按本爻以过极之阳比过极之隂当云老夫得其老妇而云老妇得士夫者隂居上故先妇而后夫与九二正相反五以刚居刚过而易恱隂反得而乗之也易言无咎无誉者惟此爻与坤六四彼居重隂之间无咎又须无誉此居三阳之上而与隂比栋桡则三任其咎栋隆则四受其誉与五一无与就所处之位言也九二象辞止释老夫一句五则句句阐发者阳气太过之余衰候至矣枯杨已非可久之道况复生华是速之也老妇士夫本欲资隂而身居兑体乃为女所恱失夫道矣可丑在士不在妇也】
　　【愚又按二五爻辞若古歌谣稊与妻叶华与夫叶古华字作荂方无切以六义合之若以枯杨兴起老夫老妇以稊华兴起女妻士夫此三百篇之祖也采菽第四章维柞之枝其叶蓬蓬枝以兴殿邦之君子叶以兴左右之率従章法似之】
　　上六过渉灭顶凶无咎象曰过渉之凶不可咎也【以隂柔居卦终兑泽用事过渉灭顶即泽灭木之象一隂在四阳之上与木末同故曰顶大夏将倾岂一木所能支明知过涉有灭顶之凶而时位到此有不得不涉不得不灭者象虽凶而于义则无咎乃杀身成仁之事也圣人非不知徒死之无益但忠义激发之懐虽过而不嫌于过象曰不可咎谓非冯河经渎者比也不可归咎于涉也圣人特系此爻以为见利忘义者戒世固有见危授命而于事无济旁观犹议其非者苛刻之论圣人所不取也】
　　【彖辞取象巽木六爻亦然艸与木为类故初象白茅杨木性之柔者二五近本末而弱故曰枯杨三四两爻居四阳之中任重者也故皆言栋惟上爻取诸泽而灭顶与灭木之义略同】
　　【冯奇之曰易卦上下两停者従中反对颐中孚小过皆然大过尤显而易见三与四对二与五对初与上对玩辞可见愚谓此四卦无反而有对颐与大过对者也中孚与小过对者也止可谓之对卦与余卦爻爻倒换者不同】
　　【坎下坎上】
　　习坎有孚维心亨行有尚【举正卦首当有坎字】
