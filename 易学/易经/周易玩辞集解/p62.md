<!-- { "loadSidebar": true } -->
　　【张彦陵曰火外明而内暗日者火之精电者火之光蔡伯静曰内暗外明者火与日也离内隂外阳故为火为日隂薄阳则有光故为电再索得女故为中女阳在外而坚故为甲胄阳在上而鋭故为戈兵中虚故于人为大腹愚按坎离者乾坤之中气坎中画干也故干为首坎为下首离中画坤也故坤为腹离为大腹説统曰水流湿故坎为血卦火就燥故离为乾卦胡云峯曰离为乾卦以见坎之为湿坎为血卦以见离之为气尔雅龟鼈外刚内柔愚按凡介虫之属皆外刚内柔故为鼈蟹蠃蚌龟龚深父曰科上槁中虚而外干也愚按孔疏云科空也凡科生者茎多中空如禾黍之类上槁者离火炎上也】
　　艮为山为径路为小石为门阙为果蓏【释文作堕】为阍寺【释文作防】为指为狗为防为黔【释文作黯】喙之属其于木也为坚多节【释文一本为多节无坚字】
　　【吴草庐曰径路之小者艮与震反髙山之上成蹊非如平地之大涂也小石小而刚在坤土之上阙者门之出入处上画连亘中下二画为峙而虚似阙也愚又按门以固其出入时止则止也阙以通其出入时行则行也张彦陵曰果者木实蓏者草实干纯刚故为木果艮一刚二柔故为果又为蓏小而实者也耿希道曰周官阍人掌王宫中门之禁止物之不应入者寺人掌王之内人及宫女之戒令止物之不得出者阍寺皆取止义艮为手其用在指郭子和曰坎之隐伏在君子为隐在小人为盗艮之利则狗害则防皆一义而二象愚按狗之御人以牙刚在前者晋卦中爻互艮九四言鼫防防之用亦在齿牙吴草庐曰黔字与钤通以铁持束物者黔喙之属山居猛兽齿牙如铁能食生物者也愚按黔东北之色青黑杂也艮位东北其色黔口之鋭者为喙亦刚在前者剥六五艮体取鱼象即黔喙之属震阳动于下故为足坎刚动于中故为心艮刚动于上故为喙坚多节者刚不中也郭子和曰刚在中为心不中则为节张元岾曰三阳惟艮不言马者艮止故无马象】
　　兑为泽为少女为巫为口舌为毁折为附决其于地也为刚卤为妾为羊【释文作羔】
　　【説统曰坎上下皆虚为阳水兑上虚下实为隂水故以壅于地者为泽三索得女故为少女胡云峯曰一卦之中有相因取象者坎为隐因而为盗艮为门阙因而为阍寺兑为口舌因而为巫愚按周礼女巫掌岁时祓除国语在男曰觋在女曰巫皆以歌舞降神口舌之官也云峯又曰巽为长为髙反而兑则为毁折长且髙者阳之上达毁而折者隂之上穷也愚按兑西方之卦秋气肃杀兑主之草木黄落毁折之象也徐子与曰柔附于刚刚乃决柔故为附决阳在下为刚隂在下为卤卤者水之死气也坎水絶于下而泽见于上是以为卤愚桉卤咸土也説文东方曰斥西方曰卤东方之斥在湿地而柔西方之卤在燥地而刚兑位在西故为刚卤张元岵曰为少女女子之未嫁以兄弟言为妾女子之既嫁以嫡娣言钱田间曰八卦皆取象于木独兑无木庚者木之仇也刚卤之地口食不生皆杀气也】
　　【本义于干为天以下八节一无发明但据陆徳明经典释文引荀九家添注愚按刘歆七畧有九师道训二十篇马端临文献通攷引陈氏説以为汉淮南王所聘明易者三人荀爽尝为之集解今考淮南子九师有道训二篇释文序録列九家姓名为京房马融郑宋衷虞翻陆绩姚信翟子并爽而九不知何人所集称荀者以为主故也则荀九家非淮南之九师可知马氏误矣又按文中子有言九师兴而易道微不知朱子何所取义而引之宋儒何北山谓本义于大传太畧别采诸儒之説以补之名大传发挥自为之序文载金华正学编中】
　　【黄氏日抄曰晦庵云此章广八卦之象其间多不可晓者愚恐此其古者占卜之杂象如今卦影各有不一之象占得其象者即知其为某卦故于毎卦总言之胡云峯曰广八卦之象可解者解之不可解者不必强解愚按所谓不可解者如干马坤牛震龙艮狗兑羊前已説过此则重举何以不及巽鸡坎豕离雉干言为圜为君为父坤何以不言为方为臣为母震称长子坎艮何以不言中男少男前言离为目此何以于巽云为眼盖夫子推广八卦之象语大语小触类引伸或举隅挂一或层见叠出初无义例可寻姑就夫子所取之象与文周卦爻互异者畧举数端如坤卦彖言马爻辞言氷今皆取为乾象蒙言金夫困言金车鼎言金玉卦中初无干体此皆于干言之干于爻为龙此则入震象贲四上两久言白卦中无巽体也此则于巽言之坎初用亊称云称两称泉此则以坎为月配离为日日反为隂月反为阳乎頥言灵龟损益言十朋之龟未尝有离体爻有兑月兑雨而兑象不言巽之用巫鼎之得妾皆言于长女之爻此则于少女言之凡若此类不可悉举又自坤而降或曰其于人其于地其于马其于舆其于稼其于木惟干独不言盖物不足以尽卦则正言为天为地之类卦不足以尽物则有其于木其于人之类干之为道万物无不周徧偶举一物不足以尽之也】
　　右第十一章
　　【本义此章广八卦之象】
　　序卦传
　　【韩康伯云序卦非易之蕴也托象以明义不取深蕴之义程沙随　　　直以序卦非圣人之书朱子与孙季和书亦云序卦若便以为孔子之笔恐无是理其説盖本于沙随愚窃按六十四卦反者八卦对者二十八卦先后之序本定夫子恐后人紊乱其序特从取用于人事者起义先后贯穿之上下二篇以八卦为终始中间言然后而后者十九言不可者十七言不已者三言必者二十四大约不出相反相因二义只是发明文王六十四卦所以相次之故耳文中子曰大哉序卦时之相生也达者可与几矣张横渠曰序卦不可谓非圣人之蕴来矣鲜曰序卦非为理设乃为象设谓为圣人之至精可也】
　　【胡云峯曰上经三十卦一百八十爻阳爻八十六隂爻九十四下经三十四卦二百四爻阳爻一百六隂爻九十八隂阳多寡参差甚矣今以反卦计之则上经以十八卦成三十卦下经亦以十八卦成三十四卦上经五十二阳爻五十六隂爻下经五十六阳爻五十二隂爻共用三十六卦成六十四卦不齐之中条理精密又如此】
　　有天地然后万物生焉盈天地之间者唯万物故受之以屯屯者盈也屯者物之始生也物【周易举正云物字当作始】生必蒙故受之以蒙蒙者蒙也物之穉也物穉不可不养也故受之以需
　　【上下系传以及説卦言易之为书多出于乾坤既反覆详尽矣至此以有天地三字将乾坤二卦揭过从屯卦説起刚柔始交而万物生盈者充满也受者继也后卦与前卦有承受之义屯者草木始生之象沈氏曰物之初生必有蒙之者或胎或卵或苞或甲为其穉而谨防之天地之仁也人生而蒙亦天地之仁也早慧非福暴长非夀不养不可也故渐为之饲食以长其体渐为之教训以长其智不可一日而成必以需焉】
　　需者饮食之道也饮食必有讼故受之以讼讼必有众起故受之以师
　　【水在天上为两所以润万物乃物所必需者人之于饮食亦犹是也但饥者甘食渴者甘饮急不能待则失其道矣岂知饮食之中固有需之道乎道者养正之谓也讼未必尽因饮食然干糇以愆亦其一端大者争国次者争名争利由圣人观之皆箪食豆羮之类而已矣讼必挟众以争胜后世朋党之祸始于此兵端亦始于此故受之以师】
　　师者众也众必有所比故受之以比比者比也比必有所畜故受之以小畜物畜然后有礼故受之以履【三军不可无帅国不可无侯天下不可无王人众而有主则争可息故受之以比比者亲防之意人各有所依止非大通之道仅可小畜而已故受之以小畜畜而止之则上下各循其分故有礼项平甫曰履不训礼人之所履未有外乎礼者】
　　履而泰【本义云郑本无而泰二字】然后安故受之以泰泰者通也物不可以终通故受之以否物不可以终否故受之以同人
　　【人有礼则安无礼则危故曰履而泰然后安张南轩曰治乱相循如环无端物安有久通者乎天下无久泰之理亦无终否之理愚窃谓据气运则不可以终通论人事则不可以终否胡庭芳曰乾坤十变方泰何其难泰一变即否何其易韩康伯曰否则思通人人同志故出门同人不谋而合】
　　与人同者物必归焉故受之以大有有大者不可以盈故受之以谦有大而能谦必豫故受之以豫
　　【同人于野能通天下之志故天下归心近悦逺来大者皆为吾所有所有既大易至满盈故戒在盈老子曰功盖天下守之以谦所谓有大而能谦也虚懐接物全是一团和气如何不豫】
　　豫必有随故受之以随以喜随人者必有事故受之以蛊
　　【随生于豫和乐之应也蛊生于随宴溺之渐也肯做事者在喜字做壊事亦在此喜字史记齐救赵击魏魏太子申为上将军过外黄徐子谓太子曰太子自将攻齐大胜不过有魏贵不益为王若不胜则万世无魏矣太子曰诺请必从公之言而还客曰彼劝太子攻战欲啜汁者众太子虽欲还恐不得矣此所谓以喜随人而好有事者也啜汁之众如羣蛊蚀心蛊之所由致也】
　　蛊者事也有事而后可大故受之以临
　　【蛊字乃虫食器之象非事也事因壊而起故以蛊为事功崇惟志业广惟勤有事而后可大也】
　　临者大也物大然后可观故受之以观可观而后有所合故受之以噬嗑嗑者合也物不可以苟合而已故受之以贲
　　【苏子瞻曰大不足以尽临之义项平甫曰凡以上临下以大临小皆大者之亊故以大释之张南轩曰天下皆山也惟泰山可观天下皆水也惟海可观大观在上下观而化上下相合也朱汉上曰上无可观斯下引而去矣愚按记曰无辞不相接无礼不相见凡朋友之合必先执贽男女之合必先受币无防无币苟合而已苏子瞻曰直情径行谓之苟礼以饰情谓之贲苟则易合易合则相凟凟则易离贲则难合合则敬敬则久矣】
　　贲者饰也致饰然后亨则尽矣故受之以剥剥者剥也物不可以终尽剥穷上反下故受之以复
　　【饰者文饰也专亊文饰之谓致竭力于虚文全无实意所云彼此相亨者亦索然无余味故曰亨则尽矣剥者剥落殆尽也圣人常欲留有余以还造化故曰物不可以终尽花落则果生果烂则仁生数已尽而气存时已极而物反穷于上者反于下隂阳之恒性天地之常道复所以次剥也徐鲁斋曰自贲而剥以人事言自剥而复以天道言】
　　复则不妄矣故受之以无妄有无妄然后可畜故受之以大畜物畜然后可养故受之以頥
　　【此三段皆学问之亊张待轩曰比而畜其畜也小无妄而畜其畜也大复则不妄何等直防无妄然后可畜何等郑重畜与养有辨干文言曰学以聚之寛以居之畜是学聚工夫养是寛居工夫故曰物畜然后可养愚又谓养者优游涵泳之意是畜徳以后工夫故受之以頥】
　　頥者养也不养则不可动故受之以大过物不可以终过故受之以坎坎者防也防必有所丽故受之以离离者丽也
