<!-- { "loadSidebar": true } -->
　　【愚按彖传不曰刚长而曰刚浸而长兑为泽在地之下浸之象列子云一气不顿进董子云长日加益而人不知皆防而长之义复惟一阳临已二阳圣人幸其长更幸其方长骎骎乎有莫御之势也困学记曰内兑为悦阳之进也不偪外坤为顺隂之从也不违二刚得中则阳德方亨而不过二与五应则刚柔合德而有为説顺二句紧承浸长来此所谓大亨以正天之道也愚按天道只在隂阳消长上见二阳渐长则四隂渐消人方以隂消为快圣人预忧之曰至于八月有凶然则隂之消岂久消哉其虑深其辞危所以示儆者切矣本义无明文王辅嗣作君子道消解以消不久指阳似失经文语气阳消不久何以云凶】
　　象曰泽上有地临君子以教思无穷容保民无疆【本义二者皆临下之事愚按大象于观曰设教于师曰容民于临则言教义言思言容又言保思者教民之心至诚恳到也保者容民之事多方调防也无疆乃地之体泽之行地亦与之为无穷君子之临民以之教思如兑泽之深容保如坤德之厚无穷无疆亦从刚长得义】
　　初九咸临贞吉象曰咸临贞吉志行正也
　　【卦体四隂虽居上位实为下二阳之所临初刚正四柔正两爻相应故贞吉咸字有三义感也皆也和也以德服人非势相偪感之义也二阳同德相继而进皆之义也皆感则和矣象曰志行正与屯初九同皆以刚居刚而行其正也】
　　九二咸临吉无不利象曰咸临吉无不利未顺命也【二为卦主与初同德初刚正二刚中初与四应而二与五应所谓刚中而应者此爻也其于诸隂亦不以非应而外之无所不临之象故与初并称咸临但爻曰吉无不利象何以曰未顺命程传云至诚相感非由顺上之命本义云未详注疏则云二未尽顺五之命临川邹氏云二之应五非专以顺命为感其间或有未顺者无害其为咸也愚窃谓未顺命当指四隂而言二阳在下四隂在上其势尚壮未必皆顺以从阳夫子于阳长之时致防微之虑所以补爻辞未言也】
　　【李隆山曰山泽通气其卦为咸而泽上有地初二爻亦谓之咸乃隂阳之气相感也】
　　六三甘临无攸利既忧之无咎象曰甘临位不当也既忧之咎不长也
　　【三以柔居刚兑口在内卦之上与二阳同体先为所临与三隂同类其性悦甘言取容之象张彦陵曰二阳乃难悦之君子也六三以悦取容既不为君子所许上三隂以其求媚于阳也亦不以同类见收进退失据故无攸利而有忧圣人就其忧之一念拨转之若曰既知所忧则自有无咎之道正不必以甘为临耳象曰位不当谅其所处之艰也曰咎不长广其自新之途也一説三为悦主不嫌阳之偪已而甘为所临但于下文接不去耳】
　　六四至临无咎象曰至临无咎位当也
　　【至临本义只就下应初九説苏氏易传则云阳至而遂顺之愚窃谓四在坤下近与兑比地之临泽无如此爻之至亲至切兼与初应非貎亲而情疎者与三之甘临不同三以柔居刚故位不当此以柔居柔故位当所以同为无咎而三独多忧两爻相反当合看】
　　六五知临大君之宜吉象曰大君之宜行中之谓也【知去声】
　　【当临之时柔中居尊不忌刚长而以柔接聪明睿知足以有临者也左右皆隂独与九二正应即此便是知人则哲君临之道莫有宜于此者诗称宜民宜人宜君宜王是也象申之以行中见得知临不是以苛察为明只在不刚不柔行事得中所以得吉耳】
　　上六敦临吉无咎象曰敦临之吉志在内也
　　【尔雅邱一成曰敦邱坤上一画地之最厚处犹艮上为山之最高处故彼曰敦艮吉此曰敦临吉程传云兑终则悦甘临者小人之事坤终为厚敦临者君子之德志在内指初二上之志在从二阳五既尊贤上更加防持所以为敦也】
　　【坤下巽上】
　　观盥而不荐有孚颙若【观去声】
　　【自上示下曰观读去声自下视上曰观读平声卦取自上示下之义尔雅阙谓之观是也二阳在上众隂所仰犹王者居尊臣民属目卦以观名似为外饰之事文王揭出德化之妙用以示观道之精蕴庙中者境内之象也盥而不荐二句是观字注脚盥者以水洁手也荐者献祭品也不字只作未字解有孚者诚也颙者仰也凡入庙承祭者始必以水盥手此时尚未荐而诚意所孚有若鬼神之在其上至于荐则备物矣但取盥而不荐以见颙若之孚不在物而在诚苏子瞻曰盥者以诚荐者以味二语得之先儒或谓盥则诚意方专荐则诚意已散仁人孝子之享帝享亲岂初防而终怠乎胡敬斋谓盥而不荐不可以辞害意盥则必荐葢言盥而不荐之时在下者已信而瞻仰之以见观感之神速故下文言神道设教云云以下句属观者言与彖传下观而化正合】
　　【本义正为八月之卦】
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣【下观观字平声余俱去声】
　　【本卦与临反对皆二阳四隂临二阳在下观二阳在上卦彖皆以阳为主可见撑天柱地者二阳也不徒曰在上而曰大观在上者必合顺巽中正以为观而后成其大也圣人用此道为观于上尽诚尽敬不大声以色而在下者自观而化夫子就卦辞推出一层説不足申释上文神字即从上化字看出观乃天之神道只是四时不忒圣人以之设教只中正以服天下便是圣人之神道以教显神非以神为教也观字句不连天之神道读】
　　象曰风行地上观先王以省方观民设教【观民观字平声六爻同朱与三曰风行天上人不见其形也风行地上遇物斯形水平而风荡之树静而风动之无形而无不彤者风行地上之象也古帝王巡守之礼葢取诸此愚按地有五方各成风气巡守所至陈诗以观民风纳贾以观民好恶修其教不易其俗齐其政不易其宜凡以顺风土耳风为教象春夏之风生物长物仁之教也秋冬之风肃物凝物义之教也观民设教所谓树之风声也是以先王尚之】
　　初六童观小人无咎君子吝象曰初六童观小人道也【木义天卦以观示为义爻以观瞻为义皆观乎九五也愚按内卦诸爻以去五之逺近为所见之明暗初隂在下去五最逺所见不真童观之象以其童也体刚居柔未可判其为君子小人故爻辞两言之若以为小人下观而化则无咎也若以为君子亦随众而观斯为吝矣象直断其为小人道葢如深山穷谷之民不识不知与儿童所见无异者也】
　　六二闚观利女贞象曰闚观女贞亦可丑也
　　【张彦陵曰初之童局于才二之闚短于识愚窃谓二柔顺中正不出戸庭乃女子之正道以其所见不广故为闚观象説文闚闪也葢从门内邪视之状在女子则为利贞在丈夫则亦可丑犹恒九五妇人吉夫子凶之意合两爻观之可见人主举动为天下所共睹苟非天观在上则妇人小子皆能窥见隐微矣此又圣人言外之意】
　　六三观我生进退象曰观我生进退未失道也
　　【三亦欲观国之光者而爻柔位刚为四所隔外度之人不如内度之已观我生者自考其生平也居下卦之极是可进之时在上体之下又是可退之时进固可以行道退亦可以修道小象断之曰未失道出处大事不嫌详审也杨诚斋曰三五皆曰观我生三审已以从人五审人以修已六三似漆雕开】
　　六四观国之光利用宾于王象曰观国之光尚宾也【进退之介在六三四已近君宜进不宜退矣九五阳明在上故曰观国之光内卦三隂草莽之臣也四与五比市井之臣也不曰臣而曰宾者古人未仕则君宾兴之仕而未禄犹以宾礼待之不统臣也诸侯来朝亦有三恪来宾之典左传陈敬仲筮得观之否称六四为公侯是已王指九五作宾于王家者四也尚之者五也五为贵德尊士之君四为羣隂领袖内三爻所视为进退者也近者观光逺者可知若依注疏尚字作志意顺慕解于用宾尚宾之义説不去矣】
　　九五观我生君子无咎象曰观我生观民也
　　【九五中正以观天下为全卦之主出身加民万邦所仰下之观化者不一童观闚观观国各随分量为浅深而五之自观者我生而已何为我生中正是也不求为圣为神但求为君子不求有誉但求无咎象中之曰观民言时时返而自观果不失中正足为民所具瞻否所谓观人以修已也君子无咎对初爻小人无咎説君子小人犹言君民也】
　　上九观其生君子无咎象曰观其生志未平也
　　【上与五爻词畧同旧注多以其生为上九之自观愚窃谓其字当指五以五自观曰我生以上观五曰其生君子无咎幸九五之犹在君位也葢本卦与临反对八月有凶正当观之时剥则九月之卦矣观之异于剥只多九五一阳其系甚重其几甚危上与五同德身居事外志在扶阳目睹下四隂之方长初二乃儿童妇女一流固无足赖三之进退不过自为身谋四之国宾亦非腹心之寄上之眼界开濶观盛而知衰观治而知乱世运一变将成剥不啻切肤之痛志安得平小象以志未平补爻辞所未尽直指出上九心事以结大观在上之全局剥之硕果不食犹赖有斯人也夫吴草庐云上居卦外惟自观其身而已释其字亦得但把上九説成一个自了汉于象辞志未平难合】
　　【震下离上】
　　噬嗑亨利用狱
　　【本义噬齧也嗑合也物有间者齧之而后合王注谓噬嗑乃去间之卦愚按间去则噬嗑卦中自有亨义凡君臣父子兄弟朋友有离间者皆当去之用狱乃噬嗑中之一事也卦体九四一阳居三隂中强梗不服之象不曰用刑曰用狱者必先究治情伪知其为闲乃可致刑六爻皆治狱之官六五柔中居尊为用狱之主此利用狱之义又按凡齧者下动而上不动震在下而动噬必及之贲与噬嗑卦形相似而贲不为噬者艮止与震动异耳艮震合而成頥则亦下动之象但中四爻皆隂无阳以间之又为养道观象可以知变矣】
　　彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也【当去声上下二阳与頥象同頥中无物卦名曰頥此有九四一阳间于其中必湏间去噬乃可嗑嗑则亨矣刚柔分三句正所以得亨处三隂三阳之卦独于噬嗑言刚柔分者震离分居内外取明动相资也于刚柔言分于雷电言合者分之则上与下未噬之象合之则动而明已噬之象分者其体合者其用也以其动而明故曰章柔得中而上行虽不当位专指六五一爻不当位卦彖所未言夫子推原文王之意谓五以柔居刚位虽不当然居上以寛为主所以利用狱也】
　　【本义自益卦六四之柔上行以至于五而得其中为卦变愚窃谓两爻同在上卦似不得云上行据卦变图噬嗑自否来于内卦三柔中分初六一柔为上卦之五是谓柔得中而上行上卦得柔而成离五本阳位而柔来居之故不当位义当如此来氏不取卦变多从反对看于他卦徃来之象为顺至噬嗑之于贲两卦初上皆阳二五皆隂惟三四两爻刚柔互易与彖传柔得中而上行不合反对之例于此卦独难通】
　　象曰雷电噬嗑先王以明罚勅法
