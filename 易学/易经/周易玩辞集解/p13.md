<!-- { "loadSidebar": true } -->
　　【二曰包三亦曰包二阴柔而中正恐君子不觉其为小人而受其包故以大人否亨戒之若三所居之位不中不正有识者所共知其见弃于正人久矣乃欲效二之所为适自取羞辱而已与恒九三或承之羞义同象以位不当斥之见得含垢忍辱非其本心特所处不当耳君子正当预为之计也】
　　九四有命无咎畴离祉象曰有命无咎志行也
　　【否过中将济之时君子可以出而有为矣四居外卦之下能以义命自安不肯躁进孔子之得不得曰有命孟子不遇鲁侯归之于天皆自行其志而无咎者也故象以志行表之小人有羣君子有畴惟其不乱羣是以畴离祉畴指同德之阳离祉者受福也小往大来将复见矣盖君子当否时必先自处于无过而后可为福而后可为畴离之福由其自安于有命也若依诸家作君命解则一命甫膺即羣以为受祉欣欣然有释屩弹冠之庆圣贤气象岂若是乎】
　　九五休否大人吉其亡其亡系于苞桑象曰大人之吉位正当也
　　【否以九五为主爻阳刚中正时否居休不曰否休曰休否者见大人拨乱反正力量元气渐复泰道将还故吉于此之时下多柔媚之臣皆曰已安已治矣大人独曰其亡其亡系于苞桑不以近功小效自足而以晏安酖毒为戒盖古有此二语而周公引之似痛定思痛之辞若曰幸而有今日其不絶如线者屡矣诸家以系于苞桑为安固之道者似非语意象不曰位中正而曰位正当可见九五有德有位方能转否为泰万世不拔之业即在其亡其亡一念中矣】
　　上九倾否先否后喜象曰否终则倾何可长也
　　【上九否已终矣可以倾矣犹有惧心焉制其喜而不敢先先否后喜即先天下而忧后天下而乐之意正与其亡其亡之君心相似象辞一则字有乘机遘防许多事业在何可长言天下无久否之埋又见天道之盛衰与人事之忧喜互藏其机如此】
　　【否泰两卦上下诸爻相应同然泰初征而四孚二中行而五归妹三陂平而上城复但见上下相交之意否初拔茅而四有命二大人否而五大人吉三包羞而上后喜皆有不相交之意故曰否泰反其类也京氏卦气以泰为正月之卦顺数已往否为七月之卦逆数未来愚按圆图泰以否对自干八卦至泰自泰三十二卦方至否方图泰以否继自干八卦至泰自泰一卦便至否与京氏之説不相合其间远近参差不知何以不同如此先儒或谓圆图之义见泰易而否难方图之义见泰难而否易究竟所谓难易者从何处索解此等图不作可也】
　　【又按泰易而否圣人所忧也何六爻无一凶咎字盖阴阳之分着于六爻少则不及多则过泰与否皆平分君子小人并生于天地之间至再变而成剥方成小人世界否时尚未是柔剥刚之候圣人所以未加显拒当初之进也则导之以贞于二则予之以承于三则动之以羞皆变化小人之微权也四所以有命五所以休否上所以倾否彼此相应似非尽与君子为难者六爻无凶咎之占或在是】







　　周易玩辞集解卷二
　　钦定四库全书
　　周易玩辞集解卷三
　　翰林院编修查慎行撰
　　【离下干上】
　　同人于野亨利涉大川利君子贞
　　【卦体二五两爻皆以中正相应只看一人字便见大公无我之象同人不于国于家而于野非求诸寂寞无人之乡也要见天空地濶了无障碍来往大通气象在我既无籓篱于人自无冰炭同人之义孰大于是所以亨自二至四中爻互巽利涉大川之象张待轩曰与人同者物必归焉然未问所同之人必先自问其人之何如若是奄然媚世一流纵使众皆悦之一遇风波涣然而散如何涉得川行得通二五居中得正君子之交也故曰利君子贞】
　　彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也惟君子为能通天下之志【同人曰三字本义云衍文愚按夫子举文王卦彖之辞故着曰字三字似不当衍】
　　【杨慈湖曰与人和同之道必以柔行之柔而不得位则无势亦不能行既柔又得位而不得中则为不得道人心亦不服中者道之异名也愚按一隂为成卦之主本卦与大有反对大有六五以柔居刚今来而为二故云柔得位得中应乎干指九五徒柔不能以同人必应乎干而以天德行之乃可以利涉凡卦以柔为主者皆然履悦而应乎干大有应乎天而时行与此义同文明以健统论内外卦德中正而应兼指二五两爻明则识见高健则力量大中正则无偏陂植党之私相应则无孤介自守之廦所谓君子正也天下人同此心心同此理吾得其正此理自然流通天下之志即在吾方寸中矣正处即是通处不是将正去通他中爻干互巽乘木舟虚舟楫之利以济不通涉川者通志之象也】
　　【项平甫曰卦辞有利涉大川者八卦非干则巽葢北方属水干行涉之海居东南巽木涉之需讼同人大畜四卦皆以干行为象者也蛊益涣中孚四卦皆以巽木为象者也】
　　象曰天与火同人君子以类族辨物
　　【本义天在上而火炎上其性同也类族辨物所以审异而致同也愚按天与火合则以无所不覆之体兼无所不照之用物物皆在照临中矣故曰同人天下物类岂必尽同夫子于不同之中防出大同之象同声相应同气相求类族也推而至于男女别姓官司分职刚柔殊性风俗异宜辨物也同者自同异者自异同之中有异异之中有同无一不在光天化日之下非至明至徤其孰能与于此苏子瞻曰水与地为比天与火为同人比以无所不比为比同人以有所不同为同呉临川曰天之所生各族殊分法干覆之无私者于殊分之族而类聚其所同异中之同也火之所及万物俱照法离明之有别而辨析其所异同中之异也】
　　初九同人于门无咎象曰出门同人又谁咎也
　　【门指六二两戸为门隂画偶有门象同人与随之初九节之九二皆前遇偶故谓之门本爻九与四无应近与二比出门相遇无心于同而同所以无咎小象加一出字更觉心胷旷然三四与五争二而不与二争初亲者不得议其党疎者不得议其薄又谁得而咎之人情大抵于门内多私出门则无柴栅之隔当离之初未为私欲所蔽故其象如此】
　　六二同人于宗吝象曰同人于宗吝道也【小象吝字当属上读道也二字自为句】
　　【胡云峯从互卦防谓二往同五复成离五来同二复成干各反其本是之谓宗同人于宗似不失六二之正较之于野之同则亦系于私矣故吝愚谓宗指五当从旧説六二一隂乃上下五阳所同而不苟同于诸阳正应者惟九五所谓君之宗之也以交道言专有所主似近乎隘而有吝象合两爻观之二以柔中正应五刚中正见得明守得定三四两阳不能胜我我卒能胜之五之大师相克非特刚克亦柔克也象中以道之一字道不苟同虽吝何伤哉诸家读小象者向以吝道也为句窃从困学记还爻辞原文】
　　九三伏戎于莽升其高陵三嵗不兴象曰伏戎于莽敌刚也三嵗不兴安行也
　　【离为戈兵戎象中爻互巽木莽之象周公摹写小人情状窥伺慿陵一一在爻中发露刚而不中在五之下有伏象在二之上有升象伏戎于莽仰而俟五之隙升其高陵俯而觇二之动其意总在离二五之交然以三求二理既不正以三攻五势又不顺所以持久而不敢发又为三嵗不兴之象夫子恐人误以为攻二也故云敌刚安行犹云行将安往与九四弗克攻义同一为势屈一为理屈也】
　　九四乘其墉弗克攻吉象曰乘其墉义弗克也其吉则困而反则也
　　【墉指九三离中虚外周象墉九三为六二之墉四亦欲得二而隔于三不中不正居内卦之上有乘墉象乘墉而攻似有可克之势而曰弗克非势不顺义弗克也义者二五相与之义四之乘墉乃忌人之同而伺衅以离间之岂知二五相与之义同心断金非间之所能入哉既弗克矣更有何吉小象申之曰其吉则困而反则也则即义也义弗克便是困困而知反不相攻击便是义便是则便是吉六爻惟三四不言同人以攻取尽人情之变也】
　　九五同人先号咷而后笑大师克相遇象曰同人之先以中直也大师相遇言相克也
　　【五与二正应初为三四所隔结啬之气矢口发声有先号象及三不兴四弗克则二五仍相遇矣欢畅之情非可言喻有后笑象一说阳主笑隂主哭号咷指六二笑指九五先号后笑由大师既克而相遇之后追论如此其义亦通中直与中正同困九五亦然以相遇归之相克葢谗间之人非大加惩创则不能杜其隙此之谓干行】
　　【朱罍庵曰卦以二体为二人无小人以间之故涉险而易通爻以六位为六人有小人以间之故用师而始克天下之以间而离者可胜言哉杨诚斋曰师莫大于君心而兵革为小克莫难于小人而敌国为易又是进一层解】
　　上九同人于郊无悔象曰同人于郊志未得也
　　【于郊与于野不同野者旷逺之地郊则近在邑外尔雅邑外谓之郊周礼王国之外五十里为近郊上居卦终下无应与不与人同者也以其不为苟同则可以无悔以其孑然孤立则志未得行夫君子隠居求志当通天下之志以为志而乃洁身自逺所为同志者不过耦耕之沮溺荷蓧之二子而已如同人何然圣人则固以为斯人之徒也故于卦终致慨马】
　　【郑孩如曰卦之相应者二五而已不能尽六爻而同之也而名之为君子之正二君子也三四皆欲同之而圣人以为讥天下亦有小人而附于君子者不得以其附君子而君子之其与君子同亦私也故必曰中正而应然则所谓同人者岂必尽人而同吾能如野不论人之多与寡也张彦陵曰卦之得名以五阳同一隂不曰五阳应而曰应乎干见得同人之道止在同德相应不必以上下俱同为同也】
　　【干下离上】
　　大有元亨
　　【一隂居尊而虚中上下五阳皆其所有而不自以为有所以成其大凡卦称大者例以阳得名大有以一隂统五阳大畜以二隂畜四阳大过四阳过于中大壮四阳壮于下皆是也元亨利贞本干之四德坤屯临无妄革诸卦言四德者皆有益词大有元亨大壮利贞无益词矣大有不言利贞者柔专主也大壮不言元亨者刚太盛也】
　　彖曰大有柔得尊位大中而上下应之曰大有其德刚健而文明应乎天而时行是以元亨
　　【杨诚斋曰同人大有反对一柔五刚同也柔在下者曰得位得中而应乎干柔在上者曰得尊位大中而上下应之其尧之垂裳舜之恭已乎赵汝楳曰五以下诸阳下应也是为人助五以上一阳上应也是为天祐愚按易以上卦为尊阳爻为大尊位犬中专指六五一爻刚健文明以下则兼上下两体而赞其德提出德字仍以大中为主上下之应应乎此也离虽隂卦却有文明之象凡柔近乎暗刚近乎明暗者欲其明明者又欲其健司马温公曰柔而不明则前有谗而不知后有贼而不见明而不健则知善而不能举知恶而不能去皆乱亡之端也惟应天而时行则健不过刚明不好察居不失中行不失时天下虽大元气贯通更无一毫阻隔是以元亨説统曰上下应之者众阳应乎六五也应天时行者六五应乎干阳也此正所谓厥孚交如】
