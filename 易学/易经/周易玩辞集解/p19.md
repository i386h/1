<!-- { "loadSidebar": true } -->
　　【三以刚居刚质也四以柔居柔文也皤如白马何以皆取朴素为义来矣鲜曰此爻变巽为白皤如之象中爻互震馵为白足颡为白颠白马之象又互坎为亟心之马翰如之象四与初应本匪冦也乃婚媾也以隂居隂位非不当也疑之者初也初方舍车而徒见四之白马翰如故疑其为冦然卦体刚柔交错四之应初以上求下终成婚媾而无尤也愚按三四两爻当叅看三以柔文刚惧其文胜而史故曰永贞吉曰终莫之陵欲三固守其质也四以刚文柔不虑其质胜而野虑其以质为野也故曰匪冦婚媾曰终无无欲四崇尚夫质也圣人于文质之际轩轾如此】
　　六五贲于丘园束帛戋戋吝终吉象曰六五之吉有喜也
　　【程传以丘园为上九本义只属本爻説愚窃谓六五下无应与而与上比上乃艮之主爻艮为小石为径路丘园之象先儒释此爻多从聘贤取义今从之五屈万乘之尊式贤士之庐虽贲于丘园实人主之自贲也戋戋束帛其迹似吝然任质则事可久守约则渐反淳终归于吉程传以束帛戋戋为受其裁制义亦难晓小象只举一吉字包括爻辞窃就上文作释可见戋戋者非吝财惜费由其中心之好别有一种相得处故曰有喜也又按子夏传五匹为束三二纁戋戋作残残言其狭小如残帛然亦可备一解】
　　上九白贲无咎象曰白贲无咎上得志也
　　【文犹质也不可偏废所患踵事増华流荡不且耳上居艮终文明以止者也贲极则反质故曰白贲四之贲如皤如贲与白犹二也白贲则白即贲矣大传所谓贲无色文心雕龙所云贲象穷白贵乎反本也愚又窃谓卦体上九一刚文四五之柔者而上以白贲为志四之皤如五之束帛皆上承白贲之志故曰上得志以此化天下而成风俗岂有文胜之哉何咎之有】
　　【愚按彖传文明以止句是全卦纲领挽回世风而化成天下多由于此六二以离明为主于内正柔来文刚者初之贲趾三之贲濡皆受文焉则刚以济柔而化为明矣上九以艮止为主于外正刚上文柔者四之贲如皤如五之丘园束帛皆受文焉则柔以济刚而化为止矣】
　　【项平甫曰圣人谓人之情不可以径行也故因其辞逊之节而为之文以饰之其交也以礼其合也以礼百拜而饮三辞而受六礼而婚所以饰其情而养其耻荀氏不知而以为伪晏子不知而以为劳圣人曰此天时之变人伦之化不可一日无也观贲之六爻无一爻凶咎圣人之贵文如此存此一段议论以见两卦反对之义与序卦正合所谓物不可苟合也】










　　周易玩辞集解卷三
<经部,易类,周易玩辞集解>
　　钦定四库全书
　　周易玩辞集解卷四
　　翰林院编修查慎行撰
　　【坤下艮上】
　　剥不利有攸往
　　【干五变而成剥京氏所云九月之卦也五隂盛长孤阳在上一变即纯隂矣君子未尝一日忘世剥之时正当勇往图功转乱为治而曰不利有攸往不是教人徘徊观望计较利害只为气运至此天时人事无一可为惟恐君子动触祸机所以深戒之也】
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　【彖传总是发明不利攸往之义剥剥也上剥字主上九以受剥者言下剥字属五隂以剥阳者言夬一隂在上曰刚决柔剥一阳在上曰柔变刚先儒谓君子之去小人明白痛快故云决小人之害君子萋斐浸润故云变愚按本卦与复反对复利有攸往则言刚长剥不利有攸往则直言小人长惟恐君子不警惺也顺而止之又转在卦徳上去顺而止有坚忍自守之大力观象者君子也消息盈虚多在乾象看出纯干为阳之盈变坤为阳之虚变姤为阳之消变复为阳之息此皆天行自然之象独于剥言观者为处变之君子谋也尚者尊而奉之之词若曰此天行也敢玩忽处此哉剥复皆曰天行一要其终一原其始】
　　象曰山附于地剥上以厚下安宅
　　【黄氏曰抄云山特出而远于地者山之常也此曰山附于地山之变也如春秋梁山崩之类愚按先儒之説此解极分明切于剥义也象何以不言隂阳消长盖下剥上者成卦之义也上厚下者治剥之道也厚下坤土象安宅艮止象大象例称君子先王后剥独云上者一阳居上卦之上也君以民为地厚下所以安宅大凡君子在上必厚下小人在上必剥下故君子安宅小人剥庐】
　　初六剥牀以足蔑贞凶象曰剥牀以足以灭下也【卦体一阳居上牀象五隂在下足象人以牀为安牀以足为安剥自下起故初爻言之剥牀以足犹云剥牀之足以字见小人播弄伎俩先儒谓最下一画正当姤之时圣人于隂类方来云蔑贞贞者上九也蔑谓蔑视之也愚谓剥时隂党用事初在最下其目中已无上九矣岂知硕果不食孤阳乃天地之正气合羣小之力其能灭正乎蔑贞之凶本为小人示戒象曰以灭下见其有渐上之势亦欲君子防之于始也】
　　六二剥牀以辨蔑贞凶象曰剥牀以辨未有与也【程传辨分别上下者牀之干也説本注疏二本初党亦欲蔑贞者故同此凶象一説辨字只作分别解国论之是非人心之邪正君子于此全要辨析明白小人即就此翻案以是为非以正为邪遂使青天白日一变而成霾蒙暗昧世界君子无间口处此小人之作用也其义亦通但牀字无着落耳】
　　【未有与注疏指小人程传指君子愚按卦例凡隂阳相应者谓之应与咸六爻皆应则曰感应以相与艮六爻皆不应则曰敌应不相与其近相比者亦然二本隂爻或与阳应或与阳比则有与矣今近比者三与五又无应故云未有与似当依注疏指小人为是观六三与上应则无咎六五与上比则无不利可见】
　　六三剥之无咎象曰剥之无咎失上下也
　　【三亦剥阳之类何以上下皆凶此独无咎先儒谓三在四隂之中独与上应小人中犹知有君子而欲保全善类者其于隂党迹同而心异众方以剥阳为事三亦若随众而剥之者而究不与为同志故云失上下愚又谓剥之失上下与坤丧朋义同夫子不言其得但言其失失小人则得君子可知矣所以无咎】
　　六四剥牀以肤凶象曰剥牀以肤切近灾也
　　【困学记曰剥至于四君子直无地置身贞之名号不存蔑之惨毒不必言矣故直曰凶愚按下三爻之灾在牀虽近而未切身至此不于牀于肤矣故象曰切近灾阳之受灾岂独君子之凶哉崔憬云肤荐席也与人相近故云切近若是肌肤之肤岂止近而已耶别是一解】
　　六五贯鱼以宫人宠无不利象曰以宫人宠终无尤也【困学记曰四已剥肤过此以往圣人所不忍言矣故别设一义曰与其剥阳而至于凶何如承阳之为利哉朱罍庵曰剥至于五而一阳止于其上屹然不动五不能复有所往反率羣隂而顺阳盖势盛则作威计穷则效欵隂柔之性然也五之隂宠本宜有尤而因以承阳故曰终无尤丘行可曰遯剥皆隂长之卦遯隂犹微故九三言阳制隂之道曰畜臣妾吉剥隂已极故六五言隂従阳之道曰以宫人宠愚按五为羣隂之主不取君位隂以类聚艮为黔喙之属鱼象此爻变巽为绳贯之象宫人进御于君先后以次有同鱼贯隂不剥阳而顺乎阳之象小人不知义理只知利害爻辞分别利害以示趋避若曰如此则无不利终无尤所以导小人従正之心也】
　　上九硕果不食君子得舆小人剥庐象曰君子得舆民所载也小人剥庐终不可用也
　　【先儒谓此一爻总是发明君子不可尽剥之意愚按艮为果蓏阳大隂小硕果之象五阳被剥上九独存不曰未食而曰不食者以见阳无絶灭之理天运所留人不得而食之也坤为众五隂在下舆象艮为门阙一阳在上庐象爻辞专为君子设而兼及小人者盖此爻未变吉在君子此爻一变凶并在小人若是君子则为得舆之象乗者独而承之者众民所载也庐者用以安身既剥矣终何用哉国破家亡小人岂有独存之理小象就两家末路以终剥卦之全局一似安慰君子一似唤醒小人其防微矣苏紫溪曰于阳则象之曰牀曰庐谓其能安乎隂于隂则象之曰鱼曰宫人谓其当顺乎阳曰蔑贞曰剥庐危之也所以严未然之防曰无咎曰无尤幸之也所以开反正之渐至于上九而得舆剥庐之戒犹深致意焉夫蔑贞之极犹有硕果剥肤之余终于剥庐则君子之道固未尝一日废于天下为小人者亦可惕然思矣】
　　【震下坤上】
　　复亨出入无疾朋来无咎反复其道七日来复利有攸往【反复之复音义与覆同】
　　【剥与复反对一阳穷于上即反于下盈虚消息循环往复文王观象至此一连二十二字説出许多好处盖内阳而外隂则为泰阳宜在内者也自五月一隂生阳渐出而在外至十一月一阳生复反而入于内矣还其故有此所以亨出入皆当指阳无疾言进退有渐不迫遽也杨山以朋为五阳愚谓当指五隂当复之时一阳足以敌五隂故朋来亦无咎反复其道统言隂阳往来之理七日来复専言一阳方来之数子夏传云极六位而反于坤之复其数七是已愚又谓七日只就剥复两卦言自剥初起至复初在卦经七爻在时经七月不言月言日者犹诗云一之日二之日也晁公武之説亦然上下两来字相应明来为客来复为主利有攸往与剥不利有攸往正相反往则为临为泰矣】
　　【出入无疾有数解苏子瞻云自坤而复为入自复而干为出晁公武以自剥至复为入自复至夬为出李象先则曰外隂用事而出内阳为主而入程传云复于内入也长进于外出也微阳生长无害之者也疾字作害字解蔡氏邹氏以无疾为不求速胡云峰云易之言疾者凡五豫六五无妄九五损六五兑九四多在外卦惟复彖曰无疾以内卦一阳生于下也盖阳在内则无疾凡疾皆有感于外者也愚按遯九三一阳在内卦爻辞亦云有疾惫本卦疾字宜従不求速之解】
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　【刚反释复亨二字之义对下刚长説反者如主人复归故宅前従此往今従此还剥之一阳穷上反下为复也以其既去而来反故亨以其既反而方长故利有攸往刚反言方复之初刚长言既复之后卦徳内动而外顺一阳方动元气初回此时欲速助长最是大病惟动而行之以顺则不疾不徐可以固前日之生机并可以养将来之全力乃所以善其出入五隂虽朋来亦无咎也天行者隂阳消长天运之自然也故反复其道七日来复隂数极于六七则干之反易每以初爻为七日震与既济亦然郑亨仲曰七者阳数日者阳象故于阳长言七日八者隂数月者隂象临刚长以隂为戒故云八月阳以日计幸其来之速隂以月计见其消之迟也愚按天行也以上八句全以气运言利有攸往三句方説人事阳刚用事君子道长所以利有攸往天地以生物为心者也十月纯隂生物之心固未尝息而无端倪可见到此一阳才露端倪于此体防真若天地之心有象在目昭昭可见者张子所云形色皆天也王辅嗣以静为天地之心程传谓动之端乃天地之心邵子诗云一阳初动处万物未生时朱子云复卦下一画便是动杨诚斋云动为天地之心金仁山云惟于极静之中而有动之端是乃天地之心程沙随谓此天地之徳蕴于内者不必论动静愚窃玩其字见字乎字语气正指人心説夫子读易有得恍然慨叹要人在自心上体认出天地之心来就本文涵泳意味何等深长若従天地求心何异认指为月】
　　象曰雷在地中复先王以至日闭关商旅不行后不省方
