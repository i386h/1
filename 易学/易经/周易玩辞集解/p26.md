<!-- { "loadSidebar": true } -->
　　【莫之胜说程传说守从本音作不可胜言解本义以中顺自守人莫能解说字作脱字解黄氏曰抄谓常从程胡云峯曰五在上得中二以中顺固结之有黄牛革之象莫之胜说喜二之从五者固也二承三故执之今依本义作脱二柔浸长盖廹阳以必遯者然居艮体应五而比三不以势相加而以术相笼络固结遯者之志使不得去小象固志二字正解莫之胜说曰执未免有束缚之意曰黄牛之革则柔靱坚牢使君子欲脱而不能此小人作用之巧】
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　【本义下比二隂当遯而有所系之象有疾而危之道也然以畜臣妄则吉盖君子之于小人惟臣妾则不必其贤而可畜尔愚又谓三与上无应而下与隂同体中爻互巽为绳系之象二以私情相结三未免瞻顾不能决病在纒绵牵恋故有疾而厉夫子于疾字下又添惫字以形容困顿之状盖系之道用以畜臣妾则吉若士君子出处大事亦同于豢养私恩此处不知壊了人品甚言系之不可也一说九三一爻砥方进之二隂为成卦之主关系极大故曰系遯自三以上至否四则莫可挽回惟曰有命而已故遯三之畜臣妾当时未必见信迨畜之不得而至于剥臣妾以宫人宠矣是故三之系甚难而心甚危有三之系而后有四之好五之嘉有三之疾惫而后有上之肥如此看系字见解议论俱濶大别是一解】
　　九四好遯君子吉小人否象曰君子好遯小人否也【好上声】
　　【好字本义作去声谓有所好而能絶之愚窃谓当读上声四与初虽正应而上下异体相去稍逺与三所处之位不同不以应之故而有所系恋及彼此交好之时飘然逺引所谓好遯也然惟刚健之君子能之若小人则不然矣故曰君子吉小人否否者不然之谓非否卦之否也观小象可知】
　　九五嘉遯贞吉象曰嘉遯贞吉以正志也
　　【程传云遯非人主之事故不取君位五以刚中正应二柔中正故曰嘉是去得恰好时节自然贞吉胡云峯曰非正应而相昵曰系以中正而相应曰嘉随九五孚于嘉因六三之系而见也此之嘉遯亦因三之系而见愚按嘉者礼也始以礼进终以礼退小象于二曰固志于五曰正志二之欲固者即五之志五之所正者已之初志也由其居中得正故其象如此】
　　上九肥遯无不利象曰肥遯无不利无所疑也
　　【本义肥者寛裕自得之意愚按卦体二隂四阳三与二初同体四与初应五与二应故三言系而四言好五言嘉上无所应故言肥心广体胖身之肥也又按肥古本作一作蜚史记封禅书干称蜚龙张平子赋欲蜚肥以保名则以肥为飞义今不取肥与疾惫相反三因系致疾上因遯而肥有系无系之别也既无所系遯复何疑三疑于所比四五疑于所应从来君子小人之隙皆生于疑我无所疑于心人无所疑于我鸿飞防防安往而不利乎大抵遯之时贵乎逺四阳以次渐上系不如好好不如嘉嘉不如肥愈逺于隂者愈善也】
　　【愚又按卦名以阳避隂故先儒多以初二两爻属小人细玩六爻爻象多就君子看亦可初六位卑地下迹逺于要津其象为尾如柳下惠为士师梅子真为吴门市卒当危乱之世不犯难行亦无灾害时可以遯而不必遯者也六二柔顺中正与九五正应彼此交情方固黄牛之革与革初取象同彼当革时不可有为此当遯时不可得脱心欲遯而势未能遯季札子臧是已九三过刚不中与二隂同体逡廵系恋至与臣妾一例见畜夫富贵利禄士君子之厉而臣妾之吉也此时当遯而势不能遯大夫种是已内三爻艮体主乎止故其象如此九四以刚居柔与初正应相好而无相尤小人处此方为情爱所昵君子则以义在当去急流勇退其范少伯之于越李邺侯之于唐乎九五阳刚中正下与二应恬退之志至此得遂及时而行进退以礼不降不辱其子房二疏之于汉乎上九身处逺外遯世无闷独断不疑在上古则巢许务成在后世则四皓鲁二生其人乎外三爻干体主乎行故其象如此】
　　【张彦陵曰人情难退用黄牛以固志曰嘉曰肥欣然高易退之风人情好进危羝羊以朂贞曰羸曰艰凛然示难进之戒系传所以云大壮则止遯则退也此两卦反对之义】
　　【干下震上】
　　大壮利贞【壮从士不从土】
　　【卦名加大字者惟大有五阳大畜大过大壮皆四阳盖隂阳之势至三而平分至四而极盛九四一爻为成卦之主干阳自内上升而震动于外岂非大者之壮姤一隂始生即曰女壮阳动于复长于临交于泰至四而大壮天下未有大而不正者圣人虑阳之过盛故戒以利贞以北宋事观之庆歴之壮君子失之疎元祐之壮君子失之急只自恃其壮便非贞玩爻辞阳爻皆以居隂者为吉以阳居阳者为凶为厉其义自明】
　　【按十二辟卦大壮为二月之卦而尔雅以八月为壮疏云八月得辛则为塞壮其义在所未详疑事无质俟再攷】
　　彖曰大壮大者壮也刚以动故壮大壮利贞大者正也正大而天地之情可见矣
　　【愚按本义阳长过中过中二字便带忧危之意大壮其可恃乎天地间柔者不能壮惟刚故壮然刚而不动亦无以见其壮惟刚以动故壮大者壮以势言也初二三四阳爻皆言壮五上二隂不言壮大者正以理言也正大二字承上大者正说来不平看惟正所以成其大复见天地之心阳气初动也大壮见天地之情阳气发于上也天地未尝无情只在正大处见得咸恒萃三卦皆见天地万物之情大壮止言天地者万物不能同天地之正大也】
　　象曰雷在天上大壮君子以非礼弗履
　　【杂卦传云大壮则止遯则退也雷在天上乃其发越时如何能止先儒谓当壮往之时当以能止为正君子以非礼弗履处壮之心犹之处遯之心也愚又谓此君子克己自胜之学非礼之私潜滋于隐微之中勇者无所用其力直须从起念处制缚得定销镕得净方能不形于动履之间】
　　初九壮于趾征凶有孚象曰壮于趾其孚穷也
　　【凡爻之言趾者多在初爻先儒谓大壮第五爻变则为夬故两卦取象同壮趾在初锐于始进征则必凶以其阳刚居正故有孚愚按诸卦凡言有孚者多无凶象既凶矣何以又云有孚盖初以刚居刚与上无应専以盛气加人而无真诚之意故爻辞敎之有孚欲其积诚以动上也小象不论其征不征凶不凶只是壮于趾虽有孚而亦穷如汉之党人宋之太学诸生身居卑下挟其壮往之气欲上除君侧小人客主之势相去甚悬适足自取祻败是因孚以致凶者也故曰其孚穷匹夫匹妇之谅圣人不取也】
　　九二贞吉象曰九二贞吉以中也
　　【九二中而不正爻辞谓之贞吉者吕伯恭云直指大壮之体愚按初壮趾三羸角九二上不在角下不在趾居下卦之中故小象归本于中可见壮非猛厉之气只在刚柔得中而已以刚居柔而又得中且与五正应即此便是贞吉本义谓所处得中犹可因以不失其正戒占者使因中以求正然后可以得吉也夫子之言明白了当似不必多生回防转折】
　　九三小人用壮君子用罔贞厉羝羊触藩羸其角象曰小人用壮君子罔也
　　【愚按大壮与遯反对遯之九四即大壮之九三故两爻并举小人君子小人用壮君子用罔与遯四君子吉小人否语气相似而意相反石介云壮惟小人用之君子则否极合爻辞之防赵汝楳曰孔子虑后世疑爻辞两用字小人与君子皆有所用故去其一云君子罔按释文以无训罔与此正合君子罔言君子则无之也若依旧注视有如无为君子过于勇之象则君子亦卤莽人耳与用壮者何异乎三以刚居刚正而不中故以贞厉为戒羝羊二句又是贞厉之象羝壮羊也属阳中爻自三至五互兑三四两爻皆有羊象震在上为竹为萑苇藩象触藩用壮之象兑为毁折羸角之象九三居干体之上与上六应羊即九三藩指上六三为壮羊其气盛上为纯隂其谋深圣人虑三之恃壮而轻敌也故戒之曰小人则用壮君子则不用若用壮则虽贞亦厉为羝羊触藩羸角之象矣夫羊之好触恃其角耳触藩而羸总见壮之不可轻用三四两爻先言贞厉贞吉后言触藩决藩亦爻辞变例也】
　　【钱国瑞曰遯而系二柔则惫大壮而触二柔则羸刚大而以柔小为触非正大之动而倾危之动矣杨诚斋曰羊喜于鬭而狃于胜喜于鬬故技止于一触之勇狃于胜故怒及于无心之藩张元岵曰藩无心而能系角易往而难返士君子当为神龙不当为羝羊当荡除城府不当自树藩篱自壊头角】
　　九四贞吉悔亡藩决不羸壮于大舆之輹象曰藩决不羸尚往也
　　【愚按四入动体为羣阳领袖成卦之主在此爻以刚居柔与九二同故爻词亦许其贞吉从容以进必无失错故悔可亡藩决不羸承上文而言三前为四所阻犹有藩焉四前二隂则藩决矣角不羸矣不但此也抑且壮于大舆之輹乃众阳合力之象舆之行也以輹輹壮则车强隂为阳之藩阳者车之輹藩决则彼壅既通輹壮则我进有力小象所以云尚往三阳在下至四然后尚往盖合干健震动而为往则前此之未宜往明矣】
　　六五防羊于易无悔象曰防羊于易位不当也
　　【程传羊象羣阳并进六五以和易待之使无所用其刚是防羊于易也本义依王注谓羣阳自失其壮愚窃按五与四比两爻合看羊当指四今从程传详释之大有六五以柔乗刚象曰易而无备本爻亦乗刚防羊于易即易而无备之义九四率诸阳动而前进五欲与争胜其势甚难惟坦然平易用柔中之道接之五不设藩羊将谁触壮者至此自失其壮而羊防矣以柔居刚位虽不当而无悔柔能御刚也盖此爻变则为夬夬之羊指上牵之者九五也大壮之羊指四防之者六五也圣人于阳爻论用刚制柔之道于隂爻论用柔御刚之道如此杨诚斋曰六五当众阳强盛时能使之帖然自防者以柔顺和易之徳调伏之也故无悔黄氏日抄据小象言位不当则居羣阳并进之冲为其所决似矣若能以柔胜刚宜曰位当岂得言位不当耶与旅卦防牛于易义同兼存其说以备攷】
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　【本义壮终动极故触藩而不能退其质本柔又不能遂其进愚按上居震末与三正应羝羊九三也上与五同是隂爻不能如五之御四乃设藩以受三之触不退不遂正是九三触藩之象自三言之不应触上之藩自上言之不应羸三之角未有羊羸角而藩不壊者彼此两败俱伤之象故曰无攸利艰则吉艰字与前爻易字相反两隂爻一为其易一处其难上之不详其犹有易心乎惟反其易者而为艰则吉而咎不长详者熟思审处之义凡人处事以为易则不详以为艰则详矣不详是壮时之病艰是处壮之药陆庸成曰大者壮也故四阳有壮五上无壮大者正也故四阳有贞五上无贞初不言贞壮之累也二兼言吉贞之全也】
　　【钱国瑞曰遯之上三爻皆以遯为亨惟三可畜二柔为臣妾以一体合止之故大壮之下三爻皆以贞为利惟四可以輹二柔为大舆以一体合动之故可见主君之权在我乃所以成其时行运转之机在我乃所以成其刚动】
　　【坤下离上】
　　晋康侯用锡马蕃庶昼日三接
