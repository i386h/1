<!-- { "loadSidebar": true } -->
　　彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　【上下指初四两爻卦之变自否来损上卦四之刚以益下卦初之柔也两爻中又以四为卦主王者之道惟在利民故取下则谓之损下与下则谓之益下损之彖传但言损下不言损民此则说出民说快之也耕田凿井帝力何有王者之民皥皥与驩虞不同故曰无疆自上下下承损上益下来自上而能下下是谓天道下济而光明仁心仁政光被四表也二柔中正五刚中正何往不利故曰中正有庆木道木字王辅嗣云木以渉川为常而不溺者也程传谓益字误作木来矣鲜谓木当作水三说不同本义于本卦不添注脚而于或问发之或问程子以木道本益字之误朱子曰看来只是木字有八卦之金木水火土有五行之金木水火土如干为金易卦之金也兑为金五行之金也巽为木是易卦取象震为木是五行之木也愚按卦体震阳木也巽隂木也彖传云利渉大川木道乃行即中孚乗木舟虚之义惟渉川乃见木之利于用细玩乃行语气当从注疏或问作木道无疑以上释卦彖已毕益动而巽二句复就卦徳言人事之益动者振作有为巽者深入有渐所以功崇业广而日进无疆天施地生二句复就卦义言造化之益干分一阳于坤而为震坤一隂上升乎干而为巽于时为春夏所以品物咸亨而其益无方凡益之道二句又合造化人事言之凡此损上益下之道皆时为之也王者之于民春不足而补秋不给而助初非有意市恩惟其时而已夫益下之道亦当与时偕行况损下以益上乎此又圣人言外之意】
　　象曰风雷益君子以见善则迁有过则改
　　【先儒多谓风雷之势交相助益愚窃谓挠物者莫疾乎风动物者莫疾乎雷风雷一过而天地为之改观惟其疾也君子以之迁善改过两则字只是雷厉风行取及时奋迅之意洪觉山曰迁善改过无所疑贰可谓大勇者矣何以能即迁即改也勇莫神于几初也初之不审时过而后及焉则其及也不力矣是故震巽一隂一阳之始生几之谓也张横渠有云利者为神滞者为物二语良可思】
　　初九利用为大作元吉无咎象曰元吉无咎下不厚事也
　　【先儒多以初为始进之臣五用之以益民者愚窃按损以上受下之益者上爻也益以下受上之益者初爻也损上得九而成艮艮止者以无事为义故曰弗损益之益初得九而成震震动者以有事为功故曰利用大作初在下民也尚书召诰庶殷丕作传云大作言劝事此其义震位在东束作方兴亦服尔耕十千维耦其大作之象乎当益之世上有惠心之主民安耕凿之天岂非元吉无咎象申之曰下不厚事谓益乃下民厚生之事顾下不能自厚其事必有人焉为之制田里敎树畜方得用其力而为大作以见益下之权操之自上也旧注以大作为受益不可无所报效又云下本不当任厚事似于元吉无咎之义难合先儒又或以初为大有作为之人于爻辞不无颠倒系传耒耨之利以敎天下盖取诸益本义注云二体皆木上入下动天下之益莫大于此故窃援此义以释初爻之象】
　　六二或益之十朋之龟弗克违永贞吉王用享于帝吉象曰或益之自外来也
　　【本卦与损反对此爻即损之六五故取象同损卦义在益上五承上所受者上之益也益卦义在益下二与五应所受者其五之益乎但曰或益之则不知其所自来似难拘正应也柔顺中正虚而能受自然贞吉但须永守不变耳王用享于帝本义谓以其居下而受上之益为卜郊之吉先儒或云二永贞虚中之心必如人君对越在天小心翼翼也此一句乃占中之象愚按帝出乎震齐乎巽本卦兼此二体原有帝之象但二居臣位如何称王而用享于帝或是大司徒以祀礼敎敬之意所不可知象曰自外来先儒谓初九本自四来居于初爻以其与二非正应故曰或益之愚按卦体本以四益初者也而二受其益故曰自外来外者外卦也】
　　六三益之用凶事无咎有孚中行告公【句】用圭象曰益用凶事固有之也
　　【本义六三隂柔不中不当得益者也有益之以凶事者警戒震动乃所以益之也程传以守令救灾为言愚又按林黄中曰凶事有三有札瘥之政有死防之礼有甲兵之事歉嵗曰凶益之时损上益下其为凶荒札瘥之政乎潘氏曰汲黯发仓廪以救饥民益之用凶事也今据此义推之周礼荒政十二首曰散利六官之属仓人掌粟入之藏有余则藏之以待凶而颁之司救于天灾民病则施惠司市司关凶荒则无征掌客凶荒则杀礼士师凶荒则移民通财不独大司徒以荒政聚万民也益之用凶事年饥而赈恤也告公用圭即荒政散利之事周礼珍圭以征守以防凶荒注珍镇圭也王使人徴诸侯忧凶荒则授之以往致命焉程传亦云大夫执圭而使所以申信也三居下卦之上非无位者但行不敢擅専用圭以告于公者乃发积储耳象曰固有之也积储本以备荒如旅师聚粟遗人委积之类本民间固有之物不用更求益也公指六四近君之大臣也三与四比故曰有孚惟有孚故三告而四从当益之时聨上下之情者在三四两爻胡云峯曰以二体言则二五各居中以全体言则三四并居中故中孚以三四为中此三四称中行本义释小象云欲其困心衡虑而固有之也大难理防】
　　六四中行告公从利用为依迁国象曰告公从以益志也
　　【愚按卦体自乾坤来四自上而迁于初初自下而迁于四坤为国土有迁国之象人情安土重迁迁国于民何利而云利用为依迁国即商书视民利用迁周礼小司冦掌外朝之政国迁一事必致万民而询问之意叶竹埜曰邦畿千里惟民所止不得已而徙都必民心乐从而后可非以国徙实以民迁也商自契至汤凡八迁至盘庚五迁周则公刘迁邠太王迁岐文王迁丰迁岐武王迁镐成王卜洛所谓一劳而永逸也告公者谋及卿士也必众谋佥同四乃从而行之无非以益下为志耳周之东迁晋郑焉依此依字之义愚又按三四两爻当合看周礼廪人以嵗之上下诏国用若食不能二鬴则令邦移民就谷士师又有移民通财之道皆因其凶荒相赒而暂为迁徙者也合爻词观之因凶事而议迁移民也三告四从无非以益民为志前曰告公此曰告公从彼此正相应】
　　九五有孚惠心勿问元吉有孚惠我徳象曰有孚惠心勿问之矣惠我徳大得志也
　　【卦体损上益下在第四爻五居四之上操损上益下之权者也刚中居尊实心惠民故曰有孚上孚于下也劳心以惠民即损上以益下其为元吉勿问而可知与革九五未占有孚义同再曰有孚者下孚于上也民皆谓君之惠我以徳非口惠而实不至者也四以益为志五则大得志两爻相比君臣志合天下有不咸受益者乎】
　　上九莫益之或击之立心勿恒凶象曰莫益之偏辞也或击之自外来也
　　【先儒谓卦体上下互易为恒本爻即恒九三故彼曰不恒此曰勿恒愚又谓风以从雷为恒雷以得风为益上九居巽之极下与三应进退无常惟求三来益已国富而家贫财聚而民散非但莫益之且或击之矣推原其致凶之故皆由立心勿恒也损之上九弗损则吉益之上九莫益则凶可见损下是一时权宜之计益下是万古不易之规损不可恒益则当恒者也程传于偏辞二字诠释不甚明白困学记云莫益之者上无以益人也所以象云此特就其悭吝一节而言若槩论其生平有巧取强夺罄竹难书者矣岂特莫益一端而已故曰偏辞也自外来人人得而击之也黄氏日抄云凡求益者皆偏辞林次崖曰偏辞犹云一偏说话也究言之一定有击之者乃危之之词自外来归咎在致其来上】
　　【叶竹埜曰先王之于民必有以与之斯有以取之后世授田无法农民已无可耕之地山泽一孔之利皆归公上而无遗上之人畧不加恤方且苛政而重役之是徒知闾师任民之贡而不知太宰任民之职也象数论曰分田授土于下贡税终事于上上与下交相损益者也以损卦观之初九粟米之征也九二布缕之征也六三力役之征也四损民之疾苦者也百姓足君孰与不足故五有或益之龟不以天下自富故上有无家之誉以益卦观之初之大作受田而耕六二享帝春秋祈报国之大事在祀与农二爻皆养生之事也六三凶事送死之事也四之迁国封建诸侯各行井田也九五惠心以不忍之心行不忍之政也损益之道如此圣人逆知后世剥下奉上不授田以养民则上无益下之道矣民买田以自养又复重税驱而纳诸沟壑使下损无可损而俗吏犹曰十一而税先王之制也是上之于下非益之乃击之也故以上九终焉】
　　【愚按山泽形也有形者必敝山有时崩泽有时竭故主损风雷气也气以神行鼔动万物惟主生长何曽亏损故主益山在上泽在下上实而下虚故为损风在外雷在内外散而内盈故为益山吸泽之气风动雷之威观损益二卦圣人之行事见矣】
　　【干下兑上】
　　夬扬于王庭孚号有厉告自邑不利即戎利有攸往【下五刚而上一柔三月之卦也五刚皆以决上为义胡云峯曰以五阳去一隂亦易易耳而彖为危惧儆戒之辞不一为君子谋至矣愚按彖词以扬于王庭一句为主専指上爻君侧用事小人也小人在君侧而用事岂易决去必先暴其罪恶使小人无地自容然众君子虽同声相应亦有危道为五阳讣尤当自相告戒不可専事攻击故曰告自邑不利即戎黄氏日抄云程朱皆以告自邑为先自治然恐自乃自从之义如云告戒自其居邑始也不利即戎若依旧注相与合力解则是利即戎矣愚按上文既云不利即戎何以复利攸往当刚长之时又恐其失机防也他卦利往以效言此利往以事言刚长从复卦一阳来故复曰利有攸往此亦曰利有攸往何伯宗曰于复欲舒君子之气故其辞平于夬欲密君子之几故其辞危】
　　彖曰夬决也刚决柔也健而说决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　【夫子妙在以决字释夬之义先儒云以决训夬内含决去果决二意愚窃按说文没流行也从氷不从冫初无冲决溃决之解一隂在五阳之上有必去之势而未能即去全要不动声色如水之流行而百折必东中间自有潜移黙夺之用所谓刚决柔者如此以决之名与刚便凛凛不可犯健而说二句正善其决之道以卦徳言健则有力悦则能和和者事合机宜动中肯綮非和柔调停之谓也柔乗五刚正其飞扬防扈时五与之比恐君心为其所惑故有厉夫子于危厉处看出卦之全局曰孚号有厉其危乃光也五之象曰未光则孚号当指五众阳与五同徳皆号于五卒頼五以去上一小人去而众贤盈朝岂非邦家之光乎所尚乃穷指上六小人所尚者兑上之口耳我不即戎则彼之谗口无所施伎俩乃穷矣彼穷则我利复初刚反之始夬上刚长之终五刚并进一柔自退必至此乃终者终指干对姤一隂始生说又有除恶务尽之意朱子曰今人谓阳不能无隂君子不能无小人故小人不可尽去今观刚长乃终一言则圣人岂不欲尽去耶但所以决之者自有道耳】
　　象曰泽上于天夬君子以施禄及下居徳则忌
