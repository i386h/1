<!-- { "loadSidebar": true } -->
　　【易抄曰兑刚中而柔外无柔不成兑柔亦安可尽去要在有以孚化之西溪李氏云峯胡氏皆以九二之孚为孚五愚窃按二承比阴柔之六三所以不能无悔由其阳刚中实非道不悦而有感孚之诚故吉而悔亡二之孚似当指三小象于初曰行未疑于二曰信志两爻互防为初易为二难初去三尚逺不特志可信行亦不涉于可疑二与三最近行则未免致疑惟志则可以自信故同为吉占较初多悔亡二字】
　　六三来兑凶象曰来兑之凶位不当也【当字去声】
　　【程朱皆以来兑为下行就二以求悦愚又谓当兼指初二两爻内卦之柔外者三也与上无应反而就同体之二阳来兑之象春秋郑詹自齐逃来公羊传谓佞人来矣来兑之谓也初刚正二刚中岂以小人之来为悦者哉象归之位不当言其和不能如初孚不能如二也全卦六爻不中不正无若三者所以凶一説兑本干体坤自外来居三而为兑干惕之心忽变而为兑悦亦来兑之象此因彖传有外字爻辞有来字作卦变看故云然】
　　九四商兑未宁介疾有喜象曰九四之喜有庆也【程传四上承中正之五而下比柔邪之三虽阳刚而处非正来矣鲜曰四上承九五公也理也下比六三私也情也此其所以商度未安商者四介者九愚按中爻互巽进退不果商之象四居两兑之交天人理欲之际也故云介疾指六三悦我之人也四爻刚而位柔比三则为男女相悦承五则为君臣相悦二者相持故商度而未定夫三之媚我以私者必将中我以疾左传所谓季孙之爱我疾疢也四能割情以理自守介然疢疾何由而生喜其舍三而就五君臣一徳为社稷苍生之福也小象释喜为庆以见四之有喜非一己之私情乃天下之公理杨诚斋云六三者君心之膏肓也九四者膏肓之铖艾也故九四者六三之所甚不喜也六三不喜则九四有喜矣非九四之喜也天下国家之大庆也】
　　九五孚于剥有厉象曰孚于剥位正当也【当字平声】
　　【易简録曰剥以五阴一阳而兑之一阴亦谓之剥者五为阳刚之主君心一格则众正始败也愚又按他爻皆称兑五不称兑而言剥兑为正秋之卦九五乃深秋之际万物剥落时也有柔剥刚之象剥指上爻阴柔不正志在剥阳五为阳刚中正之主才足胜小人之柔自以为事权在我彼何能为而不觉其孚于剥矣由五所居之位适与上比也大扺小人柔媚而近君则其言易入其情易孚唐徳宗曰人言卢杞奸邪朕殊不觉陆贽曰此其所以为奸邪也正合此爻爻以有厉儆之象言位正当与履九五同彼则有夬之厉此则有剥之厉易为君子谋因小人悦体易孚故设危厉之戒不然九五阳刚中正安得有厉乎一説孚于剥与解九五有孚于小人同孚者小人信而服之也九五严毅之性絶不以悦人为念表里洞然虽小人亦心悦诚服惕然知惧故曰有厉亦是一解】
　　上六引兑象曰上六引兑未光也
　　【程传上六居悦之极又引而长之本义谓引下二阳相与为悦丘行可曰三以柔居刚动而求阳之悦故曰来兑上以柔居柔静而诱阳之悦故曰引兑来兑之恶易见故本爻凶引兑之情难知故比爻当戒张待轩曰引兑之机深有不露声色坐收人望之象爻辞不言吉凶象传申言未光直刺其中扃矣柔卦以刚为主故六爻之吉凶以刚中柔外为定案愚又谓柔道以牵为引萃上卦亦悦体萃二曰引吉兑上曰引兑彼引同类以进故吉此引二阳以悦引之将以剥之未光者所悦必阍昧迷惑之事故五有孚剥之厉上之凶不必言矣】
　　【一説兑之卦惟三上为阴三曰来兑来就于上也上曰引兑下引乎三也乃小人比周之象谓来就二阳引下二阳者非也又是一解】
　　【象数论曰説卦传兑正秋也万物之所説也总六爻观之皆有秋象下二爻火流暑退温风扇和孚乳未散七月之象中二爻凉风徐来商声应律阴阳分界八月之象上二爻寒气总至阴将剥阳阳当引避直是九月之象矣从此至战乎干劳乎坎不过极其兑之用而万物以成皆悦以劝之也】
　　【困学记曰秋气肃杀草枯木落而万物悦之何也天之于物圣人之于人欲其长养成就非严凝坚实之气不能使物各得其所故万物之悦在秋而不在春固知沾沾之爱煦煦之思非圣人所以治天下也愚又按诸爻皆取一字为义辞亦简严与他卦异盖兑为口舌圣人不欲繁称文辞也】
　　【坎下巽上】
　　涣亨王假有庙利涉大川利贞【假音格】
　　【本义以涣为离披解散之象为占者之深戒杨诚斋曰济难者才也散难者徳也巽之才木也其徳风也才以济之徳以散之天下之大难一朝散而不复聚所以亨季彭山曰涣者仁恩洋溢如氷融释而水充满也非以离散言张待轩曰坎为正北方之水严冬寒沍凝氷深厚之时巽居东南温和解冻之风老子云涣兮若春冰之释以此言涣庶防得之愚又按本卦与节反对涣离而节止离乃流之义本卦巽上坎下水凝结则冰合遇风则冰释而水流何处不通故亨王指九五中爻互艮为门阙庙之象假至也三四五互艮为宗庙九五当互艮之上象王者祭祀而至庙中也巽为木水上有木舟楫也涉川象坎在内卦者凡七惟于涣言利涉大川好处全在外卦第四爻乃成卦之主卦之所由取名似不得説壊涣义有徳以散坎体之险有才以成利涉之功成功者四也而受其成者则五也故曰王假有庙利涉大川卦体四五两爻得正位所以利贞本义先将卦名説坏故以利贞为戒辞】
　　彖曰涣亨刚来而不穷柔得位乎外而上同王假有庙王乃在中也利涉大川乗木有功也
　　【愚按本卦刚柔来往不在反对与噬嗑贲同以卦变言乃自否来二四互易而成涣九自外卦之四来居内卦之二故曰刚来二陷于重阴四以风散之而出险故曰不穷柔自内卦之二往居外卦之四四乃巽之正位故曰柔得位乎外四得阴柔之正位五得阳刚之正位故曰上同程传谓涣自九来居二六上居四只少得否卦字様耳其义固在吴草庐云否之三阳聚处于上四之一阳降而居二乃成坎即其义也凡三阴之卦皆自否来即朱子卦变图之説也不知于此卦何以自变其説谓涣自渐卦九来居二而得中六往居三得九之位而上同于四则是以渐内卦艮体之二三爻彼此互易矣三在内卦似不可谓之外既云六往居三复云得九之位三以柔居刚似不可谓得位只因三四两爻皆阴要取合上同二字之文而于柔得位乎外五字遂欠分明且六四之柔必有所自来何竟置而不释所以胡云峯云涣之柔得位者二往居外卦之四故曰得位乎外所谓上同者上同于五也本义以二爻相比者为变朱子虽有是疑而不及改正也】
　　【按假庙涉川俱以象言王乃在中者如在庙中洞洞属属聚精防神此恭已无为之象乗木有功者如木为舟楫而人乗之五用四以有功此得贤图治之象又按彖传末周易举正有利贞二字】
　　象曰风行水上涣先王以享于帝立庙
　　【朱与三曰风无形也水上有风则为沦为漪鬼神亦无形也郊庙有礼则如在其上如在其左右无形而无不形者风之象享帝立庙之义也胡云峯曰享帝与天神接立庙与祖祢交皆聚己之精神以合其涣者也钱国瑞曰上帝生物散而为万乆则愈散不测其源之出于天矣祖宗生子孙亦散而为万乆则愈散不知其源之出于祖宗矣非圣人孰能推其水木本源而聨属之哉愚按卦体又有刚来文柔之象大象不曰风在水上而云风行水上即伐檀诗疏风行吹水而成文章之义先王既聚人心于享帝立庙则偃武修文礼明而乐备七世之庙可以观徳徳者文徳也尔雅以之释水郭璞木华得之为江海赋苏明允得之为文甫字説象有大小于义皆通】
　　初六用拯【句】马壮吉象曰初六之吉顺也
　　【程传马指二二有刚中之才初阴柔无应托于刚中以拯其涣如得壮马以致逺则以二拯初矣愚按九二一阳陷于坎中初与四无应而与二同体相比能拯二者初也坎为美脊亟心之马马少则壮老则弱初之马所以为壮也凡爻自上而下曰逆自下而上曰顺初爻柔而位刚不用以陷二而用以拯二吉由于顺也若以二拯初则逆而非顺且九二之吉不当云初六之吉矣】
　　九二涣奔其杌悔亡象曰涣奔其杌得愿也
　　【杌石经作机与几同程传杌者凭以为安者也凡刚在上者必有所托以为安呉艸庐曰坎为舆二在坎舆中如车中有杌凡乗安车者用杌愚按杌当指初二在险中上无正应宜有悔矣比初则得所安奔字从马壮来初用壮马拯二二凭以为安故悔亡盖当涣之时又居险中必安其身而后动身安而后可以安天下二之愿得初而遂所谓近相取者也本义谓九奔而二杌大难理防一説九二一爻所谓刚来而不穷者也刚自外来故曰奔得其杌则不穷本爻自有此象非闗无应有比也】
　　六三涣其躬无悔象曰涣其躬志在外也
　　【吴艸庐以躬指四愚窃谓当指本爻三居坎上而与上九应陷阳之力三为多阴柔是其本体自私自利所谓躬也前遇巽风涣然吹散涣其躬之象三之躬四涣之也不有其躬安得有悔志在外当指四二隂相比在三曰涣躬在四曰涣羣此失位彼得位两爻合看自明】
　　六四涣其羣元吉涣有丘匪夷所思象曰涣其羣元吉光大也
　　【愚按此成卦之主爻所谓柔得位乎外而上同者故以元吉归之卦内三阴四为长得位之正下无应与涣其羣之象三方引四为己之羣岂意四散其私党而上同于五乃成大羣乎中爻互艮丘之象涣有丘大羣也夷者等也当指三三之志在外初不料四之及此也故曰匪夷所思小象专释上截而赞其光大盖六四下絶党与表正羣辟心无暧昧曰光无偏党曰大此正匪夷所思处也李一曰涣之卦凡隂皆从阳五之有涣实四之涣为之下三爻为坎羣然受涣者四居坎上五又居四上四之有涣下三爻正其所涣者散则成羣聚则成丘皆为五用此五之所以得成其涣也诸爻之中阳均宗五无非四上同之力圣人所以深嘉之】
　　【张待轩曰最切莫如身自私自利蛊膈之胚胎也至害莫如党分立门户肝胆之楚越也涣其躬则无悔涣其羣则元吉作用全在此两爻】
　　九五涣汗【句】其大号涣【句】王居无咎象曰王居无咎正位也
　　【本义以汗为出而不反之象易纂言曰大号者风也五者心之位汗者心之液风中于心以汗而散张待轩曰医家谓阴阳表里闗隔不通者得汗而解解则二气和畅四肢百骸无不调摄以汗象涣极形容之妙若以不反为汗涕唾何尝反哉愚又窃按三涣躬四涣羣五则涣道成矣以成效言故曰涣汗谓涣至此而汗也大号与庄子万窍怒号同叫譹于喁所以舒天地鬰结之气在人君则为诛大奸赏大功凡大诏令大赦宥皆是必如此鬰结始开精神始畅散积贮特其一事耳爻辞若曰汗何以得散因其大号而散也故复加一涣字玩象辞言王居无咎而不言涣则涣字似当属上句读黄氏日抄云程以九五能涣大号居王位为称朱以为散其积聚观小象合从程説愚又按王居是根本处汗自汗号自号王惟中心无为以守至正如北辰之居其所何咎之有五阳刚中正故爻曰王居象曰正位与彖传王乃在中相应若作散积贮解于正位之义似难合】
