<!-- { "loadSidebar": true } -->
　　【本义伤而未切救之速则免矣愚按二居卦中当用事之地与垂翼者不同夷股则支体已受伤矣中爻互震坎皆有马象拯伤非力弱者所能必马壮而后吉吉者何免祸而已此爻似文王出羑里之象西伯乃纣股肱之臣夷在右伤尚未切闳夭之徒用文马九驷以献纣乃得释非用拯马壮乎六二柔顺中正故小象申之曰顺以则顺而不以则特苟且幸免耳大雅称文王曰顺帝之则此之谓也顺以则单释吉字但说卦传巽为股而此为离象殊不解所可知者二四两爻皆以隂居隂故一言左股一言左腹丰九三以阳居阳则曰右股易道左隂而右阳也】
　　九三明夷于南狩得其大首不可疾贞象曰南狩之志乃大得也
　　【本义谓以刚居刚在明体之上而屈于至暗之下正与上六闇主为应有向明除害得其首恶之象成汤起夏台文王兴羑里正合爻义后儒或以此爻属武王愚窃谓此文王伐崇之事也离为火南方之卦又为兵戈狩之象助纣为恶者崇侯为首故云大首史记文王得専征伐三年然后伐崇崇不降退而修敎因垒而降非得其大首不可疾乎贞即艰贞之义象曰南狩之志言其志在去害安民大得者大得民心也当三分有二之时犹服事殷文王岂以南狩为快心之举乎】
　　六四入于左腹获明夷之心于出门庭象曰入于左腹获心意也
　　【程传以此爻为奸邪得君之深愚按爻象皆无贬词正合微子去商适周之象下三爻离与坤异体异姓之臣也故曰翼曰股四与上同坤体同姓之亲也故曰腹曰心坤为腹离为大腹自离而入于坤也本义谓腹者幽隐之处获明夷之心于出门庭者得意于逺去之义胡云峯曰坤偶有门象出门庭犹可去而出于坤也获明夷之心微子自靖出门庭微子行遯也愚窃谓微子纣之兄也在门庭之内似无可去之理故不曰行而曰出尚书所谓逊荒也盖微子知纣之必亡而宻谋于箕子比干箕子劝其行遯以存商祀而微子之意始决故曰获心意也义在尚书微子篇逊荒之心何等艰苦似非得意逺去之义】
　　六五箕子之明夷利贞象曰箕子之贞明不可息也【朱子云爻辞箕子蜀本作其字俞氏云不敢显称微其词也孔子于彖传显称之后遂于爻辞作箕子胡云峯曰处明夷之时为微子比干易为箕子难微子已去不可复去比干已死不必再死此殷有三仁而爻独以箕子言之愚按彖言利艰贞爻不言艰者箕子之内难其艰自不必言既值箕子地位当为箕子之贞故曰箕子之明夷利贞象言明不可息谓其委曲以冀君心之悔悟即在万难艰苦中耿耿一念未尝间断使箕子之明不晦则身不可保其明遂至灭息矣夫子特深賛之不复申艰贞之戒】
　　上六不明晦初登于天后入于地象曰初登于天照四国也后入于地失则也
　　【本义以坤隂居不明之极始则处高位以伤人之明终必致自伤而殒厥命先儒多以此爻为纣亡国之象愚按晦而明者外晦而内明不明晦者似明而实晦纣之知足拒諌言足饰非自以为明晦莫甚焉故曰不明晦登天在位之象入地失国之象失则二字与六二顺则相应顺则所以为文王失则所以为纣黄氏日抄云明夷之极是日入于地故曰不明晦日之初登于天后乃入于地一失其中则尚如此人宜何如自畏矣释经意特含蓄】
　　【愚按他卦以五为君位惟明夷以上爻为君总而言之君者元首也贤才羽翼也羣臣股肱也大臣腹心也羽翼去股肱伤心腹离元首可知矣虽在暗世犹有君臣之义此六爻之情也析而观之伯夷避纣有于飞象在下故垂其翼于行不食让孤竹而逃非不食周粟也羑里之囚股肱之蒙难者虽小有伤而终得脱夷肱用拯之象文王既免难得専征伐南狩之象微子乃腹心之臣出门庭者抱祭器而归周也箕子与暗君最近不为微子之去则将为比干之死不得已而托于佯狂尤用晦之极难者故独以卦辞归之纣初居天位后至覆亡非登天入地之象乎周公特不忍斥言故合反对两卦而以晦明出入结之独不及比干者明夷之世贵艰贞以自全也】
　　【离下巽上】
　　家人利女贞
　　【尔雅室内谓之家愚按一家之中通男女而言谓之家人卦彖独言女者巽长女一隂在下而顺今居上卦之下离中女一隂在中而明今居下卦之中巽四离二皆得爻之正位执柔道以顺三五之阳刚故曰女贞长女上而中女下亦二女同居之象不为睽革为家人者以其贞也九五阳刚中正而居外卦主当属此爻贞虽在女女之贞男之利也故曰利女贞】
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　【杂卦传云家人内也盖天下以国为内国以家为内家以女为内本义所谓欲先正乎内周子所云家人之睽多起于妇人故彖传先言女后言男愚按本卦与睽反对在睽卦九居二而六居五内外之位皆不正此则六居二故曰女正位乎内九居五故曰男正位乎外内外二字有不相侵越之意论成卦之象则取乎女论正家之道则重在男刚柔之分明倡随之理得上天下地之象不过如此故曰男女正天地之大义也男女只就卦画说不论卦体一家之人不外父子兄弟夫妇故下文详及之一说本卦隂爻皆居隂位故曰女正位阳爻皆居阳位故曰男正位不论应与以隂阳相比为夫妇二为内卦之主三居二上则为离女之夫四为外卦之主五居四上则为巽女之夫于义亦可通但脱却初上两爻耳严君本义云亦谓二五胡云峯曰在男女则九五六二皆正在父母则九二之刚可谓之严六二之柔未必能严故夫子发彖辞言外之意龚汝修曰治国如家称父母焉治家如国称严君焉赵汝楳曰父义母慈何以并称严盖母之不严家之蠧也凟上下之分庇子弟之过父虽严有不能尽察者必父母俱严然后内外各尽其道也愚按严非疾声遽色之谓正即所以为严舍正以为严则嗃嗃矣上九之不用威而如有威严君之义正家之道也】
　　【本义上父初子五三夫四二妇五兄三弟以卦画推之又有此象胡云峯曰齐家以正伦为本上父初子则父子之伦正矣五夫四妇三夫二妇五兄三弟夫妇之上下分而夫妇正兄弟之上下分而兄弟正矣特父子之上下相去甚逺故其分严卦以女正为利故夫子发言外之意谓男女皆当正也愚又按一家之人以父母为纲领家道之正不正视父母之严不严正家而天下定不是说效騐谓化从近始也正天下易正家难正妇女尤难然则如之何曰正女以男正男以身正身以言行】
　　象曰风自火出家人君子以言有物而行有恒【行去声注疏巽在离外风从火出火出之初因风方炽火既炎盛还复生风内外相成有似家人之义愚按风自火出即中庸知风之自之义君子观此象而知风化之本自家出家之本自身出近里着已只在言行不苟父子兄弟足法耳有物者言之不虚有恒者行之不变】
　　初九闲有家悔亡象曰闲有家志未变也
　　【胡庭芳曰能闲于初仅可免悔初之不闲悔将若何愚按周礼虎贲氏王舍则守王闲注梐枑也说文闲防也门遮也多取分别内外之义初以刚居刚则得正离体则具先见之明防闲在初自无后来之悔象申之曰志朱变以见一门之内尊卑大小未免人各异心当于有家之初及其志未变立法预防不至逾闲荡检乃得悔亡顔氏家训云敎妇初来敎子婴孩是已】
　　六二无攸遂在中馈贞吉象曰六二之吉顺以巽也【本义柔顺中正女之正位乎内者愚按自二至四中爻互坎中馈象周礼注进食于尊者曰馈在者不出其位也遂者自行其意也即公羊传大夫无遂事之义古者君妇之职与于宾祭采苹之诗曰谁其尸之有齐季女斯干之诗曰无非无仪惟酒食是议舍中馈而外妇无遂事矣是谓之贞吉顺以巽先儒多以为事夫之道愚又按家人有父子则有妇姑两隂爻二在下妇也四在上姑也四入巽体曰顺在位二之顺以巽妇承姑徳也小象两顺字相应】
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　【本义以刚居刚而不中过乎刚者也故有嗃嗃严厉之象嘻嘻者嗃嗃之反愚按嗃嗃刘向传作熇熇说文嗃严酷貌嘻说文作歖色喜也或者见其过严悔而且厉因矫之以寛嗃嗃之象变而为嘻嘻嗃嗃者其初必以严为苦嘻嘻者其初必以寛为乐要其终一吉而一吝可以得正家之道矣小象一则曰未失一则曰失节以见恩威皆当酌剂过严过寛皆非也然与其过于寛而失家节毋宁过于严者犹为未失也上下两层倒换说其义更明节者品节也立于初则为闲剂于中则为节三居内外之介防其过也若知和而和不以礼节之便是失家节】
　　六四富家大吉象曰富家大吉顺在位也
　　【本义阳主义隂主利以隂居隂而在上位能富其家者也愚按四入巽体为近利市三倍富家之象阳实隂虚凡爻之言当者小畜九五阳也言不富者泰六四无妄六二皆隂也家人六四何以取富象谓其承乗皆阳以虚受实也富家与家当不同家富者享有成业富家者精于治生隂性吝啬若専主聚敛易贾怨招尤富而大吉必有道致此矣既是巽体又以柔居柔故象曰顺在位顺则能协内外之情在位则各安耕织之业记有之父子笃兄弟睦夫妇和家之肥也富家之义当如此方献夫曰父主敎化母主货财仪型表率父道也收藏樽节母道也故五曰假家四曰富家】
　　九五王假有家勿恤吉【假音格下同】象曰王假有家交相爱也
　　【假本义作至字解谓王者以是至于其家则勿用忧恤而吉可必矣愚窃谓此彖传所云正位乎外者五居君位合天下为一家者也假与格古字通用有感格之义刑于寡妻至于兄弟以御于家邦使人人亲其亲长其长而天下平方且与民同乐何有于忧中爻自二互四为坎有忧恤象此爻出坎外故勿恤而吉交相爱本义谓夫爱其内助妇爱其刑家只就一家说愚又窃谓王者之爱民如一家天下羣爱戴之如父母不以分相接而以交相聨父子欲其如君臣此家有严君之义君臣欲其如父子此王假有家之义也杨敬仲以假为大义又是一解】
　　上九有孚威如终吉象曰威如之吉反身之谓也【愚按上居家老之位为一门所信服敬畏者故曰有孚威如有孚者笃恩义也所以聨属一家之心威如者正伦理也所以振作一家之气家道至上而成故曰终吉前五爻是家法未及身敎故小象归本于反身所谓身修而后家齐也本义九以刚居上故言正家久逺之道张彦陵曰三曰终吝上曰终吉计及于所终而后知治家者不可苟安于目前唐凝庵曰家之本在身家人之观望最切毫不可欺反身而观其所以闲家者皆实有诸已为举家所信故曰有孚郑孩如曰威从孚来孚从反身来初之有事于闲三之不免于悔未孚故也曰厉则有之相爱则未也严于已曰严人严之曰威威与厉不同五之交相爱者交相孚也不闲而闲威在其中矣上九之终吉以五之道终之也】
　　【兑下离上】
　　睽小事吉
　　【本义睽乖异也邱行可曰小事吉柔为卦主也程沙随曰水火相逮山泽通气而火泽无相用之理故相遇则革不相遇则睽愚窃谓睽之卦义本非美名故全卦取合睽为义亦犹蛊卦取治蛊也中女少女上下皆柔合睽之主又柔故仅可小事吉悦累之也其始易悦者其继必睽頼二五三上相应且得不睽为吉耳乌能济大事哉说文睽目不相视字从目目主见故爻辞多取见象】
