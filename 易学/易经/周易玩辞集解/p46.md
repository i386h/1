<!-- { "loadSidebar": true } -->
　　象曰泽上有风中孚君子以议狱缓死
　　【本义风感水受中孚之象议狱缓死中孚之意愚又按泽上有风与风行水上不同泽止水也风行其上寂而感虚而通中孚之象君子以议狱缓死先儒谓狱与死兑秋之肃杀议与缓巽风之长养固已愚又谓中孚信也信与疑相反凡用人行政当以疑为戒惟治狱之道利用疑书云罪疑惟轻寜失之疑而不敢过于自信三槐九棘皆议疑狱之地也议者求其入中之出缓者求其死中之生若用刑而中心有毫髪之疑即非中孚文王惟于噬嗑取狱象夫子则于贲丰旅中孚四卦尽其义皆取象于雷火本卦大象离中爻互震故亦以狱言兑为口舌议之象巽为不果缓之象】
　　初九虞吉有他【石经作它】不燕象曰初九虞吉志未变也【程传谓初与四不取相应之义本义谓当中孚之初上应六四能度其可信而信之则吉愚窃谓君子之孚先求自信度于理之谓虞杂以私之谓他内度之已而吉以无他也燕谓心不自安如其有他己且不安何以孚人小象志未变从有他来有他则变矣杨诚斋曰虞虽训度亦防也书儆戒无虞萃戒不虞是也邪不闲则诚不存家人之闲有家中孚之虞有他皆见于初九防家防心皆在初也故小象皆以志未变赞之袁了凡曰有他非谓舍四而有他也谓既从四而心复有他也虞吉欲其审于始不燕恐其变于终】
　　【田间易学曰中孚以全卦内外上下共成一孚不重正应专以能絶系应者为孚初四之应犹三上之应也四絶类而上初亦絶所系矣而犹虞其后之有他也如三既和二矣而上复以翰音争之致歌泣鼓罢不能自主岂非有他不燕者乎而初幸无是虞也四之马匹亡则初志可无变矣又是一解】
　　九二鸣鹤在阴其子和之我有好爵吾与尔靡【与縻同】之象曰其子和之中心愿也
　　【以爻象观之初四三上刚柔正应宜相孚者也二五敌应宜不相孚者也以爻辞观之初四三上皆不相孚惟二五则相孚两爻皆刚得中者也旧注谓二中孚之实五亦以中孚之实应之故有鹤鸣子和之象愚窃谓鹤鸣指二子和似当指三因其近相取所以系传发此爻之义云千里之外应之况其迩者乎夫迩莫迩乎三矣我者九二自称尔字方指九五靡者羁縻之谓比三之象也二与五本同徳靡三以应五有以人事君之义爻辞若为二语五曰我有好爵所以靡三乃与尔靡之也礼大夫以上与燕享则赐爵爵本酒器名与我有防酒义同后人借作秩位解象曰中心愿可见同声相应皆本中孚之诚非此鸣而强求彼和也禽经鹤为露禽八月白露降即鸣而相警兑正秋也故以鹤言二本阴位又居二阴之下故曰在阴六三兑口在上故曰鸣曰和】
　　六三得敌或鼓或罢或泣或歌象曰或鼓或罢位不当也【本义敌谓上九信之穷者六三阴柔不中正而与之应故不能自主而其象如此愚窃按三与上正应而非敌应爻辞云得敌者只为三位刚而爻柔上位柔而爻刚一居悦极一当巽终为得敌之象三既与二孚鹤鸣而子和矣上据正应复来与二争二鹤也上鸡也鸡其能与鹤争乎或鼔或罢作止之无常或泣或歌哀乐之无定似皆为上九设睽卦亦兑在下六三一爻许多妄见多从上九来其义正同小象亦曰位不当谓三非兑之正位也若外卦巽之居四位则正矣兑巽合而成中孚在三四两爻三舍上九而下孚二四絶初九而上孚五皆因近比取刚中之孚者也似不可独説壊此爻】
　　【吴艸庐云三与四二柔虽同类然其志相反三鼓四罢四泣三歌三居刚互震之中画震动故为鼔又兑口也故为歌四居柔互艮之中画艮止故为罢四多惧又离目也故为泣四得正而上孚于五三不实而欲四之孚故四不来孚也又是一解】
　　六四月几望马匹亡无咎象曰马匹亡絶类上也【来矣鲜曰卦体下兑中爻互震震东兑西日月相对月防望之象愚按説卦传巽为月四居巽初月犹未盈故曰防望爻辞言月防望者凡三小畜上九变坎以抗阳而凶归妹六五中爻互坎以柔中有应而吉本卦初上两爻变皆成坎四以阴居阴近比九五之阳故亦有此象又互震马象匹者两马也同类也四本初之正应故曰匹不与初交马亡其匹矣絶其同类矣上指五四阴柔得正惟其能絶同类而上从刚中之五所以无咎与坤之丧朋有庆同天下固有同类而不相孚者三四与初上是己方蛟峯曰月防望不处盈也马匹亡不为党也禹之不伐周公之不骄月几望也晏子不入崔陈之党韩退之不汚牛李之朋马匹亡也】
　　九五有孚挛如无咎象曰有孚挛如位正当也
　　【先儒谓诸爻不言孚惟九五言之孚之主也与九二有固结之象故二曰靡五曰挛愚按二五皆刚中五得中又得位所谓孚乃化邦者正指此爻下合九二之刚中以包中间二阴君臣同徳上下相孚有固结不解之义故曰有孚挛如与小畜九五爻辞同小象推原无咎之故曰位正当可见孚必由中五虽与二敌应只是以刚居中各当其位自然无诈无虞非别有固结之术也】
　　上九翰音登于天贞凶象曰翰音登于天何可长也【曲礼鸡曰翰音鸡鸣必先振其羽本卦巽为鸡在上卦之上登天之象鹤警秋鸡知旦皆取其有信登天与在阴相反鹤阳鸟也鸣于九臯声闻于天宜其登天乃为在阴之物鸡家畜也日之夕矣鸡栖于埘宜乎在阴反为登天之音翰音无登天之理所谓声宏而实不至者也故虽贞亦凶孚不由中末变为此象凡世之无实而博虚名者皆翰音类耳何可长言声闻过情旋即消灭可立而待凶其所自取不必言矣钱啓新曰二鸣在内刚得中之鸣与三四聨为一体而成动有唱必和之鸣也上音在外刚不得中之音与三四不克聨为一体而成动独唱无和之音也二虽在隂无御于逺上即登天无应于迩李一曰卦名中孚彖传以柔在内居先及观三四二爻又若不足于柔之内而鹤鸣之和有孚之挛如独二五之刚能之又何以説大抵孚贵中中则孚不中则不孚二五中而三四不中故但取同徳不取同情同徳则孚而真同情则孚而昵他卦以相应为信本卦以同徳为信此其所以独名孚也然就爻言之中孚在二五就卦言之中孚在三四非二五之和挛不得名中孚人皆知之非三之得敌四之亡马亦不得名中孚人未之知也丘行可曰柔在内而刚得中则刚中者成孚之象也在六爻以二五之刚为主故二言鹤鸣子和五言挛如其交孚之实可见矣余四爻初上则以实应虚三四则以虚应实而所居之位又皆不中皆未能有孚者也合六爻而详其虚实之义则刚中为孚之象昭昭矣】
　　【艮下震上】
　　小过亨利贞可小事不可大事飞鸟遗【去声】之音不宜上【句】宜下大吉
　　【程子谓过者过其常也事有待过而后能亨者故小过自有亨义愚窃谓易之道中正而已过中则失正卦体四阳在内曰大过四阴在外曰小过大过以本末言取象于栋物之重者小过以上下言取象于鸟物之轻者中孚四阳外而二阴内如鸟爪之抱子小过四阴外而二阳内如鸟翮之飞肉皆卦体自然之象时当小过气或稍偏势或畸重必矫枉而后平小过之所以亨也然岂可以不正哉故利在贞卦画阴多阳少小者柔顺之事大者阳刚之事遗音者鸟飞已过而音始闻于下也飞鸟是不吉之象非小过所遗者乃所宜之音则不上而下为小过之吉故又借上下二字申明大小之义上二阴乗阳下二阴顺阳不宜上宜下者鸟音也大吉者宜下则吉也所谓亨而利贞其义如此先儒谓圣人以喻语解正语复以正语解喻语者是己愚又按本卦之言利贞与他卦不同以大小言则小者为贞以上下言则下者为贞皆从小过得义不宜上故不可大事宜下大吉故可小事大抵无命世之才者不可希非常之业量力而审处宁为其小毋为其大宁为其下勿为其上处小过之道当然也可不可宜不宜皆斟酌无过之词而不宜上三字尤全卦网领看来六爻总是一意】
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　【愚按彖传释卦名却于中间加一者字以见先圣立卦之妙用小者有时而过不过则不行故有亨道在困其过而善用之耳他卦或言利贞或言与时行此独曰过以利贞过即所谓贞贞即所谓时非时有小过乃时当小过也圣人处此亦与时偕行而已柔得中指二五而五之不正不言刚失位指三四而三之得位不言当柔过乎刚之时柔既得中不必言正位刚既失中犹之失位也两个是以皆从卦彖申明可不可之义只争个中不中中则过而不过失中则过而已矣卦象中二爻阳为腹背下二阴为左翼上二阴为右翼夫子系彖至此因文王言飞鸟之音不觉叹曰有飞鸟之象焉若从意外感触者圣人立言岂必拘一定之体哉程传谓此句不类彖体疑解者之辞误入彖中者非也飞鸟之音文王但言上下夫子复以顺逆释之凢鸟立而鸣则首向上飞而鸣则首向下故其音逆而上则难顺而下则易只借鸟音之顺逆以明宜下不宜上之意】
　　象曰山上有雷小过君子以行过乎恭丧过乎哀用过乎俭
　　【先儒谓雷在山上止而不动其声亦不离乎山下诗所谓殷其靁也威而不猛小过之象君子当小过之时不能不过亦不容太过取法乎此愚谓雷在天上为大壮雷在山上为小过小过亦时为之圣人之补偏捄弊岂得已哉行过乎恭三句非有取于过也恭以救謟哀以救易俭以救奢救其过以补其不足要归于中而已所谓时中也晁嵩山云时有举趾高之莫敖正考父矫之以循墙时有短丧之宰予高柴矫之以泣血时有三归反坫之管仲晏婴矫之以敝裘虽非中行亦足移风励俗也】
　　初六飞鸟以凶象曰飞鸟以凶不可如何也
　　【易纂言飞鸟指九四过盛之阴伤不及之阳正应乃为敌仇初六害九四者也九四之凶以初六而凶愚窃谓初柔在下又艮体宜止不宜动者也恃其有应于四自成飞鸟象非以害九四也鸟之飞在翼故于初上言之蔡虚斋曰不好处全在飞字是上而不下者也愚又谓以字与飞字相发明鸟既飞矣外三爻遇动体中爻互巽为风一上不可复下其飞也乃其所以致凶也不可如何非但从旁莫捄鸟亦有不能自主之势矣初之不宜上其象如此】
　　六二过其祖遇其妣不及其君遇其臣无咎象曰不及其君臣不可过也
　　【本义六二进则过三四而遇六五是过阳而反遇阴也如此则不及六五而自得其分是不及君而适遇其臣也皆过而不过守正得中之意愚窃据此阐发之诸卦内外爻类取相应小过独取其不相应盖卦体阴过乎阳阳又失位相应则阴抗阳矣惟二五以阴遇阴故五不言过二言过即言不及过与不及两相形乃见过不过之妙如其进而求遇则过三四而遇五六如其止而不进则不及五六而自得其分全卦是过二止于三下独象不及祖指三四两阳爻妣指六五阴爻对三四言则为妣对二言则为君二居臣位五居君位君臣以上下卦言三艮主四震主二阳在上下之交祖也二必歴三四而后遇五则是过其祖而遇其妣矣然五虽妣君位也二为臣惟不及其君斯为遇二在下卦故曰不及五在上卦故曰过不及其君者臣不可过乎君也不过乎君故无咎过与不及皆非中道六二柔顺得中当小过之时与其为过宁为不及二之不宜上其义如此胡云峯曰相过之谓过过是有心邂逅之谓遇遇是无意我所欲曰及及则不惟与之齐且主在我矣遇与及相反过与不及相反他爻过者不遇遇者不过惟六二过亦遇不及亦遇柔顺中正所以如此】
