<!-- { "loadSidebar": true } -->
　　【本义后明将继之时而九四以刚迫之故象如此愚按明者离之徳火者离之象四以刚居柔不中不正与柔丽乎中正相反在下卦之上气焰骊张离火外明明来自外突如之象非咎其来咎其来之突也焚如死如弃如即左传不戢自焚庄子以明自煎之义是以君子贵居晦而用明也胡庭芳曰坎性下三在下卦之上故曰来来而下也离性上四在上卦之下亦曰来来而上也水本下又来而之下入于坎窞而后已火在上又来而之上焚如死如弃如而后已爻辞之不善未有如是其极者不能畜柔而失用明之道其祸乃至此愚按象曰无所容谓其刚而又躁不但不能容人直无地自容矣观四之无所容则初敬慎以辟咎之义益见】
　　六五出涕沱若戚嗟若吉象曰六五之吉离王公也【离郑本作丽】
　　【程传谓五以柔附于刚强之间危惧之势也钱田间曰二五皆以柔丽刚二之辞安五之辞危二得位五失位也失位则危知危则吉愚窃谓五才柔位刚虽不正而丽乎中继体向明有忧盛危明之意如伤泣罪形于涕洟为出涕戚嗟之象九三之嗟所忧止一身六五之嗟所忧系天下所谓危者安其位者也故吉蔡氏以王公属本爻愚窃谓公当指上九五近比于上王与公相为附丽终收正邦之功是亦善继善述者矣】
　　上九王用出征有嘉折首获匪其丑无咎象曰王用出征以正邦也
　　【本义刚明及逺威震而刑不滥无咎之道也愚按离为甲胄戈兵火炎上故于上爻言出征王用出征者五用上以出征也有嘉者有功可嘉美也折首者擒首恶也匪丑者非我族类也此爻正合周公东征之象四则管蔡也五为成王变起骨月遭家不造而出涕戚嗟小毖之诗所由作也折首者其武庚乎管蔡本我之兄弟非武庚之丑类公奉王命出征既诛其首恶所获又匪其类不但无咎且成正邦之功就辞作解彷佛似之】
　　【黄氏日抄云古注除其非类此语尽之程传云所执者非其丑类则无残暴是欲增説义理也然欲言无暴当曰非执其类可也今曰所执者非其丑类反若祸及无辜岂得云无残暴耶】
　　【冯文所曰前离则鼔缶后离则出征者作者过于动故止之继者安于逸故振之也臣之炎盛不能以刚为柔也君之忧嗟则能以柔为刚者也故臣死弃而君获吉初居下之下四居上之下志皆躁动而初慎于进四急于进吉凶之所以分圣人于刚柔进退之际其审如此此明之极也】
　　【正易心法以上经乾坤頥大过坎离六卦下经中孚小过二卦为对体与诸卦反体者不同乃造化之机缄其体不变故云卦有反对最为闗键反体既深对体尤妙】
　　【李子思曰坎蔵天之阳中受明为月离丽地之隂中含明为日月司夜日司昼坎为水而司寒离为火而司暑天地造化之妙孰有出于此哉又曰水在人为精火在人为神一阳居中即精蔵于中而水积于渊之象一隂在中即神寓于心而火明于薪之象】
　　【薛敬轩曰水火二字乃坎离二卦顺置之可见】
　　【经绎曰人受天地之中以生坎离象之为诚为明上经终焉愚按坎中实诚也离中虚明也诚明皆出于中爻先儒以为卦之用愚窃以为卦之体】
　　【郑潜谷曰大过阳中隂外象坎頥外实中虚象离于以启坎离之先收上经之终頥震艮合男大过巽兑合女又以成咸恒之交开下经之始八卦中乾坤坎离无反对六十四卦中頥大过中孚小过亦然故次上下经之后而皆以坎离终此乾坤六子相终始之义】

　　周易玩辞集解卷四
　　钦定四库全书
　　周易玩辞集解卷五
　　翰林院编修查慎行撰
　　下经
　　【程传曰天地万物之本夫妇人伦之始所以上经首乾坤下经首咸继以恒也胡云峯曰上经首乾坤天地定位也下经首咸山泽通气也位欲其分故乾坤分为二卦气欲其合故山泽合为一卦愚按六子正配前后序卦相连艮兑为少震巽为长隂阳或偏在上或偏在下惟坎离得乾坤之中气所以先坎离而继之以咸恒仍终之以既济未济一部易经始终只是八卦而已】
　　【艮下兑上】
　　咸亨利贞取女吉【取去声】
　　【先儒谓夫妇一小天地故咸为取女之卦说文咸皆也彖传以感释咸义惟皆感乃为咸也卦体艮下兑上六爻皆得应感之正故曰亨利贞用以取女自无不吉礼云男下女女从男夫妇之义由此始也三月庙见然后执妇功方取之时尚未成妇故不称妇而称女至恒卦长男长女爻辞直言妇人夫子矣】
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣【说音义与悦同】
　　【咸彼此相感之义有感而无应不可谓咸相感必以心故咸加心而为感感中便含应字意刚柔以质言感应以气言旧注刚柔平对愚窃谓宜以刚感柔应为义上卦本干六自三往居上而为兑故曰柔上下卦本坤九自上来居下而为艮故曰刚下二气者山也泽也全卦内外无不应故总而言之曰二气感应坤以三与上干以上与三故曰相与止而说卦徳也男下女卦体也艮止则男之感也専兑说则女之应也顺所以亨所以利贞所以取女吉天地之感物以气乾道成男坤道成女万物之化生天地交感之应也圣人之感人以心和者无乖戾平者无偏颇天下之和平即圣人感人之应也寂然不动者性感而遂通者情凡感之为道不能感非其类观其所感者由感通之情引而伸之可以尽天地万物之情也愚按家人彖传曰男女正天地之大义也故圣人于卦爻往往取象马上经乾坤之后继以屯蒙屯有婚媾之文而以女子贞为美蒙有纳妇之吉而以见金夫为凶于小畜则咎其反目于泰则许其归妹于大过则厪老妇士夫之丑于咸恒则少男少女必感应以正长男长女必从一而终又以家人正内外以睽合异同以渐定女归之期以姤致女壮之戒无非立其制而严其防盖刚柔济则隂阳和天道人道悉备于易道中矣】
　　象曰山上有泽咸君子以虚受人
　　【程明道曰天地间只冇一个感应而已愚按彖传言感言应大象则言受自我感人则人应我受人之感则我应人爻取自我感人象取我受人感为义人知咸之为感不知其妙在能受山以虚故能受泽心以虚故能受人虚者人所得于天之本体中无私主无主故虚苟以私意实之则先入者为主感应之机窒矣聂双江云夫子于咸卦提出虚寂二字以立感应之本而以至神賛之盖本卦之止而悦以发其蕴二氏得之而絶念吾儒得之以通感愚按君子之虚只是全得此心本体任事物之来而我未尝有将迎之念是之谓以虚受非致虚守寂之谓也陆象山有云与有意见人说话最难入以其不虚也可移作注脚吾学与二氏毫厘千里之辨在此】
　　初六咸其拇【子夏传作】象曰咸其拇志在外也
　　【本义拇足大指咸以人身取象感于最下咸拇之象欲进而未能故不言吉凶愚窃谓初在下足不动拇岂能行因与四应四当心位故象申之曰志在外外者外卦也志在外卦心虽感而迹未应缘是止体但以拇之道为感而已庄子所谓神行官止者欤一说初在止体之下宜静不宜动今一念初起即逐乎外跟脚不定如拇欲动之象不言凶咎者圣人不欲以一念之始概其生平也】
　　【胡庭芳曰文王于两体重在三上二爻以男女之正取昏姻之象周公于六爻又自人身取象以四当心位为感之主絶无彖辞之意卦爻不同如此愚按夫子于彖传大象极言感应之理与爻辞又不同】
　　六二咸其腓凶居吉象曰虽凶居吉顺不害也
　　【说文腓胫腨本义足肚也欲行则先自动二当其处躁妄而不能固守者也愚按六二柔顺中正爻何以言凶既凶矣何复云居吉小象加一虽字其义了然谓动虽凶而居则吉居则虽凶而不害以其顺也凶与害相寻居与顺相因能止其所则身安而腓不动可以易凶为吉矣柔顺乃六二之本体故以此利导之胡云峯曰咸与艮皆取身为象咸六二即艮六二艮其腓不言吉凶咸其腓则曰凶者躁动故也居吉即艮其腓之谓在咸下体则凶如艮本体则吉】
　　九三咸其股执其随往吝象曰咸其股亦不处也志在随人所执下也
　　【本义股随足而动不能自専者也执者主当持守之意下二爻皆欲动三不能自守而随之故取其象愚窃谓九三以刚居刚本非诡随之性因下与二比见二之咸其腓以为道在随人从风而靡与世俯仰执其随而不变殊不知往则致吝也内卦艮体艮卦以三为主爻故于二言腓即言随二随三而止也咸卦于二言腓于三言随三随二而动也小象亦不处正承二而言处字即二爻居字之义二在三之下而取法乎下志主于随二而不为先自谓处矣而不知亦不处也处与随相反股虽止而志则随岂能自守乎内三爻艮体皆不宜动而三之志在随人流于汚下曰亦不处曰所执下惜之也亦鄙之也】
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　【胡云峯曰爻言贞吉悔亡者凡四卦皆先占后象巽九五咸大壮未济皆九四九居四本非贞而有悔故戒以必正则吉而悔可亡也愚窃谓贞悔皆从感上说贞则吉而悔亡感不以正则有悔可知咸以四为主爻凡五爻之所感者皆四为之四者心位也在上下之间有往来之象此心忽而在拇忽而在腓与股忽而在脢与辅颊舌憧憧往来形容一片忙廹之状人之一身自拇至舌皆听命于心故曰朋从尔思不言心言思者病其心失官而以思为主也四才刚位柔又入悦体故其象如此象曰未感害非谓无感则无害谓不贞而感则有害贞则无害其为感也未光大者言其憧憧往来但从感人上做工夫逐物之学也心体岂能光明正大】
　　九五咸其脢无悔象曰咸其脢志末也
　　【脢亦作脄据经传考之凡有两解内则捣珍取牛羊麋鹿麕之肉必脄郑康成注脄与脢同脊侧月子夏易传在脊曰脢马融云脢背也许氏说文亦同潘子醇曰咸其脢谓不见也程传脢与心相背背其私心本义脢背月在心上而相背不能感物以上俱作背解王辅嗣古注云脢在心之上口之下陆徳明释文脢今谓之三思台动而廹饮食以咽有他思则噎与颊舌最为近比脢不能言假口颊以宣之则脢似在咽防间非背也王伯厚曰艮言止可取诸背咸言感所取皆动物由拇而腓而股而心而防之脢口之辅颊舌自下而上皆运用之物五独取背似非伦类凡人将行未行则拇自振摇将言未言则防中宛转拇者动腓股之渐脢者鼔颊舌之先又一解也黄氏日抄以为当以诸家与古注相参而义备今依后说按五与上比已发于心而未形于言慎其所感则不至于滕口说五之所以无悔也本义云志末谓不能感物愚窃谓五亦非无感者大过本末弱末字指上六正与此同谓五与上志相感其义较明】
　　上六咸其辅颊舌象曰咸其辅颊舌滕口说也
