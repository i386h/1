<!-- { "loadSidebar": true } -->
　　【本义辅颊舌皆所以言者而在身之上上六感人以言而无其实故象如此愚按辅在口中其骨彊或谓之牙车颊腮也舌动则辅应而颊随之三者相须为用上居说终兑之口也爻辞不云口而云辅颊舌其恶佞也深故取类也徧多言之人招尤取憎不问可知故不言吉凶夫以言感人其感已浅然如苏张辈全无实心専以口舌为事指陈利害亦能倾动一时所谓滕口说者也说文滕张口逞辞貎张元岵曰人之相感无过言行二端下卦拇腓股行之象也以静为善上卦脢辅颊舌言之象也以寡为吉四居中心以虚而灵故不言心心虚则拇腓等节节皆灵心不虚则拇腓等节节皆妄若徒在形骸上周旋自顶至踵无一而可周公取象立言之防也愚窃按爻之吉凶皆系于止与不止其就人身取象各因其位之当不当不必论应不应盖拇与心腓与脢股与辅皆不相应者也】
　　【咸恒二卦刚柔上下二体极分明咸少男在少女之下男光乎女而昏姻之道成恒长男在长女之上夫尊妇卑而居室之伦正据反对卦看则恒下卦之巽上而为咸之兑恒上卦之震下而为咸之艮此咸之柔上刚下也咸下卦之艮上而为恒之震咸上卦之兑下而为恒之巽此恒之刚上柔下也京氏传谓咸自否来以否上之刚下居于三三之柔往居于上为柔上刚下恒自泰来以泰下之刚往居于四四上之柔来居于初为刚上柔下本义则谓咸自旅来柔上居上刚下居五恒自丰来刚上居四柔下居初说各不同今按两卦彖传但言上下并无往来字様似不必作卦变说只据反对看可也】
　　【巽下震上】
　　恒亨无咎利贞利有攸往
　　【程传恒常久也恒而不亨非可恒之道所谓可恒之道又非守一隅而不知变也徐进斋曰恒有二义有不变之恒有不已之恒利贞不变之恒也利有攸往不已之恒也愚按卦彖先言亨而后言无咎者六爻虽内外相应而初二四五皆不得位三过刚上过柔皆失中道故必亨然后无咎又必利贞然后利往所谓变而不失其常也天地间可常之道妙处全在乎变一动一散至变者莫如雷风而卦名取此盖物未有穷而不变者待其穷而后变则有变之迹非所为恒矣利有攸往者及其未穷而变则终始相受循环无端彖传所谓终则有始也】
　　【象数论曰迅雷疾风天道有时而变圣人谓此雷风相与之常耳知雷风之为恒则知往来古今不离俄顷而恒之道得矣】
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　【本卦与咸反对刚上柔下解见前卦愚按大传云雷风相薄此云雷风相与薄者两相激射之义与者互相助成之义巽而动承雷风相与来刚柔皆应承刚上柔下来刚上柔下其分正雷风相与其气通巽而动其事顺刚柔皆应其情交此卦之所以为恒也亨者以此无咎者以此利贞者亦以此久于其道即上四者之道圣人恐人不知道之所在故曰天地之道恒久不已明道配天地所以能久也不曰始终而曰终则有始者以卦体观之巽下震上隂阳之始也隂自巽生至坤而终矣一阳生于下而为震阳自震生至干而终矣一隂生于下而为巽以咸恒反对观之阳终于艮而震始之隂终于兑而巽始之所谓天地之道恒久不已者如此本义以终属久于其道以始属利有攸往似不若以久道统终始免得分配也以下六句又承终则有始说到所以成其为恒处日月以一日言四时以一嵗言天行一日一周而日月因之以久照故曰得天天气一嵗四变而四时因之以成嵗故曰久成圣人之久道与日月同其久照四时同其久成故曰化成咸云化生属天地此云化成属圣人天地生之而圣人成之也天地万物不外此恒久之道道不可见而雷风之相与飞潜动植之相应即是其情岂不昭昭在目乎】
　　【愚又按彖传言终始者凡四卦除纯干外蛊少男少女恒长男长女归妹长男少女皆有夫妇之义焉所谓人之终始也】
　　象曰雷风恒君子以立不易方
　　【邱行可曰巽入也而在内震出也而在外二物各居其位则谓之恒立不易方方乃理之不可易者吴临川曰雷之起每嵗各有方风之起八节各有方周而复始常然不易愚谓方字与艮大象思不出位位字义同惟道所在初无定位随时随地皆有不易之方王阳明曰君子体雷风恒之象虽酬酢万变妙用无方而其所立必有卓然不可易之体得其解矣】
　　初六浚恒贞凶无攸利象曰浚恒之凶始求深也【愚按初为长女之主四为长男之主夫妇也初以隂居阳巽性务入浚恒之象浚者深也取浚井之义与四木正应故曰贞贞则何以凶而无攸利盖初之病正坐以贞自负天下固有理本正而行不通者无攸利与利有攸往相反乃其凶处象申之曰始求深凡浚井者必由浅而入深求之于初失在太骤俗所云一锨思掘井正是此义先儒谓凡未信而谏若贾谊京房刘蕡皆交浅言深者也愚又谓人情物理由浅而深则其深为可久不独夫妇君臣也朋友亦然陈余谓张耳曰不意君之望臣深两人凶终正以此求者责望之私始求更有欲速之病拖之伦类无一而可者也】
　　九二悔亡象曰九二悔亡能久中也
　　【程沙随曰大壮九二解初六及本爻皆不着所以然盖以爻明之也旧注谓久于中故悔亡愚窃谓既久中矣焉得有悔周公因二以阳居隂失位故宜有悔未尝明言悔亡之由夫子推原其义曰能久中以见六爻惟九二独具此恒徳非刚中者不能能字有工夫有力量诸爻皆不能中不能久可知久而不中者初四上也不久不中者九三也执中无权者六五也】
　　九三不恒其徳或承之羞贞吝象曰不恒其徳无所容也
　　【本义过刚不中志在从上不能久于所故有此象愚窃谓三以刚居刚非无徳而不贞者但当巽之终而近乎震巽为躁卦以刚躁处上下之交雷动风从岂能久于其所故为不恒其徳之象不言凶言羞者以凶惧之不若以羞动之或者不知其所自来分明是自家惶愧之状周氏光徳曰无徳而不恒不足责也惟不恒其徳则人将以其晚节诛其生平故虽贞亦凶程敬承曰羞者内愧己外愧人无所逃于天地之间故曰无所容黄正宪曰无所容者公是公非在人十目十手在独二语尤明快一说三与上应上体震动不恒其徳者也三以当位之刚自下应之意在争救上既振恒安能容受故羞辱及其所承此陈之泄冶唐高宗时之禇遂良也若九三自不恒其徳何以云贞而吝乎又是一解愚又按论语引此爻辞古注云无恒之人易所不占是从卜筮作解窃谓夫子此言是就巫医一流而说非谓易之爻辞多因筮占立象也】
　　九四田无禽象曰久非其位安得禽也
　　【来矣鲜曰震为火涂田象下卦巽为鸡禽象四已离巽位无禽之象师六五所应者九二之刚实故有禽本爻所应乃隂虚之初六亦无禽之象愚按三好事而无成四以刚居柔是必欲终所事者于田志在得禽亦恒情也但已入震体震位本在初今居四则处非其位非所据而据焉妄意久当有获岂知守株待兎安得禽乎夫子惜其以有用之心用之无用之地故作唤醒之辞】
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　【程敬承曰阳主通变夫道也隂主安贞妇道也本义谓以柔中应刚中常久不易乃妇人之道非夫子所宜今以爻辞合小象看二与五正应二悔亡而五恒徳皆久于中而贞者但二以下应上犹妇人从夫乃是正道五居君位犹夫为家督有制义之权者也义之与比惟变所适若亦守从一而终之义是夫从妇道矣故此凶而彼吉李之翰曰恒以当为体以变为用偏于变通是不恒其徳偏于执守则为妇人之恒愚又按卦体长男长女当以初四两爻为夫妇而于五言之渐之夫妇则不言于二五而于三四两爻言之各就卦之内外以明卦之大义而不尽拘爻位皆变例也】
　　上六振恒凶象曰振恒在上大无功也
　　【本义振者动之速也震终则过动居上非其所安愚窃谓居上之道安静所以养恒久之福今在震体之上以隂居隂宜静而动振作不已终身驰骛则以振动为恒凶可知矣夫雷之鼓动万物暂而不测也振其可恒用乎上之意在好事喜功圣人探其意而折之不但曰无功而且曰大无功上不利于国下不利于民王介甫之新法是也】
　　【陆庸成曰贞者咸恒二卦之权舆也贞于感以无心而为咸贞于恒以立心而为恒然咸之所贵者虚也诸爻各执一以为感则不虚矣恒之所贵者方也诸爻皆随地以为恒则非方矣故二卦之象皆有完义而二卦之爻皆无全徳】
　　【艮下干上】
　　遯亨小利贞
　　【卦以四阳在上得名离卦传云遯则退也非以避为退乃善藏其用不露圭角之义程子谓寗武子能沉晦以免难是已二隂在下正道未至全灭君子以为尚有亨道焉小利贞亦遯中之事程传云隂之始长君子知微故当深戒而圣人之意未遽已故有小利贞之敎未尝分君子小人也本义则云君子能遯则身退而道亨小人则利于守正愚窃谓小利贞即本卦九三象辞不可大事之意遯与大壮反对大壮彖曰利贞此加一小字以见君子当此时大权既不在我务在勤小物矜细行举动皆合于正使小人无所伺吾隙而已胡仲虎曰卦以四阳得名名卦必以阳为主胡云峯亦云圣人于隂卦主阳为君子谋也小字似不当作小人解小人方用事时岂能遯又岂肯遯哉】
　　【京氏辟卦遯为六月之卦】
　　彖曰遯亨遯而亨也刚当位而应与时行也小利贞浸而长也遯之时义大矣哉
　　【遯而亨者身虽遯而道则亨也刚指九五中正故曰当位应谓六二刚当位而应与时行也先儒多谓当其方应而即行是遯之机防愚窃谓圣人之于天下虽知道之将废岂忍坐视其乱而不救静看机防与时偕行与遯迹长往一流固当有别二隂虽有向长之势未便骤长必且以渐如水之浸物未便湿透犹冀维持挽回所谓小利贞者扶持使未遂成否之世界也君子之出处所关在世运人心岂其洁身独善决去惟恐不速哉时义之大非賛词乃叹词也时从外遇义自中裁苏紫溪曰遯岂圣人好为隐逸惟时而已知时者安故嘉则贞肥则利好遯则吉固志则莫能胜失时者穷故尾则厉系则疾圣人欲人之与时偕行若是其切有得于时则离羣而往固遯也即同世而居而心无所欲亦遯也无得于时则因时俯仰固非遯也即离世独立亦非遯也故曰遯之时义大矣哉】
　　象曰天下有山遯君子以逺小人不恶而严
　　【愚按天下有山相去辽絶只是占得地歩高天不自以为高自山仰之而见其高天无絶山之情山自无援天之路君子体此象以天道自处曷尝峻拒小人逺之云者正使小人日在前而对面相遯欲近我而不得也不恶者待彼之礼严者自守之坚逺小人艮止象不恶而严干刚象】
　　初六遯尾厉勿用有攸往象曰遯尾之厉不往何灾也【易之取象例以上为首下为尾本义遯而在后尾之象危之道也不可以有所往先儒谓初二两隂爻皆小人也今从之隂方长则阳当遯遯者阳而尾之者则隂也四阳将遯初尾其后或搜其过于谢事之余或摘其短于身去之后皆尾象厉勿用有攸往则指阳而言君子尚非可遯之时往则犯灾矣】
　　六二执之用黄牛之革莫之胜说【音脱】象曰执用黄牛固志也
