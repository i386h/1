<!-- { "loadSidebar": true } -->
　　【愚按震坎艮皆自干来虽多隂而为阳卦巽离兑皆是坤来虽多阳而为隂卦止就六子三画卦而言也若从重卦推之除乾坤纯隂纯阳外其他几一隂之卦皆多阳一阳之卦皆多隂二隂二阳皆然不独六子也又除泰否二卦三隂三阳外凡四隂之卦则隂多阳少四阳之卦则阳多隂少五隂五阳之卦亦然与阳卦多隂隂卦多阳两句不尽合故注疏但据六子以论隂阳也既谓之阳卦则宜多阳而反多隂既谓之隂卦则宜多隂而反多阳者因阳画奇而隂画偶故也阳之一画曰奇隂之二画只当阳之一画曰偶一隂对一阳不论画数多寡也本义云凡阳卦皆五画凡隂卦皆四画其意以阳卦阳一画隂四画也隂卦阳二画隂二画也如此説则下文当云阳一君而四民隂二君而二民与隂卦多阳不合矣盖朱子求诸画数故云尔所以私记云本义以五画四画解奇偶非也伏羲画卦只是以奇为阳偶为隂何曾把偶分作二画看耶王辅嗣谓少者多之所宗一者众之所归阳卦二隂故奇谓之君隂卦二阳故偶谓之君数语得之愚又按奇偶二字前此未尝并举至此方以奇偶分属隂阳】
　　其徳行何也阳一君而二民君子之道也隂二君而一民小人之道也
　　【此章从奇偶中看出徳行来徳行即卦徳卦材一即奇之阳画二即偶之隂画君者成卦之主也阳为卦主则隂为民震坎艮皆一君而二民是为君子之道所以阳卦多隂隂为卦主则阳为民巽离兑皆二君而一民是为小人之道所以隂卦多阳説统曰君子小人推开在世道上説困学记曰此章文义宜曰一民二君以对一君二民而曰二君一民者以君为重扶阳之义也论卦则隂阳迭相为主论分则君民断不可少以见卦画不是粗迹乃宇宙间辨名定分之书愚又按宋史奸臣传论曰君子虽多小人用亊其象为隂小人虽多君子用亊其象为阳即此义也】
　　右第四章
　　【此章言八卦始于奇偶而隂阳君民君子小人之道多判于二画中】
　　易曰憧憧往来朋从尔思子曰天下何思何虑天下同归而殊途一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也
　　【王阳明曰夫子释咸九四爻义初不言心如何感应只言日月寒暑尺蠖龙蛇使人自求而得之上际下蟠明如日月寒如四时微如尺蠖幽如龙蛇种种妙用现前所谓神化在此不是以心去安排思索出来窃据此详説之夫子开口一句直説天下何思何虑先打破憧憧朋从多少无益之用心同归而殊涂以理之在天下者言一致而百虑以理之在人心者言要在同处一处看出殊与百来不要从殊处百处转到同与一上去四句中连説三个天下见人心之憧憧往来无非驰骛于天下耳不知天下空空洞洞何处容我思虑我亦何以思虑为哉以下又从往来二字推到天地间凡一往一来往者屈而来者信皆出感应之自然以造化言之日月之生明寒暑之成岁此往来也以物理言之尺蠖之屈以求信龙蛇之蛰以存身此往来也以吾学言之精义入神用力于内乃所以致用于外利用安身求利于外乃所以崇徳于内只是如此做去虽到穷神知化地位莫非盛徳所自致夫岂憧憧思虑之所及故曰未之或知自首至尾一百三十余言总发明何思何虑四字之义】
　　易曰困于石据于蒺藜【石经作蔾】入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　【愚按夫子于困六三小象但言乘刚不祥此説到名辱身危甚且死期将至三百八十四爻不祥莫有甚于此者张横渠云六三之凶多由非所据而据来用辱皆其自取所谓自作孽不可活者也先儒谓以下十爻皆利用安身之事】
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　【来矣鲜曰此孔子别发一意与解悖不同愚窃谓解上小象取解悖之义今段复申明之非别发一意也射隼者必弓劲矢强持满而发发无不中若纵隼而不击是养奸矣君子之藏器于身也如射者之韬锋敛锷人莫能窥其待时而动也如射者之舍矢发机人莫能拒括字从弓矢上来是箭末受处不括者无结碍之谓出发矢也有获即去小人而解悖也末句释无不利之义器已成矣复待时而动岂有不利者乎】
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　【郑孩如曰此节时解只就小人説须説出圣人使民逺罪意方得愚按在卦象初上皆用刑之人此引爻辞则为受刑之人天下可耻者莫如不仁小人则不知耻可畏者莫如不义小人则不知畏必利以动之而后向善曰劝者劝其为仁为义也威以制之而后去恶曰惩者惩其不仁不义也小以惩于前火以诫于后方不至于罪大而不可解盖小人之心不知有仁义惟知有祸福故曰小人之福所谓利以劝之也】
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶
　　【孔頴达曰祸萌而后悔者初九是也过而不能止则为上九矣愚按两小人有别初可与为恶可与为善犹不失为中人上则怙终不悛者从来君子小人无一蹴而至者君子之成名由于积善小人之灭身由于积恶其始皆从小善小恶起小善弗为遂至恶积小恶弗去遂至罪大到得不可掩不可解时小人虽欲免于刑祸其可得欤故曰何校灭耳凶兼言善恶者以见感应之理无往不存也】
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑【程子曰人主保身以保民愚窃按上三句谓造化无权下三句谓天命可畏安危以身言存亡治乱以国家言识危于安虑亡于存忧乱于治皆精义以后事归重在身安上未有身不安而能保国家者否九五爻辞其亡其亡系于苞桑之义如此一説上三句为自恃久安长治故召危亡之祸其义亦可但安保字义终説不去】
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也【力小石经作力少】
　　【项平甫曰徳之薄知之小力之少皆限于禀而不可强圣人岂厚责以不能哉亦责其贪位而不量已过分而不胜任耳愚又谓薄小少三字乃覆餗张本所谓不及也不自安于不及而自以为有徳有知有力此圣人所深恶也】
　　子曰知几其神乎君子上交不謟下交不凟其知几乎几者动之微吉【汉书吉字下有凶字】之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望【注疏前云精义入神故此明知几入神之事知几之人知其始又知其终故曰神杨诚斋曰知几最微而尽于不謟凟謟凟者富贵之防径而祸败之胚胎能絶謟凟之端乃见几之最先者也愚谓謟凟之辈但知有现在不顾其后宁烛其先君子非以知几而不謟凟只自尽其上交下交之道而先几之哲即在其中矣天下亊未至而空説道理易见既至而显然道理亦易见惟亊之方萌而动之微处吉凶之介已分于此非君子孰能见于几先乎三百八十四爻独于豫六二发介石不终日之义盖处豫之境最易溺人非坚者不能自守非静者不能见几明决石者至坚至静之物也介而如石宁俟终日然后见几而作乎盖凡亊之理从微而至彰凡物之体从柔以至刚君子知刚于柔知彰于微故其见几而作为人望所属也】
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　【本义殆危也庶几言近道也张彦陵曰庶几二字承上知几来愚按上节言吉凶之几此言善不善之几周子所谓几善恶也顔子未必无不善但未尝不知既知之则未尝复行此不贰过之学也殆字似不作危字解乃夫子推许之辞他人或不知或知之而复行惟顔子于几微之间才动便觉才觉便改所以不逺复而自不至于悔也王阳明知行合一之説从此出聂双江云未尝不知明镜纎尘未尝复行洪炉防雪语虽近禅却自明快】
　　天地絪緼万物化醇男女构精万物化生易曰三人行则损一人一人行则得其友言致一也
　　【本义絪緼交密之状言气化者也化生形化者也愚按天地以气化言化之统体在损则乾坤之交也男女以形化言化之攴分在损则兑艮之交也絪緼与氤氲同本义释醇字谓厚而凝愚窃谓醇旁从酉似是醖酿之义天地交而万物俱受醖酿之气男女交而万物方成生育之形从卦变看来损本是泰变其未成卦也下干为天上坤为地天气下降地气上升即天地絪緼之象其既成卦也上坤变艮为少男下干变兑为少女即男女构精之象夫子于损六三言三则疑此言致一其义互相发明盖泰之变损内外俱在第三爻故借三人以明之三人而损一人两也一人而得其友亦两也两则对三则杂一则专独隂不生独阳不成天地男女皆由两以致一者也此大化感应自然之理】
　　子曰君子安其身而后动易其心而后语定其交而后求君子修此三者故全也危以动则民不与【周易举正与作辅】也惧以语则民不应也无交而求则民不与也莫之与则伤之者至矣易曰莫益之或击之立心勿恒凶【姚承庵曰君子一身全是以理为主而养之有素修者修之于平日也到得安其身易其心定其交处自行无不得矣故曰全易学曰从井不可以救徒手不可以援安其身而后动也乘怒不可毁人乘喜不可誉人易其心而后语也未信不可以劳民不悦不可使犯难定其交而后求也全字兼人已説郭鹏海曰亊不顺理悍然必行为危以动不情之言自觉惶恐而强人从我为惧以语恩未孚骤使输财供役为无交而求愚按三者皆恒道也反是则为立心勿恒矣】
　　【愚又按通章歴引卦爻以首节为主借咸四爻以明屈伸往来感应之理君子以之修身外而致用内而崇徳其道尽于精义入神利用安身其妙极于穷神知化适还其何思何虑之天而已自此至末义不外前段中困三鼎四不能安身者也解上利用之亊也噬嗑初上善恶之感应也否三安身之亊也豫二入神之效也复初损三精义之功也益上失感应之道者也以无心之咸始以立心勿恒终圣人以易垂教深切着明如此学易之君子可不观象玩辞随时随亊深加体察哉】
　　右第五章
　　【愚按黄氏日抄自第三章至此合为一章今从本义分而为三此章杂引十卦十一爻亦如上系第八章拟议之亊】
　　子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之徳
