<!-- { "loadSidebar": true } -->
　　【愚按象不曰雷在地下曰在地中者在坤为美在其中即未发之中也雷自八月收声至来年二月复发声在地中凡六阅月十一月正其极静之时然一阳已动张子所谓转闗于子月是也至日冬至也易以干为体干以复为用复初一爻次第成三百八十四爻而卦气周即冬至一日次第成三百六十日而嵗功成除乾坤坎离四卦二十四爻当主体而流行化生亦止三百六十爻正当三百六十日故嵗功従至日起此时微阳初动自贵至贱皆当以安静为事者也商旅指五隂不行则外者不入无逐利之心后指初阳不省方则内者不出无求人之事关者人心之防希闭关即退藏于密之意】
　　初九不逺复无只悔元吉象曰不逺之复以修身也【复之初即剥之上随剥随复故曰不逺一复则本体依然何悔之有祗解作至诸卦言悔亡者悔已见而能亡也言无悔者宜有悔而无之也此云无祗悔不至于悔而待亡待无也不但吉而且元吉元者始也最初一念万善之元此爻即干之初画以下五隂比此者吉逺此者厉应此者无悔违此者凶元吉中隠然含一仁字大传特以顔子当此爻盖顔子之不贰过当念觉即当念改己于此克礼即于此复人欲去而天理还欲仁仁至仁岂逺哉夫子于初爻只提出修身二字与二爻仁字互相发明所谓修身以道修道以仁也初至五小象四个以字皆示人克复之方】
　　六二休复吉象曰休复之吉以下仁也
　　【胡五峯曰仁者天地之心金仁山曰天地之心仁也生生之初也语其象则复卦一爻是已愚按仁字夫子不言于初爻而于六二发之人心所以逺仁者以其驰而不休也六二柔顺中正従容休养心不外驰故吉下与初比以退为复故曰下仁初九仁体已具二则従容俟其自化而已小象下字当玩收敛浮气消磨胜心多在此按自干文言而后至此仁字再见看来此一字可贯全卦天地以生物为心一阳来复造化之仁也初九体仁之君子也二比初友其士之仁者也三频复日月至焉者也四与初应修道以仁也五居坤土之中有安敦象安土敦乎仁也上之迷复失其本心违仁者也】
　　六三频复厉无咎象曰频复之厉义无咎也
　　【愚按复乃惟精惟一功夫如何説频字曰频复则频失可知矣圣人只従他好一边説盖三居震终其体易动为频复之象学问中操存舎亡之机在此频失则频悔其心危而不安然旋悔即旋复虽厉而义无咎此爻即干之九三故同此厉无咎也】
　　六四中行独复象曰中行独复以从道也
　　【六四正而不中爻辞何以言中行吴幼清云行者路也震为大涂卦之五隂二三近阳五上逺阳四居逺近之中犹路之半也愚又按爻言中行者凡五泰九二得尚于中行夬六五中行无咎两爻居上下卦之中也复四曰中行一爻居五隂之中也益三四曰中行三四两爻在一卦之中也皆随时取中之义四在羣隂中独下与初应故云独复小象于初曰修身二曰下仁四曰従道仁与道皆修身之事二近而比故曰下四逺而应故曰従又据反对卦看复六四即剥六三在剥取其失上下在复取其独复皆以应乎阳也】
　　六五敦复无悔象曰敦复无悔中以自考也
　　【临之上六处四隂之末曰敦临无咎复之六五亦处四隂之后曰敦复无悔皆乗坤者也先儒谓临为二阳之卦以初二为主爻而敦之者上六也复为一阳之卦以初九为主爻而敦之者六五也皆取应之上一爻盖阳气方萌于下而上有应爻则其气易泄敦者于应爻之上従而加厚焉不令非时早出虽若锢之实所以成之也本义训考为成当是此意愚又谓无悔以心言六五柔顺得中自考者反心检防之谓大传所云复以自知也】
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　【先儒多谓初一复不再迷上终迷而不复愚窃谓迷字従坤卦彖来坤本先迷今居上暗极故蔽难开以其无改过之勇故曰迷复凶与比上后夫凶之义畧同上亦非终迷而不复者也但与初之元吉相反故得凶象六十四卦中上爻言凶者凡十四未有天灾人祸备极凶象如本爻者甚言复之不可迷也坤为众行师之象只就一事言其终至丧师以辱君此外无事可为矣十年不克征又七日来复之反干无十坤无一隂数极于六剥既变复则七为干之初阳数极于九复未变干则十为坤之终至于十年而后复先迷之凶至于如此较初之不逺复相去悬絶矣反君道本义无注愚又窃谓君当指初九复以一阳为卦主胡云峯所云复上六众隂之极表一阳之为君是已若依程传人君居上治下当従天下之善而迷于复反君之道也吴幼清云上六变为阳而统众于外则皆指上爻为君矣似当従云峯之解
　　陈伯容　　　　以明镜却尘之义解初上两爻语稍近禅却亦明白了当其言曰尘集而镜昏不知是尘不晓拂拭到极明时虽一尘之落便自照见使随手拭去是谓却尘至于本来清净是大圣人事虽在顔子亦不敢担当顔子不能无不善但能知能不行耳知是照处不行是拂处随照随拂则常拂常照终亦无尘故曰不逺复吉照而不拂则日堆日积终于不见故曰迷复凶无尘者圣人之镜拂尘者贤人之镜留尘者众人之镜不知其为尘者下愚之镜】
　　【京房卦气始于此卦十一月建子卦为复十二月建丑卦为临正月建寅卦为泰二月建卯卦为大壮三月建辰卦为夬四月建已卦为干五月建午卦为姤六月建未卦为遯七月建申卦为否八月建酉卦为观九月建戌卦为剥十月建亥卦为坤】
　　【震下干上】
　　无妄元亨利贞其匪正有眚不利有攸往
　　【周子云不善之动妄也妄复则无妄矣无妄则诚矣故无妄次复愚按无妄史记作无望惟至诚无妄者乃无意外之期望故非望之福君子以为灾上体干本天道元亨利贞四徳备焉震在下动以天不动以人者也卦辞分两截説一反一正任天而动何往不利所以元亨利贞其或动以人而不以天则匪正矣匪正则有眚所以不利有攸往有眚与无妄相反説文眚目翳也焦弱侯曰人心本无妄其有妄如目有眚王汝中曰复动以地无妄动以天复曰有不善无妄曰其匪正可见义理无穷愚又按无妄之义先儒皆以为诚程沙随不然曹立之以无妄名斋沙随告之曰无妄有正与不正先儒以无妄对有妄者非也此论正与卦辞合非程之臆説也】
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　【刚自外来本义以为自讼而变九自二而居于初愚按卦变图云凡四阳之卦皆自大壮来自壮而需而大畜与无妄反对大畜外卦艮上一画来居无妄内卦而变震故曰刚自外来若自讼来则初二两爻同在内卦非自外来乃自内来矣则亦可云卦自遯变九自三而来居初何独讼耶一説内卦本坤干之初阳来而为震以其非本卦刚柔之往来故曰自外亦是一解初为震主震属内卦故曰为主于内自外来而为主于内如心之既放而复还也人心出入无时只是自家做不得主所以有妄为主是先立乎其大者为主于内则外物不得挠之矣有如云翳空尘蒙镜云开尘净虚明自在无妄之本体如此动而健指内外二体刚中而应指二五两爻动而健则行义勇刚中而应则待物诚所谓大亨以正也此三句只是解无妄而贞意已在其中不曰天道而曰天命以见无妄之理赋于生初即天命之性尽人所以合天也其匪正有眚其者或然之辞圣人深虑无妄之人别有一种病痛往往果于自用以人言为不足惜天变为不足畏岂知乖于大中至正之道纯是我见理障如何行得通所以不利有攸往有妄之不可往易见无妄之不可往谁则知之故曰天命不祐曰何之矣曰行矣哉甚言攸往之不利盖伤之也又按每卦六爻必有一爻为主独于无妄发之曰为主于内本义所云初为诚主可以类推】
　　象曰天下雷行物与【句】无妄先王以茂对时育万物【天下雷行时至而物动动以天也故曰无妄程朱皆分二句以物与无妄四字相属愚窃按先儒之説物与二字当连上为句与者应也従也张希献谓天雷而物应胡旦谓物物相与以应雷行刘念台曰天实有此流行之命而物物付之是也盖雷行天下发生万物其所赋与各正性命物与之义如此先王于天下裒时之对因物而育所以体天行之无妄也茂对与对越上帝之义同天之生物不违乎时圣人之育物亦不违乎时一气説下勿作两截看】
　　初九无妄往吉象曰无妄之往得志也
　　【本义初以刚在内诚为主也如是而往则吉可知愚按初为卦主卦之所以为无妄者震也初九一爻可当无妄一卦所谓为主于内者在震初而动其动也以天故以卦名归之不益一词直断之曰往吉或云初与四无应往将何之不知最初一念即是至诚无妄与匪正而往一种人正相反同一往也彖传曰何之象传曰得志要知此两种人起初发念俱天欺罔彼匪正而行故窒此恃诚以往故得志也】
　　六二不耕获不菑畬则利有攸往象曰不耕获未富也【先儒皆以此爻为无妄之富程传谓不耕而获不菑而畬为不首造其事以首造为妄据此解则力田为妄念惰农为守正矣细绎爻词语意窃所未安愚按震于稼为反生耕获之象六二柔顺中正安分循理不作非望之妄想者也妄想者何利是也天下攘攘皆为利往圣人借耕菑之象以示之曰人情未有耕而不祈获菑而不祈畬者然农必春耕乃秋获田必先菑而后畬天下岂有不耕而获不菑而畬之理哉如有不耕而获不菑而畬者则是富可妄求何往非利矣两不字与则字紧相呼应如富而可求也虽执鞭之士吾亦为之语气乃反言以决其必无非设言而许其或有也象申之以未富谓不耕菑而致富天下古今所未有也即伐檀诗中不稼不穑胡取禾三百防之义阳实隂虚故曰未富庄子云吾未尝牧而防生于奥吾未尝好田而鹑生于宎此子綦之索然出涕而以为大怪者也夫非分之获异端且以为不祥圣人顾悬设此象以啓人徼幸之心乎本义谓无所为于前无所冀于后未尝起私意以作为又似涉外学前念不生后念不起无心顺运之説矣】
　　六三无妄之灾或系之牛行人之得邑人之灾象曰行人得牛邑人灾也
　　【黄氏日抄云程传言有得则有失朱云行人牵牛以去居者反遭诘捕之扰临川邹氏云或者系牛于此自以为固矣系脱而不知牛之所之以出意外牛为行人所得而乃责得于邑人岂邑人之罪哉此为无妄之灾觉于经文尤切云云愚按以上三説似当従程传窃従其解而详説之承上文而言无妄之富世所必无乃若无妄之灾则或有之矣离为牝牛卦体自初至四有离象本卦与大畜反对六三一爻即大畜六四故皆取象于牛或者假説之辞假牛以明无妄之灾非人所自致也邑人即六三牛本邑人之所有偶脱所系而为行人之得凡人之情得之便以为福失之便以为灾岂知人得人失事之适然者耳小象就文作解曰行人得牛邑人灾也可见人世之得失靡常非可意料苟能置身得失之外无妄之灾于我何有哉吴幼清云无妄之灾因卦变取象无妄自遯变遯下卦艮也坤为牛艮以一阳交坤上画为坤之君坤牛艮之所有也此以遯之九三未变为无妄之六三言也及既变为无妄也三下易初成震则震之一阳为坤之君而坤牛又为震所有矣震为大涂行人也坤为邑邑人也朱子云云攷之爻象无此义】
　　九四可贞无咎象曰可贞无咎固有之也
