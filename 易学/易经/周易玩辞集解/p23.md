<!-- { "loadSidebar": true } -->
　　【习者重也先儒谓乾坤六爻与一爻同画不变也画变则爻变故卦至六子而后言重重卦之序坎在六子之先乾坤之中男也愚按八重卦多出单名独坎加一习字盖险之境最难处文王欲人之习而安之也故不曰重坎而曰习坎孚者信也今海中画夜两潮不失其期谓之潮信即有孚之义一阳在二隂之中心象二五动而出险行象陷溺之害心为甚身次之水能溺人身不能溺人心身处坎而心则亨乃可以行险维者舍心亨而外无他术也心何以亨有孚而已行有尚忠信涉波涛之谓张子云坎维心亨故行有尚添一故字彖词之防了然愚又按卦辞于坎曰心亨系传于坎曰心病有孚则心亨加忧则心病此忧危之君子所以异于陷溺之小人哉】
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉【愚按彖辞曰习坎传曰重险重卦之义于此发之险不重则人犹可趋避如需之不陷蹇之能止非真险矣兑止水也有时而盈坎流水也惟流故不盈惟不盈故险可行水自涧谷达江海厯多少髙低曲折所谓行险虽所遇有难易而未尝不果于行所谓不失其信阳动隂中故以心亨归刚中之徳以行为主往而有功则出险矣可见天下无险非可行之地无往非出险之功以上处险之道释彖已毕天险以下夫子别言用险之方人情説到险便頽然消沮圣人于是发明险之时用以破人心之疑用字重看天险无形者也地险有形者也设险者因地形而措置城池也险之时用上极于天下极于地中极于人岂不大矣哉】
　　象曰水洊至习坎君子以常德行习教事
　　【本义治己治人必皆重习然后习而安之愚按尔雅洊再也内坎方至外坎洊至水之有恒如此君子体之以常徳行学不厌也习教事教不倦也吾夫子所以有取于水也夫】
　　初六习坎入于坎窞凶象曰习坎入坎失道凶也【卦体习坎以冠初爻王辅嗣云最处坎底者也愚按坎底有穴曰窞习坎合上下之卦言入于坎窞指下卦之下言初柔居最下不但不能出险且入于坎窞之中一入不可复出陷溺之象故凶象曰失道谓身投陷宑自失出险之道未可诿咎于险也道者何有孚心亨是已】
　　九二坎有险求小得象曰求小得未出中也
　　【愚按坎已是险矣何以又言有险要见身在坎中祸患之来有非意料所及者圣贤处此猝难措手急求出险如何可得虽以九二之刚中但可求小得而己未能出险中也小得即需九五需于酒食之义钱啓新曰陷不在大失尝在小如之何勿求诸葛武侯苟全性命于乱世得九二善处险中之道者也】
　　六三来之坎坎险且枕入于坎窞勿用象曰来之坎坎终无功也
　　【自上而来曰来自此而往曰之三居下卦之上上卦之下受四之坎以输于二故曰来之坎坎干三爻处二干之间曰干干此处二坎之间曰坎坎先儒多以三句相承説无非言其险之至愚窃谓六三才柔位刚力不足而志有余当往来上下之交经营以求出险可谓不遑寜处矣入于坎窞本初爻之象爻辞劝以险且枕言处险之时姑且伏枕以待毋若初之入于坎窞而凶也勿用又申戒之辞谓无所用其躁急也大凡处险者以速求出险为有功但须通盘打算彻始彻终方克有济象要其终而曰无功益见目前欲速之无益也】
　　六四樽酒【句】簋贰【句】用缶【句】纳约自牖终无咎象曰樽酒簋贰刚柔际也
　　【程朱于四五二爻皆作君臣相与出险解是已愚窃据二先生之説而发明之四离下坎而入上坎尚非风恬浪静之时近与五比相与习处险之道而定出险之谋者也爻辞于需困未济凡有坎体者皆取酒象曰樽酒则无濡首之嫌曰簋贰则非殽核之旅曰用缶则无华美之饰总以俭约相结纳也自牖与暌之遇主于巷义同五为卦主爻四有委曲相求之意餽之以薄礼行之以简陋而终无咎者一刚一柔当同舟共济时交际之义宜然也樽酒以下陆徳明分两字为一句程传依之本义依晁以道分三字为一句愚按小象樽酒簋贰未尝以贰字属上读似不当舍经文程传而従晁説也黄氏日抄所见略同】
　　九五坎不盈只既平无咎象曰坎不盈中未大也【本义九五虽在坎中时将出险之象愚按卦体中满盈之象盈则不平机械变诈相防而起此行险所以失信也机深则祸愈深寜有出险之望五阳刚中正妙处全在不盈中不自满险阻皆成康庄何不平之有故以不盈既平取象二与五皆刚中而二有险五则险既平矣故无咎象辞于二言未出中于五言中未大者一有险一不盈也中谓坎未大谓不盈就文作解其义如此】
　　上六系用徽纆寘于丛棘三岁不得凶象曰上六失道凶三岁也
　　【先儒谓系者拘也三股曰徽两股曰纆拘囚之索也丛棘如今之圜土墙上列棘之象上六隂柔居险终陷之深者也故有此象愚又谓坎为隠伏自起纠纒自生芒刺多是险象岂必江河之陷溺哉周礼收教罢民能改者上罪三年而舎三嵗不得凶何待言推原所以致凶之故明是隂居险极时位使然圣人言人不言天故初上皆曰失道】
　　【愚按六爻无一吉字盖重卦内外无应初虽与二比二方在险中岂能従井救人惟四五两爻同在外卦近而相比取刚柔交际为义故皆无咎三之险以乘刚初上在二五两阳爻之外所以最凶愚又按同一水也井以上出为功坎以下流为险取义各不同窃谓坎卦六爻従源溯流自上説下于义亦可盖水之发源多在山谷榛棘之处上乃坎之源也荀九家以坎为法律故设系纆寘棘之象以为轻冐险者之戒五为承流第一坎水势犹未大不盈则无泛滥之虞既平则无风波之忧五以刚中处之时当利济故无咎四近比于五有卬须我友之义五以刚济柔有乘流拯溺之才五不盈四所以无险可以酒食相约汉光既渡滹沱冯异进麦饭豆粥樽酒簋缶之象似之三则江河之水矣上受四五之坎下输二初百川灌注其势滔滔前临险而后枕险有入坎之危无济川之功爻辞于此方掲出险字二之有险亦自三来也二虽刚而不正幸其得中犹可以求小得若出险大事尚非所能初则地居最下众流之壑矣邱行可云坎之性下下则为陷尤甚胡云峯云坎水润下愈下则陷故习坎入窞之凶归焉上之失道系寘止于三嵗初之失道陷溺且终身矣杂卦云坎下也窃用此象逆推之】
　　【离下离上】
　　离利贞亨畜牝牛吉
　　【本义隂丽于阳其象为火体隂而用阳也愚按六十四卦无一非乾坤之孕育亦无一非坎离之变化一隂一阳乾坤也隂阳互藏坎离也坎离得隂阳之中与震巽艮兑不同故上经之终坎后继之以离离为火其用明故利乎贞丽而贞则亨矣其性躁而炎上愈上则愈焚故又以畜为吉畜者养之使消其刚躁之性而成顺也牛物性之顺者牝牛顺而又顺者也离再索而得女中一画自坤卦来故坤取牝马离取牝牛卦体二五皆柔中必养其柔顺之徳如牝牛而后吉胡云峯曰坎之明在内以刚健而行之于外离之明在外当柔顺以养之于中愚又按牝马牝牛同为柔顺之物坤马以行为利离牛以畜为吉者坤纯隂非行不足以配干健离一隂居二阳之中非畜不足以蔵坤顺也】
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也【古説皆以丽为附杨山曰火无常形附物而有形黄氏曰抄云丽字当兼文明之意不特言附着而已愚窃谓火丽于薪而不滞于薪离者两之分丽者两之合本非一物而不能相离故曰离丽也离之为卦在二五两爻五为天位天道下济而光明有日月丽天之象此以气丽形者也二为地位地道含万物而化光故有百谷草木丽土之象此以形丽形者也合上下二体故曰重明明之必丽乎正犹日月之丽天草木之丽地教人以用明之道也化成天下向明出治之象又従重明得来重明丽乎正兼指二五柔丽乎中正専指六二犹重坎之刚中専属九五也故坎以五为主爻离以二为主爻分言之六五丽乎中六二丽乎中正总言之则柔丽乎中正离之所以为明者中柔也惟柔故能丽乎中正惟中正所以利贞而亨惟柔以中正而亨所以畜牝牛吉故字是以字相承説张元岵曰人心属火其眀亦犹火也丽乎色则为视丽乎声则为聴所丽者正则明亦正所丽者不正则明亦不正矣故重明以丽正为主郝仲舆曰火之丽于薪犹知之寓于物离薪为火者妖火也不可以烹离物为知者邪慧也不可谓知故曰致知在格物】
　　象曰明两作离大人以继明照于四方
　　【程传以明两二字为句本义用水洊至句法以明两作三字为句黄氏日抄従之愚按卦有离体者上下十有六大象或为火或为日或为电本卦重明兼取日与火明两作以卦之上下言如云日新又新也继明以爻之前后言如云以圣继圣也大人以徳言则圣人以位言则王者照于四方与书之光被四表诗之缉熙光明义同非物物而察之也先儒或谓日照乎昼火照乎夜为继明以内三爻属日外三爻属火日光被于下故下卦取之至三而有日昃之嗟火气炎于上故上卦取之至四而有焚如之象】
　　初九履错然敬之无咎象曰履错之敬以辟咎也【辟音义与避同】
　　【本义以刚居下而处明体志欲上进履错之象愚按初爻在下如日之初出谚云日出事生履错然之象以刚居刚乃聪察之人鋭意前行者如所谓火性也错字有纷错舛错二义当事物纷错于前或不免舛错之咎理固相因若敬则无是矣敬之云者即其明鋭处下详审之砭象申之曰以辟咎可知择地而蹈敬之在初乃用明之要道也】
　　六二黄离元吉象曰黄离元吉得中道也
　　【本义黄中色柔丽乎中而得正故其象占如此愚又谓土之真精天五冲气位乎中央其色黄非火色也以坤之中爻入干之中爻则为离故坤五曰黄裳元吉离二曰黄离元吉凡天地间有黄色者皆吉祥之气也爻词止表一黄字而位之中正徳之柔顺俱包涵于中圣人之文简括如此象曰得中道正在其中矣二与五皆得中独于二言中道者离以二为主爻也】
　　九三日昃之离不鼓缶而歌则大耋之嗟凶象曰日昃之离何可久也
　　【本义云重离之间前明将尽不安常以自乐则不能自处而凶二句作一串説吴幼清易纂言云三者下卦之中当人之位故为日昃之时诗述陈国之风史称秦人之俗皆鼔缶而歌盖以乐生也人之老也不能以死为乐则必以死为忧矣愚又窃谓初为日出二为日中三以隂居阳而不中日昃之象于人则为老境圣贤当此忘食忘忧不知老之将至固不以垂尽为忧亦不以达生为乐也世间乃有两种人其一委蜕形骸谓造化劳我以生逸我以老是作达一流鼔缶而歌者也其一老大伤悲或戚戚于贫贱或皇皇于富贵是不逹一流大耋之嗟者也羣情役役大约不出两端不字则字两相呼应言不之乎此则之乎彼也岂知日昃之时大有事在趋之则吉而悖之则凶乎细玩爻辞嗟者与歌者正相反一不当乐而乐一不当哀而哀分两叚説其义较明象曰何可久乃援天以晓人见日昃之离乃天运之自然人何以忧乐为哉】
　　九四突如其来如焚如死如弃如象曰突如其来如无所容也【弃石经作弃】
