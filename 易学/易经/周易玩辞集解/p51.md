<!-- { "loadSidebar": true } -->
　　【凡系传所言乾坤皆指奇偶也此节就乾坤二画而赞其广大动静者变与未变之分干画奇未变则静专变则动直以其朕兆未形一真未散谓之专以其任真而出絶无冋曲谓之直坤画偶未变则静翕变则动辟以其收敛凝固生意不泄谓之翕以其气机一到通达无碍谓之辟朱子云专直只是一物翕辟却是两个翕则合辟则开此奇偶之形也干一而实以质言故曰大坤二而虚以量言故曰广愚又谓大与广皆从奇偶中出干一之气常行乎坤两之中是天包地之外故大生坤两之中常受乎干一之气是地容得天之气故曰广生吴草庐曰阳本实隂本虚也阳主用隂主体则阳反似虚隂反似实今观天之积气虽似虚然其气劲急如鼓能举大块于其中而不坠则实莫实于天也地之凝形虽似实然其形疎通如肺气出入于其中而不碍则虚莫虚于地也明乎阳实隂虚而圣人所以言乾坤者尽矣】
　　广大配天地变通配四时隂阳之义配日月易简之善配至徳
　　【此承上乾坤大生广生来乾坤者易中之画也天地得其广大易之广大如之四时得其变通易之变通如之易所言隂阳之义与日月相似所言易简之善与圣人之至徳相似朱子云此是将易中之理取外面一事来对愚按配者相似之意不取配合立义盖此章又是借天地以形容易之广大不是相配合而成功用也张南轩曰干之大生以资始坤之广生以流形此广大配天地也阖辟往来终则有始此变通配四时也复言七日以阳生为义临言八月以隂长为戒此隂阳之义配日月也中庸之徳中人以上可俯而就此易知中人以下可企而及此易从也故曰易简之善配至徳胡云峯曰首章言乾坤之尊卑而归诸易简此章言乾坤之广大而亦归诸易简总见易不在天地而在人心也黄氏日抄云至徳晦庵指为在人之至徳扬氏邹氏皆云中庸之至徳伊川云乾坤易简之功乃至善之至徳】
　　右第六章
　　【此章言易道之广大由于乾坤而乾坤之蕴尽于奇偶二画】
　　子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门
　　【黄氏日抄邹氏云此章言圣人体易之道与天地相似易与天地同出而圣人独得其要愚按前言继善成性又言盛徳大业多就现成説此章承上文易简至徳説来首句先赞易道之至下言圣人之徳业皆从易中出徳变易则积而日崇业变易则推而日广天下至崇莫如天至广莫如地圣人以干之易知为知故知崇如天以坤之简能为能故礼卑如地知穷万物之原则干之始万物也礼循万物之则则坤之成万物也天地自有定位圣人从乾坤奇偶而设而易之变化即行乎其中然则圣人效法天地又岂在乾坤二画之外哉亦就天地所赋之成性而存存不已焉耳存字对发字説所谓未发之性也存之又存性体浑然道义皆从此出非即所谓易简理得乎道义在天地则谓之易易在吾性则谓之道义乾坤为易之门犹性为道义之门得此之谓徳修此之谓业悟此之谓知体此之谓礼率而行之之谓道行而宜之之谓义只完得一个成性存存本来固有之善非天下之至精至微孰能与于此此圣人体易之全功也】
　　右第七章
　　【此章赞易而以圣人之学易明之】
　　圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻
　　【黄氏日抄云此言圣人推其所独见者立象生爻使天下皆有所见而得善其言动也愚又按第一个圣人有言伏羲者有言文王者若专指伏羲卦象则文王彖辞何无一言之及若是文王则形容物宜乃画卦时事似与文王无涉今只就文作解赜者多也非杂乱之谓物之形象多矣圣人见天下之至一故有以见天下之至赜而拟诸形容以象其物宜拟在未画之先象则画卦之亊拟是拟其所象象是象其所拟易之取象者有三如地中有水地中生木实象也天在山中风自火出假象也天下有山可以遯矣泽中有火可以革矣意象也物各有宜得其形而下者正肖其形而上者故谓之象第二个圣人专指周公一卦体要之聚曰防六爻旁通之情曰通昭晰无遗之谓观典以为经贵守其常礼以为纬贵权其变无所拘执之谓行天下之吉凶皆自动中出圣人见天下之至静故有以见天下之至动而观其会通以行其典礼如卦有六爻会其大意则此可通于彼彼可通于此典则万古而不易礼则因时而制宜同一象也有在此爻则吉在彼爻则凶者系辞所以断也故谓之爻卦象即是爻象今分而言之者合诸一卦则为象散之六画则为爻也前段不重画卦重在画卦本于隂阳后段不重系辞重在系辞本于一理】
　　言天下之至赜而不可恶也言天下之至动而不可乱也
　　【黄氏日抄云赜幽深也诸家皆然晦庵独以为杂乱合从伊川及诸家之説与经文探赜索隠之意合愚又按言者圣人之系辞恶厌也乱淆也象自赜之不可见处名之是言天下之至赜爻自变之不可穷处通之是言天下之至动赜之至处有至一者存所以不可恶谓不厌其多也动之至处有至静者存所以不可乱谓不患其淆也】
　　拟之而后言议之而后动拟议以成其变化
　　【先儒谓拟有伦比详度意议有商确裁定意愚又谓爻象自兼言动拟议亦非分属总要见圣人心神涵泳独会于意言象数之表时然后言即是拟而后言时然后动即是议而后动人第见圣人之易千变万化而孰知其变化由拟议以成学易者可不拟而言议而动乎以下七爻乃夫子拟议之辞一爻只作一事説程沙随曰鸣鹤在隂拟易而为言借用白茅议易而为动余皆发明言动变化之义不必求于深逺胡云峯曰前言变化易爻之变化也此言成其变化学易者之变化也】
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎【蔡伯静曰万化不穷感应二端而已夫子取中孚九二之辞而推广之居室即在隂之义出言即鸣鹤之义千里之外应之即子和之义张彦陵曰户之运在枢矢之发在机枢运而户必间机发而矢必逺以况言行之加民见逺也言行一发荣辱系焉应在人而感者在已故曰主不但荣辱也推而极之可以动天地安得不慎所以贵拟议而后言动也】
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　【杨诚斋曰君子之道于其心不于其迹心同迹异不以迹间心心异迹同不以心混迹故同人之先悲后喜与君子甲出乙处此黙彼语皆所不计也出处同道则禹显顔晦同一情语黙同道则史直遽卷同一意心同故也愚按易言断金犹诗言攻玉也断金言其琢磨之工属先号説如兰言其臭味之合属后笑説】
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　【蔡节斋曰凡天下事过则有失惟过于慎则无所失愚按苟者轻忽之意慎者郑重之意错诸地则为苟借以茅则为慎薄莫薄于茅重莫重于借在用之何如耳惟其慎故用可重此禔躬处世之善道也】
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　【扬诚斋曰人之谦与傲系其徳之厚薄徳厚者无盈色徳薄者无卑辞如钟磬焉愈厚者声愈缓薄者仄是故有功劳而不伐不徳惟至厚者能之徳愈盛则礼愈恭矣俞玉吾曰存位犹干九三之存义谓礼极其恭所以存其分义而不敢逾越非是保其禄位而强为此谦也】
　　亢龙有悔子曰贵而无位髙而无民贤人在下位而无辅是以动而有悔也
　　【本义云释干上九爻义当属文言此盖重出愚按持盈之道贵变而通之以时前四爻举以为法后三爻举以为戒似非重出】
　　不出户庭无咎子曰乱之所生也则言语以为阶君不密则失臣臣不密则失身几事不密则害成是以君子慎密而不出也
　　【先儒谓密字即退藏于密之义谓吾心一念之微也愚按夫子于节初爻云知通塞以行言也此又另作一解乱犹祸也即下文失臣失身之类户庭与阶皆假借之辞言语者一身之户庭不出者慎密之意非不言也不轻出耳唐髙宗告武氏以上官仪敎我废汝此君不密而失臣也陈蕃乞宣臣章以示宦者此臣不密而失身也冦凖欲去丁谓被酒漏言此几事不密而害成也圣人虽甚易简亦甚慎密第与隂谋权诈殊耳世人不知以慎密为机械所以败事】
　　子曰作易者其知盗乎易曰负且乘致冦至负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢藏诲盗冶容诲淫易曰负且乘致冦至盗之招也
　　【蔡虚斋曰知盗犹云知盗情也杨诚斋曰司马氏之盗魏曹操敎之也萧衍之盗齐萧道成敎之也盖盗非能盗小人之有也小人实敎盗以盗已之有也所谓知盗非知夺伐之盗也知敎夺伐者之盗故终之曰诲盗曰盗之招者以此】
　　【项平庵曰七爻皆欲人畏谨也鸣鹤言处隠之诚同人言同心之一白茅贵慎有终尚谦亢龙恶盈户庭以教密负乘以戒惕】
　　右第八章【本义此章言卦爻之用】
　　【愚按注疏起圣人有以见天下之赜至其臭如兰止为第六章以借用白茅至末为第七章程氏以有以见天下之赜至成其变化为一章吴草庐则别出下七节附于文言传而独存圣人有以见天下之赜至成其变化九十五字自为一章熊勿轩以圣人有以见天下之赜五卜六字与后重出故欲去此五十六字而移置后三十九字于第十二章极天下之赜者存乎卦之上诸儒分章不同今从本义】
　　天一地二天三地四天五地六天七地八天九地十【愚按韩康伯以此节居第十章之首汉书律歴志在天数五之上程传依之移冠第九章黄氏日抄谓始于朱子似失考】
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也
