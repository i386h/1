<!-- { "loadSidebar": true } -->
　　【龙之变化无定形亦无定用顾无定之中有一定不易者存焉是谓天则天则不可见于用九而见之潜见惕跃飞亢何在非用而皆统于乾元故曰乾元用九乃见天则　以上第四节以时言】
　　乾元者始而亨者也利贞者性情也干始能以美利利天下不言所利大矣哉
　　【文言首论人事既分元亨利贞为四德矣至此复论天道故以元亨利贞合言之再提乾元者以元统四德也始亨干始两始字与元同义彖所谓乾元者即气化之始而亨非别有乾元也彖所谓利贞者即乾元之性情非别有利贞也何以知之于乾元之所能者知之盖物生于春非亨利贞之所能惟元为生物之始以美利利天下者干之能也到得利贞之时收敛归藏已是坤道用事万物之享其利者以为坤之功也而不知皆干之功此之谓不言所利干之所以为大】
　　【彖传曰性命此曰性情苏氏易传曰情者性之动也泝而上至于命沿而下至于情无非性者卦以言其性爻以言其情情以为利性以为贞愚谓有生以后情用事而性日漓利贞者敛情以归性也】
　　大哉干乎刚健中正纯粹精也六爻发挥旁通情也时乘六龙以御天也云行雨施天下平也【本节叶】
　　【元亨利贞文王所已言夫子复以刚健中正赞干之大纯阳之谓刚健无俟诠解矣中正二字全易要领夫子于乾卦发之中者二五所同中正者九五所独三百八十四爻中而正者六十四中而不正者亦六十四正而不中者百二十八不中不正者亦百二十八湛元明谓阴阳刚柔器也得其中正者道也罗整庵辟之云但以得中正者为道不过六十四爻而已余爻三百二十以为非道可乎夫子赞纯干为中正意盖如此又以干德之妙非刚健中正所能尽复加纯粹精三字孔疏谓六爻皆阳是纯粹本义云纯者不杂于阴柔粹者不杂于邪恶王凝斋云纯言其不二粹言其不杂精则进乎粹矣赵汝楳曰两卦不杂曰纯八纯卦是也刚柔不杂曰粹乾坤是也愚更以说卦为证为玉为金即纯粹之义金取其不杂故言纯玉取其无瑕故言粹精者纯粹之至也】
　　【赵汝楳曰圣人于干彖三释之取义各殊此章专主爻画言结束在六爻发挥一句性者爻之刚柔情者爻之好恶圣人因干以发诸卦玩爻之例愚谓卦以言其性爻以言其情发挥者陈列其象旁通者曲尽其情也圣人立六爻以通乎干之情乘六龙以行乎干之道云行雨施以沛乎干之泽则乾道之大不在干而在圣人矣　以上第五节重赞乾道以及圣人御天之功】
　　君子以成德为行日可见之行也潜之为言也隐而未见行而未成是以君子弗用也【未见见字音现弗疑当作勿】
　　【三个行字要细玩德未成未可以行德既成然后可见之行君子成德之称初九德已成矣可见之行矣爻辞谓之潜者时当隐而未见是以行而未成朱子云如伊尹耕于有莘之野便是行而未成此潜龙所以勿用】
　　君子学以聚之问以辨之寛以居之仁以行之易曰见龙在田利见大人君德也
　　【程传学聚问辨进德也寛居仁行修业也困学记曰学贵多闻见故曰聚问以析精粗故曰辨寛居则有优游不迫之功仁行则有天理流行之乐书赞成汤曰克寛克仁九二之为君徳审矣愚窃谓仁以行之一句为主圣人虽具天德亦由学问而成功夫全在行仁君德之成以此君子体仁足以长人故仁以行之便是君德】
　　九三重刚而不中上不在天下不在田故干干因其时而惕虽危无咎矣【重平声后同】
　　九四重刚而不中上不在天下不在田中不在人故或之或之者疑之也故无咎
　　【两节当合看三居下卦之上四居上卦之下三四两爻以刚遇刚故皆曰重刚犹离言重明巽言重巽非阳爻居阳位之谓也所以九四居阴位者亦曰重刚统六爻而论取其纯阳析三四两爻而论则嫌其重刚也黄氏日抄云三居内卦之极四居外卦之始两阳交际之地故皆为重刚其说甚明本义谓九四非重刚重字疑衍者似未可依下卦以二为中三则已过上卦以五为中四则不及故皆不中九四只多中不在人一句前言进退无恒非离羣也此云不在人非离羣乎盖三四皆人位四之跃渊离三而近五对天而言故曰人非谓人事已尽可以听天正见天人交际之防举动不可不慎或者据其迹疑者指其心惟其疑必审时以进矣故无咎】
　　夫大人者与天地合其德与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎
　　【同声相应一节释利见大人之义已备矣此言大人与造化合德天地者造化之主宰日月者造化之精华四时者造化之流行鬼神者造化之功用覆载无私之谓德容光必照之谓明寒暑不忒之谓序祸福先见之谓吉凶大人无不一一与之合以其创所未冇曰先天以其时至事起曰后天要之先天妙用即在后天奉时中天之弗违大人即先天大人之奉天时即后天程传所云大人心通天地之先而用必后天事起天地之后而知必先天也】
　　亢之为言也知进而不知退知存而不知亡知得而不知丧其惟圣人乎知进退存亡而不失其正者其惟圣人乎【丧去声】
　　【胡云峯曰初九潜之为言也二句释一潜字而言君子者再必君子而后能安于潜也上九亢之为言也三句释一亢字而言圣人者再必圣人而后不至于亢也愚窃谓亢乃时之所必至圣人岂能避但当进退存亡得丧之防自有处亢之道其知冇此而不知冇彼者道在故也道者正而已以进为正安得顾其退以存为正安得虑其亡其知进不知退知存不知亡乃所谓知进退存亡而不失其正也此时一有知退知亡之心则失其正道矣若作以退为进以亡为存解又是老氏之学与圣人亦无涉其惟圣人乎两句总是赞叹处亢之道非谓圣人不至于亢也　以上第六节复据爻辞发不尽之意】
　　【按胡云峯本义通释乾坤二卦自文言曰起至末别为一卷编在说卦传之前窃意本义原本当如是而通释遵之今原本不复见矣】
　　【坤下坤上】
　　坤元亨利牝马之贞君子有攸往先迷【句】后得主【句】利【句】西南得朋东北丧朋安贞吉【丧去声】
　　【说文土位在申坤字从土从申愚按阴起于午至申而三本卦三画皆阴坤象也元亨利贞与干同中多牝马之象说卦干为马坤为牛牝马者从干而称之也马取其健牝马取其顺利牝马之贞坤道以从干为正也天行健而坤从之冇攸往之象君子有攸往以下开示其例以明牝马贞之意不必专就人事说往则宜审先后坤从干则以干为主矣先干而往则迷而不利后干而往则得主而利利者顺也得主是迷之反后得主三字当连读观文言自明苏氏易传云先则迷而失道后则顺而得主张横渠曰东北丧朋虽得主有庆而不可懐也故曰安贞吉杨慈湖曰迷为失道后而得主利莫大焉午亭陈氏曰阳为阴主得主故利参同契于坤卦亦云先迷失轨后为主君利字当另为一句本义谓先迷后得而主于利以主利二字为句似与文言不合】
　　【西南东北据方位言见于大传西南乃坤之本位兑离巽三阴与坤居之故曰得朋东北则干与震坎艮皆阳位非阴之朋矣故曰丧朋惟丧其三阴之朋絶类以从阳乃安于正而吉也邵子所云坤统三女于西南干统三男于东北即是此象像抄云何以西南言得得兑所以承艮得离所以承坎得巽所以承震合之皆为坤承干何以东北欲丧巽丧成归于震而巽乃终离丧成归于坎而离乃终兑丧成归于艮而兑乃终合之皆为成归于干而坤乃终一说西南为地阴土也东北为山阳上也据卦体只有西南无东北故一曰得一曰丧愚又谓阴数偶二画相比便是朋象故易之言朋者在阴位居多本卦六画皆阴阴往求阳交一阳而为复则羣阴相继随阳复卦所来之朋即坤卦所丧之朋也合观全卦总不外以阴从阳四字之义】
　　彖曰至哉坤元万物资生乃顺承天【本节元与天叶】
　　【乾元资始坤承干之资始以生物故亦称元始之者气也气至而生即坤元矣才资始便资生始之之气机在干而行于坤故并资生亦即承其始气而发育万物故曰乃顺承天顺字为全卦要领夫子赞乾元曰大哉赞坤元曰至哉大者广言之也至者究言之也分量固自有别大则无所不统至只是就他分量亦到极处也先儒或谓干是吾儒之学坤是老氏之学儒者以刚为用故称大人老氏以柔为用故称至人　此节释坤元二字】
　　坤厚载物德合无疆含光大品物咸亨【以下四节叶承上文来坤积顺而成厚凡其所生之物即其所载之物也干不言覆物而坤言载物地之所载何一非天之所覆故曰德合无疆谓与干之不息合德也游定夫曰含言无所不包言无所不有光言无所不着大言无所不被含以静翕言光大以动辟言愚按含光大四字正极赞坤德之厚以其虚而受故曰含以其美而章故曰光大正万物洁齐相见之象品物咸亨随坤而亨也　此节释亨字】
　　牝马地类行地无疆柔顺利贞君子攸行
　　【牝马地类类字与后类行义同犹云阴类也程传行地无疆谓健也干健坤顺坤亦健乎曰非健何以配干其动也刚不害其为柔也本义亦以行地无疆为顺而健愚窃谓坤之贞只在顺似不必添出健字以象言则为牝马行地以德言则为柔顺利贞可见顺以从阳乃坤之正道以柔顺为利贞则君子之所行也行字与上行地相应　此节释利牝马之贞君子有攸往二句】
　　先迷失道后顺得常西南得朋乃与类行东北丧朋乃终有庆【叶羌三百篇皆如此读】
　　【柔者不为物先先之斯述失坤道矣处后以顺随而不倡乃得坤道之常阳与阴非类也阴当从阳彖辞所谓得朋者不过同类为朋耳惟丧其同类之朋而从阳则有得主之庆可以有终矣圣人之恶朋党若此项乎庵曰乃终有庆所以发文王言外之意臣之事君妇之从夫皆丧朋之庆也　此节释先迷以下五句】
　　安贞之吉应地无疆
　　【安贞吉从人事言张彦陵曰人有才而不露于分之所在无成而代终德器深厚直与厚德载物者一般故与地之无疆相应彖传三个无疆曰德合是坤配干曰行地是坤之本德曰应地是人法坤之德　此节释安贞吉句】
　　象曰地势坤君子以厚德载物
　　【地者形体坤乃地之性情李去非曰天以气运故曰行地以形载故曰势愚按凡以高临卑以上临下则谓之势地居卑下而曰势者以其顺也坤字只作顺字解与干之健相配地之大势西北高东南下水皆就下其顺可知就势以见其顺由顺而知其厚君子以厚德载物自处于万物之下卑而法地与坤厚载物同所谓应地无疆也】
　　初六履霜坚冰至象曰履霜坚冰阴始凝也驯致其道至坚冰也【凝与冰叶】
