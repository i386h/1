<!-- { "loadSidebar": true } -->
　　民众隂载释舆字舆所以载而行民所载谓在上不可一日无君子而君子之道不可一日不行于世也小人頼君子在上而得以自存若使用其奸以害君子则其终也自失所覆犹之害木者蠧木亡则蠧亦亡矣然则小人之奸终亦何所用哉
　　不远之复以脩身也
　　不远之复此君子以之为脩身之道也脩之何如知不善则速改以从善而已
　　休复之吉以下仁也
　　仁指初九下仁下附初九也仁者心之徳善之本初九脩身而反本复善可以为仁矣二之吉盖以亲近初九而吉也
　　频复之厉义无咎也
　　六三穷而后复势虽危厉然揆之以义亦无咎也
　　中行独复以从道也
　　道指初九脩身之道从道者初九脩身以道而六四从之也六四于众隂之中从道而不从众盖得所从矣或曰从道比之下仁则在其次矣一初九也彼以为仁此以为道道就身言而仁以道言也
　　敦复无悔中以自考也
　　二居下卦之中故休复吉四居众隂之中故中行独复五居上卦之中故敦复无悔孔子释敦复无悔而曰中以自考盖谓六五因二之中四之中以自考乎已之中也自考而中矣则又何悔之有考察也反观内省之意也与履上九之考同王弼以考为成非也
　　迷复之凶反君道也
　　君指五反君道者五中而上不中五自考而上不能自考也或曰君指初初乃复之主也初不远而上逺故曰反君道也
　　无妄之往得志也
　　论语云言忠信行笃敬虽蛮貊之邦行矣今以诚实无妄之道而往则何所往而不得志哉
　　不耕获未富也
　　不耕而获天祐之也言其富则未也他人用功于前天而不复自强为善故以未富儆之不兼举菑畬盖耕获与菑畬其旨则一故不缛其辞云
　　行人得牛邑人灾也
　　行人得牛其得也盖出于意外邑人之灾其灾也亦出于意外天实为之谓之何哉
　　可贞无咎固有之也
　　六三位不当盖有灾矣九四位亦不当宜亦有咎然能知时度势以贞徳自守又谁咎焉如此而无咎固当有之非出于意外也故曰可贞无咎固有之也其语意与益六三爻同
　　无妄之药不可试也
　　试谓尝之也无病而尝药则反为病矣
　　无妄之行穷之灾也
　　初九曰得志天命之祐而其志得也上九曰穷之灾天道之穷而有此灾也童溪王氏曰先儒谓在人曰眚在天曰灾固有是说也今观上九之爻赞以灾释眚则知灾即眚也眚即灾也天即人也人即天也
　　有厉利已不犯灾也
　　知其危而止其行故不犯灾需初九亦干体而曰不犯难难谓坎水之险此曰不犯灾灾谓艮山之阻
　　舆说輹中无尤也
　　中谓下卦之中唯其中故无尤杂卦云大畜时也时止则止又何尤焉环溪吴氏曰舆说輹一也在小畜之三不免反目在大畜之二则无尤也以其中也
　　利有攸往上合志也
　　三虽干体之健而能处之以艰难守之以正固然后有攸往是以与上合志节初齐氏曰艮欲止之而干健自止此其志所以合也
　　六四元吉有喜也
　　以六四之柔正初九之健而初也亦以已为利而不敢犯上此六四所以有喜也
　　六五之吉有庆也
　　六四六五皆以柔制刚初在下微而易制二则渐进而难制矣今既说其輹而不进此六五所以有庆也平庵项氏曰喜庆皆隂阳相得之辞卦中唯二隂有应故四为有喜而五为有庆喜者据已言之庆则其喜及人五居君位故及人也若论止物之道则制之于初乃为大善故四为元吉而五独吉而已
　　何天之衢道大行也
　　卦以止健为义爻止于上九则止极而行无复止矣何谓天道是也何谓衢道之大行是也非真有所谓天衢也道释天字大行释衢字
　　观我朶颐亦不足贵也
　　孟子云养其大体为大人养其小体为小人又云饮食之人则人贱之矣今初九阳徳之大本有可贵之质乃内舍其大而外观其小岂不为人所贱故曰观我朶颐亦不足贵也盖贱其不能自养也
　　六二征凶行失类也
　　征凶而称六二者谓六二居得其位自养以正盖不必动动则自取其凶也二与初皆震体是为同类初方頼我之养我若有行则与初相失故曰行失类也
　　十年弗用道大悖也
　　颐道静止则吉下三爻之凶皆以其动而六三躁动之甚又且不正不中故曰道大悖也悖释拂字
　　颠颐之吉上施光也
　　以六四之隂养初九之阳虽曰事属倒植然居近君之位而当大臣之任则其在上而施下也光矣上释颠字施释颐字
　　居贞之吉顺以从上也
　　爻辞云拂经爻乃曰顺以从上顺则不拂矣拂则不顺矣无乃其说之自相戾乎曰非也拂者违二五相应之常顺者顺承上九以隂而从阳也此与蒙之六五同彼有应故从二此无应故从上
　　由颐厉吉大有庆也
　　庆释吉字大有庆则天下皆頼之也向非六五顺从而谏行言聴则膏泽不下于民何吉之云
　　借用白茅柔在下也
　　处下而事上不可不慎初六过慎如此盖以柔处下也柔释茅字在下释借字
　　老夫女妻过以相与也
　　老夫而老妻女妻而士夫是本分也老夫而女妻则过分矣故曰老夫女妻过以相与也
　　栋桡之凶不可以有辅也
　　九三过刚虽有应于上亦不可以辅盖其强愎自用非无人辅之有辅而不可以辅也然上六之才柔甚亦非能辅之者此九三所以无辅而凶也伊川程子曰栋当屋室之中不可加助是不可以有辅也
　　栋隆之吉不桡乎下也
　　下谓初六之应也初六之才虽柔其位则刚亦足以支撑乎下所以九四之栋不桡不桡则隆而吉桡则虽隆亦凶矣
　　枯杨生华何可久也老妇士夫亦可丑也
　　枯杨生华是竭其精英发露于外岂能长久老妇得其士夫则柔邪过甚而可丑此与解九三皆曰亦可丑说文云丑可恶也与诗墙有茨言之丑也之丑同
　　过渉之凶不可咎也
　　不可咎谓不可以其过甚而责之也过渉而至于灭顶之凶虽于事不济然杀身成仁其志盖可愍也岂可咎之哉如东汉诸人是已或者不原其心从而追咎之过矣
　　习坎入坎失道凶也
　　在坎之底陷而又陷是谓失道若使得其道而出则不凶矣习坎以全卦之时言入坎以二体之内言
　　求小得未出中也
　　未出中者正在险中而未能出也上无应援虽欲出中未能也
　　来之坎坎终无功也
　　彖辞云行有尚孔子释之云往有功此乃云终无功何也彖言一卦之义爻则言一爻之义也终无功释勿用二字六三进退皆险故终无出险之功也
　　樽酒簋贰刚柔际也
　　六子卦以本卦自相重者其六爻俱不相应唯以相近比为义坎六四之柔近比乎九五之刚乃君臣相与防合之际故曰刚柔际也刚柔际释纳约自牖无咎或曰古本无贰字释文云樽酒簋一本更有贰字其实皆非也当作樽酒贰簋为是今曰樽酒簋贰盖承爻辞写之误
　　坎不盈中未大也
　　阳为大九五阳爻大也中未大者九五虽有刚中之才唯自只于既平而无咎未足以为大也
　　上六失道凶三歳也
　　上六以位言失道而曰上六者上六居坎之终将出险矣复陷而不能出是失道而自取其凶也与初之失道异矣
　　履错之敬以辟咎也
　　以刚明之才动于下此心谨畏有如履错之敬则咎亦可以辟而免焉故曰履错之敬以辟咎也
　　黄离元吉得中道也
　　九三言日昃之离六二其日中之离乎居下卦之中而得其中道故比他爻为最吉六二盖离之主爻也
　　日昃之离何可久也
　　夕阳无限好只是近黄昏犹人之暮年景薄桑榆安能长久也伊川程子曰明者知其然也故求人以继其事退处以休其身
　　如其来如无所容也
　　无所容谓罪大恶极世所不容也
　　六五之吉离王公也
　　离虽以六二为主爻而六五尊居君位乃离之王公也九四岂可恃其强而陵廹之哉以下陵上以臣廹君此九四所以终于死弃而六五所以吉也爻以六五两字表而出之以见六五乃离之王公其名位终不可以干也易以大事称王小事称公今以王公并称盖言其名位非言其事也离如字或作去声非
　　王用出征以正邦也
　　征之为言正也邦有不正则不容不征所以正邦也汉上朱氏曰王肃本此下更有获匪其丑大有功也






　　周易集说卷二十二
　　钦定四库全书
　　周易集说卷二十三
　　宋　俞琰　撰
　　爻传四
　　咸其拇志在外也
　　外指四初与四感应以相与虽未能遽行而拇动则志之所之巳在于四矣荥阳吕氏曰初以隂居下静而未行盖心感而迹未应者也
　　虽凶居吉顺不害也
　　以凶吉兼言在人所处何如耳动虽凶然处之有道守正而不先动则亦可转凶而为吉也茍能以谨愼自居为应而不为感则不至乎有害故曰虽凶居吉顺不害也以坤六四准之顺当作愼古字顺愼通用
　　咸其股亦不处也志在随人所执下也
　　处即居也曰亦者承上文而言二之腓动而不能居三之股亦然也不处者居不能安其位失艮体之止也夫九三以刚阳之才为内卦之主二隂乃随我者也我当以主自居岂宜随人今其志如此则其所执卑下矣或曰下谓二也其所以不处者以其志在随人而所执者下之隂也隂躁欲动已又随之安能止哉或疑九三艮体也何为不能止在下之柔而乃与之俱动也曰此乃感象也当感之时虽止亦动也
　　贞吉悔亡未感害也憧憧徃来未光大也
　　系辞云情伪相感而利害生盖感得其道则利感失其道则害九四贞吉而悔亡亦未为所感之害但于徃来之间加之以思虑之憧憧而所感者私则感之道狭矣是未足以为光大也
　　咸其脢志未也
　　未字下当有发字与害字大字叶韵观坤之爻可见在心为志出口为言言心声也咸其脢则言未出口而其志在心未发也不及无悔盖其志未发则其无悔可知矣今诸解者以未字作末字以为所感浅末非也
　　咸其辅颊舌滕口说也
　　滕也滕口说谓以口说布以感人也紫阳朱子曰滕腾通用平庵项氏曰初上皆不言凶悔吝者当感之时柔在内者必应于外柔在外者必说于内皆其常理又所应皆正非妄感也故无凶悔诸儒谓滕口说为鄙之非也若鄙之则为吝矣事自有当用口说之时凡训诂誓命皆口説也滕字虞翻本作腾盖布之义书所为播告之脩也但専恃口说亦不为美故不得言吉
　　浚恒之凶始求深也
　　论语云欲速则不达孟子云其进鋭者其退速恒贵久于其道凡为学为治皆然恒之初岂可以遽求深求深则凶也逍遥李氏曰譬如掘井始浚便求深决无所成
　　九二悔亡能久中也
　　九二以位言九二处非其位不能无悔所以悔亡者位虽不正然居下卦之中而能久于其道何悔之有道者何中是也中庸云人皆曰予知择乎中庸而不能期月守也盖中非难能久于中为难能而九二能之则其悔亡也宜矣
　　不恒其徳何所容也
　　论语云人而无恒不可以作巫医盖不恒其徳人皆羞与为伍虽巫医之中亦无所容其身况为公卿大夫而与贤者同处乎
　　久非其位安得禽也
　　书伊训云恒于游畋时谓淫风谓畋非可久之事也畋之久则无禽矣九四居恒之时其位不当久非其位也久而所处非其位徒尔久耳必无所获也
　　妇人贞吉从一而终也夫子制义从妇凶也
