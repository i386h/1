<!-- { "loadSidebar": true } -->
　　解以二四两阳爻成卦爻独于九四曰未当位何也秀岩李氏曰案诸爻失位者皆云位不当而此变其文者谓未当君位也若进而之五则当尽去羣隂乃为得耳南窗汤氏曰易唯二五为当位自余皆为不当位愚谓从李氏汤氏之说则当字作平声读
　　君子有解小人退也
　　不曰退小人而曰小人退者君子既有解而无诛戮则小人信服自尔退也退谓退而改过以自新也
　　公用射隼以解悖也
　　解之终岂容更有悖逆不顺者射之则悖者解矣













　　周易集说卷二十三
<经部,易类,周易集说>
　　钦定四库全书
　　周易集说卷二十四
　　宋　俞琰　撰
　　爻五
　　巳事遄徃尚合志也
　　尚合志谓上与六四之志相合也伊川程子曰尚上也时之所崇用为尚初之所尚者与上合志也四頼于初初益于四与上合志也紫阳朱子曰尚上通
　　九二利贞中以为志也
　　损下益上之道损有余以补不足适中而已盖有余则损之为中九二非有余者则以弗损为中九二以位言其位得中而其志如此故曰中以为志也
　　一人行三则疑也
　　一则専而无他志三则杂而疑所与此人之常情也伊川程子曰一隂一阳岂可三也故三则当损
　　损其疾亦可喜也
　　人之无疾是可喜也有疾而损其疾则亦可喜也
　　六五元吉自上祐也
　　五居君位之尊而言上祐其天祐乎以爻象观之上谓上九五受上之益故言自上祐
　　弗损益之大得志也
　　益九五之君以益下为心故大得志损上九乃臣也亦大得志然则君臣上下皆当以益下为心也
　　元吉无咎下不厚事也
　　厚事重厚之事也即大作之谓犹诗北门云王事敦我是也下不厚事者初九在下本不可当此大任然既受六四之益恱而忘劳所以事虽重厚而不以为重厚也紫阳朱子曰下本不当任厚事故不如是不足以塞咎也
　　或益之自外来也
　　六二中正非求益者也初九益之盖出于望外非其正应也故曰或益之自外来也外指损之上九益初九盖自损上九而来也损六五受上九之益曰自上祐益六二受初九之益曰自外来均言其所自也
　　益用凶事固有之也
　　事之凶变而施益固亦有之非其常也故曰益用凶事固有之也其语意句法与无妄九四爻同诚斋杨氏曰惟凶事则固有是举不然则否岷隠戴氏曰固有之言事之当然不以为异也
　　告公从以益志也
　　告于公而见从岂但六四有益下之志哉亦以六五有此志也
　　有孚惠心勿问之矣惠我徳大得志也
　　四既有孚而顺我之心则虽有所损亦不必问之矣吾志在乎益下今也下皆受其赐而顺我之徳则吾大得志也节初齐氏曰四承志五得志也
　　莫益之偏辞也或击之自外来也
　　益之时上益下下报上而上下皆有益上九独不然则所谓莫益之乃其偏辞也三应上撃之者五非三也孔子恐占者误以为三故曰或撃之自外来也平庵项氏曰诸爻无无益者独上九一爻无益之者故曰偏辞也
　　不胜而徃咎也
　　爻言徃不胜为咎孔子释之曰不胜而徃咎也谓未徃之先巳知其必不能胜盖明初九之所以为咎也
　　有戎勿恤得中道也
　　初过刚二则刚中而无过无不及处之盖得中道所以有戎勿恤
　　君子夬夬终无咎也
　　君子当众阳决一隂之时与上六小人为应能无咎乎今也决而又决虽其间去就委折不能不致疑于同列逮夫事久则明终亦无咎也
　　其行次且位不当也闻言不信聪不明也
　　九四之其行次且盖以刚居柔而其位不当也既闻言则非不聪也昧而不信耳不信则其心不明甚矣孔子释是爻不责其不聪而责其不明盖诛心之论也平庵项氏曰夫以九五之正一与上比犹为未光况九四之不正其能明乎
　　中行无咎中未光也
　　九五之决去上六其事虽正然其心潜有所系特以义之不可而不容不决耳盖非其本心也仅可以免咎未足以为光明也宋成曰详注验经误増中字
　　无号之凶终不可长也
　　小人都不能善终其终必败夬之一隂又安能长在五阳之上哉故曰无号之凶终不可长也赵氏辑闻云凡言终者要其终也
　　系于金柅柔道牵也
　　牵释系字初六之柔近系于九二则不进矣故曰系于金柅柔道牵也隂性善系牵系盖隂柔之道也
　　包有鱼义不及賔也
　　义者宜也初之鱼二既有之宜乎其不及四也
　　其行次且行未牵也
　　牵即初六柔道之牵九三虽与初六同体然能以危厉自戒则其行未为初六之所牵也
　　无鱼之凶远民也
　　二与初比近而得之故有鱼四虽应初逺则失之故无鱼二言义不及賔此言逺民盖相也爻以初为小人遂喻以羸豕二四则皆目之为鱼孔子则又以初为民易之取象其例如此盖不可为典要也
　　九五含章中正也有陨自天志不舎命也
　　九以德言五以位言中则无过正则不偏也舍犹舍之舍训置故舍亦为置命令之出务在必行岂可舍哉象辞言后以施命诰四方此言志不舍命谓九五之志将以徧告四方如风行天下不少停置也不释以杞包瓜盖含即包也章即瓜也平庵项氏曰舍字去声义与随之志舍下也同
　　姤其角上穷吝也
　　角刚而伤物以此与人相遇谁其与之在姤之时其位居上而无所遇益亦穷矣所应所乗皆无所遇岂不吝乎
　　乃乱乃萃其志乱也
　　既应四又比二方寸动乱而不一故曰乃乱乃萃其志乱也
　　引吉无咎中未变也
　　二乃五之正应而位又得中虽为九四所间而卒未能萃然而中有所守而未变也中未变者事君之礼虽不能随时事君之心则未尝变也
　　徃无咎上巽也
　　六三之所以徃无咎者上之人巽而不相拒也四与五居巳之上同是互体之巽故曰上巽也孔子于此爻明以互体示人而王弼辈不取互体殆不深究耳或以上为上六误矣上六非巽体也
　　大吉无咎位不当也
　　唯居人君之位然后可以当天下之萃故九五之爻辞云萃有位无咎九四所以必大吉而后无咎者以其位不当也四盖近臣也况以九居之则为近嫌又焉可以当天下之萃故孔子直以位不当斥之
　　萃有位志未光也
　　九五居萃之时虽有其位而下有九四分其权则其志盖未光也爻于比之九五曰显比之吉于萃之九五则曰未光彼无九四之隔而此隔于九四也然则显者其德也未光者不几于徒位欤汉上朱氏曰一本无志字
　　赍咨涕洟未安上也
　　萃之时天下皆利见九五之大人我独背之而位处其上人虽不我咎我则未能自安于其上也
　　允升大吉上合志也
　　上指四非二也初之所以得升者在下位而获乎上也初六与六四道同志合是为上合志进斋徐氏曰晋下三柔与五同志故六三言众允而释之以志上行升下一柔与四合志故初六言允升而释之以上合志
　　九二之孚有喜也
　　刚中而应非九三所能阻此九二之孚所以有喜也九二以位言
　　升虚邑无所疑也
　　在上三隂皆顺之何疑之有
　　王用享于岐山顺事也
　　坤体之顺况以六居四而又正则其有事于岐山也诚意上逹于鬼神盖亦升之顺事也
　　贞吉升阶大得志也
　　六五为升之主尊居九陛之上而下有九二刚中之贤为之正应诸爻又皆巽顺之是以大得志也释贞吉升阶而賛其大得志盖又明文王言外之意
　　升在上消不富也
　　升而至于上则穷矣唯有消亡岂复有増益之富序卦云升而不已必困此困所以继升之后也凡爻所谓在上皆以位言汉上朱氏曰隂虚为不富
　　入于幽谷幽不明也
　　幽不明谓其昏暗而陷于幽深之地明则不至是也郭京曰不明上误増幽字节初齐氏曰始虽无所见而妄出终有所激而深入皆不明也然则初非入而幽盖本幽也故特出幽字或以幽为衍文非也
　　困于酒食中有庆也
　　九二以刚中之徳自守虽困于酒食而诚意上通于五遂有朱绂方来之庆
　　据于蒺藜乗刚也入于其宫不见其妻不祥也
　　乗刚谓乗九二之刚犹据于刚芒之上不得其安也祥与详通与履上九爻辞考祥其旋同皆当作详不详谓死期将至而不详审非以不祥释凶字也或曰当与大壮上六爻不详同此讹为祥尔
　　来徐徐志在下也虽不当位有与也
　　四非不来也但徐徐尔其身虽徐徐而不亟其志则未尝不在于初也以九居四虽不当位而与初相应此在困之时有与者也困之六爻二五皆刚三上皆柔唯四与初刚柔相应故特以有与言之
　　劓刖志未得也乃徐有说以中直也利用祭祀受福也志未得之义与谦之上六困之九五同五将求二以相与共济天下之困而小人间之遂用劓刖之刑以刑小人其志盖未得也以中直之义与同人之九五同九五之君不正小人不直之罪则六二君子未得其直而五也卒有未说二既得其直则五也乃徐有说五之所以乃徐有说者以五之中直二之中也故刑其不中而用其中则二于是乎有庆五于是乎受福矣平庵项氏曰二五本非正应特以中相得故二曰中有庆也五曰以中直也志皆谓所应四志在初而未得故来徐徐五志在二而未得故乃徐有说
　　困于葛藟未当也动悔有悔吉行也
　　未当谓困于六三之纒绕而不自为计则其所处未为当也行谓脱去六三而行上六之所以转祸为福者以其能自为行计也盖处困之极能行则吉不行则常在困中无有出期也云间田氏曰诸家皆以吉行也三字为一句非也盖动悔有悔吉是句行也是句动悔有悔之所以吉者以能行而得之也行也二字乃是暗解征吉之义
　　井泥不食下也旧井无禽时舍也
　　下谓初在井卦之底时谓所遭之时舍者止也井之所以为新旧者时也时舍者时不用汲也虞翻曰时舍之义与干文言之时舍同平庵项氏曰谓之时舍明非初之罪时至在此尔至三而渫至四而甃即此井也井未尝变变者时也
　　井谷射鲋无与也
　　困之水欲下而下有应曰有与者退而有与也井之水欲上而上无应曰无与者进而无与也爻曰井谷射鲋瓮敝漏而爻止曰井谷射鲋无与也盖无与即解瓮敝漏伊川程子曰井以上出为功二阳刚之才本可济用以在下而上无应援是以下比于初若上有与之者则当汲引而上成井之功矣
　　井渫不食行恻也求王明受福也
　　爻云为我心恻爻乃云行恻谓九三之所行实可恻也爻云王明爻乃加一求字盖君子将以济人利物切于施为故其所愿则唯求吾王之明也或疑三非五应安得相求殊不思率土之濵莫非王臣九五之君以阳刚中正之德而居上三何恶于求之哉平庵项氏曰五在坎中自三至五为离不愿其为坎也故为求王明九三之求王明非为富贵将使上下皆受其福此以明慕君之本心也
　　井甃无咎脩井也
　　物坏然后脩脩然后完井坏而甃完之则旧井为新井矣又何咎之有脩字释甃字又见补过而无咎之意论语云过而不改是谓过矣井之六四其能改过而自脩者欤
　　寒泉之食中正也
　　井之六爻或中而不正或正而不中既中且正唯九五耳井道贵养唯中正则能养人故曰寒泉之食中正也不中不正为初六之泥而食之则害人矣
　　元吉在上大成也
