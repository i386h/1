<!-- { "loadSidebar": true } -->
　　闲防也家之在下者最难防初九刚而不中不能无悔所以悔亡者离体而有先见之明能防闲于有家之始也
　　六二无攸遂在中馈贞吉
　　遂专也妇人无专制之义故曰无攸遂在闺门之内唯酒食是议故曰在中馈六二柔顺中正女之正位乎内者也故其象如此其占曰贞吉
　　九三家人嗃嗃悔厉吉妇子嘻嘻终吝
　　嗃嗃当依刘向作熇熇大雅板诗云多将熇熇说文云火热也九三以刚居刚又离之极太严太察刚明皆不得其中一家之人如被火气熏灼而焦熬之甚无乃过乎三能悔而改其过则虽厉亦吉否则妇子嘻嘻终有羞吝者以妇指六二子指初九九三熇熇于上则二与初不能不嘻嘻于下也嘻嘻如诗之噫嘻礼之嘻其甚矣皆叹惧之辞
　　六四富家大吉
　　六四阴虚而承乘应皆阳实是上下内外皆富实而六四起家而居有之也四防体居得其位而以防顺之道保有其富是以大吉
　　九五王假有家勿恤吉
　　假当依马融作古雅反训大有家之有与书夙夜浚明有家亮采有邦之有同恤忧也王假有家而勿恤尚大也其义与丰彖辞王假之勿忧同何谓尚大存大体举大纲不屑屑然小节之拘也王者以天下为家当以天下为公盖不可徇私意而惟家之恤也九五以刚健中正为尊家人之严君也六二以柔顺中正处下此九五之家相也九五有如此之家相则其勿恤而吉也可知矣
　　上九有孚威如终吉
　　上九与九五同德相孚故曰有孚以刚居柔威而不猛故曰威如家人之终乃家道既成之时平日以诚信待人家人皆熟见而深信之又能以端庄临下家人皆畏而爱之身愈脩家愈齐是以终吉
　　【兑下离上】
　　睽小事吉
　　睽乖异也火上泽下其性相违中女少女其志不同睽之象也所以小事吉者内说而外明六五柔为卦主而下应九二之刚也
　　初九悔亡丧马勿逐自复见恶人无咎
　　处睽之初刚动于下本有悔也何以悔亡盖当人情睽乖之际而两穷相遇自然以类相合合则悔亡也马指四始焉为五所乘不与初合是为丧马逮夫五与二应则四无所从不得不与初合是不待追逐而自来复也恶人亦指四以九居四刚而不中不正恶人也见恶人而避之彼必惊讶是速其咎也见而以正色待之彼亦无所用其恶又何咎初九才刚体说刚则自守者坚说则不拒絶人故其象占如此
　　九二遇主于巷无咎
　　遇不期而会也主一卦之主六五是也五虽应二然当睽乖之时非有期于应故其象为遇主于巷不遇于正直寛大之途而遇于委曲隘陋之巷二五皆失位也得此占者不可直道而行当宛转将就以求通而不至于枉己屈道则亦无咎
　　六三见舆曳其牛掣其人天且劓无初有终
　　舆所以载而行牛所以行是舆也三欲应上而承乘皆刚故其舆在后为二所曳其牛在前为四所掣其人上伤于四内伤于二是为见舆曳其牛掣其人天且劓天字当依胡安定朱紫阳作而与耐同而者髠其首存其鬓者也篆文而与天相类故讹为天劓截其鼻也见与干用九之见同盖指占者而言得此占而见此象者其初睽乖而不合故曰无初睽乆必合而九六之应终当相遇故曰有终
　　九四睽孤遇元夫交孚厉无咎
　　四与初处睽乖之时而并无应初不言睽孤而四言睽孤何也曰在下而刚介独立不过穷居无援而已乃士之常也在上而刚介独立则失其辅助非处上之道也元夫指初九未遇则彼此无应既遇则彼得所依此得所助是以交孚夫当睽乖之时旣失位又无应孤立于上危厉为甚今与同德者相交而彼此相孚则虽危无咎矣元夫犹言善士
　　六五悔亡厥宗噬肤徃何咎
　　卦名睽而爻辞之义则欲其合不合则有悔合则悔亡初曰悔亡初见四而四与之交孚则睽者合也五亦曰悔亡五徃二而二与之遇则亦睽者合也易以同体而居先者为宗同人之二与初同体故以初为宗睽之五与四同体故以四为宗肤指六三之柔噬之者四也五与二应其情本自相合所以不合者六三间之也四旣噬而去其间则五之徃也何咎
　　上九睽孤见豕负涂载鬼一车先张之弧后说之弧匪宼婚媾徃遇雨则吉
　　四曰睽孤无应于下也上有应而亦曰睽孤盖刚明之极猜很太甚人情乖离其势孤立于上也见六三牵舆之牛疑其为背负泥涂之豕此乃以洁为汚也见六三载人之舆疑其为载鬼之车此乃以无为有也先张之弧以三为防而射之疑之甚也后说之弧知三匪防而弗射疑稍释也上与三九六相应阴阳相配婚媾也睽极必合疑乆必释乃知其非防而实亲也羣疑既释徃与三遇则阴阳和洽而为雨故吉说音脱三互坤体之盗故言宼

　　周易集说卷六
　　钦定四库全书
　　周易集说卷七
　　宋　俞琰　撰
　　下经二
　　【艮下坎上】
　　蹇利西南不利东北利见大人贞吉
　　蹇难也足不能进而行之难也坎险在艮山之前进则防渉劳苦不容不退而止也卦有艮坎而无坤乃曰利西南不利东北何哉西南去坎险逺故利东北去坎险近故不利亦犹纯坤卦无艮而曰西南得朋东北丧朋盖举彼以明此也孔子释之曰蹇利西南徃得中也不利东北其道穷也西南乃指九五东北乃指九三九五刚得中故利九三刚过而失中故不利文王以坎艮之方位言孔子则释以坎艮之主爻也大人指九五蹇难之时非见大才大德之人莫济又必居贞而不失其所守则吉故曰利见大人贞吉时虽蹇难然自二至上其位皆正所以吉也
　　初六徃蹇来誉
　　徃蹇谓徃则防渉劳苦也徃以坎言来以艮言来者对徃之辞诸爻皆以进前为徃退归为来初六以阴柔处重险之底位卑才弱又无应援虽不徃可也不徃则有见险而能止之令誉盖与其进前自经于沟渎而莫之知则不若退归于下居易以俟命也
　　六二王臣蹇蹇匪躬之故
　　王指五二应五乃王之大臣也诸爻皆有徃来之辞此言王臣蹇蹇而不言徃来盖委质为王之臣则当尽扫趋利避害之心絶去徃来迁就之计但知努力向前虽在险阻艰难中蹇而又蹇不以防渉劳苦辞也故事故也六二柔顺中正而公尔忘私所以捐躯赴难虽跛而犹行盖为王之事非为己之事也
　　九三徃蹇来反
　　反当依郭京作正以九居三正也又为内体艮之主爻在下二阴皆倚之为重者也虽有应在上阴柔不足为援徃则徒尔防渉劳苦不若来之为愈来则得位于内而内喜之又不失本体艮止之正也
　　六四徃蹇来连
　　连如孟子连诸侯之连六四居重险之间而其才纯乎阴柔又无应援岂能独徃然为王之近臣则又不容坐视其难而弗救近有九三刚阳之才得众而为主于内四能连之则亦庶乎其可也
　　九五大蹇朋来
　　大蹇大者蹇也九五阳画之大为蹇之主故彖以为大人爻以为大蹇它爻皆言徃此独不言徃君守君位不可以它徃也朋来谓六二之朋来为之助也
　　上六徃蹇来硕吉利见大人
　　上六才弱亦不足以济蹇位居蹇极又将焉徃若能来就九三相与共济则有硕大之功而吉也硕与剥上九硕果之硕同硕亦大也九五既言大故以九三为硕诸爻并不言吉皆未能出蹇也上独言吉蹇极则变而为解也利见大人谓在蹇之时皆宜见九五大人上六不可以在外自弃而不见也
　　【坎下震上】
　　解利西南无所徃其来复吉有攸徃夙吉
　　解散也下坎上震动而出险则昔之蹇难悉解散也与孟子犹解倒悬之解同当作佳买反序卦杂卦云解缓也作胡卖反与此不同犹观卦彖爻皆作平声彖传观天下却作去声盖自是一义卦唯坎北震东而曰利西南是亦举彼以明此也孔子释之曰利西南徃得众也无所徃其来复吉乃得中也则利西南指九四而言无所徃其来复吉指九二而言九二即蹇九五向也徃而在上今则来而在下是为来复九四即蹇九三向也艮体止而不动今则进而在四变为震体之动是为有攸徃而夙夙蚤也蹇难解散之时若无所徃则以来复而安静为吉若尚有所当解之事而徃则以蚤徃蚤复为吉不可乆烦扰也
　　初六无咎
　　初六阴柔处九二刚阳之下安静而无所徃故无咎
　　九二田获三狐得黄矢贞吉
　　田畋猎也狐多疑之物指乗承应之三阴黄中色矢直物大抵蓄疑则败谋不足与有成今夫难解之后君臣上下而有疑心则处事皆缓矣九二乗初六承六三应六五皆阴性之多疑者也九二茍无中直之道何以释其疑羣疑既释二也得其中直而又固守以正是以吉也获以物言得以已言众皆疑而我释其疑故言获中直则在我而巳故言得
　　六三负且乗致宼至贞吝
　　乗当依释文作平声六三阴柔不中不正而居下卦之上此小人无德而居髙位者也上承九四下据九三负且乗之象也以阴柔居两刚之间犹负荷货财之人又乗车马以行岂不招致宼盗之至乃又固执而不知变则其取羞吝也必矣
　　九四解而拇朋至斯孚
　　而犹汝也三居四之下无应而附于四乃四之拇也朋指四之应四应初又比三则其应不专也初也盖不能不致疑焉疑则不信安肯至而相助今九四解去六三而专应初六则初六之至也斯见信而相合矣故曰解而拇朋至斯孚
　　六五君子维有解吉有孚于小人
　　解之维即坎之维谓君子相维持也六五下应九二近比九四二君子相与维持而凡事皆从解释使小人有生路可趋吉之道也故曰君子维有解吉小人指在下众阴君子无害小人之心而小人与君子共处亦不疑君子之害己彼此相孚故曰有孚于小人
　　上六公用射隼于髙墉之上获之无不利
　　隼指三三小人之鸷也故象隼墉亦指三三内外之限也故象墉同人九四乗三以三为墉解上六应三故亦以三为墉在解极之时而犹有鸷害之物则不容不去之也自上而攻下其势顺故获之而无不利易中大事称王小事称公公用此占则动而有获无不利也公指五用谓五用上也
　　【兊下艮上】
　　损有孚元吉无咎可贞利有攸徃曷之用二簋可用享损裁减也凡自抑其过以就义理皆损之道也有孚元吉无咎可贞利有攸徃指上九曷之用二簋可用享指六三损之成卦盖在此二爻也孚信也上与三应而彼此相信是有孚也元吉吉之尽善也无咎无人咎之也可谓时之可贞谓固守以正损下而益上岂易事哉必有孚元吉无咎可贞然后利有攸徃与人不相孚则凶且有咎尚可固执而又有所徃哉用谓用损之道也曷之用问辞二簋可用享荅辞阳一阴二六三阴画之偶故言二簋二簋言其简略也可用者适时之变而非其常也享盛礼也古者祭神只祭祖考与王享诸侯诸侯享王通谓之享当损之时而行享礼虽二簋之俭亦可用所以适时之变化也必以享为言享犹若是则其自奉可知矣
　　初九巳事遄徃无咎酌损之
　　巳止也巳事止其事也遄速也与诗崧髙式遄其行之遄同初与四应四有疾初徃救之则所谓己事者巳疾之事也巳人之疾与它事不同徃不速则缓不及事而有咎矣必速徃则咎可免故曰已事遄徃无咎四言损其疾使遄有喜无咎盖与此相初九才位俱刚虽阳实有余而可损然在下处卑是冝酌量深浅而损之弗可过甚故曰酌损之
　　九二利贞征凶弗损益之
