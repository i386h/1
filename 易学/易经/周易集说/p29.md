<!-- { "loadSidebar": true } -->
　　小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也阳大隂小小过之卦二阳而四隂小者过也小者虽过然小事亦有过而亨者也小过下脱亨字当云小过亨小者过而亨也事有时而当过则其过也从时之宜非过也况又以正道固守而不至过甚故曰过以利贞与时行也六五六二隂柔虽小然皆得中故施之小事则可九三九四阳刚虽大然皆不得中位故施之大事则不可郭京易举正云柔得中是以可小事也今本脱可字而事下误増吉字理或然也小过乃中孚对体中孚肖离离为雉鸟飞之象也飞鸟之象在中孚则有之变为小过则飞鸟已过但遗其音声耳亦谓中孚有卵象鸟自卵出故小过有飞鸟之象又谓二刚在中四隂在外翼之为飞鸟展翼之象皆凿説也柔之为道在下而承刚为顺在上而乗刚为逆上逆而下顺释不宜上宜下之义上逆谓六五乗九四之刚而在上也下顺谓六二承九三之刚而在下也若就飞鸟言之则遡风而上为逆随风而下为顺也当此不宜上宜下之时讵可舍顺而趋逆哉伊川程子曰所过当如飞鸟之遗音鸟飞迅疾声出而身已过然岂能相逺也事之当过者亦如是身不能甚逺于声事不可逺过其常在得其宜耳不宜上宜下更就鸟音取宜顺之义又曰有飞鸟之象焉此一句不类彖体盖解者之辞误入彖中伊川所谓彖即彖传也以彖传为彖盖承王弼之旧云尔或谓大吉之大亦衍文盖承彖辞传写之误也
　　既济亨小者亨也利贞刚柔正而位当也初吉柔得中也终止则乱其道穷也
　　一説谓既济所以亨小者是必大者亨其小者然后可以为亨也一説谓小上更有一小字大者亨小而小者亨则大者之亨可知也紫阳朱子依嵩山晁氏云济下脱小字当作既济小亨小者亨也愚谓阳大隂小小指六二也三隂之中唯六二正而且中有亨通之道焉孔子恐人以小亨为亨之小故特加者字明其为六二之亨也六二盖既济之主爻也初三五阳位而以九居之此刚正而位当也二四上隂位而以六居之此柔正而位当也刚柔正而位当在他卦亦有之乃若三刚之柔皆正而位皆当则六十四卦之中独此一卦而已故孔子于此特赞之也六二以柔顺之德附丽于二阳之间而得其中故曰初吉柔得中也六四上六不中者也九五陷于其间止而不动则必至于困穷故曰终止则乱其道穷也彖辞曰终乱彖传乃曰终止则乱终止何以乱也于其终有止心则乱也人之常情处无事则止心生止则怠怠则有患而不为之防此所以乱也当知终止则乱不止则不乱也是故君子有终身之忧而无一朝之患岂至于困穷哉隆山李氏曰既济六五三隂皆在三阳之上而离之一隂又居中而履正其曰亨者指离之一隂而为之言也平庵项氏曰六二以柔为卦之主隂为小故称小焉谓小大皆亨者误也
　　未济亨柔得中也小狐汔济未出中也濡其尾无攸利不续终也虽不当位刚柔应也
　　中谓六五之中柔得中未出中皆指六五未济所以亨者六五为未济之主柔得其中而无过为也故曰未济亨柔得中也卦有两险下体坎三四五又互坎此两险也故必至于上九乃可以脱险乃可以言济六五虽处下坎之上而未脱互坎之险则犹在未济之中故曰小狐汔济未出中也终谓卦之终上九是也续继也六五茍能继其前功更进一歩而终之则出乎险外而未济当变为既济矣奈之何小狐力弱而不能继哉故曰濡其尾无攸利不续终也既未能出中又不能续终然则何时而可亨也故又曰虽不当位刚柔应也谓六五位虽不当然不有九二之应则刚柔相济有亨道焉岂可竟以为无攸利哉文王以未济次既济孔子释未济复于无攸利之后释亨字曰虽不当位刚柔应也盖易道贵乎变通不欲其终穷也或以为此八字错简当在柔得中也下岂其然乎平庵项氏曰既济未济皆以柔为主既济自六二而达于上六则既济之事已终故为既济未济自初六而至于六五几于济矣而未能出中以至于上则其事犹未终也故为未济知此义则未济之卦辞不待解而自明矣其曰虽不当位亦指六五言之虽六爻皆不当位义但取五而已

　　周易集説卷十九
　　钦定四库全书
　　周易集说卷二十
　　宋　俞琰　撰
　　爻一
　　爻者孔子释文王爻辞而述其意也初九濳龙勿用此爻辞也文王之所作也濳龙勿用阳在下也此爻也孔子之所述也古易爻自为一篇不以附经自费氏以此解经而郑传费氏之学始移附各卦经文之后犹未若王弼以之分附于诸爻之下也弼更以象辞置于爻辞之前又于象辞之首并爻之首皆冠以象曰二字于是后人以象辞为大象爻辞为小象而爻则谓之象其谬甚矣夫象辞云天行健君子以自强不息不过如斯而已矣安有所谓大小哉所以有大象小象之称者盖妄认爻辞亦以为象辞故也既妄认爻辞以为象辞故又妄称爻以为象也呜呼爻不谓之爻而谓之象自汉以来列易于学官専置博士而世无一人为之辩何邪古易始变乱于费直次变乱于郑大变乱于王弼遂使六爻之意皆不连属且如坤六三以时发也以发字作去声与大字害字叶又如蒙六四独逺实也以实字作去声与巽字顺字叶又如未济初六亦不知极也以极字作去声与正字叶皆鲁音也至今东原之人皆以入声字作去声如渎为豆识为志曲逆为去遇之类是也若从王弼以爻分缀于各爻之下非但不是其韵叶又上下文前后相承之义亦冺而不见矣愚故用古易爻例并不以附经而自为一篇庶几六爻连属而文意不间断云
　　濳龙勿用阳在下也
　　干初九爻辞云濳龙勿用孔子释之曰阳在下者九阳爻而在初之下位也紫阳朱子曰阳谓九下谓濳
　　见龙在田德施普也
　　以九居二则出濳离隐而其徳及物矣故曰见龙在田徳施普也中而不偏故所施周普施去声始豉反
　　终日干干反复道也
　　反复道者反而复诸道也反复并如字广平游氏曰反复冝与复卦之反复同或读反复为翻覆非也夫易道贵中过中非道也三居下干之终于时为夕已云过中矣君子因其时而惕乃反求诸身省察其不善以复其善故曰终日干干反复道也或疑爻每只举上一句而不及下文何也曰反复道即释夕惕若厉无咎之义虽不举下文而下文之义在其中矣
　　或跃在渊进无咎也
　　四居上干之下则其位近五矣进而干分犯义则不能无咎进而恪守臣位则非干分犯义者也干九四之进如此是以无咎
　　飞龙在天大人造也
　　二五均大人也二止言徳施普五乃言大人造以眀九五乃干之主爻有大人之徳又有大人之位施为造作其功用与天同也大人释龙字造释飞字
　　亢龙有悔盈不可久也
　　上九所以有悔者盈也天道恶盈惟中可久盈不可久也盈释亢字不可久谓有悔
　　用九天徳不可为首也
　　彖云首出庶物此乃云不可为首何也曰用九盖言干六爻之变也变则与不变异矣九虽天徳今既变而为坤则不可为首非谓干不可为首也若谓干不可为首则万物何所资始而又谁为之首乎
　　履霜坚冰隂始凝也驯致其道至坚冰也
　　孔子释干初九曰阳在下释坤初六曰隂始凝也以眀三百八十四爻凡九皆干之阳凡六皆坤之隂而干九坤六所以为易之緼也霜隂之始凝也冰隂之大凝也始者未甚凝驯致其道则因循日久以渐而积必至于大凝也驯音循谓顺习也二若顺初而与之同恶相习则其祸可胜言哉所喜者六二有所守而不习则初六之恶无相济者矣按魏志许芝云初六履霜隂始凝也郭京易举正云今本于霜字下误增坚冰二字审如是则王弼时犹未差误王弼后始差误尔紫阳朱子曰当从魏志或曰爻辞云坚冰至要其终而言爻云至坚冰原其始而言
　　六二之动直以方也不习无不利地道光也
　　阳动隂静六二隂爻而言动者从干阳而动也六二以位言诸爻唯六二中正而其徳直方虽在羣小之中唯知从干阳之大而不为羣小所移是以其道光眀夫地道属隂为幽为暗安得光所以光者从干而动他爻不言地六二独言地以见六二乃坤卦之主爻也或疑孔子释此爻止言直方而不及大殊不知动即大坤隂之静固小从干阳而动则大也
　　含章可贞以时发也或从王事知光大也
　　时释可字发去声叶大字韵诗四月飘风发发之发亦与害字叶以时发者当其时之可而也可贞则贞可发则发唯其时而已知音智坤隂本不光大今曰知光大者以其从王也从王即从干之谓也六三其知矣乎见六二从干遂亦从干此其所以光大也伊川程子曰只举上句解义则并下文他卦皆然
　　括囊无咎慎不害也
　　六三半刚半柔半动半静故称其知六四纯柔全不动故称其慎干之时刚正之君在上四也进则无咎不幸处坤之时切近六五四也慎则不害各随其时也爻辞言无咎无誉爻止言无咎当此时在此位得无责咎幸矣何称誉之云慎释括囊不害释无咎
　　黄裳元吉文在中也
　　六五以隂柔之爻居阳刚之位而刚柔相杂是以谓之文也文与中皆释黄字在中谓在上体之中也
　　龙战于野其道穷也
　　鸟穷则啄兽穷则攫隂穷则与阳战此必然之道也
　　用六永贞以大终也
　　坤体本小变为干则其用大故曰以大终也
　　虽磐桓志行正也以贵下贱大得民也
　　爻辞曰磐桓利居贞爻乃曰志行正何其相反也曰勉之使行以经纶天下之屯也初九以刚阳之爻居阳刚之位正也所居既正故其所行亦正是以身虽磐桓志则上行而与六四相应也然则磐桓非不动也不轻动耳故曰虽磐桓志行正也盖因爻之所已言而发其所未言也易以阳为贵隂为贱初九阳画而在六二隂画之下故曰以贵下贱众隂皆顺之故曰大得民大凡位之处下者皆当谦小况在屯难之时乎今也以贵下贱而大得民是宜建之为侯也
　　六二之难乘刚也十年乃字反常也
　　爻凡称本爻之名皆以本爻所居之位言今曰六二之难乗刚也盖谓六二之所以屯如邅如者以隂柔而乗初九刚阳之上也难字释屯如邅如之义凡爻以刚乗柔则顺以柔乗刚则逆逆则其情乖而不相得此屯之六二所以有屯如邅如之难也男子生而愿为之有室女子生而愿为之有家人伦之常也今女子贞而不字则非人伦之常矣至于十年之久而乃字则从其人伦之常故曰反常安定胡氏曰此爻施于人事犹君子守正専应不妄所从也
　　即鹿无虞以从禽也君子舎之徃吝穷也
　　郭京曰何以从禽也今本脱何字从禽谓畋猎也古者畋猎必有虞人引导今即鹿而无虞人则何以从禽况乎坎险在前徃则遇险岂不自取困穷乎是以君子止而弗徃弗徃则不至于困穷也曲礼云猩猩能言不离禽兽安定胡氏曰凡飞走可擒获者皆谓之禽周礼云羔豚犊麋雉鴈谓之六禽山杨氏曰兽亦禽也
　　求而徃明也
　　求而后往在我彼求而我往则其往也可以为明矣如不待其招而往则是不知去就之义谓之明可乎六二不近为初九所逼故爻辞称其贞六四虽与初九正应必待其求而后往故爻称其明山杨氏曰待求而后往非择义之明畴克尔
　　屯其膏施未光也
　　施去声释膏字九五阳明之徳为二隂所揜故未光曰未光则犹望其光也伊川程子曰此人君之屯也
