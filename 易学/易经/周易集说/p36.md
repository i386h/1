<!-- { "loadSidebar": true } -->
　　在上以位言井以上出为功上之元吉井功至此而大成也何谓大成自九二渫之六四甃之至五而有寒泉至上则从人汲取而勿羃井之功大成矣
　　巩用黄牛不可以有为也
　　初九刚明之才虽可以有为然居革之初在位之下又无正应讵宜骤有所为哉不可刑辞也去之革二字省辞也或曰牛当作革可省牛不可省革
　　巳日革之行有嘉也
　　革所以去弊未当革而遽徃则其徃为贪功竞进变更纷纷适以滋弊耳何嘉之有必徃于巳日当革之时则其行有嘉美之功行释征字嘉释吉无咎
　　革言三就又何之矣
　　之徃也既稽之众论至于三而皆合矣又将何之之释征字
　　改命之吉信志也
　　信志谓其志在乎革去前弊而有以取信于人也至此巳日之后则不唯人信吾志而吾亦自信也
　　大人虎变其文炳也
　　虎之斑文大而疎朗革道巳成事理简明如虎文之炳然也
　　君子豹变其文蔚也小人革靣顺以从君也
　　豹之斑文细而且宻君子居革之终以功业着见盖犹豹文之蔚然也比之虎文之简明则有间矣此亦九五上六大小之别也小人居革之终幡然向道以顺从九五之君无不心恱而诚服故曰小人革靣顺以从君也或者乃谓靣革而心不革非也夫旣顺从矣心乌得而不革盖未熟玩孔子之辞耳
　　鼎顚趾未悖也利出否以从贵也
　　鼎贵正顚则趾逆向上悖也然其中宿有渍秽因顚而出之未为悖也去故以纳新出秽以致防所以从贵也易以隂为贱阳为贵初与四应从贵谓从九四之阳
　　鼎有实愼所之也我仇有疾终无尤也
　　二与五为正应鼎有实则当愼所徃以奉五可也为初所即不可也然物旣不能即我终亦吉而无尤也
　　鼎耳革失其义也
　　鼎耳虚而处上然后可以贯之以今实而处下则失其鼎耳之义也节初齐氏曰耳受者也上九也而三应之五比之故五为耳三亦为耳五不革而三革者五得耳之义而三失之也
　　覆公餗信如何也
　　初与四应是其私信之人也蔽于所私而信任非人其祸如何哉或曰信如何嗟叹之辞也犹言果必若是而无疑其如何也
　　鼎黄耳中以为实也
　　鼎耳中虚实者其也虚中故能受以为实
　　玉在上刚柔节也
　　井与鼎皆以上出为功故孔子于此二卦之上爻皆言在上上以位言鼎之上盖之本位也玉之徳坚刚而温润上九在上以刚居柔而不至于过盖得刚柔之节者也
　　震来虩虩恐致福也笑言哑哑后有则也
　　初九为震之主爻又在卦之初故爻辞与彖辞同而爻之辞亦与彖之辞同
　　震来厉乗刚也
　　乘刚谓乘初九之刚刚在初而二乘之则其震也出于不意遂仓惶失措而不得其安不然六五独非乘刚者哉
　　震苏苏位不当也
　　位不当谓所处不正不正所以震苏苏正则震来虩虩矣
　　震遂泥未光也
　　阳刚本光明陷于重险之中而遂泥是以谓之未光
　　震徃来厉危行也其事在中大无丧也
　　当雷声徃来震动之时恐惧而不安之甚故曰震徃来厉危行也二遇初震犹不得其安况重震而五遇之乎夫以六居五虽失其正然得中而事无过为则亦无大丧失故曰其事在中大无丧也或曰其事在中如涣谓王乃在中皆主祭言之其事为献享之事在中在庙之中也
　　震索索中未得也虽凶无咎畏邻戒也
　　中未得者震至上六虽其声索索而此心恐惧自失唯恐有过而弗能改也位处震终动极极则当变岂宜复动故征行则凶征行虽凶能以六五之邻为戒而脩省则亦无咎也紫阳朱子曰中谓中心
　　艮其趾未失正也
　　初阳位而隂居之似乎失正然隂柔本在下之物谓之失正未可也若以足趾观之虽有行动之象然能止于其初而不动亦未至于失正也
　　不拯其随未退聴也
　　未退聴者其随非六二之本心也但言不拯其随而不言其心不快盖未退聴即解其心不快四字或以未退聴为三止乎上而未肯下从乎二则非也
　　艮其限危薫心也
　　危释厉字其夤列则有危亡之忧今不言列其夤而径言危薫心盖省文也
　　艮其身止诸躬也
　　与物相背则外无所见唯自止其身而巳身之外无能为也故曰艮其身止诸躬也躬即身也童溪王氏曰或者有身信而躬屈之说非也
　　艮其辅以中正也
　　多言数穷不如守中六五之所以艮其辅而不至于悔以其中也平庵项氏曰中正以上下叶韵当作正中紫阳朱子曰正字羡文叶韵可见愚谓以躬终二韵叶之当如大壮九二爻之例作以中也为是
　　敦艮之吉以厚终也
　　上处艮终而吉以其能尽止道而谨厚克终也厚释敦字书君陈云惟民生厚因物有迁迁者止之反也不能止此厚之所以不终也

　　周易集说卷二十四
　　钦定四库全书
　　周易集说卷二十五
　　宋　俞琰　撰
　　爻六
　　小子之厉义无咎也
　　居渐进之初而上应无援此固丈夫之所安而幼稚之子处此则以为危厉畏谨如此宜其无咎也
　　饮食衎衎不素饱也
　　素饱犹诗伐檀素餐注云素空也徳不称其禄位是谓尸位素餐今六二以中正之徳居中正之位则非尸位素餐而徒饱者也
　　夫征不复离羣丑也妇孕不育失其道也利用御寇顺相保也
　　丑类也九三本干体与上二阳同类是羣丑也今舍二阳而居下故曰夫征不复离羣丑也离去声女以渐而归四与三以近比而茍合失其渐进之道故曰妇孕不育失其道也在下二隂皆坤画顺也顺则其情相亲有寇难则相与保护故曰利用御寇顺相保也顺释利字与蒙上九爻传相似
　　或得其桷顺以巽也
　　求安之道茍能顺所遇之时而处之以卑巽何所处而不安秀岩李氏曰此爻乃所以成巽者故云
　　终莫之胜吉得所愿也
　　二五以中正相配始虽有间之者终必相合但其合有渐耳终得遂其室家之愿也
　　其羽可用为仪吉不可乱也
　　鸿之飞长幼有序虽疾风不乱用其羽而为仪则亦不可乱也
　　归妹以娣以恒也跛能履吉相承也
　　以恒者归妹用娣以其广继嗣而为恒久之道也相承者佐其嫡以相与奉承其夫也恒也之上无以字嵩山晁氏曰孟氏京氏无此以字
　　利幽人之贞未变常也
　　屯六二曰反常谓字乃女子之常不字则非常至十年之后而乃字则反复返其常也此曰未变常谓嫁者女子之常今九二不愿嫁似乎变常然能以幽静自守是亦女徳之常未为变常也
　　归妹以须未当也
　　从嫁当以娣侄以须则未当也秀岩李氏曰当作平声叶韵
　　愆期之志有待而行也
　　爻辞言愆期而爻直述其志以见愆期在我而不茍从人葢有待而行非为人所弃也行谓出嫁诗泉水云女子有行是也
　　帝乙归妹不如其娣之袂良也其位在中以贵行也六五位在上卦之中以尊贵而行中道则服饰之美不至于过也夫以帝妹下嫁于诸侯服饰虽过美亦无害然而古之人尚徳不尚饰务内不务外岂以服饰外观之美为美哉郭京曰上句举经不当有也字
　　上六无实承虚筐也
　　上六以位言上六隂虚无实则六三所承乃虚筐也六三亦无实而特言上六葢其失在上三不足责也
　　虽旬无咎过旬灾也
　　彖辞云宜日中爻辞云虽旬无咎皆勉之使中者爻云过旬灾则戒其不可过也文王唯恐其不及孔子则又恐其过盖与彖天地之日月説同或疑不释往有尚葢过旬而不往则灾往则有尚其义一也
　　有孚若信以志也
　　爻云若乃云志志葢五之志也在心为志五居中故言志以其昭昭使人昭昭则六二可以六五之志也然信而后谏未信则以为谤已故必待上之人与吾相信然后可以其志而撤去其蔽故曰有孚若信以志也信释孚字蛟峰方氏曰君虽障蔽至诚未有不动也
　　丰其沛不可大事也折其右肱终不可用也
　　九三刚而不中故不可以当大事其应在上而上六乃柔暗之人则九三虽有刚明之才亦不可辅之而成大事也或曰不可大事葢释日中见沫谓其所见者微小故不能成大事也人之股肱用事者必居其右折则不可复续今既折矣虽欲见用终不可得也终不可用与剥上九同盖絶辞也
　　丰其蔀位不当也日中见斗幽不明也遇其夷主吉行也
　　二四皆丰其蔀而此言位不当者六二中正九四葢不中不正而自致之也二四皆日中见斗而此言幽不明者二处离明之中此在离明之外其居使之然也郭京曰遇其夷主吉志行也今本脱志字葢九四之志将以有为者也而处位不当又遭不明之时非得刚明者为之助则不能以有为也今也上有六五之相遇下有初九之相资此九四之志所以得行也徂徕石氏曰四虽幽晦而遇夷主是以志行而吉葢祖郭京之説
　　六五之吉有庆也
　　六五以位言庆者幸而相喜贺之辞以六居五柔暗之君也下无刚阳之应又为上六所蔽本不能致吉幸得九四为之辅而获吉故曰六五之吉有庆也
　　丰其屋天际翔也闚其户閴其无人自藏也
　　上六丰大其屋如翚斯飞翔于天际可谓极其壮丽矣抑孰知丰极则变而为旅岂能乆处耶闚其户閴其无人非果无人也有其人而不能下求之尔有如九三刚明之人与已为正应乃使之埋光铲彩于下其蔽之也是谁之过欤葢上六自藏之也孟子云不祥之实蔽贤者当之然则丰之上六其凶实自为之非由乎人也
　　旅志穷灾也
　　初之灾孔子不悲其时之穷但言其志穷何也以其自取之也
　　得童仆贞终无尤也
　　在旅得童仆之代劳而不至困乏又能以正道固守何尤之有故曰得童仆贞终无尤也童仆指初贞则六二自谓若以为得童仆之贞则初六岂贞良者哉
　　旅焚其次亦以伤矣以旅与下其义丧也
　　过刚非处旅之所宜也过刚而其次被焚亦既伤矣与下之道复如此义当丧也上言在上指本爻为上此言与下指初六为下三与上皆刚而不中故上以焚言此以丧言葢各举其一以相也节初齐氏曰亦以伤鄱阳胡氏作亦已伤谓已见伤于上而复不改以待下也
　　旅于处未得位也得其资斧心未快也
　　大抵未得位则在人之下其才未得伸其志未得行况处旅乎旅之四与初皆在人之下者也初六艮体柔而止四与初位处上卦之下其为人也髙明不以得利为喜故其心不快君子之志葢在乎得位行道虽兼金乗马之馈亦未足快于其心岂但资斧
　　终以誉命上逮也
　　逮及也上逮者上及乎尊位也故有誉命如九四之未得位则安得誉命上释终字节斋蔡氏曰上谓上爻终以誉命及五
　　以旅在上其义焚也丧牛于易终莫之闻也
　　易中凡称卦名皆言其所遇之时凡曰在上皆言其所处之位以旅之时而其位在人之上自髙如此人必怒其僣而害之宜乎其遭焚故曰其义焚也刚亢絶物况又无应则其防牛于易也竟无一人告之故曰终莫之闻也或曰防牛于易一作防牛之防
　　进退志疑也利武人之贞志治也
　　初承二而应四而重巽之卦刚柔皆无正应初也从四乎从二乎是以无所决择而其志疑惑若能如武人之贞以自断其承上之心而顺从九二之刚则其志治而不乱矣夫志一也且疑且治何也爻柔故志疑位刚故志治
　　纷若之吉得中也
　　不言用史巫三字葢省辞也得中谓事神之礼冝如此亦非过为也二居下卦之中故言得中
