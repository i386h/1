<!-- { "loadSidebar": true } -->
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱相似者易似天地天地似易彼比相似也盖天地一隂阳也易亦一隂阳也若幽明若死生若鬼神莫非隂阳也圣人之作易仰则观象于天俯则观法于地所谓幽明之故与夫死生之说鬼神之情状皆与天地隂阳相似故不违戾其知虽周知乎万物之情而所以济天地之用者必以其道故不过差虽有时乎从权旁行亦不至乎废经而忘返故不流荡乐天顺其理也知命安其分也乐夫天理之自然而知命分之当然则此心与天爲徒故不忧安土不怀居也土即地也不择地而居则随所寓而安也敦笃厚也安土敦乎仁则巳私尽去纯乎天理无所往而非仁故能爱
　　范围天地之化而不过曲成万物而不遗
　　范如铸金之模范围如匡郭之周围曲谓委曲成谓成就天地之化大而无穷万物微而且众范围之而不过曲成之而不遗此圣人用易以赞其化育也
　　通乎昼夜之道而知
　　昼阳也夜隂也有昼则有夜有夜则有昼如前所谓幽明死生鬼神是也通谓通达而兼明之也圣人通乎昼夜之道而幽明死生鬼神之理无不知也
　　故神无方而易无体
　　神妙而不可测或在阳或在隂故无定方易惟变所适或爲阳或爲隂故无定体横渠张子曰语其推行故曰道语其不测故曰神语其生生故曰易其实一物指事异名尔
　　右第四章郑虞翻皆以是故知鬼神之情状与天地相似故不违相连解说紫阳朱子曰此章言易道之大圣人用之如此平庵项氏曰自仰以观于天文至故知鬼神之情状此三知者言易之所知与天地准也自与天地相似故不违至安土敦乎仁故能爱此四故者言易之所能与天地准也自范围天地之化而不过至神无方而易无体此四而者言弥纶之功也















　　周易集说卷二十八
　　钦定四库全书
　　周易集说卷二十九
　　宋　俞琰　撰
　　系辞上传二
　　一隂一阳之谓道继之者善也成之者性也
　　隂阳气也何以谓之道盖太极动而生阳动极则静静而生隂静极复动一动一静互爲其根是之谓道继谓静极而复动一动一静而无继则造化熄矣今也静极复动则贞而又继之以元元乃善之长也故曰继之者善也成谓动极而复静自元而至于贞则动极复静而成终矣静乃天之性也故曰成之者性也紫阳朱子曰继善是动处成性是静处又曰继是静之终动之始也且如四时到得冬月万物都归窠了若不生来年便都息了盖是贞而复生元无穷如此平庵项氏曰一隂一阳犹言一出一入明竒偶之迭用也隂阳气也隂阳迭用者道也道之所生无不善者元也万物之所同出也善之所成各一其性者贞也万物之所各正也陈北溪曰继成字与隂阳字相应是指气而言善性字与道字相应是指理而言
　　仁者见之谓之仁知者见之谓之知百姓日用而不知故君子之道鲜矣
　　仁者知者莫不均具此性而俱有此善但其气禀不同故其所见亦不同尔仁者之所见在仁遂谓此道爲仁知者之所见在知遂谓此道爲知皆一偏也至于百姓则日用常行乎隂阳之中无往而非隂阳之道而莫之或知犹之每日饮食而弗知其味此所以君子之道鲜矣紫阳朱子曰仁者谓之仁是见那生处智者谓之智是见那收敛处百姓日用而不知是不知所谓生亦不知所谓收敛醉生梦死而巳汉上朱氏曰君子之道则合仁与智横渠张子曰谓之名之也之谓直爲也
　　显诸仁藏诸用鼓万物而不与圣人同忧
　　仁本藏于内者也显诸仁则自内而外如春夏之生所以显秋冬所藏之仁也用本显于外者也藏诸用则自外而内如秋冬之收成所以藏春夏所显之用也鼓谓鼓动万物而生生不息也不与圣人同忧者圣人人也吉凶与民同患故不能无忧天地之道则不过鼓动万物而使之自生自成耳天地不能加毫末于其间也是故语其德则圣人好生天地亦好生天地盖与圣人同语其心则圣人有忧天地无忧天地盖不与圣人同圭叔吕氏曰因上文仁智而言天地之大也用即智在天道则不言智而言用智存于心有心则有忧而天道则无心也
　　盛德大业至矣哉富有之谓大业日新之谓盛德天地以生物爲德以成物爲业其德业至盛至大亦无以加矣圣人之德业与天地之德业一也何谓大业富有之谓也富有者何大而无外物成而靡所不有也何谓盛德日新之谓也日新者何方来无穷物生而与物俱新也天地之德业盖如此若言圣人之德业则亦如此圣人即天地也天地即圣人也
　　生生之谓易
　　隂生阳阳生隂隂阳相生而其变无穷故曰生生之谓易夫是太极动而生阳静而生隂是爲两仪既生两仪又生四象既生四象又生八卦八而十六十六而三十二三十二而六十四等而上之盖生生而无穷也
　　成象之谓干效法之谓坤
　　成象巳成之象也效陈也法谓造化之详密而可见者干主气故言象坤主形故言法后章观象于天即此象也观法于地即此法也紫阳朱子曰效呈也陈也一似说效羊效犬效马又曰效字难看如效顺效忠效力之效有陈献意思言陈出许多物事
　　极数知来之谓占
　　数蓍之策数也穷极其数而知方来是之谓占
　　通变之谓事
　　变卦之爻变也通达其变见之于行是之谓事或言通变或言变通同欤曰穷则变变则通易也通其变使民不倦圣人之用易也
　　隂阳不测之谓神
　　隂阳动静不可测度是之谓神横渠张子曰一物两体气也一故神两在故不测或曰方其揲蓍之初卦犹未成或爲隂爻或爲阳爻盖不可以测度非神而何
　　右第五章紫阳朱子曰此章言道之体用不外乎隂阳而其所以然者则未尝倚于隂阳也
　　夫易广矣大矣以言乎逺则不御以言乎迩则静而正以言乎天地之间则备矣
　　易之爲道也广大其爲书也亦广大以言乎逺以言乎迩以言乎天地之间无所往而非易以逺而言则其理通行而不御以迩而言则其理具在目前静而且正以天地之间而言则万事万物之理无不备焉可谓广大矣深居冯氏曰以言乎逺则不御天也干也以言乎迩则静而正地也坤也以言乎天地之间则备矣人事也屯蒙而下六十二卦也虞翻曰御止也逺谓干迩谓坤天髙故不御也地贞静而德方故正也紫阳朱子曰不御无尽也
　　夫干其静也专其动也直是以大生焉夫坤其静也翕其动也辟是以广生焉
　　守一之谓专两阖之谓翕干画竒而实不变则其静也专变则其动也直直乃坤之德也坤画偶而虚不变则其静也翕变则其动也辟辟乃干之德也广生大生谓乾坤广大而生生之道无穷也干天道也无所不包故大坤地道也无所不受故广大则极于有形之外广则限于有形之内此乾坤之辨也明道程子曰不专一则不能直遂不翕聚则不能散紫阳朱子曰干一而实故以质言而曰大坤二而虚故以量言而曰广秀岩李氏曰此章专以乾坤言易
　　广大配天地变通配四时隂阳之义配日月易简之善配至德
　　广大配天地谓乾坤之广大如天地之广大也变通配四时谓乾坤之变通如四时之变通也隂阳之义配日月谓乾坤隂阳之义与日月之隂阳相似也易简之善配至德谓乾坤易简之善与人心之至德相似也至德即中庸之德横渠张子曰得天下之理之谓德故曰易简之善配至德深居冯氏曰隂阳之义配日月复之七日阳之义也临之八月隂之义也右第六章诚斋杨氏曰此章言圣人所以赞易之道其极至于广大之二言其原生于乾坤之二卦
　　子曰易其至矣乎夫易圣人所以崇德而广业也至矣乎赞易道之至极而无不尽也圣人本诸天地而作易圣人之德业即天地之德业也圣人之所以崇德广业于易见之矣节斋蔡氏曰明其理于内者德也尽易而理益明非崇德欤着其理于外者业也尽易而理益着非广业欤庐陵欧阳公曰凡有子曰字者皆讲师之说也紫阳朱子曰十翼皆夫子所作不应自着子曰字疑皆人所加也
　　知崇礼卑崇效天卑法地
　　髙明莫如天卑顺莫如地知欲其髙明而不卑汚盖效天也礼欲其卑顺而不髙傲盖法地也紫阳朱子曰人之知识不可不髙明而行之在乎小心如大学格物致知是智崇处正心修身是礼卑处
　　天地设位而易行乎其中矣
　　天位乎上地位乎下易则行乎天地之中非谓知崇礼卑爲天地设位而易行乎知礼之中也明道程子曰天地设位而易行乎其中何不言人行乎其中盖人亦物也若言神行乎其中则人只于鬼神上求矣若言理言诚亦可而特言易者欲使人黙识而自得之也
　　成性存存道义之门
　　成性之成与成德之成同人之性浑然天成盖无有不善者更加以涵养功夫存之又存则无所往而非道无所往而非义矣谓之门者道义皆自是而出也诚斋杨氏曰本然之谓理当然之谓义自其本然而行其当然之谓道
　　右第七章平庵项氏曰此章言圣人体易于身也
　　圣人有以见天下之赜而拟诸其形容象其物宜是故谓之象
　　赜当依紫阳朱子训杂乱与春秋传啧有烦言之啧同拟比度也天下之物亦众矣赜则杂乱不一未易见也圣人有以见之而比拟卦画有健顺陷丽动入止说之形容则象其物之所宜而名之是故谓之象如干阳也干之三画纯阳而其性健则其象宜以爲天坤隂物也坤之三画纯隂而其性顺则其象宜以爲地震亦阳物震之一阳动于二隂之下则其象宜以爲雷巽亦隂物巽之一隂入于二阳之下则其象宜以爲风如说卦所列者是也环溪呉氏曰茍明乎象则天地之大可坐而窥鬼神之奥可黙而知圣人之已言者可晓然而无疑其未言者可以类而推之
　　圣人有以见天下之动而观其会通以行其典礼系辞焉以断其吉凶是故谓之爻
　　天下之事亦多矣不动则不见也会谓理之所聚处通谓理之无碍处典礼谓法度之常而天下通行者也圣人之作易既有以见天下之动而观其会通以行其典礼则其系六爻之辞以断吉凶亦莫不观其会通以行其典礼前言设卦观象系辞焉而明吉凶乃指彖辞明则使人有所知而不昧也此言系辞焉以断其吉凶乃指爻辞断则使人决于行而不疑也紫阳朱子曰如庖丁解牛会则其族而通其虚也典礼只是常事犹言常礼常法又曰会而不通则窒碍而不可行通而不会则亦不知许多曲直错杂处故必观会通而后可以行典礼又曰一卦之中自有会通六爻又各自有会通且如屯卦初九在卦之下未可以进爲屯之义乾坤始交而遇险阻亦屯之义似草穿地而未甲亦屯之义凡此数义皆是屯之会聚处若盘桓利居贞便是一个合行底却是通处也
　　言天下之至赜而不可恶也言天下之至动而不可乱也
　　圣人惟能见天下之赜故能言天下之至赜圣人惟能见天下之动故能言天下之至动天下之物杂而不一可谓赜之至矣圣人于易象言之则犂然当心盖不可恶也天下之事变而不常可谓动之至矣圣人于易爻言之则井然有条盖不可乱也恶乌故反紫阳朱子曰恶厌也
　　拟之而后言议之而后动拟议以成其变化
