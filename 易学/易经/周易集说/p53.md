<!-- { "loadSidebar": true } -->
　　天地定位山泽通气雷风相薄水火不相射八卦相错干南坤北离东坎西兊居东南震居东北巽居西南艮居西北康节邵子以此为伏羲八卦所谓先天之学也夫天上地下一髙一卑此定位也故干南坤北上下正相对山通泽之气泽通山之气山泽之气往来相通故艮居西北兊居东南上下斜对风得雷而烈雷得风而迅雷风相薄而相为用故震居东北巽居西南上下斜对水火本一燥一湿而相害者也今一东一西而横对则不相犯也八卦相错谓八卦列于八方其画皆以一隂对一阳二隂对二阳三隂对三阳而有交相错杂之象康节邵子曰八卦相错者相交错而成六十四也马融曰薄入也射字虞陆董姚王肃皆音亦云厌也紫阳朱子曰射音石射犹犯也不相射是不相害之义又曰先天图本一边都是阳一边都是隂阳中有隂隂中有阳便是阳往交易隂隂来交易阳两边各各相对其实非此往彼来只其象如此
　　数往者顺知来者逆是故易逆数也
　　数往者顺知来者逆观先天图可见横图以左往右为顺自右来左为逆圆图以自北往南为顺自南来北为逆二图皆从中起故自震而往歴离兊至干则顺自巽而来歴坎艮至坤则逆来往既以逆顺言而独以逆数言易何也曰自干一兊二离三数至震四逆也又自巽五坎六艮七数至坤八亦逆也或曰易之筮占专为知来设故曰易逆数也如所谓占事知来所谓遂知来物所谓以前民用皆逆数之谓也紫阳朱子曰以横图观之有干一而后有兊二有兊二而后有离三有离三而后有震四有震四则巽五坎六艮七坤八亦以次而生焉此易之所以成也而圆图之左方自震初为冬至离兊之中为春分以至于干之末为夏至焉皆退而得巳生之卦犹自今日而追数昨日也故曰数往者顺右方自巽之初为夏至坎艮之中为秋分以至于坤之末而交冬至焉皆进而得未生之卦犹自今日而逆计来日也故曰知来者逆然本易之所以成则其先后始终如横图右方之序而巳故曰易逆数也
　　右第三章言先天八卦相错而有往来顺逆之象
　　雷以动之风以散之雨以润之日以晅之艮以止之兊以説之干以君之坤以藏之
　　此卦位相对与前章同之字盖指万物而言雷以动之则发其萌风以散之则舒其气所以生万物也燥则雨润之湿则日晅之所以长万物也止之以成其质説之以遂其性此则收万物之功也至于君藏之则又以为来歳发生之地故以乾坤终之前章以乾坤为始而后言六子者八卦之序也此章先言六子而以乾坤居终盖终而复始则生生不息造化无穷易之道也郭京曰干以居之居误作君紫阳朱子曰雷以动之四句取象义多故以象言艮以止之四句取卦义多故以卦言
　　右第四章言六子之功用皆出于乾坤

　　周易集説卷三十六
　　钦定四库全书
　　周易集説卷三十七
　　宋　俞琰　撰
　　説卦传二
　　帝出乎震齐乎巽相见乎离致役乎坤説言乎兊战乎干劳乎坎成言乎艮
　　八卦始于震歴巽离坤兊干坎而终于艮此气化运行之序也帝即天也以其主宰万物故谓之帝自震而出出而后齐齐而后相见相见而后致役致役而后战战而后劳劳而后成成则复出矣他卦不称言而兊艮称言盖兊即説之谓艮即成之谓康节邵子以此为文王八卦所谓后天之学也崔憬曰帝者天之王气也春分震王而万物发生立夏巽王而万物洁齐夏至离王而万物皆相见立秋坤王而万物皆致养秋分兊王而万物之所悦立冬干王而隂阳相薄冬至坎王而万物之所归立春则艮玉而万物之所成终成始也以其【阙】王天下故谓之帝平庵项氏曰后天卦之序播五行于四时震巽二木王春故震在东南次之离火主夏故为南方之卦兑干二金王秋故兑为正秋干次之坎水王冬故为北方之卦土王四季故坤土在夏秋之交为西南之卦艮土在冬春之交为东北之卦木金土各二者以形王也水火各一者以气王也坤隂土故在隂地艮阳土故在阳地震阳木故正东巽隂木故近南而地接乎隂兑隂金故正西干阳金故近北而接乎阳此其序甚明而世之言后天者或未之思也
　　万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治盖取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　万物随帝而出入者也前言帝此言万物其致一也震居东方位在卯于时为春气化之运行自东而始故曰出乎震巽居东南辰巳之间于时为春夏之交物之长短不齐者至此毕达而无不洁齐故曰齐乎巽离居南方位在午于时为夏气之旺嘉之防也故曰相见乎离离明也圣人南面而听天下向明而治盖取之此者取其大明当天而位居正中也坤居西南未申之间于时为夏秋之交气至西南则稍息而役役者休致矣致犹曲礼致事之致老而休息也坤地也万物之役役者至此皆休致而养于地故曰致役乎坤兑居西位在酉于时为正秋气至西而揫敛万物无不説泽故曰説言乎兑干居西北戌亥之间于时为秋冬之交气至西北则隂之终而阳之始也盖自巽至兑四卦皆隂今也忽与干遇则隂阳相薄而战故曰战乎干坎居正北方位在子于时为冬气至此藏伏而弗见坎水也物之劳者莫若水是为劳卦既战而后劳劳而后归万物之所归由其劳也故曰劳乎坎艮居东北丑寅之间于时为冬春之交一歳之气于此乎终又将于此乎始始而终终而始终始循环而生生不息此万物所以成终成始于艮也艮止也不言止而言成盖止则生意絶矣成终而复成始则生意周流故曰成言乎艮真西山夜气箴云子盍观夫冬之为气乎木归其根蛰坯其封凝然寂然不见兆朕而造化发育之妙实胚胎乎其中盖阖者辟之基贞者元之本而艮所以为物之始终西山以阖辟贞元发明终始两字其説明矣阖也贞也即万物之终也辟也元也即万物之始也或曰兑不言正西而言正秋者万宝告成实在正秋不特在西也正秋秋分也以兑为秋分则震为春分而他卦皆可以推也坤不言西南而言地者地即土也万物皆产于坤土而土王四季不可以一方言也坎为正北方之卦又兼言水者天一生水实在于此所以为生物之根也他卦皆言万物而干独不言者战不系于物也他卦皆无所取而离独有所取者以其居中而正当圣人南面之位也节斋蔡氏曰震巽离干坎艮皆以方言兑以时言坤以地言所以然者夫子欲备三者之义而互言之耳
　　右第五章言文王八卦方位始震终艮为运行四时生成万物之序白云郭氏曰自天地定位之后皆论八卦此章独异复有重释之辞盖上论八卦之位不明言其所故下复明言之曰震东方也巽东南也如是则无嫌于重释也
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　神无方妙而不可测者也八卦各居一方虽各有所在神则无在无不在万物之出入皆有迹可见神则无迹可见盖妙乎万物者也即其妙万物者而为言则雷之动万物风之挠万物火之燥万物泽之説万物水之润万物艮之终始万物此非神之所为乎固皆神之所为而其神之妙则又在乎终始之间艮乃万物之终始也莫盛乎艮之盛郑作成明道程子曰大抵终始万物莫盛乎艮此尽神妙须尽研穷此理愚谓万物出乎震成乎艮艮居东北与震相连是为静极复动是为贞下起元万物盖于此而终又于此而始终始之间动静相接此乃天地造化之至妙者也故曰始万物终万物者莫盛乎艮且夫物之方萌雷以动之萌而未舒风以挠之舒而尚柔火以燥之坚其长也泽以説其外水以润其内既説且润矣于是艮以止之止则终终则复始此六子各一其用而其所以妙万物者如是也乃若能变能化毕成万物则又在乎两相为用不然则独阳不生独隂不成有何变化遂又以六子两两相对而曰故水火相逮雷风不相悖山泽通气然后能变化既成万物也横渠张子曰一故神两故化盖谓此节斋蔡氏曰逮及也悖逆也既尽也
　　右第六章先言六子之功用而其方位用文王八卦后言水火雷风山泽之相偶则又用伏羲八卦紫阳朱子曰文王八卦则兑震以长男而合少女艮巽以长女而合少男皆非其耦故自动万物者莫疾乎雷至终万物始万物者莫盛乎艮皆别言六子之用故以四时之次言而用文王八卦之序下则推其所以成用于隂阳各得其偶故用伏羲八卦若上用伏羲卦次则四时失其序下用文王八卦则兑震艮巽皆非其偶矣或疑此章但言六子而不言乾坤非不言乾坤也六子之神妙功用即乾坤之神妙功用也紫阳朱子曰除了乾坤着一句神也者妙万物而为言引起则乾坤在其中矣崔憬曰艮不言山独举卦名者以动挠燥润之功是雷风水火至于终始万物于山义则不然故言卦而余皆称物各取便而论也
　　干健也坤顺也震动也巽入也坎陷也离丽也艮止也兑説也
　　健顺动入陷丽止説此八卦之德也凡天下万事万物之性情包括无有遗者向防孔子发明之则乾坤震巽坎离艮兑终古不知为何义先儒以此八字为八卦之训诂诚哉是言也干三画纯乎阳刚动而不息故曰健坤三画纯乎隂柔静而从阳故曰顺震以一阳生于二隂之下故曰动巽以一隂伏于二阳之下故曰入坎以一阳投于二隂之间有陷溺之象故曰陷离以一隂亚于二阳之间有附丽之象故曰丽艮之一阳穷极于二隂之上故曰止兑之一隂发见于二阳之上故曰説夫震坎艮皆阳卦其动其陷其止盖皆健之属也巽离兑皆隂卦其入其丽其説盖皆顺之属也健则能动顺则能入此震巽所以为动为入也健遇顺则陷顺遇健则丽此坎离所以为陷为丽也健者能动则能止顺者能入则能説此艮兑所以为止为説也其他近取诸身逺取诸物名件虽不一皆当以此八德求之若一一细碎牵合附防则失之凿而鄙矣
　　右第七章言八卦之德如此吾何以知此为八卦之德也曰先儒固尝言之愚则于大有彖传知之大有彖传云其德刚健而文明孔子盖明以干之健离之明为德也紫阳朱子曰此言八卦之性情性者其本性如此情者其发用亦如此白云郭氏曰八卦之名出于包牺氏上古之言止此八者而巳文王能明之而不训其义孔子训之故后世可以学易非健顺八字则易不复能读矣故乾坤八字尽三才之道健顺八字尽八卦六十四卦之道
　　干为马坤为牛
　　健而能行逺故干之象为马顺而能载重故坤之象为牛造化权舆云干阳物也马故蹄圆坤隂物也牛故蹄拆阳病则隂故马疾则卧隂病则阳故牛疾则立马阳物故起先前足卧先后足牛隂物故起先后足卧先前足平庵项氏曰案天文马于辰为午于宿为星直一隂之月阳生于隂也马性本隂故虽健而能顺行牛于辰为丑于宿为牛直二阳之月隂生于阳也牛性本阳故虽顺而善鬭
　　震为龙
