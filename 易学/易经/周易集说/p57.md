<!-- { "loadSidebar": true } -->
　　有天地然后有万物有万物则人出其中然后有男女人为万物之灵不过万物中之一物耳以其灵于物故特谓之人人既有男女则有夫妇既有夫妇则有父子父居尊子居卑自然之道也既有父子之尊卑则有君臣之尊卑尊卑既立遂有上下之分既有上下之分则其相接也粲然有文而礼形焉秩然合宜而义见焉不然则礼义安所错哉错音措虞翻曰错置也干寳曰错施也伊川程子曰天地万物之本夫妇人伦之始所以上经首乾坤下经首咸继以恒也天地二物故二卦分为天地之道男女交合而成夫妇故咸与恒皆二体合为夫妇之义
　　夫妇之道不可以不久也故受之以恒恒者久也艮兑二少为咸咸则交震巽二长为恒恒则久夫夫妇妇将以偕老也其道不可以不久故咸后继以恒恒者久也
　　物不可以久居其所故受之以遯遯者退也
　　物不可以久居其所久则当退是乃天之道也故恒后继以遯遯者退也嵩山晁氏曰郑本作物不可终久于其所
　　物不可以终遯故受之以大壮
　　物不可以终遯故遯后继以大壮壮与遯盖相反者也遯于义为退则大壮似于进矣而杂卦又曰大壮则止何也盖大壮在遯之后晋之前介乎进退之间退而方止止而未进也固不可以言退然亦不可以言进序卦不训谓其难以字训而可以意晓也
　　物不可以终壮故受之以晋晋者进也
　　大壮则止物不可以终止而不进也故大壮之后继以晋晋者进也伊川程子曰物无壮而终止之理既盛壮则必进也
　　进必有所伤故受之以明夷夷者伤也
　　进而不顾则必有所伤故晋后继以明夷夷者伤也平庵项氏曰晋之义不止于进乃进而明也明之极必至于无徒故其进也必有所伤
　　伤于外者必反于家故受之以家人
　　杂卦曰家人内也伤于外而反于内故明夷之后继以家人东坡苏氏曰人穷则反本疾痛则必呼父母此伤于外则反于家也白云郭氏曰行有不得者皆反求诸已治国治天下而不治者必反于家治自近始实一道也
　　家道穷必乖故受之以睽睽者乖也
　　治家之道穷极而不少恕则必睽乖离散故家人之后继以睽睽者乖也白云郭氏曰治道不可穷极有家有国有天下皆一也濂溪周子曰家人离必起于妇人故睽次家人以二女同居而其志不同行
　　乖必有难故受之以蹇蹇者难也
　　乖则人情不和必有艰阻故睽后继以蹇蹇者难也白云郭氏曰合则有饰乖则有难理之宜也平庵项氏曰凡言屯者皆以为难而蹇又称难者卦皆有坎也然而屯动乎险中则诚行乎患难者也蹇之见险而止则但为其所阻难而不得前尔非患难之难也故居屯者必以经纶济之而遇蹇者则待其解缓而后前其难易固不侔矣
　　物不可以终难故受之以解解者缓也
　　物无终难之理急甚则必缓故蹇后继以解解者缓也缓者寛也
　　缓必有所失故受之以损
　　寛缓则玩而不知惧其有所失也必矣失则损故解后继以损
　　损而不已必益故受之以益益而不已必决故受之以夬夬者决也
　　损益盛衰若循环然损而不巳天道复还故必益益而不巳则所积满盈故必决此乃理之常也损之后继以益深谷为陵之意也益之后继以夬高岸为谷之意也夬者决也决之义与孟子若决江河之决同家语云孔子读易至于损益喟然而叹子夏避席问曰夫子何叹焉孔子曰夫自损者必有益之自益者必有决之吾是以叹也家语之言损益即与书禹谟满招损谦受益一意却与序卦之説不同序卦盖言损益盛衰之理家语则言自损自益之报
　　决必有遇故受之以姤姤者遇也
　　决开也遇合也开则必合决则必遇故夬后继以姤姤者遇也平庵项氏曰阳之长也人以为君子之当然故曰复如人之复常也隂之长也人以为小人之天幸故曰遇如人之遭遇也
　　物相遇而后聚故受之以萃萃者聚也
　　物之相遇合然后防聚而成羣故姤后继以萃萃者聚也平庵项氏曰物相遇而聚者彼此之情交相防也故谓之萃以众言之也比而有所蓄者系而止之也故谓之畜自我言之也畜有止而聚之义聚者不必止也
　　聚而上者谓之升故受之以升
　　物之积小而成高大者聚而上也聚而上者谓之升故萃后继以升平庵项氏曰升主腾上而言徒上不足以拟之故曰聚而上者谓之升如云之升烟之升魂气之升皆聚而上者也若象之地中生木爻之升阶则但以上为升尔
　　升而不巳必困故受之以困
　　升者自下而上不能不用力也升而不已则力竭而困惫故升后继以困升高不知回竟作黏壁枯观蜗牛可见
　　困乎上者必反下故受之以井
　　极则必反是以困乎上者必反乎下也困穷于上井养于下故困后继以井伊川程子曰承上升而不已必困为言谓上升不巳而困则必反于下也物之在下者莫如井井所以次困也
　　井道不可不革故受之以革
　　井之为物居其所而不可革者也其道则不可不革盖井旧而有泥滓存之则秽浊而不可食渫而治之去其旧而洁然一新乃可以食故井后继以革洪容斋曰大衍之用四十九一行以之起厯而革卦之序在周易正当四十九诸儒賛易皆不及此
　　革物者莫若鼎故受之以鼎
　　革物者莫若鼎鼎能变腥为熟易坚为柔也故革后继以鼎
　　主器者莫若长子故受之以震震者动也
　　鼎动器也宗庙祭祀用之震居三男之长是为长子长子继父而主祭者也故鼎后继以震震者动也动者出而用事之初也或曰困井以坎水上下取义革鼎以离火上下取义此困井革鼎四卦所以相次也深居冯氏曰自乾坤四十有九卦而革去故五十卦而鼎取新震乃以长男而代父易之序也
　　物不可以终动止之故受之以艮艮者止也
　　物不可以终动动极而当止则止之可也故震后继以艮艮者止也
　　物不可以终止故受之以渐渐者进也
　　物不可以终止止极而动其动必以渐故艮后继以渐渐者进也渐不可训进谓其进之渐也平庵项氏曰晋者明出地上进而明也徒进不足以尽之渐者山上有木以渐而进者也渐者进之方而渐亦非进也凡若此皆取其大意以明卦之序非以卦义为尽于此也
　　进必有所归故受之以归妹
　　进以渐而不骤则其进必有所归故渐后继以归妹
　　得其所归者必大故受之以丰丰者大也
　　穷而无所归则小进而得其所归则必大故归妹之后继以丰丰者大也
　　穷大者必失其居故受之以旅
　　大而能谦则豫大而至于穷极则必失其所安故丰后继以旅
　　旅而无所容故受之以巽巽者入也
　　旅者亲寡之时非巽顺无所容茍能巽顺则虽在羇旅之中何所往而不能入故旅后继以巽巽者入也
　　入而后説之故受之以兑兑者説也
　　人之情相拒则怒相入则説入而后説之故巽后继以兑兑者説也
　　説而后散之故受之以涣涣者离也
　　人之气忧则结聚説则舒散説而后散之故兑后继以涣涣者离也离散之谓也
　　物不可终离故受之以节
　　离散而无所制则放肆而不可收拾故涣后继以节紫岩张氏曰涣所谓离盖民情未一之义受之以节则有礼制存乎其间而将以合其情非若睽之乖也
　　节而信之故受之以中孚
　　节者制之于外孚者信之于中节得其道而能守之以信则可以信乎人故节后继以中孚
　　有其信者必行之故受之以小过
　　自信之笃则行之必力不免小有过而失中故中孚之后继以小过平庵项氏曰自恃其信者其行必果而过于中有其信犹书所谓有其善之有言其以此自负而居有之也
　　有过物者必济故受之以既济
　　能过于物必可以济不然岂能济哉故小过之后继以既济平庵项氏曰大过则逾越常理甚矣故必至于陷小过则或可以济事故有济而无陷也大过训动小过训行明过皆经越之义非过失之过也
　　物不可穷也故受之以未济终焉
　　生生之谓易盖变易而不穷也既济则穷焉物不可穷故既济之后继以未济易六十四卦循环不已未济之后则又乾坤也或曰未济六爻虽不当位而炎上润下终归于正犹乾坤也故易以未济终焉赵蕤曰终焉二字疑非仲尼之辞盖后人传之误也嵩山晁氏曰未济之终复始于乾坤以将凖未济曰隂气济物乎上阳信将复始乎下明此理也伊川程子曰未济则未穷也未穷则有生生之义








　　周易集説卷三十九
　　钦定四库全书
　　周易集説卷四十
　　宋　俞琰　撰
　　杂卦传
　　杂卦者孔子释六十四卦名义而前后杂糅不依上下经次序之旧也然乾坤居首而咸恒亦居三十卦之后则杂之中又有不杂者存焉案隋经籍志云秦焚书周易独以卜筮得存唯失説卦三篇后河内女子得之今韩康伯注本以説卦三篇分出序卦杂卦则序卦杂卦之名盖始于康伯又案史记云孔子晚而喜易序系象説卦文言而不及序卦杂卦则汉初犹以序卦杂卦总名之曰説卦也朱汉上曰三易之卦其次各异首艮者连山也首坤者归藏也首干者周易也圣人犹虑后世未知三易之变故于杂卦一篇杂糅众卦错综其义以示变易之无穷以愚观之先天图始干而终坤此伏羲氏之易也周易始干而终未济此文王之易也杂卦始干而终夬兹非孔子之易欤夫夬之为卦五阳而一隂此干之纯只争一画若决去在上一隂即为纯干今置夬于杂卦之终圣人之意可见矣盖易道贵乎变通变通则不穷夬而又干则生意周流不息是故杂卦不终之以他卦而必终之以夬也始而干终而夬亦犹六十四卦始于干终于未济皆此意也杂卦之作大槩两两相对而其义则各各相反如干刚则坤柔比乐则师忧余卦皆然至大过则有不然者故郑云自大过以下卦防不协以错乱失正弗敢改耳至苏东坡始改之紫阳朱子亦以为当改蔡节斋又改之今依蔡氏本
　　干刚坤柔
　　六十四卦不刚则柔不柔则刚无非皆刚柔也独言干刚坤柔者他卦皆刚柔相杂干则六画纯刚坤则六画纯柔也平庵项氏曰干刚坤柔与离上坎下相语若浅近而乾坤坎离之性尽于二语之中不可以复加也凡易之刚爻皆干也凡易之柔爻皆坤也凡系辞之乾坤皆谓刚爻柔爻非但谓六画之两卦也尽三百八十四爻不过刚柔二字而已
　　比乐师忧
　　比与师皆以一阳统五隂而忧乐不同者比以一阳居五为比之君而下皆顺从故乐师以一阳居二为师之帅而动众行险故忧节斋蔡氏曰比主居上得位故乐师主居下失位故忧
　　临观之义或与或求
　　临观各具二义上以尊临卑下以大临小彼此相临是或与或求也在下者仰观乎上在上者俯观乎下彼此相观是或与或求也或曰二阳在内方进而临在外之四隂是我出而与人也二阳在上将去而四隂在下仰观之是人望而求我也
　　屯见而不失其居杂而着
　　见音现屯主初言初震体之动见也居屯之时而在内故不失其居杂当依郭京作稚主上言上艮体之少男稚也居之时而在上故着屯昧而着着乃昧之反也
　　震起也艮止也
　　阳起于下而止于上震之阳在下起也艮之阳在上止也三画卦与重卦皆然天道盖起于东方而止于东北也
　　损益盛衰之始也
　　损上以益下此乃盛之始也损下以益上此乃衰之始也损益盖未至于盛衰而盛衰自此始也
　　大畜时也无妄灾也
