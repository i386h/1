<!-- { "loadSidebar": true } -->
　　按浑天之説天包地地在天中犹鸡卵中黄天虚空无体日行于虚空绕地而转其出也在虚空之中与地相去悬絶其没也亦然何尝入于地中此卦下坤上离离日在坤地之下其明隐而不见故曰明入地中地之中惟有水耳日何尝入之哉涖临也涖众不用晦而明则众心睽疑以此为明则亦不明甚矣用晦而明则众乃安和是以君子之明必用晦也用晦于外而明于内君子盖观此明入地中之象而得涖众之道故唯韬光晦迹以逺害不察察以为明也家语云水至清则无鱼人太察则无徒明其可尽用哉伊川程子曰古之圣人设前旒屏树者不欲明之尽乎隐也深居冯氏曰所涖者众安得人人而察之涖之象离明也而入坤地之中为晦之象虚斋赵氏曰自昭者治己之德用晦者涖众之道
　　风自火出家人君子以言有物而行有恒
　　齐家之道自修身始此风自火出所以为家人之象也君子知风之自于是齐家以修身为本而修身以言行为先言行之接莫亲且久于家人岂容有一毫矫饰是以君子言必有物而无妄行必有恒而不改物谓事实言而诚实则有物不诚实则无物也恒谓常度行而常久则有恒不常久则无恒也深居冯氏曰体巽以言有物入人之谓言也体离以行有恒可见之谓行也
　　上火下泽睽君子以同而异
　　火性炎上而又在兑泽之上泽性润下而又在离火之下上不逮下下不奉上二卦合体而性不同睽之象也君子以同而异是谓于大同之中有不同者焉非谓求异于众也犹之饮酒虽与众同饮而不同沉湎耳论语云君子羣而不党中庸云君子和而不流此即同而异之谓也同象二女之同异象火泽之异伊川程子曰在人理之常则莫不同于世俗之失则异不能大同者乱常拂理之人也不能独异者随俗习非之人也要在同而能异耳秀岩李氏曰彖言睽中有合所以责君子之济睽象言同中有异所以论君子之不茍同
　　山上有水蹇君子以反身修徳
　　坎水本流通之水若出于艮山之下则为蒙泉之始达今在艮山之上澁滞而不流通盖为土石所碍耳夫以艮山之峻阻而有坎水之险陷在其前则险阻艰难不胜跋渉劳苦矣蹇之象也君子之遇蹇则反求诸身自修其德而已有所未善则必改无歉于心则唯加勉不行险以徼幸也孟子云爱人不亲反其仁治人不治反其智礼人不答反其敬行有不得皆反求诸已此之谓也虚斋赵氏曰反身取艮之背修身取坎之心节斋蔡氏曰反身者止乎外艮象修德者养乎中坎象
　　雷雨作解君子以赦过宥罪
　　深居冯氏曰易有两卦自为义例者云雷为屯雷雨作为解愚谓震雷在下而坎水在上则水气结而为云屯之象也震雷在上而坎水在下则水气散而为雨解之象也秀岩李氏曰明两作雷雨作二象皆当以作字为句愚谓作者动也明两作动而又动也雷雨作谓二者俱动也君子观此解散之象以赦过宥罪凡有过误而非故犯者则赦而释之有罪恶而当刑罚者则宥而寛之号令如雷之震而天下无不耸动恩泽如雨之霈而天下无不喜悦使幽闭久系之人一旦弛其禁锢脱其桎梏如陷穽中出而复见天日则其忧闷郁结之气无不解散所以体天地与物为新之意而与民为新也过言赦罪言宥圣人之意可见矣盖过误可赦故犯不可赦也故唯寛之而巳若赦之则非义也赦过宥罪固君子之仁心然小过可赦过之大亦不可赦也小罪可宥罪之大亦不可宥也赦宥之令数出则长奸滋恶岂良民之幸与当知易之所谓赦过宥罪特因险难解散而与民更始故有是也不然何以于蹇卦之后言之节斋蔡氏曰赦宥解义过动震象罪陷坎象
　　山下有泽损君子以惩忿窒欲
　　咸损二卦以山泽上下取义所重皆在山与彖传之説不同夫彖传自是一説象辞自是一説其説或相通或不相通盖不可强同如必欲合为一説则豫之作乐崇德岂可以为建侯行师复之闭闗不行岂可以为利有攸往哉夫山泽二者其气相通者也山体中虚而受润于是泽气上通而山上有泽是为咸之象山下有泽则泽冦山而山塞泽泽也日壅山也日削是为损之象扬子云曰山杀瘦泽增高其説是已人之忿怒气涌与山之突兀相似况多忿如少男者乎故君子惩之必如山之倾摧人之意欲无厌与泽之汗下相似况多欲如少女者乎故君子窒之必如泽之填塞紫阳朱子曰惩忿如摧山窒欲如填壑亨仲郑氏曰通互体论之震动忿也艮山止之是为惩忿兑説欲也坤土塞之是为窒欲
　　风雷益君子以见善则迁有过则改
　　恒言雷风恒益言风雷益并无所谓上下盖风雷相遇于天地间上下无常不可以上下言也若曰雷下有风恒风下有雷益是何言与今人见益之象辞但曰风雷益遂以为风雷相益未之思尔挠万物者莫疾乎风动万物者莫疾乎雷二者固不相悖然而风乃隂气也唯能挠物而已其所以成发育之功者得雷之阳气动而为之助耳如山下有泽损谓艮山因兑泽之冦而为损非为山泽相损也风雷益谓巽风得震动之助而为益非为风雷相益也易以阳为善隂为不善风隂气动则挠物则谓之不善可也物为所挠而衰者以损枯者以折岂非过甚者乎得雷之阳气相助遂为之鼓舞于两间变其昔者杀物之不善转而为今日生物之善夫是之谓益君子见人为善则喜而迁就之知已有过则悔而改更之亦犹风得雷助而为益也震出也入而在内巽入也出而在外迁改之象也与恒之立不易方盖相反或谓彖传之意盖谓损下益上为损损上益下为益皆以下卦为重今曰山为泽所寇而为损风得雷之助而为益则以上卦为重无乃与彖传之意相悖乎曰彖传言六爻刚柔之义象辞言二体上下之象非相悖也各有所发明也彖传自是彖传意象辞自是象辞意岂可并而为一而必欲求其同哉节斋蔡氏曰迁善震象改过巽象




　　周易集説卷十二
　　钦定四库全书
　　周易集説卷十三
　　宋　俞琰　撰
　　象辞三
　　泽上于天夬君子以施禄及下居徳则忌
　　高莫高于天卑莫卑于泽泽安得上于天而夬之象辞乃云泽上于天何也曰泽上于天谓泽之气上腾于天也夬与需下卦皆干也坎则干上则为需之待兑在干上则为夬之决又何也曰干阳卦也坎亦阳卦也以坎遇干彼此皆阳故坎水之气上腾于天则油然作云未能成雨是为需之待兑隂卦也以兑遇干隂阳和洽故兑泽之气上腾于天则成雨而下降是为夬之决也且夫需之为卦下干天上坎水中互兑泽离日初二三四亦有夬之象而其义不为决而为待者天上犹有日而为雨未成夬之为卦则干天之上纯是兑泽其决也沛然下雨故其义不为待而为决也施去声与谦象称物平施之施同禄食禄也君子之施禄须当果决不果决则不能及下也古之人与贤者共治天职共食天禄未尝以徳自居若以德自居而犹豫弗施则非夬决之义君子之所深戒也施禄取兑泽在上之象居德取干天在内之象南轩张氏曰居德则忌言不居其德节斋蔡氏曰居德而不施则与象反矣故忌盖祖南轩之説王弼以则字作明字非也
　　天下有风姤后以施命诰四方
　　天下有风与风行地上不同行者在地而行各以其方故观之象曰省方观民设教有者自天而下无往不遇故姤之象曰施命诰四方省方必亲临而观之先王之事也诰四方则施命而已后王之事也先王既设教矣后王不过遵先王之命施于四方而诰戒之不亲临也至尊者王至卑者民一尊一卑岂能相遇而况四方万里之逺又安能一一与之遇哉今也施命诰于四方则犹风之降自天而无不遇矣风之在天下水遇之则波谷遇之则鸣草遇之则偃木遇之则撼凡天下之物与之相遇盖无有不感动者是故天之鼔舞万物而万物皆感动者风也后王之所以鼔舞万民而万民皆感动者命也命自后王而出犹风自天而降也四方东西南北干天之下皆是也巽为风而有声命与诰之象也
　　泽上于地萃君子以除戎器戒不虞
　　泽上于天则决而为雨夬之象也泽上于地则聚而为湖萃之象也川壅为泽泽乃众水之所聚如彭蠡震泽之类是也聚之众者莫若戎器君子以简治戎器之敝坏者易而新之所以戒备不虞之变庻几有备而无患也虞度也戒不虞谓戒谨虞度之所不及也大雅抑诗云用戒不虞笺云用备不亿度而至之事兊西方杀气属金故言戎器互巽体故言除坤藏而不露故言不虞兑为口故言戒王肃曰除犹修治也伊川程子曰除谓简治去敝恶也紫阳朱子曰除如诗天保何福不除之除秀岩李氏曰除本文亦作储又作治深居冯氏曰除旧置新曰除亦犹治乱曰乱驯扰曰扰
　　地中生木升君子以顺德积小以高大
　　木生于地中自下而上升之象也书太甲云若升高必自下若陟遐必自迩君子以顺修其德岂一旦遽能高大盖自其防细积累然后至于高大也今夫木芽蘖始生之时毫末耳积累以至歳月之深则寻丈之高可以干云合抱之大可以蔽日君子之于德岂异是哉顺德犹言率性循理顺则可进凡物之进长皆以顺观地中生木之象则得之矣王肃顺作慎非也释文云以高大本或作以成高大嵩山晁氏曰王昭素云成字诸本或有或无愚谓有成字者是平庵项氏曰顺坤德也积小以高大巽也坤为顺巽为高物之高必以积其所积必以顺非顺不可积非积不能高也
　　泽无水困君子以致命遂志
　　坎水在上而兑泽在下则泽上有水节之象也兑泽居上流坎水居下流水流下则泽中无水困之象也或谓卦互离日离又为乾卦盖离日以熯之则坎水干涸犹人之精疲神乏而惟悴也是之谓困遂志犹言从吾所好困而致命遂志非君子则不能小人处此则凡可以幸免者无不为也卒亦不得免焉徒丧其所守而已君子则不然君子所志将以身救天下之困穷见危则委致其命死则含笑入地无憾也诸説多有以致命为推致于天付穷达于天而遂吾之志而已岂易之教哉紫阳朱子曰致命犹言授命致者持以与人而不之有也又曰论语中致命都是委致之致事君能致其身与士见危致命见危授命皆是此意深居冯氏曰体坎陷以致命体兑説以遂志
　　木上有水井君子以劳民劝相
