<!-- { "loadSidebar": true } -->
　　难谓防渉之艰苦险在前谓前有坎水之险下卦艮止中互离明明则知止而不防于险也险之在前人皆见之固不待智者而后见见险而能止则其所见盖有出于众人之外者非众人所能及故孔子特赞之曰见险而能止知矣哉往得中谓以九居五往而得其中也道穷谓九三处下卦之终而又在艮止之极也往有功谓往而济蹇必见大才大德之人乃有功也夫处险之时见险而不知止固不可谓之智见难而弗往救则非易之教也故彖言利见大人孔子释之曰往有功盖恐其终于止而弗往也九五尊居君位不失其正近而上六六四下而九三六二其位皆正初六位虽不正然以隂而处下盖亦正也则是通国上下各守其分而无有不正故曰当位贞吉以正邦也卦虽名蹇而诸爻皆无凶辞亦以其正故也用谓变动而用事蹇之时非终于止而不用亦非小有才者之所能用故曰蹇之时用大矣哉平庵项氏曰险而止为蒙止于外也见险而能止为知止于内也止于外者阻而不得进止于内者有所见而不妄进此蒙与蹇之所以分也屯与蹇皆训难屯者动乎险中经纶以济难者也蹇者止乎险中崎岖以渉难者也此屯与蹇之所以分也
　　解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉
　　解之为卦下坎险上震动险非动莫解故曰解险以动唯动故能免乎险而不陷而卦名所以谓之解故曰动而免乎险解九四为震体之主动而在外刚而不过上二隂顺之动而得众人之助故曰解利西南往得众也解乃蹇之倒体解九二即蹇九五向也险难在前则吾不可不任济蹇之责当是时而往则往为得其中道今险难解散无所事乎往则以来为得其中道故曰其来复吉乃得中也难解之初乃与民维新之时人方厌乱而余风遗俗乱政弊法有不可因者早革之则有功事势既定而人心安于故常乃始图之则扰矣尚何功之有故曰有攸往夙吉往有功也蹇之时艮山止于下坎水滞流于上蹇而为险今为解则震雷动于上坎水浃洽于下解而为雨是艮其所以蹇而震其所以解也方其未解则天地之气蹇澁而不舒及其既解则天地之气发达而雷雨作雷雨作则百谷草木之甲无不开拆故赞其时曰大矣哉隆山李氏曰以画观之解者蹇之反以卦观之解者屯之反也大率屯蹇皆难之方兴而解则难之散也又以三卦之二体细观之蹇之止乎险下固不若屯之动乎险中而屯之动乎险中又不若解之动乎险外也





　　周易集説卷十七
<经部,易类,周易集说>
　　钦定四库全书
　　周易集説卷十八
　　宋　俞琰　撰
　　彖传五
　　损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　损之为卦兑下艮上兑隂卦也兑以隂爻为主隂虚而不足故言损艮阳卦也艮以阳爻为主阳实而有余故言益兑乃损卦之下体故言下艮乃损卦之上体故言上然则所谓损下者指六三也所谓益上者指上九也主阳而言故曰其道上行王童溪曰诸儒谓损干之九三益坤之上六此泥于卦变而谓损卦自泰来也或者谓损下益上其道上行为剥民以奉其君则犹凿墉之趾以益其高此岂道哉此岂易之教哉文王曰损有孚元吉无咎可贞利有攸往曷之用二簋可用享孔子但加一而字其义自见盖损而非有孚元吉无咎岂可固执而有所往又岂可以二簋享夫二簋之用其礼太简唯当简之时可用吾应时而用之耳故曰二簋应有时若在萃之时则用大牲矣各有其时也今夫损下益上之时损其刚益其柔盖损其所当损益其所当益也故曰损刚益柔有时人事有盛衰天道有盈虚盈则必消虚则必息此天道之损益也是故盛而有余则损之衰而不足则益之与天道并行而不相悖故曰损益盈虚与时偕行此卦彖传凡三言时盖极论损下益上损刚益柔随其时则可非其时则不可也
　　益损上益下民説无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　损下益上为损损上益下为益二卦皆主下而言益之为卦下震上巽损上指六四之隂爻虚而不足也益下指初九之阳爻实而有余也上有所裁损而民受其益则喜悦无有穷极故曰损上益下民説无疆益乃损之倒体向为损之上九今为益之初九此自上而下于下也为人上者躬俭节用膏泽下于民则其损上益下之道大而且显故曰自上下下其道大光益之时无所往而不利况九五中正而无过为往则有庆故曰利有攸往中正有庆木谓舟楫上巽下震皆木故曰利渉大川木道乃行伊川程子改木道作益道紫阳朱子以为不须改今以涣之乗木有功中孚之乗木舟虚凖之宜从紫阳为是动而巽则日进一日其益悠久而无疆犹天气施于地而化生万物其益广大而无方也凡此益道时行则行亦行其所当行耳故曰益动而巽日进无疆天施地生其益无方凡益之道与时偕行然在损曰损益盈虚与时偕行言损必兼益在益曰凡益之道与时偕行而不言损盖损之所谓损下益上上未必有所益下实有所损圣人恶其损故兼益言之益之所谓损上益下上实无所损盖其益下亦所以自益不得谓之损也故言益而不及损论语云百姓足君孰与不足百姓不足君孰与足明乎此则知损益之道矣
　　夬决也刚决柔也健而説决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　决絶也一柔而五刚决之一小人而众君子絶之故曰夬决也刚决柔也为卦干下兑上健则决説则和故曰健而説决而和夫既决矣奚其和盖成卦之爻在上六而九三乃其正应也九三在内则与众君子志同在外则与小人相应是以刚而不暴决而和也郭京易举正云彖辞脱亨字此下脱乃亨二字上六以一隂处五阳之上高据其位而肆无忌惮于九五之君前小臣戏殿上者也故曰扬于王庭柔乗五刚也夫九三在众君子之中不幸与上六小人适居相应之地当其孚号之际同列盖不能不见疑为九三者能自安乎孔子释夬之彖其意若曰九三迹虽可疑心则无他始虽危而不自安终则久而自明故曰孚号有厉其危乃光也夫上六所恃者九五之孚也所尚者口之号呼也五既告自邑而不即就之则五之孚不终而上之伎穷矣故曰告自邑不利即戎所尚乃穷也众君子在下特未往耳若同心协力而往则刚长之极变为纯干矣故曰利有攸往刚长乃终也平庵项氏曰刚长乃终与终有凶相应刚长未终隂犹在上刚长既终则隂有凶矣终者上爻也阳长为复故曰利有攸往刚长也阳长至终为夬故曰利有攸往刚长乃终也此又与复之刚长相应也
　　姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉姤乃夬之倒体五阳在下而一隂乗之于上为众阳决去之故曰刚决柔也五阳在上而一隂承之于下与阳终不期而防故曰姤遇也柔遇刚也夬一隂在上而曰刚长乃终欲其终而为干也姤一隂在下而曰不可与长恐其进而为遯为否而至于剥也兹盖圣人崇阳抑隂之微意也郭京曰勿用上脱女壮二字姤为五月卦五月建午午属南方物皆相见于此而品目章章于天地间故曰天地相遇品物咸章也姤以初为成卦之主爻其应在四刚盖指九四中正则指九五姤九四即夬九三向为夬九三之时有九四隔于其上不得与九五相遇合倒转为姤之九四则近比九五而君臣际遇矣此九四之刚所以获遇九五之中正也夬姤皆主一隂圣人则取其应爻不以隂为主故在夬则盛言九三在姤则盛言九四盖为君子谋不为小人谋夫以九四之刚不幸而与初六小人适相应亦幸而际遇九五中正之君则在下众阳无不际遇而君子之道得以大行于天下故曰刚遇中正天下大行也或以九二遇九五为刚遇中正非也又以九居五为刚遇中正亦非也姤之时义盖谓天地相遇又谓刚遇中正非但谓柔遇刚也天地不相遇则品物不咸章君臣不相遇则其道不大行于天下故曰姤之时义大矣哉
　　萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　萃者聚也下坤顺上兑説下之顺从盖以上之和説也上以説道使民而顺于人心则下亦欣説而顺从其上既上下顺説而九五又以刚德居中与六二正应是以人心翕合天下皆相聚而愿归之故曰萃聚也顺以説刚中而应故聚也王者之祭祖考必有庙庙必有尸主所以聚祖考之精神而致其孝享也享与飨同礼记祭义云飨者乡也乡之然后能享焉又云致斋于内散斋于外斋之日思其居处思其笑语思其志意思其所乐思其所嗜祭之日入室僾然必有见乎其位周还出户肃然必有闻乎其容声出户而聴忾然必有闻乎其叹息之声如是则自已之精神既聚而后祖考之精神乃于此乎聚盖祖考精神即吾自己精神也谢上蔡谓鬼神要有便有要无便无盖有以聚之则有无以聚之即无也人之生也魂气聚而成形死则魂气防散而无不之祭于庙而庙有尸主则鬼神有所依归故明道程子谓魂气必求其类而依之人与人既为类骨肉又为一家之类己与尸既已洁斋至诚相通以此求神宜其飨之又谓古者用尸极有深意不可不深思盖人之魂气涣散孝子求神而祭无尸则不享无主则不依故易于萃涣皆言王假有庙今夫王者于萃聚之时大立宗庙以聚祖考之精神既致极其孝道又致极其享礼故曰王假有庙致孝享也大人者萃之主也正已而物正者也萃而见九五大人则聚以正矣故曰利见大人亨聚以正也郭京曰亨下脱利贞二字九五以中正之德尊居天位九四大臣用大牲以助祭在下初六六二六三皆往而奔走于庙盖知天命之所在矣故曰用大牲吉利有攸往顺天命也天地万物高下散殊其情何以见之观其所聚则见之也盖观其所感则见其通观其所恒则见其久观其所聚则见其同其道一也天地万物之情既于此而可见则死生之説鬼神之情状亦于此而可知也
　　柔以时升巽而顺刚中而应是以大亨用见大人勿恤有庆也南征吉志行也
　　柔谓坤柔时指巽而言巽东南之卦于时为夏地气至此而升腾也故曰柔以时升升乃萃之倒体时为萃则地气聚而在下时为升则地气升而在上也下巽而上顺九二以刚德居中与六五柔中之君相应所以其道大通故曰巽而顺刚中而应是以大亨当柔以时升之时见大人则不唯无忧且有庆矣故曰用见大人勿恤有庆也南方乃阳明之地升而至于阳明之地则自下而上自隐而显其志行矣故曰南征吉志行也伊川程子曰元亨误作大亨平庵项氏曰萃与升皆刚中而应萃刚中在上其众必聚升刚中在下其势必升故萃以五为大人升以二为大人
　　困刚揜也险以説困而不失其所亨其唯君子乎贞大人吉以刚中也有言不信尚口乃穷也
