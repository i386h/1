<!-- { "loadSidebar": true } -->
　　困刚揜也谓刚为柔所揜而卦名所以为困也上六之柔据于九五九四之上九三之刚陷于六三初六之中象君子为小人所蔽也为卦下坎险上兑説处险以説人之难能唯君子能之君子知命而安于理义自得其乐身虽处困其道不同故曰险以説困而不失其所亨其唯君子乎君子通指诸阳大人则专指九二困而能贞大人所以吉盖能以刚中之德自守故曰贞大人吉以刚中也处困之险固宜以説然以道自説可也説人不可也上六居卦之中在困之穷不知自説而专尚口舌求説于人人亦不之信祗自取困穷耳故曰有言不信尚口乃穷也困而至于穷则心折气沮其不摇尾乞怜者鲜矣岂但尚口而已哉是故处困之中盖非君子则不能吉非大人则不能亨也或曰困与屯蹇皆遇险难之卦其为忧患固相似而所处之时则不同屯外险内动是可动而不敢遽动也蹇外险内止是可止而不得其止也困外説内险则险不在外而在内欲动则不容动非屯之比矣欲止则不容止非蹇之比矣唯有説而顺受尔汉上朱氏曰范谔昌谓贞大人吉下脱无咎二字平庵项氏曰师贞丈人吉谓九二困贞大人吉亦谓九二圣人恐人谓困之大人不指九二故不言刚中正但言刚中明非九五也
　　巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也井之为卦下巽上坎坎为水巽入也巽在坎下入乎水也坎在巽上上水之象也犹汲者以绳系瓶下入井中得水而上此卦名所以谓之井也郭京易举正云彖辞卦名下脱亨字彖传养而不穷上亦脱亨字改邑不改井下脱无丧无得往来井井两句井养而不穷谓饮食以养人灌溉以养物其为人之食用不可胜既也困二五皆以刚德居中倒转为井则二五之刚中如故故曰改邑不改井乃以刚中也在人亦然刚而不慑中而不倚则所守者定虽时有变更志则不改也井以上水济用为功汔至而未及泉是入乎水而不能上水故曰未有功也不言无功而言未有功盖勉之也人之学业与夫趋事赴功皆然才虽弱力虽未至要当勉强而行之盖不可几成而败之也今也系羸其瓶于井中则不能济人之用矣故曰是以凶也孔氏正义云计覆一瓶之水何足言凶以喻人之修德不成不能慎终如始也汉上朱氏疑此卦彖传脱错当曰巽乎水而上水井改邑不改井乃以刚中也无丧无得往来井井井养而不穷也汔至亦未繘井未有功也羸其瓶是以凶也紫阳朱子则以为不然盖无丧无得往来井井两句意与不改井同故不复出愚谓亦未繘井井字当连羸其瓶今井字连上句盖承彖辞传写之误故尔
　　革水火相息二女同居其志不相得曰革巳日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉离为火兑为泽革之兑不言泽而言水何也曰坎水之流兑泽之潴虽有隂水阳水之分均是水也故屯需之坎为云小畜之互兑亦为云需讼之坎为川大畜之互兑亦为川师比之坎为水革之兑亦为水易之取象大率如此革以兑上离下成卦故曰革水火相息又曰二女同居其志不相得曰革息止也水在火上而胜于火则火冷成灰灭而后止火在水下而胜于水则水热成汤涸而后止此乃水火之变也变则水火之本性革矣此卦名所以谓之革也不特此也离长女兑少女合为一卦有二女同居之象若一男一女如咸则上感下应以相与今也二女同居则其志彼此不相得不相得则变生焉变则二女之情革矣此卦名所以谓之革也睽亦二女同居但曰不同行睽之二女中者在上少者在下中少顺序不过其志各有所向而已革之二女少者反在上中者乃在下上下紊乱而名分差忒则变争自此而始此不同行不同居之别也事之变革即日不孚必至于已日乃孚者其革之也有信之之道也故曰巳日乃孚革而信之茍无以信之则虽巳日亦不孚也内有离之文明故能照察事理于未革之先而不至乖其是非外有兑之和説故能和顺人心而不至骇其观听知其理有大亨又能以正道固守如此则所变革之事合于理而当于人心是以悔亡故曰文明以説大亨以正革而当其悔乃亡天地之间寒往则暑来暑往则寒来春巳尽则革而为夏夏已尽则革而为秋秋已尽则革而为冬冬已尽则又革而为春故曰天地革而四时成王者之兴受命于天故易世谓之革命桀纣无道而天灾流行人心离散此天命当革之时也于时夏命讫而汤革之商命讫而武王革之上以顺夫天意下以应夫人心故曰汤武革命顺乎天而应乎人时当天道之变更人事之改易此盖革之至大者也故赞之曰革之时大矣哉
　　鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　六十四卦皆非象也而独于鼎卦曰鼎象也何哉象者像也鼎之为卦其形与鼎相像也初六在下像鼎足九二九三九四皆阳实像鼎腹六五中虚其形对峙像鼎之耳上九在鼎口之上其形横亘像鼎之故曰鼎象也此以卦之六画言鼎之形象如是也若以二体言之则下巽木上离火以木入火而致亨饪之用故曰以木巽火亨饪也亨即古烹字享亦当作亨改亨为享今文也古者亨烹享通作亨烹者煑也饪者熟也烹饪非鼎也鼎之用也鼎之烹饪变腥而为熟易坚而为柔上用以享上帝下用以享圣贤盖非一人奉养之私也烹饪之要莫过祭祀賔客而祭祀之重者莫过上帝賔客之重者莫过圣贤故曰圣人亨以享上帝而大亨以养圣贤圣人谓古之圣王圣贤谓古之人臣有圣贤之德者也无所不通之谓圣古之人称圣贤不问君臣凡有圣德者皆可以称圣如书汤诰称伊尹为元圣孟子称伊尹为圣之任伯夷为圣之清栁下惠为圣之和孔子为圣之时赵岐称孟子为亚圣皆是也享帝止曰烹养圣贤乃曰大烹何也郭京易举正云而大亨羡文或曰大烹非谓待人臣之礼过于享帝也盖天道尚质而贵诚享上帝唯用特牲而已故直言亨人事尚文而贵多享圣贤则饔飱牢醴当极其盛非备物厚礼不能养也故曰大烹大言其广大而周徧非谓尊大之也巽而耳目聪明柔进而上行得中而应乎刚是以元亨指六五六五为鼎之主既能养人又能卑巽下人广其视听不以一已之见闻为聪明而以天下之耳目为视听于是明目达聪而无所不见无所不闻故曰巽而耳目聪明五离体离为目而兼言耳五乃鼎耳故也六五乃革之六二本居下者也倒转为鼎则进居尊位又得其中而与九二相应故曰柔进而上行得中而应乎刚夫如是所以其占为元亨故曰是以元亨是以两字盖总结一卦彖辞之义也彖传凡三言柔进而上行晋也睽也鼎也皆以两卦相并而取义或谓晋自临观来睽与鼎自遯大壮来非也
　　震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也恐者心动而悚然也震来而恐此致福之道也后谓既震之后有则谓有法则既震之后敬畏如此可以为法则也论语云迅雷风烈必变盖古人敬天之威出于中心之诚非伪也惊逺谓闻其声而变动乎其外惧迩谓见其威而战栗乎其中逺谓卦之外体迩谓卦之内体内体外体皆震故有逺迩惊惧之象以人事言之逺为一国近为一家逺在百里近在一身由逺及近因其惊而为之恐惧修省故曰震惊百里惊逺而惧迩也古者主祭必以嫡子之长震为长子故言祭主为震之长子者能常存敬畏之心不间乎逺近则出而可保守宗庙社稷以为祭祀之主故曰出可以守宗庙社稷以为祭主也出可以守宗庙社稷以为祭主即解不丧鬯四字郭京与伊川程子皆云脱不丧鬯一句紫阳朱子曰出谓继世而主祭也或云出即鬯字之误
　　艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　艮之义训止大抵时当止则与时俱止时当行则与时俱行君子之行止唯随其时而巳今处艮止之时则其时当止故君子于此之时动亦止静亦止动静皆得其所止而不失其时是以其道着见于外而光明也郭京易举正云彖辞脱艮亨二字彖传光明下亦脱故亨二字艮其止之止字王弼谓易背曰止以明艮即止嵩山晁氏曰只当依卦辞作背平庵项氏曰自王弼以前无艮其止之説今按古文背字为北有讹为止字之理紫阳朱子曰艮其止止其所也上句止字便是背字故下文便继之云是以不获其身更不再言艮其背也止是当止之处下句止字是解艮字所字是解背字盖云止于所当止也所即至善之地如君之仁臣之敬之类又曰此段分作两截却是艮其背不获其身为静之止行其庭不见其人为动之止总説则艮其背是止之时当其所止了所以止时自不获其身行时自不见其人此三句乃艮其背之效验所以先説止其所也上下敌应不相与也却云是以不获其身行其庭不见其人也愚谓背乃止之所所乃止之地止其所以止字盖释艮字所字正释背止其所谓卦叠两艮一上一下各止其所也上下敌应不相与也释不获其身行其庭不见其人之义艮六爻之应隂阳相敌上下相背盖无相与之情也若使上下不相背而相与则应酬交错岂能无咎唯其上下相背而彼此不相与是以不获其身行其庭不见其人而无咎也震亦上下敌应坎离巽兑皆然独于艮言之者艮主乎止故也震相仍而动坎相援而出离相继而明巽伏而相入兑见而相説艮则各止其所而不相与故特言其敌应也



　　周易集説卷十八
　　钦定四库全书
　　周易集説卷十九
　　宋　俞琰　撰
　　彖传六
　　渐之进也女归吉也进得位往有功也进以正可以正邦也其位刚得中也止而巽动不穷也
　　渐之进也紫阳朱子谓之字疑衍或是渐字郭京易举正云吉下误増也字秀岩李氏按王肃本女归吉也作女归吉利贞本渐乃归妹之倒体归妹六三进为渐六四是进而得位也或谓坤六三进交于干下自内往外而为女归之象误矣人患不得位耳不得位则虽贤无以施其功令既进得位则其往也有功矣进得位往有功也盖释女归吉而指六四进以正则可以正邦也盖释利贞而指九五彖传凡论主爻之得必以五兼言之此易道尊君之大义也夫正邦之道当先正身其身正孰敢不正今九五之进也以正则国人化之如二如三如四皆进以正初上虽不得位然初以隂居下上以阳居上亦无有不正者诸爻皆正而九五又得尊位之正又刚而得中故不止乎往有功而其正又可以正邦也止而巽动不穷此合二体而言渐也止有安静之义巽有和顺之义内不止则非渐之道外不巽则非进之道内止而外巽则安静和顺而无躁进之失有不动动则不至于困穷也大凡欲速则不达其动必穷今夫渐之动也止而巽则非欲速者也是以动而不穷也
　　归妹天地之大义也天地不交而万物不兴归妹人之终始也説以动所归妹也征凶位不当也无攸利柔乗刚也
