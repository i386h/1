<!-- { "loadSidebar": true } -->
　　雷在地中复先王以至日闭闗商旅不行后不省方复十一月之卦是时天气正寒而井泉初温阳气在下故也先王以至日闭闗而不通往来故商旅于至日不行后于至日不省方盖安静以养其稚阳之气不敢先时而动夫震阳初复于坤地之下其气至防唯安静而后能长是宜爱护以养之未可劳动人或动而泄之是争天地之先而分夺其气也先王谓古先哲王后谓时王或谓后乃继体守成之君言先王而又言后所以别于先王也至日闭闗乃先王之遗法至日不省方后王遵先王之遗意也平庵项氏曰彖取阳之复来故可以出入象取雷之在地中故不可以行不可以出彖与象取义不同诸家与彖同説则非众象之例亦非此象之义也愚按书舜典云十有一月朔廵狩正当省方之时今乃曰后不省方盖为冬至之一日尔他日不然也夫闗所以通来往岂可闭商旅皆欲出于涂岂可使之不行今曰至日闭闗商旅不行亦不过谓冬至之一日而已闭闗象坤之阖户商旅象坤之众震为大涂商旅所行之路坤为迷不行之象也坤为地方之象也顔师古训方为常谓不省方为不视常务殆非也
　　天下雷行物与无妄先王以茂对时育万物
　　六十四卦之象例作一句无分为两句者先儒皆以天下雷行为句物与无妄为句误矣唯胡旦与深居冯氏云间田氏以天下雷行物与作一句今从之无妄之为卦上干天下震雷雷之动于天下而无妄行物之动于天下亦无妄与故曰天下雷行物与无妄与者应也无妄诚也天以诚动物以诚应皆无妄也兼山郭氏曰天无私覆地无私载日月无私照率归之自然而已此无妄之本也愚谓无妄则诚诚者天之道也天之道自然而已矣天道出于自然雷之行于天下物之动于天下亦莫不皆出于自然夫唯其皆出于自然是以雷发声则万物出而与之俱动有翼者动而飞有足者动而走生于山林者动于山林生于川泽者动于川泽其动也时至而气自化盖无一物不由乎天理之自然岂有妄耶先王以茂对天时长育万物夫何为哉亦不过顺天理之自然而一出于诚耳岂有妄耶夫天有是时先王非能先后之也对而循之耳物有是生先王非能损益之也育而成之耳中庸之所谓诚即易之所谓无妄也中庸云唯天下至诚为能尽其性则能尽人之性能尽人之性则能尽物之性能尽物之性则可以赞天地之化育可以赞天地之化育则可以与天地参矣子思之説盖本乎此伊川程子曰茂对之为言犹盛行永言之比无他説也节斋蔡氏曰对与对上帝之对同言至诚之动无时不动无物不育也平庵项氏曰时以象天物以象震节初齐氏曰象言育者三卦蒙也蛊也无妄也蛊上艮互震在下蒙无妄皆下震互艮在上震者物之生理而艮所以育之也一阳入于坎出于震而艮在坎震之间此育之意也
　　天在山中大畜君子以多识前言往行以畜其德汉上朱氏曰天在山中以人所见为象圣人论天地日月皆以人所见言之深居冯氏曰以气言之天之气藏于山中亦为大畜之象天之气固无不在唯山则气所附而能藏畜之也愚谓大畜之为卦下干天上艮山是为天在山中大莫大于天而曰天在山中则其所畜者大矣今人以九霄之上日月所丽处为天遂疑天不在山中殊不知地之上虚空处皆天也大凡掘一尺地则有一尺天是故井中有井中之天洞中有洞中之天室中有室中之天山中有山中之天何必以九霄之上乃为天哉小而壶中瓮中亦莫不有天又何必以天不在山中为疑哉人之蕴畜由学而大君子以多识前贤往圣之善言善行而学以聚之则其胷中所得日以富矣盖其所识者多则其徳之所蓄者大也识音志与论语黙而识之识同平庵项氏曰文在外故为小畜识在心故为大畜汉书作志义同深居冯氏曰识记也多识如天之容覆畜德如山之围绕虚斋赵氏曰互震足兑口于中爻有言行畜德之象
　　山下有雷颐君子以慎言语节饮食
　　山者禽兽草木生植之地雷动则禽兽草木皆动盖不可非时而动也雷动而在山上则声已出山是为小过在山下则声犹未出山其动不至于过是颐养之象也人之所养在乎言语饮食言语妄出于口则祸至饮食妄入于口则病生二者皆养身养德之切务君子知祸从口出病从口入是以慎节其出入颐乃口颊之象故取其切于颐者言之曰慎言语节饮食充此言语之类则凡号令政教之出于已者皆所当慎而不可悖出充此饮食之类则凡货财赋税之入于上者皆所当节而不可悖入虚斋赵氏曰言语饮食取其动慎与节取其止
　　泽灭木大过君子以独立不惧遯世无闷
　　泽水盖润养其木者也今也高涨而浸灭其木不亦过甚矣乎是大过之象也木虽为水浸灭而其根干未尝动摇故君子之于时也在位则独立而不惧不在位则遯世无闷独立不惧非有大过人之才不能也遯世无闷非有大过人之德不能也扬庭郑氏曰独立不惧居大位任大事者也遯世无闷有大德无大位者也其説是已夫当此大过之时尚可以有为则君子之在其位任其责者不容不为故虽千万人吾往矣夫何惧果不可以有为则君子之不在其位不谋其政者退而避之而已有何闷君子之才之德大过于人故能若是不然则独立而人莫我辅能不惧乎遯世而人莫我知能无闷乎独立象巽木之植遯世象巽之伏不惧无闷象兑之説紫岩张氏曰序卦云颐者飬也不养则不可动故受之以大过考大过之象非养之有素其能至于是乎节斋蔡氏曰独立不惧巽木象遯世无闷兑説象
　　水洊至习坎君子以常德行习教事
　　坎为水下卦坎上卦又重之以坎故曰水洊至习坎洊之义与洊雷震之洊同雷曰洊声相续也水曰洊流相续也水之流也前者往而东去后者又从而西来往者过来者续往来相继继而不絶是两坎之象也坎字上加习盖承卦辞之误常德行谓德行有常而不改习教事谓教事练习而不辍治已治人必皆重习然后熟而安之也节斋蔡氏曰常德行坎刚中象习教事重坎象或曰坎北方之卦积隂肃杀之气在焉坎险也难也兵凶器战危事以其行险而犯难也故重坎取兵武之象教事如月令仲春教振旅仲秋教治兵之事是也诗常武云有常德以立武事德行无常而欲武事之立难矣论语云以不教民战是谓弃之战乃武事而以文事教之古之道也武事而无文之教则残民以逞不败亡者几希
　　明两作离大人以继明照于四方
　　离明也下卦离上卦又重之以离是为明两作非并作也水就下故坎言水洊至火炎上故离言明两作也秀岩李氏曰明两作雷雨作二象皆当以作字为句深居冯氏曰日出曰明没曰昏作起也发也与诗薇亦作止之作同解言雷雨作亦此义也明作犹言明发两犹再也日一而已而旦旦明作以见重离之象愚谓离为日不称日而言明天无二日也他卦之离有在上者有在下者亦皆不称日何也日君象也易道无所不通称日则唯人君可用如士庻皆不可用也大人以德言乃王公之通称盖有大德而与天地合德日月合明者也继明者今日之明继前日之明而不絶其明相继不絶故能徧照四方不然则耳目所及且不能照又安能徧照于四方万里之逺哉继明即是明两作谓前日在下位而其明如此今日在上位而其明亦如此前后自相踵盖皆一人之明非谓后王而继前王之照而世袭其明也紫阳朱子曰明两作犹言水洊至今日明来日又明若説两明却是两个日头白云郭氏曰六十四卦唯离象独称大人大人者与日月合其明故称大人伊川程子曰诸象或称先王或称后或称君子或称大人称先王者先王所以立法制建国作乐省方勑法闭闗育物享帝皆是也称后者后王之所为也财成天地之道施命诰四方是也君子则上下之通称大人者王公之通称
　　山上有泽咸君子以虚受人
　　山上何为而有泽泽气上蒸于山而山受之也山上而有泽则山体中虚可知矣山唯中虚乃能受泽心唯中虚乃能受人心有私主而物欲窒之则自满自是必将拒人故君子观此山上有泽之象而以虚受人也家语云损其自多以虚受故能成其博也与此同防圭叔吕氏曰虚取山之虚象受人取山受泽之润象节初齐氏曰所谓受者归斯受之也若有心于受则巳非虚矣又曰泽非山上所有也而有焉盖为山之虚也使止欲象泽之通于山则岂不可如蹇之山上有水而必曰泽非以其有水也以其虚也彼实也故为蹇此虚也故为咸赵氏辑闻云彖辞爻辞与象辞义各有攸主易变无穷圣人之取义未尝执一释彖言咸感释象言虚受唯圆机之士可以学易
　　雷风恒君子以立不易方
　　雷迅则风烈风飞则雷厉二者常相从而不厌故曰雷风恒方谓事情所向立不易方谓君子卓然自立有定向而不妄动也平庵项氏曰巽入也而在内震出也而在外二物各居其位故谓之恒雷入而从风风出而从雷二物易位而相从故谓之益象于恒言立不易方于益言则迁与改其义明矣
　　天下有山遯君子以逺小人不恶而严
　　紫阳朱子曰天体无穷山高有限遯之象也愚谓遯之义虽是退避亦取逺去之意以象言之山止于下天行于上天盖逺于山而相去甚辽絶也君子观象以逺小人岂有他哉不过危行言逊而已逊其言则不恶不使之怨也危其行则有不可犯之严不使之不逊也此君子逺小人之道也若怒悻悻然见于面目发于声音则疾之己甚适致小人之忿怨以激其变耳岂全身逺害之道哉逺去声恶入声张横渠读为憎恶之恶亦通不恶是君子待小人之礼严是君子守己之节天下有山遥望之天与山若相接连何恶之有及到山顶则山自止于下天自行于上山于天邈不可干岂非严乎隆山李氏曰大畜之为卦天在山中盖艮在上而干在下干之健进艮而止之故曰大畜遯之为卦天下有山则是干在上而艮在下干之健行于外艮在下而不能止之故曰遯
　　雷在天上大壮君子以非礼弗履
　　雷在地中则阳气潜藏出地则阳气奋发在天上则阳气甚盛是大壮之象也大壮二月卦雷乃发声之时也雷之发声必以其时非其时则不发君子之举动必由乎礼故非礼则弗履礼者天理之节文取干天之象履者足之动取震足之象或曰干为首震为足以足加于首此非礼之甚者也冠虽敝犹不可加以屦何况乎首而可加以足乎圣人以震在干上足无加首之理故特曰非礼弗履汉上朱氏曰雷在天上非所履而履故史墨谓雷乗干为臣强之象君子以是动必以正非礼弗履也
　　明出地上晋君子以自昭明德
　　明谓离日之明不言日而言明详见离象或谓日君象也不敢指斥故称明以代之非也日者众阳之宗若月若星若河若电若霞若霓皆假日以为明日之明乃自已之明也未出地则其明为地形所蔽及其出也渐渐升腾而起则其明昭著于上晋之象也明德君子固有之德也自昭者自有此明德而自明之也夫人之德本明其不明者人欲蔽之耳人欲蔽之不能不少昏昧而其本然之明固未尝息也忽尔省察而知所以自明焉则吾本然之明亦如日之出地而其明昭著初无増损也自之一字盖谓由吾自巳为之耳非由乎人也大学所谓明明德所谓自明与此同防干之象曰天行健君子以自强不息我竭我力也晋之象曰明出地上晋君子以自昭明德我明我德也君子唯尽其在我而已矣平庵项氏曰明德以象日自昭以象地
　　明入地中明夷君子以涖众用晦而明
