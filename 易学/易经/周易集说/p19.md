<!-- { "loadSidebar": true } -->
　　井卦下巽木上坎水而曰木上有水井何以见其为井之象也先儒皆因彖辞言瓶遂以象辞之木为辘轳为桔槹为汲水桶然彖辞取象自是一义象辞取象又自是一义岂可以彖辞之瓶为象辞之木哉准斋吴氏曰象辞不言木上于水而明言木上有水是谓水之下有木明矣盖井之为井水下无木为底则泥随汲水而动其水必浊故周囘甃砌虽砖累而底则用木而不用砖底若用砖则泥实而泉眼不通唯用木则泥有所护汲不至浊而水木之性相宜泉眼且无窒塞之患此木上有水所以为井之象也或谓六十四卦之取象皆据自然无用人为者木上有水乃自然之理如木根入地而津液上行达于木杪有井水自下而上之象古人凿井盖取诸此今欲知木上有水之説当求之未有井之先若谓木为辘轳为桔槹为汲水桶为井底干此皆有井以后之说出于人为非理之自然也愚谓井卦之名命于文王非伏羲也伏羲画卦之时盖未有井而文王名卦之时则有井矣文王以伏羲所画坎上巽下之卦有井象而名之曰井是故象辞因以为木上有水井实取象于有井之后如鼎卦之象亦若是而已矣然鼎用烹饪井用汲亦皆自然之道也君子观此井象而以为井田之法于是方里而井井九百亩其中为公田八家皆私百亩同养公田使民服田力穑勤劳于下以奉养其上又劝其相助而不敢惰农自安亦犹井中之水养人济物而以上出为功也坎劳卦也故言劳民互兑为口故言劝巽顺故言相相悉亮反秀岩李氏曰此言亦为井地设劝相即相友相助相扶持之意亨仲郑氏曰先儒劳作力报反非也凖斋吴氏曰以卦义详之劳字当为勤劳之劳
　　泽中有火革君子以治厯明时
　　泽中有火谓有非其地不当有而有也泽中当有水今乃有火焉是变革之象也古者黄帝迎日推策始造厯法厯所以象日月星辰所防之次而授民以分至启闭之时也积久闰差而四时不明则厯又不能不治故君子观此变之象以治厯明时庶几厯不差而四时明也治修也当修则修盖不待改歳而后修也兊为史巫故言治厯离为明故言明时扬庭郑氏曰泽中有火烬故根也深居冯氏曰大泽之中水落而有火革故之象益烈山泽而焚之泽中之火也如云梦跨江南北霜降水落半为平陆火时有之泽者水之所也而火在其中高岸为谷深谷为陵泽将革矣时运之变有数存焉厯所以歩其数也治其厯法而天时可明矣三代而下汉之太初唐之大衍其始未尝不精且宻行之歳久未有不差差则复革之以求合自古逮今厯不知几革也是非术之罪也天动物也厯定法也天无时不动而欲以一定之厯歩之宜其久而必差差而必革也洪容斋曰大衍之用四十有九一行以之起厯而革卦之序在周易正当四十九诸儒赞易皆不及此
　　木上有火鼎君子以正位凝命
　　伊川程子曰以木从火为然之象火之用惟燔与烹燔不假器故取烹象而为鼎以木巽火烹饪之象也制器取其象也乃象器以为卦乎曰制器取于象也象存乎卦不必先器圣人制器不待见卦而后知象以众人之不知象也故设卦以示之卦器之先后不害于义也或疑鼎非自然之象乃人为也曰固人为也然烹饪可以成物形制如是则可用此非人为自然也在井亦然器虽在卦先而所取者乃卦之象卦复用器以为义也愚谓鼎卦下巽木上离火中互干金兑泽有鼎釡烹饪之象位君位也命天命也君子之正位也如鼎之不欹倾则其命之凝也亦如鼎之不动摇盖君位至尊天命靡常非正则不凝也水结为凝凝则不动与坤初六爻传隂始凝之凝同鼎乃金液凝聚而成者也君子体离之明端拱南面俨然人望而畏之则如鼎之端正体巽之顺协于上下以承天休而天亦不庸释之则如鼎之凝固或曰禹之兴也聚九州所贡之金以铸九鼎夏亡而鼎迁于殷殷亡而鼎迁于周周衰而楚强大遂觊而问焉周大夫王孙满对曰成王定鼎于郏鄏卜世三十卜年七百天所命也周德虽衰天命未改鼎之轻重未可问也盖三代之鼎犹秦汉以后之玺皆以为传国之寳
　　洊雷震君子以恐惧修省
　　洊之义与坎卦水洊之洊同震为雷上下卦皆震故曰洊雷震古之人闻迅雷风烈必变况洊雷之震乎君子以恐惧而又修省体此两震之象也恐惧者心之敬畏也修者修敕其善而进之也省者省察其不善而改之也恐惧取内震之象修省取重震之象
　　兼山艮君子以思不出其位
　　艮为山以艮遇艮则上下皆山而两山之势相连有兼并之象然其大小高下则各有其分其发育之功亦各随其分而止君子观此以思不出其位则亦安其所止而已矣位不特爵位凡人之安分如尸祝不越樽爼而代庖即不出其位之谓其义与论语同大抵人之所为或至于出位者不思耳思则知其所止而不犯分安得出位思象互坎之心出象互震之出在上之山止于上在下之山止于下上下各止其所故言不出其位
　　山上有木渐君子以居贤德善俗
　　山上有木与平地之木不同地气温厚则木之生也易山枯骨燥则木之生也难易则长茂速难则长茂迟此升渐二卦之木所以不同也若山下未有木而遽尔栽木于山上则空阔而无所依不为山风摇落者鲜矣今夫山上之有木盖自山下以渐培然后延亘长茂相因而至于山之巅是积渐之象也君子观此象以居贤德善风俗亦必以其渐书毕命云既歴三纪世变风移是岂一朝一夕所能使之善哉君子之居贤德亦须以渐而进皆非一朝一夕之故也居训积与书益稷懋迁有无化居之居同释文云善俗王肃本作善风俗郭京亦云脱风字紫阳朱子曰二者皆当以渐而进疑贤字衍或善下有脱字平庵项氏曰居贤徳象艮之止善俗象巽之入徳不积则其入人也不深不足以善俗
　　泽上有雷归妹君子以永终知敝
　　震为长男兄也兑为少女妹也泽上有雷犹兑妹之上有震兄也妇人在家从父兄父死则兄嫁之泽之从雷犹兑妹之从震兄也是故泽上有雷为归妹之象卦名归妹则当从兄嫁妹之义推之説者皆以为娶妇唯杨诚斋冯深居以为兄嫁妹今从之嫁妹盖与嫁女不同女乃已之所出妹与己同父者也不幸父亡而以孤女遗我则吾为之兄也当任其责以早嫁之使身有所托得以偕老而永终则亦庶乎其可也若过时不嫁华落色衰而身无所托则怨旷兴焉盖其敝必至于此也君子以永终知敝岂特嫁妹为然凡事事物物皆然有始则有终有新则有敝将欲永久其终盖不可不先知其敝早为之谋则不至于敝永终之道也若待其敝而后救之则晚矣是岂永终之道哉书蔡仲之命曰慎厥初惟厥终终以不困不惟厥终终以困穷此之谓也归妹女之终也兑为毁折敝也互离为明所以知其敝而永其终也
　　雷电皆至丰君子以折狱致刑
　　雷光而满目雷声轰轰而盈耳无歉于心者亦掩耳蔽目之不暇何况获罪于天而其心有歉者乎今夫雷声与电光二者皆至则丰盛可畏之甚矣以此之丰照临其歉则凡有歉于心者莫不震慑而知服又何所逃罪哉君子观此象以折狱致刑亦犹是也是故折狱则狱得其情而无有敢隐致刑则刑当其罪而无有不服盖其威明并行如雷电声光之皆至也折狱即断狱也致刑致之于刑也伊川程子曰噬嗑言先王敕法丰言君子折狱以明在上而丽于威震王者之事故为致刑立法以明在下而丽于威震君子之用故为折狱致刑旅明在上而云君子者旅取慎用刑与不留狱君子皆当然也平庵项氏曰折狱用明象电致威用刑象雷
　　山上有火旅君子以明慎用刑而不留狱
　　贲互坎水火在山下而又有坎水照映于其间故其火光归聚而为贲旅互巽风火在山上而又有巽风吹乎其中故其分散而为旅兹盖野烧延縁而过者耳犹旅寓而不久留也君子观此象以明慎用刑而不留有罪者于狱盖旅与狱皆非久处之地也王制云刑者侀也侀者成也一成而不可变故君子尽心焉夫用刑之道不明则寃固唯明者能用之然过于明则又伤于察是必谨慎而后可然过于谨慎则又恐优柔不决而失之滞故又戒之曰不留狱或曰以六十四卦反覆观之狱盖起于讼终于中孚贲当聼讼之初故虽守噬嗑先王之法犹哀矜而无敢折者惧乗快之滥也旅犹在中孚议狱之前是当将断之时故虽得丰卦折狱之情犹明慎而不敢留者惧淹禁之瘦也深居冯氏曰噬嗑与丰以之明罚敕法以之折狱致刑象离之明震之威也若贲与旅离明不易而震易为艮止矣故以之无敢折狱以之明慎用刑而不留狱曰无敢曰慎曰不留震变为艮之象紫阳朱子曰止在外明在内故不敢折狱止在内明在外故不敢留狱平庵项氏曰明象火慎象山不留狱象火之过山
　　随风巽君子以申命行事
　　巽为风上下卦皆巽如风之阵阵相继故曰随风巽申重也君子以申命行事者重复申明其命令如风阵相继而至也既告戒之又丁宁之使人听信其説然后见之行事则民之从之也亦如风之迅速也大抵命令之出务在必行不行则徒为虚文耳今夫上顺下下顺上上下皆顺而所行者皆顺理之事是以命出则无敢或违与停滞也申命行事取两巽之象深居冯氏曰巽以顺为体以入为用故取象为风诗以风言教化犹易以巽言教命用观以设教用姤以施命而用重巽以申命皆巽也
　　丽泽兑君子以朋友讲习
　　兑为泽上下皆兑则两泽相附丽有交相滋益之象君子以朋友讲习盖朋友相与切磋琢磨则彼此皆有滋益也讲者讲其所未明讲多则义理明矣习者习其所未熟习久则践履熟矣此朋友讲习所以为有滋益而如两泽之相丽也若独学无友则孤陋而寡闻故论语以学之不讲为忧以学而时习为説以有朋自逺方来为乐盖极天下之至乐未有如朋友讲习之为乐也兑为口讲也习重习也卦叠两口讲而又讲也节斋蔡氏曰讲兑説象习重兑象
　　风行水上涣先王以享于帝立庙
　　涣者水之融液而泮涣也字从水从奂太以文凖涣范望注云奂有文章故谓之文説文云矣文采明见也奂之旁加以火则奂乃火熖之光加以水则涣乃水波之文涣卦上巽风下坎水风来水面而水有文故曰风行水上涣夫风者无形之物也无所寓则无以见之今行于水上而水动成文然后见其为风之至鬼神亦无形者非设坛于郊立庙于宫则其享上帝祭祖考也亦何所寓哉先王观此象以享于帝立庙于是郊焉而天神格庙焉而人鬼飨有所寓故也深居冯氏曰享帝以坎坎为酒立庙以巽巽为木愚谓古者立庙必于国之东南祭享必以血故易中凡言庙与祭享之事皆取巽坎二卦巽居东南而坎为血也帝出乎震互震故言帝
　　泽上有水节君子以制数度议德行
　　困卦上兑泽下坎水则泽在上流水自下流而去故泽无水为困以其不能节也节卦下兑泽上坎水则泽在下流水自上流而来故泽上有水为节以其能节也节者限止之谓书禹贡云大野既猪彭蠡既猪是也马融云水所停止深者曰猪愚谓泽所以止水也水流至此而止故谓之节君子制度数所以为节也议德行求其中节也数者一十百千万也以算数事物之多寡故谓之数度者分寸尺丈引也以量度事物之长短故谓之度德存于中者行发于外者裁制之评议之非君子不行也虚斋赵氏曰上坎互艮制度数也下兑互震议德行也
　　泽上有风中孚君子以议狱缓死
