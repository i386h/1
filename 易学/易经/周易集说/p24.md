<!-- { "loadSidebar": true } -->
　　无妄之为卦内震外干干之三画皆刚爻也今曰刚自外来而为主于内自何爻而来耶曰无妄乃太畜倒体无妄内卦初九之刚盖从大畜外卦上九而来非从本卦升降也或谓讼与无妄皆自遯来讼九二无妄初九皆遯九三降而为之非也动谓震健谓干动而健者君子之动以天是以无妄也刚中而应大亨以正天之命也谓九五刚德居中与六二正应而其所以大亨者以其正也是则天命之祐也无妄之往何之矣天命不祐行矣哉谓君子所行虽无妄其或有非常之变而天不我祐则不宜有所往往将何之往则悖理悖理则逆天逆天而行天其祐哉行矣哉犹论语云行乎哉正言之曰何之矣又反言之以叹之曰行矣哉盖甚言其不宜往也夫无妄与临皆大亨以正临则为天之道无妄则为天之命何也曰运于上而自然者道也降于下而靡常者命也命即道也处此之时逢此非常之变则君子奈之何哉顺天命而已矣今诸解者莫不曰彖辞言利贞盖法无妄之道利在贞正失贞正则妄故其匪正则为过眚盖以为人之匪正如六三九四之不正则有灾眚也吁既无妄矣则安有所谓匪正者乎当知彖辞所谓匪正盖谓天之变非谓人之不正也
　　大畜刚健笃实辉光日新其德刚上而尚贤能止健大正也不家食吉养贤也利渉大川应乎天也
　　大畜之为卦下干上艮刚健干之德也笃实艮之德也干艮皆阳卦阳明故辉光艮之辉光即干之辉光发于外者也畜之不已则日进一日其德愈着故曰大畜刚健笃实辉光日新其德书咸有一德云终始惟一时乃日新注云终始不衰是乃日新之义夫大畜倒转为无妄则其刚自外而来是为初九无妄倒转为大畜则其刚自下而上是为上九刚居上而六五在下承之有尊尚贤者之象故曰刚上而尚贤上上声大抵有一刚贤在上则众才毕止于下今夫干之三阳在下视艮之一阳在上以为其类见尊于当时遂皆頫首受畜而不敢猖狂妄行兹盖上之人有以制之也夫既有以制之故不曰健而止特曰能止健能止健者干虽健而难制艮则能制之也制之非故抑其进也养之以待用也艮何以能制之也曰大正也阳卦为大隂卦为小小畜以小畜太非正也大畜以大畜大则正也夫唯其大正而能止健也故健者咸止于下由是践履熟涵养深所畜者久无复有轻躁之失也养贤养在下之三阳也书説命云惟贤非后不食盖贤者在下则家食仕则食君之禄禄所以养贤也应乎天谓六五隂柔其才不能以自济必与刚阳相应然后能济也干为天高而在上者也今在下体亦谓之应乎天以明天之理无乎不在也
　　颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　伊川程子曰人之养生养形养德养人无非皆颐养之道也动息节宣以养生也饮食衣服以养形也威仪行义以养德也推已及物以养人也愚谓养生养形养德养人虽有轻重要皆以正道固守则吉也为卦震下艮上中互重坤坤体中虚有以容物而物皆致养焉故训颐为养观其所养谓即此颐卦之象而观其所养之道也所养之道如上养下下养上阳养隂皆正也但隂养阳则于理为颠倒非正也观其自养谓反求诸已以观其自养之道也自养之道如言语则正而有序不敢不慎也饮食则正而有度不敢不节也虽然颐之道贵乎正颐之时则不可失如天地之养万物当寒而寒当暑而暑寒暑不失其时则万物各得其宜圣人之于万民也亦然圣人养万民岂能一一徧及哉其先务则惟养贤而已贤者得所养则体圣人之意以下及万民然亦安能家至户给而与之食哉不违其农时而已孔子盖以万物万民之生与养时为大故不曰义不曰用而独曰颐之时大矣哉始言其正终言其大颐之道备矣文王之意不过谓观此颐卦中虚之象以反观诸身以自求吾之口实止言自养不言养人孔子乃详言天地养万物圣人养贤以及万民盖又推广彖辞之义云
　　大过大者过也栋桡本末弱也刚过而中巽而説行利有攸往乃亨大过之时大矣哉
　　易以阳为大大过谓阳之过也卦之六画凡三画是隂三画是阳则为刚柔分大过卦乃四阳二隂之卦则阳盛而过于隂故曰大者过也在人事则泛言万事大者之过凡大者皆是非一端也初六在下卦之下本也上六在上卦之终末也弱谓初上皆隂柔也以德言之中强而本末皆弱则不能胜其重任焉乌得而不桡故曰栋桡本末弱也刚毎患乎过今四刚共聚于中爻可谓刚过矣刚过唯恐其不中刚过而中则亦可以任扶颠持危之责而有以立大事成大功又何患乎过犹之治病焉病势沉痼而攻之以瞑之药自其治防疾之道观之则谓之过自药病相对言之则谓之中所谓时中是也巽而説行以二体之德言也巽顺则与物理无忤和説则与人情相得处颠危之世刚过而不失其中又巽顺而和悦则无非可行之道也以此而行则利有攸往而无不亨矣非其才有大过人者能若是哉乃亨谓如此而后亨通也他卦彖辞先言亨后言利有攸往往自往亨自亨也大过彖辞则先言利有攸往后言亨孔子于亨字上又添一乃字盖明亨因于往不往则不亨也大过之时其事甚大与常时不同故赞之曰大过之时大矣哉杨绘曰不曰义者不可以常义拘不曰用者非常之用也
　　习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　卦叠两坎内外皆险是为重险险者何以二隂而陷一阳也八卦中唯险非吉德而又重焉险亦甚矣坎本坤体干交之而成坎其中干画则水也干行不息故坎水之流亦不息夫坎水流水也与兑泽不同泽乃水之所潴潴而后盈盈而后流孟子所谓盈科而后进者是也坎水则不然坎水乃江河大川之水昼夜常流流则不盈故曰水流而不盈水之源出于西北其流则趋于东南迂廻曲折不知更歴几险而终至于海兹非行险而不失其信者乎最有信者莫如潮一日两至随月之盈亏以为消长凡月到坎离潮水亦到随月早暮以为期信未尝差失也刚中指二五两爻刚中则遇险而不詟也同舟共济胡越无患乎异心今二五同在险中则彼此同心而相维所以亨也往有功谓不可惮劳也坎劳卦也凡坎用事皆曰往有功需蹇解皆然渐虽无坎三四五互坎也天险指上坎地险指下坎盖发明重坎之义也天险无形之险也不可升与论语天之不可阶而升同地险乃有形之险也山川丘陵是也然天下岂皆山川丘陵王公于是凿斯池筑斯城以为封疆之卫故曰王公设险以守其国险之时用大矣哉时用谓有时乎用而非用之常也
　　离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也丽附丽也以一隂附丽于二阳之间也在物为火火性善附丽也岂惟火哉天地之间凡有象有形如日月如百谷草木各有所附丽也日月丽乎天在上者之丽也百谷草木丽乎土在下者之丽也盖发明重离之义在人则为所亲附之人所由之道所主之事亦莫不皆有所附丽也明离之德也重明指上离而言明在上卦是为重明也正指下离而言下三爻盖皆正也以上卦之重明附丽乎下卦之正故曰重明以丽乎正如象辞以重兑为丽泽亦谓上下卦相附丽非独指一爻也句中有以字如同人之文明以健贲之文明以止皆论上下两体之德也亦非独指一爻也乃化成天下谓如此可以化民而成俗也柔丽乎中正虽以二五两爻并言然所重则在六二中正盖指六二也六五虽中然柔而不正岂能遽亨下与六二相附丽此所以亨故曰柔丽乎中正故亨释畜牝牛吉而加是以二字盖总结上文之所以亨然后有此吉也柔附本非今德在人当审所丽不然何亨之有亦何吉之有卦有六二六五两隂爻孔子恐占者不知牝牛为六二故又如此详言之六二盖离之主爻也













　　周易集说卷十六
　　钦定四库全书
　　周易集説卷十七
　　宋　俞琰　撰
　　彖传四
　　咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣书咸有一德之咸训皆今曰咸感也谓咸之为卦有上下相感之义非以感训咸亦非以咸为无心之感或者泥于字説遂以咸为无心之感非也夫人之所以相感者心也既谓之感矣以为无心可乎但不可容心而有所私耳若其无心又焉能感刚上而柔下二气感应以相与释咸之所以亨也柔上谓上卦兑之隂爻刚下谓下卦艮之阳爻二气即山泽之气感应以相与谓山泽之气往来相通此感则彼应彼感则此应一感一应而彼此相与也但曰二气而不言山泽者山泽形也言山泽则不见隂阳感应以相与之义也止而説释咸之所以利贞也夫妇之道止而不説则离説而不止则乱今也内止而外説则其止不至于固而其説亦不至于乱也男下女释咸之所以取女吉也礼记郊特牲云男子亲迎男先乎女刚柔之义也盖古者婚礼自问名至于亲迎皆以男先下女今以艮男下兑女是得婚礼之正也总而结之故曰柔上而刚下二气感应以相与止而説男下女是以亨利贞取女吉也天地感天地气交相感也圣人感人心谓圣人之心与众人之心交相感也然天气不下降则地气不上腾万物安得化生圣人不通天下之志则下情无由上达天下安得和平天地之间有感斯有应也故曰天地感而万物化生圣人感人心而天下和平观天地之所以感者如此万物之所以应者如此则大而天地小而万物其情理皆可得而见之也故又赞之曰观其所感而天地万物之情可见矣天地与万物既皆以情言则咸感之道不可以为无心也抑明矣
　　恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
