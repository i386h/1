<!-- { "loadSidebar": true } -->
　　九三艮其限列其夤厉薫心
　　三居上下二体之间其象如门之限阈在人身则腰是也腰有肾唯宜止而安静不可动桡者也夤脊膂也其夤列而至于薫灼其心则危亡可立而待也列当依孟喜作裂薫当依孟喜作熏与诗云汉忧心如熏之熏同医书谓刚暴者多怒怒则气阻而结成疽疽者阻也疽发于背则毒气熏心而不食此危证也九三过刚不中妄动于艮止之时故其象如此心指四而言四居辅之下限之上正当心之位也夫重震重艮皆以两刚爻取义震初吉而四不吉艮上吉而三不吉何也震初动而四则止艮上止而三则动也震之四互艮而止于震动之时故有震遂泥之失艮之三互震而动于艮止之时故有列其夤之患盖与卦义相反故也
　　六四艮其身无咎
　　咸艮皆以人身取象咸之四以心之思言艮之四以身言何也咸言思者面面相对因其见而有感也艮言身者背背相偝无所见而遂止也人之一身无非动者艮其身则止而不动矣吉凶悔吝生乎动动则有咎不动则无咎也阳好动隂好静六四纯乎隂静虽与九三同互震体不随九三妄动故其象占如此
　　六五艮其辅言有序悔亡
　　辅者言之所自出言妄则有悔况言于艮止之时能无悔乎今曰艮其辅则辅不妄动言有序则言不妄是以悔亡六五柔得中而无过故其象占如此
　　上九敦艮吉
　　上居重艮之极止而过于敦笃得止道之至善者也故诸爻之中独此爻为吉震之动不可过故震至上则凶艮之止不患乎过故艮至上则吉
　　【艮下巽上】
　　渐女归吉利贞
　　渐之为卦内艮止而外巽顺其进盖渐而不骤也巽为长女自外而来故曰女归古者婚礼有纳采问名纳吉纳征请期亲迎盖以渐而进故圣人以女归之道言渐女以夫为家嫁为归归则为妻奔则为妾奔则速归则渐也人之进于事士之进于朝能如女归之渐则吉而又曰利贞者始虽以渐而吉终宜固守以正也
　　初六鸿渐于干小子厉有言无咎
　　鸿阳鸟而水居者也飞有序进有渐故渐卦六爻皆取鸿象干水涯鸿渐于干则附近于水犹未离其居也昔居于水今渐于干则其进不骤犹君子安于渐而不务速进也初六隂柔之小故称小子出而方与世接未闲于礼法加以险阻在前故此心危厉而不能自安初之应在四四也与之不相得遂有言语见毁初能以危厉自慎而礼义不愆则亦无咎也有言无咎句法与损六四有喜无咎夬九三有愠无咎同
　　六二鸿渐于磐饮食衎衎吉
　　初六以柔居刚上无应援则有危厉之忧六二柔顺中正上与九五相应故有磐石之安自干而进于磐进以其渐身安志舒故饮食衎衎而吉衎衎和乐意与诗南有嘉鱼式燕以衎之衎同
　　九三鸿渐于陆夫征不复妇孕不育凶利御宼
　　陆髙平之地自磐而陆其进虽有渐然以水鸟居之非所安也夫谓本爻之阳妇指六四之隂与小畜九三同阳本在上之物乃止于下是征而不复也隂以近比相合而非其正应是孕而不育也其象如此其占则凶莫甚焉而又言利用御宼何也秀岩李氏曰四非婚乃宼也愚谓三以四为宼而御之则利以之为妇则凶利与凶皆占辞也
　　六四鸿渐于木或得其桷无咎
　　自陆而进于木则其进亦有渐矣桷指三三与四非应故言或木之横平如屋椽之方者谓之桷鸿足方不能握枝或得横平之方木如桷者而托足焉则庶乎少安而无咎也夫六四乗九三之刚本非所安岂得无咎盖以柔居柔而其徳又巽顺故无咎
　　九五鸿渐于陵妇三嵗不孕终莫之胜吉
　　陵比之木则又渐进于髙矣妇指二二与五盖正应也为三四所闲故歴三嵗之乆而不孕虽未能即合然九五之与六二以中正之道相交终非三四所能胜也三与五皆言妇三凶而五吉何也五与二应乃夫妇之正配故吉三与四比乃夫妇之邪匹故凶
　　上九鸿渐于陆其羽可用为仪吉
　　陆程子朱子皆依胡安定作逵谓通邑大都九达之路也鸿本水鸟自水涯而磐石自磐石而平陆自平陆而林木自林木而髙陵无非野外幽寂之境今进于逵则人皆仰而见之矣其进有渐盖非一旦骤至于此君子之进有序亦当如是也仪谓仪仗用羽毛为饰者旌旄之类是也其羽可用为仪吉者上九位虽极髙而不为无用之象其占如是则吉也诗鸿鴈云鸿鴈于飞肃肃其羽盖有行列而其次序不乱也
　　【兊下震上】
　　归妹征凶无攸利
　　归妹兄嫁妹也震为长男兄也兊为少女妹也渐言女归自彼归我之辞娶妇之象也此言归妹自我归彼之辞嫁妹之象也归妹以六三为成卦之主爻六三以隂居阳其位不当又以柔乗刚动而必凶得此占者它事皆无所利
　　初九归妹以娣跛能履征吉
　　娣乃妹之妹也诗韩奕云诸娣从之娣即媵之异称归妹以二为夫家二乃嫡室所处之位初在二之下故为娣也诗江有汜云之子归不我以与此以同但彼不用而此用也刚非女子所宜初九刚而不中跛之象也跛虽能履常在人之后其占为征吉者处下而能行其娣媵之道也彖言征凶爻乃言征吉何也曰位不当则凶位当则吉初九位当也
　　九二眇能视利幽人之贞
　　九二刚而不正眇之象也眇虽能视不足以为明矣自知其貌不飏是以守静居贞非过也宜也不言归妹者六五已备矣故别取一义而曰眇能视利幽人之贞与履九二同彼不愿仕此不愿嫁其贞一也
　　六三归妹以须反归以娣
　　须贱妾也六三处兊説之极不中不正而居九二之上此妾之佞媚而上僭者也归妹而用须以从嫁岂所宜哉不若反而归之唯用初九之娣娣虽跛盖刚正贤女也反谓复还归谓归宁以用也
　　九四归妹愆期迟归有时
　　愆期谓过时也下无正应是以归妹而愆期也迟归非故尔迟迟其行盖有待而然也待者何待六五之命也六五之命君命也未得君命不敢擅也
　　六五帝乙归妹其君之袂不如其娣之袂良月几望吉六五王姬也以柔徳居尊下应九二为帝乙归妹之象与泰六五同君嫡室之称袂大袖良鲜美也娣以服饰为容故其袂良非谓其制度过于君也六五虽王姬之贵而隂爻之虚初九虽在下乃阳爻之实是其君之袂不如其娣之袂良也六五以柔徳居中谦虚之至故其归夫家也能执妇道而不自满假如月之将望而其光未盈吉之道也故曰月几望吉
　　上六女承筐无实士刲羊无血无攸利
　　上之应在三女盖指三士则自谓也三承上之筐而无实上刲三之羊而无血以其不相应不可以奉祭祀也古者娶妇三月而庙见士必以血祭女必以苹蘩之属实于筐篚今有筐而无实是虚筐也有羊而无血是死羊也庙见之礼宜如是乎不敬甚矣何所利哉不言归妹以其不成归妹之礼也
　　【离下震上】
　　丰亨王假之勿忧宜日中
　　丰者至满至髙而极盛之义为卦下离明上震动故亨时既极盛为人君者其喜乎其忧乎盖庸君则喜贤君则忧忧之何如忧其盛极则必衰盈乆则必亏也今曰王假之勿忧宜日中戒后世王者处丰之道也假大也当依马融作古雅反王假之与孟子王请大之同丰盛之时地大物众王者当务行寛大勿用屑屑然徒忧盖丰盛之极固不可不忧然徒忧亦无益天下之事唯中乃无忧不中则有忧勿忧之道宜以日中为法茍能如日之正中无所偏照则可常保其丰兹盖圣人持盈守中满而不溢髙而不危之道也
　　初九遇其配主虽旬无咎往有尚
　　隂乃阳之配以九遇六配也六二乃下卦离之主爻故言主与明夷六二言主人同皆指六二也今以初九之刚遇六二之柔虽周旋至于旬日而无相资之益然亦无咎但不可过旬耳往谓往与四合初之应在四今九四与初九不相应在它卦为两刚相敌而不相得在丰卦则雷电皆至明动相资者也初亟往而与之合则有相资之益而可嘉尚若与六二相比过旬而不往则徒尔以火济火灾及之矣不系卦名以其在丰之初未至于丰也
　　六二丰其蔀日中见斗往得疑疾有孚若吉
　　蔀乃周匝障蔽之物二之应在五而六五为上六小人所蔽故其象为丰其蔀斗以昏见日中无见斗之理日中而见斗则俾昼作夜以象丰盛之时遇暗君也往得疑疾谓二往从五则反致其疑而见疾也二五本同徳相孚者也二能积其诚意以感之则五虽柔暗亦当释其疑疾而撤去其蔽此则转凶为吉之道也故曰有孚若吉若语辞
　　九三丰其沛日中见沬折其右肱无咎
　　丰其蔀者蔽其所居也丰其沛者蔽其所行也沛当依释文作斾旌旗之属也沬音昧斗杓后星也沛与沬皆指上六日中而见沬则隂暗尤甚于见斗也九三与上六为正应上六乃大其障蔽于上在其下者幽暗而不可行是故九三虽有刚明之才亦无以自见也肱以右为用折则不可用矣非其咎也易以阳为右隂为左九三阳爻故称右
　　九四丰其蔀日中见斗遇其夷主吉
　　四承五故其象亦为丰其蔀日中见斗夷丑类主指五或疑九四震体震以阳爻为主而指六五隂爻为主何也曰六五尊居君位丰之主也九四臣也臣不可为主也九六隂阳相合而不称配者君不可以配臣也称夷者以君臣同体而言也当此丰盛之世暗君在上为小人所蔽故日中反为昏暗之时若以九四刚明之才辅相之则君臣相遇亦转凶为吉之道也丰与明夷大率相似所不为明夷者赖有九四尔
　　六五来章有庆誉吉
　　章指九四以刚居柔而刚柔文故为章不言章来而言来章欲六五之柔来致刚明之贤也六五下无正应而能来致九四以为己辅则虽柔必强虽暗必明当有庆又有誉而吉不系卦名不自以为丰也不自以为丰然后能来致九四之章
　　上六丰其屋蔀其家闚其户閴其无人三嵗不觌凶上居丰盛至极之地乃丰大其屋以自髙又为蔀周匝其家以自障蔽不明甚矣家与户皆指九三人亦指九三閴苦鵙反静也閴其无人谓九三离体本明上六障蔽之而其明弗彰虽有人犹无人也觌私见也上以丰盛自髙深居简出而不与物接则无人见之是以三嵗之乆虽九三之正应亦不与之私见也自絶如此得不凶乎
　　【艮下离上】
　　旅小亨旅贞吉
　　旅失其本居而客寄于它方也家人与旅以离内离外取义内离外巽入而丽乎内是为家人内艮外离止而丽乎外故为旅也旅小亨谓在上者之旅六五是也旅贞吉谓在下者之旅九三是也故彖辞两言旅以别之六五在旅虽居尊位而下无刚阳正应之助岂能大亨以及人然在旅而柔得其中顺乎二阳而得所托亦足以为一身之小亨故曰旅小亨九二在旅处多凶之地亦无正应羇孤穷困岂宜妄动唯以正道固守则吉故曰旅贞吉
　　初六旅琐琐斯其所取灾
　　诗旄丘云琐兮尾兮流离之子节南山云琐琐姻娅琐之义皆训小初六隂柔之小处下体之下为人卑污而计较琐屑在旅之琐琐者也不明大体故六二九三俱目之为童仆旅之时亲已者寡它爻皆无应独初与四应然九四阳性而离体非就下者也初未免舍四而之三三盖内体之主也初既服役于三而三也适有焚次之祸则初有焦头烂额之灾矣是灾也斯其所自取也不屑就则不至于斯也
　　六二旅即次怀其资得童仆贞
　　次旅中之馆舍即就也资旅中所用之物怀者藏也怀其资而不露于外善处旅而免祸者也童仆指初六贞占辞也贞字当自为句在旅虽无应援而六二有柔顺中正之徳故有次舍之安又有资可怀又得童仆代劳则当以正道自守不必茍求也
　　九三旅焚其次丧其童仆贞厉
