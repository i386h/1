<!-- { "loadSidebar": true } -->
　　前云言天下之至动谓易此云拟之而后言议之而后动谓人拟议犹言比评谓裁度其当否使合于理也拟于未言之先则其言合乎理而无失议于未动之先则其动合于理而无差是故圣人之于易也设此卦观此象拟其形容而后系之以言议其时位而后断之以动所以成易道隂阳变化之功而与天地参也或曰前言刚柔相推而生变化盖伏羲作易之事此言拟议以成其变化乃文王用易之事卦爻之隂阳变化出于伏羲之画故言生文王以辞述而成之故言成紫阳朱子曰观象玩辞观变玩占而法行之此下七爻则其例也
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行乎迩见乎逺言行君子之枢机枢机之荣辱之主也言行君子之所以动天地也可不慎乎此释中孚九二爻义谓戸之动于枢矢之动于机言行乃君子之枢机要当慎其所而善则荣而不善则辱由身而加乎民自迩而见乎逺极其至则动天地不可不慎也君子比鹤出其言释鸣字居其室即在隂之义千里之外应之即其子和之之义言出乎身加乎民行乎迩见乎逺即我有好爵吾与尔縻之之义紫阳朱子曰鹤鸣子和好爵尔縻此本是诚信感通之理夫子却专以言行论之盖诚信感通莫大乎言行也
　　同人先号咷而后笑子曰君子之道或出或处或默或语二人同心其利断金同心之言其臭如兰
　　此释同人九五爻义谓君子之出处语黙其迹虽或不同其心则同无往而非道也金乃至坚之物二人同心则其利可以断金兰乃芬香之物同心之言相合则似之愈久而愈不厌二人指九五与六二九五之阳在上有或出或语之象六二之隂在下有或处或黙之象出处语黙即先号咷后笑之义二人同心断金臭兰即相遇之义
　　初六借用白茅无咎子曰茍错诸地而可矣借之用茅何咎之有慎之至也夫茅之爲物薄而用可重也慎斯术也以往其无所失矣
　　此释大过初六爻义谓君子过慎之至所以无咎也物无问厚薄轻重自其茍且者爲之则举是物置诸地而安斯亦可矣今又以茅借之又何咎之有薄莫薄乎茅重莫重乎借茅之爲物虽薄用之以荐借则可重也当知薄在物可重在人用之轻则轻用之重则重亦在人用之何如耳慎守斯术推而行之于事其亦无所失矣物薄释茅义用可重释借义无失即无咎义节斋蔡氏曰凡天下之事过则有失惟过于慎则无所失故无咎
　　劳谦君子有终吉子曰劳而不伐有功而不德厚之至也语以其功下人者也德言盛礼言恭谦也者致恭以存其位者也
　　此释谦九三爻义谓君子重厚之至而能以其功下人所以有终也夫好髙好胜人之常情其能谦者鲜矣况有功劳可尊乎有劳而不自伐以爲劳有功而不自德以爲功重厚之至也德言其盛也今也有功而不德可谓德之盛矣礼言其恭也今也劳而不伐可谓礼之恭矣致极也存位犹干九三之存义致恭以存其位谓礼极其恭所以存其分义而不敢逾越非谓保其禄位而强爲之谦也有功释劳字不伐不德释谦义存其位即有终之义伊川程子曰致恭者所以存其位如言爲善者有令名君子岂爲令名而爲善乎厚斋冯氏曰不德者即有德色之德
　　亢龙有悔子曰贵而无位髙而无民贤人在下位而无辅是以动而有悔也
　　紫阳朱子曰此释干上九爻义当属文言此盖重出也孔氏正义云此明无谦则有悔故引干之上九亢龙有悔证骄亢不谦也童溪王氏曰知圣人深予乎谦之九三则知圣人深戒乎干之上九可知也何也亢者谦之反也九三致恭存位上九则贵而无位九三万民服上九则髙而无民九三能以功下人上九则贤人在下位而无辅此九三所以谦而有终上九所以亢而有悔也
　　不出戸庭无咎子曰乱之所生也则言语以爲阶君不密则失臣臣不密则失身几事不密则害成是以君子慎密而不出也
　　此释节初九爻义谓君子之修身谨行必先谨夫言语则无咎也合意以谋之一言而漏之利未加于民而适足以产祸召乱则其乱之所生也岂非言语以爲阶乎爲君而言语不密则祸及其臣晋杀其大夫阳处父是也爲臣而言语不密则自丧其身郑雍纠之死是也大抵几微之事不密则祸从口出而其害立成是以君子之慎密也不惟其身不妄动言语亦不妄也诚斋杨氏曰唐髙宗告武后以上官仪敎我以废汝此君不密则失臣也陈蕃告窦太后愿出臣章宣示左右此臣不密则失身也
　　子曰作易者其知盗乎易曰负且乗致寇至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致寇至盗之招也
　　此释解六三爻义谓小人处非其位而自招其害也圣人作易以尽情僞而盗之情僞亦知之故曰作易者其知盗乎董仲舒曰乗车者君子之位也负担者小人之事也此言居君子之位而爲庻人之行者其祸患必至也愚谓负者以身负物物贵而身贱故曰负也者小人之事也乗者以身乗车身尊而物卑故曰乗也者君子之器也君子之器非小人所当乗也故曰小人而乗君子之器盗思夺之矣上不可慢也下不可暴也上慢下暴则盗亦乗其过恶而伐之矣古之良贾深藏若虚今也轻慢其藏而不能隐密是敎语盗贼使取之也古之贤女不事华饰今也夭冶其容而怪服异装是敎语淫者使犯之也是皆有以招之也招谓自召之也藏去声
　　右第八章紫阳朱子曰此言卦爻之用节斋蔡氏曰自中孚初爻至此凡七乃夫子拟之辞而爲三百八十四爻之凡例也

　　周易集说卷二十九
　　钦定四库全书
　　周易集说卷三十
　　宋　俞琰　撰
　　系辞上传三
　　天一地二天三地四天五地六天七地八天九地十此二十字韩康伯在夫易何爲者也之上案班固律厯志在天数五地数五之上伊川程子曰宜在此紫阳朱子遂移在此章之首愚谓阳数竒故以一三五七九爲天隂数偶故以二四六八十爲地天地者隂阳对待之定体一至十则隂阳流行之次序以五行言之不过一二三四五盖正数也六七八九十乃其配耳一属水其位居北二属火其位居南三属木其位居东四属金其位居西五属土其位居中央以五加北方之一则爲六加南方之二则爲七加东方之三则爲八加西方之四则爲九复以四方之一二三四会而归于中央则成十或曰自一至十天地之全数也五六居中天地之中数也以五十有五去其五余得五十是爲大衍之数以五十有五去其六余得四十有九是爲揲蓍之数虚斋赵氏曰天一生水位乎北地六成之地二生火位乎南天七成之天三生木位乎东地八成之地四生金位乎西天九成之天五生土位乎中央地十成之旧说以此爲河图或以爲洛书皆无所据其实天地五行生成之数五位相得而各有合者此也
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　天数五至行鬼神也四十四字韩康伯本置在再扐而后挂之下紫阳朱子移置在此愚谓天数五指一三五七九之五者皆阳也地数五指二四六八十之五者皆隂也气有二而行有五二非五不能变化故天数有一三五七九地数有二四六八十五非二不能自行故一三五七九则爲天二四六八十则爲地也五位相得者一二也三四也五六也七八也九十也犹甲阳得乙隂丙阳得丁隂戊阳得已隂庚阳得辛隂壬阳得癸隂五者之隂阳皆相得也各有合者一六也二七也三八也四九也五十也犹甲阳合已隂乙隂合庚阳丙阳合辛隂丁隂合壬阳戊阳合癸隂五者之隂阳各自相合也天地二十有五谓一三五七九积而爲二十五也地数三十谓二四六八十积爲三十也总而计爲五十有五是皆天地之数也一三五七九乃天之五行二四六八十乃地之五材一生一成一往一来造化功用皆不出乎此故曰此所以成变化而行鬼神也伊川程子曰变化言功鬼神言用又曰有理则有气有气则有数行鬼神者数也数气之用也紫阳朱子曰变化谓一变生水而六化成之二化生火而七变成之三变生木而八化成之四化生金而九变成之五变生土而十化成之鬼神谓凡竒偶生成之屈伸往来者
　　大衍之数五十其用四十有九分而爲二以象两挂一以象三揲之以四以象四时归竒于扐以象闰五岁再闰故再扐而后挂
