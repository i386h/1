<!-- { "loadSidebar": true } -->
　　归妹之为卦兑下震上九四阳爻在上卦二隂爻之下六三隂爻在下卦二阳爻之上一上一下有天地相交之象故曰归妹天地之大义也夫有天地则有万物有万物则有男女男女之交与天地之交其义一也是故天地交则万物作兴不交则万物从何而生男女交则生生之道不穷不交则人道废而人类灭矣今夫女之归男乃生生相续之道男女交而后有生息有生息而后其终不穷前者方自此而终后者又自此而始始终相续而不穷此归妹所以为人之终始也説以动谓兑之説以震之动也动而嫁妹凡亲党之在内者皆喜説也大抵兄之于妹未必如爱女之情甚切今也父有遗孤而子能嫁之宗族盖无有不喜説者以其所归者妹也故曰説以动所归妹也夫震为长男兄也兑为少女妹也或者以震男为夫兑女为妻遂谓説以动为男説而动夫卦名归妹则当以兄嫁妹求其义指兄为夫可乎唯其误以震男为兑女之夫乃谓所归者小女而就震言説遂谓长男説小女之色不以德殊不思説者兑也非震也又就兑言动遂谓少女説而动殊不思动者震也非兑也二三四五皆位不当也三五皆柔乗刚也而彖传之意则专指六三何也曰六三乃成卦之主爻也六三位不当又以柔乗刚盖不特在夫妇为失倡随之意又为臣犯君子抗父贱陵贵小加大无一而可此所以动则皆凶而无攸利也
　　丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　丰者至高至满而极盛之义故曰丰大也为卦下离明上震动明以动相资故亨节斋蔡氏曰明以动合二体言其致亨之道丰疑作亨王者处丰大之世天下至广人民繁庻事物众多保之治之之道当务行寛大盖非小才小智所能故曰王假之尚大也日正中则大明当天而其照天下也无幽不烛无隐不彰王者富有四海所治既众思虑安得周及必如日之正中而无偏照则宜故曰勿忧宜日中宜照天下也然日无常中之时中则必昃月无常盈之时盈则或食天地之大犹有盈虚之变而与时消息况于人况于鬼神且以人言之有生则有死不能常生而不死更以鬼神言之有聚则有散又安能常聚而不散盈虚犹言盛衰消息犹言进退盛极则衰进极则退理之常也是理也非独人与鬼神如是虽天地亦如是故曰日中则昃月盈则食天地盈虚与时消息而况于人乎况于鬼神乎于丰大之时而为此戒盖以持盈之道略不谨慎则必至倾覆也文王曰宜日中谓丰大之时居至尊而照临天下当如日之正中乃无偏私盖恐其不及而勉之孔子又恐其过而不能常如日之正中遂戒以日中则昃月盈则食与夫三才鬼神之道盖又发明文王彖辞言外之意
　　旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　旅二五皆柔得中今曰旅小亨柔得中乎外盖指六五谓六五柔顺而得在外之中与他卦之柔得中者不同也伊川程子曰所谓得在外之中中非一揆旅有旅之中也愚谓刚强非处旅之道人所不能容故莫尚乎柔顺在旅而柔顺则知处旅之道矣然柔顺又不可过过于柔顺则无以自立甚而柔媚取容而顺从乎人适以自贱皆非得中者也岂处旅之道哉故唯柔得中乎外而顺乎刚斯可矣顺乎刚亦指六五谓六五处两刚之间而能顺乎刚德之人以为己之助也承乗皆刚是羇旅之人交于强有力者也茍非善处则取辱招祸必矣旅之为卦下艮止上离明止而丽乎明盖兼上下二体总言之也论语云居是邦也事其大夫之贤者友其士之仁者此即止而丽乎明之谓也所谓止而丽乎明虽兼二体而言其所重则在上九九三艮体之止也其位在旅之下而得其所止则其自处者正又能附丽于明则其所依者又正可谓善处旅矣其占为上下皆小亨而在下者又当守其旅之正故总结之曰是以小亨旅贞吉也或曰旅彖传凡两言小亨其一疑衍非也旅之时最难处旅之义不可不知盖其亨虽小其时义则大故又赞之曰旅之时义大矣哉圣人小其亨而大其时义非大旅也大其处旅之道也
　　重巽以申命刚巽乎中正而志行柔皆顺乎刚是以小亨利有攸往利见大人
　　巽之取象在天为风在人君为命风者天之号令其入物也无不至命者人君之号令其入人也亦无不至卦叠两巽有号令重复之象故曰重巽以申命申犹书尧典申命羲叔之申义皆训重汉上朱氏曰内巽者命之始也外巽者申前之命也愚谓孔子明言重巽以申命盖申命所以体重巽之义也九五之刚为巽之主中正而无过为命出则九二之刚巽乎九五而罔敢或违故曰刚巽乎中正与姤传谓刚遇中正相似彼以四五言此以二五言也夫二五两刚本不相合以在重巽之时而上下相巽此九五之志所以行也六四在九五之下顺承九五之刚初六在九二之下亦顺承九二之刚故曰柔皆顺乎刚上以巽道化下下以巽道事上上下皆巽是以小亨而利有攸往又利见大人孔子盖总解文王彖传三句故用是以两字结之其句法与旅之彖传同夫巽以六四之柔为成卦之主爻而孔子乃曰刚巽乎中正又曰柔皆顺乎刚而不以隂为主易道崇阳抑隂尊君卑臣例如此也平庵项氏曰以卦体言之重巽以申命是小亨也事必待申命而后行岂大亨之规模哉刚巽乎中正而志行是利有攸往也柔皆顺乎刚是利见大人也其辞与旅相类皆总陈卦义而用是以二字结之故知当作三句分説也
　　兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　説和説也兑以一隂居二阳之上其柔外见而和説故曰兑説也卦叠两兑则二五以刚爻居中有中心诚实之象三上以柔爻居外有接物和柔之象中心诚实则不欺于天接物和柔则不拂于其人説也以道而所守者正是以上顺天理下应人心故曰刚中而柔外説以利贞是以顺乎天而应乎人向使外柔而中不刚则内无所守其説必流殆将无所不为而违道干誉又何顺天应人之有顺天指上兑而言应人指下兑而言乃若説以先民说以犯难此两説字亦为重兑而发夫和説之道若内若外无施不可在内而以之先民则民皆欣然效力忘其劳而不辞在外而以之犯难则民亦欣然赴敌忘其死而不顾兹盖説之以道故也説之以道孟子所谓以佚道使民虽劳不怨以生道杀民虽死不怨杀者是也以至父语之子兄语之弟逓相劝勉皆忘其劳与死而无怨心则其説也岂不大矣哉故曰説以先民民忘其劳説以犯难民忘其死説之大民劝矣哉民劝谓民自劝非劝之使然也孔氏正义云先以悦豫劳民然后使之犯难则民皆授命忘其犯难之死伊川程子曰説道之大民莫不知劝人君之道以人心説服为本故圣人赞其大
　　涣亨刚来而不穷柔得位乎外而上同王假有庙王乃在中也利渉大川乗木有功也
　　涣之刚来与随之刚来同皆指后卦而言涣乃节之倒体涣九二之刚盖来自节之九五既非自渐来亦非自否来夫刚之来也虽在下卦坎险之内而险难盖巳涣散不至乎穷极故曰刚来而不穷涣六四之柔在节为六三本在下体又不得位倒转为涣之六四则得巽位隂柔之正而上与九五同是巽体又同其正故曰柔得位乎外而上同此据成卦之由而释亨之义也刚来济柔动乎内而无险困之难柔往辅刚止乎外而无违逆之乖此所以能涣散险难而致亨也王谓九五涣之君也有九二刚中之臣相与涣散其险难又有六四同体之正人为之辅由是九五之王得以大建宗庙中天下而立使民望有所属故曰王假有庙王乃在中也巽木以为舟楫有致逺之功当此风行水上之时氷释而舟楫可通故曰利渉大川乗木有功也童溪王氏曰不及利贞疑有逸文郭京易举正云利渉大川下脱利贞二字诚斋杨氏曰济难才也散难非才也德也巽之才木也其德风也水之深能溺万物然乗一木则悠然而济水之怒能决九川然遇一风则歘然而散才以济之德以散之天下之大难一朝涣散而不复聚涣之所以亨也
　　节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　节之刚柔分与噬嗑同皆以一刚一柔分居内外而各为之主也九五九二皆以刚爻居得其中是为刚得中刚柔分而不至乎偏刚得中而不至乎过此节之所以亨也故曰节亨刚柔分而刚得中中下欠一也字上六柔而失中居节之极是乃过于节而节之苦者也凡物过节则苦味之过正形之过劳心之过思皆谓之苦节而苦则非通行之道故曰苦节不可贞其道穷也为卦下兑説上坎险説以行险此又以二体言节之所以亨也险乃人之所难行者也説以行之则亨矣又岂至乎困穷哉当位以节中正以通此再释亨义也九五居得其位为节之主以身率先用节之道度吾身之可行者行于天下中而无过正而无私则通行而无弊矣若夫已自不能节而强人以所难是岂通行之道哉或曰节居第六十卦计三百六十爻应一歳三百六十日当期之数一歳之间自立春至大寒为气二十有四为节十有二而温凉寒暑各有其定限遂成春夏秋冬故曰天地节而四时成天地之有四时此天地之节也人君体天地之节以裁制其法度舆服宫室莫敢或侈税赋徭役莫敢或过然后财无妄费民无横害故曰节以制度不伤财不害民论语云节用而爱人正是此意盖节用所以爱人伤财则必至于害民也古之人恭俭而取民有制者何也深知伤财为害民之本也
　　中孚柔在内而刚得中説而巽孚乃化邦也豚鱼吉信及豚鱼也利渉大川乗木舟虚也中孚以利贞乃应乎天也
　　柔在内谓六三六四之柔在四刚之内刚得中谓九五九二居得其中内以全卦言中以二体言也中孚成卦之主爻在六三六四而彖传又兼九五九二言崇阳而抑隂不以隂为主也説而巽孚乃化邦此又以二体言孚也为卦兑下巽上一説一巽上下相孚故邦国不言而化也豚鱼即江豚也出则泽上必有风未尝失信许浑诗谓江豚吹浪夜还风是也或从王弼分豚鱼为二物谬矣郭京易举正云豚鱼吉信及也今本多豚鱼二字愚谓信及豚鱼犹诗序云德如羔羊及乃近似之谓非施及之及也谓人之不失信比及于豚鱼之信也巽木动于兑泽之上有乗木之象四阳在外而内函二隂有舟虚之象舟虚则无沉溺之患而利于渉险也中孚以利贞乃应乎天也谓守信而不以正则悖理也天即理也应天谓合乎理也中孚之道近乎诚诚者天之道人之心虚则诚诚则天矣厚斋冯氏曰中孚之义犹无妄有正有不正如盗贼之相羣男女之私期皆孚之不正者也故曰中孚以利贞
