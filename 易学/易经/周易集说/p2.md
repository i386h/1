<!-- { "loadSidebar": true } -->
　　九五正陷于坎险之中而膏泽不下于民故其象为屯其膏处屯之时与常时不同唯能退托不明而以谦小自守则吉若以尊大自居固执而不知变则凶故其占曰小贞吉大贞凶
　　上六乗马班如泣血涟如
　　二比初四应初俱言乗马班如盖皆待其动而后动也上与初非应非比亦言乗马班如何所待而然耶曰上与三四皆有济屯之志而无其才者也既不能自动而又居屯之穷唯有忧惧而泣血涟如故其象如此其占不言凶者时势使然非其罪也
　　【坎下艮上】
　　蒙亨匪我求童蒙童蒙求我初筮告再三渎渎则不告利贞
　　蒙与书伊训蒙士之蒙同内险而不自安外止而不能动蒙之义也亨以下占辞也九二以刚徳居中能啓羣隂之蒙故蒙有亨通之道焉我指二童蒙指五五君也蒙之主也乃主二而称我何也曰五在六十四卦中乃定位之主二在蒙乃成卦之主盖一时得权者也曲礼云礼闻来学不闻往教蒙六五以柔徳居中虚已以求二非二往求于五故曰匪我求童蒙童蒙求我筮者揲蓍叩神以决疑也初筮指九二再三指上九告如字三去声渎与少仪毋渎神之渎同不告与诗小旻我既厌不我告犹之义同初筮则其志専一故告再三则烦渎故不告盖童蒙之求师与人之求神其道一也贞正也二五皆不正故戒之曰利贞
　　初六蒙利用刑人用说桎梏以往吝
　　蒙教之于初也教之弗听则刑之宜也若不施鞭扑遽説其桎梏纵之使往必待其罪大恶极而后击之虽恨惜亦无及矣说音脱桎梏刑具此爻凡两言用善用之则利不善用之则吝也
　　九二包蒙吉纳妇吉子克家
　　此爻凡两言吉包蒙之吉谓包初六在下者之蒙也纳妇之吉谓纳六三近比之隂柔也九二刚得中而无过故为包蒙纳妇皆吉以刚处内而上与六五之柔相应故又为子克家之象克家能治其家也
　　六三勿用取女见金夫不有躬无攸利
　　取音娶金夫指九二之刚六三隂柔不正不中不可取也舍上九之应而近唯九二之从此女子见金夫而不有其躬者也其象如此故其占为无攸利
　　六四困蒙吝
　　六四与九二上九相逺困而不学是可恨惜也纯乎隂柔而乗应亦皆隂柔故其象占如此
　　六五童蒙吉
　　蒙之六五以隂柔之小而居尊位此童蒙之君也能下求九二刚阳之助故吉
　　上九撃蒙不利为宼利御宼
　　上九乃蒙极而怙终者也其罪当撃故曰撃蒙为当依王晦叔作去声与论语为卫君乎之为同宼指六三坎体之盗上九而下与之应则不利处乎上而拒之则利故曰不利为宼利御宼
　　【干下坎上】
　　需有孚光亨贞吉利渉大川
　　需待也干健而遇坎险则未能上进需之义也需以五为成卦之主爻有孚光亨贞吉皆指五孚信也九五与九二同徳相信是为有孚阳明而光故亨固守以正而不妄动故吉坎水之险在前干以刚健临之而又能需则不至乎陷溺故其象占为利涉大川
　　初九需于郊利用恒无咎
　　尔雅云邑外谓之郊郊乃近邑之地也易以中爻为邑初上为郊初近二故言郊恒久也需于郊虽去坎水逺亦不宜轻动故其占为利用恒然后可以无咎
　　九二需于沙小有言终吉
　　沙与泥相连则稍近坎水之险矣需于此虽小有言语之相侵然九二刚而得中不急于进故亦终吉
　　九三需于泥致宼至
　　泥比沙则逼于坎水之险矣九三过刚不中非能需者也故致宼至
　　六四需于血出自穴
　　血伤也三阳自下而进四当避之需于此而不避必见伤矣六四纯乎柔顺者也故能释位而去以聴三阳之进则彼自来我自出两无伤也穴乃隂虚之地六四隂爻之虚故言穴
　　九五需于酒食贞吉
　　酒食者需客之具所以待三阳之来也唯能固守以正而不乱则吉故曰需于酒食贞吉五为需主故以辞贞吉属之
　　上六入于穴有不速之客三人来敬之终吉
　　上六需极故不言需隂爻之虚故其象亦为穴倒转为讼则穴在下故曰入于穴三阳皆进而在上非己所召有不速之客三人来之象诗伐木云以速诸父郑云速召也需既极矣故三客不待召而自来柔不可以敌刚寡不可以敌众故戒之曰敬之终吉

　　周易集説卷一
　　钦定四库全书
　　周易集説卷二
　　宋　俞琰　
　　上经二
　　【坎下干上】
　　讼有孚窒惕中吉终凶利见大人不利涉大川
　　讼争辩也上干刚下坎险又为内险外健皆讼之道也九二为成卦之主爻有孚窒惕中吉终凶皆指九二有孚窒惕谓九二虽与九五同徳相孚然为二隂所陷而曲直未判则此心未免窒塞而不通惕惧而不自安也中吉谓刚而得中所以吉也终凶谓讼不可成要其终则虽胜亦凶大人指九五利见谓占者讼而有理则宜见之也坎水之险在下干以刚乗险以实履陷故其象占又为不利涉大川
　　初六不永所事小有言终吉
　　初六以隂柔处讼之初才弱位卑而为讼不成故不言讼而曰不永所事小有言终吉夫辞言终凶爻辞乃言终吉何也曰为讼者言爻为不讼者言也
　　九二不克讼归而逋其邑人三百戸无眚
　　九二以刚居柔故不克讼逋逃也与五不相应遂归而逋既逋则近已者皆无连坐之患故曰其邑人三百戸无眚
　　六三食旧徳贞厉终吉或从王事无成
　　六三柔而不讼故不言讼食犹食邑之食言所享也讼六三之贞即坤六三之贞故称旧徳其位虽处九二刚阳之上而危厉然以贞道自守而不讼亦终吉也故曰食旧徳贞厉终吉王指五或从王事无成与坤之六三同是亦旧徳也彼言或从王事无成又言有终此但言或从王事无成而不言有终何也曰彼顺而此险也险非善后之道也
　　九四不克讼复即命渝安贞吉
　　九四以刚居柔故亦不克讼即就也渝变也郑国风羔裘诗云舎命不渝大雅板诗云敬天之渝皆训变讼非善事四也舍其不善以复其善遂听命于五而渝变前日之所为安守今日之正理故吉
　　九五讼元吉
　　九五以刚明之徳居尊而又中正辞所谓大人是也讼之有理者见之必伸矣元吉乃吉之尽善者也盖其始焉本吉非若九四转凶而为吉也
　　上九或锡之鞶带终朝三褫之
　　鞶带大带也所以束身而用其恭也上九终极其讼徼幸取胜故或有鞶带之锡锡之所以愧之也鞶带指三锡之者五也三与上相应盖与之从事于王所者也三不有其成上乃得受此锡褫解也终朝三褫之愧可知矣三去声
　　【坎下坤上】
　　师贞丈人吉无咎
　　师兵众也贞正也此卦下坎上坤动众行险而以顺师之正也丈人当如困辞作大人指九二阳德之大也刚中而有应众隂皆顺从之故吉而无咎
　　初六师出以律否臧凶
　　在师之初故曰师出律言其和否方九反否臧不善也春秋左氏云师克在和不在众今以六归初柔邪而不中焉得和不和则不善丧师之道也故曰否臧凶按周礼太师执同律以听军声盖古者出师必吹律律和则知士卒同心犹后世军中风角鸟占也
　　九二在师中吉无咎王三锡命
　　在师之中为成卦之主故以辞吉无咎属之所以吉而无咎者有应于上而六五之君宠任之专也刚中而无过故为三承王命之奨谕王指五三去声
　　六三师或舆尸凶
　　或疑辞行师而用人不一则众有疑二之心也舆与文子舆死扶伤之舆同尸与春秋左氏秦封殽尸楚收晋尸之尸同舆尸谓师徒挠败舆载其尸而归也六三半动半静柔邪而不中故其凶如此
　　六四师左次无咎
　　左次退舍而处于僻左之地也按春秋荘公八年师次于郎以俟陈人蔡人次谓止而不进也易以阳为右隂为左六四爻位俱隂故称左才志柔弱虽不能成进取之功然居得其正而能完师以退故亦无咎
　　六五田有禽利执言无咎长子帅师弟子舆尸贞凶下有二应是为田有禽言当依郭京作之畋于田所以去害稼之物执之则利故无咎师至五乃师旋论功之时故言长子弟子之得失长子指九二弟子指六三六三柔而不中其可使哉必固使之故有舆尸之凶是谁之过欤贞谓六五固执而不知变也
　　上六大君有命开国承家小人勿用
　　师至上乃定功行赏之时故言大君有命开国承家君指六五以隂柔之小下从九二阳刚之大故称大开国谓封为诸侯承家谓之子孙而世袭其爵小人勿用谓小人得此占则不宜动而用事也
　　【坤下坎上】
　　比吉原筮元永贞无咎不寜方来后夫凶
　　比相亲也九五以一阳居尊而众隂在下皆比之故吉原再也礼之原庙原春秋左氏传之原田皆训再初筮得坤再筮得坎九五乃为成卦之主刚得中而元永贞故无咎坎劳卦是为不寜谓六四辅已而不惮其劳也来谓在下三隂之顺从也坎为加忧坤隂多疑师旋之后天下归附方新上下忧疑未定四也不遑寜处以五之意达于初二三又以初二三之意达于五然后上下相应而初二三乃始顺从而来比也上处外独后于五是为后夫不得其比故凶
　　初六有孚比之无咎有孚盈缶终来有它吉
　　此爻凡两言有孚当分为两説始言有孚孚于四也次言有孚孚于二也四乃五之近臣初与之比固亦无咎二与五乃君臣正应初与二比则可因二以比五此则吉之道也指二虚而能受故象盈之者五也谓二五相比之深如水之盈也始者二往比五终则五来应二故曰终来二非初之正应故言它
　　六二比之自内贞吉
　　五为比主二应五而自内比之则无假于它故言自贞吉谓六二能固守以正不比三而比五则吉也
　　六三比之匪人
　　匪非也比上六之后夫则所比非其人矣
　　六四外比之贞吉
　　二在内而应五故曰比之自内四在外而承五故曰外比之二四皆守正而不与三比故其占皆曰贞吉
　　九五显比王用三驱失前禽邑人不诫吉
　　九五以刚明中正之徳居尊至公无私而下皆顺从故曰显比师二至五比五至二皆歴三爻故师言三锡比言三驱王用三驱失前禽犹王制天子不合围之义禽既去则不追故曰失前禽前禽即后夫众已比五而上独后至是为后夫众皆随五而上独前去是为前禽邑人指二诫者戒其不妄杀也是时下皆顺从而邑人盖知上意故不待诫凡此皆吉之道也
　　上六比之无首凶
　　比道贵先而上六独为后夫比之无首者也故凶
　　【干下巽上】
　　小畜亨密云不雨自我西郊
　　释文云畜本作蓄勑六反六四以隂柔之小为成卦之主而才力单弱包蓄三阳不住是为小畜内健而外巽四与五又相孚故亨云隂气西郊隂方阳倡隂和则隂阳和洽而为雨隂先阳倡则隂阳不和而无雨今也云虽密而不雨盖自我西郊故也我与西郊皆指四在下三阳皆不顺从故其象如此
　　初九复自道何其咎吉
　　复谓返于本位也以初九之刚往应六四之柔而受其制岂不失其道而有咎今也返而以正道自守故能转咎而为吉
　　九二牵复吉
　　与初九相牵连而复故吉
　　九三舆説辐夫妻反目
　　辐当如大畜九二作輹车下横缚也说音脱辐指二舆三自谓也二牵初而复则三之舆説其輹而不行矣九三与六四隂阳相并夫妻之象也阳不受制于隂则其情不和故曰夫妻反目
　　六四有孚血去惕出无咎
