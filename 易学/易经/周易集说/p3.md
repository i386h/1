<!-- { "loadSidebar": true } -->
　　四与五相孚而位据羣刚之上不能无争争则必伤而言血去者六四柔顺而正虽与五合志不挟势以陵下盖无争也无争则无伤况又惕然而惧释位而出则亦无咎矣其义与需六四同
　　九五有孚挛如冨以其邻
　　五与四相孚亲密而固结之甚故曰挛如易以阳实为冨九五阳爻故曰冨冨以其邻谓九五之所以冨盖能任用六四并力以畜干也
　　上九既雨既处尚徳载妇贞厉月几望君子征凶辞云密云不雨谓隂阳不和也爻至上九畜极则倒转为履干上兊下其泽自天而降昔之不雨者今既雨矣雨则和和则止故曰既雨既处处上声尚徳载妇贞厉月几望皆指六四隂之所尚冝处下以徳载物今也三阳在下而六四髙据其上岂所冝哉倒转为履之六三而居下则顺承三阳而为载乃所冝也隂畜阳犹妇畜其夫畜道既极犹固执而不知变则危矣故曰妇贞厉几音机近也月与日正相对为望几望谓望而光未盈也能以危厉为戒而不自满假则如月之几望也君子指占者而言以正道而行谓之征君子得此占虽以正道而行亦冝处静而不冝动下无应援动何之动则凶也
　　【兊下干上】
　　履虎尾不咥人亨
　　履虎尾谓干刚在前兊柔自后蹑之也干虽刚猛如虎兊以和説应之则不至见害故曰不咥人咥直结反齧也占者所履如此亨之道也
　　初九素履往无咎
　　履道贵柔不贵刚在履之初而以刚居刚本亦有咎唯能安于素履处卑下而不僭则其往也无咎
　　九二履道坦坦幽人贞吉
　　九二以刚居柔而得中履道之坦坦者也处静守贞内安恬退而不自乱故其象为幽人其占曰贞吉
　　六三眇能视跛能履履虎尾咥人凶武人为于大君视欲其正而六三不正眇也虽能视不足以有明也行欲其中而六三不中跛也虽能履不足以有行也辞言履虎尾此亦言履虎尾六三乃成卦之主爻也辞言不咥人此乃言咥人凶彖自义爻自爻义也六三不中不正又以柔居刚动则遇害故为咥人之凶武人得此占则见危授命奋不顾身可以有为而进用于大君也大君指九五而言
　　九四履虎尾愬愬终吉
　　干之刚猛如虎上九其首九四正尾也故亦曰履虎尾愬所革反愬愬惊貌九四虽不中不正然以刚居柔履危而知惧故其占为始虽甚危其终则吉
　　九五夬履贞厉
　　履以和行而九五下无正应唯以刚明自任凡事决而不和又固执而不知变危厉之道也
　　上九视履考祥其旋元吉
　　视履为句考祥其旋为句祥当依荀爽作详初居履之始故言往上居履之终故言旋昔往而今旋也能自视所履而加考察之功详审其旋不失其素而终始如一则元吉不然何元吉之有
　　【干下坤上】
　　泰小往大来吉亨
　　泰者天地交而上下相通之时也小往谓隂往居外大来谓阳来居内内君子而外小人故其占曰吉亨
　　初九拔茅茹以其彚征吉
　　茅茹茅之根也彚音谓类也初进则二三俱进犹茅根牵连拔则俱起故其象为拔茅茹以其彚而其占为征行之吉
　　九二包荒用冯河不遐遗朋亡得尚乎中行
　　荒与书説命荒野之荒同初九在下刚而不中荒野草茅之士也九二包容之故曰包荒若九三则非但刚而不中又处健体之极徒步涉河死而无悔者也九二亦用之故曰用冯河冯音慿诗小旻云无敢冯河毛氏注云冯陵也三隂在外虽逺九二亦不弃之故曰不遐遗朋谓坤之朋六四上六是也中行指五尚配也五交于二则五也丧其坤朋而二也得尚乎五故曰朋亡得尚于中行向使六五不朋亡而唯与六四上六为党则二欲上交于五其可得乎
　　九三无平不陂无往不复艰贞无咎勿恤其孚于食有福
　　陂彼伪反有平则有陂有往则有复无有乆平而不陂乆往而不复者三处泰道方中之时亦未至乎极圣人居安虑危故为此戒艰则操心也危而不敢慢易贞则守徳也固而不敢放纵如此则无过咎而彼之孚可以勿忧我之福可以自享盖在我者礼义不愆则自治有余何用它恤
　　六四翩翩不冨以其邻不戒以孚
　　翩翩降以相从之貌易以隂虚为不冨六四隂爻故曰不冨四当小人道消之时所以翩翩然下交于初者其心自歉其不冨遂以其邻偕来也戒备也戒而孚则非其愿不戒以孚则其中心愿也泰之时上下交而其志同君子小人两不相疑又何戒备之有三阳以其彚交于上故三隂亦以其邻交于下三交于上勿恤其孚故四交于下亦不戒以孚
　　六五帝乙归妹以祉元吉
　　六五以隂柔居尊下应九二为帝乙归妹之象祉禄也以祉以禄及下也以二视五则自下而尚于五以五视二则自上而归于二上下相交吉之尽善者也卦互归妹故其象占如此
　　上六城复于隍勿用师自邑告命贞吝
　　隍城下堑城以积土而成圯则土复归隍泰极则倒转为否故其象如此其占曰勿用谓不可动而用事也是时城圮隍塞自治且不暇何暇兴师动众以治人也哉师众也邑都邑国之内也师自邑告命则征伐自大夫出也泰之三隂本在外以听命于内者倒转为否则三隂乃居内以制其外向也内君子外小人至此则内小人外君子君子反听命于小人也贞吝戒占者固执而不识时势则有甚可羞吝也


　　周易集説卷二
　　钦定四库全书
　　周易集説卷三
　　宋　俞琰　撰
　　上经三
　　【坤下干上】
　　否之匪人不利君子贞大徃小来
　　否备鄙反否者天地不交而上下闭塞之时也是时用事于内者皆非其人而君子之正道不行是以不利若犹持禄固位而不去其不为小人所害者鲜矣大往谓三阳之往小来谓三隂之来泰倒转为否昔之在内者今则往而居外昔之在外者今则来而居内大抵与泰相反蛟峯方氏曰之字羡彖释卦辞乃加之字后人因彖有之字遂亦加焉
　　初六拔茅茹以其彚贞吉亨
　　泰初九言防茅茹以其彚此君子以类同进之象否初六言拔茅茹以其彚此小人以类同进之象贞吉亨谓君子固守以正而不动则身吉而道亨也彖言不利君子贞初乃言贞吉亨何也曰彖指在位君子显而未退者也爻指在野君子而不出者也
　　六二包承小人吉大人否亨
　　包谓二在上而包初以君子而蓄小人也承谓初在下而承已以小人而顺君子也小人大人皆指占者而言小人吉谓小人而能顺承君子则亦吉也二应五以隂从阳故称大六二盖中正而无私者也大人否亨谓六二虽居羣隂之中而不与羣隂相习为恶惟能包容在下之小人是以身虽处否道则亨也
　　六三包羞
　　包谓三包二以小人而蓄君子也羞谓六二中正耻与六三不中不正者为伍也与恒九三或承之羞同
　　九四有命无咎畴离祉
　　命君命也有命无咎谓有君命则无咎无君命则有咎也畴类也指二阳而言古字俦与畴通书洪范九畴之畴亦训类离附丽也祉禄也凡为大臣者戒于専权専权则无君君必疑忌之不但身受祸同类亦因之而被害也否之九四为近君大臣虽有刚健之才可以济否然其志柔弱非奉九五之命不敢自擅是以在已无咎而同类附丽者亦因之而受祉也
　　九五休否大人吉其亡其亡系于苞桑
　　休与诗菁菁者莪我心则休之休同否至五否将倾矣大人处此则安详和缓不动声色而措天下于泰山之安故曰休否大人吉不然则荒忙急迫适以激其变非吉之道也大人指占者而言其亡其亡儆之至也桑之方苞柔弱而不可系物以此为戒而防其亡则存者庶乎其可保也桑柔木诗言柔桑是也草木丛生曰苞与诗四牡苞栩苞杞之苞同
　　上九倾否先否后喜
　　倾覆也否终则倒转而为泰故曰倾否方其否也上下不交而人情郁塞及其倾也小人诛灭而天下大悦故曰先否后喜物理极则必反故泰极则为否否极则又为泰此泰否之相仍也如损极则成益益极则又成损其道一也不特泰否损益为然诸卦皆然明乎此则知彖传所谓刚柔上下之义矣
　　【离下干上】
　　同人于野亨利渉大川利君子贞
　　同人与人同也以离遇干谓之同天可也而曰同人何也曰天人一理也天道至公无私同人之道亦当至公无私也野外也六二为成卦之主得位得中而外应乎干之九五有亨通之道焉故曰同人于野亨刚健而能有为是以利渉大川文明以健中正而应是为君子之同不为小人之茍同故曰利君子贞
　　初九同人于门无咎
　　门指六二初出门即与二遇是乃不约而同非私意也故无咎
　　六二同人于宗吝
　　易以同体居先者为宗与睽六五之宗同同人之道外同于野则亨今不外同于五而惟内同于初吝道也睽之五与同人之二皆离体离以柔爻为主而二卦皆以刚爻为宗何也曰崇阳而抑隂易之教也
　　九三伏戎于莽升其高陵三岁不兴
　　戎兵器也伏戎于莽伏于四之下以拒四也升其高陵升于二之上以望五也三岁不兴谓上无应援遂至三岁不敢显发也三至上凡歴三爻故曰三岁九三刚而不中欲同于二而惧四五之见攻故其象如此不言凶以其有忌惮也
　　九四乘其墉弗克攻吉
　　墉指三乘之者四也四欲同二而三在下隔之故有乘其垣墉以攻取之象九三爻位俱刚且三岁不兴九四以刚居柔其能攻乎知义之弗克而弗攻盖能自反而改过者也是以转凶而为吉
　　九五同人先号咷而后笑大师克相遇
　　五与二正应而隔于三四未得其同故悲愤而先号咷以大师克之遂得与二相遇故喜而笑号平声
　　上九同人于郊无悔
　　邑外为郊郊外为野彖以二体之内外言则二在内五在外五去二逺故为野爻以五视上则五居中上在外上去五近故为郊野也郊也均之为外也但逺近之异耳上九同人于郊则不与诸阳争二故无悔
　　【干下离上】
　　大有元亨
　　大有所有者大也六五以一隂居尊而上下五阳皆应之则大者皆为小者所有也此卦下干上离其徳刚健而文明二五又相应是以元亨
　　初九无交害匪咎艰则无咎
　　无交谓初最在下无以交于五也初之应在四所承者二而皆两刚相遇其情皆不相得是无交而有害也然匪初之咎盖其居逺而使然也故曰无交害匪咎若病其无交而轻易遽进则不能无咎矣故又戒之曰艰则无咎
　　九二大车以载有攸往无咎
　　九二刚而得中在下而应上其象为大车以载其占曰有攸往无咎若使无应于上则虽大而能载载而能往上之人信任不力欲无咎也难矣
　　九三公用亨于天子小人弗克
　　三居下体之上公侯之象也亨与享通香两反谓朝献也九三刚而居正不以有自私故其象如此小人反是故曰小人弗克
　　九四匪其彭无咎
　　彭如字诗载驱云行人彭彭出车云出车彭彭大明云驷騵彭彭烝民云四牡彭彭皆取人马强盛之义今曰匪其彭者诸阳皆为六五所有此六五之盛非九四之盛也九四虽在三阳之上而势逼六五然处有若无处实若虚何咎之有此爻在大有之时以刚居柔又离体之明故其象占如此
　　六五厥孚交如威如吉
　　五与二为正应五以信任二二以信事五故曰厥孚交如六五以柔居刚不厉而威非作威者也故曰威如既有诚信以接下而人信之又有威严以自重而人畏之为大有之君而刚柔得冝如此故吉
　　上九自天祐之吉无不利
