<!-- { "loadSidebar": true } -->
　　六二以隂柔之小居内犹女子处闺门之中所见不明虽与九五正应而隔三四则其观五也不过窃而观之耳盖无异于鑚穴隙而相闚也是岂女子之所宜故戒之曰闚观利女贞
　　六三观我生进退
　　观之四隂爻皆以观五取义六三曰我曰进退皆指五观之者三也五居观之君位故称我五巽体故言进退观八月之卦也阳主生隂主杀八月则四隂盛长而九五之生意亦巳防矣六三观我生进退而未敢蔑视之者盖犹有所忌惮也我既中正而未失道故六三望而畏之止于其下而不敢进六三盖观我之进退以为进退也
　　六四观国之光利用宾于王
　　国与王皆指五阳明隂暗九五阳昼光明之象也彖以祭之盥荐言则五为在庙祭主四乃助祭之宾如书之虞宾诗之二王后天子以客礼待之者也四近五备见宗庙之美百官之富故曰观国之光凡卦以隂爻为主者圣人必抑之观以六四为主爻而逼近九五故戒之曰利用宾于王谓冝为宾不冝为主也
　　九五观我生君子无咎
　　我五自谓也观之变剥正在此爻临所谓八月有凶者此也五于此时自观我之生意不絶如线能无咎乎而曰无咎者五以阳刚中正处四隂之上而一举一措能尽君子之道也君子虽谓九五亦指占者
　　上九观其生君子无咎
　　上九虽不当位然以刚阳居尊位之上亦为下所具瞻盖其生道与五一也上于此自观其生而能尽君子之道则亦无咎君子亦指占者
　　【震下离上】
　　噬嗑亨利用狱
　　噬齧也嗑合也初上两刚爻象齿二三五柔爻象颐九四处于其间则象刚物梗于颐中其占当得亨通者有间则不通齧之而合则通也此卦下震上离威而明察狱之道也六五居尊柔而得中是以利用狱
　　初九屦校灭趾无咎
　　校爻敎反狱具也初在下趾象也灭没而不见也以刚物加于着屦之足而没其趾故曰屦校灭趾惩之于小戒之于初则不进于恶故无咎
　　六二噬肤灭鼻无咎
　　九四之刚如干胏横于颐中诸爻之言噬皆以去四逺近取义六二纯柔去四尚逺故其象为肤肤柔脆而易噬之物何至乎灭没其鼻盖用力不深则不能及胏故也用力深而及胏则其灭鼻也又何咎焉
　　六三噬腊肉遇毒小吝无咎
　　六三才柔位刚而近四故其象为噬腊肉腊以三言肉以六言肉之不中者为毒六三隂柔不中故言毒遇毒虽有小吝然噬终必嗑亦无咎也
　　九四噬干胏得金矢利艰贞吉
　　胏者肉之带骨者也肉象四之柔骨象九之刚在物为难噬之物在狱为难治之狱周礼秋官大司宼以两造禁民讼入束矢于朝然后听之以两剂禁民狱入钧金三日乃致于朝然后听之金取其坚矢取其直得金矢则得其情而无情者不得尽其辞也九四离体之明虽善治狱而得其情然必利于艰贞则吉艰者不敢慢易也贞者固守以正也九四才刚而志柔刚则伤于果柔则守不固故为此戒
　　六五噬干肉得黄金贞厉无咎
　　六五爻柔位刚居尊而近四故其象为噬干肉谓其易噬而为力不劳也黄中色金刚物得黄金谓得罚赎之金书舜典金作赎刑是也六五仁柔之君明罚勑法于上任徳而不任刑故其象如此贞则正固而不偏徇厉则钦慎而惟刑之恤故无咎
　　上九何校灭耳凶
　　上九居上耳象也何与荷通何可反负也施校所物之处故没其耳戒占者恶极罪大则有此凶也
　　【离下艮上】
　　贲亨小利有攸徃
　　贲文饰也此卦下离上艮离本干体质刚而文以柔也艮本坤体质柔而文以刚也刚柔上下交相文饰故为贲也亨通也小字当依郭京作不字往进也贲既亨矣而又加进则文灭质矣岂冝往哉内文明而外止文明故亨止则不可动故不利有攸往
　　初九贲其趾舎车而徒
　　在下而能自修饰故曰贲其趾徒谓徒步而行也车指二舍六二之车而自徒行故曰舎车而徒初九刚正而不苟合故其象如此舎音舍
　　六二贲其须
　　二无应而比三三亦无应而比二故与之相贲贲以柔来文刚故亨文当从质非质则不能自饰隂必从阳非阳则不能自进六二纯柔必待九三之动而后动故曰贲其须须待也六二盖得文明以止之义矣
　　九三贲如濡如永贞吉
　　濡润也九三处六二六四之间相为润色而成文故曰贲如濡如然文过则质丧质丧则文弊要当永久以刚正之徳固守则吉此亦文明以止之意也
　　六四贲如皤如白马翰如匪宼婚媾
　　发白为皤马白为翰礼记云商人尚白戎事乗翰翰平声郑氏注云翰马白色也四当贲道之变文返于质故其象如此四之应在初初贲其趾而徒行四乃皤其发而乘白马其情不相合如此匪宼而何然而质不可以无文文不可以无质贲六爻唯六四初九两爻相应盖刚柔相配文质相合匪宼也乃婚媾也
　　六五贲于丘园束帛戋戋吝终吉
　　贲于丘园谓敦本务实矫天下之文而归之质也帛以十端为束戋音牋戋戋浅小不足貌六五柔顺得中亦非俭不中礼者但聘贤而为礼浅小是乃吝啬也然礼奢寜俭而以此化成天下故亦终吉
　　上九白贲无咎
　　上九白贲非无饰也以质素为饰耳贲极而返本如此故无过饰之咎
　　【坤下艮上】
　　剥不利有攸往
　　剥消削也五隂盛而一阳立于上消削而将尽也与书泰誓剥丧元良之剥同此卦下坤而上艮得此占者唯当顺时而止不冝有所往
　　初六剥牀以足蔑贞凶
　　蔑灭也隂之消阳自下而进初在下故为剥牀而先以牀足灭于下之象当此不利有攸往之时唯冝顺时而止耳贞凶戒占者固执而不知变则凶也
　　六二剥牀以辨蔑贞凶
　　辨牀干也既灭初之足于下又灭二之辨于中则进而上矣得此占者若犹固执而不知变则其凶必也二与初皆无应援故其占皆戒之曰贞凶
　　六三剥之无咎
　　初二四皆言剥牀三独不言剥牀三与上应也隂皆剥阳而六三处羣隂之中与羣隂相失独与上九相应又何咎之有六三盖小人中之君子也之字衍文
　　六四剥牀以肤凶
　　肤第席也剥牀而及于牀之肤则切近于人之身矣故凶
　　六五贯鱼以宫人宠无不利
　　众隂象鱼六五贯之则骈首受制而不乱宫人亦隂类任以宫阃之事而不使干预朝政则君子不为小人所害小人亦得以善终故无不利
　　上九硕果不食君子得舆小人剥庐
　　剥极而一阳独留于上犹万木摇落之时硕大之果尚存于木杪不食则其种相而有生生不息之道食之则断絶其种而不复生故不曰未食而特曰不食舆者在下而载上之物指众隂而言众小人顺一君子之象也庐者在上而覆下之物指一阳而言一君子盖庇众小人之象也一阳在上得众隂之顺承是为得舆众隂在下剥去一阳之盖庇是为剥庐君子而得舆则与小人俱存小人而剥庐则上无盖庇亦不能以自存矣
　　【震下坤上】
　　复亨出入无疾朋来无咎反复其道七日来复利有攸往
　　复返也剥之一阳在外倒转为复则返于内也向也五隂之朋往剥乎一阳今则五隂之朋来顺乎一阳故亨疾害也此卦下震上坤动而以顺行是以出入则无疾朋来亦无咎易以一爻为一日剥六画并复初画是为七日易穷则变其道与天道同故反剥为复则不过七日刚徳方长前无阻碍是以利有攸徃
　　初九不逺复无只悔元吉
　　初居震动之始方动即复是不逺而复复之最先者也故不至于悔而元吉只从衣从氏当依马融作之是反伊川程子曰只抵也与底通
　　六二休复吉
　　休复与休否之休同切比于初而其心好之盖得震动之中而安详和缓乐从其善者也向来隂皆往而剥阳今则返而从阳是复善也凡隂皆忌阳来阳来则媢疾以恶之今六二柔顺中正见一阳之复而其心休休焉乐与之比吉之道也然以复之时位观之则二之休复吉又不若初之早复而元吉
　　六三频复厉无咎
　　频急也六三不中不正居震动之极上无应援徃将何之穷蹙窘迫而复犹人行至水频而不可前则仓奔走而返故曰频复虽不如六二休复之吉然穷而知复亦不至如上六迷复之凶是以厉而无咎
　　六四中行独复
　　复之六四即剥之六三向与众隂相失而独应于上今在众隂之中独应于初故曰中行独复
　　六五敦复无悔
　　初为复之主爻四与之应知所从矣五去初逺又非其应则其下而从之也未免过于四而加厚焉故曰敦复复善如此是以无悔其义与敦临同
　　上六迷复凶有灾眚用行师终有大败以其国君凶至于十年弗克征
　　上六隂暗之极去初最逺穷而忘返故曰迷复既凶而又有灾眚则无适而非凶矣其能变动而有为乎用之行师则终有大败不特凶于而身又凶于而国以及其君虽至十年之久终弗克征也



　　周易集说卷四
　　钦定四库全书
　　周易集説卷五
　　宋　俞琰　撰
　　上经五
　　【震下干上】
　　无妄元亨利贞其匪正有眚不利有攸往
　　无妄诚也不诚则虚伪虚伪则妄诚则真实真实则无妄诚者天之道动以天则纯乎诚实是为无妄其占为始虽大亨通又冝固守以正乃可保其终也其匪正有眚盖指上九乾道之变非天道之正也君子处此则当安时以俟命不冝有所往
　　初九无妄往吉
　　彖辞曰不利有攸往为匪正有眚而言也爻于初曰往吉初九阳刚居正无所谓眚往则吉也
　　六二不耕获不菑畬则利有攸往
　　治田之道春而耕秋而获一岁而菑三岁而畬未有不耕而获不菑而畬者今曰不耕获不菑畬何也天之命也非人之所能为也盖无妄以初为主初震体既动于先矣二虽亦震体不过随之而动是初耕于先菑于先而二因以获因以畬也初首造其事而二坐享其利岂非天祐之乎如此而有所往则利也
　　六三无妄之灾或系之牛行人之得邑人之灾
　　牛指二系之者五行人指初邑人三自谓也初为主于内而近得二是得牛也二应五牛盖属五初得牛则五失牛矣三与二为邻而遭诘捕之扰是行人牵牛而去邑人无妄而有灾也或疑六三不中不正何得谓之无妄盖无妄之动以天六爻皆无妄者也圣人恐人疑其为有妄故特曰无妄之灾
　　九四可贞无咎
　　彖辞曰其匪正有眚不利有攸往九四其正乎不正则不可动而往矣是可贞也故贞静而止则无咎
　　九五无妄之疾勿药有喜
　　上九匪正而有眚九五乃正而无眚者也虽与九四不相得不足为疾也何以药为勿药则有喜也
　　上九无妄行有眚无攸利
　　上九干之穷匪干之正盖天道极而必变之时也行将何之人虽无妄而适遭天地之变是以行则必有灾眚而无所利彖辞言其匪正有眚而爻以有眚属之上九彖盖为上九发也
　　【干下艮上】
　　大畜利贞不家食吉利渉大川
　　大畜之为卦干下艮上艮能止干之健而包蓄三阳于内则其所蓄者大也利贞谓所蓄既大固守以正则利也家食则独善其身不家食而食禄于朝则兼善天下故吉内健而外能止则无躁进之失故其占为利渉大川
　　初九有厉利巳
　　它卦相应则相援大畜以止健为义则相应者乃其对敌盖健者欲进而止者不欲其进也初九为六四所止进则必有危厉故曰如其已已则利
　　九二舆说輹
　　輹指初舆二自谓也輹处舆之下輹说则舆不行以象二与初同体同徳初止则二亦止也
　　九三良马逐利艰贞曰闲舆衞利有攸往
