<!-- { "loadSidebar": true } -->
　　紫阳朱子曰参伍错综皆古语也而参伍尤难晓案荀子云窥敌制变欲伍以参韩非云省同异之言以知朋党之分偶参伍之验以责陈言之实又云参之以比物伍之以合参史记云必参而伍之又云参伍不失汉书云参伍其价以类相准此足以相发明矣参与伍两数自是参差不齐故举以爲言如云什伍其民如云或相什伯非直爲参与伍而巳也揲蓍本无三数五数之法只是交互参考错者交而互之一左一右有迭相爲用之意综者总而挈之一低一昂如织者之综索也愚谓蓍无三数五数之法则参非谓数之三伍非谓数之五也参伍以变错综其数不过以分挂揲扐之余数验过揲之正数一出一入更相考覈以审其多寡之实究九六七八以定卦爻之动静耳参杂也伍犹行之成列也筮法初变不五则九再变不四则八三变亦不四则八或得五四四或得九八八或得五八八或得九四八或得五四八遂成一爻凡十有八变而成卦此所谓参伍以变也如左揲右揲得四九三十六策而其数九则其挂扐之策得一五两四谓之三少而其数亦九或左揲右揲得四六二十四策而其数六则其挂揲之数得一九两八谓之三多而其数亦六或左揲右揲得四七二十八而其数七则其挂扐之策或一九一八而一四或一五而两八谓之两多一少而其数亦七或左揲右揲得四八三十二策而其数八则其挂扐之策或一九而两四或一五一四而一八谓之两少一多而其数亦八此所谓错综其数也知参伍以变之变而通其变则爻之文在是天地之文尽在是矣此所谓成天地之文也知错综其数之数而极其数则卦之象在是天地之象尽在是矣此所谓定天下之象也变者数之未定数者变之已成文者象之未成象者文之已定通变以成文极数以定象易其至变矣乎非圣人不能通其变故曰非天下之至变其孰能与于此世之通于数者论参伍错综则以九宫言之九宫纵横皆三五十五也东坡苏氏曰九宫不经盖纬书所言之数非易数也
　　易无思也无爲也寂然不动感而遂通天下之故非天下之至神其孰能与于此
　　人莫不有思易则无思也人莫不有爲易则无爲也未有所感则言在册象在画蓍在椟寂然不动若无与于物既有所感则凡天下万事万物吉凶悔吝之理无有不通者易其至神矣乎非圣人不能穷神故曰非天下之至神其孰能与于此夫寂然不动易也感之者人也未占之时寂然不动如鉴之明如谷之虚及其占也感而后应遂通天下之故则如鉴之照形谷之应声有何思有何爲平庵项氏曰蓍之变策之数爻之文卦之象皆寂然不动之物初不能如人之有思亦不如人之有爲皆纯乎天者也及问焉而以言则其受命也如响无有逺近幽深遂知来物则感而遂通天下之故皆同乎人也
　　夫易圣人之所以极深而研几也
　　深蕴奥而难见也几细微而未着也极深谓以易之至精穷天下之至精研几谓以易之至变察天下之至变不极其深无以研其几深盖其体几盖其用也紫阳朱子曰研犹审也几微也所以极深者至精也所以研几者至变也
　　唯深也故能通天下之志唯几也故能成天下之务唯神也故不疾而速不行而至
　　天下之志不一何以通之唯深也故能通天下之志天下之务至众何以成之唯几也故能成天下之务疾则速行则至未有不疾而速不行而至者唯神也故不疾而速不行而至深就心言在内者也故能通志几就事言在外者也故能成务深与几皆言能而神独不言能盖神之所爲非人力之所能也上文以至精至变与至神并言此以深几神并言盖至精所以极深至变所以研几神则统言易之妙也精也变也深也几也皆神之所爲也紫阳朱子曰通志犹言开物也人所以闭塞者爲其浅耳深则能开通之矣又曰所以通志而成务者神之所爲也平庵项氏曰至精至变至神易之体也唯深唯几唯神易之用也物情难尽唯精于占者能极逺近幽深之情而系其辞故虽深而无不至也事变至微人所易忽唯明于变者能推分合错综之文而见其象故虽微而无不察也至于神则无所用其力矣或指精变深几爲四者精主占而言深即占之辞变主变而言几即变之象亦不出于四事也
　　子曰易有圣人之道四焉者此之谓也
　　前言易有圣人之道四焉此又重言之盖总此章所言之意紫阳朱子曰变化之道莫非神之所爲也故知变化之道则知神之所爲也矣易有圣人之道四焉所谓变化之道也观变玩占可以见其精之至矣玩辞观象可以见其变之至矣然非有寂然感通之神则亦何以爲精爲变而成变化之道哉变化之道所以爲神之所爲也所以极深者以其精也所以研几者以其变也极深研几所以不疾而速不行而至者以其神也此覆明上文之意复以圣人之道四焉者结之也平庵项氏曰自将有爲以下专论尚其占一事犹以四事终之者占则有辞变则有象举其一则四事皆在其中也
　　右第十章紫阳朱子曰此承上章之意言易之用有此四者愚案韩康伯本此下有天一至地十二十字紫阳朱子连以天数五至行鬼神也四十字共移置于大衍之前秀岩李氏虽依朱子以天一地二与天数五合而爲一却仍依康伯置于此章之末















　　周易集说卷三十
<经部,易类,周易集说>
　　钦定四库全书
　　周易集说卷三十一
　　宋　俞琰　撰
　　系辞上传四
　　子曰夫易何爲者也夫易开物成务冒天下之道如斯而已者也
　　何爲问辞如斯答辞读易者不知圣人所以作易之意则徒尔玩其辞耳夫圣人作易何爲而作也盖将以开物成务冒天下之道也圣人之意如是而巳开物谓物理未明易则明之成务谓事体未定易则定之冒天下之道谓天下之理无不包括于卦爻之中也伊川程子曰开物者烛理也成务者适变也紫阳朱子曰开物成务谓使人卜筮以知吉凶而成事业冒天下之道谓卦爻既设而天下之道皆在其中又曰易之爲书大抵皆因卜筮而设逐卦逐爻开示吉凶包括无遗如将天下许多道理覆冒其中今人说易所以不将卜筮爲主者只是怕小却这道理故凭虚失实茫昧臆度而巳不知由卜筮而推上通鬼神下通事物精及于无形粗及于有象皆包在此随取随得
　　是故圣人以通天下之志以定天下之业以断天下之疑
　　以用也易能开物故圣人用以通天下之志易能成务故圣人用以定天下之业易能冒天下之道故圣人用以断天下之疑紫阳朱子曰圣人作易教他占吉则爲凶则否所谓通志定业断疑此也
　　是故蓍之德圆而神卦之德方以知六爻之义易以贡蓍用于卦未定之先故其德圆卦成于蓍巳定之后故其德方蓍之德圆象天天数用九而体七七七则五十而亏一卦之德方象地地数用六而体八八八则六十而盈四神谓其知来知谓其藏往也六爻之义各有所取盖随其时位也易者变也贡者以吉凶告人也圆而神所以能通天下之志方以知所以能定天下之业易以贡所以能断天下之疑嵩山晁氏曰易字陆音容易韩音变易今从韩诚斋杨氏曰贡者献也书云伻来献卜是也
　　圣人以此洗心退藏于密吉凶与民同患
　　曰洗心曰退藏于密则圣人此心无一尘之累矣又曰吉凶与民同患则圣人此心不胜其忧焉何也曰蓍之德圆而神天下之志通矣卦之德方以知而天下之业定矣六爻之义易以贡而天下之疑断矣圣人遂以此洗心涤虑而无思退藏于密而无爲故曰圣人以此洗心退藏于密无事则潜心渊黙寂然不动人莫能窥及其有事则其神知之用又随感而应故曰吉凶与民同患当知无思无爲寂然不动者易也在圣人则洗心退藏于密感而遂通天下之故者易也在圣人则吉凶与民同患圣人即易易即圣人其道一也
　　神以知来知以藏往
　　来谓将来之事蓍之神则无不知之往谓既往之事卦之知则无不藏之圣人之神犹蓍之神也圣人之知犹卦之知也所以知来所以藏往与蓍卦一也或曰藏往之藏当作识与大畜象辞多识前言往行之识同盖因上文退藏之藏遂讹爲藏少梅郑氏曰圆者运而不穷可以逆知来物方者其体有定可以识于既往紫阳朱子曰神以知来如明镜然物来都看见知以藏往只是现在有底事都识得愚谓藏与识颇相似识误爲藏恐或然也
　　其孰能与于此哉古之聪明叡知神武而不杀者夫其孰能与于此哉问辞也古之聪明叡知神武而不杀者夫答辞也聪明谓耳目无所蔽叡知谓心志无所疑惑杀者武之事武则必杀今言不杀者圣人之聪明自足以通天下之志圣人之叡知自足以定天下之业其断天下之疑则神武之决也又何假乎蓍卦之占亦犹古者神武之君威服天下而不假兵之血刃也紫阳朱子曰神武而不杀得其理而不假于物之谓或曰聪明叡知神武而不杀盖古语而孔子援以赞圣人之大也
　　是以明于天之道而察于民之故是兴神物以前民用圣人以此斋戒以神明其德夫
　　天之道谓天理之自然民之故谓人事之所以然圣人洗心退藏于密是以明于天之道吉凶与民同患是以察于民之故神物谓蓍也以其前知故称之曰神物明天道遂知神物之可兴察民故遂知民之必用而不可不有以开其先而前用之也湛然纯一之谓斋肃然警惕之谓戒古人之祭也七日戒所以逺夫外物之干也三日斋所以专夫一念之敬也其于卜筮也亦然今曰圣人以此斋戒以神明其德夫其德谓蓍之德也神明谓神而明之在乎圣人也占者能以敬心求蓍有如圣人之斋戒则蓍也受命如响无有不应者矣不然则蓍乃枯草朽茎何神物之有紫阳朱子曰蓍龟灵物也虽圣人亦必神明其德者必斋戒而后灵不斋戒则不灵也
　　是故阖户谓之坤辟戸谓之干
　　戸一而巳阖之辟之则二隂阳之动亦一气耳静则气入万物皆由之而入此阖戸也动则气出万物皆从之而出此辟戸也戸之阖犹坤隂之静故曰阖戸谓之坤戸之辟犹干阳之动故曰辟戸谓之干先言坤之阖者由静而动也人之呼吸必先阖而后辟亦隂阳之义也伊川程子曰涵养之道出入之息者阖辟之机而已又曰阖阖往来见之鼻息横渠张子曰人之有息盖刚柔相摩乾坤阖辟之象也
　　一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神阖已则复辟辟已则复阖一阖一辟而互换故谓之变隂往则阳来阳往则隂来往来循环而不穷故谓之通见谓隂阳之发见隂阳初发见乃谓之象形谓隂阳之有形隂阳既有形乃谓之器因隂阳之全体裁制而用之以昭示天下故谓之法即隂阳之妙以利民生之日用使之出乎此入乎此民咸用之由于其中而莫知其所以然故谓之神白云郭氏曰坤隂物也故有阖戸之象干阳物也故有辟戸之象既能阖复能辟是所谓变也朝辟之暮阖之日复一日往来阖辟不穷是所谓通也通也者通其变也至于戸之可见则曰法也其有形则曰器也制而用此者则曰法也利于出入之用而天下之民无不用之者又其所以爲神也如是则一戸之设岂茍然哉故治天下之道无他焉如制一戸之法使之变通可久斯得之矣虽黄帝尧舜之治不过如此
