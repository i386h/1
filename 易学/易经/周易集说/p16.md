<!-- { "loadSidebar": true } -->
　　否卦上干天下坤地上下不交而窒塞不通否之象也是时小人道长君子道消君子以俭啬其徳所以逺避小人之害也俭者收敛于内而不敢呈露也辟与避通用君子于此唯欲全身逺害而已岂以爵禄为荣虽系马千驷弗顾也万钟于我何加焉是故人君之爵禄不可得而荣之也紫阳朱子曰收敛其徳不形于外以辟小人之难人不得以禄位荣之秀岩李氏曰欧阳公集古録防尾载汉儒娄先生碑云父【缺】安贫守贱不可荣以禄与朱子説同紫岩张氏曰坤吝啬为俭徳三阳在外为辟难坤邑为禄平庵项氏曰俭徳辟难不与害交也不可荣以禄不与利交也此君子所以体天地不交之象也世固有假避祸之名以保荣禄者故圣人必兼言之不可荣犹言不可得而荣非戒其不可也俭徳又属地之啬不可荣以禄又属天之髙金华唐氏曰夬而不施禄是去小人以为己利也否而荣以禄则邦无道而富贵也
　　天与火同人君子以类族辩物
　　不曰天下有火亦不曰火在天下而必曰天与火者天覆于上火炎于上是天与火相同也是故天与水相违则为讼天与火相同则为同人卦名同人而象辞乃云君子以类族辩物得无异乎盖族有逺近之不同类聚之则近者同乎近逺者同乎逺物有髙下之不同辩别之则髙者同乎髙下者同乎下而无不得其同也准斋吴氏曰泰乃君子之卦否乃小人之卦同人乃分别君子小人之卦故取髙明之象言之深居冯氏曰类族象天之兼覆辩物象火之鉴形
　　火在天上大有君子以遏恶善顺天休命
　　离在坤下则为明入地中明夷离在干上则为火在天上大有夷则明入地中而不见有则明在天上而大也紫阳朱子曰火在天上所照者广为大有之象所有既大无以治之则衅孽萌于其间矣天命有善而无恶故遏恶善所以顺天反之于身亦若是而已矣愚谓物有善有恶宜有以彰别之不然则善恶混淆恶者日茂而善者莫之能伸君子以恶不可纵善不可隠于是见人有恶即止遏之使之不复为恶有善即显之使之勇于为善所以然者非君子之私意也顺天命也盖天命有徳作善则降之百祥故君子之也以天天讨有罪作不善则降之百殃故君子遏之也亦以天君子岂容心于其间哉不过顺承天之休命耳休美也天之命盖有善而无恶也诚斋杨氏曰同人明在下而不敢専故止于类而辩大有明在上而由己出故极于遏而准斋吴氏曰此象大义是谓人君有髙明之徳则为去小人用君子获天祐也节斋蔡氏曰遏恶善离象顺天休命乾象
　　地中有山谦君子以裒多益寡称物平施
　　山本髙于地者而曰地中有山则以卑蕴髙含蓄而不露圭角谦之象也裒多恶盈也益寡益谦也君子以己下人不敢自髙以善与人不敢自有于是裒取己之有余以增益人之不足又称量其宜而均其施与犹权衡然不至于过亦不至于不及适平而止非谓夺甲之多以益乙之寡而必欲物之齐也裒多益寡象山在地中称物平施象山与地平称平声施去声裒郑荀董氏蜀才作桴云取也字书作掊广雅云掊减也或疑地中安得有山盖非实象平庵项氏曰此正实象也以天下地势观之地之最下而负海者其中最多大山非地中有山而何若曰地下有山则不可尔或者疑之曰谓地下有山何为不可也愚应之曰非知浑天之说不足以语此知浑天之説则知山与水皆在地中犹人身中之有骨与血故比与豫皆言地中若地下则是虚空安得有山
　　雷出地奋豫先王以作乐崇徳殷荐之上帝以配祖考雷在地中其声未则其气闭郁及其出地奋而有声则其气通达而和畅豫之象也豫之为卦内坤顺外震动和顺积中而于声乐之象也乐记云乐者天地之和也又云乐者所以象徳豫之象辞云先王以作乐崇徳谓先王作一代之乐所以祖考之徳而尊崇之也崇徳诸儒皆以为褒崇功徳又添一功字唯深居冯氏谓褒崇祖考之徳乃与象辞之意合今从之殷盛也荐享礼也上帝天之尊称以主宰而言故谓之帝以配祖考当作配以祖考如商汤祭昊天而配以喾祭五帝而配以契是也万物本乎天人本乎祖祀上帝而以祖考配报本之道也乐外也徳内也作乐象震之动崇徳象坤之顺帝出乎震震在上有上帝之象互艮为门阙互坎为隠伏有宗庙祖考之象节初齐氏曰祭义云君子合诸天道春禘秋尝又云禘有乐而尝无乐先王祭祀之礼盖合乎天道以仲春之月雷乃声是以春禘有乐至秋尝之时雷乃收声是以无乐郭白云引此以明先王作乐之道因雷之收其微如此夫雷之出于地上春分时也文王八卦以震准之震正春也而曰帝出乎震雷出而帝与之俱也夹钟二月律也郭兼山谓周大司乐以圜钟为宫而奏于圜丘圜钟夹钟也正体豫以作乐也圜丘祭天郊祭也周之郊以后稷配天故言殷荐之上帝以配祖考然郊特牲云周之始郊日以至则雷在地中时也而易与大司乐云尔者岂其始用冬至而周公时已用仲春欤其曰先王岂周以前皆仲春欤
　　泽中有雷随君子以向晦入宴息
　　雷声于春收声于秋兊正秋也时为秋则雷亦随时而收声故曰泽中有雷随若言雷震于泽中泽随震而动则是归妹之象非随之象也君子以向晦入晏息者时动则动时静则静时当止息君子亦随时而止息礼君子昼不居内夜不居外随时之道也夫当旦昼之时事物交接于前君子盖不能不与之酧酢至昏晦之时羣动旣息则君子不能不与之俱息若乃终日役役至暮夜而不知止息则神疲力竭而弗能继矣岂随时之道哉或曰然则周公坐以待旦孔子终夜不寝非欤曰向晦入晏息君子之随时处常也待旦不寝圣人之救时处变也震东方之卦日出之地曰谷兊西方之卦日入之地曰昧谷今自震东而趋于兊西有向晦之象卦互巽入艮止有入而止息之象
　　山下有风蛊君子以振民育徳
　　小畜之风在天上观之风在地上涣之风在水上并无所阻故皆言行蛊之风则止于山下为山所阻而不能条达故不言行而言有康节邵子曰蛊者风之族也蛊以风化故风字从虫今夫山下有风则木多滞淫而蠧生焉蛊之象也振起也君子以振民育徳者民心偷惰而风俗浇薄则当振起之使之深耕易耨欢于生业而壮者以暇日修其孝悌忠信则庶乎民徳归厚也育徳与蒙取象同而其意则异蒙言育徳乃君子之徳蛊言育徳乃民之徳紫阳朱子曰振民有风之象育徳有山之象
　　泽上有地临君子以教思无穷容保民无疆
　　泽上之地岸也岸在泽上而下临于泽故曰泽上有地临言其相临而最亲近也君子之临民岂以威加而力制之盖以徳教容保之而已若以刑政临民又施以威力是不能容又安能保民乎哉教取兊口之象容取坤腹之象节斋蔡氏曰教思无穷泽润地之象也容保民无疆地容泽之象也蛟峰方氏曰思训斯语辞
　　风行地上观先王以省方观民设教
　　风之行于地上则卑而及物所加者偃所触者动有周游歴览之义故为观之象先王以省察四方俯观民之风俗而就为之设教如王制所谓天子五年一巡守命太师陈诗以观民风令市纳贾以观民之好恶修其教不易其俗是也夫风行地上各随其时时为二月则谷风至自东时为五月则凯风至自南时为八月则阊阖风至自西时为十有一月则广莫风至自北四时所至无有差忒先王之省方二月则东巡守五月则南巡守八月则西巡守十有一月则朔巡守亦犹风行地上而无不周及也平庵项氏曰方与民属地省之观之教之属风
　　雷电噬嗑先王以明罚勑法
　　诸卦象皆顺说唯泰与噬嗑倒说泰不言地天而言天地此圣人崇阳抑隂尊君卑臣之微意也噬嗑不言电雷而言雷电伊川程子紫阳朱子皆以为倒置或曰按噬嗑之彖传云雷电合而章盖取其交而相合耳不交则为电雷交则为雷电也愚则曰噬嗑之象岂有他哉不过取其威明二者之并行耳先王以明罚勅法则威明并行亦如电与雷相合而震耀使天下知所畏而莫敢犯也或又疑之曰若然则噬嗑与丰取象何以异哉曰丰则光明后动犹电闪而雷继之震而击物故丰之象曰折狱致刑噬嗑则不然雷先动于下电乃明于上唯震耀而已不击物也故噬嗑之象但曰明罚勅法明罚如金作赎刑所以惩其过也勅法如象以典刑所以防其恶也言之于设教之后所以辅教之不逮也秀岩李氏曰释文云勑俗字也字林作敕圭叔吕氏曰明罚离象勅法震象明而示之虽愚知避严而勅之虽悍知畏深居冯氏曰离火也而不为火者五卦其遇雷则为电噬嗑丰是也遇地则为明晋明夷是也而重离亦以明言之


　　周易集説卷十一
<经部,易类,周易集说>
　　钦定四库全书
　　周易集説卷十二
　　宋　俞琰　撰
　　象辞二
　　山下有火贲君子以明庻政无敢折狱
　　艮山静而止质也离火动而明文也火明于山下则质而以文故曰山下有火贲夫山下安得有火所以有火者有人于此居之也人居于山下则烟火辏集与荒山寂寞之境不同矣庻众也与庻物之庻同非谓其小也秀岩李氏曰政与狱皆有小大不当执庻字以为小也君子以明庻政无敢折狱者修明庻政之治具则可饰之以文若断狱则不可也书吕刑曰非佞折狱唯良折狱佞为口才也口才且不可断狱矧可以文而饰之乎茍恃其明察而深文巧诋縁饰以没其情在小人则敢如是在君子则无敢如是也君子而如是则非君子矣丰卦明于内而动于外故其象曰折狱致刑贲则明于内而止于外故其象曰明庻政无敢折狱深居冯氏曰明庻政者离之明无敢折狱者艮之止又曰先之以临观之教养后之以噬嗑贲之刑政刑特以辅教而已
　　山附于地剥上以厚下安宅
　　山之根深藏于地中不可得而纪极而曰山附于地以众人所共见者言之耳莫高匪山今乃附着于地剥之象也山之巅高出于地上安静而不摇盖以地厚故也宅居也为人上者欲安居于上可不使下之厚乎书五子之歌云民惟邦本本固邦宁盖本固则邦宁下厚则上安未有本不固而邦宁下不厚而上安者也谓之上者凡居众人之上者皆不可刻剥其下非但人君为然也隆山李氏曰易中象辞曰大人曰君子曰先王而此独曰上者剥之世在下故指在上之一阳而为之辞也圭叔吕氏曰厚下坤象安宅艮象上九一爻为庐亦宅之义卦取柔变刚义象取上安下义各有所主也平庵项氏曰凡彖所言皆六爻消长之象凡象所言皆八卦取物之象大抵卦有吉凶善恶而象无不善者盖天下所有之理君子皆当象之遇卦之凶者既不可象之以为凶德则必于凶之中取吉以为象焉剥与明夷是也人君无用隂剥阳之理则当自剥以厚下君子无用暗伤明之事则当自晦以涖众凡此皆于凶中取吉诸象之例皆然
