<!-- { "loadSidebar": true } -->
　　三阳皆马也九三得位而初九九二随于其后故曰良马逐九三过刚而健甚若遽与在下二阳俱进则有奔蹶之失故戒之曰利艰贞艰者不敢慢易也贞者固守以正也曰闲舆衞曰字朱紫阳作日字人实反愚以噬嗑九四凖之疑是吉字盖当大畜之时居九三之位惟冝艰贞则吉也闲习也舆指二衞指初闲习既熟则不至于颠仆故其占为利有攸往
　　六四童牛之牿元吉
　　童牛犊也六四爻位俱柔故其象为童牛牿当依陆续作角犊角茧栗非伤人者也初虽刚健四柔顺以止之而无伤善之心则初也亦巳其行而不敢相犯四与初两不相伤其占为元吉
　　六五豮豕之牙吉
　　豮符云反豮豕去其势者也六五爻柔位刚故其象为豮豕豮豕虽有牙不能伤人二虽刚健五柔顺以止之而无伤善之心则二也亦说其輹而无怨尤五与二两不相伤故吉然豮豕与童牛异矣故其占虽吉而不如六四之元吉
　　上九何天之衢亨
　　彖言贞以其能止健也爻于上言亨止极则行畜极则通犹行于天衢通豁而无碍也晦叔王氏曰何当作行
　　【震下艮上】
　　颐贞吉观颐自求口实
　　颐养也贞吉谓养以正则吉也为卦外实中虚上止下动象人之颐颔观颐观其所养之道也如上养下下奉上阳养隂此皆正理若以隂养阳则其理颠倒非正也自求口实求其自养之道也口实不独为饮食书仲虺之诰云予恐来世以台为口实盖言语亦口实也
　　初九舎尔灵龟观我朶颐凶
　　舎音舍之灵能食气以自养初九刚明其才智亦足以自求口实乃舍内求外观人之朶颐是舍其所不当舍观其所不当观凶之道也朶颐者颐颔充实如花朶之下垂也我指上九尔初九自谓颐有两阳爻初九为内卦之主躁动于下不能自求口实故尔之上九为外卦之主静止于上能自求口实故我之
　　六二颠颐拂经于丘颐征凶
　　颠者倒也与鼎初九颠趾之颠同以六二之隂养初九之阳事属倒置故曰颠颐经谓常理拂违悖也二五君臣相应此常理也不相应则下不奉上上不养下而违悖其常理故曰拂经王肃曰丘指六五艮为山五居艮山之半丘也六二与六五皆隂爻隂道常乏皆不足以相养而二也欲与三隂皆求养于五是妄求而自取其凶也故于丘颐征凶
　　六三拂颐贞凶十年勿用无攸利
　　口容止贵乎静拂颐贞凶谓六三躁动之极不正又不中悖其养正之道固执而不改是以凶也十年勿用无攸利谓十年之乆并不可动动亦无所利也
　　六四颠颐吉虎视眈眈其欲逐逐无咎
　　二曰颠颐四亦曰颠颐而吉凶不同者二与五不相应四与初则相应也是故二拂经而凶四则不拂经而吉也虎指初九之刚阳眈眈视近而志逺也虎常饿而其欲逐逐然象初九躁动于内以二之养为不足而又求养于四也四以隂养阳虽为颠颐然自上施下亦颐道之正也是以吉而无咎
　　六五拂经居贞吉不可渉大川
　　二五不相应下无以奉上上无以养下故皆曰拂经六五以隂柔居尊而养道不足独不言颐仅能顺以从上不能动而有为故曰居贞吉不可渉大川
　　上九由颐厉吉利渉大川
　　君子求诸巳小人求诸人彖辞云自求口实而由人乎哉上九阳实而有余自得其养故曰由颐与由豫之由同居颐之终在众隂之上位高任重亦危厉矣所以吉者六五顺从之也才刚而有为故利渉大川
　　【巽下兊上】
　　大过栋桡利有攸往亨
　　大阳也阳盛而过乎隂是为大过四刚爻并聚于中而初上两端皆弱屋栋桡动之象也桡乃教反刚虽过而二五皆得中内巽外说故其占为利有攸往亨
　　初六借用白茅无咎
　　初六巽体之柔处下而承九二之刚犹茅之借物也在大过之时而过于敬慎若是何咎之有
　　九二枯杨生稊老夫得其女妻无不利
　　杨之枯夫之老是皆大者过也然九二过而得中刚柔相济犹杨枯而根生蘖则有复荣之理人老而得女妻则有得子之理故无不利稊与女妻皆指初六稊郑作荑杜兮切
　　九三栋桡凶
　　卦有四刚爻而九三刚过特甚故以彖之栋桡属之太刚必折故凶
　　九四栋隆吉有它吝
　　隆高起貌九四以刚居柔其栋隆而不桡故吉它指三四与三比同是栋也三既桡四独能隆乎君子恶伤其类故为之羞吝有它与比初六同比之有它吉盖因它人而吉大过之有它吝盖因它人而吝
　　九五枯杨生华老妇得其士夫无咎无誉
　　华呼反即今之花字九五与上六相比杨譬则枯而生花人譬则老妇得其士夫九五中正本无过为但以所比非嘉偶而可丑耳故无咎亦无誉
　　上六过渉灭顶凶无咎
　　下与三应则过渉五四没入兊泽而不见其顶不亦凶乎夫既凶矣而又曰无咎者才弱虽不足以济难而志存大义不可咎也
　　【坎下坎上】
　　习坎有孚维心亨行有尚
　　习重也重干重坤不言习六子之重独坎言习何也郭京曰习坎上脱一坎字坎险陷也谓二隂为险而一阳陷于其间也卦之两体皆坎是为习坎五为卦主与二同遭险陷而皆以刚徳居中故其象占为有孚维心亨谓二五彼此同徳相孚同心相维故虽处险陷而有亨通之道也彖义如此而爻于二五皆无相孚之义何也曰彖自彖义爻自爻义也坎忌不流流则通故勉之曰行有尚
　　初六习坎入于坎窞凶
　　窞徒感反坎中小坎也彖言习坎而爻以系之初六以初六在重险之下也处习坎之时往则有功初乃入于坎中之坎而失其道是以凶也凡重卦坎离震艮巽兊皆无正应坎之初六才弱而无以自拔故其陷益深如此
　　九二坎有险求小得
　　地之洼陷曰坎两隂画之虚象之坎以有水乃见其有险九二阳画陷于其中坎有险之象也才刚志柔未能出险不过近比初六六三求小得而已而初六六三皆入于坎陷彼方自救之不暇奚足以为大援故其占曰求小得
　　六三来之坎坎险且枕入于坎窞勿用
　　自彼而至此曰来自此而往彼曰之来之坎坎谓其在重坎之中动止皆坎劳而又劳也三居下坎之上亦险矣上坎又压于其上故曰险且枕枕去声六三有其志无其才位又不正徒尔往来劳苦终未能出险盖下坎方脱而又有上坎在前徒冝守静耳岂冝动哉故戒之曰入于坎窞勿用六三与初六皆隂爻隂虚故皆言坎窞
　　六四樽酒簋贰用缶纳约自牖终无咎
　　樽酒乃特樽之酒一樽而已象九五刚阳之竒也簋竹器数用偶以盛黍稷者簋上更有二字当与损之二簋同二簋之食象六四隂柔之偶也贰副也缶土器樽属即瓦罍是也贰用缶为句樽酒二簋贰用缶者樽荐以簋而副以缶所以备乏少也纳交结也约信誓也牖闇室中通明处也牖非行礼之地其礼又简薄何以无咎盖是时君臣同在险难中彼此以诚实质信相结而弗纳于邪终亦无咎四近五刚柔相比而其位皆正故其象占如此
　　九五坎不盈只既平无咎
　　坎不盈以其流也彖云水流而不盈是也九五坎中之阳爻阳动象水之流水流则不盈不盈则适至于既平故无咎水若不流则盈盈则有泛滥之患又安得平而无咎彖辞云行有尚盖为九五勉也只与复无只悔之只同
　　上六系用徽纆寘于丛棘三不得凶
　　上居坎之终当出坎矣乃用徽纆攀系于五五自与四结约不从上之攀系则上之所用非其道也无己则下求于三而三也正入于坎窞岂能为之援乎上而下求于三则犹寘身荆棘丛中不可得而出矣故虽三之久亦不能免其凶也
　　【离下离上】
　　离利贞亨畜牝牛吉
　　离附丽也谓一隂附丽于二阳之间也贞正也离虽以中爻为主在重离之时六二居下离之中则正六五居上离之中则不正正则亨不正则不亨故戒之曰利贞亨六二为卦主畜牝牛吉指六二也畜许六反养也牛性本顺而又牝焉顺之至也六二以柔居柔故其象为牝牛火忌炎上六二处下而正又能养之以柔而无犯上之僭故吉
　　初九履错然敬之无咎
　　诗鹤鸣云它山之石可以为错错乃琢玉之砺石也坤初六柔而在下其象为履霜离初九刚而在下故其象为履错然居离之初方与人相亲附不可肆其炎上之性而遽进唯敬慎如履错然乃可以避咎不然则厥足用伤岂能无咎此爻与履九四履虎尾之义同彼愬愬故终吉此敬之故无咎
　　六二黄离元吉
　　六二以柔顺文明之徳丽于两刚之间得中处下而无炎上之失故其象为黄离其占曰元吉
　　九三日昃之离不鼓缶而歌则大耋之嗟凶
　　三处下体之中其位过中犹日之昃而余景廹于崦嵫故曰日昃之离耋者年之至也与诗车逝者其耋之耋同当此时处此位不自遣以乐余年则死期将至徒有嗟叹而巳故曰不鼓缶而歌则大耋之嗟释文云古文无凶字
　　九四突如其来如焚如死如弃如
　　突吐讷反与诗甫田突而弁兮之突同九四不中不正有刚暴陵烁六五之象故曰突如其来如凶焰犹火弗戢则将自焚故曰焚如大逆不道众所弃絶死而不収犹死灰之委弃故曰死如弃如
　　六五出涕沱若戚嗟若吉
　　以六居五非其正也迫于九四之刚暴故悲见于色而出涕沱若愤形于声而戚嗟若如此而不言凶何也曰位虽不正徳则柔中而无过为所以转凶而为吉也
　　上九王用出征有嘉折首获匪其丑无咎
　　王指五出征而称王征伐自天子出也上九处离火炎上之极刚暴尤甚于九四乃为恶之渠魁是以王出而亲征之王者得此占则可用以出征也折首获匪其丑谓折取其魁首而胁从防治则其所执获者匪其同恶之丑类也有嘉谓有明而仁恕之美也无咎谓无贪而残暴之咎也丑与诗采执讯获丑之丑同












　　周易集説卷五
<经部,易类,周易集说>
　　钦定四库全书
　　周易集说卷六
　　宋　俞琰　
　　下经一
　　【艮下兊上】
　　咸亨利贞取女吉
　　咸有交相感之义为卦下艮上兊柔上而刚下山泽二气相通男女二情相合内正外说感则必应盖不患其不通特患其不正耳故曰咸亨利贞艮以少男下于兊之少女得婚礼之正故其象占又为取女吉取音娶
　　初六咸其拇
　　拇当作虞翻曰足大指也初六艮体之止居下体之下而与九四相感是不能止而欲动者也故曰咸其拇所感未深而足犹未移故不言吉凶
　　六二咸其腓凶居吉
　　腓胫肉也二居下体股足之间故其象为腓六二与九五正应非戒其不得相感但阴当从阳不可躁而先动耳动则失艮止之本体而凶故曰咸其腓凶居而安汝止以待上之人感而后应则吉故曰居吉
　　九三咸其股执其随徃吝
　　股髀也三居二之上犹股居腓之上随谓二随三犹腓之随股也艮六二言腓兼言随皆指本爻咸九三言随则指六二六二腓也盖随股者也且夫初应四二应五皆以柔应刚尚欲其知止而不动况九三刚阳为艮之主爻而与上六正应是宜以主自持讵冝躁动哉今乃执其所随者而与之俱徃不唯失艮体之止又失其为主之道则其徃也岂不自取羞吝乎
　　九四贞吉悔亡憧憧往来朋从尔思
