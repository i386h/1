<!-- { "loadSidebar": true } -->
　　以六五之柔乗九四之刚此柔主遇强臣之象也贞疾而称六五以其位言也所以恒不死者柔得中而无大豫虽为刚阳所逼犹有虚位存焉盖未亡也
　　冥豫在上何可长也
　　在上亦以位言也豫至此极矣岂可长久而不知变乎故曰冥豫在上何可长也何可长者欲其速改也赵氏辑闻云在上所以释防何可长所以释豫
　　官有渝从正吉也出门交有功未失也
　　初九震体震以阳爻为主为主者故不当随人而阳亦不当随隂然以下从上以正从正则随道之当然也夫初九以阳居阳正也六二以隂居隂亦正也以初九在下之正从六二在上之正故吉六二与六三皆半刚半柔故爻辞皆言失初九刚正而専一出门即与二交则得所从之正故不失也渝者何权以适变也称轻重而行之以合于义是之谓权权非知道者不能行行权则不能不失经故戒以从正吉正释贞字当随之时不得适变则失时徒知适变而不能守正则失已二者皆非也唯能趋时适变而于适变之间又能以正道固守而择其善者从之斯不失矣此爻与同人初九相似同人之初九出门而同六二非与九四同也此则出门而交六二亦非与九四交也或者拘于正应以四言明功而初言出门交有功是谓交于四盖泥于两功字而不思随之义乃是近而相从非逺而相应也况九四刚而不正者也初而与之交则岂得为从正哉
　　系小子弗兼与也
　　人之一身安能兼与得此则失彼二者不可得而兼也二系三则失初非欲弃初也势不能兼也赵氏辑闻云事不能两得人不能兼与隂必随阳则二之与初者情也下必随上则二之与三者时也当随之时系三则失初二者不可得兼兼初与三而立义故变系
　　系大夫志舎下也
　　舎止也释居字当作去声舎下谓六三居贞而止于九四之下也处随之时当以下随上以隂系阳不可躐等而进四随五而获则三也亦可随四而得此则三之志也志在随时岂肯躐四以求五故曰系大夫志舎下也汉上朱氏曰先儒旧读舎音舍王弼读舎与干九二时舎也之舎同爻辞曰利居贞此曰志舎下也以舎训居弼之说为长三四相比近也四亦无应宜相亲也以隂求阳以下随上顺也
　　随有获其义凶也有孚在道明功也
　　九四之随有获盖居近君之地而有逼上之嫌人必疑忌若独擅其有以为己私则其凶宜矣故曰随有获其义凶也然九四与九五徳皆刚明彼此皆相知而相信无所谓凶也然则九四所以得免其凶也者其功在乎率天下以随五能尽其臣下之道而足以自明故曰有孚在道明功也安定胡氏曰既有孚信在于臣子之道而上得刚明之君知已非叛逆之意故足以明已之功
　　孚于嘉吉位正中也
　　九五处尊而其位正中九四虽强然亦何敢不随九四既随则天下无不随之矣然则九五之所以得吉者以其位之正中而能致在下之随也伊川程子曰随以得中为善随之所防者过也若上六过此而处外则其道穷矣
　　拘系之上穷也
　　处随之世天下皆随九五而上六独在外有不得其随而上穷之象夫随至于上亦穷矣上穷而无可随则不容不返而系五故曰拘系之上穷也
　　干父之蛊意承考也
　　意在承当其事而成其亲之令名不欲见其过也
　　干母之蛊得中道也
　　干母之蛊不可过甚九二得中道而不过刚干母蛊之善者也得中道释不可贞之义
　　干父之蛊终无咎也
　　爻辞言其无大咎是未免乎有小咎也孔子释之曰终无咎何耶曰但恐不能干耳既干矣终亦无咎也
　　裕父之蛊徃未得也
　　六四之才仅能裕而弗能干若欲有所往则未见其有得必先有失故曰裕父之蛊往未得也
　　干父用誉承以徳也
　　六五之徳足以承任干父之责矣以令名盖前人之愆是不以才干而以徳干也故曰干父用誉承以徳也以释用字徳释誉字初以意承五以徳承皆能干父之蛊者也故初与五皆言承承谓本爻非指他爻也
　　不事王侯志可则也
　　志可则谓其志可以为后人之法则也准斋吴氏曰如曾子不忍违亲而辞齐之聘其志岂不可则

　　周易集说卷二十一
　　钦定四库全书
　　周易集说卷二十二
　　宋　俞琰　撰
　　爻三
　　咸临贞吉志行正也
　　初九所居之位正则其志之上行无不正也况当阳刚寖长之时上与六四相应而六四亦正如此则初九之志得以行其正也与临初九同正释贞字
　　咸临吉无不利未顺命也
　　未顺命三字诸说多出于牵强而其义未稳夫既咸临而吉无不利矣何乃未顺命也涑水司马公以为二在下体而不当位故小人未肯尽受命伊川程子则以为二与五至诚相感非由顺上之命安定胡氏谓未字羡文厚斋冯氏亦谓羡文愚案临之彖云刚浸而长说而顺刚中而应大亨以正天之道也盖隂阳往来相为消长此天运之常也今九二适当阳刚浸长之时上下相应而吉无不利是岂有心于逼隂而遽求其上进哉顺天命之自然而已矣安定胡氏厚斋冯氏皆以未字为羡则与爻辞之意不相戾亦与彖之意合今从之
　　甘临位不当也既忧之咎不长也
　　六三以隂居阳是其位既不当矣复乗在下之二阳能无咎乎若恬然不知忧惧则何能无咎既而知其为咎而忧惧焉则亦能改过而迁善矣此其所以咎不长也
　　至临无咎位当也
　　三无应而比二以说媚阳此不正者之所为也故斥之曰位不当四与初为正应以顺应阳此正者之所为也故称之曰位当童溪王氏曰六四正也不曰位正当而曰位当何也曰当临之时大亨以正大者之事也故不以正予隂也
　　大君之宜行中之谓也
　　临下之道唯行之以中为宜不宜过乎刚也过刚则暴岂大君之所宜哉不宜过于柔也过柔则弱又岂大君之所宜哉今以六居五柔而得中又能下任刚中之贤则刚柔相济是乃大君之所宜也宜者何即行中之谓也中乃随时取宜非任明察以为智也行中释宜字
　　敦临之吉志在内也
　　上六笃厚君子也所以成吉者体坤徳之顺而其志在乎从阳也内谓内卦内虽无应而上六之志则唯在内不以尊髙自居也古为徐氏曰临上六志在内与否初六志在君同否之初六本非应五临之上六本非应二此可以志论耳
　　初六童观小人道也
　　初六以位言也不曰小人无咎而曰小人道论谓小人在下识见短浅是乃小人之常道而其咎不足言也东莱吕氏曰辞虽小人意却属君子小人则可君子则不可
　　闚观女贞亦可丑也
　　妇人主阃内之事女子无外交之礼其为帘视壁聴此乃妇人女子之常态尚亦可丑士而为妇人女子之态岂不甚可丑哉亦者承上文而言童观固为小人之道而闚观亦可丑皆非君子之道也
　　观我生进退未失道也
　　节初齐氏曰未失道盖为九五幸之也九五一或放失所守则六三必不止于其下也或谓六三坤体而互艮是以止于其下而不敢进亦未失坤顺之道也
　　观国之光尚賔也
　　爻辞观其利用賔而孔子释之曰尚賔盖嘉其观感而化也节初齐氏曰观成卦以六四六四卦主也而九五在上六四不可以主自居也故劝使用賔孔子释之曰尚賔盖尚其用賔不尚其为主也故曰配尚或曰賔礼皆欠玩味用字
　　观我生观民也
　　爻辞曰观我生君子无咎爻乃曰观我生观民也谓人君观自已之得失又当观民徳之善否以自省察也中庸云本诸身征诸庶民此之谓也
　　观其生志未平也
　　观之时四隂甚长二阳渐销生意如此君子盖深为之忧而其志未安故曰观我生志未平也或谓上九观九五之生而其志愤然不平则又过矣伊川程子曰上九虽不在位然以人观其徳用为仪法故当自慎省观其所生常不失于君子则人不失所望而化之不可以不在于位故安然放意无所事也是其志意未得安也故云志未平也
　　屦校灭趾不行也
　　屦校灭趾则不能行则恶积而罪大自此始矣
　　噬肤灭鼻乗刚也
　　山杨氏曰九四为间者也而初应之二刚合则为间大而难噬矣愚谓六二之柔既乗初九之刚则其噬肤也盖不得不用力焉不然不能及胏也或者乃谓隂柔不能自动必资阳刚以为助然后可动今六二不乗初九之刚而动则其为力不劳矣夫爻言乗刚凡五如屯之六二豫之六五困之六三震之六二无非皆因之以为害者也曷尝资之以为利哉
　　遇毒位不当也
　　六三处非其位故遇毒论语云其身不正虽令不从六三自处不当焉能治人故反为人所害也
　　利艰贞吉未光也
　　诸爻言噬噬惟九四之噬最难今九四以艰贞而后吉固吉矣校之六五盖未足以为光也
　　贞厉无咎得当也
　　居离明之中其明不至于察而罚当其罪所以贞厉而无咎者得其所当也彖言不当位爻言得当彼以位言此以事言也位谓以柔居五故不当事谓以柔用狱故得当平庵项氏曰当字平声得其当中也又曰噬嗑上三爻离卦也九四离之初故曰未光上九离之极故曰聪不明六五离之中故曰得当
　　何校灭耳聪不明也
　　上九离体非不明也而曰聪不明盖罪其闻义不能徙不善不能改也既不聪矣又何明之有此与夬之九四辞同而义稍异
　　舎车而徒义弗乗也
　　易中凡言乗皆自上而乗其在下者二在已上奚可乗也义弗可乗故寜舍安而就劳也
　　贲其须与上兴也
　　上谓九三在其上也九三质也文恃质而兴此六二所以待九三之兴而与之俱兴也兴起也
　　永贞之吉终莫之陵也
　　陵胜也终莫之陵者柔终不能胜刚也九三既以刚正之质固守则六二之柔虽文终不能胜之也
　　六四当位疑也匪寇防媾终无尤也
　　郭京曰六四下有皤如二字节斋蔡氏曰所当之位可疑也盖以当字作平声四当贲道变革之位与初正应四止而初文明体性各异而不相得彼此皆不能无疑然体性虽异合之则成章始以我为寇而见疑终则与我为防媾而疑释故无尤也终无尤此与剥蹇鼎旅凡五言之皆一意
　　六五之吉有喜也
　　六五以位言有喜者居尊位而有化成天下之喜也有喜此与大畜升凡三言之皆一意
　　白贲无咎上得志也
　　上亦以位言上之所以得志盖以六五之志同也
　　剥牀以足以灭下也
　　灭下谓先不见其足也云剥剥也柔变刚也柔之变刚自此而始盖销灭初九之刚变而为初六之柔也灭释蔑字下释足字
　　剥牀以辨未有与也
　　与应也未有与谓在上未有君子之应则无以遏止小人之进也崔憬曰至三则有应故二未有与也愚谓六二若有九五刚徳之与则小人知有忌惮又何至于是哉不言无与而言未有与盖有望乎上九也
　　剥之无咎失上下也
　　失者与众隂相失而不相得也上谓六四六五下谓六二初六荀爽曰众皆无阳三独应上故失上下
　　剥牀以肤切近灾也
　　切近灾谓灾及六四则切近君位而六五亦灾也
　　以宫人宠终无尤也
　　小人所贪者宠利耳假之以权则乱远之则怨以宫人之宠宠之而骈首顺序终无尤也伊川程子曰于剥之将终复此义圣人劝迁善之意深切之至也
　　君子得舆民所载也小人剥庐终不可用也
