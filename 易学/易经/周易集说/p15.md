<!-- { "loadSidebar": true } -->
　　此爻凡两言有孚当分为两説不可浑而为一也有孚于饮酒谓所乗有六五之孚也濡其首有孚谓所应有六三之孚也上居未济之极极则济矣六五饮之以酒是天下无事而君臣宴乐何咎之有故曰有孚于饮酒无咎卦之上为首濡之者三也卦至上则已脱重坎之险矣不必与三应也与三应则又没入于坎水中岂不濡其首乎失是谓失六五六五近而在是而上又下孚于三则近失五也故曰濡其首有孚失是



　　周易集说卷十
　　钦定四库全书
　　周易集说卷十一
　　宋　俞琰　撰
　　象辞一
　　象者伏羲所画八卦天地水火雷风山泽之象其辞则孔子为之也彖辞爻辞亦皆有象乃独以天行健君子以自彊不息之类为象辞何也曰彖辞爻辞固皆有象然又有占辞又有象占相浑之辞象辞则止乎象而已并无吉凶悔吝之占辞故特谓之象辞其象则乾坤为天地艮兑为山泽震为雷更不别取他物巽坎离则不然巽为风遇天遇雷在上在下皆为风在地泽水火之上亦为风遇山则在下为风在上为木在地泽水火之中亦为木坎为水遇地风火泽之上下皆为水在山上亦为水在山下则为泉在天下亦为水在天上则为云遇雷而在上亦为云在下则为雨离为火纯离之象不言火而言明遇地亦皆言明遇天山水泽风木则皆为火遇雷则为电凡此取象皆以人所共见者言之也其辞则与彖爻之辞不同彖辞爻辞有善有恶或善恶相半象辞则无有不善也且如剥如明夷皆凶卦也而剥曰上以厚下安宅明夷曰君子以涖众用晦而明必于凶中取吉以为之辞卦虽凶君子于此观象玩辞而善用之则亦转凶而为吉盖不待乎占也是以每象皆着一以字以者用也用而见之于事也称上称大人者皆一剥与离是也称先王者七比豫观噬嗑复无妄涣是也称后者三泰复姤是也称君子则五十三易盖为君子谋不为小人谋也
　　天行健君子以自强不息
　　天行健谓天之运转无停也按说卦干为天干不特为天也又为圜为君为父为玉为金为寒为冰为大赤为良马为老马为瘠马为驳马为木果今曰天行健举其大者言之也紫阳朱子曰凡言重卦皆取重义此独不然者天一而巳但言天行则见其一日一周而明日又一周若重复之象非至健不能也又曰天无体只二十八宿便是体愚谓天如鸡卵地在天中如鸡卵中黄二十八宿绕而转则地之东南西北四围上下皆虚空虚空即天也天虚空无形无以见其行二十八宿之行盖即天之行也干君象也不言君而言君子者君子乃上下之通称也以用也安定胡氏曰六十四卦象辞皆着一以字盖以明其用易也自与晋自昭明徳之自同用功在我非由乎人也强者于一念之烈也不息者不间断也自强象干之健不息象干而又干夫圣人与天为徒则至诚无息今不言无息而言不息何也曰诚者天之道也圣人之无息是也诚之者人之道也君子之自强不息是也伊川程子曰乾道覆育之象甚大非圣人莫能体欲人皆取法故取其行健而已至健固不足见天道也君子以自强不息法天行之健也深居冯氏曰天一昼夜行九十余万里人之一呼一吸谓之一息每一昼夜一万三千五百息则一息之间天行已八十余里亘古亘今未尝止息何其健哉嵩山晁氏曰天行健当作天行干赵氏辑闻云按集韵干或作当是讹为健也河南吴氏曰六十三卦始于地势坤终于火在水上未济皆有卦名独干曰天行健者字书干一作岂本作而传写之讹遂以为健耶或谓诸卦皆举卦名惟干言健者干为君为父不指斥其名所以尊君父也愚谓或者亦不过强为此异论耳其实干健二字乃声之讹也
　　地势坤君子以厚徳载物
　　坤者干之配干言天故坤言地天得乾道之大者地得坤道之大者圣人从其大者故乾坤皆言天地而六子之象亦各举其大者言之也下卦坤上卦又重之以坤一下一上象地势髙下之相因故曰地势坤天行以气言地势以形言厚徳谓君子自厚其徳也君子于干法其强于坤法其厚法地势以自厚犹法天行以自强也载物谓任重也今夫地载华岳而不重振河海而不泄万物载焉可谓能任重矣君子之徳博厚配地则其自任以天下之重也亦如坤地之博厚而无不持载也小人则不然小人薄徳而方寸褊窄见人有能则媢疾以恶之见人有善则违之俾不达惟务刻剥而使人无所措手足又安能容物盖与君子之厚徳载物不可同日而语矣厚徳象坤徳之厚载物象坤上有坤
　　云雷屯君子以经纶
　　阳承隂则隂气腾而为云隂郁阳则阳气奋而为雷隂阳和洽然后化而为雨屯之为卦坎水在上谓之雨可也不言雨而言云隂阳之气方屯结而未通也雷动于云中而未成雨故曰云雷屯屯难之世君子有为之时也君子将以解天下之屯难而为之致谋缔虑反覆防绎犹治丝然既经之使不乱其常又纶之使不失其序也经纶犹言经理纶理之也纶与伦通平庵项氏曰彖言世变之屯象则自言人道之常经者立其规模纶者纠合而成之亦有艰难之象焉经以象雷之振纶以象云之合
　　山下出泉蒙君子以果行育徳
　　水出山下泉之象也泉方出而未达如人之蒙穉未知所适故曰山下出泉蒙徳者心之所得者也行者身之所行者也行贵乎果决徳贵乎涵养徳乃行之源也君子观泉之出于山下涓涓不巳终将通达是以果决其行又观其源自山中来源头深逺而有涵养是以育养其徳平庵项氏曰果行象泉之出育徳象山之深力行者似戆养徳者似愚皆有蒙之象焉彖言治人之蒙此言君子以蒙自治也
　　云上于天需君子以饮食宴乐
　　上上声与泽上于天之上同音夬取决义故言泽而不言云需取待义故言云而不言雨今夫云之上于天也必待其族而雨君子之饮食也必待其类之聚而宴乐君子于此盖居易以俟命不行险以徼幸也享以训恭俭以礼为主燕以示慈恵以恩为主故宴饮不以醉为度取乐而巳饮食象坤水之润宴乐象干体之健平庵项氏曰饮食以养阳象坎宴乐以养隂象干饮食宴乐需客之具也古语燕客为需今人谓之待客亦此意也
　　天与水违行讼君子以作事谋始
　　天在上而西行水在下而东流一西一东其行相违而不亲讼之象也孔氏正义云不云水与天违行者凡讼之所起必刚健在先以为讼始故云天与水违行也君子观此象以作事谋始所以絶讼端于事之始也始谋尽善则他日不至于讼矣伊川程子曰谋始之义广矣若慎交结明契劵之类是也圣与都氏曰天为三才之始水为五行之始圭叔吕氏曰干坎皆有始义坎为谋作事亦取干义
　　地中有水师君子以容民畜众
　　师卦上坤地下坎水而曰地中有水何也曰水由地中行也水由地中行未见其有水也凿之则有水水不外于地而普天之下皆水也古者井田之法隠兵于农未见其为兵也用之则为兵兵不外于农而普天之下皆兵也此地中有水所以为师之象也民者农也兵者众也容民畜众在平居无事之时则散处斯民为大司徒之比闾族党州乡无非农也一旦用之于有事之时则聚处其众为小司徒之伍两卒旅师军无非兵也深居冯氏曰容民如地之受水畜众如水之有坊坤容而坎畜也师临二卦为坤故一以容民一以容保民
　　地上有水比先王以建万国亲诸侯
　　地上有水水与地最相亲而无间者也是为比之象先王以封建万国亲抚诸侯亦如水之与地相比也先王非谓周王盖谓古先王天下者如尧舜禹汤皆是也圣与都氏曰万国犹地也诸侯之得国犹水之居地也深居冯氏曰象称先王凡七卦比之建国豫之作乐观之省方噬嗑之明罚复之闭闗无妄之育万物涣之享帝立庙皆王者之事从古而然故称先王节初齐氏曰唐虞万国周止千八百国而孔子犹言万国者众建而少其力也众建则多助少其力则易制周制殆非孔子意也然则曰先王其不为周言欤
　　风行天上小畜君子以懿文徳
　　风有气而无质能畜而不能乆况行于天上而未能下及万物则其畜也小君子以懿文徳犹风行天上仅能舒卷烟云而成文耳懿者柔淑粹美之谓如容仪之温恭言辞之和婉皆足以为徳之文饰不能如大畜之前言往行所识者多而所畜者大也懿取巽体柔顺之象徳取干体刚健之象文象互离之文明平庵项氏曰以山畜天则其所畜大矣以风畜天则其力之所至止于荡摩披拂是以谓之小懿者小徳之名君子以小懿而文大徳虽不若前言往行启培灌之多然而和气令辞婉容愉色所以辅成其徳者不可废也
　　上天下泽履君子以辨上下定民志
　　泽如湖海之类是也兊泽潴水于下而干天运行于上履之象也君子以辨别上下之分盖将定民之志使士农工商各安其业而不生觊觎之心也序卦云物畜然后有礼故受之以履履乃有礼之卦也曲礼云夫礼者所以定亲防决嫌疑别同异明是非也今夫君子以辨上下定民志不言于上天下水之讼又不言于上天下地之否而必言于上天下泽之履何也曰上天下地其分自辽絶又何必辨上天下水其行自相违亦不必辨唯上天下泽则有不可不辨者焉盖泽水漫漶逺望则与天相连不知孰为天孰为泽此君子所以观此象以辨上下定民志也伊川程子曰古之时公卿大夫而下位各称其徳终身居之得其分也位未称徳则君举而进之士修其学学至而君求之皆非有预于巳也农工商贾勤其事而所享有限故皆有定志愚谓民志不定盖由尊卑无等贵贱无别则不知孰为上孰为下也上下不辨则卑逾尊贱妨贵天下纷纷何时而治乎上下既辨民知尊卑有等贵贱有别截然如天渊之不侔则其志一定各安其所履而莫敢觊觎然后可以言治也圣人之于易象疑似之间必致意焉故不曰天下有泽亦不曰泽在天下而必曰上天下泽者所以严君臣上下之大分也
　　天地交泰后以财成天地之道辅相天地之宜以左右民
　　干上坤下天地之定位也泰之为卦则下干而上坤上下易位盖象天气之下降地气之上腾故曰天地交泰所以不曰地天交泰而必曰天地交泰者天君象也地臣象也地不可以先天臣不可以加于君也后谓时王古者天子与诸侯皆称后天子为元后君天下也诸侯为羣后各君其国也或以后为继体守文之君其説亦通天地之道以隂阳言天地之宜以时势言财裁通用左右古佐佑字财成者因其全体而财成之所以制其过也辅相者随其所适而辅相之所以补其不及也气化流行有寒有暑后则财成其道分春夏秋冬而为四时地形广袤有燥有湿后则财成其道分东西南北而为四方春宜耕夏宜耘秋宜获冬宜藏此天时之宜也后则辅相其宜使之髙者种黍下者种稻无不得其当如尧典之厯象日月星辰而以闰月定四时成嵗禹贡之别九州则三壤皆财成辅相以左右斯民之法也后观天地交泰之象以任财成辅相之责于两间以左右斯民使之用天之时因地之利以遂其生养所以賛天地之化育也左右即辅翼匡直之谓与益稷左右有民之左右同紫岩张氏曰阳为左隂为右左右之而使归中也愚谓在天地则财成之以制其过辅相之以补其不及在斯民则左右之以救其偏无非皆欲其中也易道之贵中盖如此
　　天地不交否君子以俭徳辟难不可荣以禄
