<!-- { "loadSidebar": true } -->
　　干健而艮能止之时然也是时干虽健不容不聴命于艮也无妄而有灾焉非人也天也
　　萃聚而升不来也
　　地气萃而在下是以聚而不去地气升而向上是以散而不来平庵项氏曰萃则坤众在内故聚升则坤众往外矣故不来精气聚则为物魂气上升则散而不来矣
　　谦轻而豫怠也
　　谦抑而不自重其失也轻逸豫而不自检其失也怠平庵项氏曰自以为少故谦自以为多故豫少故轻多故怠怠或为怡盖以怡时烖来于韵为叶尔然怠字何尝不叶平上去入之分自沈约始賛易时固未有分也豫怠二字本是古语郑允中曰知谦之为轻则知豫之为重知豫之为怠则知谦之为勤
　　噬嗑食也贲无色也
　　颐中有物故曰噬嗑噬而嗑之所以食也以色而为饰曰贲唯其无色所以贲之若元有色则不可谓之贲也节斋蔡氏曰颐中有物故食贲则其色不常故无色
　　兑见而巽伏也
　　兑之一隂説而在外故见巽之一隂入而在下故伏三画卦与重卦皆然
　　随无故也蛊则饬也
　　故者事之所因也动而説则随时而巳无所因也故曰随无故也蛊者随之反随无故蛊则有故也不饬则大壊极弊而不可救故曰蛊则饬也饬者脩饬也或曰故谓故旧与革去故之故同随人则忘旧蛊则饬而新也
　　剥烂也复反也
　　烂谓一阳消亡于上反谓一阳复生于下剥极而为复犹硕果不食烂而坠地则其核中之仁又从而发生也
　　晋昼也明夷诛也
　　晋之日在上昼也明夷之日在下则明者伤矣故曰诛晋为昼明夷其夜矣明夷为诛戮晋其礼貌乎或曰明出地上晋昼也明入地中明夷昧也昧误作诛
　　井通而困相遇也
　　井之坎在上而其水上出故曰井通困之相遇乃抵塞而不通之意困下坎而上兑兑之下爻实则川壅而成泽也坎在兑下而六三适与九四相遇抵塞而不通故曰困相遇也既与之相遇则避之而不可违之而不得无如之何也平庵项氏曰以通与遇为反对则遇为相抵而不通之象矣巽之上爻主塞坎水之上流而井之坎乃出其上盖塞而后通者也故谓之通兑之下爻主塞坎水之下源而困之坎适在其下正遇其蹇所以困也自乾坤至此凡三十卦正与上经之数相当
　　咸速也恒久也
　　咸之速感应之道也婚姻之道不可以不速速则及时恒之久悠逺之道也夫妇之道不可以不久久则偕老
　　涣离也节止也
　　涣散则离节约则止此理之常也涣节皆有坎水风以散之则离泽以潴之则止平庵项氏曰涣节正与井困相反井以木出水故居塞而能通涣则以水浮木故通之极至于散也节为泽上之水故居通而能塞困为泽下之水故塞之极至于困也
　　解缓也蹇难也
　　动而已出乎坎险之上则时势寛缓矣故曰解缓也止而正在乎坎险之中则时势急难矣故曰蹇难也言解缓则知蹇之急言蹇难则知解之易互文见意也平庵项氏曰蹇解皆以水言解近于涣缓而止之也蹇近于节难而止之也
　　睽外也家人内也
　　睽相踈者也踈则外之家人相亲者也亲则内之闗子明曰明乎外者物自睽故曰睽外也明乎内者家自齐故曰家人内也平庵项氏曰内外皆以离言火在外则气散火在内则神凝治身治国一也
　　否泰反其也
　　泰下干而上坤故泰之辞曰小往大来否下坤而上干故否之辞曰大往小来其相反如此故曰否泰反其也夫文王卦序先泰而后否孔子乃先言否后言泰同欤异欤曰泰极则为否否极则为泰其道则一不以先后拘也或疑六十四卦皆两两相对而其义皆相反今特以否泰言何也曰否泰皆三刚三柔一上一下最了然可见而易晓故举而言之以例其余也平庵项氏曰干在外则否坤在内则泰
　　大壮则止遯则退也
　　大壮之时隂既衰而阳既盛则君子不可以不知止也遯之时隂浸长而阳浸消则君子不可以不知退也括苍龚氏曰君子非用壮也势足以胜小人则止非好遯也势不足以胜小人则退愚谓止与退皆以干言或以止为隂之止非也
　　大有众也同人亲也
　　所有者大故众善与人同故亲平庵项氏曰大有同人皆以离之中爻为主在上则人归乎我是故谓之众在下则我同乎人是故谓之亲
　　革去故也鼎取新也
　　革改更也所以去其旧弊鼎用以烹则取其新洁也平庵项氏曰革以火镕金故为去故鼎以木鑚火故为取新
　　小过过也中孚信也
　　小过四隂在外而过其常也中孚二隂在中而守其信也伊川程子曰存于中之谓孚见于事之谓信
　　丰多故也亲寡旅也
　　丰之时富盛而相亲者众故多故旧旅之时贫穷而无上下之交故相亲者寡嵩山晁氏曰荀本丰多故亲为句无也字下云寡旅也平庵项氏曰卦名皆在句上旅独在下者取其韵之叶也以多故对寡亲则故非事故之故矣凡物之情丰盛则故旧合羇旅则亲戚离二卦皆主离言之雷与电俱至其党不亦盛乎山上有火其势不亦乎
　　离上而坎下也
　　离为火其性炎上坎为水其性润下三画卦与重卦之义皆然坎言行有尚离言畜牝牛吉水润下故尚其行于上火炎上故欲其畜于下坎不行于上则入于坎窞凶离不畜于下则突如其来如凶平庵项氏曰干阳而在上坤隂而在下者隂阳之定体如人之首上而腹下也离女而在上坎男而在下者隂阳之精互藏其宅如人之心上而肾下也是故肾之精升而为气则离中之隂也心之精降而为液则坎中之阳也火隂物也而附于阳故炎上水阳物也而藏于隂故就下然则日为隂月为阳乎曰日则阳矣而日中之精则隂之神也月则隂矣而月中之精则阳之神也故曰离上而坎下非知道者不足以识之
　　小畜寡也履不处也
　　小畜之主六四也不足以制在下之三阳盖其隂力单弱故曰小畜寡也履之主六三也虽説而应乎干然其位不当而猖狂妄行故曰履不处也
　　需不进也讼不亲也
　　需讼皆以干而言需之干在坎下有所待而行故不进讼之干在坎上相违而行故不亲隆山李氏曰干上离下是为同人干上坎下是为讼离为火火性炎上而趋干故曰同人亲也坎为水水性就下与干违行故曰讼不亲也
　　颐养正也大过颠也
　　颐与大过相反颐养正则大过反是东坡苏氏曰初上者本末之地以阳居之则正以隂居之则颠故曰颐养正也大过颠也节斋蔡氏曰自此以下有乱简案杂卦例皆反对叶韵为序今以其例改正愚谓蔡氏先大过后颐苏氏先颐后大过此两句当从苏氏其余从蔡氏
　　既济定也未济男之穷也
　　既济六爻皆当位故定未济三阳皆失位是为男之穷夫未济之三隂亦皆失位不曰女之穷而唯言男之穷何也曰男阳也女隂也阳为君子隂为小人言阳而不及隂又以见易为君子谋不为小人谋也或曰男之穷盖独指上九而言上九阳爻处未济之终失位之极是为男之穷也
　　归妹女之终也渐女归待男行也
　　归妹者女子既归之后也既得所归则女道终矣谚有之曰女嫁为絶此即女之终之谓也孟子曰男子生而愿为之有室女子生而愿为之有家女子以嫁为归有家则有所归矣渐者将归之时待男子之亲迎而后行也平庵项氏曰终与穷不同终者事之成女之义从一而终不可以复进也穷者时之灾事穷势极君子之不幸也
　　遘遇也柔遇刚也夬决也刚决柔也君子道长小人道忧也
　　遘即姤也姤之时一隂在下而与众刚相遇故曰柔遇刚也倒转而为夬则一隂在上为众刚所决故曰刚决柔也君子阳也小人隂也君子之与小人相为盛衰犹隂阳之消长君子长则小人忧小人盖以遭遇为喜以决去为忧也嵩山晁氏曰郑本忧作消括苍龚氏曰遘柔遇刚非困之相遇矣刚长乃终而复于干也深居冯氏曰始言干刚坤柔矣此遂以刚决柔终焉复其始也夬决则干矣以明六十四卦之本于干也平庵项氏曰自咸恒至此三十四卦正与下经之数相当隆山李氏曰天下之事不至于决则不通故杂卦之次序与十三卦之制器尚象皆终于夬

　　周易集説卷四十
