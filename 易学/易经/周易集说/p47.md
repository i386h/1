<!-- { "loadSidebar": true } -->
　　圣人有以见天下之赜故能极天下之赜圣人有以见天下之动故能鼓天下之动赜以象着卦有象则穷天下之至杂至乱无有遗者故曰极动以辞决使天下乐于趋事赴功者手舞足蹈而不能自巳故曰鼓易不变则竒耦乃死象故化而裁之则在乎变变而后通故推而行之则在乎通易道固神矣神而明之则在乎其人若夫黙而成之不言而信则又在乎人之德行前言变通而归之事业圣人以易道举而措之天下也此言变通而归之德行圣人以易道存之于一身也
　　右第十二章诚斋杨氏曰此章言圣人作易之意其散在六十四卦之爻其象聚在乾坤之二卦圣人用易之道其散在天下之事业其聚在一身之德行也







　　周易集说卷三十一
　　钦定四库全书
　　周易集说卷三十二
　　宋　俞琰　撰
　　系辞下传一
　　八卦成列象在其中矣因而重之爻在其中矣
　　八卦三画之卦也列而爲八则一卦有一卦之象盖不特天地雷风水火山泽之象凡天地间所有之象无不具在其中也因而重之谓伏羲既画八卦又因而重之则自二而四自四而八八而十六十六而三十二三十二而六十四也爻在其中谓三百八十四爻皆在其中也伏羲画卦自下而起其始画也惟一竒一耦再画则于一竒一耦之上又生一竒一耦第三画亦然于是干一兑二离三震四巽五坎六艮七坤八自然成列及其重爲六十四则干居八之一兑居八之二离居八之三震居八之四巽居八之五坎居八之六艮居八之七坤居八之八又皆成列而各有次序无非理之自然也方其画时虽出于圣人之手圣人亦不知其所以然也秀岩李氏曰言因而重之则重卦非文王明矣
　　刚柔相推变在其中矣
　　刚柔谓爻九六刚柔相推则一卦变而爲六十四卦而四千九十六变无不在其中矣
　　系辞焉而命之动在其中矣
　　系辞焉以命之谓卦爻之下系之以辞而告人以吉凶悔吝也动谓占者所值当动之爻象亦不出乎此矣或曰动谓所变之卦左氏以动爻爲占者是也
　　吉凶悔吝者生乎动者也
　　吉凶悔吝皆生于爻象之动吉一而已而凶悔吝居其三则人之动也可不慎乎夫吉凶悔吝四者皆辞之所命也占者由所命之辞而动则动罔不吉不然则凶悔吝之三者随至矣
　　刚柔者立本者也
　　易六十四卦凡三百八十四爻不过一刚一柔而巳易中凡言刚柔即九六也干九坤六是以易之本立易非九六则何者爲之本
　　变通者趣时者也
　　易穷则变变则通不变则不通也有一卦之时有一爻之时随其时之宜而动此变而通之之道也故曰变通者趣时者也趣与诗棫朴左右趣之之趣同毛氏传云趣趋也正义云卦既总主一时爻则就一时之中各趣其所宜之时
　　吉凶者贞胜者也天地之道贞观者也日月之道贞明者也天下之动贞夫一者也
　　天下之事非吉则凶非凶则吉何以胜之曰贞则胜之贞者固守以正而不妄动也前言吉凶悔吝生乎动盖动则有吉有凶今也固守以正而不妄动则动罔不吉何凶之有观去声古换反示也天地之道正所以万古常示日月之道正所以万古常明也人苟能正道固守而不贰以二则万事万变纷纭乎其前亦莫之能乱不然何以制天下之动哉白云郭氏曰天地之所以示人日月之所以常明皆正也天下之动所以贞夫一者亦以贞夫一则正二则非正也吉凶贞胜之道亦若是而巳矣
　　夫干然示人易矣夫坤隤然示人简矣
　　然健貌隤然顺貌干之德动而健故然而示人者易坤之德静而顺故隤然而示人者简示人即贞观之谓也
　　爻也者效此者也象也者像此者也
　　此者何谓上文乾坤之所示也易六十四卦皆有所示不特乾坤也乾坤既有所示爻盖效此所示者也象盖像此所示者也紫阳朱子曰此谓上文乾坤所示之理爻之竒耦卦之消息所以效而象之
　　爻象动乎内吉凶见乎外功业见乎变圣人之情见乎辞
　　爻象动乎蓍策之中吉凶见乎辞命之际故谓爻象爲内吉凶爲外变谓爻象之变辞谓吉凶之辞易之功业由变而见圣人之情因辞而见欲知圣人与民同患之情但观圣人之辞紫阳朱子曰业似吉凶生大业之业
　　天地之大德曰生圣人之大寳曰位何以守位曰仁何以聚人曰财理财正辞禁民爲非曰义
　　天地以生物爲德故人以天地之德爲大德圣人位乎天地之中而赞天地之化育故天下以圣人之位爲大寳释文仁作人注云王肃卞伯玉桓明僧绍本作仁嵩山晁氏东莱吕氏皆从释文紫阳朱子曰曰人之人今本作仁吕氏从古盖所谓非众罔与守邦秀岩李氏曰蔡邕云以仁守位以财聚人则汉以前已用此仁字而非始于王肃矣愚谓以此章上下文义详之当依释文作人守位以人大学所谓得众则得国失众则失国是也聚人以财大学所谓财聚则民散财散则民聚是也理财谓甲者还甲乙者还乙不可不理也正辞犹言正名盖谓是则言是非则言非不可不正也禁民爲非谓制爲法令使民不敢悖理而爲非也义宜也理财正辞禁民爲非而得其宜此所谓义也夫财者利也圣人不曰生而巳圣人之德不过顺天地之生而已位者生生之主也人者求其生生于我者也财者生生之本也理财正辞禁民爲非又所以全其生生之道也
　　右第一章紫阳朱子曰此章言卦爻吉凶造化功业
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以类万物之情
　　包牺即伏羲也包音庖字本又作庖按世纪云始取牺牲以供庖厨故号包牺氏上古茹毛饮血包牺则敎民火食也孟京本作伏羲夫伏羲以前未有文字爲政则结绳而己逮夫伏羲氏之王天下也观象于天观法于地俯仰之间天文地理之宜如日月星宿鸟兽草木昆虫之类无所不观又自一身至于万物若近若逺无所不取于是始爲之画而八卦作焉八卦者伏羲氏之心画也精可以通神明之德粗可以类万物之情因而重之爲六十四卦其实只是八卦故巽震相遇而文王名之曰益在伏羲则震下巽上而巳震离相遇而文王名之曰噬嗑在伏羲则震下离上而巳他卦皆然太云察龙虎之文观鸟龟之理安定胡氏曰言鸟兽之文者盖东方之宿爲苍龙南方之宿爲朱雀西方之宿爲白虎北方之宿爲龟蛇紫阳朱子曰王昭素云与地之宜诸本多有天字俯仰逺近所取不一然不过以验隂阳消息两端而巳神明之德如健顺动止之性万物之情如雷风山泽之象节斋蔡氏曰神明之德不可见故曰通万物之情可见故曰类
　　作结绳而爲网以佃以渔盖取诸离
　　罔古文作网伏羲作结绳爲网以敎民佃渔佃以取鸟兽于山林渔以取鱼鼈于川泽使民有肉食鲜食之利也离谓重离说卦以离爲日月相丽而虚其中有结绳而爲网之象以一隂离乎二阳之间言之即鸟兽鱼鼈丽乎网之象伏羲结绳爲网爲佃渔之用盖取诸重离也紫阳朱子曰盖字有义愚谓盖取诸三字乃孔子以意逆志之辞谓古人制作无一不与易合非谓伏羲因有见乎离而后爲网也白云郭氏曰包牺之时未有牺牲作结绳爲网以佃以渔而已当时之人知有网佃渔不知有所取也孔子以易道观之然后知是有取于离故曰盖取诸离汉上朱氏曰网举纲纪通言止言其纪也少梅郑氏曰巽绳离目两目相连结绳爲之罔也离爲雉佃也巽爲鱼渔也
　　包牺氏没神农氏作斲木爲耜揉木爲耒耒耨之利以敎天下盖取诸益
　　炎帝爲耒耜耕耨以敎民粒食故号神农益之爲卦下震动上巽入皆木也中互坤土木入土而动有耒耜之象耜耒首耒耜柄斲木以木之锐者因而削之爲耜今人加以鉄谓之犁头揉木以木之曲者因而揉之爲耒今人谓之犁冲神农氏之时民厌食鲜食遂敎民耕耨而民获其利盖取诸益益之名出于文王而神农之时益之名未立也盖取诸益者谓神农作耒耜盖有取于益卦非谓神农必按益卦之象然后爲耒耜也神农之时震下巽上之卦虽未名之曰益而耒耜之利盖有益之义也王昭素曰耨字诸本或作耜乃合文沙随程氏曰飞走之类实害禾稼惟网佃渔之制立然后耒耜之利见于天下
　　日中爲市致天下之民聚天下之货交易而退各得其所盖取诸噬嗑
　　噬嗑下震动上离明离明在上日中之象震动于下爲致民聚货交易于市之象日中者大明当天而万物相见之时也市者万民聚货以相交易之地也天下之民各处其方何以致之天下之货各产其地何以聚之今也日中之时爲市则逺近之民皆得以相及而货虽不一亦可坐而致其聚也神农氏爲交易之法使民以其所有易其所无退而各得其所则无有余不足之患也其所以致而聚之者盖取噬而嗑之之义嗑合也聚而交易合之象也借噬爲市犹履言礼音相似也后世古法多仿此括苍龚氏曰其序与八政一曰食二曰货同少梅郑氏曰十三卦始离次益次噬嗑所取者食货而巳食货者生民之本也
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤时当变则变不变则穷于是乎有变而通之之道焉变而通之所以趣时也民之所未厌圣人不强去民之所未安圣人不强行夫惟其数穷而时将变圣人因而通之则民不倦不然则民皆以爲纷更安得不倦由之而莫知其所以然者神也以渐相忘于不言之中者化也神而化之所以使民宜之也不然则民皆以爲不便何宜之有易无有穷也穷者数也阳数穷于九隂数穷于六穷则变变则通通则久久则穷是以自天祐之吉无不利也干用九六爻俱变则爲纯坤坤用六六爻俱变则爲纯干羲农之时人文未着世未知有礼黄帝尧舜化天下以礼而使民宜之遂垂衣裳以示天下盖取诸乾坤九六之变而衣上裳下盖取干尊坤卑之象也或曰自此以下如舟楫牛马皆通变宜民之事而特以衣裳爲先者羲农之后人害固巳消食货固已足衣则鸟兽之羽皮而斯民耳目犹涂于闻见未识所谓尊卑上下也上之人无以示而敎之则强弱相陵鬭攘争夺与禽兽何异于是黄帝尧舜体乾坤之象示人以衣裳之仪一上一下不可颠倒一尊一卑不可紊乱使黎民皆观感而化不惟得其宜且知有礼而不至于陵僭则名分正而民志定此天下所以治也正义云黄帝制其初尧舜成其末故连云黄帝尧舜横渠张子曰立法须是过人者乃能之若常人安能立法凡变法须是通通其变故使民不倦岂有圣人变法而不通也涑水司马公曰圣人守道不守法故能通变白云郭氏曰垂衣裳而天下治谓无爲而治也能无爲而治者无他焉法乾坤易简而已云间田氏曰衣六幅裳十二幅而乾坤竒耦之画备矣翁庻善曰干之数极于九故王之司服九章坤之数终于六故后之司服六章
　　刳木爲舟剡木爲楫舟楫之利以济不通致逺以利天下盖取诸涣
