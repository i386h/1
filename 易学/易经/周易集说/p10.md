<!-- { "loadSidebar": true } -->
　　初六有孚不终乃乱乃萃若号一握为笑勿恤往无咎有孚谓与二同体同徳而相孚也又欲应四则其孚不终志乱而莫知所从故曰有孚不终乃乱乃萃号呼也四若号初初当应之四乃兊体之説既见则相与一握手为笑勿用忧恤也四与五盖同体初往从四亦可因四以萃于五又何咎之有故曰若号一握为笑勿恤往无咎握与号笑皆指四
　　六二引吉无咎孚乃利用禴
　　五为萃主二与之应为四所间而莫能萃故不言萃所以吉而无咎者五引而进之也若不俟其引而遽往则不但不吉亦不能无咎矣禴薄祭也用禴而言孚乃利何哉盖当萃聚之时唯相孚然后宜用此礼不相孚则不可用也六二柔顺中正虚中而上应九五刚健中正诚实而下交上下相孚如此故宜用禴
　　六三萃如嗟如无攸利往无咎小吝
　　萃之时利见大人三与五非应非比而不得其萃未免有嗟叹之声三之应在上上方自不获萃而涕洟三而求援于上则亦无攸利矣既曰无攸利又曰往无咎往何之也三与四比则其往也亦可因四以萃五也初亦言往无咎初之往既因四而得萃于五则三也舍四可乎三之从四四亦巽而受之故无咎第无正应而近比于四所聚非正有此小疵耳
　　九四大吉无咎
　　萃六爻皆无咎四独大吉而后无咎又不言萃何也四为九五之近臣众之所聚咎之所归也唯能部领在下三隂聚而归顺乎五然后大吉而无咎
　　九五萃有位无咎匪孚元永贞悔亡
　　九五尊居天位为萃之主故曰萃有位刚而有所守中正而无过为故无咎虽然谓之有位不过仅有其位号耳差强于豫之六五非若比九五之专也匪孚谓与已不相孚者也五之所孚唯六二耳如初则四之应三则四之比皆匪孚于我者也天下或有匪孚于我岂能无悔而曰悔亡者由其元永贞也元永贞之义与比同比唯九五一阳天下皆知比于五故元永贞言于彖萃有二阳则恐天下莫知所萃故元永贞言于五亦犹宻云不雨自我西郊小畜则言于彖小过则言于五其义各有所取也
　　上六赍咨涕洟无咎
　　赍持也咨当依陆希声作资上六以隂柔居外而下无正应徒赍其资逺来求萃于五而求萃不得自伤其穷于是涕洟交作而忧惧之甚也夫当天下咸萃于五上独背之而不得萃何为而无咎曰其居使之然也非其罪也故无咎此爻取义与屯比上六同











　　周易集说卷七
　　钦定四库全书
　　周易集説卷八
　　宋　俞琰　撰
　　下经三
　　【巽下坤上】
　　升元亨用见大人勿恤南征吉
　　升进而上也萃升皆以坤上坤下取义萃三隂聚于下倒转为升则三隂升于上下巽而上顺九二以刚徳居中与六五相应是以元亨大人指九二用见与利见不同利见者宜见之用见将变动而有为则见之也既见则有庆故勿劳忧恤南征前进也巽居东南坤居西南皆南方之卦南方阳明之地进则遂其升而得行其志故吉释文云用见本或作利见
　　初六允升大吉
　　允升者初以四之允而升也初与四虽不相应然彼之柔以时升此之柔亦以时升彼此盖相信相从也在下而升者得上之人信从而不疑是以大吉
　　九二孚乃利用禴无咎
　　二五虽相应有九三阻于其前而莫能升故不言升萃与升相反而孚乃利用禴俱言于下卦之中爻何也禴所以享上也六二求萃于上九二亦求升于上故其义同而有小异者萃六二所应乃九五之刚既引于上而吉矣孚可知也故先言无咎而后言孚升九二所应乃六五之柔安知其孚与否也故先言孚而后言无咎是果孚也则吾用禴也利而无咎不孚而用禴则不唯不利且有咎矣今九二以刚徳居中能尽臣道以事上六五虽柔而其徳谦顺以接下彼此皆至诚相孚故二之用禴也礼虽简亦无咎
　　九三升虚邑
　　三与上应而坤之顺在前更无阻碍则其升也如入无人之境故曰升虚邑言至易也
　　六四王用亨于岐山吉无咎
　　二应五升将何之故不言升四近五圣人嫌其逼五故亦不言升而别取祭享之义曰王用亨于岐山亨许两反与随上六同皆当作祭享之享六四在升之时其徳最为柔顺王者得此占用此爻义动而有事于山川则诚意上升足以达于神明故吉
　　六五贞吉升阶
　　贞者固守以正而不变也升阶犹言践阼先言贞吉而后言升阶盖贞吉然后可以升天子之位也六五以隂柔居尊而其位不正故为此戒
　　上六防升利于不息之贞
　　升至于上极矣上六以隂爻处坤隂之极知进而不知退非防而何得此占者唯利于不息之贞贞者固守以正也正而不息则利不正而不息则不利也
　　【坎下兊上】
　　困亨贞大人吉无咎有言不信
　　困者穷而惫乏之义困井二卦以坎下坎上取义井以水上出为功困以水下漏为阨又阳刚为隂柔揜蔽所以为困也亨以二体言为卦内坎险外兊説在险而以道自説是以身虽困而道则亨也曰贞曰大人吉无咎皆指九二有言不信则指上六困之成卦盖在此两爻也九二陷于坎险中能以贞道处困而不变故吉而无咎上六兊口之説非不能言然处困阨之极唯宜黙耳有言则人谁信之徒尚口辩无益也
　　初六臀困于株木入于幽谷三嵗不觌
　　株木槎枿之木初六处困而在下卦之底其位又不当如臀坐株木而不得其安柔弱不能自拔如入于幽谷隂暗而不见其明困之甚也觌私见也初欲应四而二间之四亦困于金车未能与之私见故三嵗不觌止云三嵗圣人不絶人以终困也
　　九二困于酒食朱绂方来利用亨祀征凶无咎
　　九二虽在困中而不失其所守但以醉饱过伤而反为酒食所困耳故曰困于酒食上有刚中之君与二同徳必将下来相求故曰朱绂方来困之时不宜变动而用事唯宜享祀耳九二以刚徳居中其心至诚专一自能感通于上故曰利用享祀处困之道静而处下可也岂宜往哉往则必凶故曰征凶而又曰无咎何也曰君命召则不容不往也何咎之有
　　六三困于石据于蒺蔾入于其宫不见其妻凶
　　承乗皆刚进则有九四之辱退则有九二之危故其象为困于石据于蒺蔾宫所居之室也三内体故言宫其应在上上兊女三坎男上盖三之妻也而与三不相应故其象占又为入于其宫不见其妻凶
　　九四来徐徐困于金车吝有终
　　自外而内为来徐徐缓也九四来徐徐盖与初六三嵗不觌相初之所以三嵗不觌者以九四之来徐徐也金车兵车也为五所乗不得不黾勉从事乎五是以有金车之困唯其困于金车是以来徐徐而至于三嵗既歴三嵗故始虽不觌今则觌始虽吝终则有与也大抵力不足而过劳则困乏非有援助则莫能济况居困之时乎四与初虽相应而初以柔居刚固不能济四之困四以刚居柔亦不能济初之困所以吝而乃有终者它爻皆无应四独有应初之柔虽不能相济毕竟有与也岂不胜于无与而孤立者哉
　　九五劓刖困于赤绂乃徐有説利用祭祀
　　劓谓刑上六以去在上之小人刖谓刑六三以去在下之小人三与上同恶相济以揜君子不去之则九二莫能上达也赤绂犹坤言黄裳皆下体之服以人臣在上而不僭则为黄裳以人君在上而接下则为赤绂五求二以共济天下之困而二未至五乃侧席以待盖焦心劳思之甚是困于赤绂也夫以九五刚中之君下求九二刚中之臣何为乃徐有説耶以小人未去故也小人去则二五相遇然后有君臣相得之説也处困之时五与二皆以刚徳居中用之于祭祀则其心至诚专一足以通于鬼神故其占又为利用祭祀释文云祭祀本作享祀
　　上六困于葛藟于臲卼曰动悔有悔征吉
　　葛生于下其藤蔓攀附于上上之应在三彼此皆柔犹葛藟之纒绕故曰困于葛藟臲卼髙危不安貎处上卦之上而又下乗九五之刚故曰于臲卼六三欲牵引上六以为己援然是时困极将变上六不自为计则虽悔无及矣曰者自谓也动悔有悔征吉谓动而悔前之失知有后悔则莫如脱去六三之纒绕而自为征行之计则吉也
　　【巽下坎上】
　　井改邑不改井无丧无得往来井井汔至亦未繘井羸其瓶凶
　　困井二卦以坎水之上下取义坎水在兊泽之下则为困在巽木之上则为井井者穴地出水之处井之为卦下巽入上坎水入乎水而上水故谓之井古者八家为井四井为邑邑有时而变迁井则不变迁故曰改邑不改井井乃困之倒体因倒转为井则六三变为六四改邑之象也二五之刚中如旧不改井之象也井之泉不以常汲而竭亦不以不汲而盈故曰无丧无得困下坎上兊中互离巽井下巽上坎中互兊离昔为困具此四卦今为井亦具此四卦此无丧无得之象也往者汲于此来者汲于此故曰往来井井汔几也繘汲水之绠瓶汲水之器羸绾绊也汔至而亦未繘者几及于泉而不得泉则与未施繘无异也汔至亦未繘为句井羸其瓶为句彖传之误亦承彖辞之误云尔民非水火不生活今其瓶羸于井中而凶谓汲者非其任也汔与汔济之汔同羸与羸角羸豕之羸同
　　初六井泥不食旧井无禽
　　卦以阳爻为泉隂爻为井泥如字初象井底处至下而水未离乎泥也井有泥则汚浊故不可食困以六居初倒转为井井亦以六居初是未改邑之前旧有此井故谓之旧井禽与擒同易以阳实为有隂虚为无初六乃隂爻是无所获也故曰无禽师六五之应乃九二故言有禽恒九四之应乃六二故言无禽彼指应爻此则本爻自谓也
　　九二井谷射鲋瓮敝漏
　　九二之井亦旧井也渫之则其下泉眼通甃之则其旁土坚实九二则犹未渫未甃也井谷指六四谓井中之虚处井旧而弗甃则其旁崩溃为谷也射食亦反溅也鲋乃井鰕指初六也井既崩溃土必不坚实土块堕入于井则其水激溅而射于鲋也瓮乃汲器指九五也敝漏则不能受又安能汲九二阳爻虽有水然上无正应而下比初六功不上行故其象如此
　　九三井渫不食为我心恻可用汲王明并受其福渫者浚而澄治之以喻君子之脩洁也井既渫则可食而犹不食以喻君子之未见用也我三自谓心恻指上上与三相应盖知我而为我心恻者也恻伤之也但能伤其可食而不食可用而未用非能汲之也孰能汲之其九五乎九五王也王明而用三则上下并受其福否则君子沈于下僚亦犹井虽渫而不用汲何福之有
　　六四井甃无咎
　　甃者垒砖以为井壁也三既渫而为新井矣四不甃则崩溃不已必至于湮塞能无咎乎才虽不足以济物然能自脩治故亦无咎
　　九五井冽寒泉食
　　三既渫四既甃至五则冽矣冽者清之至也九五爻位俱阳故冽既冽且寒此井泉之至美而可食者也三居井之半其水仅半井而去泥未逺故虽渫而人亦不食至五则水满井矣去泥甚逺而清洁如此故食井以上出为功五未及乎上故不言吉
　　上六井收勿幕有孚元吉
　　收如字疑即汲字讹为收尔幕当作羃揜之也井养而不穷盖以济人利物为功邑有井则居者行者皆得而汲之况继泽无水之困后正当济人之困而使之汲羃之可乎上与三相应三井渫不食知上六为已而心恻则其相孚也乆矣今井道成于上而元吉盖由九三渫治之功也
　　【离下兊上】
　　革已日乃孚元亨利贞悔亡
