<!-- { "loadSidebar": true } -->
　　咸恒二卦六爻皆相应而名义不同者咸以少男下少女交感之道也恒则长男居外长女居内夫夫妇妇恒久之道也恒倒转为咸则柔上而刚下咸倒转为恒则刚上而柔下刚上柔下则其分正而可久此以卦之主爻言恒也一阳动于二隂之下为震雷一隂入于二阳之下为巽风相与谓相薄而不相悖也咸言二气相与者山泽通气耳盖专以气言雷风则又有声不特气也雷得风则迅风得雷则烈雷风相与则其气相须而可久此以卦象言恒也巽而后动则其德不暴而可久此以卦德言恒也三刚三柔皆相应则其交不疑而可久此又以六爻之应言恒也恒者久也久也者久于其道也孔子以久训恒惧愎者以执为久也故释恒亨无咎利贞则曰久于其道也盖谓所久在道非妄执也又惧夫昧者不知道之所在也故又曰天地之道恒久而不已也盖谓道在不已所以能久也释利有攸往乃曰终则有始何耶盖又申不已之义也若使天地之道终而不复始则亦已矣又安能久惟其终则有始是以不已则久也又虑其不知天地之道何以恒久而不已也遂又以日月四时推而明之曰日月得天而能久照四时变化而能久成盖谓日往则月来月往则日来其道循环而不已故能久照也寒往则暑来暑往则寒来其道代谢而不已故能久成也若夫圣人者与天地合德与日月合明与四时合序者也圣人久于其道而不已故能致天下之化成也天即道也日月得天得此恒久不已之道也四时变化无非皆恒久不已之道也即此观之则天地所以生万物而不息万物所以生生而不穷其情理皆可得而见也故又曰观其所恒而天地万物之情可见矣恒彖传凡六言久盖以久训恒孔子明言曰恒久也或以常为恒非也或以变为恒亦非也赵氏辑闻云圣人于干以常对恒并言则恒常自为二义于需言未失常乃取用恒之义常未能恒恒乃包常变为言若常可训恒则圣人当云恒常也盖恒之训久乃久逺之义非常变之义今人避讳故曰常据义当曰久
　　遯亨遯而亨也刚当位而应与时行也小利贞浸而长也遯之时义大矣哉
　　遯非亨道也遯而亨也者盖谓身遯而道亨非谓遯而后亨也刚当位谓以九居五而得其正应谓与六二相应而不与为敌此君子随时用权明哲保身之道也是时君子小人情犹相得未至于上下不交也故君子心虽欲遯而身犹在位其义则不可遽遯也未可遽遯则惟有以正自守以权应柔顺时而行耳故曰刚当位而应与时行也此释君子当遯则遯而所以致亨之由也浸而长犹水之浸物以渐而长也其义与临卦彖传同彼言刚长此则柔长也文王曰小利贞所以戒小人不宜进逼君子孔子又恐君子持禄固位当遯而不遯故释之曰浸而长盖谓二隂在下虽微其势方来四阳在上虽盛其势将往往者屈来者伸君子于此盖不容不遯也此时不遯则何时而可遯耶自常情观之二隂以艮体止于下而不动四阳在上其势犹盛君子何必遯识时者观之则不然盖二隂之止暂止也今虽止而不动徒以我四阳尚盛未敢肆尔然自此浸长必将上进盖不终止于其下也诸儒皆谓刚当位而应与时行也为二五君臣相应君子宜与时消息茍可以致其力则相与扶持之又谓小利贞为君子尚可致力以小有为唯紫阳朱子云隂已浸长如何可以有为愚谓隂已浸长固不可有为然时未可遯则君子要当与时而偕行义茍当遯则君子亦当与时而偕行君子之遯非为身也盖为道也故孔子赞之曰遯之时义大矣哉
　　大壮大者壮也刚以动故壮大壮利贞大者正也正大而天地之情可见矣
　　易以阳为大大壮者谓四阳长而强盛也刚以动故壮就二体释卦名谓干刚在内加以震动于外是以壮也然而过于刚则为暴而已奚足以为壮故又曰大者正也谓大者贵乎正唯正然后可以为大不正则血气之壮徒壮耳非大也大者壮以卦体爻画言大者正则以理言正大谓既正且大也极正大之理则至公无私可以见天地生物之情故曰正大而天地之情可见矣或曰观四隂二阳隂长而消阳之卦也大壮四阳二隂阳长而消隂之卦也观之四隂进则五九消矣大壮之四阳进则六五消矣五君位也故二卦彖传皆不言消长圣人之意防矣伊川程子曰天地之道常久而不已者至正至大也正大之理学者黙识心通可也不云大正恐疑为一事也赵氏辑闻云易于咸于恒于萃言天地万物之情而此不及万物者万物之情正者未必大大者未必正不得与天地并也不言大正而言正大别于大正小正也复言天地之心大壮言天地之情心蕴于中情则外见复雷在地中天地生物之功伏而未露故圣人有以见其心大壮雷在天上天地生物之心巳达于外故圣人有以见其情
　　晋进也明出地上顺而丽乎大明柔进而上行是以康侯用锡马蕃庶昼日三接也
　　晋以日之进言与升渐木之进不同晋下卦坤地也上卦离日也日出地上其明进而盛升渐虽亦有进义而无明盛之象升恒自下而进渐特进而有序皆非晋之比也以明夷对观之彼日之入此日之出也大明指离之六五谓明王在上尊居君位犹昼日之大明也顺指坤之三隂谓诸侯在下尽臣道之顺而附丽乎大明之君也上明下顺君臣相得在君上而言则进而至于光大也在臣下而言则进而承其光宠也明出地上以上下二体之象言顺而丽乎大明以上下二体之德言柔进而上行谓六五之柔进居上卦之尊位也晋乃明夷之倒体在明夷为六二倒转为晋则进而为六五谓自临卦而来者非也或曰三女之卦在上者独离为得尊位则谓之上行乃若巽在上则六四皆谓之上合又谓之上同合者合于五同者同于五不得谓上行也是在上则上六皆谓之上穷亦不得为上行也是以两字乃总结一卦彖辞之义与咸之彖传同康当作亨今以亨为康盖因彖辞之误而误尔按郭京易举正云王弼旧本有亨字彖传是以下亦脱亨字
　　明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　明入地中明夷此以卦象释卦名也系辞传云易之兴也其当殷之末世周之盛德耶当文王与纣之事耶孔子释六十四彖无非皆推广文王彖辞之义而独于明夷称文王盖明入地中明夷正文王与纣之事之象也纣无道而国将亡文王有大明之德而幽囚于羑里岂非明入地中其明隐而不见之象乎或以明入地中为衍文非也晋言明出地上蒙言山下有险岂皆衍文耶内卦离故曰内文明外卦坤故曰外柔顺大难谓羑里之囚也其难闗系天下之大民命之所寄故曰大难文王之德内蕴文明外施柔顺是故蒙被大难而不与九侯同受其害不然在大难之中亦难乎免矣以之谓用此道也文王处明夷昏闇之时三分天下有其二以服事殷卒能脱身羑里盖用此道也故曰文王以之晦其明谓隐其明以自晦也纣之时小人虽众皆不能窥见箕子之所为箕子之明盖不彰于外也若使逞其智而内不文明矜其能而外无柔顺有如后世杨修曹子建之徒则被害久矣岂能蒙此大难哉内难谓家难也其难闗系一家之内宗社之所寄也箕子为纣之近亲身处其国内而切近其难故曰内难纣淫酗日甚箕子諌之则势不可去之则义又不可未免徉狂自晦而其志则以道自任固守以正而不变此箕子所用之道也故曰箕子以之文王总一卦而言箕子则指内卦六二而言非指六五也白云郭氏曰明夷独为圣人明德遭难之事初无众人之象故止言文王箕子
　　家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　家人以巽离成卦故彖辞独言女彖传以男女并言盖专指二五爻画之隂阳而生义也言女正而必兼男正者君子以修身为齐家之本身不修则家不齐也以六居二以九居五其位皆正故曰女正位乎内男正位乎外先女而后及男家人以内为本也然天尊地卑男尊女卑一定而不可易故又曰男女正天地之大义也君长也严君犹言君长盖一国有一国之长一家有一家之长父母乃一家之长也为一家之长不可不严不严则纪纲不立下无忌惮凡事玩弛而家道废矣治家之道与治国同故曰家人有严君焉父母之谓也严君即男女之正位乎内外者也父母主恩而称严君不可以恩废礼也乃若父尽父道子尽子道以至兄弟夫妇亦各尽其道则尊卑有等长幼有序男女有别而家道正矣推此以及天下天下可不劳而定故曰父父子子兄兄弟弟夫夫妇妇而家道正正家而天下定矣不曰定天下而曰天下定盖风化自近始此正则彼自正也彖辞举其端故但言利女贞彖传极其全故兼言男女之正而又以父子兄弟夫妇推广而备言之大学云身修而后家齐家齐而后国治国治而后天下平孟子云天下之本在国国之本在家家之本在身其説皆出于此
　　睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　睽之为卦下兑上离皆隂卦也火与泽虽俱动而火自动于上泽自动于下竟不相同非若坎离之隂阳相逮也中女少女虽同处一家及其有行则各适其所归其志盖不同非若坎离之隂阳相合也夫上火下泽为睽上泽下火为革革亦二女同居而其志又且不相得乃大亨何欤曰革以九居五以六居二大亨者以其正也睽则反是此所以仅为小事吉也夫物极必反睽久必合圣人于此有合睽之道焉何则説而丽乎明也当是之时二志乖睽虽説亦见疑非丽乎明不可也睽乃家人之倒体家人六二之柔本居下倒转为睽则六二进为六五而上行又得中而应九二之刚则睽者合矣是以小事吉也古今盖无久睽不合之势圣人亦无视乱不救之理且如天地异位睽也而隂阳升降共成化育之功则其事同男女异姓睽也而婚嫁往来俱有室家之愿则其志通万物散殊睽也而在大化中均禀隂阳之气则其事类天地也男女也万物也其体虽睽其用则合当睽之时合睽之用则不止小事吉而已孔子恐人不明其大故赞之曰天地睽而其事同也男女睽而其志通也万物睽而其事类也睽之时用大矣哉
　　蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
