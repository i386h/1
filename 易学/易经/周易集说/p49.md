<!-- { "loadSidebar": true } -->
　　尺蠖之屈以求信也龙蛇之蛰以存身也精义入神以致用也利用安身以崇德也过此以往未之或知也尺蠖屈而求信龙蛇蛰而存身此皆物性之自然也义即易中之义致与大学致知之致同精研义理无毫厘之差而深造于神妙所以致之于用也见于用而利施于身而安所以爲崇德之资也精义入神内也致用外也自内而达外犹尺蠖之屈以求信也利用安身外也崇德内也即外以养内亦犹龙蛇之蛰以存身也屈信之道不过如斯而已故又曰过此以往未之或知也伊川程子曰前云屈信之理矣复取物以明之尺蠖之行先屈而后信盖不屈则无信信而后有屈观尺蠖而知感应之理也龙蛇蛰藏所以存息其身而后奋迅也不蛰则不能奋矣动息相感乃屈信也君子潜心精微之义入于神妙所以致用也潜心精微积也致用施也积与施乃屈信也利用安身以崇德也承上文致用而言利其施用安处其身所以崇大德业也紫阳朱子曰因言屈信往来之理而又推以言学亦有自然之机也又曰精义二字闻诸长者所谓义者宜而巳矣物之有宜有不宜事之有可有不可吾心处之知其各有定分而不可易所谓义也精义者精于此而巳所谓精云者犹曰察之云耳精之之至而入于神则于事物所宜毫厘委曲之间无所不悉有不可容言之妙矣此所以致用而用无不利也诚斋杨氏曰精于庖者其刀入神精于射者其矢入神茍入神矣其致用于庖与射也何有精于技犹若是而况精于义理而入神者乎是故以之致用则用必利以之安身则身必安
　　穷神知化德之盛也
　　神无方妙而不可测者也化无迹泯而不可见者也自精义入神真积力久以至于穷尽其神是以知化穷神而知化则从容中道游于何思何虑之天而与天爲一矣兹非德之盛乎故曰穷神知化德之盛也穷神犹言穷理尽性知化犹言至于命横渠张子曰穷神是穷尽其神也入神是仅能入于神也言入如自外而入义固自有浅深又曰穷神知化乃德盛仁熟之所致非智力能强也紫阳朱子曰此上四节皆以释咸九四爻义
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
　　困之六三上有九四如石之当吾前三也非所困而困焉名之辱也必矣下有九二如蒺藜之居吾后三也非所据而据焉身之危也必矣既辱且危奚可动哉动则变爲大过之棺椁是死期之将至也妻其可得见耶死期将至古本作死其将至释文云亦作期横渠张子曰此明不能利其用也括苍龚氏曰困之六三不能安身以崇德况利用乎紫阳朱子曰石是挨动不得底物事自是不须去动他若只管去用力徒自困耳又曰且以人事言之有着力不得处若只管着力去做少间去做不成他人便道自家无能便是辱了名
　　易曰公用射隼于髙墉之上获之无不利子曰隼者禽也矢者器也射之者人也君子藏器于身待时而动何不利之有动而不括是以出而有获语成器而动者也
　　隼者禽也矢者公用以射隼者也器谓矢人谓公也隼居髙墉之上而公用射之此小人处危地而将就擒之时也是时君子之器已成是以动而无所碍出而有所获也昔也时未至则君子藏器于身又何敢动今也动而无不利如此谓其成器而后动者也括者结而有所凝之谓伊川程子曰行一身至于天下之事苟无其器与不以时而动小则括塞大则丧败自古喜有爲而无成功或颠覆者皆由是也横渠张子曰此明能精义以致用者括苍龚氏曰解之上六能利用矣况安身以崇德乎
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　小人不以不仁爲耻故见利而后劝不见利不劝也不以不义爲畏故威而后惩不威不惩也如噬嗑初九曰屦校灭趾无咎此乃小惩而大诫是爲小人之福也此以下比先泛论事物之理然后举易曰以证之与前不同郭京曰动字误作劝字横渠张子曰所举易义是圣人议论到此因举易义以成之亦是人道之大且要者也
　　善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可揜罪大而不可解易曰何校灭耳凶
　　一小善不足以成君子之名君子之所以成名者善之积也一小恶不足以灭小人之身小人之所以灭身者恶之积也善恶之积皆非一朝一夕之故恶小则罪亦小恶大则罪亦大小人以【缺】

　　如噬嗑上九曰何校
　　灭耳凶则其罪大而不可解矣家语云勿谓何伤其祸将长勿谓何害其祸将大焰焰不灭炎炎若何涓涓不壅终爲江河其是之谓乎首不称子曰盖连上文
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑小人所以倾危者自以爲位可恒安也所以灭亡者自以爲存可恒保也所以祸乱者自以爲治可恒有也君子则不然安而不忘危存而不忘亡治而不忘乱如否九五曰其亡其亡系于苞桑而畏惧如此是故其身安而国家可以保守也安危以身言存亡以国家言治乱以天下言括苍龚氏曰否之九五能安身者也
　　子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　不度其德之薄而居尊位不揣其知之小而谋大事不量其力之小而当重任其不及祸者鲜矣如鼎之九四曰鼎折足覆公餗其形渥凶可谓不胜其任矣横渠张子曰此明不知利用以安身者
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　知几之几与前几事不密之几同盖几者始动之微吉凶之端先见而未着人所难知者也知几其神乎谓君子生有定见之明事未着而先已知也众人皆不知而君子独先知之不谓之神可乎谄佞也渎乱也交于上以恭巽过则爲谄交于下以和易过则爲渎君子当豫之时不屈已以徇人而无上交之谄不屈人以徇巳而无下交之渎其知几乎众皆迷而忘返君子则见几而动何待终日他日吉凶既判果如所料然则君子之不谄不渎者非其有先见之明畴克尔耶知几以理言见几以事言知在内见在外也如豫之六二曰介于石不终日贞吉石者至重之物定而不动者也君子之不谄不渎介然自守而如石焉则胷中自有定见若吉若凶一览即决何待终日柔指六五刚指九四豫之时九四之刚上逼六五之柔而威震主矣众人所不察君子独先知之岂非先觉之贤乎君子知今日之微如是遂知他日之彰必如是知今日之柔如是遂知他日之刚必如是此君子先有定见之明髙出众人之表是乃万夫之望也望与诗彼都人士万民所望同叶韵音亡或曰豫之九四恐亦不至乎僭叛圣人豫防之尔如坤之初六方言履霜便言坚冰至易之爲戒例如此也横渠张子曰几者象见而未形也伊川程子曰知几者君子之独见非众人所能及又曰断别也其判别可见也紫阳朱子曰汉书吉之之间有凶字或问朱子曰几者动之微何以独于上交下交言之曰上交要恭逊便不知不觉有个谄底意思在里头下交不渎亦是如此所谓几者只才觉得近谄近渎勿令如此便是知几进斋徐氏曰上交交于三也下交交于初也当豫之世四爲权臣三比而初应之皆权臣之与也二之于四本无系应以位在初三之间所比非人易爲所累一或不谨而谄渎焉则陷于逸豫不能见几而作矣括苍龚氏曰豫六二知几神之事也非精义不足以明之
　　子曰顔氏之子其殆庻几乎有不善未尝不知知之未尝复行也易曰不逺复无只悔元吉
　　殆将也庻近也圣人知几贤人则近几耳圣人无过故无不善贤人则或有过故犹有不善但贤人有不善则未尝不知知之则未尝复行也顔子之不贰过盖近道矣如复初九曰不逺复无只悔元吉则顔子其殆庻几乎东坡苏氏曰世所以不食乌喙者徒以知之审也如使知不善如知乌喙则世皆顔子矣所以不及圣人者犹待知尔括苍龚氏曰复初九殆庶几所谓精义也
　　天地絪緼万物化醇男女搆精万物化生易曰三人行则损一人一人行则得其友言致一也
　　天地絪緼谓乾坤隂阳之感也男女搆精谓六子隂阳之合也万物化醇谓气化者也皆二而一者也如损六三曰三人行则损一人一人行则得其友盖言致一也男女即是六子非真谓人之男女若以爲人之男女则人之男女止能生人岂能生万物也哉括苍龚氏曰精义则足以致一若损之六三是也
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　君子位正身安而后动则动无不与心平气和而后语则语无不应定其交之可求而后求则求无不与君子修此三者故处世得以全身而逺害也乃若危以动则无党与惧以语则无应援无交而求则谁其与之人皆莫之与则伤之者自外而至矣如益上九曰莫益之或击之立心勿恒凶益上九之位不正只居六爻之穷其身心之危惧可知矣不能益人而反求人之益其交其求又可知矣则其击之者自外而来乌得不凶横渠张子曰此又终以致用之戒郭京曰危以动则民不辅也辅误作与平庵项氏曰危以动则民不与党与之与也无交而求则民不与取与之与也
　　右第五章所举十卦皆言君子学易之事

　　周易集说卷三十三
<经部,易类,周易集说>
　　钦定四库全书
　　周易集说卷三十四
　　宋　俞琰　撰
　　系辞下传三
　　子曰乾坤其易之门邪干阳物也坤隂物也隂阳合德而刚柔有体以体天地之撰以通神明之德
　　易三百八十四爻凡九皆干阳之辟凡六皆坤隂之阖故曰乾坤其易之门邪门犹阖戸辟戸之义或以爲学易自乾坤两卦而入非也干阳物也坤隂物也一阖一辟爲易之门而其变至于四千九十六皆此二物也以二物之德言则隂与阳合阳与隂合而其情相得以二物之体言则刚自刚柔自柔而其质不同故曰隂阳合德而刚柔有体以用也撰爲也天地之所爲可见者也易则以此二物体之神明之德不可测者也易则以此二物通之故曰以体天地之撰以通神明之德释文云本又作易之门戸邪愚案魏伯阳参同契亦作乾坤者易之门戸紫阳朱子曰乾坤便是易只一个隂阳做底如一门二戸一阖一辟也又曰六十四卦只是一隂一阳阖辟而成下文云干阳物也坤隂物也隂阳合德而刚柔有体便见得只是这两个又曰诸卦刚柔之体皆以乾坤合德而成故曰乾坤易之门诚斋杨氏曰明乎干之阳则知举六十四卦之阳本乎阳者皆干也明乎坤之隂则知举六十四卦之隂本乎隂者皆坤也知易之道隂阳合德刚柔有体则知易之道所以体天地之所爲而与天地爲一体通神明之德而使神明无遯情矣天地之撰如三子者之撰撰之言爲也童溪王氏曰撰所以造物也
　　其称名也杂而不越于稽其其衰世之意邪
