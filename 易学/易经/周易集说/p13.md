<!-- { "loadSidebar": true } -->
　　次以本爻所处之位言次焚则其资可知矣二即而三焚二去离火稍逺三则近之也童仆亦指初二得而三丧二去初甚近三则逺之也一即一焚一得一丧相反如此何哉曰六二柔而得中九三过刚而不中也夫居刚而仕刚平居且犹不可况在旅乎在旅当以柔顺谦下为先不当过刚过刚则人所不容次安得而不焚过刚则无徒童仆安得而不丧贞厉当自为句谓占者如此固执而不改则危也
　　九四旅于处得其资斧我心不快
　　处对出而言出则不处处则不出九四盖茍安于旅伏而不出者也斧析薪之利器资用也既得其资斧而曰我心不快何也曰未得其位故也在旅未得其位又无童仆虽有资斧而躬自樵苏此心有何快哉然则四也差强于三不及二多矣
　　六五射雉一矢亡终以誉命
　　射食亦反雉指上九焚巢之鸟射雉而一矢亡虽无所得而其所丧亦不多也终以誉命谓以六居五柔而不懦刚而不暴又有文明之徳终以此而得誉命也五君位也王者无外故爻于六五独不言旅非谓旅之六五不取君义
　　上九鸟焚其巢旅人先笑后号咷丧牛于易凶
　　上九旅寓在上过刚自髙而遇祸故其象为鸟焚其巢鸟巢且焚则人之馆舍可知矣处上而自以为得故喜而先笑既而失其所安故悲而后号咷牛指六五易当依王肃音亦与疆埸之埸同埸畔也五与上同体是其畔也上处离之极其性炎燥又刚亢絶物近有六五之柔顺而遽失之凶之道也夫在旅而遭焚盖不容留矣唯有行乎然牛存则有可行之资牛丧则虽欲行而无所资其象与大壮同但有牛羊之异耳然大壮丧羊则无悔旅丧牛则凶者羊很物牛顺物很可丧顺不可丧也它爻皆言旅此独言旅人何也伊川程子曰上承鸟焚其巢故不得不称旅人【巽下巽上】
　　巽小亨利有攸往利见大人
　　巽入也一隂伏于二阳之下有柔行巽入之象卦叠两巽则上下相巽而柔皆顺乎刚虽有亨道然过柔则懦故其占仅为小亨巽顺而前无险阻故其占又为利有攸往柔非刚不能自立故其占又为利见大人大人指九五
　　初六进退利武人之贞
　　进退与观六三同彼指九五此则自谓皆巽体也巽申命行事之卦也令出则务在必行岂宜或进或退初六卑巽而不中柔懦而不武故或进或退而不能自决也若以武人处之则贞固足以干事矣故曰利武人之贞隂爻何以为武人阳主生隂主杀故履六三与此皆言武人
　　九二巽在牀下用史巫纷若吉无咎
　　牀以安身巽在牀下过巽而不自安之谓古之人尊者坐于牀卑者俯伏拜跪于牀下当巽之时以九居二其位不当故其象如此史指三巫指四古者祭祷则用史巫史以人之意达于鬼神巫以鬼神之意达于人三近二故为史四近五故为巫二与四三与五同功而异位故三可达二意于五四可达五意于二也六子自相遇之卦与乾坤同例无正应今九二九五两刚本不相应非用三四不能达也二于是尽其卑巽俯伏拜跪于牀下三四交相往来于二五之间犹祭祷而用史巫之纷纷遂有感应之吉而无过巽之咎也夫九二卑巽如此毋乃为谄乎然当巽之时不厌其卑巽况用之于事神盖其阳刚中实至敬尽礼出于忠心之真诚非谄也孔子家语云祝以孝告嘏以慈告王肃注云祝通孝子语于先祖嘏传先祖语于孝子家语之所谓祝嘏即易之所谓史巫也
　　九三频巽吝
　　频与复六三频复之频同三居下卦之穷故复六三巽九三皆曰频九三爻位皆刚本不能巽况在重巽之时下无正应不得已而巽于六四此乃穷蹙无可奈何而后勉为之巽犹人行至水频更无可进之地而其势穷蹙不容不退步也其巽如此故吝夫频一也何咎之有穷而卑巽则可羞吝也
　　六四悔亡田获三品
　　巽以一隂伏于二阳之下是之谓巽在重巽则六四之柔乗九三九二两刚之上是不巽也能无悔乎悔亡者居得其正又在上体之下也三品指下三爻初六之柔九二之中九三之刚是为三品四居五下巽顺而尽事君之礼故初六九二九三皆巽顺之是犹畋猎而有三品之获也王制云诸侯无事嵗三田一为干豆二为宾客三为充君之庖即此三品也
　　九五贞吉悔亡无不利无初有终先庚三日后庚三日吉
　　巽有四刚爻九二九三上九皆言巽独九五不言巽九五盖人君之尊不可过于巽也夫尊居君位为巽之主命令之所自出固守以正乃吉否则有悔今九五之处巽既中且正是以吉而悔亡又无不利初谓事之始无初始未善也有终既更而后善也卦互兊为口所以出命也兊居西方故言庚初在互兊三画之先先庚三日也五在互兊三画之后后庚三日也庚者更也出命于未更三日之先又申之于既更三日之后则所行之事无不善故吉先后皆去声
　　上九巽在牀下丧其资斧贞凶
　　巽在牀下过于巽也资斧利用之器丧其资斧下无应而失助也巽至上九巽极当变不可固执也故戒之曰贞凶九二上九皆失位爻辞皆曰巽在牀下一吉而上凶何也曰巽以中正为贵九二虽不正其处巽则得中故吉上九不正又不中又不知变故凶

　　周易集说卷九
　　钦定四库全书
　　周易集説卷十
　　宋　俞琰　撰
　　下经五
　　【兊下兊上】
　　兊亨利贞
　　兊説也两刚在下而一柔见于外有和説之色见于面之象以兊遇兊则上下皆和説有亨通之道焉然説之不以道则流入于邪佞故戒之曰利贞
　　初九和兊吉
　　初九刚正而处卑谦和而不妄説所比者九二刚中之君子则其説也和而不流故吉
　　九二孚兊吉悔亡
　　九二切比六三之小人本当有悔然刚而得中能下与初九同徳相孚则其説也以道故吉而悔亡
　　六三来兊凶
　　六三隂柔不中不正犯分而妄説者也以九二不与之比乃来致九四以为説来与丰六五来章之来同彼以上而致下故吉此以下而致上故凶
　　九四商兊未宁介疾有喜
　　商度也未宁未定也九四上承九五下比六三故不能决而商度所説未之定以九居四爻刚位柔半动半静故其象如此介如地之疆介各有分限不可侵越也人有节守亦谓之介与豫六二介于石之介相似疾指六三之柔邪四虽与三相近然三居下体四居上体各分上下非若豫六二与初六六三同体也四也介然自守不与之比则三虽柔邪安能为吾疾害如此则四之从五也专而有君臣相説之喜也
　　九五孚于剥有厉
　　剥谓隂剥阳小人害君子也上六隂柔小人处説之极妄説以剥阳者也九五与之同体而相孚则有危厉必矣诸爻称兊五独不称兊五君也君道当威严尊重不可妄説也
　　上六引兊
　　上六兊之主爻居兊之终説极则可以已矣九五引之遂恣其所説而不已与萃六五引吉之引同彼引于上此引于下也
　　【坎下巽上】
　　涣亨王假有庙利渉大川利贞
　　涣者水之融液而流散也与诗溱洧方涣涣兮之涣同笺云仲春之时冰以释水则涣涣然涣之为卦下坎水之流上巽风之散有巽风解冻而涣然冰释之象坎为险为加忧人之气忧则结喜则散结则如冰之凝沍散则如水之泮涣忧患涣散而亨通故曰涣亨假大也涣之时忧患既散天下无事王者乃大立宗庙以奉祖考之祭祀故曰王假有庙人之所信服者唯鬼神为甚王者有定居则有庙所以收天下之心系天下之望也坎水大川也巽木以为舟楫故利渉贞者君子之常况处涣之时乎是宜固守以正也
　　初六用拯马壮吉
　　拯救也马壮指九二马者人之所托遇险难而托以壮马则无不济矣初虽无应能变而通之用拯救之道以自拔于险难中而得壮马驰骤以速行是以转凶而为吉处涣之初陷于坎险之底而忧患犹未散故其象占如此而不言涣
　　九二涣奔其机悔亡
　　机尊者所慿之物涣之时九五尊居正位在下者所赖以为安是为机之象九二奔而从之去危而就安也夫以九居二又陷于险何以悔亡盖刚而得中互震则有动而出险之道不至于困穷是以悔亡
　　六三涣其躬无悔
　　三居坎体之上险将脱而忧患散矣虽与初六同体而同在险中同受忧患然欲自脱其身而逃则它不暇顾故曰涣其躬夫六三不中不正而所为如此岂能无悔盖居涣之时它爻皆无应独三有应于上三能求援而出离乎险故无悔
　　六四涣其羣元吉涣有丘匪夷所思
　　隂柔本在下之物今也上同于五则不与在下二隂为党矣既不应初又不比三是离散其羣也如此则吉之最大而尽善者也故曰涣其羣元吉丘小山六四自谓也夷亦指初与三初唯知顺承九二而已三则志在外四也又能散其所有而上与五同盖其所思在公而非初与三所能及也故曰涣有丘匪夷所思羣以其众言夷以其等类言
　　九五涣汗其大号涣王居无咎
　　散人之疾而使之愈者汗也散天下之难而使之安者号令也汗心液也国家有大号令当出于人君之心而周浃乎四海犹汗出于人之心而周浃乎四体王居谓王者所居之位彖言王假有庙此言王居盖相也难既散而王假有庙则王有定居矣九五之位王位也王者居之则无咎居之者非行王道则不称其位不能无咎也王居上多一涣字观爻传可见
　　上九涣其血去逖出无咎
　　血指六三之伤害也坎为血六三坎体血也去逖出三字疑羡当依爻传作涣其血上居涣终去坎甚逺而无伤害故其象为涣其血其占曰无咎涣诸爻唯三与上应然三可以应上上不可以应三何则易爻凡在险中者贵乎出险在险外者戒乎入险三在险而欲脱险必赖刚阳之援故不可不应上上而下应于三则又入于坎而有伤害矣能无咎乎
　　【兊下坎上】
　　节亨苦节不可贞
　　节乃涣之倒体以兑下坎上取义坎水凝沍于下得巽风而流散是为涣坎水流动于上得兊泽而厎定故为节节者约也有限而止之之谓非但训止也泽上有水平则潴满则泄是泽有常限而不可过所以谓之节人之于事酌其深浅制其长短得中而无过为有定限而不至于失节则其道可通行于世故曰节亨节之过则为吝啬非通行之道也圣人又恐其以苦节为常固执而不知变故戒之曰苦节不可贞
　　初九不出户庭无咎
　　户庭户内之庭也户指九二竒画庭初自谓也在上虽有六四之应而九二塞于其前故不出也初九以刚正自守而谨畏如此故无咎
　　九二不出门庭凶
　　门庭门内之庭也门指六三偶画庭二自谓也初不出二亦不出初无咎而二凶何也初为几事未成之时虽言语亦不可妄出况户庭乎是以不出则无咎至二则可以出矣当出而不出则凶夫不出门庭不失为谨愿之士亦何至乎凶盖当出不出则上之人疑其叛巳乌得不出出处之节各有攸当故九二与初九凶咎不同
　　六三不节若则嗟若无咎
　　六三隂柔不中当节而不节则説极而悲至矣故曰不节若则嗟若嗟者自知其过而悲叹也若语辞如是而曰无咎者圣人喜其能悔过而又开其迁善之门也爻辞释之曰不节之嗟又谁咎也盖明文王言外之意谓六三自取其咎无尤于人也
　　六四安节亨
　　六三失位而处兊泽之极是乃溢而不节六四当位而顺承九五之君故为安节安者顺而无所勉强之谓安分守节以辅成其君之甘节故亨
　　九五甘节吉往有尚
