<!-- { "loadSidebar": true } -->
　　伊川程子曰比而效之谓之体紫阳朱子曰此语未安体仁如中庸体物之体相似仁理也人物也以人之身而体仁之理乃足以长人矣愚谓君子以仁为体则痒疴疾痛举切吾身而无一毫之非仁故足以长人长人者居人之上而为之君长也辅世长民莫如徳则无一物不在所爱之中盖惟仁者则宜在髙位不仁而在髙位是播其恶于众也故曰君子体仁足以长人礼者天理之节文嘉会谓事事尽美而动容周旋无不中节也礼以会而后行会以嘉而合礼故曰嘉防足以合礼利与义皆训宜利自义中来义安处便是利非义之外别有利也大凡利于已不利于物则为悖于义而不和岂所冝哉盖唯利物而不以已害物则足以和于义而不悖斯得其冝故曰利物足以和义贞固谓择善而固执之也固而不正则众议得以屈之正而不固则众力得以倾之唯知正之所在而固守之乃足以立事故曰贞固足以干事言利贞而不言元亨言仁义礼而不言智盖互文见意将使学者触类而长之也紫岩张氏曰不言智而言贞恶夫智容有不贞者
　　君子行此四德者故曰乾元亨利贞
　　人道与天道一也君子行此仁义礼智即行此元亨利贞也君子即干也仁义礼智即元亨利贞也自前至此乃第一节申彖传之意
　　初九曰濳龙勿用何谓也子曰龙徳而隐者也不易乎世不成乎名遯世无闷不见是而无闷乐则行之忧则违之确乎其不可防濳龙也
　　此以下乃第二节申爻传之意欧阳文忠公曰此非孔子所作之全篇也若皆孔子作则其文自有次第何假子曰以发之亦不应自称子曰也其先言何谓后言子曰乃讲师自为问答之言亦如公羊谷梁之传春秋先言何曷而后道其师之所传以为传也紫阳朱子曰所谓子曰者是弟子后来添入亦不可知近来胡五峰将通书除去篇名却在上面各添周子曰此亦可见其比愚谓中庸大学亦称子曰盖皆后人所加也濳见跃飞皆龙徳也龙徳即君徳今曰龙徳而隠谓以九居初虽有君徳乃在下而隠者也不易乎世守其道而不为习俗所移也不成乎名晦其行而不求名誉之着也遯世无闷遗佚而不怨也不见是而无闷人不知而不愠也乐即无闷之谓无闷故乐也乐则行之者君子乐天知命安贫而不忧则遵初九在下之象而行此濳龙勿用之道也忧则违之者小人不知天命长戚戚而不乐则悖初九在下之戒而违此濳龙勿用之道也言乐而兼言忧亦犹后章坤初六不善之殃与善之庆并説以见君子则如是小人则反是也或以进字假行字避字假违字而云见可而进知难而避是岂初九爻辞之旨哉夫既濳矣既勿用矣尚何见可而又进即尚何知难而致避耶或又谓君子有时乎忧乐其行其违皆出于我去圣人之意逺矣确坚也确乎其不可防者内有所守而坚确富贵不能贫贱不能移威武不能屈也此章始言龙徳而隠终又总结之曰濳龙也盖自不易乎世至确乎其不可防皆初九濳龙之徳而君子所以勿用也若为世俗所移而求名誉之成遯世而闷不见是而闷内无所守而为人所防则岂初九潜龙之德哉
　　九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也
　　龙徳而正中谓九二有干龙之刚徳而在潜跃之间无过无不及而正得其中也庸常也常言常行必信必谨则口不妄语身不妄动也邪即人欲诚即天理遏人欲所以存天理也理欲界限不可不严弗为之防则人欲存乎其中而天理亡矣故闲邪存其诚也善世犹言兼善天下不伐不有其善也位非九五何以善世而九二云尔者徳博故也徳博而化正已而物正也此大人之事也君徳谓君人之大徳孔子赞干之九二曰君徳盖明指大人之为九二也他卦皆以二为臣位未尝以二爲君徳干六爻皆言人君之事九二盖人君之子未为人君之时未有君位而有君德者也其位虽臣其徳则君故孔子赞其徳曰龙徳又言君徳言信行谨闲邪存诚赞其徳之中善世而不伐徳博而化皆申徳施之义中庸云唯天下至诚为能化又云诚者非自诚已而已也所以成物也子思皆夲乎此
　　九三曰君子终日干干夕惕若厉无咎何谓也子曰君子进徳脩业忠信所以进徳也脩辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　进徳脩业谓君子终日干干也何以进徳忠信所以进徳也徳与忠信皆主于心者也何以居业脩辞立其诚所以居业也业与辞皆见于事者也事已成谓之业脩业者业未成则脩而成之也居业业已成则居而守之也居与论语百工居肆之居同辞言辞也脩谓脩省非脩饰也诚即忠信也立其诚谓立其诚意而不为私意所汨挠也若但以脩饰言辞为心则伪矣君子闲邪存其诚则无一念之不正也脩辞立其诚则无一言之不实也至谓行吾所有之徳进而至于此也盖指九三夲爻即非谓至于九五终卒吾所脩之业居而终于此也亦指九三夲爻即非谓终于九五几乃几及之几与比六三几不如舍之几同皆训近即非几防之几存义谓存其分义而不可过也君子之于徳也知其所当至而笃行焉则其至之也如九三之位至于下体之上而无不及故曰知至至之可与几也君子之于业也知其所当终而固执焉则其终之也如九三之位终于下体之上而无过故曰知终终之可与存义也居上位谓九三位居九二之上也在下位谓九三位在九四之下也徳进而已不有故不骄业修而上不忌故不忧无咎者善补过也九三过刚而不中又处危地本不能无咎也所以无咎者以其终日进脩干干不息又因其时而惕惧则足以补其过矣时释夕字危释厉字不骄不忧释无咎之义至之终之可与几可与存义皆申终日干干反覆道之义紫阳朱子曰知至至之属忠信进徳意思进字贴着几字至字贴着进字知终终之属修辞立诚居业意思居字贴着存字终字贴着居字又曰可与几可与存义是旁人説如可与立可与权同居业如此存义如此盖慎守臣位而知终者也安有犯上之心哉
　　九四曰或跃在渊无咎何谓也子曰上下无常非爲邪也进退无恒非离羣也君子进徳脩业欲及时也故无咎
　　九四才刚位柔故其跃也或上或下而无常或进或退而无恒位不正为邪九二九四皆以阳居隂位而不正故皆言邪羣在下三阳非为邪谓其动而或跃非为小人之邪媚也非离羣谓其静而在渊非离君子之善类也既非为邪又非离羣何为而不寕若是也君子之进徳脩业欲及时也时难得而易失君子不敢自失也学记云当其可之谓时失时则如上九之亢而年事过髙精力衰弱无能为矣有不动动则有悔况又不知进退岂得无咎今九四所以无咎者知进知退而又能不失其进徳脩业之时也夫时至九四吾惟进吾九四之业而已吾于分内所当进者进之所当脩者脩之又何咎之有进脩有重习之意而三四在重干之交故此两爻皆言进徳脩业上与进释跃字下与退释在渊之义无常无恒释或之义非为邪非离羣欲及时以申进无咎之义上上声下离皆去声
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩夲乎天者亲上夲乎地者亲下则各从其类也物之声同则自以声相应气同则自以气相求如水性润下而湿地之湿者水必流焉火性炎上而燥物之燥者火必就焉龙水畜云水气故龙出则云生虎威猛之兽风疾烈之气故虎啸则风生盖各以其类相从也天运动而在上故物之本乎天者亦飞动而亲上地处静而在下故物之本乎地者亦静植而亲下无非各从其类也人为万物之灵亦万物中之动者耳圣人之于人亦类也是故圣人作于上而万物覩于下圣人作释飞龙在天万物覩释利见大人紫阳朱子曰分明以圣人为龙以作言飞以覩解见字
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　卦有六爻爻各有位是故彖传谓六位时成说卦谓六位而成章则上九岂得无位今曰无位者九五为干之君居干九五之正位而尊无二上也上九亢极而过中贵极而失正其位虽在九五之上而无九五之正位故曰贵而无位凡卦皆以五为君初为民二三四上并为臣上九居至髙之位而去初甚逺故曰髙而无民二三四皆从五而不辅已故曰贤人在下位而无辅上九既无正位又无民又无贤人之辅乃又动而不知止能无悔乎爻辞言有悔孔子释之曰是以动而有悔也盖吉凶悔吝生乎动动则有悔不动则无悔也贵与髙释亢字无位无民无辅皆申盈不可久之义伊川程子曰王弼以为无隂阳之位隂阳繋于竒耦岂容无也乾元上九云无位乃爵位之位非隂阳之位也开封赵氏曰九五有位有民有辅上九无位无民无辅则失圣人之防矣
　　濳龙勿用下也
　　此以下乃第三节重论六爻之义以再申前意也下谓初九之位在六爻之下龙在下则濳阳在下则藏君子在下则隠其为勿用一也紫阳朱子曰濳龙勿用下也与濳龙勿用阳在下也只是一意但重说耳
　　见龙在田时舍也
　　舍如馆舍之舍时舍谓时止则止君子当随时而止也干之六爻以德言则皆君徳以位言则唯九五为君位余皆臣位九二虽有君人之徳然其时为臣则当安臣位故曰见龙在田时舍也平庵项氏曰舍非用舍之舍舍之则为濳龙矣舍者随其所在而居焉古语舍训为置茍置于此则舍于此故传舍亦为传置干之时舍井之时舍随之志舍下姤之志不舍命四舍字皆去声龙夲行天之物不常在田出潜之初时寓于此故曰时与濳异者濳则入而不出舍则已出而未行又曰时舍以在字言之
　　终日干干行事也
　　行事行吾分内所当行之事即进徳脩业之事也
　　或跃在渊自试也
　　试释跃字与中庸日省月试之试同君子谨失时之戒而自试其所学盖欲自知其浅深也
　　飞龙在天上治也
　　上释天字初言下五言上盖相发也伊川程子曰上治以天徳位天位治所从出
　　亢龙有悔穷之灾也
　　穷而不知变则灾必逮夫身穷释亢字灾谓有悔
　　乾元用九天下治也
　　易穷则变变则通通则久体干之元用干之久则变不穷圣人通其变使民不倦是以天下治也
　　潜龙勿用阳气潜藏
　　此以下乃第四节又申前意初之潜也隠而在下阳气潜藏于重泉微而未之见也
　　见龙在田天下文明
　　二之见则出濳离隠虽不在上位然德博而化天下皆文明矣见非表暴之谓也诚则形形则着着则明故天下利见而为之动为之变为之化而尽皆如已之文明也平庵项氏曰天下文明以见字言之
　　终日干干与时偕行
　　三居下卦之上时既进矣君子之徳亦与时而进也
　　或跃在渊乾道乃革
　　四之跃也离于下而进于上与在下之时不同矣乾道于是乎革也革者变也下干以终上干方始犹天道更端之时也平庵项氏曰卦至四则下革而为上时至卯则寒革而为暄皆进而得时者也
　　飞龙在天乃位乎天徳
　　九天徳五天位有是徳乃宜在是位也
　　亢龙有悔与时偕极
　　易以爻为所处之人位为所逢之时以九居三而三阳方盛故与时偕行九三盖得时者也以九居上而六阳已穷故与时偕极上九盖失时者也或曰干以徳明爻初曰徳之隠二曰徳之中三四皆曰进徳五曰位乎天徳独上不言徳上其有悔而以徳者乎
　　乾元用九乃见天则
