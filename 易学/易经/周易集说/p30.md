<!-- { "loadSidebar": true } -->
　　泣血涟如何可长也
　　屯极如此而不知变故曰何可长也和靖尹氏曰否上九阳刚故能倾否此以上六隂柔不足以济屯而皆曰何可长也意不同而言各有当也秀岩李氏曰何可长也凡四言之此爻与豫之上六中孚之上九皆戒之之意若否之上九则幸之之辞也
　　利用刑人以正法也
　　用刑虽非圣人之本心而国之有法不可不正若使有罪者皆漏网而去法安在哉法释刑字
　　子克家刚柔接也
　　子虽克家不可以独任其刚必刚柔相接乃可今二五刚柔相接而上下相应在朝廷则为君义臣行在家则为父慈子孝故曰子克家刚柔接也言子之所以成克家之功者以上下之情相接故也伊川程子曰茍非上下之情相接二虽刚中安能尸其事乎
　　勿用取女行不顺也
　　阳倡而隂和男行而女随顺也女先求男于理为悖况又舎上九之正应以从九二故其行为不顺
　　困蒙之吝独逺实也
　　易以阳为实隂为虚初六六三近九二之阳六五应九二之阳而又近上九之阳独六四与九二上九并不相近故曰独逺实也不言实逺而言逺实盖道不逺人人自远于道耳紫阳朱子曰实叶韵去声
　　童蒙之吉顺以巽也
　　卦有九二上九两刚爻六五仰而承上九顺也俯而应六二巽也顺则舎己从人乐取诸人以为善巽则其言可入人亦乐告之以善大扺童而蒙则心和气平故顺巽以聴人而人皆披肝沥胆以忠言告之故吉长而蒙则心髙气盛无复巽顺以听人则人皆箝口结舌而不敢进言凶祸之所必至也平庵项氏曰五本互坤为顺动而交二则成巽
　　利用御寇上下顺也
　　节斋蔡氏曰刚上柔下故顺愚谓处上而御六三之寇则顺处下而为六三之寇则不顺矣今也上以刚御柔下以柔从刚则上下皆顺也
　　需于郊不犯难行也利用恒无咎未失常也
　　需于郊则去坎水甚逺不犯险难而行君子于此盖居易以俟命不行险以侥幸也初九干体干乃刚健之物其道以上行为常今以险在前遂不敢冒险而进虽需之久亦未为失其常道也未失常释无咎
　　需于沙衍在中也虽小有言以吉终也
　　衍平也寛也在中谓在下体之中也比之郊则去水稍近比之泥则去水尚逺居得其中故也固不至于陷溺然亦浸淫矣故未免六四有言语之相侵惟能寛绰厥心守中而无过为坚忍而不妄动则亦不及于险难而以吉终也需之时以近险为戒大近则大伤小近则小伤故三则致寇二则小有言
　　需于泥灾在外也自我致寇敬慎不败也
　　灾害也易以上卦为外下卦为内需之坎险在上故曰灾在外寇盗之至岂自至哉由九三才位俱刚进不顾前是以致之故曰自我致寇然居得其正而能以敬慎自持亦不至于有害故曰敬慎不败需之时盖有待而进非戒其不得进也要在相时而动不可不敬慎小心耳敬慎小心实转凶为吉之道也解之六三亦致寇矣解之爻何以曰又谁咎曰解之灾在内六三又不敬慎故也伊川程子曰灾患难之通称对眚而言则分也紫阳朱子曰发明占外之占圣人示人之意切矣
　　需于血顺以听也
　　柔固不可以敌刚况三阳之众乎四能顺以从时则三阳之进听其自进不与之竞也或曰三四乃干坎之防三若恃健而不畏坎必败故以敬慎告之四若据险而不畏干必伤故以顺听告之
　　酒食贞吉以中正也
　　云以中正也但言其位此云以中正也则以徳位并言五居君位无不中者特恐不正耳不正则昵比六四之隂而言路为六四蹇碍岂能下孚于三阳而使之进乎今九五所以吉者以其刚得中而又能守之以正也
　　不速之客来敬之终吉虽不当位未大失也
　　上六以隂柔之爻居隂柔之位谓之当位可也而曰不当位何也一说以当字作平声谓不当主人之位也需以五为主则他爻皆客也上六虽不当主人之位然与人恭而有礼则亦未至于大失也一说以当字作去声谓需极而成讼则干升于上坎降居下上降为六三虽其位不当然以隂承阳则亦未大失也愚以噬嗑彖凖之则当字疑作去声为是然他卦爻辞言位不当位正当又皆平声则从平声为长
　　不永所事讼不可长也虽小有言其辩明也
　　讼终凶岂可长久哉彖云讼不可成盖言讼之通义而不欲其成爻云讼不可长盖言初为讼端而不欲其长九二为兴讼之主初六之所以辩者辩已不为九二之所挟也虽六三见疑而小有言语相伤然上有九四之应辩之则必明也辩与三辩也彼言而此辩也
　　不克讼归逋窜也自下讼上患至掇也
　　不克讼而归唯有逋而已矣窜释逋字谓伏之深也下不可以讼上也自下讼上以卑亢尊能胜之乎不能胜也不能胜则祸患至矣祸患之至岂非自作弗靖以掇取之乎掇谓自取之速也
　　食旧徳从上吉也
　　平庵项氏曰食旧徳从上吉也此从字与从王事不同此谓从上六也愚谓九二讼上而患至六三从上而吉盖下无讼上之理讼上者人情之所同恶从上者义理之所当然也讼之六三与上九刚柔相应虽近比九二而心则从上不为九二所挟此所以吉
　　复即命渝安贞不失也
　　迷而不复则非但不失且有害矣既复而即命渝而安贞则不失也
　　讼元吉以中正也
　　九五之所以讼元吉者以其中正也或曰九五乃听讼之主书吕刑云咸庶中正则中正者聴讼之道也紫阳朱子曰中则听不偏正则断合理
　　以讼受服亦不足敬也
　　服命之宠圣王所以襃有徳显有功也上九以讼而受服斯亦不足敬也已南牕汤氏曰圣人谓不足敬盖恶人之好讼也
　　师出以律失律凶也
　　失律释否臧二字失律谓不和师出以和不和故凶
　　在师中吉承天宠也王三锡命懐万邦也
　　好生恶杀天之心也不嗜杀人则天之所宠也九二刚中而有应于上在师中而无过是以自天祐之而获吉故曰在师中吉承天宠也王者以止戈为武不以多杀为功九二能顺承王命之不杀而招徕之俾四海之内闻盛徳而皆来臣故曰王三锡命懐万邦也如以王三锡战功则天下被不仁之祸尚何懐万邦之有潘谦之疑此为互文欲作在师中吉怀万邦也王三锡命承天宠也紫阳朱子以为不当改
　　师或舆尸大无功也
　　师行而信任専一则大有功不然则大无功也或曰大指九二弟子舆尸则长子无功也
　　左次无咎未失常也
　　见可而进知难而退兵家之常也六四才力不足退而左次未为失常也未失常释无咎与初九一意
　　长子帅师以中行也弟子舆尸使不当也
　　九二刚得中而无过为以之行师不亦宜乎如六三之隂柔不中而使之则不当矣使之者谁六五之君也或曰使字恐只是位字转写之讹耳盖指六三也
　　大君有命以正功也小人勿用必乱邦也
　　正功谓有功必赏虽小人亦当赏之也乱邦谓小人得上则挟功以逞必生僭窃之祸也或曰书武成之终云列爵惟五分土惟三复云敦信明义崇徳报功盖小人有功武王亦必报之若崇徳则小人勿用矣尽上六之义者其唯武王乎汉髙祖不知此义乃裂土以大赏战功遂召韩彭英卢之乱光武鉴髙祖之失自定天下之后一例论功行封而用之于左右者邓禹耿弇贾复数人而已如臧宫马武之徒皆不与焉盖亦知此义矣
　　比之初六有他吉也
　　比以所遇之时言初六以所处之位言比道贵先而以从五为吉孔子恐占者虽知诸爻皆当比五而不知初六所以比五之由故特表而出之曰比之初六有他吉也谓初六处比之时其位在下去九五最逺初之比五盖因近比于二而得之也
　　比之自内不自失也
　　六三不中不正六二不可与之比也今也比五而不比三则以隂从阳而其所以自守也正又何失焉其义与坤六二不习否六二不乱羣同
　　比之匪人不亦伤乎
　　比匪其人则必为其所害故曰比之匪人不亦伤乎或曰上无正应近而二四皆不与之比则亦可以躬自悼矣
　　外比于贤以从上也
　　内有六三外有九五而六四介乎三五之间将谁之从是必择其善者而从之可也四也外比于五岂非弃邪而亲善舍下而从上者乎上释外字平庵项氏曰贤上皆指五也以徳言之为贤以位言之为上比之四应在下故谓五为上以别下也讼之三其应在上若就五则反下故以从上别五义各有当也
　　显比之吉位正中也舎逆取顺失前禽也邑人不诫上使中也
　　九五显比而所以吉者其位正居上卦之中也逆谓上六背五而去彖辞所谓后夫者是也顺谓初二三向五而来彖辞所谓下顺从者是也舎逆即去者不追之谓取顺即来者不拒之谓伊川程子曰礼取不用命者乃是舎顺取逆也顺命而去者皆免矣比以向背而言谓去者为逆来者为顺也故所失者前去之禽也诸说解逆顺二字皆不然乃谓礼言畋猎之事以禽兽背已而去为顺向已而来为逆而其面伤者弗以献故前禽弗射而舎之彼所谓逆顺皆祖王弼之说而与此相反此以理言彼则以势言也亦不指何爻为前禽今以六画之象观之当依蔡节斋以上六为前禽上使中释吉字谓九五在上以中使中所以吉也平庵项氏曰春秋传服则舎之舎置也不必用上声读又曰使与师六五同师五使三不当故凶比五使二得中故吉
　　比之无首无所终也
　　比而有首则终有所托无首则终将若何紫阳朱子曰以上下言之则为无首以始终言之则为无终




　　周易集说卷二十
<经部,易类,周易集说>
　　钦定四库全书
　　周易集说卷二十一
　　宋　俞琰　撰
　　爻二
　　复自道其义吉也
　　君子之进退必由其道今既复自道则揆之以义而吉也宜矣
　　牵复在中亦不自失也
　　往而不复则不能不自失既复矣则亦不自失也其所以不自失者何也处中而不至于过也云亦者承上文之义以初九之不失而亦不失也初既复自道矣故二也亦不自失皆言自者不丧已之谓也
　　夫妻反目不能正室也
　　爻辞曰夫妻反目夫子乃释之曰不能正室盖又因此发明修身齐家之道以示教也虞翻曰妻当在内夫当在外今以妻乗夫而出在外故曰不能正室
　　有孚惕出上合志也
　　于君臣相合之际不以得君为乐而以位危为惧乃引避三阳而不妨贤路如六四者乃近君之贤臣非小人也爻辞于九五言有孚六四亦言有孚其君臣相合如此故爻曰有孚惕出上合志也言惕而不言血何也伊川程子曰惕出则血去可知矣
　　有孚挛如不独富也
　　小畜之时内有众君子则九五富矣然而九五之富非自能尔也要皆六四之功也今九五以六四有容众之徳遂与之孚信挛结而共享其富故曰有孚挛如不独富也
　　既雨既处徳积载也君子征凶有所疑也
　　爻曰尚徳载谓其所尚当如是也爻曰徳积载谓其积久而后如是也故曰既雨既处徳积载也疑猜疑也升九三曰升虚邑无所疑也盖众人皆升我亦与之俱升在上又有应而前无拒之者其升无疑小畜上九则不然谓之既处矣而又征行非所宜也况无应乎其行不能无疑故曰君子征凶有所疑也不言妇贞厉月几望盖省文也泰之九二亦然
　　素履之往独行愿也
　　愿者志之所向履初九上无正应在下位而不援乎上故谓之独行愿人唯不能自安于贫贱之素未免唯利是趋徇乎人而同流合污若夫安履其素而行则清修洁白不愿人之文绣唯求其在我而已中庸云君子素其位而行不愿乎其外与比同旨
