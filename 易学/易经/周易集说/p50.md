<!-- { "loadSidebar": true } -->
　　名不特谓卦名凡卦爻所称事物之名皆是也其称虽杂乱不一然不越干阳坤隂二物而巳于此而稽考其事物之类则非一言而尽与淳古不侔矣故曰其衰世之意邪于字侯果以爲叹辞紫阳朱子曰万物虽多无不出于隂阳之变故卦爻之义虽杂出而不差谬然非上古淳质之时思虑所及也故以爲衰世之意盖指文王与纣之时也
　　夫易彰往而察来而微显阐幽开而当名辨物正言断辞则备矣
　　往谓既往之事人所不明者易能彰之来谓方来之事人所未知者易能察之显谓百姓之日用至显而人所共见者易则微之而使人敬慎而不敢慢幽谓死生之说鬼神之情状至幽而人所难见者易则阐之而使人洞晓而无所疑知往来之事见幽显之理则人心无不开明者矣盖彰往察来则又可以因往而推来微显阐幽则又可以因显而知幽也当名如同人之宗观之賔蛊之考小过之妣所命之名皆因其实而当也辨物如干之龙姤之鱼噬嗑之肉剥之牀所取之物皆因其事而辨也正言者明其理而直言其事如利见大人利用享祀利用侵伐是也断辞者断以吉凶之辞如小贞吉大贞凶可小事不可大事是也备谓无所不具也断辞则吉凶明而人事息矣此所以谓之备或曰断辞即辞也紫阳朱子曰而微显恐当作微显而开而之而亦疑有误
　　其称名也小其取类也大其旨逺其辞文其言曲而中其事肆而
　　其称名虽小其取类则大如坤之牝马以取类于地是也其旨所及者逺如坤言履霜坚冰至临言八月有凶是也其辞交错而有文如损言龟弗克违于六五益言龟弗克违于六二夬言臀无肤于九四姤言臀无肤于九三是也其言委曲而切中于理如泰之朋亡得尚于中行无妄之其匪正有眚不利有攸往是也其事直陈于前而其义则隐如蛊之先甲三日后甲三日巽之先庚三日后庚三日是也
　　因贰以济民行以明失得之报
　　贰疑也报应也圣人因民心之疑贰无以决遂作易以济其所行之行济如济水疑则不敢济决其疑则济也故爲占辞以明其失得之报应示之以行有失得则报有吉凶也
　　右第六章言圣人作易之事紫阳朱子曰此第六章多阙文疑字不敢尽通后仿此
　　易之兴也其于中古乎作易者其有忧患乎
　　易兴于中古谓殷周之时作易者有忧患指文王夫伏羲始画八卦因而重之爲六十四是伏羲作易也今以爲文王何也曰易之画始于伏羲易之辞则始于文王故皆谓之作也夫易始作于伏羲有其画无其辞再作于文王乃有六十四卦辞并三百八十四爻辞易道遂兴兴者起也文王以前易只是卜筮之书掌于太史太卜占吉凶而已至文王系之辞以明吉凶始就所占之辞敎人以修身齐家治国平天下之道则是易道之着明起于文王也文王之作易何爲有忧患也耶曰文王身受羑里之难又爲天下后世计此所以有忧患也夫易无思无爲者也今曰有忧患何也曰无思无爲者易有忧患者作易之圣人也
　　是故履德之基也谦德之柄也复德之本也恒德之固也损德之修也益德之裕也困德之辨也井德之地也巽德之制也
　　是故两字承上文而言履谓践履基犹基址之在下筑土宜实人之践履自下积累而至上歩歩皆实则德有其基也谦谓卑以自处柄所以自持也以谦自持则德有其柄也复谓反其本人性本善一念或差则失其本然之天苟能自反而复其善则德有其本也恒谓常久固者坚固也损以惩忿窒欲则不善日损而德日修也益以迁善改过则善日益而德日裕也困穷之际正可以观德人能安于困穷而不失其所守如岁寒之松栢疾风之劲草则亦足以自别此所谓德之辨也井之德安静而不动此所谓德之地也巽之德柔顺而能深入细微事至则随宜断制此所谓德之制也紫阳朱子曰凡卦皆反身脩德以处忧患之事也而有序焉基所以立柄所以持复者心不外而善端存恒者守不变而常且久惩忿窒欲以修身迁善改过而长善困以自验其力井以不变其所然后能巽顺于理而制事也
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐
　　此一节如书臯陶谟之九德盖兼体用而言也履以兑柔应在上之干刚是以和说而周至谦以艮阳下于坤隂而处下体之上是以尊髙而光明复小而辨于物者一阳初生于羣隂之下其气虽微而不爲羣隂所乱如暗中一防白其光虽小而不爲黑所掩也恒杂而不厌者刚柔皆应而其文交错如青黄之相间可谓杂矣而其所自守者有常至久而不厌也损先难而后易者其初用力颇难及其惯习则如自然也益长裕而不设者因有此理而就加充长之不必造作则僞也困穷而通者有所守则身穷而道亨也井居其所而迁者井本不动之物汲以养人济物则随所汲而往也巽称而隐者二阳显然在上称也一隂入于其下隐也称量事物之轻重而意不露但见其随宜断制而不见其迹也紫阳朱子曰有隐而不能称量者有能称量而不能隐伏至露形迹者皆非巽之道也巽德之制也巽以行权都是此意
　　履以和行谦以制礼复以自知恒以一德损以逺害益以兴利困以寡怨井以辨义巽以行权
　　履以和行者君子之践履以和爲贵不和则不可行也谦以制礼者礼尚谦卑惟谦卑斯可以制礼也复以自知者反求诸巳而内自省也恒以一德者处烦杂之中久而不二则其德终始惟一也损以逺害益以兴利者善日益则其利日兴也困以寡怨者固穷而不尤人怨是用希也井以辨义者澄心静虑则物来善应义无不辨也巽以行权者巽顺而不与物忤则能随物轻重而行权权所以平物之轻重也圣人行权酌而处之以合于义而巳安定胡氏曰九卦皆即以之一字言之亦如六十四卦象辞皆着一以字盖以明其用易也
　　右第七章三陈九卦之德说者皆谓圣人处忧患之道或曰九卦之两体多取坤与巽兑盖坤顺也巽入也兑说也皆善处忧患而不怨天不尤人者也谦下艮上坤复下震上坤取坤顺者凡二履下兑上干损下兑上艮困下坎上兑取兑说者凡三恒下巽上震益下震上巽井下巽上坎巽上下皆巽取巽入者凡四独于离无取盖取忧患之中用晦则可用明则不可也
　　九家易云先陈其德中言其性后叙其用也紫阳朱子曰易中尽有处忧患之卦非谓九卦之外皆非所以处忧患也若以困爲处忧患之卦则屯蹇非处忧患而何观圣人之经正不当如此后世拘于象数之学乃以爲九阳数圣人之举九卦盖合此数也尤泥而不通矣平庵项氏曰三陈之中皆有辨字其一曰困之辨辨于巳也其二曰复小而辨于物辨于人也其三曰井以辨义人已之间两致其辨也史学斋曰三陈九卦有深旨焉自履德之基至巽之制皆以之字明其德此初陈也自履和而至至巽称而隐皆以而字九经之体此再陈也自履以和行至巽以行权皆以以字九经之用此三陈也此九卦有德有体有用益切于人事之要
　　易之爲书也不可逺爲道也屡迁
　　易者载道之书也道不可须臾离也君子居则观象玩辞动则观变玩口可一日逺之哉屡迁谓六爻之变动也
　　变动不居周流六虚上下无常刚柔相易不可爲典要唯变所适
　　此言易道之屡迁也变动不居谓六爻变动或爲九或爲六也六虚即六爻之位周遍也流行也位因爻而见爻之九六未定则其位虚也上上声下去声上下无常谓或在上或在下也刚柔相易谓阳刚变爲隂柔隂柔变爲阳刚而相交易也典常也要约也屡迁如是则不可以爲定法唯变所适而巳紫阳朱子曰易不可爲典要雄太却可爲典要他定三百五十四赞当昼三百五十四赞当夜昼则吉夜则凶吉之中又自分轻重凶之中又自分轻重易却不然有阳居阳而吉者又有凶者有隂居隂而吉者又有凶者有有应而吉者有有应而凶者是不可爲典要之书也又曰易不是死法太都是死法
　　其出入以度外内使知惧又明于忧患与故无有师保如临父母
　　此言易书之不可逺也内谓下卦外谓上卦自内而往外爲出自外而来内爲入度节度也出入以度谓君子之出处进退当有节度盖不可不谨也外内使知惧如泰倒转爲否内干出而爲外干则辞戒之曰不利君子贞此在外而使之知惧也如需倒转爲讼外坎入而爲内坎则辞戒之曰不利渉大川此在内而使之知惧也又明于忧患与其所以致忧患之事因详悉而告之则夫人至此鲜有不知惧者矣知惧之心油然而生则虽无师保之训诲而俨如在父母之侧不敢有自肆之心也易之爲书切近而有益于人也如此人之于易也其可逺之乎
　　初率其辞而揆其方既有典常苟非其人道不虚行此合易书与易道并言也率循也辞谓卦爻之辞揆度也方谓事情之所向典谓可考常谓可守始循其辞以度其事情之所向则其爲善也既有典常可考可守矣然神而明之则存乎其人而爲道也见于实用其爲书也不爲空言苟非其人则其道不能以自行其书亦空言而巳前云不可爲典要谓易之言吉凶无定法此云既有典常谓易之言吉凶则有定理右第八章诚斋杨氏曰此章言易道之用存乎变易道之体存乎常易道之行存乎人

　　周易集说卷三十四
　　钦定四库全书
　　周易集说卷三十五
　　宋　俞琰　撰
　　系辞下传四
　　易之爲书也原始要终以爲质也六爻相杂唯其时物也
　　质谓卦体初爻原其事之始上爻要其事之终所以爲一卦之体质也时谓所占之卦遇干爲干之时遇坤爲坤之时物谓所值之爻阳爻爲阳物隂爻爲隂物六爻之刚柔虽相杂而不一然占者其物则不杂也易之爲书盖如此
　　其初难知其上易知本末也初辞拟之卒成之终物有本末事有终始况易乎初爻乃一卦之本事未成之始故隐而难知上爻乃一卦之末事已成之终故显而易知惟其难知故其辞但拟之而巳惟其易知故卒其辞以成之于终
　　若夫杂物撰德辨是与非则非其中爻不备
　　中爻谓初上之间四爻卦之互体是也物谓爻之隂阳德谓卦之德内外二卦固各有其德而杂物撰德则自其中四爻之隂阳杂而互之又自撰成两卦之德于其间也爻有中有不中有正有不正有应有不应有与有无与故有是与非是者何当于理也非者何悖于理也初上爲事之始终初则是非未见上则是非已定辨其是非则在中间四爻非此则不备也崔景曰孔疏扶王弼义以此中爻爲二五必不然矣洪容斋曰中爻者谓二三四与三四五也如坤坎爲师而六五之爻曰长子帅师以正应九二而言盖指二至四爲震也坤艮爲谦而初六之爻曰用渉大川盖自二而上则六二九三六四爲坎也紫阳朱子曰先儒解此多以爲互体又曰互体说汉儒多用之左传中占得观卦处亦举得分明看来此说不可废
　　噫亦要存亡吉凶则居可知矣知者观其辞则思过半矣
