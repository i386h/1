<!-- { "loadSidebar": true } -->
　　上九在卦之终大有之极也处离之上明之极也大而不以大自高有而不以有自满至明故也又能下从六五盖知君臣之大义而顺乎理者也是以自天祐之吉而无不利
　　【艮下坤上】
　　谦亨君子有终
　　谦者有而不居之谓内艮止而外坤顺谦之徳也刚屈乎柔之下谦之义也始虽屈终则伸此谦之所以亨而君子之所以有终也与书大禹谟谦受益之意同有终犹言今终以其善后而无祸患也此卦凡三言君子皆占者
　　初六谦谦君子用渉大川吉
　　以六处初徳柔而位卑谦而又谦故曰谦谦占者用此谦谦之道而行则临大事涉大险何所往而不济故曰君子用渉大川吉
　　六二鸣谦贞吉
　　雄鸣则雌应阳倡则隂和谦之所以为谦者三也其谦也劳而不伐有功而不徳故闻其风被其泽者悉从于谦六二其邻也与之隂阳相得而鸣声相和故曰鸣谦谦而不贞则近于邪佞非吉之道也今以六居二盖柔顺中正谦而贞者也故吉
　　九三劳谦君子有终吉
　　以刚承柔以功下人劳而谦者也君子惟有终身之谦故有终身之吉三乃谦之主爻又居下卦之终故以彖之君子有终属之
　　六四无不利防谦
　　以柔乘刚其位又在功臣之上非所利也而曰无不利者以其防谦也防即春秋公羊传庄王防军退舎之防防与麾同防谦者以手防却九三而辞让其承已所以示不敢当之意也
　　六五不冨以其邻利用侵伐无不利
　　阳道常饶隂道常乏六五隂爻之虚故曰不冨用上六以为辅故曰以其邻侵伐当依郭京作征伐所以征不服也在下有恃险负固而不服者则不容以谦道待之也此爻乃用兵之吉占它事亦无不利独不言谦何也曰六五君也君道不可専尚谦柔也
　　上六鸣谦利用行师征邑国
　　三以谦为倡首二承之上应之故皆曰鸣谦邑国指四四据其应故行师征之也上居谦之极过谦则取侮岂所冝哉故其象占曰利用行师征邑国
　　【坤下震上】
　　豫利建侯行师
　　豫者安和悦乐之义内坤顺而外震动顺以动则人心和乐故建侯行师二者皆利豫之主爻在四四震体震为长子是冝立之为君故其象为建侯四互坎险以一阳统众隂故其象为行师
　　初六鸣豫凶
　　四为豫之主爻初与四应而鸣声相和故曰鸣豫以隂柔居豫之初而不中不正此乃乍得志之小人也恃有强援在上遂恣其逸乐而声闻于外凶之道也彖辞之义为和豫爻辞之义则为逸豫非其説之不一也彖自彖义爻自爻义各有所取也
　　六二介于石不终日贞吉
　　介于石素有定见也不终日知几之速也君子见几而作不俟终日虽在初与三之间不为逸乐所移故爻辞不言豫而独言贞吉谓能固守以正而吉也豫诸爻惟六二正而且中故其象如此
　　六三盱豫悔迟有悔
　　盱张目上视也六三隂柔不中不正仰望于四此乃近上之小人也小人附势自以为乐能无悔乎其象如此其占为事当速悔若犹豫迟疑则又有后悔也
　　九四由豫大有得勿疑朋盍簪
　　由谓由巳非由乎人也九四处众隂之中自得其乐故曰由豫与由颐之由同大有得谓五隂皆为九四所有也朋指在下三隂四能尽其忠诚勿懐疑二则朋皆翕从何患其不速簪速也盍合也九四为豫之主爻而逼近六五之柔君故其象占如此
　　六五贞疾恒不死
　　隂柔居尊沉溺于豫固执而不知变是为贞疾受制于权臣此腹心之痼疾也疾者豫之反书金縢云王有疾弗豫是也有疾则弗豫故六五不言豫权虽去已位则未亡遂得恒乆而不死
　　上六冥豫成有渝无咎
　　冥暗也与升上六之冥同以隂柔处豫之极迷而忘返是为冥豫渝变也以其动体而能变故其占又为其事虽成而能有渝则无咎
　　【震下兊上】
　　随元亨利贞无咎
　　随从也巳往从人人来从已皆随也此卦下震上兊动而説则彼此相从而不相违随之义也其占为始虽动而大亨通终冝以正道固守而不妄説然后无咎不然则所随不正终亦不免乎有咎
　　初九官有渝贞吉出门交有功
　　官主守也初九震体震以刚爻为主官也官虽贵乎有守然处随之时不可守常而不知变也变者何趋时从权不以主自居也故曰官有渝渝变也变而不失其正则吉故又戒之曰贞吉随之六爻専取其相比相随不取其应初九盖不可舍六二之正而从九四之不正也何况四与初两刚相遇无相得之情岂可与之为交今初九出门而与六二交则不私其随又得所从而不失其正故曰出门交有功
　　六二系小子失丈夫
　　小子指六三之柔爻丈夫指初九之刚爻隂性善系弗能兼与系上则失下故曰系小子失丈夫
　　六三系丈夫失小子随有求得利居贞
　　六三系九四之丈夫故失六二之小子随道以随上为贵随阳则有得今以下随上以隂随阳故曰随有求得然六三之与九四皆不正者也以不正系不正则其随也乃枉道趋利而诡随求必茍求得必茍得故戒之曰利居贞得此占者惟冝守静不冝妄动
　　九四随有贞凶有孚在道以明何咎
　　九四之随九五乎上而有道者也以臣从君以隂从阳故曰随有居随之时为君侧之大臣初其所应三其所系二又系于三是天下无不随之也然其位近五而势陵于君能无疑乎四于此率天下以随五可也揜为巳有不可也若固执而不知变则其凶咎必矣所恃以无恐者有九五之君与已同徳而相信也道谓为臣之道在道者其志在于尽臣道也以明谓得以自明也九五盖刚明之主也见九四率天下以随巳则察其不僭而信其志不在于已私而在于道也四于是得以自明矣又何咎之有
　　九五孚于嘉吉
　　初为内卦之主故不言随五居尊位而受天下之随故亦不言随嘉指四四尽为臣之道率天下以随五是可以为嘉也美之至为嘉也书云嘉谋言之至美也诗云嘉宾臣之至美也五既孚于四则初交二二系三三系四无不进而随五矣此五之所以吉也
　　上六拘系之乃从维之王用亨于西山
　　拘者执而不舍之谓维交结也与坎彖辞晋上九解六三之维同皆两人相维之义上居随极无可随者故亦不言随返而拘系于五五乃从其所系而维之随极而固结之甚也若用之于亨祀则诚极意専足以通于神明而神明亦随之故其象占又为王用亨于西山亨与享通当依朱紫阳作祭享之享香两反

　　周易集説卷三
　　钦定四库全书
　　周易集説卷四
　　宋　俞琰　
　　上经四
　　【巽下艮上】
　　蛊元亨利涉大川先甲三日后甲三日
　　蛊壊也春秋左氏云于文皿虫为蛊谷之飞亦为蛊在周易女惑男风落山谓之蛊盖器皿乆不用则生蠧虫是为皿虫之蛊五谷乆不动则生飞虫是为谷虫之蛊少男而长女则男为女所制是为女惑男之蛊风字从虫风之落于山也其气郁而不伸则其入草木也皆滞淫而生虫是为风落山之蛊蛊之为卦艮之刚在上而不交于下巽之柔在下而不交于上刚者止而不肯为柔者巽而不敢为事之所以壊也动而饬之则壊者可以复完故其占为元亨而又利涉大川甲三日指互震三画而言震动也动而饬蛊盖在此三爻之功也震东方之卦东方属甲甲者数之首事之端也先甲三日谓蛊未饬之时也后甲三日谓蛊既饬之时也先后皆去声先者先于此而究其既往之所以然也后者后于此而虑其将来之复然也
　　初六干父之蛊有子考无咎厉终吉
　　家事致蛊有子能干则考也免咎矣否则虽有子犹无子也父死则称考今以父与考并称者为子之职父在亦当干父死亦当干也初六巽体之柔力小任重始虽危厉然而才柔志刚终亦能干所以吉也
　　九二干母之蛊不可贞
　　初言考二言母父没而母存也在内处中干母之蛊者也贞固虽足以干事然干母之蛊则当和顔悦色柔声下气巽以入之使之身正事治而后已不可以刚强固执而尽用其才也夫以初六之柔而称父九二之刚而称母圣人之意可见矣向使父刚而母柔则何至于蛊唯其父柔而母刚此其所以蛊也欤
　　九三干父之蛊小有悔无大咎
　　初六九二两爻明父柔母刚所以致蛊此言干父之蛊盖九三之才正干蛊者也过刚不中未免小有悔所以无大咎者虽过而正也盖其巽体本顺必不至于已甚也小有悔戒之也无大咎勉之也
　　六四裕父之蛊往见吝
　　父之蛊九三干之于先巳有小悔六四不得不裕也裕者何寛而不暴缓而不迫所以善解之也干则宜往裕则宜止六四艮体之止才位俱柔仅能以正自守而已下无应援往安能济往则见吝也
　　六五干父之蛊用誉
　　九三纯乎刚则鋭而失之过六四纯乎柔则缓而失之不及唯六五以柔居刚而又得中此刚柔相济而善能干蛊者也用誉谓以此而令名也
　　上九不事王侯髙尚其事
　　上居卦终蛊既饬矣无所谓蛊故不言蛊是时亲已老而事亲之日短何暇事王侯哉位在五之外又与三不相应不事王侯之象也髙尚其事谓其事出人意表诚可尊尚也
　　【兊下坤上】
　　临元亨利贞至于八月有凶
　　临进而近逼于物也二阳浸长以逼于隂故为临此卦下兊上坤说而顺故其占为大通而又宜固守以正临十二月之卦二阳虽长不足喜也倒转为观则四隂长于下二阳消于上故曰至于八月有凶观八月之卦故言八月无凶而言有凶盖当阳方长隂犹盛之时豫为他日隂长阳消之忧也
　　初九咸临贞吉
　　临有二义以爻之隂阳言则为大临小以象之地泽言则为上临下咸皆也初与四彼此相应而相临故曰咸临初九刚而守正贞也不以彼之顺而遽为之说故吉
　　九二咸临吉无不利
　　二与五彼此相应而相临故亦曰咸临九二刚而得中其説也不至于过又君臣相得故吉而无不利
　　六三甘临无攸利既忧之无咎
　　六三不中不正处兊说之极据二阳之上自知其徳不足临人遂以巧言令色为说故曰甘临与诗巧言盗言孔甘之甘同然説之不以道亦何所利及其既也知其过而忧之则非小人之无忌惮者矣故无咎
　　六四至临无咎
　　所行诣其极谓之至上三爻皆坤徳之顺况又以六居四兹盖顺之至者也下临初九而诣其极故曰至临其徳如此之至其位又正何咎之有
　　六五知临大君之宜吉
　　知音智六五柔顺得中智不自任而能下任九二刚中之贤则其智足以有临而为大君之宜故吉阳大隂小六五隂爻而称大以其顺从九二之阳也
　　上六敦临吉无咎
　　敦厚也上去二阳甚逺又非其应何以临之上也过于应而敦临之故吉而无咎与敦复之义同
　　【坤下巽上】
　　观盥而不荐有孚颙若
　　观当依王弼作平声盥将祭而洁手于阼阶也荐奉牲牢以献于寝室也观盥而不荐有孚颙若者四隂在下观九五之盥不待上九之荐巳皆观感而化也有孚谓五与上同体而相信也颙昻首貌与诗卷阿颙颙昻昻之颙同九五中正而又诚实是故在下之近比者敬信之逺者亦皆尊仰之也
　　初六童观小人无咎君子吝
　　初六以隂柔之小处下去五最逺蒙而无见是为童观小人若是亦不足责君子而若是则可恨惜也
　　六二闚观利女贞
