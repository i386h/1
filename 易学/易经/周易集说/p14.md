<!-- { "loadSidebar": true } -->
　　甘乃五行之中味书洪范土爰稼穑稼穑作甘是也礼之用和为贵节得其中则和和则人皆甘之吉之道也九五制节之主也中正以通无往不可盖不伤财不害民往则有功而可嘉尚也
　　上六苦节贞凶悔亡
　　居节之极俭不中礼故曰苦节甘与苦中与不中而已矣节而苦唯可施于己不可施于人固执以为常则凶也即凶矣何以悔亡盖礼奢宁俭节虽苦不犹愈于纵欲而至于败度败礼者乎戒之以凶以其过于中也许之以悔亡以其正也
　　【兊下巽上】
　　中孚豚鱼吉利渉大川利贞
　　中孚谓信之由衷信不由衷非中孚也中孚之为卦下兊説上巽顺在下者説以向上在上者巽以向下而二隂两两相向于其间此中孚之象也刚居二五信存于中此中孚之义也豚鱼江豚也兊为泽巽为风泽上之风来必有兆江豚出而吹浪乃泽上有风之兆人之行事信如豚鱼则吉也兊泽亦大川也巽木为舟楫动于兊泽之上故其象占又曰利渉大川中孚之道宜固守以正而不变故又戒之曰利贞
　　初九虞吉有它不燕
　　居中孚之初乃与人结交之始也初应四而比二从二乎从四乎能虞度其所从而不失其正则吉故曰虞吉它指九二中孚之道出乎诚心相与今既与六四为正应则虽近有九二之相比而其志亦不变也若其志变舍正而适它背四而从二则不诚矣岂中孚利贞之道哉燕安也有它不燕谓有它则志不定也金君卿曰燕当为变字之误也
　　九二鸣鹤在隂其子和之我有好爵吾与尔靡之鹤泽鸟二隂位三与二同是兊体二鸣而三和之故曰鸣鹤在隂其子和之二有好爵而与三共之此皆出于中心之相孚也好爵谓其位得中靡与縻同尔指三吾我九二自谓也三乃兊之主爻二称吾我而呼三为尔易道崇阳而抑隂贵中而贱不中也
　　六三得敌或鼓或罢或泣或歌
　　敌匹敌也六三与六四两隂相并而成匹故曰得敌与艮敌应之敌同彼以应言此以比言也中孚之道近乎诚诚则一今六三本与上九相应又近附六四是其心之二而不一也既与上应又欲比四中无所主而动止悲喜皆不常故曰或鼓或罢或泣或歌罢如字以六居三爻柔位刚半动半静而又不中不正故其象如此
　　六四月几望马匹亡无咎
　　六四之隂在上而下与初九之阳正应其徳柔顺而不自满假如月之将望故曰月几望匹并也古者驾车用四马不能用纯马则两服两骖各一色又小大必相称故两马为匹六三六四同徳而又相并是为马匹三与四比自以为得敌四守正而不与三比则马匹亡矣六四近君之正人也当中孚利贞之时与不正之人相比能无咎乎絶去之则无咎也
　　九五有孚挛如无咎
　　有孚挛如谓近与六四同体而相孚也与小畜九五同为中孚之主当化及万邦而万邦作孚不当专取六四之近臣今若此岂能无咎然而六四亦正人也诚心相与皆以其正何咎之有
　　上九翰音登于天贞凶
　　翰音羽虫曲礼云鸡曰翰音鸡之鸣必先振其羽如诗七月云莎鸡振羽皆翰音之类也翰音不能登天乃欲效鸣鹤之登天徒自劳耳上九穷而不知变固执而自信如此凶之道也
　　【艮下震上】
　　小过亨利贞可小事不可大事飞鸟遗之音不宜上宜下大吉
　　过者事之过常也阳大隂小四隂过于二阳是为小过小者虽过而二五当权用事者皆得其中不至于过甚则亦有亨道焉盖时当小过不容不稍有所过过所以矫一时之失而求就其中也然小者之过似非常分要当固守以正若徒欲随时而茍通则害事悖理故戒之曰利贞可小事指二五不可大事指三四处小过之时可过者小事而已大事则不可过也飞鸟遗之音谓过之不逺也小过继中孚之后中孚肖离离有飞鸟之象变为小过则肖坎坎见离伏见坎不见离则鸟已飞过但闻其遗音也隂本在下之物唯宜居下若居上则僭非所宜也为卦震上艮下唯可过于止不可过于动故曰不宜上宜下夫小过以柔过刚义不当大吉但二五以柔得中故小事麤吉三凶四厉初上又以不得中而凶未见其为吉之大也大字疑衍
　　初六飞鸟以凶
　　彖辞言不宜上宜下彖传释之曰上逆而下顺也今初六以柔处下其道顺也而言凶何耶以其上应于四则逆也夫以六居初不中不正之小人奚足以任大事乃不安艮止之分而妄徼震动之举如小鸟髙飞力尽必堕以此致凶捄止莫及故曰飞鸟以凶
　　六二过其祖遇其妣不及其君遇其臣无咎
　　祖指九四妣指六五妣者母没之称既没矣何以谓之遇遇也者母虽没祭则母子之精神相接于祖庙中也妣乃已之所自出盖其思慕之心又亲于祖故曰过其祖遇其妣遇妣而过于祖此母子之私恩也虽过之君子不以为过也遇臣则不可过于其君故曰不及其君遇其臣君指五臣指初初居二下故为臣也彖言可小事不可大事不宜上宜下而六二柔顺中正不为过甚故其象如此其占无咎
　　九三弗过防之从或戕之凶
　　小过之时隂众而阳寡隂过于阳阳弗能过于隂也九三虽刚岂能敌上六之柔故曰弗过弗过则当思所以为之防故曰防之既防之矣又曰从或戕之何也谓众隂用事之时君子不幸处羣小之中与上六小人为应君子于此唯当止而防之不可往从之也从之则祸自外至必遭或者残害之凶也或戕之指五五与三非正应故称或戕残也书梓材云无胥戕诗十月之交云曰予不戕皆训残
　　九四无咎弗过遇之往厉必戒勿用永贞
　　九四刚失位而不中曷能无咎盖当不可大事之时刚而居柔非过刚而敢为大事者也故无咎卦名小过谓小者过大者不过故九三九四皆曰弗过九四与初六为正应而隂阳相遇故曰遇之遇者不期而自防乃出于不意往则自此而往彼盖有不容己者今既与之遇则其势又不可不往往与小人交危厉之道也故往厉既知其往厉则必须戒备故曰必戒既知其往厉必戒则不可任其事故又戒之曰勿用既勿用矣终身以正道固守而不变可也故又勉之曰永贞此爻皆以两字为句
　　六三宻云不雨自我西郊公弋取彼在穴
　　宻云不雨自我西郊其象与小畜同小畜以小畜大而诸阳不为六四用小过则以小过大而二阳不为六五用也易中大事称王小事称公小过之六五可小事不可大事故不称王而称公弋小器仅可射近非逺到之物取彼在穴此亦可小事不可大事之谓隂爻之虚为穴在穴谓九三九四两阳爻在六二六五两隂爻之间也六五虽隂乃小过之君故称我自隂言之既以西郊隂方为我故以阳为彼
　　上六弗遇过之飞鸟离之凶是谓灾眚
　　上六之隂与九三之阳正应本相遇也而三以上为小人遂为之防而不肯相从上亦不肯以礼下之故曰弗遇上处小过之极超乎六爻之上故曰过之彖辞言不宜上而上乃震动之体动极而忘返如飞鸟离于矰缴不亦凶乎是天灾也亦人眚也故曰飞鸟离之凶是谓灾眚离与诗新台鸿则离之之离同上六过甚而不中故其象占如此
　　【离下坎上】
　　既济亨小利贞初吉终乱
　　济渡也书説命若济巨川亦训渡既济已济也为卦下离火上坎水水火相交而致用则既济者事之已成也亨小当依紫阳朱子作小亨六二之柔爻为卦主是以仅能小亨时虽既济唯能以正道固守则利故戒之曰利贞初吉谓离明在内思患而豫防之则吉也终乱谓坎难在外正而无变通之道则乱也
　　初九曳其轮濡其尾无咎
　　曳拖也与睽六三见舆曳之曳同曳轮而尾濡用力之甚也古者舟车皆用以济卫国风氓诗云淇水汤汤渐车帷裳盖用车也轮指四曳之者初也初九爻位皆刚有济险之才上与四应四犹在险中初也竭力救之轮虽曳而不败尾虽濡而不溺何咎之有
　　六二妇丧其茀勿逐七日得
　　妇六二本爻自谓茀指初尔雅云舆革前谓之鞎后谓之茀竹前谓之御后谓之蔽诗硕人之翟茀载驱采韩奕之簟茀皆是也初往应四则二丧其茀矣而曰勿逐七日得何哉四方陷于重险中虽与初应何暇顾初初之往也势亦不容乆留必当复还也初复还则二之所丧将复得虽不追逐可也所以戒之曰勿逐七日得者六二以中道自守又何患乎丧若急往追逐则失其所守之正也其义与震六二同
　　九三髙宗伐鬼方三年克之小人勿用
　　髙宗武丁庙号商家中兴之贤王也髙宗征伐之事于诗殷武见之伐鬼方则经传皆未之见大雅荡诗云覃及鬼方注云鬼方逺方也九三以刚居刚正当二体之间有髙宗中兴而征伐之象三与上应上六隂爻逺而在险鬼方之象也三至上凡歴三爻故曰三年克之小人得此占则勿宜变动而用事故曰小人勿用
　　六四繻有衣袽终日戒
　　繻程子朱子皆依王弼作濡衣袽衣之緼也繻有衣袽所以防渗湿也有之为言有备则无患不至乎旋求而无之之窘也戒备也六四才位俱柔心小而虑事细宻故能终日为之戒备
　　九五东邻杀牛不如西邻之禴祭实受其福
　　东邻指二二离体离正南而邻于东也西邻五自谓五坎体坎正北而邻于西也离之隂爻为牛坎之阳爻为水禴祭以水虽不如杀牛之盛然九五以阳实居中其心诚实有以感格乎鬼神而祭则受福彼六二之祭虽盛盖不如九五以诚实而受福也
　　上六濡其首厉
　　卦以在下为尾在上为首上六至既济之终已出坎水之上矣下应九三则又没入于坎水之中岂不危厉或谓既济倒转为未济则首反向下而濡湿危厉孰甚焉其説亦通
　　【坎下离上】
　　未济亨小狐汔济濡其尾无攸利
　　未济谓事之未成它日必成今则未也为卦坎下离上二者各不相交是未济之象也济之名由坎而得既济坎在上而难在五亨之者二也故既济之亨主二未济坎在下而难在二亨之者五也故未济之亨主五阳大隂小六五隂爻而隂性多疑故以为小狐汔几也与井卦之汔同井到九二然后得水汔至谓自上而下几及乎九二而犹未至也未济到上九然后脱险汔济谓自内而外几及乎上九而犹未济也狐之渡水其尾必揭用力盖在尾今小狐汔济而濡其尾弱而不能用力又安能济故其占为无攸利
　　初六濡其尾吝
　　既济初九既登岸矣虽濡其尾又谁咎之未济初六方将渉险而尾即濡是其志虽急于济而其才柔弱不能济也岂不可羞吝乎
　　九二曳其轮贞吉
　　轮九二自谓曳之者六五也贞吉谓九二处未济之时以阳居隂其位不当唯以正道自守以待上之人曳之而后行则吉盖不可妄动也夫曳其轮一也既济初九仅无咎未济九二乃吉初不中而二中也
　　六三未济征凶利渉大川
　　居下坎之上似亦济矣而又有互坎在前盖亦未济也六三位不当征行且凶况渉大川乎紫阳朱子曰利字上当有不字
　　九四贞吉悔亡震用伐鬼方三年有赏于大国
　　以九居四其位不当故戒之曰贞吉悔亡盖妄动则有悔贞则吉而其悔亡也鬼方指初震用伐鬼方者震动而使之惊畏也诗时迈云薄言震之莫不震叠与此震同自四至初凡歴三爻故曰三年三年之乆厥亦劳矣功成有赏故封以大国也
　　六五贞吉无悔君子之光有孚吉
　　五与二四皆当权用事者也在未济之时能以正道固守则吉故三爻皆戒之以贞吉六五所以无悔者柔得中而无用刚之悔也光谓六五文明之徳着见也不曰天子之光而曰君子之光谓承乗应皆刚阳君子相助以为明也有孚吉谓五与众阳相孚是以吉也
　　上九有孚于饮酒无咎濡其首有孚失是
