<!-- { "loadSidebar": true } -->
　　贞者固守以正也征者以正而行也九二刚而不正故戒之曰利贞征凶盖恐其说以奉上也夫当损下益上之任者三也初与二皆非所当损初九以刚居刚且曰酌损之况九二以刚居柔乎二若说以奉五则徒尔损下非益上之道也惟宜以刚德自守不妄说不妄动则于下弗损而于上实有益故曰弗损益之卦以损下益上为义爻以阴虚为损阳实为弗损卦以二体言爻则以一画言
　　六三三人行则损一人一人行则得其友
　　三人下三爻也一人六三也初九九二皆阳刚之实而三独为阴柔之虚是三人同行而损其一人也一人行则得其友谓三上相应一阴一阳两相与也两相与则専参以三则疑戒占者当致一也
　　六四损其疾使遄有喜无咎
　　上三爻皆受益者也而四言损其疾何哉受人之益则已之疾损也益之者谁初九是也损之义损有余以补不足而初九曰酌损之所以为六四之益也损之诸爻唯六四以柔居柔而虚弱之甚是其疾也使遄使初九之遄也四虽未能尽去其不善然急于从人之善是亦善也故有喜而无咎
　　六五或益之十朋之弗克违元吉
　　六五虚中损已以应九二本受下之益者也而上九与之相比又从而益之故曰或益之上九且或益之况九二之应乎若上若下皆益之虽鬼神亦弗能违其吉为最大而甚善故曰十朋之弗克违元吉
　　上九弗损益之无咎贞吉利有攸徃得臣无家
　　上九弗损益之其义与九二同损极成益居上益下益于己弗损于人有益此所谓惠而不费者也故其占曰无咎若能以刚德自守则吉而利有攸徃其辞全类彖辞者上九乃成卦之主爻也六三亦成卦之主爻彖辞不以属六三而以属上九主阳而言也臣指三在下是为臣家亦指三在内是为家无家者公尔忘私国尔忘家也三以得上为得友上以得三为得臣上之益下其惠既如此故下之报上其忠亦如此
　　【震下巽上】
　　益利有攸徃利渉大川
　　益増长也损倒转为益则下震上巽以初九六四两爻取义损下益上曰损损上益下曰益二卦皆主下体而言益之为卦下动而上巽以行则利有攸徃以济则利渉大川
　　初九利用为大作元吉无咎
　　初九阳画之大震体之动是为大作当益以兴利之时四为近君大臣能以巽顺之道下任初九故初九得以尽其才力而为之大作夫兴事动众最易有咎况在下而当此大任必其所作大善而有益于民可也无益于民而兴事动众则大作乃为大扰而益反为损矣岂但无咎而已
　　六二或益之十朋之弗克违永贞吉王用享于帝吉损六五或益之上九之刚益之也益六二或益之初九之刚益之也皆非出于正应故言或六二当损上益下之时虚而能受中而无过为一人或益之众人皆益之虽鬼神亦弗能违故曰或益之十朋之弗克违二也不可恃其益之者众而骄逸自纵当永乆固守臣下之道则吉故戒之曰永贞吉享帝祭天也王用享于帝吉谓王者得此占用此爻义动而有事于上帝则受福而吉是亦居下而受上之益也
　　六三益之用凶事无咎有孚中行告公用圭
　　凶事凶年救荒之事也施益于凶荒之时与常时不同不有变通之道何以益之量冝应卒如后世汲黯之仓乃无咎不然则下专自任上必忌疾欲无咎得乎孚谓初九同体而相信也有孚中行谓与人相信又以中道而行也圭者通信之物指初九而言古者大夫执圭而使所以申信也益以初九为下卦之主爻故六三之告于公也不敢越度以自专必用初九以达信故曰告公用圭三公侯之位也
　　六四中行告公从利用为依迁国
　　三四皆不得中而皆言中行虽非二五之中亦全卦之中也以益下为心而所行合于中道则告公无有不从故曰中行告公从三四皆公侯之位三告公用圭四告公不用圭何哉六三位不当而去君逺故告公必用圭以致信六四位当又居近君之地故告公即从而不用圭也益六四即损六三向在下体今居上体故言迁近五故言依以柔附刚以小附大得所依矣如周迁依晋郑邢迁依齐是也四巽体卑巽则能依托于人故曰利用为依迁国三四皆告公三用事而后告四先告而后迁又何也曰益用凶事乃救荒危急之事况去君逺若待告而后为之则无及矣故告于用事之后迁国大事也与危急之事不同四又近君故告之于先必待公从而后为之也
　　九五有孚惠心勿问元吉有孚惠我德
　　此爻凡两言有孚当分为两说惠顺也与书大禹谟惠迪吉之惠同九五比四而应二四与二皆与我相孚者也四之惠心盖与我相比而惠我心也其事虽于我若有损而其道则于我大有益茍以其损也而问之是使四不得沛厥施也故勿问则元吉二之惠我德盖知我勿问则亦以益下为心而惠我德也九五为损上益下之君巽而又中正故其象如此
　　上九莫益之或击之立心勿恒凶
　　卦以损上益下取义上九当下益六三今乃曰莫益之何哉益极则又成损不能益人反欲损人人亦莫之与也莫之与则或有撃之者至矣击之者谁九五是也五非上之应故言或益与损不同损彖传云损刚益柔有时损下之道时暂而巳不可恒乆也益传云益动而巽日进无疆天施地生其益无方益下之道则冝恒乆不恒乆不可也上居巽体之极躁进躁退而立心不恒凶之道也其义与恒九三同
　　【干下兊上】
　　夬扬于王庭孚号有厉告自邑不利即戎利有攸徃夬决也五阳决一阴众君子去一小人如水之决莫之能御也然一隂在上与九五同是兊体而其情相説九三又与之相应非刚决未易去也于王庭谓上六处兊説之极近比九五之君而自得肆其旡忌惮也孚信也号平声呼也上六恃与九五相孚遂号呼九三以为已之党三若与之相应是党恶也何以自安于众君子之中盖有厉矣五无正应岂宜告自九四之邑而谋动干戈于邦内哉故曰告自邑不利即戎二居大臣之位宜与众君子同心协力往除君侧之恶故曰利有攸往
　　初九壮于前趾往不胜为咎
　　初九以刚居刚壮也处卑而勇往直前故曰壮于前趾众皆未往而我独愤而先往往能胜乎往不胜则有咎矣不曰有咎而曰为咎者其咎乃自为之也
　　九二惕号暮夜有戎勿恤
　　号与戎皆指上上号三二闻其号而惊惕故曰惕号惊惕则知戒备是故暮夜有戎而勿用忧恤也
　　九三壮于頄有凶君子夬夬独行遇雨若濡有愠无咎九三以刚居刚壮也頄面观骨也壮于頄谓刚决之志于外也以此而决小人是疾之已甚而招祸岂所谓决而和之道哉其终必至于激变而有凶也夬之五阳皆君子今独称九三为君子则其不与小人为党也夬夬者决而又决也独行谓诸爻皆无应而三独应上是不与众同而独行也隂阳和则雨遇者不期而防非其本心也当众阳决一隂之时九三乃与之交疑于汚也故曰若濡始焉众阳疑其迹之汚未免有愠终则察其心之正而无有咎之者故曰有愠无咎
　　九四臀无肤其行次且牵羊悔亡闻言不信
　　坐则臀在下故困初言臀行则臀在中故夬姤三四言臀易以柔爻为肤刚爻为无肤夬之所决者上也三与上应五与上比四也亚于三五之间坐则不能安行则不能进故曰臀无肤其行次且九四刚而不正很愎如羊本有悔也今曰牵羊悔亡者三阳追逐于后而与之俱进也羊性很愎牵者当其前而力挽之则忿而不行让之使前而随其后则行也言即彖辞所谓告自邑之言九四很愎故闻九五之告而不信得此占者茍能闻言而信则可转凶而为吉也
　　九五苋陆夬夬中行无咎
　　苋陆皆指上六之隂柔苋门辩反陆章陆一名当陆皆泽草也苋叶柔而根浅陆叶柔而根深五比上甚近视上犹苋也三应上稍逺视上则犹陆也九五以刚阳之君决去上六隂柔小人犹芟夷苋陆有何难者然与之私情相説非一决所能去也五与三俱言夬夬者三与上应五与上比皆当决而又决也三既絶其私应五又絶其私比则上也无所恃矣又言中行无咎者君子去小人之道贵乎决而和今九五与九三皆以中道而行和而不暴又何咎之有
　　上六无号终有凶
　　上之所号呼者三之应也三不应则上无所号呼矣彖传言刚长乃终夬至上则隂尽阳纯而小人终矣小人为恶而至于此则其终之有凶非不幸也宜也
　　【巽下干上】
　　姤女壮勿用取女
　　姤遇也夬之上六倒转则为姤之初六向尝决之今又遇之也初巽体巽为长女故曰女壮不期而与人相遇已自非正况又一隂而遇五阳可见女徳之不正也取去声勿用取女戒四也初比二已为二所先得四取之可乎夬姤二卦皆以一隂为主彖辞皆主其所应而言易盖为君子谋不为小人谋也
　　初六系于金柅贞吉有攸往见凶羸豕孚蹢躅
　　柅车下止轮之物金柅指九二之刚爻一隂始生贞静而止则吉故曰系于金柅贞吉躁动而往则凶故曰有攸往见凶羸即系也与羸角羸瓶之羸同豕隂躁之物初六之象也孚谓应四而与之相孚蹢躅乃躁动而跳跃之状初系于二是以伏而不动四若与之相孚则自此跳踯而不复可制矣
　　九二包有鱼无咎不利賔
　　鱼隂物指初六止初六之进全在九二二不能止则长而为遯不至于剥不已也君子制小人使之顺命归吾笼络如鱼在包苴不能纵逸则何咎之有賔非独指四初为姤之主爻诸阳皆其賔也凡遇初者皆不利初隂在下虽微二宜即制之不利及賔若使之进而与四相遇不但于四不利亦非诸阳之利也
　　九三臀无肤其行次且厉无大咎
　　臀无肤之説与夬九四同二与初比四与初应三也亚乎二四之间而其行次且盖危厉矣能无咎乎然其徳刚正不为隂柔所牵故虽危厉亦无大咎
　　九四包无鱼起凶
　　初六之鱼已近为九二所有四虽应初不如二之近又焉得鱼夫初六乃不中不正之女彖辞戒之曰勿用取女九四虽不得鱼无后灾若起而求之则凶矣
　　九五以杞包瓜含章有陨自天
　　杞大木九五之象也瓜柔物指初六也杞譬则君譬则民杞参天瓜附地犹五与初逺而不相遇今曰以杞包瓜则相遇矣瓜延蔓之物自下而达于上杞叶茂遂包之也含即包之谓章命令之美其初含蓄不露一旦告于四方自上而降则犹瓜熟蒂脱自杞坠地故曰含章有陨自天九五徳位中正权不下移虽去初逺而下情无不上达故言其所遇之道如此
　　上九姤其角吝无咎
　　姤其角与晋其角同皆以刚居上为角之象上九处姤之极刚亢絶物而鄙吝如此能无咎乎而去初甚逺与小人不相遇亦无咎也
　　【坤下兊上】
　　萃亨王假有庙利见大人亨利贞用大牲吉利有攸往萃聚也此卦坤下兊上坤为地兊为秋地气散于夏迨秋则収敛而合聚萃之义也萃下亨字衍文观传可见王与大人皆指九五假当依马融作古雅反训大与丰彖辞王假之同王假有庙谓王者于民物萃聚之时大立祖考之庙以致孝享也是时宜见大人乃得亨通而所聚又宜正否则人聚为茍合财聚为悖入故于利见大人亨之后继之曰利贞大牲杀牛以祭也时为损则二簋可用享不以为简时为萃则用大牲不以为过各以其时也内顺外説无往不可故其象占又为用大牲吉而又利有攸往
