<!-- { "loadSidebar": true } -->
　　欧阳文忠公曰初无不变变无不通此天理之自然也故曰乾元用九乃见天则广平游氏曰将来者进成功者退天之则也愚谓天则则天道也寒极而变暑暑极而变寒是之谓则干所以用九而不用七者九变而七不变也故用九则见天则
　　乾元者始而亨者也利贞者性情也
　　此以下乃第五节复申彖传之意天者莫非一元之运行周流而不间断是以生生而不穷物之生也皆自此萌动畅茂条逹故曰乾元者始而亨者也性言其静也情言其动也物之动极而至于収敛而归藏则复其夲体之象又将为来春动而发用之地故曰利贞者性情也静而至于静之极但言其性足矣又兼言情何耶曰元起于贞贞下盖有元继焉动生于静静中盖有动存焉贞而元静而动终而复始则生生之道不穷若但言性而不言情则止乎贞纯乎静而已矣不见贞下起元静中者动之意而非生生不穷之道也此所以不分别孰为性孰为情而特浑而言之曰利贞者性情也郑不明此义乃以性情作情性浅矣
　　干始能以美利利天下不言所利大矣哉
　　干始即乾元也元乃生物之始也美即亨也亨乃众美之防也干能生育万物以利天下而天下皆获其美利故曰干始能以美利利天下干之利天下无徃而非利不可以名焉故曰不言所利如坤言利牝马之贞屯言利建侯之类皆指其所利而名言之名言则小不言则大故又赞其不言所利而特曰大矣哉或者疑之曰不言所利而二五之爻以利见称何也曰孔子之意盖为干之彖辞不言所利非谓干之爻辞不言所利也
　　大哉干乎刚健中正纯粹精也
　　六十四卦唯干纯阳而其徳最大故孔子赞干之元干之利皆曰大又赞干之九五曰大哉干乎刚健中正纯粹精也刚则不屈健则不息中则无过无不及正则无反无侧纯则无杂粹则无疵精则纯粹之至也干之六画无不刚无不健二五皆刚健而得中九五则刚健得中而且正六画皆阳而无一隂画间于其间可谓纯矣二五皆纯而且粹九五则纯粹而且精此七字惟干之九五足以当之九五盖干之主爻也凡卦皆有主爻皆以五为君孔子毎賛主爻之徳必兼五言观彖传可见况夫干之主爻在五而五又为君位其徳又如此全美此孔子所以极其辞而称赞之也
　　六爻发挥旁通情也
　　发挥动也旁通犹言曲尽情犹言用干之六爻在夲卦则彼此情相通若动而散于诸卦则自屯蒙以至既济未济凡以九居初居上居二五居三四者其情悉皆相通无不曲尽其义坤之六爻亦然横渠张子曰干发挥徧被于六十四卦其说是已
　　时乘六龙以御天也云行雨施天下平也
　　时谓干之时圣人于此时乘六阳之运以御天则如天之云行雨施而普天之下咸被其泽也
　　君子以成徳为行日可见之行也
　　得于心为徳行于身为行成徳之成与成性之成同成之为言贞也谓仁义礼智无不具也君子以仁义礼智发而为事业故曰君子以成徳为行诚则形形则着故曰日可见之行也首章云君子行此四徳此又云君子以成徳为行盖申首章之意上行字去声下行字平声
　　濳之为言也隠而未见行而未成是以君子弗用也此以下乃第六节复申爻传之意上文云君子以成徳为行日可见之行也此乃云行而未成何其说之相悖欤曰非相悖也上文申彖意盖终言一卦之徳此申爻意乃单言初九之徳其义各有所取也隠而未见行而未成非谓初九不行也时乎濳隠而所行未着尔或曰此章云濳之为言也末章云亢之为言也此两起句文法同盖欲使学者因文究义以见干之初九犹人之卑微干之上九犹人之衰老唯宜守静而安常皆不可变动而用事也
　　君子学以聚之问以辨之寛以居之仁以行之易曰见龙在田利见大人君徳也
　　博学之则多识前言徃行以蓄其徳问以辨之盖将择其善也择善而知所从矣则又不可不加涵飬之功故寛以居之寛则不廹居之久则守之固至于徳盛仁熟乃可推而行之以及物也夫君子之学问如此寛仁如此虽未为人君而有君人之大徳故前章赞之曰君徳此又重引之盖深明九二之徳为君徳而大人即九二也若独指九五为大人而以利见大人为九二利见九五则非易之防也云间田氏曰诸卦二五皆君臣相应唯乾坤二卦不可以此论先儒乃曰乾卦纯体皆君道坤卦全体皆臣道圣人虑学者拘于正应以论乾坤特于干九二两賛曰君徳
　　九三重刚而不中上不在天下不在田故干干因其时而惕虽危无咎矣
　　虞翻曰以干接干故重刚位非二五故不中或者乃谓以刚居刚为重刚在九三则犹可在九四则不通矣乃又曰九四下重字衍文岂其然乎不若从虞翻之说为长天谓五田谓二九三上不及九五之中而不在天下已过九二之中而不在田其不中若是岂不危厉君子处此则终日进徳脩业干干不已又因日之夕而为之惕是以虽危而无咎夫九三上不在天下不在田则奚在曰在人
　　九四重刚而不中上不在天下不在田中不在人故或之或之者疑之也故无咎
　　九三居重干之间而在下卦之上其位已过九二之中故曰重刚而不中九四亦居重干之间而在上卦之下其位不及九五之中故亦曰重刚而不中九四上不在天下不在田固与三同然比之三则四也又居上体而出于人之上矣故曰中不在人夫上既不在天下既不在田中又不在人果何在邪曰在渊易卦兼三才而两之以下二画属地中二画属人上二画属天三四虽皆人位而三附于地盖在人之正位四之在渊则离地而近于天非人所处之地故或之或之者何盖疑之也君子于此戒慎恐惧唯知进徳脩业而已故无咎或曰孔子赞干之六爻必于此两爻云九三九四而文法又同亦欲使学者因文究意以见九三九四并在重干之间而俱得无咎者其才与位皆相似故也
　　夫大人者与天地合其徳与日月合其明与四时合其序与鬼神合其吉防先天而天弗违后天而奉天时天且弗违而况于人乎况于鬼神乎
　　二五爻辞皆言大人孔子賛九二但称君子赞九五则称大人尊九五也九五盖干之主也又以见九三止有大人之徳而无大人之位九五则徳位兼修也九五大人中正无私以天徳居天位而与天为徒故天地日月四时鬼神悉皆相合而无间也天者自然之理也诚之所为先与理合天亦弗能违也先后皆去声紫阳朱子曰先天而天弗违者如礼虽先王未之有而可以义起之类盖虽天所未为而吾意之所为自与道契天亦弗能违也后天而奉天时者如天叙有典天秩有礼之类虽天之所已为而理之所在当亦奉而行之盖大人无私以道为体也
　　亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎
　　九三居下体之极知至而又知终上九居上体之极乃知进而不知退知存而不知亡知得而不知丧三所以无咎上所以有悔知与不知之异也苟知进退存亡而不以得丧累其心又于进退存亡之间不失其在我之正又岂有悔乎首言进退存亡而兼言得丧次言进退存亡乃不及得丧何也曰进退存亡天道也得丧乃人事耳孔子所以两致其唯圣人乎之辞者谓其真知天道进退存亡而不失其正者非圣人则不能也人事固亦有进退存亡若仅释以人事则凡有识知而安于分义者能之何待圣人而后可耶此章句法与繋辞传天下何思何虑同又如论语禹吾无间然矣称顔子曰贤哉囘也盖皆两致其辞而赞叹之也紫阳朱子曰再言其唯圣人乎始若设问而卒自应之也王肃疑两言圣人为重复遂改其一为愚人谬矣











　　周易集説卷二十六
<经部,易类,周易集说>
　　钦定四库全书
　　周易集説卷二十七
　　宋　俞琰　撰
　　文言传二
　　坤至柔而动也刚至静而徳方后得主而有常含万物而化光坤道其顺乎水天而时行
　　天属干阳而刚地属坤隂而柔地体虽柔动而生物其用则刚坤卦六爻纯乎隂柔是为至柔动则变为干阳而刚故曰坤至柔而动也刚地虽动而生物其体本静坤卦六爻纯乎隂静是为至静唯其至静所以其徳方正而截然不易故曰至静而徳方天数居始而为一地数居次而为二坤道之常葢当处后不可搀先也搀先则失坤道之常矣唯处干之后顺干而行则得其所主而不失坤道之常也故曰后得主而有常含藏蓄也万物无大无小地皆藏蓄于其中博厚之至也阳变而隂化天施而地生坤之含万物仅能化生耳非若干之能变而又能化能施而又能生也故孔子于干言变化于坤但言化而不言变葢干能兼坤坤仅得干之半也光谓地道之光阳明而隂暗坤隂物安得光横渠张子曰效法故光汉上朱子曰坤之光即干之光愚谓坤本无光动而从干是以光也顺谓顺干而行也承天谓天气在上而降施于地地则顺承而受之也时行谓以时而行时乎春夏而天气发生则地气亦为之发生时乎秋冬而天气收敛则地气亦为之收敛坤之为道葢如此其顺也此章申彖传之意所谓至柔而动也刚申徳合无疆之义至静而徳方释贞义后得主而有常后顺得常之谓含万物而化光即含光大品物咸亨之谓坤道其顺乎承天而时行即乃顺承天之谓自此以后皆申爻传之义或疑文言传两赞用九至用六则无一语及之殊不思坤至柔而动也刚此非赞用六而何洪容斋曰顷见僧昙莹云动者谓爻之变也坤不动则已动则阳刚见焉在初为复在二为师在三为谦自是而往皆刚也其说最为分明有理愚谓昙莹所云不过谓一爻之动耳坤爻传所为六二之动是也今曰坤至柔而动也刚葢谓六爻俱动而至柔之坤变纯刚之干非但为一爻之动也
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也
　　坤之初六隂柔不中不正不善也不善之积极而至于弑君弑父实从此始以积善并言葢明善不善皆在所积天道福善祸淫作善则降之百祥作不善则降之百殃茍积善则不独身受其福又福于而家以及其子孙是谓余庆积不善则不独身受其祸又祸于而家以及其子孙是谓余殃必者祸福之应如影随形如响随声理之所必然也积善而曰必有余庆所以劝天下忠臣孝子而使之勉于为善也积不善而曰必有余殃所以惧天下乱臣贼子而使之不敢为恶也乃臣弑君子弑父岂一朝一夕之故原其所由来则自小而大从微而着如霜而至于冰皆以渐而积也辩察也由辩之不早辩葢罪其君父之不明明者知渐不可积于是防其微而辩之于早故天下之恶无由而成葢知霜冰之戒也若小恶不遏坐视其长则末流之有不可胜言者是谁之过欤由君宠其臣而不早辩其臣之恶父宠其子而不早辩其子之恶故也葢言顺也之顺与前坤道其顺乎之顺不同葢谓事势之顺不知不觉积渐因循而至于此极也积不善申履霜隂凝之义弑君弑父申至坚冰之义非一朝一夕之故申驯致其道之义也诚斋杨氏曰顺当作驯紫阳朱子曰古字顺慎通用
