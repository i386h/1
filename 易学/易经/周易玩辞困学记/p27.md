<!-- { "loadSidebar": true } -->
　　张彦陵曰刚反处即是动一阳初动正是元气初囘之时此时欲速助长便是大病惟动而行之以顺则不疾不徐乃所以善其出入而无疾朋来亦将附我之顺动而自长矣无疾者进退安详无凌遽之谓无咎者彼此调和无搏击之谓是以二字顶顺字反复其道引起下句是词中铺衬语文王系辞时将易中消息道理反复谛视自剥之初而上上而为复之初于卦为七爻于时为七日故曰七日来复孔子説此七日之期乃盈虚消息天运使然所谓日穷于次月穷于纪星囘于天数将极而复来之防故曰天行剥曰天行复曰天行道之行废皆天也
　　七日来复止以剥复言不必泛指他卦何闽儒曰隂阳平分其数各六升降往来至七而还其本位故厯家建破以七日而更医家传经亦以七为审蔡伯静曰阳自建午之月渐消渐剥至建子之月而为复在卦经七爻于时经七月故曰七日来复不言月而言日者犹诗所谓一之日二之日也郑亨仲曰七者阳数日者阳物故于阳长言七日八者隂数月者隂物临刚长以隂为戒故曰八月论阳则以日计论隂则以月计日者幸其至之速月者幸其消之迟
　　刚反是方复之初剥之一刚穷上而反下也刚长是既复之后复之一刚自下而进上也以其既去而来反也故亨以其既反而渐长也故利有攸往
　　复其见天地之心者十月纯坤天地生物之心固未尝息但无端倪可见惟万物未生冷冷静静而一阳萌动生物之心闯然而见虽在积隂之中掩灭不得若三阳发生之后则天地生物之心尽散在万物不必説见不见矣
　　朱元晦曰刚柔皆天地之心而刚反则见天地之心动静皆天地之心而动以顺行则见天地之心七日八月皆天地之心而七日来复则见天地之心刚柔消长皆天地之心而刚长则见天地之心又曰复反也言阳气既往而来复也夫大德敦化川流不穷岂假既消之气以为方息之资也哉亦见其絶于彼而生于此因以着其往来之象尔惟人亦然太和保合善端无穷所谓复者非曰追夫已放之心而还之录夫已弃之善而属之也亦曰不肆焉以骋于外则本心全体即此而存固然之善自不能已正叔谓鼻息之间一呼一吸自然如此不必将既屈之气为方伸之气也又曰大抵发生止一个阳气只是有消长阳消一分便隂长一分又不是别讨个隂来只是阳消处便是隂故阳来谓之复复者主还其舍隂来谓之姤姤者客卒而遇
　　复其见天地之心乎玩其字乎字是夫子读易有得恍然慨叹之语凡世运之治乱人心之邪正都是天地之心都于复卦中见得即蛊卦终则有始之意当日词气不过如此后儒言静言动言动静之间皆是此语注脚言不尽意不若本文涵泳觉深长有味也苏子瞻曰意之所向谓之心凡物之将亡而复非天地之所予者不能也故阳之消也五存而不足及其长也用一而有余此岂人力也哉【附录】
　　象曰雷在地中复先王以至日闭关商旅不行后不省方
　　王辅嗣曰凡动息则静静非对动者也语息则黙黙非对语者也然则天地虽大富有万物雷动风行运化万变寂然至无是其本矣
　　商旅至贱后至贵上至后下至商旅皆以安静为事动者天地生物之心静者圣人裁成之道
　　钱啓新曰商旅不行无逐利之念后不省方无求人之事所谓闭关者如此
　　初九不逺复无只悔元吉【只从示从氏】
　　象曰不逺之复以修身也
　　卦词言造化之复爻词言人心之复人心复则天心亦复矣一阳复生于下复之主也剥复相连复之下爻即剥之上爻循环之间耳故曰不逺复复则本体依然何悔之有元始也最初一念万善之元是元即乾元即坤元所谓天地之心五隂依此者吉违此者厉应此者无悔逺此者凶
　　顔应雷曰有不善未尝不知知之未尝复行只从念头起处斩截此囘天夺命希圣希贤之要诀也按常人之心非无来复随觉随迷又成虚度只是念头不切实工夫不严宻所以如此夫子提出修身二字便棒棒着肉刀刀见血不堕影响一路矣【私记】
　　只平声韩氏云大也犹言无大悔耳一云只但也自知不善即是悔心知之即能自克不但空悔而已
　　六二休复吉
　　象曰休复之吉以下仁也
　　郝仲舆曰初为震主知几敏速六二柔中保养休息故为休复休者从容俟其自化也六爻皆凭初取义初阳为仁下者内也有此种子在内自然发生非谓其下初九之仁也二难言下于初九
　　予向主夜气之説谓人驰逐名利无一刻安闲本心如何复塌然放下便觉心地清凉此以休息为义入手工夫未为不是但初为卦主初既来复二仍初后则以仲舆保养之説为得
　　三百八十四爻未尝言仁独于复言之仁是万化种子有此种子才可休息保养不然无根学问所为休者不过避动求静圗安养而已初九仁体已复工夫全在六二
　　六三频复厉无咎
　　象曰频复之厉义无咎也
　　三在休复之后而又曰频复此学问中操存舍亡消息皆缘工夫不纯熟所以如此顔子而下皆不能免故须危厉乃得无咎厉是打起精神惟精惟一无一刻放松与干三之厉同一精进故同一无咎二休从从容容做工夫三频急急忙忙做工夫【私记】
　　三与初同体居两卦之间有频之象
　　六四中行独复
　　象曰中行独复以从道也
　　复之所以为复全在初爻二三五六不与初应四居五隂之中独与初应故借为中行独复之象以学问言之人各有初本来第一念是也更无夹杂故曰独此卦五隂一阳独之象也人主耳听目视万欲章章最初一念流行出入于其中犹四行羣隂之中也独复者于万欲之中憬然独觉不从外得之意夫人生头出头没于利欲之中何以能独复圣人谓复不复全在从道不从道天地之道静极阳囘不假勉强人心汩没之后必须从事学问在道理上行动方有来复之期不然牿之反覆夜气不足以存未有能复者也以修身以下仁以从道以自考皆教人克复之法不许其吉者独复正人心惟危道心惟微之际全看慎独工夫如何不敢以圣狂判之也【私记】
　　钱啓新曰四曰独复真如一夫当关商旅也行不得后也省方不得精神既是专一工夫略无渗漏曾思慎独从此透出
　　郭白云曰剥六三乃复六四反对在剥取其失上下以应乎阳在复则取其独复以从道
　　胡仲虎曰泰二夬五曰中行二五上下之中也益三四曰中行三四在一卦之中也此曰中行六四在五隂之中也皆随时取中之义
　　六五敦复无悔
　　象曰敦复无悔中以自考也【考郑云成也向云察也】
　　自初至五总是不逺工夫但有生熟深浅不同至于六五非独工夫纯熟又性顺位中无他应援其复也敦固牢厚不摇于外故无悔无只悔入德之事无悔成德之事象曰中以自考中即来复之体乃人生根命脉处考者防检提醒之意二比初曰下仁四应初曰从道皆有待于人者五非比非应不假于人惟以中自考吕仲木曰其复也久而不改深而不露岂外人所能知哉系辞曰复以自知此曰中以自考仁人心也义人路也合而言之道也自内而外故二言仁三言义四言道总归未发之中故五言中皆所以修身也故初以修身始之【私记】
　　临上六处四隂之末则曰敦临复六五处四隂之末则曰敦复皆乘坤也敦有厚意厚莫如坤
　　上六迷复凶有灾眚用行师终有大败以其国君凶至于十年不克征
　　象曰迷复之凶反君道也
　　迷复者以迷为复复仍是迷子与所谓位髙而无下仁之美刚逺而失迁善之机厚极而有难开之蔽柔终而无改过之勇者也人心不过迷悟二端燕越殊辕各循所适故吉莫善于不逺复而凶莫大于迷复絶天之道则仰愧于天便是天灾失人之心则俯怍于人便是人眚不反求其本以覔真心而用师以驱逐外诱究且理不胜欲并其真心而失之永无来复之期矣行师大败丧国亡君之象皆缘迷不自知认照为明认意为心认血气为义理以至于此
　　朱康流曰天地之心即为君心天地之道即为君道迷其心即反其道有灾眚者反道之咎徴丧师亡国者咎徴之事应也
　　钱启新曰人所以迷大关不出两件一是功利沦人心髓做了千万年不起锢疾如以国君等是一关一是全副精神明于责人而昏于恕已是以求人不胜苛察如用行师等是一关这关闭塞得便唤做自知略有罅隙走透便唤做迷人
　　张敬夫曰易爻词未有如是之详其言凶亦未有如是之甚者葢自古亡家覆国只在一念迷悟悟则囘头是岸迷则自踏苦海味爻词俨然隋之杨广矣经翼云复由于剥人不能复者以其剥落不尽如知识伎俩之类如何剥落得尽剥不尽如何能复惟剥尽则虚之极静之笃坤体也致虚守静是孔子真血脉路戒慎恐惧是致虚守静工夫
　　李见罗曰阳贵复学善反复五隂一阳剥亦五隂一阳但一阳走向外边不自为主而反从乎隂则为剥一阳收归自己不从乎隂而能宰乎隂则为复圣学工夫全要在人欲中立定脚根不向闲中取寂子夏传伤害曰灾妖祥曰眚郑云异自内生曰眚自外曰祥害物曰灾
　　胡仲虎曰剥上九民所载也一阳在上指众隂之为民复上六反君道也众隂之极表一阳之为君李鼎祚曰干无十坤无一隂数极于六而七则又为干之始阳数极于九而十则自为坤之终故凡言十者坤终之象
　　陈应城曰复道贵先初为一卦之先四为上卦之先故初不逺而四独复复道贵中二五各居一卦之中故二休复而五敦复复道恶后三为下卦之后上为一卦之后故三厉而上之凶又甚焉易之戒深矣
　　【震下干上】
　　无妄元亨利贞其匪正有眚不利有攸往【説文妄乱也从女亡声字书妄诬也诞也罔也】
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　妄谓虚妄乃意必固我之总名凡乍起乍灭而无实者皆妄也故想曰妄想见曰妄见马郑王三家皆云妄犹望史记无妄作无望然则有所希望即是妄矣刚自外来者下卦本坤干之初阳来而为震以其非本卦刚柔之往来故曰自外初为震主震属内卦故曰为主于内外来而为主于内心既放而复还也人心只是作不得主所以有妄为主是先立乎其大也为主于内是外物不得而挠之也初九动而健二五刚中而应动而健行义之勇刚中而应待物之诚种种妙理皆无妄皆大亨以正皆天命也
　　吴叔美曰自外来者明初自干刚来也论干体何得言外人当寂然不动时所谓天者亦杳不可见惟良心忽然爆动不落思维不假停待直至从空落下若有使之者此所谓降之皇畀之帝来为我作主而我不自主者故曰刚自外来而为主于内震能动天干能善动理气合道义配故曰应
　　其匪正有眚其者或然之词圣人深虑无妄之人有此一种病痛故叮咛告戒如此无妄即信果之流也信果是谨愿之士中无他肠行不去尚肯囘头此曰匪正既非大通至正之道曰有眚又纯是我见理障愚夫愚妇皆以为不可而彼独悍然不顾此等人凶家害国非徒物议难容抑且天命不祐葢世有无妄之灾有无妄之疾有无妄之药无妄中有许多变幻胶柱鼓瑟正是执中无权好信不好学一流人物故曰何之矣曰行矣哉葢伤之也醒之也【私记】
