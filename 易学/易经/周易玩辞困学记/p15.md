<!-- { "loadSidebar": true } -->
　　匪人不可指二四亦不必指上六比之匪人与否之匪人同一句法即六三也大抵人以类聚物从气合六三当比人之时隂性阳质不正不中见邪即入遇丑即趋譬之懒妇之油嬉戏即明纺绩即暗岂必指定一爻为匪人而与之比乎
　　爻不言凶咎要得圣人不言之意非若他处犹待于别白指陈耳象曰不亦伤乎恻然痛悯令人有深省处与离娄同楫罔不涉与师冕同辙罔不蹶
　　钱启新曰大人首系于干二五未有不刚健中正而可为大人君子首系于干三未有不日干夕惕而可为君子小人首系于师上则知戈矛鬭怒无不为小人矣匪人首系于比三则知依阿淟涊无不为匪人矣
　　六四外比之贞吉
　　象曰外比于贤以从上也
　　凡卦以上为外四下而五上则五为外五为比主四与初应不内比于初而外比于五故曰外比二自内比四自外比二四以柔居柔皆得其正故皆曰贞吉贤即五也不曰五而曰贤明五之为贤也曰比贤又曰从上见非独声气相求天命真人作君作师大分所在自当竭蹶而从
　　苏君禹曰古之人互相固结一心事君二逺臣也而与内臣相比四近臣也而与外臣相比夫以遐方之牧伯而结公卿其势易于借交而失已故以不自失严其守以庙堂之大僚而亲外吏其势易于结党而失贤故以从上定其分此段议论极佳但外内字于卦例不合
　　九五显比王用三驱失前禽邑人不诫吉
　　象曰显比之吉位正中也舍逆取顺失前禽也邑人不诫上使中也【举正失前禽舎逆取顺也】
　　阳刚中正凡卦九五皆然而莫盛于比葢众隂皆伏九独居尊上下无阳以分其民圣作物覩之象也显比者至阳赫赫凡隐秘权术可以比天下而不可以示天下王者不由也非大中至正其孰能之三驱失禽正摹冩显比气象太阳普照万物向荣而来者后者皆无容心以其无心于得也谓之失以其若或使之也谓之使其实失无其失使无其使相忘于无何有而已焦弱侯曰逆者如覆盆不见天日非光景之不明舎者如鳬雁不计去来非鄙弃而不纳
　　不徒曰正中而推尊于位有仲尼之徳而无尧舜之位亦不能使天下歌舞于光天化日之下作易者之心事可知矣【私记】
　　卓去病曰邑人不诫即不识不知顺帝之则气象圣人之于天下不使其亲已不使其去己亦不使其防人自有恰好所在使其中而已使之一字线索精神维系在手
　　沈氏曰王者惟以比天下为心而未尝强人士固有志不相迫也人各有主不相强也虽盗贼不必尽诛小人不必尽窜置之度外耳譬之三驱岂以失禽介意哉此尧舜禹汤之世非三代而后所可得而拟议故程氏曰以圣人之公言之固当以至诚待天下以后王之事言之不求民附则危亡至矣
　　刘元炳曰彖之占主文徳柔逺而以后夫示不庭之伐爻之占主武功诛残而以前禽示不杀之仁不侵邑屋不犯禾稼讲武而归有闻无声谓之邑人不诫上爻在五前故爻曰前禽画卦在五后故彖曰后夫坎为豕禽象班孟坚曰禽者鸟兽之总名
　　谭经家谓隂以乗阳为逆舎逆者舍上一隂是长乱也隂以承阳为顺取顺者取下四隂是杀降也或谓来者不杀为取顺去者不追为舎逆是终日而不获一禽也杨用修曰古注云军礼失前禽谓禽在前来者不逆而射示降者不杀也旁去者不射示奔者不禁也惟其走而前去者射之示服叛取乱也今本义似背此且来者不拒去者不追为设教者言非为田猎言也田猎之礼即寓兵威若去者不追则数年之间王者为独夫矣舜征有苖启征有扈可谓去者不追乎卓去病曰辅嗣谓三驱之礼禽逆来趋己则舎之背己而走则射之爱于来而恶于去也是射去我之禽也或曰三驱失前禽者三面之网前开一面以为门自门驱而入禽之向我而逆则舍之故无面伤顺我而去则射之故自膘达肩为上杀舎逆取顺所取者所失者也是亦射去我之禽也程子曰天子之畋围合其三面前开一路使之可去好生之仁也只取其不用命者不出而反入者也禽兽前去者其免矣故曰失前禽也是射向我之禽也朱子曰田猎之礼置防以为门猎者自门驱而入禽兽向我而去者免被驱而入者皆获是亦射向我之禽也俞玉吾曰礼言畋猎之事以禽兽背已而去为顺向己而来为逆而其面伤者弗以献故前禽弗射而舎之是亦射去我之禽也孙闻斯曰舎逆取顺者向前而来以势则逆以心则顺舎其身正取其心世人以不取为失先王以易取不取为失其显明大道如何闻斯亦是射向我之禽第以逆顺二字总在向我之禽上见耳诸儒之说逆顺不同其言逆者逆我之命逆我顔行之逆也顺者顺我之命孚我用物之心也若射去我之禽则业欲其去而复射取之则生者更致之死似觉违心若射向我之禽则以逆为顺又于舎取之防似乎牵强姑存之以求确解可也
　　上六比之无首凶
　　象曰比之无首无所终也
　　比合一卦而观下固顺从上亦下应故有不寜方来之象以一爻而观羣隂在下而承五上独在上而乗五故専言无首之凶人之有主犹身之有首也五为一卦之首上亢焉而居其上比之无首者也无所依归将安结果故曰无所终无所终则凶矣
　　冯奇之曰以六位自下言之初始而上终初本而上末以人体自上观之上首而初足上角而初尾干咸姤艮贲既济未济之象可见
　　吉而曰他见一切宠荣俱属意外毫无觊觎其胸中粹白可知正是有孚盈缶之处【补遗】
　　【干下巽上】
　　小畜亨宻云不雨自我西郊【小微细也淮南子田为畜何闽儒曰当月之时田事已毕收获而藏之故为畜聚之义广韵畜养也又止也止之所以养之也】
　　彖曰小畜柔得位而上下应之曰小畜健而巽刚中而志行乃亨宻云不雨尚往也自我西郊施未行也以阳畜隂以大畜小天地之大经也然事有出于一时不可为典要者于是有小畜小畜美隂徳也乾坤而下隂之用事自此始葢天下惟至柔为能驰骋天下至刚也郝仲舆曰其在于女则上以承夫下以孕子其在于臣则上以承天王下以制强国所谓三寸之键能闭百尺之闗一丝之纶可掣吞舟之鲤按此则读易者须知小畜是何世界六四是何人物方可以读易
　　柔得位有二义以柔居柔为巽之主柔顺沈濳是其徳也同人柔得位在下卦此柔得位在上卦乗干逼五是其势也有此二者五阳安得不应
　　亨字有谓卦以小畜大指六四言者有谓易为君子谋岂得舍五阳而指六四不知亨者通达无滞之谓若隂欲畜阳而有意慿陵阳为隂畜而颉颃不下彼此隔碍岂得言亨今卦徳健而巽九五以刚居中微彰柔刚妙合机宜由是四之志得行于阳阳之志亦未尝受挫于四彼此神情休和谐畅所谓亨者乃在于此文王既系之以亨矣徘徊谛视又觉时势不尽如意复以宻云不雨二句形容兴云布雨欲畜不能之象所谓小畜也尚往言虽不雨雨气尚往而未已也施未行言虽欲雨未能沛然莫御而行也尚往未行抑扬转折我文王自谓西郊谓岐周有无穷感慨视民如伤之意故曰道在小畜又曰作易者其有忧患【私记】
　　郭白云曰有止而畜之者畜之大也有入而畜之者畜之小也子瞻曰阳之畜干也厉而畜之厉而畜之者非以害之也将盈其气而作之尔隂之畜干也顺而畜之顺而畜之者非以利之也将即其安而縻之尔故大畜将以用干而小畜将以制之干进而求用则可进而受制则不可故大畜之干以之艮为吉小畜之干以之巽为凶
　　胡仲虎曰小过六五爻词与小畜彖辞同文王之意谓一隂畜乎五阳隂有所不及不能成雨也周公之意谓四隂过乎二阳阳有所不及亦不能成雨也涿田旱天忽兴云将雨农人不甚恱也太史氏曰尔不欲雨耶农人曰雨暴腾无畜虽雨亦不洽雨隂阳之交也厚斯醖醖则雨沛然矣己而果不雨太史氏曰畜之用大矣哉
　　象曰风行天上小畜君子以懿文徳
　　天地之气郁结醖醸方能蒸而成雨风主涣散风起则云散而不雨矣故曰风行天上小畜小畜者闭之不固积之不厚也吾人学问亦如此
　　初九复自道何其咎吉
　　象曰复自道其义吉也
　　此初应四也卦以隂畜阳为义爻以不畜于人为道初体得正前逺于隂虽与四正应而自守以正故为复自道曰复其词直曰自其情亲曰道其理正更有何瑕可指何衅可攻而咎之故不曰无咎而曰何其咎快之之词象曰其义吉见非论利害据理而防所以坚君子守正之志也
　　钱塞庵曰复自道传义皆谓进复于上以阳本在上之物故自下升上曰复然五阳皆受畜于隂者进复于上不成畜义当与复卦之复同复者往而返之意初志在上进为四所畜不进而复自守其道何至于咎
　　九二牵复吉
　　象曰牵复在中亦不自失也
　　此二应四也九二渐近于隂以其刚中而与初同体同徳故连于初而复有牵之象居中自守本无征逐之情初二同体亦非无因之与故吉象剔出在中字见所谓牵者非依附攀援以刚在中实能耿介自守故曰亦不自失亦者承初之词自即自道之自见得虽牵复却自有主张在程传以牵复为二与五然二五无应二之牵复自系于初五之挛如自系于四
　　九三舆说辐夫妻反目
　　象曰夫妻反目不能正室也
　　此三应四也三以刚居刚四以柔居柔相近而不相下柔性善入制刚而乗其上刚性躁暴不能忍而居其下说辐反目之象说辐者阳畜于隂而不得进也反目者阳不平其畜而与之争也彖所谓施未行者以此爻辞不言吉凶象归过于正室可见四原无害三之情三亦只是意气不下夫妻到底是夫妻虽反自庸何伤
　　辐吴草庐以为与大畜舆说輹同义是不然无论卦之名义异辐与輹亦异輹伏也在轴之上承舆者车不行则説之矣辐轮中直木老子所谓三十辐共一毂必轮破辕裂而后可说大畜阳能自止欲不行则说其輹小畜阳与隂争有伤于辐而说之则说輹主于不欲行说辐主于不得行当有辨
　　胡仲虎曰大畜九三曰曰闲舆衞利有攸往小畜则曰舆说辐何也大畜以艮畜干小畜以巽畜干大畜九三与艮一阳同徳故其舆利往小畜九三近巽之一隂而为其所制故其舆不可行
　　六四有孚血去惕出无咎
　　象曰有孚惕出上合志也
　　此所谓得位而上下应也以一隂畜五阳事体重大地势髙危羣阳之所望而忌焉者也若复以权势驾驭以智术笼络则诸贤有涣然散耳故戒之曰六四柔顺得正虚中巽体原非刚暴骄亢之人但隂性多疑只要开诚布公一段精诚血者去惕者出则可以无咎血者隂也血去则虽纯隂而无纯隂之累惕干惕也惕出则虽非干而有干惕之心象曰上合志上谓五也以其为君子之领袖故言上以其切比故言合以其皆有孚故言志四之畜干不泛用精神只与五合志诸阳之志自合所谓刚中而志行也惕属干体故象不言血去而单言惕出此正相合之处【私记】大畜以上九为主以四五为用小畜以四为主以五上为用此刚柔相济文武互用之术【私记】
　　卓去病曰四之比刚一也乃比三而反目比五而有孚葢九三在下四处其上原有相持之势况卦分两体情不相亲故其象反目不能和也九五在上与四一体四处其下乐于附从故与五相孚而用力以畜干也
　　胡仲虎曰九五阳实曰有孚六四隂虚亦曰有孚何也中孚二隂居一卦之中中虚为信之本二五皆阳居上下卦之中中实为信之质小畜四与五皆曰有孚亦此意
　　九五有孚挛如富以其隣
　　象曰有孚挛如不独富也
