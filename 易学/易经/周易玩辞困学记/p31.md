<!-- { "loadSidebar": true } -->
　　钱塞庵曰此卦四阳二隂二比初四应初皆利三应上五比上皆不利二以刚居柔初以柔居刚此过而不过者也五以刚居刚上以柔居柔此过而过者也又二四与本相与救桡先本也三五与末相与救于末则无及矣又本属巽主生气用事为长为高末属兊主杀气用事为毁折为附决
　　冯竒之曰易卦画上下两停者从中反对为象非他卦相应之例颐中孚小过皆然而此卦尤明三与四对二与五对初与上对玩词可见
　　古曰德者本也又曰太子天下本又曰民惟邦本此云本末弱将以何者为本何者为末耶揣摹其时殆汉武之世可以当之武帝雄才大畧横絶千古公卿百执事崇文用武各极其盛所谓四阳居中大者过也然言乎身则内多欲言乎家则太子不得其死言乎天下则民穷财尽几为亡秦之续岂非本末弱耶幸而付托得人废昏立明汉业复隆枯杨之稊女妻之得栋隆之吉昭光君臣之际兼有之矣【私记】
　　胡庭芳曰大过以四阳在中言小过以四隂在外言此是圣人内阳外隂之微意以阳在内而过者为主隂在外而过者为客大过四阳过盛于内主胜于客若颐之四隂在内不可以隂为主矣故不名之曰小过而自取象于颐小过四隂过盛于外客胜于主若中孚之四阳在外不可以阳为客矣故不名之曰大过而自取象于中孚
　　邓潜谷曰颐震合艮大过巽合兑曰偏卦合体隂阳不合不交而二体六爻隂阳配偶则亦反对也颐始动于下终止于上尽阳道之运行大过下巽内入上兑外说竭隂德之情状葢大过阳中隂外象坎颐外实内虚象离于以启坎离之先收上经之终颐震艮合男大过巽兑合女又以成咸恒之交开下经之始上经尊阳颐四隂卦主二阳以为养大过二隂卦不主隂主四阳过盛名焉尊阳也夫
　　【坎下坎上】
　　习坎有孚维心亨行有尚【説文坎陷也从土□声□今作欠习鸟数飞也又串习惯熟也从羽从白石经从日举正习坎上有坎字按古维字与唯惟通用诗中凡惟义皆用维字】
　　彖曰习坎重俭也水【读】流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉凿险而陷物曰坎坎乃水之所行非训水也干画天一之水也坤画两岸之土也习有二义一谓重习即重叠也一谓便习即服习也重险即重叠之义流而不盈即服习之义水不流唤做死水人不习唤做死人
　　荀慈明曰阳动隂中故流阳陷险中故不盈按不盈则平平者水之性也行于溪谷江河之中高深曲折歴尽艰难所谓行险也行险若不平而平之性终不失故曰行险而不失其信旧以不失其信为不失其就下之性未为不是但上明言水流不盈又以坎不盈只既平叅之还从不失其平之性为是
　　子瞻曰凡物皆有常形惟水不然因物以为形而已不与世以有常形者为信而以无常形者为不信然而方者可斵以为员曲者可矫以为直常形之不可恃以为信也如此今夫水无常形而因物以为形者可以前定也惟无常形是以遇物而无伤惟莫之伤也故行险而不失其信由此观之天下之信未有若水者也又曰所遇有难易而未尝不果于行者是水之心也物之窒我者有已而是心无已则终必胜之故水之至柔而能胜物者维不以力争而以心通也不以力争故柔外以心通故刚中尚配也方员曲直随其所遇皆有以配之故无所往而不有功也邱行可曰坎为水流水也兑为泽止水也兑隂卦隂静故止坎阳卦阳动故流惟流故不盈惟不盈故可出险若待盈而后流则泽水也
　　维心亨维字可玩一则举足动步无一顺境一则机械变诈无一可用故曰维心亨
　　凡人忧乐要推原到根本处若徒谓处患难而不戚戚此与木石何异传以心亨归本刚中见所谓心亨者非徒矫情镇物乃是忠孝节义根于至性所以不惊不怖故曰乃以刚中心亨由于刚中行有尚由于心亨心亨则能静观时变而妙转移之机故往有功往者谓其本心亨而往也
　　卓去病曰儒者谓坎以出险为功不知一求出便有躱闪规卸之弊圣人教人只是信以行险出不出且置勿论
　　人徒知贫贱患难之为险不知富贵乃锦覆之阱其险十倍语云游宴之中有陷穽焉谈笑之中有戈矛焉堂奥之中有虎豹焉乡隣之中有戎冦焉人生末世十步九太行故曰重险由是遇富贵则骄奢遇患难则愤懑皆所谓盈也盈则不平机械变诈相寻而起此行险而失其信也机深祸深宁有出险之日【私记】钱启新曰坎陷也以陷象言四柔陷二刚者也二刚陷于四柔之中者也以陷义言四柔为陷者也二刚能陷者也四柔为陷如层城重垒二刚能陷如摧锋陷陈欲不为陷定须能陷为陷终身燕溺之小人能陷终身忧危之君子
　　有功以上説处险之道天险以下説用险之妙人情説到险便頽然销沮圣人于是发明险之时用以破人心之疑以明大易之道
　　喭曰篱高一尺法髙一丈植遗腹朝委裘而不乱者以纪纲法度为之维持也故曰王公设险以守其国圣贤处世随他患难只是有孚只是心亨摇动他不得浊乱他不得卓然如万仭之山澄然如不测之渊此所谓设险以守其身【私记】
　　章本清曰六十四卦独坎卦指心象示人可见心在身中如一阳在二隂之中所谓道心惟微也彖曰心亨系词曰心病有孚则心亨多忧则心病善用险者能保坎中之阳以自拔于众欲坑坎之上而不为所陷斯得天险不可升之义矣
　　北魏国史髙允与崔浩共事浩被收时允以经授太子景穆景穆重之帝召允问国书是谁秉笔允对臣与浩同作而臣笔尤多帝怒甚景穆曰天威严重故允迷乱失次臣向私问之皆云是浩作允曰臣罪应族灭殿下以臣侍讲日久哀臣一命实不问臣臣实不敢荒乱帝曰对君以实贞臣也遂得不死而浩竟族灭若允者可谓有孚心亨矣
　　象曰水洊至习坎君子以常徳行习教事
　　火起而上曰作水流而下曰至司马君实曰水之流也习而不已以成大川人之学也习而不止以成大贤
　　欧阳永叔曰习髙山者可以追猿猱习深渊者能潜泳出没以为乐夫险可习则天下之事无不可为也是以圣人于此戒人习恶而不知诱人习善而不倦洊尔雅云再也刘氏云仍也
　　初六习坎入于坎窞凶
　　象曰习坎入坎失道凶也
　　卦名习坎爻象以卦名冠其端葢初为卦之首领六爻之义俱于此见其端倪定其张本言处习坎者皆当以道也凡卦之初爻大约例此
　　当习坎之时为习坎之人不能居易俟命而自投陷阱如入于坎窞者然虽欲不凶其可得乎象曰失道可见坎窞之入乃自入非天运也水失道则横流人失道则纵肆所谓道不过有孚心亨而已
　　钱启新曰不舍昼夜此水之性也入于坎窞是为死水水死则臭腐心死则祸至　窞坎底穴也习坎合上下之卦言入坎指下卦之下言
　　何闽儒曰以三画卦言二五陷于坎中者初三四上皆坎也以六画卦言二三四五皆陷于坎中者惟初上是坎耳故独两爻称凶
　　九二坎有险求小得
　　象曰求小得未出中也
　　坎已是险矣又曰有险坎是大槩景象有险是坎中隐祸难以言尽者此时欲大愿奢非求福乃求祸也但求小得而已武侯云不求闻达于当时苟全性命于乱世全得性命则三分鼎足指挥可得不则载胥及溺而已象曰未出中非徒谓未出于险中胸中经略分毫未露未之为言葢有所待也【私记】
　　姚安之曰中字非二五不轻下然亦有影词者如在师中在中馈之类是也
　　钱启新曰陷不在大失尝在小如之何弗求
　　潘去华曰坎诸爻大都不得一吉字葢在坎中固是时势所值亦是事端所壊古人只有作事谋始一法以救其未然又有明哲保身一法以离其祸难若身在坎中即圣人亦难措手只有维心亨一法聊以义命自安故虽如九二之刚中仅仅求小得
　　六三来之坎坎险【读】且枕【句】入于坎窞勿用
　　象曰来之坎坎终无功也
　　六三才柔位刚力不足而志有余在上下卦之际往来经营以求出险可谓不遑宁居矣而戒之以勿用谕之以无功者一则时事多艰一则才力有限欲其安静以待也坎坎劳貌诗坎坎伐檀是也象曰终无功言虽劳其心力终无出险之期所以淡其功名之心也干之三爻处二干之间故曰干干坎之三爻处二坎之间故曰坎坎
　　险字当读是慨叹之词亦提醒之语且枕者劝其且从容休息静观时变也葢天未厌乱圣人亦无如之何但有善藏其用而已入于坎窞即初之入于坎窞也初以机心不尽自凿陷阱三岂可复效之乎千万勿用可也彖曰有孚心亨初三之坎窞上六之徽纆丛棘止因不能有孚心亨挺而走险身世俱没岂不痛哉【私记】　郑康成云木在首曰枕
　　六四樽酒【句】簋贰【句】用缶【句】纳约自牖终无咎【缶俗作缶非】象曰樽酒簋贰刚柔际也
　　坎卦六爻无一吉字惟四五仅仅无咎五已出险斡旋之功全在六四四离下坎而入上坎是波涛汹涌之余亦风恬浪静之际此时一动意气一渉矫饰便开衅隙六四柔正开诚布公与物无竞曰樽簋何其恬适曰用缶何其朴素曰自牖何其委曲如此渉险非徒无咎抑且终无咎若是者何也险难之时四与五一刚一柔同舟共济恨相见之晚尚用仪文涂饰减其至味哉【私记】
　　凡纯卦六爻不相应惟以比而交际为义四离下体进附于五正二坎通流之处四至柔五至刚故曰刚柔际子瞻曰同利者不交而欢同患者不约而信四非五无与为主五非四无与为蔽餽之以薄礼行之以简陋而终不相咎者四与五之际也
　　缶土器史记相如请秦王击缶风俗通云缶者瓦器所以节歌上言樽簋此言用缶用之以歌也贰副也周礼大祭三贰韵书言语要结曰约一曰约者淡薄之谓即指樽簋瓦缶等事牖穿壁以木为交窓所以通明古者一室一户一牖
　　杨敬仲曰酒养阳食养隂故樽酒阳竒簋贰隂耦
　　九五坎不盈只既平无咎【只从氏音支郑氏作坻水中小渚也】
　　象曰坎不盈中未大也
　　习坎至五是水势盈满之时亦是将退之际故以不盈既平取象五刚中正平者中正之谓也水以中正为平盈则不平平者徳之至不平者盈之至也曰中未大正见其异于好大喜功之流不盈未大是处险之妙用二五刚中乃彖之有孚心亨者二有险而五既平上下之时势异也心莫险于盈德莫妙于平不盈其善故能受善而天下平不盈其福故能受福而天下平何咎之有钱启新曰虞庭所谓中不过不盈既平而已象曰未大亦大不得万以忠曰平字深味之令人当下恬然有天地万物各止其所气象朱康流曰方处险而不愤懑将出险而不骄矜只觉世界廓然超于险阻之外
　　水满则流坎以五为主火发自下离以二为主只适也但也诗曰亦只以异扬子曰兹苦也只其所以为乐也
　　上六系用徽纆寘于丛棘三岁不得凶
　　象曰上六失道凶三岁也
　　上处险之上出乎险矣乃以柔暗居之不困于水而困于陆自起紏纒自生荆棘迷而不醒终身戚戚安有见天日之期乎故曰三岁不得樽酒簋贰何其从容徽纆丛棘何其拘迫一到底无咎一三岁不得皆此心亨不亨为之也圣人言人不言天故初上皆曰失道
