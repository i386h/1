<!-- { "loadSidebar": true } -->
　　六三拂颐贞凶十年勿用无攸利象曰十年勿用道大悖也
　　十年坤象数之极也
　　三不中正上与之应上欲养而三不就似为自守之正然失有为之时甘于终身沈晦无补世道何利之有我不言禄禄亦不及去之可也禄及而以拂为髙君子不贵故养未及而干之与养已及而迯之其为拂同人莫不饮食也知味者鲜
　　六四颠颐吉虎视眈眈其欲逐逐无咎象曰颠颐之吉上施光也
　　体艮艮为虎王辅嗣云四应初处正察其所养则养阳观其所养则养正
　　以四视初初有可食之德四之所欲食者好之不啻口出矣眈眈之视其视也明逐逐之欲其欲也切倾心结纳而肺腑相属以此自上而施养贤及民施之光也虎之贪去之灵逺矣养以正虽贪如虎而不以为咎养以不正虽灵如而适以为贱
　　六五拂经居贞吉不可涉大川象曰居贞之吉顺以从上也
　　五隂止体不能养人虚中比上故能任人
　　拂经矣何以曰贞阳施自上理之常也隂德而执此为常则无以及民矣故以拂之为正人知顺之为顺而不知拂之为顺以所从者上之阳也
　　为相者只为不肯认一颠字故下士之节踈为君者只为不肯认一拂字故虚己之风邈不知不颠不可以得士不拂不可以任相故知拂之为顺而颠之为正者而后能养贤以及民
　　上九由颐厉吉利涉大川象曰由颐厉吉大有庆也卦惟二阳司养初居下时位皆不如上故由颐独归之上人皆就上求食百计调剂举从兢业中出天下之颐由上上之颐又由于心厉不为厉庆之源也五不自养故不可涉大川上代五养故利涉大川有上之涉则五可以不涉五涉适为冯河之勇上涉乃为济川之舟
　　颐下爻皆凶上三爻皆吉下动而上止也此可以识颐之道
　　【巽下兑上】大过
　　大过栋桡利有攸往亨彖曰大过大者过也栋桡本末弱也刚过而中巽而说行利有攸往乃亨大过之时大矣哉
　　卦是坎体坎为栋四阳居中象栋二隂居初终为本末本末弱是左右撑持之人不得其力
　　栋桡吾将压焉安能坐待其压支撑维持之计必不容己故大过之世利有事不利安居王辅嗣曰大过大者乃能过也危而不持则将焉用故利往乃亨大过之失在不均不足不能辅有余惟损有余补不足则大者不过而得其平往者所以致其均也过非刚大弗胜然刚而不中则以过益过矣巽察盈虚之理兑恊人情之宜故非常之世有非常之功
　　象曰泽灭木大过君子以独立不惧遯世无闷
　　泽灭木不是横流泛滥之水乃水行至泽停潴不漂木而止灭木木因泽漫泽消而木如故故独立不惧木漫于泽不因泽而枯故遯世无闷一云初在卦初难未涯也宜不惧上居卦外不与其过宜遯
　　众扶不惧易独立不惧难暂晦无闷易终遯无闷难独立而负担当之勇故砥柱可以回狂澜遯世而懐不染之心故一丝可以系九鼎
　　初六借用白茅无咎象曰借用白茅柔在下也
　　初位下象借巽柔木又为白象白茅
　　凡物之贵者必有所借而后安四阳之重惟借初以承之初而为茅之弱欤则不足胜初而为茅之柔且洁欤则胜之矣故初象茅茅虽薄而为用重大过之颠而不颠初之力也
　　九二枯杨生稊老夫得其女妻无不利象曰老夫女妻过以相与也
　　凢木生近水者杨也泽过木则漫灭木在水中无不毁者惟杨可生巽为杨中爻干阳过而老象枯杨巽兑皆女二巽体居初故象女妻上兑体居上故象老妇
　　稊稚也后生为稊其字从弟管子云长其兄而去其弟接木者旧树必以新枝接之初隂柔稚正含生发之性二阳过之始取以自济故可以救其过而还于中和
　　枯杨生稊于死中得活路老夫女妻从絶处遇生机王辅嗣曰以阳处隂能过其本而救其弱处过以此无衰不济老过则枯少过则稚以老分少则稚者长以稚分老则枯者荣此过以相与之义
　　九三栋桡凶象曰栋桡之凶不可以有辅也
　　四阳皆木二五近隂故称杨三四居中故称栋太刚则折宜于柔克初同体上正应皆无补救之能只有将顺其过而已曰不可以有辅还是自家所为已甚若知自制即韦可佩何不可收爕友之功而虞善柔之损
　　九四栋隆吉有它吝象曰栋隆之吉不桡乎下也四与上同体与初为应所处正与三同三太刚而折四却以刚居柔得爕和之用故栋隆吉同室之中一桡一隆得失具见有它则吝有它斯桡乎下矣
　　九五枯杨生华老妇得其士夫无咎无誉象曰枯杨生华何可乆也老妇士夫亦可丑也
　　隂居上隂之老而生道息与初隂之稚者异二比初隂故萌生于下而得稊五比上隂故萌生于上而得华又二巽体主生五兑体主杀
　　枯杨生华生意浮于上而将絶矣萎可立待以五之力而不能使枯者复荣所处之过与过而不得补救之人时使之也大过之时自有大过一段功业可图而君骄臣謟以听时之自过良可丑也
　　四阳居隂位者利居阳位者不利过而有以制其过栋之所以隆也过而益之以过栋之所以桡也
　　上六过涉灭顶凶无咎象曰过涉灭顶不可咎也顶首也泽满至上故灭顶正泽灭木之象
　　过涉至于灭顶将有所救也势不可救力不能救而以身犯其灾其凶可惜而其过涉之心可原此所谓命必死非从井之救也彭咸之沈屈原之从谁得而咎之
　　君臣义重则身为轻灭顶之凶激于义不得复爱其身自是经常之理大过主于行权爻却以经正之道终权即经也此知反经之说为谬
　　处一室之中必栋与本末相称而后成其为室亦必老少夫妇相宜而后成其为居君臣上下之间一有偏重则本末之胜栋与不胜栋总归于倾少之得老与老之得少老夫之得妻与不得妻总归于败
　　【坎下坎上】坎
　　习坎有孚维心亨行有尚彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　虞翻曰水性有常消息与日月应按潮汐洒然如期而至曰汛汛信也象孚坎又象心水盈科放海行者水之性也
　　习坎前水既去后水又来此是流水不是停滞死水水流行于巉岩曲峡之中如其险阻之势与之洄洑转折以遂其性之善下故善行险者莫如水使处险者皆如水何妨于险故平不足以见水至于险而后水之真性见平不足以见君子至于处险而后君子之真心见
　　世路﨑岖一身都是受险之处维心能不受险处险之中而险不能入游险之外而险赖以平故曰维心亨
　　蘓传曰所遇有难易而未尝不志于行者水之心也物之窒我者有尽而是心无已终必胜之故水之至柔而能胜物者以心通也
　　象曰水洊至习坎君子以常德行习教事
　　逝者之行不舍昼夜新故相代而机未尝停君子观盈虚之故以为心之不息似之故消自心之险莫如德德行以常则念念天理而成章有必达之机消人心之险莫如教教事以习则事事凖绳而世道无横溃之势
　　司马温公云水之流也习而不已以成大川人之学也习而不止以成大贤故君子以常德行习教事
　　初六习坎入于坎窞凶象曰习坎入坎失道凶也坎中小穴曰窞
　　流而不盈水之道也入于坎窞则入而不出失流行之性矣沈沦于小数遗笑于望洋自甘堕落坑堑寜复有注江赴海之日
　　九二坎有险求小得象曰求小得未出中也
　　二是入险中求出险者刚中不为险困故求之而小有得得而谓之小得正二之翼翼小心处能为大于其细者险不在大人不踬于山而踬于垤小得即大得之基如挖土得泉涓涓不已即成江河岂可忽于其小
　　未出中正好于险中干事视险如夷故求之而有得
　　六三来之坎坎险且枕入于坎窞勿用象曰来之坎坎终无功也
　　曰终无功是三亦于险里图功者行有尚随险之形变通以求济胷中何等从容自在故能有功来之坎坎则仓皇急遽心中不得亨防惟觉此身之随触皆险而已拯之不能避之不得险而且枕何以有功
　　六四樽酒簋贰用缶纳约自牖终无咎象曰樽酒簋贰刚柔际也
　　凢言酒者皆坎缶震之象也坎为隠伏为通自牖是隠伏中得通之意
　　贰副也礼有副樽约约束如箴规之类
　　樽酒簋贰礼之简者用缶则简而质矣居险中全是昬黒境界如坐暗室得一线光明照入室内便觉爽然故相求之情甚急自坎窞深处讨出一个透明孔窍是六四苦心为五处直以诚心相照不事繁缛一得之是片言之当皆足效其靖献范少伯之于勾践李邺侯之于德宗足以当此
　　九五坎不盈祗既平无咎象曰坎不盈中未大也器溢则人概之故盈者人之所欲概也不盈则适得其平水性原来是平适得其平之性而已大心可以体物若处险只是小心为当二之求得于小五之中而未大正是出险之路非不能大要自小起方得于重险之中说到平字地位如下瞿塘滟滪左瞻右顾眙不定直到石转江平万顷一碧人心世道之险到得平处都是如此
　　许氏曰人行到忧患处如水流得满然后行过去少些子不满过去不得舜事瞽瞍到底豫时是坑坎到此才满
　　上六系用徽纆寘于丛棘三歳不得凶象曰上六失道凶三歳也
　　水流到极处无可复往直是一污混之水为人所嫌弃者故丛棘之不安甚于坎窞徽纆之系甚于坎窞之入
　　九家易曰坎为丛棘又为法律周礼王者外朝左右九棘公卿听狱其下害人者加明刑任之以事下罪一年而舍中罪二年而舍上罪三年而舍三歳不得则司圜所谓不能改而出圜土者杀
　　禹之行水水之道也水就道乃得其性故初上皆言失道初于发源处差故入坎窞而不能出上于委末处差故寘棘而无所归
　　【离下离上】离
　　离利贞亨畜牝牛吉彖曰离丽也日月丽乎天百谷草木丽乎土重明以丽乎正乃化成天下柔离乎中正故亨是以畜牝牛吉也
　　牛土属火之子离隂火象牝牛又离得坤中画是代母用事之女
　　阳光在外附隂而后有明火之为物不能自见必有所附而后见发之正则如灯之取明炊之取熟民之利赖存焉不正则燎原炎冈为害甚烈故丽者火之用而丽之者火之体也丽者在人是七情之用丽之者则性之发而为情也丽之正而后发皆中节故制火之炎莫如定性
　　能受阳以孳生者物之牝也阳附隂而隂受之丽言阳附牝言隂受隂不受则不成丽矣牝牛顺而能受养此顺性于中故能消其炎之烈性以归于正人身只水火二者亨者火之德贞者水之德得此一防真水制其炎烈则火得其性而不至于妄行日月是火与水之精总有明象百谷草木则火之精华附土而出故乗于木衰于金而盛于炎阳长育之候
　　上离丽天下离丽土重明上下并丽君臣合德天下化成故无不奠丽之羣生
　　畜养也止也止之而后为养须是牝牛方无觝触之性止之为易胡氏曰坎水润下下则防故尚行离火炎上上则焚故用止予谓尧之钦明明而止也子启明明而开之则不止不止则聪明自用而名之曰傲
　　象曰明两作离大人以继明照于四方
　　作字絶有意作君作师作民父母只是此作两作是缉熈日新方合离体若聪明自作则精驰于外不能回光内照目营四海而五官之内反为障府明穷于不可继何以照四方
　　继明只是一明又新只是一新求其接缝之处了不可得
　　蘓传曰火得其所附则一炬可以传千万明得其所寄则一耳目可以传天下天下之续吾明者众矣
