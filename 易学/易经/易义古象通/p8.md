<!-- { "loadSidebar": true } -->
　　未合则防茹以倡君子之同升既合则包荒以开小人之从正根窠分明故曰茹厐杂不治故曰荒光故邪正不其衡大故贤愚佥受其益中者主泰之道光大者行中之本若曰包荒而得尚于中行以其心体之光大耳
　　九三无平不陂无往不复勿恤其孚艰贞无咎于食有福象曰无往不复天地际也
　　卦至三天地于此而分象平过此则地之数多矣故象陂往复者昔往而今复也
　　三阳已盈过此则坤矣乾坤交剥之时世道受其必趋之势忧之无益惟艰贞而无过动乃可挽天命于既去耳于食有福是我与天下之所共飨君子挽囘气化为国家生民造福非以已也
　　平陂是坤地之势往复是乾象之运
　　六四翩翩不富以其邻不戒以孚象曰翩翩不富皆失实也不戒以孚中心愿也
　　四谓合交欲害君子细详爻象意似不然盖阴据阳上情不能安相与降心以从君子翩翩乃飞翔安适之意阴体虚故不富阴力柔故不戒以邻以孚四飞而五上亦飞犹初防而二三亦防气类相从其势自尔既入君子路上便为君子所容翔寥廓之宇寜复有弓缴以相加者阴类之福也皆失实三隂皆无富厚之力足以斡旋世道故归心君子以撑持之乃其所愿非包承包羞之比
　　二朋亡四不以邻人臣体此朋党之风絶矣坤阴情向于下故四翩五归而上复于隍无安然处上之意
　　六五帝乙归妹以祉元吉象曰以祉元吉中以行愿也上震下兑卦曰归妹泰中互卦与归妹同体又皆以五之隂受二之阳故亦象归妹言君臣犹有堂亷之隔言归妹遂成鱼水之欢上下交而志同于此可见以祉之以犹以邻以孚之以以用也能左右而用之也福利苍生社稷惟人主能之人主职在任人不自用而用贤享泰寜之福五自以非人之以也
　　四有避贤之美因其柔而居正五开受阳之度由于中之能虚
　　四中心愿五中以行愿愿在心犹怀间隔之虞愿已行即成交通之象
　　上六城复于隍勿用师自邑告命贞吝象曰城复于隍其命乱也
　　复隍平而陂往而复矣此时以胜心求之不得亦无可归咎之处平时飬乱以至势不可挽只合自治为正自邑告命命者理也禀理而行得为者为之不得为不能为亦付之无可奈何矣自此以往须别有一畨整顿再造方能得世道清明
　　【坤下干上】否
　　否之匪人不利君子贞大往小来彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　泰之反为否只将泰义反观不须再着一语
　　人道不出隂阳造端夫妇以至察乎天地是谓君子之道上下之分内外之别惟君子能主张之小人用事将纲常伦理一时尽倒翻了宇中混混惟有邪气充盈何利于正
　　吕伯恭曰否上下不交有天地之形无乾坤之用不曰志不同而曰天下无邦小人之志不可言也健顺以徳刚柔以质小人亦仅可以质言故不曰内顺而止名之曰内柔
　　象曰天地不交否君子以俭徳辟难不可荣以禄俭者深藏若虚有而不用老氏用一啬字正与俭同防俭徳者只求自知一切有余的好分数尽藏盖了非但使人不见其才亦使人不见其徳混迹畴众澄之不清淆之不浊乃是处乱世全身逺害之道富贵利达之毒入人心髓甚深胸中畧带一荣字便不能自立能荣我者即能辱我君子身可藏志不可辱何至为荣所召徳不能俭亦只为利禄所荣便要夸矜自见露出许多锋颖招尤啓忌兰以薰自焚膏以明自竭汉之处士所以遗讥于世君子有深戒焉
　　初六防茅茹以其彚贞吉亨象曰防茅贞吉志在君也像抄云否初防茅无以异于泰初小人之初人人君子也隂之初进岂遽安为小人尚可以贞望之惟两个隂合并而来小人既已有朋又再添上一个则全是小人世界荆榛满路不容君子行走矣
　　志在君与泰初志在外有分别否曰将一片自为心肠变而为君要得君好故不结私党而委身君子以附公朋志在外则六合之广四海之众尽要安顿恰当乃万物得所气象而致身酬主亦在其中矣此广狭大小之分
　　六二包承小人吉大人否亨象曰大人否亨不乱羣也包承是承顺君子之意包藏于内小人如此心地即是善机但谓之包犹恐承顺未坚包藏之中蓄机不测惟安守其否以待邪正之定乃为亨道小人之情如鹑鸟之欺孺子若可获若不可获祗欲乱君子以就其羣君子看破此机何至于乱曰大人者处否而亨处包承而不乱正是君子大处非浅浅人品所能君子无入不得处泰有泰之吉亨处否有否之吉亨世途有改吾心自通几曾见阏闭得君子住
　　六三包羞象曰包羞位不当也
　　羞者一防未丧良心虽小人亦知君子之不可仇第为邪正之势不能两容机械百端终难遁于清夜耳位不当谓所处之位不能胜小人不能胜君子缩朒不前正是变邪归正之地圣人为之提醒使悔而知改若不知有人间羞耻事乃是彻底小人无复有悔路矣包羞是犹知有羞耻畏人笑骂者也
　　君子包荒自家心地光明洁浄却容得他人芜秽小人包承包羞一块皮膜中包了自家许多不明不白之事
　　九四有命无咎畴离祉象曰有命无咎志行也
　　泰至四泰期过而隂来故与隂邻者有不戒之孚否至四否期过而阳来故与阳畴者有并丽之祉道之将废命也此泰上告命之命道之将行命也此否四有命之命
　　泰五以愿行为祉否四以志行为祉总凝命集福不是幸之于囘
　　朱子云公明正大之人用于世则天下蒙其福愚观以祉离祉与于食有福凡三见于泰否之繇盖深为世道愿有此也
　　九五休否大人吉其亡其亡系于苞桑象曰大人之吉位正当也
　　苞桑桑附根丛生者如诗苞杞之苞非可系之而固者与朽索之驭同防陆敬舆云邦国之杌陧若苞桑缀旒幸而不殊者屡矣
　　休止也安也能止其否而安闲自在全不犯手不是忿疾推排力与之角大凡谓之君子皆能分黒白辨是非一力秉正距邪若不动声色而措天下于泰山之安则大人之事也是谓大人之吉
　　包氶而不乱斯能休否而不劳故皆以大人称唐之狄文惠以之此等大人当外君子之时却能藏身于内藏用于心隂防正人以待事几之动不先不后即下斡旋之手否塞转成通泰赖此人在
　　夹持正道君子之同心转移世道大人之独力
　　上九倾否先否后喜象曰否终则倾何可长也
　　倾否将否一齐俱倒尽了无复未除之秽未防之根隂翳世界一旦跻之清明岂不愉快先否之否与大人否亨之否同前时耐得否故今日守得倾扑鼻花香果在一寒彻骨之后此众人以为否大人以为亨也曰喜曰何可长扶阳抑隂之本怀见矣
　　爻倾否见人事之已尽象否终见气数之适逢否泰之运天与人共乘之者

　　易义古象通卷二
<经部,易类,易义古象通>
　　钦定四库全书
　　易义古象通卷三
　　明　魏濬　撰
　　【离下干上】同人
　　同人于野亨利涉大川利君子贞彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志
　　干与坤战于上卦曰于野此二同五干在外体亦曰于野乾象分野野在郊之外
　　王辅嗣曰所以能同于野亨利涉大川者非二之独能是干之所行故特曰同人曰
　　野者无求之地我无求故处于野人亦无求而同我于野无求而同乃为大同蘓氏传曰天非求同于物立乎上而物之能同者自至焉其不能不至也至者非我援之不至者非我拒之是故可以同而涉大川卦一隂为主众阳皆求同焉故不曰应五而曰应干应五则专应干则大得位得中而应干故能受天下之同而天下卒无有异者惟其大而不私也故亨利涉亦谓之干行同人之道合于天而后大
　　文明正见健正力以中正而应同之正道备此矣正非君子不能故曰君子贞中正之应一人应一人而天下之情举萃是焉滥收者多非类之交专应者见精神之聚同不同之端实分于此
　　象曰天与火同人君子以类族辨物
　　易叅云天因材以笃而覆同火随象各照而明同物情原是并育不害故致同必须审异水之性顺下行地而为比火之性逆上烧天而为同凡顺者情轻而逆者情重炎不可犯能化物之质而为坚凝者火也逆者相向之情更切是以君子不以同同而用类同辨物之聚有以相成为同者有以相克为同者处之各得其所而同之义始尽
　　初九同人于门无咎象曰出门同人又谁咎也
　　初前二坼象门初无应出门即与二比象同人于门门者内外之限也
　　门户之立只为内外之限太分门以外举目不是郊便是野不将此心局在宅子里面自然城府不设谁戚谁疏不然眼前无非荆莽举步即是髙墉不待世路之龃龉而门内便不可行矣
　　六二同人于宗吝象曰同人于宗吝道也
　　卦惟一隂众阳之主王辅嗣云寡者众之宗
　　一隂处五阳之间阳所欲同二惟与五应为正絶去应五为众所求故吝吝者羞恶本心曰吝道于理不得不吝也众阳共宗一隂自然之向往二五以正而应同气之相求众求不羞几于在原之鹿矣故于宗之吝终不害于野之公
　　九三伏戎于莽升其髙陵三歳不兴象曰伏戎于莽敌刚也三歳不兴安行也
　　互巽象伏动则成震象莽离体戈兵象戎居下之上象陵互巽为髙象髙陵升髙陵以望五也
　　崔憬曰与二相比欲同人焉盗憎其主而忌于五隠兵于野将以袭之故曰伏戎于莽五居上故曰升其髙陵
　　满胸戈矛荆莽徘徊观望只为欲图非偶而力不能敌势不能行三歳不兴似犹有不得之恨妄想无成何益于同
　　九四乘其墉弗克攻吉象曰乗其墉义弗克也其吉则困而反则也
　　墉城也四动变坎王公设险以守其国象墉
　　位隂性柔刚以柔克王辅嗣曰处上攻下力能乗墉者也履非其位与三争二二自应五三非犯已攻三求二尤而效之违义伤理众所不与势虽乗墉义终弗克
　　乗其墉矣而弗克攻屈于义也故困困斯反之于则矣三以势屈尚懐不安之心四以义屈遂得困衡之益
　　九五同人先号咷而后笑大师克相遇象曰同人之先以中直也大师相遇言相克也
　　阳气上升为笑隂气下沈为号咷
　　下体离离为火有笑象二以隂沈鬰于三四之下象号咷五终得与二同故后笑旅先笑上体离也阳居卦极无可复往火极成水亦象号咷
　　乗墉伏莽以圗得二者谋已深力已足矣而以大师克相求之专势不敌理亦由五号咷之求甚殷而二于宗之心不爽
　　中直见应求之分真相克见君臣之义重
　　上九同人于郊无悔象曰同人于郊志未得也
　　侯果曰独处于外不与内争故同人于郊无悔同人之时惟同于郊故志未得
　　二自有五之应而三阳皆欲得之于门于陵于墉纷来未巳上独舎之而超然于无求之地察其情之所生是甘于独立而不与世为耦者虽可免悔不能大同
　　三四之妄求失上之无求亦失吾非斯人之徒与而谁与圣人之心也
　　【干下离上】大有
　　大有元亨彖曰大有柔得尊位大中而上下应之曰大有其德刚健而文明应乎天而时行是以元亨
　　日在天上乃当阳丽空之日无所不照与旸谷嵎夷者异日光所及皆是日之所有
