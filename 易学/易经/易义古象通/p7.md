<!-- { "loadSidebar": true } -->
　　阳性不欲居人下干乃健之至者而屈于巽有畜之象阴小孤隂尤小然居四却是要地以故羣阳受制忿慲不甘却须得一出脱之法方好此时只恐郁抑之深刚肠渐化又恐不平之甚用壮而争终不能出隂邪牢笼之内耳健而巽自能致亨又二五各据内外之中事权犹未去手转止为行斡旋之机尚在我也畜是志有所不得行志行自不成畜矣
　　凡阳居阳位隂居隂位谓之得位以六居四故曰柔得位刚中志行阳犹用事雨施未行隂势未张云合是隂气在上结聚阳自下升阳直上而隂不胜则开以受阳鼓播扇扬气散而为风若隂力重阳力微不能通透上出则气蒸下注而为雨密云不雨是一隂压三阳不住阳气尚能透出其上隂有遏抑之谋阳亦有鼔荡之力不至与之为和畜可为君子惧畜小犹为君子幸也
　　张南轩云凡百君子之欲行事小人得以挠系之大事将成小物得以邀阻之皆小畜之义
　　密云不雨自我西郊文王系卦至此偶写其所歴之境相似耳或云云自西方不雨非也云雨之变其占非一朱子亦只谓西为隂方然既隂方又起隂云何云不雨小畜小过皆隂小用事周公系爻亦同此意
　　象曰风行天上小畜君子以懿文徳
　　雷之鼓雨之濡水火之润之熯皆有形声可即惟风行天上无形无声欢然中之于物能令槁者苏郁者畅君子容貌词气之间披拂于人之耳目而深入于人之心者如君子所贵乎道者三与就之累日不去见之鄙吝自消皆风足动之也此是深潜厚飬所第自外而观尚未及其底里谓之懿文徳耳
　　易筌云刚不能制刚而柔能之如衣冠可以化强暴之类是也懿文徳正柔顺之徳不尚威武之谓
　　初九复自道何其咎吉象曰复自道其义吉也
　　阳居初复象二曰牵复因初象也
　　此卦大为小畜何以言复如一叚阳明世界偶为隂霭翳蔽或事权之侵夺或谋画之挠乱或正类之摧沮出于一时不意力思挽囘不过还其清明之旧耳初畜尚浅复而自道乃遵道而行不为行险以幸胜者何其咎内不愧巳外不愧人君子之心肠君子之作用也度之于义吉则决之事机亦无不协于吉矣
　　九二牵复吉象曰牵复在中亦不自失也
　　君子路上须着君子同行相携相持无有蹉跌自然邪不能乱
　　自失而复纵令得复何能内省不疚初之何咎初之不自失也初正二中皆自道而复可见舍中与正之外更无复理故曰其义吉
　　九三舆説辐夫妻反目象曰夫妻反目不能正室也下体干互兑乾象车兑为附决象説辐大畜下体干亦互兑故取象同
　　四乃卦之所以为畜者与三原非正配以所居相近与之比昵惑溺渐深返为所制阳以隂为载辐説则不能行矣刚心之人终是不能隐忍遂至交相反目进退两失之矣刑于无法牝鸡以之晨鸣心志一邪妖狐因而肆惑雄心隳于袵席壮志沮于长途厥初弗慎抑谁咎哉
　　舆辐只是一车夫妻同处一室辐不宜舆故説妻不宜夫故反目
　　六四有孚血去惕出无咎象曰有孚惕出上合志也居五阳之中而体独虚象孚互兑主刑又阳犯隂象血四多惧故又象惕
　　五上与四异类而同体三阳并进一隂当锋骎骎震邻之势得不与之相合合志即是有孚所感乃止强暴之志非畏伤免惧之志也
　　九五有孚挛如富以其邻象曰有孚挛如不独富也二前初后故引而相牵有斋盟之谊五统四上故结而相挛有同舟之势
　　五中实象富不独富如公羊传云以者不以者也
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　尚徳则施行矣四巽主隂入于阳而受其光居卦之中在天之上象月之望
　　雨而处隂阳既和退而各止其所居于不争之地矣隂以承阳为分隂止其分则尊尚阳徳以为之承载更何脱辐之虞妇之正也心之畏也隂徳之盛也第君子不可因此而遽有所往耳两难方觧云散雨收当处之以静毋再动以啓竞端乃为宜也隂阳交争之后贞胜之机尚在激之斯起庸得不疑虑乎存敌体之分故曰妻明从人之义故曰妇
　　【兑下干上】履
　　履虎尾不咥人亨彖曰履柔履刚也説而应乎干是以履虎尾不咥人亨刚中正履帝位而不疚光明也干至刚兑至柔以至柔履至刚象履虎尾三为卦主正履干后卦合下体有説义故不咥三居兑上独隂当先故不免于咥履虎尾是畏惧意书云如履虎尾虎尾何故履他为有制伏之方在刚不能制刚柔能制刚若暴虎则捋虎头安能免于虎口
　　説不是一味柔媚如处功名者不矜不伐如补阙失者几谏隐讽全在潜消黙夺若全然畏怕受制于虎恐噬人之吻未肯放得他过
　　应乎干便不是与干违抝相其机括动时便下一鍼如左传所谓摩厉以须者药之应病呼之应声自然欢投不觉
　　为臣不易故履尾虞其咥为君难故履位虞其疚履位用刚君之徳也履尾用柔臣之顺也
　　不疚光明从气象上见巍然焕然者是若云心下便巳无事则曰痌瘝曰犹病何可便言不疚
　　象曰上天下泽履君子以辨上下定民志
　　履柔履刚也地分刚髙下有定脚板软登降无常旋规折矩者此足越次淩级者亦此足下无制节足便向前圣人就应止之地分辨其上下使之各止于所君子安之众人习焉故曰礼者履其所自始
　　雷出地气达而声扬圣人以之作乐其返地中则潜藏而为复黄钟之数起焉泽逺天气塞而位判圣人以之制礼其上于天则澍降而为夬班禄之典行焉
　　初九素履往无咎象曰素履之往独行愿也
　　质之始曰素依循其常分亦曰素自虚景言为质之始自行处言为循其常分初是下足第一歩尚未出见纷华阳性刚就实地上踏着若照此行去即忠信可当藻绘仁义可敌文绣任他争竒鬭巧都不若所履之素最为稳便无入不得何用徇众
　　九二履道坦坦幽人贞吉象曰幽人贞吉中不自乱也二在下体之中显然一条大路二是出门上路的人周道如砥原自平坦独是人心不坦大行孟门总是自心所造先平此心顺理行去自然步步天堂矣阳性健故能知险
　　廊庙而怀江湖之思市朝而抱山林之想心肠冷寂全不见閙热意思故曰幽人
　　邵子云眼前路须放令寛若狭隘使人难走荘子云足之于地也蹍必有不蹍者世路非能乱人趾高视下逐閙趋喧乃是热中之心不胜自乱耳
　　素坦二字人生的的受用素是自起足时行到底于居身切坦是自上路时行到底于应世切视履视此而巳考祥考此而巳
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　互离互巽离目不正故眇巽股不正故跛又兑体兑为毁折
　　人都被一个能字坏了圣人只曰无能曰未能天君主宰处何等温和纯粹故能化暴驯梗推凖动化若坚执与物为难之心满腹杀机动念无非戈矛剑防欲令人俛首帖耳就吾驱绁虿犹有毒而况于虎幽人使人不能危已武人谓人不能危已而故犯之此二之所以坦三之所以咥也
　　三自恃能视能履象不足二字是防破他一个能字正为天君主宰处不是只是要向前与人厮杀耳韩非云何以知其目之盲也以其视之明也何以知其耳之聋也以其听之聪也若是不眇不跛何须説个能视能履
　　九四履虎尾愬愬终吉象曰愬愬终吉志行也
　　四多惧象愬愬二四俱阳二坦坦而四愬愬二得位四失位也
　　四当虎尾之处受人履者履者不用刚则用説焉得无惧人以我为虎我却处末居后韬藏牙爪使之亡所疑畏凡威望过人有气焰者鲜克厥终终吉幸之也公孙硕肤赤舄几几得此愬愬之法
　　九五夬履贞厉象曰夬履贞厉位正当也
　　五正当所谓五帝其臣莫及者説之不以道当必不説但事到几决利刀快斧相似当快意时驰骤之情最难勒转人心惟危自是勅几心法
　　上九视履考祥其旋元吉象曰元吉在上大有庆也行者目不看地即时失跌何待事后三以眇之视为跛之履不足有明有行不祥莫大焉视履以此自考歩歩无非坦道无非素往至是结裹成就无几微次且越轶诗云降福简简威仪反反是谓自求多福故曰大有庆又云受福无疆四方之纲説者本之威仪抑抑徳音秩秩即此其旋之谓
　　上应三三视上逺故眇上内照自视故曰考三隂质柔故跛上阳质刚故曰其旋
　　【干下坤上】泰
　　泰小往大来吉亨彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　泰训通否训塞只通塞二字足尽天下治乱气象阳流动发舒主通隂阏闭结轖主塞
　　君子用事只欲六合内外气脉交通化导小人共为君子至于摈拒流放本非得已小人一味搅翻世界惟恐君子之为已碍惟有极力排挤以遂其私而已亦只为纯禀隂气自为之情太重少通透之一脉在来而居内返本还原有根蒂之固故道长往而居外水流花谢见雕落之形故道消
　　以相交之隂阳言有阳不可无隂以不交之隂阳言有阳不可有隂气之通志之同以其有相交者在若来者自来往者自往惟其势之所向全无交渉之意必其情求相胜而势不能相容者则然若使一小人潜留其间晴空片云寒炉粒火皆能为为燎消之不尽不得耳
　　内阳外隂内健外顺内君子外小人大概写泰时光景如此想像不争毫发
　　圣人不能尽去小人使之居外小人在外亦自有小人所为之事使得容其措手亦是消之之法可为泰道之助
　　物通志同便是泰不通不同便是否不须别寻否泰之象何若隂阳健顺与君子小人之互分内外尽于此间做出
　　象曰天地交泰后以裁成天地之道辅相天地之宜以左右民
　　形气浑然曰道时势所适曰宜天地原有自然段数自然宜利非圣人莫与裁之相之此开辟乾坤之事乘一元太和之运而兴者
　　问裁成辅相何独于泰言之朱子云泰时天地万物各遂其理始有裁成辅相处若否塞不通一齐都无理防如何做得
　　分两戒四维以配天象定生长收藏以兴地利天地交通不出圣人之手
　　初九防茅茹以其彚征吉象曰防茅征吉志在外也茹茅根也茅数本共一根彚兽属一名猬似豪毫竖直如矢毎行则毫外张借为羣彚防茹则同本之茅俱起以彚则附体之毛并兴初居下乃托根之地众所附以为宗者起而在位则气求声应投袂弹冠自有不招而集之势
　　志在外家视四海非以自快其私而专营于内也君子气味之投以此
　　九二包荒用冯河不遐遗朋亡得尚于中行象曰包荒得尚于中行以光大也
　　震生兑杀象荒在中爻象包河出干方而行于地象河三阳并进象朋
　　泰时人情玩愒多芜秽不治之事若求治太急力事芟除反致多事之扰难在用包包非听其不治乃藏天下于天下以不治治之也冯河者絶流而渡江河日趋须得果决直截于事方济所谓截断众流是也遐如事之幽微地之隔越人之隐伏皆是虽然如此却有一脉潜通之处举念只在目前精神常常流贯方无遗漏
　　包荒举其大畧器度如此冯河不遐遗是包含中有此警防处然总归心之大公虽君子同类真朋气味亦化更何樊圃町畦可设斯真能包荒者也君子能化小人而使之消非其力能去之实其量能收之故总之曰包荒得尚于中行
　　尚配也五归二尚上下之交如此
