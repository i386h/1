<!-- { "loadSidebar": true } -->
　　之进往进也渐进无如女归私奔野合恒人亦知可羞一登仕进之途则争先鬬捷惟便是图恬然不以为耻视夫以礼自守之士反嗤之曰滞货曰迟物此富贵利达之徒何正之知何功之就士习之敝乆矣圣人指出女归之义以训之士人身畎亩如闺中处子虽不能尽得币聘形求之主事之但朝廷登进自有分明道路何尝负人三宅九賔蹑级而进原不必索之他迳坐骤进免者世常不少祗以取灾宁见其利
　　五居位而曰进得位卦在渐也其位所得之位也五主有家者家道惟男女昏嫁之事为重五履正而刚得中盖刑家之有法者人主悬弓旌以待士黜浮竞进恬淡不开幸进之窦士各脩易退难进之节莫不兢兢自爱尽得正人君子名节礼教之士以称任使何邦之不正
　　动不穷余氏曰宋有状元及第而两及相门为宰相所轻此即是穷处
　　象曰山上有木渐君子以居贤徳善俗
　　木托于山人托于居山上之木与生深谷嵁岩者异徳不孤必有邻故君子所居而里俗化所渐者然也至于世变风移需之必世胜残去杀待于百年则渐之深也
　　初六鸿渐于干小子厉有言无咎象曰小子之厉义无咎也
　　鸿雁之大者随阳鸟也女随男之义又鸿不再耦昏礼用之于女归切故通取象鸿渐
　　小水从山上流下为干下艮互坎象干艮为少男象小子
　　初处下无援新进之士名位未定故危名实未孚故求备者众此洛阳年少不能免绛灌之厄然新进之时所处未安亦是渐进次序自合知此非初之咎
　　六二鸿渐于磐饮食衎衎吉象曰饮食衎衎不素饱也艮为山为石磐象互坎饮食象
　　事君者内其禄而外其食内其禄思报也外其食敬事也外其食而食始安又曰士有易禄而难畜者难畜故必渐易禄故不为素饱不素饱故可以免伴食之讥而遂委蛇之适
　　九三鸿渐于陆夫征不复妇孕不育凶利御宼象曰夫征不复离羣丑也妇孕不育失其道也利用御宼顺相保也
　　陆地之髙平者虞翻云三动之坤为陆按此爻互坎动则变坤坎象不见故夫征不复又坎中满三动成坤坤为大腹见坤而不见坎故妇孕不育坎为盗又互离为戈兵甲胄象御宼
　　三性躁求安而愈不得安故往而不返四妄耦于三得媾而羞其非正故孕而不育但两非应而相昵就虑患之情切同心协力于御宼之道为顺若以之渐进则枉道相从未为利矣
　　六四鸿渐于木或得其桷无咎象曰或得其桷顺以巽也
　　巽为木桷椽也坎为宫四居坎上象桷
　　渐之道只是顺巽处难处之地而能善处如鸿虽不木栖得桷犹堪暂止渐木而能得桷则无往而不得所安矣或者本无而忽有之辞
　　四本居三三本居四今三在四下三刚人也故四居之不安如廉颇不肯居相如下然卒因相如之善处至袒荆请罪则巽顺之效也
　　九五鸿渐于陵妇三嵗不孕终莫之胜吉象曰终莫之胜吉得所愿也
　　髙阜曰陵五居山之半象渐陵互离中虚象不孕五不孕未得二也四孕矣而不育误从三也
　　上九鸿渐于陆其羽可用为仪吉象曰其羽可用为仪吉不可乱也
　　陆古注作本字与三同但小象皆用韵叶仪从今作逵为是渐自下而上一爻髙一爻至此应为云路鸿飞天际一以为鸿一以为乙然鸿自一耳羽下而始知其果鸿也
　　女道无非无仪渐而至上母仪立矣
　　鸿飞防防弋人无所慕矣其羽无吉光之竒无翡翠之珍然犹可为仪则人知有用之用而不知无用之用尤大何必避虚声逺畧而后有济于世也二饱非素上羽为仪君子惟其所用而已何必同
　　【兑下震上】归妹
　　归妹征凶无攸利彖曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乘刚也
　　兑少女为妹归震之长男又以説而动本非所配又以私情苟合色笑取容失昏媾之正
　　本泰之四下来居三四归三互坎互离天地之交故曰天地之大义妹无不归之理以昏姻之正言乃女道之终人道之始第此卦归之不得其正耳正则为女归不正则为妹归此渐与归妹之别所归妹无父兄主命妹自归也
　　渐中爻皆得位为进以正归妹中爻皆失其正为位不当中爻家中之男女也位不当紊男女健顺之常柔乘刚悖夫妇唱随之理
　　象曰泽上有雷归妹君子以永终知敝
　　女性俗谓之水性泽随雷声荡漾女怀春而为士所诱之象以少女归长男故敝归妹人之终始始不正故征凶终受其敝故无攸利以此始必以此终故君子永终知敝
　　初九归妹以娣跛能履征吉象曰归妹以娣以恒也跛能履吉相承也
　　古者诸侯一娶三女嫡夫人与两媵皆以娣侄从又尔雅云长妇谓稚妇为娣娣女弟也即妹之别称初居下娣象
　　跛行以尊嫡主也易防云嫡在则视履皆不得自由故以跛为履承嫡而行其征斯吉
　　在夫为趾之颠在娣为履之跛
　　有嫡无娣则嗣续不繁古者女归则同姓之国皆媵以娣侄嫡之不能无娣理之恒也娣承嫡嫡承夫家之善道故曰相承小星谨衾裯之御是谓恒仲氏朂先君之思是谓承
　　九二眇能视利幽人之贞象曰利幽人之贞未变常也二居下卦之中宜为嫡而不为娣秉徳贞静以相失位之夫眇而能视以闚而观女之贞也幽人处子之象善仕者不失幽人之心善家者不易处子之守故曰未变常
　　邱氏云跛能履则无上僭之疑而嫡庶之分明眇能视则无反目之嫌而夫妇之爱笃
　　六三归妹以须反归以娣象曰归妹以须未当也媵待年于其国必俟嫡行而后从之其归必有所须不能须而反以媵先嫡为失其正故曰位未当失节之女中人羞以为妻失守之士中主羞以为臣此周之士所以贵而秦之士所以贱
　　一云须女四星在牵牛东天文志须女贱妾之称妇职之卑者
　　九四归妹愆期迟归有时象曰愆期之志有待而行也下三爻兑体少女应期而嫁至四上卦而犹不归则愆期矣卦备震兑坎离四正之卦周歴四序故迟而归有时
　　我求庶士迨其吉兮愆期有所求也归必以时不为妄耦得其所天而后内助之功可致不然则燕婉之求而得戚施矣志有待虽十年乃字亦不为迟故曰有时所谓人涉我否以礼自处者也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　君小君也五以幽闲贞静为徳不与娣妾争妍葛絺可服薄澣可衣以是正位中宫后德之盛也贵行以中为贵自有贵于文绣者在孙氐云凡能把外面许多艶丽侈大的轻看须是内面有个贵重华美的抵当得他过方能如此
　　上六女承筐无实士刲羊无血无攸利象曰上六无实承虚筐也
　　上震象筐动则为离中虚故无实兑象羊互坎为血卦上三不应故无血
　　娶妇以奉祭祀为重承筐而采苹蘩者女之事刲羊而亲袒割者男之事三上皆阴不成夫妇则不能供祭祀血食将斩矣曰女曰士正不成夫妇之称


　　易义古象通卷七
<经部,易类,易义古象通>
　　钦定四库全书
　　易义古象通卷八
　　明　魏濬　撰
　　【离下震上】丰
　　丰亨王假之勿忧宜日中彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎説文云丰豆之满者以象时之盈满故曰大大有二义一者自然之大一者人宏之使大明以动宏之使大也王假之言非王者车书一统之盛不能至此此是饮渐欲酩酊花渐向离披时节如日之正中将转而之昃岂得勿忧但能守此日令其常中而不昃则世亦常盈而不亏矣此忧字即勅几心法帝王忧勤惕厉允执厥中不外此所以持其盈而不至于溢者日体常明容光必照宁有不照之时但偏于东西则不免有遗照耳日中如天中影台正午东西全无些儿影子此时辉光所临无处不到王者之明有所未遍亦只为盈满之心所障此明有些不到伏祸隐忧即从此起光蔽于一指灶炀于一人丰亨之境日渐不如一日乱斯作矣欹器中则正满则覆中者持盈免覆之道也
　　尚大不是好大丰亨之时不得不大礼乐明备天地为官做不得俭小家数耳正惟不得不大乃为可忧一云离日在震之下乃东方初出之日宜中戒其持之豫也若日已中则世无鲁阳之戈焉能止其不昃盖日无中而不昃者圣人以此设戒故又申之以消息盈虚之常理
　　既曰人又曰鬼神鬼神乃造化屈伸之迹于万物盛衰可见朱子以为风雨露雷草木之类皆是
　　象曰雷电皆至丰君子以折狱致刑
　　狱曰折刑曰致皆是必刑之意太平全盛之时人情狃于姑息优游养乱以至衅孽萌生浸难扑灭雷电皆至随谳随断正以保其金瓯无缺之天下耳朱子曰噬嗑明在上是明得事理先立法在此留待有犯者用之故云明罚勑法丰威在上是用法时须是见得下情曲折不然威动不无过误故曰折狱致刑
　　初九遇其配主虽旬无咎往有尚象曰虽旬无咎过旬灾也
　　初明四动共事闇主各效所长相须而无相轧看爻中两遇字己有欢然相得意而两主字则初不自主而主四四亦不自主而主初捐去一己私心共成世道真是同心同徳虞廷师让之风不过如此
　　旬十日也周礼旬嵗师古云满嵗若十日之一旬盖初四皆阳本非相应又歴二三而后遇故云虽旬无咎若歴旬而不遇则不能成有尚之功矣过旬灾喜其旬而得遇也
　　郑康成曰朝聘之礼止于王国者十日大礼曰旬而稍旬之外为稍乆留非常
　　六二丰其蔀日中见斗往得疑疾有孚发若吉象曰有孚发若信以发志也
　　丰坎下变卦下体全变为离二为离主日在坎下故见斗甚则见沬蔀王弼云鄣光明之物
　　初往二亦往初往得配故有尚二往正逢闇主故得疑疾初得配可殚心竭力佐之大臣延揽人才之防也二往五不见信主蔽方深非尽忠竭诚不能格其非心必有孚而后发若新进老成同志易聨君臣不同志难合也
　　九三丰其沛日中见沬折其右肱无咎象曰丰其沛不可大事也折其右肱终不可用也
　　沬子夏传云小星也今从之沛左传齐景公田于沛注云沛草木之蔽茂禽兽之所蔽匿也孟子沛泽多而禽兽至注沛草木所生
　　丰大也丰之事谓之大事丰其沛无济于丰矣人以右肱为用折则不可用才畧具足之臣不逢明主智识无所施手足无所措圣人惜之臣为君之股肱五自不用虽折于三何咎
　　来氏云阳爻为右阴爻为左师之左次明夷之左腹左股皆阴爻
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　四近于五处多惧之地二犹可以孚发四之疑又甚矣求信于君既难惟有下就同徳协力以图补救调元赞化之功不可几则脩政立事维持于外犹庶几大厦可支不至颠覆也
　　六五来章有庆誉吉象曰六五之吉有庆也
　　自二之五曰往自五致二曰来二为明主章象五既阴暗得二之明佐之不自用以听于二当有庆誉人主任相之效如此
　　上六丰其屋蔀其家闚其戸閴其无人三嵗不觌凶象曰丰其屋天际翔也闚其戸閴其无人自藏也
　　五以下三女全有家象一阴居卦上处丰之极有丰其屋蔀其家象上五皆坼自上视下闚其戸象为上所蔽三女下藏虽有人而不可见閴其无人象三嵗不觌离目在下无所见也
