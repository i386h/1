<!-- { "loadSidebar": true } -->
　　六四月几望马匹亡无咎象曰马匹亡絶类上也二阴居四阳之中象月之望日体大月体小望则月受日光正映而体圆凡月与日对经对纬则食望皆对经但有对纬不对纬之别耳月至望皆为可危几望犹未望也
　　四比三象匹盖阴尚未盈益以阴则盈矣故絶之若初九则不必絶亦不得谓类矣
　　九五有孚挛如无咎象曰有孚挛如位正当也
　　柔在内而刚得中不是柔内即孚亦不是刚中即孚乃阳包裹二阴中虚外实包得固合之乃成其孚亦如鸟之卵生意在内是柔却得外殻之刚包住方有出防之子二五在两体为中在二阴为外正二阴贴体包处居中相应故交孚之心固结而不可解只是欲抱出一个防子耳
　　三盱衡于四三不当而四当故絶之而独往二同徳于五五正当而二投故孚之而不疑
　　上九翰音登于天贞凶象曰翰音登于天何可长也风雨如晦鸡鸣不已拟君子不以乱世改度鸡禽之鸣不失时而最近于人者上巽体象鸡兑见而巽伏伏乃其常有翼而不能飞特其姚长之音登于天尔人之实不副声能言而不能行者类此过情之声闻其涸也可立而待是以君子耻之
　　侯果曰穷上失位信不由中以此申命有声无实中实内丧虚华外扬是翰音登天也
　　小过四阴外张象鸟之飞中孚二阴内含象鸟之伏小过概言鸟以其有翼象故屡言飞鸟中孚象鸟必取有信者象之燕也鹤也爵也翰音也皆鸟之有信者也
　　【艮下震上】小过
　　小过亨利贞可小事不可大事飞鸟遗之音不宜上宜下大吉彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　卦体象鸟之飞凡声皆阳气所出中二阳音所自出也鸟小物从上飞过音遗于下可小宜下之象苏传曰小过有鸟之象四阴其翼也二阳囚于内其腹背也翼欲飞腹背不能止翼欲止腹背不能飞故飞鸟之制在翼
　　大过以刚大有余为用于刚中者宜小过以柔小有余为用于柔中者宜虽并用柔刚理难偏废然大事利用刚小事利用柔其大较也阴过终无干旋世道大力量揣其才力所及为之而所为乂宁向收敛一边占曰大吉是为小者决策因其所小而小之不嫌过也
　　小者过在小之时应得亨矣时当小过而过于小虽小亦正可与不可宜与不宜总因于时时当然即是可是宜时不当然即是不可不宜故彖标出与时行之义言不同于大过时亦不同于平常时也
　　孙氏曰小者过如臣子之势过于君父僚属之势过于官长天下自有此等时节文王三分有二即文王之小过以服事殷即文王之利贞
　　柔得中而可小事刚失位不中而不可大事大抵此时只用得柔着用刚不着况柔得中刚顾失中乎小事亦即大事中之节目既不能大有振奋作为亦只合于节目小处补救修饰如行丧用等不可谓非人生大节所关若全丢却大事只于小事上理防似非圣人本旨且如过恭可以化暴过俭可以挽世过哀亦出于至情不容勉强如滕世子之尽哀父兄百官莫敢不哀便可以终行丧礼岂是细故
　　象曰山上有雷小过君子以行过乎恭丧过乎哀用过乎俭
　　山上之雷声隠隠而不甚轰迅与空中飞鸟之声疾去而仅遗余响皆繇阳气微耳
　　行过丧过用过是小事过过恭过哀过俭是小之过于下总是过处小之又小也
　　初六飞鸟以凶象曰飞鸟以凶不可如何也
　　卦之四阴象鸟之翼初与上正当翎翮之极鋭处故皆象飞鸟初上飞而附于四已失宜下之道且以阴附阳知上而不知下趋炎赴热扬扬自诩不知弓缴之将加己于百仞之上也所谓安危利灾乐其所以亡者解救之力安所施之以凶犹以祉之以飞时即带将凶来
　　大过之过在二五故皆象枯杨小过之过在初上故皆象飞鸟大过全靠二阳之撑持小过全因二阴之飞舞
　　六二过其祖遇其妣不及其君遇其臣无咎象曰不及其君臣不可过也
　　过者有所歴不遽止而仍去之之辞遇者非所期而适逢之谓及亦是有心于及春秋公及宋公遇于清传曰我所欲曰及不期而防曰遇
　　二求主过三四而不顾及遇五而曰此吾主也于是不复敢过遂退而脩臣之节焉故曰不及其君遇其臣不过即不及也二中正须得中正为应求之不得得柔中之五与之同徳分正相应因而委身无二似犹得之偶然者遇妣遇臣君臣相遇之分已定故曰臣不可过
　　一云祖妣只借作刚柔字祖妣既有所指而只就本爻言易无此例大过言夫妻小过言祖妣两大则分等一小则分卑大过是君骄小过是臣亢
　　九三弗过防之从或戕之凶象曰从或戕之凶如何也此时以小者多为过三虽重刚所居者正不谓之过惟与阴为比不可不防不防则乗间抵隙巧投深中无不至矣阴之入人甚甘投人甚适不知即此是镆鎁斤斧为害甚防所谓多将熇熇不可救药者也
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　四与五比不必有所歴而后遇但以刚臣事柔主复有所往则过之有逼主之嫌而危矣近臣守和永贞坚刚之性不可用故必戒位不当者小过之时惟柔正为宜以刚居之则不宜也不可长之长叶当字作上声有余之义永贞阳刚之事不可令有余也
　　六五密云不雨自我西郊公弋取彼在穴象曰宻云不雨已上也
　　卦体似坎穴象需之入穴出穴皆在坎体又坎为弓弋象
　　密云不雨朱子云大概是做不得事的意思如谚云只闻雷鸣不见雨落在穴者伏处深下之处虽韬岩穴未必是济世之才守文养名之子五以为类于己而弋取之耳在穴而曰弋取亦强之使出之意畏首畏尾咄咄书空于过之时何济五好髙自上虽有阳明刚毅之人而不能用己无能为人无能助歇后作相时事可知己
　　上六弗遇过之飞鸟离之凶是谓灾眚象曰弗遇过之己亢也
　　以六居上阴爻阴位无所遇而任其过过之终动之极过也而非小过矣如鸟飞翔直上不知止息正与宜下之义相反飞而离之则不复有遗下之音与人相近以小过之时欲行大过之事自贻伊戚职谁之咎是谓灾谓不是适然之遭亢所致也已上己亢两己字往而不返之辞
　　看来二四上皆是欲遇五者二过三四而后遇得遇故无咎四与五比无所过而即遇迫近于君故危上居五上不与五相遇而即过之以臣过君故有灾眚诸爻过遇二字错见不一看者多不明了予合而观之过有两义越之而前曰过积之而多亦曰过二过其祖之过四弗过遇之之过上弗遇过之之过皆是越之而前三弗过防之之过与大象过恭过哀过俭乃是积之而多之意积而多者可小不可大越而前者宜下不宜上遇亦有两义有不期而遇者亦有期而遇者不期而遇者二之遇妣期而遇者二之遇臣四之弗过遇若上弗遇过之则期而不遇者也
　　【离下坎上】既济
　　既济亨小利贞初吉终乱彖曰既济亨小者亨也利贞刚柔正而位当也初吉柔得中也终止则乱其道穷也月盈则生魄花盛则离披若误以既济为大通而以好大之心居之则非贞矣泰二之五五来居二为柔得中泰吉亨初之吉也否匪人终之乱也既济在初终之际二柔中初吉自泰来也上复隍故终乱泰将为否矣
　　亨小者亨也言亨小斯能亨圣人为大于其细与为小不为大皆亨小之义
　　卦言初言终治乱循环之理彖言中言止敬怠得失之几
　　欹器中则正持盈之道无过一正君正朝廷正而天下莫不正六爻刚柔得位惟此一卦指出得济之因常持此正则有吉无乱丰之宜照天下亦是此意终未必遽乱有止心故乱
　　象曰水在火上既济君子以思患而豫防之
　　水在火上水经火方可利用济人若论上下之势水必灭火火必受灭故既济而有不济者存
　　既济而不思患未有不及于患者元封之虚耗天寳之播迁只为见治而不见乱思之官失职耳坎耳离目履盈之际不思而蔽于物知思则不为耳目所役治平之伏隐忧须用几先之哲常情狃于晏安不深思则不能见思而防之患消于有备是为保济永图千尺之隄溃于蚁穴治乱相乗本无断絶之理盛世即伏乱端豫防是防之于其未兆只在纪纲风俗上时时整顿自然不及于乱
　　初九曳其轮濡其尾无咎象曰曳其轮义无咎也坎一阳居中象只轮之车离两阳夹外象两轮之车既济之初未济之二俱当轮位皆象曳轮初尾故二卦初爻皆象濡尾
　　壮舆涉川必资厚力若轮方转而即曳川甫涉而遽濡其力又逺过之不待回车偾辕之后褰裳失柁之时思之早防之豫此爻最为有得
　　六二妇丧其茀勿逐七日得象曰七日得以中道也二隂爻象妇二前三阴以阳蔽象茀前互坎坎为盗丧茀隣于盗也九往居五二中五亦中两以正应故勿逐而得
　　丧茀与曵轮濡尾同意皆济而有未济之思者唱随是理之正然或妇先夫或夫行而妇不随以致不得于夫然因是露其面目表里内外无不暴以相示何丧不得以中道者两中相质位相当心相照也
　　九三髙宗伐鬼方三年克之小人勿用象曰三年克之惫也
　　三离体离为戈兵鬼方北方之国北曰幽都坎居北也夏曰獯鬻周曰玁狁而商谓之鬼方伐鬼方事见竹书髙宗三十四年伐鬼方次于荆又云克鬼方氐羌来賔
　　三是人位而在坎中人而之于鬼矣所谓堕罗刹国者人处阳明鬼处幽暗人身彻内彻外无不光明洞达若微涉幽暗一毫不可与天知人言即落鬼趣如人懐鬼胎难于骤下三年言其乆也克治功深妄根始絶惫者言力战而后胜与未经堕落者异像抄以为反之之事是也
　　六四繻有衣袽终日戒象曰终日戒有所疑也
　　干为衣坤为帛二上五下乾坤两体俱壊象衣之袽离体已终入于坎日在崦嵫向夕象日之终坎加忧象戒
　　繻説文云缯采色周礼注云繻细密之罗也盖繻是美缯袽是败衣始于美缯卒于败衣物理无成不毁四当日之向夕全盛之时已过如繻之必为袽己见坏端四柔正能谨知繻有袽象当其未袽即为戒备济时只为少一疑字能疑则长虑却顾以图补救不然怡怡处堂之安直信以为无事败壊决裂之祸行及之矣思患豫防只起于能疑却又不是狐疑之疑从疑生思从思得防无穷保持之计皆从此出若是狐疑则畏首畏尾如何克济
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　下体东上体西五居上体视二为东邻二居下体离中离为牛为戈兵象杀牛坎用缶象禴祭五为坎主当时用事故曰西邻之时
　　二上五下易位而居刚柔各得其位不失为邻二下而得臣位故杀牛不如五上而得君位故禴祭受福天命有属恭俭撙节之君神黙鉴之
　　二丧茀五禴祭皆处全而持不全之念臣知丧茀之义则炀灶借丛之情杜君知禴祭之义则泰岱汾隂之志息
　　上六濡其首厉象曰濡其首厉何可乆也
　　上为首坎体为濡
　　首者众阳之防气之嘘吸从此出入能受声色臭味资养性命濡至于首则有生之窍俱塞生气絶而不续矣君谓之元首面孔尽为坎水所壅沈没欲海之中无复气息出入何以能乆太平全盛之能溺人如此臣惰事隳皆由于元首之丛脞所谓终乱者此也
　　【坎下离上】未济
　　未济亨小狐汔济濡其尾无攸利彖曰未济亨柔得中也小狐汔济未出中也濡其尾无攸利不续终也虽不当位刚柔应也
