<!-- { "loadSidebar": true } -->
　　初不安贱辱而思洗涤之图四不弃菲葑而宏纳妇之量一则因之出否一则因之得子圣人欲人改图故以颠趾为未悖以隂承阳故曰从贵母以子贵子主器承鼎者也
　　出否要用剖腹洗肠之计丝毫宿垢未除纵令实以珍羞终当变为滥恶居下流则众恶皆归颠鼎趾则旧否尽出须空净一无宿物方能从新受得芳馨之实在
　　九二鼎有实我仇有疾不我能即吉象曰鼎有实慎所之也我仇有疾终无尤也
　　三阳居鼎之腹故二曰实三曰膏四曰餗
　　怨耦曰仇亦作耦之通称如云公侯好仇是已二与初比为仇而阴疾易染二刚中自守初不能近如鼎中馨香充实盈满滥恶无容参入
　　初未亨而利出否欲増美者释回宜早二已实而慎所之欲全好者拒恶宜严
　　九三鼎耳革其行塞雉膏不食方雨亏悔终吉象曰鼎耳革失其义也
　　上体离离为雉雉有膏而三承之三动则成两坎坎为耳又为耳病象耳之革坎又为雨未成坎象雨亏三实而不虚又无应有耳不肯受不闻人世理乱不为天子臣使故有雉之膏而不食阴阳和则雨君臣之交未合时方雨泽亏少宜其有悔三居下之上去故取新之防细察其心非遯世不见知而不悔者雉膏欲其食也行虽塞亦待夫食之者耳故终吉君臣之义本不可失耳自有受时也
　　九四鼎折足覆公餗其形渥凶象曰覆公餗信何如也鼎三足一体犹三公上承天子调和阴阳五味三上公之位初为足中爻兑为毁折四应初初阴力不足胜调鼎之助任匪其人以致败天子之委命相臣之义陈力就列不能者止折足覆餗焉用彼相退食自公爰思补过成信之谓何
　　初溉其虚故出否而利四盈以溢故覆餗而凶王辅嗣云渥沾濡之貌形渥言其倾覆淋漓之状如此苏传曰鼎量极于四其上则耳矣受实必有余量以为溢地四之覆为其无余地也
　　六五鼎黄耳金利贞象曰鼎黄耳中以为实也五于鼎为耳而居阳象互兑秋金金也鼎大器人君主器者鼎惟君所置之置之安则安五自举也耳虚斯能受实则不虚矣中以为实则实而不实以金贯之自能不竞不絿而得举之用葢初虚而颠四满而覆五所谓中则正也故利贞可以正位凝命
　　上九鼎玉大吉无不利象曰玉在上刚柔节也干令升曰凡烹饪之事自镬升于鼎载于爼入于口馨香上达动而弥贵鼎之义上而愈吉
　　五体柔故用金之刚上体刚故用玉之节离为火而居之金为火所燃不可举矣金受火克玉不受火克故成鼎之功用玉为贵
　　【震下震上】震
　　震亨震来虩虩笑言哑哑震惊百里不丧匕鬯彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也雷声闻百里故王制公侯国方百里百里之震通国俱惊而不失匕鬯则可守宗庙社稷以主其祭按人君之于祭礼匕牲荐鬯而已烹牢于镬升于鼎覆之以羃君祭则举羃匕牲于爼君匕之臣载之鬯秬酒芬芳灌地降神皆君亲行之百里震惊而当祭不失匕鬯只为精神宁定意气闲暇故可出震承干而神明之统有属
　　一心祗严肃穆以仰对神明故虽骤值非常之变而不为之震撼盖由具严之怀无瞬息间断所谓造次颠沛于是非勉强镇定所能
　　威至而后惧曰震逺则惊迩则惧受震者惊则闻震者惧矣知惧则惊不至
　　虩虩震象哑哑亨象不丧匕鬯又哑哑之象人心常持戒惧则言笑自然中节言笑自如中心闲豫之符故曰有则
　　象曰洊雷震君子以恐惧修省
　　恐在先事惧在临事修之力勤省之功细
　　史氏云恐惧者畏天之心修省者畏天之实
　　初九震来虩虩后笑言哑哑吉象曰震来虩虩恐致福也笑言哑哑后有则也
　　居震之初受震尚浅成震之主遇震能变恐故有则则斯福矣初之则以其正也羑里之囚为震后受方国为笑
　　震初谨始以恐惧致福豫初惰始以逸乐召凶
　　六二震来厉亿丧贝跻于九陵勿逐七日得象曰震来厉乘刚也
　　二互艮艮山象陵九陵之极数震为足象跻于九陵贝水物而升九陵失其性矣终复其所故勿逐七日得七复之常期也
　　震来而厉危矣然赖此一震尽丧其平日货殖之所积聚跻于空虚九陵之上徐俟学力之到真寳自现盖平日积聚不能舍去祗为误认作自己家珍不知此非真寳虚空粉碎之地乃无尽藏真寳所也空明本体不容一物眼中金屑总为障翳故宜丧贝九陵之跻不是悬虚如竿头更进一步亦只此实地吾人托足寄命之所
　　像抄曰亿丧贝与商旅不行跻于九陵与后不省方七日得与七日来复俱是一脉
　　吴氏曰二有堕甑不顾之达故有去珠复还之喜以人事言则太王迁岐沛公居汉者是
　　六三震苏苏震行无眚象曰震苏苏位不当也
　　死而复生曰苏苏苏两震间也目障曰眚互坎坎多眚无眚未成坎也震行则目必视地不轻下步故障翳除而眚去
　　居震而震行素患难行乎患难故无眚震行与五危行同旨
　　九四震遂泥象曰震遂泥未光也
　　四互坎坎有泥象需三井初皆言泥体坎也象与屯五皆曰未光俱以坎中故
　　震是阳气在内蕴结而不得出故奋激而为雷奋激而起则不泥矣震泥蟠而天飞四居四阴之间蟠而不飞故泥泥亨之反也遂则以泥为固然不复求出脱之路矣晋困于五胡宋迫于金元竟不图恢复之策甘于偏安震而泥也
　　六五震往来厉亿无丧有事象曰震往来厉危行也其事在中大无丧也
　　上下两震环视前后全无宁帖之处故厉然有往有来则行乎忧害之涂能有所事活动而未尝遂泥故无丧而且有事事本其中之所固有也危险之中即链心之境不为震丧定能去险即夷本来之天原无险境也
　　易因曰二因来厉而丧失其寳丧其所本无也七日而得一震之力也五往来皆厉而无丧其所有事则以五所固有不待震厉而得亦非震之所能丧素患难行乎患难无入不得即是无丧
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也五受震近上与之邻惊逺惧迩故不于躬于邻三不应上而皆处动极两惧不能相辅故有言
　　索索视苏苏较重矍矍瞻视徬徨为其内之萧索也此谓存乎人莫良眸子
　　像抄曰震不于躬于邻是几先之哲若因震生忧则朝迎日夕致月举头始见天落足始知地皆是于躬之晚
　　震莫重于邻而身次之身戒严而邻玩忽也故江亡而秦穆惧共亡而晋侯吊不畏邻戒则虞之虢宋之金是已
　　【艮下艮上】艮
　　艮其背不获其身行其庭不见其人无咎彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　艮一阳自下起至上画而止故有止义一阳之止如背二阴在前开坼如人之面腹又如人之有室前虚为庭既止于背则凡面前孔窍私邪所能入者皆可隳可黜出之窦尽塞而全身亦可废矣故不获其身身既不获则此座空虚庭院不碍行走而亦无复感应营营之扰矣故行其庭不见其人身者嗜好纷丛之穴庭者利欲交战之塲
　　耳目口鼻皆有欲惟背无欲如趾腓限辅皆身也身可不获若面之所向一如其背则日游感应纷总未有不寂然常照者故虽行庭与人交际实未尝见得有人
　　心之包络系于背艮背是心得其止心得其止则全身皆天性之用而不属形骸之用矣
　　动静不失其时一止一行皆不足为身之障自面彻背以至周身骨节毛孔无非玲珑洞达如琉璃灯様面面光明人已更何两碍
　　止其所此所是在身是不在身若言在身身即是所何云不获若不在身此行庭者复是何人有见不见若全无在云何名所又何忿惧忧乐反因有所而累而心不在闻见食味皆废要须知所方能知止圣学根宗在此只恐当面错过
　　身言不获觉有寻覔之意我自有身何须寻覔此副皮囊祗是真身宅子不可便名为身人亦一身自身不见焉有人见只见偌大乾坤宇宙之中总是一个性真充满周匝故能行止自如一随乎时如行乎四虚空庭之内全无罣碍
　　此心只为有与迟回顾盻到处皆须照管故多不能据理而行之处彼无应我无与此心常得自在
　　象曰兼山艮君子以思不出其位
　　水火风雷皆往来相济两山对峙更无往来之理两重之山前山不是后山各居其位吾人之思无容出其位者
　　王龙溪曰心之官则思不出位之思谓之正思如水之应物而常止如日月贞明万物毕照而未尝动愚谓位者思之本体不以动静而分两境思不出位只是本体上住未尝转徙逐物而去时行时止顷刻不离此位
　　初六艮其趾无咎利永贞象曰艮其趾未失正也艮时行时止初止之时也邪念初动止之为易但初是禀受得静之分数原多不因学力成就恐其未受染而止受染未免于动永贞乃所宜也艮趾在初不失其正故宜贞之于永
　　咸拇咸之早也艮趾艮之早也止宜初而咸不宜初圣学先于主静
　　六二艮其腓不拯其随我心不快象曰不拯其随未退听也
　　二腓位互坎坎加忧象不快股腓皆足咸股则执其随艮腓则不拯其随
　　居腓而随乃其分矣随人用拯方快于心不拯则自全之意多为人之意少犹是获身见人人已之见未除尚非止道
　　九三艮其限列其夤厉薰心象曰艮其限危薰心也限属背背不从面则止背不从心则薰
　　内外限也阴阳限也理欲亦限也三处限限不可止强而止之则荣卫不行上否下结而疾生故薰利害相摩生火甚多众人焚和薰心焚和也
　　震四宜震却又有二阴在后不遂其震故泥艮三宜止却有二阴在前不遂其止故薰三阳居中前后四阴分布象夤之列故列其夤四心位与心隔絶心居尊不肯为限所止故三之热肠未能遽冷
　　六四艮其身无咎象曰艮其身止诸躬也
　　四心位是名大身艮其身则身听于心百体从令矣概谓之身心与趾腓限辅之属咸在焉躬则有上下屈伸而邪从入矣口之味耳之声目之色鼻之臭四肢之安逸皆躬也絶躬之欲而后可以完身之本体艮身在于止躬
　　六五艮其辅言有序悔亡象曰艮其辅以中正也五辅位人身之止最难于口伤诞兴戎尽从此出信口而言言过即悔悔则驷不及矣艮辅只是不言不言而言言必有次第故亡其悔五之言诏令之属尤须审而后发老氏云多言数穷不如守中五守中者也
　　上九敦艮吉象曰敦艮之吉以厚终也
　　艮至于上所歴止境已多更无去处矣人情趋动止难终止尤难止极于上则一止不复更止止固止行亦止屋漏亦止行庭亦止趾辅之属任其出而万应无不如其本体渊深不露静定之天自若故曰敦艮根心而盎然见背止背之极非薄蓄所能
　　易因曰厚终与夕死可矣同意原始反终故知死生之説
　　【艮下巽上】渐
　　渐女归吉利贞彖曰渐之进也女归吉也进得位往有功也进以正可以正邦也其位刚得中也止而巽动不穷也
　　否之三进往居四由三之四进也故为渐泰之四下来居三归也故为归妹三进则干变为巽而居上四退则坤变为艮而居下为男下女故女归吉六礼毕昏道成渐之善也
　　女归以渐如何尚有不正蔡氏云如鲁昭之娶同姓孔文子使疾遗室孔姞当时礼数未必有阙但不正耳
