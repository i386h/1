<!-- { "loadSidebar": true } -->
　　一隂自小畜来上居于五以为卦主小畜隂居四四臣位止曰柔得位此居五五君位故曰柔得尊位大中上下皆应四故名畜而曰小上下皆应五故名有而曰大卦变之说不可废于此可见
　　比五隂从一阳以隂之小从阳之大得隂之分故曰比大有五阳从一隂以阳之大返从隂之小乃事之变以常理言阳宜包隂羣阳而听命于一隂非深得其心者不能所谓中心恱而诚服也非力服也故五阳为一隂所有
　　以天祐应谓之上应以艰以载以亨以晢应谓之下应
　　刚健文明与应天时行是尊位大中内事蔡介夫云时行即应天之实
　　象曰火在天上大有君子以遏恶扬善顺天休命休美也有善无恶是天命本体遏扬不外五刑五章先王保有之道只此两件有分晓耳
　　火在天上无所不照善善恶恶尽在目前见恶见善知天也遏恶扬善顺天也不则善恶混淆而刑赏倒置是谓违天天且去之而民心散焉得长为吾有
　　初九无交害匪咎艰则无咎象曰大有初九无交害也离火有害象下克干金初之应爻为四四居离体两阳不成其应故无交害小人害者三迫离也
　　惟见有余为害未见不足而为害者人情有余时不期骄而骄至物力未盈意愿未广害我之事亦未交我无可以召咎者故匪咎克艰则虽日与害交而害亦无可以伤我者故象只以初九二字训之
　　世人只喜求应而不辨所应之善恶每因应得害不如无应得以自全
　　九二大车以载有攸往无咎象曰大车以载积中不败也
　　二应离离有车象五所任也二动亦为离居中应五五虚故能积互兊兊为毁折不败未至兊也大车车之能受者
　　离为车有干之积二在干中上往应五力健而受虚能胜其任积中言有可为也物乆则败有容而行疾虽积不败
　　凡容我者将有以任我也我受其任必力有余而无停积斯可以有所载而不败败者停积之乆物情亦变积中不败乃刚中之效
　　九三公用亨于天子小人弗克象曰公用亨于天子小人害也
　　以阳居三得位为正三公位与五同功
　　用亨者不私其有有德有功悉以归之于上
　　程子曰自古诸侯之忠顺者蕃养其众以为王之屏翰丰殖其财以待上之徴求若小人处之民聚财丰擅富强之资反为不顺
　　九四匪其彭无咎象曰匪其彭明辨晳也
　　彭说文云鼓声也又诗行人彭彭出车彭彭驷騵彭彭皆众多之貎
　　四动成震震为鼔又成艮艮为止故象曰匪彭明晳居离体也
　　诸氏曰三刚不私其有故持之以效于君四处柔不居其有故解之使去乎已
　　凡言匪者皆有而不有之意初以艰而匪咎未盛而戒谨于害先四以明而匪彭知分而止损于事后皆适于盈虚消息之故者
　　六五厥孚交如威如吉象曰厥孚交如信以发志也威如之吉易而无备也
　　中虚象孚一隂居两阳之内象交动则成乾象威威如者不用威而如有威威由信生
　　侯果曰柔为卦主有威不用简易无备物感其德翻更畏威愚谓无备中自有遏恶扬善之道戒备之心太密有机心者必有机事返为人之所疑蔡传曰以其无备知其有余备生于不足不足之形见于外则威削
　　王辅嗣曰无私于物物亦公焉不疑于物物亦信焉不言而信何为而不威如
　　上九自天祐之吉无不利象曰大有上吉自天祐也上之天祐其德已备于五故不置别辞王辅嗣曰余爻皆乗刚已独乗柔顺也五有信德而已履焉居有之代物不累心髙尚其志是谓尚贤
　　像抄曰六五在本爻但见履信思顺至上九而始见其尚贤如武王天下大定必得箕子为师而后为大有故象曰大有上吉明事闗全卦非止上爻而已
　　【艮下坤上】谦
　　谦亨君子有终彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　处众之下凝然止体是谦之意
　　艮者万物之所成终而所成始故曰君子有终卦以三为主惟三与卦同辞
　　谦与履两卦一体履以说履干得履之意履之意谦是已故曰履以和行谦以制礼又曰礼以行之孙以出之履谦原是一事履不咥为亨谦自复升故即言亨而且有终
　　何处不是天即何处不是地寜待下济上行智崇礼卑即是人心天地天地髙卑只想像其意可体防以为用谦之道
　　蘓氏传曰光与不可逾是君子有终不于其终则争而得让而失者有之矣惟要之于究极而后知谦之必胜
　　天髙髙在上阶之不可只于光之下垂人受照临之中见其下济地之于人也蹍然载物养人无非地德即是上行
　　象曰地中有山谦君子以裒多益寡称物平施
　　山髙地卑损山以益地为平平施如称之有衡物就衡则平矣故曰称物谦者君子之衡也
　　以艮之髙安止于地之下而不见不但无髙下之形亦并无町畦之迹不自以为谦祗以为平尔谦之名生于过有过而后有谦无过谦正是平处本无分毫之损
　　王龙溪曰君子取有余补不足以善同人则贤不肖平矣以位下人则贵贱平矣
　　初六谦谦君子用涉大川吉象曰谦谦君子卑以自牧也
　　柔得谦性下得谦情故曰谦谦中爻震木坎水在初之前象涉大川涉大川不敢轻进是谦之意不曰利涉而曰用涉出门而懐涉川之惧谦之用也牧养也驯也偾蹷而不可驯者此心为甚牧以驯之不以骄心纵之不以客气乗之皆牧之道
　　六二鸣谦贞吉象曰鸣谦贞吉中心得也
　　雌雄相应曰鸣中爻震震为善鸣在二之前象鸣九家易云隂阳相应故鸣二与三比与中孚鹤鸣子和同防
　　谦不是要人知得退抑之心自然如此不过自得其心而已恭则不侮谦非声音笑貎所造
　　九三劳谦君子有终吉象曰劳谦君子万民服也三为卦主象劳居艮下体象劳谦又象有终隂为民五隂而主一阳象万民之服
　　卦与履同体履以中正为则履三不中正眇谓能视跛谓能履有陵越之思不自知其不足谦三刚正能视而晦其明能履而缩其步懐退让之意不自任其有余故履三有咥人之凶而名之曰武人谦三得民心之服而名之曰君子
　　像抄曰谦言天道地道人到劳谦亦分明天地气象
　　六四无不利防谦象曰无不利防谦不违则也
　　易因云内三爻以止故着其德上爻以顺故防其过防裂也从手为声通作麾杨敬仲曰六柔四柔坤体又柔有过谦之象圣人教之防去其谦又恐其疑也曰无不利曰不违则虽去其谦不至于违则也过为谦者祗畏人之不利于我而不知适以取侮故谦而至于过当以防之为则则者谦之节也
　　六五不富以其隣利用侵伐无不利象曰利用侵伐征不服也
　　上体三隂象隣隂虚象不富师二之三为卦之主象征伐
　　潜师掠境曰侵声罪致讨曰伐司马法云负固不服则侵之
　　小畜五富以其隣阳为主主富谦五不富以其隣隂为主主谦征不服是不富本懐
　　上六鸣谦利用行师征邑国象曰鸣谦志未得也可用行师征邑国也
　　上坤体象邑国凡言邑国皆坤土师二之三与上为应象征邑国
　　三以谦鸣二比上应皆以谦和之故上亦曰鸣谦又五至三为震故二上皆有鸣象二柔中故中心得而曰贞吉上柔极过中故志未得而曰用行师征伐行师非谦者事有则存焉征伐与涉川总以善谦之用故利用行师而象曰可用行师言可亦不违于则矣王辅嗣曰吉凶悔吝生乎动未有居众人之所好而为动者所害处不竞之地而为争者所夺是以六爻虽有失位无应乗刚而皆无凶咎悔吝者谦为主也
　　【坤下震上】豫
　　豫利建侯行师彖曰刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　震象诸侯坤象师众屯有震无坤止象建侯谦有坤无震止象行师此卦坤震合故两象之
　　志行与小象志大行同九四之豫欲行其志而鸣者旴者防者因之以遂其私刚应之势反为邪人借资世态千古如一故惟顺动可以得利
　　天地如之是中和致而天地位发而中节谓之和心和气和而天地万物之和应之不过不忒天地之和也刑清民服万物之和也天地之顺动亦是圣人顺动所造
　　惟豫可以集事如行师亦惟从容暇豫为善如谢安石淮淝之防冦莱公澶渊之役皆以豫胜
　　象曰雷出地奋豫先王以作乐崇德殷荐之上帝以配祖考
　　程传云阳闭地中动则通畅而为豫
　　气之鬰而得舒者皆有声惟雷出地是天地元声因之作乐荐帝配祖考所以宣天地之和气
　　王者功成作乐以文得之作籥舞以武得之作万舞记云万物本乎天人本乎祖故冬至祀帝于圜丘配之以祖季秋祀帝于明堂配之以考
　　像抄曰圣人作乐应天制礼配地雷是天气出地而上奋为豫豫应天也泽是地气承天而下聚为履履配地也又曰乐至则无怨故豫刑罚清礼至则不争故履民志定
　　豫情达于外有声声从雷出故承平则作乐防患则击柝古人闻乐声则思适意之宜裁闻柝声则知患害之当戒圣人以声教天下之道
　　初六鸣豫凶象曰初六鸣豫志穷凶也
　　初动成震震象鸣失位为鸣豫上与四应见四之豫而欲鸣以和之
　　蘓传曰所以为豫者四也而初和之已无以致乐而恃其配以为乐志不逺矣因人而乐者必因人而忧其志已穷不得不凶愚谓穷者胸中窄狭更无别项着数怙着四之势位以自取适即四且将厌之何处可通
　　乐记云节奏者先节而后奏也故柷以合之敔以止之初柷位上敔位也柷鼓之用止所以戒之于早敔栎之用籈所以洁之于终故曰柷敔者乐之无声者也知乐则豫道之始终可见鸣与防皆失其所以豫矣故一曰志穷一曰何可长
　　六二介于石不终日贞吉象曰不终日贞吉以中正也互艮为石不终日下体未终也
　　我心匪石不可转也石犹可转二之贞心介于石矣介分辨之意能守者只是善不善界限上分得明了故能见于事始不待事终之日
　　上交不谄上四由豫由豫谄之端也下交不渎下初鸣豫鸣豫渎之渐也
　　自晦视明者真自静观动者审
　　六三旴豫悔迟有悔象曰盱豫有悔位不当也
　　盱张目也视之髙矣向秀曰盱雎小人喜恱优媚之貎神乱于中故目营于外迟而待终之日故悔不终日只是见得速故知防知彰知柔知刚断可识矣恋着权势之人要于此中得乐而不能断故迟
　　九四由豫大有得勿疑朋盍簮象曰由豫大有得志大行也
　　五隂由四以豫故曰由一阳得五隂故曰大有得五隂象发一阳贯之似括发之簮鸣也盱也防也皆有求于四者也有求于四四必疑疑则中有罣碍而不得豫勿疑则以利来者亦收而化之于义其大有得以此
　　六五贞疾恒不死象曰六五贞疾乗刚也恒不死中未亡也
　　五互坎坎心病象疾震体帝出乎震为反生为蕃鲜物生之始故象不死
　　贞疾正疾也正疾不是自致之疾如医家所谓不内外因者独禀受元气羸弱而所乗者刚耳若沈溺于豫而听权臣窃柄则是不起之疾何能不死九四卦之所由以豫以阳处隂亦不是潜移主柄者
　　易叅云诸爻皆豫独五称疾不豫之象惟不豫故得不死是以知生于忧患死于安乐
　　只为位居于五上卦之中乃是君位中位不可移易命祚未止
　　上六防豫成有渝无咎象曰防豫在上何可长也豫终为成豫极有变
