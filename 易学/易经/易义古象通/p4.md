<!-- { "loadSidebar": true } -->
　　履霜坚氷是一副铁冷心肠坚持要到极处与始凝之意无二必驯致而至坚氷乃成臣道子道妇道钱氏像抄云阳不舒千年有冻色时未来没世无荣意尹伯竒履霜中野几有坤初之顺只自沈便不是坚氷之至
　　以云雨明健干之仁也以氷霜着顺坤之义也
　　六二直方大不习无不利象曰六二之动直以方也不习无不利地道光也
　　直属行方属止俱从动时见人生也直须直始行得去地之徳方须方始立得定乃其行其止之得以自如处即大也二之动以顺动顺故大
　　杨敬仲曰直者直心而行若意起则支而入于邪矣直心而行虽遇万变未尝转易是之谓方方明不转之义非直外又有方也直方而大非习之所能不学而能不虑而知何待于习
　　六三含章可贞或从王事无成有终象曰含章可贞以时也或从王事知光大也
　　三阳象章以隂居之象含章阳徳处坤不得用其阳矣故含
　　有章美之徳可含以守曰可贞或从王事非有求而为之也事至而不得不应事至而不得不应则含者不得不矣其中之有者多以一成之心应天下以一成之心应天下行之未必无迕而美者失其为美矣惟无成而后有终王介甫有章美而不能含一以成心从王终贻宋室之祸正与此反
　　六四括无咎无誉象曰括无咎慎不害也
　　坤为故四象重隂闭结象之括二多誉四多咎免咎者必希誉无咎难无誉尤难
　　人只立于咎誉之两不咎则誉未有能两无者咎则人尤之誉则人嫉之括至于非之不得誉之不得韬潜缜密全无鍼芒漏于外使人得而见之者慎之至也
　　孔氏正义曰所以贮物以譬心藏智也闭其智而不用功不显物故无誉不与物忤故无咎
　　六五黄裳元吉象曰黄裳元吉文在中也
　　坤为文五居中裳下体之饰阴象
　　黄裳裳之黄也合言黄裳去裳则不见黄矣去顺则不见中矣坤徳主顺而有中之文中从顺内见不吐不茹只是顺之挥
　　上六龙战于野其血黄象曰龙战于野其道穷也在卦之外曰野侯果云坤十月之卦隂穷于亥穷隂薄阳故战説卦云战于干是其时也
　　天气穷于地则有阳愆阴伏之灾交战而相薄正气穷于邪则有攻击排挤之事交战而两伤
　　履于始必战于终至于血之黄然后见坚氷之至使阳皆以逊避全身为是谁出而与阴鬭以存正气于宇宙者苌之化为碧与嵇绍之溅帝衣君子所以肝脑地而不辞也
　　用六利永贞象曰用六永贞以大终也
　　阳为大坤职代终不永贞不能终阳之事干凿度云坤大軵上乃应言附于干待干气之至而上应也变干则与干同徳秉义之和履贞之干所以永归于正不言元亨坤职成也
　　干用九则无首坤用六则永贞曰不可为首曰大终乾坤循环不断之脉原未尝可分终始
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　至柔至静正明坤元之至惟柔之至故动刚惟静之至故徳方刚于物之生机见干气至而应之不延以候方于物之成质见品别而终古不变其形坤能为从不能为主必得主而后之静专后之以翕动直后之以辟虽分先后原无层次嘘则俱嘘吸则俱吸只此一机之贯故曰有常至柔至静故能含动刚徳方故化光
　　喻氏易叅云冬至一阳出羣阴以渐而入勾萌甲坼皆隂入内以承之代干以顺其出机夏至一阳入羣隂以渐而出结裹归根皆阴出外以承之代干以顺其入机此説最精隂阳之气迭为内外而实无断续之隙隂不能去阳而自为用无阳亦无隂矣
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚氷至盖言顺也
　　弑父与君不顺之所积也一念之差至于身为弑逆犯天下之大恶而不讳思之能不凛凛孝弟而不至犯上作乱便是辩之于早
　　顺即驯致之义一念顺积而百念皆顺霜之为氷只是始凝不散耳若见晛而消百錬可化何以得坚氷之至
　　直其正也方其义也君子敬以直内义以方外敬义立而徳不直方大不习无不利则不疑其所行也直如绳方如矩敬主一故无囘邪绳在我也义主裁故有检式矩在我也内直外方理无偏至故不而大语云足忘行而后能行疑其所行未忘行也不疑故不习而无不利
　　敬以直内浑是一团天理全无私心罣碍致有横邪着之处自然莹彻通朗随物之来予之节制左右逢原触处皆合是谓方外乃合内合外之道
　　隂虽有美含之以从王事弗敢成也地道也妻道也臣道也地道无成而代有终也
　　弗敢非但弗敢于分乃弗敢于道地道君道臣道此道本是逾不得的
　　成是胸中原有一见成之物在祗觉其美故遇事便要抢先急于不复顾得分义何若地道只是随天原无一物见在者俟其气至因而代之有终妻道臣道须防此意自得
　　郭青螺先生曰坤作成物此何云无成有终坤虽无成而代有终是无成而成成毕竟归之无成又曰董子云地出云为雨起气为风风雨者地之为地不敢有其勤劳一归于天之命故曰地道女宪云妇如影响焉不可爽天不可逃夫不可离称夫曰所天故曰妻道抱朴子云为人下者其犹土乎深抇之而得甘泉焉树之而五谷蕃焉草木殖禽兽育焉生则立焉死则入焉功多不望赏劳瘁不敢怨故曰地道
　　天地变化草木蕃天地闭贤人隐易曰括无咎无誉盖言谨也
　　初言顺四言谨乱世自有此二种人品各行其志括见君子之几先履霜见君子之节概括是深根固蒂之情履霜是嵗寒后雕之节举动皆闗世道总之各成一是
　　君子黄中通理正位居体美在其中而畅于四支于事业美之至也
　　通达也程子曰文中而达于理不显其文浑然在中而表里洞彻内外如一虽中存无迹而条理必具故曰通理
　　黄乃纯色与杂组间色者异槩言之是黄其中经纬错综之妙灿然自不可掩所谓闇然日章者也坤体顺宅坤之体以为体四支由此而畅事业由此而则笃恭而天下平矣是谓美之极致
　　阴疑于阳必战为其嫌于无阳也故称龙焉犹未离其也故称血焉夫黄者天地之杂也天而地黄荀慈明曰天阳始于东北故色元地隂始于西南故色黄
　　曰疑曰嫌是觌破他无阳心事曰未离其是防出他党人品隂阳只在嫌疑间便要认真做出是轮刀上阵不俱生的事非如皮肤上掠过便了战不得不战伤不得不伤如荆佽飞入水斩蛟相似一片血心成败死生蚤巳付之度外矣
　　易义古象通卷一
<经部,易类,易义古象通>
　　钦定四库全书
　　易义古象通卷二
　　明　魏濬　撰
　　【震下坎上】屯
　　屯元亨利贞勿用有攸往利建侯彖曰屯刚柔始交而难生动乎险中大亨贞雷雨之动满盈天造草昧宜建侯而不寜
　　干刚初受坤柔为震帝岀震物生之始难生坎之险也震又为长子象侯故豫亦象建侯
　　屯象草穿地未申凡物初生皆经一畨难苦如婴孩之出胎鸟之出防草木之脱甲因其具有生性故其舒未能遽达若块然若瓦石之无灵何见其能动乎险中也只是生性之动自然抑遏不住试问野火烧不尽东风吹又生安见有终不畅遂耶
　　乾坤之后即继以屯正见生性之遂原非容易经了千磨万折生于忧患兢兢业业圣人所以铲夷世难雷雨域中皆本诸此贞者坚骨厚力不为屯移而能济屯者也
　　世难方殷着不得性急忙忙前去济的甚事要须主以静定致人而不致于人方能以治制乱侯张布以射者侯不动而人赴之因借为公侯之侯建侯则万目昭昭以赴一的自然心齐力合如绎丝者先引其端从此渐成条理此经纶下手之第一步也
　　雷动雨润职本司生然动作时却是八表同昏物从迷晦昧中生意潜啓见得如此草昧正是天之所以造物英雄乘此拨乱君子因之定性故云扰者开辟之象也郁塞者通达之机也
　　象曰云雷屯君子以经纶
　　经纶是线索在手自然引之愈长理之不乱倐然雷止雨曰月开朗再织成一轴清明世界
　　初九磐桓利居贞利建侯象曰虽磐桓志行正也以贵下贱大得民也
　　中爻艮为石象磐震木象桓
　　五与初二阳为二体卦主五主险少豁达之度初主动有振奋之才故亨屯非初不可以盘旋释磐桓其説起于马融张横渠云磐桓犹言柱石按二字之义磐大石也桓亭邮表双立者檀弓桓楹是也此义似胜屯难之初有此刚正大材生于其时故能不震不揺而有撑持底定之力盖有大材而不自恃志在行正故能以贵下贱而为民所归附也
　　六二屯如邅如乘马班如匪寇婚媾女子贞不字十年乃字象曰六二之难乘刚也十年乃字反常也
　　震坎俱有马象震作足坎薄蹄故象班如凡言十皆坤也坤数十
　　乘马班如卦凡三见二乘初偶合非其本情四乘三绵力不足以胜上乘五才薄而时巳去故皆不免班如
　　婚媾不是要植私人亦为拨乱需才共济二自分当为王臣若处子守身寜待年而不字初方负人望只为求非正应至于目之为寇遇之为难匪石不转之心有凛然不可犯者君臣夫妇皆天常也反而得其常非求为异
　　六三即鹿无虞惟入于林中君子几不如舍往吝象曰即鹿无虞以从禽也君子舍之往吝穷也
　　震为木蕃鲜林中之象凡言禽皆坎故比五亦言前禽
　　即鹿犹言逐鹿羣雄纷争三亦与之并逐鹿急则铤而走险林中非其所居入林中如云防大泽中三动极廹险喜动而非拨乱之才又无与之共济者民心无可恃婚媾无可求一举足便入险地算来只有舍之一防而巳
　　二有可待故贞以守之三无可待故舍而去之二性静故十年而可守三性急故一朝而即决
　　六四乘马班如求婚媾往吉无不利象曰求而往明也凡乘马皆欲有所往乘马矣踟蹰而不成往非有所阻则有所待五居险中四欲往而赴之所与偕者未至班如者待之也婚媾原是天之所定求则得之矣往者忠诚所激求者精神之聚
　　入林中祗为无虞向暗路上走四得婚媾分明指出经纶大畧如马得御辔衘在手坦然直前无阻拨云雾而扶日月不复草昧时气象矣
　　九五屯其膏小贞吉大贞凶象曰屯其膏施未光也坎雨象膏诗云阴雨膏之
　　五本雨膏内具亦欲润泽天下但为险主多猜多疑胷次不免固滞祗是沾沾微润未见有滋液渗漉溥汜六合之意居屯在险元气郁遏不舒若是经纶手段须一畨震天动地的疾雷甚雨方能使万物普萌不是小小寻常局面做得汉臣言人主患不广大不广大虽贞亦凶陆士衡云器大者不可以小道治
　　上六乘马班如泣血涟如象曰泣血涟如何可长也上才与时皆不可为一腔烈心义气空抱而不得伸徒有泣尽继之以血耳兴嗟于麋鹿寄叹于铜驼君子有余悲焉
　　血于人身为水坎象之涟如水行之貌需四需血甫入犹望出险之期屯上泣血巳穷无可出险之路三听拨乱于人故见几而蚤决上知大事巳去故泣血而悲伤
　　【坎下艮上】蒙
　　蒙亨匪我求童蒙童蒙求我初筮告再三凟凟则不告利贞彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三凟凟则不告凟也以养正圣功也
