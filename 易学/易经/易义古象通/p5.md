<!-- { "loadSidebar": true } -->
　　泉始于涓涓而浮动山岳浸浴日月皆源于此但初出山下乃混混之原泉未离巉岩石鏬欲流不流得人力疏导乃能注江赴海不可御固有亨道此又亨之有人为蒙幸也
　　求我筮告亨之道有此节次知求者受教之基初筮者愤悱之切筮所以决疑有疑故就师而质之渎田间浍之水众污所注随注随去再三者非能实有体防疑问不过漫举相溷此而告之亦只是口头应酬以言遣言还反溷之而巳源清虽细防可导流浊则澄汰宜先
　　不凟即是如孟子三见齐王而不言事欲先格其非心后来许多问难辨诘实与不言之意互相映此即中道中者随其浅深髙下予之以其分所能受非强之也
　　性无不正习染斯移者习未深性亦未斵养而之圣则圣矣世人多被聪明伶俐害了到是混沌未凿之人入圣有路此赤水遗珠不得之于离朱□诟而得之于象防也
　　王辅嗣曰明莫若圣昧莫若以养正乃圣功也然则飬正以明失其道矣
　　苏氏易传曰者有蔽于物其中固自正也蔽虽甚终不能没其正将战于内以求自达因其一达而之迎其正心沛然而自得焉若不待其求我一不达以至再三虽有得非其正矣
　　象曰山下出泉君子以果行育徳
　　果行育徳象有两取功无二用泉之初出经过许多险阻曲折容与纡廻方能归墟赴壑经徳不囘育之果也力行近仁果之育也
　　有独见独行排天下之是而不顾者有致虚守寂视天下之事皆可遗者此杨墨之果二氏之育君子不谓之正
　　初六利用刑人用説桎梏以往吝
　　坎为律为桎梏
　　隂不明下不振妄作妄行固宜约之于法第下劣昏愚之性持之太严不无越轶之想正须寛严并用若东防之使无所措其手足如入其笠而复招之则纯任法之过也正法之正即飬正之正不过规矩绳墨以人治人改而即止无多求也法而过正则曰桎梏又甚之则曰寇圣人之贵养如此
　　九二包吉纳妇吉子克家象曰子克家刚柔接也二至四是震象长子三至五是坤象妇震坎艮三男全象家
　　君师并大则师又重于君矣二是先知先觉有觉人之责视天下智愚贤不肖无非一家男妇岂有不包之纳之者包纳不是一味含容只不用刑用击惟以刑于化导为主故能使家人感化而称为克家之子家五之家也而二克之君相天下一家之气象也本体我与一何用深求包蒙纳妇非但归斯受之即此是飬正之法
　　刚柔接还是五柔接二刚否五柔居刚有虚巳之徳二刚居柔有调爕之能皆刚柔合徳是谓君臣同徳非偏指也
　　六三勿用取女见金夫不有躬无攸利象曰勿用取女行不顺也
　　三动则成巽而为蛊故象金夫象不有躬
　　见金夫不有躬只为守之未定见新竒可喜便舍所学以从之朝儒夕墨终归流浪如陈相之从许行者是巳既失所守根本巳坏终不可与归正道
　　今人学问讲来讲去只讲得功利二字未曾透过此闗总是见金夫不有躬者然欲加之刑加之击却又躱闪使砭鍼无可下处祗为自以为明不以为养正无自故圣贤之脉断
　　二纳妇而三勿取女妇来求纳即是顺道女之不顺从小不谙内则已失闺训无受教之地矣言辟行坚圣人之所深弃以此
　　六四困吝象曰困之吝独逺实也
　　下隔三不得亲二上隔五不得亲上独处陋之地此独与人皆集于菀我独集于枯之独同困而不学民斯为下非二上逺之三自逺耳如互乡夷之之辈何尝见逺
　　六五童吉象曰童之吉顺以巽也
　　五隂象艮体少男象童
　　童如日初出而暾未流如木方芽而叶未舒一赤子真心包含大人气象若壮长则嗜欲亦长机智亦长便自巳看得大胸中载得实正言善道无繇入矣此童字于人主尤好主道专于任人愈英明愈刚毅愈有逢迎抵防之事偏听一入独行不复可挽故有取于顺以巽顺是童本性妙处顺故能入入时即是刚柔相接之脉
　　五固天真未凿亦由本是刚明之性居之以柔睿性早开又二刚中的是才诚两合精白乃心五能受二能入兼际其美不然古之幼主重臣窃权移祚者固不少矣
　　上九击蒙不利为寇利御寇象曰利用御寇上下顺也刚居上主止有击意应坎象寇
　　古人卜禘视学小成大成皆需渐次不强所难即非难知难行亦须优游渐渍防谓之养刑且不可专用况击之乎击之则反伤其天真而为害矣此被击之蒙必其资禀昏柔沈锢从正甚难为邪却易私欲嗜好乃伐性之斧斤酖毒不如直于此处时时用力为之禁止防闲虽混沌未开而邪妄不侵自有透露之日盖为寇者上拂下下亦拂上御寇者上顺施下无不顺受也三行不顺故须以顺导之御寇者如金夫之不使至于前也上下上是司教之人地分髙者下如下学与中人以下之下
　　【干下坎上】需
　　需有孚光亨贞吉利渉大川彖曰需须也险在前也刚健而不防其义不困穷矣需有孚光亨贞吉位乎天位以正中也利涉大川往有功也
　　大壮四之五成坎坎中实孚象
　　不能需待触之即动揺之即撼祗为心虚之故苟有实心自然守得镇定从定生虑而光从明得通而亨是贞之道
　　凡物之精华腾出于物之表者谓之光而能映照乎物在人则心之睿智耳目之聪明皆是故能知防知显知柔知刚而舒徐以待事几之动
　　刚健之力能进情亦喜进赖其性坚定能持故临危而不防所谓徳行恒易以知险者
　　五从四升居君之位而得正居中中故孚而光亨正故贞孚与光亨由贞而得故曰以正中
　　渉川必用舟楫人于舟而舟实由人运虽有渉川才力若遇拍天风浪力无所施未有不待风恬浪静而后行者故需义于渉川易见又如中流而遇风波若仓皇急遽自相捽攘适足速其覆溺惟安静不惊方能审视风色徐下歙张之手庶几得济
　　象曰云上于天需君子以饮食宴乐
　　饮食是人日用之常胸中若有放不下事毎至当食废箸如武侯之事繁食少又如程子云他人吃饭都吃在梁上过去了某兄弟却吃在肚子里虽是寻常茶饭实实有不能受用者宴只是安如向晦宴息与不敢以宴之宴安便是乐心下无事的人又值不容有事时候方能如此不然非执着系之即作意迎之皆非需意如今之説不流为荒逸豫者鲜矣能无犯无巳大康之戒
　　饮食宴乐既不是淡薄厌苦亦不是醇醲醉饱至味只在日用惟能需者知之故君子居易以俟命
　　初九需于郊利用恒无咎象曰需于郊不犯难行也利用恒无咎未失常也
　　需不是不进有待而进也能进欲进阳性之常非执定郊外之需为恒只是有坚忍之力持守得住以待事几之至不犯难行言始终要行只不肯犯难而行耳故又曰未失常
　　九二需于沙小有言终吉象曰需于沙衍在中也虽小有言以吉终也
　　衍读如羡水溢也水有余荡溢则沙出选诗潦沙衍出二阳居坎中水有余也干为言二应在五五干体不肯应二有言之象
　　需于沙巳进于郊而不及泥在出处险夷之际王辅嗣曰近不逼难逺不后时履健居守以待其防盖似逺非逺似近非近逺引者讥其濡滞急病者议其观望所处之则然非衍以待之将进退无据小言或成大噪
　　九三需于泥致寇至象曰需于泥灾在外也自我致寇敬慎不败也
　　三近坎象泥坎又为盗象寇
　　需泥如防大泽中欲进不得欲退不能御人之寇庸不生心胡为乎泥中不揣时度之故蹈水之道无私水未尝逼人冯河之勇实人之自恃致寇者我耳敬慎不败犹云若能敬慎何以致败若此责三之不早图
　　六四需于血出自穴象曰需于血顺以听也
　　四与上皆言穴犹坎之初与三皆言坎窞四入穴未深故出上入穴之深底尽处不能自振须借人之救援
　　身巳履险是刀头见血时分何容复需此处能需必其人于血光阵里作计而刃不能伤者故竟能出之自穴顺以听只是顺理为正若云顺强暴固无活路即顺刚而得其助亦借力他人非为完算
　　九五需于酒食贞吉象曰酒食贞吉以中正也
　　凡言酒皆坎凡言食多兑五坎体四以下互兑象酒食
　　舞干而苖格礼行于此顽化于彼苏氏传云敌至而不拒非有余者不能以酒食为需而去备以相待惟五能之
　　大象饮食民用之常此言酒食人主之事酒有戒惟国饮宾筵用之如酒清人渇而不敢饮殽熟人饥而不敢食有所需也饮食人之大欲存焉此而能需见节情制欲之道
　　彖言正中此言中正惟正可需惟中能需各有重而义互
　　上六入于穴有不速之客三人来敬之终吉象曰不速之客来敬之终吉虽不当位未大失也
　　未极而喜与人争旁观皆思下石困巳深而于世无竞路人犹思引手三人者自图出险值三在险之极因而加之手援亦人情也速诸父诸舅此速之而来者主之诚也患相救病相怜此不速而来者客之义也
　　不当位言初与二非相应之位宜乎不得其力而与三偕来三阳同心因三之应而共施援手初二之协力非素谋上之助非期望故曰未大失
　　【坎下干上】讼
　　讼有孚窒惕中吉终凶利见大人不利渉大川彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　孚窒惕中皆坎义行险不失其信象孚外虚内实象窒加忧象惕中是二来居中坎又象大川干五象大人
　　险者用狡健者用强两相值不肯相下故争
　　需主养性讼主制情讼多无情之辞故贵孚窒如窒欲之窒窒之使不得流坚忍不求伸之意惕是自畏非畏法也如怀刑之怀孚窒惕而行之以中故不终亦无大川之渉
　　人心本无不真自心自咎片念便可潜断必不乐为嚣嚚以窒始以惕终始乎坚忍卒乎敬畏自能归于无讼见大人则鄙吝之情俱化是欲消此竞心还于无言靡争之境故曰尚中正若云就之剖判是非则俛首听断于上便有许多惊疑不测与渉川之险无异金匮铭云防水可脱防文不活又记云小人溺于水君子溺于口大人溺于民
　　听讼不如无讼若以健制险恃其武健鸷悍求以胜民而称愉快是推民而内诸沟中防之于渊也亦安得自处干地
　　苏氏传曰使川为渊者讼之过也难未有不起于争今又以争济之是使相激为深而巳
　　象曰天与水违行讼君子以作事谋始
　　天左旋水东流违行是实象违行亦事之常人情顺已则快违已则争谋始处于无可争之境则人有不及可以情恕非意之遭可以理遣视之真如天与水之违行自然必有之无足介介于中者何讼之有故君子自讼之为贵
　　事到手看来便成三截有首有尾有中首一节若是中终自然无错若不谋之始到事之中半虽幸而得吉巳落第二层矣况于终而有不凶
　　像抄曰乾道心也坎人心也人心才动便危谋始全体道心即事即心即心即天
　　初六不永所事小有言终吉象曰不永所事讼不可长也虽小有言其辨明也
　　初应四干体干为言初力不敌干故小有言小言可为大诫止讼之道正宜无忽于小
　　杨诚斋曰初才弱位下才弱者有惭忿而无遂心故虽讼而不永位下者敢于赴愬而不敢兴大讼故有言而小不永则易止小言则易释
　　九二不克讼归而逋其邑人三百户无眚象曰不克讼归逋窜也自下讼上患至掇也
