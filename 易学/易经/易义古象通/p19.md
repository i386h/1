<!-- { "loadSidebar": true } -->
　　刚何故必损之以益柔三刚在下则太盈三隂在上则太虚损下之盈以益上之虚而后无偏赢偏缩之患以一阳益一隂而未动者居其二不过少损而已故额外之取无多而数中之簋可杀时使之也
　　象曰山下有泽损君子以惩忿窒欲
　　为学日益先损而后得益故损言惩窒为道日损先益而后得损故益言迁改损不在忿欲中减少益亦不在善上增多虚其心实其腹则惩窒迁改之功一时齐到
　　临深而为髙者忿也忿惩则情岳摧降而夷为平地注下而纳污者欲也欲窒则爱河枯竭而性海不漏鍼芒
　　忿之性强而伤气少男为甚欲之情柔而伤精少女为甚
　　初九已事遄往无咎酌损之象曰已事遄往尚合志也卦损下益上下受损上受益故下三爻言损之事上三爻言益之事益六爻以此反观
　　初与四应则四之事即已分内事视为已事当如救焚拯溺焉得不遄遄则无所不用其损损已之智识损已之精力又有犯天下不韪而损其名冐智士不为而损其生皆谓之损损之浅深随事之重轻而有分别若损其身名而无益事之成败则损之过矣故用酌之一义济之损其应损而不损其所不必损适如损之分数而止损之善也
　　尚合志彼此相得之深故事为已事虽欲不遄不得
　　九二利贞征凶弗损益之象曰九二利贞中以为志也利贞征凶皆戒辞五体隂而性止近于委靡自安不是有为之主二之难进盖以不召之臣自处风世之节又高于经世一等所补益于世者不在损也初尚合志赴知已之急二中以为志抱孤立之操一出一处总之有补世道非无志者所能
　　六三三人行则损一人一人行则得其友象曰一人行三则疑也
　　三兊体象友二体隂阳皆应亦有友象损益惟友道易见故圣人有益友损友之说
　　三卦之所以为损者此爻正发当损之义一人不去只是三个阳为队三个隂为队三行而耦于上则初亦耦四二亦耦五六人遂成三耦而各得其朋一损而六益故不得不损
　　事至一人谋之一人决之便可行矣再参一人来又生一畨议论多言乱听心无适主以至迟疑不断故疑生于三惟两则专
　　六四损其疾使遄有喜无咎象曰损其疾亦可喜也卦损阳补隂阳有余隂不足四隂正是不足之病所喜居正神气不足元气犹未受伤辅以阳剂则疾瘳矣初以四事为已事而遄往四宜委心以听使遄者得以亟施治疗则有喜而无咎损其疾只是决其心之疑畏振其气之頺靡而与之济天下事然四不使之如讳疾忌医初虽是起沉振废之手亦无如之何矣
　　有疾者必使人治之有危疾者必亟使人治之损其疾自危其疾也故遄夫惟病病是以不病故有喜苏传曰下之所损者有限而上之求益者无已此下之所病也我去是病则夫遄者喜我矣自初言之已事遄往则四之求我也寡故酌损之自四言之损其疾则初之从我也易故遄有喜
　　六五或益之十朋之弗克违元吉象曰六五元吉自上祐也
　　损益体内虚外实似离象颐象同
　　五亦是隂当受阳益臣民归心膺寳箓而朝玉帛乃是天授非人力也一云弗克违之从也可卜天意故曰自上祐
　　上九弗损益之无咎贞吉利有攸往得臣无家象曰弗损益之大得志也
　　五以下互坤坤为臣上据坤象得臣
　　上是自三损而来受益于下多矣至此不复损下惟议所以益下者既享万方贡税则蠲租薄敛因民之利以遗民亦其时也占与卦辞略同卦不得已而损下当虚之时此得已而反益下当盈之时损益无非为民非自利也家于仕者人臣常态上既藏富于民而以四海为筐箧臣亦化之所得之臣皆不畜不察而国尔忘家所谓去利懐仁义以相接益孰大焉
　　【震下巽上】益
　　益利有攸往利渉大川彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　下体震震为足为大涂象利往震巽两木象舟楫象渉大川
　　下之益上以有所损为益上之益下以无所损而益故损下益上聚少为多所损不过锱铢而民不堪其命损上益下散多为少出诸口而有余所获不过斗升而上已见其徳
　　自上下下如雨下土实有沾濡非赋芓谈梅之术王霸之分在此
　　凡损已益人所如未有不顺中正益之权也得其权则懐子恵之心得均平之体故鹿台之散为宜而洛口之散为滥损已益人于人必有所济两木益之材也有其材则上无虚贷之恩下防实受之恵故逰宴兴作亦可以救荒而算缗贷钱总归于滋弊利攸往即大作依迁之类其难有如渉大川虽两举之而实一意
　　上干下一画于坤而为巽象天之施下坤上一画于干而为震象地之生坤土疆象本下坤来又互坤故两象无疆
　　二簋有时损之时也动防施生益之时也造化人事总容不得一毫人力阳动草长果熟蒂落需其时之自至助长之失无异揠苖日进者日日有进非一蹴所致
　　象曰风雷益君子以见善则迁有过则改
　　风非为雷而发雷不因风而起两者至则齐至故止曰风雷益雷风恒亦如此更不再添一字风自于近而之于逺有由此适彼之意雷震于下而奋于上有舍旧为新之意善与过乃对立之境去一分人欲还一分天理改即是迁不易念而是
　　学问只在一见字见是性体自见非缘识起见如缘识起见则善与过须着防畨比量较勘方得如何合下便见得如此分晓如见贤见不贤见义不能徙见不善不能改圣人金鍼拨转正在此处不则摘埴索涂防嵝污邪在前举无所见何从下迁改之力迁改只是使此见不落空耳
　　问曰此善是继之者善为他带得善之分数来故撞着便见否虽然如此继善已是第二层见善却有以不善为善时节仁者见之谓之仁智者见之谓之智亦只是见的错了
　　初九利用为大作元吉无咎象曰元吉无咎下不厚事也
　　下体本坤坤道无成一阳下而为震乃振动有为之时非复不敢成之时矣初是受益之爻益以兴利必大有造于民而后可第恩深义重既不待酌之而后损位卑圗大又难于益之以弗损则计图其万全利求其无害至于元吉而后无咎所居之地然也
　　六二或益之十朋之弗克违永贞吉王用享于帝吉象曰或益之自外来也
　　震为帝防为史巫处震而受防之格象用享子帝二即损之五亦是从用享与上祐同防
　　损下卦之三益上卦之上而五受之五君位之正也故曰自上祐损上卦之四益下卦之初而二受之二臣位之正也故曰自外来
　　圣人先成民而后致力于神益之二益民之道已尽民力普存之时故曰用享享帝见惟天降于下民君承天臣承君祗为益民此外更无所事
　　六三益之用凶事无咎有孚中行告公用圭象曰益用凶事固有之也
　　三多凶处益故以凶事为益三公位震又为玉象公象圭公见天子执桓圭九寸
　　霜雪露雷无非教艰难危险无非益凶事如出师凿凶门之类凡危险不测之事皆凶事也忽然投之非其所召而亦无可推谢君子之遇凶恶衣粝食致觳以自贬人情居其害则圗其便困其患则思其备操危虑深慧智自啓生于忧患其益滋多凡事皆容不得一毫虚假而凶事为甚吉凶判于毫末利害定于斯须一不为人所信则不可补救矣中行是孚之用处信人衷无岐径平易而不为诡激方能使人不疑告公用圭信于君乃可以无往不信而转凶为吉也承当凶事者受凶事主张凶事者不受凶事不受凶事身在瓮外故能转瓮转凶为吉而固有之天不乱
　　苏传曰礼之用圭也卒事则反之圭非所以为贿以致信也信则已非有以与之享其信者亦无所于取也愚谓有损之益有限无损之益无限如帝之来格于王未尝有所取于王也之示我从违未尝有所受于也享终而簋还实圭献而圭旋反益之最真切而最博大者不过如此必曰损此而后益彼小之乎其为益矣
　　朋之益顺而益之凶事之益逆而益之皆非所期而至二曰外来受顺益易三曰固有受逆益难
　　六四中行告公从利用为依迁国象曰告公从以益志也
　　四与初易位而成坤下依乎震初迁去而六四来依迁国之象
　　益下之志上信于君而君从之中行本可从君安得不从迁国必有所依依不是强大必是形胜观盘庚三诰迁国是何等大事又是何等难事迁国可从何事不从中行之得君如此
　　九五有孚恵心勿问元吉有孚恵我徳象曰有孚恵心勿问之矣恵我徳大得志也
　　问如尧问天下治与不治与之问人主咨求民瘼是此实心做出有实心必有实恵可弗问矣我五自我也恵训作顺恵我之徳则饮食作息而民不知所谓顺帝之则上以实心为孚下以忘徳为孚王者之民皥皥故曰大得志
　　下对上曰告上咨下曰问志在下必得命而行志在上可忘言而治
　　上九莫益之或击之立心勿恒凶象曰莫益之偏辞也或击之自外来也
　　上体巽巽进退不果象勿恒与恒三同
　　上三爻皆主自损益下上九刚躁居益之极下施之情已倦变而求益于下故曰立心勿恒损下者权宜之用益下者经常之理勿恒则民不见徳惟贿是求争民施夺凶道也求益得击故曰外来
　　二之吉虚受益上之凶满招损
　　【干下兊上】夬
　　夬扬于王庭孚号有厉告自邑不利即戎利有攸往彖曰夬决也健而说决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　兊为口扬号告皆取上兊之象
　　复纯隂之后隠隠一阳才回即喜之曰出入无疾曰朋来无咎夬众阳防盈寥寥一隂未去反忧之曰孚号有厉曰不利即戎喜阳之来数其七日而来复虞隂之不去恐其一日之尚存互观之圣人之情见矣朋辈之方来益众不孚号则不聚出入之疾根尚在不自治则旋生
　　乘小人之势去故王庭而可扬邪正无相容之理虞君子之势尽故即戎而当戒盛衰有倚伏之机贤并起则名相髙而成轧故戒之以孚贤既聚则人为耦而多踈故示之以号正人失志者戒备严有危势亦有危心正人得意者虑患浅无危心更有危势皆圣人为君子细计如此
　　小人难去第一是罪状不明朱子云小人有生以来自朝至暮无非罪恶不可殚数愚谓欲指小人罪状如山岳之积何处不可为辞而独举柔乘五刚一件盖一以暴小人之显过一以倡君子之同心以此号众故得五阳协力然则与即戎何异小人之情状既着众正执言有辞自然抱头防窜不暇斧钺刀锯可以置而不用此是决去小人之善策所谓决而和者亦不出此
　　所尚乃穷恐其自相标榜以至持之太急反为小人所乘如陈窦训注之祸刚长乃终亦只培得正气完邪气自消非廹之而使终也
　　宇宙清明止是正人一途不碍如使举足便踬一歩不能行世道可知已君子有君子之臭味留一小人参之自然荆渐生终是不了世界故复与夬皆言利往复刚初长至夬而刚长乃终过此纯干荘馗坦道全无片地偏颇尽君子行往方是完毕之局故曰乃终惟君子可以言终坤之用六永贞亦曰大终小人而言终则万古长夜矣
　　象曰泽上于天夬君子以施禄及下居徳则忌
　　地下泉泽之气上升为天之雨露雨露降则物受其润泽以生若只浸其根荄不仰受雨露之气如屋底不生树木即有亦不蕃茂故鹿台钜桥之散省耕省敛之补皆王政所先按月令三月天子布徳行恵赐贫赈乏夬三月卦也
