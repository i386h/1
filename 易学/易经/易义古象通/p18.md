<!-- { "loadSidebar": true } -->
　　马所以行者孤孑无与防其马矣然两刚合力自足以济彼此之势俱孤势必相就故勿逐自复性质纯刚之人疾恶多至太甚虽云获同徳之交亦宜寛非族之拒盖因所处之势在睽所以辟咎非其心也以不睽合睽亦是睽时之用合如此
　　九二遇主于巷无咎象曰遇主于巷未失道也
　　震为大涂艮为径路二动成震互艮大涂而有径路象巷二比三避三而后遇五
　　主在于巷四门未辟居幽深委曲之内不是重门洞开气象遇之于巷异于币聘形求者矣但二五君臣之分已定前有阻碍即间道求通竭蹶从王忠贞恳切之心尤可想见虽事渉旁行不为枉道求合
　　六三见舆曵其牛掣其人天且劓无初有终象曰见舆曵位不当也无初有终遇刚也
　　三互坎坎为车为曵三居坎下画象舆曵离为牛前与四比象掣兊为刑又上体离为戈兵刑在上体象天劓
　　其人舆中之人也见舆曵牛掣又见舆中之人天而且劓人遭刑僇而至黥其额截其鼻身体伤残不成人矣上见三为二四所曵所掣疑其变志失守惟见满面无非疮痏全不成个人様疑之深也但三乃位之所值不幸原其本心未尝为曵掣所动事久自明卒与上之刚遇遇刚言刚心之人猜狠难释而卒得舆之遇故喜其有终
　　九四睽孤遇元夫交孚厉无咎象曰交孚无咎志行也
　　四体离互坎中虚中实皆有孚象故象交孚
　　四与初本非相知之深亦无相承之分时方孤立无心乍遘而意气偶同欢然深相结纳戮力推诚可与之共济时艰矣然当睽隔时以无故合若猜间兴而风波起则有孚不终初志阻矣张陈之凶终其明鍳也故厉乃无咎
　　六五悔亡厥宗噬肤往何咎象曰厥宗噬肤往有庆也卦象噬嗑故曰噬肤
　　二为宗子之家相故得称宗胡氏曰二言遇主尊之也五言厥宗亲之也三为肤二与三非心合常有絶三之意故云噬肤往则二必絶三以应五共往而济睽矣
　　邓氏曰同人于宗同时母开畛域之涂厥宗噬肤睽时当存系属之谊
　　上九睽孤见豕负涂载鬼一车先张之弧后说之弧匪宼婚媾往遇雨则吉象曰遇雨之吉羣疑亡也
　　三互坎坎为豕豕在泽上象负涂坎为车又为鬼看既未济两伐鬼方皆离伐坎破幽为明之意一云坎为狐狐执心不定妖鬼所乘坎又为弓为雨弧矢以威天下取诸睽张弧欲伏睽也
　　从上视三先看是坎故备现诸怪而张弧后知说体故尽消羣疑而遇雨
　　四之睽孤孤以人左右皆隂无与为耦上之睽孤孤以已执念多疑横生妄见
　　睽离互坎既未济离坎合火为水灭出眀入幽出人入鬼矣多疑之人正是水胜火摇漾靡定眼前幻出空华故生鬼见

　　易义古象通卷五
　　钦定四库全书
　　易义古象通卷六
　　明　魏濬　撰
　　【艮下坎上】蹇
　　蹇利西南不利东北利见大人贞吉彖曰蹇难也险在前也见险而能止知矣哉蹇利西南徃得中也不利东北其道穷也利见大人徃有功也当位贞吉以正邦也蹇之时用大矣哉
　　小过四之五徃而得中居二阴之间故利西南退则即于艮故不利东北
　　前有险蹇在世涂险而止蹇在居心世以蹇而成世道心以蹇而得行机盖足本能行因不行而后见其为蹇也蹇则必止若不止未见其为能行也世涂之险不可有居心之蹇不可无故知蹇而蹇惟明哲者能之蹇时难行第一着是安顿落脚之处宜先地利险阻可以据守若图进取须是平原四达左右进退可以惟其所之如蜀必得荆襄呉越必得江淮方是进取之地往得中中国者天下之枢也
　　诸爻言往来者四五本是往亦言朋来故彖言见险而止又言往得中要知蹇中自有活路可来可往须陟厯﨑岖险阻方见平夷大道素患难行乎患难始可言无入不得不利东北死杀在穷山里坐不向西南平易四达求出脱之路直是穷到极处无进退地步
　　五为济蹇大人是天命真主故见之而有功贞是匡济本懐所以倡扶大义故已正则邦正为世有倾危反侧故蹇正邦正此而已当位正邦是谓大人蹇之时用须用蹇而后可以济蹇故大
　　象曰山上有水蹇君子以反身脩徳
　　山险而上有水险之险无所之矣无所之故反反无可别圗只索反身反身脩徳平已之心世路自平矣艮背与坎心相应君子之自反所以存心是谓脩徳
　　初六往蹇来誉象曰往蹇来誉宜待也
　　初无济蹇之位与才应隂遇险故往蹇还而就二韬迹俟时故来誉凡誉皆二二多誉也待与待天下之清之待同
　　六二王臣蹇蹇匪躬之故象曰王臣蹇蹇终无尢也二互坎入险五在险中故象蹇蹇王臣蹇蹇君蹇臣亦蹇也二艮体不获其身故匪躬
　　初以不往为誉二以匪躬为无尤此事内事外之别应止应行匪独自处一誉一尤亦闗天下之口杨氏云诸爻皆不许其往惟二五无止辞二为大臣五居君位若不往以济谁当其责乎两爻皆不言吉凶世难方殷属之君相无可缷责者故成败利钝可置不论
　　九三往蹇来反象曰往蹇来反内喜之也
　　三应上上在险极宜反而就二二忠贞之性而歉于才喜刚有力者助之反与反身之反同安其身而后动也
　　上来硕四来连皆来就三三又反就二以圗共济非不往也卦惟此爻得力
　　六四往蹇来连象曰往蹇来连当位实也
　　四居两坎之间力难独进故退而连三卦之三五皆当位而实五君位罹蹇方大诸爻中惟三才力独胜与五同徳所谓异位同功欲夷大难非三不可三与二同居下体故曰反四与三上下两体故曰连
　　九五大蹇朋来象曰大蹇朋来以中节也
　　五动为坤西南得朋
　　人主之蹇国步艰难闗于宗社故为大蹇誉反连硕皆养其精锐储其才具以待五用五在蹇中以信义聨属以意气激发英雄响应自然不招而集故曰朋来此来义与诸爻异诸爻皆自上来下此是众心趋附以五为家盖合众来以为来者
　　上六往蹇来硕吉利见大人象曰往蹇来硕志在内也利见大人以从贵也
　　隂居险上无所往矣有三之应才力宏钜为当世之所倚重来而就之厥功可集五乃天下真主人心天命所归故谓之贵五方延揽英雄上与三杖防归附策名防勋得主而后可遂
　　三以二为内上又以三为内志在救时如赴其家往而复来无非求同心之助铲平欹险以还荡平耳
　　【坎下震上】解
　　解利西南无所往其来复吉有攸往夙吉彖曰险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉
　　自临来初之四入于坤体坤居西南又为众初二俱阳初往而二不往往则得众不往则得中初越二进四为有攸往在初为夙
　　上动下险险以动则出险上矣故免乎险
　　西南在地分为平易之方在治理为平易之政平易近民民必归之无所往无苛求也来复得中平定安集之意夙兼豫速二义不豫则不能速众结皆解一结尚存不谓之解父子不可为两家有攸往而夙则众解而一亦亡是谓解之于无所解故有功而吉雨下雷作万物出乎震生机于此而动沍寒闭结之后非雷不开非雨不润盖雷雨气之解也百果草木甲拆形之解也形随气舒而在在畅遂故解之时大解止言时不言义与用王辅嗣曰难解之时非治难时也故不言用体尽于解无有幽深故不言义屯雷伏坎中故草穿地而未申建侯不宁所以宣未逹之生机而不至于郁遏解雷出坎上故草木出地而甲拆来复往夙所以养已舒之生性而不至于夭残
　　象曰雷雨作解君子以赦过宥罪
　　天地之解以气气不动则不能逹故以雷雨宣其仁君子之解以政政不静则入于苛故以赦宥疏其泽不用动而用静君子所以善体天地之心
　　赦过宥罪难解之后固宜霈徳亦令反侧子自安易筌云方其蹇也惟是反身脩徳及其解也又惟赦过宥罪责已严待人恕乃为君子之心事
　　初六无咎象曰刚柔之际义无咎也
　　初与四易位刚柔相应易位所居失正似乎有咎刚以济柔故无咎大难初解初能居以安静四以果决济之不竞不絿正得解之善道
　　九二田获三狐得黄矢贞吉象曰九二贞吉得中道也坎为狐三狐坎三爻也二以刚居中一阳贯于二隂之间刚象矢中象黄矢射狐所用得黄矢得射狐之具
　　狐之妖在心获狐非但得其妖邪之状直发其妖邪心事暴扬以示于众使之无所容其喙息则正气自伸矣故曰贞吉得中道者有除害之勇而出以纾徐审视而后发矢中虱之心而悬不絶也
　　六三负且乘致宼至贞吝象曰负且乘亦可丑也自我致戎又谁咎也
　　三隂承阳象负坎为舆三居坎体之上象乘坎为盗又互离戈兵象防至
　　负且乘即是致防之道
　　世难方殷容有小人在位非但是乱朝无清议或亦人主使贪使诈之权既解则时清目明公道昭布邪人据众矢丛之矣是招盗也故自我致戎负且乘何以云贞小人巧取世资亦必有道或以才辨集事或以智力竪功于世或有所济人主恱之但以市道用不脱负贩伎俩耳
　　九四解而拇朋至斯孚象曰解而拇未当位也
　　四震体震为足三居震下象足之拇四动为坤象朋四与二二阳是卦中任解之事者乃君子之朋三邪媚小人巧于依附四与之比宜于解去去之而后君子之朋集斯孚者二阳原以气类相属似乎形迹可捐但使小人间于其中不能相就终伏交搆之渐必拇解朋至而后可以言孚
　　六五君子维有解吉有孚于小人象曰君子有解小人退也
　　五与三隂同类而徳柔中混迹小人之中黙行解去之道心必于解而形不露潜孚黙夺遂能化小人而使之孚不但削其籍夺其权而已盖志决则情不能挠迹冺则隙无可窥解之最善者也心要君子信易要小人信难小人退如云不仁者逺小人自退非屏逐放流之用
　　上六公用射隼于高墉之上获之无不利象曰公用射隼以解悖也
　　居卦上象公坎为弓象自下射上三互离象隼居坎之上象高墉
　　隼据高墉之上据乎内而向乎外内慿宫阙外阚郊畿小人居要津而解之难措手者故以属之于公墉之隼犹城之狐有所慿依非爵位隆崇身闗宗社休戚之公不任此事
　　狐地伏二承三居下故以为狐而用田隼天飞上应三居上故以为隼而用射
　　为狐之媚其伏匿深田所以发其踪为隼之鸷其飞扬疾射所以杀其性两俱言获喜解之情得遂
　　【兊下艮上】损
　　损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　减一阳为损增一阳为益阳体实也互震震仰象簋坎四樽簋贰缶亦互震比初盈缶初动为震缶簋皆体仰而上虚损民奉君为输纳损人奉神为祭享有实实为民之心所损必非得已而民亦信之故有利无弊一时权宜百世不能易一人节制天下不能违四善备矣二簋可用享谓所损至薄非竭流而渔也薄可以感召神明之享不必求备物则薄亦可以佐公家之急不必尽锱铢治人事神惟在有孚之格而已看曷之用一语写出人君调剂万不得已而损之意
　　上有急而下应之民义不得不然但帑藏空虚之时闾阎必然萧索下有损上亦必有损而后见君民一体减膳彻乐之类是已故曰其道上行
