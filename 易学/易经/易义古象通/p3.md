<!-- { "loadSidebar": true } -->
　　王塘南曰周子谓动而未形有无之间为几盖本心常生常寂不可以有无言强而名之曰几言其无声臭而非断灭也愚谓几是性之萌处向于情而未离于性道心惟微是也如水之为波波动而水之静自如正在忠信实地上至之则到此实地而萌动皆真故曰可与几又曰几者吉之先见者也天生蒸民有物有则义即则也终之是从几动处直做到底一一恰当与性体合毋失物则之初故曰存义存义则归根复命从前步步向进功夫至此而根深宁极无可摇夺者矣故所以居业
　　处上卦之下在下体之上故有居上居下二义
　　九四曰或跃在渊无咎何谓也子曰上下无常非为邪也进退无恒非离羣也君子进徳脩业欲及时也故无咎
　　为邪谓恐其涉于不正而有所失离羣谓务为过人不循寻常之行此皆有心于跃者四是龙徳圣人原非以此为戒而或之也言语必信非以正行经徳不囘非以干禄即此意闲邪存诚故非为邪庸言庸行故非离羣进脩之功即此而在
　　二在田矣四何以反在渊只是进脩工夫到底不肯放过向那极深去处隠隠跃动泥蟠天飞之介于此而决
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也利宜也通也利见之见是通顺意故曰同相求曰从其类圣人在上万物自然亲附不系有心要结只恐不是龙虎若是龙虎风云未有不从者圣人之于民亦类也以人从人万物虽欲不覩不得
　　崔景曰动物亲于天之动植物亲于地之静愚按天有阴阳地有刚柔动物受阳之气多为鸟故排空而飞受阴之气多为兽故蹠实而走植物受刚之质多为木故上耸而乔受柔之质多为草故下披而夭阳与刚一气故鸟木栖而羽之劲也如木之叶阴与柔一气故兽草伏而毛之茸也如草之末而其命皆系之于首动物嘘吸于天之气从口而入其死也首必先倾植物滋渍于地之和由根而升其死也根必先拨亲上亲下生性存也圣人作万物覩以其生之命之于圣人也
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　在卦之外故无位阴为民下五爻皆阳故无民五阳在下皆贤而上不能下之故无辅
　　处亢莫善于静动而有悔不动则无悔矣
　　钱氏像抄曰居髙贵而无位差易办才见有恩泽自巳出即有民矣才欲罗贤人君子出其门下而为之用即有辅矣有是二者即有位矣后世龙徳卒亡于公保傅之位只是未易到这三无
　　此如勲戚世臣不与政事而兢兢儆畏自保之意更切秉钧柄政者能以此心持盈便是有悔而无悔便是亢而不亢舜禹有天下而不与亦只如此
　　潜龙勿用下也见龙在田时舍也终日干干行事也或跃在渊自试也飞龙在天上治也亢龙有悔穷之灾也乾元用九天下治也
　　此节全言人事后节全言气化
　　上升而雨天下者龙也潜而在下龙自潜也
　　舍止也可以止而止徳施巳普矣天下巳文明矣止于此者时也
　　事即业也古人刻木为齿以记所为之事谓之业人有所职事业则昼食夜眠无非此事
　　自试不是姑试姑试则尝之而已进不进在我故试之亦不是试之于进不进只渊黙中跃跃隐动处审量
　　龙之云雨自上而施故能溥汜六合无不周徧河之润泉之滋以此及彼而已非上也
　　穷之灾非人所为遭遇如此穷而通之灾乃不生用九无首归之乾元则有首矣不是无首只不见其首而已能有能无所以为龙
　　潜龙勿用阳气潜藏见龙在田天下文明终日干干与时偕行或跃在渊乾道乃革飞龙在天乃位乎天徳亢龙有悔与时偕极乾元用九乃见天则
　　管氏曰阳气潜藏是圣人藏用之学与民同患而退藏于宻此真潜也羣龙体潜而用显潜龙体潜而用潜故不用不为潜病
　　渊潜而天飞者龙也不潜则不能飞静专而动直者阳也不静则不可动
　　天下文明与平章昭明事业等徳施之普立行来和见龙事也
　　干干学之脉也黙黙与天道同流故时无止学亦无止
　　前干终后干继至此超凡入圣易侯而王矣进徳脩业所以善其革也
　　君以位为位故曰天位圣人以徳为位故曰天徳时巳亢矣却以平常时事处之是违时也极而付之以极亢之妙用出焉干惕者与时偕行之道悔者与时偕极之道也故曰圣之时
　　则法也有定式而不可逾之谓如周官八则之则文言两以乾元冠用九之上是用九乃乾元所用之则天也非人也天然之度如此恰好人人可以见之若有意求见反不见矣
　　一阳见天之心至六阳全心发为用条理森然具矣见心亦只于则上见如曰心是心则是则请言天之心是如何形象
　　乾元者始而亨者也利贞者性情也干始能以美利利天下不言所利大矣哉大哉干乎刚健中正纯粹精也六爻发挥旁通情也时乘六龙以御天也云行雨施天下平也
　　王辅嗣曰不为乾元何能通物之始不性其情何能久行其正
　　有始则无不亨者矣始而亨干之情也利贞故性其情生理结裹完满见性生意包含不断见情归情于性复元之始亨与利贞即无即性
　　钱氏像抄云亨巳是美又言美利利天下不言所利虽是种美必开得花结得果方成其美人不到性其情只是不果之花
　　程子云不言所利盖无所不利非可指名愚谓水消木落之后化工全于内无可指言正所谓敛却神功寂若无也
　　乾道运于元漠之表浑然无迹那见得是刚健中正那见得是纯粹精亦只于四徳流行处想像其具有众妙一言不能揄扬故累言之耳重赞其大犹云大哉乾元干之有元譬火之谁能分其孰为火孰为也
　　统则一干分则有六六爻干之动也动谓之情故乾道至微得爻而阐发挥必彻不局一义非发挥则干之情不显非旁通则发挥之妙不尽
　　圣人之用在乘龙御天故直以云行雨施名之至于天下平则无事矣
　　君子以成徳为行日可见之行也潜之为言也隐而未见行而未成是以君子勿用也
　　苏氏易传曰君子度可成而行未尝无得也故其行也日有所见
　　干令升曰阳处三泉之下圣徳在愚俗之中愚谓羣龙之用皆有可见惟潜龙之用不可见或混迹于庸凡或神于物外踪迹不可测意指不可窥非无可行也有可行而未成其行盖不用之用与木石同坛者不可并语也
　　君子学以聚之问以辨之寛以居之仁以行之易曰见龙在田利见大人君徳也
　　聚得多辨得明未必便能浃洽即要发舒出来为他胸中窄狭容不住故须寛以居之勿忘勿助此段功夫越难仁行是精神贯彻到底无有间断无有停壅纯是天理用事此是学问究竟结实处
　　见则师天下飞则君天下学问原无两涂故尧飞龙也以精一传歴孔见龙也以择执传心其徳同故表之曰君徳
　　九三重刚而不中上不在天下不在田故干干因其时而惕虽危无咎矣
　　三与四并处两干之间重刚不中并是难处之时因时者用惕及时者用疑时也者圣人之所不能违也三是相天下地位上人与五同功而异位事主难事飞龙之主尤难难是匹权尤难是匹徳
　　九四重刚而不中上不在天下不在田中不在人故或之或之者疑之也故无咎
　　不在天不在田不在人却在渊中跃动是圣人深心处欲跃不跃尚信自心不过亦惟信自心不过所以为圣人也
　　夫大人者与天地合其徳与日月合其明与四时合其序与神合其吉防先天而天弗违后天而奉天时天且弗违而况于人乎况于鬼神乎
　　不显亦临不闻亦式先天也及尔出王及尔游衍后天也然后天亦只先天所贯念头如何萌动非但人不知不知天亦不知第举念即与天合原无彼此之别耳
　　亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎
　　或谓圣人不至于亢此义大非时巳亢矣如何不至于亢必欲反上为五而后可是汤武可以不吊伐伊周可以不营桐不东征也与时偕极亢时之义如此亢而还之以亢故曰偕极亢须以亢法处之知进不知退知存不知亡知得不知丧此是一様圣人的见事理不得不如此顾不得退丧亡只管向前做去如逢比箕微者是也知进退存亡而不失其正又是一样圣人如伊尹先营桐后复子而遂告归之怀周公先居东后破斧而有罪人之得各随其亢时之所应为者为之皆所谓与亢俱亢而不嫌于悔者要之亢之时宜于用权者多权而本之于正非圣人不能
　　【坤下坤上】坤
　　坤元亨利牝马之贞君子有攸往先迷后得主利西南得朋东北丧朋安贞吉彖曰至哉坤元万物资生乃顺承天坤厚载物徳合无疆含光大品物咸亨牝马地行地无疆柔顺利贞君子攸行先迷失道后顺得常西南得朋乃与行东北丧朋乃终有庆安贞之吉应地无疆【牝马之贞自为句不连上利字后得主句不连下利字】
　　坤四徳与干同承天者元合无疆者亨干为主也利与牝马之贞是两义説见説卦玩卦辞后得主即利得朋丧朋即牝马之贞是谓坤之四徳不待别解其防自明
　　始者气之始生者形之始万物皆生于地非地能自生也天施之气一至则生随之矣故曰顺承天如洞壑之中屋宇之下天气不至即不生草木又如沍寒之时同是此地而不能生物此时阳气全伏纯是阴气在外用事无天施以先之故也
　　干令升曰行天莫若龙行地莫若马故干以龙繇坤以马象一云干为马坤牝马干之配也
　　苏氏易曰龙变化而自用马驯服而用于人马之牝顺之至也愚谓行逺者必其伏于人者也若不伏于人而自用其力必有踶趹之患压覆败绩是惧为其弗顺也顺故曲直方员皆中掣顿蚁封而无不如意是以不称其力而称其徳
　　坤臣道也妻道也臣后君妻后夫先则迷而失其道矣阴以阳为主后而顺之乃得其常而利
　　程子曰西南阴方东北阳方阴必从阳离丧其愚按巽离兑皆阴与坤并居西南故得朋干坎艮震皆阳居于东北故丧朋得朋所以代干丧朋所以从干丧朋明其无敢偶于干也曰如此又何取于得朋坤若西南而不得朋则臣不臣妇不妇不成其为坤道矣
　　得朋是女贞丧朋是妇顺
　　坤为羣阴之首宜合羣阴以从阳羣阴而与阳亢坤之责也阴自为羣而不及于阳以受阳之命令行之所以顺也东北而有朋则阴入阳羣之内与阳偶尊非其分矣非其分则阳不能容阴亦不能安必丧朋而后有庆
　　干之功业皆从健中来坤之功业皆从顺中来健而至健顺而至顺天地之正性如此健中自有顺何用以顺济健顺中自有健何用以健济顺
　　三言无疆形容坤之博厚诸卦惟益亦两言无疆无疆益之义也
　　象曰地坤君子以厚徳载物
　　地西北髙东南下禹贡导川皆自西北而之东南以归于海即入江入河皆入海而后竟故海谓之归墟地之厚于此可见
　　物来我不能受或播荡而外出或绵弱而内防祗为浅薄不能容载耳若处心以厚虽一念之防于人亦有所载此一念亦坤含宏之全体所也厚自是土之本性毋蚀之使薄本性不亏而厚者自存
　　干言其运坤言其积不息崇效天也厚载卑法地也故曰敦厚以崇礼
　　初六履霜坚氷至象曰履霜坚氷隂始凝也驯致其道至坚氷也
　　九家易曰驯犹顺也言顺隂之性而成坚氷
