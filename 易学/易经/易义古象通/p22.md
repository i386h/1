<!-- { "loadSidebar": true } -->
　　改邑不改井古者建都邑如逝彼百泉观其流泉皆就有水泉之处有邑即有井不必言若何是邑若何是井只如云到处是这様井这様水井有水可以济人利物无彼此也樽酌者众则易尽井源源不竭愈汲愈有何丧何得以故往者来者皆井其井性体无穷资深逢源无念不可澄涵无处不可施济虽功存及物而性无加损井无所失人亦不以为功也但有此泉膏须是一段深长乆逺精神一副完全器具方能抽拽承载得出若未繘井而羸其瓶有泉而无济于物学垂成而废功垂就而毁与不及泉之弃井何异羸其瓶者不但水不能升并失我承载泉膏之器井居其所而迁迁是改邑居所是不改井因地随变本体自如
　　巽乎水而上水孙氏云以巽木入坎水之下而上出其水是木之根荄下着土膏故土之润上达而为木之华犹井水在下得汲而上行也
　　改邑不改井静而定也无丧无得往来井井动而定也刚中只是性体坚守得定正所谓居之安则资之深也执徳既固必不未繘而羸其瓶特为占者设戒
　　象曰木上有水井君子以劳民劝相
　　水之在井听人之汲者也原泉人所自有设法在我而听民之自取
　　来氏曰劳者劳之也劝者来之也相即匡直辅翼也人有五性之徳犹之地脉井泉流行不息劳民劝相则五教可敷民徳可新而往来用之不穷矣
　　初六井泥不食旧井无禽象曰井泥不食下也旧井无禽时舍也
　　初得坤土初画象井底之泥下体本干无阴故曰旧井无禽
　　井汲则日新流水不腐不食则积壅而成旧矣井泥不足自润为时所弃更何余沥可以外及无禽极言无用于世
　　张横渠尝言义理有疑即濯去旧见以来新意朱子云此説最有理旧见若不濯去何从得新意来学者有二种病一是主自家意思一是旧有先入之説虽欲摆脱亦被他来寻愚谓看治井者必淘去井底旧泥而后有新泉出焉斯无此病唐宗命段善才教康昆仑琵琶善才曰须令十年不近乐器而后可教此事正可为学问助
　　九二井谷射鲋瓮敝漏象曰井谷射鲋无与也
　　尔雅训鳜云小鱼似鲋注曰俗呼鱼婢江东人称为妾鱼又庄子辙中有鲋皆贱小之意取以象初二虽阳而乗初阴浮沉闾里之间与贱小为伍贱小之人徼其余沬上无应援汲引致身当世泉膏虽具只合下漏升斗以活涸辙之鲋而已
　　九三井渫不食为我心恻可用汲王明并受其福象曰井渫不食行恻也求王明受福也
　　居下之上不污于泥未出井之下体故渫而不食九三以阳居阳一清泉不为浊阴所杂居巽之上泉已升木祗待一引手之人便堪济世可汲不汲良为可恻必遇王之明者知人善任方能汲之以行其道而福及国家生民也不食则独善一身汲之则兼利天下
　　井可食而不得济人之食行人欲食而不得食君子之心原非独善故下一求字求者为五非正应如张良之从汉髙马援之从光武者是
　　互体离向明而治象王明坎为加忧象心恻
　　六四井甃无咎象曰井甃无咎脩井也
　　井甃则去其泥矣上卦之始易旧为新身子尝教打叠方能容得泉住
　　九五井冽寒泉食象曰寒泉之食中正也
　　坎居北方一阳生于水中得水之正体五居其处以阳居阳不为浊阴所混故冽与三之渫同在坎体之中正冬之候象泉之寒
　　初为泥三之渫渫其泥也二谷射鲋四之甃甃其谷也已渫已甃井日新矣寒泉之出食者宁有穷乎井冽是清泠洁净之井寒泉乃冽井中所生出者井洁自无混泉纯白之心源定有粹美之徳政人人可资以食惟中且正故井冽而泉寒
　　上六井收勿幕有孚元吉象曰元吉在上大成也上井养已足全收及物之功往来井井可勿幕矣坎行险不失其信井之及物必流行不竭以资世人之取日日如是故曰有孚
　　下爻坼井底有鏬故曰谷曰漏上爻坼井上有口故勿幕井以盈满济人为利初无水故泥二水少故射鲋三四及井之半三渫以清其源四甃以捍其浊至五而始食至上而始收故初象曰下也而上象曰元吉在上见井养之功在于上出巽乎水而上水所以养而不穷
　　【离下兑上】革
　　革已日乃孚元亨利贞悔亡彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　火克金离克兑兑又为泽以水克火革朝必从所胜如秦用金胜木汉用火胜金之类郑康成曰水火相息而更用事犹王者受命改正朔易服色故谓之革已日如甲日庚日之例自甲至戊生数自已至癸成数许慎云已言万物各成其性刘熙云已纪也万物有定形可纪识也于五行属土火克金金以火克而始成器故夏秋之交得土而续相革之中有相禅之义土于五德为信王者革命所以吊民以吊民之心信于天下故有筐篚壶浆之迎
　　革必有悔惟孚乃亡如国侨之禇衣孔子之投麑终信于后不孚则熙宁之青苗诸法是已
　　水火既济泽火何以曰革泽停潴之水不能流行非火胜水即水胜火故曰相息同居而志不相得只为长幼之序不明志懐不平故有相残之势门庭之衅起于毫末之嫌而女徳为甚处之各得其位即是正家之道
　　革而有悔祗为法不可通行而失其正若于事几微眇利害兴废之关见得透彻必酌之民情而后动宁有不当商君徙木介甫自任只为见不明耳
　　象曰泽中有火革君子以治厯明时
　　泽下注则火灭火上炽则泽枯革之大势固然然泽中有火如江湖之间有阳焰尾闾之下有沃焦皆是气机自然消息此灭彼生不容断絶故水积则光腾气烝则雨下未有不相代而来者革者相代之名也相代莫如四时治厯所以明之
　　火附物而后火而所附之物亦尽故火之用寄于物泽亦火所寄也若泽中无火何以育虫鱼而长草木
　　厯歴也日月所歴度时者嵗所定春夏秋冬之四序也日月度不合则望晦朔之时刻必差盖日月随天以转天体宻移成法拘之不得须要随时测验増减如尧时冬至日在子之虚度今日在寅之箕度未四千年而退五十余度故数十年常经一次改定改定即所以治之也古厯疎今厯密如日行迟疾日之入气差与发敛法皆得之季代之后春秋以前无之今仍元人授时之旧精密为诸家最行之独乆近亦渐有分秒之差每于日月交蚀见之兼之畴人失职无有能明其説者则所谓差分之积百年消长各一者又当变而求之矣説者谓春秋所书日食间有不合则圣人谓之治厯亦有感于厯术之难必有纷纷如后代者矣
　　按曽子问旅见天子入门不得终礼者四日食居其一又当祭而日食则接祭牲至未杀则废此见古厯之疎若后代之当食不食与食之于晦日非立法之差则下算子误尔验厯之疎密只在日食此处差则全厯俱差
　　初九巩用黄牛之革象曰巩用黄牛不可以有为也初离体离为牝牛又为黄离有黄牛象离主二外二阳为革又象黄牛之革
　　説文训革义云兽皮治去其毛革更之因取为变革之义居离体夏月鸟兽希革如皮之仅有其质止可以束物固守其旧而无文采之观声明文物不足以焕天下之耳目故曰黄牛之革与虎豹之文异矣为非变更之时守成为是初刚能固故能顺之而不为
　　六二己日乃革之征吉无咎象曰己日革之行有嘉也二得坤中爻火得土而润离兑之交致役乎坤故即言己日卦概言以己日为孚二正当己日故曰乃革之
　　离革兑二为之主主革者也又能革而受革之柄自信人信可以革矣己日乃革之其辞甚决不必踌躇却顾而径往以革行必有嘉
　　九三征凶贞厉革言三就有孚象曰革言三就又何之矣
　　三重刚居离极性飞扬而不守聪明自用非文明以説者也革必过当以征则凶虽贞亦厉戒之深也但上下之际改革之时非必以不革为是惟革言三就而得有孚斯可革矣初巩革二己日至于三已经三畨筹画遂成就一段变革道理
　　三之失在一征字二是当而后征三是未当而征志必于革曽无迟回顾虑之意知往而不知来者也革言至于三就则躁动之情已改所革必非任其情之所之矣
　　九四悔亡有孚改命吉象曰改命之吉信志也
　　四是下体已终变离而兑干四云乾道乃革亦以其离下而上也故直曰改命悔亡与卦辞同总见改命之难
　　卦与四五之孚皆是孚在革前惟三之孚在临革而始审度故有孚在三就之后
　　天夺逆与顺改命顺乎天矣民戴抚仇虐信志应乎人矣改命由于信志天命人心有一无二
　　九五大人虎变未占有孚象曰大人虎变其文炳也五居兑金之中西方虎象肃杀之令仲秋鸟兽毛毨故虎豹皆言其变而称其文
　　乱极欲变之时举世化为妖狐怪孽非虎豹之威何能一番大震动而使之丕变惟命世神武之大人君子当之
　　古者有所变革必占蓍龟从违而后举事未占信在革先孚非为革而孚也苏传曰非大人而革者皆毁人以自成废人以自兴故人之从之也难若大人之革则在我而已炳然日新天下之所谓文者尽废矣岂待占而后信
　　来氏曰干称龙揖逊者见其徳革称虎诛伐者表其威
　　上六君子豹变小人革面征凶居贞吉象曰君子豹变其文蔚也小人革面顺以从君也
　　豹虎之属蔚炳之次也扬子云曰貍变则豹豹变则虎
　　豹伏南山养成文泽此豹变如莘野之兴磻溪之出佐真主而兴王业者一云九五真主崛兴革命创制如虎文之彪炳上六名世佐命润色鸿业如豹文之润蔚
　　革面者离心已乆敢怒不敢言至此倒戈以从并其面而革矣曰顺以从君则前此之面与心违可知天下归心革道成矣王辅嗣曰功成则事损事损则无为故居则得正而吉征则躁扰而凶三之征凶征于未信之先上之征凶征于事定之后皆有凶道干寳曰天下既定必倒载干戈包之以虎皮将卒之士使为诸侯示不复用也故曰征凶居贞吉
　　【巽下离上】鼎
　　鼎元吉亨彖曰鼎象也以木巽火亨餁也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　郑康成曰卦有水木之用互体干兑为泽钟金含水爨以木火鼎烹熟物之象
　　王辅嗣曰鼎成变之卦也革既变矣则制器立法以成之变而无制乱可待也易故而法制齐明然后乃亨故先吉而后亨
　　水与火遇祗能相革不能相成人非水火不生活鼎居其间遂能化生为熟以养人五味之调于是乎施革故为新别造一代清明气象乱而复治故曰鼎取新也又曰以制器者尚其象
　　鼎之用不过祭祀賔客祭莫大于享帝賔莫重于圣贤圣贤帝所简在养圣贤以承天也惟馨之格莫过于此
　　人无不聪之耳无不明之目只为心麤气亢事理不能深入以致蔽塞耳像抄云学者常体巽入之意以自养即是真火候木本助火只一巽字便成妙用耳目聪明之人不少但加以意气便为以薪助火
　　象曰木上有火鼎君子以正位凝命
　　项氏曰草木皆具水火之气其生也水气升于上水至木杪则为滋液象井泉之上出其成也火气升于上火至木杪则为华实象鼎气之上蒸
　　巽位东南离位正南由巽而离得位之正火生于木而附于木以木火之命也
　　位鼎也命实鼎者也鼎之器正而后可以凝所受之实位之居正而后可以凝所受之命革改命而鼎凝之革而不就之于鼎虽有命在天亦流漫而不固
　　初六鼎颠趾利出否得妾以其子无咎象曰鼎颠趾未悖也利出否以从贵也
