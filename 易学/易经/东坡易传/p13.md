<!-- { "loadSidebar": true } -->
　　① 三虽欲止：《苏氏易传》作“虽三欲止”，误。 
　　② 所之无不随：《苏氏易传》作“所以无不随”，误。 
　　  
　　九四：贞吉，悔亡。憧憧往来，朋从尔思。 
　　《象》曰：“贞吉悔亡”，未感害也；“憧憧往来”，未光大也。 
　　九四之所居，心之所在也。方其为卦也，四隐而不见，心与百体并用而不知，是以无悔无朋。及其表之以四也，而心始有所在。心有所在，而物疑矣。故“憧憧往来”以求之，正则吉，不正则不吉。既感则“悔亡”；未感则害我者也。其朋则从，非其朋则不从也。 
　　  
　　九五：咸其脢，无悔。 
　　《象》曰：“咸其脢”，志末也。 
　　拇之动，腓之行，股之随，心之憧憧往来，皆有为之病也。惩其病而举不为者，是无为之病也。五之所在者，“脢”也。而脢者，体之不动而无事者也，畏其有事之劳，而“咸”于无事之求，“无悔”而已，志已卑矣。 
　　  
　　上六：咸其辅、颊、舌。 
　　《象》曰：“咸其辅颊舌”，滕口说也。 
　　上六之所在者，口也。夫有以为“咸”者，口未必不用；而恃口以为“咸”，则不可。 
　　  
　　________________________________________
　　 
　　恒 卦 (第三十二)
　　震上
　　巽下
　　　
　　“恒”：亨，无咎，利贞。利有攸往。 
　　《彖》曰：“恒”，久也。刚上而柔下，雷风相与，“巽”而动，刚柔皆应，“恒”。“恒，亨，无咎，利贞”，久於其道也。
　　所以为“恒”者，贞也。而贞者施于既“亨、无咎”之后者也。上下未交，恩泽未渥，而骤用其贞，此危道也。故将为“恒”，其始必有以深通之，其终必有以大正之。方其通物也，则上下之分有相错者矣。以错致亨，亨则悦；悦故无我咎者。无咎而后贞，贞则可“恒”。故“恒”非一日之故也，惟久于其道而无意于速成者能之。 
　　  
　　天地之道，恒久而不已也；“利有攸往”，终则有始也。 
　　物未有穷而不变者①。故“恒”非能执一而不变，能及其未穷而变尔。穷而后变，则有变之形；及其未穷而变，则无变之名，此其所以为“恒”也。故居“恒”之世，而“利有攸往”者，欲及其未穷也。夫能及其未穷而往，则终始相受，如环之无端。 
　　【校注】 
　　① 不变者：《苏氏易传》无“者”字，误。 
　　  
　　日月得天而能久照。 
　　“照”者，日月也。运之者，天也。 
　　  
　　四时变化而能久成。 
　　将明恒久不已之道，而以日月之运、四时之变明之，明其未穷而变也①。阳至于午，未穷也；而阴已生。阴至于子，未穷也；而阳已萌。故寒暑之际人安之，如待其穷而后变，则生物无类矣。 
　　【校注】 
　　① 明其未穷：《苏氏易传》作“明及其未穷”，亦通。 
　　  
　　圣人久于其道，而天下化成；观其所恒，而天下万物之情可见矣。 
　　非其至情者，久则厌矣。 
　　  
　　《象》曰：雷风，恒。君子以立不易方。 
　　“雷”、“风”，非天地之常用也；而天地之化所以无常者，以有“雷”、“风”也。故君子法之，以能变为“恒”；“立不易方”，而其道运矣。 
　　  
　　初六：浚恒，贞凶，无攸利。 
　　《象》曰：“浚恒”之“凶”，始求深也。 
　　“恒”之始，阳宜下阴以求亨；及其终，阴宜下阳以明贞。今九四不下初六，故有“浚恒”之凶。上六不下九三，故有“振恒”之凶。二者皆过也，易地而后可。下沈曰“浚”，上奋曰“振”。初六以九四不见下，故求深自藏以远之，使九四虽田而无获，可谓贞矣。然阴阳否而不亨，非所以为恒之始也，故“凶”。始不亨而用贞，终必两废，故“无攸利”。夫“恒”之始，宜亨而未宜贞。 
　　  
　　九二：悔亡。 
　　《象》曰：九二“悔亡”，能久中也。 
　　“艮”、“兑”合而后为“咸”，“震”、“巽”合而后为“恒”。故卦莫吉于“咸”、“恒”者，以其合也。及离而观之，见己而不见彼，则其所以为“咸”、“恒”者亡矣。故“咸”、“恒”无完爻，其美者不过“悔亡”。“恒”之世，惟四宜下初，自初以上，皆以阴下阳为正。故九二、九三、六五、上六，皆非正也。以中者用之，犹可以“悔亡”；以不中者用之，则无常之人也。故九三“不恒其德”。 
　　  
　　九三：不恒其德，或承之羞，贞吝。 
　　《象》曰：“不恒其德”，无所容也。 
　　《传》曰：“人而无恒，不可作巫医。”子曰：“不占而已矣。”夫无常之人，与之为巫医且不可，而况可与有为乎？人惟有常，故其善恶可以外占而知，无常之人，方其善也，若可与有为；及其变也，冰解潦竭，而吾受其羞。故与是人遇者，去之吉，贞之吝。善恶各有徒，惟无常者无徒。故曰：“不恒其德，无所容也。” 
　　  
　　九四：田无禽。 
　　《象》曰：久非其位，安得禽也？ 
　　九四居非其位①，而重下初六。初六，其所欲得也，故曰“无禽”；上亢而下沉，欲以获初，难矣。 
　　【校注】 
　　① 居非其位：《苏氏易传》作“怀非其位”，误。 
　　  
　　六五：恒其德，贞妇人吉，夫子凶。 
　　《象》曰：“妇人贞吉”，从一而终也；夫子制义，从妇凶也。 
　　“恒”以阴从阳为正，六五下即二，则妇人之正也。九二上从五，则夫子之病也。 
　　  
　　上六：振恒，凶。 
　　《象》曰：“振恒”在上，大无功也。 
　　“恒”之终，阴宜下阳者也。不安其分而奋于上，欲求有功，而非其时矣。故“凶”。 
　　  
　　________________________________________
　　 
　　遯 卦 (第三十三)
　　乾上
　　艮下
　　　
　　“遯”：亨，小利贞。 
　　《彖》曰：“遯，亨”，遯而亨也。 
　　阴盛于“否”而至于“剥”，君子未尝不居其间也。“遯”以二阴而伏于四阳之下，阴犹未足以胜阳，而君子遂至于遯。何也？曰：君子之遯，非直弃去而不复救也，以为有亨之道焉。今夫二阴在内，“遯”之主也；其势至锐，而其朋至寡。锐，则其终必胜；寡，则其心常欲得众。君子及其未胜而遯，则阴无与处而思求阳。阴思求阳而后阳可以处，故曰：“遯，亨，遯而亨也。”  
　　刚当位而应，与时行也。 
　　时当遯，虽有应，不得不逝也。  
　　“小利贞”，浸而长也。“遯”之时义大矣哉！ 
　　“浸”而后“长”，则今犹微也。微而忘贞，则废矣。  
　　《象》曰：天下有山，“遯”。君子以远小人，不恶而严。 
　　山有企天之意而不可及，阴有慕阳之志而不可追，“遯”之象也。  
　　初六：遯尾，厉；勿用有攸往。 
　　《象》曰：“遯尾”之“厉”，不往，何灾也？ 
　　“遯”者皆外向，故初六为“尾”。首之所趣①，尾所不能禁也，遯而不能禁，逝者众矣。众逝则我无与处，故危；势不能禁而往迫之，则阳怒而为灾，故不利“有攸往”。 
　　【校注】 
　　① 趣：《苏氏易传》作“趋”，误。  
　　六二：执之，用黄牛之革，莫之胜说。 
　　《象》曰：执用黄牛，固志也。 
　　六二“遯”之主，而与五为应，则有以固“执之”矣。方阳之遯，其所以执而留之者，非出于款诚至意，阳不顾也，故必有如牛革之坚者，而又用其黄焉，则忠确之至也。  
　　九三：系遯，有疾，厉；畜臣妾，吉。 
　　《象》曰：“系遯”之“厉”，有疾惫也；“畜臣妾吉”，不可大事也。 
　　九三虽阳，而与阴同体，是为以阴止阳，徒欲止之而无应于上，止之不由其道，盖系之而已。彼欲去矣，而以力系之，我惟无疾而后可，一日有疾，则彼皆舍我而去尔，何则？所以系之者，恃力也。故曰：“畜臣妾，吉。”系者，“畜臣妾”之道，而非所以畜君子也。 
　　 九四：好遯，君子吉，小人否。 
　　《象》曰：君子“好遯”，“小人否”也。 
　　九四有初六之好，舍其好而遯，则“君子吉”，而“小人否”也。  
　　九五：嘉遯，贞吉。 
　　《象》曰：“嘉遯贞吉”，以正志也。 
　　六二，九五配也。舍其配而遯，故曰“嘉遯”。犹惧其怀也，故戒之以“贞吉”。 
　　上九：肥遯，无不利。 
　　《象》曰：“肥遯无不利”，无所疑也。 
　　无应于下，沛然而去，“遯”之肥也。夫九三牵于二阴而为之止，我不知势之不可以不遯而止之，非其利也；然则上九之“肥遯①”，非独以利我，亦以利三也。 
　　【校注】 
　　① 肥遯：《苏氏易传》无“肥”字。 
　　  
　　________________________________________
　　 
　　大 壮 卦 (第三十四)
　　震上
　　乾下
　　　
　　“大壮”：利贞。 
　　《彖》曰：“大壮”：大者壮也。刚以动，故壮。“大壮，利贞”，大者，正也，正大而天地之情可见矣。 
　　以大者为正，天地之至情也。 
　　  
　　《象》曰：雷在天上，“大壮”。君子以非礼弗履。 
　　所以全其勇、壮也。 
　　  
　　初九：壮于趾，征凶有孚。 
　　《象》曰：“壮于趾”，其孚穷也。 
　　“乾”施壮于“震”者也。壮者为羊，所施为藩，故五以二为羊，三以六为藩。以类推之，则初九之壮，施于九四；九四藩决不羸，则初九亦触四之羊也。以其最下而用壮，故曰“壮于趾”。自下之四，故曰“征”。众皆触非其类，已独触其类。触其类，则有孚于非其类矣，不孚于方壮之阳，而孚于已穷之阴，故虽有孚而不免于凶者，其孚穷而不足赖也。 
　　  
　　九二：贞吉。 
　　《象》曰：“九二贞吉”，以中也。 
　　初九以触阳“凶”，九三以独阴“厉”，皆失中者也。九二之于五也，进不触之，退不助之，安贞而已，中也。 
　　  
　　九三：小人用壮，君子用罔，贞厉。羝羊触藩，羸其角。 
　　《象》曰：“小人用壮”，君子罔也。 
