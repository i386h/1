<!-- { "loadSidebar": true } -->
　　“果”，未有不见食者也；“硕”而不见食，必不可食者也。智者去之，愚者眷焉。上九之失民久矣，五阴之势足以轹而取之，然且独存于上者，彼特存我以为名尔，与之合则存，不与之合则亡，君子以为是不可食之果也，而亟去之。彼得志于上，必食其下，故君子去其上而出其下，可以得民。载于下谓之“舆”，庇于上谓之“庐”。“庐”者，既剥之余也，岂可复用哉！ 
　　  
　　________________________________________
　　 
　　复 卦 (第二十四)
　　坤上
　　震下
　　　
　　“复”，亨。出入无疾，朋来无咎。反复其道，七日来复，利有攸往。 
　　《彖》曰：“复，亨”。刚反动而以顺行，是以“出入无疾”。 
　　自“坤”为“复”，谓之“入”；自“复”为“乾”，谓之“出”。“疾”，病也。  
　　“朋来无咎，反复其道，七日来复”。天行也。 
　　“坤”与初九为“七”。  
　　“利有攸往”，刚长也；“复”，其见天地之心乎？ 
　　见其意之所向谓之“心”，见其诚然谓之“情”。凡物之将亡而“复”者，非天地之所予者不能也。故阳之消也，五存而不足； 及其长也，甫一而有余。 此岂人力也哉？《传》曰：“天之所坏，不可支也；”其所支，亦不可坏也。违天不祥，必有大咎。  
　　《象》曰：雷在地中，“复”；先王以至日闭关，商旅不行，后不省方。 
　　“复”者，变易之际也。圣人居变易之际，静以待其定，不可以有为也，故“以至日闭关”明之，下至于“商旅不行”，上至于“后不省方”。  
　　初九：不远复，无祗悔。元吉。 
　　《象》曰：“不远”之“复”，以修身也。 
　　去其所居而复归，亡其所有而复得，谓之“复”。必尝去也而后有归，必尝亡也而后有得，无去则无归，无亡则无得，是故圣人无复。初九未尝见其有过也，然而始有复矣。孔子曰：“颜氏之子，其殆庶几乎？有不善，未尝不知；知之未尝复行也。”  
　　六二：休复，吉。 
　　《象》曰：“休复”之“吉”，以下仁也。 
　　“休”，初九也。以阴居阴，不争之至也，退而“休”之，使复者得信，谓之“休复”。  
　　六三：频复，厉，无咎。 
　　《象》曰：“频复”之“厉”，义“无咎”也。 
　　以阴居阳，力不得抗；而中不愿，故频于初九之复也。外顺而内不平者，危则“无咎”。“频”，蹙也。  
　　六四：中行，独复。 
　　《象》曰：“中行独复”，以从道也。 
　　“独”，与初应。  
　　六五：敦复，无悔。 
　　《象》曰：“敦复无悔”，中以自考也。 
　　忧患未至而虑之，则“无悔”。六五，阴之方盛也；而内自度其终不足以抗初九，故因六四之独复而附益之，以自託焉。  
　　上六：迷复，凶，有灾眚。用行师，终有大败；以其国，君凶；至于十年不克征。 
　　《象》曰：“迷复”之“凶”，反君道也。 
　　乘极盛之末而用之不已，不知初九之已复也，谓之“迷复”。“灾眚”者，在天之罚也①。初九之复，天也；众莫不予，而己独迷焉。用之于敌，则灾其国；用之于国，则灾其身。极盛必衰，骤胜故败。在其终也，国败君凶。至于十年而不复者，明其用民之过，而师竞之甚也。 
　　【校注】 
　　① 在天之罚：《苏氏易传》作“示天之罚”，亦通。 
　　  
　　________________________________________
　　 
　　无 妄 卦 (第二十五)
　　乾上
　　震下
　　　
　　“无妄”，元亨，利贞。其匪正有眚，不利有攸往。 
　　《彖》曰：“无妄”，刚自外来而为主於内。 
　　谓初九。  
　　动而健，刚中而应。 
　　谓九五。  
　　大亨以正，天之命也。 
　　“无妄”者，天下相从于“正”也。“正”者，我也；天下从之者，天也。圣人能必正，不能使天下必从，故以“无妄”为天命也。  
　　“其匪正有眚，不利有攸往”，“无妄”之往，何之矣？天命不祐，行矣哉！ 
　　无故而为恶者，天之所甚疾也。世之妄也①，则其不正者容有不得已焉。“无妄”之世，正则安，不正则危。弃安即危非人情，故不正者，必有天灾。 
　　【校注】① 
　　①世之妄也：《苏氏易传》作“世之衰也”，亦通。  
　　《象》曰：天下雷行，物与无妄。 
　　妄者，物所不与也。 
　　 先王以茂对时，育万物。 
　　“茂”，勉也；“对”，济也。《传》曰：“宽以济猛，猛以济宽。”天下既已无妄矣，则先王勉济斯时，容养万物而已。  
　　初九：无妄，往吉。 
　　《象》曰：“无妄”之“往”，得志也。 
　　所以为“无妄”者，“震”也；所以为“震”者，初九也。“无妄”之权在初九，故“往”，“得志”也。 
　　 六二：不耕获，不菑畬，则利有攸往。 
　　《象》曰：“不耕获”，未富也。  
　　六三：无妄之灾：或系之牛；行人之得，邑人之灾。 
　　《象》曰：行人得牛，邑人灾也。  
　　九四：可贞，无咎。 
　　《象》曰：“可贞无咎”，固有之也。  
　　九五：无妄之疾，勿药有喜。 
　　《象》曰：“无妄”之“药”，不可试也。 
　　善为天下者不求其必然，求其必然乃至于尽丧。无妄者驱人而内之正也，君子之于“正”，亦全其大而已矣。全其大，有道不必乎其小，而其大斯全矣。古之为过正之行者，皆内不足而外慕者也。夫内足者，恃内而略外，不足者反之。阴之居阴，安其分者也，六二是也。而其居阳也，不安其分而外慕者也，六三是也。阳之居阳，致其用者也，九五是也。而其居阴也，内足而藏其用者也，九四是也。六二安其分，是故不敢为过正之行，曰“不耕获、不菑畬，则利有攸往”，夫必其所耕而后获，必其所菑而后畬，则是拣发而栉，数米而炊，择地而蹈之充其操者，蚓而后可将有所往，动则踬矣。故曰于义可获，不必其所耕也；于道可畬，不必其所菑也。不害其为正而可以通天下之情，故“利有攸往”。所恶于不耕而获者，恶富之为害也。如取之不失其正，虽欲富可得乎？故曰“不耕获，未富也”。六三不安其分，而外慕其名，自知其不足，而求详于无妄，故曰“无妄之灾，或系之牛，行人之得，邑人之灾”。或者系其牛于此，而为行道者之得之也，行者固不可知矣，而欲责得于邑人，宜其有无辜而遇祸者，此无妄之所以为灾也。失其牛于此，而欲必求之于此，此其意未始不以为无妄也，然卒至于大妄①，则求详之过也。九五以五用九，极其用矣，用极则忧废，故戒之曰：“无妄之疾，勿药有喜。”“无妄”之世而有疾焉，是大正之世而未免乎小不正也，天下之有小不正，是养其大正也，乌可药哉！以“无妄”为药，是以至正而毒天下，天下其谁安之？ 故曰：“无妄之药，不可试也。” 九四内足而藏其用，诎其至刚而用之以柔，故曰：“可贞，无咎。”可以其贞正物而无咎者，惟四也。其《象》曰：“固有之。” “固有之”者，生而性之，非外掠而取之也。 
　　【校注】 
　　① 卒至于大妄：《苏氏易传》作“反至于大妄”，亦通。  
　　上九：无妄，行有眚，无攸利。 
　　《象》曰：“无妄”之“行”，穷之灾也。 
　　“无妄”之世有大妄者，六三也；而上九应之，六三外慕于正而窃取其名，三以苟免可也。至于上九，穷且败矣。 
　　  
　　________________________________________
　　 
　　大 畜 卦 (第二十六) 
　　艮上
　　乾下
　　　
　　“大畜”：利贞，不家食，吉；利涉大川。 
　　《彖》曰：“大畜”，刚健笃实，辉光,日新其德。 
　　刚健者，“乾”也；笃实者，“艮”也；辉光者，二物之相磨而神明见也。“乾”不得“艮”，则素健而已矣①；“艮”不得“乾”，则徒止而已矣。以止厉健，以健作止，而德之变不可胜穷也。 
　　【校注】 
　　①  素健：《苏氏易传》作“徒健”，亦通。  
　　刚上而尚贤，能止健，大正也。 
　　“大”者，正也；谓上九也，故谓之贤。贤者见畜于上九，所以为“大畜”也。  
　　“不家食，吉”；养贤也。“利涉大川”，应乎天也。 
　　“乾”之健，“艮”之止，其德天也。犹金之能割，火之能热也。物之相服者，必以其天。鱼不畏网而畏鹈鹕，畏其天也。故“乾”在“艮”下，未有不止而为之用也①。物之在“乾”上者，常有忌“乾”之心，而“乾”常有不服之意，“需”之上六，“小畜”之上九是也。忌者生于不足以服人尔，不足以服人而又忌之，则人之不服也滋甚。今夫“艮”自知有以畜“乾”，故不忌其健而许其进；“乾”知“艮”之有以畜我而不忌，故受其畜而为之用。“不家食”者，以“艮”为主也；“利涉大川”者，用“乾”之功也。 
　　【校注】 
　　① 未有不止：《苏氏易传》于“未有”后有二□□，似未脱字。  
　　《象》曰：天在山中，“大畜”。君子以多识前言往行，以畜其德。 
　　孔子论“乾”九二之德曰：“君子学以聚之，问以辨之。”是以知“乾”之健，患在于不学，汉高帝是也，故“大畜”之君子将以用“乾”，亦先厚其学。  
　　初九：有厉，利已。 
　　《象》曰：“有厉利已”，不犯灾也。 
　　“小畜”之畜“乾”也，顺而畜之，故始顺而终反目。“大畜”之畜“乾”也，厉而畜之，故始厉而终亨①。君子之爱人以德，小人之爱人以姑息。见德而愠，见姑息而喜，则过矣。初九欲进之意无已也，至于六四，遇厉而止。六四之厉，我所谓德也；使我知戒而终身不犯于灾者，六四也。 
　　【校注】 
　　① 始厉而终亨：《苏氏易传》作“始利而终亨”，误。  
　　九二：舆说輹。 
　　《象》曰：“舆说輹”，中无尤也。 
　　“小畜”之“说輹”，不得已也，故夫妻反目。“大畜”之“说輹”，其心愿之，故“中无尤”也。  
　　九三：良马逐，利艰贞。曰闲舆卫，利有攸往。 
　　《象》曰：“利有攸往”，上合志也。 
