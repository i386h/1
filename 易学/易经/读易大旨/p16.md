<!-- { "loadSidebar": true } -->
　　象爻何谓也羲文周公三圣人见天下之理不徒有赜动之事物寓焉而实有非赜非动理之宜且通者主之矣赜动在既有天地之后未立卦爻之先而圣人见其事虽至赜而理则至一事虽至动而理则至静故赜虽可恶而象之理犁然当于心则不可恶也动虽可乱而爻之理井然有条贯则不可乱也是以学易者比拟其所立之象以出言商议其所变之爻以制动则语黙动静皆中于道易之变化不在于易而成于吾身矣故举鹤鸣以下七爻皆拟议之事以为三百八十四爻之凡例云或问宜与通何辨曰理都一般但在卦则一物单出故不必言防通在爻则乘承比应交错故须于防聚处择其可以通行无碍者先有形容后生物宜防通是时中典礼是庸行爻视象为详密都本乾坤之理为主首引中孚者诚也言行为成变化之本诚又言行之本也言行本来之理原闗天地故可以动天地同人以同为贵葢君子之出处语黙其迹逈乎不同矣然自其心观之各适于义成就一个是而已借用白茅以至薄之物而有可用之重此慎之之术也慎得此术以往天下事又有何咎焉孔子教人以慎术即孟子所谓仁术九三劳谦徳盛礼恭本君子修身之事非有心为保其禄位然致恭则人不与争劳争功所以劳谦有终吉也不出户庭无咎何也葢乱之所生皆言语以为阶凡天下之事有闗于成败而不可告人者一或不密则害成君子慎密不出户庭者以此小人而乘君子之器慢藏诲盗冶容诲滛易之言正招盗而诲之之意也作易者不归罪于盗而归罪于招盗之人此所以知盗凡七爻乃孔子拟议之辞也拟是心中比度议是心中计处非逐卦逐爻比计总是易理浑融于心故随处随时头头是道大端不离言行贵同贵慎贵谦皆所以善其言行也戒亢戒不密戒慢皆所以防其言行之失也拟议以成变化如此○天地间之成象成爻吾身中之一言一动是也故君子学易之功求之于言动者为最切亦仅以开寡过之门而变化之理即从此出易简之外无神化也六爻引义其间曰善曰同曰慎曰恭曰密一步进一步至于负贩射利之小人分明指出病根其示人之意最为痛切凡为学人宜书一通于座右
　　右第八章
　　此章言天地筮卦之数而赞其为神也首节主天五地十统生成二天象先无极数尚未有图书八卦图书是象后有极自相表里天数至鬼神图之里兼神易而里之成象之道也大衍至成卦书之表兼神易而表之效法之道也小成至能事合图书而作易通于成文定象显道神徳行节合图书而体易通于参两倚数书数五十非突出根图象五十转根天五地十耳图书五统先天八卦十统后天八卦中虚神极之象则二天之主也论神于象先妙无方而絶名迹论神于象后寄虚中而制无穷神者理而已与鬼神不同鬼神分隂阳神专太极隂阳非神理则堕幻气入异端矣嗟乎易不可见而世之所传以为用易之道独此天地大衍之数揲蓍求卦之法然亦畧矣愚谓能用易者须能体易之人渎则不告况乎南蒯之黄裳元吉易岂为小人谋哉四圣人之精神至今在通变化而行鬼神千载下孰能外之○数始于一而终于十百千万亿皆十之积也阳竒隂偶分配天地数也而理在是矣自一至十天地衰旺之理也其法始陈之河图所谓一六居下二七居上三八居左四九居右五十居中是也相得言图数之分一内一外各得其位有合言图数之合一竒一偶各配其情分处之而见隂阳之迭为变化合配之而见隂阳之互为变化天地之数必积五十五而后全观之四时之运葢可知矣此五行之说也五行之说即易四象之说也而图数之妙合于造化固有如是者岂非易道之权舆而蓍数参伍之法之所自起乎
　　右第九章
　　易之道无一非圣人之道也何独以四者言葢就一蓍卦之间而辞变象占则四者正圣人之道也以用也非逐一尚之理融于心自一一与配亦归在易道上看观下文承以至精至变至神可知君子将有为有行问之于易易则受其问如对面问荅之亲切以决未来之吉凶逺近幽深无不周悉非其辞之至精孰能与此故以言者尚其辞参伍其蓍之变错综其卦之数通之极之而成文成象则竒偶老少不滞于一端内外贞悔不胶于一定而变化无穷矣非天下之至变其孰能与于此故以动者尚其变以制器者尚其象凡天下之物有思有为其知识才能超出于万物之表者方可以通天下之故也今蓍龟无思无为不过一物而已然方感矣而遂能通天下之故未尝迟回于其间非天下之至神乎所以以卜筮者尚其占总以辞变象占四者论之固至精至变至神矣然四者皆圣人之道而易有之故谓易有圣人之道四此章有五层至精至变至神是圣心之易卦爻辞占图书变象是所作之易极深研几是阐卦爻而发图书作易之事无思无为能寂能感神易合一在图书卦爻先是造化本来之易通志成务在作易后是斯民咸用之易有本来之易然后有圣心之易有易书之易有咸用之易井井条条一以贯之○辞变象占是圣人作易大纲使后人尊尚之而不敢忽以开天下寡过之门者此也制器即动之已成者变者象之未定象者变之已成故象与变二者不离蓍卦亦不相离故参伍言蓍错综言卦所以十一章言圆而神即言方以智也
　　右第十章
　　此章言易开物成务冒天下之道皆出于天地自然而然非圣人勉强自作也首节何为者也如斯而已者问荅之辞也物乃遂知来物之物吉凶之实理也开物者人所未知者开发之也务者趋避之事为人所欲为者也成者成就也冒天下之道者天下之道悉覆冒包括于卦爻之中也故以通天下之志定天下之业断天下之疑总不出此次节神智易贡冒道之实也洗心非以蓍卦爻洗心却以神智易洗心而其所以洗心者只是无思之极若以易理洗涤然者尔洗心统聪明睿知为作易言也斋戒神明又以体易言也俱不干卜筮卜筮在前民用在后故曰前圣人明于天之道而察于民之故固兴神物以前民用矣百姓见易之神明以为易深逺而难知也今取此户譬之阖则谓坤辟则谓干即一户而曰变曰通曰象曰器曰法曰神易之理已在目前矣然岂特小者为然哉至于天地间至大之功用亦有相同者何也葢易有太极是生两仪两仪生四象四象生八卦八卦定吉凶吉凶生大业是大业也所以成天下之亹亹者也试以其大者言之法象莫大乎天地变通莫大乎四时悬象着明莫大乎日月崇高莫大乎富贵备物致用立成器以为天下利莫大乎圣人此五者天地间之至大莫能过者也若夫探赜索隠钩深致逺以定天下之吉凶成天下之亹亹以生其大业者则莫大乎蓍龟夫以小而同诸一物之小而易非小也大而同诸天地功用之大而易非大也此易所以冒天下之道也易道如此岂圣人强作哉天生神物有自然之占天地变化有自然之变天垂象见吉凶有自然之象河图洛书有自然之文章天地生此四象所以示圣人者至矣圣人系之辞以告乎人定之以吉凶以决断其疑皆非圣人强作也易虽冒天下之道道不在易而在我矣此章重断疑疑则玩图书弗信如道何故始终言断○卜筮之法相沿旧矣至其间一切配合造化处葢亦偶防及此因借以尊圣人之教使人不敢防用耳读圣人书要得其活泼之意夫子曰要盟神必不聴岂神向夫子作此语耶夫子一神也用易之人统体是易则圣人即蓍卦六爻矣凡吉凶之机兆端已发将至而未至者曰来吉凶之理见在于此一定而可知者曰往知来者先知也藏往者了然蕴蓄于胸中也来者不知由往者未得了然蕴蓄于胸中也气运之盛衰废兴人事之得失休咎往事昭然来者可鉴夫子曰百世可知正所以验往也藏往知来非二事用神而不用蓍用智而不用卦无卜筮而知吉凶犹神武自足以服人不假于杀伐之威此圣人之心易乃作易之本
　　右第十一章
　　自天祐之节释大有上九爻义本义谓在此无所属宜在第八章之末
