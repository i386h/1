<!-- { "loadSidebar": true } -->
　　见险而止众人之所知也而彖独曰知矣哉何也智者初无钩深索微也不昏而已矣杨敬仲曰凡众之心即圣智之心众人因物有迁意动而昏动于利而昏动于害而昏愈动愈昏则虽有险而莫之见安其危而利其灾而圣智则不然意未尝动故事未尝昏众人于是有愚之名智者于是有智之名非智者之特明乃众人之昏耳然蹇非大人不能济而贞则其本也时已险矣唯平易之道乃得所安而一切行险以侥幸者败域也贞以正邦皆本于止则济蹇之用也反身修德善言止也止之所以行之也从古圣贤处险难之时而不爲险难所困信义愈明于天下便是无入不自得六爻程传云六居蹇之初往进则益入于蹇往蹇也来者对往之辞止而不进是有见几知时之美二以中正之人爲中正之君所信任志在济君于蹇难之中其蹇蹇者非爲身之故故无尤也九三以刚居正与上爲应上隂柔不足爲援故上往则蹇也反还归也三爲下二隂所喜故来爲反其所也四居上位往则益入于坎险之深与三相比二与初同类相与是与下同志众所从附也故曰来连来而连者当位以实也处蹇难非诚实何以济五居君位而在蹇难之中是天下之大蹇也方天下之大蹇而得中正之臣相辅是其朋助之来也而无吉何也九居五六居二则功多不足屯否之类是也盖臣贤于君则辅君以君所不能臣不及君则赞助之而已故不能成大功也上六以隂柔居蹇之极往无所之不往而来从五求三得阳刚之助是以硕也硕大也寛裕之称来则寛大其蹇纾矣利见大人在五不言其济蹇之功而上六利见之何也以五居坎险之中无刚阳之助而上六利见之则能济于蹇故爲利也诸爻皆得正各有所善然皆未能出蹇故未足爲吉唯上处蹇极而得寛裕乃爲吉也蒙引曰大丈夫不幸而当蹇之时一卦六爻之义足以应用是善用易也非以见险而即止已也【坎下震上】
　　解者天下患难解散之时也难免人患散则得众者吉往而不返则生他变有所往而不速将后于时也故无所往则静吉有所往则速吉解与蹇相因起义非蹇不言解蹇利西南解亦利西南仍用济蹇之道以善后总见解之作用所以开治平之路也蹇重平乱边解重绥治边天地万物最妙是一解人心亦然解之时岂不大哉君子赦过宥罪在承平则不宜数赦宥使民生幸心在乱后则必除苛政咸与民更始时爲之也法天之道也初六以柔应刚相济恊宜贻天下以安又不养天下之乱以际得之际则有相成之美若以水济水以火济火便不能无咎矣九二田获三狐得黄矢一句谓得黄矢以获三狐倒用文法旧以获三狐爲去小人得黄矢爲进君子远奸之义尚未尽安得遽及亲贤乎贞吉内方说到小人退而君子进治道可成也六三居险之极独无应与正致险者负四乘二以小人而乘君子之器四不能容三实自取又谁咎乎防解云四五上三爻辞最有妙指周公托爲六五命四之辞若曰负乘之奸其而拇乎而能解去之乎夫邪正如薰犹不能同器处也邪人既去则正人骈集以相孚矣而其亟解之哉周公设五命诸君子之辞曰诸君子之于小人有与比者有与应者奈悖之当解何计维有解之爲吉耳以小人之既退爲騐盖小人不能自容恒托君子爲容君子不容奸斯朝廷无留奸矣君子曷图之上六国之上公六五命之若曰负乘之恶高墉之隼公其射而去之夫大奸不去则大政不行诚射而有获则政通人和无不利矣公其懋哉称而亲之也称公尊之也称君子兼诸贤槩命之也更注意正应故二独得称黄矢命贤如此五之贤爲可知矣
　　【兑下艮上】
　　损之成卦在三上二爻三阳在下一旦损下卦九三之刚以益上卦之柔而爲上九则是损下益上其道上行矣易之爲书皆从坤干两卦一损一益而成六十四卦念庵曰损己益人损下奉上皆人难能之事难有诚信故于损言有孚损所当损而能有孚则爲大善但得无咎可以贞常行而利其所往文王恐人不知所谓损之之义自设问曰所谓损者以何爲用乎二簋礼之至简可以享祭则其所主者惟诚而已道上行言道当上行非逆施也忿与欲所当损者此二者惟有过无有不及人身之当损无过于此王阳明曰惩窒禁于未发之象此正克己心学如顔子不迁怒从惩忿功夫来不贰过从窒欲功夫来惩如止火窒如止水初九阳刚说体上应六四故有已事遄往之象置已之事损也速于往以益之也言遄者已之事往往难舍故虽遄往不至于过然当酌损而已不尔则涉于忘身以爲人有兼爱之蔽矣酌字所以救遄字九二虽刚而得中则非汲汲爲人者故以弗损爲益譬所谓微子陵不能成光武之大者初之已事不先已而后人也二之弗损不贬道以从人也事可损道不可损也观此二爻可以知损之用矣六三应上九所损之位也九三去爲上九则爲三人行损一人六来居三上应于九则爲一人行得其友夫子言致一者正以见亡其朋比乃所以爲损己也六四隂柔下应于初是待人益己者人之益己莫大于知己之疾惠之利之皆不足拟言使遄喜者损疾贵速不尔则又爲疾不速不可得喜以此人之益己至出于不期而然始爲眞应始爲诚与六五弗克违之谓也弗克违犹云不能避盖人自归往助与之譬十朋之绍天明有事则卜孰敢违之上九由三位而至上此所损之人也使变己之刚以益柔则爲损而益之矣今以九而益之六则爲不损己而有益于人此兼善天下大得志之事也得臣者三隂皆服役其下也无家者逺下二阳弗与爲比也廓然大公损之善如此初言己事而又酌损能舍己也二言弗损无伐善也三之损一人朋亡也四之损疾改过也上之无家无我也如此而损道备矣不若是皆非所损而损施劳不可以益人虽应时乌可行乎○凡损本拂人情之事或过或不及或不当其时皆非合正理而有孚也非有孚则不吉有咎非可贞之道不能攸往矣文王所谓二簋可用享者非常道也以其时当于损所以二簋也天下之理不过损益盈虚而已时当盈而损也不能逆时而使之益时当虚而益也不能逆时而使之损二簋用享以时而已不然致孝鬼神岂可损乎损不可训也道在自损自损之心即孚也自损之途不一而制用爲大亦以时诎不得举赢善保治之极思也
　　【震下巽上】
　　损九四之一阳以益下卦之初九是益下也凡益下皆人主之事然君之益下亦非定欲损上上亦何堪损也同施于天同生于地而爲之裁成辅相与时偕行而已有一时不行则待命于上者竭矣其言损上益下自上下下以贵而下贱以君而下贤自然其道大光民说无疆然非中正者不能中正者万世不易之道善不迁则失其中矣过不改则失其中矣故君子迁善之速则如风行改过之勇则如雷厉此卦损上之一阳而益下则初九一爻爲一卦得益之最六四正应在上隂阳情和故利用爲大作利益之事必元吉而后无咎者厚事即大有爲非居下之道也初九获六四之益而六二居下卦之中得中正之道者必大得人心大得天地鬼神之心十朋之从而弗违亦犹损六五之或益之自上祐也皆言乎本无求益之意而益自至也故曰自外来也初居下二得中犹谆谆恐其大过而失人臣之正六三过中既有所以致益惟用之于凶事施之于祸难之中庶得无咎亦必在我者有忠信诚确之心人咸孚之又中行而无偏党告公用圭以通诚意固有之也以言其未曾损不爲凶也六四亦得称中行者盖五居中以益下爲志而与中爲行于是公从其告而得来依初九所迁之国以居故曰利用爲依迁国然则六四虽曰隂柔亦实以益志见从五之益下眞所谓有孚惠心矣夫初爲益下之阳犹然元吉况五独能损上以益之其爲元吉又何须问然则实受其益者其有孚惠我德宜哉益下之志至此眞大得矣彼上九者无惠心之孚而欲望惠德之应是以勿恒之心求有孚之感其辞不亦偏乎故曰莫之与则伤之者至矣不是惠德便是或击影响之报昭然莫逃君人者其尚思惠心以益下爲志哉○彖曰民说无疆就损益所及之泽而言也益在民也其道大光就损益所行之事而言也益在君也民益君益所以名益凡益之道非理本无而强增益之也乃理之当其可而后增益也如曰日进无疆者以人事当然之理而益也曰其益无方者以造化自然之理而益也理之所在当益而益是以自我益之改过迁善不嫌其多自人益之十朋之愈见其吉矣
　　【干下兑上】
　　一隂在上正当退气之日五阳在下又値壮长之时则凡隂柔所不能决者皆有五阳以决之矣故其卦爲夬焉然何以见其能夬也此卦健而能说是以决而能和惟说则有感通之志而后其健得行惟和则有兑泽之孚而后其决得入五阳之能夬决眞不假言矣于王庭固爲显暴其罪亦以一小人乘五刚有所据而难去故须明正若此居德则忌罗念庵曰即施禄及下之反皆象夬之义也德人不我德之德居德是自有其恩满假之谓也如此则可忌矣夬五阳爻皆有戒辞初九位下德弱不自度量而欲行夫决之事是爲壮于前趾趾在下而小之物往必不胜其任故爲咎往不胜戒躁也九二愓号戒忽也五刚实爲九二一君子主决耳决柔之道非愓则内无儆省非号则外无政令能无忧乎惟既愓且号有备无患虽憸邪变伏仓卒可无虞矣故曰莫夜有戎勿恤遇雨戒暴也三于上迹虽相应而有必决之心故壮于頄悻悻之怒先使人疑凶祸至矢独行遇雨隂阳和也迹虽似违君子濡小人冒可愠之嫌乎然心白何嫌于迹晦潜机不露密不害成贤于壮頄远矣牵羊戒不断也九居四若不暴矣而又畏其不断者居隂位也其象爲居不安行不进惟牵羊而勉力以前则无咎所以然者隂暗之人不能见小人之恶虽闻言而未能即信唐德宗有言人言卢杞奸邪朕独不觉此千古小人容身窟穴也中行戒比也唯彼九五逼近上六位高权重所谓于王庭之首一人也孤隂在上能几何时如以柔脆之苋生践踏之陆不夬决焉亦可也此时而夬夬我知五亦未爲光中之大矣自古君子于小人虽廹于公义犹不能不系于私情夬未终而姤已萌故易每惓惓也无号终凶只无可呼号便是凶了亦不待终而凶也不可字在义理上说自悖义理安得久长见非君子乏容德实小人有以自取耳冯氏曰于剥见剥一阳之易于夬见决一隂之难盖君子明白洞逹难进易退而小人绸缪固结麾之不去也
　　【巽下干上】
