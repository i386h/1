<!-- { "loadSidebar": true } -->
　　习坎重险也重坎何言乎习也我习之也习坎所以处险习坎所以出险也二五中实有孚之象陷于坎中而刚中之徳自若维心亨之象身世本无险人心自为险耳信人心之易徳也以易御险鲜不济君子是以得守心之法焉人心遇险而惧惧而甚则乱乱则或失其信其心安能亨至再遇险而不失信维心亨者非深于道者不能也盖存主于内者理既足以胜私则推行于外者诚自能以动物故刚中则心亨心亨则往有功而出险矣天险者无形之险也地险者有形之险也王公设险者因无形而成有形欲与天地同其险者也圣人以天下之险为已之卫如此视险正患其坎之不重而又何险之不可出何险之不可入乎坎之象曰水洊至下坎内水之方至也上坎外水之洊至也水洊至则恒久而不已君子体之常徳行者以此进徳也习教事者以此教民也徳行常则徳可久教事习则教不倦初六险既重矣复处其底沈防于欲沦胥靡靡在坎入窞凶而已矣入于渊犹可游也失道入窞不可救也险难之际弱必附强九二未出险中维心之亨虽曰未能然上下二隂求必见从故有小得六三来之者来往也下坎终而上坎继险且枕者面临乎险而头枕乎险也入窞与初六同如之何可用矣六四柔顺得正近九五刚中之君刚柔相济其势易合诚素既接虽简畧于礼无咎也纳约自牖孟子因齐宣不忍牛之心而曰是心足王其义自见五刚中正又坎上体且出矣然而未盈也盈乃平未盈未平也险难垂出不能勉成其功光大其志故圣人指示之曰祗既平无咎亦犹夫二之小有得也上六以隂柔居险之极所陷益深终无出险之期故有系徽纆置丛棘之象夫初上二爻皆以失道致凶如此则处险之必有道明矣呜呼苟为失道则初上之凶可虞也苟不失道虽身在险中险其如我何古人生于忧患者既入于险即安于险方且以险为枕席勿用遽求出为也
　　【离下离上】
　　离丽也明也离为火火无常形附物而明邵子所谓火用以薪传是也六二在内象火之内荧六五在外象火之外焱此卦合上下二体故以此为义柔丽乎中正者分言之六五丽乎中六二丽乎中正也总言之柔皆丽乎中正也惟柔中正而后亨所以当畜牝牛养其柔顺中正之徳而后吉也卦全体火上火下象明两作此明畜积于内而越于外象继明如云日新又新缉熙不已也照于四方者光被四表也离主二成之者五也五尊位故以大人为言初九阳刚性上进卦离火火性炎上故有履错然之象惟敬则安静而不躁妄主一而不过察自无此咎矣六二黄离者言丽乎中也即柔丽乎中正也以人事论乃顺以存心而不邪侧顺以处事而不偏倚故得中道无处而不吉也九三日昃之离人夀八十曰耋喜则歌忧则嗟嗟者歌之反重离之间前离将尽后离当继之时也故有日昃之象然盛衰倚伏天运之常达者乐天知命安其日用之常若不能安常以自乐徒戚戚于大耋之嗟凶何如之内体三爻下卦之离也初者日之朝开户出门各谨所事履错然矣二者日之中得中道其丽为黄是日正当天时也三则昃而为耄耋之年不可久矣须及时为乐莫徒为将尽之悲此处死生之道也外体三爻四五上相合而继照者四不中正乃以炎上之性当两火相接之时突然而来犯天下之所共愤自不旋踵消灭其焚而死死而弃也自弃之也谁其容之六五君也为九四暴虐之臣所陵柔莫能制惟出涕沱若又戚嗟若而已然亦吉者君臣天下之大义故九四终于无容六五终不失吉上九王用出征王指五用者用上九也有嘉者嘉上九也即王三锡命之意折首者殱厥渠魁也获匪其丑者胁从罔治也重明之君臣其所为如此非以正邦岂轻言出征哉畜牝牛眞不虚矣○邓潜谷曰坎离皆大卦为上经之终故坎象表圣功之本离象表圣功之要○刘念台曰初爻首言敬五爻言忧戚忧戚所以致敬也敬者本明者也由敬入诚君子之学也初以探其本也五以约之中也君子所以必愼其独也故曰不明乎善不诚乎身矣重明言明之尽继明言相继为明大人缉熙之学也

　　读易大防卷一
<经部,易类,读易大旨>
　　钦定四库全书
　　读易大旨卷二
　　容城孙奇逢撰
　　下经
　　【艮下兑上】
　　天下之道感应而已非感则独其何以爲咸感之道非唯男女爲然天地之道作乎上动乎下而万物发育以化以生也圣人之心诚乎此动乎彼而天下丕应既和且平也故观其所感而天地万物之情可见情者天地万物之眞机也非感其何以见之哉舒梓溪曰廓然大公无所私系所谓感而遂通也传曰夫人中虚则能受实先入者爲主而感应之机窒象所以贵虚受也易与天地准然所以准天地者人或不得而见之逺取诸物而物无不可见也近取诸身而身无不可见也观拇腓股脢辅之象可见初在内卦之下志在外卦之四有感则动其拇然欲进而未能也拇之上爲腓腓躁妄而不能固守故须顺始不害腓之上爲股股益躁矣随人而动不待感也感而动则其动也无思随而动则其动也仆妾之役耳故曰所执下四正当心之处而心不可见似若不动然者然居柔非正应柔亦非正憧憧往来何其不光大之若是耶张横渠云以阳居隂非躁感于物者也然体兑性说未免乎思以求朋之累也盖体説之初应止之始已劳于上朋止于下故憧憧得朋未爲光大不持以正则有謟渎之悔脢背肉在心上心所系者也心动脢静喻主静以摄动程传言能背其私心感非其所见而说者则得人君感天下之正而无悔也本义则病其不能感物爲志末一取爻义一取象义有勉有戒脢之上爲辅上六隂柔应三而兼比五辅颊舌并举口说之滕吾未见其能感也拇腓股辅不思而蔽于物者也憧憧过思而累于欲者也腓之居吉脢之无悔其庶几乎卦辞之贞大象之虚即艮其背之意此圣学之第一义也○蒋中完曰咸者以神交夫神交者将遗其心而况于身乎身忘而后神存心不遗则身不忘身不忘则神忘故神与身非两存也必有一忘足不忘屦则屦之爲累也甚于桎梏腰不忘带则带之爲累也甚于缧絏人之所以终日蹑屦束带而不知厌者以其忘之也道之可名言者皆非其至咸之可分别者皆其粗也是故在卦者咸之全在爻者咸之粗也爻配一体自拇而上至于口当其处者有其德德有优劣而吉凶生焉合而用之则拇履腓行心虑口言六职并举而我不知此其爲卦也离而观之则拇能履而不能捉口能言而不能听此其爲爻也方其爲卦也见其咸而不见其所以咸犹其爲人也见其人而不见其体也六体各见非全人也见其所以咸非全德也是故六爻未有不相应者而皆病焉不凶则其善者免于悔而已
　　【巽下震上】
　　恒者久也久于其道也久非其道谅而不贞乌能与天地相似哉杨慈湖曰上下之情不相与则不和不和亦不能恒雷动风作率常相与巽而动不忤六爻刚柔皆相应如此则可恒矣观其所恒所恒即所感知所恒即所感则天地万物之情昭然矣苟以爲所感自有所感之情所恒自有所恒之情则不惟不知恒亦不知感今飘风不终朝骤雨不终日此其不恒者皆形也其风之自其雨之自不可知也不可知者未始不恒也其音声则不恒其动作则不恒其声音之自动作之自不可知也不可知者未始不恒也知其自未始不恒则知其发其变化亦未始不恒无所不通无所不恒曰恒曰咸皆其虚名曰易曰道亦其虚名天地万物之情如此六十四卦三百八十四爻之情如此大象所以取雷风之义风雷非天地之常用也而天地之化所以能常者以其有风雷也阳明子曰君子体夫雷风爲恒之象则虽酧酢万变妙用无方而其所立必有卓然而不可易之体也恒既在我自不必于求人初当巽入之始深求乎四无求而求求自不利无深而深深自致凶其惟九二乎居中故无深刚而无求故悔亡九三重刚不中张子谓进则犯上退则乘刚故动则招悔取辱惟常守一德庶几取容故曰不恒其德则无所容也九四居上之下震动方始盖妄意有获而不知田之无禽谓非其位也既非其位虽久之安能有成六五以隂居阳恒其德贞矣而不免爲夫子之凶者盖知恒而不知恒之不可以恒也上六处震之极犹然振恒以爲功而不知其爲无功之大焉盖知振而不知恒之不可以振也甚矣恒之难言也恒无失其爲恒惟久于其道者知之程子曰天下之理变而后能常朱子曰常而后能变常而后能变者如天地无私覆载故能常覆载日月无私照临故能常照临即天地之道恒久而不已意此主利贞言也变而后能常者穷则变变则通通则久此终则有始意主利有攸往言也合二说始尽恒字之义
　　【艮下干上】
　　学不明于遯之义何足以言学论语首章揭人不知而不愠便是遯世无闷之旨故终日行而终日遯终日遯而终日行不遯也乃所以爲善遯也卦二隂浸长四阳退气以其当退气之时故曰遯以其能与时行故曰遯亨罗念庵曰遯刚当位而应与时行也即消长盈虚与时偕行此爲九五言以见亨意盖遯之所以得亨者以君子当位与小人相应而能与时偕行不爲所染廹是以亨也君子如天小人如山山自止干自行逺小人以干之包不见山之碍爲不恶以干之决不爲山所止爲严此非以权术待小人只自处以严则虽不厉声色而小人自不能近矣遯尾之厉勿往者初在二之下二爲遯之主非三四在上者比也故但不往静守以俟时尚可免于凶咎纂言曰戒隂之进使之知所畏惮不敢前消阳此卦本谓四刚去以避柔之进而圣人设教又止柔勿进以避刚之盛其意深远矣六二体本柔爲顺位居二爲中是其资犹或可语而爲恶不至于极者也圣人爲君子谋曰当斯时也而欲执系斯人必当即其中顺之资而固结其志令其相善而不可解脱苟不至于纵肆足矣以其方长也故不能治之而但云执之以固其志此君子处遯之事也九三以刚比柔本欲遯却有所系恋而不能遯惫者君子惑于小人堕其计中也大事谓遯之时事无大于遯者身名所系畜臣妾奚足云四虽应初而有刚健之德不恶而严故曰好遯小人暗于事几不忿怒成仇则私溺爲累矣五与四比以四爲嘉故曰嘉遯此又见九五之志非六二之所能固所以爲贞吉也夫正志之阳既与之有嘉则固志之隂自无所售其浸长之术肥遯谓君子于小人或比或应非私不能割则势不能去惟上在卦外非应非比绰然远引与小人一无可疑之迹也合言卦在柔曰尾曰执以两柔于四刚言曰系曰好曰嘉曰肥以四刚于两柔言刘呆斋曰遯以远爲善肥优于嘉嘉优于好好优于系系优于执执优于尾总之已与人各得欲使小人皆化爲君子是则君子爲遯之道蔼然通天下爲一身遯在天下不在一身也○来矣鲜曰九五与二相应其阳渐消之意皆人之所未见而忽畧者是以苟且留连而不能决去也当此之时使不审时度势则不知遯若眷恋禄位又不能遯惟有明保身之智又有介石见几之勇方能鸿防凤举所以叹其时义之大汉元成之时恭石显得志于内而萧望之刘向朱云皆得巨祸桓灵之际曹节王甫得志于内而李膺陈蕃窦武皆被诛戮者均不知遯之时义者也易中大矣哉有二有赞美其所系之大者豫草之类是也有称叹其所处之难者大过遯之类是也
　　【干下震上】
