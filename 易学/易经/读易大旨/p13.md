<!-- { "loadSidebar": true } -->
　　卦二五两柔据用事之地而三四两刚寓于其间一刚上横爲庐巢之象一柔下立爲役之象所以爲旅旅以得中爲贵柔顺刚止丽明便是旅之中道卦惟二五得中三上过中初不及中四虽无太高太卑亦以未中而不快也易凡言刑狱之事都以明爲主本唯明克允来人情羁苦之甚莫如刑狱圣人唯体人情决而不畱人得反其故庐矣旅以丽五爲正初去五远应四旅臣而处不正故不胜自取其灾六二仅备旅善泽不加民非道德之罪终不足以尤之三戒处旅失道其义丧则非人之罪也九四旅臣之小者然上无刚阳之与下惟隂柔之应不能伸其才行其志其心不快也六五旅士以穷修博逹用有文明柔顺之德在旅而上下与之故终有誉命也雉誉命皆离象以义焚见非命之罪旅贞二字是一卦之主有居有行道无处可离也张湛虚曰旅之道不越乎贞贞之义一在乎柔得中乎外而顺刚柔介乎二刚旅恃也然卑则取辱亢则取祸惟中而顺则柔用刚亢而燥则刚祸柔矣旅之所以贵柔中也一在乎止而丽乎明得所止旅主也明而往择而依无隂事无私交内不失已外不失人矣趋危地比匪人旅之贻祸莫及也旅之所以贵择止也以兹而言小亨就旅言也吉则贞之济也圣人见难处者旅之时难尽者旅之义所以用刚柔经权之中观虚盈消息之防也其系甚大以此兴以此丧不可不愼也○王龙谿曰火之在山明无不照明而止慎之象也火行而不处不畱之象也旅皆逆境莫甚于囚之在狱狱者不得已而设岂可留滞久淹也明照如火愼重如山凡客于外之爲旅天子有天子之旅天王出居于郑是也诸侯有诸侯之旅公在干侯是也大夫有大夫之旅陈文子之他邦是也圣贤有圣贤之旅孔子之辙环孟子之歴聘是也刘用相谓文王旅于忧患独亲切而有余思故曰旅斯其所取灾又曰旅于处得其资斧我心不快伤哉旅乎非文王其谁当之夫子旅于东西南北故曰以旅与下其义丧也以旅在上其义焚也上与下无一可者矣○刘念台曰仕止之外又有旅之一途处其变局焉正君子所恃以审去就之机者亨取其小不多求于世故也旅贞者旅自有旅之贞则处变之道非可以寻常论也○诸爻言旅不言人旅而归止言旅上九旅人不复有归矣故凶
　　【巽下巽上】
　　巽主更化易之言更化者三卦蛊承前大事更化夏少康周宣王以之巽承前小事更化殷盘庚以之革则大人虎变顺天应人汤武以之故蛊革言元亨巽言小亨非大事不亨而小事亨之谓申命行事无两截行事必申命也以入爲主君心与民不入则括碍难行命不申亦不入须以中正爲主初之柔欲进复退不武甚矣象志字重防治字当味治一身治天下皆先治志志治则何疑不解牀以安身巽在牀下以阳居隂深自挹损过于巽者也然非有邪心用史巫以通诚意于神明故吉而无咎程传阳居中爲中实之象三过刚不中志穷于躁故有频巽之吝四之地本有悔以能巽于上下二阳故悔亡而复有功三品者一爲干豆一爲宾客一以充庖九五政美于善更以贞爲主先庚后庚正发贞处贞者程子以爲正中是也上九罪更化之失断者资所有也斧以断也阳刚以过巽而丧其资斧故疑之曰得爲正乎复断之曰凶也说者曰风爲天之号令命乃君之风行大君有命三令五申欲巽以入之故重巽以申之卦惟九五阳刚中正独居重巽之位故曰重巽以申命然非九二以刚居下巽之中能巽乎五之中正亦未必能使柔皆顺乎刚咸以五爲大人而兴利见之思咸以五爲中正而志攸往之利而俾小者之亨一至是也则所以使九五申命之志大行于世眞若风行草偃然者九二下巽之力实多○俞氏曰甲者十干之首事之端也既乱而复治则又如其初故于蛊之甲曰终则有始庚者十干之过中事之当更者也始焉不善既更而后善故于巽之庚曰无初有终先庚三日后庚三日再三申命正谓慎有终耳是以终吉○来矣鲜曰申命者所以晓谕于行事之先行事者所以践言于申命之后实一事也念台亦云视彖又增行事二字以见命非远实可见之行事者○巽之爲言入也无人不可入则无人不可用利见大人全是要令大人爲我用知此义者始可与行权
　　【兑下兑上】
　　兑以言乎说也王者说安天下有亨道焉然非以驩虞要结利于贞正贞者天之道民之心也说之大民竞劝矣说字本广彖辞就大处言君子法兑以求丽益从容讲说而又切实体验则心与理相涵身与事相安真说在我矣初九说体最下无系应发皆中节故谓之和象言疑疑者难自主张此最关窍微处不曰无疑而曰未疑以初之地位不与隂比也如九五虽中正然不免孚于剥矣着一未字良有深意见和之难也二与三爲比足爲孚累未免于悔幸有根心之说故云信志来兑此于在下之阳枉已求说凶之道也四近君之位从五正也说三邪也若刚介自守疾恶柔邪志宁而庆积矣五与上密比柔能剥刚若推诚相任厉之阶也明皇于林甫孚其剥唐者高宗于秦桧孚其剥宋者以五所处之位正当戒也引兑居说之极穷说之巧总是心术暧昧不可测而可畏兑说也胡翼之曰不谓之说而谓之兑者圣贤感天下之心不可以言语口舌故去其言而爲兑也然民不可以徒说也若非刚中而徒柔说于外则不贞不贞则凶况于说之亨乎故六爻专言利贞之事卦四刚二柔初九以刚处下有和兑之象九二以刚居中有孚兑之象四与三上下异体犹疆界也故有商兑之象九五以刚处中所谓当位之大君也其处人也不但孚于兑已也虽其毁折而我剥者而吾孚信之唯恐有一之不获焉其自处也不但口无甘说可喜之辞虽其身亦时有严厉难犯之色何尝专以兑说爲事也其絶无说民之心如此然后民之欲爲我劳欲爲我死者相踵也乃六三直区区守其甘说以来之耳其不来者上六又仍欲以甘说引之终始务于说人是岂光明正大之爲一旦有急泮然以离将谁爲我死又谁爲我劳也其凶必矣呜呼君子观此可以知民劝之道矣○刘念台曰相解以说入后之消息也说而可亨不待言矣利贞虑其说不以道也隂进乎上故说柔道然也惟以刚爲主则说之正也充是道也可以大获天人之助而民劝从之此说之大也精而用之其惟理义之说心乎此卦防得刚中柔外之德分明则二之孚同德者说而莫逆即不正者亦与而不失而吾之志则确乎可自信以信人者所以吉而悔亡也五之孚如尧时四凶罪恶未彰一以至诚之道待之正以自持信以御下以此孚于隂柔之剥正者未尝不寛而心之所存则不胜其危厉焉
　　【坎下巽上】
　　或问曰涣之义散其难而去之非人心离散之谓若人心离散何云亨哉余曰人心不散难何由生涣有亨道自济涣者推之也卦辞幽明一体也六爻君民上下一体也假庙王者之纯心非以空文徼福然后无愧于孝子慈孙涉川王者之纯政不以行险徼功然后无愧于父母元后至于贞始并其私意颇行涣之可以称王于天下享帝立庙当与明乎郊社禘尝通防初二相比二之位尊于初其贤亦过于初而初言用者二爲天下用二之用即初之用而初亦分其功矣故吉机者俯凭以爲安者也二目初爲机初谓二爲马二急就于初以爲安则悔亡而得所愿也三柔不中正有私于已之象然与上相应志在济时能散其私以得无悔四以柔得位而上同别无比应此公尔忘私涣其羣党者也四五二爻义相须故通言之君臣同功所以能济涣也下赞美之辞在四已言元吉五惟言称其位也王居与奔机相协在下爲机在上爲居济涣之地一也上应乎三三居险防之极有伤害畏慎之象若能使其血去愓出功及于民则相臣涣民之害道尽矣说者曰内卦坤也而干之一阳来居其中遂生水而成坎水生而不穷故曰刚来而不穷外卦干也而坤之一隂得位乎外遂成风而生巽以上同于五之正位故曰柔得位乎外而上同干坤交错而风水生风水相生而大号作所以涣汗其大号者非君其谁而九五居中其风不动但见其翕聚精神以假有庙而已曷敢号也而况大号乎则所涣汗其大号者四实爲之矣夫君者出令者也风声之所自树也而使臣代之安得无咎然此一臣也乃大禹声教讫于四海之臣也有臣如禹而又可以恭已南面无爲而治爲舜咎耶○享帝立庙在国家盛时说非土崩瓦解之时也与王假有庙不同孔子在涣字上生出此意来言王者享帝而与天神接立庙而与祖考接皆聚已之精神以合天人之涣也六爻于隂阳爻位皆无所取见君臣间真有家视国身视民之意于天下事安得不济○高景逸曰上九应险而能济险故涣其血使其去而远出盖与四五同功正应巽涉川而救险者亦有见下坎爲血伤害也涣其血散其害矣
　　【兑下坎上】
　　夫道中焉止矣于节得之节之亨爲其不侈焉以渎天下之分亦不固焉以阻天下之情以甘爲贞而非以苦爲贞也苦节则无宣通之利且有溃裂之害不可爲贞尚可言亨哉中和之谓甘反此之谓苦且穷数度德行不相离数度即载德行之器德行即御数度之本议者欲无过不及也皆兼人已言之初九当节之时与四之大臣爲应有坚忍之节不轻露其藏二有刚中之应以其无应于上私比于三昵小忘大初户当闭而闭密机事者也二门当辟不辟失时宜者也初知通塞二不知通塞初知节二节非所节吉凶所以异也三不中正与二爲比忧患皆其自取四以柔正上承五之刚正安往不安五中正以通大都节是中道非特节欲亦当节理中则甘过则苦五所以爲节主也上犹有取者苦节之凶自逾不节之嗟中节之谓和和则安焉甘焉有恱心之理义而无害心之饥渴防水箪瓢厄塞忧患无之而不自得也又安有所谓苦哉见以爲苦则不安而不甘矣不可以一朝居欲免于穷与凶也岂可得乎卦辞苦节不可贞正谓节之亨而非苦也此卦刚柔分而刚得中是分坤之一柔以居下卦之上而爲兑分干之一刚以居上卦之中而爲坎坎之一阳九五居之所谓刚得中而爲节之亨者故曰节亨亨者通也故又曰中正以通通则尚往而不穷而岂苦节者之穷焉而不通耶故夫子两言其道穷○天地圣人之道一节焉尽之矣无节则天地圣人之道立穷而况于人乎人道有取于节者表所守也有守则有爲亨道也苦节难贞病其矫也初九时处其塞不出户庭以养节也九二时可以通矣而门庭不出何爲乎不成其节者也初二一出一处之间可以定理义之中正焉虽不言节而节道甘苦于此睹矣甘则其道之亨也苦则其道之穷也盖穷者亨之反亨则不穷穷则不亨由嗟而亟事改图则安而亨矣由安而进之于甘中正以通节之主也道尽善矣如其不甘而妄意于甘丧节莫大焉凶之甚也故与其失之甘也宁失之苦甘易流苦乃坚也数度以制上下之等德行以议进反之则皆宁失之节无失之文
　　【兑下巽上】
