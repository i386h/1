<!-- { "loadSidebar": true } -->
　　人君所以与民物同原帝天同体者诚也兹卦全体之象柔在内而其中虚此心一私不容孚之地也二体之象刚得中此心万理皆实孚之质也卦德内说一理浑融无矫拂也外巽泛应曲当有妙用也由体至用尽人合天以此同然感人邦其有不格化耶乘木外有实用舟虚内有虚心何川不济议狱缓死正见君子恻怛之诚虞泽官也以主守不易爲信者也燕鸟春来秋去以随时变易爲信者也初方立而遽求权故圣人许其爲虞难其爲燕他也者未离乎守而妄托于通尝试非其所安尚与圎机有间是薄虞而非虞学燕而不燕两失之者也虞燕二义只一豚鱼可兼豚鱼谓江猪也应风而动东风东张口西风西张口毫不容爽且不自知此信而天者也二五敌应本不易孚以君臣同德二不求五而五自求二犹鹤鸣于隂其子自和者丰遇配是两贤相益中孚得敌是两不肖相济穷于通而不善学燕者六四以柔正近君当絶六三之私匹以应于五马匹亡亦可次于虞者也五言有孚化邦之主也上九信不知变犹翰音欲一飞登天则穷于守不善学虞者也去豚鱼则又远矣张子曰中孚上巽施之下说承之其中必有感化而出焉者盖孚者覆乳之象有必生之理又曰子而孚化之惟中孚故能化其子亦唯中孚乃能应其母故曰中孚以利贞乃应乎天也○王龙谿曰风感泽受中孚之象君子体天地好生之徳而议狱缓死中孚意也狱之将成则议之其将决则缓之然后尽于人心狱而曰议求其入中之出死而曰缓求其死中之生舜之恤刑禹之泣罪汤之祝网文王掩骼使非出于本心之诚其谁感之至诚之道可以蹈水火烈金石格天地而况于人乎况于鬼神乎王听之三公听之司冦听之议狱也旬而职听二旬而职听三月而上之缓死也议狱兑象缓死巽象○以一卦六爻言之爲中虚以二体之二五言之爲中实皆孚之象也又下说以应上上巽以顺下亦有孚义中孚者信诸心也信诸心者信诸理也有见于理而信之乃所以信诸心也六十四卦无一卦一爻不以孚爲枢纽非孚则中不虚恶能实虚乃得实柔孚于刚也说而巽所以致虚也信及豚鱼虚相感也乘木舟虚虚相济也其实则理也理也者天也心之所以爲心也利贞之谓也
　　【艮下震上】
　　小过隂过于阳也刚大而柔小天下之常分也四柔居外逼二刚于中君弱臣强之世也此岂小人之福哉然小人自有小人之贞亦自有小人之利吾不敢不以大吉望之也能大吉则小过之世可返正矣爲小人谋亦爲君子谋也文王卦辞飞鸟二字承可小不可大遗音二字生宜下不宜上有飞鸟之象焉是叹息时事壊乱事柄倒持以象则有逆而无顺小过之义也以音则可逆而就顺处过之道也此圣人因其势而开导之义行之恭丧之哀用之俭皆事之小而宜过者正所谓过而不过初六与九四之阳相应初隂急于上进不量可否四不能爲之应其凶可知卦中四隂犹翼之虚二阳犹腹之实如飞鸟之形鸟爲物小飞鸟只是小过二字以凶非鸟之凶乃世道之凶不可如何如言不奈彼何六二与五居相应之地同有柔中之德志不从于三四故过四而过五是过其祖也遇妣遇臣犹坤所谓妻道臣道君不可过而祖可过人能盖祖父之愆其祖父孰不愿之九三应上六然弗能过弗过者弗能胜之也既弗能胜又不肯与之相遇而猜嫌与居防之至或从而戕之者至矣九四刚而能柔初隂在下已在其上虽弗能过而能与之遇自免其害胜九三矣六五柔而得位然不能取四阳刚之善惟二之隂柔是听好从所教而不从受教也上六下应九三凭高陵物弗与之遇而直过之飞鸟离之相去益远之象过则不遇遇则不过意正相反○来矣鲜曰上经终之以坎离坎离之上颐与大过颐有离象大过有坎象方继之以坎离下经终之以既济未济既济未济之上中孚与小过中孚有离象小过有坎象方继之以既济未济文王之序卦精矣【离下坎上】
　　后天坎离代居先天乾坤之位故上下经皆以坎离终明其爲天地用也卦名既济者水火之用得于交也未济利用大作济矣犹复好大求通适以致塞惟兢兢小心而后盛治可保是既济之亨亨于小也小非以自隘有道焉刚柔无常用用惟其当方济之初大抵以谨畏善治既济之后则多以侈漫生乱是贞于初之时易贞于终之时难所以利于贞也利贞正明亨小之意初吉终乱又明利贞之意节节相承说尽保济之道彖辞释治济而及所以保之二五皆中五又君位不取刚中而取柔中何也刚中俯就其事易柔中企及其事难且柔中不废弛与终止正相反也此四句言治乱之机不尽由天由心造也君子思及终乱之患则当防之未乱之先庶可常保其济矣既济之初人心甫定宜静不宜扰也初九刚正而位当不敢妄动故有曵轮濡尾之象曵轮濡尾与未济不同未济之濡尾失其戒谨初九之曵轮濡尾正是戒谨六二程朱谓九五上应不能下贤以行其道故有妇丧茀之象迩有谓言应而不及比恐其义未完象义云六二称妇已尚于五矣初乃二之所丽以生明者初曵其轮则二不得独进故有丧茀之象但中道在二矣初能合乎卒偕同升之愿有不待逐而后得者此得中之所致非有要于三并非有要于五也三年克之戒喜功也在初尚曳其轮在二尚戒其逐时至九三济且半矣可躁动乎待其自惫不期近功庶乎王者之师矣六四备不忘儆兼应比取义大臣责在保济而以柔正应比刚正故有衣袽终日戒之象九五有中孚之德张子曰东邻上六也西邻六四也过于济厚也几于中时也祭而合礼虽薄受福九五既济之主举上与下其义之得不言而着也上六以隂柔居济极言濡首与初之濡尾正相反濡尾以戒谨而不轻济濡首则不知谨戒而溺于济即初吉终乱之意也杨诚斋曰已济大川自谓没世无风涛之虞矣不知济其一又濡其一求载无舟褰裳凭河不溺其身难矣○卦中每言小亨未有言亨小者今既济而曰亨小盖言亨于既济之后必小而非大大则终乱反不如小之初吉耳文王曰终乱孔子曰终止则乱人之常情处平常无事之时则止心生止则心有所怠而不复进乱之所由起也处艰难多事之时则戒心生戒则心有所畏而不敢肆此治之所由兴也可见非终之爲乱终止则乱圣人赞易之旨深矣天下事最忌十全如刚柔正而当位六十四卦独居其一焉岂不是最难得而反有最不美者存乎其间正爲这十全中伏许多病痛在以人事言之怠胜敬则凶此人道以理而穷也以天运言之盛极则必衰此天道以数而穷也以卦体言之水在上终必润下火在下终必炎上此卦体以势而穷也今当既济之后止心易生岂不终乱故曰其道穷圣人通变于未穷舍思患豫防无术矣终止则乱虽有时数卦咎人事而已【坎下离上】
　　易之道以未济终焉未济则未穷也未穷则有生生之义此天地之道也亦圣人之道也但未得济而遽求济此小子不智之极者之所爲卦辞所谓小狐汔济濡其尾无攸利总戒其不知敬愼昧于求济之道材不足曰小志不果曰狐敢望其亨乎见小懐疑汔然躁济徒负气而轻进必内索而不终惟始不虑终故终不续始所以濡其尾而无攸利也辨物居方如水火本一气而分两物虽两物而实相用者是未济而寓相济之理者也初六隂柔四不能援不度力而进终不能济不智极矣九二知之独曵其轮而不济故爻言贞吉象复言行正六三尚未离坎未可便征然有强援于上故利涉大川非义躁进凶之道也四有刚阳之德廹近至尊五既有孚于四四遂震用以伐不顺四信五而往征五得四而济坎盖有其君必有其臣有其臣必济其事未济者终当既济而自然利涉大川也此未济之所以亨也言未济之时自然必有能济之人能济之人自然必用能济之臣能济之臣自然必有能济之日济则亨矣故曰未济亨柔得中也柔而得中是以能得济险之人而孚之君子之光有孚实以有孚于四而余光及四也晖光一般皆是离火之象但就君子身上论之则爲光就承君子者观之则爲晖两吉字上吉根自修下吉根取人上九亦赖六五之有孚享既济之大业饮酒燕乐未即有咎但濡染于三则与既济之上六等矣其势必失是既济之业有孚之光也从来君丧邦臣亡家以既济而遂懈而不知未济之随其后也圣人之虑世也无一日而非既济之时则无一日而非未济之心无一时而非未济之日则无一日而非欲济之念是故既济未济合爲一卦而易道终矣既济先济人主王道未济先济德主圣学外王者内圣之绪故以未济终焉○水火不交不相爲用六爻皆失其位故爲未济未济反可以得亨卜其终也六五柔中六爻有刚柔相应之义虽不当位从十不全中讨出十全事业最妙在相应处相应所以相济也前卦既济之初吉者已然之亨也柔中之善于守成者也此卦未济之亨者未然之吉也柔中之善于拨乱者也○刘念台曰鬼方之役欲其下交于坎也既济利克未济利交交于君子故言赏与勿用之旨逈异饮酒言孚实信得是故也夫道是而已矣济之爲道待时而济非不济也饮酒濡首则坐失事机者有之无乃孚其所孚而非其是之孚乎





　　读易大旨卷二
<经部,易类,读易大旨>
　　钦定四库全书
　　读易大防卷三
　　容城孙竒逢撰
　　系辞上传
　　天尊地卑一节言天地对待之体刚柔相摩一节言天地流行之用干以易知一节言人成位乎天地之中则天地之体用皆存乎人矣此三节孔子原易之所由作通未说到易上去何以言天地对待之体葢未画易之前一部易经已列于两间故天尊地卑未有易卦之乾坤而乾坤已定矣卑高以陈未有易卦之贵贱而贵贱已位矣动静有常未有易卦之刚柔而刚柔已断矣方以类聚物以羣分未有易卦之吉凶而吉凶已生矣在天成象在地成形未有易卦之变化而变化已见矣圣人之易不过模写其象数而已非有心安排也防解云五矣字便涵易简之意苏氏曰言在者明其出于一也二节何以言流行之用一施一受易之气也言天地万物惟有此对待故刚柔八卦相为摩荡于是鼔雷霆润风雨日月寒暑运行往来形交气感男女于是乎生矣故干所知者惟始物坤所能者惟成物乾坤之气初无始终着物乃有始终非干只管前截坤只管后截譬立主意始终属干着气力始终属坤特以知能分始成耳已泄易简之意矣三节何以言人成位乎天地之中干惟知大始是干以易知矣坤惟能成物是坤以简能矣人之所知如干之易人之所能如坤之简则是所知所能者皆性分之所固有职分之所当为岂不易知岂不易从易知易从自然有亲有功有亲有功自然可乆可大易之理一也知能取譬一身两用共成一身明其为一也乾坤一体人不能信取譬两用合一亲切易晓开发仁人一体天下之量以生理得成位之意知乃身之精明灵爽能则身之才力强干见有理一分殊各就条理各得其所之妙用成位其中上下与天地同流也圣学全功止此此全经之总领也○易道虽本之天地而实具于圣人之一心以圣人之心具有天地之全体也刘念台曰夫子首赞易道而推本于画卦之原如此分明是一座伏羲道像
　　右第一章
