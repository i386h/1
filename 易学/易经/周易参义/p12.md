<!-- { "loadSidebar": true } -->
　　六二之可革者有四焉其文明足以烛理也其中正足以有行也其应上足以任事也其体顺足以得众也当其位得其时而又有其才与德冝革之易矣然亦必巳日乃革者所以待人心之信从而后动也以臣而任君之事苟不能从容审愼而断然遽行虽所革之当亦未免于咎也故必巳日乃革之则征吉而无咎矣
　　九三征凶贞厉革言三就有孚
　　革之为道戒于躁而贵于审如九三者过刚不中居离之极则其于变革不能无躁之失也故戒以征行则凶而当守其贞正处以危厉然后可革焉然革故爲新其事大矣必广询熟议至于再三而后人信之革言三就言变革之议至于三而始就也此审之至也以三之变革如是其于二之征吉无咎四之改命吉未免为有媿矣
　　九四悔亡有孚改命吉
　　九四辅九五当变革之任尽变革之道故其悔亡而人信之如是而改命则吉也命者君之所以令其下即重巽以申命而审之至者也即涣汗其大号而不可反者也命之如是则纯乎天理如天命之公矣改之而吉岂苟然乎
　　九五大人虎变未占有孚
　　兊有虎之象如履之上干下兊亦以虎言也大人之德变化不测有类于虎者故曰大人虎变五阳刚中正以居尊位如虎之希革毛毨而变化其文章其盛德之光辉爲何如哉五之变革如是则不待占度而人皆信之与巳日乃孚者异矣盖大人者所谓天且弗违也而况于人乎彖言已日乃孚贤者之事也如二四之革是已传言汤武革命则圣人之事也当之者其唯九五乎
　　上六君子豹变小人革面征凶居贞吉
　　天下变革之时人无不变矣上六居革之终此革道之成也然君子小人之革其外虽同而其中未免于异故君子之革则如豹之变以其弸中而彪外也小人之革则可变其外而难变其心故谓之革面言面顺于王化也小人者圣人非不欲革其心也以其下愚而终不可移也如有虞之世苗之来格象之烝乂皆革面而已圣人固末如之何也若中人性非下愚未尝不可革也而亦或止于革面焉则吾革之之道未至也非其人之终不可革也征凶居贞吉言革道之成不当复有为唯守其贞静则吉也若复有为则徒事烦挠乃王莽之为也圣人之变革岂如是哉
　　【巽下离上】
　　鼎元吉亨
　　鼎之有耳者其象也烹饪者其用也安重者其德也有实者其量也人而如之则仪足以法才足以用德足以镇量足以容以是而处崇髙之位临在下之民盖有不动而敬不言而信者矣其占为元亨岂无所自而然欤
　　初六鼎顚趾利出否得妾以其子无咎
　　鼎之顚趾本非羙也然因其顚以倾出其否恶则为利矣是所谓因败以为功也如人之得妾本不足称也然妾之有子则亦可为之喜幸矣是所谓因贱以致贵也占者有是事而处之以道则无咎矣以初而上应于四鼎顚趾之象隂在下而与阳应得妾以其子之象
　　九二鼎有实我仇有疾不我能即吉
　　阳刚而中实此鼎之有实者也阳之与隂乃相求者二本与五应而又近于初二既守其中正以与五合则舍初而与之爲仇矣有疾谓初之顚趾也二守中正不比于初初亦有疾不能从于二犹君子逺小人而小人亦无以亲君子此君子之吉也
　　九三鼎耳革其行塞雉膏不食方雨亏悔终吉
　　三以刚正之才处巽顺之极而与五非应是君子而未用者也鼎以五爲耳而五与三非应又上下异体是鼎耳变革而不能举也阳虽可上进而前为四所隔四居大臣之位而应在下之隂则不能以同志并进而反隔絶三之进此其行之所以塞也雉膏者六五文明之腴乃羙禄也三未受其任则未食其禄然以五之耳目聪明则三终进用非四之所能隔是如隂阳和而成雨则其悔亏亡而终得吉也然则如三者唯当不变塞而雉膏之羙有时而自至斯爲善欤
　　九四鼎折足覆公餗其形渥凶
　　二三四爻皆爲鼎腹而四居其上乃鼎之满者人之受禄多而自满者如是也四近于君乃上公之位也而恃其小能专其羙禄遏絶善类昵比憸人则如鼎之折足而覆公之餗矣餗者熟食也鼎之实也以烹饪言之其待食者与其烹者固将俱享其羙也若覆之则待食者巳乖其望而烹之者罪且不免矣亦安得而食哉夫大臣之比小人爲持禄计也然折足覆餗则公事旣堕而已之禄亦丧矣乡之自满者孰知其反以自倾乎其形渥程子言覆败而赧汗也朱子作其刲剭言当加之以重刑也其义虽异而皆可以见其凶矣
　　六五鼎黄耳金利贞
　　五爲鼎耳而文明得中故谓之黄耳上九以刚而贯其上故谓之金人君有天下之大器而安处于亿兆之上其耳目聪明而无所壅蔽举动以法而不至倾欹则其赏罚彰明奸邪黜逺亦犹鼎之耳黄而举也然柔中之君或贞之不足则虽聪明而恐失于不断故又必利于贞也
　　上九鼎玉大吉无不利
　　自六五而观上九则曰金以其刚也上九之自观则曰玉以其刚而能温也夫在人之上苟非刚而能温其免于祸乎上能如是冝其爲吉利之大也
　　【震下震上】
　　震亨震来虩虩笑言哑哑震惊百里不丧匕鬯
　　震者阳之动动则有亨之道也然一阳在下二隂在上阳气方动未免震惧当震之来而虩虩以惊恐则始虽不安而后乃亨遂故笑言哑哑也先震惧而后笑言此所谓生于忧患者也震惊百里雷声之逺闻也不丧匕鬯言当祭之时方执匕鬯闻震雷而不失容也盖人能恐惧则敬矣敬则诚矣以是诚敬之心岂徒笑言之乐而已哉虽临大事处大难如当祭而闻震雷亦不爲之变则其于事变之小者无所屈挠可知也震之能亨盖以此欤
　　初九震来虩虩后笑言哑哑吉
　　卦唯初四二阳而九四陷于隂中不能震动则下卦之阳乃全卦之主也故其爻辞亦与彖辞同
　　六二震来厉亿丧贝跻于九陵勿逐七日得
　　自二阳言之则阳爲善类自四隂观之二阳之进乃刚暴而爲患者也六二柔顺中正盖善处患难者故当震之来而先自危厉焉前言虩虩者恐惧在于阳爻也此言危厉者当阳刚之来而惧之也六二知惧如是则以心亿度之必丧其所有之货贝于是跻于九陵以避其患而敌来勿逐久则自获矣亿之训度如亿则屡中不亿不信皆是也九陵者互体之艮有山陵之象其言九者如云九臯九渊皆重复之意也七日者卦位有六而七则更始此事久而变通之时也
　　六三震苏苏震行无眚
　　三去初稍逺故虽当震惧之来而苏苏然缓散不复深惧矣如三者固不如二之迫于强暴然在震之时亦当行以避之乃无眚也二之跻九陵者奔窜也三之行则从容而去矣
　　九四震遂泥
　　九四不中正而互体乃坎陷之地故阳虽能动而不免于滞溺也遂者成遂而无反之意当此之时虽有其德犹不能以自拯也况失其刚德岂能动乎
　　六五震往来厉亿无丧有事
　　以五视四则四亦爲患者也然四方自陷于险往来不安岂能爲人之害乎在于五则迫近强暴虽不爲患亦危厉矣故云震往来厉其又曰亿无丧有事者以心度之虽无所丧然时当震惊亦必有事也言思患而预防之也
　　上六震索索视矍矍征凶震不于其躬于其邻无咎婚媾有言
　　上去四渐逺则虽当震惧之来而索索然不存矣然以隂居震极不能无惧故其视犹矍矍然不安也其柔弱如是则岂可有行乎震不于其躬于其邻无咎言暴横之来不及其身止及于五可无咎也然在人之上惴惴自保其邻有难不能往救是虽无咎也而能免于婚媾之言乎
　　【艮下艮上】
　　艮其背不获其身行其庭不见其人无咎
　　艮之爲卦二体相背而不相向如人但见其前而不顾其后故言艮其背也艮者止也人身皆动而背独不能动是背亦止也艮其背者止于所当止而不顾其私也人之不能止于所止者唯随身以动而狼顾却虑其爲见不一故失其所止也若能如重艮之背止不动而各居其所安有不善乎艮其背而不获其身言止其所当止则不见有其身此止而止也行其庭而不见其人言虽行有人之地而亦不见其人此行而止也程子所谓静亦定动亦定此之谓欤人能养其至静而理存于心则事之当止皆有定见故其止也自不见其身其行也自不见乎人其所见者唯理之当然而巳矣苟爲不然而理欲交战于其中则以已之利害爲利害以人之是非爲是非如是者静亦动矣而动又安能静乎动静皆失则不能主夫静矣又安能止其所当止乎彖辞四句以其对言之则有止而止有行而止所谓动静各止其所而皆主夫静也以轻重言之人能止其所当止则不见有已不见有人皆其自然矣故彖传以艮其背一句为纲领而下文三句又对言者乃其效验也
　　初六艮其趾无咎利永贞
　　时当止而止可也时当止而行不可也以隂居下欲行而止艮其趾之象也无咎冝矣然以其隂柔故又戒以利永贞若立心不常而所守不固亦安能免于妄动乎
　　六二艮其腓不拯其随其心不快
　　艮以人身取象二居下之中故曰艮其腓腓胫也胫在足之上股之下股动则胫动矣故二之所随者三也三爲内艮之主而过刚不中有列夤之疾二虽中正能止其胫然以三之有疾而二不能正之是不能拯救其所随此其心之所以不快也以人臣言之虽吾之守身者不失乎中正然立于人之朝而諌不行言不听于其心能无忧乎如二之不快非其身之忧也乃道不行之忧也然在我旣不失则其行其止亦随时而巳如三者虽圣人其若之何哉
　　九三艮其限列其夤厉薰心
　　以二体言之则三爲内卦之背以全卦言之则三当上下之际乃腰胯之象也三为内艮之主而过刚失中比于羣隂止而不动如人有腰胯之疾不能屈伸故曰艮其限列其夤限上下之限也夤膂也列者伸而不能屈也疾而如是则危厉薰塞其中心虽不言凶咎而凶咎可知矣
　　六四艮其身无咎
　　六四心之位也其不言心而言身者何也盖身者事之本也心者身之主也心能止其身而身不能止其心身者所以听命于心者也故心能止其身则事皆得其止而心之爲用可见矣是则言止其心者又曷若言身之为切乎
　　六五艮其辅言有序悔亡
　　五居上体而中虚口之象也故为艮其辅人之所当谨者莫大于言行而言者行之表尤所当谨者也六五以柔居中能止其辅则其言之谨可知矣其曰言有序非全不言也但谨而不放时然后言其不言也不至于躁妄其言之也不至于隐黙如是则言有序矣又安有失言之悔乎
　　上九敦艮吉
　　艮者震之反震二阳以内卦之阳爲主艮二阳以外卦之阳为主此艮之上九所以吉也上九者外卦之背也人之身莫敦厚于背故谓之敦艮是止其所止而处之敦厚所谓止于至善者也盖艮体笃实在于上者又笃实之至所以善也不特重艮为然凡艮居外卦者八其上九一爻无不善也
　　【艮下巽上】
　　渐女归吉利贞
　　渐者以渐而进也在下者能止在上者能巽止则不骤进以逼上巽则能谦逊以待下又内止而无争竞之心外巽而有恭顺之意此皆以渐进而不遽之义也天下之事莫不当以渐而女子之从人则尤贵于有待非行媒不相知名非币不交不亲男亲迎而后行三月庙见而后成妇皆渐之义也卦以艮之少男下于巽之长女又六爻自二至五位皆得正初上虽非正然阳上隂下是亦正也故其占为女归吉而利于以正不得其正虽进以渐其能吉乎
　　初六鸿渐于干小子厉有言无咎
