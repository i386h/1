<!-- { "loadSidebar": true } -->
　　需于血顺以听也　酒食贞吉以中正也
　　曰以中正见其饮宴者非过于耽乐也
　　不速之客来敬之终吉虽不当位未大失也
　　上虽隂位然以隂居九五之上是不当位也然其不当位而未大失者以其不能害阳之进而犹能敬以待之也
　　天与水违行讼君子以作事谋始
　　天之性上水之性下天倾西北水倾于东天水之行两相违异此讼之象也君子观天水之违行则知人之不能以无讼故凡有所为必谋其始始之能谋而防其流弊杜其争端则自无讼矣孔子曰听讼吾犹人也必也使无讼乎作事谋始其使民无讼之道欤然谋始者非取法于天水之始也乃因天水之违而思谨其始尔
　　不永所事讼不可长也虽小有言其辩明也　不克讼归逋窜也自下讼上患至掇也　食旧徳从上吉也从上吉者言顺从于正应而不与之抗则吉也
　　复即命渝安贞不失也　讼元吉以中正也　以讼受服亦不足敬也
　　地中有水师君子以容民畜众
　　地中有水水伏而不见也然遇险而出则浩乎其沛然矣籍农为兵兵散而不见也然上有徴发则所向无敌矣故君子观地中有水而寓兵于农以容民而畜众古之王者以寛得众役使之以时赋税之有法惧伤民之力也民之力伤则虽赤子亦仇讐矣吾又安得而用之故寛以容其农民者乃所以畜聚其兵众也
　　师出以律失律凶也　在师中吉承天宠也王三锡命懐万邦也
　　大臣为将而处得中道非为欲以受天宠也然既得其道而有其功则天宠不期而自至矣人君之宠锡其臣非所敢私故谓之天宠犹曰天位天禄也王三锡命为懐万邦者盖优礼大臣而崇徳报功则诸侯归心是其锡命者乃懐服万邦之道也
　　师或舆尸大无功也　左次无咎未失常也　长子帅师以中行也弟子舆尸使不当也　大君有命以正功也小人勿用必乱邦也
　　地上有水比先王以建万国亲诸侯
　　地上有水则水必比于地万民有王则王必比于民然王之比于民不得而尽比也故必建万国之诸侯使之比民而王之所比者诸侯耳其比诸侯者即所以比天下也
　　比之初六有他吉也　比之自内不自失也　比之匪人不亦伤乎　外比于贤以从上也　显比之吉位正中也舍逆取顺失前禽也邑人不诫上使中也　比之无首无所终也
　　众隂皆比阳而上六以隂居上独不比之则其始虽妄尊大而终能免于祸乎
　　风行天上小畜君子以懿文徳
　　复自道其义吉也　牵复在中亦不自失也　夫妻反目不能正室也　有孚惕出上合志也　有孚挛如不独富也
　　五之富厚固能以其邻然无其邻之助则五亦无以拒乎隂是不能独富也
　　既雨既处徳积载也君子征凶有所疑也
　　有所疑者疑隂之害阳也
　　上天下泽履君子以辨上下定民志
　　天运乎上泽润乎下其上下之悬隔邈然其不及未尝有滔天之祸也君子观上天下泽之为履于是严其礼制峻其禁防使尊卑之分贵贱之等如天上泽下而不可陵犯故天下之人各有定志安其素守而絶其觊觎靡然如水之就下而知天险之不可升此岂非礼制防闲之效哉故辨上下之分者乃所以定民之志也
　　素履之往独行愿也
　　夫贪荣好进者人之常情也而君子者独安其卑下之素不急于求进此岂其好恶之有异于人哉盖君子之志穷则独善其身达则兼善天下其行止去就固非常人之所知亦非常人之所及乃独行其志愿而己矣
　　幽人贞吉中不自乱也　眇能视不足以有明也跛能履不足以与行也咥人之凶位不当也武人为于大君志刚也　愬愬终吉志行也　夬履贞厉位正当也元吉在上大有庆也
　　天地交泰后以财成天地之道辅相天地之宜以左右民
　　天地之位各安于上下而天地之气有时而升降天之气降而地之气升是二气相交而万物亨通故卦为泰也天地者万物之父母而元后者又民之父母故因天地之交而有财成辅相之事焉盖天地交而万物通然后圣人有以致其用若天地不交万物不通圣人虽欲财成辅相其可得邪天之道为日月星辰四时寒暑地之道为山川丘陵坟衍原隰然地既滞于形气则其道未免于过也故圣人为之治厯明时使分至启闭之不差春夏秋冬之有序为之画井经野使城郭郊原之有制道里封疆之各定是皆财成天地之道而不使之过也春生秋杀日烜雨润为天之宜高黍下稌渊鱼薮兽为地之宜然既任其自然则其宜又未免于不及也故圣人教民播种灌溉渔猎薪樵使之顺生养之气以成其功随土地之产以尽其用是皆辅相天地之宜而补其不及也然圣人何如是过计哉盖天地能生物而不能遂其生乃以其责而付之于圣人故圣人之财成辅相非为天地虑也乃所以为吾民虑也圣人之虑民亦岂能家赐而人益之乎唯参赞天地之化育使民顺天之时因地之利各有以养其生而安其业是圣人之财成辅相乎天地者乃所以左右乎民也为乾坤之宗子而以天地万物为一体其唯处泰之元后乎
　　拔茅征吉志在外也　包荒得尚于中行以光大也无往不复天地际也
　　无平不陂无往不复乃天地交际之常理故当其时者不可以不戒
　　翩翩不富皆失实也不戒以孚中心愿也
　　三隂皆虚故为失实皆欲下复故中心愿
　　以祉元吉中以行愿也　城复于隍其命乱也
　　以其命之乱而不治故泰为否也
　　天地不交否君子以俭徳辟难不可荣以禄
　　天地交泰言后天地不交否言君子何也盖泰之时非元后不足以当之而否之时则又非所以言元后故但言君子辟祸之道而己俭徳者藏其美而晦其明使不形于外故小人之祸不能及而朝廷之禄位亦不可以加之也君子处此之时欲加之禄且犹不可而况肯枉道以从人乎天地闭而贤人隐义固如此
　　拔茅贞吉志在君也　大人否亨不乱羣也
　　小人虽承乎君子然君子岂可遂入于其羣乎故大人之处否而亨者以其能不乱于小人之羣也
　　羞位不当也　有命无咎志行也　大人之吉位正当也　否终则倾何可长也
　　天与火同人君子以类族辨物
　　天与火本异也然天在上而火炎上则其性同也故君子法之以类族辨物则能审异而致同盖族以其类而分之固异也而究其初则同也物以其种而辨之固异也而原其理则同也族之与物既审其异而知其同则人之与人其初亦一人之身也同胞吾与之念岂不由是而生乎
　　出门同人又谁咎也　同人于宗吝道也　伏戎于莽敌刚也三岁不兴安行也　乘其墉义弗克也其吉则困而反则也　同人之先以中直也大师相遇言相克也　同人于郊志未得也
　　火在天上大有君子以遏恶扬善顺天休命
　　火在天上而照见万物所以为大有若不能照则虽云大有而亦不能以见矣是乌足以有其有乎君子之大有者必观火在天上之象而极其明以照之故虽所有之大而瑕纇之微不能以逃焉夫常人之不能烛理者善恶混殽无以辨白故恶者以炽而善者以微君子则能明照也故遏絶其恶党扬明其善类其谓之顺天休命者盖天命有善而无恶人之去善为恶则逆天者也今遏其恶而扬其善岂非顺天乎
　　大有初九无交害也　大车以载积中不败也
　　中实则积中也刚健则不败也
　　公用亨于天子小人害也
　　君子献其有于君而尽忠小人私其有于已则自为害耳
　　匪其彭无咎明辩晳也
　　谓之明辩而又谓之晳者见其明智之极也
　　厥孚交如信以发志也威如之吉易而无备也　大有上吉自天祐也
　　地中有山谦君子以裒多益寡称物平施
　　凡鸟兽草木之生焉者皆山也山岳之高有莫之能并者矣然幽深之谷卑下之地未尝无鸟兽草木焉是亦山也君子观地中之有山则知人之处世不可以自高而卑人故有持平之心焉是所谓谦也于其多者裒而损之以増益其寡者是所以称物之宜而均平其施予也举一隅而莫不然矣如损高以益卑损厚以益薄损大以益小皆称物而平施也夫矜才能乐高喜胜人之常情也而君子者其心有异焉是故聦明睿智守之以愚功被天下守之以让勇力振世守之以怯富有四海守之以谦若是者其心何如也岂非恶已之独多而裒之以益于人乎
　　谦谦君子卑以自牧也
　　自牧者自守也
　　鸣谦贞吉中心得也
　　人之勉为谦者其外虽谦而中心不自乐如六二之柔顺中正则其谦者乃其素志而非强为之故其中心自得也
　　劳谦君子万民服也
　　万民服者其心服也夫以权力而胁制者非服也以私恩而致其悦者非服也如九三之服人以其莫大之功而处之以谦逊则天下之人莫不尚其功而美其谦是虽无意于服人而人自服矣若是者岂可以声音笑貎为之哉
　　无不利防谦不违则也　利用侵伐征不服也　鸣谦志未得也可用行师征邑国也
　　雷出地奋豫先王以作乐崇徳殷荐之上帝以配祖考有气斯有形有形斯有声气和则形和形和则声和此天地自然之理也方雷藏于地则万物未生而形声俱寂及其出地而奋发则气与形声相须并出而天地之大和于是见矣雷出地奋而卦谓之豫岂非取其声气之和哉先王观雷出地奋而声气和于是因人心之和以制音乐之和乐记谓乐由阳来又谓乐者象天地之和讵不信欤乐之和如是则其徳之盛大者因可以见是作乐者乃所以襃崇其徳也如大韶大武之类皆所以象其功徳者也王者之作乐近而闺门逺而邦国显而人事幽而鬼神无不用之也而其极盛则尤在于郊庙盖万物本乎天人本乎祖故周之郊祀后稷以配天配以祖也宗祀文王于明堂以配上帝配以考也荐上帝配祖考皆用乐以致其来格焉此书所谓神人以和者也圣人作乐之极功盖如此
　　初六鸣豫志穷凶也　不终日贞吉以中正也　盱豫有悔位不当也　由豫大有得志大行也
　　彖传曰刚应而志行盖由四以阳刚为羣隂所应故其志得以大行也然四之志行岂专权自恣乎亦曰顺理而动以跻斯世于泰和之域尔
　　六五贞疾乘刚也恒不死中未亡也
　　中未亡者在中之徳已失而在中之位犹存也
　　冥豫在上何可长也
　　泽中有雷随君子以向晦入宴息
　　雷阳之动者也然以四时言之则春夏出而秋冬藏以晦明言之则隂晦出而晴明藏亦随其时也其藏也固不一于藏而动岂一于动乎君子观泽中有雷而知随时之义故昼则动作而晦则宴息焉卦爻言随时而动象传言随时而息动息随时无非天理随之义尽矣
　　官有渝从正吉也出门交有功不失也　系小子弗兼与也　系丈夫志舍下也　随有获其义凶也有孚在道明功也
　　人能有其孚诚而在于臣道此明察之功也盖徒知有孚在道而不能以明则信非其信而道非其道矣是则有孚在道以明虽为三者而尤以明为重欤故曰有孚在道明功也
　　孚于嘉吉位正中也　拘系之上穷也
　　山下有风蛊君子以振民育徳
　　山下有风则草木皆为之挠乱此蛊壊之象也君子观其象则知蛊壊之时必有救弊之道而救弊者莫先于正大经而善民俗也振民者耸民之观听育徳者养已之明徳言振民而及于育徳者以明徳为新民之本也振民者树之风声其如风之动物乎育徳者道积于躬其如山之育物乎治蛊之道无大于是矣
