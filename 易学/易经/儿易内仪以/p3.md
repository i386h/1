<!-- { "loadSidebar": true } -->
　　象曰天地不交否君子以俭徳辟难不可荣以禄仪曰俭徳辟难不可荣以禄者何由知之葢爻曰拔茅茹以其彚贞吉亨当否方交君子虽道消而其朋未丧茅茹以其彚此即泰之徒也惟泰征而得以有为此贞而惟宜固守是为俭徳包承包羞者即泰之包荒但泰权在君子包明其量故曰荒荒之为言大也否权在小人包失其势故曰承承之为言听也泰之曰包我不屑治之耳小人见秽故曰荒否之曰包虽欲不包不可得也君子见耻故曰羞徳俭至此以辟难也辟难而已岂以干禄乎虽小人欲禄君子君子必曰有命也其心仅求无咎不欲处富贵畴言其类也葢谓茅茹诸君子离祉言与祉离是为不可荣以禄也君子不可荣以禄曷为而辟难此知君子非为苟免而已也固欲以道召声类以术制小人而反否为泰耳所以终頼之以休否而向曰小人吉者今仍归吉大人转亡为存有苞桑之固终頼之以倾否而先之大人否者后乃有喜阴徃阳来还小大之常休者否于是乎其巳也倾者反而之泰之辞也茍使君子不俭徳则难必及之何能留其身以有为茍使君子可荣以禄则沦胥以败又何能振其身以制小人之命乎读彖辞而知匪人之世君子诚宜审其势防以处此也
　　同人
　　同人于野亨利涉大川利君子贞　初九同人于门无咎　六二同人于宗吝　九三伏戎于莽升其髙陵三岁不兴　九四乘其墉弗克攻吉　九五同人先号咷而后笑大师克相遇　上九同人于郊旡悔
　　象曰天与火同人君子以类族辨物
　　仪曰类族辨物者初之于门二之于宗上之于郊是其类族者也三之伏戎四之乗墉五之师克是其辨物者也门者聚室宗者合属郊者成都族序而类也戎者非类攻者殊谋克者异势物昭而辨也族之类也类之中又有类故自其同者而观之门宗郊之曰同人也自其不同者而观之门不同宗宗不同郊类而又辨也物之辨也辨之中有不辨故自其不同者而观之我师彼戎之为异物也自其同者而观之升亦不兴乗亦不攻号亦可笑克亦可遇辨而又类也故彖括而曰同人于野野之于郊类也野之于门宗辨也利涉大川者此为类族言之其族之盛相扶以济何忧险乎利君子贞者此为辨物言之其道之正不为茍同何忧败乎
　　大有
　　大有元亨　初九无交害匪咎艰则无咎　九二大车以载有攸徃无咎　九三公用亨于天子小人弗克九四匪其彭无咎　六五厥孚交如威如吉　上九自天祐之吉无不利
　　象曰火在天上大有君子以遏恶善顺天休命仪曰曷言乎遏恶善顺天休命也仲尼以爻之曰无交害匪咎艰则无咎者是言不交害道之人则无有咎以艰贞之徳治小人则亦无咎葢为遏恶言之也又以爻之曰大车以载有攸徃无咎者是言尚徳之载君子得舆贤者道行世通才出葢为善言之也又以爻之曰公用享于天子小人勿克者是言公者助理天下此为善者小人为恶享者之弗克者遏之葢为遏恶善兼言之也又以爻之曰匪其彭无咎者是言履盛不骄有所承顺曰厥孚交如威如吉者是言诚信通格畏天之威此二爻葢为顺天言之也又以爻之曰自天祐之吉无不利者是言天命有归荣懐安美葢为休命言之也仲尼又以彖无他词惟曰元亨者是以元者善之长为善言之而遏恶可知亨者嘉之防为休命言之而顺天己见也
　　谦
　　谦亨君子有终　初六谦谦君子用渉大川吉　六二鸣谦贞吉　九三劳谦君子有终吉　六四无不利防谦　六五不富以其隣利用侵伐无不利　上六鸣谦利用行师征邑国
　　象曰地中有山谦君子以裒多益寡称物平施
　　仪曰裒多益寡称物平施者葢言聚道之多以益物之寡称物之宜而轻重布之不失平耳析言之何言乎裒多益寡也仲尼见谦初之曰谦谦君子用渉大川吉者谦之又谦是为聚也徳之不厌多者谦数之寡有者吉以谦积谦以谦召福聚徳至盛化险为夷裒益之义也鸣谦者着敎也周公曰予旦已受人之徽言咸告孺子王周公不敢曰已有徽言曰受诸人也聚谦于己而以其道予孺子周公之道多于孺子益孺子寡也劳谦者着功也舜曰俾予从欲以治四方风动惟乃之休舜不敢曰予既治之曰乃之休也聚谦于己而以其功予臯陶帝舜之功多于臯陶益臯陶寡也无不利防谦者积谦崇盈防以予人无不得益者也何言乎称物平施也仲尼以为谦之为义非一虚已可得而尽夫物不同量也礼譲之亦谦义制之亦谦故曰鸣谦曰劳谦曰防谦者此因物之道胜或其势防而施之也若夫强梗之徒昧乱之国谦谦之君子即仁者也必亦有勇故有直任君师无所顾避不假隣众杀伐用张者六五是也其辞曰不富以其隣利用侵伐无不利有自承过罪动悔慙徳口无亢辞胜兵日出者上六是也其辞曰鸣谦利用行师征邑国行谦之道而可以兴师伐国此亦因物之必以征诛得正称其暴乱而施之以是称平其谦一也彖曰谦亨君子有终夫茍不损己益人权多量寡因物作凖随施取平谦之为道何能致通利行终身守之而无乎
　　豫
　　豫利建侯行师　初六鸣豫凶　六二介于石不终日贞吉　六三盱豫悔迟有悔　九四由豫大有得勿疑朋盍簪　六五贞疾恒不死　上六防豫成有渝无咎象曰雷出地奋豫先王以作乐崇徳殷荐之上帝以配祖考
　　仪曰作乐崇徳殷荐之上帝以配祖考自仲尼取之而观夫周公六象之词无不为戛击搏拊言之也初六鸣豫六二介石六三盱豫皆言作乐也九四由豫言崇徳也亦言享祀也六五贞疾上六防豫皆言荐帝配祖也何以知其然也记曰乐由中出故静今曰鸣豫流辟邪散召乱致亡故凶也书曰八音克谐今孤主石有辨无和粗厉猛起则亦不可以终日也记曰优侏儒獶杂子女此以艳目蛊观谓之盱豫宜悔而迟悔则其后悔益大也凡若此者皆为奸声非以崇徳崇徳莫如由豫由豫者如记之曰本之情性合生气之和者是也以其有得于心不言而信故曰大有得勿疑是可以观徳也朋盍簪者诗曰骏奔走在庙又曰厥作祼将常服黼冔助祭之朋萃衣冠于郊庙祭之事也贞疾恒不死者贞正也疾速也文王配帝之诗曰畏天之威于时保之此言贞也后稷配天之诗曰其香始升上帝居歆此言疾也自其作乐而言之凡郊天之乐圜钟为宫圜钟生于房心之气房心为大辰天帝之明堂气之正配此为贞也若乐六变则天神皆降可得而礼道之幽通此为疾也以是荐帝配之祖考是所以不死其祖考者诗曰文王陟降在帝左右故曰恒不死也于是而防豫成矣帝曰防也祖曰幽防也豫取诸防始知鸣不可盱亦不可也天神协和能使气移变灾疢不作故曰有渝无咎也由此而观文王之曰利建侯行师者亦其义尔防子之命曰惟稽古崇徳象贤是则建侯亦为崇徳也武成曰惇信明义崇徳报功是则行师亦为崇徳也彤弓曰钟皷既设一朝飨之礼曰君子听皷之声则思将帅之臣是则建侯行师亦关作乐也颂曰建尔元子俾侯于东既而曰龙旂承祀六辔耳耳雅曰王命召虎式辟四方既而曰厘尔圭瓉秬鬯一卣是则建侯行师亦关享祀也
　　随
　　随元亨利贞无咎　初九官有渝贞吉出门交有功六二系小子失丈夫　六三系丈夫失小子随有求得利居贞　九四随有获贞凶有孚在道以明何咎　九五孚于嘉吉　上六拘系之乃从维之王用亨于西山象曰泽中有雷随君子以向晦入宴息
　　仪曰向晦入宴息者取诸随时为义也向明出治向晦即入宴息故曰随也随六爻兼有明晦之二象而其义归于宴息静为动君耳曰官有渝又曰出门交有功官者官骸也耳目手足明动晦息官渝而吉者此以出门为向明之时此时交物可兾有功而晦则不然系小子失丈夫系丈夫失小子者此言系即非随此亦在于向明之时有失有得而晦又不然随而有获者求人而遂有孚在道者途遇而合此亦以向明故无咎而晦又不然晦入宴息黕黕漆漆居领寂循中守宅无得无失何求何获天全道洽嘉美自适故曰孚于嘉吉也拘系之乃从维之者此言宴息之象闷凝结有若拘持而不知其神防通孚合漠静定之极交于神明故曰王用享于西山也由此观之明不如晦动不如息明矣彖故以干之全徳予之曰元亨利贞葢言维维黙道之根宗贞元相环非有区际此即干体以无容有者也然美备矣而又着其辞曰无咎以其境深理尊誉所不处惟不见有咎耳元亨利贞适可无咎此四言者非誉辞也
　　蛊
　　蛊元亨利渉大川先甲三日后甲三日　初六干父之蛊有子考无咎厉终吉　九二干母之蛊不可贞　九三干父之蛊小有悔无大咎　六四裕父之蛊徃见吝六五干父之蛊用誉　上九不事王侯髙尚其事
　　象曰山下有风蛊君子以振民育徳
　　仪曰振民育徳者具于爻之干蛊髙尚茍以干蛊为新世而曰振民髙尚为洁身而曰育徳此非易之义也易之为道善世而不伐徳博而化不伐者以其不自名化者以其无迹今夫前人已坏革而新之振民之至也然必揭揭焉使前人见过君子又以为伤徳今干父之蛊即归功于父曰是其父有子也即为父释过曰其考何咎也使前人化厉为吉者育徳之至也以此推之亦有干母之蛊不以正而以权如曲逆之于吕后梁公之于则天以不可贞为其贞者也亦有干父之蛊虽小有悔而无大咎如元祐之改新法曰此安石惠卿所为非先帝意虽不无改父之嫌而不失继志之义也亦有裕父之蛊如云三年无改父之道非不当改或可不急则寛处之以待三年有靳惜之意不遽死亲者也亦有干父之蛊用誉如禹以葢愆而有天下卒配鲧于天终夏之世皆颂鲧也外振其民内育其徳君子处蛊之世干其蛊之可得而干者其道如此茍其蛊极不可得为则龙潜于渊忧则违之矣故曰不事王侯高尚其事闻伯夷之风者顽夫廉懦夫有立志是亦振民莫我知也夫上不怨天下不尤人是亦育徳振民所以作始育徳所以致通二者之学无论飞潜可以济险者也故彖曰元亨又曰利渉大川其曰先甲三日者辛也后甲三日者丁也更新所以兴民丁寜所以勤徳又辛于行为金金义制鋭决所以振也丁于行为火火礼盛长养所以育也
　　临
　　临元亨利贞至于八月有凶　初九咸临贞吉　九二咸临吉无不利　六三甘临无攸利既忧之无咎　六四至临无咎　六五知临大君之宜吉　上六敦临吉无咎
