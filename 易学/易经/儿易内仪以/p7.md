<!-- { "loadSidebar": true } -->
　　仪曰惩忿窒欲者忿欲皆以不化之心为已成之事惩之窒之使速迁化归于无过耳故曰己事遄徃无咎也或不能骤除以渐酌减之故曰酌损之也惩窒之者固持而不使得行行则有害葢以忿欲弗日损则必日益故曰利贞征凶弗损益之也心一也忿欲参立而三茍使忿欲与心并立则必损其心惟一心自主则得惩窒之助故曰三人行则损一人一人行则得其友也忿欲皆疾也惩窒之则疾去而喜故曰损其疾使遄有喜无咎也忿由于欲生于见可欲故曰益之十朋之龟弗克违者有二义焉一则以龟之静敎之使之遵守弗违以制忿也一则以十朋之龟之可欲试之贵能弗违其本心以制欲也故曰元吉也夫于忿欲为损者于心为益然则非损也益也可以补过坐进于道故曰弗损益之无咎利有攸徃也心与忿欲主臣之辨也心有主则忿欲皆受制于心而为之臣不家于心而与之处故曰得臣无家也由此则知惩窒之与心孚可以长善而救过居正而利行也故曰有孚元吉无咎可贞利有攸徃也何以用之用之享祀入庙而敬忿不期惩而自惩享用薄物明水告虔欲不期窒而自窒人无以忿享者而又何欲于二簋故曰曷之用二簋可用享也益
　　益利有攸徃利渉大川　初九利用为大作元吉无咎六二或益之十朋之龟弗克违永贞吉王用享于帝吉六三益之用凶事无咎有孚中行告公用圭　六四
　　中行告公从利用为依迁国　九五有孚惠心勿问元吉有孚惠我徳　上九莫益之或击之立心勿恒凶象曰风雷益君子以见善则迁有过则改
　　仪曰见善则迁有过则改者葢言圣脩也善日迁而愈有过日改而至无此非圣人不能贤人为之亦必至于圣而后已其奋迅决骤动乎非常足当大事爻之曰利用大作元吉无咎似谓此也其迁善以趋吉改过以避凶足当蓍龟之徳爻之曰或益之十朋之龟弗克违永贞吉亦似谓此也穷理尽性则至于命斋戒沐浴可事上帝足当天人之际地天之通爻之曰王用享于帝亦似谓此也徙变震厉足当凶事有善无过足当中徳公者人臣之极圭者无瑕之纯善极无加过销至尽足当公圭之义爻之曰益之用凶事无咎有孚中行告公用圭亦似谓此也徳惟日新改过不吝足当成汤之建中告过则喜告善言则拜足当由禹之从人用徳彰厥善无起秽自臭足当盘庚之迁国爻之曰中行告公从利用为依迁国亦似谓此也君子之见善也不期迁而迁其有过也不期改而改中心诚然非必以是为吉而为之为之不已其究至于无善可迁无过可改足当大顺之徳爻之曰有孚惠心勿问元吉有孚惠我徳亦似谓此也茍不其然而见善不迁寜有长益有过不改必承击伐离宗变常足当凶人之为不善爻之曰莫益之或击之立心勿恒凶亦似谓此也夫惟见善必迁则日进而上行有过必改则出险而有济足当圣人之适变君子之经纶彖之曰利有攸徃利渉大川亦似谓此也










　　儿易内仪以卷四
　　钦定四库全书
　　儿易内仪以卷五
　　明　倪元璐　撰
　　夬
　　夬于王庭孚号有厉告自邑不利即戎利有攸徃初九壮于前趾徃不胜为咎　九二惕号莫夜有戎勿恤　九三壮于頄有凶君子夬夬独行遇雨若濡有愠无咎　九四臀无肤其行次且牵羊悔亡闻言不信九五苋陆夬夬中行无咎　上六无号终有凶
　　象曰泽上于天夬君子以施禄及下居徳则忌
　　仪曰君子以施禄及下居徳则忌者何夫居徳犹言自以为功也自以为功则必自用自用必自圣自圣必以其下为不足与谋不使见能禄亦不及之耳周公知之揽爻而作曰嗟乎君人者岂有能自用为功者乎自用则必无功故曰壮于前趾徃不胜为咎非不勇徃而无如不胜何矣故曰号莫夜有戎勿恤非无敎令且号之而无如莽戎夜兴而下莫之忧何矣故曰壮于頄有凶君子夬夬独行遇雨若濡有愠无咎虽震怒决杀以明独揽而无如其承濡召愠无所归咎何矣故曰臀无肤其行次且牵羊悔亡闻言不信虽欲安坐听之不则前徃拯之不则牵引其类与共图之而无如臀伤而不可处足循而不良行褎如充耳而牵之不得前何矣故曰苋陆夬夬中行无咎虽欲中立自处无过而无如羣邪之丛起何矣故曰无号终有凶虽将伯助予而无如庭虚无人终亦必亡何矣周公之为此言者葢言居徳不可也仲尼知之曰如此莫如恃下恃下莫如施禄观于彖曰于王庭则知明侧陋诏禄举贤不曰独行无号也曰孚号有号必孚不曰闻言不信也曰有厉告自邑急而告下必有应者不曰号有戎勿恤也曰不利即戎利有攸徃不借武健而行无不利不曰壮趾为咎壮頄有凶无肤次且也施禄之义大矣哉
　　姤
　　姤女壮勿用取女　初六系于金柅贞吉有攸徃见凶羸豕孚蹢躅　九二包有鱼无咎不利賔　九三臀无肤其行次且厉无大咎　九四包无鱼起凶　九五以杞包含章有陨自天　上九姤其角吝无咎
　　象曰天下有风姤后以施命诰四方
　　仪曰施命诰四方者何昔者先王当艰难有事之防脩其文告以布和释疑于天下称之曰诰诰所以施命及逺也诗曰訏谟定命逺犹辰告凡先王诰民而民从者其道有四夙孚一也骤激二也中惧三也外和四也夙孚者在姤初曰系于金柅上下之情维系挛结有若金柅贞固和吉然后可以徃而令民故曰贞吉有攸徃虽顽梗见凶理无豨突故曰羸豕孚蹢躅葢其戢也甘誓作而有扈诛大诰颁而武庚定其固然也骤激者在姤二曰包有鱼诗曰鱼跃于渊包义激众民用鼓跃此我之福非敌之利故曰不利賔也牧野一誓维予侯兴周王商亾不利商也中惧者在姤三曰臀无肤其行次且国之大事欲止不能欲行可畏其心危栗作诰喻民以幸无过故曰厉无大咎也盘庚河患居则曰民其尽刘迁则曰民之弗率三诰之作也由惧生也外和者在姤五曰以杞包杞刚以拟主尊柔以方民贱杞之包犹上畜下抑威韬光使四方闻者以为徳音仁声自天而降故曰含章有陨自天也汤诰曰罪当朕躬弗敢自赦成王诰曰越予冲人不卬自恤皆为引谦自向归敬于民也此四者施命诰四方之义备矣若夫三之无鱼有鱼之反也不能动众适足起凶上之姤角一曲之守也不能及逺安能免吝幽王烽四告而无应者东周敎令不能出其畿甸百里之外当是之时岂有命诰乎命诰者圣人之所以布阳遏阴也故取诸姤姤初阴日昌为女而壮天下有事民柔而悍此不可以势取惟宜诚信训谕之彖曰女壮勿用取女摽梅迨其谓之之义也
　　萃
　　萃亨王假有庙利见大人亨利贞用大牲吉利有攸徃初六有孚不终乃乱乃萃若号一握为笑勿恤徃无
　　咎　六二引吉无咎孚乃利用禴　六三萃如嗟如无攸利徃无咎小吝　九四大吉无咎　九五萃有位无咎匪孚元永贞悔亾　上六赍咨涕洟无咎
　　象曰泽上于地萃君子以除戎器戒不虞
　　仪曰除戎器戒不虞者此易再言兵也易之言兵者必精防光大归于文徳初曰有孚不终乃乱乃萃若号一握为笑勿恤徃无咎者此言安治之形茍信恃之必不保终至于乱见求萃号无及矣必也克诰先事则胜气在握而号者以笑徃无忧咎也二曰引吉无咎孚乃利用禴者此言兵凶而引之归吉卒无祸咎者由于早戒信能为之必受福也三曰萃如嗟如无攸利徃无咎小吝者备器曰萃戒慎曰嗟兵不求利惟喜无害当其深念却顾亦若有靳然也四曰大吉无咎者此言既除既戒进必得志退可无患然而攻守之事易所不言故但陈其应不着其谋也五曰萃有位无咎匪孚元永贞悔亡者易葢曰兵者仁义之卫也谋不乱于应敌则可以萃聚百尔内治补过诚非信兵为可恃而欲以敎战者止杀使元善之徳贞于永乆如是则知兵亦善气而非毒故无悔也上曰赍咨涕洟无咎者易葢曰佳兵不祥也先之以忧思继之以哀惧明非耀威黩武而为之故不可以归咎也夫圣人之治兵如此是其事即礼乐之事虽日诘五兵月咨九伐而犹之乎爼豆冠裳之防飨燕徃来之文故曰王假有庙利见大人亨利贞用大牲吉利有攸徃文王曰圣人以除戎器戒不虞而有此也圣人之除戎器戒不虞其即在此也
　　升
　　升元亨用见大人勿恤南征吉　初六允升大吉　九二孚乃利用禴无咎　九三升虚邑　六四王用亨于岐山吉无咎　六五贞吉升阶　上六防升利于不息之贞
　　象曰地中生木升君子以顺徳积小以髙大
　　仪曰君子以顺徳积小以髙大者以其积渐而然不为逆施故曰顺也初曰允升大吉者凡升必自下上信能致升则必由亨致吉由小致大徳之至顺是故其升之序可得而言也二曰孚乃利用禴禴者家祭是为徳升于家矣三曰升虚邑邑虚无人入焉无阻是为进之徳升于国矣四曰王用亨于岐山天子得祭天下山川是又进之徳升于天下矣五曰贞吉升阶阶者天三阶也天不可阶升而太乙乗蹑若有阶然是又进之徳升于天矣上曰防升利于不息之贞升至于天髙矣大矣无可复加惟有不息以其神行无迹故曰防升升之极矣彖曰元亨用见大人勿恤南征吉自其始通诣极前进不已日趋休嘉何忧之有乎
　　困
　　困亨贞大人吉无咎有言不信　初六臀困于株木入于幽谷三岁不觌　九二困于酒食朱绂方来利用享祀征凶无咎　六三困于石据于蒺藜入于其宫不见其妻凶　九四来徐徐困于金车吝有终　九五劓刖困于赤绂乃徐有説利用祭祀　上六困于葛藟于臲卼曰动悔有悔征吉
　　象曰泽无水困君子以致命遂志
　　仪曰不曰泽下有水曰泽无水犹之不曰泽下有木曰泽灭木也兑金制木为灭之尽故曰大过泽上水下不相交和是泽枯无水故曰困困能忧小人不能忧君子君子于义不得死者天下不能死君子君子以为不得不死者人以为困君子以为无憾故曰以致命遂志也昔者文王亦致命也拘幽之操曰臣罪当诛其意以爲志得不怨也是得困之初六曰臀困于株木入于幽谷三嵗不觌昔者龙逢比干之徒亦皆致命也龙逢比干以爲食人之禄儋人之爵非不知佞神祷祠可以获福恶其非义徃諌而死亦为志遂虽凶无过也是得困之九二曰困于酒食朱绂方来利用亨祀征凶无咎昔者箕子亦致命也箕子乗刚罹祸爲奴拘囚商其沦丧国亾家覆而其言曰我不顾行遯亦谓吾遂吾志也是得困之六三曰困于石据于蒺藜入于其宫不见其妻凶昔者召忽荀息亦皆致命也召忽荀息从容殉忠不违其志虽主仇未复其中憗然而臣节已终斯为遂也是得困之九四曰来徐徐困于金车吝有终昔者鬻拳亦致命也鬻拳自咎行权刖以爲戮其情安而乐为之以是告无罪于先王也是得困之九五曰劓刖困于赤绂乃徐有説利用祭祀昔者屈原亦致命也屈原弃于荒野心烦意乱不知所从卒于沈陨志毕而道光也是得困之上六曰困于葛藟于臲卼曰动悔有悔征吉是故致命者凶遘也遂志者吉称也以其吉称综于凶遘故凡爻之曰吉曰利曰无咎者皆言乎殉义而困者也文王取所身经着之于易是故系困以亨要亨于正以其凶危为太人得志之事而曰吉无咎既而曰天下莫不乐生而恶死也以凶为吉将必有不信其言者乎
　　井
　　井改邑不改井无防无得徃来井井汔至亦未繘井羸其瓶凶　初九井泥不食旧井无禽　九二井谷射鲋瓮敝漏　九三井渫不食为我心恻可用汲王明并受其福　六四井甃无咎　九五井洌寒泉食　上六井收勿幕有孚元吉
　　象曰木上有水井君子以劳民劝相
