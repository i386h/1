<!-- { "loadSidebar": true } -->
　　仪曰逺小人不恶而严者何势在小人君子道消去而逺之非为逃祸也君子欲以遯亢其道亦使小人知君子不苟富贵小人不可以富贵君子则胜气在君子此以为恶则不恶以为不严则严也初曰遯尾遯至于尾无余遯也此繇其思危而力猛故曰厉厉之为义具危与猛兼辞也勿用有攸徃亦兼辞也勿徃撄小人以明不恶勿徃就小人以示严也二曰执之用黄牛之革莫之胜説执而不脱志必欲逺之也君子得时而升则为虎豹之变不得时而驾则为黄牛之革牛力敌虎豹而不见可畏黄中君众色而无所示威不见畏示威者不恶也贞力而执中者严也三曰系遯有疾厉者逺之己矣牵拘不化已甚生乱道亦可危故诫之以畜臣妾吉畜之如臣妾者不恶也以臣妾畜之者严也四曰好遯者好【读如字】犹言不恶也终于君子吉而小人否不使小人得加于君子者严也五曰嘉遯者嘉犹言好也不恶也终于正人吉不贬正以趋凶者严也上九肥遯有寛无廹示之广大者不恶也终于无不利不使小人得以害道伤正者严也由此观之君子之决于遯者惟虑小人不利君子耳甚矣小人为难养也近之不利恶之不利不严之亦不利所贵乎遯者贵其转困为亨而不受小人之害反若小人之有利于正者故曰遯亨小利贞也
　　大壮
　　大壮利贞　初九壮于趾征凶有孚　九二贞吉　九三小人用壮君子用罔贞厉羝羊触藩羸其角　九四贞吉悔亡藩决不羸壮于大舆之輹　六五丧羊于易无悔　上六羝羊触藩不能退不能遂无攸利艰则吉象曰雷在天上大壮君子以非礼弗履
　　仪曰非礼弗履系于大壮凡敢于冐非礼而行者皆天下之强有力人也夫礼徳之藩也摰虞曰羊滛而狠滛则蔑礼狠而敢为故凡爻之曰藩者皆言礼也曰羊者皆言非礼而履者也其曰羝羊触藩羸其角者此心欲弃礼而势不得行徒自伤者也曰羝羊触藩不能退不能遂无攸利者此错趾非礼而尚不敢显然自恣徘徊其间者也曰藩决不羸壮于大舆之輹者此无忌惮小人又乗可为之势悍然叛弃礼法决藩而出如游大道者也是故君子谨藩而畏触也触之不已必至于决藩决四逹化而为舆是故君子恶夫羊也非礼勿履莫如丧羊羊丧则藩存尔爱其羊我爱其礼也易犹疆埸也丧羊于埸望藩而退戒非于履望礼而凛由此言之人不可不谨所履也履之不谨咎在其趾壮趾征凶小人用壮者也贞吉艰吉君子用罔者也小人自用而孚穷君子若无而悔亡非礼之礼乌可履乎取诸审固而不回故彖曰利贞也晋
　　晋康侯用锡马蕃庶昼日三接　初六晋如摧如贞吉罔孚裕无咎　六二晋如愁如贞吉受兹介福于其王母　六三众允悔亡　九四晋如鼫鼠贞厉　六五悔亡失得勿恤徃吉无不利　上九晋其角维用伐邑厉吉无咎贞吝
　　象曰明出地上晋君子以自昭明德
　　仪曰君子自昭明徳者何也晋之为言升举也其象上圣人引而内之归诸闇修故曰自昭犹曰吾自明吾徳耳徳明则晋不明则退于遇之升沈无有也观于爻之初曰晋如摧如贞吉罔孚裕无咎则知晋而得摧不足患也徳昭而不失其正虽摧亦吉也虽不信于上而徳有余明则亦无咎也观于六二之晋如愁如贞吉受兹介福于其王母则知不晋而愁亦无益也惟固其徳不失吉也父外而母内也母亲而王母尊也求章于闇抗徳于无加则为大福也观于六三之众允悔亡则知人共知之为贵不如心无悔之可安也观于九四之晋如鼫鼠贞厉则知不务明其徳而求晋其身其情有如鼫鼠虽或分所应得未失其正而亦可危也观于五之悔亡失得勿恤徃吉无不利则知茍徳明于己悔亡于心即名位失得可以勿论无徃不吉而升沈皆利也观于上之晋其角维用伐邑厉吉无咎贞吝则知虽位之荣无废内治以其晋角位极故危以其伐邑内治故吉无咎贞而犹吝者以其势重而道未易光亦知晋不在位也而又观于彖之康侯用锡马蕃庶昼日三接则知侯以安国之徳晋也礼曰天子五年一巡狩觐诸侯有功徳于民者加地进律诗曰王遣申伯路车乗马又曰申伯之徳柔惠且直揉此万方闻于四国又曰既见君子为龙为光其徳不爽又曰载见辟王曰求厥章龙旂阳阳鞗革有鸧休有烈光皆为诸侯以明徳蒙锡被礼遇于天子之词也
　　明夷
　　明夷利艰贞　初九明夷于飞垂其翼君子于行三日不食有攸徃主人有言　六二明夷夷于左股用拯马壮吉　九三明夷于南狩得其大首不可疾贞　六四入于左腹获明夷之心于出门庭　六五箕子之明夷利贞　上六不明晦初登于天后入于地
　　象曰明入地中明夷君子以莅众用晦而明
　　仪曰诗云有夷之行又曰降福孔夷书曰受有亿兆夷人夷犹言平也明夷者葢言日升而就髙为明降而就平为晦莅众用晦而明者此言众不可以明明之圣人将动必有愚色察缴之明非明也是故观于垂翼倦飞不食阻饥则知晦矣观于攸徃化行有言声振则知明矣观于左股之夷处下局蹐则知晦矣观于壮马用拯不胫而驰则知明矣观于南狩明夷失其离照则知晦矣观于得其大首化疾为喜则知明矣观于入于左腹匿幽不则知晦矣观于明夷获心意得而出则知明矣观于箕子囚商为奴则知晦矣观于箕子入周而封则知明矣凡此五者非幸其在晦而明也葢嘉其用晦而明也何以言之也今使飞不垂翼则是不就下也行必得食则是不虚中也众何由戴而信之而徃必利言必应乎今使左股不夷则弃物自用壮马何繇效拯而得吉乎今使居尊驭逺而不少降威何繇得羣策之升而得其大首不为病乎今使不入左腹而沈其虑何繇可得志门庭之外乎今使箕子先不佯狂而为奴何繇得入周而陈其畴范乎此为用晦而明葢为不用晦不可以明凡莅众之所以不明而晦者由其用明而晦如日之初登于天而后入于地也若使初入于地后登于天是为用晦而明者矣道莫利于阻深専固以养晦而裕明故曰利艰贞也
　　家人
　　家人利女贞　初九闲有家悔亡　六二无攸遂在中馈贞吉　九三家人嗃嗃悔厉吉妇子嘻嘻终吝　六四富家大吉　九五王假有家勿恤吉　上九有孚威如终吉
　　象曰风自火出家人君子以言有物而行有恒
　　仪曰言有物行有恒者守绳蹈常必信必果所以敎家也故曰闲有家立木于门以制出入一言一行必循乎此如是则悔亡也故曰无攸遂在中馈无攸遂者谨言拘行也在中馈则言中馈其行亦不离乎中馈如是则正而吉也故曰家人嗃嗃悔厉吉妇子嘻嘻终吝嗃嗃者绳简之过嘻嘻者逾荡之渐与妇子处而诡变为通终必吝也故曰富家大吉有物则其藏实有恒则其泽长是所为富也法言矩行满其家不谓之富家不可也故曰王假有家勿恤吉言行动乎天地仪正而声闻家成敎于国国取法于家也故曰有孚威如终吉以法正言行则可信以轨物治家则有威也凡圣人之致严家人如此者诚以家道之败繇于女徳女徳不终繇于柔昵圣人矜言慎行寜固毋通盖欲使女之敬男也女敬乎男家无不正矣故曰家人利女贞硁硁然有物有恒贞之敎贞也敎女贞者岂可使之托于大人之徳乎
　　睽
　　睽小事吉　初九悔亡丧马勿逐自复见恶人无咎九二遇主于巷无咎　六三见舆曳其牛掣其人天且劓无初有终　九四睽孤遇元夫交孚厉无咎　六五悔亡厥宗噬肤徃何咎　上九睽孤见豕负涂载鬼一车先张之弧后説之弧匪宼婚媾徃遇雨则吉
　　象曰上火下泽睽君子以同而异
　　仪曰君子以同而异者何夫同异之道相环也求同必取诸异求异必得其同仲尼之曰同而异本乎周公之曰异而同其实一也故曰丧马异也曰勿逐自复异而同也恶人异也见之无咎异而同也不庭而巷异也终必遇主异而同也舆曳牛掣天且劓异也无初有终异而同也睽孤异也遇元夫交孚异而同也噬肤则伤异也徃庆无咎异而同也见豕负涂鬼车张弧异也后脱婚媾遇雨徃吉异而同也以异而同犹曰以同而异也君子之与物贵其小异以为大同苟求大同宜为小异故曰睽小事吉也
　　蹇
　　蹇利西南不利东北利见大人贞吉　初六徃蹇来誉六二王臣蹇蹇匪躬之故　九三徃蹇来反　六四
　　徃蹇来连　九五大蹇朋来　上六徃蹇来硕吉利见大人
　　象曰山上有水蹇君子以反身脩徳
　　仪曰反身脩徳者何诗曰威仪反反盖言进止徃来也君子进而脩业反而脩徳徃以治人来以治已进反之义犹云徃来仲尼之言脩曰反者取诸六爻之言徃曰来也初曰徃蹇来誉徃而得蹇非身咎也来而有誉非人力也此言反也二曰王臣蹇蹇匪躬之故蹇而又蹇遇斯穷也非其身之故徳自脩也此言反也三曰徃蹇来反徃不得徃故见蹇也来之又来反必得也此言反也四曰徃蹇来连徃而责世其道睽也来而求己其类同也此言反也五曰大蹇朋来进而多惧祸之聚也退而不孤徳之隣也此言反也上曰徃蹇来硕吉利见大人徃之曰蹇蹇由人也来之曰大大在身也小人造蹇大人造脩也此言反也此明君子之于世进有蹇也反无蹇也凡地势自北而东日趋进也自南而西日趋反也东北艮所险阻难行西南坤维静翕中美君子反求诸身承天而亲圣人何蹇之有哉彖曰利西南不利东北利见大人是其义也
　　解
　　解利西南无所徃其来复吉有攸徃夙吉　初六无咎九二田获三狐得黄矢贞吉　六三负且乗致寇至
　　贞吝　九四解而拇朋至斯孚　六五君子维有解吉有孚于小人　上六公用射隼于髙墉之上获之无不利
　　象曰雷雨作解君子以赦过宥罪
　　仪曰君子以赦过宥罪者何书曰宥过无大刑故无小过者误繇无心所谓灾此宜原宥故者有意为恶是为奸宄所必刑诛曰过则无大者曰故则无小者宥不宥大刑不刑小也此知君子所赦宥者必其可原者也有赦有宥必有其不赦不宥者也君子之所为赦宥者四初之无咎二之三狐四之解拇五之维解是也何以言之初以事势未归虽不能有为无解于过然固不可以其咎咎之也三狐朋阴而地卑无恃虽执获之黄金钧矢罚作赎刑亦不失其为正而吉也四拇错趾过始见端尚可以众正之力制之而转败为功解之而孚也君子罹罗解之其正即小人之可得而感孚者解之亦未为不吉也凡此四者皆书之所称过误灾君子之所赦宥者也若夫负乗致寇盗位醸祸则无赦词莽戎升墉获丑献功则无宥法君子赦过宥罪岂赦乱国之小人宥干纪之寇贼乎然而三曰贞吝虽法之正而中有牵疑犹书云虽畏勿畏无僣乱辞上曰获之无不利虽正厥辜而蒙恩者众犹书曰殱厥渠魁胁从罔治则亦终归于赦宥而己彖曰利西南者坤徳广生示之含也无所徃者不徃而厉求之也来复吉有攸徃夙吉者欲其迁善急速如雷之不终日水之涣涣然也雷水曰解取诸此也
　　损
　　损有孚元吉无咎可贞利有攸徃曷之用二簋可用享初九已事遄徃无咎酌损之　九二利贞征凶弗损
　　益之　六三三人行则损一人一人行则得其友　六四损其疾使遄有喜无咎　六五或益之十朋之龟弗克违元吉　上九弗损益之无咎贞吉利有攸徃得臣无家
　　象曰山下有泽损君子以惩忿窒欲
