<!-- { "loadSidebar": true } -->
　　象曰泽上有地临君子以敎思无穷容保民无疆仪曰敎思无穷容保民无疆者葢言临也礼大学之礼虽诏于天子无北面所以尊师书帝徳罔愆临下以简凡敎与保民之事归之者皆为临也仲尼以临六象为敎思容保者何所取之取敎于其贞取保于其悔也贞三爻在下故以师道予之悔三爻在上故以君道予之也凡敎所由废以其杆格故宜有以感之鸣叩相之曰感也其始感之以正以端其向故曰咸临贞吉其既感之以利使知好之故曰咸临吉无不利其终不言感而神理融流不必曰有利不必曰无忧惟见甘也亦不必曰有得无咎而已此教之成也故曰甘临无攸利既忧之无咎以此三者徴其敎思以其有始有卒故曰敎思无穷也凡保民之道贵与民习以身亲之又则周知之又则慎固之习亲之者至乎其地巡狩陟方问民疾苦先之劳之既所身经复何尤悔故曰至临无咎周知之者不任已任人不使力使智飞耳长目洞幽彻遐以其握简居要为明治体故曰知临大君之宜吉笃厚慎固之者盛徳至善乆道化成金石之贞不可移拔譬土安重使人重迁故曰敦临吉以此三者知其容保以其慎终如始故曰容保民无疆也进而求之彖曰元言利贞敎养之成备此四徳又亨利日出贞元相循无穷无疆之义也八月有凶者敷敎御众皆必以寛八月于卦为兑金盛执杀月令以其时申严百刑圣人固不欲使夏楚穷威劓刵为治也又君师之任皆贵扶阳八月阴始过渉惧其以此败敎害仁故曰凶
　　观
　　观盥而不荐有孚颙若　初六童观小人无咎君子吝六二闚观利女贞　六三观我生进退　六四观国
　　之光利用賔于王　九五观我生君子无咎　上九观其生君子无咎
　　象曰风行地上观先王以省方观民设敎
　　仪曰省方观民设教者何天子适于诸侯曰巡狩无非事者观民者审其风俗设敎者施其政令童观小人无咎君子吝者此言风之朴茂可以砥浇氓之蚩蚩有若童穉虽非君子之仪亦小人所以寡过者也闚观利女贞者此言俗之贞亷可以坊滛惴惴小心守若处女虽非丈夫之槩亦吉士所以无诱者也观乎其淳而浇可见观乎其贞则滛可知观我生进退者先王观此民俗而因以进退崇抑其间教之所由设也于是升其民之秀者使观国光而賔兴之典行焉周礼以乡三物敎万民而賔兴之是为观国之光利用賔于王也观我生君子者此言敎行而多君子其自上兴之犹夫自我生之者也周礼大比考其徳行道艺而兴贤者能者是也观其生君子无咎者此言民习敎而皆知贵尚其君子其民自兴举之犹其自生者也周礼使兴贤者出使长之使兴能者入使治之皆为民自兴举其贤能者是也凡若此者葢由天子一省方而教行民化不烦久道譬诸祭者方当始盥未及陈荐而颙若之诚已成孚契以此观之天子亦乌可以深居髙拱者乎














　　儿易内仪以卷二
<经部,易类,儿易内仪以>
　　钦定四库全书
　　儿易内仪以卷三
　　明　倪元璐　撰
　　噬嗑
　　噬嗑亨利用狱　初九屦校灭趾无咎　六二噬肤灭鼻无咎　六三噬腊肉遇毒小吝无咎　九四噬干胏得金矢利艰贞吉　六五噬干肉得黄金贞厉无咎上九何校灭耳凶
　　象曰雷电噬嗑先王以明罚勑法
　　仪曰口噬齿合则啮物致决故用之以明罚勑法凡易之言刑者五贲曰无敢折狱丰曰折狱致刑旅曰明愼用刑而不留狱中孚曰议狱缓死无敢折狱者言刑措也折狱致刑者言断决也明愼不留者言无滞狱也议狱缓死者言矜恤也明罚勑法者言五罚五刑着为律令也四卦皆曰君子噬嗑独称先王者此以断狱归才立法循典原本古初非后王之智可得为也凡阅实则有五刑疑赦则有五罚六爻之着易之三章也屦校灭趾者剕之属也噬肤灭鼻者劓之属也噬腊肉噬干胏噬干肉者墨宫之属也何校灭耳大辟之属也是之为五刑得金矢得黄金者周礼以两造禁民讼入束矢于朝然后听之以两剂禁民狱入钧金三日乃致于朝然后听之舜典金作赎刑吕刑墨辟疑赦其罚百锾劓辟疑赦其罚惟倍剕辟疑赦其罚倍差宫辟疑赦其罚六百锾大辟疑赦其罚千锾是之为五罚五罚之曰明罚也五刑之曰勑法也赎罚有五易独二者穆王之寛不及周公之正也五刑之中剕劓差轻大辟为极轻可不原极不听赎干胏干肉以象求之殆是宫刑宫至絶嗣小轻于辟大甚于墨剕劓生死之疑独宜赎耳噬胏噬肉矢金救戕遇难能免故曰利艰贞吉曰贞吉无咎灭趾灭鼻戕矣犹曰无咎腊肉遇毒以象求之殆为墨辟以肉丽靣为摄全体故取诸腊腊者全体骨为之也以防湼之故曰遇毒小吝而犹曰无咎此四者圣人幸其不死冀其补过至于大辟灭耳则无望矣故曰凶也治狱之道勿辟勿宥咸中有庆罚以求通法以明利亨利用狱斯之谓与贲
　　贲亨小利有攸往　初九贲其趾舎车而徒　六二贲其须　九三贲如濡如永贞吉　六四贲如皤如白马翰如匪寇防媾　六五贲于丘园束帛戋戋吝终吉上九白贲无咎
　　象曰山下有火贲君子以明庻政无敢折狱
　　仪曰明庻政无敢折狱者葢言政明则刑自措虽有法吏无敢施其折狱之能使天下不畏法吏而法吏畏名义鬼神斯眞文明之象故归之贲也仲尼既明卦徳又审爻占初之贲其趾舎车而徒者犹诗之曰予曰有奔奏也行人之官駪駪靡及天子采风问俗周知天下必取诸此也二之贲其须者犹诗之曰猗嗟娈兮清婉兮须睂饰外而可观礼仪之事吉凶军宾嘉之灿者也三之贲如濡如永贞吉者犹诗之曰芃芃黍苗隂雨膏之膏泽下民沾暨永世地官遗人掌邦之委积以恤民囏厄凶荒惠政之大者也四之贲如皤如者皤白色也兵于色为白白马翰如者犹诗之曰四牡騑騑匪寇防媾者犹诗之曰我徂维求定夏官司马马量三物建军五兵是其政也五之贲于丘园束帛戋戋者犹诗之曰吹笙鼓簧承筐是将戋戋者虞翻曰委积或曰显见也纁礼贤太宰之职八统之一曰礼宾者是也庻政之明贲若艸木内治本计非为饰也故上曰白贲无咎犹诗之曰素以为绚兮也无政不举而独无折狱刑名之事由其时天子尚徳缓刑而其下不敢以击断为功并无明平之可举耳此知刑狱者文治之所摈也故彖曰贲亨小利有攸往政明故亨狱清故利攸往君子道通而小人亦有所措其手足以为文则莫文于此矣
　　剥
　　剥不利有攸往　初六剥牀以足蔑贞凶　六二剥牀以辨蔑贞凶　六三剥之无咎　六四剥牀以肤凶　六五贯鱼以宫人宠无不利　上九硕果不食君子得舆小人剥庐
　　象曰山附于地剥上以厚下安宅
　　仪曰上以厚下安宅者下之不厚宅何能安夫物之剥者多矣而致专于牀者葢君子观乎在床而知隂之剥阳也隂之剥阳由阳昵隂故循渐称之初剥牀足剥于是乎始既剥牀辨剥于是乎盛既剥牀至尽而不知咎剥于是乎不可察终而剥人及肤剥于是乎不可救其极于肤由于足之无卫足在下者也厚下者使下不受剥下不受剥宅即以安此在持剥之道以义制情以义制情虽使宫人之宠贯鱼日进而牀不受剥何不利之有人有宠而宫无尤是亦为下厚而宅安也硕果不食硕言乎其厚果以硕不食下以厚不剥君子得舆是众载君子而其下厚矣不若小人剥庐薄下而宅不安也彖曰剥不利有攸往茍宅之安他往何为茍宅之不安他往何利乎是故贵其厚下也下者上之对他象不称上此独称上者引以正下耳上君下民而寇贼不足称下也上主下臣而小人不足称下也绥民礼臣奠宅之本圣人曰其无以盗贼小人乱吾民臣而因以败吾宅乎则不剥者乎复
　　复亨出入无疾朋来无咎反复其道七日来复利有攸往　初九不逺复无祗悔元吉　六二休复吉　六三频复厉无咎　六四中行独复　六五敦复无悔　上六迷复凶有灾用行师终有大败以其国君凶至于十年不克征
　　象曰雷在地中复先王以至日闭关商旅不行后不省方
　　仪曰至日闭关商旅不行后不省方仲尼之着此者虽以养阳晏隂顺时之义为言其实以阐象也葢周公曰不逺复无祗悔元吉此以去之不乆而即来归虑其复萌去志故宜遏闭静居庻乎无悔而得吉也休复吉者诗曰役车其休休犹止也是为闭不行之象矣频复厉者频复则必频出不闭不止是故可危也中行独复者曰信无不在乎中黄钟中气与时偕行葢言日至也独以其日静宴葆存其他日则不必然故曰独复也敦复无悔者圣人以一日之凝翕厚一岁之发生静故无悔也迷复凶有灾用行师终有大败以其国君凶至于十年不克征者此言不明来复之义不知静啬而得祸者也有灾则内宼外侮可虞关何可不闭行师大败荆蓁载涂商旅何可行君凶十年下叛谋上后何可省方犹之彖曰出入无疾疾犹速也方将闭关出入何宜速乎曰朋来无咎商往不可也朋来庻几无害乎曰反复其道七日来复利有攸往王者之道一张一弛是为反复七日利往未及七日其姑徐徐不省方而可乎
　　无妄
　　无妄元亨利贞其匪正有不利有攸徃　初九无妄往吉　六二不耕获不菑畬则利有攸往　六三无妄之灾或系之牛行人之得邑人之灾　九四可贞无咎九五无妄之疾勿药有喜　上九无妄行有无攸
　　利
　　象曰天下雷行物与无妄先王以茂对时育万物仪曰茂对时育万物者何王者敬天谨时大配副之而已故曰茂对对者以时还时春无行夏令秋不乱冬仪洪范曰岁月日时无易百谷用成初九无妄往吉者是也葢言时无妄行也先王明时敎民稼穑当春而耕服牛冐物不耕获不菑畬则弃时失业或系之牛行人之得则弃资失力利有攸往言为农不利去而为商邑人之灾言一农失耕百民失食以此观之不对时乌乎可乎圣人之道发育万物为功育者正物之徳而固其命贵乎谨藏愼闭无发房宣泄月令曰毋变天之道毋絶地之理毋乱人之纪九四可贞无咎者是也葢言物宜保固也先王仁爱惟谨民疾病节宣以时则灾疢不作虽有疾患非由气候乖沴而生故曰无妄之疾此则不药自愈无伤于育行有者即繇气不调正虽有圭砭不能为功故曰无攸利天地不正之气被人为疾敷物曰疾之作是为乱徴以此观之不育物乌乎可乎夫时行物生天之道也故彖归以干之全徳曰元亨利贞匪正则不对有则不育故曰不利有攸往也
　　大畜
　　大畜利贞不家食吉利渉大川　初九有厉利己　九二舆说輹　九三良马逐利艰贞曰闲舆卫利有攸往六四童牛之牿元吉　六五豮豕之牙吉　上九何天
　　之衢亨
