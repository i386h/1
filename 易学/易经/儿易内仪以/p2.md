<!-- { "loadSidebar": true } -->
　　仪曰饮食宴乐不可以着敎仲尼观于需之彖象而悟其事亦教也故曰君子以饮食宴乐今夫郊野至旷而可以同人诗曰孑孑干旄在浚之郊丽泽为悦而可以取友诗曰所谓伊人在水之湄需于郊者僻处而可恒也需于沙者近险而无惧也君子宴乐必有其地焉其所畏者泥耳泥必致宼诗曰微君之躬胡为乎泥中是故泥者宴乐之灾也大烹虽费而可以养贤诗曰酾酒有衍笾豆有践壶飱虽微而可以得士诗曰饮之食之敎之诲之嘉防而陈八簋礼正故吉也入穴而敬三人义至亦吉也君子饮食必有其道焉其所恶者血耳血必自穴诗曰曰余未有室家鼠思泣血是故血者饮食之祸也由此观之君子未有废饮食宴乐者君子节饮食不乐宴游皆为泥与血言之故曰有孚光亨贞吉利渉大川此亦言乎饮食宴乐之事苟其情孚道光义美礼正不为其泥与血者又何险之虑乎圣人尊爼以折冲防休以弥性饮食宴乐则无大川是故郊沙酒食泥血六者不可不辨也卷阿漆沮郊之与沙也畋洛表十旬不返泥也鹿鸣鱼丽酒食也我用沉酗于酒血也
　　讼
　　讼有孚窒惕中吉终凶利见大人不利渉大川　初六不永所事小有言终吉　九二不克讼归而逋其邑人三百户无　六三食旧徳贞厉终吉　九四不克讼复即命渝安贞吉　九五讼元吉　上九或锡之鞶带终朝三禠之
　　象曰天与水违行讼君子以作事谋始
　　仪曰违行者天健水柔以健始而以柔终故以之谋始谋始者言但可有始不当有终也夫子何故言之此以初之不永所事二之不克讼归逋三之食旧徳从事无成四之不克讼安贞五之元吉上之终禠皆为慎始惮终者也夫讼之为事也何宜可永不永则其言小而终吉不克讼者克犹胜也讼不求胜而逃之犹冀保其家族耳故曰其邑人三百户无也享常安素不战而守故曰食旧徳贞虽危终吉讼者束身而听王之命故曰或从王事曰无成者幸其无成也不终讼则还其正是能变其鸱义转危即安故为复即命渝安贞而吉元者始也始吉以其不终凶五者之于讼皆有始无终故皆得吉也若夫终讼者之情不过以讼胜为荣以讼胜为荣虽荣必辱故为锡鞶带而三禠也由此观之天下之道始必有终惟讼所谋独宜始耳彖曰有孚窒惕中吉终凶此言慎始者吉穷终者凶利见大人不利渉大川此犹虞芮质成以见大人为利而终于交譲而退不终讼而犯险也昔者先王之制刑期于无刑敎战期于不战凡其威克猛起之情皆聚于始固不欲其有终耳
　　师
　　师贞丈人吉无咎　初六师出以律否臧凶　九二在师中吉无咎王三锡命　六三师或舆尸凶　六四师左次无咎　六五田有禽利执言无咎长子帅师弟子舆尸贞凶　上六大君有命开国承家小人勿用象曰地中有水师君子以容民畜众
　　仪曰容民畜众者何此仲尼以师之器毒而见卦象所陈皆不穷战之事故不欲后世用之攻击防刘而用之容畜曰以容民畜众也师出以律否臧凶者此如诗之曰不留不处三事就绪又曰我服既成于三十里出不妨农行不疲众葢真有律之师律者所以容畜也不以律则必骚民众故不臧而凶也在师中吉者此如诗之曰言念君子温其在邑师不四掠而中处在邑不着威着温是所容畜者多也王三锡命者此如诗之曰告于文人锡山土田宣王之锡召虎为其疆理旬宣能容畜其民众而锡之不以其滔滔洸洸锡之也师或舆尸凶者此如诗之曰祈父予王之爪牙胡转予于恤靡所止居葢为不爱其民众而轻駈之死地圣人之所恶者也师左次无咎者此如诗之曰古公亶父来朝走马率西水浒至于岐下太公避狄不战而徙皆为民众也田有禽利执言无咎长子帅师者此如诗之曰薄伐玁狁至于太原文武吉甫万邦为宪吉甫长子也薄伐者执言声罪而已不必穷威以殃民众也弟子舆尸贞凶者此如诗之曰今也日蹙国百里于乎哀哉维今之人不尚有旧不用旧徳而用弟子以致防师蹙国弃其民众也是故有王者起无论创业开国守成承家其所着令必锡师中而黜弟子弟子者小人也由此观之师何可以不属丈人乎哉丈人者老成持重之称赵充国曰无逾老成金城之役辛武贤执战充国执屯战不容民屯以畜众也
　　比
　　比吉原筮元永贞无咎不寜方来后夫凶　初六有孚比之无咎有孚盈缶终来有他吉　六二比之自内贞吉　六三比之匪人　六四外比之贞吉　九五王用三驱失前禽邑人不诫吉　上六比之无首凶
　　象曰地上有水比先王以建万国亲诸侯
　　仪曰建万国亲诸侯者何凡封建怀柔道先自治有孚比之无咎有孚盈缶终来有他吉者此言存诚内治积功中强始于正已终于求辅他者对我而言有我必有他有天子必有诸侯也比之自内者内诸侯也书曰甸服是也曰外比之者外诸侯也书曰侯服绥服是也比之匪人者九州之外蛮夷之治入于非人书曰要服荒服是也所谓建万国之义明矣古者天子因防同而田猎此亲诸侯之事车攻亲诸侯之诗也其曰驾彼四牡四牡奕奕赤芾金舄会同有绎此犹言显比也其曰射夫既同助我举柴此犹言王用三驱也其曰大庖不盈犹言失前禽也其曰之子于征有闻无声允矣君子展也大成犹言邑人不诫吉也仲尼之曰亲诸侯取诸此矣然又曰比之无首凶者此周公前知之道后周公二百五十年幽王嬖褒姒举熢火以戯诸侯诸侯叛之犬戎入犯身死骊山无首之占也狎而戯之非比之道宜承其祸此犹书次秦誓以明秦必代周诗序车以明亡秦必寺人也此不独周公知之文王亦知之也曰不寜方来者封建千八百国而天下归心文王前知武王之事曰后夫凶者即为骊山后至而国迁文王亦前知幽王之事也
　　小畜
　　小畜亨宻云不雨自我西郊　初九复自道何其咎吉九二牵复吉　九三舆説辐夫妻反目　六四有孚
　　血去惕岀无咎　九五有孚挛如富以其隣　上九既雨既处尚徳载妇贞厉月防望君子征凶
　　象曰风行天上小畜君子以懿文徳
　　仪曰懿文徳者何此以卦徳所取仅为饬其小徳以美听观曰威仪文辞之类仲尼又玩夫彖象之文则愈知之也初曰复自道何其咎复自道者犹云道其所道一节可见非必经纬之文然亦足美也二曰牵复者犹云进止常度不失尺寸不无拘牵而不离其正也三曰舆説辐夫妻反目者舆卫不闲忿戾相加皆为荡仪失容文徳之所不出也四曰血去惕出者血去则外无染汚惕出则中无拘畏洁清委蛇文之懿也五曰有孚挛如富以其隣者虽守绳斤斤而足以表俗华物也上曰既雨既处方雨即止不伤其霁也尚徳载则非脱辐也妇贞则不反目也月防望者其华可悦也然其道可以守已而不可以徧物故曰君子征凶彖曰宻云不雨犹曰既雨既处也自我西郊犹曰君子征凶也云不降雨文不成泽郊拘其墟行不及逺是亦象乎威仪文辞之细者而言之故曰小畜也履
　　履虎尾不咥人亨　初九素履徃无咎　九二履道坦坦幽人贞吉　六三眇能视跛能履履虎尾咥人凶武人爲于大君　九四履虎尾愬愬终吉　九五夬履贞厉　上九视履考祥其旋元吉
　　象曰上天下泽履君子以辨上下定民志
　　仪曰辨上下定民志者其义在履之彖爻为甚设也夫初民也二士也闾巷徒歩素位而行守道乐天幽人之事言乎在下则有然者也三者大臣之下士民之上直哉如矢以致其身眇能视者虽不足明而不敢托盲不视跛能履者虽不足行而不敢称蹇不履犹言鞠躬尽瘁者也履虎取咥虽凶不顾以其武人上扶大君武人者刚介之称为者言志所向防故曰为于有若党助之者夫子为卫君乎是也四大臣也一人下之百辟上之其行取危故曰履虎尾其术取巽故曰愬愬伊衡姬宰秉刚能惧贞而礼也五君也尊无上矣干健致决是为夬履由此而观上辨其上下辨其下上下之间辨乎上下之间此其位定而分明也以此示民曷敢越厥志乎故曰视履考祥其旋元吉视者观听不迷履者率履不越考祥者犹书俊民用章家用平康葢云天泽之分明于国而庶民之秀者能明其道而用之于家则亦平康而协吉也其旋犹言星共旋绕归向众志不摇故曰元吉也此在六爻备陈上下之义而彖但扼中而立其辨曰履虎尾犹曰敢犯此言乎下之义也曰不咥人亨犹曰能容此言乎上之徳也上下既辨民于是知下宜忠上上宜容下而其志定于亲上终事而不惑矣

　　儿易内仪以卷一
　　钦定四库全书
　　儿易内仪以卷二
　　明　倪元璐　撰
　　泰
　　泰小徃大来吉亨　初九拔茅茹以其彚征吉　九二包荒用冯河不遐遗朋亡得尚于中行　九三无平不陂无徃不复艰贞无咎勿恤其孚于食有福　六四翩翩不富以其隣不戒以孚　六五帝乙归妹以祉元吉上六城复于隍勿用师自邑告命贞吝
　　象曰天地交泰后以财成天地之道辅相天地之宜以左右民
　　仪曰先王圣人君子专称也后槩称也使时王不得辞耳财成辅相左右民者何此言泰交之事取诸周公之系爻者也今夫泰交之隆极于尧舜尧独忧举舜舜相尧举五臣治水掌火播种弼敎明刑皆财成辅相天地之事左右其民之谋五臣一人不升即一事废拔茅茹彚固为始义也夫财成者制过也辅相者扶不及也今曰包荒又曰冯河冯河言勇是用制也包荒明量是用扶也曰不遐遗又曰朋亡朋亡决私亦用制也不遐遗周物亦用扶也如此则无过不及尚于中行财成辅相左右民之事其又在此也平者陂之亦用制也徃者复之亦用扶也艰以持险亦用制也贞以崇正亦用扶也勿恤其孚于食有福道孚于民而众享其休财成辅相左右民之事又在于此也翩翩者防于从众不自富而以与其隣此为制富之过扶贫不及以与民同利帝乙尚贤王姬下嫁此为制尊之过扶卑不及以与民相亲于是覩城隍之反复虑泰运之难终毋敢兴师动众惟务申严号令逺犹辰告制杀之过扶徳不及使民向方财成辅相左右民之事其又在此也其在彖曰小徃大来小虑其过也利用财成大虑其不及也利用辅相使民皆知贵阳贱阴以此掖民是亦与象同义也否
　　否之匪人不利君子贞大徃小来　初六拔茅茹以其彚贞吉亨　六二包承小人吉大人否亨　六三包羞九四有命无咎畴离祉　九五休否大人吉其亡其
　　亡系于苞桑　上九倾否先否后喜
