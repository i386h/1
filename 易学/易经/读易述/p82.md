<!-- { "loadSidebar": true } -->
　　干寳曰错施也此详言人道三纲六纪有自来也人有男女隂阳之性则自然有夫妇配合之道有夫妇配合之道则自然有刚柔尊卑之义隂阳化生血体相则自然有父子之亲以父立君以子资臣则必有君臣之位有君臣之位故有上下之序有上下之序则必礼以定其体义以制其宜明先王制作盖取之于情也上经始于乾坤有生之本也下经始于咸恒人道之首也易之兴也当殷之末也有妲己之祸当周之盛徳有三母之功以言天不地不生夫不妇不成相须之至王敎之端故诗以闗雎为国风之始而易于咸恒备论礼义所由生也
　　夫妇之道不可以不久也故受之以恒恒者久也程传咸夫妇之道夫妇终身不变者也故咸之后受之以恒也
　　物不可以乆居其所故受之以遯遯者退也
　　胡一桂曰此又借恒之名泛论物义若夫妇之道岂可以不乆居其所者乎
　　物不可以终遯故受之以大壮
　　姜廷善曰大壮在遯之后晋之前介乎进退之间退而方止止而未进者也
　　物不可以终壮故受之以晋
　　唐应德曰明出地上晋也日出于积隂之下而升至阳之位如人之破乎障塞而极乎髙明此非强健有力者不能此晋之所以次大壮也
　　崔憬曰不可以终壮于阳盛自取触藩宜柔进而上行受兹锡马
　　晋者进也进必有所伤故受之以明夷夷者伤也伤于外者必反其家故受之以家人
　　邓伯羔曰晋与渐皆进而有别进必有归者先以艮进必有伤者先以壮也进极当降复入于地故曰明夷故日盈则昃也
　　阎彦升曰以利合者迫穷祸患害相弃也以天属者迫穷祸患害相収也明夷之伤岂得不返于家人乎
　　家道穷必乖故受之以睽睽者乖也
　　张敬夫曰夫家有父子之亲夫妇之爱然身不行道则父子夫妇无复亲矣此家道穷则乖离所以次睽也
　　乖必有难故受之以蹇蹇者难也
　　介夫曰屯蹇皆爲难义但屯者始生之难蹇者所遇之难也乖必有难如人情义乖离必至相戕贼而难作矣
　　物不可以终难故受之以解
　　介夫曰凡人患难毕竟皆有解散之日故曰物不可终难故受之以解程传难极则必散
　　解者缓也缓必有所失故受之以损
　　程传纵缓则必有所失失则损也
　　损而不已必益故受之以益
　　崔憬曰损终则弗损益之故言损而不已必益姜廷善曰损益盛衰若循环然损而不已天道复还故必益益而不已则所损满盈故必决损继以益深谷爲陵之意也益继以夬髙岸爲谷之意也
　　益而不已必决故受之以夬夬者决也
　　陈紫峰曰物无终益之理益而不已必盈溢而决隄防故受之以夬夬者决也
　　决必有所遇故受之以姤姤者遇也
　　姜廷善曰决主开遇主合开则必合决则必遇胡一桂曰上决一隂下复一阳犹可也今上决一隂下遇一隂姑论卦名相次
　　物相遇而后聚故受之以萃萃者聚也
　　姜廷善曰物相遇合然后防聚而成羣
　　聚而上者谓之升故受之以升
　　张敬夫曰天下之物散之则小合而聚之则积小以成其髙大故聚而上者爲升也
　　升而不已必困故受之以困
　　崔憬曰冥升在上以消不富则穷故言升而不已必困也
　　困乎上者必反下故受之以井
　　姜廷善曰困乎上则必反于下而物之在下者莫如井井有养道焉犹言困竭者就井取汲以养
　　井道不可不革故受之以革
　　张献翼曰井道常道也革者非革常道也革其壊常者也后汉书礼仪志引古礼云立秋浚井改水冬至鑚燧改火即井道之革也
　　革物者莫若鼎故受之以鼎
　　韩康伯曰革去故鼎取新既以去故则宜制器立法以治新也鼎所以和齐生物成新之器也故取象焉
　　主器者莫若长子故受之以震
　　程传鼎者器也震爲长男故取主器之义而继鼎之后长子传国家继位号者也
　　震者动也物不可以终动止之故受之以艮艮者止也物不可以终止故受之以渐
　　关朗曰震动也动无不止艮止也止无不渐渐进也万物无不渐渐其圣人之进乎古者无爲而治百姓日用而不知其渐之然乎
　　渐者进也进必有所归故受之以归妹
　　阎彦升曰晋者进也晋必有所伤渐者进也进必有所归何也曰晋所谓进者有进而已此进必有伤也渐之所谓进者渐进而已乌有不得所归者乎胡一桂曰夫子特借归之一字以论其序非以明卦防也
　　得其所归者必大故受之以丰丰者大也
　　朱氏曰前曰与人同者物必归焉故受之以大有此曰得其所归者必大大有次同人者处大之道也丰次归妹者致大之道也
　　胡一桂曰亦借归字以泛论致丰之由非取归妹义矣
　　穷大者必失其居故受之以旅
　　介夫曰丰盛至于穷极则必失其所安旅所以次丰也唐明皇宋徽宗是也
　　旅而无所容故受之以巽
　　彞正曰旅者亲寡非巽顺则无所容巽顺则何往而不入
　　巽者入也入而后说之故受之以兊兑者说也说而后散之故受之以涣
　　项安世曰人之情相拒则怒相入则说故入而后说之
　　程传人之气忧则结聚说则舒散故说有散义所以继兑也
　　涣者离也物不可以终离故受之以节
　　韩注说不可偏繋故宜散涣者发畅而无所壅滞则散越各肆不返而遂乖离故受之以节夫事有其节则物所同守而不散越也
　　节而信之故受之以中孚
　　姜廷善曰受之以节谓有礼制乎其间而将有以合其情非若睽之乖也节者制之于外孚者信之于中节得其道而上能信守之则下亦能信从之矣所谓节而信之也
　　有其信者必行之故受之以小过
　　韩康伯曰守其信者则失贞而不谅之道而以信爲过故曰小过也
　　有过物者必济故受之以既济
　　韩康伯曰行过乎恭礼过乎俭可以矫世厉俗有所济也
　　物不可穷也故受之以未济终焉
　　韩康伯曰有爲而能济者以己穷物者也物穷则乖功极则乱其可济乎故受之以未济也
　　苏氏曰未济所以爲无穷也以杂卦观之六十四卦皆两两相从非覆则变也变者八乾坤也頥大过也坎离也中孚小过也覆变具者八泰否也随蛊也渐归妹也既济未济也其余四十八皆覆也卦本以覆相从不得已而从变也何爲其不得已也变者八皆不可覆者也杂卦皆相反序卦皆相因此理也而有二变者八覆变具者八覆者四十八此数也而有三然则六十四卦之序果何义也曰理二曰数三五者无不可此其所以爲易也歩厯而厯恊吹律而律应考之人事而人事契循乎天理而天理行无徃而不相值也且非独此五者而已将世之所有莫不咸在是故从孔子之言则既有二说矣物不可终过故受之以坎坎者陷也陷必有所丽故受之以离又曰有男女然后有夫妇方其爲男女则所谓陷与丽者不取也自是以往吾岂敢一之哉

　　读易述卷十六
　　钦定四库全书
　　读易述卷十七　　　　明　潘士藻　撰
　　杂卦传
　　虞翻曰杂卦者杂六十四卦以爲义其于序卦之外别言也昔者圣人之兴因时而作随其时宜不必皆相因袭当有损益之意也故归藏名卦之次亦多异于时王道蹐驳圣人之意或欲错综以济之故次序卦以其杂也
　　象防杂卦者韩康伯云杂揉众卦错综其义或以类相同或以异相明也文中子读易至杂卦云旁行而不流守者可与存义矣
　　张敬夫曰序卦所以言易道之常杂卦所以言易道之变此古有是言也殊不知易之杂卦乃言其卦画反对各以类而言之非杂也于杂之中有不杂者存焉
　　邵二泉曰序卦序言之也杂卦错言之也于序之中复错举其反对者序言之其义如此错言之其义又如此序也错也互爲经纬者也
　　项氏曰有序必有杂序者天地之定体杂者天地之大用也有序而无杂则易之用穷矣故以杂卦终之此既济之终后之以未济之意也
　　干刚坤柔比乐师忧
　　干刚坤柔与离上坎下相类语若浅近而乾坤坎离之性尽于二语之中凡易之刚爻皆干也柔爻皆坤也凡繋辞之称乾坤皆谓刚爻柔爻非但指六画两卦而言也三百八十四爻不过刚柔二字比者圣人之本心师者圣人之不能已故比谓之吉师谓之毒师之九二必待中吉而后无咎必待王三锡命而后成功比之九五内不戒邑人外不取逆者而物自归之其忧乐之分明矣
　　熊氏曰干主上九坤主上六比乐师忧皆一阳统五隂卦也比一阳在上爲显比之主师一阳在下爲行险之师
　　临观之义或与或求
　　或与或求皆尊阳之义呉防清曰二阳浸长上隂不以势临而与之俟其进四隂已盛然不进逼阳统率三隂居下求观九五中正其解是已
　　屯见而不失其居蒙杂而着
　　项氏曰屯之初九已出乎震而未离于下盘桓居贞奠而后动不使有失防也蒙之九二藏于坎中不求于蒙而蒙自求之刚中而志应不可得而掩也此二卦皆有康主济民之用以居对见则见谓出也以着对杂则杂谓隐也屯虽出而不失其处蒙虽处而不免于出二义正相反也
　　熊氏曰屯蒙皆二阳之卦阳陷一也而位不同屯阳见于上卦二隂之中而爲主下一阳动乎险中而利居贞蒙阳杂于下卦二隂之中而爲主其上一阳止于险外以贞示人
　　震起也艮止也损益盛衰之始也
　　龚氏曰起者生于动阳在下也止者生于静阳在上也震一阳起于初艮一阳止于终此天道之起止自东方而至于东北者也杂卦言止者三艮止也大壮则止节止也大壮之止与遯之退相反谓阳德方盛故止而不退也此止有向进之象非若艮之止而终也节之止与涣之离相反谓遏而止之使不散也此乃人止之非若大壮之自止也损益盛衰之始也此句发明损益之义最爲亲切泰之变爲损损未遽衰也然损而不已自是衰矣否之变爲益益未遽盛也然益而不已自是盛矣爲人者能使恶日衰善日盛其爲圣贤也孰御焉爲国者能使害日衰利日盛其爲泰和也孰御焉关朗曰始盛者由衰而益始衰者由盛而损
　　大畜时也无妄灾也
　　止健者时有适然无妄而灾自外至以干之刚而受畜于四五之二隂如大畜者可以言时矣当无妄之时而犹有灾焉可以言灾也以艮畜干而可者艮爲上主而力足以畜大故云时也以干行震而不利者震爲下主以上主者爲时则下主者灾矣是上下之分也
　　萃聚而升不来也谦轻而豫怠也
　　萃升皆四隂之卦萃三隂在下皆萃于五是聚而不散升三隂在上而主初隂柔以时升是以往而不来易以上爲往下爲来也象防阳在下卦自抑而爲谦之主故轻阳在上卦自髙而爲豫之主故怠
　　噬嗑食也贲无色也
　　象防噬嗑贲皆三隂三阳之卦噬嗑中阳在頥居下卦震动之上食也贲中阳文刚而光辉于艮实之内无色也色谓一色文则无一色矣陈琛曰噬嗑以有物而见食贲以无色而受采
　　兑见而巽伏也
　　关朗曰兊见也以其隂柔外形乎巽伏也以其隂柔内蕴乎卜子夏曰兊刚内而柔外见其情而说人也巽刚外而柔内隐其情而巽物也项氏曰屯见而蒙杂皆指阳言之也兊见而巽伏皆指隂言之也坎之隐伏伏于隂中遇陷而不能出也巽之隠伏伏于阳下顺伏之也
　　随无故也蛊则饬也
　　随以无故而偷安蛊以有壊而修饬故圣人不畏多难而畏无难也呉防清曰随初九爲主听二隂自随而无所作爲蛊初六爲主承干父体壊而有所整治
