<!-- { "loadSidebar": true } -->
　　六四无不利防谦　象曰无不利防谦不违则也述曰王注处三之上而用谦焉则是自上下下之象也承五而用谦顺则是上行之道也尽乎奉上下下之道故无不利指防皆谦不违法则也仲虎曰四多惧之地下乗功臣非利也上近于君非利也今而上下皆谦四又柔而得正上而能下故无不利防谦説文云防裂也又如人手之防防去其谦自不违则则者以柔居柔之则也初自牧以下人三致防以存位六四无不利防谦盖谦徳既成谦光弥着自然几几自然抑抑自然休休有容故不违则也非谓更当挥其谦也
　　四何以能无不利防谦艮止之上而加之以厚坤顺之下而居之以柔得谦内外二体之全者四也
　　六五不富以其邻利用侵伐无不利　象曰利用侵伐征不服也
　　述曰陆氏曰以隂居中谦而不盈是尊而不富也不富形容其隂虚六五柔中虚体不以富有之盛自居为人君而持谦顺天下所归心也故不富而能用其邻也富者众之所归唯富乃能用其人今不富而能用邻则谦之至也以谦顺而侵伐所伐皆骄逆也故曰利用侵伐
　　彭山曰谦冲之主亦不废讨叛之师柔而能刚是谓得中所以无不利程传征不服也征其文徳谦巽所不能服者也文徳所不能服而不用威武何以平治天下非人君之中道谦过其则者也
　　王介甫曰得尊位而无应故有征不服之词
　　敬仲曰谦徳之柄也言谦之足以用人也谦者天地之所益鬼神之所福人之所好施谦即能用人人乐为之用而况于六五居君位而谦六柔坤本又柔而谦之至乎故不必富而自能以其邻者以人君而至谦足以深得人之心也有君如此天下所咸服而有不服焉天下之所共怒以咸服之人攻所共怒者其利孰御
　　张氏曰用兵之道当先至境侵责之不服乃伐之今日至便以今日伐之故曰以起其暴也周礼大司马以九伐之法正邦国贼贤害民则伐之负固不服则侵之侵浅事也侵蔡而蔡溃以桓公为知所侵也不土其地不分其民明正也征伐之道不过用兵服则可以退不服则可以进观此乃知谦五利用侵伐之义舜之格有苗文王之降崇皆用谦徳
　　上六鸣谦利用行师征邑国　象曰鸣谦志未得也可用行师征邑国也
　　述曰敬仲曰上六居一卦之外有鸣谦于外不由中之象谦不由中其志未得也夫不以中心与人而外为鸣谦人所不服也所不应也曰可用行师征邑国易传曰邑国巳之私有谓用刚武攻治已私之意紫溪曰一念之私甚于外冦克已之功如用师克所以为谦之善也
　　当谦之时上以柔居柔与三为应阳倡而隂和故鸣谦与二同以其居髙不中非安于谦者特以劳谦其配而貎应之与六二自得于心者不同故象曰志未得也谦用涉大川利用侵伐涉险行师皆其能事上六名在于谦实则不足利用行师征邑国已焉故谦欲其自得之也谦岂易言哉章氏曰五上皆坤体坤为众为顺故象行师坤土故象邑国
　　豫【坤下震上】
　　程传豫者和乐之义为卦震上坤下顺动之象动而和顺是以豫也九四为动之主上下羣隂所共应也坤又承之以顺是以动而上下顺应故为和豫之义汝吉曰彖通全体以所乐乐人公物之道也无不利矣爻止一节以所乐乐身私已之欲也故凶悔咎且疾焉吉一而已可惧也夫
　　质卿曰豫者阳气也试观积隂之后皎日一出则人心和畅隆冬之后阳春一布则万象融和此豫义也若夫人心得意而欣乍合而喜宴乐而欢娱皆一人之私情不名为豫卦坤震相合雷出地上阳气和畅众心皆豫故以豫名卦
　　豫利建侯行师
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉述曰象防九家易曰震为建侯坤为行师盖震长子主器又雷震惊百里一同古分壤之则説卦传坤为众四互坎险以一阳统众隂即师象也国语称居乐出威得之吴防清指坤为震侯国震为坤众帅也章氏曰豫坤顺震动顺在动之先也惟震动于坤之上故利建侯以主万民惟坤顺于震之下故利行师以动大众斯二者非人心之豫顺和乐不能也
　　象防四主众隂成卦之主不曰上下应而曰刚应何也豫有君弱臣强之嫌且非五应亦不得行其志也圣人明微据实为之辞曰刚柔云耳五柔四刚也程传刚应谓四为羣隂所应刚得众应也志行为阳志上行动而上下顺从其志得行也顺以动豫震动而坤顺为动而顺理顺理而动又为动而众顺所以豫也
　　吴因之曰説了豫顺以动就该贴上建侯行师圣人因见得顺动道理大不独感动人心便有感动天地意思在故言天地如之建侯行师在人事固为大者然以天地观之又其小者矣顺动动字不但动之礼乐刑政即独知萌动皆是喜怒哀乐未之时已先有顺底根原了所以能合三才而【阙】之上下文顺动皆然
　　汝吉曰夫顺动天地之道也以运日月而行四时温凉燠寒之节应焉万物太和矣圣人之顺动亦天地之顺动也以同民心而出治道省刑慎罚之政成焉万民太和矣日月过而四时乖刑罚繁而民风衰将能豫乎故豫顺之道大也天地万物一体也説豫顺以动则刑清民服在其中説天地如之日月不过四时不忒在其中非有所加理斋曰气运周流不乖其候爱憎取舎不狥其私天地圣人之顺动也南陆北陆一寒一暑刑罚不繁民心归化和乐之应也极于天地圣人而和乐之应必以顺动致之其时义大矣哉项氏玩辞曰豫随姤旅若浅事而有深意曰时义大矣哉欲人之思之也坎之险难暌之乖异蹇之跋涉皆非美事有时或用之故曰时用大矣哉欲人之别之也颐大过解革皆大事大变故曰时大矣哉欲人之谨之也
　　天地人感应之理总是自然而然人之一身触头则尾应触手则足应一体受病浑身不乐何也其血脉贯也宇宙间只一个太极天地与我大家在这里出来一根一派画为三才与人身百体总为一脉何异然则人一呼一吸一喘一息如何不与天下相呼应故匹妇含寃三年不雨一夫懐忿六月飞霜人哀亦哀人怒亦怒哀怒如此喜乐可知齐民如此天子可知故其顺其逆无不如之此系实事非独论理
　　象曰雷出地奋豫先王以作乐崇徳殷荐之上帝以配祖考
　　述曰赵汝楳曰雷阳气渐萌地中顺时而动则出地奋震也冬令虽谢春阳未融及二月震雷声则寒沍涣释品物无不和畅故为豫程传先王观雷出地奋和畅于声之象作声乐以宣崇盛徳其殷盛至于荐之上帝推配之以祖考殷盛也礼有殷奠殷荐乐亦以殷荐为极盛象防易系帝出乎震震在上上帝之象互艮为门阙互坎为隠伏有宗庙祖考之象雷出地奋盖天地自然之气所以万物之生意者在是【阙】　至也先王作乐一则象其出地之声一则取其和豫之义记曰乐行而徳尊乐以和心则耳目聪明血气和平欲消躁释而徳登于熙明夫豫徳之和也豫而怠徳之隳也作乐以振徳使天机动荡鼓舞而不倦所谓崇徳也而后可以荐上帝歆祖考吴因之曰圣人制礼何尝法天泽作乐何尝法雷震但以其相似故云圣人从不曾有一件要比拟天地所以无一件不相似
　　初六鸣豫凶　象曰初六鸣豫志穷凶也
　　述曰象防初隂柔居豫初失位不正志安夫豫又有震由豫权臣之应震为善鸣而初和之故为鸣豫之象盖不胜其有矣其凶以盈满也卦初非穷地故以志表之
　　苏氏曰豫之所以为豫者四也而初和之故曰鸣志穷质卿曰人之不可测量者惟此志在初而鸣其豫志不逺矣以应之故不胜其乐志穷于是安得不凶
　　六二介于石不终日贞吉　象曰不终日贞吉以中正也
　　述曰六二以隂居隂居中得正当豫之时初与四应三与四比惟二以中正自守无所附丽有介于石之象其徳安静而坚确故其思虑明审防之先见立起而图之有不终日之象夫豫之溺人非汨没而不知也以不能定之于始耳平居之豫其介如石临事之豫不俟终日是谓得正而吉王注处豫之时得位履中安夫贞正不求苟豫者也顺不苟从豫不违中是以上交不谄下交不渎明祸福之所生故不苟説辨必然之理故不改其操介如石焉不终日明矣敬仲曰六隂二又隂隂静也有至静不动之象不为悦豫所动不为动所乱中心无为以【阙】至正自无所不照动虽防微已知吉凶之判矣系辞所谓吉之先见是也
　　象防四互艮为石则二为艮始介説文云分疆也几物两间为介介所以分也初应于四者二与之介下交不渎也四为权臣而三比之二以重隂性静不待至三能早疏由豫之爻上交不谄也
　　六三盱豫悔迟有悔　象曰盱豫有悔位不当也述曰六三以隂居阳不中不正上承动豫之主进而上视有喜慕其豫之意三阳也悔其不容已于心也隂体迟疑不能早决淹于事防犹豫已比其及也能无悔乎故知见防在于素定而悔过在震也
　　周宴曰盱豫与介石相反迟与不终日相反中正不中正当位不当位故耳象防以其居顺极而又互艮之中故知所悔然以隂居阳不能帅志窒欲至于迟豫又有所悔也盖不可与立矣
　　九四由豫大有得勿疑朋盍簪　象曰由豫大有得志大行也
　　述曰王注处豫之时居动之始独体阳爻众隂所从莫不由之以得其豫故曰由豫大有得也夫不信于物物亦疑焉故勿疑则朋盍簪也虞翻曰由自从也震体乗下顺而动动而众顺故大有得盍合也坤为盍盍聚防也坤以众顺故朋盍簪象防大有得者一刚之得五柔朋盍簪者五柔之合一刚志大行者刚应而无他爻以分其权也以其乐与人同存心于天下之所为也
　　程传四居大臣之位承柔弱之君而当天下之任危疑之地也独当上之倚任而下无同徳之助所以疑也夫欲上下之信唯至诚而已苟尽其至诚则何患乎其无助也故示之勿疑汝吉曰以其豫豫天下以其由豫者公天下而不疑也朋其来乎如簪斯合矣五隂朋聚我以一阳贯之于中如括髪横簪而有朋盍簪之象
　　爻本豫主而乗应皆邪二独贞贞者难致邪者易昵昵者聚而难致者望而不至夫惟开诚布公者不以乐己而附不以守贞而违权在已应在人而无已私之与焉则吾朋其有不同者乎
　　六五贞疾恒不死　象曰六五贞疾乗刚也恒不死中未亡也
　　述曰疾者对豫而言当豫之时四阳震动于下专权执势而五乗之五居正位不能不頼九四之由豫豫不自由在我常若不豫者故曰贞疾也以正自守不可动亦不复安豫之象所以恒不死者柔得中而无太过虽为阳刚所廹犹能以贞自全也
　　苏氏曰二与五皆贞者也贞者不志于利故皆不得以豫名之其贞同其所以为贞者异故二得吉五以得疾也二之贞非固欲不从四也可则进否则退其吉也不亦宜乎五之于四也其质则隂其居则阳也质隂则力莫能较居阳则有不服之心焉夫力莫能较而有不服之心则其贞足以为疾而已三豫者皆内丧其守而外求豫者也故小者悔吝大者凶六五之贞虽以为疾而其中之所守者未亡则恒至于不死君子是以知贞之可恃也
　　凡国有强臣权相君必不能自安其过于柔弱与本柔而躁动必不胜皆得死六五得中故恒不死
