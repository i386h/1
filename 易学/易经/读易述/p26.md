<!-- { "loadSidebar": true } -->
　　述曰卦以下剥上取义乃小人剥君子象以上厚下取义乃人君厚民生厚下本坤言安宅本艮言山高絶于地今附地者明被剥矣孔疏剥之为义从下而起故在上之人当须丰厚于下安物之居以防于剥也王注厚下者床不见剥也安宅者物不失居也厚下安宅治剥之道也
　　山附于地陆绩曰谓高附于卑贵附于贱君不能制臣也君子以厚下安宅虞翻曰君当厚锡于下贤当卑降于愚然后安其居
　　殷士望曰卦言下剥上象言上厚下者譬之良医得病之源者辞也得对症之方者象辞也各爻象或从治或反治均之愈病易之道也噫君之剥丧元良自剥其良心恶能厚下安宅哉故崇徳以培其基者不容巳也
　　初六剥床以足蔑贞凶　象曰剥床以足以灭下也述曰剥一阳在上五隂在下有床之象床取身之所处也人以床为安床以足为安剥始自下故为剥床以足隂自下进剥阳而先及其足渐至于身也蔑陆氏以为削蔑也已蔑贞谓蔑阳之正道也剥初即灭下必至于蔑贞其凶可知此卦是据见成五隂剥上九一阳初六之剥都是剥上九
　　项氏曰剥六爻小象皆以君道言之葢君子小人消长之际乃人君切身之利害也初为民位剥初则无民矣故曰以灭下也
　　六二剥床以辩蔑贞凶　象曰剥床以辩未有与也述曰辩分隔上下者床之干也隂渐进而上剥至床之辩殆必蔑贞而凶也与应也谓二与五应也二若有应则隂得阳以相济而与阳相为体用无与则但从隂之故与隂为党同一蔑贞而已以其位之中正故发此义
　　象防郑云足上称辩谓近膝之下屈则相近伸则相逺也愚谓二俯则聨初仰则望五正辩之象然皆隂而无应故崔憬曰至三有应二未有与也二小人之恶若上有刚徳之与则知有忌惮若五为阳刚则大观在上而服矣
　　项氏曰二为臣位剥二则无臣矣故曰未有与也剥本不假言凶初二言凶者初患未深二徳中正当可救正未遽凶也无能正之者夫然后凶故蔑贞凶葢犹有责望之意也
　　杨氏曰辩床之干也床有干国亦有干大臣国之干二大臣之位今二柔进而变二刚此小人进为大臣而退君子之大臣也其当退九龄相林甫之日乎与五隂一阳阳且外孰为之与故曰末有与也丘氏曰凡隂阳相应为有与困九四应初六言有与是也隂阳不应为无与井初六不应六四言无与是也咸六爻皆应则谓之感应以相与艮六爻皆不应则谓之敌应不相与剥之未有与者言当剥之时在上未有以应隂无以止隂之进也
　　六三剥之无咎　象曰剥之无咎失上下也
　　述曰荀爽曰众皆剥阳三独应上无剥害意是以无咎孔疏上下羣隂皆悉剥阳也已独能违失上下之情而往应之故得免剥庐之咎赵氏曰三以失上下而无咎犹坤以丧朋而有庆也
　　袁枢曰剥虽小人之事以近阳为善以有应于阳次之近阳者六五是也故可以治剥有应者此爻是也故不为剥
　　六四剥床以肤凶　象曰剥床以肤切近灾也
　　述曰肤者床之肤崔憬谓荐席也六四在下卦之上隂愈上进与上九同体而切近有剥床以肤之象身卧肤上剥肤则切近于身非以肤为身肤也象曰切近灾也五君位其象身也剥床及肤灾近于身小人近尊灾切于君四隂自下而进党日众势日成灾其君必矣
　　六五贯鱼以宫人宠无不利　象曰以宫人宠终无尤也
　　述曰五为众隂之长凡剥者皆其也故虽体艮欲止而在下者将依以进五位得中能部率羣隂如贯鱼之次第以顺承乎阳有贯鱼以宫人宠之象鱼隂物宫人隂贯指一二三四而以之者五也以宫人宠使均被恩眷此外无假借也如是何不利之有葢一阳在上羣隂所剥非五以柔中之徳总领以承阳则剥必尽矣剥至于五剥之极也盈而消之时也故可以顺而止之而更不言剥
　　王注处剥之时居得尊位为剥之主者也剥之为害小人得宠以消君子者也若能施宠小人似宫人而已不害于正则所宠虽众终无尤也贯鱼谓此众隂也骈头相次似贯鱼也
　　象防五綂羣隂如后綂众妾四为夫人佐后三下卦之长为九嫔以主九御二为世妇初为御妻汝吉曰一阳在上王象五隂居尊王后象上一阳御众隂王在宫象五綂羣隂大顺承君象贯鱼然以六宫嫔妇叙御于王寝望前先卑望后先尊
　　敬仲曰鱼宫人皆小人之象贯以柔制之也宠以爱御之也皆顺而止之之道制小人良难恐其不利也如贯鱼如宠宫人则无不利矣故曰终无尤也
　　上九硕果不食君子得舆小人剥庐　象曰君子得舆民所载也小人剥庐终不可用也
　　述曰此爻为艮止之主一阳岿然在上不为所剥有硕果不食之象果含生意硕果阳之实而在木末又为上之象王注处卦之终独全不落故果至于硕而不见食也程传硕果不食将有复生之机上九亦变则纯隂矣然阳无可尽之理变于上则生于下无间可容息者也君子指上阳小人指五隂一阳以五隂为舆葢阳所乗以行五隂以一阳为庐葢隂所入而处君子当剥之极必得其舆小人当剥之极则及其庐矣庐亦取在上之义陆绩曰君子全得剥道安其位小人终不可安也象防艮为果故上九象硕果吴澂曰坤为大舆五隂承载上九一阳如人在车上为得舆也周宴曰艮为庐象羣小剥正道以覆家如剥床焉自足及干自干及肤犹不已必剥其室庐此小人剥极无所容身之象也
　　刘牧曰果不见食者叶为之蔽上九不见食三五为之蔽六三应上九而宁失羣隂之心六五比上九而率羣隂以求一阳之宠一阳之功大矣
　　质卿曰硕果不食葢天意所生人不得而食之既不食必复生息盛大生息盛大而君子得舆小人必食所安而剥其庐矣是虽剥其床终必得其舆其剥床者乃自剥其庐欤象曰小人剥庐终不可用也乃所以深警之也
　　孙淮海曰硕果不食其义最精果中有核谓之仁医家谓桃仁杏仁之是也凡一树之根株花叶结实皆在此仁之中复者复此仁耳此仁复而天地人之道归矣然非剥之不食必不能致复之亨故剥之上九之象既可喜又可危也
　　义林曰飞防恶来之党方炽而四友十乱巳产于周朝李斯赵髙之恶方炎而萧曹陵勃巳生于汉世阳其可尽剥乎若小人则商鞅出亡而无所舎剥庐之何所逃乎










　　读易述卷四
<经部,易类,读易述>
　　钦定四库全书
　　读易述卷五　　　　　明　潘士藻　撰
　　复【震下坤上】
　　程传为卦一阳生扵五隂之下隂极而阳复也阳君子之道阳消极而复及君子之道消极而复长故为反善之义
　　朱子曰大抵生都只是一个阳气只是有消长上面阳消一分下面便隂长一分又不是别讨个隂来只是阳消处便是隂故阳来谓之复复是本来物事隂来谓之姤姤是偶然相遇观姤复之名义凡干健坤顺干君坤藏可并言之哉
　　薛敬轩曰卦辞言造化之复爻辞言人心之复
　　复亨出入无疾朋来无咎反复其道七日来复利有攸往
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　述曰何妥曰复者归本之名羣隂剥阳至扵几尽一阳来下故称反复阳气反复而得交通故云复亨也赵汝楳曰阳自下而上则为剥今由上反下复扵其所故卦名复阳在剥则穷今复则道亨出乎剥入乎复一元生生不息之理正防其时故无疾也五隂之朋咸来顺之善补剥时之过故曰无咎阳之初复其气甚微五隂方盛惧为所阻塞而不得亨通无疾无咎则一阳动而五隂顺之象也隂阳消长之道反复迭至复者刚反而复其道也卦有六位至七而变阳始消扵姤七变而成复故云七日来复也阳消既乆而复其长有不可遏之势复之所以亨也故利有攸往侯果曰七日七月也豳诗一之日周之正月二之日周之二月古人呼月为日明矣
　　象防刚言反见元贯终始而今循之反旧也剥上九刚为止反遂成震为动刚反即动也动而以顺行者当剥极之后阳之始生不敌众隂正坤上龙战之时动而不以顺行之则无以养微阳之体而甚隂干阳之咎何得亨通出入无疾朋来无咎阳顺而长隂顺而消此一阳主五隂为复之道也道者天运自然之道故曰反复其道
　　言天行者蛊剥复三卦蛊乱极而治复隂极而阳生乎利往者以初初者复之主爻刚所自长也丘辅国曰刚反言剥之一刚穷上反下而为复也刚长言复之一刚自下进上为临为泰以至为干也以其既去而来反也故亨以其既反而渐长也故利有攸往刚反言方复之初刚长言已复之后
　　章氏曰所谓刚之反者复其道也其复之数则不过乎七何也如时序自午至亥止扵六月至子则复矣易卦自初至上止扵六爻至初则复矣七日者数之所必不能越乃天行一定之运也如是可利有攸往以阳刚一复则其渐长也必矣而不至扵纯干不已也是复也其见天地之心乎盖生物者天地之心也剥则一阳生生之机几乎息矣但七日则必来复阳刚震动扵下则乾元资万物之始者已扵此乎萌焉是复非天地之心而复不可以见天地之心乎天地之心见扵一阳初动而非见扵静伊川先生之已详
　　王汝中曰易中凡言恐惧言惕言厉言号言悔言危言惊之皆指阳动之机而言故曰洊雷震君子以恐惧脩省合动静之功也
　　质卿曰复如何便亨只是刚反而为吾一身之主自然亨所以困只是刚掩无妄只是刚自外来而为主扵内看来刚不可一日而不复不可一时而使掩不可一念而不主扵内
　　复者已之心也而实天地之心也未复且不知已之心安见天地之心既复则见已之心自见天地之心天地之心何生生不息之心也见之即入扵无穷之门微矣哉
　　潘梦旂曰剥以顺而止复以顺而行君子处道消之极生道长之初未甞一毫之不以顺也
　　复见天地之心要説得见字亲切人当积隂之时以为剥不复亨至扵复乃见天地生物之心不可灭息若是三阳生万物之后则天地之心尽散在万物不能见得如此端的刚柔皆天地之心而刚反则见天地之心矣动静皆天地之心而动以顺行则见天地之心矣七日八月皆天地之心而七日来复则见天地之心矣刚柔消长皆天地之心而刚长则见天地之心矣
　　天地有天地之复世道有世道之复人心有人心之复天地以冬至为复世道以乱极而治为复人心以既迷而悟为复人心迷而能复便足以合扵天地之复而能黙握乎世道复治之机卦合天道人事而论至爻乃皆以人心之复而言其义不可绎乎
　　象曰雷在地中复先王以至日闭关商旅不行后不省方
　　述曰地静雷动雷在地中静养动也王注复者反本之名动复则静行复则止事复则无事也卜子夏曰冬至阳潜动扵地中也帝王者体化合干故至日闭关絶行不务察事以象潜之勿用与时更始也卦以静息为主关宜开者而闭之商旅出扵途者而不行皆取静息之义魏荘渠曰月令是月斋戒掩身以待隂阳之所定蔡氏曰商旅至贱后至贵上自后下至商旅皆以安静为事也
　　象防先王也者先代之王也后为时王也遵先王之遗意而广其条也闭关象坤之阖户商旅象坤之众俞氏説如此震为大涂商旅之路坤为静不行之象坤为地方之象项氏曰取阳之复来故可以出入象取雷之在地中故不可以行
