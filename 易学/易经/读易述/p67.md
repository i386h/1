<!-- { "loadSidebar": true } -->
　　范者形之所自出围者数之所能周天地之化有形数故可得范围相成也而开物相克也而成务丽于形制于数而未始有穷也无以范围之则天有愆阳地有伏隂五行之气拂郁而失其性其也有不得其平而甚至于过易将天地之化如用范来范成各就围里都没过遮拦故曰范围天地之化而不过龚氏曰范者形之使有体围者制之使有方春则生夏则长秋则敛冬则藏一寒一暑终则复始天地之化也使之各因其时而成功此之谓范至于寒不陵暑暑不夺寒隂不至于太肃阳不至于太温而万物各得冲气以生此之谓围范围天地之化而不过是皆中节也
　　郑氏曰易也天地也圣人也合则同离则异天下之万物出入生死之不齐而不可为量数由其道得其宜极其高大莫不安其性命之情而致曲以成之易而已盖帝之于万物所以出齐相见与夫役说战劳而遂至于成也岂一理而足哉此之谓曲成万物而不遗也
　　龚氏曰流行于天地之间者无不受命于隂阳而从役于昼夜其微有消息其着有盈虚其分有幽明其数有死生随流转徙未尝知其为昼夜也故成然止冥然行惟昼夜之所驱耳通乎昼夜之道者则异乎此虽与之来而有所谓不来虽与之往而有所谓不往故其体为神其用为易
　　象防神者何易之道也随物而在故无方也何以为易理之变化也易何以无体变化故无体也叶少蕴谓凡易见于有为者皆言用用之者体而易不以体对用故别而论之曰无体
　　淮海曰知幽明知死生知鬼神知万物知命知昼夜如此乎言知之详也总之只是知易耳幽明即死生死生即鬼神鬼神即万物万物即命命即昼夜曰故曰说曰情状曰道曰化皆易也此知放而弥六合卷而藏于密吾心不虑而知之知是也若一入于虑便不神便不易便不能放不能卷便入闻见便落见解非徳性本然之知矣徳性本然之知乃同于天地万物而能生乎天地万物者故大学之道在致知致知在格物合天地万物而为一体是为格物妙天地万物一体之道而通于知是为致知致知则得易易者心也故曰神无方而易无体心之不测便是神心之生生便是易非致知其何以哉故知致则理穷则性尽则命至
　　项氏曰自仰以观于天文至故知鬼神之情状故者以事言也说者以理言也情状者以象言也易有象有理有事知斯三者而易之蕴尽矣昔者伏羲之始作也仰观于天见隂阳之象俯察于地见刚柔之形于是制为竒偶之画以凖其象使万物之情皆以类而从而天文地理遂与人事物情相通而为一而幽明之故可得而知矣原画之所由始二分四揲之变皆起于至一无朕之中要画之所以终三变六扐之余复归于至一无朕之始而死生之说可得而知矣气聚而为物奇偶之画所以为有象魂逰而为变九六之化所以为无迹而鬼神之情状可得而知矣此三知者言易之所知与天地凖也下四故者言易之所能与天地凖也范围天地三言以见其弥纶天地之道也盖易有奇偶二画所以匡括天地之变化而天地不能越其外所以曲成万物之终始而无一物之或遗通幽明死生鬼神之道而知无所不至是故天地之神无隂阳之定方而易奇偶之变亦与之周流而无定体此所谓易与天地凖也
　　一隂一阳之谓道
　　述曰易以道隂阳天地人物万般不同其实不越隂阳两端隂阳原不相判浑合而成不偏不杂此一元太和之气自于穆自无妄自中正纯粹精自生生不息乃所谓道也
　　彭山曰一隂一阳者阳明隂晦阳主隂而隂从阳随时变通无所偏倚之谓也隂极而不变则滞于隂阳极而不变则滞于阳皆着物而入于器矣惟其变通不滞则主之者阳从之者隂刚柔适得其中而无太过不及然后为道故道以形而上言非以隂阳为两物而道在其中也象山陆氏曰一隂一阳已是形而上者庄渠魏氏谓一偏者不足以为道得之矣形而上者谓之道指虚明者而言阳也形而下者谓之器指成形者而言隂也此隂阳之大分也隂用事则隂阳不交而为否阳用事则隂阳交而为泰故道也者隂阳之交也易曰一隂一阳之谓道盖谓此也隂阳合徳则为道隂阳合徳者阳中有隂隂中有阳偏于阳则隂随阳而散漫偏于隂则阳随隂而沉沦此则堕于气矣象山曰一隂一阳已是形而上者谓其不偏也
　　继之者善也成之者性也仁者见之谓之仁知者见之谓之知百姓日用而不知故君子之道鲜矣
　　述曰继之者善天命之本然乎成之者性人之得于天命自然乎继者隂阳相续贞又为元比太和浑沦之体所谓善也成者隂阳化生成男成女此秉各足之真所谓性也善者性之原性者善之实善性皆天理中间虽有刚柔善恶中偏之不同而天命之本然无不同知继善成性之本体则工夫始与天命合一始能得性之至善而不滞于意见之偏此君子之道也不能见此全体未免失其中正落于偏倚故仁者见之谓之仁知者见之谓之知或偏于阳或偏于隂仁与知遂分而为二至于百姓则由乎隂阳之道而不知一隂一阳之道皆离道也故曰君子之道鲜矣
　　显诸仁藏诸用鼔万物而不与圣人同忧盛徳大业至矣哉富有之谓大业日新之谓盛徳
　　述曰君子之道一隂一阳之道也在天地为元在万物为含生之仁造化以贞复而肇生物理以归根而反生显诸仁也一隂一阳妙合而凝也然而莫测其出机焉莫测其入机焉藏诸用也一隂一阳机缄不露也仁即生理之根柢而于是乎显所以绵绵而不絶用即育之盛大而于是乎藏所以混混而无迹故曰鼓万物而不与圣人同忧盖道之妙也天地无忧圣人有忧而同此显仁同此藏用盛徳大业至矣哉如天施焉如地生焉无不有也我不自以为有而覆载生成皆其所该是富有也所过化焉所存神焉如天地之运而无息故者不留积盈而来者不匮也是日新也
　　仁言显即用是体用言藏即体是用明道之体用一原显微无间总是一隂一阳之妙盖显即阳之动而主宰乎隂者曰显诸仁则全体呈露而不落声臭藏即隂之静而附丽于阳者曰藏诸用则大用显行而无所作为显而藏藏而显不可以意见见不可以耳目知此所以仁者知者滞于偏而不得其全不着不察之民由其道而不知而圣人之盛徳大业与天地鼔物而不忧者同也
　　生生之谓易成象之谓干效法之谓坤极数知来之谓占通变之谓事隂阳不测之谓神
　　述曰圣人盛徳大业本易道而成故推言以尽其意生生者生而又生动而生阳静而生隂随时变通此易理也自其生生之成象谓之干自其生生之效法谓之坤象谓理先见而未成形者以其健而主隂故曰干效呈也谓法干制用而成形者以其顺而从阳故曰坤数蓍数也变卦变也物莫逃乎数故极数可以知来物事行事也即所占卦变而通之也极数知来所以通事变也占之于心而通之于事则乾坤之理与时偕行而不滞于迹此隂阳之不可测也故谓之神上章言易无体此言生生之谓易惟其生生所以无体上章言神无方此言隂阳不测之谓神惟其不测所以无方
　　象防言隂阳得中者为道也今夫圣人之明民示诸有而儒者之髙论乃欲引而沦诸无大云一隂一阳谓道矣今乃复云隂阳气也其理则谓之道然则隂阳不足谓道乎易称乾道称坤道又称干阳物坤隂物以明隂阳即道道者所由之路隂阳即羣有之所由出入也今云然者岂非其误解形下之器哉古老曰偏隂偏阳之谓疾此岂独命家之说也陈氏新话云道在隂而隂得其一在阳而阳得其一当别说如仁知所见也
　　象防此明隂阳谓道之义继指流行言万物资始继贞以元元为善长故曰继善属一阳之分贞而成终物各有则故曰成性属一隂之分北溪陈氏曰继成字与隂阳字应善性字与道字应继善者即性善意犹言吉之先见为良心之本体成性者即性相近意盖有累于气之不中正者矣
　　仁知即性之成者人受天地之中以生仁知皆得其偏耳见之之之谓道也随其所见而目为全体不能尽知其性之所有者而全之也继善成性以造化之流行分隂阳仁阳知隂以在人之禀受分隂阳上章说圣人之仁知知与仁合而为一此说知者仁者仁与知分而为二道无隂阳本自无滞仁者之见滞于阳而不知有隂知者之见滞于隂而不知有阳百姓由乎隂阳之道而不知君子一隂一阳之道也不知其性者为百姓知之而入于意见者为仁知之偏以皆落于成性之后而未覩乎继善之初也苏氏曰属目于无形者或见其意之所存故仁者以道为仁意存乎仁也知者以道为知意存乎知也贤者存意而妄见愚者日用而不知是以君子之道成之以性者鲜矣
　　淮海曰仁者见之谓之仁知者见之谓之知圣人之见即仁知之见但圣人不落于仁之见知之见仁知者即落于仁之见知之见百姓日用而不知百姓之日用即圣人之日用但圣人知此日用百姓不知此日用日用即人情物理也人情物理易理也除却人情物理何者为日用克己复礼之学全在视聼言动上做育峻极之体全在三干三百上见曰知曰见知此合一见此合一之易理耳其知也无所知无所知则无所不知故曰吾有知乎哉无知也其见也无所见无所见则无所不见故曰望道而未之见龚氏曰仁者体也道以之显用者知也道以之藏言显则知用之为知言藏则知仁之为体至于鼔万物而不与圣人同忧则寂然不动之时也圣人有思有为者也故吉凶与民同患道则无思无为故鼔万物而不与圣人同忧
　　朱氏曰圣人有相之道不以其所可忧者而同乎无忧以谓配天地立人道者存乎已易之道是已则圣人盛徳大业岂不至矣哉象防富有者冐天下之道开物成务显仁也日新者惟变所适根本盛大藏用也苏氏曰我未甞有即物而有故富如使已有则其富有畛矣富有者未甞有日新者未甞新吾心一也新者物耳
　　象防此以易之隂阳言生生者生隂生阳也应一隂一阳谓道之意一阳生而成象之谓干一隂生而效法之谓坤效法者依成象而代有终也成象特为朕兆耳应继善成性之意以其生于未始有象之先纯乎健而为主故曰干以其生于既始有象之后纯乎顺而从阳故曰坤苏氏曰言易之道至干而始有象至坤而始有可见之法也纪闻曰象言成则法已具而未定法言效则道尽见而无隐效呈效也出诸幽隐以示人也法者未然而已然千古当然不易之定体也张忠定曰事未判时属阳已判后属隂未判生杀轻重在我已判更不可易
　　有象有法则数行矣易逆数也无有逺近幽深遂知来物则有以极其数道无数也故未甞有穷物有数也故可极焉天地之数五十有五而大衍之数五十蓍之用四十有九而卦止于六十四则数为可极故也数为可极则来物为可知此占事也故曰极数知来之谓占
　　象防占者穷过扐之数遂知来物事则贯十有八变因变以成务矣呉防清曰数者变之已成变者数之未定朱氏曰穷则变变则有术以通之此之谓事象防蓍初揲卦犹未成或隂或阳不为典要矧可度思故曰神此言乎隂阳之道用于蓍数也在天在人谓之道在易在占谓之神龚氏曰初言道以一隂一阳为宗中言易以乾坤为序末言神以隂阳不测为妙则易果道隂阳而为理气之别者亦太刻画矣业徳易乾坤占事神是一隂一阳之道随所在而得名者非二理也
