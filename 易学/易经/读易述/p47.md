<!-- { "loadSidebar": true } -->
　　述曰初六为巽之主也巽二阳而居其下凡刚柔居下者势必上进以柔之体处升之初得坤之援允矣其上升也吉孰大焉象防所以为升者在巽所以为巽者在初故言允升徐进斋曰晋下三柔与五同志故六三言众允而释之以志上行升下一柔与四合志故初言允升而释之以上合志朱义误因九家初与二阳合志俱升五位之语非也上谓六四巽坤本合体虽同柔爻而称合志
　　九二孚乃利用禴无咎　象曰九二之孚有喜也述曰二三之刚聮比乗初之上而初柔巽刚刚亦顺柔无相间阻故能聮比以升九二孚乃利用禴以刚居中而获上之象注疏与五为应往必见任体夫刚徳进不求宠闲邪存诚志在大业用心如此乃可荐其省约于神明矣下伸其悃上享其诚虽非其位得其道也故无咎此初能附之以升也彖词用见大人勿恤有庆全重九二之孚其曰有喜者君臣道合刚柔交济初喜于遂升五喜于得初之升独二之喜也与哉
　　象防用禴与萃二同六二求萃于上九二亦求升于上也萃先无咎而后孚升先孚而后无咎所应刚柔之异也吕仲木曰主升之君而才弱当升之臣而质刚天下之所疑也孚而用禴质诸鬼神且不疑而况于人乎喜而后可知也当升之世以刚徳有为之臣辅柔顺谦冲之主中诚相感虚实相应故曰孚也惟孚乃可尽其诚以大有为而尽去外饰之虚文杨廷秀所谓臣有所当然则遂事而不为专上有所重则衡命而不为悖皆用禴之义也
　　九三升虚邑　象曰升虚邑无所疑也
　　述曰三之言升即初之柔升而至此三为阳所宅得位有应二既上应三亦同体刚正而巽以广同升之途初于是进临坤地前无难之者直达无碍有升虚邑之象坤象国邑坤体虚虚邑象二爻初用见大人此爻初之南征象曰无所疑也刚在上而不疑间乎柔柔顺刚而无疑畏于刚此巽道之极也
　　象防晁以道曰四邑为丘四丘为虚非室虚也马云丘虚得之葢易之言邑者多坤而坤未尝以虚言邑自三升四故得言虚邑矣朱先生曰阳实隂虚
　　六四王用亨于岐山吉无咎　象曰王用亨于岐山顺事也
　　述曰四居下卦之上近君之地在升之时无可复升其体坤也其位柔也隂居柔位能止其所以顺事乎上得臣道之正即文王三分天下有其二以服事殷周之徳可谓至徳也已故为王用亨于岐山之象程子曰止其分升其徳深得此爻之义夫顺乃吉道而略无情繋夫固守正顺事厥徳不回无所畔援歆羡者也此所以吉无咎亨即四之升也
　　仲虎曰随王用亨于西山本兊言此曰王用亨于岐山本坤言山皆在上卦取象
　　王者升中祀天登高望秩于天下名山大川不偏祀一山也文王帅彼天常但修祀事于岐山是文王不敢有妄升也吉者得臣道之纯无咎者无僭分之失质卿曰易之道顺之则吉逆之则凶君子顺易道而进之于徳即为顺徳用易道而行之于事即为顺事一不顺便乖所以天地圣人皆以顺事
　　六五贞吉升阶　象曰贞吉升阶大得志也
　　述曰五君位以阳居之宜也今柔处之然履得其中虚而能纳委心刚徳秉志不二是谓贞固而得其吉为巽所由以升之阶也若非六五贞吉则信贤不笃任贤不终二虽见援而上无迪知忱恂之主初安能有所据而升哉阶堂之陛人所由升者
　　象防五贞于二而应之巽因以升故六五有阶之道君臣一心贤才并进由是而致治故五大得志也荀爽曰隂正居中为阳作阶今朱义谓五升而居尊位恐于彖不恊矣
　　上六防升利于不息之贞　象曰冥升在上消不富也述曰上六处升之极进而不息者也进而不息故虽冥犹升也升道本无已极故六四之顺事臣道之贞也其何息之有惟反用冥照缉熈此心不息于正则利矣不正则不利消之道也坤极则冥卦至上则消是以象曰冥升在上消不富也葢非阳爻无阳明之徳所以消不富也郭雍曰不富无复増益也消息一理耳息则富消则不富
　　象防豫上六冥豫道之渝升上六冥升道之贞豫上体震动因其动心而欲变其豫升上体坤顺顺其进心而欲移于贞序卦云升而不已必困故上六消而不富也
　　纪闻曰初允升言合志二言孚三言无所疑四言顺事五言正六言不息之贞可见圣贤不求升于升而求升于已凡志之不合与有疑与不顺不正不恒者皆不足以进徳不足以立位虽升非易之所谓升也九二爻项氏曰萃与升相反而孚乃利用禴皆在下卦之中爻何哉葢禴所以享上也六二求萃于上九二亦求升于上故其义相同然小有异者萃之六二自下萃上上喜而引之固已吉而无咎矣而又于其时义当用大牲惟二之事五可以不用故以无咎之下别明此义也升之九二自下升上非上之所乐必如二五之孚有喜而无忌乃可用情于五而无咎也茍上下之间未能以情相与而强干之岂所谓巽而顺乎故此句在无咎之上为本爻之主意也孚者五用情于二禴者二用情于五禴夏祭也即南征之义萃之六二坤之中爻也既济之六二离之中爻也故皆称禴既济九五爻辞正指六二言之
　　上六爻按升之六爻下三爻皆方升之人上三爻皆受其升者凡阳之升皆非隂之所乐惟九二与六五以中相孚乃能不以外物相责望乃者难辞以九二之孚仅得无咎其难可知九三虽与上六正应然亦乗其虚空消尽之时而入之始无所疑使当其富贵之时能无疑乎惟初六一爻与六四合志而相允且不独四也凡上三隂皆与之合故其升也上皆允之所以在六爻之中独为大吉由初视四其势逺絶故如升山自下干上疑若不顺然欲其诚意以感通之乃顺以事上非干上也故有福而无咎此舜尚见帝之时也既已至四其势平矣故二之升五止如升阶二五相交而正故曰贞吉此尧逊舜之时也既已至五无所复升惟有黙升此道而已故曰冥升九三自已向申盈变为虚上六从申入亥虚变为冥此干居西北之时也故曰贞自物言之消而息谓之不富自道言之贞复为元坤之上六干实居之何不利之有故曰利不息之贞
　　困【坎下兑上】
　　彭山曰困刚揜也坎阳为二隂所揜蔽也以二体言坎以阳卦处兊隂之下故成乎困则坎中一阳受困之主也先儒兼取上六在二阳之上亦有刚揜之义而为困则兊以一隂在上岂能揜四五之二阳乎仲虎曰卦名困以刚为柔所困也爻论困义非特刚困柔亦困矣困于株木困于石困于葛藟所困者槎枿之木纒绕之艸于石则又甚焉刚之因于饮食于金车于赤皆美物也六爻别而言之崇阳抑隂之意也
　　困亨贞大人吉无咎有言不信
　　彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　述曰坎险兑说处险而说困而亨也因亨困而能亨必是履正之人虞翻曰处困无应宜静故曰贞此指九二大人九五也大人能济乎困然后得吉而无咎坎中阳实信象兑上口不掩有言象有言不信坎兊相睽也
　　困刚揜也坎阳为二隂所掩成困之义刚见揜而不失中所以亨贞象防龙仁夫读困而不失其所絶句亨自为句屯蹇皆以坎为险而皆在外困坎在内欲动如屯止为蹇不可得矣唯说而顺受则不失其所而亨赵汝楳曰其唯君子乎以贞故也不挠而折于困不躁而重其困斯刚中之为善处以其徳蕴于中则曰君子以其徳位兼盛则曰大人九二刚中不困于险所以为贞九五刚中得位所以为大人若正而不大未能济困处困能济济乃得吉故曰大人吉以刚中也刚中之徳不言而信所以能通困修徳之卦也尚口乃穷无可通之理矣王注处困而言不见信之时也非行言之时而欲用言以免必穷者也其吉在于贞大人口何为乎荀爽曰兑口为有言失中为不信动而乗阳故曰尚口乃穷也
　　象曰泽无水困君子以致命遂志
　　述曰泽必资水以利万物水在泽下是水漏于下而泽枯矣何以资物故为困体坎陷以致命体兑说以遂志致命犹言至于命也遂志直遂其志只是不失其所质卿曰致命遂志舎此则苟道命者天所付授于我之全理即我之所以蕴之而为志者也命不致志如之何其能遂致如致斋三日之致保全恭敬遑遑然惟恐殒越之则外面之艰难险阻一任其天之自定而我不知焉志不期遂而自遂是处困之大法
　　初六臀困于株木入于幽谷三嵗不觌　象曰入于幽谷幽不明也
　　述曰处困之时隂爻失位最居穷下沉滞卑困居无所安若臀之困于株木也人之体行则趾为下坐则臀为下初六困而不行此坐困之象也既不获安其居宜回心向眀则近亨坎谷流下动则转之幽暗是愈逺所亨故曰入于幽谷三嵗数之成也乆也求亨而入幽暗之所虽乆无所覩矣
　　程传隂柔之人非能安其所遇既不免于困则益冐险妄动入于深暗幽谷深暗之所也方益入于困无自出之势故至于三嵗不觌王注有应在四而二隔之居则困株进不获拯故曰入于幽谷困之为道不过数嵗者也以困而藏困解乃出故曰三嵗不觌象防干寳曰兑为孔穴坎为隠伏隠伏在下而漏孔穴臀之象也臀奚为困于株木四互巽为木木中曰株四互巽之中也四欲拯初而初入幽谷坎为陷为沟渎为隠伏有入幽谷之象也三嵗不觌自初至四歴三爻故以为数焉言乆而不能自拔以出于困而上觌四之正应也
　　九二困于酒食朱绂方来利用亨祀征凶无咎　象曰困于酒食中有庆也
　　述曰彭山曰困于酒食与需于酒食义同谓当以饮食俟时而不可强求其通也葢困之可为者惟致命而已若其通则岂人力所能为哉九二方在困中而刚中之徳能安俟其至者故有此象
　　坎为酒兑为食二处坎中而应兑之中酒食象酒以养阳食以养隂生人之常曷言困也九二为隂柔所揜时虽困矣而日用饮食不失其所曰困于酒食心亨之象也朱绂命服恩泽象心亨之人福禄自臻以其在困故曰方来当困之时在利用亨祀亨祀之道七日戒三日斋精白一心以通神眀不敢轻动若征行则非其时故凶谓不以酒食俟时急于求通则祗甚其困凶断至矣然九二刚中之徳非妄行者故得无咎也
　　王注居险之时处得其中体夫刚徳而用中履谦应不在一心无所私夫谦以待物物之所归刚以处险难之所济履中则不失其宜无应则心无私恃以斯处困亨莫大焉故有困于酒食朱绂方来之象程传亨祀以至诚通神明也在困之时利用至诚如亨祀然其徳既诚自能感通于上自昔贤哲困于幽逺而徳卒升闻道卒为用者唯自守至诚而已若不至诚安处以俟命往而求之则犯难得凶
　　章氏曰需于酒食自养以需时也困于酒食困而不失其所自养也征凶与困于酒食相反象曰困于酒食中有庆也二有中徳所谓困而不失其所者庆君臣庆防之庆二虽以五不应而困然五为同徳时方在困相求之切所必至者故有朱绂方来之庆
　　六三困于石据于蒺藜入于其宫不见其妻凶　象曰据于蒺藜乗刚也入于其宫不见其妻不祥也
　　述曰困之为卦初既以柔揜刚矣六三隂柔不中不正自恃其险以揜九二之刚刚非所困而困焉如石之坚不可转移益自困耳困于石也蒺藜刺不可据之物三以不善之徳居九二刚中之上其不安犹借刺据于蒺藜也宫其居所安也妻所安之主也危困已甚而欲安其居则失其所安矣此失位无应之象无应而入安得配偶不祥莫大焉祥善也吉也必有凶也
