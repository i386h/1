<!-- { "loadSidebar": true } -->
　　述曰九二阳爻为实二五正应而密比初柔隂阳之匹而非正是初为我仇也非正而相悦冦我者也故曰我仇有疾九二刚中自守以正彼自不能我即是以吉也赵氏曰慎所之也恐其能即而陷我仇之疾也六五都举鼎之柄二当慎所之以从正应不可贰也不可迁也我仇有疾何能为我尤哉
　　纪闻曰鼎诸爻与井相似井以阳刚为泉鼎以阳刚为实井九二有泉象下比初六则有射鲋之象鼎九二有实象下比初六则有我仇之象井初为泥二视之则为鲋鼎初为否二视之则为疾皆隂恶之象也井二无应故其功终不上行鼎二有应而能以刚中自守故初虽近不能就之而吉
　　鼎有实则可荐诸上帝可荐诸圣贤可饱夫天下天人上下所同恃以为享者也防我而能我即则此必受其即仇我而能我动则彼必乗其动九二刚中自固之道其大如此
　　九三鼎耳革其行塞雉膏不食方雨亏悔终吉　象曰鼎耳革失其义也
　　述曰鼎耳六五也耳五而言于三俞氏所谓耳虽出于鼎口而根于鼎腹三为鼎腹者是也革谓变异三五异体一鼎分而为二变革之象凡物之行以足独鼎待故以耳鼎耳革行塞失其所以行也雉膏指九二九二实之美可食者以三鼎耳革其行废而莫之举矣虽有雉膏安得食哉雉者肉之珍膏者雉之珍此鼎实粹美之至也时未出鼎不为所食故有亏欠不足之悔方雨言将雨也二五隂阳正应方将和合而为雨方雨而未雨今虽亏悔而终则吉终吉者俞氏所谓三五同功五受上而行三亦与之俱行而二之雉膏见食矣雉膏即鼎有实公餗即雉膏无二义象曰失其义也鼎以耳行而耳革焉失举鼎之义也卦下巽上离三四乃变革之地故取革之象雉膏不食离为雉此巽也而称离象见九二鼎中之实乃文明之腴六五文明之主所必资者程传所谓上聪明而下巽终必相得也故云方雨亏悔终吉全体一鼎分上下体为二鼎上体之鼎有两耳而无足故九四之鼎折足下体之鼎有足而无耳故九三之鼎耳革纪闻曰颠趾为四而颠也折足为初而折也耳革为上而革也相因而取者也
　　九四鼎折足覆公餗其形渥凶　象曰覆公餗信如何也
　　述曰彭山曰九四以刚处于二三两刚之上任之重者也而巽体一隂在下才弱不能承之四又居位不中徳薄而无基本可恃则不能自立矣故有鼎折足之象餗者李鼎祚曰雉膏之属也亨以享帝养圣贤非适其私故曰公餗鼎折足则公餗尽覆矣其形渥言折足之状也大臣以凉徳取充位至败坏天下之事若此凶可知矣象防鼎重极于四其上则耳矣受实必有余量以为溢地故三忧不食明不可复加也至四则溢而覆矣初未尝鼎则颠趾利出否四已实鼎故折足为凶语其位也
　　鼎自二至四腥胾盈而易覆所任重而难胜而初以柔为之足不克胜任其象如此败养人之功亏鼎位之重包失职之羞凶可知矣象曰覆公餗信何如也不量而受以至于满而溢也始不自量至于力不能支而国受其敝身蒙其耻信何如也赵汝楳曰授任者贵器使受职者贵自量非器而授弃其官也不量自处不自有其躬也
　　汝吉曰初四皆不正而应初上交象颠趾四下倾足折矣颠可正也覆不可复也
　　六五鼎黄耳金利贞　象曰鼎黄耳中以为实也述曰离中言黄画中虚而对植有耳之象金象五位之阳刚耳所以举鼎者中色黄故曰黄耳所以贯耳者阳质金故曰金六五柔顺聪明为鼎之主虚中而能纳刚坚而不渝象黄耳金而鼎胥以举也非虚中不能受之贯非坚刚不能胜鼎之重言利贞以要其成焉汝吉曰五桑体也其惟贞秉徳纯一勿贰以二黄中如结以任刚正斯惟举鼎之利也象防六五中而不亢柔而有容故曰黄耳五变体干为金所以扛鼎者宋互充非也虞翻谓三贯鼎两耳干为金朱先生因谓下应九二之坚刚非也三非二亦非也
　　蔡汝柟曰中者虚也虚则能受故曰中以为实程子曰五之所以聪明应刚为鼎之主得鼎之道皆由得中也
　　九二鼎有实言慎所之六五鼎出实言利贞其义相应故曰柔进而上行得中而应刚
　　上九鼎玉大吉无不利　象曰玉在上刚柔节也述曰上九处鼎之终鼎道之成也鼎既荐而施其上故曰鼎玉玉比金为良称徳也鼎有实以不食为忧鼎既盈以覆餗为虞用竟而玉在上鼎之重安而无事矣于是二五相应刚柔得节大烹举而仁贤在位馨香达而帝命用休故曰大吉无不利苏氏曰以鼎熟物人皆能之至于鼎盈而忧溢耳炎而不可举非玉不能此鼎之所以养圣贤也赵氏曰玉者君之徳在上者君之称金以为质称其举也玉以比徳故曰刚柔节也仲虎曰上九一阳横亘乎鼎耳之上有象
　　干寳曰玉又贵于金者凡烹饪之事自镬升于鼎载于爼自俎入于口馨香上达动而弥贵故鼎之义上爻愈吉也鼎主烹饪不失其和金玉之不失其所公卿仁贤天王圣明之象也君臣相临刚柔得节故曰吉无不利
　　井以木巽水鼎以木巽火井鼎用皆在五成功皆在上故井上元吉鼎上大吉皆以养为利
　　质卿曰鼎之器难全鼎之用难尽在初有颠趾之患二有实而我仇疾之三有雉膏而鼎耳革四任重大而忧覆餗惟五黄耳能举鼎之重至上之玉始能全其器而尽其用故曰大吉无不利呜呼难矣此无他也不知器之重而正位凝命之意微故难如此汝吉曰举鼎在耳耳鼎之主也安鼎在足足鼎所载也隂卦贵隂当其虚有鼎之用矣抑初柔失正二比之为疾四应之为覆终贱隂也五柔得中三越之为耳革上举之为玉贵中也
　　彖曰鼎象也杨氏曰鼎象也象者卦之形肖鼎之形也以列足而载一腹以一而贯耦耳六爻画而鼎之形以具二体合而鼎之用以行以巽木入离火而烹饪之用着矣古者圣人之制鼎岂自奉口体而已哉有鼎之用有鼎之徳享上帝养圣贤乃其用也体巽之顺以顺于义理体离之明以达其视聴体六五之柔中以应阳刚乃其徳也全其徳以施其用焉往而不大亨乎且夫革去故鼎取新何独鼎哉食者生民之大本鼎者火化之元勲革鸿荒而新万法孰有大于革茹毛火化之初乎一初既立而万法类从矣
　　震【震下震上】
　　崔憬曰鼎所以烹饪享于上帝主此器者莫若冢嫡以为其祭主也故言主器者莫若长子也
　　程传震之为卦一阳生于二隂之下其象为雷其义为动雷有震奋之象动为惊惧之义
　　宋咸曰一阳居二隂之下阳刚而动隂柔而顺隂虽二而不克制故阳得其震动焉
　　蔡清曰震六爻初二与五则始于惧终于无惧三四与上则终于惧其终于无惧者非以中正则以阳刚也其终于惧者非以不中正则以隂柔也不然以刚处柔也
　　赵汝楳曰二阳皆震隂者也而初为主四隂皆受震者也而下卦为甚初九始声之雷也其威盛故二必逃于九陵三稍逺甫行即无九四洊震之雷也故五往而复来上既极征则有凶
　　震亨震来虩虩笑言哑哑震惊百里不丧鬯
　　彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也
　　述曰孔疏此象雷之卦天之威动故以震为名卦取一阳动于二隂之下气从下以达上则隂气迸开万蛰俱动苏氏曰震者阳徳之先震隂而达阳者也故亨
　　震以人心之动言人心常惺惺常自戒慎恐惧而不能已象震之来而虩虩然不安宁此真阳之动所谓帝出乎震也震动而懈慢怠弛之气皆消自然精神凝固举动安和有笑言哑哑之象笑言哑哑即在震来虩虩之内不在震来虩虩之后震一阳而君二隂象诸侯百里之国震为长子主器奉鬯以祭者雷震惊乎百里之逺则近者恐惧可知而不丧有事神明在念鬯在执与奏格无言时同也有主故也故曰震亨举鼎实之器所以载牲而升于俎鬯合郁香之酒所以灌地而降神
　　震来虩虩虩虩顾虑不安之貎只此恐惧之心所以致福也笑言哑哑则此心安平寛舒乐然后笑时然后言本体常宁天理毕见故曰后有则也震固雷象然天下之至畏卒然而至无所不闻者莫如雷故曰惊逺而惧迩借雷以明至可畏者也不丧鬯是谓有则斯称主器之长子矣汝吉曰出继世可守宗庙以为宗庙主守社稷以为百神主正释不丧鬯之文而藏其辞鬯表诚敬所出也
　　象防吴氏曰干阳君也坤地国邑也分干之一阳以主坤国邑诸侯之君也一阳象雷二隂象百里之地下震象互坎象鬯互艮象手执之不丧鬯以艮执之固也俞氏曰逺谓卦之外迩谓卦之内内外皆震有逺迩惊惧之象
　　郑曰雷声闻于百里古者诸侯之象诸矦出教令能惊戒其国内则守其宗庙社稷为之祭主不亡鬯也人君于祭之礼牲体荐鬯而已其余不亲也升牢于俎君之臣载之鬯秬酒芬芳修鬯因名焉
　　质卿曰天下事不过利害两端君子处世非安则危未有常安平而无祸患者当祸患之来即圣人亦不能不为之动心故曰吉凶与民同患是也圣人不能必祸患之来但患吾无以应之其一要平时有手脚其一要立得住其一要进得步其一要退得步平时手脚诚敬常存是也立得住不丧鬯是也进得步震行有事是也退得步丧贝跻陵是也舍此则震遂泥也
　　象曰洊雷震君子以恐惧修省
　　述曰彭山曰雷在虚空之中连声而动故曰洊雷雷之震震在雷也卦以言徳则其震为恐惧之心但以雷取象耳心本动物震在我也此即吾心之雷非因雷所惊而始动也心有所感动也因雷而动亦动也以我为主常恐常惧即中庸戒谨恐惧也修谓治其所偏省谓察其所缺恐惧所以修省也
　　君子以恐惧修省所以体震也夫人无所惊则昏昏者心之所由死也有所惊则惺惺者善之所由生也恐惧动则善根生如草木之萌芽乃雷霆之所鼓而生也是故善根生死之机系于警与不警而已震之用其大矣哉
　　淮海曰君子一生功夫只是恐惧修省四字此四字工夫只是震来虩虩笑言哑哑故恐惧非惶惑也修省非矜持也小心翼翼昭事上帝自此心之不放曰恐惧自此心之不违曰修省可谓奉天矣
　　初九震来虩虩后笑言哑哑吉　象曰震来虩虩恐致福也笑言哑哑后有则也
　　述曰初九一阳动乎下为震之主足以当全卦之义故爻辞与彖同而以吉賛焉増后字表初义也注疏体夫刚徳为卦之先刚则不暗于几先则能有前识故处震惊之始能以恐惧致福而获其吉也
　　范氏曰君子之惧于心也思虑必慎其始则百志弗违乎道惧于身也进退不履于危则百行弗罹于祸故初九震来而致福慎于始也
　　苏氏曰二阳震物者也四隂见震者也震之为道以威达徳者故可试而不可遂试则养而无穷遂则玩而不终初九试而不遂者也以虩虩之震而继之以哑哑之笑明其不常用也惟其威之不常用故知其所震物者非以害之欲其恐而致福也有则言其不逺也
　　六二震来厉亿丧贝跻于九陵勿逐七日得　象曰震来厉乗刚也
