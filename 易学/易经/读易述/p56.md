<!-- { "loadSidebar": true } -->
　　纪闻曰折狱象电之照致刑象雷之威雷电交至威焰盛大故曰丰雷电合而章盖阳气震发乃闪然成火故雷电止一气而雷为主高帝无离之电则蹑足而威不解无震之雷则刻印而销不随
　　初九遇其配主虽旬无咎往有尚　象曰虽旬无咎过旬灾也
　　述曰初为明始明未大也明未大而四为配主本不相应而爻位适遇之以阳适阳以明之动能相光大者也故虽旬可以无咎而往有嘉尚十日为旬周匝之义他卦阳太盛则为过当丰之时明动相资况在卦之初不嫌于刚而可以助发离明之光显故虽至于浃旬而无咎也徃就于四其必有尚矣象曰过旬灾也戒不可求胜乎配也浃旬日之未中过旬则明太盛而以好胜鬭防之意加于上患当至矣庸非灾乎
　　苏氏曰初九六二九三三者皆离也而有明德者也九四六五上六则所谓丰而闇者也离火也日也以下升上其性也以明发闇其德也故三离皆上适于震旬之为言犹曰周浃云耳尚配也九四以阳居隂不安于闇者也方其患蔽而求发则虽两刚可以相受故曰往有尚言其与配同也
　　俞氏曰隂乃阳之配以九遇六配也六二乃下卦离之主故言配主章氏曰一卦六爻为六旬自初至二为一旬旬即离日之象初为明始浃旬则日之正中其明方大故曰无咎而往有尚象曰虽旬无咎过旬灾也过则有昃食之灾矣二为离之主爻初阳二隂相合成离故曰配主四为震之主爻离明震动相合成丰故曰夷主离震本等夷也
　　六二丰其蔀日中见斗往得疑疾有孚发若吉　象曰有孚发若信以发志也
　　述曰六二为离之主日中象而应五暗主震动于上正当日中乃为雷震所障蔽昏而无覩故为丰其蔀日中见斗之象其丰也丰其蔀也其见也见夫斗也日中见斗皆之甚见之妄也于此往从之彼方自是其暗而吾为发其明彼方以好大喜功之见而吾为惕满戒盈之言得无疑乎能无疾乎两隂无相应之理故有此象惟有忠信以啓发其君则吉六二履中当位有孚者也程子曰君子之事上不得其心则尽其至诚以感发其志意而已茍诚意能动则虽昏蒙可发也虽柔弱可辅也虽不正可正也
　　蔀覆障光明之物离处震下有掩覆之象六五震体而以隂从隂有疾之象离中虚为有孚之象离明有见之象暗中有见其明不过见斗之明非真明也此又以意为象者也日中见斗妄见安得不疑开发疑见惟在诚信所以象曰有孚发若信以发志也孚与疑相反发与蔀相反外丰蔀故有疑内有孚则发若故吉
　　九三丰其沛日中见沬折其右肱无咎　象曰丰其沛不可大事也折其右肱终不可用也
　　述曰九三阳明而所应者上六隂柔之极其蔽甚于蔀曰丰其沛其闇昧甚于见斗曰日中见沬也三互兊为云雨象丰其沛是云雷而沛之以雨雨泽滂沱其势故日中而见小明九三受上六幽暗之蔽如此则必不可有为不止于往得疑疾而已故又为折其右肱之象肱左不如右力以明其终不可用不用则无咎用则有咎三以阳居阳自处未失其正故无咎六二柔顺中正虽当丰蔀之时然五得位得中犹可以大事故六二发若之孚可施也九三所应上六无可发之明矣不可用而不用保身之哲也程子曰三应上上隂柔无位而处震终他卦终则极有变动震终动极则止矣三之折肱为不可用亦时位然耳苏氏曰蔀覆也蔽之全者也见斗闇之甚也沛斾也蔽之不全者也沬小明也明闇杂者也六五之谓蔀上六之谓沛何也二者皆隂也而六五处中居闇以求明上六处高强明以自用六二之适五也适于全蔽而甚闇者也夫蔽全则患蔽也深闇甚则求明也力六五之闇不发则已发之则明矣故曰往得疑疾有孚发若吉以隂适隂其始未有不疑者也六二虽隂而所以为离明之所自出也故始疑而终信也若夫九三之适上六则适于明闇杂者也用人则不能自用则不足故不可以大事也君子不畏其蔽而畏其杂以为无时而可发也为之用乎则不可不为之用乎则不敢故折其右肱以示必不可用而后免也
　　九四丰其蔀日中见斗遇其夷主吉　象曰丰其蔀位不当也日中见斗幽不明也遇其夷主吉行也
　　述曰金贲亨曰九四丰蔀见斗辞与二同二之蔀在五二明而五暗四之蔀在已以阳居隂故曰位不当曰幽不明能遇初而资其明则吉矣章氏曰位不当者以九阳震体不宜居四也蔽重则幽故日中见斗不徒曰不明而曰幽不明焉词视之加详见与二之丰蔀见斗异旨也遇其夷主吉者震动则行行所以吉也犹行于幽暗之中而得明者引左而左引右而右可用以行而免于昏迷之忧也
　　刘濓曰当丰而遇闇主事多忧危下就同德其助必多故吉王注所谓同是阳爻互相助发者也丰之为卦明以动之卦也尚于光显宣发畅者也故居阳位而应阳爻为善其要在于恶暗而已矣
　　汝吉曰遇其夷主吉此大臣以人事君发主之蔽保时之丰非阳明同德之助不能也
　　六五来章有庆誉吉　象曰六五之吉有庆也
　　述曰震掩离者也二为震所掩四以震自掩六五以隂当阳为丰之主出四震之上不为所掩矣其质柔闇非能章者而居中体虚能来九二之章以诚致孚以明辅闇则可以致丰大之庆名誉之美而吉赫然如日之照天下而万国咸仰其辉光矣二日中之时五日中之位正相对也程传二虽隂有文明中正之德章明之贤也初三四皆阳刚五能用二则彚征矣五与二虽非隂阳正应在明动相资之时有相为用之义故在二曰往在五曰来五能来章则有庆誉而吉也象曰六五之吉有庆也兼天下之明总天下之动庆莫大于此者
　　质卿曰以丰致暗之主岂是寻常但气魄煞大志愿太广遂受其隂暗而不觉耳然得位得中而卦内夷主配主有孚之贤皆以离明往适于震五能虚已以来之遂致庆誉而吉盖离震合体终能大有为者丰时许大气焰许大障蔽许大隐忧一来章遂有庆有誉为保大定功之主此易道所以为妙
　　来章指九四者吴曰五柔屈体下求四刚隂阳交错成章也朱子发曰四刚上行之五则初应四二应五三应上六爻并用成丰大之庆有誉兊为口誉之者也
　　上六丰其屋蔀其家闚其戸閴其无人三嵗不觌凶象曰丰其屋天际翔也闚其戸閴其无人自藏也述曰上六居震之极最与离远其躁动其障蔽有甚焉者当丰大之时宜乎谦屈而处极高保丰大之功在乎刚克而体隂柔象丰其屋处太高也而祗以蔀其家居不明也自蔽如此人谁亲之象闚其戸閴其无人三嵗不觌言终无发其明者也凶孰甚焉汝吉曰夫丰其屋以为家也而蔀其家用明生见见蔽其明象之满假已甚厉周章指天援神讵不谓天际翔哉而覆自盖藏已焉故君子自下自小自昩昧以来章焉夫丰于明夷远矣而丰上六辞于夷上六几焉可惧也夫
　　子云曰炎炎者灭隆隆者絶观雷观火为盈为实天收其声地藏其热高明之家鬼瞰其室正合此义质卿曰丰六爻大叚以五爻为丰主二之发若发乎五也四遇夷主欲得初以辅五也九三不知从五而远应上六故有折肱之患五得中丰暗而有可发之明六则丰闇之极而不可辅者也初九去五上最远不受其暗故不言丰蔀
　　彖言日中宜照天下而二三四爻皆不免日中见斗见沬之异明之过反为不明也君子不忧蛊而忧丰者以此五中正与离日相对故不言其蔽上则过中日昃时矣
　　纪闻曰爻惟以刚遇刚以柔遇柔则所见同而可以无疑以刚遇柔则刚者明而柔者暗终不能相信初与四皆刚故有配主之无咎夷主之吉然四位居柔又不免丰蔀见斗之象二与五皆柔故有有孚来章之喜然二位居柔又未免有往得疑疾之事惟三与上以刚遇柔故三折右肱上至三嵗不觌有孚发若遇其夷主皆吉此人臣事暗君之训也来章此暗主用臣之训也六五以谦接物故虽六二非应而必来上六以亢自居虽九三正应而不为用此吉凶之防也
　　彖曰丰大丰者盈满盛大之时孰致之王致之王曷为而致乎此也明而显照动而有为明动相资是以致之而成丰也凡物皆有丰惟王者之丰为足以极其大故曰王假之尚大也所有既大其保之治之之道亦当大也故王者之所尚至大也既丰矣而言勿忧者惟大则患失其大无疆惟休亦无疆惟恤此古今之至情也圣人曰是不必忧愈忧则愈惑非保大之道也惟昭吾明德如日之中照临下土岂有隂慝敢干其间哉如此则不必忧矣虽然日月高矣犹有昃食之虞天地大矣犹有盈虚之变人之智不免于死生鬼神之灵不免于聚散则丰亦岂吾之所常亨就使失之亦常理也又岂忧虑之所能如何哉此圣人极言勿忧之理而因以足卦辞日中之义使知中者人之所当勉而昃亦非人之所能为发明卦辞外意言不可过中也大抵丰卦皆以明为主故下三爻皆自明而无咎上三爻皆暗以能求明为吉不能求明为凶此所以宜日中也
　　六二爻项氏曰二五皆隂六二以五为蔀在上而暗也六五以二为章在下而明也二自往五则得疑疾五能来二则有庆誉二之不往非忘君也积诚以感之则其蔀可发而去也故曰有孚发若吉
　　九四爻项氏曰六二九四爻辞同用蔀耳而其意之所指则不同六二指六五为蔀斗故不可往往则入于暗而得疑九四之蔀与斗皆自指也故利于行行则遇明而得吉象恐人误以二爻同释亦以四之蔀斗归责于六五故九四之象最详曰丰其蔀位不当也言九归四不得比六二之当位也曰日中见斗幽不明也言九四之幽暗不得比六二之自明也曰遇其夷主吉行也言九四之当行不得比六二之不得也此二爻以象辞考之然后见其不同
　　六五爻五以柔暗之资居丰大之时而为之主若能虚心谦德以招来众贤之章知初九之刚明可尚身虽在远而不忘君也我是以用之于先知六二之中正孚信虽疑疾而不改度也我是以用之于佐知九三之志于致君泽民而欲建大事也我是以用之于辅知九四之在左右前后能劳招初九以协防于我也我是以用之以自近是能来致在下章美之才而用之则有福庆复得佳誉昔也以吾君为柔为暗今则誉为刚为明是用人之刚即已之刚用人之明即已之明何其吉也又六五隂爻而雷质虽柔而实刚君雷而佐电虽暗而亦明与他卦六五异矣
　　旅【艮下离上】
　　杨廷秀曰山内而火外内为主外为客山止而不动犹舍馆也火动而不止犹行人也故艮下离上为旅也
　　俞氏曰家人与旅以离内离外取义内离外巽入而丽乎内家人也内艮外离止而丽乎外旅也
　　仲虎曰以内言之初六不及乎中故琐琐三过乎中故焚次以外言之四不及乎中故不快六过乎中故焚巢二五得旅之中故内则无尤外则得誉
　　旅小亨旅贞吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　述曰卦取火在山上山止火去离其所止而不处之象故为旅卦主五柔隂柔本小故旅小亨谓用柔道也用柔之道以止为本旅之贞也故曰旅贞吉旅以外为义故先以卦外体明之五位外卦之中而六居之柔得中乎外而顺乎刚也顺刚五承上也其柔得中即所以施诸顺乎刚者此离明之体也然必内得所止而有主乃能柔能顺随其事变无所动其中故旅之义以止为主止而丽乎明则为旅之贞而吉
