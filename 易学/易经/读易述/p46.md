<!-- { "loadSidebar": true } -->
　　程羣生至众也而可一其归仰人心莫知其乡也而能起其诚敬鬼神之不可度也而能致其来格古今萃合人心总摄众志之道非一其至大莫过于宗庙故王者萃天下之道至于有庙则萃道之至也苏氏曰用大牲者犹曰用大利禄云尔易曰何以聚人曰财所聚者大则所用者不可小矣天之命我为是物主非以厚我也坐而享之则过矣故利有攸往顺天命也刘牧曰人之来聚聚于货食也人君聚而能散之谓仁散而能节之谓政且天道恶盈物又不可以终聚故聚而能散散而能节斯顺天命也象防苏氏曰萃未有不亨而其未见大人也则亨而不正者争非其有也五能萃二四能萃初近四而无应则四萃三近五而无应则五萃上从我者纳之不从者付之其所欲从此大人也故曰利见大人亨聚以正也
　　汝吉曰萃坤合兊母合少女情至笃不解者徳顺以说为聚人至徳卦主隂庙象坤牛兊羊泽豕大牢象卦二阳而五尊王大人象张氏曰国之将兴其君斋明衷正精洁惠和其徳足以昭其馨香其惠足以同其人民神享而民徳民神无怨假庙用牲之谓也飨者乡也乡之然后能飨焉孝徳尊祖爱亲守其所以生者也孝在三徳之下三行之上徳有广于孝而行莫尊焉洁尔牛羊以往蒸尝或剥或亨或肆或将用大牲也神保是格神嗜饮食神其萃止皇尸载起非孝享而能然耶
　　章氏曰坤兊皆隂故萃卦假有庙用大牲二爻利用禴象皆有取于祀典者隂幽之义也何必谓其互艮互巽而伏坎耶凢象义不原本卦皆妄也
　　萃以兊坤成卦秋成则万物毕聚故可以假有庙用大牲合全卦用大牲吉二以坤中则利用禴用各有攸当也
　　象曰泽上于地萃君子以除戎器戒不虞
　　述曰泽水之钟也宜在地中今上于地乃萃盛之象水聚而不防则溃民聚而不戒备乱之所生即伏于此圣人有深虑故曰除戎器戒不虞除者修治以去敝恶也王注聚而无防则众心生象防俞氏曰兊西方杀气属金故言戎器互巽工故除坤藏而不露故言不虞兊为口故言戒
　　赵汝楳曰兊为泽坤为地凡陂泽虽众水所聚然其形势高于平地为泽上于地之象水聚则决必有以防之水乃潴人聚则乱必有以制之人乃定除修治也戎器兵械也不虞不虑度也萃聚之时宜谨慎防危故虑有所不及君子体水聚之义方国力富盛有申警军实之资除治兵械以备不虞所以保其聚也抑之诗曰矢戎兵用戒不虞葢古人之常训夹谷衣裳之防也夫子具左右司马以行卒却莱夷之兵戒不虞之谓乎
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　述曰初六正应有孚其初心之诚然柔而不坚弱而不固有初而无终有有孚不终之象心懐疑贰则情意迷乱二隂为比萃不以礼乃乱乃萃矣乱者萃之反隂柔杂聚悲喜无常故有若号一握为笑之象言笑号杂也此其志乱也居萃之初萃虽未成而上有正应勿恤隂类往应四阳因四萃五则可补过而无咎
　　坤顺之始有信者也未及于中诚信未定故不终也乃乱者退而乱于三隂之中乃萃者欲进而与四相萃其志惑乱不定是以有孚不终若四在上号召之三隂不正恶初之往合于四有一握为笑之象一握谓聚而为笑也萃聚之世上下相求以隂从阳动而得正何恤小人之笑而不往哉自古不知坚守其节从应以动舍君子之正义畏小人之非笑相率陷于非义皆不知萃之道汝吉曰萃不自乱其志乱也坚其孚而往则志治矣卦惟二阳初应四二应五皆坚其孚以尊阳
　　六二引吉无咎孚乃利用禴　象曰引吉无咎中未变也
　　述曰六二正得臣位故正言事君之道初三二隂皆巳萃于四已独守中与五为应复在坤体志于静退与众异操不为茍就必待五引之而后从得其吉矣何咎之有五以阳居阳必须同徳之辅二以隂居隂正无自进之理引而后为萃萃之正也中徳有孚诚之谓也禴祭之简薄者菲薄而祭不尚备物荐其诚而已孚乃利用禴谓有孚则可不用文饰专以至诚交于上也葢其中实者不假饰于外用禴之义也孚者萃之本也夏物未备惟以声乐交于神明故夏祭名禴
　　象曰中未变也二居中得正虽与羣隂同处而中徳不为所变此所以引吉无咎也
　　苏氏曰隂之从阳以难进为吉六二得位而安其中不急于变志以从上者也故九五引之而后从引之而后从则其聚也固是以吉而无复有咎禴者礼之薄者也故用于既信之后上以利禄聚之下岂以利禄报之哉故上用大牲而下用禴以为有重于此者矣
　　六三萃如嗟如无攸利往无咎小吝　象曰往无咎上巽也
　　述曰象防萃如者六三之本志嗟如上六不应故无攸利往往从四也四与五比阳为隂归故得所萃而无咎但有小吝耳吝者不足之词象曰上巽也三四五互体巽顺不至相忤故往亦无咎俞氏曰孔子于此文明以互体示人王弼辈不取互体殆未深究耳虞翻曰失正故无攸利动得位故往无咎动之四故上巽
　　九四大吉无咎　象曰大吉无咎位不当也
　　述曰象防九四近臣居多惧之地非其位而有聚物之权咎之所归也以其体兊能部率三隂顺而萃五故有大吉无咎之象朱义谓九四上比九五下比三隂故得所聚不然也夫萃人心者九五之尊而九四位不当也徳匪中正萃匪正道非大吉何能免于咎哉
　　九四无它辞而直谓大吉无咎者何显戒之也夫萃之世弱趋于刚闇依于明四臣位也阳处之始以说以泽而接三隂民乐归之者也若不专君惠吉非大者乎五得贵位惠未孚而民不趋萃道固郁矣五志之未光由此也故九四必能大吉然后为无咎一说大指九五言谓阳刚中正用者大而大其吉也待大者吉而四之咎始可以无见四之时犹不免于咎也
　　九五萃有位无咎匪孚元永贞悔亡　象曰萃有位志未光也
　　述曰象防卦以二阳萃隂五萃之有位者也有位而得民之萃岂有咎哉吕仲木曰萃位非萃徳者不然阳刚中正不谓徳乎九四比羣隂在下以分其萃而五不得专故有匪孚者此必然之象朱义谓若有未信以疑辞明实象殆不然矣五志则何以未光以四之分其萃而有匪孚者也俞氏曰比唯九五一阳天下皆知比于五故元永贞言于彖萃有二阳天下莫知所萃故元永贞言于五比天下之道与萃天下之道皆在此三者
　　程以阳居尊有位矣得中正之道无过咎矣如是而有不信而未归者当自反以修其徳所谓徳元永贞之道也元首也长也为君徳首出庶物君长羣生有尊大之义焉有主统之义焉而又恒永贞固则通于神明光于四海无思不服乃无咎匪孚而其悔亡也所谓悔志之未光心之未慊也
　　彭山说萃聚徳之义也聚徳即所以立诚王假有庙言其精诚之聚者如此也九五阳刚中正其所萃者为大人之徳矣天下之所利见正用大牲利攸往之时故曰萃有位聚之贞也故得无咎匪孚非谓民心之不孚也以格庙孝享之义推之犹恐其诚之不至不免于悔勉之以元永贞而悔可亡矣葢大人之徳以贞而萃茍有未萃则永贞而已至诚无息之道也此终彖利贞之意六四所谓大吉也
　　乃乱乃萃不肯萃也萃如嗟如不能萃也志乱者谓其孚之不终也未光者谓其心之匪孚也中未变则孚有终而志已光矣
　　上六赍咨涕洟无咎　象曰赍咨涕洟未安上也述曰象防赍将也咨依虞翻陆希声作资上变干为玉为金资象也上以隂居外而下无正应赍资涕洟而急萃于五故象以未安上明之
　　王注处聚之时居于上极五非所乗内无应援处上独立近逺无助危莫甚焉赍咨嗟叹之辞也若能知危之至惧祸之深忧病之甚至于涕洟不敢自安亦众所不害故得无咎也
　　三上不应皆处卦极三失萃而嗟所谓庶妇覊臣靡室靡家者也以顺体而比阳刚故决其往亦无咎即小吝非咎矣上六无位失萃而赍咨永叹涕洟其涟此孤臣孽子操心危虑患深者也以兊体象恱极而悲不得其萃忧戚如此故无咎当萃之时以萃为时用也
　　项氏曰大抵萃聚之道阳以溥为贵隂以专为美四之志乱乃得无咎五中不变反为未光皆贵其溥也初六求四虽号无咎六二从五以引为吉皆美其专也
　　项氏曰赍咨兊口之叹也涕洟兑泽之流也上以无应之故至于赍咨涕洟若可羞矣而圣人乃以为无咎者葢以当萃之时孤特无与虽在上位岂得自安故萃之六爻皆不嫌于求萃然则为上计奈何曰不安于上而萃于五五易上为晋则五光而上安矣故五曰未光上曰未安皆非决辞明有可变之理也九四位不当而受三隂之萃上六当位而无所萃此所谓受天命也然四必大吉而后无咎上虽未安而固无咎圣人之意深欤
　　升【巽下坤上】
　　赵汝楳曰巽由坤索坤母在上长女归之于升为宜故卦名升卦以初得名隂阳之性合则配不合则忌柔欲升而刚当道其有不尼之者乎唯二应乎五而三从之是以在四为岐山在五为升阶而上升之志得行至上则时位皆极
　　升元亨用见大人勿恤南征吉
　　彖曰柔以时升巽而顺刚中而应是以大亨用见大人勿恤有庆也南征吉志行也
　　述曰升元亨自下升上有大通之道也用见大人勿恤南征吉谓升之时当见大徳之人宜适阳明之方若以隂之隂弥足其闇也故南征吉象防升之见大人不言利而言用何也俞氏曰利见者宜见之用见者将变动而有为则见之陆徳明曰本或作利见非也项氏玩辞萃与升皆刚中而应萃刚中在上其众必聚升刚中在下其势必升故萃以五为大人升以二为大人南征吉巽东北之卦也又升则益南故谓之南征
　　象防柔谓巽陆绩曰柔本不能升故曰时按巽之升非以其附阳以其遇坤也其升有时故谓之时升耳其不言坤升者卦主巽且言其自下而升坤在上则无所于升而说卦但曰坤者地也本不可以方言俞氏并指坤为南方之卦殆亦不然矣
　　柔升而元亨者卦下巽上顺二刚中而五应之是初柔内巽阳刚外遇坤母刚柔正合一气相招以此而升故得大吉也赵汝楳曰初为升主位下而中隔二阳或忧其有所疑阻故言用见大人勿恤大人九二六五之所应者上得升阶之主下与天下之贤同升诸公初与比近而用见之则勿忧恤君臣防合福庆大来其升必矣南征吉亦主巽言王注以柔之南丽乎大明或谓自巽进坤渉乎正南虞翻曰二之五成离故南征皆非也南征者由巽位而适乎坤也吉者志行之谓也世道升于大猷主徳升于明圣故曰志行
　　苏氏曰彖曰巽而顺刚中而应是以大亨而六五为升阶由此观之非独巽之上即坤亦坤之下援巽也巽之求坤坤之求巽皆防于南而往吉二者相求之谓也
　　质卿曰升非难在于知时时非难在于用柔柔心之人从容和缓退藏之心常能胜其上人之心故能量可而进不失其时此元亨之本也况又巽而顺刚中而应其大亨无疑有庆也志行也皆元亨之实要皆以柔道得之仕进之途絶无利于用刚者
　　象曰地中生木升君子以顺徳积小以高大
　　述曰汝中曰地中生木长而上升升之象也因其生理之自然而无容私焉之谓顺木之生自毫末以至于寻丈人莫见其升之迹者以顺积而致之耳此行逺自迩登高自卑之意顺徳坤地之象积小以高大巽木之象
　　质卿曰君子知晋之道惟用于明徳则光昭之体自着知升之道惟用于顺徳则高大之积必升易道存乎所用
　　初六允升大吉　象曰允升大吉上合志也
