<!-- { "loadSidebar": true } -->
　　述曰虞翻曰消卦也与复旁通巽长女女壮伤也隂伤阳柔消刚故女壮也象防女壮谓巽为长女初比二故四勿取朱先生注曰一隂而遇五阳则女徳不贞其説本郑一女当五男之意而实不然也卦义本谓所遇而合无所应安在其为当五阳哉一隂方生而以为壮程子所谓渐壮而敌阳者也刘濓曰姤才一隂而遽曰女壮积而至于坤皆初六之为也女壮则男弱取以自配必害乎阳
　　彭山曰姤以柔遇刚而为刚遇幸隂之得所制也先儒以邂逅不期为説则似非姤义之所切耳长消长之长隂长则阳消矣故阳之于隂当有以制之不可使长也天地相遇亦以柔遇刚言孔疏天地若各亢所处不相交遇则万品庶物无由彰显李舜臣曰姤巽下干上有以坤之初变干初九之义是为天地相遇之象以画观之则一隂之生建午之月也万物相见乎离而蕃育于大夏非品物咸章而何刚遇中正瞿曰刚谓九五遇中处正教化大行于天下也姤本以柔遇刚成卦而谓刚遇中正天下大行易之贵阳也如此吴防清曰彖辞虽虑小者之始生而势渐盛彖又喜大者之居尊而道得行李元量曰夬之一隂不为主者隂往而穷也故曰刚决柔姤之五阳不为主者隂来而伸也故曰柔遇刚月建一隂曰防宾则隂为主而阳已为之宾矣是姤主隂遇阳而为言也
　　天地相遇品物咸章者九家易曰阳起子运行至四月六爻成干巽位在已故言干成于巽既成转舎于离坤出于离与干相遇南方夏位万物明章也葢本相见乎离之意苏氏曰刚者二中正者五隂之长自九二之亡而后为遯始无臣也自九五之亡而后为剥始无君也姤之世上有君下有臣君子之欲有为无不可也程先生二五皆中与正俞氏谓刚为四皆非象防
　　象曰天下有风姤后以施命诰四方
　　述曰赵汝楳曰干为天巽为风上干下巽是为天下有风此与风行地上义颇不同始为太虚之风自上而下观为地上之风旁行而徧歴太虚之风吹号万籁后之诰命象之后王尊居难与民接虽清问咨访何能家至而户晓唯敷言下逮而后君民之情始遇象防干为施巽为申命诰四方者所谓夏至之日施令命诰四方所以助微隂也张希献曰风者天之号令所以鼓舞万物命者君之号令所以鼓舞万民
　　初六繋于金柅贞吉有攸往见凶羸豕孚蹢躅　象曰系于金柅柔道牵也
　　述曰巽为防有繋之象金柅指九二九家易曰丝繋于柅犹女繋于男故以喻初宜系二也彭山曰隂以从阳为正故曰贞吉谓专心顺二也有攸往见凶初为二所据应四则见凶章氏曰往见凶者往在隂则凶在阳也隂性甚躁壮必伤阳如豕虽羸已信其壮之蹢躅隂之不可与长有如此二泉曰金柅羸豕象也贞吉往凶占也观象者可以得一隂躁进之状玩占者可以得五阳制静之几矣
　　象防豕豚类巽象隂躁蹢躅巽为股为进退股而进退则蹢躅也初应于四为二所据不得从应故有为所孚者蹢躅之象即所谓有攸往见凶也初六在下尚微不必以刚制二先生以柅为止车物非柔道牵矣
　　王注金者坚刚之物柅者制动之主初六处遇之始以一柔而承五刚体夫躁质得遇而通散而无主自纵者也柔之为物不可以不牵臣妾之道不可以不贞故必繋于金柅乃得贞吉也若不牵于一而有攸往行则唯凶是见矣羸豕牝豕也猳强而牝弱故谓之羸豕夫隂质而躁恣者羸豕特甚焉言以不贞之隂失其所牵其为淫丑若羸豕之孚务蹢躅也蔡汝柟曰姤得坤之初爻复得干之初爻故谨复之道当如初九之濳以待其盛察姤之几当如初六之履霜以谨其始
　　九二包有鱼无咎不利宾　象曰包有鱼义不及宾也述曰象防鱼隂象巽为鱼故初六得称鱼姤者主求民之时近而先者则得之不论其应否嫌若有咎故曰无咎朱先生谓不制而使遇众害由是广此可谓治姤之道而非二相姤之情矣不利賔姤以初为成卦之主四对初之賔也賔主相对为正二以近比而姤初则初不复应四矣此岂四之利哉
　　初六以隂居下当遇之始适遇九二之刚中阳大隂小以阳包隂故为包有鱼之象虽非正应惟在遇时以遇为主遇则亲焉故无咎在常时则为不正难免于咎二近四逺一隂不能兼二阳近者利则逺者不利此义理之自然势之必至也故曰义不及宾也汉上朱氏曰一民不可有二君古者有分土无分民得道则归往失道则掉臂而去初无逺近内外之间顾遇民之道如何耳敬仲曰得民心而有之民为文王武王所有则纣不得而有之矣得小国而有之郑在晋则不在楚在楚则不在晋矣得贤才而有之齐有管夷吾则他国不得而有之士防入晋则秦不得而复有之矣
　　九三臀无肤其行次且厉无大咎　象曰其行次且行未牵也
　　述曰程二与初既相遇三説初而密比于二非所安也又为二所忌恶其居不安若臀之无肤也既处不安则当去之而居姤之时志求乎遇一隂在下是所欲也故处虽不安而其行则又次且也次且难进之状谓不能遽舎也然三刚正而处巽有不终迷之义若知其不正而懐危惧不敢妄动则可以无大咎也非义求遇固已有咎矣知危而止则不至于大咎徐进斋曰夬一隂在上故下之五阳皆趋而上姤一隂在下故上之五阳皆反而下其隂阳相求之情则然也夫九三之志亦在乎初初比二应四与三无系三乃介乎其间求与之遇而承乗皆刚进退不能故曰臀无肤其行次且
　　夬四姤三各以同体次且然四位柔而又处上柔之下故牵而不决三位刚而又处初柔之上故不遇而未牵也象防九三过刚不中而无所遇之象行未牵与柔道牵相反以其未牵于初而不行也
　　九四包无鱼起凶　象曰无鱼之凶逺民也
　　述曰九四本与初应当相遇者也今既相遇乎二矣则初非四有故为包无鱼之象徳不中正位又相逺失徳而逺民凶于是乎起矣象曰逺民也阳为君隂为民阳既逺乎隂虽欲包之而不可得君自逺乎民民其有不离心者乎易象或以隂为小人以为小人逺之可也或以为民以为民民不可逺也
　　二刚得中以比近而得初之从四刚不中正以位逺而失初之应民可近不可逺其义于是着遇之道君臣民主夫妇朋友皆在焉四以下睽故主民而言为上而下离必有凶变起者将生之谓民心既离难将作矣
　　张氏曰剥五隂曰贯鱼姤一隂但曰鱼包如包苴之包容之于内而制之使不得遇之于外也姤之有鱼将为剥之贯鱼矣李去非曰贯鱼包有鱼皆阳能制隂故剥无不利此亦无咎初六取象不一于本爻则曰豕于二四则曰鱼于九五则曰瓜皆取隂物而在下之义明其势之将蹢躅义之不及賔终必至于大溃也以杞包之则不使及賔而不至蹢躅矣不利宾恐其失之疎含章恐其失之激也
　　九五以杞包瓜含章有陨自天　象曰九五含章中正也有陨自天志不舎命也
　　述曰九五阳刚居尊为治姤之主初隂最小五阳最髙本不相及而以大包小有以杞包瓜之象五月瓜始生故以瓜象初二与初遇故包有鱼五与初无相遇之迹犹以髙大之杞包在地之瓜瓜虽始生而必溃九五刚健中正敛其阳光自严自防静以制之为含章之象一隂午中起于重渊象有陨自天然岂可以意及哉岂可以意防哉盖阳极必生隂隂长必消阳命也九五含章尽中正之道虽隂阳迭胜之命必不可常然中正之道尽已无毫髪之媿而后可以言命故曰有陨自天志不舎命也
　　汝吉曰以杞包瓜此汉祖封吴濞唐宗防女主时也而衅孽实自致之唐虞之包朱均周公之包管蔡微乎微乎勑天于时几基命于宥密所谓含章中正志不舎命如斯矣
　　上九姤其角吝无咎　象曰姤其角上穷吝也
　　述曰汝吉曰姤思下遇而刚在上象角然刚极而亢与初相逺何遇之得当哉当遇之世处于上穷而遇其角所以吝无咎者隂方长遇而失正不免隂邪之害咎矣上无所遇而亦不近隂邪可免于咎也孔疏角者最处体上上九进之极无所复遇遇角而巳故曰姤其角角非所安与无遇等故独恨而鄙吝也然不与物争其道不害故无凶咎也
　　仲虎曰九三以刚居下卦之上于初隂无所遇故虽厉而无大咎上九以刚居上卦之上于初隂亦不得遇故虽吝而亦无咎遇本非正不遇不足为过咎也赵氏曰当姤之时小人固不可使之进为君子计亦不可无以蓄小人故圣人既戒初六之不可往又于二四五言所以包制之道三重刚不中上以刚居一卦之极故厉而吝然皆无咎者以隂不相遇不与其进也
　　剥一阳穷于上忽下生而为复夬一隂穷于上忽下生而为姤一消一息必然之理隂始生遇刚而止不进迫以害阳故言繋于金柅刚繋柔以为用也天地相遇阳得隂而品物章也刚遇中正刚善用柔以含其章也故曰天下大行生育之功成矣九二包有鱼无咎九四包无鱼起凶阳之不可无隂犹君之不可无民也上九姤其角则亢阳之极而吝失其所以为姤遇者益见九五刚遇中正之善也










　　读易述卷七
<经部,易类,读易述>
　　钦定四库全书
　　读易述卷八　　　　　明　潘士藻　撰
　　萃【坤下兑上】
　　刘濂曰萃聚也坤顺兊说上以说感下以顺应又泽上于地物所萃聚故为萃
　　赵汝楳曰土无二王尊无二上比唯一阳故九五为显比之主萃之九五羣隂所萃也九四或贰之一则聚二则分故初之乱萃工之引三之嗟如以见下之萃于上为难五之永贞上之涕洟以见上之萃其下为不易然诸爻皆得无咎者萃虽难而志不分也
　　萃亨王假有庙利见大人亨利贞用大牲吉利有攸往彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　述曰孔疏萃聚也聚集之义也能招民聚物使物归而聚也故名为萃壅隔不通无由得聚聚之为义其道必通故亨王假有庙假至也天下崩离则民怨神怒虽欲享祀与无庙同王至大聚之时孝徳乃洽始可谓之有庙矣聚而无主不散则乱惟有大徳之人能正道乃得常通而利正故曰利见大人亨利贞大人为主聚道乃全以此而用大牲神明降福故曰用大牲吉聚道不全而用大牲神不福也民聚神祐何往不利故曰利有攸往
　　萃聚也众柔萃于阳刚此萃之得名也众不易聚卦徳内体坤顺而行以和说九五刚中二以柔中应之故聚也聚于五也王注但顺而说则邪妄之道也刚而违于中应则强亢之徳也何由得聚顺说而以刚为主主刚而履中履中以应故得聚也王格有庙陆绩曰王五庙上聚百物以祭其先于庙五亲奉上也注所谓聚全乃得致其孝之享也利见大人亨大人体中正者也以正而聚聚道乃全若四之不正非所聚也故卦词谓之利贞物聚可以备礼故用大牲吉人聚可以集事故利有攸往皆归重在五姚麟曰大牲必聚而后有聚则可以有所往乃萃之时当然岂徼福妄动哉若夫损之时用大牲剥之时有攸往则逆天命矣孔疏天之为徳刚不违中今顺以说而以刚为主是顺天命也动顺天命可以享于神明无往不利凢物之所以得聚者由情同也情志若乖无由得聚苏氏曰不期而聚者必至情也惟刚中则顺说而得其所聚之正天地万物之情在是矣徐几曰天地万物高下散殊咸则见其情之通恒则见其情之乆萃则见其情之同不于其聚而观之情之一者不可得而见之矣
