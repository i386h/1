<!-- { "loadSidebar": true } -->
　　夫大人者与天地合其徳与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎
　　述曰大人徳合天地合乾坤之元徳也明合日月序合四时吉凶合鬼神乾道之变化也皆大人上治之功如此存之为天徳故曰先天动之为天道故曰后天总在上四句都包有了下面抽出重在弗违上去耳非合徳之外又有先天后天之功也天不违天之从之也奉天时天与之应也诸理斋曰天且弗违而况于人乎其能违之而不利见之乎况于鬼神乎其能违其感应自然之机而使其不利见之乎
　　天地以全体言鬼神则各有所司存如风云雷雨社稷山川之类皆鬼神所在鬼神言其功用天地言其主宰覆载无私之谓徳照临无私之谓明生息无私之谓序祸福无私之谓吉凶九二大人于道不容不用力至此则与道为体无所容力矣
　　呉因之曰先天二句总是一件文言只要状他横行直撞与天为一故分个先后形容之如尧舜之禅受汤武之放伐分四时别五常制礼作乐网罟舟车天地间一切开先创造者总是天地间未有之事然毕竟是天地间原有之理以其创乎前之所未有则曰先天以其本乎理之所原有则曰后天其实一也天弗违者道理不能违大人奉天时者大人不能违道理一是黙契一是奉行见大人浑身是天
　　登之曰有开必先先天之学也妙用皆在后天奉时中程子云圣人不先天以开人各因时而立政大人心通天地之先而用必后天事起天地之后而智必先天先天者后天之体后天者先天之用也先天后天二之则不是惟见天则者能一之天下有道庶人不议天下有道其鬼不神大人握先天之柄故莫之能违也
　　亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎
　　述曰潜之为言言君子者再必君子而后能潜也亢之为言言圣人者再必圣人而后能亢也登之曰亢亦龙徳非圣人不能亢非亢不足以见圣人盖龙徳知进知退知存知亡知得知丧不至于极重不反之地而亢独不然进不思退存不思亡得不思丧时势之所驱迫至于履盈满被疑谤冒天下之大不韪所不避也非圣人能若是乎圣人实非知进而不知退知存而不知亡者也而当亢之时以进为正安得顾其退以存为正安得虑其亡然则其进不思退存不思亡乃其所以知进知退知存知亡而不失其正也故曰知进退存亡而不失其正者其唯圣人乎再言圣人以见亢之为龙也曰知进而不知退知存而不知亡知得而不知丧者据其亢之迹曰进退存亡而不失其正者究其亢之心
　　呉因之曰进退存亡得丧相因此必然之理所以明彼以亢致悔往往有絶人才智何故独不明此只为他欲进欲存欲得之心胜了故只见这一边更不见那一边纵必败之形已兆径当面错过不见若此等人仅可旁观不可当局圣人胷中无物原不曽留恋进存得之心故这一边障蔽他不得原不曽有规避退亡丧之心故那边如烛照数计语云身在睫中不见睫此语最有味知进退存亡不是在进退存亡上看出来不失其正不是在进退存亡上处得来圣人自是大网罟成天地间只有一个消息盈虚道理天地之阖辟日月四时之禅代陵谷之变迁鬼神之屈伸人物之代谢世事之进退存亡总是此理圣人一身浑是造化自作止语黙之间以至出处行藏之际那一件不是隂阳消息盈虚之理流行变化于其身而善处进退存亡者自在中耳此事从天下看圣人处得妙遂以为神化莫测在圣人直如饥渴饮食家常茶饭不足异也
　　王汝中曰干之为卦或潜或见或惕或跃或飞或亢位虽有六不过出处两端而已内体主处外体主出潜处之极也亢出之穷也见与飞上下之交也惕与跃内外之际也六者君子终身经歴之时知处而不知出此心固也知出而不知处此心放也皆所谓意必也乗龙御天莫大于时君子素位无入而不自得以其无时而非学也良知者气之灵谓之干知亦谓之明徳大明终始明乎此而已君子之学也故曰君子以此洗心退藏于密密之时义大矣哉
　　用九曰项氏曰用九者干之坤坤之文言即用九之文言也用六者坤之干干之文言即用六之文言也干为用九故可变为坤使用七则终于干矣坤惟用六故可变为干使用八则终于坤矣是故用九见羣龙之无首首者终穷之地忽焉俱化不见其终此用九之所以为善变也用六利永贞者乆也言用六则能久以其善变也干为大坤为小坤之终见干而不见坤故以大终也干主知故曰见言吉在见此理也坤主行故曰利言利在行此事也九六变七八不变者揲蓍之法遇纯则变故也
　　大哉乾元节此彖辞所以释卦辞也说者曰孔子之辞凡彖皆以易象与天道杂言见易之所象皆天道也以人事终之者见易以天道言人事也六十四卦之例也大哉叹辞干者纯阳之名元者阳气发生之始在易象则竒爻一画之始也凡物以一该众曰统万化皆始于元之一字足以统天之全徳万变皆起于竒之一画足以统易之全象此元之所以为大也
　　杨氏曰大哉乾元何大乎乾元也干之大者以元而大也何谓元曰是不可言也其隂阳未形之初乎肇而一谓之无一而二谓之气运而无息谓之道融而无偏谓之和天非和不立物非和不生莫之令而令其和者曰命莫之禀而禀其和者曰性孰为此者干之元而已故万物众矣资取于此而后始天大矣总统于此而后立性命妙矣保合于此而后利正其变也新故为无常其化也消息为无迹谓有物耶云行雨施莫见所自来谓无物耶品物流形何为而有是象莫见其所自来者其物之始乎何为而有是象者其物之终乎始而终终而始始而复始终而复终始终变化而未已此隂阳不测之妙也曷为变曷为化是不可胜穷也试观云行乎炳而黄黯而苍此云行之变也倐而有忽而亡此云行之化也变者迹之迁化者神之逝天地造化皆若是而已大明于始终之道者非作易之圣人孰与于此是故体此道以居干爻之六位则时行时止而圣徳成执此道以乗干之六龙则时飞时濳而天位正此其所以首出庶物而万国咸宁者欤
　　九五曰项氏曰三与四同其危者也三在下故专言进脩四在上故言进脩之用二与五同其安者也二在下故专言中徳五在上故言中徳之用圣人作以解飞龙在天万物覩以解利见大人此章上下文皆演说此一句圣人者先得我心之同然者也故为同声同气之义圣人之于人亦类也故为各从其类之义此皆为圣作物覩言之
　　上九曰项氏曰天徳者贵下喜中而忌上者也四在上卦而能居下五在上卦而得中位三在下卦之上犹有下义亦可以无咎也惟上九一爻无中无下惟有上义而已无中则无位无下则无民此最天徳之所忌也然而所忌之性无所凝滞穷则能变必无遂亢之理故爻辞不言凶咎止言有悔悔则能变也象与文言亦皆言时而不言徳又曰穷之灾也明出于天非人为也盖有龙徳者必不至于上穷而不返故虽亢矣而犹称龙焉以见时有亢而徳无穷也干无者节上四节申前意已尽干之六爻此释乾元亨利贞以申首节之蕴干统诸卦之首元贯四时之中故曰乾元又曰干始物既始则必亨既亨则必利利之极必复于元贞者元之复也以八卦言则震其元也故为出巽则既出而将相见也故为齐离其亨也故为相见坤则既相见而将利之也故为役兑其利也故为悦干则既悦而将入于贞也故为战坎其贞也故为劳艮自贞而将出为元也故为万物之所终始合而言之曰太极其乾元之谓乎始而亨者干之事业利而贞者干之性情性情指本体言利者散而为万贞者合而为一已散而复合已万而复一言干性纯一其情不贰故虽万有一千五百二十而其所谓虚一者未甞动也刚以体言健兼用言中者无过不及正者其立不偏四者干之徳也朱子以此为干之徳则元亨利贞不可为干之徳明矣纯者不杂于隂柔粹者不杂于邪恶盖刚健中正之至极而精者又纯粹之至极也刚健中正以竒画言之纯粹精以六画言之圣人以一竒立万化之本体刚健至专至一其用中正至当至平复以六画备一竒之变自始至终无时而不刚健自进至退无往而不中正此所谓纯粹精也
　　坤【坤下坤上】
　　彭山曰此伏羲所重六画卦之坤也坤顺也健顺合徳而后阳刚不过故坤次干焉
　　呉因之曰乾道本至正坤道本至顺然阳之性体徃徃过刚妄动又有不正可虑隂之性体徃往柔躁不能自守又有不能常顺可虑只为得乾坤而未纯耳若得其纯自是至正至顺何尝有此
　　坤减干之半此他本来资禀才力分量之不同虽均是圣人却有天道人道之别坤之资禀虽稍不如干然想牝马之贞意思他量已量人锱铢不爽一切好胜客气终始一毫不起如这事未该到我做慿他满眼风波按定不动若论自家分量上便防趋时如赴也决不错过了机防除了纯阳至健旋干转坤手叚就是他了天地间也只有这两様异人
　　蔡汝柟曰坤六爻初言坤之机二言坤之学三言坤之分四言坤之时上言坤之极而五为君道焉易有坤之圣人有坤之君道其质不同协于道则一也
　　坤元亨利牝马之贞君子有攸徃先迷后得主利西南得朋东北丧朋安贞吉
　　彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆
　　述曰象防坤顺干之健故亦为元亨牝马贞于牡以隂从阳也说卦传曰干为马坤言利牝马明其配干也干寳曰行天者莫若龙行地者莫若马故干以龙繇坤以马象牝马之贞顺中有健也阳明隂暗阳先隂后阳唱隂和理之常也君子有攸往先干而行则迷而失道后乎干则得干为主而利虞翻卢氏得主为句者是利即有常也西南得朋后天卦位坤居于西南也记曰阳气始于东北而盛于东南隂气始于西南而盛于西北盖西南坤之本乡兑离二女同坤居之是为得朋出而从干震艮坎三男同居矣故丧朋龙昌期谓阳朋隂朋者得之章氏曰在西南以得朋为利阳已藏而坤用事代有终也在东北以丧朋为利阳方进而坤退听地道无成也皆以干为主而安于牝马之贞故言安贞吉
　　坤为纯隂隂之纯则顺之至顺之至者顺乎阳也所以乾元亨坤亦元亨而所利者牝马之贞纪闻曰物之牝者皆能顺阳求其从一不变莫牝马若也故称牝马之贞章氏曰隂画中虚受干取象牝马配牡有资生不穷之义焉元亨利牝马之贞已尽坤之全体君子以下则申占词盖干无不统坤统于干者为人臣子之道也
　　呉因之曰坤顺而言健何也曰守得这柔顺坚确故有健象柔顺而不坚确则不足以配干矣盖隂体柔躁只为他柔所以躁躁是那欲动而不得动之意刚则便动矣柔躁不能自守所以说安贞吉
