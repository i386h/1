<!-- { "loadSidebar": true } -->
　　赵氏曰永贞岂终于止者时运而亨位适乎它时行则行又以行为正
　　六二艮其腓不拯其随其心不快　象曰不拯其随未退聼也
　　述曰腓足肚趾之上限之下也二之象也初艮其趾以不动为贞六二中正乗初之上而止为艮其腓之象夫腓不能自止随上而止者也在艮思艮本不欲随随而不拯岂能无违甚哉得止之难也以有随也随不止矣此其心岂有快哉随者隂随阳下随上指九三艮主也三刚不中不得止之宜二虽中正而体柔弱不能拯救故有此象然则欲自快于心者必识止无所止而后止得自由彖动静不失其时由已故也
　　纪闻曰股动则腓随动止在股而不在腓也士之处髙位则有拯而无随在下位则有当拯有当随有拯之不得而后随若不拯而惟随则如乐正子之于子敖冉有之于季氏也咸于二言腓三言随随二而动者也艮于二言腓又言随随三而止者也三列夤不得止之宜二隂柔不能救其所随然视咸之执其随者有间矣二与三占皆在象中皆有一心字二不能拯乎三故心不快三不肯下聼乎二故厉熏心
　　九三艮其限列其夤厉熏心　象曰艮其限危熏心也述曰敬仲曰三居下体之上上下之限也身虽有上下之限而气血未尝不通和今九三失中截然固塞艮止不复通和象艮其限列其夤夤列则厉熏心矣言其心之病也象又曰危熏心者再言其心之病当反求诸心不可求诸外也此爻乃固塞不通执艮止之迹失艮止之道道也者通也无不通也孔子曰上下用情礼之至也今九三艮其上下之限而不用其情不可行也
　　章氏曰九三一竒横一卦之中有限之象一阳间隔四隂有列夤之象程可久云限分上下夤列左右各止其所无相资相待之意故危熏心二艮腓是徇物者三艮限是絶物者皆止其所者之失也止何可有方所也
　　王注限身之中也三当两象之中故曰艮其限夤当中脊之肉也止加其身中体而分故列其夤而忧危熏心也艮之为义各止于其所上下不相与至中则列矣列加其夤危莫甚焉危亡之忧乃熏灼其心也施上体中其体分焉体分两主大器防矣疏曰大器谓国与身为二也君臣共治大体若身大体不通则君臣不接君臣不接则上下离心列夤则身亡离心则国防故曰列其夤厉熏心
　　六四艮其身无咎　象曰艮其身止诸躬也
　　述曰三居上下之间可言限四则中上称身故为艮其身四近君大臣之位以天下为一身度时通变施政济时乃为止乎其所当止也四柔止之才惟自止其身则可无咎耳无咎者柔顺得正不为躁动也在上位而仅能善其身岂艮止之义哉
　　六四爻位皆柔故为身之象大都事不可为便韬才敛迹憖行存身皆艮其身之象象旨止诸躬王伯厚云偃身为躬见躬而不见面説文躬从吕从身吕背膂也犹言艮诸其背耳爻言艮身其义不止无咎也而仅曰无咎故象以止躬明之以四之位正可当背故也赵汝楳曰不获其身心自与身对不见其人已乃与其人对今言艮其身殆行庭不见其人者许鲁斋曰六四以柔止之才承上止之君虽已身得正而于君事则有不能自济者必借阳刚之才而后可以成功故离九应之则终得婚媾震九应之则颠頥获吉至于止干之健纳兑之説皆可成功而有喜不尔处剥见凶处蒙蛊见吝矣艮以能止为义能止其身则无咎可也
　　六五艮其辅言有序悔亡　象曰艮其辅以中正也述曰张中溪曰辅者颊辅也言之所由出也柔居尊位发则为丝纶之言而中伦之难五得中于人身当辅之处为能艮其辅言有序之象止其辅非不言也不轻言也言不妄出则秩秩德音自然有序而悔可亡悔谓以隂居阳六五虚中有颊辅之象柔中有刚其言必讱有艮辅之象孔疏以中正者位虽不正以居得其中不失其正故言有序也明艮其辅亦不易能本之以中正之德则枢机之发自审不然如制驿马如遏决川安得而止之
　　赵汝楳曰言有序出令有缓急发语有先后治事有本末缓者急则民不信后者先则机不宻本者末则事不成傥有序焉千里之外应之悔斯亡矣
　　上九敦艮吉　象曰敦艮之吉以厚终也
　　述曰上九阳刚居艮之极为成艮之主刚健能止众止以至于笃实也则一身有所之止不足以象之故为敦艮是为止于至善而其道光明所以为吉象曰以厚终也上本艮之终艮成万物之终艮为成德之事故以厚终言仲虎曰艮山象兼山敦艮象其厚也弥固其象为敦其占曰吉
　　程传人之止难于久终故节或移于晚守或失于终事或废于久人之所同患也上九能敦厚于终止道之至善所以吉也白氏曰逐爻本动各强止之独上九不由牵制而自敦厚不动以保其终也
　　章氏曰玩艮者若以止所为知止以敌应为顺应盍并敦艮之爻而玩其意乎
　　丘氏曰艮者震之反也艮之三即震之四震之用在下故震阳最下者独吉若震四之阳则下连二隂为互艮之体失所以为震矣艮之用在上故艮阳最上者独吉若艮三之阳则连上二隂为互震之体失其所以为艮矣汝吉曰震主初刚内反也故备震元德艮主上刚上极也故敦艮大终四亦震主以内荏而泥三亦艮主以强阳而厉
　　渐【艮下巽上】
　　程传为卦上巽下艮山上有木木之高而因山其高有因也其高有因乃其进有渐也故为渐也
　　李鼎祚曰自二至五体有离坎为飞鸟而居坎水鸿之象也鸿随阳鸟喻女从夫卦明渐义爻皆称焉纪闻曰易未有一义明两卦者晋进也渐亦进何也渐非进以渐而进耳渐男方求女之事归妹女将归男之时以未成夫妇而名卦咸男女初合相与之情恒男女成配久处之道以既成夫妇而名卦女归统言之归妹有帝乙有君有娣则国君之配长子归之长子即君之当位者女归之渐非行媒不相知名非受币不交不亲男亲迎而后行之类如是乃得女归之善而无失已之嫌故曰吉
　　渐女归吉利贞
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　述曰为卦止于下而巽于上为不遽进之义故曰渐卦体中二爻交也艮男在内而不遽往巽女在外而有所待徐而不速谓之渐也女之生有外之义以夫为家故谓嫁曰归妇人之嫁备礼乃行女以渐归吉之道也利贞卦主三四二爻位皆得正言女归之所以吉利于如此贞正也
　　程传天下之事进必以渐者莫如女归臣之进于朝人之进于事固当有序不以其序则凌节犯义凶咎随之然以义之轻重廉耻之道女之从人最为大也故以女归为义且男女万事之先也仲虎曰咸取女渐女归皆以贞艮为主艮止也止而悦则其感也以正是为取女之吉止而巽则其进也以正是为女归之吉
　　渐之义不重于进而重于渐彖言如渐之义而进乃女归之吉也谓正而有渐也女归为大耳凡进亦然进得位往有功也明女归之吉也四者隂之位而六居之女巽于外待礼而行其进以渐而不急速故往可有功进以正可以正邦也明女之进而渐也进以正也三止于内以正而往四巽于外以正而交故上下隂阳皆正曰可以正邦也其始不正有以正终者乎女进不正有能成刑于之化者乎故利贞也其位刚得中也指九五也明诸爻得乎有位之大君也妇道无成以有功正邦之本归之君非四所能专也内艮止也外巽巽也人之进也以欲之动躁而不得其渐则有困穷矣在渐之义内止静而外巽顺其动不穷也动言三四动而得正所以不穷
　　汉上朱氏曰四者隂之位六往居之得位也位者待才用之宅进而不得其位则无所施位过其才则力不胜进而得位往必有功故曰进得位往有功也四者诸侯坤土在上为邦君子之进正已而已已不正未有能正人者其始不正终必不正三以正进四以正交则四爻皆正邦国正也犹女得所归男女既正家道不期于正而自正故曰进以正可以正邦也此两者以六居四言渐也
　　敬仲曰士之进也贵乎渐士进而不以渐则疎则近利则不正如女之归则吉也进得位而后可以有功此位刚得中之位也君体刚而又中而后可以有为可以有功若夫人臣虽进皆不足以言位人臣之位皆君之所命人臣之功亦君之所用故以正邦之功归之君而臣无专成也
　　汝吉曰卦德止巽合德方其在下若将终身进以巽行委蛇屈伸其进也渐也其渐也正也吾知动必不穷矣则渐之吉也敬仲曰止者寂然不动巽者随时顺理止非强止道心无体本无可动变化进退巽动无穷虽动犹不动也
　　象曰山上有木渐君子以居贤德善俗
　　述曰山上有木非人力栽培灌溉之所及也而自然生长非一朝一夕之所成故取渐意居谓存诸心也贤德谓纯美之德居贤德有止而不迁之意化之入人风之动人必以其渐习而后安浸而自化非教令之所能善也居贤德以善俗渐之道也居贤德君子自居修而不勤砥砺而不至精美何以谓贤德隆教化厚风俗皆从君子之身来非夙知而暮成者之所能望也
　　邓氏曰地中有木土沃矣隂阳和风雨交矣故木生见其升不见其渐而名升山上有木土硗矣上多劲风其寒也凝氷故木生见其渐不见其升而名渐
　　初六鸿渐于干小子厉有言无咎　象曰小子之厉义无咎也
　　述曰卦有以名贯六爻者观卦立象以一象贯之未有也鸿则曷为而言鸟飞兽行皆无伦叙唯鸿至有时羣有序翼次而肩随其飞其进其集皆有渐是故以取象鸿渐于干始进而于水涯也近人多惊故厉惊则鸣故有言象初为小子位则下也德则柔也上无应援则孤远之迹也何能免于危厉且常有言之伤矣盖恐恐焉遂罹于咎然而无咎者程子曰在下所以有进也用柔所以得安也无应所以能渐也若渐之初而用刚急进又有援则失渐之义不能进而有咎必矣象曰义无咎也以义揆之寜有知危而陷于过者乎
　　六二鸿渐于磐饮食衎衎吉　象曰饮食衎衎不素饱也
　　述曰介夫曰鸿渐于磐象进于位饮食衎衎象享其禄于磐衎衎皆安意也六二柔顺中正进以其渐则非窃据高位者矣又上有九五之应则得君以展布事功而无尸素之歉故为鸿渐于磐饮食衎衎之象诸理斋曰德足以堪之则为得之以道而非徒饱矣故衎衎而处之安也
　　象防磐依汉郊祀志作般孟康云般水涯堆二当互坎可称水涯之堆虞翻谓艮为山石非也互坎为饮二变互兊为食朱义渐远于水进于干而益安夫鸿水鸟也据于石则又何饮食乎敬仲曰六二无求进之意饮食衎衎和乐安暇若将终身焉故吉人情大抵好进惟有道者不然饮食衎衎疑于不事事而素餐故象释人之疑曰不素饱也
　　九三鸿渐于陆夫征不复妇孕不育凶利御防　象曰夫征不复离羣丑也妇孕不育失其道也利用御防顺相保也
　　述曰艮上平原象二渐于磐三则进于陆矣进而之陆与四相比三四比而俱无应相比则相亲而易合无应则无适而相求非其正矣故有夫征不复妇孕不育之象王注夫征不复乐于邪配则妇亦不能执贞矣非夫而孕故不育也三本艮体而弃乎羣丑与四相得遂乃不反至使妇孕不育见利忘义贪进忘退凶之道也赵氏曰三过刚然得正不正之配视为防讐而御之则利利御防顺相保也艮为止故御防为顺艮男少而巽女长男下屈而女上伸其道不顺顺以相保夫不离羣而后渐进之正妇不失贞而成嗣续之功斯为善于用刚者乎鸿羣不乱止于相保亦有御防之象
　　刘濂曰夫征不复者少男无应而上比于四务进而妄动故征则不可还妇孕不育者长女无应而下比于三失守而私交故孕则不敢育
