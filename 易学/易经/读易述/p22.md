<!-- { "loadSidebar": true } -->
　　王注此刚长之卦也刚胜则柔危矣柔有其徳乃得免咎故此一卦隂爻虽美莫过无咎也
　　临元亨利贞至于八月有凶
　　彖曰临刚浸而长说而顺刚中而应大亨以正天之道也至于八月有凶消不乆也
　　述曰临莅也传言之大也阳大隂小一阳初复尚微浸长至二阳四隂顺之而往也可大已临也十二月之卦也临且泰而元元始而亨而利而贞六阳纯干天道成焉大终矣而反之姤之遯之观四隂浸消二阳则临之二阳至观危矣故曰至于八月有凶汝楳曰一阳之复虽已亨而阳尚微至二阳则九二居臣位之正犹干之见龙为天下所利见可以出临羣隂其为亨也视复为大于时隂犹盛阳之临之利得其正然至于八月则二阳浸消而有凶矣有凶不必凶而凶在其中也有厉不必厉而厉在其中也有悔不必悔而悔在其中也
　　隂符经天地之道浸故隂阳相胜临曰刚浸而长遯曰浸而长自临而长为泰自遯而长为否浸渐也二阳浸长进临羣隂是有临人之象故曰临也内兊为说说则二阳之进也为不逼外坤为顺顺则三隂之从也为不逆刚当浸长过则为邪而二为刚中则阳徳方亨而不过柔正用事权在于五而五为正应则刚柔合徳而有为此临之大亨以正是乃天之道也王注阳转进长隂道日消君子日长小人日忧大亨以正之义也八月阳衰而隂长小人道长君子道消故曰有凶汝楳曰消不乆之义专以二阳之消息为主以临与观反也临为二阳之长观为二阳之消少进一位即为剥而阳之消不乆矣当临之时人皆喜阳刚之渐长而圣人于斯际已垂浸消之戒视剥复否泰言长消于二卦者其忧深思虑为尤切浸长者原始有凶者要终言当制于未乱也
　　汝吉曰八月之卦阳旅退藏能无伤乎则夫长而消固不乆也明于胜复之运者当时抚几功成不尸毋亟疾以迫之庶夫书称帝临下以简诗称天临下有赫礼天子有临天下之称此训大以徳下下而后能有临也无训迫者矧有凌乎凌之上之也其所由殆于八月有凶之戒巽矣
　　吴因之曰元亨利贞是言目下虽盛却不可不贞八月有凶是言后日将衰益见其不可不贞
　　自一阳以至六阳惟干称元亨大壮与夬不言亨复与泰亨不言元乃临独元亨何也天下之势惟方兴为最盛临之浸长方兴之势也葢盛莫盛于临故元可忧亦莫切于临故曰有凶当其刚浸长之时便戒以隂长之意阳长至二未过乎中即为之戒戒贵乎早也
　　象防大亨以正亨通也天指二之刚中也敬仲曰惟民生厚因物有迁与物通者往往失正而况大亨乎大亨而不失其正者非人之所能为也大亨人亨也正人正也而曰天道明其不加人为也人心至动至变无思无为是谓天性之妙天之道也
　　象曰泽上有地临君子以教思无穷容保民无疆述曰泽之上有地泽之所以恃有隄防安静而不至于溃溢四出者地之博厚无垠也君子之于民亦然临之以势势有尽也临之以教教无穷也教思无穷肫肫无已之意泽之深也包容之保育之以奠丽民而无疆无疆者坤徳也厚之至也此大徳临民之道君子所以法泽地之象者三代之民不忘先王之泽三代之下一决则横流矣
　　初九咸临贞吉　象曰咸临贞吉志行正也
　　述曰刚君徳也刚长为临咸者临之体也一阳初复在下有应于四心无私系徧感羣隂以至公而感大顺临民之道也故曰咸临所居者正所感而应者皆正故曰贞吉象曰志行正也阳在下未当临隂之任而曰咸临贞吉者以与二同徳而升志行其正也志阳刚有为之志葢必进而上行矣卦以二阳临四隂阳虽长而隂犹盛非协力不足以胜故初二皆曰咸临
　　阳本天气也地感天气之临曰咸临章氏曰三阳在下为交泰天地之气相通也二阳在下为咸临隂阳之气相感也质卿曰只是志行正便自心相感通故为咸临若意在感人即属有心如何成咸
　　九二咸临吉无不利　象曰咸临吉无不利未顺命也述曰二阳浸长与五正应其志得行故为咸临吉无不利四隂在上犹盛二阳自下临之初以正二以中皆以至公徧感羣隂而得其大顺曰咸临咸无心之感也感也而忘其咸临也而忘其临故吉无不利是以象曰未顺命也坤有顺徳而卦则在上阳自下进至三阳开泰则隂无不顺今尚在二未顺命也九二咸临不强其顺而徐俟其自顺无迫促以胜之之意焉此以徳临人之象也所以吉无不利者以此苏氏曰二阳在下方长而未盛也四隂在上虽危而尚强也九二以方长之阳而临众隂隂负其强而未顺命从而攻之隂则危矣而阳不能无损故九二以咸临之而后吉阳得其欲而隂免于害故无不利象防未顺命者六五在二隂之间故虽知临其命未必皆当二体兊説嫌于舍我所学以从上然本刚中而应故有都俞吁咈焉孔疏斟酌事宜有从有否者是也赵汝楳曰二五虽为正应然羣隂方在五左右五又隂体易与比昵君侧之小人易肆其奸二之未顺命正阳刚中正之妙所以调停君心制伏隂气而使之无不顺也故曰吉无不利
　　六三甘临无攸利既忧之无咎　象曰甘临位不当也既忧之咎不长也
　　述曰二阳临四隂以大临小主徳言也四隂临二阳以上临下主位言也三隂柔不中正临浸长之刚兊口柔説故为甘临之象善柔之性则然也虞翻曰失位乗阳无应故无攸利赵汝楳曰刚长之世非甘言谄佞之所利也以位阳而比刚徳故能忧既忧之则变其甘説之意而顺阳刚之正咎可免矣忧与甘正相反曰甘临位不当也阳刚当位乃可临人今以六居三在下之上是处不当位也既忧之可以补过咎亦不长项氏曰六三以甘媚临而无攸利见二阳之难説既忧之无咎见二阳之易事
　　六四至临无咎　象曰至临无咎位当也
　　述曰四处下体之上隂柔得正而应于阳刚之初居正位而亲下贤诚意切至相感通也故为至临之象刚胜则柔危柔能顺刚乃得无咎象防至临者坤兊之交地泽相依临之至也以六居四正也去其正而止曰位当何也彖传归大亨以正于刚中故不予隂以正也
　　程传居近君之位为得其任以隂处四为得其正与初相应为下贤所以虽在多凶之地而无咎葢由位之当也
　　六五知临大君之宜吉　象曰大君之宜行中之谓也述曰赵氏曰夫聪明睿知足以有临是曰知临六本柔闇承比皆隂而称知临以应二也二咸临君徳临之权在焉五尊位柔顺居中委而聴之无一毫自用之私为知临也大君临制万国职惟亲贤今舍亲比而任正应济柔以刚握中以运已不劳而天下之治成此大君之宜吉之道也
　　卦主二爻刚长五与正应故为知临专重阳刚言象防刘绩引纬书阳气在内中和之徳膺乎盛位浸大之化行于万民庶几近之初九志行正九二未顺命至六五隂居尊位以中合中咸临之徳得行于天下大君之宜莫大于此象曰行中之谓也即舜之用中于民而为大知也
　　上六敦临吉无咎　象曰敦临之吉志在内也
　　述曰敦厚也坤之上画地之最厚处上六隂柔居高临下然以坤厚载物之徳临之以俟二阳之进而不以高自居厚之至也故曰敦临上六之为敦临以感于阳气之大亨以正而又无比应牵系之私所以为地道之至顺而成临之美也吉又无咎甚为阳刚幸之
　　苏氏曰敦益也内下也六五既已应九二矣上六又从而附益之谓之敦临复之六四既已应初九矣六五又从而附益之谓之敦复其义一也章氏曰地上高堆曰墩坤艮皆土也故取敦临敦复敦艮之象金贲亨曰咸临王道也以至诚感物而不期应所谓无心之感也甘临伯道也以私恩恱人而非正也四与初应大臣之亲贤故曰至临五与二应明君之任贤故曰知临君臣协心王道已成上六敦临夫亦敦笃其咸临者而已故曰志在内也
　　张氏曰説而顺刚中而应君子进临小人之道也教思无穷容保民无疆大君临涖小民之道也大象之临与卦辞所谓临者有二道焉初二之咸临卦辞之所谓临也刚正刚中皆以正矣五之知临大象之所谓临也吉则教思容保之遗矣凡卦阳上隂下者取尊卑定分之义否与恒也隂上阳下者取往来交感之义泰与咸也故临二阳曰咸初二咸临下临上刚临柔也甘临至临知临敦临上临下柔临刚也诸爻无不言临者既忧之者反甘临而为至临敦临也兊终为恱甘临者小人之事艮终为厚敦临者君子之徳刚多善亦不必偏善柔多不善亦不必偏不善宜賛以位之当咸者临之体言公也至者临之情言密也知者临之道言明也敦者临之诚言乆也甘者临之贼言邪也
　　象曰泽上有地临项氏曰泽上于地人所防之泽陂堰是也泽有时而决其所容亦有限地中有泽自然之泽钜野洞庭是也泽无时而穷其所容亦无限以教临民犹地中之泽教民之念既无时而穷则所容保之民岂复有限哉放勲曰劳之来之正之直之辅之翼之使自得之又从而振徳之曰戒之用休董之用威劝之以九歌俾勿壊所谓教思无穷者此之谓也初九爻项氏曰初者临之始也以九居初既正而所感六四又正固守其正者也虽其心可尚然不周于用吉在自守而已夫初九九二皆临隂者也以阳临隂反在隂下有男下女之象故皆为贤夫之临妇其道如此
　　杨氏曰君子之学岂不欲有临哉臣之临事临民君之临天下均临也初九当阳长之初而处下位其名实气志已足以感动六四近君之臣宜起而从之不可失也方且守贞固以为吉者葢士之从人患在不审近臣贤且正乎四皓从子房近臣不贤且正乎两生拒叔孙不然有从无审如固从宪融从冀刘柳从叔文吉乎故曰志行正也非不欲行志也恶不正也九二爻项氏曰九二不主于贞而主于中则善用其临者也此以中感彼以中应君安之众信之故不独其身之吉而行之于世亦无不利也葢二阳初长四隂方盛犹未肯顺听其命必用中而后为利若直行吾志必不利于行也故象于初九则曰志行正也于九二则曰未顺命也于六五则曰大君之宜行中之谓也圣人当刚长之时其为君子虑可谓深矣阳进至三为泰刚外顺矣九二六五犹以中行为福而况于未顺命之时乎
　　六三爻熊氏曰三不中不正又兊口柔説互坤土味甘故谓甘临之象与甘节之甘异矣动则成干三惕若忧象也故无咎同或曰与泰艰贞无咎同以三变成泰刚长之世将泰之世也故初九升闻之君子九二得位之君子六四好贤之近臣六五任贤之大君上六厚徳乐善之长者小人在位者六三而已以隂柔之资据二阳之上自知其位之不当自疑夫二阳之见逼然孤而无与亦何能为哉挟兊说之极行甘谄之言取容而已然君子可不忧乎彼虽甘谄而不获利吾亦忧之而后咎不长也故曰言甘诱我也忘诱者昌
　　六五爻项氏曰临六五曰知临大君之宜虑后世必有以苛察为知者矣故曰大君之宜行中之谓也言知在知人使中正之贤得行其道不在徧知也如尧舜之知急亲贤是也如家人上九曰威如吉虑后世必以刻下为威者矣故曰威如之吉反身之谓也言威在自畏不在威人也
