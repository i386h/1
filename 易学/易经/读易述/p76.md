<!-- { "loadSidebar": true } -->
　　述曰易之爻卦之象则在上古伏羲之时但其时理尚质素圣道凝寂直观其象足以埀敎矣中古之时事渐浇浮非象可以爲敎故卦爻之辞起于中古作易者其有忧患乎若无忧患何思何虑不须营作身既忧患须埀法以示于后以防忧患之事故系之以文辞明其失得与吉凶也
　　蔡清曰当中古之时世态日新而作易者又身厯乎忧患之事故其操心也危虑患也深而所以反身脩德者自无所不用其至耳故今易卦之中多是处忧患之事
　　是故履德之基也谦德之柄也复德之本也恒德之固也损德之脩也益德之裕也困德之辨也井德之地也防德之制也
　　述曰履德之基基如筑土之下基积累之所始也履以立礼故曰基苏氏曰基者厚下者自全也谦德之柄说卦传坤爲柄解有形可执又谓勤于造事而不名其功得之矣欧阳南野曰谦所以持践履之志于不坠而爲之柄也复德之本本物生之根也复者阳之始生干之元善之端人心发见之初养德自此始故曰本恒德之固固固守而不变也恒主不易方故曰固龚深甫曰复者复命知常也固者物莫能倾也损德之脩脩谓治其恶损惩忿窒欲所以脩身益德之裕裕谓充长善端有余裕也益迁善改过以益其善困德之辨困致命遂志而心识开明故曰辨辨于心也龚氏曰以困则异于尚口之穷也井德之地井无丧无得动静常定广博之泽所由出故曰地巽德之制制裁制之宜陆氏曰有爲者常顺时制宜不顺时制宜者一方一曲之士非成德之事也顺时制宜非随俗合汚如禹稷顔子是已故曰巽德之制也
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐
　　述曰履和而至履以兊柔应在上干刚故龚深甫说和爲能说至爲应干而亨谦之成卦在九三以刚下人上承下绥众皆归之故尊而光复小而辨于物小者几微之谓微而辨之不逺复也朱子以复阳微而不乱于羣隂恒杂而不厌人之生动用酬酢事变非一人情于此多生厌恶是不恒其德者也能恒者风雷交变而立不易方损先难而后易忿欲之害性损之爲难觉而宜焉是即性也何难之有益长裕而不设郑氏曰自生也而无益生之祥自长也而无助长之害自成也而无劝成之害长而至于裕其益孰御焉岂以饰爲事哉陆子曰设者侈张也不设则无侈张不诚之意乃所以爲益也困穷而通穷则反本而德慧术知出焉所谓通也井居其所而迁井不动而养徧于人陆子曰君子不以道殉人故曰居其所而博施济众无有不及故曰迁巽称而隐巽爲权故能称隐者委曲善入而不露形迹所以爲德之制彭山曰小者事之微物者几之动复于微小之几而能辨则理爲主也杂者事之繁厌者心之扰恒于繁杂之事而不厌则心有常也
　　损以去恶用力爲难先其所难以待其自得不计功也故曰后易后易犹言后获也益以长善改过爲大日新不已以求其自裕不急用也故曰不设不设犹言无所设施也
　　履以和行谦以制礼复以自知恒以一德损以逺害益以兴利困以寡怨井以辨义巽以行权
　　述曰履以柔履刚以说应干故以和行则不至于不可行谦称物平施故以制礼则不至于失节复以自知心独觉而不蔽也恒以一德心不贰而能乆也损以逺害损其害于德者益以兴利益其利于德者寡怨困而心亨之验也困以刚中爲体自得于心而怨尤之意消辨义井养不穷之用也井以上出爲功不尸其用而利物之义明巽以行权权者称锤前却无定以等物之轻重而取衡之平时中是也
　　象防九卦之陈履谦复恒损益所以豫其内困井巽所以利于外基言乎其立之位本言乎其养之始地言乎其行之处若曰无入而不自得云耳陆子静言于鵞湖其意又曰复而先以谦履葢履上天下泽而人居其中先辨一身所以举错动作之由谦以自持使精神収聚于内则此心斯可得而复本心既复谨始克终以得其常而至于坚固私欲日以消磨而爲损天理日以澄莹而爲益虽渉危陷险所遭多至于困而此心卓然不动然后于道有左右逢原葢至此则顺理而行无纎毫透漏如巽风之散无往不入此以其义言之三陈皆有辨困之辨辨于已复之辨辨于几井人己之间两极其辨三陈九卦初德次体次用
　　易之爲书也不可逺爲道也屡迁变动不居周流六虚上下无常刚柔相易不可爲典要唯变所适
　　述曰易之爲书不可逺逺谓逺于心也近则在心矣其爲道也法象隂阳数数迁改而不滞于物故曰屡迁上下以位言刚柔以爻言上下无常以刚柔之互相易耳典犹册之有典要犹体之有要此谓有常也变则无常矣易道之屡迁如此然实具于心不可逺也不居犹不止也六虚六位也位未有爻曰虚卦虽六位而刚柔爻画往来如寄非实有也故以虚言其屡迁无常不可爲典要惟变所适而已
　　其出入以度外内使知惧又明于忧患与故无有师保如临父母
　　述曰其指易道也其出入云者以卦内外体言出自内卦而往外也入自外卦而来内也卦画之出入内外各有其度所以使人知惧知惧谓独知之地戒谨恐惧也使谓神几自动若或使之也又辨其凶咎灾伤嗟惕厉之所自来晓然明于忧患与所以致忧患之故无有师保而严惮之得失【阙】报也如父母亲临而爱敬之见圣人之情也蔡氏曰此言易书之不可逺也
　　韩康伯曰明出入之度使物知外内之戒也出入犹行藏外内犹隐显遯以逺时爲吉丰以幽隐致凶渐以高显爲美明夷以处昧利贞此外内之戒也彭山曰师者敎之道保者保其躬也此以礼法绳于外者言临父母以敬爱本于天性者言以明知惧之心乃道之自然不能已者非生于外之严惮也
　　初率其辞而揆其方既有典常茍非其人道不虚行述曰辞彖爻之辞初率其辞而揆其方道虽不可爲典要而辞之所指则见端而知末观防而知归亦既有典常爲可守矣此得之于易书也而易之行则待于惧以终始之人项氏曰所命之辞随道而立周旋曲折皆有定向然非诚敬率理之人不能信受而曲从也方其率之也则谓之辞及其行之也则谓之道辞之所指即道之所迁也人能循其不可逺之理则屡迁之道何有不得哉
　　杨氏曰此章言易道之用存乎变易道之体存乎常易道之行存乎人仲尼曰易之爲书也不可逺言不可逺求也君臣父子视听言动治乱安危取舎进退俱载于易人逺求之则渉于渺茫非圣人作易意也故曰易之爲书也不可逺易之道存乎变是故屡迁而不居周流而无间干之初九忽上而居于坤之上六于是坤变而爲剥坤之上六忽下而居干之初九于是干变而爲姤此易之变上下无常者也干之一阳与坤之一隂相易而震生焉坤之一隂与干之一阳相易而防生焉此易之变刚柔相易也是皆不可拘之以典常绳之以要约惟变所适谁得而御之者然易之道有体有用其变而无常者用也其常而不变者体也君子之学易能通其变而得其常极其用而执其体易道之体安在哉曰敬而已干曰夕惕若敬也坤曰敬以直内敬也易之道千变万化而归于一敬学易而本一敬则出入起居非度不由外内屋漏惟惧是知以此应世则遇忧患而自明遇世故而自达以此谨独则无师保而自律逺父母而自严君子何修何饰而臻此哉其初率循乎易之辞而不敢违揆度乎道之方而不敢离玩味于变动不居之中探索其典常不变之要躬而行之执而有之则易之道爲吾有矣故曰茍非其人道不虚行
　　易之爲书也原始要终以爲质也六爻相杂唯其时物也其初难知其上易知本末也初辞拟之卒成之终述曰徐几曰质谓卦体时谓六位之时物谓隂阳二物也原其事之始要其事之终以爲一卦之本质卦有六爻刚柔错杂随其时辨其物言卦虽有全体而爻亦无定用也初者本之所由始事未有形非知几不能拟其象故难知上者末之所由终在事已成功之后而易知故初辞则费于拟议卒则决以成其终而已
　　崔憬曰质体也言易之书原穷其事之初若初九潜龙勿用是原始也又要防其事之末若上九亢龙有悔是要终也易原始潜龙之勿用要终亢龙之有悔反复相明以爲体也诸卦亦然若大畜而后通之类是也
　　侯果曰失在初微犹可拟议而之福过在卒成事之终极非拟议所及故曰卒成之终
　　若夫杂物撰德辨是与非则非其中爻不备
　　述曰汉上指初难知以下言初上二爻杂物以下皆言中四爻二至四三至五两体交互各成一卦爲互体德谓卦德撰郑作筭云数也二卦固各有德自其中四爻之隂阳杂而互之又成两卦是别筭其德也初德之是非未见上德之是非己定故以中四爻辨之也
　　纪闻曰初者有始之谓上者有终之谓言初言上卦之首尾可见也卦分两体以象言只是两象以人言只是两人六分六爻以象言则分爲六象以人言则分爲六人与卦体全不同矣卦立而初四二五三上爲相应之位初四三上爲偏二五爲中上下二体至是始着惟其时之不同而其事物亦异如干之取龙一物也或跃或飞之不同者时也如渐之取鸿亦一物也于干于木之不同者亦时也是非者当位不当位中不中正不正也内外卦既足以示人矣复自其互体而辨之则是是非非益可见焉
　　蔡清曰以互体论杂物撰德者曰如震下坎上其体如屯杂而撰之自二至四互坤也其物爲地有顺之德焉自三至五互艮也其物爲山有止之德焉互阳位也而以阳居之则当位而吉固可辨其是互隂位也而以隂居之则不当位而凶亦可辨其非
　　噫亦要存亡吉凶则居可知矣知者观其彖辞则思过半矣
　　述曰象防要与要终之要同崔憬谓中四爻亦能要定卦中存亡吉凶之事者是也辨是与非原中爻之始也要存亡吉凶要中爻之终也葢有是非则位之存亡事之吉凶要之则可知矣要者得其要也以辨是与非爲要则存亡吉凶居可知矣言无待于动也以彖爲要则知者观其彖辞而思过半矣言无待于爻也葢所要者愈约则所见者愈易矣中爻者六爻之要也彖者一卦之要也
　　质卿曰亦要存亡吉凶言中爻之辨是与非若是其备者无非欲人之存其亡吉其凶也存不忘亡安不忘危易道以恐惧爲本也存亡吉凶易之辞而欲人存其亡吉其凶者则辞各指所之之意故居则观象玩辞动则观变玩占此其要也是以有吉利而无凶咎
　　韩康伯曰夫彖者举立象之统论中爻之义约以存博简以兼众杂物撰德而一以贯之形之所宗者道众之所归者一其事弥繁则愈滞乎形其理弥约则转近乎道彖之爲义存乎一也一之爲用同乎道矣形而上者可以观道过半之益不亦宜乎
　　二与四同功而异位其善不同二多誉四多惧近也柔之爲道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪述曰象防仲虎曰杂物撰德指中爻互体此论中爻本体崔憬曰二主士夫佐于一国四主公孤牧伯佐于天子皆有助理之功三诸侯五天子同有理人之功异位者韩康伯曰有内外也朱先生以二四同隂位三五同阳位疑与下异位之说相左矣隂以降爲用而有待于阳故以逺近等之不成乎四退而成乎二阳以升爲用而无待于隂故以贵贱等之不成乎三进而成乎五誉惧凶功以异位言之柔本不利逺二逺而誉要之无咎耳非元吉也其用柔中明其无咎之故柔危刚胜专爲五言邪疑辞君德以刚爲本亦有柔中而吉者然其功鲜矣二与四三与五皆同功异位二四言其善不同而三五不言者二四皆臣可以比量三五君臣之际则称君不敢较也
