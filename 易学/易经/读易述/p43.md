<!-- { "loadSidebar": true } -->
　　述曰孔疏雷动于前风散于后然后万物皆益如二月啓蛰之后风以长物八月収声之后风以残物风之为益其在雷后故曰风雷益也刘调甫曰风烈则雷迅雷激则风怒二物本相益也君子观象于风雷而求所以益已者见善则迁无系吝之心有过则改无迁延之意雷厉风行亦不过此此舜之所以若决江河子路之所以闻过则喜也是可见君子所以受益全在一见则迁一有则改若稍涉系吝迟回善不为吾有过遂成吾过矣何益之有斯圣人所以取义于风雷也虽然善未易明过亦未易知也执焉者自以为善而不知其善即过也安望其能迁改乎汝中曰六子皆有益于物必曰风雷者水火山泽惟能结聚万物散之动之然后能増长故归之风雷章氏曰雷风一也曷为有恒益之分盖巽长女也入而在内震长男也出而在外隂阳各有定位故为恒而大象取不易之义震本动也入而从风巽本入也出而助雷隂阳相与呼应故为益而大象取迁改之义此易之所以变动不居也
　　初九利用为大作元吉无咎　象曰元吉无咎下不厚事也
　　述曰此卦损上之一阳而益下所谓自上下下也则初九一爻为一卦受益之最阳刚初动震主也所应则巽主也震体能干巽权又能任之宜为上兴大益之事利用为大作也阳本大震在下有大作之象居下而得上之顺以行其志必湏所为大善而吉乃无过咎阳刚好动动未协于其旋则何以济大事大事不济何以塞已咎以尽善之道运正干之才事成而免于咎盖益之以徳也象曰下不厚事也王注居下非厚事之地在卑非任重之处大作非小功所济故元吉乃得无咎也
　　陆希声曰初处下体为二隂之主不宜厚事以擅九五之民惟志于奉上乃元吉无咎
　　象防大作虞翻侯果皆本系辞以为耒耜之利易道设虚以待有不止于耒耜矣朱义受上之益不可无所报効易道屈伸自然之感非论报施也倒体卦益之下即损之上皆正受益者也故上九利有攸徃而初九利用为大作上易有为功则利倍罪则责薄故损之上仅能无咎而已正且吉下难有为功则利归于上罪则先受其责故益之初至于元吉然后无咎其所居者非厚事之地也夫事之重厚者犹诗北门王事敦我之云谓不当任厚事非矣
　　六二或益之十朋之弗克违永贞吉王用享于帝吉　象曰或益之自外来也
　　述曰二居益下之时虚中能受不独受上益也故曰或益之子夏曰柔得其位受上之益得中之道能精意以奉五通于人而信于神也故自来非常之祐十朋之不能违与损之六五同矣其位臣也故以永贞于五为吉夫隂之所利在于永贞而二能尽之王者用以享上帝亦吉也家语曰贤者神明之主王者荐于上帝使之主祭帝必享而受之永贞吉徳日益也享帝吉受帝益也
　　汉上朱氏曰或益之者益之不一天下之善皆归之也天地神人道贵谦得益如此故十朋之不能违受益者当守而勿变愈久而不厌则来益者无穷矣象防王辅嗣曰帝者生物之主兴益之宗出震而齐巽者也六二居震之中而应于巽故享帝之美在此时也二地上也祭天者扫地而行礼因吉土以享也王逢曰为臣若是王者用之可享上帝是已
　　六三益之用凶事无咎有孚中行告公用圭　象曰益用凶事固有之也
　　述曰当益下之时以隂居阳不能谦退在上而益之嘉宠斯谓美疢损矣三本多凶益之用凶事者处震之极震动警省乃所以益之也如此然后可以无咎彭山曰有孚者诚合于六二中正之徳也中行谓上盈宜损下虚宜益以中道行者三本不中由受凶事之益而有孚中行乃可告公用圭公谓六四三居下之上宜承上者也安得自任而擅为益告公以取中用圭以示信明益民安国之事可执以见天子而告成功象符瑞之信也六二得中与五为中正之庆而三与合徳见同此益民之本六四巽主在卦操益下之权而三为通信见同此益民之志也不曰告王而曰告公公事公言之又益下以大公为徳也
　　益之上来益三也三以隂居阳上以阳居隂皆不中失正而三居受益之地上当益人之任故有益之用凶事之象虞翻所谓三上失位当变是矣又三居震极有震动愬愬不宁之意上巽躁卦极则反常益用凶事凶害非常之事也易道百物具备卦损上益下最吉有益用凶事者益之无方也繋辞益长裕而不设
　　益道无方顾其位何如耳二居中正之位以履顺为益三居多凶之位以应变为益故象曰益用凶事固有之也
　　象防三多凶称凶事説文凶象地穿交陷其中三互坤而震极未有不陷所以为凶事之象也无咎者干寳以为处震之动懐巽之权者盖言其时位矣有孚谓二以非正应故曰孚中如中行独复之中震大涂有行象二五之中自贞悔言三四之中自一卦言非其中爻不备也六三之用凶事无咎矣然四者益下之权在焉而又近五为公象虞氏谓三伏阳为公五可为王则三为公杨敬仲曰上九皆非也震善鸣有告象
　　六四中行告公从利用为依迁国　象曰告公从以益志也
　　述曰象防中行谓三益下之权在四故三告而四从之四成巽之主有顺从象彭山曰以中道而论隂当益也阳当损也二五皆以中正之徳相应三孚二而以中行告四承五而以中行从上下同志何往不利利用为依迁国迁阳于下遂成益民之事矣迁国必有所依阳自四迁初则当以依于二为当二臣之正位王用享帝者依之以迁夫是故定国而奠民所以利也阳在四不中不正当损而为益则得为中行与二五中正有庆合意矣
　　孔疏六四居益之时处巽之始体柔当位在上应下卑不穷下髙不处亢位虽不中用中行者也故曰中行也以此中行之徳有事以告于公公必从之故曰告公从也用此道以依人而迁国者人无不纳故曰利用为依迁国也迁国国之大事明以中行虽有大事而无不利
　　薄氏曰三四告公不告王者事有繁细义有缓急至于上施不广故圣人许下之行不拘以义也
　　张氏曰迁重大也迁国犹可凡当损上以益下合于中行者皆是也姚氏曰凢迁国必有依也周之迁也依晋郑邢卫之迁也依齐得其所依也许之迁也依楚蔡之迁也依吴失其所依也故古者迁国以益下必有所依然后能立象止释告公从谓告公而获从者告之以益天下之志也志茍在于益天下上必信而从之迁国出于不得巳故不释焉
　　九五有孚惠心勿问元吉有孚惠我徳　象曰有孚惠心勿问之矣惠我徳大得志也
　　述曰人君施惠于民不必求诸物不必损于己惟求诸心而惠自下于下矣九五操利益天下之权而阳刚中实故曰有孚惠心夫中心无为以守至正乃膏泽下民之本原此之谓至诚此之谓天徳其为惠也岂顾问哉如天施焉不问其施如地生焉不问其生王人者导利而布之上下则此其大善而吉者矣以中感中以正感正遂得六二之有孚惠我徳惠我中正之徳也则五之能益二也称中正有庆以此而三之孚四之从皆在惠徳之中矣象曰有孚惠心勿问之矣惠施于政而有迹可得而问惠出于心而无方又何问焉惠我徳大得志也吾之徳孚于臣下而益下之志不于是大遂也哉
　　益道以孚为本二中正三孚二四从三皆以益民之志上承于五而五刚中正有孚惠心真诚所溢交信无间臣下用告而君上勿问之矣孚之至也此自上下之本所以元吉也
　　紫溪曰益字俱从实心做出来故中行曰有孚惠心亦曰有孚不孚而中只是一个迁就之为已则何补不孚而惠只是一个功利之私人则何济此脩身平天下所以起于诚意也
　　上九莫益之或击之立心勿恒凶　象曰莫益之偏辞也或击之自外来也
　　述曰五以中正人皆归之极亢乗尊过求莫附虽有其应岂附之哉求多于人人所忿也益穷反损故有或击之者莫益之偏辞也言众心所不与也或击之自外来也言非所料而自至也震巽为恒巽震则非恒矣故有勿恒之象损彖曰损刚益柔有时损下之道时暂而巳益彖曰日进无疆其益无方益下之道则冝恒乆故上九立心勿恒有凶象
　　象防上处巽之成进退无常当益之极益终当变不能益三非四五之志故击之者至三四五互艮艮手有击象四五非上应故称或位则不能安其身时则不能易其心应则不能定其交其立心勿恒矣苏氏曰上者独髙之位下之所疾也而莫敢吾击者畏吾与也莫益之则无与矣孔子曰无交而求则民莫与莫之与则伤之者至矣故击之立心勿恒凶戒词也众莫不益下恒义也我独立心勿恒凶其宜矣纪闻曰或益之自外来也人皆得以益之也或击之自外来也人皆得以击之也孔子读易至损益喟然而叹子夏避席而问答曰夫自损者益自益者缺吾是以叹也
　　紫溪曰益下之益非自益也始于有孚中行也则忠信以得之之验也莫益之损非自损也始于立心勿恒也则骄泰以失之之验也此益大象见善则迁有过则改即诚意之学岂有不务身心之益而能为天下之益者哉
　　仲虎曰上下经隂阳各三十画然后为否泰为损益咸男女之交变而损则不交恒男女之不交变而益则交咸者夫妇之情情之感也极必损恒者夫妇之道道之乆也极必益然损三益上为损初二上而为四五者不谓损损四益初谓之益上五下而为三二不谓益益在下卦之下民爻也下之上容可损下之下为民决不可损也故损之释彖曰损下益上而不言损民益之释彖曰损上益下民説无疆则其为益民也可知矣
　　彖曰益损上益下按损益二卦凡物以下为本故损下则谓之损益下则谓之益而上之损益皆不与焉草木之根墙屋之基人之气血皆然凡称损益盈虚者皆以下言也山下有泽损山非不实也上实而下虚故其卦为损风雷益风非不散也外散而内盈故其卦为益皆主下卦言之也山吸泽之气亦损下也风动雷之威亦益下也观损益之卦而圣人之行事见矣
　　按益诸爻无无益者独上九一爻无益之者故曰偏辞也言在益之时独不受益也或击之小象恐人以为六三故以自外来释之言上动则坎来也莫益之一句乃指六三初与四二与五皆以正相交故能为益三与上以不正相交故不能为益谓上九为无交而六三之益称固有之眀亦不能益也
　　九五爻梅氏古易考原曰二为五之正应五当心位言二孚而益之之心不问可知其吉也然二不但孚于九五而惠五之心又孚于初九而惠初九之徳初为卦主故称我二五应逺故曰惠心初刚实为二所食又相比近故曰惠徳六二亦言受九五之益而又得初九之弗违与此爻辞意正相同此因言五之所应而并言所应之所比彼因言二之所应而并言六二之所比
　　夬【干下兑上】
　　孔疏夬决也此隂消阳息之卦也阳长至五五阳共决一隂故名为夬也
　　夬于王庭孚号有厉告自邑不利即戎利有攸往彖曰夬决也刚决柔也健而説决而和于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　述曰五阳正长一隂独在上有于王庭之象五阳刚实有孚之象兊为号令之象兊口在上为告自邑之象刚长必消隂有利往之象
