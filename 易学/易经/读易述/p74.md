<!-- { "loadSidebar": true } -->
　　郑氏曰黄帝尧舜其号名虽殊其所以应时而趋变凡为民而已执乆则释视乆则瞬事乆则不更则斁故通其变者使民不倦而已非常之变黎民惧焉故神而化之使民宜之川行而渉陆行而涂也为之舟车以通之木处而颠土处而病也为之宫室以居之为之棺椁以易蔂梩之陋为之书契以革结绳之简为之衣裳以辨上下为之弧矢以威不恪患至而为之备事来而为之应法之所未病圣人不强易民之所未厌圣人不强去凡此者所谓通其变也如天之运如神之化在而不示其所以在之迹宥而不示其所以宥之事其效至于民无所施其智巧也日用饮食而已此之谓使民宜之物则备而有穷道则通而无弊易者道也故穷则变变则通通则乆天下之事所以易朽而亟壊者变而不能通也道之所以自古而固存者一阖一辟往来不穷也故常乆而不已者天地之道而自然无间庄子谓之命此所以自天祐之吉无不利欤
　　陆绩曰隂穷则变为阳阳穷则变为隂天之道也庖牺作网罟教民取禽兽以充民食民众兽少其道穷则神农教播植以变之此穷变之大要也穷则变变乃通与天终始故可乆民得其用故无所不利者也杨万里曰作书契以上等事非圣人之私知也取于十三卦之象然后成亦非一圣人所能为也厯五圣人而后备盖斯人生生之道若此其难而圣人所以生生斯人者若此其劳也故曰如古之无圣人人之类灭乆矣
　　金贲亨曰此章虽为尚象而然此十三卦者皆圣人经世大法即上章理财正辞禁非之事也神明之徳于穆不已者也万物之情各正性命者也
　　是故易者象也象也者像也彖者材也爻也者效天下之动者也是故吉凶生而悔吝着也
　　述曰是故承上取象来彭山曰易者隂阳变易之名则隂阳变易之象乃所谓易也卦爻皆在其中故统名之曰象象之所拟皆实理之形容而象其物宜者也故曰像也材质也言一卦之全体如木之材干也效呈也动谓事变之来良心自然之警悟也彖之材呈于爻爻之动具于彖其实一理也彖爻卦象之蕴则本体贞胜之几自不能已故吉凶因动而生也吉而向凶则以吝凶而趋吉则以悔皆自其防而见故曰着此所以能贞天下之动也
　　虞翻曰彖说三才才用也古韵书材才通同彖言成卦之材以统卦义也每卦六爻皆效效天下之物而动也动有得失故吉凶生动有小疵故悔吝着也吉凶因此而生人知所趋避矣悔吝因此而着人知所儆觉矣
　　龚氏曰易者象也言其刚柔相易一竒一偶而有见与天之象同也然未成形也象也者像也言人象之也拟诸其形容象其物宜与人之像同也作卦以通神明之徳制器以成天地之文皆所谓像也有是像则有是材像者体也以上下言也材者用也以内外言也以人言之股肱耳目方圆上下像也能视能听能动能静材也象者像也言易之成卦如此彖者材也言卦之成徳如此爻也者效天下之动者也言材之趋时如此
　　蔡介夫曰天下之动纷纭轇轕善恶相攻逺近相取情伪相感或出或处或黙或语或鼔或罢或泣或歌或建侯或行师或渉川或有攸往皆天下之所有者此章合上先言庖犠观物制易中言圣人观易制物皆尚象之事也至此乃言尚辞尚变尚占之事而易之四道备矣
　　苏氏曰象者像也像之言似也其实有不容言者故以其似者告也达者因似以识真不逹则又见其似似者而日以逺矣彖者豕也爻者折俎也古者谓折俎为爻其文盖象折俎之形后世以易有六爻也故加肉为肴以别之彖则何为取于豕也曰彖者材也八卦相值材全而体备是以为豕也爻则何为取于折俎也爻者效天下之动分卦之材裂彖之体而适险易之变也
　　阳卦多隂隂卦多阳其故何也阳卦奇隂卦偶
　　述曰彭山曰阳卦震坎艮也皆一阳二隂隂多于阳隂卦巽离兊也皆一隂二阳阳多于隂阳以一奇为主故多隂隂以一偶为主故多阳重于一竒一偶此其故也故以象言惟重成卦之主而以阳主一竒隂主一偶则刚柔各定于一画矣
　　质卿曰竒乾道也独立乎众隂之表而物莫之与偶者也阳卦皆干以竒为主则阳之常尊者自在故谓之阳卦也偶坤道也不附乎阳道之尊不能成乎偶者也隂卦皆坤以偶为主则隂之依附者自在故谓之隂卦也
　　彭山曰竒偶之名始见于此竒之画为一以象阳偶之画为一以象隂皆心体之象也阳之所以为一者当阳之时隂在阳中为阳所统合而未分故其画为一隂之所以为一者当隂之时阳在隂中为隂所含分而有就故其画为一一者万物之合于一理者也一者一理之散于万物者也合于一则物不见其为有而其体则实散于万则理不见其为无而其体则虚画外空洞无形之地皆阳也故阳无可尽之理而亦非无可尽者也有无相荡虚实相涵而隂阳交易其变不穷皆竒偶妙物之神而心体自然之易也若隂阳偏胜则滞于器而奇偶之杂见者始有不当矣此岂隂阳立本之常哉欲知奇偶之义者于此求之而已
　　其徳行何也阳一君而二民君子之道也隂二君而一民小人之道也
　　述曰其徳行何也阳徳刚君之徳也隂徳柔民之徳也阳一君而二民不论位上位下而常得柔之附是为君子之道纯用乎刚以主民者也隂二君而一民不论相乗相间而常惟刚之顺是为小人之道纯用乎柔以从君者也盖以徳行言不分淑慝也观巽之为卦柔皆顺乎刚所以言利见大人吉可知二君一民小人之道矣语意与论语君子之徳小人之徳同质卿曰道在君子则微阳犹足以御世道在小人则独隂不能以自持此扶阳抑隂之意圣人作易之微权也欤
　　彭山曰徳行以理言一君二民非谓以一君治二民也一民二君非谓以一民事二君也盖卦有三爻以下二爻之相乗者而言则初为微而二为显以上二爻之相承者而言则二为中而三为过以初与三之相间者而言则初为内而三为外随其所居之位或微或显或中或过或内或外处之各当君以此治民民以此事君则各尽其道也君子小人以位言君子之道刚徳也故能主民小人之道柔徳也故能从君此以明隂阳之义然后于理为正此章文义以阳为君隂为民则宜曰一民二君以对一君二民而曰二君一民者以君为重扶阳之义也象防隂阳所据有中外本末之殊故曰徳行
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑
　　述曰思者心之运虑者思之精理之所约谓之归得理之趣谓之致同归一致一本也殊涂百虑万殊也先言同归一致所重在本体也夫百虑之殊涂者亦思也而曰何思何虑者盖小徳之川流皆本于大徳之敦化凡几之所觉能通于微者亦皆天命之自然岂容起一毫思虑哉故曰天下何思何虑此因咸九四憧憧往来朋从尔思而言思为物之来所动而往朋类亦从思而得安能顺往来之自然非寂感自如之本体也
　　紫溪曰往来二字是吾人所不容无者所病者憧憧也如以一日论则前日之事为往后日之事为来以一事论则己行之事为往未行之事为来以终身论则己知己能者为往未知未能者为来人孰无往来哉但顺理以往来者则思而无思虑而无虑如造化之自屈自信着意于往来者则营营以思营营以虑殆不觉其繁且扰矣同归二句正明其不必思虑也同归殊涂无二理也一致百虑无二心也即所谓一以贯之也无思无虑者一也有思有虑者二也不得其归而索之殊涂则岐路愈多不得其一而求之百虑则胶扰愈甚甚矣憧憧思虑者之害也言造化往来物理屈伸皆自然而然正为吾人学问张本
　　日往则月来月往则日来日月相推而明生焉寒往则暑来暑往则寒来寒暑相推而嵗成焉徃者屈也来者信也屈信相感而利生焉尺蠖之屈以求信也龙蛇之蛰以存身也
　　述曰日月之生明即寒暑之成嵗所谓日月运行一寒一暑而其往来不息所以成功也以屈伸日月寒暑往来之义天道之自然也以尺蠖龙蛇证屈伸之义物理之自然也此皆易中之蕴人心感应之妙非思非不思而几微自通非虑非不虑而天能自动其神之所为乎
　　蘓氏曰易将明乎一未有不用变化晦明寒暑往来屈伸者此皆二也而以明一者惟通二为一然后其一可必故曰在天成象在地成形又曰变化者进退之象刚柔者昼夜之象又曰阖戸谓之坤辟戸谓之干皆所以明一也
　　精义入神以致用也利用安身以崇徳也
　　述曰精义而入于神乃所以致用盖得其同归者而殊涂皆合得其一致者而百虑皆通自无憧憧之扰矣存体自然致用用自然归体体用俱存动静如如身安而徳崇矣
　　韩注精义物理之微者也神寂然不动感而遂通者也理入寂一则精义斯得乃用无极也又曰利用之道皆安其身而后动也精义妙于入神以致其用利用妙于安身以崇其徳理必由于其宗事各本于其根归根则宁天下之理也若役其思虑以求动用忘其安身以殉功美则为弥多而理愈失名弥美而累愈彰矣
　　紫溪曰精义二句重在入神利用二句重在安身精即惟精之精神即合一不测之神精义而至入神则往屈来伸不见其迹只是个寂然不动本体而已何甞有一毫思虑哉然寂而感感而通无心于致用而用自致矣利用即不习无不利安身即静而能安利用而至安身则其神不劳其形不扰何尝有一毫思虑哉然高明广大俱自安闲无事中来无心于崇徳而徳自崇矣
　　过此以往未之或知也穷神知化徳之盛也
　　述曰徳至于崇则精义之功成若此以往不可得而知也穷极微妙之神通知变化之理乃徳盛而自至也张横渠曰入神仅入于神穷神穷尽其神浅深之别也
　　精义者穷理也入神者尽性以至于命也穷理尽性以至于命岂徒然哉将以致用也譬之于水知其所以浮知其所以沉尽水之变而皆有以应之精义者也知其所以浮沉而与之为一不知其为水入神者也与水为一不知其为水未有不善游者也而况以操舟乎此之谓致用也故善游者之操也其心闲其体舒是何故则用利而安身也事至于身安则物莫吾测而徳崇矣
　　项氏曰按十卦以咸九四为主意大抵论感应之一心屈伸之一形往来之一气出入之一机也精义入也乃所以利其出利用出也乃所以安其入自此以下困解噬嗑鼎否皆言利用之事豫复损益皆言精义之事困不利而解利噬嗑初九福而上六祸鼎凶而否吉自一人一事而至于天下之用皆尽于此矣豫言知防之早复言省过之速损言心之当一益言道之当豫精义入神之功亦尽于此矣至于神然后能穷神之所由起至于化然后能知化之所由推知化犹知大始之知非万物生于其手者不能知万物之始也非万物生于其身者不能知万变之几也孔子言知天命子思言知天地之化育皆至乎其地者也上系既举七卦之爻辞以明六十四卦之微矣此复举十卦焉必精义入神穷神知化徳盛仁熟而后学易之道尽也
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　述曰彭山曰以柔揜刚所以为困然二之刚将遇兊而通而三犹揜之是初既揜而揜犹不解则其揜如石之重矣三非可以终揜者也故曰非所困而困焉据则乆居其所之谓也困阳则辱名乆困而据之致危之道也危则必至于死而后已六三之不能安身而致危取凶若此
