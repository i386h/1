<!-- { "loadSidebar": true } -->
　　上六爻项氏曰上六入于穴反六四之出也不速客反六四之需也两爻皆以柔居柔而相反如此者上隂已终无所用出干阳已至无所用需故入穴者非上六也不速之客也不速者非主人也客自来也六四之象曰顺以听言隂能顺阳则隂犹主上六曰不当位言阳已居隂则阳自为主也其曰敬之终吉为需道已成以戒阳也三将入险险犹在外则戒以敬慎恐其败事也上已入险处于险中则戒以敬之愿其终吉也圣人之为阳谋其备如此夫阳来居上而行事要为不当其位然而不当之失小不敬之祸大王允之诛董卓五王之诛二张皆已胜而忽不思所以终之也防年需之一日败之可不惜哉善需者勿以小失为嫌而以大祸为忧险虽已济犹不敢忽必入其穴终其事而后已则可谓敬也已矣
　　讼【坎下干上】
　　程传序卦饮食必有讼故受之以讼人之所需者饮食既有所须争讼所由起也讼所以次需也为卦干上坎下上刚下险刚险相接能无讼乎又人内险阻而外刚强所以讼也
　　蔡汝柟曰讼卦以中为戒爻以不讼为美不贵九五聼讼之才而尚其中正之徳皆使民无讼之意吴因之曰讼卦六爻圣人全不向讼里边判他曲直只是讼便恼他不讼便许他统观六爻之义人只该如三之守旧居贞不可有讼若有欲讼之心就该息了此念如二之自处卑约以免灾患万一其讼既举则当随随已改过自新如四之复即命渝安贞而初之不永所事又不足言矣诸爻中不曾有个作事谋始之君子若论后边改过则莫如九四之勇四可谓能复
　　讼有孚窒惕中吉终凶利见大人不利涉大川
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　述曰讼有孚窒惕中吉皆以坎中阳爻义坎中阳实为有孚之象一阳陷于二隂为有孚窒之象坎为加忧有惕厉恐惧之象九二阳刚得中不克讼有中吉之象谓有孚而见窒窒而后讼讼而能惕不敢过中则吉也干体三阳在上健而不已有终极其讼之象则凶矣九五刚中居尊为讼之主有利见大人之象以刚乗险以实履陷有不利涉大川之象
　　纪闻曰需讼皆以坎之中实为主特需之坎在上为光为亨讼之坎在下为窒为惕窒惕者光亨之反讼者争之尤也中者不偏于已无过于争也曲直未明故窒胜负未分故惕中吉虞芮之相逊是也终凶雍之纳贿而蔽罪邢侯是也讼之吉者四凶者一利不利亦各一曰吉曰利非劝讼也皆止讼也
　　讼上刚下险以险遇健不相下而有讼在一人则内险外健在二人则彼险此健讼之所以为讼也讼有孚窒惕中吉者坎刚来而得中也刚本上物自上而反下为来柔自下而升上为往为进终凶者讼不可成讼至于成所丧必多利见大人尚中正也中正讼者之所求也不遇大人则中正者祸险诈者胜乱之道也凡终讼者皆冐险为之为入于渊言其入险愈深不可出也刚一也刚而在下则能兴讼刚而在上则能听讼刚而得中则忧惕而吉刚不中正则刚愎而凶当以理义自胜不当以血气胜人君子内自讼焉斯得之矣
　　书吕刑云咸庶中正则中正者听讼之道也虞芮争田之讼必欲见文王防牙雀角之诚伪必欲见召伯此为利见大人又或不与之校如直不疑或为和解如卓茂或使其心化如王烈或为之辨明如仲由皆讼者之利也
　　汝吉曰讼争也人有欲则有争讼小争以言也上刚齮龁下险隂贼内坎穽毒外健抗格讼也坎体中实是为有孚孚而见窒窒乃求伸犹且不敢负恃在险思戒宁无惕乎夫讼非获已也得中而止无穷怨也无多上人也吉也上刚终之能无凶乎大人无已中以为平正以为止五是也于以质成终于无讼必利见之矣讼象大川然以实履陷乗险徼全渠安能全殆其入于渊哉彖杂物撰徳以为言而讼吉凶之断尽于此
　　象曰天与水违行讼君子以作事谋始
　　述曰天一生水其始本同一气一丽于形天上行水下润天道西转水流东注是天与水相违而行也孔疏相违而行象人彼此两相乖戾故致讼也不云水与天违行者凡讼之所存必刚健在先以为讼始故云天与水违行也君子当防此讼源凡欲兴作其事先须谋虑其始汝中云卦象曰中吉曰终凶能谋始以絶讼端中与终不必言矣谋始莫要于自讼讼虽行违于终实始谋之不慎或以是非求胜其界别于毫芒或以利害相攘其隙开于微眇如女子争桑而吴楚连兵羊斟争羊而宋师败绩可鉴也谋之于始自讼于心不以片言起衅不以纤芥暌情塞愤争之源杜好胜之窦不为形区类别之见而一反于始如天水同气原不违悖而讼端自息矣此无讼之道也
　　初六不永所事小有言终吉　象曰不永所事讼不可长也虽小有言其辩明也
　　述曰六以柔弱而讼于下其义固不可长永也永其事难以吉矣故于讼之初即戒讼不可长也既讼不免小有言终得吉也凡讼皆自言语始小有言为初象其辩明也故终吉凡人不争者辩易明谓之所事则亦讼乎公庭矣曰不永犹未説到完结也辩明而吉方是事结
　　卢植曰初欲应四而二据之暂争事不至永葢二为强求初应在四故不永事也小谓初隂初变则成兑为口舌虽小有言其辩明矣
　　九二不克讼归而逋其邑人三百戸无眚　象曰不克讼归逋窜也自下讼上患至掇也
　　述曰九二险体上下二隂皆有正应二以其比已而争之故讼四近君而刚上居上而刚九二乃恃其刚欲争有初而与四讼欲争有三而与上讼是谓以下讼上不胜宜也故曰不克讼而二得下体之中遂能自戢归而逋避隐伏其身免于祸患其邑人三百户无眚不然掇祸无救矣三百戸下大夫制犹骈邑三百云耳无眚者周礼慿弱犯寡则眚之眚四面削其地也惟九二归逋以避咎故其邑三百戸无眚得免于削地之咎
　　象防坎为隠伏故逋坎为眚坎变则坤故无眚荀爽曰坤为邑二者邑中之阳人也称三百户虞翻曰二变应五干为百坤为戸三爻故三百戸坎为加忧故象曰患至掇也
　　六三食旧徳贞厉终吉或从王事无成　象曰食旧徳从上吉也
　　述曰三应于上以柔从刚非讼者也故不讼王注在讼之时体夫柔弱以顺于上不为九二自下讼上是也食所飨也上所施予为徳汝吉曰饮食有【阙】也三柔自克爰食旧徳不僣不忒无求赢余贞也
　　孔疏居争讼之时处两刚之间而皆近不相得故须贞正自危然柔体不争系应在上众莫能倾故曰终吉也彭山曰王事讼事也以干为君道故曰王事三当上干之交为地道臣道之位已则不讼或者出而从王之事事不在已也但以柔道顺而从之不主其成焉亦以讼之不可成也六三以无争处天下者也坤六三虽无成而有终但不敢为倡而已讼六三止云无成则始终皆无矣
　　象释爻辞只从上二字下从上柔从刚所谓食旧徳从王事举该之矣诸爻象俱例此
　　初三二爻皆以隂柔不终讼而吉苟知柔而不讼者吉则知刚而能讼者凶矣
　　九四不克讼复即命渝安贞吉　象曰复即命渝安贞不失也
　　述曰九四位不中正而履三应初初三皆比二而三又应上四之所以不能无讼心也九四之命当得初六而已三非巳有岂可妄争以刚居柔故不克讼退而就初自改而安于贞之象正应者合故曰不失也羔裘诗云舎命不渝大雅诗云敬天之渝皆训变讼非善事四舍其不善以复于善葢无讼而有讼心亦非也人心惟危何以遂能安贞在干健一惕间也故前念之悔即为后念之贞竞心之忘即为道心之正争心于是乎絶矣
　　仲虎曰否九四曰有命指气言此曰即命指理言皆上干故皆曰命四之不克讼与二不同九二坎体其心本险九四干体其心能安乎天理之正然曰归曰渝皆知反者九二识时势能反而安其分之小九四明义理能变而安于命之正
　　敬仲曰九刚四柔有始讼终退之象人惟不安于命故欲以人力争讼今不讼而即于命变而安于贞吉之道也渝变也始讼始不即命不安正虽为失道今不克讼复即命而安贞则今不失也
　　九五讼元吉　象曰讼元吉以中正也
　　述曰处得尊位为讼之主建中表正徳威徳明凡所以平天下之情消天下之争者出于以健制险之外故大善而吉王肃曰以中正之徳齐乖争之俗所以讼元吉也
　　讼卦五爻皆不正惟九五一爻既中且正为可尚中则我不终讼正则人不克讼相讼者或即中而求正好讼者或见正而中止此讼中之最善者故曰讼元吉以中正也爻与象皆称讼何与听讼之事哉五或为徳之尊或为位之尊不必専指人君也诸家为君位所惑故谓君无讼理遂以听讼解之殊不思君岂听讼者哉
　　上九或锡之鞶带终朝三褫之　象曰以讼受服亦不足敬也
　　述曰上九刚健之极恃髙用刚不胜不已终讼者也凶其固然设使终讼而胜尚争之世或有锡之以命服者然以讼得之其能安享之乎不崇朝三褫之矣是成亦毁也得亦失也何贵于终讼哉
　　上九近九五之尊六三又以柔应之三体应上二与四常欲有之上终以讼而得之终讼而胜有锡鞶带之象诸理斋曰以讼受服正使其受而不褫亦不足敬也不足敬虽受犹不受也况必褫乎故杨恽告霍氏息夫躬告东平初以此而侯卒以此而诛
　　初六爻杨氏曰初六九四讼之敌也然六之才弱而位下才弱者有慙忿而无遂心故虽讼而不永位下者敢于微愬而不敢于大诟故虽有言而小不永则易收小言则易释所以终吉然六之隂静非首讼也九四以强躁而挑之初六不得已而应之两讼有强弱弱者多胜强两辞有应感感者多不胜应故初与四辩而初得其明也岂初之能必明哉非听之者明则强者以后罢胜感者以先入胜矣要之不永所事初六不可不深戒也虞芮之讼一入周境自媿而解不永所事之效也
　　六三爻项氏曰六三为上所讼上终讼之人也不可与辩三贞守旧徳而不敢动犹惧其见危也或不幸而与争王事则明其事理而譲其成功以存从上之礼庻乎其可吉也象曰从上吉也此从字谓从上六与从王事不同初以讼为所事则三之王事亦争辩之事尔讼之六三介于二阳之间进不敢居其前退不敢从其后此其所以为贞厉也欤
　　项氏曰六三之旧徳坤也坤之中爻动而成坎初六六三皆旧文也曰贞曰或从王事皆六三之旧辞故圣人引之以实其义所以凡起例使人知三百八十四爻皆乾坤之旧也
　　六四爻项氏曰讼爻皆以禄位为象二有邑戸三有食有王事上有锡带则四之命亦爵命也
　　上九爻项氏曰上九以刚居柔可以不克讼矣而在讼之终居髙而用刚不胜不已此终讼之凶人也亦不足敬三褫自三至上所歴三爻故为三禠褫字郑康成本作拖言三加之也因象言不足敬故人皆以拖为褫今按不足敬谓终讼之凶人虽受服为可鄙非见其褫服而后慢之也六三与上爻辞皆有或字三之或从即与上从事也上之或锡即三锡之也三本坤之六三因二变而成讼三守旧徳含章不变自无讼理或因王事不得有争则亦务存谦顺不敢以成自居也上本干之亢龙以刚终讼于法当凶自无胜理以三从之故有或来之锡或者言出于望外三理胜而上受服也三上相应者三之从上曰或上之锡带曰或居讼之时未必之辞也鞶带者柔服之象带柔而在身之中犹六三以柔在卦之中也合二爻而观之则或字之义明矣
