<!-- { "loadSidebar": true } -->
　　述曰天地之道有升有降然上下之观不动也故曰天地之道贞观者也日月之道有往有来然昼夜之明不动也故曰日月之道贞明者也天下之动吉凶之变多矣而以一贞胜故曰天下之动贞夫一者也此彖辞爻辞所以贵夫贞也然则动乌可不慎哉圣人指此以开明人心使知有至一之归而不迷于非防也
　　湛原明曰天地日月无不一故止言乎贞有不一而侈言一故以一言乎人也天地日月人其理一也质卿曰夫是卦爻也卦爻之辞也刚柔也刚柔之变也总之皆明乎天下之吉凶也是吉凶者岂曰循环而无定者哉亦岂曰对待而相胜者哉盖天下有常胜之道贞是也贞正也常也惟正故常惟常故正吉之能胜夫凶也非吉之能胜也以正之胜也不正即吉亦凶也凶之能胜夫吉也非凶之能胜也以不正胜之也若正即凶亦吉也吉凶无常而贞有常此天下趋避之凖也是何也理一则不容有二至常则不容有变也
　　夫干确然示人易矣夫坤隤然示人简矣爻也者效此者也象也者像此者也
　　述曰承上文贞一来乾坤皆恒一其徳故曰确然示人易矣隤然示人简矣干得一以为乾坤得一以为坤凡卦之爻不过效法乾坤之理凡卦之象不过肖像乾坤之形而安有不出于一者哉此吉凶之所以为贞胜也
　　朱氏曰夫干阳至刚确然不易示人为君为父为夫之道不亦易乎坤隂至柔隤然至顺示人为子为臣为妇之道不亦简乎
　　蔡介夫曰爻之奇偶所以效夫易简者也盖百九十二之阳爻皆一而实自是健而易之理百九十二之隂爻皆二而虚自是顺而简之理卦之消息所以像夫易简者也凡干震坎艮为阳卦诸阳卦在内而为主者皆阳长而隂消也则所以像干之易凡坤巽离兊为隂卦诸隂卦在内而为主者皆隂长而阳消也则所以像坤之简
　　爻象动乎内吉凶见乎外功业见乎变圣人之情见乎辞
　　迷曰彭山曰爻象动乎内内主心言刚柔往来本乾坤阖辟之防在内之不能自已者也外在外之可见者也吉凶在心本所独觉但能趋吉避凶则见于外者有福无祸矣此系于人心之知变则大业由此而生故曰功业见于变此三句乃八卦定吉凶吉凶生大业之序圣人准之命辞而裁成辅相存乎其中至于功业见乎变斯圣人之情见乎辞贞胜之理于是昭然于天下而与贞观贞明者同其流行矣
　　天地之大徳曰生圣人之大寳曰位何以守位曰人何以聚人曰财理财正辞禁民为非曰义
　　述曰天地以生物为徳故为大徳圣人之位为生物之主故为大寳财者生之本理财乃导民生养之事正辞乃敎民脩徳之事禁民为非乃防民蠧之事凡此皆义也义以理财正辞禁非以生万物而已自大寳曰位直读至禁民为非曰义方与大徳曰生相当
　　朱氏曰干大生也坤广生也乾坤合而成徳生物而已圣人成位乎两间有其徳无其位不能兼善天下于其位也慎之重之在卦则尊位也天地之大徳曰生者仁也圣人之成位乎两间者仁而已不仁不足以参天地仁被万物取财于天地则财不可胜用其民养生丧死无憾可以保四海守宗庙社稷矣郑氏曰敛聚有经费出有法兼并无所肆其开辟邦国不得擅其节制此之谓理财垂法于象魏读于乡党着之话言布之典册上言之以为命下守之以为令此之谓正辞奢不得僣上贱不得逾贵造言者有诛伪行者有罚有以率其怠倦有以锄其强梗此之谓禁民为非凡此皆义也
　　象防位谓卦爻五为君位其刚柔中正者天地生生之徳故曰仁独隂寡阳不生也聚人亦当作仁财古与材通湛原明指为卦材是也聚防仁道彖言乎其材也理谓料理理卦之材而正其词以禁民为非乃曰义也圣人在位象易简而立功业不过一仁而已义以理财损过裁偏凖于中正义以正辞上命下令当于道揆义以禁民为非止邪息妄归于一是皆所以全其生生之徳也
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情
　　淮海曰备物致用立成器以为天下利莫大乎圣人观十三卦之器与象余卦可知矣观包牺神农黄帝尧舜之制器尚象余圣人可知矣圣人不能先天而强为不能后天而不为皆循其天理之自然耳天理之自然者何也时也易也
　　述曰圣人之作易无大不极无微不究大则取象天地细则观鸟兽之文与地之宜也近取诸身物理咸备逺取诸物性命各正验隂阳之消息为卦爻之法象神明之徳不外乎健顺动止四者之徳曰通者卦画立而有以尽隂阳变化往来不测之妙也万物之情不止乎风雷山泽水火之情曰类者卦画立而有以尽隂阳感应生生不已之机也
　　梅氏古易考原曰仰观象于天而作卦如干天离日震雷巽风坎月云丰斗沬之类俯观法于地而作卦如坤地兊泽艮山坎水之类观鸟兽之文如干为龙为良马老马坤为子母牛震为龙为马善鸣巽为鸡坎为豕为马美脊离为牛为雉为为虎豹艮为狗鼠兊为羊之类观地之宜以作卦如干为木果震为苍筤竹萑苇稼为反生为蕃鲜巽为木为杨坎木为坚多心栋丛棘蒺藜离木为科上稿艮木为坚多节之类近取诸身不但八体而已凡八属皆是如为君为父之类逺取诸物不但服食器用而已虽计物之数曰万皆是如为圜玉金寒氷大赤之类伏羲经卦八其别六十有四今止云作八卦者举经以该别也曷为谓之举经以该别干为经卦举一干干之干而兊干离干震干巽干坎干艮坤干八别之干皆该之矣兊以下七卦皆然故干夬大有大壮小畜需大畜泰曰始作干履兊睽归妹中孚节损临曰始作兊同人革离丰家人既济贲明夷曰始作离无妄随噬嗑震益屯頥复曰始作震姤大过鼎恒巽井蛊升曰始作巽讼困未济觧涣坎蒙师曰始作坎遯咸旅小过渐蹇艮谦曰始作艮否萃晋豫观比剥坤曰始作坤羲圣心胷天象地法动动植植近身逺物莫不蟠蓄于中然后作八卦以垂示天下后世故其卦之妙天地象法动植身物万理咸备于是幽賛神明而生蓍以通神明之徳制器尚象随取随足以类万物之情
　　作结防而为网罟以佃以渔盖取诸离
　　述曰上古茹毛饮血故教之以佃渔朱汉上曰佃离为雉渔互巽为鱼而目相丽而虚其中网罟之象也一隂丽于二阳之间物丽网罟之象也
　　包羲氏没神农氏作斵木为耜揉木为耒耒耨之利以教天下盖取诸益
　　述曰耜者耒首也斵木之锐而为之耒者耜之柄也屈木之直而为之耒耜取益卦体下震动上巽入皆木中互坤土木入土而动也
　　日中为市致天下之民聚天下之货交易而退各得其所盖取诸噬嗑
　　述曰动取噬嗑翟曰离象在上故称日中艮为径路震为足又为大涂致民象也坎水艮山羣珍所出聚货之象也交易而退各得其所噬嗑互坎艮劳乎坎成言乎艮也上古人质而自守其居自费其用而不相徃来财货之有余不足不知其均也故为之市日中之时取其逺近之人皆得以相及
　　神农氏没黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利黄帝尧舜垂衣裳而天下治盖取诸乾坤述曰通其变所以趋时也变而无迹曰化言能使民日用其道而不倦者以其通之道神妙不测变而不见其迹便于民而民咸宜之耳易之道阳极变隂隂极变阳变则通而不穷可乆而不息黄帝尧舜之通其变者易之道也制始于黄帝至尧舜而大备故程子曰圣人通变使民不倦各随其时而已垂衣裳者无为之意衣上服裳下服如乾坤定上下之位无所为也朱子不取上衣下裳之説但曰乾坤变化而无为然衣裳之上下别乾坤则此章诸卦取象之本防也
　　朱氏曰十二卦分而乾坤合上古衣裳相连乾坤相依君臣一体也神农时与民并耕而食饔飱而治至是尊卑定位君逸臣劳乾坤无为六子自用
　　龚氏曰教民始于有君臣上下而后礼义有所错故衣上裳下示之以君臣之义干尊坤卑之象
　　紫溪曰言通变神化而独详于黄帝尧舜言黄帝尧舜而独取诸乾坤乾坤诸卦之宗也黄帝尧舜千古人文之始也中天之运至此而开洪荒之俗至此而变此所以为善羲农之精蕴也
　　张文饶曰自离至乾坤五卦得隂爻十四者二七也得阳爻十六者二八也
　　刳木为舟剡木为楫舟楫之利以济不通致逺以利天下盖取诸涣
　　述曰刳空其内剡薄锐其首也涣下坎水上巽木中互震动木动水上舟楫之象上古山无蹊泽无梁至是舟楫之利以济不通
　　服牛乗马引重致逺以利天下盖取诸随
　　述曰调习牛马负重致逺施诸涂以利天下随之取义以其前动而后说也凡卦画自下始故以震下为前动象
　　重门击柝以待暴客盖取诸豫
　　述曰坤为阖戸互艮为门阙重门之象震动为有声之木互艮又为木马融云击柝以行夜又互艮为阍人击柝之象也互坎为盗暴客之象也盖舟车既设川陆既通虽有所利而亦当有所防矣郭氏曰豫本无备豫之意孔子又明豫于此者以见诸爻卦之象无穷不可一义尽也
　　断木为杵掘地为臼臼杵之利万民以济盖取诸小过述曰杵以舂臼以容用之捣去粟殻而得米利济万民亦犹渡水之得济也取小过者朱子以为下止上动也象防兊为毁折断巽木为杵也巽木入坤土掘地为臼也坎陷有臼象而又下止上动也
　　木为弧剡木为矢弧矢之利以威天下盖取诸睽述曰呉防清曰坎象弧者中弣强上下两稍弱也离为矢者前簇后括实中笴虚龚氏曰弧矢之用相睽不可以相无而卒所以治睽也
　　上古穴居而野处后世圣人易之以宫室上栋下宇以待风雨盖取诸大壮
　　述曰栋屋脊檩也宇室两邉垂下者即榱也周礼所载可考凡卑则吐水疾而霤逺以隤下为宇是也震一阳在上卦之下而承二隂上栋之象干三阳在下而相比下宇之象以蔽风雨二隂在上而动四阳在下而壮故二隂不能凌也
　　古之葬者厚衣之以薪之中野不封不树丧期无数后世圣人易之以棺椁盖取诸大过
　　述曰厚衣以薪积薪以覆借之也不封不封土为坟也不树不树木为识也丧期无数无祔练祥禫之曰数也为棺以周身为椁以周棺棺椁取大过俞氏曰下巽上兊其卦肖坎坎为隐伏葬埋之象中互重干之大木棺椁之象虞翻曰巽为木为入处兊为口干为人木而有口干人入处棺敛之象两说意互相也
　　上古结绳而治后世圣人易之以书契百官以治万民以察盖取诸夬
　　述曰书契取夬书以刀笔画木简为文字也契以木刻一二三四之画予者执左取者操右合之为信也契但记数书则有指事象名之变退斋徐氏曰上古民淳事简事之大小唯结绳以识之亦足以为治至后世风俗媮薄欺诈日生而书契不容不作矣言有不能识者书识之事有不能信者契验之取明决之义盖夬乃君子决小人之卦而造书契者亦所以决去小人之端而防其欺也隆山李氏曰天下之事不至于决则不通故杂卦之次第与十三卦之气象皆终于夬
