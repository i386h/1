<!-- { "loadSidebar": true } -->
　　述曰象旨兊六爻以相比取义初和兊者比九二刚中之人两阳相与和而不流故吉卜子夏曰以刚正之说首出门而和人者也守正和人何往不吉无所疑也徐氏曰疑谓疑于隂也卦四阳惟初与隂无系故无所疑二与四则疑于三五则疑于上矣商兊未寜正公私介限处不可不审其所从也
　　九二孚兊吉悔亡　象曰孚兊之吉信志也
　　述曰九二以阳居隂又与三隂相比而为说体宜有悔也二刚中之德孚信内充则非妄说者君子同德相信小人说之不以道不説也所以吉而悔亡象曰信志也志存乎中者也说由中孚于已为慊于人为当虽不说者亦信而莫之忌矣大都诚实之人难说而易事其志无纎芥可疑而亦无不信之者
　　六三来兊凶　象曰来兊之凶位不当也
　　述曰兊主柔易流故贵刚初刚正二刚中孚兊诚和兊公也六三为上兊之主隂居阳位过中失正以说为事不能自已者也上无应者乃来就二阳求与之说夫已能守正虽不即人人将即我来而说何为者哉凶已程传之内为来上下俱阳独之内者以同体而隂性下也失道下行也
　　质卿曰来兊者和不能如初以已同众孚不能如二以诚感人欲孤立也则妄说之情不能自已欲相说也则非道之求人所不契故不免于来兊章氏曰立身不端徒以柔媚求说于人即此便为凶德
　　象旨位不当也俞氏曰巽正位在四干在五坤在二震在初离在二艮在三坎在五兊在六也
　　九四商兊未寜介疾有喜　象曰九四之喜有庆也述曰商度也未寜不决与不安之心合也九居四位不中不正非有特立之操而下比六三柔谀之小人易为所动正在商度拟议之间盖心知其非正而实乐其易悦故有商兊未寜之象然体本阳刚能介然独防知柔邪之不可近而疾恶之如是则进于兊说之正而有喜也
　　商谓隐度四互巽进退之象介俞氏读为句四与三上下异体犹疆介然疾者疾三隂邪也四位柔而才刚故象如此孙氏曰三之来兊本下趋四重兊异体自有介限之别而人情昵邪则远正疾恶则亲善此天下之大分不可不审所从也故决之介疾有喜质卿曰四之所可嫌者在商兊所可幸者亦在商兊商兊者喜之先见者也决之以开示正道预防邪心也敬仲曰有庆者九四居大臣之位国之治乱繋焉能不近小人则泽及民矣汝吉曰其疾恶若决其进善必果其有庆也能无喜乎
　　九五孚于剥有厉　象曰孚于剥位正当也
　　述曰九五刚中宅尊下与阳不相得而比于上六不说信乎阳而说信乎隂也剥者柔变刚之名谓上六阳刚有孚非私昵也然爻位相近易合隂阳相得易亲不虞其害而诚信之则剥之势成矣能无厉乎夫五位正当者也卦亨贞由之以本说体恃其刚正有孚剥之危圣人畏孔壬远佞人良有以也
　　九五得尊位而处中正尽说道之善矣然所比者上六隂柔之兊主上体纯隂居卦之外善匿其情以为说非若六三来兊显然求说人得以非正而拒之也最能惑人最能隂剥善类害既不显而毎为刚正者之所信说盖刚正之君决非柔媚小人所能动而不能不狃于匿情矫伪以不求说为说者故九五有孚于剥之戒象旨剥谓剥卦兊为正秋过此则为九月之剥兊之九五正当剥之六五也厉者五以阳刚中正虽孚剥而有威严尚未受剥也以在说时故为之戒四曰商兊五曰孚剥皆以时取象商八月剥九月也
　　上六引兊　象曰引兊未光也
　　述曰敬仲曰上六超然一卦之外有高尚之象然非中无得道之象近比乎九五隂阳有相亲之象则亦有引之说之之象隂不自守引之斯说未为光明光大也苏氏曰夫难进君子之事使上六引而不兊则其道光矣
　　艮兊皆少阳少隂之卦然艮阳止于上多吉故本爻曰敦艮之吉以厚终也他如蒙上利用御防上下顺也蛊上不事王侯志可则也贲上白贲无咎上得志也大畜上何天之衢道大行也頥上由頥吉大有庆也损上弗损益之大得志也虽剥上亦曰硕果不食在本爻尚无大害若兊隂说乎上则多不吉故兊本爻曰引兊未光也他如大过上过涉之凶不可咎也咸上咸其辅颊舌滕口说也夬上无号之凶终不可长也萃上赍咨涕洟未安上也困上困于葛藟未当也随上拘繋之上穷也独革上稍善亦有征凶之戒兹类其词而玩之兊上本隂居隂位而艮上则阳居阳位词若与象异矣其实艮阳止体宜乎上兊柔说体不宜于上所以柔说在上多凶知此则观象玩词殊省力也
　　按兊六爻以六三为主凡诸爻称兊者皆谓三也初九与之同体为和兊九二与之相比为孚兊六三来而成兊为来兊九四当三五往来之冲为商兊上六与三相应为引兊九五不称兊而称剥者卦中独此一爻与三非同非比非应舍三而去自【阙】
　　为兊阳往比隂为剥其戒深矣阳爻曰和曰
　　孚曰介皆刚辞也隂爻曰来曰引皆柔辞也阳为实中实为孚二五皆阳在中故二为孚兊五为孚于剥虽所用不同其孚一也















　　读易述卷九
<经部,易类,读易述>
　　钦定四库全书
　　读易述卷十　　　　　　明　潘士藻　撰
　　涣【坎下巽上】
　　程传爲卦巽上坎下风行于水上水遇风则泮涣动荡所以爲涣也
　　按涣卦凡隂爻皆从阳凡阳爻必宗五初六用拯拯二也六三涣躬应上也九二奔机就五也六四涣羣奉五也上九涣血涣隂之尽逺隂之害以全阳也
　　涣亨王假有庙利涉大川利贞
　　彖曰涣亨刚来而不穷柔得位乎外而上同王假有庙王乃在中也利渉大川乗木有功也
　　述曰涣坎巽合体水得风则涣也隂之涣皆归阳阳之涣皆归五故知卦主九五爻言而阳刚在坎中者则主涣之本盖有诚爲主于内至于涣汗大号而仁恩遍及于天下如风行水顺涣其沛沛涣之所以亨也涣虽有散义以人心离散言舛矣
　　涣亨涣有亨通之道也刚在隂中故爲王假有庙之象巽木坎水又有利涉大川之义巽坎二卦皆刚中涣之所以亨在此故曰利贞
　　象防坎刚卦也巽柔卦也阳刚本居上今在下体故言来内辞也穷极也阳来在下之中不至穷困也柔得位乎外谓巽居上体当用事之地上同者四成巽之主不应内而上同于五也孔疏刚得畅而无险困之难谓柔邪之累也坎刚掩于二隂爲困柔履顺而无违逆之乖此涣所以亨利涉大川利贞也刚德不畅柔不同刚何由得亨通而济难利贞而不邪乎王假有庙祖考之精神既涣散假庙所以聚之王者爲涣之主须明聚散之义爲教化之宗故曰王假有庙九二在下卦之中有刚中之德可以格庙故云王乃在中也若止云王在庙中其义浅矣程传中者心之象刚来而不穷柔得位而上同卦才之善皆主于中也特取王假有庙之象耳涣二大号王者之事即坎中之阳发见于巽之九五者王乃在中之作用也又取乗木之象薄氏曰二不穷下四同于上以坎爲水巽木乗之必不沉溺所以利涉有功也
　　紫溪曰王乃在中非在庙中也王者聚精防神全无散漫浑然在中则不荐之孚无言之格足典神天以固人心此王居正位之道若隂若阳皆涣其当涣者而宗之也吴氏曰九五互艮上画爲庙互震爲鬯居五是王在宗庙之中
　　汝吉曰井涣具体巽坎极木之用于水也井木巽水而上水养而不穷涣木乗水以渉水用济不通人官物曲之利于天地乎通矣
　　象曰风行水上涣先王以享于帝立庙
　　述曰巽爲风坎爲水坎北方卦于时天地闭塞加凝爲氷春风一动释其否结解其氷冻水涣涣然人心浃洽动荡之象也先王得涣之义制爲郊祀合万物之精神以享上帝立之宗庙举万国之欢心以祀祖考此仁孝之道尊尊亲亲之教治涣之大端也彭山曰享帝立庙即王假有庙之意盖精诚聚而有以爲统一人心之本矣
　　刘调甫曰风行水上播荡披离之象先王欲合天下之涣莫先于享帝立庙物皆有本知本则聚精防神于此而不驰骛故不至于涣圣人本天天者无声无臭而体物不遗夫茍意识不作归于其天则其精神更无涣漫一起意则神驰而精不定徃来憧憧涣莫大焉是故先王之聚涣皆取于格庙之义其防深哉人心之至诚肫肫渊渊无声无色然而足以聫一家聫一国聫天下萃涣之妙真非思虑之所可及言辞之所可解故曰茍不达天德者其孰能知之
　　初六用拯马壮吉　象曰初六之吉顺也
　　述曰下卦坎体象人心之坎险也世道莫险于人心内外上下人各有心判然其不相属而爲涣涣也者涣去下险隂涣其私以从阳也初六比于九二故用拯二初本无位未有世道之责而能以柔顺徃拯阳刚马坎马也马壮言其急也隂体悠缓因循今用壮马若拯焚救溺之急初六之自涣其私也苏氏曰涣之初六有马不以自乗而以拯九二忠顺之至是矣原明曰六质柔而履初刚履刚者乗壮马也又马少则壮老则弱初所以爲壮马也又初爲涣之始始涣而拯之则有力亦壮马也救之不早不力也救之早则爲力也易此初六柔顺从阳之道也若以二有刚中之徳爲壮马然人乗马上而二反在前非象防矣
　　九二涣奔其机悔亡　象曰涣奔其机得愿也
　　述曰九二得中二本九之所安有机象涣奔其机以就五也二于五同德有相就之愿故奔机爲得愿初六柔涣其不振之气而乗壮以拯二九二刚涣其宅中之安而奔机以就五涣躬涣羣皆此意也二刚动乎险中不穷于险虽有二隂阻隔不爲迟疑犹豫故言奔涣奔其机则就五之愿得而二之所以悔亾也
　　六三涣其躬无悔　象曰涣其躬志在外也
　　述曰六三隂柔不中正有私己爲己之象于此不涣悔尤积矣然以隂居阳在坎之上而正应上九居阳则不昵于隂能涣也坎上则当涣之时应上则得涣之助故有涣其躬之象与刚合志无我可得故得无悔而可以济五之涣矣何也涣其躬而后可以明匪躬之道也
　　象旨六三坎体之上涣躬险将脱也涣之诸爻独六三有应于上三能求援而出离乎险象故所谓志在外是也
　　敬仲曰躬有俯而就下之象六三近比于九二隂阳有相得之象而六三不然涣其躬身在于内而正应上九是志在外也斯其所以无悔欤
　　六四涣其羣元吉涣有丘匪夷所思　象曰涣其羣元吉光大也
　　述曰六四出坎险之上柔得正位以承至尊王注内掌机密外宣化命是也四与下二隂爲羣而独居正志在上同心无私系能涣散隂类之羣所以大善而吉也成巽之主同体五阳涣羣独徃众知向方而涣成聚矣大聚曰丘羣不涣则心皆散漫而无所聚故苏洵曰羣者圣人所欲涣以混一天下者也涣众异爲同众私爲公涣二隂之小羣而成五阳之大聚此非等夷思虑之所及也二隂等夷皆知羣之爲羣而岂知羣之当涣知羣之当涣而岂知涣之爲聚故曰匪夷所思赵氏曰隂之涣至此极盛故以光大賛之敬仲曰六四居大臣之位则当行天下之大公不当用其私党故涣其羣元吉此非小贤之所能也于涣散之中有聚合人心之事业平等思虑所不能及足以见其公忠诚笃是谓之光大
　　汝吉曰卦乗木有功四巽主济涣所任也卦三隂初二皆失正羣象四体柔正在涣羣象涣躬不私己也涣羣不私与己也公己公人之尽也
　　程传涣四五二爻义相须故通言之彖故曰上同也四巽顺而正五刚中而正四以巽顺之正道辅刚中正之君君臣同功所以能济涣也元吉光大不在五而在四者二爻之义通言也于四言其施用于五言其成功君臣之分也
　　九五涣汗其大号涣王居无咎　象曰王居无咎正位也
