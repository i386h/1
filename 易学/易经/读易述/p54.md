<!-- { "loadSidebar": true } -->
　　象旨尔雅高平曰陆水中平地三动则成坤故为陆夫指三郑曰坎为丈夫水流而去虞翻曰三动阳死坤中坎象不见也阳本上物艮止于下之象妇指四巽为妇离为孕三动成坤离毁失位亦三近比四无以正室孕子之象利御防离为兵戈甲胄坎为防盗秀岩李氏曰四非婚乃防是也自下御上三动坤顺坎象不见而又艮体而止巽顺物莫能违故利用御防也盖动与不动皆有其象矣
　　胡双湖曰尝合卦爻辞观之卦辞女归吉者以三四两爻也爻辞夫妇凶者亦三四两爻也卦以两体论巽女有归艮男之象爻以应否论当相应之位者为正不当相应之位者为邪四女无归三男之理也特相比而相得为私情之相合耳此卦但言女归不言取女不得与咸例论谨始之意已可见于言外矣纪闻曰渐之九三蒙之上九皆以过刚而许其利御防然一则曰上下顺也一则曰顺相保也其旨防矣
　　六四鸿渐于木或得其桷无咎　象曰或得其桷顺以巽也
　　述曰仲虎曰巽为木而处于艮山之上九三之前三以一阳画衡于下有桷之象鸿渐于此则愈高矣鸿之掌不能握木木虽高非渐所安也然隂居隂得正如于木之中或得平柯而处之则亦安矣故无咎孔疏六四进而得位故曰鸿渐于木也之木而遇堪为桷之枝取其易直可安也六四与三相得顺而相保故曰或得其桷既与相得无乗刚之咎故曰无咎顺以巽也者言四虽乗三体巽而附下三虽被乗上顺而相保所以六四得其安栖由顺以巽也敬仲曰顺巽则不贪进不忤物故处高危而得安平之道象旨四巽体为木之余木桷皆巽象巽为进退故渐木而或得其桷李鼎祚谓四爻隂位正象桷是也卦以渐为义渐木者进得位卦之正也爻以巽为主得桷者所以成巽也故象独曰顺以巽
　　九五鸿渐于陵妇三嵗不孕终莫之胜吉　象曰终莫之胜吉得所愿也
　　述曰象旨尔雅大陆曰阜大阜曰陵释名谓体崇高以其在艮之上张中溪曰此人君处九五之位象也五刚得中与二正应二乃五之妇也二欲归于五者三近止之厯四而五有三嵗不孕之象敬仲曰六二之不孕异乎九三之不育九三不中六二中正终得与正合故九三终莫之能胜邪不可以干正中正者卒得所愿天地鬼神所共与人心所同归也安得不吉苏氏曰三嵗不孕终莫之能胜也六二之为妇而贞也则愿孰大焉故曰进以正可以正邦也不求之人而求之身虽服天下可也
　　纪闻曰九三夫既征而不复则妇孕不育矣象之相因而取者妇三嵗不孕又专取妇象凡言三嵗不兴终不兴矣三嵗不觌终不觌矣此虽三嵗不孕终莫之胜也孕女之得其配也以有为而未功也字育女之功也仲虎曰三与五皆言妇三四夫妇之邪匹妇虽孕而不敢育女归之不以渐者也故凶五二夫妇之正配妇虽不孕而三四莫能胜女归之以渐者也故吉观二爻之吉凶而卦词所谓女归吉者愈明矣
　　上九鸿渐于陆其羽可用为仪吉　象曰其羽可用为仪吉不可乱也
　　述曰敬仲曰上九又在九五之上若不可言陆而曰陆者上九之应在三三为陆上居巽体之上故降而从陆欤退巽如此故其羽可以为人之仪则其曰不可乱者人心为进退得失所乱则贪进不克退巽能退者必其心不为进退得失所乱矣王注进取高洁不累于位无物可以屈其心而乱其志峨峨清远仪可贵也仲虎曰鸿进以渐而不失其时翔以羣而不失其序所谓进退可法者也而独于上爻言之者要其终而不可乱也
　　五比四三上比四下比二二比三则相説而可乱故三四遂为不正之匹偶二五中正其始亦有间阻终乃能胜耳惟上九下无应与不与隂比独居九五之上而超然一卦之外无物可乱其志曰不可乱也亦鸿不乱羣之象
　　杨廷秀曰渐之进至于九之渐于陆髙之极也不可逾矣九三下卦之极上九上卦之极其进也皆至于髙平之陆而止九三之渐于陆也自干自磐而陆其进已上虽平而高上九之渐于陆也自木自陵而陆其进为退虽髙而平上九以刚阳之德秉谦巽之极其位弥上其心弥髙其进弥徐其退弥速此其羽翼翔集截然而不可乱岂不足以髙出一世而为天下之仪表乎
　　初六爻项氏曰鸿水鸟也初虽离水而至干其进不速犹在水土之濵穷迫之地小忧小故时时有之然而能止于此而不进则于大义固无失也
　　象旨初称鸿婚礼纳采用鴈鸿鴈之大者彖言女归吉故爻用之以取象也自二至五体有坎离为飞鸟而居坎水鸿之象也干者小水从山流下之称艮为山为小径坎水流下山故鸿渐于干也小子厉有言艮三索得男为小子艮又为言也初六远则无应近则遇二两隂不能相容故小子厉有言然渐道当然非志于利者故无咎按六爻取象初在艮之麓而为干者水涯为干上有互坎也二高于初故为磐磐汉郊祀志作般孟康云水涯堆也堆固髙于涯矣三又在上故为陆陆在水中则塘上路也【阙】然者三正在坎中也四在巽木之初当为根以在上卦故为桷三四皆人爻陆在人下桷在人上也五为陵上为逵皆对下卦言之五对二为髙故为陵陵髙于堆者也上对三为高故为逵九达之逵髙于水中之陆也人立于九达之逵而望飞鸿之羽其势又髙巽为髙而在上卦之上故其象如此
　　六二爻项氏曰二已离干而至于磐去水土而得石有饮食之乐矣则又止而不进非徒安于自养义不可以轻进也两爻皆柔而能止故得渐进之义如此六三爻项氏曰三为艮主自应能止然以纯刚之质当渐进之时乃在互坎之中正得山上有水之象圣人惧其进而犯难也故有劝戒之辞焉征孕皆凶言不可进也利在御防言可止也三征则离艮而入巽故有离其羣丑之悲孕生者下首今乃上进故失生育之道凡行上为逆行下为顺刚止于外下蔽二隂与之相保以共御夫防贼则为顺道也羣丑谓侪类也诗吉日从其羣丑是也九三言征孕御防者在坎中也坎为难征则有兵难孕则有产难设险守国则利御防
　　六四爻杨氏曰四出艮之上为木为风鸿乗风而升于木夫以九三之刚而进于陆六四以隂柔乃超然而出其上此危道也惟降而栖于木桷之卑枝则庶几无咎与渐于木者飞而至也得其桷者顺以巽也君子渐进于高位不幸而在刚暴小人之上而人不忌之者以柔居柔为顺之至而又能巽乎刚所以进而得安也
　　上九爻项氏曰上九渐道之成著于九达之衢国人望之以为仪表此盖元老旧臣筋力已衰而在賔师之位譬如望飞鸿之羽于九达之逵但见其次序之不可乱亦足以仪刑众庶使诸大夫国人有所矜式不待见之行事也
　　归妹【兑下震上】
　　按兊少女谓妹也三説主而比震初有説以动之象故谓之归妹卦以三爻得名别于女归以渐之正也卦二三四五刚柔皆易位故无攸利
　　虞翻曰互体坎月离日俱归妹象隂阳之义配日月则天地交而万物通故以嫁娶也
　　归妹征凶无攸利
　　彖曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乗刚也
　　述曰归妹者以少女而遽归于人不曾待夫时亦不曾待夫礼正与渐之女归相反渐女归巽外之辞归妹兊内之辞也
　　汝吉曰归妹妹少女之称非其时而归归不以渐也兊震两体相比有説以动之象揆年未及六礼未行而遽归于人以説而动惟好是归所归妹也卦主六三以位不正而得凶以妇乗夫而无攸利易彖繇所无不祥甚焉彖词推而广之天地万物卦名归妹虽违匹对之正实象天地少隂少阳长隂长阳之气共相交接天地之大义存焉若是天地不交通而万物不繁兴生类或几乎息矣归妹长少之交于以嗣先于以着代人之终始也厚莫重焉胡可苟尔以説而动忽其始矣凶无攸利卦象固有然也永终知敝安得不始之慎哉
　　俞氏曰九四阳爻在上卦二隂爻之下六三隂爻在下卦二阳爻之上是天地交也胡氏曰出震见离説兊劳坎是万物兴也兊为少女女之终震为长男男之始亦有人道终始之义赵汝楳曰説以动非兼指男女偏主于所归妹也蔡汝柟曰动以説为归妹止而説为咸无非性之欲也而动止别公私焉咸曰取女吉吉在取也以取属男归妹征凶凶在征也以征罪女象旨或误指震为兊夫失卦名义矣且就震言説兑色而不知説非震就兑言动于欲而不知动非兊也
　　杂卦传曰渐女归待男行也三四各得正位艮男在内巽女在外有待而行女归之得其正也归妹少女居内长男居外位皆不正有説以动之象説而归之主女而言未尝待也不以渐也此女归之不得其正者也渐止而巽归妹説而动二卦正相反
　　男女之道谨于始合长女待男而行男止则女尚未归为渐少女未曾待年未曾待六礼之备惟説是动而遽归之为归妹女狃説而忘其顺男牵欲而失其刚始合不正必敝其终故曰归妹女之终也随卦亦震兊合体有元亨利贞之词者何随动而説阳先隂随正也故吉归妹説而动隂先阳随邪也故凶程传女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也
　　孔疏谓以少承长非是匹敌明是妹从姊嫁故谓之归妹圣人制礼令娣侄从其姑姊而充妾媵者所以广嗣续以象天地少隂少阳长隂长阳之气共相交接所以蕃兴万物也天地以隂阳相交而得生物不已人伦以少长相交而得继嗣不絶归妹岂非天地之大义人伦之终始耶
　　象曰泽上有雷归妹君子以永终知敝
　　述曰兊为泽水钟而不流雷震其上泽如鼓沸腾涌隂说阳而动之象故曰泽上有雷归妹盖情欲之动一时之感非其恒也不可久也夫妇之道当常永有终必知其有敝壊之理而戒慎之敝壊谓离隙归妹説以动者也异乎恒之巽而动渐之止而巽也非夫妇正合而可恒之道久必敝壊知其必敝则当思永其终也天下之事莫不有终有敝莫不有可继可久之道观归妹则当思永终知敝矣俞氏曰归妹女之终兊毁折敝也互离为明所以知其敝而永其终也质卿曰天下事但袭取于一时者即情可合相依于久远者非理莫全君子知夫妇之间永终之道也归妹之初致敝之原也思其终不得不防其始念其久不得不慎于今不然敝不在后而今已胚胎之矣敢不谨欤
　　初九归妹以娣跛能履征吉　象曰归妹以娣以恒也跛能履吉相承也
　　述曰归妹主兊之三爻初处三下娣之象也归妹本配匹而曰以娣初位在下上无正应侧身奉君不当室主若娣侄从嫁为妾媵者故称以娣也初刚本能行而以娣自居行不敢正有跛能履之象如是而往吉孰甚焉孔疏为妻而行则凶为娣而行则吉是也象曰以恒也凡事惟得其恒者为吉故长男长女之配合卦名恒归妹恒之变而曰以娣不居其正以是为可恒也跛能履吉以其相承而不敢专也
　　归妹以説而动非夫妇能常之道初以阳德安卑下之分为恒而承事于君故征吉与彖征凶异防矣
　　九二眇能视利幽人之贞　象曰利幽人之贞未变常也
　　述曰九二承上归妹以娣之词也阳本能视以娣自处不敢正视象眇者之能视也居中处内同乎幽隐之人守其贞正无邪竞之心则利矣胡旦曰以阳居隂履非其正能尽卑下之节以承于上犹目之偏亦不废于视也然上有六五之应不可以越其位分而上进上进则专当室之权故当退处其分守其幽静之道而不废故获利也虽有其应不妄求进是未变常也
