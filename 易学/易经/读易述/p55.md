<!-- { "loadSidebar": true } -->
　　象曰未变常也常即恒义恒之变为归妹以初与三易位也九二在中曾何变乎不变常便是幽人之贞初在下取履象二在初上取视象其实一也妇道行不逾域窥不出戸取象跛能履眇能视履不直前视不远瞩也幽人犹如静女二居兑中处于三下亦象幽人幽人深居处休独秉贞德不变其常所以为善六三则不然必反归以娣如初而后免于征凶也刘牧曰履之六三以其位不当故凶归妹九二虽居中而云眇能视者以阳居隂为不正也履九二幽人贞吉同此爻辞者以其履道尚谦不贵处盈务致至诚恶夫外饰者也二以阳居隂履于谦也况乎幽人之志专静而卑退无所侵越犹娣之礼务卑退也妇人以隂处隂又居内为得位故家人六二在中馈贞吉今九二虽以刚处柔然位不当正合娣之义利幽人之贞不亦宜乎
　　象防以如江汜不我以之以以娣妹以之也帝女之嫁必有媵娣以广嗣归妹以逮下为德初刚居下而正二刚居柔而中皆有妇德者故象归妹以娣六三兊主不正故象归妹以须九四震主不正故象归妹愆期然愆期待时正理也以此当兄嫁妹为得之爻效天下之动无定执也
　　六三归妹以须反归以娣　象曰归妹以须未当也述曰卦以归妹名在此爻居下卦之终为兊之主而与阳比説而失正其德不中柔而上刚其行不顺如是而贱矣古者谓贱妾为女须故曰归妹以须此初九归妹以娣之反也不反归以娣征凶必矣反归反而归正之意初下得正象娣位归妹之所以吉也反归于下乃有以娣之义陆氏曰归妹以须未当也归之不当而反归以娣顺以正也四爻皆失位而此言不当以独失归妹之义也
　　初与三易位此恒之变为归妹初位得正象归妹以娣有顺承之义亦恒也三位不正象归妹以须有乘刚之失非恒也能反归于下如初之为以娣媵自居则复于恒矣易之变动不居如此象言未当者以六居三柔乗刚贱乗贵皆未当之意
　　九四归妹愆期迟归有时　象曰愆期之志有待而行也
　　述曰九四之为妹以阳处隂不居其正合归妹之义初阳正而象跛履二阳中而象眇视归妹以不居其正为得宜也四下体之上位过于少女而在震之家是归妹之愆期者虽迟归也而归有其时九四所以愆期不为苟就有所待而行也所谓动必以礼不以説而妄动也正与六三相反程传愆期之志以明由已而不由人也
　　仲虎曰六三九四皆失位无应三以其无应也急于从人而反归以娣四虽无应不轻从人而愆期迟归何其相反如此之甚哉三隂柔不中正为无女德者四刚健在女则为贤明有德者也士之自贱自贵如之
　　蔡汝柟曰归妹以娣跛能履吉在出处即抱闗击柝之道也愆期迟归乃出处之正汝吉曰孔子曰我待价言待也惟恒德为能有待也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵
　　行也
　　述曰六五居归妹之中独处贵位下应九二是帝乙所嫁之妹能谦降以从礼者帝乙商之贤王最能重婚姻之礼虽帝女至贵不得失柔巽之道有骄贵之志故圣人特取以为言君女君也贵人之归岂假容饰以説人娣媵者以容饰为事者也故曰其君之袂不如其娣之袂良良在德而不在袂也仲虎曰下三阳皆以女德称六五隂尊而谦降女德之盛无以加于此矣故又有月几望之象都圣与曰月者至隂之精而羣隂之主女君之象也几望言女君之谦盛而未盈也望则盈矣吉宜家之谓也
　　袂衣袖所举以为礼者有妹娣连袂之意其良在袂亦有娣不如君贵之意其位在中是其贵也娣袂虽良终在下位五有中德之贵而行自不尚饰矣行本于震动连袂而行出嫁之谓也
　　上六女承筐无实士刲羊无血无攸利　象曰上六无实承虚筐也
　　述曰上六隂柔与三隂不相应故不曰夫妇而各以士女称之承筐刲羊所以承祭祀也惟虚不应故承筐无实女不成为妇也士刲羊无血无妇则不成为祭矣故无攸利震有筐象体兊羊象象曰上六无实承虚筐也不言士者卦为归妹而发因其无终不以归妹许之仲虎曰卦无攸利以六居三失夫妇之正爻无攸利以三上不应婚约不终然归罪于兊之隂则一也
　　苏氏曰归妹男女皆易位柔皆乗刚岂无敝者哉上六则敝之所终也隂柔本虚不应于下女承筐无实士刲羊无血皆实亡之象其始有名其终实亡故曰无攸利归妹人道终始生长嗣续以配天地大义者至上六其道之穷如此君子以永终知敝知其敝可不思永其终哉
　　赵氏曰君取夫人之词曰请君之玉女与寡君共有敝邑事宗庙社稷今承虚筐士无与为偶不能奉牲以祭何往而利
　　初九爻象旨以如江汜不我以之以三反而以娣也虞翻曰震为兄故嫁妹谓三是也初在下动而应四故称娣恒卦名以恒者初三易位则成恒言三能用恒之道以下逮也跛能履初动成坎则三为曵跛三虽能履有初之助象所谓相承之道也
　　杨氏曰凡师能左右之曰以今曰归妹以娣是娣聼女君左右之也初九以妹媵之卑刚贞之德而能体妹弱之柔承女君之尊所以吉而相承也恒者能安其分之当卑也
　　九二爻象旨九二刚中非眇者眇谓六三也虞翻曰震上兊下离目不正故眇能视苏氏曰六三不中居非其位跛眇者也初二屈为之娣而各致其能使三得之以履且视盖上下之常分故象曰以恒曰未变常曰吉相承皆妹之道也已有能而不用使无能者享其名则九二幽人也
　　六三爻象防天官书须女四星贱妾之称故子夏孟宗皆作娣媵之妾上六隂爻无位须女也三以説主而应之故称以须虞翻谓自初至五体需象非也郑有才智之称亦非也震为反反归归马也初二处三之下三忽其刚而乗之苏氏曰六三不知托行借明于初二自谓能履视也是以弃娣而用须须未足当娣也失二娣之助则以跛眇见黜宜矣归然后知用娣故曰反归以娣
　　九四爻象旨四互坎月离日为期四变日月不见故愆期虞翻谓三非本爻占变也坎为曵震为行行曵故迟归震春兊秋坎冬离夏四时体故归有时四长男为归妹之主将为三择配而上无正应此其志不无有所待矣诸家指四为贤女失卦名义矣
　　六五爻象旨帝乙谓震主九四所归之妹乃五盖王姬也又别取义虞翻谓震帝坤乙者大妄君女君亦谓五干为衣一衣二袂干三画皆竒变其外一竒为偶者袂之象下卦六三娣之袂也六五变为竒则上六女君之袂裁改而成不如六三之袂自成者之良也娣以容为悦非制遇之谓月几望坎月离日兊西震东日月相望故曰几望几望而光未盈柔德居中而谦也
　　丰【离下震上】
　　程传震上离下震动离明以明而动动而能明皆致丰之道明足以照动足以亨然后能致丰大也孔疏彖及序卦皆以大训丰然则丰者多大之名盈足之义财多德大故谓之为丰德大则无所不容财多则无所不济无所壅碍谓之为亨丰亨之道王之所尚非有王者之德不能至之故曰王假之
　　丰亨王假之勿忧宜日中
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　述曰崔憬曰离下震上明以动之象明则见防动则成务故能大矣金贲亨曰王假之言惟王者能至之盖盛大之业非小康之世图伯之君所能及也勿忧云者勿忧才力不足以致丰宜日中云者丰之时日中矣日中左右之隂不至文明中正之体也王者保丰之道宜如是也震动有恐惧忧疑之象离明有日中普照之象故云勿忧宜日中
　　明以动故丰观雷之震动而天下之大动者无逾乎震观日之离明而天下之大明者无逾乎离离明而震动明动合而成丰大也人之才非震雷之动作人之识非离日之照临或才识不兼备明动不相资皆不能致丰大也所以明以动故丰乃实象亦实事王者有天下之大固非浅知狭量所能周亦非小小规制所能范围王之假之所尚者大也所治者大所尚者大以其明兼其动何忧智力之不足宜如日中之盛明以徧照天下也
　　苏氏曰丰者极盛之时也天下既平其势必至于极盛故曰王假之勿忧宜日中者不忧其不至而忧其已至也宜日之中而不宜其既中也既盈而亏天地鬼神之所不免也而圣人何以处此曰丰者至足之辞也足则余余则溢圣人处之以不足而安所求余故圣人无丰丰非圣人之事也
　　象旨敬仲云孔子有言古之治天下者必圣人上则天下则地中则人人之圣者为王王者代天理物日月所照霜露所坠皆王者所统周官职方氏尽掌天下极于四夷八蛮七闽九貉五戎六狄之人民与其财用九谷六畜之数要周知其利害王者之职乃如此其大也是故王者惟恐其不大故象曰尚大也勿忧其智力不足以给宜如日之中天日无思无为自无所不照王者德性未始不光明帝尧光宅天下文王光于四方皆无为而光照天下治无不举此日中无所不照之防也朱先生曰王者至此盛极当衰则又有忧道若此者苟以示戒焉可也而非处丰之道矣
　　刘向説苑引孔子告子夏曰丰明而动故能大苟大则虚矣日中则昃月盈则食天地盈虚与时消息即继之以圣人不敢当盛而已无人与鬼神之语毛氏曰丰大也亦盈也惟有道者明徳若不足未尝过中故不昃未尝盈故不食日新则为大反是则为虚
　　仲虎曰盈虚消息惟剥与丰言之剥则君子之道已消而虚故有息之几丰则天下之势已息而盈故有消之几天地鬼神乾卦后惟谦与丰言之谦则有虚可以待盈丰则自盈必至于虚此固天地鬼神之常理也所谓不可过乎中者也
　　质卿曰丰与泰大有大壮全不同泰大有大壮乃隂阳消息盛长而然不由人为也若丰则全是人为鼓舞而然如汉武帝乗文景防俭蓄积之余便制作文为东征西讨一时朝廷赫然美盛皆明与动所运故曰丰古之帝王持盈守成兢兢然惧其盛大正为此也况又敢鼓舞之使大乎曰丰而亨意欲何不遂焉惟王者能至之王者有此势力有此作用其实天下之元气损伤多矣此圣人之所以为深忧正王者之所以为不必忧也能忧则有思思则有惧惧则便可为计故曰勿忧宜日中正在日之中以徧照天下丰自我而致亦自我而保必有承前啓后之图必有垂裕万年之计其日中也正所以为宜也不然丰亨豫大之念乱其中其不至于见斗而见沬者几希闻古之圣人小心抑抑不闻以丰为大也惟明以动之人以丰为大曰王假之正谓其所上者大好大喜功将何不为必不能坐照天下而有偏蔽不通之患矣故曰勿忧宜日中者言此心宜照天下也盖丰不易致如日中天矣乘此光明照烛天下则民隐动于中必有恻然而不敢尚大者矣何也日至于中可喜也亦可惧也谓其中之必昃不能保其常中也犹之月盈则食岂能保其常盈也又推之天地之一盈一虚皆与时而消息而况于人乎况于鬼神乎信乎日中者时之正盛用之以照天下则可用之以骚动天下则不可然则王者之治亦何取于丰大乎
　　象曰雷电皆至丰君子以折狱致刑
　　述曰苏氏曰传曰为刑罚威狱以类天之震曜故易至于雷电相遇则必及刑狱丰威在上明在下是用刑威时须是明见下情折衷至当方得不然威动于上必有过错也故必雷电皆至而后可噬嗑明在上是明得事理先立这个法在此未有犯的人留待异时之用故云明罚勑法
