<!-- { "loadSidebar": true } -->
　　汝吉曰五刚中正时否居休与时遵养与之优游四凶在朝见而弗堲元恺在下见之弗亟夫非帝者之时乎有否焉举天下而并休息之也微大人正位天徳变化阖辟有几有式其孰能面稽天若休否而吉也哉大人干徳常懐恐惧其亡其亡危之至也乃能以生徳下复固国祚于苞桑彼以怠豫无猷为为休者益以否尔
　　象曰此与六二相虑六二曰大人否亨此曰大人之吉位正当也大人具干刚之徳此爻位正当之所以休否而吉也卦词否之匪人故休否必干刚之大人章氏曰其亡其亡二五交儆之谓系于苞桑上下交也
　　敬仲曰休息否道惟大人则吉非大人则否亦未易休大人得道大全应时乗干万物快覩羣隂退伏故为休否程传不居正当之位虽有大人之道将何为乎故圣人之位谓之大寳
　　上九倾否先否后喜　象曰否终则倾何可长也述曰上九否极以阳居之则徳浸长而为泰也否未终尚当渐图终则直言倾否方未倾时否犹故存及其旣倾而后喜可知也先否后喜则又自其亡其亡戒惧中来汝吉曰否既终矣塞且通矣刚徳乗之诸否恶之积可危可虑可讳恶者可一决而去矣夫否而蓄诸忧也终则自倾无有存者可无喜乎何也塞意亡而泰也
　　尹和靖曰易之道如日星但患于理未精失其机防即暗于理者也问所谓机防岂非当泰之时便可裁成辅相当否时便可俭徳辟难否曰非也易逆数也若是其时人谁不防如此做正在未到泰之上六便要知泰将极未到否之上九便知否欲倾也此谓机防
　　否泰天道在泰思保在否思泰尽人事以斡旋气运君子所以关世道否泰同也俭徳辟难以存吾道不荣宠禄志在济时岂为保身坚隐哉拔茅以集君子之势包承以移其不肖之心而且包羞以俟其可乗之间至于有命否道将消犹必处之无咎使羣隂并离其福而后志行至是始知小人之未始不可为君子而乱之未始不可治也然而其亡之戒拳拳焉故知尽人回天在一念干干中矣
　　刘伯子曰否贞卦也三隂皆贞徳也知否而否者初也贞徳也见小可行而不遽行者二也亦贞徳也济时之念易于从俗求通之心隣于欲速躁于知者以射覆为眞躁于见者以闚观为全皆得其小而不知徳时之所乗也否之思泰如冬日之望阳如痿之不忘起也二居下中而上应乎九五疑其昩于时位而有急于自见之心故于二示以否亨而于五示以休否下能羣故上能位处小人之吉而后得大人之亨爻之义微矣
　　六二爻项氏曰易中称包者皆谓阳包隂也泰之九二君子自内而包外故曰包荒荒者逺外名也否之六二君子自上而包下小人在下承之故曰包承承者下戴上之名也泰之君子固为光大否之小人亦足致吉者以其得中不为已甚之事也然而君子当否之时欲包小人而受其承非有大人之道者不能于否中致亨也入兽不乱羣入鸟不乱行湼而不缁磨而不磷惟大人能之故曰大人否亨不乱羣也乃若君子之常道则为俭徳辟难而已否六二所称之大人即九五之大人也凢木根众而土深者谓之苞九五以干阳下包而六二以坤土承之故在五为苞桑在二为包承包字皆指五也
　　九四爻项氏曰否之九四变初为益天地变而风雷作风雷皆命令之象故为有命当否之时羣阳将后苟无天命四虽有志可若何哉故曰有命无咎志行也否虽极乱以有命而成盖命者天之所令君之所造也道之兴废岂非天耶世之治乱岂非君耶按泰九三于无咎之下言有福否九四于无咎之下言畴离祉二爻当天命之变正君子补过之时也泰之三知其将变能脩人事以胜之使在我者无可咎之事也然后可以勿恤小人之孚而自食君子之福也否之四因其当变能修人事以乗之有可行之时而无可咎之事则不独为一已之利又足为众贤之祉也是二者苟有咎焉其祸可胜言哉
　　上九爻项氏曰上九否既极矣故否道倾覆而变也倾者倒也否者泰之倒体否极则倒而成泰也先极否也后倾喜也否终则必倾岂有长否之理然反危为安易乱为治必有刚阳之才而后能也故否之上九则能倾否屯之上六则不能变也也按泰之上六泰复为否否之上九否复为泰圣人于泰之终则追惟其所从来曰其命乱也于否之终则幸其速去曰何可长也爻辞以倾否为喜亦幸辞云易以隂阳相交为喜先不相交而后交矣故曰先否后喜按上九以倾否为先以喜泰为后言以刚阳之才佐刚阳之君而能刚制其喜而不敢先焉如此则否终必泰否不长否矣君有其亡其亡之戒臣有先否后喜之心而后斯可以泰矣
　　同人【离下干上】
　　象防坎离皆乾坤之用易至同人十二卦坎体凡六见矣离自需讼小畜履四卦互体见之至同人十三卦而正离见十四卦而后离之用始与坎等然离之用隐者过半矣圣人处忧患而用明如此夫
　　郑曰干为天离为火卦体有巽巽为风天在上火炎上而从之是其性同于天也火得风然后炎上益炽是犹人君在上施政教使天下之人和同而事之以是为人和同者君之所为也故谓之同人风行无所不徧徧则防通之徳大行故曰同人于野亨金贲亨曰此卦彖以大同为义爻以择所同为义
　　同人于野亨利渉大川利君子贞
　　彖曰同人柔得位得中而应乎干曰同人同人曰同人于野亨利渉大川干行也文明以健中正而应君子正也唯君子为能通天下之志
　　述曰郑曰野喻广逺言和同于人必须寛广乃得亨通与人同心足以济难故利渉大川与人同利易渉邪僻故利君子贞
　　同人柔得位得中而应乎干曰同人指二之同乎九五也五外卦野之象也二为同人之主能同人于野则无所不同始为亨始可以渉大川此乃干体之所行非二之所能也故特言同人曰干者刚健之势与刚健之徳合也离不得干岂能致如此广大之事业何谓利君子贞离为文明干为健六二居中得正上应九五中正曰文明则不迷于非几也可以见柔中之美曰健则不挠于万变也可以见刚徳之善曰中正以应则不牵于邪僻也可以见刚柔正合之妙此乃君子之正也惟君子能以其正道通天下之志而大同于人也亨与利渉大川皆本于此总谓之干行程传天下之志万殊而理一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克已故能尽大同之道然后能中正合乎干行也
　　质卿曰同人之道贵公不贵私贵广不贵狭故同人于野则亨于野取逺与外之义无所障碍之象也必无障碍即不同乎一人而非所以为隘即大同乎千人万人而非所以为广如是则尽乎大地之内皆融彻之境而徳大行故曰同人于野亨
　　彭山曰此言利渉大川于卦象无所取但卦中有此义耳后凢言涉川多有不取卦象者皆此类也杨廷秀曰君子以正相同则天下之志正者感而通不正者化而通焉赵汝楳曰人心莫不有此正此正相通不约而同也故苟得其正虽胡越可使同心不然则父子兄弟亦有不通者
　　通天下之志所谓志者一于正而已通字正与志字对潜运黙行金石不能间水火不能隔也人心天机动处止有这正理一条路数更无别地他岐可以多方杂出虽欲强自闭隔其道无由故能通之而无间惟通其志才谓之同志一不通虽终日相与适谓之异
　　苏氏曰同人于野野者无人之地也立于无人之地则同我者皆诚同也彼非诚同而能从我于野哉故利涉大川苟不得其诚同与之俱安则合与之渉川则溃矣渉川而不溃者诚同故也
　　同人大有皆主离之一隂大有之隂在五而上下五阳皆为所有故曰元亨同人之隂在二而上下五阳皆欲同之故曰亨曰利君子贞刘伯子曰易以比与同人名卦比同最易溺于情而难于贞也比者坎一阳在五为众隂所比而坎阳中正故卦辞曰元永贞同人离一隂在二为众阳所同而离隂中正故卦辞曰利君子贞惟其贞也此所以为显比之吉而比即周所以为于野之同而同即和也
　　象曰天与火同人君子以类族辨物
　　述曰程子云不曰天下有火火在天下而曰天与火者天覆于上火炎于上是天与火相同也天与水相违则为讼天与火相同则为同人天与火同于阳同于上而君子以类族辨物者异中之同也盖象天之兼覆火之鉴形天火相同于上万物相见于下灿然有辨矣汝吉曰人之与人同也类以类聚羣以族羣非类不聚非族不羣故人不昵非类神不歆非族者天也君子明于物则各以其类族辨焉类同相迩异使相逺族同斯羣不同斯分别宜分类选贤与能同而异也岂智计也哉
　　吴因之曰惟类族辨物则零碎看来各以其品类自相防聚此是零碎同处总来人各安其分物各止其所再无僣乱乖争再无凟扰侵害穆穆熈熈又是大段同处
　　初九同人于门无咎　象曰出门同人又谁咎也述曰王注居同人之始为同人之首者也无应于上心无系吝通夫大同出门皆同故曰同人于门也出门同人谁与为咎彭山曰门非与野相对而为二义也于野本同人之徳言同人不必言于野矣而于门则以动之初言也阳刚在动初乃天理之本体同人之徳皆根于此故无咎也象防初前遇六偶为门象崔憬曰刚而无应比二以柔近同于人出门之象又谁咎也
　　出门同人则人既同矣又谁咎之此同人初九所以无咎也不节之嗟则知节于将来矣又谁咎之此节九三所以无咎也
　　吴因之曰初之于门即所谓于野者也二于宗则失于野之公矣五之后笑正以其为君子贞也三伏戎四乗墉则非君子之正矣同人而不公不正不如无同故上以于郊免悔
　　六二同人于宗吝　象曰同人于宗吝道也
　　述曰六二文明中正之徳上应九五此同人之所以为同人也以其柔体去五尚逺而近系同体之阳有同人于宗之象彭山曰二本美徳而为比所动未遂其上应中直之愿故曰吝也观五以不得同二而号咷则二之情可知矣五阳刚能以大师克三四之间而遇二二虽柔克不能胜刚能无羞吝乎卦以六二为成卦之主而所以同人于野亨利渉大川是干之所行也非二之所能为也故曰吝道也非以偏系所应为吝也
　　刘伯子曰于门同之初也于野同之至也于宗异之始而争之首也乗墉伏莽起于于宗得位得中而应乎干二之德也于宗非二之徳也戒也二乗承皆刚而又同体有自环之象故戒之以私而进之于公其于彖正相发而非有二义也夫比初与三为私应五为公以应五为吝失其防矣
　　二之徳彖具矣利君子贞亦微有戒辞焉于宗吝即利君子贞之旨而明告者也
　　九三伏戎于莽升其高陵三嵗不兴　象曰伏戎于莽敌刚也三嵗不兴安行也
　　述曰王注居同人之际履下卦之极不能包上下通夫大同物党相分欲乖其道贪于所比防上之应其敌刚健非力所当故伏戎于莽不敢显亢也升其高陵望不敢进量斯势也三嵗不能兴者也三嵗不兴则五道亦以成矣安所行焉
　　象旨三互巽为伏离为兵戈伏戎之象巽又为草木林莽象居下体之上故谓之高陵有凭上之志故谓之升爻在三干为嵗故三岁不兴不曰凶者既不敢发故不至凶刘濓曰九三过刚不中上无正应惟二一隂欲近比而同之又惧九五大师之攻乃伏藏于林莽之中升于髙陵之上三岁之乆终不敢兴其象如此项氏曰伏戎于莽处下卦也升其高陵望上卦也三岁不兴终不与五争也安行者安分而行也始望而终安之故不言凶
　　贞则同不贞则不同三因同而觊四因同而攻皆起于不贞故卦惟三四不言同人
