<!-- { "loadSidebar": true } -->
　　象防损而有孚元吉无咎苏氏曰为上卦言也可贞无咎利有攸往曷之用二簋可用享苏氏曰为下卦言也苏意以损道上行而举而之上则无下皆贞而不往则无上可贞利有攸往有贞者有往者故曰曷之用曷之者择之用谓用损之道俞氏指六三之偶非也可用者答辞也言可用者其为物薄适时之变非其常也兑本干而九三独上故变为隂初与二意向之犹祭之设簋精意以享之我非实与而神非实取也
　　其道上行自阳而言也二簋应有时者初九遄往而九二征凶故二簋虽应而往有时也经言二簋用享吉乎其损也传言应有时裁乎其物也故不同也损刚益柔有时三益上之时辅嗣以为刚为徳长损之不可为常也与时偕行通损益盈虚之时辅嗣以为自然之质各有定分损益之加非道之常也凢三言时盖极论损下益上损刚益柔在损时则可非其时有不必然者矣章氏曰惟时然后损此所以备众善也
　　王逢曰损生乎泰泰盛之始也益生乎否否衰之始也损泰之九三为损之上九泰之上六为损之六三故曰损下益上损否之九四为益之初九否之初六为益之六四故曰损上益下孔子曰损益盛衰之始也
　　蔡清曰享祭享也古人菲饮食而致孝乎鬼神则祭享宜不可损者今言二簋可用享则其他无不在所损举重以见轻也享礼陈馈八簋为盛四簋为中二簋为薄也
　　象曰山下有泽损君子以惩忿窒欲
　　述曰王注山下有泽损之象也可损之善莫善忿欲也孔疏君子法此损道以惩止忿怒窒塞情欲夫人之情也感物而动境有顺逆故情有忿欲惩者息其既往窒者闭其将来忿欲皆有往来惩窒互文而相足也
　　刘调甫曰山下有泽其山日损人有忿欲其徳日损又忿者气髙有山之象欲者沉溺有泽之象惩忿如摧山窒欲如防水皆本卦自有之象顾所谓惩窒者有道禁于未而已君子有大忿行已有耻之谓也君子有大欲欲明明徳于天下之谓也有大忿则小忿自惩有大欲则小欲自窒象山曰学者未知道纵令惩窒得忿欲全无亦未是学问此言当深味之彭山曰忿欲皆因干刚之本在三者而言损以益坤之上则为止止则能惩窒所谓损也
　　纪闻曰泽灭木则大过者泽也上有泽则虚受者山也下有泽则损者山也风得雷则益者风也象各有所重山泽二者其气相通山体中虚而受润于是泽气上通而山上有泽是为咸之象山下有泽则泽防山而山塞泽泽也日壅山也日削是为损之象子云曰山杀瘦泽増髙是已卦名损兊泽之深益艮山之髙损益并言以见损下益上之意此云山下有泽不复兼取益艮山之意矣
　　初九已事遄往无咎酌损之　象曰已事遄往尚合志也
　　述曰损以下阳益上隂也初四正应而初以阳居阳则盈矣四以隂居隂则虚矣以已之盈益上之虚初之事也以为已事而速往以益之则无咎又因阳刚好进初体轻鋭而戒以酌损之仲虎所谓当自酌其浅深之宜而不自伤其本量其所受随噐而止酌之义也王介甫曰损已益上不以已事出位者也在下而刚不中故可损之损之已过则亦不中故当酌损六四能纳已者也故曰尚合志遄往刚往也
　　汉上朱氏曰已事止事也事有当损于初刚正决断如救焚拯溺可也事已成则不可损然过则非四所堪不及则损之无益尚合乎六四之志而已事有当损不损而至于败岂非志哉遄谓如鲁人欲以璠璵葬夫子歴阶而止之是也
　　九二利贞征凶弗损益之　象曰九二利贞中以为志也
　　述曰九二阳刚得中贞也所利在贞则不待有所损若有所往而着意于损则失其贞正而凶矣弗损益之不自损其刚贞则能益其上乃益之也九二当损刚之时居柔而説体上应六五隂柔之君若不守其刚贞用柔説以奉説主适足以损之而已非损己而益上也象曰九二利贞中以为志也中则何所容损所以弗损益之初以刚居刚而宜酌损亦欲其得中耳
　　象防卦以损下为象九二何以往凶也五虽柔而居刚非不足二虽刚而居柔非有余则二不可复往故利贞征凶其迹不往其心往也弗损氏客语为读者是初九之遄往迹与心合故曰尚合志九二独心向之耳故曰中以为志守其刚中所以益柔中也传言二簋应有时谓此苏氏曰夫以损己者益人则其益止于所损以无损于己者益人则其益无方故损之六三益之六四皆以损己者益人损之九二益之六五皆以无损于己者益人以其无损于己故受其益者皆十朋之也
　　六三三人行则损一人一人行则得其友　象曰一人行三则疑也
　　述曰象防三人即下兊三爻一人六三也损一人即一人行也互震为大涂三人位故曰三人行得其友虞翻上据坤应兊之三兑为友故称得友是也本义一阳上而一隂下何以言损下哉
　　六三损之所以为损者皆顺其理之自然而不容叅以一毫人为之私也三阳并进则六三独损之为隂以两而分一也一人独行乃得上九为应以一而成两也仲虎曰损因三而成故必损六三然后一卦隂阳各以两而相与象曰一人行三则疑也正系辞所谓致一之理也一则得友三则生疑损益之道防矣
　　六四损其疾使遄有喜无咎　象曰损其疾亦可喜也述曰六四以隂居隂得其位在损之时而正应初刚隂虚能纳以损其疾也损柔之偏以从刚也损不善以从善也疾何可久唯使之遄则有喜而无咎王介甫曰凡不得隂阳之中而有所偏者皆谓之疾以隂处隂而承乗皆隂所谓疾也偏乎隂者资之以阳则其疾损而有喜矣隂柔之常失之缓故遄乃无咎
　　蘓氏曰遄者初九也下之所损者有限而上之求益者无已此下之所病也我去是病则夫遄者喜我矣自初言之己事遄往则四之求我也寡故酌损之自四言之损其疾则初之从我也易故遄有喜
　　六五或益之十朋之弗克违元吉　象曰六五元吉自上祐也
　　述曰象防六五虚中损己本受九二不损之益而上九与之相比故曰或益之莫知益之所自来而益之者不一也或益之絶句如益上九莫益之为灵物十朋之为大寳所以绍天明者而五能受大益心地灵通神明其中足以尽盈虚之理逹变化之机虽朋献兆不能违之其为益大矣质卿曰夫土宇版章之益益之昭昭之中其益也人可见益之小也慧知明通之益益之黙黙之中其益也不可见益之大也故六五之吉为元吉
　　质卿曰人之益必有所自六五之元吉为或益之意者自上祐乎思若启之行若翼之其必有黙感而黙受者天地鬼神所不能违也
　　王注益而得十朋之足以尽天人之助也崔憬曰大背上有二十贝曰十朋之最神贵者以决之不能违其益之义故元吉刘牧曰五居尊而曰上祐必天道也
　　否防之初上相易故茅茹象同损益之二五相易故朋象同未济之三四相易故方象同卦变之道于是乎观
　　尔雅云十朋之谓神灵摄寳文筮山泽水火
　　上九弗损益之无咎贞吉利有攸往得臣无家　象曰弗损益之大得志也
　　述曰上九乃受益之地损下益上其道上行谓此也阳刚在上艮体不动而比者应者咸受其益故曰弗损益之凡损己益人者所益有限弗损以益人则益无方矣益不自留故无咎可贞而吉利有攸往卦辞之善咸备于斯刘牧曰阳居亢极而务益非所冝也得无咎以其下济也王肃曰上据五应三三隂上附内外相应上下交接贞而吉也如此而往亦无不利阳称君隂称臣夫刚物所归也刚长居上众隂仰戴而归有得臣之象虽曰得臣非己所有盖上处无位之地賛成六五之治而不自以为私也故有无家之象卜子夏曰髙而无位賛五之功虽应得臣无自有也
　　象防俞氏曰益九五之君以益下为心故大得志也损上九乃臣也亦大得志然则君臣上下皆当以益下为心也
　　九二爻项氏曰损以有过与不及故损一益一以求中也若九二六五则既中矣二非有余五非不足一有増损则反失其中矣二当此时守中则利上徃则凶故爻曰利贞征凶弗损益之象曰中以为志也六五本无待于补九二亦不补之而上九之阳忽补其上补自上来者神天之降祐筮之弗违盖福禄之补非损下补上之补也故曰或益之又曰自天祐也六三爻项氏曰六三上九成卦之爻也六三损刚以补上是泰之三阳损其一也故曰三人行则损一人上九因六三之行而得其友既已得友则不可复损矣故曰弗损益之损由六三之损而得名故爻辞极论损之精义上九受损之补者也故爻辞极论损之成效六三不可以不损六三一损而初二四五三上皆得成耦六三不损则三隂三阳皆成参杂极天地男女之义亦不过如此此损之有孚而大善者也上九爻杨氏曰上九居损之终则必变之以不损位艮之极则必止之以不损当节损之世下皆损己以益上上又能不损其下宜其无咎宜其正吉宜其利有攸往宜其得臣无家无往而不得志也故曰大得志也得臣谓得天下臣民之心无家谓无自私其家之意如大禹菲食而天下无饥民文王卑服而天下无冻老汉文集书囊罢露台而天下有烟火万里之富其得损之上九之义也欤
　　益【震下巽上】
　　纪闻曰损益二卦之得名只据见成卦体言不必推原下卦本干上卦本坤上卦本干下卦本坤盖艮兑合而为损兊之所以为兊者以其上画隂艮之所以为艮者以其上画阳也兊上隂为虚为损艮上阳为盈为益卦体兊下而艮上是为损下而益上巽震合而为益震之所以为震者以其下画阳巽之所以为巽者以其下画隂也震阳下实为益巽隂下虚为损卦体上巽而下震是为损上而益下
　　按卦以损四益初名五二中正相应以为益者也三孚二附四四巽主附五而五孚之乃大得其益下之志初阳最下能受上益也阳亢居上益之所不及也
　　益利有攸徃利涉大川
　　曰益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　述曰孔疏益者増足之名下巳有矣而上更益之圣人利物之无已也损卦则损下益上益卦则损上益下得名皆就下而不据上者向秀曰明王之道志在惠下故取下谓之损与下谓之益既上行惠下之道利益万物动而无违何往不利故利有攸往以益渉难理絶险阻故利渉大川
　　阳本在上损上卦四爻之阳为隂而成巽隂本在下益下卦初爻之隂为阳而成震隂柔民象民得益故民説无疆上下定位而以上之初爻下于下之下爻自上下下也天道下济而光明其道大光也故为益益以九五阳刚中正为主六二以中正应之以此攸往利益天下君臣庆防而天下实同受其福庆矣震巽皆为木震动为行故曰木道乃行王注木者以渉大川为常而不溺者也以益涉难同乎木也以卦徳而观人事人心之阳刚震动于内而行以卑巽则日有进益无疆限也若动而骄亢必得损矣何能成大益以卦象而观造化天以阳气损而下施而地顺以生育其利益万物无方所也有方所则有限量岂所以为天地之益言无疆言无方益之为大如此王注益之为用施未足也满而益之害之道也故凡益之道与时偕行赵氏曰损益盛衰不能钧等损有余益不足而后适中益而无时则过于益者必过于损不足有余反覆仍在也是以损益二卦皆言时行臆説曰损益盈虚与时偕行泛论其理而意归于损凡益之道与时偕行专论其理而言所当益其道上行利之归于上也其道大光利之被于下也
　　象曰风雷益君子以见善则迁有过则改
