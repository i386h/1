<!-- { "loadSidebar": true } -->
　　纪闻曰葢轸轮辐之器不厚不良者非大车文武常变之用不运不转者非大才惟大车为能轻天下之至重迩天下之至遐夷天下之至险大才亦然积中不败所以有攸往无咎也
　　九三公用亨于天子小人弗克　象曰公用亨于天子小人害也
　　述曰三居下体之上是诸侯君公之象刚而得正处大有之时不以有自私有亨象干体已尽渐近离五故为亨于天子之象此本阳居阳位故能尔小人则重刚不中故弗克也象防以四离恶人当三之前三之应五四或间之为未能遽达之象
　　人臣而居髙位为公公者道徳全备之称公则能以所有之盛为天子之盛蕃育人民为王之屏翰丰殖赀货待王之徴输小人无徳而居此往往私其所有不知公以奉上之道故曰小人弗克象又曰害也覩富强而骄盈恃盛大而滋横患斯及之程传所谓是小人大有则为害又大有为小人之害也害与无交害之害同
　　九四匪其彭无咎　象曰匪其彭无咎明辩晳也述曰九四过中是大有盛时也处其盛则咎害随之故处之之道匪其彭则得无咎王注四刚履谦专心奉上诸阳并进治极物丰其盛且多皆五之有也已何有焉有匪其彭之象如是乃可以免咎矣彭本以鼔声逺闻为义盛多之貌匪其彭自是臣子定分如此非独遇柔顺之君当然亦非为求免疑忌之故明辩晳也盛者衰之渐谦者益之基不敢以大有之极盛自居不敢以大有之盈满震主由离明足以辩晳其防也四居离之初能明于初故为辩晳
　　吴因之曰君臣尊卑之分盈虚消息之理人人都晓得只是自家才望日隆勲猷日着不觉心满便把这一叚见解迷昧了明辩晳者当局不迷
　　六五厥孚交如威如吉　象曰厥孚交如信以志也威如之吉易而无备也
　　述曰六五大有之君离明而晦之以隂虚中而执之以柔心忱下下而诸阳皆为其孚也诚信所结不约而自坚有厥孚交如之象柔徳居尊疑于无威而五文明之徳下应干刚厥孚既交徳威自着有威如之象此其所以吉也当大有之时而上无威严则玩蠧易生处羣刚之间而独用柔顺则主威不振自古虚已任贤之君往往以优游不断致积弱故必威如而后可以言吉
　　王注居尊以柔处大以中无私于物上下应之信以志故其孚交如也夫不私于物物亦公焉不疑于物物亦诚焉既公且信何难何备不言而教行何为而不威如为大有之主而不以此道吉可得乎上交者下之志下交者上之孚五虚体有孚故能信从之志而成上下之交所谓善结无绳约而不可解易而有备犹存亿逆之心确然其易无所防备自然道徳之威足畏民志所谓不怒而威于鈇钺者也象防六五下应九二之刚而得其助故威如侯果曰为卦之主有威不用唯行简易无所防备物感其徳翻更畏威是也然则有大者可易而无备乎曰非信以志者则必废交相为用耳
　　吴因之曰志字正与同人卦通天下之志志字同皆指本心之见真恳处而言原是人人所同具只有埋没与见不同而其埋没其见彼又不得自主惟顾上之能触与否耳
　　上九自天祐之吉无不利　象曰大有上吉自天祐也述曰卦主五柔上下应之上九亦应五者也系辞履信思顺之义则五备矣其曰又以尚贤者正指此与大畜刚上而尚贤意同阳刚居上位为五所尊尚卦明有此象当大有之极能崇尚贤徳为师傅之尊以不臣之礼超然事外则厥交之孚文明之顺至矣是以自天祐之祐五也吉无不利五之所以处有不盈而常保其有也上者天之位故有自天祐之之象象防彖传上下应之阳多隂少少者为主故虽上称应
　　赵汝楳曰九阳也在五之上为天之象五以下诸爻下应也为人助之五以上一爻上应也为天祐之天祐人助宜六五吉无不利斯其所以为大有欤大有之上所以吉者自天祐也大传曰祐者助也天之所助者顺也此释六五柔顺人之所助者信也此释厥孚交如履信思乎顺又以尚贤也则又以上为师傅之贤葢阳在君上其象为天贤在君上其象为师傅吴因之曰大有之势皆天所为独于此言天祐何也当大有未极天运自宜隆盛不见祐助处今至上九正天运将衰之候了幸格天有道而天以其祐徳之心易其必然之运宜衰而不衰宜乱而不乱故独举天心以明之
　　项安世曰大有之卦以六五为主初之无交害逸民也上九在上賔师也二大臣也受大有之任故为载三外臣也奉大有之物以朝贡故为亨二中故无咎三不中故戒君子用亨则为桓文小人弗克则为曹马矣四近臣也以柔自抑不怙大有之宠故为匪其彭五离中虚中孚为信而上下应之则其孚交矣所虑者居易无备故必威如乃吉欲其克自警畏也项氏曰六五在本爻但见其履信思顺而已至上九而后见其尚贤故孔子曰又以尚贤也葢当大有之世受羣下之应未足为大羣下已至而又能尚贤乃足以为大也有羣下易有大贤难武王必得箕子而后为大有不至此不足以言大有之成也故大传以此为六五之全徳而象辞亦曰大有上吉明事关全卦非止上爻也此犹师之上六论师之事至此而终其言大君葢指六五非谓上六为大君也小畜上九论畜之道至此而成称月与妇亦指六四非谓上九为妇也有必言大明小能大非本大也犹大畜以隂畜阳指阳为大也
　　谦【艮下坤上】
　　程传为卦坤上艮下地中有山也地体卑下山髙大之物而居地之下谦之象也以崇髙之徳而处卑下谦之义也
　　王注夫吉凶悔吝生乎动者也动之所起兴于利者也故饮食必有讼讼必有众起未有居众人之所恶而为动者所害处不竞之地而为争者所夺是以六爻虽有失位无应乗刚而皆无凶咎吝者以谦为主也谦尊而光卑而不可逾信哉
　　谦亨君子有终
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　述曰象防虞翻曰君子谓三艮终万物有久于其道之象郑曰山体髙今在地下其于人道高能下下谦之象也谦者自贬损以下人惟艮之坚固坤之厚顺乃能终之故君子之人有终也
　　艮一阳即干三爻干三以君子称坤三以有终称卦辞兼之
　　谦为美徳由中而得惟君子能焉谦为令终逾乆而通惟君子有焉君子者卑已下人自安于挹损而并人已两忘一江河之能纳归之下而终无溢亢也让功让能自处于不竞而并让名不有一太虚之能含敛之而终靡盈亏也功愈高心愈下硕肤有几几之安徳弥盛礼弥防既耄有抑抑之戒君子之有终也
　　汝楳曰艮之阳止于上有天之象今在坤下故曰下济天道阳明地道隂晦唯能下济故天光临照率土文明地道虽卑得行于上皆一阳谦下之所致也章氏曰此明谦亨之义天道指九三也一阳在坤地之下以为卦主故云下济艮有光明之象坤道指上三爻坤本下而今居艮之上故云上行艮阳在内坤隂在外天道垂光下济而地气顺之上行阳降隂升品物露生此谦之所以亨也汝楳曰天主气隂阳代谢盛者衰衰者盛天之亏益也地主形山有时而隤水无有不下地之变流也鬼瞰高明神与正直骄则人叛不伐者不争人鬼之福害好恶亦莫不然阳在上本尊三位贱故卑谦尊而光艮有光也卑而不可逾艮之光明出乎隂之上也是君子之终也言君子能终其谦之善而又获谦之福也彭山曰君子有阳刚之徳者以九三言三以阳刚亲下于坤谦尊也故谓其卑三为成卦之主非此不得为谦也
　　吴因之曰造化人事从不相离未有造化之所弃而为人之所归者亦未有人之所归而非造化之所与者人精神一动天地临之鬼神鉴之其盈其谦冥冥之中自有予夺人能谦是天之所益地之所流鬼神之所福人道之所好其有终宜矣
　　紫溪曰谦与盈相反盈者必亏必变不能保其终君子之终便如造化成始成终一般非先屈后伸之谓也
　　象曰地中有山谦君子以裒多益寡称物平施
　　述曰刘表曰地中有山以髙下下故曰谦谦之为道降已升人山本地上今居地中亦降体之义故为谦象谦者持盈之道紫溪曰裒多益寡是就心上剂量人心知人与已等则谦但知有已则盈凡下人之心寡上人之心多正为已心重耳裒是全然损尽益是只管崇起损得上人之心尽便浑是下人之心人已平等乃谓之平称犹权之称物称有低昻无低昻心称有轻重无轻重心归于平焉耳吴因之曰多的裒损下来虽善盖天下视之若无虽身处人上常居下体寡的増益起来虽一才一艺不敢轻忽虽瘝寡孤独不敢狎侮裒多益寡便是谦称物平施便是裒多益寡殷士望曰君子有终终于平也
　　初六谦谦君子用涉大川吉　象曰谦谦君子卑以自牧也
　　述曰荀爽曰初最下为谦二隂承阳亦为谦故曰谦谦二隂一阳成体故曰君子象防称自牧养以待用之谓艮止之象也彭山曰用者用此爻之义以涉大川也涉川不可以争先争先则急于进而有患以至谦之道涉川则无所云而可安也六而居下非利涉之才故不言利而言用耳吉以心安言
　　象曰自牧卑损之至血气自平内心自寜如牧养者使之不暴而时驯扰之之谓质卿曰卑地道也谦谦卑法地虚懐抑志以自养其性灵自有利用安身之妙也
　　六二鸣谦贞吉　象曰鸣谦贞吉中心得也
　　述曰二柔正位处下体之中其谦也根诸心得之性笃以不掩畅于声音于词防为鸣谦居中得正有中正之徳也故云贞吉凡贞吉有为贞且吉者有为得贞则吉者六二之贞吉所自有也乃中心所自得非勉为之故不觉之于外耳
　　位以徳跻徳以位表二以柔顺之徳居大臣之位而能虚心咨善卑已受益以尽谦之道如禹拜臯陶之谟曰师汝昌言拜益班师之言曰俞皆鸣谦也非中心之自得鲜不以贵位而移矣又如孔明相蜀敎府属令勤攻吾阙不难违覆此亦鸣谦之意
　　象防卦主九三六二承之相亲相得乐而鸣也豫初六应九四曰鸣豫鸣豫则凶鸣谦则吉以言乎阳唱隂和则同上六应三亦曰鸣谦得者徳也谦者心徳也鸣谦嫌于外饰故表之曰中心得苏氏曰鸣以言其和于三贞以见其出于诚也中孚鹤鸣子和象曰中心愿也与此同
　　九三劳谦君子有终吉　象曰劳谦君子万民服也述曰王注处下体之极履得其位上下无阳以分其民众隂所宗尊莫先焉居谦之世何可安尊上承下接劳谦匪懈是以吉也孔疏万民服也释所以劳谦之义以上下羣隂象万民皆来归服事须接引劳谦匪懈也周公当上下归服之时明保冲人勤劳王家整齐百工吐握下士可谓劳谦彭山曰此谓谦尊而光卑而不可逾徳之可久者故曰有终
　　薛温其曰居上下之际接两体焉非劳不可亦干干之义也
　　杨氏曰六谦徳也而三则以九居之夫成天下之功非刚明之才不能也一阳立羣隂之中上倚而下归曰万民服象防苏氏曰艮之制在三而亲以艮下坤故曰劳谦九三居艮之终故以彖词君子属之伯子曰干惕也者劳之本也含章也者谦之原也在干三曰君子坤三曰有终而谦之九三兼之
