<!-- { "loadSidebar": true } -->
　　天地变化四近上近君而无相得之意故为隔絶之象天地交感则变化万物草木蕃盛君臣相际而道亨天地闭隔则万物不遂君臣道絶则贤者隠遯四于闭隔之时括囊晦藏则虽无令誉可得无咎言当谨自守也项氏曰草木且蕃况于人乎言蕃者要其终也贤人隠则物从之矣言闭者记其始也
　　隂疑于阳项氏曰易以变易为书用九用六以其能变也故爻辞多取变象为言至本爻义重者则自从本爻不必尽然也或者专用变象则反为执一非所谓易也然干之二五与坤之二三皆明用变象今特发之使学者知变化之说不可忽也干二变离为干之同人故为见龙为文明为利见皆离之象也田取徳博施普之义即同人之同人于野也干五亦变离为干之大有故为飞为利见亦离之象也圣人作而万物覩即大有之得尊位大中而上下应之也坤二变阳为干在坤中有内直外方之象故孔子释之曰六二之动直以方也言不动则有方而无直也阳为大故曰直方大隂得阳则不孤故曰徳不孤阳为光故曰地道光也坤三兼变常二象其曰含章可贞则指其不变之时言之曰或从王事无成则指其变时言之从王即从阳也六三变艮为坤之谦其从王事则谦之劳也其有终即谦之终也阳为光为大故曰知光大也此皆变象之明者故略举之以例诸卦焉



　　读易述卷一
<经部,易类,读易述>
　　钦定四库全书
　　读易述卷二　　　　　明　潘士藻　撰
　　象防屯防何以继乾坤上下体之有震坎艮也传经之家以为坤交干而成者也乾坤之交震其始也故先焉
　　屯【震下坎上】
　　按序卦有天地然后万物生盈天地之间惟万物故受之以屯屯物之始生也万物始生郁结未通盈塞两间故继乾坤之后为屯其卦以震遇坎以二象言云雷之兴隂阳始交也以二体言震始交于中隂阳相交乃成云雷云雷相应而未成泽故为屯其为字象穿地始出而未申也故其名为屯在时则天下屯难未亨泰之时乎
　　屯者始难之卦也天地之始辟万物之始生国家之始造皆至难之时故曰屯者物之始生也物之充牣事之繁剧亦人之所难处故又曰屯者盈也
　　王弼卦略此一卦皆隂爻求阳也屯难之世弱者不能自济必依于彊民思其主之时也故隂爻皆先求阳不召自往马虽班如而犹不废不得其主无所冯也初体阳爻处首居下应民所求合其所望故大得民也
　　屯元亨利贞勿用有攸往利建侯
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　述曰卦震动而之坎险故为屯乾坤定位混沌初开震为长子始出用事以济屯难主初一阳言也故屯乃元亨初阳得正所以能济故利贞勿用有攸往利建侯皆初九之象勿用者屯难在前不可轻用以往王注所谓往益屯也民得主则定震一君居内而主二民侯象也
　　屯之主爻在初九故始交指震张清子曰乾坤之后一索得震为始交再索得坎为难生合震坎之体而为屯也又其义为动于险中初阳正位本足济屯崛起在下时値坎陷能震动奋厉于危险之中世难可平而亨焉所以大亨由夫贞也震为雷坎为雨皆隂阳始交之所为雷厉雨倾在在满盈万物萌生屯而未达之象屯者天地造始之时也造始之时草杂冥昧众力并争民无所定其时一阳动于下众隂之所同归者宜建之为侯以收拾人心也虽建侯自辅而五阳陷于上险难未出方荒作之不遑而遑有宁居必如是而后可以大亨贞焉言天下屯难惟有主则亨屯之首务也建侯不宁由于方动遇险亦因以戒之云耳
　　象防屯勿用有攸往而利建侯何也因屯而必往以求功则已劳而物且争故众建诸侯而少其力与天下同利而民有成主难与为乱善建者不拔谓是也动乎险中有大亨之道而利于贞非贞何能出屯古之君子虽流离顚沛而身不失道虽死生危廹而心不违仁故终能济艰难天賛令图而不失乎元亨也不贞亦非独是有些苟且凡急躁不宁耐亦是象旨天造草昧草指震震为蕃昧指坎水内景不明于外也荀爽曰天地初开世尚屯难震位承干故宜建侯动而遇险故不宁也
　　刘濓曰在险而动是当天下屯难而举事创业开国之象也元亨利贞者干徳也屯有君道必体干徳乃可以济大业勿用有攸往者险难在前岂可遽有所往震一阳御众惟刚明之才可以济时靖难必延揽是人而分之以土慎动多助皆干徳之用也
　　纪闻曰时屯求亨其道有三惟至正为能正天下之不正故曰利贞惟不欲速为能成功之速故曰勿用有攸往惟多助为能克豪强故曰利建侯
　　章氏曰凡卦爻一字一义皆是实象以此卦观之刚阳象柔隂象始交干阳初交坤隂之象动震象险中坎中爻之象大阳象亨震动之象贞阳居阳位之象雷震象雨坎象满盈天造草昧总是屯象勿往初下之象建侯震初之象不宁坎陷之象各卦爻辞象俱仿此
　　象曰云雷屯君子以经纶
　　述曰云雷屯阳蒸隂则隂气腾而为云隂蒸阳则阳气奋而为雷二气和则雨谓之屯者时乎雷动云合二气絪緼弥满空中畜聚未解将以致雨而尚未雨也故为屯之象屯难之世人皆惶恐丧沮不敢有为不知正是君子经纶时节经者立其规模纶者纠合而成之此开物成务之道防绎图为以解世之棼结者君子之云雷也云雷屯则醖酿浓然后雨泽降而天地霁经纶密则谋虑熟然后纷纭定而世道宁坎不言水而言云未通之意郭子和曰坎在上为云故云雷屯在下为雨故雷雨解云而未雨所以为屯也彖言雷雨象言云雷彖言其动世变之屯也象言其体人道之常也经以象雷之震纶以象云之合
　　初九磐桓利居贞利建侯　象曰虽磐桓志行正也以贵下贱大得民也
　　述曰张横渠曰磐桓犹言柱石磐大石也坚强安固之物桓柱也威武硕大之物初阳刚为卦主是有元徳而堪大任故象磐桓要非磊块小器枝梧细材济屯之具也屯难之初以阳居下上应隂柔险陷之爻未可轻动然居得其正故利于居贞也以阳下隂为民所归侯之象也故利于建侯卦主震震主初居贞即利贞勿用有攸往卦言利建侯者其事也利于建初以为侯也爻言利建侯者其人也初之才利建以为侯也
　　九在动体之初虽磐桓大器而利居贞当斯时也天意未定人心易生非贞何以济阳刚有主宅心以静不以艰危之际乗利择便而失其正曰志行正也易道阳贵而隂贱初九之阳在三隂之下是以贵下贱屯难之世民思其主之时能以贵下贱所以大得民也象防以贵下贱万世济屯之常道也
　　六二屯如邅如乗马班如匪冦婚媾女子贞不字十年乃字　象曰六二之难乘刚也十年乃字反常也述曰隂柔无济屯之才必附阳刚故屯难之世隂必从阳六二柔顺中正初能下之欲得二以为亨屯之而二屯如邅如其象乗马班如震阳为马二乗其上马强人弱故班布不前也初非为冦欲与为婚媾耳但二柔中之徳守其女子之贞而不许字至于十年之乆而终字焉陆希声曰初虽难二非欲为防以二近已欲为婚媾康屯之情可以见矣女子者明未有所从也此未可以适变犹乱世之正臣不从拨乱之君也屯者隂阳之始交初与二皆得正而在始交故曰六二之难乗刚也初刚以贵下贱二乗其上岂识其为眞主故邅回班布不敢进而从之匪防婚媾对初九言非指正应草泽并起近于防盗二之所以疑而不从也二得中柔体无早见刚决之才故象女子之贞女子以不字为非常十年乃字为复其常葢至于十年则初于此时人心已归天命已定数已极矣然后乃字而从之六二择君之审也非谓从五也彭山说如此
　　六三即鹿无虞惟入于林中君子防不如舍往吝象曰即鹿无虞以从禽也君子舍之往吝穷也
　　述曰六三居震动之极非阳而居三无徳而有求民之心无应而举济屯之事即鹿无虞象也赵汝楳曰田者必夷其险阻虞人设驱逆之车使禽趋田然后有获无虞不驱禽即是我反从禽以我从禽故曰即鹿也鹿善走险逐即奔林禽不可得惟入于林中有陷而不得出之象蔽于所欲即陷害在前莫之觉矣仲虎曰防动之防六三互体艮止圣人于震之动而犹庶防其知艮之止故曰不如舍欲其止也曰往吝戒其动也
　　彭山曰凡隂必资阳以有为六三隂柔居刚不中不正而二四又皆以隂柔相比逺于阳刚隂柔既不能济屯居刚则不免躁动又无应援将安之乎故为即鹿无虞惟入于林中之象爻言不如舍辨之审也传言舍之去之决也质卿曰君子只看见防不如就舍一往便吝更无商量
　　六四乗马班如求婚媾往吉无不利　象曰求而往明也
　　述曰六四应初故乗马也欲进与初同事以济屯也当草昧之初身在坎险欲进而不前有乗马班如之象初为得民之侯以四正应求以为婚必得媾合所以往吉无不利吉以刚柔相得之善言利以济屯之功言象防六四虽与初九正应必待其求而后往故爻称其明
　　仲虎曰凡爻例上为往下为来六四下而从初亦谓之往者据我适人于文当言往不可言来如需上六三人来据人适我可谓之来不可谓往又变例也男下女为婚初下四求婚媾也四之往者应也初居下而应于巳四待下之求而后往则吉必如是而后合男女婚媾之礼必如是而后见士夫出处之义
　　九五屯其膏小贞吉大贞凶　象曰屯其膏施未光也述曰膏者坎为雨也诗谓隂雨膏之卦坎在上为云而不为雨屯膏之象九五刚中居尊云行雨施以泽万方斯其事矣而时方且蔽掩于上下之隂有膏泽而不得施此屯之所以屯也阳大隂小孟康言小贞臣大贞君人臣隂柔之小而当其屯此有司出纳之吝于义正而吉九五阳刚之大而滞于羣小屯难其膏则无以收人心而济大事虽贞必凶也五爻位得正以坎体屯膏故有贞凶之象所以失众隂之归而亨屯在震之初也
　　张清子曰光阳光也五阳徳本明以陷于坎中为二隂所掩如雨为密云所蓄故曰施未光质卿曰膏不可屯者也在天为雨露之泽在人为血气之液在民生日用为谷帛饮食之需一日而不可屯者雨露不施则槁矣气血不流则惫矣日用之无需则离散矣人君奈何屯其膏民心已聚而复骇大事防定而复隳凶之道也
　　上六乗马班如泣血涟如　象曰泣血涟如何可长也述曰象旨上乗马以乗九五言处屯之终三非已应而五在坎中不足归又去得民之初最逺也故乗马班如坎为血卦为隠伏故有泣血之象
　　上六乗马班如与二爻四爻不异二与初比事定而从四与初应待求而往九五君位已定乗马班如将何待乎屯道之穷无所归命故泣血涟如泣者无声而出涕血者出涕如出血也涟如泣貌此与比后夫凶义同
