<!-- { "loadSidebar": true } -->
　　上九何校灭耳凶　象曰何校灭耳聪不明也
　　述曰中爻言噬嗑之事至上九罪人得而重刑施矣梁寅曰初卑下而无位上高而无位故皆为受刑者过阳之极不能卑伏此恶极罪大怙终不悛之人也郑曰互坎为耳离为槁木木在耳上也灭耳校之厚掩过其耳不见也何校灭耳皆自上取象孔疏罪已及首性命将尽非复可诫校既灭耳将欲刑杀非可惩改凶莫甚焉王注聪不明也故不虑恶积至于不可解也耳本聪且为离体而灭其耳正以罪其聪之不明也离上亦有不明之象
　　苏氏曰居噬嗑之时六爻未有不以噬为事者也自二与五反覆相噬犹能戒以相存也惟初与上内噬三隂而莫我噬之贪得而不戒故始于小过终于大咎圣人于此两者寄小人之始终于彼四者明相噬之得丧
　　贲【离下艮上】
　　蔡清曰以卦变言则柔来文刚刚上文柔而为贲以二体言则下离上艮文明以止而为贲以六爻言则或就本爻言自取贲义如初五上是也或以相比而为贲如二之附三三之得贲于二隂是也又或以相应而求贲如四之于初是也又初二三四所谓贲者皆贲之常五上所谓贲者则贲之变也
　　纪闻曰卦变刚来柔进之类亦是就卦已成后用意推説以见此为自彼卦而来耳非真先有彼卦而后方有此卦也古注説贲卦自泰卦而来乾坤合而为泰岂有泰复变为贲之理只是换了一爻是卦成了自然有此象柔来文刚刚上文柔如刚上柔下损上益下谓刚居上柔在下损于上益于下皆据成卦而言非谓乾卦中升降也讼无妄云刚来岂自上体而来凡以柔居五者皆曰柔进而上行柔居下者也乃居尊位是进而上也非谓自下体而上也
　　贲亨小利有攸往
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　述曰贲饰也贲饰为文文不能自行须忠信为主本故曰无本不立阳刚是也本立矣柔从文焉有无亨乎亨于有本之文也文易渝亦不能乆行必反之本质而后为贲小利有攸往隂进而反于阳也所谓复归于朴至文也卦离明在内隂丽于阳有灿然莫掩之文焉艮止于外隂为阳止有不尽饰之意焉故曰贲亨小利有攸往
　　仲虎曰柔来而文刚是以刚为主也刚往文柔必曰分刚上文柔者亦以刚为主也葢一隂下而为离则隂为阳之助而明于内一阳上而为艮则阳为隂之主而止于外是知皆以刚为主而彖传以隂为小者此也王注刚柔不分文何由生象防天文上据郭京举正脱刚柔交错四字吴临川曰交错者初与二三与四五与上皆以一刚一柔相间在天日月之行星辰之布亦刚柔交错故曰天文朱氏曰在人则父刚子柔君刚臣柔夫刚妇柔朋友者刚柔之合长防者刚柔之序五者交错灿然有文天理也非人为也上下内外尊卑贵贱其文明而不乱各当其分而止故曰人文观乎天文可以察时变而圣人之脩政和民以天文也观乎人文可以化成天下而圣人之神道设教以人文也乃圣人用贲之道也化谓旧者变新成谓乆而成俗
　　吴因之曰柔来文刚是当质胜之余而以文济之刚上文柔是当文胜之后而以质救之文以济质质不为陋固文也质以救文复还大雅雅道之中真文见焉亦文也故彖传并用文字人情自质而趋于文也易自文而反于质也难人之喜文如水就下圣人一説到贲饰便虑到末流之弊便预为之隄防故亨之下即断之曰小利有攸往
　　天文与时变原是两件但其气则相通耳若化成天下不过令天下皆成人文而已观人道有自然之文见得人有不可不着之文明有不可不止之定分如此则知所以立教之准故能范围天下示之文明示之以止使皆灿然无有鄙陋秩然无有逾越共由于人文之中而天下化成矣
　　象曰山下有火贲君子以明庶政无敢折狱
　　述曰山下有火贲之象离火明于内艮山止于外明不及逺也明庶政无敢折狱只根象上明不及逺意来
　　初九贲其趾舍车而徒　象曰舍车而徒义弗乗也述曰初九阳刚在离体之始刚正则不屈于欲离体则本有其明以此自贲于下是谓贲其趾之象在下故称趾舍车而徒所以为趾之贲也贲之时六爻虽交相贲饰初比二而应四二与上兴不下文初四待文于上初亦不得其文惟以义自洁而已象曰义弗乗也素贫贱行乎贫贱行而宜之之谓义也初九得居下之理亦贲之道
　　敬仲曰轩车人之所以为贲者初九在下义不乗车穷不失义也以义为荣不以车为荣义在于徒其荣在徒义在于趾其贲在趾人达此者寡矣故圣人于是发之
　　六二贲其须　象曰贲其须与上兴也
　　述曰象防六二一隂施于二阳之间以文刚者也然成离之主而性炎上故为贲其须之象须待也指九三而言象以文刚爻实之曰此与上俱兴者也王注得其位而无应三亦无应俱无应而比焉近而相得也须如诗所谓卬须我友柔必须刚以兴起文明之盛故有斯义离火得附则光灿然而成贲不丽阳刚安得贲乎故曰与上兴也
　　吴因之曰即隂阳相与便见其贲九三之贲亦然隂与阳间杂而处便増饰成文隂之从阳阳之受隂皆理所宜亦见顺理成章处
　　九三贲如濡如永贞吉　象曰永贞之吉终莫之陵也述曰九三阳刚处文明之极而二比之隂阳相错贲然而文濡然而沃葢贲饰之盛自生光彩光彩之盛则生润泽故曰贲如濡如也贲惧其盛也濡惧其溺也三本刚正惟永贞而不变则吉三与二非应而相亲故有永贞之戒
　　罗彞正曰陵生于狎三能永贞二虽比已而终莫之陵下陵上卑陵尊相贲者而至于相渎则刚之自失也
　　王注处下体之极居得其位与二相比俱履其正和合相润以成其文者也既得其饰又得其润故曰贲如濡如也永保其贞物莫之陵故曰永贞吉也象防九三有离文自饰故曰贲如有坎水自润故曰濡如据而两获之象章氏曰三四刚柔相杂且离艮相连故曰贲如此又以两卦相贲取象
　　六四贲如皤如白马翰如匪防婚媾　象曰六四当位疑也匪防婚媾终无尤也
　　述曰六四以柔居柔在艮体之下求文柔之刚以为贲者去之尚逺而密近于三为刚所迫内懐疑惧虽履正位未果其志故有贲如皤如白马翰如之象四所乗者三之刚有马象三为互坎之盗有防象三既贞于二而无他则匪为防者而四遂成其为婚媾矣始虽懐疑终受上九之文无尤也
　　象防陆绩以震为白为马震为白马者馵为白足颡为白颠皆出震而震四之互象也檀弓戎事乗翰翰白色皤白马白与艮阳白贲同象宛然从受贲之意六四艮体其贲将止而文将反于质矣当位疑何也欲退则失上之文欲进则惧三之难或饰或素鲜洁其马翰如以待故曰疑也或言四与初正应为婚媾然卦主刚上文柔而言四上乃隂阳正合之偶如屯二言婚媾指下初阳不指正应之五况初既义弗乗矣以四为往求初者泥也三贞于二无强要掠取之意故曰匪防婚媾
　　六五贲于丘园束帛戋戋吝终吉　象曰六五之吉有喜也
　　述曰五居中履尊下无应与六四近不相得而上比文柔之刚得止之义以成贲之道故有贲于丘园之象丘园质素而非华美之处五为贲主不贲于京朝而贲于丘园束帛戋戋独任其质独守其约其贲饰之时而俭啬若此于人情诚谓之吝然任贤则于事可乆守约则渐反于真终成吉也邓伯羔曰人情必有所厌薄则有所喜快于文胜之时而为丘园之贲岂不甚可喜乎
　　凡卦尊阳故履大畜蛊贲观上九皆尊尚阳刚之象贲上本文柔之主五以柔中亲下之束帛戋戋以将诚意虽吝而终吉终也者上也五得上之文而喜可知也宁不吉哉象防艮为山丘为果蓏而又在震林之上则上丘园也束帛者匹两为束六五以两拆成爻之象又以坤画九家为束帛象也
　　上九白贲无咎　象曰白贲无咎上得志也
　　述曰上九贲之极所谓分刚上而文柔者此也以刚居之其本色也本色无色故为白贲之象文极而反质素贲于是乎止矣夫何咎孔疏白贲故无咎守志任真得其本性者也何以谓之得志在上而文柔成贲之功六五之君又受其贲故虽居无位之地而实尸贲之功为得志与他卦居极者异矣
　　夫礼莫大乎去伪曰白贲其人心之本然乎周文之敝继周者当用忠质亦人心之所厌也昔孔子谓子贡曰夫白而白黒而黒夫贲又何好乎又谓子张质有余者不受饰达此可知圣人之学易矣
　　象防上称白贲贲者文饰也字从贝谐卉声贝水蚕背有杂文如锦者隂虫也说卦曰坤为文今上以干画居贲终则以阳漫之故其贲白谓不杂也得志者苏氏曰柔之文刚也往附于刚以贲从人也刚之文柔柔来附之以人从贲者也以贲从人则贲存乎人以人从贲则贲从乎已此上九之所以得志也阳行其志而隂听命惟其所贲故曰白贲受贲莫若白也吴因之曰人虽正当驰骤纷华之日其心中定有一防厌薄处此是真心此之谓志白贲无咎便不汨没了这念头能反而得其太素太朴之真心故曰得志
　　剥【坤下艮上】
　　述曰卦之所以名剥者隂道消阳消至于五势必剥尽一阳而后已也为卦坤顺而艮止故剥至四而极五能顺而止之此一阳所以不尽剥穷上反下而为复也
　　冯椅曰五隂一阳之卦一阳在上下者为剥复象阳气之消长也在中者为师比象众之所归也三四在二体之际当六画之中其自上而退处于下者为谦自下而奋出乎上者为豫此观画立象之本防也
　　剥不利有攸往
　　彖曰剥剥也柔变刚也不利有攸往小人长也顺而止之观也君子尚消息盈虚天行也
　　述曰荀爽曰柔变刚者谓隂外变五五者至尊为隂所变故曰剥也一柔变刚为姤姤言柔遇刚再变遯三变否四变观五变剥剥言柔变刚变则尽反其所为矣否曰小人道长君子道消君子小人犹钧等观五阳在上君子无咎至剥则柔变五刚而居之无复君子之道故曰不利有攸往小人长也为君子危之也坤顺而艮止卦象曰观此卦象不可显其刚直顺而止之使不为害可也小人既极其盛盛极则衰亦有可以顺止之理随消息盈虚以行其道逐时消息盈虚天道之所以行也
　　所谓不利有攸往者不可往而大有为也谨身晦迹巽言衡命不犯手不触时耳君子尚消息盈虚静观天行为世道计虽剥之时犹约委蛇于小人之间静处事外不轻攸往存吾之身以乗其衰而图之不然何以顺而止之哉
　　顺而止之卦有此象小人方盛不可逆止彊亢激拂触忤以陨身身既倾焉功又不就非君子之所尚也故六五为剥主爻言宫人以明君位也止权在五则羣隂皆顺而一阳免受其剥矣此反剥为复之机也君子尚消息盈虚天行也言阳消至极必反而息无终尽之理见可以顺而止之也
　　仲虎曰消息盈虚皆为阳言复者阳之息姤者阳之消干者阳之盈坤者阳之虚剥则阳之消而至于虚者也其变也大矣然亦天行也
　　李氏曰君子尚之与时偕行虽处剥之时知其为天运之必然其变也不可挽而其后也必复故为顺而止之之道一阳无恙来复于此而基焉乃知复之以顺行养一阳于初动也剥之顺而止全一阳于方危也皆为君子言也
　　象曰山附于地剥上以厚下安宅
