<!-- { "loadSidebar": true } -->
　　诸家皆以三与上应以明尅暗为武王伐纣之事须假五年为不可疾贞之证非也利艰贞释实以文王箕子臣节为万世法者若以南狩为牧野之师得大首为独夫之诛抑与防戾矣大抵诸爻皆人臣艰贞之义上六则用晦而明者之反以示戒也不可疾宜舒徐也或曰不可嫉恶也二义皆通如汤事葛以善养之至迫于不得已而后征之此不可疾贞之明騐也
　　六四入于左腹明夷之心于出门庭　曰入于左腹心意也
　　述曰荀爽曰腹者谓五居坤坤为腹也入于左腹谓当时明夷之腹也四自下卦初交于坤有入左腹之坤偶画象门有出门庭之干寳曰一为室二为户三为庭四为门故曰于出门庭矣防凡称先隂后阳先左后右画卦先下后上言左腹取其顺也孔疏从其左不从其右是卑顺不逆也腹者懐情之地六四体柔处坤与五相近是能执卑顺入于左腹明夷之心意也既得其意不被疑忌不劳逺遯而免于难曰于出门庭事明夷之君非亲亲之义则以为出门庭为安此对游其彀中之时言义在违难不敢逺也文王脱羑里之厄受西伯之任身虽出而心不敢逺犹然以服事君此六四之艰贞也
　　世谓所为僻曰左君心颇僻不信正而信邪不从是而从非犹云左见左道也曰左腹则蔽锢也甚包藏也深非正词正理所能开悟文王全用柔道忧惧自省其曰天王圣明臣罪当诛葢顺之至也不觉积诚感动而入之深故曰入于左腹猜忌之情不辩而自觧西伯之任深信而不疑纣之心遂为文王所曰于出门庭稍违之也非入于左腹而能得其心乎不得其心而能违其难乎
　　六五箕子之明夷利贞　曰箕子之贞明不可息也述曰六五以柔居尊为明夷之主而曰箕子之明夷言箕子以见六五明夷之也利贞谓宜如箕子之贞也
　　邓伯羔曰五为君位而云箕子事何也有纣而后见箕子言箕子所以明五为纣无道时也六二中正体离箕子之明也为六五暗君所掩是箕子之明夷于纣也在难之内而能保其中明知以藏之愚以出之得其正而时不能迁明岂可息哉
　　防箕子蜀才作其子俞氏曰其子即箕子也不敢显称箕子之名遂微其词而曰其子孔子逆知文王之意乃于传显言其为箕子后人因传称箕子遂于爻辞并加竹作箕文王本文葢即是其子非箕子也其子指六二六五为明夷之主六二在内正应其子也俞氏是矣此所谓文王之危辞也若诸家以六五为箕子而以上六为明夷之主则不可之甚固当从兪
　　上六不明晦初登于天后入于地　曰初登于天照四国也后入于地失则也
　　述曰上六坤卦之终如日入地中地之上皆暗故为不明晦之五上为天故初登于天坤地至上方成故又后入于地夫厉其明以照四国者自极其明者也自极其明必反为暗如日之初登于天至暮则入地理有必然夫人心之明本不可息此天则也二顺人臣之则故用晦以为明上六失君人之则故强明而实晦爻不主纣言葢六五君位明之所以夷者已于箕子之明夷见之矣此则言用晦而眀者之反以示戒也故不言明夷
　　防以隂居坤之极不明其徳夷三之明也初登天得三之应也闇极而不能援然后三竟匿坤地之中矣盐铁论文学易曰小人处盛位虽高必崩不盈其道不恒其徳而能以善终身未之有也是以初登于天后入于地曰疑为文言矣
　　六二爻项氏曰夷于左股加一夷字言已伤也左为小右为大股在下肱在上丰折右肱故不可大用有臣而无君也明之始夷也臣虽受伤未忍忘君思用拯马尽力而出当戡黎征葛之时夏商之王茍能用伊尹祖伊之言幡然而改遵道而行则其兴也勃焉何患其不吉哉明夷二动则为泰何吉如之然而此非上六之所能也但为六二者臣子之法当如是尔故曰六二之吉顺以则也按明夷六二用拯马壮吉曰六二之吉顺以则也涣初六用拯马壮吉曰初六之吉顺也按二爻虽柔皆自有坎马正合顺字诸家必欲外取刚爻谓六二以九三为马初六以九二为马岂未考小故欤涣之初六坎初爻也明夷自二至四为坎六二亦初爻也坎为亟心之马故壮马壮则能力行矣然于柔爻言之者贵其顺也当险难之时力行顺事则可以反凶为吉若力行刚克则愈凶矣爻辞意在用字辞意在顺字明以六用壮可以得吉明夷六二当位之臣忍伤以救国事合于为臣之则故曰顺以则也涣之初六在下无位避难而自救故止曰顺也申丰尽室而行蘧伯玉从近闗出皆以顺用壮而自救其身也救祸者莫若顺达而能顺可以救世穷而能顺可以救身则者道之常也言以六居二得正得中眀于臣子之常道也明夷之下三爻惟六二有救之之诚上三爻惟六五无去之之心皆中顺之臣也上六失则者亦谓失人君之常道也
　　家人【离下巽上】
　　张竒曰内离外巽相丽以巽家人之道也又内明而外巽处家之道也
　　文中子以明齐内外为义所谓齐乎巽言万物洁齐于巽方非巽有齐之义也
　　金贲亨曰初三五上皆阳男也曰闲曰嗃嗃曰假曰孚曰威如所以责男者详矣二四皆隂女也爻辞所以责女者略矣论正家之道当责乎男论正家之效必观乎女也
　　家人利女贞
　　曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　述曰马融论家人女为奥主长女中女各得其正称女贞按卦下离上巽二四皆居隂位执柔道以顺三五之阳刚女之贞也女贞则男正可知而一家之人莫不正矣故曰利女贞呉防清曰五为巽女之夫居二画卦之人位三为离女之夫居六画卦之人位故曰家人
　　薛仁贵曰明乎内者家自齐言内离明而外巽齐也女徳未正他事虽齐本已乱矣故曰利女贞卦体自上以下诸爻位各安其正有一家之人咸安于正之
　　按女正位乎内谓二与四也男正位乎外谓三与五也家人之义以内为本故先言女也荀爽曰离巽之中有乾坤故曰天地之大义邵二泉曰男女交天地之大情男女正天地之大义正自尊者始故又推本于父母之严王肃曰凡男女之所由以得其正者家人有严君也家有严君即父不失父道乃至妇不失妇道尊卑有序上下不失而后为家道之正各正其家无家不正即天下之治定矣家人闗系之重如此二与三四与五配合则为夫妇及其嗣续则为父母夫以帅妇而父道立妇以承夫而母道成各得其职以主其家而一家有所严惮故称严君丘氏曰谓父母即一家之君长也君长严则臣下肃父母严则家道齐
　　赵汝楳曰或曰父义母慈何以亦称严曰母不严家之蠧也渎上下之分庇子弟之过乱内外之别嫚帷薄之仪父虽严有不能尽察者必父母尊严内外齐肃然后父尊子卑兄友弟恭夫制妇聴正莫易于天下而莫难于一家莫易于一家之父子兄弟而莫难于一夫一妇曰女正者女非自正也葢有正之者孰正之男也正女以男正男以父以身正身以言行
　　曰风自火出家人君子以言有物而行有恒
　　述曰孔疏巽在离外是风从火出火之初因风方炽火既炎盛还复生风则风自内出也汝吉曰火不必风风不必自火出而火之风固自火出其言精矣家人风化之本也君子知风之自则反躬急焉敬仲曰风化自言行出言行又自心出诚心善道则言自有物行自有恒诚心之足以化人初不在谆谆告语切切防检也
　　荀爽曰风火相与必附于物物大火大物小火小君子之言必因其位位大言大位小言小故言有物也大暑烁金火不増其烈大寒凝氷火不损其热故曰行有恒矣
　　初九闲有家悔亡　曰闲有家志未变也
　　述曰治家之道当防闲其初初九阳刚下于四之巽顺男女始交有家之即能闲之以礼使邪僻之意无自而兴而悔可亡矣初刚得正有正家之本体离有先见之明故能及其志之未变而豫防之贾谊所谓礼者禁于将然之前贵絶恶于未萌而起教于微渺也
　　王注凡教在初而法在始家渎而后严之志变而后治之则悔矣处家人之初为家人之始故宜必以闲有家然后悔亡也
　　六二无攸遂在中馈贞吉　曰六二之吉顺以巽也述曰六二居内卦之中上下皆阳妇徳柔顺无专成故无遂事妇正位壸内职馈祀故在中馈遂者行其志专其事有其功之谓在者守位而不离也此六二之道所以贞而吉也离一隂丽二阳之中所谓无攸遂在中馈卦画昭然亦可想见顺巽之义
　　防二不变则互坎二变则互兊皆有饮食之道为中馈矣以妇职故举以明之易言顺以巽者三六五以本爻之变言渐六四以本爻不变言此指所应爻言皆有巽
　　九三家人嗃嗃悔厉吉妇子嘻嘻终吝　曰家人嗃嗃未失也妇子嘻嘻失家节也
　　述曰彭山曰家人一家之人居上而令下者也嗃嗃严厉声嘻嘻嗟叹声九三以刚居刚在离体之上治家过严而于声之厉者也故有家人嗃嗃之然界于上下两隂之间能悔其过危厉自谨不敢过用其刚则吉道也如颛尚其刚严厉太过使妇子有怨叹之声则情义乖离无感化之机心欲治家而终可羞吝矣
　　赵氏曰齐家固贵乎严亦戒乎过严义以制情法以维爱家之节也嗃嗃虽严而未失或甚而使之嘻嘻则失其节矣节犹竹节竹于虚之中以实为节过于实则阏其生意家人于恩之中以严为节过于嗃嗃则乖其辑睦伤恩相夷其失甚矣三之刚与五同而失节与交爱异者三不中也
　　防嗃嗃依刘向作熇与诗熇熇同离体之九三重刚离极惟悔厉乃吉然使其妇子至于嘻嘻则吝吝言乎其小疵也嘻字书叹也一曰有所多大之声礼嘻甚周颂噫嘻皆叹辞也嘻嘻甚于嗃嗃葢不堪而叹无以训笑者自汉来皆曰嗃嗃及宋王回疑重刚无嘻笑理以谓叹意独得卦情矣三颛尚其刚使妇子不能容而叹岂有不吝者亦异于上九之威如矣威如如者如威而已不颛尚刚也
　　六四富家大吉　曰富家大吉顺在位也
　　述曰虞翻曰得位应初顺五乗三比据三阳故富家大吉章氏曰以柔得刚以虚受实有富盛其家之巽为近利市三倍亦有富义能富家则能正家矣既富方谷理之常也所以大吉
　　王注能以其富顺而处位故大吉也若但能富其家何足为大吉体柔居巽得其位明于家道以近至尊能富其家也占法阳主贵隂主富记曰父子笃兄弟睦夫妇和家之肥也家之肥即家之富小畜九五称富泰六五称不富阳实而隂虚也家人六四隂也而称富阳主义隂主利也二在下之妇也四其在上而主家之妇乎李去非曰初闲之以二既又进之四则享其富此治家之序也
　　九五王假有家勿恤吉　曰王假有家交相爱也述曰九五干徳巽位为天下国家之至尊刚而得中威而能爱四柔承之顺正于下此人君身修徳刑覃于王宫也为王假有家之汝吉曰夫家难而天下易也故王者以恭已正家为兢兢王格有家则不劳忧恤而自吉矣何也迩可逺也风之自也诚一之能化也吉也古假格通至也感通也
　　三刚而不中失之过五得中严而能爱严以分言王家之义爱以情言假家之义彭山曰假于有家如文王雝雝在宫之时故至于其家人即化之不待有所为也
　　程传王假有家之道者非止能使之顺而已必致其心化诚合夫爱其内妇爱其刑家交相爱也能如是者文王之妃乎若身修法立而家未化未得为假有家之道也
