<!-- { "loadSidebar": true } -->
　　上六爻项氏曰按临以下卦临上四最在先与下卦相逼故为至临上最在后与下卦隔四隂故为敦临敦者积厚之名也五不先不后独当其中与二相知故为知临相知者宜于得吉相逼者仅以位当而得无咎上与二无交者从当位之例无咎可也而又得吉何哉葢临之上二有相交之理非他卦比也临与頥互相易頥之上二相交而成临临之上二亦相交而成頥以交二而言则可以得五之吉以当位而言则可以得四之无咎是以为吉无咎也夫子解吉字曰敦临之吉志在内也内即九二敦即頥之上艮也明与二合志则上为化艮遂成由頥之主此其所以兼四五之徳而有之也
　　观【坤下防上】
　　程传二阳在上四隂在下阳刚居尊为羣下所观仰观之义也在诸爻则惟取观见随时为义也
　　王注观之为义以所见为美者也故以近尊为尚逺之为吝
　　赵汝楳曰九五尊居天位四隂虽盛不敢逼也仰观而已故卦名观然不音观瞻之观而音观阙之观者取九五示观之义尔雅阙谓之观鲁两观是也犹示教法于象魏使万民观之也隂壮于内阳消于外圣人特主阳以名卦其意深矣或曰主阳可也若例以十二卦之义何亦不言隂壮曰临之八月有凶圣人固豫为之戒矣
　　观盥而不荐有孚颙若
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　述曰卦以五阳观示坤民故为观郑曰五互体艮艮为鬼门又为宫阙此天子宗庙之象王注王道之可观者莫盛于宗庙宗庙之可观者莫盛于盥也祭未有不荐者但观之取义以诚敬在未有事之先故观盥而不荐有孚颙若不待有事而大君观示之义万民观感之意具象中矣有孚谓五颙若君徳有威容貌诗曰颙颙卬卬君徳之谓也
　　仲虎曰此独就观示上发盥而不荐之义以象二阳在上无为而化祭必先盥盥者未用事之时祭则荐而用事圣人至徳之化如将祭而盥不待见于用事孚信在中已颙然可仰也观法莫此为亲切质卿曰观是无为之妙才涉有为便不是观
　　天下惟阳为大为上二阳在上为下四隂所观故曰大观其徳顺而不逆巽而不忤又以阳刚处中正中则不过正则不偏以此居尊所以能观天下范长生曰柔下浸长刚大在上其徳可观故曰大观在上顺巽两卦之徳也顺为之本巽以出之顺者顺人心之所同巽则不强人之必从为柔服羣隂之道曰中曰正则羣隂之取衷也王注观盥而不荐有孚颙若下观而化也统説观之为道不以刑制使物而以观感化物者也神则无形者也不见天之使四时而四时不忒不见圣人使百姓而百姓自服也吴澂曰常人以言设教则有声音以身设教则有形迹圣人之设教非有声音非有形迹不设而设不教而教天下一观感之余其应捷如影响应其所感亦如四时之应乎天而无有差忒也葢所存者神故所过者化也教莫大于观感而政令为下
　　吴因之曰观示絶不是所可见之示下观不是观看之观都不着形迹不落声臭天人之至妙至妙者尽于此矣盥而不荐有孚颙若只是观字注解将祭而盥盥而尚未祭这时节胸中是甚麽境界凛然肃然一毫妄念杂意也自容着不得为观者须常是这样先景不论内外动静而精神之愈敛愈神愈收愈洁无一息不似盥而未荐之时则其孚信在中而颙然可仰矣文王不显亦临无斁亦保无然畔援无然歆羡此真所谓不荐之孚也故模写得如此亲切曰中正曰神道设教纯是示示以意曰化曰服纯是仰仰以意化者潜运黙移之谓服者心安意肯之谓顺巽说他性情其合下资禀质地如此中正则养之徳顺不是顺于理心下常是和平安妥无躁动决裂之状巽不是入于理其心隐约收敛沉而不浮潜而不露之意所以养得到中正田地便与盥而不荐之意思无别观天之神两神字粘着观示说天以四时不忒观天下圣人以心之中正观天下设教就是为观其观示处不露形迹声臭故曰神圣人以神道设教犹言圣人设教皆神道耳
　　象曰风行地上观先王以省方观民设教
　　述曰风行地上遍触万类周观之象先王于地风得省方观民设教之道民有方方有俗俗有风移风易俗在因民而设之教汝吉曰风奢教俭风俭教礼风淫教贞利末教义风儇以戾教之尚贤崇齿陈礼播乐使俗移而不知教之所设从民风剂焉则以大观在上风之起自身者微而教易行矣理斋曰设教者教之以中正也所以为观也又当知不荐之化逺以神观民之教近以实
　　欧阳永叔曰圣人处乎人上而下观于民各因其方顺其俗而教之民知各安其生而不知圣人所以顺之者此所谓神道设教也或曰顺民先王之所难欤曰后王之不戾民者鲜矣
　　初六童观小人无咎君子吝　象曰初六童观小人道也
　　述曰观者观九五也五阳刚中正之君惟近之乃见其光初隂柔在下去五最逺如童子之观不能逺见也小人谓下民初民位下民之观于上趣顺而已其为童观不足为咎在君子则大人在上而失利见之会可羞吝矣象曰初六童观小人道也甚言非君子所宜有也
　　项氏曰百姓日用而不知君子不着不察则可羞矣六二闚观胡氏谓如仁者见之谓之仁智者见之谓之智
　　六二闚观利女贞　象曰闚观女贞亦可丑也
　　述曰二以隂柔之小在内虽与五为应而隔于三四犹在门内而闚门外以闚为观所见者狭也居内处中寡所鉴见体柔履顺不能大观故曰利女贞妇人之道也
　　湛原明曰小人童观不足责矣以君子之人得大君之应不能明见九五阳刚中正之道但觇视朝美一班于形似之粗如女子之闚观也文夫而效女子之见不亦丑乎
　　吴防清曰初居阳象男童二居隂象女子观艮之互体少男为童李鼎祚曰六二离爻离为目又为中女互艮艮为门阙女目临门闚观之象也
　　六三观我生进退　象曰观我生进退未失道也述曰象防我者三自谓天地之大徳曰生而人得以为生者观八月之卦刑中有徳故以生言生阳徳也四隂壮盛阳气浸消生机渐微观五阳观示羣隂使观感而化不至于剥阳所谓观我生也初居下不能上进二位柔不能大观六三可进矣故示之观我生以为进退象防六三居下之上而近于巽杂卦传曰巽为进退故六三自观其生以审所学非内心自复不能识我生非本体常惺不能观我生
　　张氏曰可以进而不进是使赤子不得乳其母也未可以进而进是未能操刀而使割也三之位可进可退使不观我生是不能量已岂能应人
　　象曰未失道也道观之道也隂爻主于观五惟四得观之道童观闚观则失之矣三有应于上而所处不当故观我生以定所履进退自审未至失道他卦三不中多不吉二中多吉观独以远近取义皆欲观五也
　　六四观国之光利用賔于王　象曰观国之光尚賔也述曰象防观隂消阳之时以六四为主爻当用事而逼近九五五以刚阳临坤土之上国之光也观国之光与童观闚观相反与五我生相应五之我生即国之光周史谓光逺而自他有耀是矣项氏曰国有光则賔无光可观则敌当观之时圣人惧焉坤国象光阳光也又互艮有光五君位王象四近五賔于王之象
　　赵氏曰国光犹言邦国之光观莫明于近六四已离下卦密迩大观之主观见国之道徳光华也若人也葢贤者能者宜用賔于王矣四既亲见人君道徳之光则必为王者所賔兴贤礼士有道之朝如此利者四之利也四柔得正与五刚中相得又四为巽体柔在下而巽上刚故其象如此
　　敬仲曰六三未决于进者六四有进之象矣六四之进乃观国之光辉而进九五贤明中正在尊位上九亦阳明在賔师之位国多贤圣有道之光象曰尚賔也者明其国贵尚賔贤可以进也国有道必尊贤礼士又以明士不可苟贱必有礼賔之道而后可进若自苟贱则何以行其道重已所以重道也
　　九五观我生君子无咎　象曰观我生观民也
　　述曰象防观作平读观之变剥在此然刑中有徳故九五以我所生观示于人彖所谓中正以观天下者是也故有君子无咎之象君子者履中正者也彭山曰我对下三隂而言隂至于壮阳徳生长之机微矣五为观之主曰观我生即彖不荐之孚也通天下以生生之仁而示之极也惟君子乃无咎五本阳刚在上之君子羣隂自下观之非能中正以观何以使下观皆化非能化天下于中正何以为大观之主故曰君子无咎也孔疏我教化善则天下着君子之风教化不善则天下着小人之俗君子风着已乃无咎苏氏所谓难乎其无咎也
　　汝吉曰夫王者通天下为其身五观我生必观之民民若于道且归于仁不赏不怒而劝以惩则孚之孚也匹夫匹妇不获自尽海隅苍生未其康共王之视之予瘝予痌于自反何穷哉此王者之观也
　　民之善恶生于君君之善恶形于民五任天下之重观民之俗以察已之道百姓有过在予一人上为化主故观我即观民也
　　上九观其生君子无咎　象曰观其生志未平也述曰其对我而言他人之词也最处上极不当事任而徳之为人所观者犹九五亦九五所观法者处天下所观之地虽无位乎其心通天下以生生故曰观其生阳刚君子以生徳师帅天下必皆君子而后无咎若犹未也敢自以为非已咎哉
　　象防观者上观之其指下隂而言于是隂生益盛二阳渐消之势决矣上未能中正以观天下以阳居隂乗五之上亢而能悔不以无位安然放意此所以无咎而象表其志也四隂浸长应曰小壮而名观者隂本巽顺也上必中正然后下观而化上九之志未平有以也夫
　　临之八月有凶指观也观本隂壮阳消小人逐君子圣人特主阳以名卦为小人观君子之象故五上二爻曰君子无咎明二阳向消君子方危能如五如上皆君子乃可无咎耳五以位上以志皆以阳徳感化羣隂隂本巽顺乎上君子之道犹存于世而不至于剥也故曰当观之时圣人惧焉
　　观盥而不荐项氏曰古之君子不必亲相与言也以礼乐相视而已此所谓观也然犹假礼乐未足以为大观必也笃恭于上不动而敬不言而信无声无臭而万邦作孚方谓大观故曰盥而不荐盥者祭之初歩方诣东荣盥手于洗凡祭之事未为也荐者祭礼之最盛四海九州之美味四时之和气无不陈也斋明盥洁无所陈布而有孚颙若已不可掩葢相观而化其神如此故谓之神道也盥而不荐恭已而无为尔非重盥而轻荐也如所谓不动不变岂以动为不美哉但不变动而已
　　六二爻项氏曰六二在中馈故曰闚利言其于观也如妇人之目所闚者狭也妇无公事所知者蚕织女无是非所议者酒食此在女徳不失为贞男子而寡见谀闻则可丑矣故曰利女贞亦可丑也初六六二皆小人之安于下者也故独论其徳以为非君子之事而已
　　六三爻项氏曰五为一卦之主以中正观天下为天下之所尊仰凡言我者皆指五也观卦四隂进逼二阳初稚二贞未有陵阳之势六三以不正之小人在下卦之上其志刚躁将进而逼阳以成四隂之势者特以九五中正尚未失道故未敢遽进方观九五之所为以为进退故曰观我生进退未失道也临以二阳逼四隂九二尚用咸以临之而不敢遽进者以隂方强盛未顺命也观以四隂逼二阳六三尚用观以伺之而不敢必进者以阳方中正未失道也此两象辞皆指所敌言之而诸儒往往求于本爻所以未得其説两辞皆称未者临终当为泰观终当为剥方长之势决不但已特未而已非终于不进也
