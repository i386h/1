<!-- { "loadSidebar": true } -->
　　象防隂柔不中正承乗皆刚而无应与之象兑为刚卤亦有石象谓四也荀九家易坎为蒺藜谓二也三内体固言宫上兑女三坎男之妻三夫位而才柔虽有离目然妻在离之外二柔不相应则隔絶而不见朱先生以妻为六恐不然也
　　九四来徐徐困于金车吝有终　象曰来徐徐志在下也虽不当位有与也
　　述曰受困者二也二方掩于上下两隂之中至四甫出坎险幸困有説通之机故曰来已交说体不能遽通故来徐徐而未以说言葢处困之时阳刚难于自拔如此金车象大臣任载之重金刚物车载物四之志欲下得九二同徳之助以其来徐徐而未即来四方困于无与也虽居高位而志不克舒徐不克遂困于金车之象所以为吝有终终之必来而困可亨也诸家以爻言来者内辞故皆以四下就初为来似为援初之险而则所谓有终有与者又何干于四也况初六方困株木入幽谷何足为九四之与而九四当困时顾欲借之有终耶故知来徐徐主二之来也象曰志在下者四在上位其志则下求二以为援助四以二为与犹大蹇朋来以三为朋皆阳也凡阳之困于隂者力不足以胜而又无与有与则非困矣故困之道必求其与志在下虽来徐徐必来也九四虽不当位而有刚徳之与终能就五以成亨困之功也
　　九五劓刖困于赤绂乃徐有说利用祭祀　象曰劓刖志未得也乃徐有说以中直也利用祭祀受福也述曰彭山曰受困者九二也九五所谓大人吉者而言劓刖则本二刚为上下两隂所掩之象五以刚徳居尊位以济天下之困须二为助而二遭困若此五上则不能引气下则不能有行曰劓刖也志能有得乎曰困于赤绂五之困于无助也赤绂臣下之服赤绂朱绂不必分别总为命服自九二在困中而必为九五所用则曰朱绂方来自九五推本九二之方困而已不得通则曰困于赤绂五说体也二困则五志不得何能有说五刚中而正终能合九二之中以来徐徐未可遽合乃徐有说也有说则情通志投欢欣交通而困亨矣利用祭祀者言五感说之道必须尽其至诚如祭祀之通神明则天下并受其福也五居尊二不应已困无由济故曰困于赤绂两刚不相应而在困特同徳相求五以说感二将必来而合故象曰乃徐有说朱氏曰五居中而正动以直行中则思虑精审直则其行不挠如是则君臣相说之志乆而必通岂能间之故曰乃徐有说以中直也程传祭祀之事必致其诚敬而后受福人君在困时宜念天下之困求天下之贤若祭祀然致其诚敬则能得天下之贤济天下之困故曰受福也二之享祀人臣竭诚事上之象五用祭祀人君致敬御下之象处困之道惟阳刚者能亨隂柔观其所附而已初三附于坎陷故皆入困上附于说则可动矣阳刚则无所动心而俟党与之至故二四皆言来而五言徐说也乃徐有说当困时不可求亟通也
　　刚爻困于酒食无咎困于金车有终困于赤绂有说阳刚受困皆非自取困而亨也柔爻则困于株木者不觌困于石者不见困于藟者仅许其有悔征吉所谓有悔者取其悔掩刚之过也
　　上六困于藟于臲卼曰动悔有悔征吉　象曰困于藟未当也动悔有悔吉行也
　　述曰象防虞翻曰巽为草莾称藟谓三也五居互巽之上既高而不安上在五上则愈危故蒙上文而不复出困字止称臲卼也三柔而牵已五刚而难乗曰者兊为口舌故自讼也苏氏曰上六困之极而不能去则谋全之过也曰不可动动且有悔而不知其不动乃所以有悔也上无揜我者则吉莫如征也爻至此有变通之义隂柔能悔而不能决疑动得悔而不翻然变动终有悔矣故勉之以征吉象曰困于藟未当也隂柔疑虑之过也居至困之地正谋通之时而柔懦不断藟滋蔓处于臲卼而不能去斯非谋而未当乎惟能断然曰动悔有悔悔不可再一脱其纒绕之非而去之则吉矣
　　陆希声曰君子之穷动则生悔天地之道困极必通不可以动而輙悔遂穷不思变知将有悔思变而行困穷而通理当获吉所谓吉凶悔吝生乎动者也知吉而行故曰吉行行而获吉故曰变乃通也赵氏曰物无终困之理乆则必亨未可行而躁动则激而益其困时可行而不动亦终于困而不得伸矣
　　上之一爻有处一卦之上者有处一卦之外者处上则为尊高之极干之上九是也处外则为吉凶之轻困之上六是也诸卦系祭祀之词者四涣萃之义大矣随之上六诚之极也困之九五如之其九二中实有积诚之象焉观之盥损之簋既济之禴虽非为祭而吉然得之亦吉观以敬损以俭既济以中虚虚诚也
　　尺蠖之屈以求伸也龙蛇之蛰以存身也君子穷不易徳困不变常屈伸卷舒由诸道也读困卦者至矣夫
　　九二爻项氏曰九二在下未得行道以酒食而自娱此所谓困也朱绂方来君道将应此所谓亨也利用亨祀诚以感神忠以达上此所谓贞大人吉也循此而行万一不利虽凶亦无可咎此所谓无咎也九二成卦之主故爻辞与卦辞相通
　　六三爻按下三爻初六在坎之下故为入于幽谷即坎之初爻入于坎窞也九二在坎之中故为困于酒食即需之九五需于酒食也六三在坎之上进则困于九四之石退则据于九二之蒺藜动而入巽则为大过之棺椁不复与上相见三者无一可居此即坎六三来之坎坎险且枕也
　　九四爻杨氏谓应不在初六而在九二以类相从九二徐徐而来隔于六三之阂其前如金车之坚而不可却然阳进而不止隂止而不进吝于始必通于终四之志在于二二虽不当初之位当困之世君子类茍同矣应不在近志茍通矣来不在速期于终不为小人所掩而已
　　九五爻项氏曰困上加劓刖二字指九二也二方掩于二隂之中上为三所劓下为初所刖故曰劓刖五有贤臣而未得其用故曰困于赤绂言臣道未应也乃徐有说犹九四之徐徐而有终也初在卦之始以得上卦为有终二在坎之中以得兊为有说二称享祀享主天祀主人下自中而进上也五称祭祀祭祀而祀天人言上下皆受其福也二五本非正应特以中相得故二之象曰中有庆也五之象曰以中直也以绂言者程子谓主于行葢困塞之时以得行为亨故六爻多以行取义初言臀二五言蔽膝四言车皆行具也色之赤黄者为朱朱君绂也赤臣绂也二五无应而以中相应故以君臣言之至三上无应则直谓之不见其妻云志皆谓所应四志在初而未得故来徐徐五志在二而未得故乃徐有说
　　上六爻项氏曰六三非其所当牵而牵之故为困于藟九五非所当乗而乗之故为困于臲卼此小象所谓未当也所处如此徒用兊口御人以动而生悔为辞不肯决然舍去则又可悔之甚也此彖所谓尚口乃穷也若能断藟而不牵辞臲卼而不居行而去之吉孰加焉上六徒动而不去则成讼故自谓动悔若去而之初则为渐之吉志在必行而不在徒动故曰吉行也
　　井【巽下坎上】
　　邓伯羔曰坎上巽下坎水巽入巽乎水而上水井也谓木上有水可谓风上有水亦可木与风总是巽总是入耳入者何物缾也罋也皆陶器非木器也谢枋得曰困井相表里困为塞井为通困泽中无水井木上有水困有未济井有既济也
　　孔疏井者物象之名也古者穿地取水以瓶引汲谓之为井此卦明君子修徳养民有常不变终始无改养物不穷莫过乎井故以修徳之卦取譬名之井焉
　　井改邑不改井无丧无得往来井井汔至亦未繘井羸其瓶凶
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也述曰张希献曰邑居其所而能聚可改而就井井居其所而有常不可改而就邑自古国邑之建必先视其泉之所在是以公刘创京于豳之初相其隂阳观其流泉先卜其井泉之便而后居之邑虽迁移井体无改井以不变为徳也惟井之不变故终日引汲未尝言损终日泉注未尝言益无丧无得也汲者往而来者汲不挠不汨洁净之体自如井井也彖传但言其体而用已该矣汔几也至谓至井而及泉也繘汲水之绠亦未繘井谓繘在井而未収也程传井道以济用为功水出乃为用未出则何功也瓶所以上水而致用也羸败其瓶则不为用矣是以凶也隂中有阳故为泉出于井之象统观全卦有井字之象细分三竒三耦有井井之象繘井有巽入之象羸瓶有坎险之象
　　象防周礼四井为邑春秋井田记曰同井而市交易而退是邑有改象以井困倒体明之巽为邑升下卦无妄互体见之向在上之兊今改为巽邑然在上在下皆此坎尔是井不改也即井为革者浚其泉而已所谓我固有之也六三往上九四来下则坎水在上六四来下九三往上则坎水在下故曰往来井井周宴曰坎体在上常盈而不竭巽体在下巽水而上出是巽乎水而上水也巽乎水而上水则其出有源其用无穷故曰井养而不穷巽取本义不取木义章氏曰改邑不改井以刚中也刚中指九五即泉出于中之象困反为井坎位下今位乎上在上在下不同而中爻阳刚不动是邑改而井不改也故曰乃以刚中王注以刚处中故能定居其所而不变也彭山曰二之徳虽亦刚中但无丧无得往来井井则九五成功之事也二尚未能有此未有功也汔至亦未繘井则人未获其井养之利故未有功也巽以入井值坎之险则并其瓶而羸之凶也
　　仲虎曰泽无水为困命也泽虽无水而井则有水性也知困之义则知安命知井之义则知尽性易性命之书而言之明且切者莫困井二卦若也改邑不改井井之体也性静而定也无丧无得往来井井井之用也性动亦定也汔至未繘井而羸其瓶人之于性知之行有未尽者其犹是乎
　　蔡汝柟曰刚中养徳有定体也未有功且凶临事不善用也所用一非所养并其所养败于此矣故戒惧之学不可以不密
　　象曰木上有水井君子以劳民劝相
　　述曰木上有水即巽乎水而上水之象所以为井井养而不穷君子体之以劳来其民而劝勉辅相以相生之道周宴曰劳民者以君养民劝相者使民相养则所以为养者无穷矣汝中曰此即同井相助相交之义所谓五家相保五比相爱五闾相葬五族相求五党相赒五州相賔是也巽在下井水浚深而上出入于深而达于上故取木上有水之象非谓木器承水而上之汲水之象也
　　王介甫曰荀子曰不足者天下之公患也茍知劳民劝相之道而以不足为患者未之有也
　　初六井泥不食旧井无禽　象曰井泥不食下也旧井无禽时舎也
　　述曰象防此隂居下而无应之象干寳曰体本土爻旧井在下未浚不能汲而日新是以为旧井也坎失前禽故无禽长宁周氏谓井旁余沥禽来饮食者禽无饮井其言是矣不食者逺于兊口其始无人其终无禽则所以为井者亡矣故时皆舎之谓时舎者明非初罪时止在此耳程先生作上读与干时舎义异是矣三渫而四甃非他井也井亦未尝变变者时耳王注最在井底上又无应沉滞滓秽故曰井泥不食也井泥而不可食则是乆井不见渫治者也乆井不见渫治禽所不向而况人乎一时所舎也井者不变之物居徳之地而处穷下物无取也
　　九二井谷射鲋瓮敝漏　象曰井谷射鲋无与也述曰程传二虽阳刚之才而居下上无应而比于初不上而下之象也井之道上行者也涧谷之水则旁出而就下也居井而就下失井之道乃井而如谷也井上出则养人而济物今乃下就汚泥注于鲋而已如水之在瓮本可为用而瓮破敝不足以上水而反漏乎水也象曰无与也若上有与之者则汲引而上成井之功矣
