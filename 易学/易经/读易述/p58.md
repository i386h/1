<!-- { "loadSidebar": true } -->
　　述曰荀爽曰巽为号令两巽相随故申命也法教百端令行为上贵其必从故曰行事丘氏曰巽为风风者所以发天之号令风随风而不逆此重巽之象也君子体随风之巽出而发号施令凡事必申复详审一再命之然后见之行事则四方风动顺而易入申命者致其令于行事之先行事者守其令于申命之后
　　初六进退利武人之贞　象曰进退志疑也利武人之贞志治也
　　述曰所以为巽者初也初柔居刚非巽正位进退不果其能免乎进无所应退在穷下心无所定如此惟利刚武之人能用其贞者武人济以谦巽则正也苟非武人之正不利又可知矣
　　彛正曰进谓从于阳退谓安于下进退不决巽之象也以隂居阳故利于如武人之贞则有以济其不及而果于从阳矣理斋曰志治所以治其疑心也巽在内心故传累以志明之
　　仲虎曰此与履六三皆以隂居阳故皆称武人此以隂居下卦之下武人之贞勉之辞也履之三以隂居下卦之上武人为于大君危之辞也故小象于此曰志治于彼曰志刚
　　九二巽在牀下用史巫纷若吉无咎　象曰纷若之吉得中也
　　述曰二以阳居隂巽而得中之象如此宋衷曰巽为木二阳在上初隂在下牀之象也巽义伏二与九五两刚不相应退而据初心在乎下故曰巽在牀下牀人之所安巽在牀下不安所处也卑甚失正则入于过咎矣然九二以刚中之德行至卑之道以事九五心之恳到意之丁寜象祷祀者之索诸幽用史以祝用巫以报至于纷若之多欲必求其通也志在感格非有邪心故吉而无咎过矣
　　孔疏史谓祝史巫谓巫觋并是接事鬼神之人也纷若者盛多之貌人有威势易为行恭神道无形易生怠慢用史巫纷若诚意之肫恳用之于神只不行之于威势所以得中也
　　象曰纷若之吉得中也阳在中有中实之象用史巫纷若似若已过而惟求通其诚以行其志非有谄畏也亦巽而不为过矣苟诚不足于中而过于卑巽奚可哉姜廷善曰九二以事神之礼事其上故得中而吉
　　象旨用史巫纷若按说卦互兊也史指三巫指四二与四三与五同功而异位而二五两刚本不相应俞氏所谓非用三四不能达者是也三逺五故为史以达二意于五所谓祝以孝告也四近五故为巫以达五意于二所谓嘏以慈告也
　　九三频巽吝　象曰频巽之吝志穷也
　　述曰象旨苏氏曰九三以阳居阳而非用事之地知权之在初六也下之则心不服制之则力不能故频蹙以待之也志穷者荀爽所谓乗阳无据为隂所乗号令不行故志穷盖得之矣
　　敬仲曰以九居三刚而过中质非巽者巽不出于本心勉强而行之故曰频巽吝不足也夫其实不能巽至于不得已而后巽其志亦穷矣
　　汝吉曰九三频巽巽贵用柔亦美能下三刚居刚操上人之心焉巽非其本体也即勉为巽能无频乎频能无吝乎以其刚而不能柔也非中也故谓之志穷志疑者可以治救之志穷则有吝而已
　　六四悔亡田获三品　象曰田获三品有功也
　　述曰六四以隂居隂巽之正位以巽而入二阳之间所谓柔顺乎刚者可亡乘刚之悔且用有获焉田武事有刚德之象于以济巽柔之所不足也曰悔亡尤虑其有悔也第往而田可以获三品下三爻有贵贱之等故曰三品介甫曰田者兴事之大者也三品有功之盛者也柔而可以大有功巽乎正而德所附也王注乗刚悔也然得位承五卑得所奉虽以柔御刚而依尊履正以斯行命必能获强暴远不仁者也获而有益莫善三品故曰悔亡田获三品象旨翟曰三品下三爻也初巽为鸡二兊为羊三离为雉也四居五下巽顺尽事君之礼故初二三皆顺之
　　隂柔无应承乘皆刚宜有悔也而四以柔处柔以顺重顺居上卦之下上则顺乎一阳之君居下卦之上下则顺乎二阳之臣顺上者上亦顺之顺下者下亦顺之以一顺而获三顺善处如此故得悔亡犹如田获三品及于上下也
　　九五贞吉悔亡无不利无初有终先庚三日后庚三日吉　象曰九五之吉位正中也
　　述曰九五君位发号施令更革事宜者也处巽出令以中正为善九五巽体刚德居中履正有通变宜民之本贞而吉也凡巽之可以致悔者皆亡矣则何不利焉巽以行权权在五也无初有终以巽入也先庚三日恐其无初也后庚三日欲其有终也更革以顺民心与之虑始未有不骇聼者故未令而先示之详未至已日则必有不孚者故既令而申示之审则巽乎中正而能如此所以吉也
　　庚更也出令以变更其旧取天干过中则庚之义见天道运行之不容已者也
　　凡有所变更未能申命行事而遽然更新之为快者有初也而有终则难主终而言故有取于重巽之义先庚后庚是谓申命所以有终也
　　王注以阳居阳损于谦巽然秉乎中正以宣其令物莫之违故曰贞吉悔亡无不利也化不以渐卒以刚直用加于物故初皆不说也终于中正邪道以消故有终也申命令谓之庚夫以正齐物不可卒也民迷固久直不可肆也故先申三日令着之后复申三日然后诛而无咎怨矣申庚皆申命之谓也
　　象旨五有其位而能巽乎中正故象如此俞氏曰卦互兊为口所以造命也兊居西方故言庚初在互兊三画之先先庚三日也五在互兊三画之后后庚三日也象曰九五之吉位正中也阳刚位乎正中所以贞吉悔亡无不利也所以先庚三日后庚三日重巽申命尽乎中正之道也
　　邵宝曰先后甲三日重甲也甲者始也先后庚三日重庚也庚者更也蛊乱而治有复始之道故曰终则有始巽变而通有图终之道故曰无初有终
　　上九巽在牀下防其资斧贞凶　象曰巽在牀下上穷也防其资斧正乎凶也
　　述曰上九阳刚本足有为而居隂无位极巽过甚有巽于床下之象二巽乎初以得中也巽而不失其刚也上过中失正乃亦效二之所为欲图六四以为用过巽而失其刚有防其资斧之象虽贞而凶矣在卦刚巽于柔本为贞上九过巽无防何贞之有凶也斧刚防之物谓九也为上所资故云资斧
　　二巽牀下巽初六也上巽牀下巽六四也二得中而吉上上穷而凶
　　上九处卦之上阳刚亢极穷上反下故曰上穷贞凶既防其资斧矣可以为贞乎凶也未有由正而行而失利而无防者也失利无防足以见其失正之验纪闻曰上者巽之极也巽极不知变而欲同九二之道则其过也甚矣旅九四以刚居柔曰得其资斧巽上九以刚居柔曰防其资斧何也旅贵于用柔故以刚居柔者得之巽戒于过柔故巽极以刚居柔者失之隂柔一也弱者用之为邪强者用之为正卑巽一也怯者用之为谄勇者用之为谦
　　九五爻项氏曰巽多疑之卦也九二已中矣犹以不正自疑纷纷而不能决惟九五中而又正其吉无疑故凡巽之疑悔至是俱亡曰无不利者决其无疑也曰无初有终者言初疑而今不疑也言之重辞之复皆为疑设也巽之时惟此爻为美其多疑犹如此可见巽卦无大亨之用矣故曰九五之吉位正中也言其吉独此一位尔九五制命之主故又于爻义之外统论重巽之义庚更也续也事已而更为之以续前事也先事之初三日初疑二纷三吝皆未保其吉也后事之三日四有功五无不利始亨其吉也此当于上九言之其实后庚三日总言上三爻也上之穷而不反亦以其无下爻之疑是以不可回尔或曰先庚三日巽之下三爻行事之初我与民皆未敢信也后庚三日巽之上三爻行而又行我与民皆信之故曰后庚三日吉明初犹未吉至终而后吉也以人事言以吉终之
　　上九爻项氏曰上九爻辞与九二同皆以阳居隂也当巽之时惟此二爻以阳而失位巽中之又巽者也故皆为巽在牀下言失位也二虽失位而得中中大于正所以吉而无咎上既失位愈巽极而不反故为防资失斧之人而犹固守其穷凶之道也以上两句解下两句不须推説而义自明凡爻以德为资其本质也以位为斧其利用也上既失位矣并其刚德而亡之故资斧皆防也巽上九与旅九四同称资斧者旅之四即互巽之上也巽为利市三倍故称资斧旅四时其所处故为得其利巽上九无位故为利防焉
　　兊【兑下兑上】
　　仲虎曰咸以艮阳下兊隂则相感感则亨矣而相感易失于不正兊以二阳下一隂则相说说则亨矣而相说亦易流于不正利贞者戒辞也三男之卦不言利贞刚固贞也故咸取无心之感兊取无言之说赵汝楳曰卦以象得名说者象之义坎流则气行故能通兊止则气聚故能养物得所养而说故曰兊说也六爻则刚中而柔外刚中以立体柔外以致说析之则三上偏柔而失其体说不以正也四刚则善矣五不言兊君不可心乎说心乎说则害者纷至可胜道哉诸爻皆有义而无象辞亦简严与他卦异象防兊说也不谓之说而谓兊者胡翼之曰圣贤感天下之心不可以言语口舌故去其言而为兊也
　　兊亨利贞
　　彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　述曰孔疏说卦曰说万物者莫说乎泽以兊是象泽之卦故以兊为名泽以润生万物所以万物皆说施于人事犹人君以恩惠养民民莫不说也惠施民说所以为亨以说说物恐陷谄邪故利在于贞正质卿曰兊一隂见于二阳之上阳为根本隂为枝叶必阳气充实而后说斯见也大抵万物之生意饱足于中则说自畅于外若人心有所歉便是生意不饱足如之何其说
　　说而违刚则谄刚而违说则暴刚中柔外其说之道乎刚之为德不可以利动也不可以害动也大中至正不可移夺是为刚德其中则刚外则柔所谓说以利贞也说而能正者顺乎天道应乎人心何者三才一道故也如此说以先民则民咸从之咸忘其劳説以犯难则民咸赴之咸忘其死说之大至于民咸劝矣哉此说非有术以使之也非违道以干之由正而行而正者人心之所同有故上之人倡之而下之人自翕然应之几于神矣
　　说有天道有人道上下兊之象防合交畅天道之说也由畜而通其诚一无妄之体也欣喜欢爱人心之说也由豫而生其大公至正之情也说而能贞天人合矣则于民何不得逸之说也劳之亦说也生之说也死之亦说也民孰不惮劳亦孰不恶死忘劳忘死非人之情也而忘之者说而不自知其劳且死也曷为而説也则圣人之逸我而不欲劳我生我而不欲死我者有以先之也是以说而自劝也民以説自劝天下皆在欢欣鼓舞之中矣是以圣人大之
　　项氏说以利贞言以利与贞而得说也利者说之情贞者说之理柔在外为利利者万物之所说也刚在内为贞贞则天人之理得矣顺乎天兊上也应乎人兊下也生民者下兊犯难者上兊天人皆通所谓亨也亨者说之效故极言之按革与兊皆言顺天应人顺天理之正应人心之公则革无私意说无邪心革者天下之大利说者天下之美名此二者最易于失正故革曰元亨利贞兊曰亨利贞
　　象曰丽泽兊君子以朋友讲习
　　述曰两泽丽交相浸润互有滋益之象讲兊象兊为口舌也习重兊象理义之说心说之至也真说资朋友而得也
　　杨廷秀曰两泽相丽则水泉相益而不涸二友相讲则义理相益而不穷而况九泽与众友乎是以君子说之
　　邵尧夫曰兊说也其他说皆有所害惟朋友讲习无说于此故言其极者也
　　纪闻曰相观而善之谓摩即易之丽泽兊乎摩如两石相摩丽则两泽相丽石以刚摩象忠告泽以柔丽象善道合二者而朋友之道毕矣
　　初九和兊吉　象曰和兊之吉行未疑也
