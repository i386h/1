<!-- { "loadSidebar": true } -->
　　述曰六五处睽者也处睽只在自己悔亡以隂居阳宜有悔然得中为文明之体应刚无偏系之私其悔得亡则于己无憾而睽有可咎之道厥宗噬肤所以释五之疑而决其往也往则必合夫何咎合睽之道去间与疑五无悔而后往所谓孚以志也
　　厥宗谓二也五柔居尊须刚徳以济天下之睽故视二曰厥宗二依五以为主五亲二以为宗同心相之机其合也犹噬肤之易一噬即合而入之深非以私比而防已应者以斯而徃何咎之有往必见合故有庆也敬仲曰君当求贤而后贤从之故五六当先往
　　赵汝楳曰爻止言何咎释遽许以有庆者睽异之时患不得合耳五能下二二必能承五刚柔徳合人情可以大同庆誉可以大来岂止何咎而已哉
　　汝吉曰四言志行大臣者以得人合睽为其志也五言有庆王人者以得人合睽为其庆也
　　卜子夏曰取天下之物成天下之事异物相制或以相合木为弧剡木为矢盖取诸睽合众材各睽其小体以成大器夫济天下之务者岂于一才乎观良马逐用拯马壮则知丧马之义矣知丧马之为睽则知四之合初五之合二之为济睽也
　　上九睽见豕涂载鬼一车先张之弧后説之弧匪冦婚媾往遇雨则吉　象曰遇雨之吉羣疑亡也述曰上四皆言睽者四无应故上有应自猜狠而至于也本与六三正应相从以六三居于二阳之间有疑迹遂生疑心见三如豕之汚秽背负涂泥若将凂巳而不可近又见六三所载之舆为载鬼一车若将祟已而不可与为豕犹有之鬼无形安可载疑情所结怪妄并生故先张弧欲射之而六三正应乎上其诚终着故后説弧而不射则疑少释矣既而大释曰六三非冦我而从不正者也乃守其正而与我为婚媾者也往而从之必得其和隂阳和而为雨则疑释见亡睽者合而吉矣故曰遇雨之吉羣疑亡也敬仲曰明天下人事本自昭明本自无事徒以刚明之过因迹致疑因疑积意遂至于此极羣疑释则本自无事初无可言
　　王注处睽之极睽道未通故曰睽已居炎极三处泽盛睽之极也以文明之极而观至秽之物故曰见豕涂彭山曰三隂豕象兊泽涂泥豕涂汚于外者也此固六三可疑之迹也载鬼一车则有影无形者无所不至矣虽是疑情亦縁三隂鬼孔疏鬼怪若斯惧来害已故先张之弧将攻害也物极则反睽极则通故后説之弧不复攻也以上光明故也匪防婚媾则大释然矣往遇雨吉雨者兊泽之通也众异并消无复疑情往得和合故曰吉也
　　张氏曰匪冦婚媾在屯六二则对初九言非对正应言在睽上九则对正应言非谓二阳也
　　纪闻曰匪冦婚媾返求之也遇雨之吉反得其和也其始睽也无所不疑故云羣疑过于明故过于疑过于疑故无往而非疑惟天下之至明爲能生天下之至疑非天下之至明亦不能释天下之至疑其初杂然而疑其后涣然而释
　　言睽物性之定分六爻言睽物我之私嫌睽者乖异不合之名也然六爻之中初则自复二则遇主三则有终四则交孚五则噬肤上则遇雨无一爻睽者何哉以诸爻能去其乖异而致同焉耳
　　初九爻以正人无位而在下本自与人无应故虽在睽之时以不与世事而悔亡马者人所乗以出行也四为坎马而初无应于外而不得上行故为丧马之象勿逐自复往者不追也见恶人无咎来者不拒也此君子在下无应之时处睽之道也见与廹斯可见之见同非往见之见也若往见则违勿逐之戒矣初以四为恶人险而不正有恶人之象其见之也以辟其为咎免于恶人之见咎也非望其有所行也九四爻项氏曰初以四为恶人其见之也以辟其为咎耳非望其有所行也四以初为善士与之相遇诚交而气合则化孤为同化厉为安已不作咎则志得上行矣故曰交孚无咎志行也四近君而初在下四不正而初正故其辞如此
　　蹇【艮下坎上】
　　程为卦坎上艮下坎险也艮止也险在前而止不能进也前有险陷后有峻阻故为蹇也
　　赵汝楳曰初三四上皆以往而致蹇来则免为义初之誉为知几三之反为薄于险四连于三则得刚之助上来应三为硕若九五六二居君臣之正位任济蹇之责二不为一蹇而止五能合羣爻以皆来则不必它往而蹇有可济之时矣
　　张竒曰屯与蹇相似然屯动乎险中以初为主利于初而不利于上蹇见险而止止极必济故初宜待而上言硕屯蹇二卦上爻皆隂柔而功效不同以此
　　蹇利西南不利东北利见大人贞吉
　　曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正也蹇之时用大矣哉
　　述曰蘓氏曰艮东北也坎北也难在东北则西南者无难之地也处蹇之时必决择其利与不利晓然之可否见可而后赴之难之所在徃益难矣故言利西南不利东北大人指九五而利见之者上六也五刚正中上柔正位而从之难由正济故贞吉也利西南利在出险也不利东北东北险地当止勿往也卦以九三艮止成义而济蹇之主方在大蹇之中出险至上六而始济则尽脱东北险地矣蹇与解皆言利西南可以想见其义
　　蹇名卦重艮止止者退而反身之意见险而能止非适然而然谓阳本务进能与时而止也斯其所以为知知者艮有光而又互离为见也卦惟二阳利西南指九五之阳爻进而居五则得上卦之中可以济蹇也不利东北指九三之阳谓自初进至三为下卦之终入于阨塞故其道穷也象防往谓在上以解体反对言之解曰乃得中坎在下也此曰往得中坎徃而在上矣解曰往有功四之阳动于上也此曰其道穷三之阳止于下也彭山曰四以上皆言反谓反身脩徳也至五而成大人之徳五以大徳而当大蹇万方有罪在予一人无不反求诸已者所谓得中者也至于上六而始利见大人之徳始得行故曰往有功蹇诸爻皆不言吉惟上一爻言之则贞吉者本因上而言也蹇自二至上诸爻虽皆当位而正之可以言吉者则唯在上故当位亦以上言也蹇至极而后能有为故辞皆取义于上往进也往则得中往则有功进而至此何蹇之可言哉
　　赵汝楳曰吃于言者曰蹇蚾于行者曰蹇非不能行不能言也捷于口则期期躁于进则僵仆徐行缓语虽难而亦通君子之处蹇亦然始而不审冒险以前固有陷溺之忧傥以知止而遂安焉不求济险之方则终不能出险其与陷溺者等尔九五往而得中上爻往而有功君臣徳合协心以图济所谓正心正朝廷正百官而天下罔有不一于正圣人之用蹇其大有如此哉
　　象曰山上有水蹇君子以反身修徳
　　述曰程传山之峻阻上复有水坎水为险阻之象上下险阻故为蹇也君子体之行乎艰难险阻之世必反求诸身而益脩其徳敬仲曰惧已徳之未善也惧已徳之有缺也惧巳徳之有违而致此也则修焉不敢怨天也不敢尤人也张简曰云汉宣王治蹇之诗也
　　处难之道有三在屯济以动故曰经纶在困济以説故曰遂志在蹇止于善耳故曰脩徳屯志在救民困志在善道蹇犹可须也因事舒迫相巳进退而酌成之巳耳
　　初六往蹇来誉　象曰往蹇来誉宜待也
　　述曰王注处难之始居止之初独见前识覩险而止以待其时知矣哉故往则遇蹇来则得誉象曰往以坎言来以艮言赵汝楳曰宜待云者待时而往非终于止而不行也终于止何誉之有
　　质卿曰士君子处君臣父子兄弟夫妇朋友之伦及上下治乱去就离合存亡之间凢情之所不能通理之所不可化之所不可禁者皆蹇也斯时也措足足难措手手难下口口难第一要审察徃来若不审情不度理不察径往赴之必遭陷败莫可救药惟回心宁耐始有商量始有处置蹇庶几其可济也所以蹇诸爻只贵其来不贵其徃初方入蹇所以往则蹇而来则誉
　　六二王臣蹇蹇匪躬之故　象曰王臣蹇蹇终无尤也述曰蹇蹇谓蹇其时之蹇也沈存中云王五也臣二也蹇蹇者五蹇而二亦蹇是也二应于五不以五在难中私身逺害虽蹇未可济蹇时难图而相机遘防观变俟时王辅嗣所谓执心不回志匡王室者也故曰王臣蹇蹇匪躬之故盖以居二柔而得中义不避难知不犯难知与忠而俱尽者以图济也
　　凡二皆王臣蹇独称之者平时未足以见臣节蹇之时方见之五位蹇中王之蹇也主忧臣辱亦二之蹇也蹇蹇者多难而非一难也不尤之者嘉其志而恕其才也他爻戒其往蹇二应五故称其蹇蹇闻之雷氏云初以不往为有誉二以匪躬为无尤有位无位之间耳
　　九三往蹇来反　象曰徃蹇来反内喜之也
　　述曰赵汝楳曰卦以九三成义居乎险止之间往则陷止则免间不容髪往来之当谨莫谨于此爻也身薄于险冐危而轻赴则陷溺其身有不得反焉者矣唯艮之性本止知夫往而蹇也故幡然而来反安于故位虽百险而不能陷也反与反身之义同王注进则入险来则得位内卦三爻惟九三一阳居二隂之上是内之所恃故云内喜之也
　　二在内卦应五为王臣方蹇其蹇志济时艰岂一手一足之所能内卦惟三为刚明有济蹇之才今幸而知反可资以共事斯二所以为之喜也
　　六四往蹇来连　象曰往蹇来连当位实也
　　迹曰六四本柔而在险体故往则愈蹇不往而来则连于九三九三刚实四牵连之共济五难当位而又得济之实也处险难不以刚实济之柔者安得济乎隂本虚来连于阳则实卜子夏曰四得位矣可以承其上而不可独济也故往则蹇矣来则当其位而连于实得所附也
　　九五大蹇朋来　象曰大蹇朋来以中节也
　　述曰一阳陷二隂之中大者蹇也故为大蹇之象处蹇之时独在险中以当世难所谓遗大投艰于朕身者此焉所谓百姓有过在予一人者此焉盖大蹇非阳刚中正之主莫能任也夫同徳为朋阳刚有为之才也昔之往而蹇也以时未有任大蹇者耳至是当险难辐辏而来指九三也观四来连而象称当位实上来硕而象称志在内皆指三言三来则众隂附之大蹇可济矣朋来之云所谓利见大人也象曰以中节也得位居中咸当其节故致朋来而足以当大蹇此所以有功当位能正也
　　郑刚中曰诸爻皆以来为言与朋来之来异诸爻之来自外反内朋来之来自下趋五象曰以中节者羣策毕举众才并效险难纷纷未定所向非阳刚中正之大人何能节之酌其才品谓之节取裁其机宜谓之节制若汉髙知人善任唐宗谋断兼资皆以中节者也
　　象防大谓阳明九三阳三五虽非正应然异位同功犹解九四解三而俟二也以中节也诸爻皆取不往而来九五正位不动无往无来天下之济难者朋来而取节焉大蹇之世易于姑息朋来之众难于齐一故其中道可节之也
　　上六往蹇来硕吉利见大人　象曰往蹇来硕志在内也利见大人以从贵也
　　述曰当出险之时上六隂柔往犹蹇耳来应九三之阳刚则硕大而吉且利见九五之大人合朋来以成出险之功也必得三然后可以援五故来硕而后利见一卦惟上六为吉者上应三比五居坎之上卦之外盖蹇极而通矣谓利见大人贞吉此爻得之孔疏志在内也者有应在三是志在内也应既在内往则失之来则得之所以往则有蹇来则硕吉也贵谓阳也以从阳故云以从贵也
　　象防硕指三之阳阳大隂小不言大以别于大蹇也故曰志在内眀其下应三也上能出险故吉利见大人比九五也赵氏曰蹇之道阨塞穷蹙上当出蹇之时得阳刚之助阨塞者解穷蹙者纾有硕大之象故云来硕吉
　　解【坎下震上】
