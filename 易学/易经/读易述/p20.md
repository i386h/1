<!-- { "loadSidebar": true } -->
　　上六冥豫成有渝无咎　象曰防豫在上何可长也述曰象防上以隂柔居豫极迷而忘返五柔同豫如结成之象然极则必变且震动之终不容不改故防豫虽成又为有渝之象理斋曰防者隂柔渝者动体也渝以补过震无咎也何可长者自其不渝言之也章氏曰初六鸣豫即曰凶上六防豫成有渝乃曰无咎初坤上震才固不同而渝则能改过矣夫何咎即此可见始虽微不可不慎终虽成尚可改图
　　仲虎曰卦辞只一豫字而爻之言豫者不同初六上六逸豫也六二防先之豫也六三之迟犹豫也九四和豫也六五之疾弗豫也卦辞主九四曰刚应而志行是以徳言至于爻辞则九四以势位言六三以其有势位之可慕故上视之以为豫初六以其势位可以为强援故应之以为豫且不胜其豫而以自鸣纪闻曰初鸣豫即断之以凶甚于初者所以遏其恶上冥豫则开之以无咎恕于终者所以啓其善冥暗也与升上六之防同一阳止于坤之下故谦之三有不伐之美一阳动于坤之上故豫之四有近逼之嫌比五刚君故比者吉而后者凶豫四强臣故宗者吝而介者吉鸣谦则吉鸣豫则凶谦可鸣豫不可鸣也易者言变易也渝安贞官有渝成有渝无弗得善盖善用易也成有渝所谓彼将恶始而美终以晚盖者也成有渝变之于其终官有渝变之于其始上之渝可以介于石矣初之渝可以系丈夫矣

　　读易述卷三
<经部,易类,读易述>
　　钦定四库全书
　　读易述卷四　　　　　　明　潘士藻　撰
　　随【震下兑上】
　　蔡清曰兊震合体兊为说震为动兊上震下阳下于隂也以阳下隂隂必说随为随之义女随人者也以少女从长男随之义也震为雷兊为泽雷震于泽中泽随而动随之象也卦以物随为义爻以随物为义吴因之曰此卦以初九九五两爻为主初二三随朋友四臣随君五君随臣上泛言五伦之相随随人之道正与孚尽之矣其始也当择而后随不可不正其既也当以心相随不可不孚观初二三见从正之义观四五上见孚诚之义
　　随元亨利贞无咎
　　彖曰随刚来而下柔动而说随大亨贞无咎而天下随时随时之义大矣哉
　　述曰随以阳动隂说为义荀爽曰震春兊秋震阳动而兑隂说故大通动爻得正故利贞阳降隂升嫌于有咎动而得正故无咎
　　象防刚柔震刚而兊说也阳上隂下者体也今震阳下于兊柔若自上而来故称来内辞也王逢曰上能下下下之所以随上贵能下贱贱之所以随贵随之义刚下柔也刚下柔而动以时物无不说随之也王注为随而不大通逆于时也相随而不为利正灾之道也故大通利贞乃得无咎也为随而令大通利贞得于时也得时则天下随之矣随之所施惟在于时也时异而不随否之道也
　　道本恶随随必诡正卦以随名通人情达世变不主故常易于溺情狥俗以适其私易于有咎此随之所以难也故必元亨利贞乃得无咎而天下随时凡施当其可之谓时达于势之谓时协诸义之谓时审于几之谓时从宜适变不可为典要非造道之深知几能权者不能与于斯也故賛之曰随时之义大矣哉
　　苏氏曰夫时不齐故随之世容有不随者也责天下以人人随已而咎其贞者此天下所以不说也故是大亨而利贞者无咎而天下随时时者上之所制也不从已而从时其为随也大矣
　　刘伯子曰夫无成而后能无系无系而后能随系已私随天徳也随之三隂皆系以为随者也学不能无我而妄意于随其能出于系者吾见亦罕矣
　　吴因之曰随元亨据其所随处行无不通此已是贞已是无咎了若不贞则朋从尔思随而不广利尽则疎势去则散随而不乆随之以力不随之以心且不成个随又安得元亨彖传云大亨贞无咎而天下随时惟贞然后为天下所随可见随以贞而成不贞便不成随了朱子虽大亨而不免有咎恐未的
　　象曰泽中有雷随君子以向晦入宴息
　　述曰象防九家易曰兊泽震雷八月之时雷藏于泽者得之震东方卦日出之地曰旸谷兊西方卦日入之地曰昧谷今自震东趋兊西向晦之象卦互巽入艮止入而止息之象也
　　泽中有雷雷随泽而静故曰随日入而息人事至微者上法天运如雷在泽也莫动于雷而息于泽随时故耳周宴曰爻明随时而动大象取随时而息动息不违乎时此随时之义所以为大
　　初九官有渝贞吉出门交有功　象曰官有渝从正吉也出门交有功不失也
　　述曰主守为官人心执掌与官同称震为长子主器官之象夫法之画一莫严于官而初为动主有渝之象以九居初为得其正心无所系动不从邪有贞吉之象二隂耦门象交交二也二柔亦正故出门即交有功二与四同功而二多誉故称功官有渝是震动之体既有随而变不主故常必所从得正则吉也初刚本正出门交二两正相依不为诡随故曰不失也凡近比而交者多失正能不失则不害于变矣卜子夏曰随主于见可而变也不随则不吉随而丧本亦不吉初无专应得其理也刚不失正得其吉也与二相得出门交有功也非应而合之不失其随时之宜不随则独立无功矣
　　吴因之曰同人卦惟君子贞然后为同人于野此爻惟出门交然后为贞贞之量原广濶若有所私昵隘而不广只此私心便是不正故必出门而交然后为贞然后得吉可以有功夫所谓私者不必溺于亲爱然后为私如有胜心客气而不能相下亦私也泥先入之见而不能洒然一空以察人之善亦私也因防瑕而弃白璧亦私也忽刍荛之善而不采亦私也友善未充其量而遽自足亦私也或以近故畧之或以逺故遗之亦私也此类皆非出门交之义
　　六二系小子失丈夫　象曰系小子弗兼与也
　　述曰王注隂之为物以处随世不能独立必有系也居随之时体分柔弱而以乗夫刚动岂能秉志违于所近随此失彼弗能兼与五处已上初处已下故曰系小子失丈夫也刘濂曰初阳在下而卑小子象五阳在上而尊丈夫象
　　程传二应五而比初随先于近柔不能固守故为之戒云若系小子则失丈夫也陈琛曰人之所随得正则逺邪从非则失是无两从之理二苟系初则必失正应弗能兼与也为昵小失大者戒也
　　吴因之曰二隂柔他质地原不好了故因初之近而遂系之系者臭味相投而眷眷不舍之辞失者圣人惜之之辞三之系则地近情亲而眷眷不舍之辞其失则圣人幸之之辞
　　六三系丈夫失小子随有求得利居贞　象曰系丈夫志舍下也
　　述曰程传丈夫九四也小子初也阳之在上者丈夫也居下者小子也三虽与初同体而切迫于四故系于四也大抵隂柔不能自立常亲系于上者上系于四故下失于初舍初从上得随之宜也上随则善也彭山曰四阳当任而三从之以柔随刚以昏随明随有求得凡有所求皆得也然四非正应又有所系而随已非正大之情故不言吉而戒以居贞仲虎曰士之病莫大于有所求三之于四不可以有求必得之故而妄有不正之求也初九阳居阳贞也故言贞吉六三隂居阳不正故戒之曰利居贞
　　吴因之曰三之质地亦无以过于二幸其地位偶近四而逺初故因为从违实非真见四之为君子而当亲初之为小人而当逺也似此相随恐不免资其势而利其有故有居贞之戒若自已阳刚其取其舍灼然不便断不为邪媚圣人何必防范他弗兼与是邪正不两立志舍下是逺近不两立
　　质卿曰系与随正相反初九出门交有功不失也故谓之随以其心无所系也若心有所系必有所失六二所系者小子则失必丈夫理势然也故象曰弗兼与民为同胞物为吾与即小子亦当有包涵成就之义乃可若志在舍下便非一体之道即小子何赖焉其原在系心一有所系便偏着如何得不舍下陆希声曰三非正而随其义可尚者以承阳为顺也二以正为随而反不足称以乗刚为逆故也
　　仲虎曰易之例不问隂阳小子皆指初而言随初九阳称小子渐初六隂亦称小子
　　九四随有获贞凶有孚在道以明何咎　象曰随有获其义凶也有孚在道明功也
　　述曰王注处説之初下据二隂三求系已不距则获故曰随有获也彭山曰九四以阳刚当有为之任得隂之从有获之象随以隂从阳为正故阳刚在四亦得为贞但位不中又在说体随而说之以为已获疑于昵矣四多凶近也况有植党自私之嫌哉故贞凶质卿曰斯地也斯时也惟有孚可以感人惟在道可以持已孚以感人则觊觎之心息道以持已则朋比之念消此非苟且以迁就事机者所能以其明也如此则随者不厌其多获者不伤其正夫何咎也非明难矣哉
　　阳刚中实有孚也以阳居隂刚柔不偏在道也此惟阳明晳于事几故能如是以明也居凶位而免于咎非天下之至明不能与于斯故象又以为明功有孚在道乃为臣者家常茶饭此处只不改其常耳处危疑之地只有一片诚心至诚可贯金石蹈水火惟有孚故能在道大有匪其彭可谓在道矣须从有孚上来此惟刚明之人知进退存亡而不失其正故能如此故曰以明何咎
　　象防三非正应故曰孚自四言之也震为大涂曰道互艮光辉曰明言四所孚之三在震道之上以明相接犹言不敢自他途以进也功也自为句五多功故称功言四之志率所随以赴五非植党也
　　九五孚于嘉吉　象曰孚于嘉位正中也
　　述曰敬仲曰孚信也嘉美也九五所信者美善所用者贤也用贤人君之吉也章氏曰惟中正之君然后能信用中正之贤九五阳刚中正下应六二之中正所谓迪知忱恂于九徳之行心诚信而随之者也故曰孚于嘉五非有系而有失二非随求而有获荡荡平平一徳一心之孚也吉道也
　　夫配曰嘉偶昏曰嘉礼言隂阳相得也随之世皆急于求合故隂爻皆有系四阳贞而凶惟五阳不苟随而随出于孚配合嘉礼其吉为何如
　　邵寳曰九五孚于六二而不知其小子之系君道也六二系于初九而不知丈夫之失臣之道固如是乎虽然此随之时也故以二之中正尚不免于负俗之累况其他乎是故君子去其所系而嘉徳成矣
　　上六拘系之乃从维之王用亨于西山　象曰拘系之上穷也
　　述曰上六以柔居柔柔得其正处随之极进无所随而独系于五有拘系之乃从维之之象葢柔顺之至无以为喻若有以拘而系之者喻之不足若又从而絷之维之者是虽逃之有不脱辞之有不听况可得间而离之乎此亨西山升亨岐山周公系爻之时西伯已追王矣故称王其曰西山岐山云者皆取其不越祭也随爻重随意升爻重升意以见固于随不妄升耳据上之象其随之之诚虽用亨于西山神且随之而格则人之随可知也
　　虞翻曰乗刚无应上穷也六二舍五而系初九四舍初而系三皆介隂阳之间有得有失而皆偏系之私至于上六进无可随故曰穷也文王处纣之时以之为臣而系于君隂随阳之正理也卦爻彖象总是随时之义虽上九至于拘系絷维如文王防大难不忘天王圣明之念正是随时之极
　　蛊【巽下艮上】
　　伏曼容曰蛊惑乱也万事从惑而起故以蛊为事左传女惑男风落山谓之蛊是其义也
　　器乆不用则虫生之谓蛊人生宴溺而疾生之谓蛊天下乆安无为而弊生之谓蛊
　　序卦蛊者事也杂卦蛊则饬也观卦象固见蛊之所由成而卦才则皆足以治蛊者也程传阳刚尊而在上隂柔卑而在下男虽少而居上女虽长而居下尊卑得正上下顺理治蛊之道也其位不易其道则变下顺于理上止于则巽艮合而事皆止于顺则何蛊之不治
