<!-- { "loadSidebar": true } -->
　　述曰纪闻曰观象槩观诸卦爻之象观变只观所变卦爻之象耳占以揲而值之将用之以为决断故谓之占易以变为占于占言变苏氏曰至于占而君子之虑周矣是以自天祐之
　　卜子夏曰君子居则观其象而玩其辞动则观其变而玩其占自卜之明也圣人极隂阳之度穷变化之防而得其易是以合于天而自天祐之吉无不利也仲虎曰象与变有刚柔变化之殊辞与占有吉凶悔吝之异君子居而学易已穷乎象与辞之理动而用易又适乎变与占之宜动静无非易即无非天故自天祐之吉无不利天地间刚柔变化无一时间人在大化中吉凶悔吝无一息停吉一而已凶悔吝三焉故上之示人以吉凶悔吝者圣人作易之事此独吉而无凶悔吝者君子学易之功也
　　项氏曰此章谓读易之法必自文王之易始故上章论乾坤贵贱刚柔吉凶变化五事而此章独自吉凶变化起义者盖有画之初乾坤贵贱刚柔之迹已着而吉凶变化之象未明有卦然后见易之有变化二端皆文王辞也复以二端析为四类而详言之吉凶者失得之已定者也其忧虞之初则谓之悔吝变化者易之用也其所以变化则刚柔二物而已故观吉凶者必自悔吝始观变化者必自刚柔始文王观四者而系之以辞读易者亦观此四者而玩文王之辞则静居动作无入而不利矣序即爻位居此爻之位则玩此爻之辞以处之然后能随所遇而安乐之或以序作象乐作变以与下文合似不必尔
　　彖者言乎象者也爻者言乎变者也
　　呉羔曰首章所谓圣人作易者以画卦而言前章所谓圣人作易者以繋辞而言盖先有卦而后有辞至此章则合卦爻辞而言其通例矣
　　述曰卦者象也成卦之体上下内外无不备具而彖之辞或举其一或举其详或不言焉而皆足以相明此彖所以言乎其象也爻者九六之数也两地则二四为六叅天则一三五为九九画奇六画偶兼三才而两之则六画成卦所谓刚柔相推而生变化此爻所以言乎其变也
　　吉凶者言乎其失得也悔吝者言乎其小疵也无咎者善补过也
　　述曰爻之所以吉者言乎得若元吉征吉贞吉往吉大吉中吉终吉之类爻之所以凶者言乎失若征凶贞凶终凶见凶有凶之类彭山曰得正言吉心之安处也失正言凶心之不安处也悔者不肯自安于不正心切悔悟此趋吉之路然未至于吉吝者不能自克其不正心窃羞鄙此趋凶之路然未至于凶故曰小疵小疵者未成失得犹许其改也无咎本亦有过以其善补是过以无咎朱氏曰止于当则其徳全全则人以为休而依之过于当则其行缺缺则人以为咎而违之惟其缺而补之然后无咎吉凶悔吝无咎皆举爻词以明通例见人心皆安于天理之正而不正者自觉其凶少有不正自不容已于悔且吝此皆反正之防欲人自得其本心也
　　是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔
　　述曰五存者应五言而为文天道贵阳而贱隂隂阳有贵贱之位皆卦爻之所列也隂阳各有贵统御谓之齐阳大隂小阳卦多隂隂卦多阳辞専取主爻阳大隂小语其常分耳当其为卦主则无异也胡氏曰六十四卦皆以隂阳得位失位分吉凶君子必当明辨之比之六二居得其正则其辞曰比之自内贞吉小畜之初九以阳居阳则其辞曰复自道何其咎吉随之九四以阳居隂则其辞曰随有获贞凶观之初六以隂居阳则其辞曰童观小人无咎君子吝噬嗑之上九以阳居隂则其辞曰何校灭耳凶是吉凶之文皆在所系之辞君子若辨明吉凶之事观其辞则可知矣彭山曰忧者危惧之意介者辨别之端善恶所由分之界也当初悔初吝之介而不忧则必至于凶矣震惊动也当其过时惕然惊动此即悔心之萌也能悔则复于无过矣龚氏曰悔则无咎介则无悔不近于知防乎
　　是故卦有小大辞有险易辞也者各指其所之
　　述曰俞琰曰卦以阳爻之大者为主则其辞平易如复谦之类卦以隂爻之小者为主则其辞艰险如小畜夬之类各指其所之之者动爻虚斋赵氏曰之变卦也言本爻之辞正指之卦之义朱氏曰词有易者之于吉也所谓能说诸心词有险者之于凶也所谓能研诸虑也
　　质卿曰大之不能不易小之不能不险此理有自然事有必至是之谓之也辞惟各指其所之则趋避者有定凖就理者无他岐天下后世知有大道而不可欺以邪径信有易地而不可惑以险途者全在于此淮海曰君子之居而动也尽善之谓得尽不善之谓失小不善之谓疵不明乎善而误入于不善之谓过尽善而得则吉尽不善而失则凶觉其小不善欲改而不及则有悔不觉其小不善犹可以改或不及改或不肯改则为吝当悔吝之萌不以小疵自恕以求补过则为无咎言积疵则为失积过则为疵积疵则为凶积补过则为无咎积无咎则为得积得则为吉此其一念之微而其着甚逺君子之所以贵慎独与孟子曰欲知舜与蹠之分无他利与善之间也孟子之所谓间即大易此章之所谓介叅天地在此尽人物在此沦夷狄在此入禽兽在此可危也哉可惧也哉所以学易之道全在忧悔吝者存乎介一句君子有终身之忧其此悔吝之介乎
　　项氏曰自彖者言乎象至无咎善补过皆解系辞之文自列贵贱者存乎位至各指其所之皆读繋辞之法也彖辞所言之象即下文所谓卦也爻辞所言之变即下文所谓位也吉凶悔吝无咎皆辞也独吉凶言存乎辞者悔吝可以介而免无咎可以悔而致必有忧震之心者然后能用力于其微焉至于吉凶则得失之大者读其辞皆可辨也是故贵贱以位言小大以材言卦各有主主各有材圣人随材之小大时之难易而命之辞使人知所适从也
　　易与天地凖故能弥纶天地之道
　　述曰此直賛先天之易也先天之易有卦画而无言无言而无所不贯无所不在精示意见而不可以形迹貎象窥测者人全具之人不得而执之故言易与天地凖朱氏曰干凖天坤准地九凖阳六凖隂与之平等无低昂轻重之间故能弥纶天地之道象防弥以反本言如弓既张而弥之愈反愈合纶以致用言如丝既分而纶之渐合渐大也
　　仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状
　　述曰象防此皆圣人用易弥纶之事以者用易也故幽明始终鬼神皆就易卦画言之卦画内外上下有天道焉有地道焉仰以观于天文俯以察于地理故知幽明之故荀爽曰谓隂升之阳则成天之文也阳降之隂则成地之理也幽谓天上地下之不可得覩者也明谓天地间万物陈列着于耳目者也卦画一变为始六变为终原始反终故知死生之说荀爽曰隂阳交合物之始也隂阳分离物之终也合则生离则死卦画阳奇隂偶物也精气聚焉用九用六变也游魂运焉张子曰精气自无而有故显而为用游魂自有而无故隐而为变李氏曰物鬼也变神也鬼常与体魄俱故谓之物神无适而不知故曰变章氏曰鬼神之情不可窥鬼神之状不可见何从而知之精气为物物则有象有象则终壊而为鬼游魂为变变则无方无方则不测而为神是鬼神之情状不于精气游魂而知之乎
　　朱氏曰天气也而成文地形也而有理形散为气明而微也气聚成形幽而显也仰观乎天凡地之成形者莫不有是文俯察乎地凡天之成象者莫不具是理故分而为二揲之以四生二仪四象八卦成三百八十四爻万有一千五百二十防皆原于太极知此则知幽明之故也
　　象防原始反终依郑虞本当读原始及终若曰推原其始则知未来反折其终则知已往又或以为于其终而反求其始则固已费辞矣朱子曰一变者卦之始也谓之一世六变者卦之终也谓之游魂七变而反者卦体复也谓之归魂始者生也终者死也反则死而复生故知此则知死生之说其以初上为始终而始终为生死是也其指六爻之变而谓逰魂归魂者非也
　　章氏曰精气即游魂之所凝聚游魂即精气之所运用自其可见闻者谓之物自其不可执着者谓之变魂之于物也直寄焉耳精气游魂一而二二而一者也惟精气全而游魂定则昭著雷动风散鬼神之变化其非我也圣人只教人从自家身中认取精气游魂具而为人故曰人者隂阳之变鬼神之防精气为物形之谓也游魂为变神之谓也形有生灭神止往来耳于此了彻修身以俟不以天夀贰其心斯命自我立矣
　　精气为物坤之道也游魂为变干之道也魂升魄降人死则然其生如之何
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱述曰幽明隂阳之显晦死生隂阳之消息鬼神隂阳之聚散而皆尽之于易可见易之道即天地之道也天地一隂一阳以成变化而易与之相似故其故其説其情状自莫之能违也朱氏曰万物者二篇之防万有一千五百二十当万物之数故曰知周万物天下者万物之防知周万物干知太始也道济天下坤作成物也易无物不知是知周于万物天下皆养是道济天下故不过者所为皆得其宜无有愆过使物失所也九家易以旁行周合六十四卦即卦之反对反复为用正见其应变旁行未尝逐流而不返使人明天道之常数知性命之始终任自然之理故不忧不忧者自得于已也安土敦仁万物之情也易顺物之情使各得其所敦厚于仁故能爱养万物胡氏所谓物既遂性则父子兄弟亲踈且递相亲睦而敦仁爱之心是已不然虽欲爱之不能也
　　心无一毫系累谓之乐常人多忧因不能乐天不能乐天因不能知命而不免有忧易理旁行不流即幽明死生鬼神屈伸代谢于天地万物之中者何莫非命知命则一身之生死得丧同于屈信代谢何忧之有非乐天何能安土安土者随寓而安心无系累如是方能敦仁方能爱爱者天地生物之心所谓仁也不能安土必择自安之地则惟知有已不知有人何以能爱尧舜之得位孔顔之不遇其敦仁一也其能爱一也其知天知命一也
　　象防旁犹旁烛之旁非避碍之意不流依京房本作不留朱子曰易之用者近是矣朱义行权守正非本防也易旁行不流故玩辞者变通天道以知天命亦周物不忧似天也乐天依虞翻作变天安居易象是为安土安土则心存理得故亦道济天下似地也变知天命则智迹泯安土敦仁则生意
　　范围天地之化而不过曲成万物而不遗通乎昼夜之道而知故神无方而易无体
　　述曰天地之化滔滔不穷如一炉金汁镕化不息易为之铸冩成器使入模范匡郭而不过乎中也曲成者顺万物之理而成之非一方也易与物变化明中正之道随其大小广狭长短方圆无不各成就此物之理无有遗漏而不成者天地万物皆以易言之昼夜者刚柔之象刚或化柔柔或变刚隂中有阳阳中有隂贯通为一是谓通乎昼夜之道而知则不为变化之所乱而可以知范围曲成之道也荀爽曰昼者谓干夜者坤也通于乾坤之道则无不知矣自此以上皆神之所为也神则隂阳不测而易则惟变所适不可以一方一体求此易之与天地凖而能弥纶天地之道也知此者其干知大始之知乎非干知大始之知不足以知先天之易之妙
