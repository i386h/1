<!-- { "loadSidebar": true } -->
　　王注上刚可以断制下柔可以施令既巽又止不竞争也有为而无竞争之患故可以有为也
　　易道不重在发明成蛊之由惟重治蛊之道终始相承则爻中所谓父母与子之象亦有着落不必各爻另寻父母之象苏氏曰蛊之灾非一日之故也必世而后见故爻皆以父子言之明父养其疾至子而发也
　　蛊元亨利涉大川先甲三日后甲三日
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　述曰质卿曰蛊从虫从皿物必腐而后虫生之虫丛而物斯蛊矣人必怠也而后弊生之弊积而世斯蛊矣卦象巽艮合体而为蛊葢积渐使然也夫蛊乱之征也亦治之机也有因无事而失守有因多难而兴邦世诚蛊矣则起弊维风从此而可振改易辙从此而可行塞而大通理有必然故为元亨蛊而元亨天时也乗天时而效治道人功也及此时而疏瀹整剔俾前之积蠧拔其根株而无遗其芥蔕如涉大川乃为利焉是何也天地间最难得者时时也者君子济世之大本也世之有治乱犹隂阳之有代谢也而治乱之相为循环犹代谢之相为迭运也故有先甲之三日必有后甲之三日天运流行始终相代乃一定而不可已世至于蛊必有元亨之期时至元亨必当效利涉之用是之谓天人相待之理行所无事之道先甲之三日子寅辰也后甲之三日午申戌也有子寅辰必有午申戌如环无端千古不易
　　梁寅曰言蛊极必治而治蛊有道也蛊元亨者蛊之既治也不先言治蛊之道而乃先言其效者明乱之可治也利涉大川方治蛊之时也故谓之往有事先甲后甲即所谓有事也
　　蔡汝柟曰蛊者乱之将倾君子虑丰之盈不虑蛊之壊天道人心向于有事可以虑始矣故天时为元亨人事为利涉大川先甲三日欲达其机后甲三日欲要于乆此乃所以涉大川而图元亨者也作新者达之道也变化者乆之道也
　　吴因之曰刚上而柔下不专属君臣天下人才只是刚柔二种刚者须赖柔以裁其激柔者须赖刚以作其懦二者相交相接如房杜之谋断相资然后可以维持天下今刚者亢然自高鄙柔者之不足与有为而不交于柔以求济柔者俛然自卑安于刚者之不吾与而亦不交于刚以求济二者判隔不相为用则激者无所于裁懦者无所于作各任其偏同于偾事而天下日壊矣本义艮阳居上巽柔居下上下不交上下便是不交刚上柔下巽而止非蛊也乃所以致蛊也
　　利涉大川往有事也欲其有涉川之勇也涉字最有力须如救焚如拯溺危难艰险廻避不得爻说干字便是涉大川之意此非有刚果之资如何做得先甲后甲是一时是一件事先于此推其所以然后于此虑其将然也一日二日至于三日言虑之深推之逺也究其所以然则知救之之道虑其将然则知备之之方善救则前弊可革善备则后利可乆蛊者极壊也惟极壊然后有事是从空另做一番故曰先甲三日若将衰未衰时用些维持挽回之术只是因仍旧贯补缉其间非有事之谓处大壊极弊田地乃旋干转坤之日岂修废举坠之日惟其重新整顿自我作古之事所以最难下手多有革弊之人能反一时极重之势不旋踵而难端不发于此而发于彼方称治蛊蛊又复来此系虑浅谋近坐狼疾人之病故有后甲三日之戒
　　象防三互震东为甲也三日指互震三画言巽固进退不决苟非艮止于上则亦未蛊若巽而动则为恒矣先甲三日为巽初致蛊之由后甲三日则震上饬蛊之极故恒曰终则有始蛊亦曰终则有始
　　象曰山下有风蛊君子以振民育徳
　　述曰张献翼曰小畜之风在天上观之风在地上涣之风在水上亡所阻也故曰行山下之风旋转于内而已亡能达也故曰有象防山下有风则何以蛊邵子曰蛊者风之族也蛊以风化故字从虫今夫山下有风则木多滞淫而虫生焉蛊之象也
　　君子治蛊有道民心之蛊以玩愒頽废未知所振作耳振者鼔舞兴起之意故曰作新民育徳者从民心之善根提撕而煦养之以啓其自新之机所以振之者不徒条教之设号令之申葢治其本也譬之良医之治病振者驱其外邪育者养其元气也
　　风播长空则舒惨变寒暑迁而岁功成今在山下则囬旋郁滞不能条畅动荡蛊之象也巽之弊失于愞懦风则能振动万物者也艮之弊失于苟止山则能畜养万物者也君子体之日新其徳于以振起民偷而长养其新心人人皆振如风之鼔外物涵育其徳如山之涵内气如是而天下之蛊为元亨矣
　　初六干父之蛊有子考无咎厉终吉　象曰干父之蛊意承考也
　　述曰蛊以渐积在初尚易为力初最下为内卦之主子象以隂居阳以柔行刚干蛊象克体父志不袭其弊为父补过是为有子而考得无咎当事之首是以危也能堪其事故终吉汝吉曰父子一体也曰父之蛊明无得诿尔干蛊者以权济初巽主称隠以行权故善之而质柔故戒之厉焉
　　质卿曰人子能干父蛊方称为有子不然与无子同有子考始得无咎不然未免有咎也此人子始事可以无憾然干蛊终非易事少渉意气少不详慎动成愆尤故厉终吉
　　巽为木干蛊以内蠧而剥落象木干朽然根本固在也干立而枝叶附之以立故曰干蛊
　　敬仲曰意承考者初六有柔顺象不得已而干父之蛊其意未尝不顺承者也其意则承其事则不可得而承矣承其事则蛊弊终不尽除乃所以彰父之恶也故有孝子不明其义一于顺承因仍蛊弊殊为失义
　　九二干母之蛊不可贞　象曰干母之蛊得中道也述曰九二干母之蛊尤难干父者必于承家当事之时而干母则承欢慈闱之日也王注居于内中宜干母事妇人之性难以全明宜屈已刚既干且顺故曰不可贞苏氏曰隂性安无事而恶有为是以为蛊之深者归之母而干之尤难正之则伤爱不正则伤义非九二其孰能任之二以阳居隂有刚之实而无用刚之迹可以免矣象曰得中道也可见柔行巽入乃为干母之中道也
　　质卿曰治蛊易得中道为难得乎中道则所干者皆慈祥恺悌之发一念不已之真情非徒为其事之当而已
　　林希元曰五以隂柔居尊位委任九二有母之象不可贞本以刚承柔来凡刚多有所违拂而柔必有所不堪故以为戒纪闻曰母者隂尊之号如晋之称王母亦谓五也非不可正也不可固执以为正也有母在而以刚行之有时而违拂矣
　　彭山曰蛊以卦阳刚止于上安静而不理事所以致蛊者在此彖蛊元亨而天下治也唯元亨然后可以振起否则不可为矣九二干母之蛊不可贞贞者隂静之徳而阳刚则元亨之发用也不可贞则当用元亨矣所重在阳所难在干母之蛊故特于九二发之
　　九三干父之蛊小有悔无大咎　象曰干父之蛊终无咎也
　　述曰九三居下之上才位皆刚能干父蛊者也三巽体刚正以正干父得人子之大义但处位不中容有过差处未免小有悔而无大咎过刚不中巽体得正一时俱有吴因之曰子之于亲岂容有小悔程子云有小悔已非善事亲也然孔子以其干蛊之功大故直许之曰终无咎汝吉曰终无咎果之也果之使忠臣孝子之心得精一自信焉
　　六四裕父之蛊往见吝　象曰裕父之蛊往未得也述曰彭山曰隂柔得正但非强干之才其体艮止亦非进而饬蛊者寛以居之而已故为裕父之蛊之象此非有不正之徳纵蛊使之日深也然蛊岂优游无为者之所能持乎由此而往以止自安见吝必矣言裕为蛊之害如此象曰往未得也未得所以见吝曰干蛊所患不在不能矣患其大过耳故初曰厉二曰不可贞三曰小有悔曰裕蛊所患不在不审矣患其不果耳故曰见吝曰未得使之反裕而为干也
　　六五干父之蛊用誉　象曰干父用誉承以徳也述曰五阳刚得中之位可以有为六柔居之体和履中承应皆阳柔以刚济不贞不裕能干父之蛊也嗣君以成就先徳为孝故曰用誉荣誉之道也传称天子孝曰就言徳被天下泽及万物终始成就荣其祖考也可以明六五干父用誉之防
　　干蛊贵刚柔相济二五正应刚柔合徳干不违中以成元亨之治恢旧业掩饰前过而美誉施于其父曰用誉象曰承以徳也徳本中而言是为善继善述之道不独意承考而已
　　或谓用誉即九二之贤民誉也又二多誉卜子夏曰柔非能干蛊也事必有主之者矣则任贤正六五所以为干蛊者非以用誉为用贤也
　　上九不事王侯高尚其事　象曰不事王侯志可则也述曰蛊物壊而有事也诸爻皆汲汲干事皆事王侯之事者至上则事外矣阳刚在上位则亢也处蛊之极时当止也故曰不事王侯不复事君也君犹高尚其所为之事言尊崇之于上也艮为止有不事王侯之象一阳在五之上有高尚其事之象如大畜刚上而尚贤之意山下有风蛊而此爻在山之上故不以蛊象最处事上而不累于物其志为可则王昭素曰取不贪之志以为法也观上志未平则其志亦可则矣渐上可用为仪不可乱也皆一义也
　　汝楳曰上九在蛊之终事之蠧壊者至六五而干之毕矣蛊未亨则视国事犹家事蛊既亨则致国事而高自事苏氏曰见蛊之渐也则渉川以救之及其成则不事王侯以逺之蛊之成也良医不治君子不事事由赵说则功成身退之事由苏说则陋巷箪瓢之事皆所谓以无事为事也治蛊在于振民育徳故有取于高尚者不事而曰其事葢与往有事者同用矣紫溪曰卦以干蛊象渉川爻言干蛊必刚柔中过刚则急治而失之贞过柔则缓而不治失之裕君虚中以任贤臣得中以济世二五相应此蛊之所以不终于蛊也古今称干蛊者无如周宣王考其时则显允方叔孝友张仲其承徳矣鸿雁安集车攻饬武不贞不裕其化理中矣彼其先甲后甲之攻载之诗者迄今可考镜也汉之元成宋之元和天下之蛊既已日深而汉臣则优游靡断泄泄然惟裕蛊之安宋臣则矫枉过正又不免为干蛊之悔天下事从此日非矣虽然宁为干之悔无为裕之吝此又当事者所当权衡也
　　初六爻项氏曰蛊之成卦乃因坤之上六来为初六则初六者成卦之主也故圣人于此爻详言治蛊之事专取卦主为义不论其才也况去柔居刚亦有志于治蛊者故象取其义而爻戒其危焉干父之蛊迹若不顺意则承之迹随时而迁乆则有弊何可承也孝子之于父不失其忠爱之意而已初六有干蛊之志九二有内干之才九三有外干之才大抵蛊下三爻皆能干者以其巽体主于行事也
　　上九爻项氏曰居蛊之终则无事之时也在蛊之外则不当事之人也然当事者以干蛊为事不当事者以高尚为事亦各事其事故不曰无事而曰高尚其事事得其宜非宜干而不干者故曰志可则也按蛊六爻皆以刚为贵初与五以爻位刚亦得吉誉九三刚而不中在他卦多凶而于蛊独无大咎惟六四一爻位与徳俱柔遂以见吝以此见干蛊渉川非刚不济也上九无预于事亦以刚介为尚葢蛊卦之体巽伏而不动外刚而内柔有致蛊之象而其诸爻乃有治蛊之才九二以柔行刚能干母之蛊也九三以刚行刚能干父之蛊者也初六六五皆资柔而志刚亦有干蛊之志初在下而承干故为意在承考臣之事也五在上得中而应乎干故为徳足以承考君之事也初当治蛊之始故为厉五享治蛊之成故为誉方承继之初骤有所改以迹言之但见其危安得有誉惟识者察之知其意非悖父尔及事定之后人被其徳乃始信其为孝而称誉之治蛊之难有如此
　　临【兑下坤上】
　　刘濂曰二阳浸长以临于隂故为临隂为民阳为君大君临民之象也
