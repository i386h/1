<!-- { "loadSidebar": true } -->
　　初九不逺复无祗悔元吉　象曰不逺之复以脩身也述曰一阳震动扵五隂之下剥之反为复也剥扵上则反扵下故曰不逺复阳本天地生生之心剥而复如寐而寤往而来由未复前观之故谓之复震无咎者存乎悔而复不逺者不至扵悔曰无祗悔明初阳之复即天地之心不能不复者耳悔从何来此天命纯粹至善之体人心复还天徳之元动而未动一念常觉之真机吉之先见者也故曰元吉
　　复之初爻即干之全体当剥极之余一阳来复扵下其体震动得正为五隂之主此乾道由贞而元无断无续无间可息故曰不逺复此不逺即道不逺人之不逺复而未甞有失也能黙识此体吾心之复即复天地之心一阳为主形色皆天身无有不善者矣故象曰以脩身也于形着以检身末已
　　敬仲曰意起为过不继为复不继者不再起也是谓不逺复复扵意不起之始也意起即觉其过觉即泯然如水之虚泯然无际如气消空不可致诘人心自善自神自明应酬交错如鉴中万象鉴不动而万象森然意微起焉即成过矣微过即觉觉即泯然无际如初神明如初是谓不逺复微动扵意而即复不扵言行则不入扵悔其曰元吉吉孰大焉象曰以脩身也明乎脩身当如此而脩
　　六二休复吉　象曰休复之吉以下仁也
　　述曰复主初之阳刚六二以柔中之善密比扵初阳气上进而柔体能顺有必复之机为休复也吉矣象曰以下仁也初仁人密比扵下在二有不容不复者只以爻象刚柔正合之意言非谓二之能下乎仁也象防休读如休休有容之休二才位俱隂柔顺中正刚之来复而无所竞故称休复正与下仁之防符防仁指阳不逺复以合下就是仁体顔子当之矣曾子追思其虚受之学不校之仁故日进扵诚休复下仁之吉也文中子曰学莫便乎近其人
　　王注得位处中最比扵初上无阳爻以疑其亲阳为仁行在初之上而附顺之下仁之谓也既处中位亲仁善邻复之休也
　　王介甫曰以卦言之阳反为复以爻言之阳以进为复初九是也隂以退为复六二六三六四是也隂以退为复故六二乗初有下初之意
　　六三频复厉无咎　象曰频复之厉义无咎也
　　述曰刚反之世柔不能竞自二而上皆求复者也六三处震动之极过中失正困乃思复有频复之象王注频频蹙之貎蹙而求复盖徴色发声而后喻改者以尚近初复也故能自惕厉而得无咎复贵扵速曰频复则去而迷复也甚易反而补过也甚难以其震体有惧以成则之义所谓震无咎也
　　六四中行独复　象曰中行独复以从道也
　　述曰四虽非中位而六以隂居之为得其正又处羣隂之中在顺之体下与初应依中而行独得所复者也故为中行独复之象复之所以为复全在初爻五隂皆复此而已但二三五六与初不相应唯四在隂中有所専向故此义
　　象防二以初为仁四以初为道者道自行言率性之义取四为外体象也凢卦三四皆可言中如益三四皆以中行言又卦五隂二三近阳五上逺阳四居逺近之中在震大涂之上故曰中行
　　六五敦复无悔　象曰敦复无悔中以自考也
　　述曰六五之扵初非比非应固应有悔然五位阳也体则坤之中坤静而中有主能下顺阳刚得居尊之体故曰敦复无悔象曰中以自考也自考如考中度衷之考五本中位得其本心故能自考不迁扵物不动扵意进扵不逺之复亦免扵悔也中之可贵如此系辞曰复以自知此曰中以自考盖亦庶几矣俞氏曰二居下卦之中而休复四居五隂之中而独复五因二四之中自考乎巳之中有不善未甞不复于善也
　　李隆山曰易中阳长之卦凡在上隂柔之主则未甞不附而顺之无所扵逆故复为一阳之长而六五则以敦复无悔临为二阳之长而六五则以知临为宜泰为三阳之长而六五则帝乙归妹为祉大壮为四阳之长而六五则以丧羊扵易无悔诸卦六五爻大率皆以下顺阳刚而得居上之体作易者当阳长之世以此垂训要之皆所以为君子地云耳
　　上六迷复凶有灾用行师终有大败以其国君凶至扵十年不克征　象曰迷复之凶反君道也
　　述曰彭山曰迷复复而迷者也卦以初阳为复六在羣隂之上而逺扵复隂暗之极者也故有迷复之象孔疏复最后是迷暗扵复以迷求复所以凶也有灾者暗扵复道必无福庆唯有灾也程传迷而求复无施而可用以行师则终有大败以之为国则君之凶也十年数之终师败君凶至扵十年而不复甚言迷复之不可如此彭山曰言十年者当复之时无终迷之理十年之后犹可复也若以迷复为终迷不复则初阳之复当遂灭息矣王汝中曰迷复者非迷而不复以其求复而失其主本逾求复而愈逺扵道故曰迷复之凶反君道也吴草庐曰君道谓初阳所复之仁也迷复之凶不仁之甚者也
　　虞翻曰坤冥为迷隂柔而居坤体之上所谓先迷也故为迷复康成曰异自内出为害物为灾荀爽曰坤为众故曰行师谓上行师而距扵初阳自上升必消隂终有大败是也虞翻曰坤为死丧故终有大败其君谓五虞翻谓坤为国故国君凶矣十年者李祚曰坤数主十也干无十坤无一隂数极扵六而七则又为干之始阳数极扵九而十则自为坤之终故凡言十坤终之象江夏刘绩曰迷复凶有灾此言不从阳之凶上六比君欲为六五征不服然终不克此言敌阳之凶是也反君道者五中以自考上六不中也
　　质卿曰易之凶未有大扵复之上爻者盖人心不过迷悟二端复不可迷也若迷扵复则其患有不可胜言者故甚其辞耳
　　复亨节公武氏曰自剥至复入也自复至夬出也临泰复之朋也为内卦曰来反复音覆与剥相反剥卦覆而成复故曰反复其道剥之初升为上上降为初一与六爻则其数七故曰七日来复两句皆以剥言之不必泛指他卦也剥曰不利有攸往小人长也复曰利有攸往刚长也剥曰君子尚消息盈虚天行也复曰反复其道七日来复天行也二卦对言道之兴废要之皆是天命然易之意凡以为君子谋圣人谓复其见天地之心吾以是见圣人之心
　　六三爻频蹙也六三不中不正不可以言复然当复之时亲与下仁之贤相比犹知有复也但其觉不早其过已形其反而得本心也必至警心蹙首而后能为频复之象虽不如二义无咎也杨廷秀论休复微曾子子夏不闻丧明之过微子游曾子不察袭裘之过此正可以明频复之义
　　上六爻项氏曰二与初比四与初应三与初同体者也独五上二爻与初无交上穷隂而不反故灾凶败并至而不可解隂胜之时君道常为小人所以故曰以其国君凶又曰反君道也事若在君则为亢阳不为穷隂矣上六居纯坤之极故曰至扵十年不克征泛言灾害恐与诸卦同故别言行师用国之祸以明其凶之大且久也上六即坤之上六龙战之爻故有行师之象盖与初战也
　　无妄【震下干上】
　　程传为卦干上震下震动也动以天为无妄动以人欲则妄矣金贲亨曰无妄诚也史记作无望盖有所期望非诚矣其义一也各爻辞兼有此意
　　无妄元亨利贞其匪正有不利有攸往
　　曰无妄刚自外来而为主扵内动而健刚中而应大亨以正天之命也其匪正有不利有攸往无妄之往何之矣天命不祐行矣哉
　　述曰震主初阳由干索也震干合体为动以天象防妄者二隂耦画之象无妄者一阳竒画之象阳一在内则不二故名无妄元亨利贞无妄之徳也
　　赵汝楳曰动与天合理应大亨然干有性情犹曰利贞况震之动吉凶悔吝由是而生焉安得不利扵正乎不然则从内生其扵往也将何所利
　　震之初阳即干之初画刚自外来是外卦纯阳之刚来下为卦主也震一君二民初阳为主二隂顺从之象动而愈健纯乎阳徳所主之刚不随动而衰也刚中而应孚扵柔中所主之刚有相须而济也使有妄之道灭无妄之道成非大亨以正而何何如动以亨也动以正也何如而能动以正也动以天也故曰天之命也明刚自外来者非由外铄自干而来象自天降命也所谓无妄正而已震动而归之静也匪正则失其贞静之本体矣故有而扵往不利无妄何以有匪正乎既已无妄而更有所往动无所之动非正也妄也天命弗祐焉凶悔吝随之吾得行乎哉正言之曰何之矣又反言之以叹曰行矣哉甚言其不宜往也
　　按卦辞重正字九居初六居二正也六三不正故有灾九四可正故免扵咎九五得中故疾而有喜卦辞其匪正有则上九当之矣
　　象防卦以下为内上为外阳本在上故称外来对大畜之辞也大畜以艮止一阳为主刚在外无妄以震下一阳为主刚在内内动而外健故大亨五刚中而应二故正正释贞天命犹言乾道天地之中正即道道即命也其匪正有文目病生翳曰人心一无妄其有妄如目有非实有妄也
　　淮海曰程子动以天故无妄动以人则妄又曰虽无邪心苟不合正理则亦妄也得经防矣朱子解无妄以为实理自然无妄即是实实即是理理即是自然实理自然所谓正也故无妄者正也卦词曰大亨利正初九之刚自外来而为主扵内宅心之实也所谓正也动而健行义之勇也所谓正也五刚中而二柔中以应待物之诚也所谓正也正者天之命也故大亨也卦词曰匪正有不利攸往则反是也天之命即实理之自然无妄者吉凶祸福悉付之自然虽吉凶祸福之来无常而吾之正则有常故吉与福亨矣凶与祸亦未甞不亨以亨道在我也不正则虽吉与福何亨之有故曰不知命无以为君子正者天之命也
　　象曰天下雷行物与无妄先王以茂对时育万物述曰应言天下雷行无妄今云物与无妄者欲见万物皆无妄也先王以此无妄之诚养育万物尽物之性而不为私其斯以为动以天乎尽物之性赞天地之化育胥此矣而总则尽性之事性诚也
　　湛原明曰天为纯阳雷者阳之动阳动而万物生勾者萌甲者拆蛰者惊蔵者洪纎髙下物各付物而天不与焉不与焉者动以天也动以天者无妄也先王以茂对时育万物圣人体无妄之道也茂盛也动以天故盛也因其时而施因其物而付圣人无与扵时与物也此天道自然之妙用圣人所以体天而无妄者也
　　初九无妄往吉　象曰无妄之往得志也
　　述曰李舜臣曰震阳初动诚一未分刚实无私以此而往动与天合其又奚必有应而后能往哉此初九之往所以得无心之吉也王注体刚得正以贵下贱行不犯妄故往得其志
　　象防初九即刚之为主扵内上应九四两刚不相牵系直心而往此心之本体故曰得志赵氏曰阳在下者必升扵上况干父在上乎初无妄之体动而上往可得上升之志以得志为吉也升初六曰上合志也取义同得与合微有优劣无妄阳而升隂也
　　六二不耕获不菑畬则利有攸往　象曰不耕获未富也
　　述曰耕农之始获其成功也田一嵗反草曰菑三嵗悉耨曰畬无妄主震初动扵六二坤土之下二以柔顺中正而从之二又应五为臣从王之义盖不造其事而主之初不擅其美而归之五故有不耕获不菑畬之象六二贞静之体如此不首而耕不创新而菑隂道无为承令而已不自功而获不自利而畬隂道无成代终而已未甞或有富之之心焉此之谓无妄则利有攸往言则者见匪正之不利也隂虚故未富敬仲曰未富者虚中无实之谓因不耕获而此义
　　卜子夏曰刚正而在乎前柔守位而上应也其可妄乎不合初以首事不与邻以谋富故不耕不菑获畬而已矣承令而行则利其往也
　　六三无妄之灾或系之牛行人之得邑人之灾　象曰行人得牛邑人灾也
