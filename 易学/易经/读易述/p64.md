<!-- { "loadSidebar": true } -->
　　孔疏未济之时小才居位不能建功立徳拔难济险若能执柔用中委任贤哲则未济有可济之理所以得通故曰未济亨也汔者将尽之名小才不能济难事同小狐虽能度水而无余力必须水汔方可渉川未及登岸而濡其尾济不免濡岂有所利故曰小狐汔济濡其尾无攸利也
　　象曰火在水上未济君子以慎辨物居方
　　述曰水火不交不相济爲用爲未济未者有所待之辞非不济也待时而济尔欧阳永叔曰火在水上物各失其所居矣故君子慎辨其物宜而各置其物于所宜居之方使不相犯所以待其济也象防水火异物辨之使羣分水火异方居之使类聚
　　初六濡其尾吝　象曰濡其尾亦不知极也
　　述曰象防以隂居下方将渉险而尾即濡与既济登防而濡尾者异矣极者终极之谓初知当济而不自审其续终之难故曰亦不知极也
　　卜子夏曰以柔济险初始渉者也近浅犹濡尾况其深逺必不济矣不知力之极也
　　徐氏曰既济初濡其尾无咎未济初濡其尾吝者既济之初才刚足以有济又下卦离体明也明则知缓急之宜而不急济故以濡尾爲终济之象而无咎未济之初才柔不足以济又下卦坎体陷也陷则冒险以进而急于求济不知未济之义则至于濡尾而不能济矣故吝
　　九二曵其轮贞吉　象曰九二贞吉中以行正也述曰敬仲曰曵其轮未济也时在险中势未可济不敢欲速易之道也贞正之道也故吉中者无过不及之谓九二之曵轮不犯险而过渉不畏险而不渉中以行正与时偕行其出险而有济必矣象防姚信曰坎爲曵爲轮两隂夹阳轮之象也二应于五而隔于四止而据初故曵其轮处中而行故曰贞吉
　　王注体刚履中而应乎五五体隂柔应与而不自任者也居未济之时处险难之中体刚中之质而见任与拯救危难经纶屯蹇者也用健拯难靖难在正而不违中故曵其轮贞吉也
　　程子曰未济者君道艰难之时五以柔处君位二乃刚阳之才居相应之地当用者也刚有陵柔之义水有胜火之象故戒曵其轮倒曵以缓其进戒用刚之过也刚过则恭顺不足能极其恭顺所以爲得正而能保其吉也于六五言贞吉光辉尽君道之善于九二言贞吉中正尽臣道之正上下交相尽也
　　陆氏曰既济之初思未济之难故曵轮濡尾同在一爻未济之初隂在下未能自济故濡尾而退二虽阳爻复未出险坎性趋下未能济物故曵轮而返
　　六三未济征凶利渉大川　象曰未济征凶位不当也述曰王注以隂之质失位居险不能自济者也以不正之身力不能自济而求进焉防其身也故曰征凶也二能拯难而已比之弃已委二载二而行溺可得乎何忧未济故曰利渉大川
　　未济有必济之理二未出中则同舟共济之人三在坎上以出险爲功故有利渉之象
　　荀爽曰离下从坎二者坎成卦主爻爲水有大川之象又在互离之中明于几事下比于二蓄其全力合其同徳以拯大难利渉大川之象也初与三情同而凶吝异者三入险之深故曰位不当也茍不借阳刚之力而欲以济险难矣
　　干寳曰以六居三不当其位敬仲曰所处之位不当征往也言位者明其位在此不可出位而往也
　　九四贞吉悔亡震用伐鬼方三年有赏于大国　象曰贞吉悔亡志行也
　　述曰九四上比六五隂阳有相得之象时已出坎险可以动而济矣济天下之事非刚健之才不能也四以阳刚居济时之任失位过中有迟疑退悔之象故戒以贞贞则吉而悔亡不贞则不能济有悔者也震动也四刚动而承五柔有震主之威而用以伐鬼方爲天子勤逺畧也然陈师鞠旅有截其所不加杀戮而终以柔服至于三年之乆功成而行天子之赏葢既出内险必当逺征而后济天下之事故有震用伐鬼方之象始出于险其徳未盛未可遽求其济故有三年赏于大国之象象曰志行者九四失位而得贞吉悔亡以其正志得行也处未济者志存必济乃可谓贞鬼方之伐九四之所为贞也
　　大国天子之国功成凯旋而行赏以明志之必得行而事之终有济也
　　敬仲曰四应初初六有隂逺鬼方之象坎水趋下不应乎上故大国命伐之
　　冯时可曰未济之爲卦【阙】以水火不交也是以居中者其责重三出坎而承离故以渉川爲利四居离而履坎故以伐国爲功三以位四以才防难树功上下所倚借也
　　质卿曰九四离下卦而上时已大通有不济济斯顺矣有不行行斯通矣故九四之贞贞在济时能贞则吉则悔亡其贞也岂但小有振作而已哉当振其威武以伐鬼方至于三年成功而有赏于大国焉伐鬼方即既济九三高宗伐鬼方之事伐鬼方用刚者也故曰震未济之世利用动故喜其伐鬼方之赏既济之世利用静故忧其伐鬼方之惫
　　六五贞吉无悔君子之光有孚吉　象曰君子之光其晖吉也
　　述曰六五以柔居中虚其心而阳爲之应得君道之正也故吉而无悔贞其固有非戒也悔其本无不待于亡也五文明之美发挥于事业故曰君子之光离体本有光而乗承应皆阳刚君子相助以济而成光辉王注付物以能而不自役使武以文御刚以柔斯诚君子之光是已离体中虚阳刚之所以附故曰有孚吉五爲未济之主终能无不济而吉者以有孚也夫以诚交物者物亦信焉物皆竭力功则克矣上言贞吉下明贞吉之在诚也
　　君子之光其辉吉也吴草庐曰散辉及物爲光敛光在体爲辉言君子之光照万国被四表发越之盛皆有孚之诚积中而不可掩者也故重云吉
　　象防君子之光离爲火也有孚吉互坎爲孚也其辉吉者自孚者言之六五文明之主虚中下贤有贤者及时而孚之象程先生曰君子充积光盛至于有辉不然矣管辂曰日中爲光朝日爲晖及其晖而孚言其早也如是岂不吉乎
　　上九有孚于饮酒无咎濡其首有孚失是　象曰饮酒濡首亦不知节也
　　述曰有孚本六五有孚言六五有孚孚于阳刚与共济天下上九处无位之地以不用爲用者也以刚孚柔成君子之光者也时获济矣君臣同乐之时矣上孚于五而济难亦孚于五而宴乐于以饮酒未爲失宜葢时节之防如此何咎之有若饮酒不已至濡其首则有孚非所当孚而我自失其是矣葢自未济而之济时当安息休以无事则可若自以身处事外不以事惊心而事将废既济之所以失也人心易放故圣人谆谆
　　象防有孚于饮酒者孚于五也有孚失是者孚于三也未济之君羣防并屈以求济犹所谓若作酒醴尔惟麯糵经师或谓所乘六五之孚者是坎爲酒食济名由坎未济坎在下而亨之在五故主五而孚之无咎也濡其首卦之上爲首濡之者三也与三应而没入坎水中也三方在险而上已出中犹复不能忘情于三不胥溺乎失是是谓上之安地节苏氏谓事之防犹言时节非节止义王应麟曰易之始终皆阳也始干之初九终未济之上九
　　彖曰未济亨项氏曰虽不当位指六五言之虽六爻皆不当位义但取五而已曰小曰狐皆隂类也濡其尾即是不能全济之象险且未济他又何所利乎故无攸利于无攸利之后复言刚柔应者覆解上文亨字也虽无攸利用其柔中以与刚应自有致亨之理此夫子所以賛易也
　　初六爻杨氏曰既济之初九濡其尾则无咎未济之初六濡其尾则吝何也初九强于才者也已济而濡其尾贺其济而后濡也故无咎初六弱于才者也防济而濡其尾忧其濡而不济也故吝亦不知极谓才之小且弱者其极终无成而不自知也然虽不知其终极之无成而能力其弱以济难其济尔志其不济非尔志也故圣人惜之曰吝力不足之辞也
　　九四爻项氏曰未济之时所喜在刚三徒以其志之刚犹爲利渉况九四乎既济之九三未济之九四皆以其刚故能任天下之大役以此见济世道非刚不可也九三全刚而位正故直称高宗以伐之其言三年克之者以见其役之大小人勿用者以见其才之难茍无九三之才其可以任斯事乎九四则所居者柔比九三爲有悔必贞以胜之然后能任其事而无悔故曰贞吉悔亡又加震字九四之动爲互震也而居震极又四刚而五柔挟震主之威者也然用其震于伐鬼方国之虎臣也变四互坤坤爲年故三年也九四出离之上亦爲三年至上则饮酒策勲故言有赏于大国九三之象曰惫也则以三年言之九四曰志行则以解贞吉悔亡言其志必行而不屈然后得吉而悔亡也
　　六五爻项氏曰六五虽不当位而与九二刚柔相应同心以济难者也离虽爲光而人君之光非一人之所能独成乃因与贤臣有孚以致其光故其光也吉而非刚明自任之光也故曰君子之光有孚吉象曰君子之光其辉吉也葢以深辨此意按管辂曰日中爲光朝日爲辉夫中则日在上朝则日在下在上之光以在下之晖而获吉则五以二而获吉明矣先儒谓晖爲光之散非也晖者光中之气诗曰庭燎有晖周礼眡寝以十晕爲十晖皆谓光中之气五离爲虚故爲光二坎中实故爲光中之气也未济诸爻皆失正凢用事之爻皆曰贞吉九二九四六五是也九二刚中不假言悔六五柔中故言无悔九四不中故言贞吉悔亡言不如是则悔不亡也六五两吉字贞吉者六五自谓也有孚吉者谓九二也小象甚明上九之两有孚亦以三上两爻言之
　　上九爻项氏曰既未济皆取义于济故两卦初上皆称濡然得失不同者既济自二始济则初虽濡尾而不害其爲既济也故无咎未济正坐濡尾不能续终所以爲未济也既济之中有乱之理故上六以濡首爲人事之危未济之中有济之理故上九以濡首爲人事之失也六五以九二爲孚则上九之孚首六三也济以孚爲美然而所以用此孚者不可忽也六三以坎从离酒自下升而入于上则饮食之象也上九自离入坎首反向下而于饮酒则濡首之象也我饮食彼则彼可以出险而成既济之功彼濡我则并我而入于险矣患难将终天下将济当此之时上之举动岂可有失失则败矣此君子所以谨于辨物居方之事所谓亦不知节者正谓不明于辨也夫人居患难之爻幸其将平方欲相与以乐其终而反因乐以坏其终此何等时而作事如此亦可谓不知节矣

　　读易述卷十
<经部,易类,读易述>
　　钦定四库全书
　　读易述卷十一　　　　　明　潘士藻　撰系辞上传
　　草庐呉氏曰系者谓如缀绳于物辞者易书之言也文王所作之辞系于各卦之下谓之彖周公所作之辞系于各画之下谓之爻夫子述此篇以释文王周公系彖辞爻辞之意故曰系辞
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　金贲亨曰此章言伏羲作易之本原与君子学易之要道也盖乾坤贵贱刚柔吉凶变化者易之道也易未作而已形于天地之间雷霆风雨日月寒暑男女者天地之道也易既作而悉具于卦爻之中可见易道本乎天地自然之理而非有所安排造作也易道尽于乾坤乾坤尽于易简乾道易故易知坤道简故易从知与从以君子学易言非谓他人知我从我也既易知自不能离故有亲言与道相亲也既易从自日加益故有功不离道则徳自乆日加益则业自大君子体易之实功也
