<!-- { "loadSidebar": true } -->
　　仲虎曰既言栋桡又言利往而后亨是不可无大有为之才而天下亦无不可为之事也危而不持则将焉用大过之时大矣哉君子有为之时也不曰义者不可以常义拘不曰用者非常之可用用权之时成败之机间不容髪可不谓之大乎
　　象曰泽灭木大过君子以独立不惧遯世无闷
　　述曰泽在木上泽水涨而没木也泽者滋养扵木木反为泽所灭大过之象泽能没木而不能使之仆以其植根固也君子体之故用之独立不惧舍之遯世无闷章氏曰常人独立不免有惧心遯世不免有闷心元阳不充故无定见无定守也君子浑身阳气充实何惧何闷之有此所以大过乎人也观卦象可见质卿曰泽以説木者也而至扵灭木过矣过矣君子以大过之时皆众志所趋而致然也人皆以尚同为髙而已则独立虽逰扵众而不同扵众也独立则谤议所丛矣即丛之而亦不惧也人皆以适世为能而己则遯世虽处扵时而不耀扵时也遯世则文质俱隐矣即隐之而亦无闷也此非以其过髙之行过乎人也正以其坚持之操挽乎过也世道之攸赖正在乎此
　　初六借用白茅无咎　象曰借用白茅柔在下也述曰初六隂柔在下以承上之阳刚故有借象茅柔物白茅则至洁者巽为白故云借用白茅彭山曰大过之初柔而处下承二应四阳刚得此不至扵大过矣文言以为慎之至亦谓其能济刚之过也故无咎先儒以借用白茅为过扵敬慎非也盖大过止是阳刚之大过柔之在下正所以济之敬慎安得以为过耶
　　象曰柔在下也为刚之过者正宜得初隂以为借善隂之辞也二比初故无不利四应初故栋隆吉三重刚非初所能辅而又应上六之柔故遂有栋桡之凶矣
　　九二枯杨生稊老夫得其女妻无不利　象曰老夫女妻过以相与也
　　述曰象防稊者陆氏谓杨之秀上应兑泽故生杨近泽之木故以象也大戴礼云五月杨稊稊者孚朱先生云根非也卦以初为本至二则非根矣虞翻曰巽为杨干为老老杨故枯杨在二也十二月时周之二月兑为雨泽枯杨得泽复生稊老夫自互干言女妻谓上兑兑为少女故曰女妻大过之象过以相与老夫得其女妻故无不利虞翻谓二过初之长女与五五过上之少女与二是也朱义本马荀説曰比初隂非象防矣王注老过则枯少过则稚以老分少则稚者长以稚分老则枯者荣是或方技之所祖乎
　　九三栋桡凶　象曰栋桡之凶不可以有辅也
　　述曰三四二爻在一卦之中故皆取栋象栋之桡扵卦以四阳也四阳之中犹有二四为隂位九三重刚栋而过重势必难胜且居下卦之上而末又弱安得而不桡杂卦云大过颠也大厦之颠非一木所能支三以刚居刚过刚则折故栋桡之凶九三独当之象曰不可以有辅也辅三者上也上柔不能辅而九三过刚自用不可辅宁免桡折哉虞翻曰本末弱故桡辅之益桡故不可以有辅也阳以隂为辅也
　　屋以栋为中三视四则在下栋桡扵下之象四在上栋隆扵上之象四应乎初救其本也救其本扵未过之初故栋隆而不桡乎下其下不桡其栋乌得不隆隆非有所加也不桡乎下而已矣三应乎上救其末也救其末扵已过之后故栋桡而不可以有辅救过扵其末不若救过扵其本也
　　九四栋隆吉有它吝　象曰栋隆之吉不桡乎下也述曰栋之刚柔适中则隆然在上而室安九四以刚居柔下应初六有白茅之借故下不桡而栋隆矣所以吉也象防有它吝子夏曰非应称他指三言朱先生以下应初六为有他非也三与四比同是栋也三桡则亦为四之羞故曰有它吝彭山曰见三终为大过之害而四不可不知谨也象防下亦谓三四以阳居隂不至扵大过故不困下而桡凡画卦者自下浸而上故三视四得称下
　　初六借用白茅柔在下也九四栋隆之吉不桡乎下也观象玩词何待注释
　　九五枯杨生华老妇得其士夫无咎无誉　象曰枯杨生华何可久也老妇士夫亦可丑也
　　述曰象防爻辞承九二言五阳之极以过二与初枯杨之稊至是毕达而华初巽长女为老妇至是得五互干为士夫刚过而在中故无咎居羣刚之上而当大过之极故无誉彭山曰枯杨至五而复生华则阳刚尽后无结实之功虽其起扵九二而未甚过者亦与诸阳俱至扵此而尽矣故为老妇得士夫之象枯杨而稊可以复生枯杨而华速其死也老夫得女妻犹可生育士夫有老妇无复生道矣
　　何可久也枯杨已非可久之道况复生华是速之也彭山谓栋桡之速也五阳得位居中故象士夫老妇得其士夫则老妇为主其义则隂柔为主盖九五重刚汰侈已甚隂反得而乗之象老妇得其士夫夫不能制义而妇反能夺夫刚是柔之过而刚反柔也故曰亦可丑也生华不久其此欤
　　诸家以九二当大过之初得中居柔阳未至壮而得隂助故有枯杨生稊之象在人则老夫得女妻之象上九阳刚太过而上比过极之隂不能有益故有枯杨生华之象在人则老妇得士夫之象
　　虞仲翔説过以相与异扵诸家第谓二过初之长女与五五过上之少女与二则似未莹二五皆阳阳亢而无与则不生当是二过其应与上五过其应与初所以枯杨皆能生独大过之时得过其应故谓过以相与是实象若以二比初五比上则扵巽长兑少之义为悖惟其过以相与故名大过而非它卦刚柔相比相得之常也
　　上六过涉灭顶凶无咎　象曰过涉之凶不可咎也述曰上六乃末柔易摇之地当诸阳过甚之时如老妇得士夫势不能久栋桡必矣才力本柔涉难过甚故至扵灭顶无救栋桡之凶王注志在救时不可咎也虽凶无咎不害义也虞翻曰兑为水泽项首也上之象下应扵三如顶没兑泽中也乗刚咎也得位故无咎与灭耳同义也
　　象防大过二隂事阳过恭呉防清曰初柔居下得所故仰承者谨而又谨上柔居髙不安故下行者卑而又卑如行过水愈趋扵下而没其顶也敬仲曰见危授命而功不济亦有从而议其非者故圣人正之曰无咎又曰不可咎也过灭顶而又咎之则乡原之道行而见利忘义者得志矣
　　泽灭木栋桡栋隆枯杨生稊枯杨生华皆自兑泽巽木取象
　　质卿辞解曰大可壮不可过也大者一过势将偏矣害可胜言如周之文初甚郁郁及其过也遂至扵文灭质再如东京之气节初甚凛凛及其过也遂至标榜过髙寖成党祸大之不可以过也如此在卦四阳居中而过甚故为大过是大者过也卦之初上皆隂初为本上为末是政本之地与旬宣之人皆不举其职则大者之势虽过徒有其名乏其实如室虽宛然而栋则桡矣栋桡而室将奚赖也栋既桡矣又曰利有攸往亨何也卦之阳虽过而二五之刚皆得其中是布之庶位者犹有持平之人又内卦之巽为主而又以説行之是辑和人心者犹有説豫之泽也以是利有攸往乃可以少持其过而得亨看来大过之时相率而趋扵浮动也甚易相持而入扵和平也甚难相习而流扵委靡也甚易相勉而底扵勤厉也则难非明炳扵几先者不能烛其微非心持扵公平者不能挽其末其时大矣哉
　　苏氏辞解曰二五者用事之地也阳自内出据用事之地而摈隂扵外谓之大过大者过也隂自外入据用事之地而囚阳扵内谓之小过小者过也过之为言偏盛而不均之谓也故大过者君骄而无臣之世也易之所贵者贵乎阳之能御隂不贵乎阳之陵隂而蔑之也人徒知夫隂之过乎阳之为祸也岂知夫阳之过乎隂之不为福也哉立隂以养阳也立臣以卫君也隂衰则阳失其养臣弱则君弃其卫故曰大过大者过也栋桡本末弱也四阳者栋也初上者栋之所也弱而见摈则不任矣此栋之所以桡也栋桡屋将压焉故大过之世利有事而忌安居君侈也甚而国无忧患则上益张而下不堪其祸可待也故利有攸往所利于往者利其有事也有事则有患有患则急人患至而人急则君臣之势可以少均故曰刚过而中巽而説行利有攸往乃亨
　　坎【坎下坎上】
　　程一阳陷扵二隂之中故为坎陷之义阳居隂中则为陷隂居阳中则为丽凡阳在上者止之象在中陷之象在下动之象隂在上説之象在中丽之象在下巽之象陷则为险坎陷也卦之所言处险难之道李舜臣曰坎之一阳居中而中实即精藏扵中而水积扵渊之象也离之一隂在中而中虚即神寓扵心而火明扵空之象也坎之中实是为诚离之中虚是为明中实者坎之用中虚者离之用也作易者因坎离之中而寓诚明之用
　　质卿曰乾坤之外坎离为要皆伏羲氏始画八卦之正卦也坎为阳陷隂中离为隂丽扵阳夫阳天下之主也隂天下之副也主以得正为贵不可有所陷阳一陷必入扵隂一入扵隂便成危难在人心为驱而纳诸擭陷阱之中而莫之辟在世道为艰难险阻之塲必以出离为贵故坎之六爻能超出者便是吉也隂以相依附为道不可无所丽隂一不附丽乎阳便失所主一失所主轻则为错重则为焚弃故丽者隂之正道也六爻亦以此辩之
　　章氏曰六十四卦独扵坎曰维心亨八卦独扵坎曰为心病信乎坎中一阳有象扵心也有孚则心亨多忧则心病人人同此心也安得常亨而无病哉
　　习坎有孚维心亨行有尚
　　曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉述曰坎以阳陷隂中而名内外二卦俱陷故名习坎阳实有孚之故阳明在中心之象处坎中不亨矣维心则亨不为其所陷也诚心而行则能出险而可嘉尚止而不行则终扵坎矣坎以能出为功也薛氏曰坎非用物以习为用故名异它卦盖言用坎之人也坎险也水之所行而非水也惟水为能习行扵险其不直曰坎而曰习坎取扵水也水流犹云洊至皆明重险之义流而不盈未能出乎险中也水行险中不失其信此所以为有孚也荀爽曰阳动隂中故流阳陷隂中故不盈虞翻曰水性有常消息与月相应故不失其信矣象防维心亨身尚未亨也以刚中指二五也行有尚者坎忌不流然本劳卦也故行则必通坎流水与兑泽盈科后进者异虞翻曰行谓二尚谓五二位震为行动而正应五故行有尚往有功也天险指上坎地险指下坎天险地险故曰重险互艮为山丘陵象本卦象如川也往有功以上専以水言而明处险之道天险以下専以险言而明用险之方章氏曰习坎有孚只是行险不失其信便是出险之道故曰维心亨否则行险侥幸同归扵初上失道之凶地险王公守国之险皆有形象隂天险无形象心之阳刚善用险者能保坎中之阳以自防扵众欲坑坎之上而不为所陷斯得天险不可升之义矣王注坎陷之名也习谓便习之刚正在内有孚者也阳不外而在乎内心亨者也内亨外闇内刚外顺以此行险行有尚也坎以险为用故特名曰重险言习坎者习重乎险也险陗之极故水流而不能盈也处至险而不失刚中行险而不失其信者习坎之谓也便习扵坎而之坎地尽坎之宜故往有功也天险不可得升故得保其威尊有山川丘陵故物得以保全也国之为卫恃扵险也言自天地以下莫不须险也非用之常用之时也
　　象曰水洊至习坎君子以常徳行习教事
　　述曰陆绩曰洊再重习也水再至而益通流不舎昼夜重重习相随以为常有似扵习故君子象之以常习教事如水不息也象防陆司农曰趋而下者至也常徳行则险而不变坎刚中之象习教事则险而能应重坎象也
