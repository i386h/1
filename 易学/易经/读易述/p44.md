<!-- { "loadSidebar": true } -->
　　夬之训决以决柔也内健则无情欲之牵外説则无忿戾之迹以此而决则决而和矣决小人之善道也象防五互体干为君又居尊位王庭之象乗一隂居五阳之上又与五同体故曰柔乗五刚兊説小人在君侧善固结弥缝而君不疑于王庭肆于君侧也李舜臣曰孚号有厉有之为言不必然之辞也五阳相信而不忘于号令知其危而戒之斯有万全之势无一跌之虞矣程君子之治小人以其不善也必以己之善道胜革之故圣人诛乱必先修己邑私邑告自邑先自治也以众阳之盛决一隂力固有余然不敢极其刚至于太过如防上九之为防也不利即戎即从也从戎尚武也即戎以除君侧未有不乱者夬之所尚在决不可施之君侧故穷应大猷曰阳刚虽盛尚有一隂是刚长尚未终未可遽止故曰利有攸往往而决尽一隂为纯阳刚长乃为终极
　　徐进斋曰夬以盛进之五刚决衰退之一柔其势若甚易然而圣人不敢以易而忽之故于夬之一卦丁寕深切其道贵审而不贵廹所以周防戒备者无所不至俾小人自知恶大罪积不可久居其上而甘心于退屈众刚从而决之则不劳余力一决而为干矣故虞朝之去四凶周室之诛三监蔼蔼贤才之盛无复贞胜之忧是得决之义也后世众贤在位得时得君其始未尝不欲去小人以除君侧之恶大抵不知夬夬之义而勇于一决机失事败祸乱相寻卒贻众君子之害而家国从之者何可胜数可不戒哉质卿曰天地间只是隂阳二气流行其盛衰有渐其消息有时此正淑慝之分而君子小人之介也故隂之进而盛也其势必剥乎阳阳之进而盛也其势必决乎隂圣人于剥欲其观象而止于夬欲其健决而和意深逺矣
　　赵汝楳曰刚长始于一阳至临有八月之凶泰有复隍之惧大壮有羸角之忧积至夬良不易易而一隂犹在使不遂芟夷之宁保不覆出为恶五刚犹唐五王一柔犹一武三思在宫中也不幸而薛季昶之言中惜哉是以利于有终
　　彭山曰夬五阳长而一隂未尽将决去之故曰夬髙举在上也五为王居而一隂在五阳之上于王庭之象言一隂尚显于上而未尽也先儒以为正名其罪则为兴戎之道矣健而説卦徳也决而和徳之用也决隂之道主于自治之严顺隂巳退之势而待其自消所以其决为和孚诚也号呼也孚号众阳使之一徳而常有危厉之心然后万全而无害其危乃光也告即号也所谓孚号但告自邑而不利即戎若谓吾势已盛彼势已衰恃其刚而快于一逞所尚乃穷夬之所尚者决一决而趋于穷不利莫甚焉如是而利有攸往往则决尽一隂而为纯干刚长乃终也君子道长至于终克已焉尽之矣
　　象曰泽上于天夬君子以施禄及下居徳则忌
　　述曰泽上于天取溃决之义泽本下也气腾而上于天势必决而下为雨露之泽未有积于天而不下者天下以贡赋供一人非泽之上于天乎君子观象以施禄及下惠于臣工徧于萌如泽决而下天道自然之施也宜施而施天无留泽之理上重积而不散居其有而屯其膏忌矣决附之义利施而不利居也张希献曰云上于天需泽不及下泽上于天夬则天之所以泽万物者决矣居则积而不流徳斯匮矣故忌纪闻曰干下施者也故雨施徳施皆于干言之夬以干为下卦故大象曰施禄及下姤以干为上卦故大象曰施命诰四方以坎遇干彼此皆阳故坎水之气上腾于天则未能成雨是谓需之待兊隂卦也以兊遇干隂阳和合故兑泽之气上腾于天则成雨而下降是为夬之决也
　　初九壮于前趾往不胜为咎　象曰不胜而往咎也述曰象防吴防清曰初为趾四在下卦三阳之前与初同位前趾谓四也丁氏易东曰四阳为壮五阳为决大壮初曰壮趾此因大壮初趾而加前以别之非矣初居卦下而欲急进超升大壮四阳之位近九五以决上六故壮前趾之象也不胜为咎吕仲木曰位卑而无应言之无与为倡行之无与为随以其愤心而往不惟决其前趾矣为咎者其咎乃自为之也纪闻曰夬五阳由四阳之壮而成故初与三犹存壮之名壮之初而壮于趾征凶有孚夬之初而壮于前趾往不胜宜矣李仲永云一是当壮之初而戒其用壮一是当决之初而戒其好胜
　　孔疏初九居夬之初须当审其筹策然后乃往而体健处下徒欲果决壮健前进其趾以此而往必不克胜非夬之谋所以为咎王注象曰不胜而往咎也不胜之理在往前也
　　质卿曰初九当夬之时见势在君子而可乗去小人而可决却只见其前不见其后不知新进后生养既未充见又不定何敢轻于举动且彼当权之人取诸物也植其根也固何能为汝而动摇故为壮于前趾往必不胜矣夫其不胜也是初之咎也不足惜也不知举动轻于一掷利害及于众朋未免徒张小人之威权而费君子之调剂其为咎也大矣
　　九二惕号莫夜有戎勿恤　象曰有戎勿恤得中道也述曰九二处中彖所谓孚号告自邑者此爻得之当众阳决一隂之时志不忘决而善用其刚内懐兢惕外严戒号自治之密也小人隂类隂谋不测意外之变卒然而起为莫夜有戎之象勿恤可也莫夜戎皆上六隂象能静而不忘儆有儆而不忧恤得中道也汝吉曰中无定体时其决即号为中故曰得中道质卿曰二之所得正初之所失也二进而上居位也隆在卦之中秉权也正又刚而得中才足以行而徳足以运目中可以无小人也然犹不敢逞于一决惟惕惟号常恐为谋之不固是以莫夜之戎始可勿恤古君子之老成经国类如此岂少年喜事之人所能知哉
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　述曰九三以阳居阳在干体之上而处不得中过刚者也故有壮于頄之象与小人处而刚壮见于顔面有凶道矣壮頄非夬道也九三干干君子刚断在心弃夫情累决之不疑能夬夬者故虽独行遇雨若濡有愠而终以此道决去小人何咎之有诸爻皆无应而三独应上上成兊之主雨者和于兊之象遇言其适然爻位所值也遇雨疑于濡故曰若濡若濡则必有愠者矣而终无咎盖君子夬夬断于义不动于气独行则不必谐众而违正应之情遇雨则不必自睽而生不和之端若濡不恤汚迹有愠不避违言其用益密其夙夜警惕有出于寻常孚号之外而未尝少露其几正与壮頄之象相反所谓决而和也
　　王介甫曰頄在上而见于外体之无能为者也九三体干之上刚亢外见壮于頄者也阳未上行未可以胜隂之时也应在上六未可以决之之位也夬夬者必乎夬之辞也必乎夬与壮于頄何异以其能待时而动知时之未可而不失其和也应乎上六而与之和疑于汚也故曰若濡君子之所为众人固不识若濡则有愠之者也和而不同有夬夬之志焉何咎之有然君子与之和也伪欤曰诚信而与之和何伪焉使彼能迁善以从已与之和同而无夬矣
　　纪闻曰复六四曰独复隂处隂中独复以应阳舍小人从君子夬九三阳处阳中独行以应隂舍君子从小人故皆言独独者违众自立之辞壮于頄则有凶而和以决之乃无咎也
　　夬夬深勉九三之辞言当夬而又夬不可繋累于隂也质卿曰九三当夬之时内之不足遂壮于頄则事未形而几先露必有凶矣若君子之夬其夬者自有独行之法观之于时审之于心筹之于夙夜而断之于几微其心思所运有已知之人不得而知之独行如此虽遇雨可也若濡可也有愠可也而终则无咎汝吉曰夫不信于心而茍同于人者惑也不白其心而求白其迹者浅也皆不得言夬夬也微不以形迹自絶不以形迹自明者冝不能及此矣
　　九四臀无肤其行次且牵羊悔亡闻言不信　象曰其行次且位不当也闻言不信聪不明也
　　述曰九四兊下之爻与隂同体外刚而中柔非能决者其象如此臀无肤孔疏所谓四据下三阳位又不正下刚而进必见侵伤是也臀之无肤行不前进故曰其行次且非以居则不安行则不进对言决柔以刚为主四居柔失其果决而乗九三之刚又居兊下毁折伤而不良于行也牵羊悔亡説卦兊为羊上六之隂如羊之在前也凡牵羊者纵之使前则行若自前而力挽之则反不进象兊隂不可力去惟顺其已退之势四与三阳从下而进则决隂之功可成而悔可亡矣兊为口舌故曰闻言即告自邑之言也同体兊説故以闻言不信戒之
　　质卿曰当决隂之时在三阳之上时可以乗而刚断不足盖大臣依违怯懦而不能决去小人者夫三阳已进势不能止矣一隂在前有必消之渐矣于此效牵羊者从容和缓逊其先而随以进则悔可亡只是他闻言而决不能信也时之能竞人也如此气之难自克也如此天下之事何尝不壊于此等辈之人时之难乗而易失功之难成而易败机括在此
　　九五苋陆夬夬中行无咎　象曰中行无咎中未光也述曰苋陆草之柔脆者也决之至易九五以刚尊之主而决一隂如苋陆然特惧心有所繋而不能决故防之曰夬夬盖九五原为上六所深入彖所谓于王庭者所以要夬而又夬始为中行而得无咎象又破九五尚未有慊之心以其平素相入之深今虽以义不可而决之其心未能无系谷永所谓公志未专私好颇存者也是得为中正之尽乎得为阳徳之光乎故曰中未光也
　　象防苋虞翻本作莞尔之莞陆蜀才同虞翻作睦谓和睦也明以识焉盖兊説有莞睦之象按莞睦过于和壮頄过于刚决而和此臣之事而非君之徳君徳贵刚宜以大义断象取莞睦则兊説之体也近习易昵甘言易昵虽刚中之主犹若有所系者故必夬而又夬自胜其私始为合乎中行而得无咎勉之夬夬其行得中但可补过而已未尽中正之道也故曰中未光也
　　易中于阳徳賛其光明光大此云未光朱子所谓这是説那微茫间有个意思断不得盖阳刚中正之体如日月之光不着纎毫若一有系即私一有向即欲岂夬夬自克中行独复之谓哉上与三应而专五与上比而昵故皆以夬夬言之
　　上六无号终有凶　象曰无号之凶终不可长也述曰彭山曰无号谓不以孚号自治也如此则隂道终难尽去而小人之祸胚犹在故终有凶当夬之终一隂将尽恐君子不知危惧而有所忽也故以此戒之湛原明曰何以为终不可长也当夬之终不可使一隂之复长也阳盛而隂将尽岂能有复长之理圣人于夬终为之戒慎终保治之道也
　　蔡汝柟曰夬决去小人初恃刚长二须戒备三戒壮頄所以责小臣四之不刚非能决小人者然公议不可不从也故示随人所以责大臣五于隂为近君所狎昵不无系爱然大义不可不断示之夬夬中行所以责君凡小人在朝系恋于君依违于柄臣而小臣动戾机宜未有能去者故备着之
　　邵寳曰五君子而去一小人何其难也五君子者初有志二有谋三有术四有耻五有徳有志者病于躁有谋者病于疑有术者病于劳有耻者病于怯有徳者病于系其位使之然也去其所病而刚道成矣
　　姤【巽下干上】
　　张清子曰一隂方决于上而一隂已生于下阳不拟隂之来而与之邂逅故名曰姤
　　苏氏曰姤者干之末坤之始故彖言天地相遇王世贞曰剥乱成也姤乱萌也圣人不忧剥而忧姤
　　姤女壮勿用取女
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
