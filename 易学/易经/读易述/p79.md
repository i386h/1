<!-- { "loadSidebar": true } -->
　　梅氏古易考原以天地定位山泽通气雷风相薄水火不相射又曰数往者顺其言曰此伏羲六十四卦圆运之图止言八卦之象者皆举经以该别也天定位于南其别八天皆定位于南地定位于北其别八地皆定位于北山通气于西北其别八山皆通气于西北泽通气于东南其别八泽皆通气于东南雷相薄于东北其别八雷皆相薄于东北风相薄于西南其别八风皆相薄于西南水不相射于西其别八水皆不相射于西火不相射于东其别八火皆不相射于东不着卦名者以夫子恒言象故也其所以爲数往者顺何也天位于南由南而左行则天而泽而火而雷由南而右行则风而水而山而地皆自南而北自上而下故曰数已往之定位顺而不逆从古及今皆如是也
　　八卦相错知来者逆是故易逆数也又曰雷以动之风以散之雨以润之日以晅之艮以止之兊以说之干以君之坤以藏之此言伏羲六十四卦方列之图止言八卦者亦举经以该别也八卦相错承上文天地山泽雷风水火之圆运令彼此交错而爲方列也邵尧夫以上文八卦爲三画卦至此相错则八卦之上各加八卦而始爲六十四卦是以相错爲相重也凡此往彼来谓之错加増其上谓之重以相错即爲相重误矣不然则此言雷以动之八卦之方列者无相错之文是圆运者兼及六画卦而方列者仅有三画卦其不通亦明矣雷以动物于中左风以散物于中右其别八雷皆动物于中左八风皆散物于中右也雨以润物于次风日以晅物于次雷其别八雨皆润物次风八日皆烜物次雷也艮以止物次雨兊以说物次日其别八艮皆止物次雨八兊皆说物次日也干以君物居北坤以藏物居南其别八干皆以君物居北八坤皆以藏物居南也卦位相对虽与上文同先后次第大与上文交错矣上文天地居首此离坎居中乾坤殿后是天地与水火交错也上文山泽居第二此艮兊居第三是山泽与雷风相交错也上文雷风居第二此居其中是雷风与天地相交错也上文水火居第四此雨日居二是水火与山泽相交错也又分而言之天南地北今干北坤南是干与坤相交错也泽东南山西北今兊次北艮次南是兊与艮相交错也火东水西今日又次北雨又次南是离与坎相交错也雷东北风西南今雷动北中风散南中是震与巽相交错也由干而兊而离而震而巽而坎而艮而坤皆自北而南自下而上故曰知来者逆也因上文八卦相错一句浑成未详故详列此八句以发明方列相错之义也然则先儒皆以圆运之干兊离震爲数往者顺坤艮坎巽爲知来者逆其说不通夫伏羲之卦序干一至坤八未尝有顺也夫子之意借图运之顺方列之逆以发明繋辞知以藏往神以知来之义耳
　　天地定位节孔疏此一节就卦象明重卦之意以乾坤象天地艮兊象山泽震巽象雷风坎离象水火若使天地不交水火异处则庻类无生成之用品物无变化之理所以因而重之令八卦相错则天地人事无不备矣故天地定位而合德山泽异体而通气雷风各动而相薄水火不相入而相资八卦之用变化既如此故圣人重卦令八卦莫不交错则易之爻卦与天地等成性命之理吉凶之数既往之事将来之几僃在卦爻之中矣
　　龚氏曰阳而轻清者爲山阳属也下而深者爲泽隂属也是皆以止爲体也雷阳也故动风隂也故入水阳也故内景火隂也故外景是皆以动爲用也以止爲体故其相絶也爲定位其相属也爲通气以动爲用故其同功也则相薄其异德也则不相射其定位也故其纵爲上下其周爲四方其上成象其下成形其交爲泰其塞爲否其通气也故其蒸爲云其降爲雨其凝爲水其泄爲电其离此以感彼则爲咸其隆上而杀下则爲损而相薄者反相与也相薄则相胜相与则相亲不相射者反相逮也相逮则相致不相射则不相入始则相薄而终不相悖则爲益始虽不相射而终于相逮则爲既济然则之八物也其成体也则各有用若乾坤坎离震艮巽兊之八卦是也其定位也其通气也其相薄也其不相射也则以相交爲用若泰否咸恒损益既济未济之八卦是也相错则不特上下相交而已矣纵横相爲用而六十四卦备然后可以数往而知来往有体故顺数之来无方故逆知之顺数者知之事也逆知者神之事也易具神知者也此所以于来不特知之而又数之也紫溪曰首节虽言先天图位两两相对以成化工而要上下经之成始成终其文毕具上经首以乾坤天地定位之象下经首咸而次恒咸者山泽通气之象恒者雷风相薄之象上经终以坎离下经终以既济未济又水火不相射之象至八卦相错而天地之运无有终穷矣不言八卦而言八物非物无以见其相与变化之理
　　雷以动之节象防程直方曰天地定位圆图乾坤从南北之中起雷动风散方图震巽自图之中起张氏易东曰风雷初画之竒偶雨日中画之竒偶兊艮上画之竒偶乾坤三画之竒偶震防坎离以其象言艮兊乾坤以其卦言动止说以其性言散润烜以其功言君以其道言藏以其量言曷爲分卦与象自动至烜言乎其出机自止至藏言乎其入机出无于有气之行也故言乎象入有于无质之具也故言乎卦潘梦旂曰上章先言天地之无爲后言六子之相爲用言天地之用六子也此章先言六子之职后言乾坤之道言六子非乾坤无以主之藏之也
　　帝出乎震齐乎巽相见乎离致役乎坤说言乎兊战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治葢取诸此也坤也者地也万物皆致养焉故曰致役乎坤兊正秋也万物之所说也故曰说言乎兊战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　述曰前后两叚或古有是语而夫子释之或夫子自言而自释之也帝出生万物则在乎震洁齐万物则在乎巽相见乎离日出而万物皆相见也致役以养万物则在乎坤坤臣道也帝之于臣役之而已万物至秋而实无不自得故说自巽至兊皆隂卦干阳始萌而当隂之交故战受纳万物劳在乎坎能成万物而可定则在乎艮
　　帝之出之齐之见之役之说之劳之成非帝自爲之出自爲之齐自爲之见自爲之役也即卦气之出之见之役而帝因之也卦气常运而帝不动以不动故谓之帝
　　卜子夏曰帝者造化之主天地之宗无象之象也不可以形智索因物之生成始终而显其出入焉参而主之者阳也是故出乎东春之建也阳动于下万物震之而生也故震东方之物齐乎巽物之长齐乎布生鲜洁区别而不相乱也物方长貌强而下柔也故下柔而巽之待其大者不可以不巽故巽东南之物也离也者明也万物之貌始大皆明而相见中柔顺也可以治之矣是以圣人南面而听天下向明而治葢取诸此坤也者地也万物皆致养焉物之杂也外盛而中未盈养之而后成者也故顺而求役而致养之故坤爲西南之卦也兊正秋也外柔而中壮也万物之盛而咸说也故兊爲正西之物也干西北地也阳之老隂薄而争兴也故战也万物衰而落其荣也故干爲西北之物也坎者阳胎于中而隂盛于外水之卦也水幽隂之物也水流而不已也万物之所归也故物之生先聚水而质其死也水涸而枯故其劳卦爲北方之物也艮四时之终万物之所成止于艮也终则有始也故曰成言乎艮爲东北之卦也紫溪曰震而巽巽而离皆春夏之时也以生长爲事帝之出也而夏秋之【阙】

　　以爲出之始
　　其实八卦之德各一其性八卦之次各一其位春夏秋冬各一其时木火土金水各一其气或以德言举一卦之德而他可推也或以位言举一卦之位而他可推也兊言正秋举一时而他时可推也或言地或言水举一行而五行可推也帝爲四时之纲而万物则生且成于四时之内帝爲五行之府而万物则终且始于五行之中此化之所以无端命之所以不已也
　　象防万物随帝者何洪范传云雷于天地爲长子以其首长万物爲出入也雷地出百八十三日而复入入则物皆入入地百八十三日而复出出则万物亦出也
　　齐乎巽言万物洁齐于巽方非巽有齐义也如战乎干干非有战义也自巽至兊皆隂卦忽与干遇隂疑于阳必战故曰战乎干干能自强决战而胜之也兊不言正西而言正秋者万寳告成寳在正秋不特在西也正秋秋分也以兊爲秋分则震爲春分坎爲冬至离爲夏至干爲立冬艮爲立秋巽爲立夏坤不言西南而言地者地即土也万物皆产于坤土而土王四季不可以一方言也坎爲正北方之卦又兼言水者天一生水实在于此所以爲生物之根也他卦皆言万物干独不言者战不系于物也他卦皆无所取离独有所取者以其居中而正当南面之位也于帝言致役乎坤而万物言致养何耶坤于帝言致役者葢坤臣位也帝君也君之于臣役之而已于万物言致养者葢坤母也万物子也母之于子养之而已役物以养己者物也役己以养物者地也人皆知地称乎母莫知其疲于乳哺故曰致役乎坤干西北也干阳而西北隂隂阳相逢不战则攻其战不力其生物不殖故曰战乎干
　　文王于伏羲八卦取震兊而东西之取坎离而南北之退干于西北退坤于西南移艮于东北移巽于东南者岂无谓哉即天之所以生成乎万物者也先天之易主于对待而成象成形之变化见焉后天之易主于流行而四时五行之妙用章焉可见易之书纵横进退无往而非自然也
　　先天卦干以君言则所主者在干后天卦震以帝言则所主者又在震干爲震之父震爲干之子以统临谓之君则统天者莫如干而先天卦位尊一干此干方用事则震居东北而缓其用以主宰谓之帝主器者莫若长子后天卦位宗一震此干不用则震居正东而司其用皆尊阳之意也
　　杨万里曰圣人象八卦而爲治故南面而治取诸离者阳明之卦万物交相见之时大人以继明照于四方岂不宜哉然圣人不独取诸离以爲治至于握干符阐坤维兴震巽坎兊之治无非取之也
　　蔡清曰致役乎坤言地能役己以养万物而不自以爲能也父母养子亦是爲子致役故曰生我劬劳致者毕其力之谓也柳子厚送河东薛存义序葢谓致役之意
　　魏相传云五方之卦各有所治东方之卦不可以治西方南方之卦不可以治北方春兴兊治则饥秋兴震治则革冬兴离治则泄夏兴坎治则电
　　神也者妙万物而爲言者也动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
