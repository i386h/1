<!-- { "loadSidebar": true } -->
　　周宴曰居下之上水火相息而三当其防故征则凶贞则厉也然时当革也固不可以不革又不可以易而革必革言三就然后有孚可革也
　　九四悔亡有孚改命吉　象曰改命之吉信志也述曰上体皆以所革者言九四兊初说体离下而上当革之时刚柔不偏又革之用虽无应宜有悔而悔可亡矣则革而当也有孚下孚二上孚五也阳刚中实上下交信孚于未革之先以之改命乃可获吉改命者改为也谓革之也以革言三就者更改为命上安而下从吉之道也程子曰四非中正而为革之至善何也曰惟其处柔也故刚而不过近而不偪顺承九五之君乃中正之人也
　　象防有孚改命虞翻曰互巽为命四动互坎改巽故改命吉亦离改为兊之象将革而谋谓之言革而行之谓之命三议革而后孚四有孚而后改浅深之序也四当二女同居之际其志本不相得且位比于五有逼上之嫌而当改革之防尤难遽行天下有改革极妥当而君不免于疑民或以骇未孚故也岂得为善故革而当悔可亡矣且忠悃结于君诚爱谅于民有孚如是则改命吉象曰信志谓上下皆信其志也
　　九五大人虎变未占有孚　象曰大人虎变其文炳也述曰大人以九五言谓有阳刚中正之徳而居尊位也虎大人之象虎伏百兽大物也刚物也九五为革之主以大人之徳革天下之事无不当也无不时也二应于五离之文明自内而见于外故为虎变文炳之象变者革之成也占所以谋革未占而众皆信之大人盛徳天人集命动成变化天下孰不快覩而服从之哉
　　虎变就大人身上出体刚则有道徳之威用中则得神化之宜自然明着动变四海从风而靡未占有孚言其诚也真诚素结葢有为之本矣此所以为大人之革也
　　刘牧曰三以革言三就命令已申四以改命信志物尽从化至五则大亨以正不假占而有孚也
　　敬仲曰未占有孚信在事先此非权术而致之也大人之心天地也其心即道由心而变无非道者其变如虎其文炳然虎之有文天也自尔也大人之变天也自尔也其如风云其威如雷霆未至于此未可谓大人也未可谓虎变也
　　虎变谓仲夏毛希而革易至仲秋毛落更新而润泽是离夏革而为兊秋故以虎变为大人象虎变文章外见如离之明兊之泽故曰其文炳也纪闻曰干飞龙革虎变皆大人造之象
　　马融曰虎变威徳折冲万里望风而信以喻舜舞干羽而有苗自服周公修文徳越裳献雉故曰未占有孚矣
　　上六君子豹变小人革面征凶居贞吉　象曰君子豹变其文蔚也小人革面顺以从君也
　　述曰隂称小人卦之上犹人首也故以面言上六以隂居兊之上高而无位贵而无民其徳若豹之泽雾而同类小人犹感而革面以从五葢变之达于声音笑貎者如此说之极革之成虽无位者犹足以化民成俗又何面从之疑哉
　　赵氏曰上六从阳以革者也九五握移风易俗之权作成而变化之故进徳修业之君子有月异而嵗不同之功逺外之小人乡之不率于教训者今皆革而面内皆虎变文炳之为章于天下者革道至是成矣王注居变之终变道已成君子处之能成其文小人乐成则变面以顺上也改命创制变道已成功成则事损事损则无为故居则得正而吉征则躁扰而凶也彭山曰三之征凶未革戒其轻动也上之征凶既革戒其轻动也革道贵于贞彖词大亨莫利于正六二中顺贞之则也九三则贞而厉终爻又勉之以居贞石介曰居贞吉垂拱而天下治也纪闻曰惟居贞吉故苖民七旬而乃格舜犹以为速商民三纪而乃变康王不以为迟
　　象防陆绩曰兊之阳爻称虎隂爻称豹豹虎类而小者王徳卿曰虎文疎而着曰炳豹文密而理曰蔚苏氏曰易称风从虎虎有文而能神豹有文而不能神其别虎豹悉矣革贵于变变岂终不同乎子云曰貍变则豹豹变则虎善言革之情物矣
　　观六爻之辞益知圣人之惧革也初九戒革之早六二戒革之专九三戒革之躁九四戒革之疑上六戒革之过五者之戒详矣不曰未可以有为而曰不可以有为者戒之之严也以此戒之犹有晁错削七国之祸所当革者众人之通患所固守者一已之常分孔子不能革春秋之而尝为委吏尝为乗田自不至于出位而旷职孟子不能革战国之弊然我无官守我无言责自不妨于进退之余裕季孙问二邑之叛然后孔子陈堕费之言赵鞅无君命而逐君侧之恶人春秋以为叛六二独得专于革乎
　　彖曰革杨氏曰圣人于革卦而有惧焉火逢水则灭水逢火则竭二女居则同而志则别天下之事茍不至于如水火如二女圣人岂得已而欲革乎故其辞曰已日乃孚又曰革而信之言其初之未信也曰元亨利贞悔亡又曰革而当其悔乃亡言革之而非大亨非大利非大正皆革而不当也其能无悔乎革而不信革而有悔则如勿革故曰圣人惧于革也然则何以能革而信革而当乎曰彼之所以失见此之所以得灼知其理于未革之先当如离之文明未革而民愿之将革而民从之相庆其举于既革之后当如兑之恱如是者可以革而信革而当矣天地得此理故革而四时成汤武得此理故革而天人说革之时其大如此可不惧哉
　　象曰泽中有火革项氏曰水在泽下谓之无水言当有而伏与无同也火在泽下谓之有火言非其地不当有也火旺于离遇兊而伏泽已在上火已在下寒当革暑隂当革阳无可疑者然而方伏之时火气犹盛人见为有不知其将革也革之所从来乆矣初九爻中顺者六二之徳也其言于初九者何初九用六二之徳也故曰巩巩者外束内也方事之初未可革也而初九以刚居之故为之设戒但当束以六二之徳而不可以自用也六二自大壮六五来大壮六五即遯六二之反对故曰执之用黄牛之革以自守则曰执以制他人则曰巩明以遯二制革初也革主变更此皮革也亦得借用居初而用二亦革也从人之意也
　　九五爻虎大人之象变谓希革而毛毨也在大人则自新新民之极顺天应人之时也九五以阳刚之才中正之徳而居尊位大人也为革之主故有此象以大人之道革天人之事乃足以当之耳变乃大人之变以大人中正之道变革之炳然昭著不待占决知其至当而天下必信之矣非谓占得此爻也革至九五圣人独决之以未占有孚是筮有所弗询鬼神有所弗谋也葢天下无灼然之理则圣人无决然之举革之道初戒其早二戒其专三戒其躁其可革未灼然可革也四戒其疑已灼然可革矣九五以阳刚之资居兊说之上当大君之位兼四爻之助其可变可革之理灼然如虎之炳也尚可待于占乎此汤武革命顺乎天而应乎人之事也
　　上六爻项氏曰小人革面非谓面革而心不革也若其心不革何以谓之有孚面者向也古语面皆谓向如面墙正面南面皆是当是时也小人易向遵王之道矣故曰小人革面顺以从君也君子本与君同向因是而追琢成章尔小人本不同向故以革面言之九五革之主故曰大人以君徳言之也上六革之效故曰君子小人以臣民言之
　　鼎【巽下离上】
　　郑曰鼎象也卦有木火之用互体干兊干为金兊为泽泽钟金而含水爨以木火鼎烹熟以养人犹圣君兴仁义之道以教天下也故谓之鼎
　　程传鼎之为用所以革物也变腥而为熟易坚而为柔水火不可同处能使相合为用而不相害也为卦上离下巽所以为鼎则取其象焉取其义焉取其象者有二取其义则木从火也以木巽火烹饪也
　　鼎元吉亨
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　述曰刘濂曰鼎之用大有元吉之道焉鼎之用通有亨道焉故象占为元吉亨孔疏此卦明圣人革命示物法象维新其制有鼎之义以木巽火有鼎之象故名为鼎焉变故成新必须当理故先元吉而后乃亨也以卦爻论之初涤鼎出否取新也九二刚徳在中之实也所谓雉膏所谓公餗也五柔得位而鼎耳齐举其用及人故曰元吉亨
　　鼎象也有足有腹有耳有象卦画也初隂下峙三阳如腹果然五虚中耳上衡亘鼎形成矣以木巽火烹饪也鼎之用也革去故而鼎成新故为烹饪饪熟也调和在中之实而养人者也天下莫不用之而圣人用之乃上以事上帝而下以大烹养圣贤也苏氏曰大烹非亨也取鼎之用而施之天下谓之大亨鼎之用极于享帝而已以其道养圣贤则亨之大者也故鼎之为器重矣是器也惟有徳者主之徳重则器亦重徳轻则器亦轻巽而耳目聪明内外合徳也上离为目离五中虚为耳非心能下下巽入称隠耳目蔽矣巽以为主然后能成离明之徳离体柔顺进而上行徳之凝而鼎命新也离体中虚下应乎刚徳之助而鼎养行也皆主五也有如是之徳此所以能奠鼎之重尽鼎之用而致鼎时之大亨也
　　邓伯羔曰诸卦以义名独頥与井与鼎以象名故曰鼎象也葢于鼎示之例也所谓象事知器者此也纪闻曰巽乎水而上水者非井也井汲引之用也以木巽火非鼎也鼎烹饪之用也
　　巽而耳目聪明离火中虚有耳目聪明之象离为目而兼耳言之者以六五为鼎耳而取也象防巽为耳自鼎象言之子夏传云中虚为耳朱先生之说是也五得中而应乎刚则所以为耳自巽也虞翻曰三在巽上动成坎离有两坎两离乃称聪明眇能视不足以有明闻言不信聪不明皆一离一坎非也
　　汝吉曰革去故象改嵗鼎取新象元春故革四徳具鼎专以元亨言之人心通乎道微巽不入微耳目啓知不达巽入矣而耳目聪明则学问思辨具而徳成此人达天之要柔进上行得中应刚与睽彖文同皆主离尊离周礼烹人掌鼎镬给水火之齐镬煑牲体鱼腊之器既熟乃脀于鼎烹调之说文鼎三足两耳和五味之寳器字形象析木而炊
　　胡旦曰五以谦柔居尊下应九二之贤臣上又有上九贤臣皆巽纳圣贤之象所以得大吉而亨通孔疏圣人既能谦巽大养圣贤圣贤养则忧其事而助于已明目达聪不劳已之聪明则不为而成矣汉上朱氏曰干为天在上为帝指上九也在下为圣贤指二三四也享上帝之心推之以养圣贤人有不乐尽其心者乎
　　象曰木上有火鼎君子以正位凝命
　　述曰水火相交所以成鼎之用非木火则为无用之鼎矣君子观鼎之象以正位凝命正位如鼎之端峙不欹侧凝命如鼎之安固不动摇房龄曰鼎者神器至大至重象人君大寳之位位天所命也鼎三足而正立有三才定位之象君子居中履正成位乎两间以凝天之基命定命所谓协上下以承天休者也
　　初六鼎颠趾利出否得妾以其子无咎　象曰鼎颠趾未悖也利出否以从贵也
　　述曰王注凢阳为实而隂为虚鼎之为物下实而上虚而今隂在下则是为覆鼎也鼎覆则趾倒矣否谓不善之物也鼎之颠趾失其所利鼎覆而不失其利在于冩出否秽之物也取妾以为室主亦颠趾之义也处鼎之初将以纳新新贵也施颠去秽所以从贵也然则去妾之贱名而为室主亦从子贵也
　　介夫曰初居鼎下趾也上应九四趾而向上则颠矣然当卦初鼎未有实而旧有否恶之积因颠趾而出矣颠而出否岂谓悖哉世固有颠而为正贱而为贵者易道然也得妾以其子是已彭山曰妾隂象指初子阳象指二二鼎中实也亦象女子之孕鼎以刚实为贵二是已初涤鼎告洁否出而鼎实纳其中故曰以从贵也或曰鼎初巽主初颠趾偶画向上为兑象故言得妾
　　九二鼎有实我仇有疾不我能即吉　象曰鼎有实慎所之也我仇有疾终无尤也
