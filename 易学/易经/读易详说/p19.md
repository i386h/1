<!-- { "loadSidebar": true } -->
　　夬于王庭孚号有厉告自邑不利即戎利有攸往干下兊上下健而上説五阳而一隂阳虽在下然众方向进而据中正之位隂虽在上而权势已去故无内外之助是君子道长而小人道消之时也故于义为夬夬者以刚果而决断小人也小人衰微不能同心协力乗时而显诛之方且依违牵制防为自然之计而隂为内应则将复出为恶而反为所挤矣故于王庭者使天下显然知其为小人也孚号有厉者虽号令之必信然犹惧天下有不吾与者不得不然以危惧自处也告自邑者诛朝廷之大奸使海内晓然知其为天下之害也邑郡邑也告命之下自朝廷而逹之郡邑也凡此皆治内之道也治内之道自朝廷逹之郡邑足矣不利即戎者戎中国之外也圣人于戎狄犹四肢之于外物叛服不常覊縻之耳非如朝廷之小人刚决而力除之也利有攸往者二五各以刚健之才处中正之位可以大有为之时也虽不利即戎而治内之道无往而不利也
　　彖曰夬决也刚决柔也健而説决而和于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　去小人固贵乎刚然不可独任也故以干兊成卦然后为夬刚固可以决柔健而能説则不动声气而海内安矣决而能和则不劳斧钺而天下服矣于王庭柔乗五刚者小人虽日微弱然犹据髙位以凴陵君子不假大君之命戮之于朝其肯退聴乎孚号有厉者虽号已信众审知其小人未甞敢以盛气加之惴惴然常虑其圗已而反为所挤也如此然后其功可成其道愈光显于天下矣是晦其明者乃所以为光也戒惧矜慎之至也告自邑不利即戎所尚乃穷者刚武非圣人之所尚也去朝廷之小人不得已而用其刚果可也恃其刚果至于诛伐不已勤兵于逺则取困穷之道也刚武之道虽不可尚至于在内之小人足以害治道者去之不可不尽也譬之农夫之务去草不除其根本使之滋蔓难圗则悔无及矣唐之五王特以留一武三思为天子借手故反受其祸是五刚不能胜一隂而卒为所图刚长而不能终之效也可不戒哉
　　象曰泽上于天夬君子以施禄及下居徳则忌
　　山泽之气上升则下降盖未有升而不降者其理可决也众阳并进以决一隂则朝廷无害治之人其能施泽于天下无可疑者君子体此象则施禄及下使天下蒙其恵利如泽之上于天复降而为雨露也若屯其膏施独擅富有而不与众共之则众皆忌嫉之矣武主伐纣诛一独夫耳周公太公之徒为辅佐克商之后分土列爵散鹿台之财钜桥之粟大赉四海而万姓悦服项羽使人有功当封爵刻印刓忍不能予岂足以成大功哉武王所以长有天下项氏卒为汉所灭成败之效岂不昭然哉
　　初九壮于前趾往不胜为咎
　　象曰不胜而往咎也
　　干虽刚健然方伏而在下欲动而胜物不可易也故壮于前趾急于躁进理必不胜而反获咎也以五君子而决一小人宜若易然然隂方在上据其髙位众阳为其所乗欲决去之必以谋济虽五之得尊位尚须中行然后无咎况初为足之始乎象言不胜而往咎也度其势不能决胜乃冒昧而往其蹈凶咎必矣汤武之事应乎天而顺乎人然成汤尚云栗栗危惧若将陨于深渊武王师渡孟津观政于商二王所以卒胜有天下也自古胜敌之道如鸷鸟之击猛兽之必戢翼匿形然后有获岂可遽进而躁动哉
　　九二惕号莫夜有戎勿恤
　　象曰有戎勿恤得中道也
　　小人为冦戎必在暮夜幽闇之时君子于此时能然思惧常若冦贼之至必有以御之夫何忧何惧哉故可勿恤也象言得中道者二在干之中爻盖去小人之道用其刚壮而直前固不可也依违不决而隂与之相应愈不可也初与三所以不免乎咎悔而二独得中道故小人无所能为而卒胜之也
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　九三居下卦之上处至显之地有頄之象焉先儒以頄为面颧上六也九三居君子之中独与上六小人为应众所不与宜其凶也君子知与上合则为羣贤所疑故能不牵于昵比之私不暴其欲去之迹能决其所当决故曰君子夬夬也独行遇雨若濡有愠无咎者众方乗时并进欲决去一小人已独隂为内应宜乎为众所愠也然因其合已而隂与众圗之则彼不疑而吾之谋防得行焉众虽有愠见之色而卒去小人故无咎也陈平周勃之用郦寄是已象言君子夬夬终无咎者于此能行其刚决又何咎焉陆氏以比陈太丘之吊张让庶防其是乎
　　九四臀无肤其行次且牵羊悔亡闻言不信
　　象曰其行次且位不当也闻言不信聪不明也
　　阳刚君子而寓于隂柔之地不足于刚决者也其行次且而不进如臀之无肤其可与有为乎羊虽喜触而善羣众阳方进能牵连以行则可免后时之悔矣四方乐于静退居不竞之地虽闻斯言未必能信之而行之也圣人深着去小人非难能同心同徳之难也君子能同其心徳何事而不可成乎方小人在上众欲去之盖有懐疑畏而不敢进者亦有卖我而自售者使其居得志之位禀聪明之才其去小人不啻摧枯拉朽之易耳故象曰其行次且位不当也闻言不信聪不明也
　　九五苋陆夬夬中行无咎
　　象曰中行无咎中未光也
　　甚哉小人之难去也以九五刚阳之君而下有羣贤之助一小人在上而反比之若有所畏然虽能用其刚断而卒去之仅能免咎耳苋陆苋之生陵陆者苋柔脆之物而生于陵陆之上如小人而在髙位者中行谓典刑不及非若舜之去四凶也盖小人必有以甞君之欲而得其心若徳宗之于卢杞是也故象言中行无咎中未光也圣明之主欲使其道光显于天下非藁街之戮两观之诛岂足以快天下之论服海内之心乎
　　上六无号终有凶
　　象曰无号之凶终不可长也
　　上六以隂柔之小人以非道媚悦于上蛊惑其心上所宻比其极至无所忌惮固宠保位乗五以抗众阳无礼之甚众所忿激故不假号令而诛锄之象曰无号之凶终不可长也众刚虽在下而方进此君子道长之时小人虽据髙位讵能乆乎
　　　【防下干上】
　　姤女壮勿用取女
　　艮下坤上为复巽下干上为姤冬至之日一阳生乎下故为复夏至之日一隂生乎下故为姤五阳而一隂则一隂为之主隂虽复而在下其势必盛故有壮女之象勿用取女者小人勿用也善明治道者察乎防微而巳隂邪处内虽寡足以胜众阳是一小人足以敌众君子也然则君子小人相为消长特在内外之间耳否泰二卦是也人君能审知其小人勿用可也唐明皇用一李林甫去一张九龄治乱于此分矣君明臣良古人谓千载一遇当姤隂长之时圣人致其戒慎之意深矣
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　柔之遇刚隂之遇阳臣之遇君其理一也姤之所以为遇也君子小人虽异趣未有无所遇者君子之遇明君小人之遇暗主资适相逄耳勿用取女不可与长者当姤隂长之时君子道消故勿用取女必有败国亡家之道故不可与长也天地相遇品物咸章者天地之气不交感则不能生育万物天气下降地气上升寒往则暑来暑往则寒来然后飞潜动植之物职职呈露故品物咸章也刚遇中正天下大行者姤虽隂长之时然二五各据中正之位虽非正应体实刚健足以大有为于天下此遇之至善者也姤之时义大矣哉者以天地隂阳之理观之则圣贤相遇必能易乱为治去危为安社稷生灵皆蒙其福则姤之时与义岂不大哉姤之时言隂长之时也姤之义则隂阳相遇之义也
　　象曰天下有风姤后以施命诰四方
　　卦以巽下干上为姤其象为天下有风夫风在天下则万物无不遇者圣王体此以施令诰于四方孰敢不聼从者人君举措未有无所法象者风雷皆号令之象也凡可以动物者皆风也风以动之则物无不遇者故朝廷之命令犹天之有风也风行草偃则物无不披靡者圣人号施今以播诰四方取象于姤义无余蕴矣
　　初六击于金柅贞吉有攸徃见凶羸豕孚蹢躅
　　象曰繋于金柅柔道牵也
　　姤之时隂方长而未盛如小人在内而党与未应制之不于其渐则滋蔓难圗矣故繋于金柅金柅者在车之下以金为之所以止轮令不动也九二阳刚而位乎中正比近于初与初同体能止初者也故以为象如小人寖长之始其势未盛有刚阳得位之君子以正道格之使其私欲不行则贞而获吉矣有攸往见凶者小人之性犹女子也无所繋而任其所之恣其所覩则凶之道也羸豕孚蹢躅者豕方羸弱之时若无能为者及其羸而制之则易初六防隂豕之羸者也小人之初其势未盛然其中诚有一跳踉之志矣不能有所繋而恣其所往何所不至乎象言繋于金柅柔道牵也小人之初必有牵制之使繋于一则无能为矣
　　九二包有鱼无咎不利賔
　　象曰包有鱼义不及賔也
　　二逺君而近民五阳在上一隂在下故初有民之象初六防隂未有主而二先得之四虽正应然初已从二四不能主而反为賔如陈胜所遣将相得其地即王其地有其民武臣至邯郸自立为赵王韩广得燕自立为燕王如此岂賔之利哉称賔则体敌而无君臣之分矣二擅有其民宜其有咎也方民思其主之时五刚莫适为主虽有正应不能禁二之自専故曰包有鱼无咎包谓包裹之易之取象言岂一端象言包有鱼义不及賔者既王其地有其民岂复顾其賔哉
　　九三臀无肤其行次且厉无大咎
　　象曰其行次且行未牵也
　　三与初同体皆处下卦初切近于二为二所得故九三失据如臀之无肤也退而从初则碍于二舍之而进则三阳阨于上故其行次且次且难进之象处此势者其凶可知然三以刚健而寓阳位非闇弱之人必能厉自强故无大咎也咎不至大者小或不免耳象言其行次且行未牵者不为上下所牵制也知初之不可据而义不反顾知上未易犯而不敢直前此所以获免乎咎悔也
　　九四包无鱼起凶
　　象曰无鱼之凶逺民也
　　九四与初六为正应位尊而近君然初已为二所据是不得乎民如包之无鱼有所作为则凶矣起者兴事造业之谓上欲兴事造业而百姓不与孰与成功哉易之师曰刚中而应行险以顺而民从之夫用兵行师驱民于万死一生之地而民不敢不从者以吾能有其众也故地中有水为师师众也吾能包而有之然后可以大有为于天下汤伐桀武王伐纣顺乎天而应乎人不有其民岂足以兴师动众乎象言包无鱼逺民也以九四近君而逺民虽势足以有行而民不与故凶也
　　九五以杞包含章有陨自天
　　象曰九五含章中正也有陨自天志不舍命也
　　杞刚劲之木柔弱蔓延而善附物杞九二也初六也九五为姤之主与二同徳所谓刚遇中正也当隂长之时小人欲倾摇君子圣人思有以制之岂自用其聪明哉必有刚果之臣折其芽蘖而包容之不使滋蔓难圗也故九五之君但含章而已含章者含畜其至美之徳而不暴露也此制小人之道也故福庆自天而降小人无能为矣象言九五含章中正者位乎中正而用中正之道故可端拱无为晦迹蔵用小人自退聴矣有陨自天志不舍命者天之所令谓之命当隂阳代谢君子小人相为倾夺之时但任贤使能一聴天命而我无容私焉故天弗能违而降之福庆也
　　上九姤其角吝无咎
　　象曰姤其角上穷吝也
