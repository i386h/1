<!-- { "loadSidebar": true } -->
　　墉墙垣也四与五为邻三四俱强各懐异圗以窥伺于五然四虽阳刚而处隂位故乗三而承五非若三之纯乎刚暴能知难而退故弗克攻而获吉也夫同人之时君子小人处之宜各当其理九五无君道二方为羣阳之主亦不能由公心直道而系应在五而五又系应在二故羣小纷然争为戎首或伏于草莽俟时而窃或顾望形势乗间而相倾非二五以中正刚健内外协济则处乎二强敌之间岂不危哉以四之强又逼近尊位然卒不克攻者君臣之分上下之势非顺也知其非顺困而反就臣位则免乎凶咎矣故象曰乗其墉义弗克也其吉则困而反则也
　　九五同人先号咷而后笑大师克相遇
　　象曰同人之先以中直也大师相遇言相克也
　　君道患不广大九五履尊位而握重权当如天之无不覆焘地之无不持载生杀子夺一付之无心可也五既不能为羣阳之主而三得擅之此众之所必争也众既不与欲下应乎二而介乎两强敌之间孤立而无援忧愤之切卒至用大师以摧二冦然后方得与二相遇故先号咷而后笑大师克相遇也克而后相遇亦已危矣克如郑伯克段之克以见敌之强大取之之难也人君能以大公至正之道治天下则逺近俱应同异咸服何至窃窃然置号笑于党与亲疎之间哉象言同人之先以中直也大师相遇言相克也九五师得中而理直则非理犯已者若不足虑然卒至用兵然后仅能克之亦可耻矣何足喜也以深见三四之强五无君道而失同人于野之义也
　　上九同人于郊无悔
　　象曰同人于郊志未得也
　　上九处众阳之上而独无所争亦知其不可争而悠然逺去自乐于坰非无有为之志但知其纷纷而脱身事物之外以逺害而已虽可以无悔而志未得也九处干刚之上其志岂止求免于悔吝哉吾知其不得已也故象曰同人于郊志未得也
　　【干下离上】
　　大有元亨
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　繋辞曰富有之谓大业圣人能通天下之志以大同乎物则四海虽广万物虽众无不为我有矣然非得尊位大中而上下应之则不能奄海内而有之非其徳刚健而文明应天而时行则不能大亨也五以隂柔而得尊位生杀之柄既自我出五阳虽强不敢违也体文明而履刚健应天而时行造化之权皆自我制五阳虽众不能困也
　　象曰火在天上大有君子以遏恶善顺天休命人君以柔顺之徳居极尊之位体文明而履刚健则物无不照烛者故有火在天上之象大有之世海内治安天下极盛之时物繁事伙非用刑赏以劝沮之不能齐也圣人于此当遏恶善使恶者有所惮而不敢为善者有所恃而日加劝书曰天命有徳五服五章哉天讨有罪五刑五用哉又曰作善降之百祥作不善降之百殃此天之休命也圣人代天理物则刑赏之行岂能违乎天道逆乎天心也哉
　　初九无交害匪咎艰则无咎
　　象曰大有初九无交害也
　　大有以一隂而主五阳而四阳各以其才致用于下故能处治安之时享全盛之业阳虽刚健而处卦下当大有之初责望者众独离羣退处不出而交物则有害之者然非其罪也惟以艰难节俭自处以防骄逸之过则可免乎咎悔矣虽然士君子穷居约退处寂寞之滨可也大有之世当出而交物如丰之勿忧宜日中宜照天下也若乃丰其屋蔀其家窥其户閴其无人则有致凶之道故象曰大有初九无交害也以言无交则有害之者非洁身独往之时也
　　九二大车以载有攸往无咎
　　象曰大车以载积中不败也
　　六五当大有之时而以柔徳处尊位非责任羣臣安能斡旋天下运量万物以成无为之功乎九二以刚健处人臣之正位而有应于上如大车之载物虽负重致逺辙环天下而无倾覆之患是足以胜其任矣象曰大车以载积中不败也物积于中而不败则其材可知矣鼎之九四至于折足覆餗其刑渥凶言不胜其任也孔子曰徳薄而位尊知小而谋大力小而任重鲜不及矣盖非有刚健之材处得其正使当重任未有不败者观鼎象大有二卦圣人垂戒之意深矣人主任用大臣曷可过其分量乎
　　九三公用亨于天子小人弗克
　　象曰公用亨于天子小人害也
　　九三以阳居阳在他卦则为强臣当大有之世能自亨于天子则处诸侯上公之位而能效臣节以事其上者也小人当盛大之时据富有之地则势必防扈而有唐室方镇之患其肯以贡赋亨上而自通于王庭乎亨与享意义略同先儒多作享书曰敬识百辟享亦识其有不享亨者能自达于上也享者朝觐防同以时而享于天子之庭也九三刚健而处下卦之上此贵而不敢骄者小人非独不知尊朝廷其或懐忠以奉上者反以为害已而交恶之也田正以魏地六州版籍归朝廷比镇皆恶之祸乱卒不可解是亨于天子者小人之所不利也故曰小人害也李徳裕草镇魏诏书曰勿为子孙之谋欲存辅车之势所以诛其意而伐其谋也故一方作难而诸镇无敢坐镇者卒成防昌中兴之功可谓能诛小人之情矣
　　九四匪其彭无咎
　　象曰匪其彭无咎明辨晳也
　　九四逼近君位三居其旁以干刚而据阳位强臣之象也四以忠顺与三为敌上承柔中之主而为所信下乗强暴之臣而不敢加害故得无咎也象曰匪其彭无咎明辨晳也盖言明智之士辨邪正之分明逆顺之理然后内足以保身外可以卫上旁足以抑强也匪其彭自子夏作旁字先儒皆从其説盖子夏亲授学于孔子自有易而后世无得其真者今王弼注易诸儒皆宗之则其所从来亦逺矣
　　六五厥孚交如威如吉
　　象曰厥孚交如信以志也威如之吉易而无备也六五正应在九二当大有之世君臣以至诚交孚而无间者五以柔而履尊位二能济以刚严则仁不至于优柔刚不至于强暴诸亮所谓法行而知恩者吉孰如之象曰厥孚交如信以志者言上下交孚君臣道合也且人君岂无有为之志人臣岂无能为之才然非心徳之同则孰与之威如之吉易而无备者大有之世风俗恬熈人主能肃以威严使奸宄之心无自而萌则可简易而无备矣故议治道者谓当备御于太平无事之时未有易而无备而可以保长存者是大不然人主当使威加四海先以信义结百姓之心则足以消患于防防之中此乃备之大者秦筑长城未毕而刘项之兵已入闗矣是岂无备者哉
　　上九自天祐之吉无不利
　　象曰大有上吉自天祐也
　　大有火在天上之象火之性固以至明又处天上如丰之宜照天下明之盛也上九处大有之终在六五之上功业成而不居富贵极而能退宜乎为上天之所祐也大臣至于无位容有怏怏而不顺者进退出处之际容有诡谲而不情者蔽贤嫉能惴惴然惧人之压已以荐进所私者多矣上九之臣以阳刚而居羣臣之上履柔中之主势逼而愈顺失位而愈恭下之众阳咸得安其职任而尽其才能孔子所谓又以尚贤也宜乎自天祐之亨上吉而无不利也
　　【艮下坤上】
　　谦亨君子有终
　　谦之为卦艮下而坤上艮止也坤顺也止者为刚顺者为柔柔反处乎上刚反处乎下是柔而能刚外顺而中止也外顺若卑而能上行以不失已内刚若亢而能降体以不失物谦徳如是故能亨通而有始有卒也世之小人固有擎跽曲拳胁肩謟笑卑佞媚悦若妾妇者自谓富贵可以长保而不知幽显之间举将害之则祸不旋踵矣故惟君子为能保其终而无悔吝也
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　谦有天地之义焉天体髙明而下济于物地形卑顺而上行于天此所以能亨也天能降其髙明而其徳愈尊地能効其柔顺而其道愈大二者固足以尽谦徳矣天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也天地鬼神无不以谦为贵老子曰天之道其犹张弓乎髙者抑之下者举之有余者损之不足者与之又曰江海所以能为百谷王者以其善下也又曰夫惟不争故天下莫能与之争天地且然况于人乎况于鬼神乎天地无心也能祸福人者鬼神也有好有恶者人也谦尊而光以能下济也卑而不可逾以能上行也尽此二者则刚止乎内屹然如山之不可动摇柔顺乎外頽然如地之无不持载此君子所以能克终也
　　象曰地中有山谦君子以裒多益寡称物平施
　　莫卑乎地莫髙乎山山处地中则地在山上此髙者下之卑者举之也君子观此象欲以谦之道行乎天下故多者裒之寡者益之如地失之太卑则使在山上山失之太峻则处于地中岂夺彼而与此哉称物平施无过不及适中而已观谦之大象夫岂一于卑弱失已而趋媚于人哉圣人深恶夫専务柔佞依阿如孔光冯道之流而刚方忠谠之士正色立朝如汲黯者小人或更相譛讟以为非而卒排去之也故仲尼于此反覆详密而致意焉
　　初六谦谦君子用渉大川吉
　　象曰谦谦君子卑以自牧也
　　谦谦者谦而又谦谦之至也世之小人多能行之而入于卑佞故特曰君子惟君子能谦乃可贵也盖初六最处卦下势虽卑而体则刚峻也以此渉难非独人不忍害亦不能害也非独不能害亦深知其为君子而不敢加害也渉难且吉况安处卑陋不以辞气加乎人其谁敢害之故象曰谦谦君子卑以自牧也以卑巽自养其徳义徳义之盛乃可进而上行以极乎髙明也
　　六二鸣谦贞吉
　　象曰鸣谦贞吉中心得也
　　谦者君子处已接物之道当然岂欲声闻于人哉六二在下而得中位非谬为恭顺以媚于上下者中心诚实而安行之乎声音笑貌而不可掩也谦近卑佞故杂卦曰谦轻者不自重大也体轻而不自重大非由正道则入于佞谀矣谦而非邪乃获吉也象曰鸣谦贞吉中心得者处不得中而以谦闻内不失已外不失物中无所愧乃为得也
　　九三劳谦君子有终吉
　　象曰劳谦君子万民服也
　　舜戒禹曰汝惟不伐天下莫与汝争功有劳而能谦则上不疑而众不忌也故可保终吉三以阳刚而处阳位羣隂之所主也五虽居尊位亦以柔道行之非九三之刚健孰任吾事哉系辞曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也孔子于此一爻特明精微使后学推类而求之思过半矣夫大臣有功则气陵于人鲜有能自全者能以其功下人者几希矣非盛徳而知礼者能如是乎谦也者致恭以存其位者也存位者姑存其所有之位不失旧物而已盖身安则社稷可保非固位也周公是巳方成王未知其志公乃作诗贻王以明已之勤劳岂顾恋宠禄者哉其意特在救乱而已象曰劳谦君子万民服者人臣能使百姓心悦而诚服之则至矣尽矣谦卦于繇辞初六九三皆称君子圣人之意深以小人为戒盖小人之卑佞或似乎谦此圣主所宜加察而逺之也
　　六四无不利防谦
　　象曰无不利防谦不违则也
　　六四处功臣之上居近主之地奉上接下一以柔顺能防谦徳者也故无往而不利也虽然以谦持已故无所不利也而已为大臣当存体貌上下之分不可逾也象曰无不利防谦不违则者朝廷典礼上下名分不可违也故曰不违则也
　　六五不富以其邻利用侵伐无不利
　　象曰利用侵伐征不服也
