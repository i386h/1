<!-- { "loadSidebar": true } -->
　　乾坤纯隂纯阳之卦有父母之象干施一阳于坤而成震坎艮故谓之男坤施一隂于干而成巽离兑故谓之女六十四卦皆因乾坤而成非独六子而巳离下艮上为贲离体本乾坤以一柔来居其中以文二刚故刚不至于暴而物无不通也艮体本坤干以一刚分处于上以文二柔刚柔相杂而相济隂阳异位而相成此卦所以为贲也二在下卦之中故言来来者来居于内也来居于内变而为离则文明矣九处上卦之极故言分分处于外也分处于外变而为艮则止静矣隂柔无迕柔来居中而文刚则可以通物矣故亨阳刚至健刚上而文柔则可以涉难矣故小利有攸往也日月之往来星辰之布列刚柔错综隂阳相交自然而成理者天文也隂丽于下而文明其上阳止乎上而节制其下礼乐政刑必假于人为者人文也观乎天文则四时之代谢可察矣观乎人文则天下之风俗可变矣圣人推广贲饰之意岂徒为观美而已仰观天文俯察人理必归于有用所以成孝敬而厚人伦美教化而移风俗者用此道也此贲饰之大者也
　　象曰山下有火贲君子以明庶政无敢折狱
　　山者鸟兽草木之所由出也山下有火则火景所烛物无不照故有贲之象君子体此以明庶政则凡见于政事者无不加贲焉独狱讼之间当用其诚实而以法令为师学未及于古人其敢以片言折之乎狱者性命所系圣人于此有畏惧之心焉故曰无敢折狱也
　　初九贲其趾舍车而徒
　　象曰舍车而徒义弗乘也
　　九居于初此阳刚君子而未见者也迹之初尤当自重原宪之贫捉襟肘见纳屦踵决及歌商颂之诗声若出金石髙车驷马者盖有愧焉车固君子之器小人而乘君子之器盗斯夺之君子于辞受进退之际惟义之从耳顔斶缓行以当车君子不以为辱所治愈下得车愈多者君子不以为荣贲之初九能自贵重宁徒行而舍轩车之盛其为光华贲饰之道莫大焉初比于二而正应在四不比于近而逺从正应故有舍车徒行之象伊尹耕有莘之野非其义也非其道也禄之以天下弗顾也系马千驷弗视也君子居穷约能自重如此岂以徒行为辱乘轩车为荣哉
　　六二贲其须
　　象曰贲其须与上兴也
　　须附于颐颊一身之中为最显此贲饰之出于自然者二比于三同体者贲虽不能自立随质而动得所丽则相待而成盖文质之相湏非能有所加损也其动作皆因其所附之质耳故象曰贲其湏与上兴也
　　九三贲如濡如永贞吉
　　象曰永贞之吉终莫之陵也
　　贲饰之道常失之华侈而无其实若有徳以润其身而饰以粲然之文如玉之蕴于石珠之媚于川其润泽光彩有不可掩者故曰贲如濡如也永贞吉者九三以阳刚而居阳位处离分之极贲之极者贲饰之盛则流而为奢淫故戒以永贞则吉也永贞者长守正道不为羣隂之所诱则小人终莫陵之也
　　六四贲如皤如白马翰如匪宼婚媾
　　象曰六四当位疑也匪宼婚媾终无尤也
　　四与初为正应初以阳刚在下守节义而轻富贵者也四欲往从亦当以洁白之操应之故贲如皤如也皤洁白也白马翰如者聘贤必以车马马取其色白者诗人以皎皎白驹在彼空谷生刍一束其人如玉亦取洁白之义翰如飞翔而往也聘既以其道则幡然而来矣匪宼婚媾者古之聘贤犹嫁娶之用媒聘故以婚媾为喻四之应初初之从四乃正应也而九三以阳刚间乎其间四又乘之故与三为仇所以迟疑而不敢遽进也非三为难则四与初合久矣夫隂阳之相求刚柔之相贲乃理之常六四下应初九位固当矣又乘九三之刚此当位适所以致疑也初与四既以正道相应小人为间者终莫能害之故终无尤也
　　六五贲于丘园束帛戋戋吝终吉
　　象曰六五之吉有喜也
　　六五当全盛之时为贲之主固可以崇台榭广苑囿之观六五居中正之位虽贲于丘园而束帛戋戋不为侈也故虽吝而终获其吉象言六五之吉有喜者吝道宜有忧虞当贲之时能以俭约自处后必获福故有喜也又丘园者所寓如初九之贤舍车而徒守其节义而安于贫约者人君所当聘用也三二纁谓之束帛物薄而礼厚当贲饰全盛之世菲薄乃如此以礼为主而非吝也故终获其吉以卦体言之六五一爻圣人示奢淫之戒其意深矣然以丘园为隐者所寓其从来亦逺矣姑存二説不敢决也
　　上九白贲无咎
　　象曰白贲无咎上得志也
　　贲之道虽尚乎贲饰然舜用漆器羣臣谏焉盖漆器不已必用犀象犀象不已必用金玉观贲之六爻虽本于贲饰而常以质素为先上九贤人处尊位而众所视效者故以质素为饰则其所自奉者无华侈之过奢靡之失也故曰白贲无咎象曰白贲无咎上得志也所志在于俭约今已处显位而能行其所愿则平昔之志遂矣故曰上得志也
　　【坤下艮上】
　　剥不利有攸往
　　剥复否泰之循环固出于君子小人之用舍然隂阳消长若非偶然者当否剥之时能用君子则扶持安全不至于亡耳故否卦繇辞言否之匪人盖有非人力所能为者圣人盖难言之要当归之人事使人主常兢业以图之遇灾而惧侧身修行宣王所以致中兴也曰我生不有命在天此纣之所以亡也小人道长君子道消故曰剥圣贤君子遐举逺引不可荣以禄之时故利于退遁不利有攸往也
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　剥如剥之剥剥落必至于尽也小人之害君子非至于尽则必有所忌惮而不得恣其所为故剥势必至于尽也柔变刚者刚方者君子也柔佞者小人也小人得志则能窃人主威柄尽去君子而呼吸羣小聚之朝廷则据要路者皆小人矣小人道长则知几之士当引身而去不然必遭倾防故不利有攸往也然君子之事无可为则顺适吾意全身而去卦有顺止之意顺适吾意小人之凶熖或可止也坤顺而艮止圣人于剥之时能黙观此象以为进退行藏之决岂复有祸悔哉消息盈虚天道运行之常理阳既消则有息隂既盈则有虚君子能尚此则危行言逊静观其复可也若强亢激拂如李膺袁安之流身膺刑戮不失忠义之节而非圣人之所尚也虽然事固有可以死而不敢茍免者孟子曰可以无死死伤勇若王子比干虽知纣不可谏宁諌而就死颜真卿知卢杞之得君李希烈之强暴然卒以此而蹈大祸则义重于死故也使世之学易者専以明哲保身之术求无咎悔以全其身亦非圣人之所贵也
　　象曰山附于地剥上以厚下安宅
　　山当峻极于天今反附地有剥之象君子宜处大位以制羣小今反伏而在下为小人所制则其时可知矣人君观此象虽未能有所进退且当培其根本使基业坚固有不防之势小人一旦退聴则易于兴复也上能厚下安宅则敦本务农不失其时虽当乱世而百姓免离散失业之患古之圣王毎于此加意焉七月之诗是也百姓不失本业各安其田里养生送死而无憾虽驱之使为乱不可也秦之苛暴一夫作难而社稷倾陨矣剥之六爻皆有剥下之象圣人垂戒后世之意岂不深逺哉
　　初六剥牀以足蔑贞凶
　　象曰剥牀以足以灭下也
　　自昔媒蘖祸乱未有不自人主致之盖上有奢淫之主则下必有刻剥之臣其致祸乱之术如循一轨剥者剥下以媚上也剥下媚上其势必至于大乱牀者人所安处小人竭民之力敛民之财以奉其上使斯民离散泮涣失其所常处而莫之防也如剥牀以足正道将倾又轻视而不防也蔑无也视正道若无有也盖小人得路则蔑视君子其蹈凶祸必矣象曰剥牀以足以灭下者灭尽也小人于正道则蔑视而不防于细民则竭其膏血至尽而不顾知固宠保位而已卒至天下土崩首领莫保虽悔何及哉故易以损上益下谓之益损下益上谓之损然则灭下者乃所以自灭也
　　六二剥牀以辨蔑贞凶
　　象曰剥牀以辨未有与也
　　先儒以辨当第足之间近于牀身故曰辨剥道渐进蔑视正道若无足畏者而卒蹈凶祸如裴延龄皇甫镈之流是已象曰剥牀以辨未有与者六二上无应援天下莫与之象梁襄王问孟子曰天下乌乎定曰定于一曰孰能一之曰不嗜杀人者能一之曰孰能与之曰天下莫不与也刻剥之臣其杀人也甚于宼盗岂有与之者哉小人得路虽不为天下公论所与然方操生杀利害之权好爵重禄足以诱之岂能使其类尽不与之哉特不为君子所与耳
　　六三剥之无咎
　　象曰剥之无咎失上下也
　　剥之时羣隂用事独一阳在上又处无位之地三亦处阳位而正应在上此小人隂交乎君子者故得无咎处剥之时居羣隂之间不能遐举逺引但能隂通乎在上阳刚之君子特免乎凶祸而已孔子曰中人以上可与语上中人以下不可以语上盖正道胜则小人亦有悔过从善之心正道不胜介乎隂邪之间能知君子而失其党类之心圣人亦恕之免诛殛之祸此待小人之术容其悔过不为己甚者也处羣隂之间上下皆隂故曰失上下也
　　六四剥牀以肤凶
　　象曰剥牀以肤切近灾也
　　剥牀以足剥牀以辨此皆身外之物失其本业之象至于剥牀以肤则鬻妻卖子身填沟壑矣正道剥尽直凶而已六四近君之大臣小人之处乎显位者势足以有行故剥之为甚象曰剥牀以肤切近灾也祸切于身不可避免盖民为邦本剥民及肤则君臣皆受灭身之祸故曰切近灾也
　　六五贯鱼以宫人宠无不利
　　象曰以宫人宠终无尤也
　　六五隂柔为剥之主小人恣为奸欺以剥正道而致乱亡者皆五为之剥道至此虽处尊位势已不能制若一旦悔悟欲尽去之则反受其祸矣为六五之计者莫若姑顺适其意而稍夺其大权如此则于人主无不利宫人者婢妾宦寺之象也小人既久用事不无忧危之心人主不能以道消息显排而亟治之则计生无聊祸有不可胜言者能以婢妾宦寺待之使之骈头而进不见嫌恶之迹则可终无尤悔以俟君子之进正道之复也圣人为后世之虑如此汉之献帝盖粗知此者至魏髙贵乡公唐昭宗欲于剥尽之时稍立权纲遂不免于祸此足以为后世鉴矣
　　上九硕果不食君子得舆小人剥庐
　　象曰君子得舆民所载也小人剥庐终不可用也隂阳二气不能顿进犹君子小人不能顿长隂之剥阳自足至肤为害加甚则小人道长亦极矣上九处羣隂之上虽不任事然卒消小人变剥为复也果至于硕大不食则能反于土而为生出之渐此一阳之在下者也君子能以百姓为心故民所爱戴卦以五隂而乘一阳君子得众而民戴之有车舆之象小人但知刻剥百姓以为进身之计耳故象言君子得舆民所载也小人剥庐终不可用也圣人之意盖谓剥之极君子之道几絶而仅存赖有一君子以扶持之耳若于斯时尚或参用小人小人浸长复消君子则斯民受弊必致流散失业之祸故云终不可用以为万世之大戒也

　　读易详説卷四
　　钦定四库全书
　　读易详説卷五　　　　　宋　李光　撰
　　上经【复至离】
　　【震下坤上】
　　复亨出入无疾朋来无咎反复其道七日来复利有攸往
