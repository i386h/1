<!-- { "loadSidebar": true } -->
　　六四翩翩不富以其邻不戒以孚
　　象曰翩翩不富皆失实也不戒以孚中心愿也
　　地之形頺然而处乎下今气虽上行终必趋下翩翩然如飞鸟之疾其势顺也方泰之时上下相承隂阳相应三隂三阳各安其所然天地之气往无不复者今三阳欲上行而三隂下之上与五无不从者是不富而能用其邻也夫富而能用其邻怵于利也不富而能用其邻者利害同也四以五上为邻利害既同固不待告戒而孚矣阳为实隂为虚隂虽在上其性本下今三隂在上皆为失实其相率而趋下乃其所欲也故曰中心愿也
　　六五帝乙归妹以祉元吉
　　象曰以祉元吉中以行愿也
　　六五以隂柔而居中正之位帝女之象天地交泰之时隂虽上进然乐于趋下能降尊就卑顺以承夫其受祉福而获元吉也宜矣九二以刚中之贤上应六五五能降其尊位下交九二天地隂阳君臣夫妇其道一也六五为泰之主故其象如此女以嫁为归尧之二女降于沩汭周之王姬亦下嫁于诸侯其得所归乃其中心之所愿也人君能屈已求贤则天下之士皆愿立于其朝矣天地交泰其在兹乎小人得路则朋滛下比壊主心术蔽君聪明上下之势隔絶而不通驯致祸乱可胜讳哉
　　上六城复于隍勿用师自邑告命贞吝
　　象曰城复于隍其命乱也
　　坤土也城者土之所积累也不能増髙倍薄致其兢业之意则城将頽圮而复于隍矣治安之极人君不能持盈守成而湛于燕安狃于侈泰驯致土崩之势而不自悟自古奢滛荒怠之主享国长乆而亟致祸败以至灭亡者皆因用兵开邉外讐强敌内动豪杰窥觊之心耳隋帝唐明皇是也海内升平之久民不识兵革一旦又欲兴师动众虽近郡邑其孰肯聴命故虽贞而犹吝也象曰城复于隍其命乱也城既复于隍则尊者必降上者必下小人得志而执国命礼乐征伐皆不自天子出故曰其命乱也
　　【坤下干上】
　　否之匪人不利君子贞大往小来
　　否之卦天地不交各复其位乃无平不陂无往不复之时乎夫消息盈虚之理盖有不能使之常治而不乱常安而不危者圣人能使祸不至于深耳否泰相因有非人力所能胜故曰否之匪人先儒或以匪人为匪人道盖虑后世庸闇之主以一治一乱皆归之于天故纣曰我生不有命在天此最害教之大者然圣人方论否泰之理不得不然抑使后世常兢业畏慎知治乱无常而不敢忽也汉光武唐太宗皆信图防李淳风言唐中弱有女武代王其兆既成天之所命不可去也学者固难言之要之一治一乱岂人事哉君子当天下否闭小人道长之时则有奉身而退茍必欲以正道有为于其间遇祸决矣故昔之君子有诡辞以免祸如叔孙通是也一君子遇祸则众君子必相牵连而去大者往则小者乗时而来矣
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也万物盈天地之间莫不负隂而抱阳虽根茎之微未有不假天地之气而生长成遂者若天地不交则隂阳不和雨寒燠风皆不以时应万物何由而通乎君所以尊安以臣民爱戴之也臣所以强固以君能封殖之也故君能下下以成其政臣能归美以报其上则治道成矣否之时上下之情隔絶而不通如天之自髙地之自下强弱相陵大小相并而上不恤也朝廷之势日以微弱政化日以陵迟朝觐防同之礼废屏卫勤王之义絶是天下无邦也三隂来居于内而三阳退处于外君子往而小人来小人之道浸以长君子之道浸以消此否之时也
　　象曰天地不交否君子以俭徳辟难不可荣以禄君子居否之时当奉身而退汉管宁之徒是已宁见天下大乱遂渡海至辽东环堵筚门偃息穷巷晏然若将终焉虽三公之位有所不顾岂以世之荣辱累其心哉
　　初六拔茅茹以其彚贞吉亨
　　象曰拔茅贞吉志在君也
　　否卦以全体言之则三隂在内三阳在外内小人而外君子也以六爻之义言之当否之时贤人在下以上应九四之君子欲使其类牵连而退故泰之初九其道利于上行则以其彚征吉征者动而进也否之初六其道利于下止则以其彚贞吉贞者静而止也方时大否君子卷藏其道退而穷处身虽否而道不穷故不失其吉且亨也小人当退黜之时则怨望讪讟或为戎首未尝不疾视其上君子则能以道义自处穷通皆乐虽引类而去其心曷尝一日而忘君哉孔子三月无君则皇皇如也故象曰拔茅贞吉志在君也
　　六二包承小人吉大人否亨
　　象曰大人否亨不乱羣也
　　六二当否之时处人臣之正位此暗君奸臣相济而得路者也小人方执其权纲上复有应势未能敌为君子者当包容而承顺之故小人吉而大人身虽否而心亨也曰大人者包容小人而承顺之非大人不能孔子恐后世疑于同小人者故曰大人否亨不乱羣也包承小人而不乱小人之羣尢见其大盖从容浑迹于羣小之间未尝悻悻然懐忿躁不平之气故小人莫得目而忌恶之非独明哲全身之道当然亦所以倾否而开泰也汉之陈太丘足以当之若李膺杜乔之流徒激祸乱耳
　　六三包羞
　　象曰包羞位不当也
　　六三以隂柔而据阳位此小人得路之时肆其凶险上以逢迎其君下以倾害善类天下切齿而能包羞忍耻以保宠固位者也向使不乗时危乱以窃显位虽有隂险之才亦不能穷凶极恶如此之甚也孔子追论所以致此者故曰包羞位不当也言髙位非小人所宜处故曰不当也
　　九四有命无咎畴离祉
　　象曰有命无咎志行也
　　否之时三隂虽握权居中然三阳在外四复居近君之位以阳刚而能柔巽以济危难九五休否之主与之切近而同心凡朝廷之命一以付之又能承命不违故得无咎如此非独一人受福凡同类而进者皆丽于福矣象曰有命无咎志行也三阳同心以济难小人虽居中用事然国命在我势难乆安故吾志得行否将倾而为泰矣
　　九五休否大人吉其亡其亡繋于苞桑
　　象曰大人之吉位正当也
　　否道既成小人方握国命以乆其权未易废也天下祸患未易息也惟九五之大人以刚健之才居得政之位势足以有临力足以有制故能休否而逢吉也休废也息也废小人而息祸患非大人其孰能之九五虽有休否之势然小人尚处于内君子尚处于外非兢业以圗之则治乱存亡犹未定也故圣人为之戒曰其亡其亡系于苞桑否泰将分之际圣人常以必亡为心桑者其植根深其生丛委其材坚韧而不可拔生民之本国家基业之象也以危亡为戒而系于不拔之基故能长存而不亡也象曰大人之吉位正当也所以能休否而获吉者以阳刚履中正之位以制羣隂也小人非能制其死命孰肯退聴哉
　　上九倾否先否后喜
　　象曰否终则倾何可长也
　　甚哉治道之难成小人之难去也当否之世隂邪当路以害治道虽三阳同心不能一朝而顿除也九五以中正得位特能休之而已至上九然后能力倾而显排之犹先否而后喜也其用力多矣自昔未有常乱而不治者秦之乱而汉祖取之王莽之乱而光武兴之茍非圣贤驰骛而经营则乱之日必长乱之日长则君子之受祸必深生民之被害必酷故象曰否终则倾何可长也
　　【离下干上】
　　同人于野亨利渉大川利君子贞
　　否泰者君子小人相为消长君子处内则为泰小人处内则为否君子欲去小人小人必欲害君子故泰之九三已有否之象至上六则城复于隍矣否之九四已有泰之理至上九然后否终则倾矣凡如此者皆以党类相倾邪正相胜不能大同乎物使君子小人各得其所而不竞也同人于野亨则广大矣利渉大川则可以渉险矣利君子贞则无有嫉忌之者矣古者圣贤相遇措斯世于三代之隆而不见其治之之迹用一贤则不肖者自退用一能则不能者自逺未尝挈挈然求异于众人如此故包容广大无往而不通也
　　彖曰同人柔得位得中而应乎干曰同人同人曰同人于野亨利渉大川干行也文明以健中正而应君子正也惟君子为能通天下之志
　　同人以一柔为众刚之主以六处二隂柔而寓隂位人臣得位者也二处离中中也二五正应以离中之柔而应乎干刚卦之所以为同人也同人以无所不同为亨有所不同为吝同人于野以象干之覆焘利渉大川以象干之刚健故曰干行也文明者常失之柔弱而能济以健中正者常失之无助而能应乎五故处羣阳之间介然独立而不惧也系辞曰夫易圣人所以极深而研几也惟深也故能通天下之志圣人非能物物而通之好恶荣辱是非利害众人之所同也能通乎一则千万人之情可见矣非极乎至深者能如是乎
　　象曰天与火同人君子以类族辨物
　　天体在上火性炎上性体若同而实异也圣人处大同之世于君子小人之间盖有甚不同者但处得其道无阿比之迹小人自退聴故人见其同耳君子观干离二象以类族辨物若黒白之不可乱也
　　初九同人于门无咎
　　象曰出门同人又谁咎也
　　门者人所由以出入非奥室也同人于门则行乎大公至正之道无所阿比赏罚予夺进退黜陟一付之公议我无容私焉何咎之有诸亮之亡能使廖立垂泣李平致死以至公而无私也故习凿齿称之曰法行于不可不用刑加乎自犯之罪爵之而无私诛之而不怒天下有不服者乎象曰出门同人又谁咎也九居同人之初而无所偏应能尽同人之至公者惟初爻为然盖无所系应则无亲疎之间孰得而议之故曰又谁咎也
　　六二同人于宗吝
　　象曰同人于宗吝道也
　　六二为一卦之主以一隂而统五阳非尽至公何以服天下今乃系应在五虽位中正所应偏也他卦以有应为善同人之世当以天下为公岂得有所偏应哉咸之为义当以无心感物无逺近亲疎之间而九四憧憧往来朋从尔思孔子曰天下何思何虑天下同归而殊途一致而百虑天下何思何虑盖朋从尔思则往来于心者未离乎党与之间故象以憧憧往来为未光大同人于宗则吝道其揆一也
　　九三伏戎于莽升其髙陵三嵗不兴
　　象曰伏戎于莽敌刚也三嵗不兴安行也
　　同人之世不能以大公同物而各以私意显立党援则强梁者必起而相圗矣九三以阳刚而据阳位则小人之强梁者五与二为应而三介乎其间势虽不敌而欲隂害之故伏戎草莽之中然二以中正得位而应乎干刚三虽有害之之意而不敢轻也故升其髙陵以窥伺之至三嵗之乆而卒不敢盖二与五能同心虽刚者莫能间之象曰伏戎于莽敌刚也三嵗不兴安行也九五有刚健之徳难以显攻三非五敌也故迟回至于三嵗不敢轻既能量敌虑患则可安行而不蹈乎危难三虽小人然九五据崇髙之势心所党比者止在六二三虽不逊五亦有以致之圣人于此不言凶悔吝者亦所以恕之以见五之未光大也
　　九四乗其墉弗克攻吉
　　象曰乗其墉义弗克也其吉则困而反则也
