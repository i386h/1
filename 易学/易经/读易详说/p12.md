<!-- { "loadSidebar": true } -->
　　剥复二卦圣人専论君子小人相为消长之理然否泰二卦先泰而后否以言治极必乱也剥复二卦先剥而后复以言乱极则治也居泰之时无小人以害政虽长存可也当剥之极有一君子扶持而安全之其势必复复亨者复则小人退聴世道无阻而亨通也出入无疾者一阳生于下而羣隂莫能害之出者外也入者内也阳刚虽防而在内盖剥极成坤则阳入在内出入云者言隂阳消长反复之常也君子出处之间经营世务无有疾恶之者故得行其志也复之初爻阳虽生而甚防隂虽消而尚众如君子虽进方伏而在下必当从容求济以俟众阳之升进势足以胜小人然后可以大有为而免咎悔也反复其道七日来复者自隂柔而反复于阳刚必更俟之七日则坤之隂气尽矣夫隂阳之循环未有往而不反者乾坤交错而成六十四卦卦有六爻爻各主一日八卦循环至极则反易天下之至变者六位逓迁隂自五月而生其卦为姤隂进而阳消九月于卦为剥至十月六隂数极其卦为坤十一月一阳复生刚来反初复于本位凡厯七变而为复故曰七日来复也诸家之説虽辞有异同至言隂阳反复之义其理则一也复之时君子道长小人不敢加害可以进为于世故利有攸往也
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　复所以能亨者以刚反而复其本也夏至一隂生则刚既往矣至七日为反谓阳刚消极而来反也下震上坤动而顺之象震动而坤以顺行是以出入无疾朋来无咎盖剥复者阳气出入之始一出一入羣隂莫能害之朋类皆至小人莫能间之反复其道七日来复天行者周天三百六十五度四分度之一一昼夜日行一度终坤之七日而复其始隂阳消复天道之常故曰七日来复天行也利有攸往刚长也刚长则隂消故利有攸往也复其见天地之心者于复之时君子道长小人道消天地之心于此可见矣天地岂有心哉而祸福休祥之证皆有以窥见天心至天地之变五纬失其常度五行失其常性皆逆知其过董仲舒言天心之仁爱人君故出灾异以谴告之以天地为漠然无心可乎复之时君子之道长小人之道消天地之心于此可见矣
　　象曰雷在地中复先王以至日闭关商旅不行后不省方
　　雷者阳气壮动隂不能固击而有声当复之时雷在地中阳气伏藏于下隂能固之先王以至日闭闗商旅不行后不省方所以助天地之闭蔵也月令曰仲冬行夏令则氛雾冥冥雷乃声然则天地生成万物之功实有頼于圣人燮调而佐理之也
　　初九不逺复无祗悔元吉
　　象曰不逺之复以修身也
　　隂尽阳来天地之复也知不善之不可为而复于善君子之复也初九居羣隂之下而阳气独先羣隂而萌复于动初此复之速而不至于悔也其为吉大矣孔子于此爻独曰顔氏之子其殆庶防乎有不善未甞不知知之未甞复行也然则不逺复者言复之速也人有不善在身巧自掩覆谓人不知者多矣惟顔子有不善则知之知之而未甞复行则善日积而不善无自而萌矣修身之道莫大乎此故象言不逺之复以修身也孔子称其不贰过韩子以为见不善之端而能止之也与此意同
　　六二休复吉
　　象曰休复之吉以下仁也
　　复卦以初九为主处羣隂之中而能速复者也二虽隂柔在上而切近于初能因之而复不忌不嫉知善之可从屈已以下之美之至也吉孰如之故象言休复之吉以下仁也
　　六三频复厉无咎
　　象曰频复之厉义无咎也
　　六四中行独复
　　象曰中行独复以从道也
　　六五敦复无悔
　　象曰敦复无悔中以自考也
　　上六迷复凶有灾眚用行师终有大败以其国君凶至于十年不克征
　　象曰迷复之凶反君道也
　　【震下干上】
　　无妄元亨利贞其匪正有眚不利有攸徃
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　象曰天下雷行物与无妄先王以茂对时育万物初九无妄往吉
　　象曰无妄之往得志也
　　六二不耕获不菑畬则利有攸往
　　象曰不耕获未富也
　　六三无妄之灾或系之牛行人之得邑人之灾
　　象曰行人得牛邑人灾也
　　九四可贞无咎
　　象曰可贞无咎固有之也
　　九五无妄之疾勿药有喜
　　象曰无妄之药不可试也
　　上九无妄行有眚无攸利
　　象曰无妄之行穷之灾也
　　【干下艮上】
　　大畜利贞不家食吉利渉大川
　　彖曰大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也象曰天在山中大畜君子以多识前言往行以畜其徳初九有厉利已
　　象曰有厉利已不犯灾也
　　九二舆説輹
　　象曰舆説輹中无尤也
　　九三良马逐利艰贞曰闲舆卫利有攸往
　　象曰利有攸往上合志也
　　六四童牛之牿元吉
　　象曰六四元吉有喜也
　　六五豮豖之牙吉
　　象曰六五之吉有庆也
　　上九何天之衢亨
　　象曰何天之衢道大行也
　　【震下艮上】
　　颐贞吉观颐自求口实
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民頥之时大矣哉
　　頥之为卦盖取人之頥颔以为象震下艮上上止而下动止者无为以飬下动者有为以养上上止下动各得其正则吉孟子曰无君子莫治野人无野人莫养君子治所以养之也教化政刑皆所以养人能知治人为养人之大则可与言頥之义矣人之所养或养其大体或养其小体如孟子所谓至大至刚充塞乎天地之间者其所养可知观頥之义则人之邪正善恶断可识矣自求口实者自养也养其口体而已此资饮食以养形者也穷而在下未能博施济众所以独善其身者其自奉养必有道岂特饮食之间哉頥贞吉所养者正则吉随之善观人者苐观其所养而已器量大财所养亦大器量小则所养亦小自求口实观其自养者如顔子箪食瓢饮则其自养何如哉圣人推广頥之义天地养万物动植飞潜咸遂其性以成生育之功圣人养贤髙爵厚禄咸当其位而已享无为之治则頥之为义岂不大哉
　　象曰山下有雷颐君子以慎言语节饮食
　　上止下动山止而雷动頥之象也君子体此以修身于动之中有止静之义言语之出乎口饮食之入乎口皆当动其頥颔不有以节慎之则言语出而招忧虞饮食入而害性命者多矣二者古人之所深戒而不可忽也
　　初九舍尔灵观我朶颐凶
　　象曰观我朶颐亦不足贵也
　　之为物以鼻引气可以不食而长生物之至灵而无求于外者九以阳居初伏而在下有灵之象然于卦为震而正应在四不能静守而贪于所欲急于上进心所慕悦朶其頥而从之舍已逐物忘在我之至贵自投茍贱之域非君子之所尚也故象曰亦不足贵也士能知至贵之在我守志励操若顔氏之子虽箪食瓢饮不改其乐岂见可欲而轻动其心哉
　　六二颠颐拂经于丘颐征凶
　　象曰六二征凶行失类也
　　六二无应于上而比于初下者上之所养也今以隂乗阳反求养于下于理为倒故曰颠頥也经常也丘园隐者之所盘旋也不能退守亷节而拂其常理于安处之地而求养焉以此求养往则凶矣象言六二征凶行失类者六二以柔弱居下虽得中而无应此士君子不遇之时当安贫守道今动而躁求人所鄙贱而不与也类谓五也二五本相应之地而皆处隂柔故为失类故曰行失类也
　　六三拂颐贞凶十年勿用无攸利
　　象曰十年勿用道大悖也
　　六三正应在上九当受飬于上者而六以隂柔而处阳刚之位此隂邪不正之人也既拂违正道则于自养养人与夫求养于人无适而可故困阨穷悴至十年而不用是终不复可用于世此天下之弃人也废弃至于十年頥道大悖盖自取之非时之罪也士固有不用于世者若昏佞在上度不可以有为君子欲全身逺害虽终身不用又何戚焉而六三之困阨乃自已取此以贫贱之道而得贫贱者故可耻也
　　六四颠颐吉虎视耽耽其欲逐逐无咎
　　象曰颠颐之吉上施光也
　　天地养万物圣人养贤以及万民下固上之所当养也卦以一阳在上而养四隂正也故以下养上为颠六四正应在初反求养于下于理虽为倒置然四居人臣尊位出教施令以治野人者盖卦体震艮则上止下动野人之养君子于理若反而顺故六四颠頥则吉也虎视耽耽威重之貌大臣临下有威重则可以折冲万里外矣以威重之势欲以掊取于民何求而不获然圣人立法取于民有制逐逐而求则必至竭民之财而难继矣象曰颠頥之吉上施光者四能致飬于下盖无一物不被其泽所施可谓光大矣颠頥所以获吉由此也夫
　　六五拂经居贞吉不可渉大川
　　象曰居贞之吉顺以从上也
　　六五虽处尊位而下无其应不能养下而反求养于上是谓拂其常理盖其才柔弱不足以有为能静贞自处委任于在上之大臣则可以获吉也上九在上之大臣也渉险济难必頼刚明之才六五之君守成之防主能守其道以委任大臣可也责以大有为以济天下则非其任矣故不可渉大川象言居贞之吉顺以从上者中才之主不能敬惮大臣虚心而委任之徒乐阿谀顺适之快以济其私欲鲜有不败亡者祸福存亡特在人主逆顺之间耳能顺以从上则逆心之言必求诸道而敬聴之矣
　　上九由颐厉吉利渉大川
　　象曰由颐厉吉大有庆也
　　六五本頥主而柔弱不胜其任故上九得用其权下之众隂由之以得其飬然权重势専威能震主非愓然常有危惧之心则主疑于上众忌于下而祸不旋踵矣惟能深自厉则可获吉也夫上九负刚明之材上所委任者専众所责望者重非能排难渉险以利飬天下孰克胜任哉髙宗命傅説以若济巨川用汝作舟楫古之大臣能胜是任者傅説是已髙宗能委任傅説为商中兴之主社稷生灵咸被其福岂特一人之庆哉故象言大有庆也
　　【巽下兑上】
　　大过栋桡利有攸往亨
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　大者能立非常之事故其过亦非常过在大者非隂小所能为亦不敢为也故曰大过大者过也夫大过之时朝廷衰防百姓离散主昏于上臣强于下故云栋桡本末弱也本末谓上下皆隂四阳无所托颠也刚虽过而不失二五之中正欲以有济不可也大过之世岂纯任刚强以违拂人心哉以卦体言之巽下兊上巽而説行则天下翕然从之矣武王伐纣不期而防者八百余国汉祖入闗父老皆牛酒迎劳大过之时圣贤君子为过絶之行以成非常之功故利于作为往无不济孔子所以賛其大也
　　象曰泽灭木大过君子以独立不惧遯世无闷
　　泽所以悦万物至于灭木则物或有被其害者然物以惟悴枯槁之乆有非寻常雨露之润所能霑溉者故泽灭木为大过之象也夫天下衰乱海内云扰惟贤人君子出以济难则解纷拨乱有兵有戎而无所顾避退而穷处则啜菽饮水耕岩钓渭而不改其乐岂世之是非毁誉所能轻动其心哉是二者皆非中道处大过之世理则然尔
　　初六借用白茅无咎
　　象曰借用白茅柔在下也
