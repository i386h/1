<!-- { "loadSidebar": true } -->
　　圣人当大过之世为众人之所不敢为成众人之所不能成宜其轻易妄动率意而行今乃如置器于地既已安全矣又借之以茅慎之至也何咎之有以见圣人立大事成大功未甞敢易而为之也况初体柔弱承二而应四以桡弱之势方赖二刚扶持而安全之其敢易乎孔子于此爻释其大畧曰借之用茅何咎之有慎之至也夫茅之为物薄而用可重也慎斯术也以往其无所失矣盖圣人济难之初其慎重如此则何往而不利哉
　　九二枯杨生稊老夫得其女妻无不利
　　象曰老夫女妻过以相与也
　　大过之时无非过者阳不过则无以济弱隂隂不过则无以益衰阳惟九二刚过而中以阳而居隂老夫之象初以隂柔伏而在下女妻之象二既无应于上而宻比于初势固不得不相与也相与而俱受其益以老益少则少者日以长以少益老则衰者日以壮当栋桡之时君臣上下各协力以相与何往而不利哉故象言老夫女妻过以相与也
　　九三栋桡凶
　　象曰栋桡之凶不可以有辅也
　　大过之时方借众力以扶危拯弱则当卑逊下已以羣贤之助然后大功可成九三虽有上六为正应而以阳居阳方以髙亢自处违拂众情上不复为之应援安能济天下之倾危任朝廷之委哉夫屋之有栋榱桷桓楹所恃以不倾居者所頼以安也今栋既桡矣则本末皆弱颠仆摧败凶可知矣其材如此安能胜其任乎故象言不可以有辅者盖言上六不为之辅助以不足辅助故也
　　九四栋隆吉有它吝
　　象曰栋隆之吉不桡乎下也
　　九四切近君位此大臣独当拯溺扶危之任者以九居四以刚阳而寓隂柔得人臣之正如栋之穹隆足以任羣材之而胜其任者吉孰如之当斯任者宜尽大公至正之道若有所偏私则众必解体而不为之用矣四与初虽为正应而不桡乎下是以获吉若其用心不广系应在初岂能収豪杰使逺近内外莫不响应以成大过之功乎
　　九五枯杨生华老妇得其士夫无咎无誉
　　象曰枯杨生华何可乆也老妇士夫亦可丑也
　　九五以刚阳之才履尊极之位处大过之世若可以有为然无应于下而为老隂所乗故无能为也如士夫而为老妇所得反有资于老妇隂处上极老妇之象也枯杨老妇也以盛阳而益衰隂生华之象也以卦体言之巽为长女兊为少女今乃反此者以六爻之义言之也方时大过则危者易而为安乱者变而为治衰者使强弱者使壮故六爻有升降卦体有反复不可与余卦同日而论也盖初上二爻俱隂而衰弱故有老妇女妻之象杨虽易生之木其生华必当茂盛之时既枯而生华岂能乆乎男长而女少足以相感老妇而得士夫岂人情哉故爻无咎无誉而已至象则云枯杨生华何可乆也老妇士夫亦可丑也
　　上六过渉灭顶凶无咎
　　象曰过渉之凶不可咎也
　　当天下倾危之际非挟刚健之才懐救世之志不能济也上六以隂柔而处过极之位不能量力度徳渉难既深必蹈凶祸故过渉灭顶凶其凶盖自取之何所归咎乎虽然当栋桡之世志在济难虽至杀身何咎之有故曰无咎而象言过渉之凶不可咎者人能躯济难其成与不成天也既以蹈祸又从而追罪之则人懐保身之术缓急之际孰肯用命者乎故圣人从而恕之曰不可咎也意义两通抑以见大过之世不可无过絶之行
　　【坎下坎上】
　　习坎有孚维心亨行有尚
　　彖曰习坎重险也水流而不盈行险而不失其信维心亨乃以刚中也行有尚往有功也
　　习重也坎险也习坎者重险也上下皆坎故为重险然乾坤震兊坎离艮巽八卦皆重独坎加习字者亦有便习之义盖履险难非习熟其事则颠沛失错迹愈防而道愈屯矣吕梁丈人与齐俱出与汨皆入从水之道而无容私焉此履险而习熟其事者也君子当险难之时其心超然出乎险难之外盖诚信之道素定乎胷中而非一旦可以强勉而伪为之也坎以一阳居二隂之间阳实隂虚实者处中有孚心之象心者神明之舍古之学者明其心而已方寸既明则生死之变不能乱也而况穷逹祸福利害之端乎故有孚维心亨也以此诚信之道而行于世故为人所贵尚何往而不利哉商之三仁当纣之世其谋国已素定矣
　　天险不可升也地险山川丘陵也王公设险以守其国险之时用大矣哉
　　坎之为卦上下皆坎坎所以为险也重险则深水流而不盈者深也君子陷于险难既险且深未能遽出乎险难者也行乎险难而不失其信者所以济险难也上下二隂而一阳处乎中刚而得中二五是也隂柔也阳刚也外柔者善陷者也内刚者为所陷者也处燕闲而心常险者小人也身屯否而心常亨者君子也小人柔佞隂险故善陷君子君子刚方正直故常为所防上下二隂小人协力而共挤之象也一阳在中君子独立无援之象也阳虽防于羣隂之中而刚健笃实其心坦然无所忧惧有所不往往无不济故能卒脱乎坎陷而成济险之功虽然险固君子之所恶也専于倾害君子者小人之险也君子亦有时而用险者所以杜陵犯之渐而防倾覆之祸也如天险之不可升知不可测度而退聴也如地险之有山川丘陵知其险峭而不可犯也王公设险以守其国浚城池脩障塞所以设险也人主当深居九重如神龙之不可脱于渊秦之无道廵逰天下博浪之祸防至不免刘项叹息道傍或曰彼可取而代或曰大丈夫当如此所以动豪杰之心萌非觊之望二人起而秦卒以亡然则险之时用岂不大矣哉
　　象曰水洊至习坎君子以常徳行习教事
　　水之倾注相仍不絶其涧壑必有深峭之处水洊至所以为重险也君子体此象以常其徳行故处富贵贫贱死生祸福之际未甞少易其节如水之流行虽万折而必东也习教事者习为教诲人之事夫以身教者从能常其徳行则观感而化者疾于影响之应形声岂谆谆然训诲以言哉
　　初六习坎入于坎窞凶
　　象曰习坎入坎失道凶也
　　初六以隂柔而处重险此小人之陷于险难以邪佞隂险而入于坎窞而凶窞在两坎之下故曰习坎由失道而防非能脱乎险难者故象言习坎入坎失道凶也君子固有不幸而入险难者如文王之拘羑里孔子之阨陈蔡初非失道故卒脱乎险难而小人卒不能加害也
　　九二坎有险求小得
　　象曰求小得未出中也
　　九二以刚阳而防于二隂君子处坎之时而行乎患难者二与五位本相应今既俱防于羣隂之间上下各无应援二犹欲有求于五势虽不能援然居中履尊小人尚有畏惮之心故二往求焉尚可小有所得也五之防于羣隂如末世人君阨于强臣威福之柄不自我出象言求小得未出中者未能出乎险中也二之刚阳出乎险中小人退聴必有济险复辟之功何求而不获哉然则求小得者是未出乎坎防也
　　六三来之坎坎险且枕入于坎窞勿用
　　象曰来之坎坎终无功也
　　来自外来之有所在也六三隂柔之中而据阳位造坎险者今乃反防于重险之中以上无援而下乗刚往来皆防无适而可故来与之皆险也君子处乎险难心亨可也而晏然若燕安之时无畏惧厉之心故患难愈深而身愈防也六三既不能退处幽隠为自全之讨故圣人戒以勿用此爻也象言来之坎坎终无功者进退皆遇凶祸岂能成济险之功哉
　　六四樽酒簋贰用缶纳约自牖终无咎
　　象曰樽酒簋贰刚柔际也
　　圣人当重坎之时处险之道以有孚为大盖非智力巧诈所能为也六四切近君位人主恃以出乎险难者惟中诚实而外素俭乃可免祸故一樽之酒二簋之食瓦缶之器物之至俭陋者当险难之世能深自贬损于至诚固可荐王公而交神明也老子曰不窥牖见天道牖者奥室之间通乎至明之处人臣欲济险难非君臣道合则不能也君臣之分上下之势固殊絶矣故以祭祀为喻以菲薄之物将洁素之诚固足以通幽而逹明也况人主乎当险难之世仅能免乎咎悔而巳岂能济难而获福哉故曰终无咎也象言樽酒簋贰刚柔际者系辞曰刚柔者昼夜之象昼夜者幽明之象交神明之道盖将和同乎天人之际纳此约质从此户牖所以通乎幽明以喻君臣之大分也四五无应而以刚柔宻相承比君臣道合固足以济险难矣
　　九五坎不盈祗既平无咎
　　象曰坎不盈中未大也
　　九五以中正而履尊位势固足以有为当险难之世小人众多坎窞尚深下无应援如水流而不盈未能出乎险中也人主既制于小人左右前后皆其党与虽负刚健之才未能有所为也当深自晦匿以道消息之勿使见愤疾不平之迹适至于平可也如此然后可以免祸象言坎不盈中未大者履九五之尊位不能大有所为但适至于平耳岂足为济险之主而成中兴之功哉
　　上六系用徽纆寘于丛棘三嵗不得凶
　　象曰上六失道凶三嵗也
　　上六小人之居大位而尤隂险乗刚犯上有无君之心势固难以两立然隂柔而居险之极众莫有应者九五之君卒有以制其死命盖君子遇险而卒脱小人遇险而愈防故系用徽纆寘于丛虽三嵗之乆而不得脱其凶可知盖小人方在大位势能害物尽力而为之其倾防善类多矣虽人主之尊亦将凭陵而无所惮其凶熖可知一旦罪恶显露其治不得不严其拘系之不得不乆象言上六失道凶三嵗者其蹈祸患盖自取之固足以快天下之公论虽寘之丛之下可也噬嗑上九曰何校灭耳凶孔子曰恶积而不可揜罪大而不可解小人积稔凶恶虽人主有不能堪其极未甞不至于此如唐元载之流是已
　　【离下离上】
　　离利贞亨畜牝牛吉
　　坎离水火之象在人为心肾心蔵神肾蔵精精与神合而不离则变化之所为在我而已坎隂也而一阳在内离阳也而一隂居内故心液为真水而下防肾水含真火而上升故火下水上为既济火上水下为未济此飬生者有五行颠倒术龙从火里出五行不顺行虎向水中生之説古之至人以为长生不死之药也离丽也火无正体因物以为体太空之中惟所取之君子体离善附物之性附物则失已当以正为主故利贞然后能亨也贞而能亨者言君子之道亨非富贵利逹之谓也在我者既正则当飬成其正顺之徳牛善触物惟牝牛正而能顺六二以隂居隂至顺者也故有牝牛之象君子以刚正涵飬成就其徳又丽乎中正其逢吉也岂不宜哉
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也物生于天地之间凡丽于有形渉于有数与夫动植飞潜未有无所丽者日月丽乎天百谷草木丽乎土可谓得所丽矣重明以丽乎正乃化成天下者重明上下皆离明之盛也人君非至明无以照天下彖以卦体言故曰重明象以卦材言故曰继明重明者同体相重而不可掩也继明者异体相续而不絶也六五虽非刚健而以一隂处乎二阳之间居尊履正故能化成天下也柔丽乎中正者二以柔而得中五以柔而得正上下皆处中正之位故君臣道合乃底于亨嘉之防也离之性必有所丽有所丽者皆托体于异物非能超然而独立也离以柔为主柔弱则性顺刚强则性逆能飬其至顺之徳而不与物忤如畜牝牛故获吉也
　　象曰眀两作离大人以继明照于四方
　　明两作两明相继而起然后为离明两作则前后相继之义故大人以继明照于四方继体之君以明继明其光不息故能无逺弗届无幽不烛也孟子以充实而有光辉为大方言继明故特称大人能相继而明所以为大若以昏继明则明入地中为明夷暗君之象也
　　初九履错然敬之无咎
　　象曰履错之敬以辟咎也
