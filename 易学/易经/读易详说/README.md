<!-- { "loadSidebar": true } -->
　　钦定四库全书　　　　经部一
　　读易详説　　　　　　易类
　　提要
　　【臣】等谨案读易详说十卷宋李光撰光字泰上虞人崇寜五年进士官至参知政事谥庄简事迹具宋史本传光为刘安世门人学有师法绍兴庚申以论和议忤秦桧谪岭南自号读易老人因摅其所得以作是书故于当世之治乱一身之进退观象玩词恒三致意如解坤之六四云大臣以道事君茍君有失徳而不能谏朝有阙政而不能言则是冐宠窃位岂圣人垂训之义哉故文言以括囊为贤人隠之时而大臣不可引此以自解又解否之初六云小人退黜之时往往疾视其上君子则穷通皆乐未尝一日忘其君解蛊之初六云天下蛊壊非得善继之子堪任大事曷足以振起之宣王承幽之乱修车马备器械复会诸侯于东都卒成中兴之功可为有子矣故考可以无咎然则中兴之业难以尽付之大臣蛊卦特称父子者以此其因事抒忠依经立义大防往往类此史载其绍兴中奏疏云淮甸咫尺了不经营长江千里不为限制晋元帝区区草创犹能立宗社修宫阙保江浙未闻专主避敌如今日也其退而著书盖犹此志矣光尝作胡铨易解序曰易之为书凡以明人事学者泥于象数易几为无用之书邦衡说易真可与论天人之际又曰自昔迁贬之士率多怨怼感愤邦衡流落瘴乡而玩意三画可谓困而不失其所亨非闻道者能之乎其序虽为铨作实则自明其著述之防也书中于卦爻之词皆即君臣立言证以史事或不免间有牵合然圣人作易以垂训将使天下万世无不知所从违非徒使上智数人矜谈妙悟如佛家之传心印道家之授丹诀自好异者推阐性命钩稽竒偶其言愈精愈妙而于圣人立教牖民之防愈南辕而北辙转不若光作是书切实近理为有益于学者矣自明以来乆无传本朱彞尊经义考亦云未见兹从永乐大典荟萃成编原缺豫随无妄睽蹇中孚七卦及晋卦六三以下其复与大畜二卦永乐大典本不缺而所载光解复卦缺后四爻大畜则一字不存系辞传以下亦无解其为原本如是或传写佚脱均不可知姑仍其旧其书宋史作易传诸家书目或作读易老人解说或作读易详说殊不画一而十卷之数则并同殆一书而异名也今从永乐大典题为读易详说仍析为十卷存其旧焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　读易详说卷一　　　　　宋　李光　撰
　　上经【干至蒙】
　　【干下干上】
　　乾元亨利贞
　　干天也以广大无所不包谓之天以刚健运行不息谓之干干纯阳之卦人君之象也夫以区域之大非有以主宰之则强弱相陵众寡相并髙下相倾纷纷者何时而巳邪圣人作易之意首立乾坤两卦以明君臣之大分孔子系之曰天尊地卑乾坤定矣卑髙以陈贵贱位矣言君臣之位如天地之不可易也有一言以尽干之功用者健而巳执大象以御神器非天下之至健孰克胜任故以象人君之徳赏罚威福之柄利害生杀之权皆自我出而不移于臣下则乾纲立矣元亨利贞干之四徳犹四时之运施之于人则仁义礼智而信行乎其中矣天之道一嘘为春夏而物以生长一吸为秋冬而物以肃杀文言曰元者善之长也故体干之元足以长人亨者嘉之会也故体干之亨足以合礼利者义之和也故体干之利足以和义贞者事之干也故体干之贞足以干事乾元者始而亨者也利贞者性情也干之徳析而为四则元也亨也利也贞也各主一时之事也合而为二则元亨者始而亨者也利贞者性情也干始万物而亨之利者情也贞者静而正静而正则性也六爻挥旁通为情则情者性之动也以发挥为情则刚健中正纯粹精为性可知矣彖言大哉乾元终之以万国咸宁文言称大哉干乎终之以天下平文王之言本之乾元孔子之言本之圣人圣人体天以立徳帝王之道以刚健中正纯粹精为体以变化随时施泽利物为用言各有所主干始能以美利利天下不言所利大矣哉者余卦皆指名所利如坤利牝马之贞屯利建侯之类是也乾道无所不利故不言所利以见乾道之大也时乗六龙以御天者乗此六爻之时则可以御造物之大权而出乎造物之外矣云行雨施天下平者徳泽旁流如云行雨施物各适其平天下孰有泮涣者乎此反复以尽干徳之妙也乾道至此孰知干之为圣人圣人之为干乎
　　彖曰大哉乾元万物资始乃统天云行雨施品物流形大明终始六位时成时乗六龙以御天乾道变化各正性命保合太和乃利贞首出庶物万国咸宁
　　乾道大矣惟元亨利贞四者足以尽之干以一元之气生飬万物物莫不禀气于元天何为哉故曰大哉乾元万物资始乃统天也皷之以雷霆润之以风雨云行雨施然后蛰者以奋甲者以坼草木鸟兽流动分形形质呈露矣此释干之所谓元亨也大明终始六位时成时乗六龙以御天者圣人体元亨之徳运用造化以成位乎其中也天之道有终有始四时之代谢六子之运动循环无穷圣人大明乎终始之运故卦之六爻以时而成潜见飞跃不失其几然后可以乗天地之正御六气之辨也乾道变化各正性命保合太和此释干之所谓利贞也天地絪緼万物化醇物有因形而移易者亦有自有而入无自无而入有者此乾道变化之妙故物各得正其性命以保合太和也与生俱生者性也命则所禀受于天者保谓存之而不亡合谓聚之而不散保之合之不失其太和故能利且贞也干备此四徳以统御羣形而为万物之宗圣王体干之四徳以临制海内而为庶邦之长干与圣人各尽其刚健之徳同功而异用所以俱为域中之大欤
　　象曰天行健君子以自彊不息
　　易无非象乾坤至大之物不可形容故但言其用而巳至健者干之用也自彊不息者君子取法于干也天所以歴万古而无敝者以息息不停运而无迹也君子体之以进徳修业如成汤之昧爽丕显坐以待旦文王日昃不暇食固足以继天道矣盖处尊崇富贵之地内有声美色之蠧外有台池苑囿之观自非以道制欲未有不荒怠者中庸曰至诚无息不息则乆非体本刚健安能无作辍者乎夫子于彖辞之外别以八卦错综取义谓之大象惟乾坤坎离震兑艮防八纯卦无互体合体卦变之异故坎曰洊至离曰明两震曰洊雷兑曰丽泽艮曰兼山防曰随风各取一物以为象而乾坤至大之物又异乎六子故但云天行健地势坤而巳此无象之象众象之所宗也
　　初九潜龙勿用
　　象曰潜龙勿用阳在下也
　　龙之为物变化不测因时而飞潜故龙全其神圣人渉世消息盈虚观时而进退故能合于道干体纯阳方羣隂在上则退遁而潜伏干之初九一阳之气方伏而未动于卦为复乃神龙蛰藏之时犹圣贤君子当小人道长则以俭徳避难消声灭迹惟恐入林之不深况可求用于世而荣以禄哉象言阳在下者阳伏而在下是隂方为主之时文言曰龙徳而隐者也不易乎世不成乎名遯世无闷不见是而无闷乐则行之忧则违之确乎其不可防潜龙也盖有龙徳而潜隐则当不易乎世者不为时世所易也不成乎名者不为名髙之所累也遯世无闷者身否而心亨也不见是而无闷者举世非之而不见沮也乐则行之忧则违之确乎其不可防者能顺乎消息之理而不为万物之所移也又曰潜龙勿用下也龙之潜隐非得巳也时尚未可而不强行故伏而在下也又曰潜龙勿用阳气潜藏一阳之气方潜藏于九渊之下是其时之未可有为也又曰君子以成徳为行日可见之行也潜之为言也隐而未见行而未成是以君子弗用也圣人观时为隐显虽有成徳形于可见之行方时屯否故隐而未见非终不见也君子以成徳为行行而未成非卒不成也圣人岂真无意于世哉时未可用故也圣人用时而不用于时故不先时而动亦不后时而缩也其潜而勿用也待时而巳弗用者非为时之所弃也圣人当斯时而弗之用也则用在我矣
　　九二见龙在田利见大人
　　象曰见龙在田徳施普也
　　干之六爻无人臣之位圣人乗六爻以御天升降上下因时而飞潜当初九隂长之时不得不潜九五阳盛之时不得不飞岂冇二哉九二羣隂退聼出潜离隐居中渐大是圣人将有为有行之时利泽可以及物矣象曰见龙在田徳施普也田者农所兴作以飬利万物者也圣人居及物之地可以施恩泽于天下如田畤之利其施普矣文言曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也余卦皆以二为臣位干之六龙皆君徳也故九二以龙徳而处正中之位与五虽非相应而或飞或见各因其时庸者中之用也孔子曰中庸之为徳也其至矣乎庸言之信庸行之谨闲邪存其诚所以修胸中之诚发而为言行者无非中庸也此圣人居正中之地而能履正中之徳者有此功徳足以善世未尝自伐故其徳溥博而能化治至于能化则虽顽犷者无不服从矣又曰君子学以聚之问以辨之寛以居之仁以行之易曰见龙在田君徳也九二一爻称龙徳者一称君徳者二圣人深着其非人臣之位能进徳修业则可渐跻乎大君之道也聚者储蓄其见闻也辨者辨析其义理也寛者不狭其所居也行者非独善其身也利见大人者非独利见九五之大人能以利泽及物则天下皆利见之矣岂特二五自相求哉
　　九三君子终日干干夕惕若厉无咎
　　象曰终日干干反复道也
　　干之六爻皆龙也三独称君子以得人位之正不待象而明当二卦之际处重刚之中上下皆干故曰干干以九居三至健也稍进则登乎君位矣祸福存亡之几间不容髪圣人处此时也则忧劳畏慎不敢自暇自逸故象曰终日干干反复道也三居下卦之极上卦之下终始之际终则有始天行也反复皆不离乎道君子体此刚健之徳自强不息虽宴息休暇安身之时惕然有临深履薄之危敬慎如此故得无咎也文言曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣圣人处危疑之时非孔子反复其辞安知终日干干夕惕若厉为进徳修业乎忠信者进徳之阶也修辞立诚者居业之具也至与终皆谓三也知至而能至之则居下卦之上而不失其几知终而能终之则处上卦之下而不废其义故居上位而不骄在下位而不忧因时而惕虽危无咎也又曰终日干干行事者干以刚健之道进而行事非潜隐之时也又曰终日干干与时偕行者干生于子统三男而长子用事虽欲退遁不可得也故知终曰干干者与时而偕行也又曰重刚而不中上不在天下不在田故干干因其时而惕虽危无咎三处重刚不中之位又以阳居阳髙亢之甚巳过九二之中庸故下不在田未登九五之大位故上不在天当斯时也欲进则有逼上之嫌欲退则有失位之惧故干干因其时而惕虽危无咎矣圣人虑患之意纎悉周尽如此
　　九四或跃在渊无咎
　　象曰或跃在渊进无咎也
