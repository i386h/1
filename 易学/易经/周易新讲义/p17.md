<!-- { "loadSidebar": true } -->
　　剥曰柔变刚夬曰刚决柔盖小人之于君子人事不足以胜之特以时变之耳君子之于小人则人事足以胜之且其势顺而易若决水然故曰夬决也刚决柔也夬之才健而説者也健故能决説故能和以生道杀民虽死不怨杀者则决而和之谓也上六一柔而乗五刚之上肆狠愎之性而为怙终恶首也其罪盈极而众着故可扬于王庭暴其罪状而决之也虽暴其罪于众未可以遽决又必孚号以告之彼安其危而不孚然后决之则君子之道光矣故曰孚号有厉其危乃光也告自邑言所使告命者不在大也使大国告之则是以威胁非所谓孚号也五刚既盛一柔己穷孚号告自邑则足以致其来务矣而犹即戎焉则非即戎之利也夫以全胜之刚决己穷之柔以形势强弱论之未应即戎而不利也其所谓不利者刚乃穷矣盖戎事本非圣人之所尚而今所尚在即戎则必穷也且蜂虿有毒困兽犹鬭庸讵知己穷之柔克之为易而遂以为即戎之利哉植徳莫如滋去恶莫如尽惟去恶之务尽也故一柔穷而犹欲决也惟植徳之欲滋也故五刚已盛而犹利有往也隂始凝而已戒刚既盛而必终则进阳退隂圣人之意可见矣
　　象曰泽上于天夬君子以施禄及下居徳则忌
　　一柔而能乗五刚有怙终之恶则去之亦未易也必五刚协比而后能有功焉然则决小人之功乃众人之所共致也夫与众同力而不与众同徳则众人之所忌故曰君子施禄及下居徳则忌也
　　初九壮于前趾往不胜为咎象曰不胜而往咎也趾在下而行者也初九有刚健上行之才则壮于前趾者也夫上六之罪虽着有可决之势亦必位足以胜之然后可往初九在下则其咎必矣故不胜而往咎也
　　九二惕号莫夜有戎勿恤象曰有戎勿恤得中道也上六虽柔而逆乗五刚其势未易去也五刚方以胜之为事而九二反处柔焉才力不足以胜之故惕惧不已又至于号也如此则隂益盛有莫夜之象焉隂盛则害之所伏故有戎虽隂盛而有戎然我得中道非自我致戎而又众则方以决之为事则可以勿恤矣故曰有戎勿恤也
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　九三刚亢外见頄之象也夫有可以胜隂之位又有可以胜隂之时则沈潜其刚有不克乎九三未离下体未有胜之之位又方与为应未有胜之之时乃刚亢外见失沈潜之理此其所以有凶也然三之有凶在不知夬之道耳其失不在夬也君子知夬之道则以必决为志何凶之有哉故曰君子夬夬惟君子有必决故虽独行而与者和有遇雨之象其迹若汚而物或愠之然终无咎也
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　初九则位不足胜隂者也九二则才不足以胜隂者也九三方且又与之为应而时未可者也九四其位上达矣语其才则既壮矣又非若九三之势当屑与之和而乃居隂欲止无往决意则二阳并进而受侵于下有臀无肤之象焉受侵于下则不得已而强行强行非其志也故曰其行次且羊之为物前其壮以独者也如牵以随人而前其壮以独则虽其志犹为夬也故曰牵羊悔亡然九四居隂底滞而暗塞则言不信者也闻言不信则不知牵羊之可以悔亡也
　　九五苋陆夬夬中行无咎象曰中行无咎中未光也苋柔脆之物也陆髙平地也上六之在前犹柔脆易刈之苋在髙平易即之陆无事乎专以刚决为志也而九五纯于用刚以必决为事故虽中行无咎而已道未光也舜选于众举臯陶不仁者逺矣然则人君欲去不仁无事乎夬也举贤而已君以举贤为心臣以去恶为事则君臣之分明矣然则九五夬夬不可见者君之分也九三夬夬而可见者臣之分也
　　上六无号终有凶象曰无号之凶终不可长也
　　上六之罪极矣然夬之道虽决而不失和上六知号咷以忧则君子犹将宥之不至于诛也惟安其危而无号焉是以终有凶夫隂之与阳以进退相反五隂既以变矣而上六终恬不知忧其可以长乎故曰无号之凶终不可长也
　　【巽下干上】姤女壮勿用取女彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　刚长则变柔柔长则变刚天地自然之理也姤之为卦柔出而遇刚有变刚之志则女之壮者也于初九考之为豕之羸者而今曰女壮何也柔出而遇刚刚亦与遇有婚媾之道焉则是刚之于柔以妻畜之也以妻畜之则为己壮以豕交之则尚为羸盖以妻畜之则小人得以媚上而浸长豕变之则小人只自见贱而不得行是羸壮不同也女壮而有变之志则终于反目不可与长故曰勿用取女不可与长也夫隂阳相遇天地之理也天道下济地道上行两者交通而成和故品物咸章焉使人道相遇亦若天地相遇则功勲之所以成也夫惟遇失其道故隂益进而阳益退而为遯为否至为剥也九五之才以刚遇柔而不失其正得以杞包瓜之道是以天下大行亦犹天地相遇而品物咸章也尽姤之义惟与天地合徳合序然后能之故曰姤之时义大矣哉
　　象曰天下有风姤后以施命诰四方
　　天之于万物至逺絶也其所以姤之者风也而后之于四方亦逺絶也其所以姤之者命而已天之为风或为明庶之温或为广莫之寒要之在万物者神之所为也后之为命或为威责之令或为文诰之词要之动四方者诚之所为也
　　初六系于金柅贞吉有攸往见凶羸豕孚蹢躅象曰系于金柅柔道牵也
　　初六柔方长也于是时刚有以制之使柔牵于刚而不得行则不至于为遯矣故系于金柅贞吉金柅者制柔之物九二之象也无以制之而纵其有攸往则小人道长而见凶矣经曰见乃谓之象见凶未罹乎凶而象凶也所以未罹乎凶者柔方长故也豕者养于人见秽贱者也方待养于人而见秽贱且形尚羸而未壮其志信也蹢躅而躁动矣况其志于为壮乎此小人之长所以不可不戒也
　　九二包有鱼无咎不利宾象曰包有鱼义不及宾也小人养君子者也制得其道则养君子制失其道则遯而去矣故初六小人也有鱼之象焉九二以刚中乗初六能包而有之也包有鱼者也夫一民不可以有二君也四自外来是二君也故曰不利宾其不利宾者盖义不及之非擅为己之私分也
　　九三臀无肤其行次且厉无大咎象曰其行次且行未牵也
　　二方据初义不及宾而三乃乗之固位而不去有分民之嫌是以见侵于二有臀无肤之象焉侵则其势不得不行虽行非其志也故曰其行次且虽曰有厉然非牵于初而不行故无大咎焉
　　九四包无鱼起凶象曰无鱼之凶逺民也
　　贵以贱为本髙以下为基九四在上体宜得民以为基而逺于初六不能自附于民则髙终逺其民道之宜也然得右命之是特可见于大人相与之际而已若天地不仁以万物为蒭狗方且与物忘尚何汲汲于保而安右而尊命而正者哉无民者也用静犹可起则凶矣故曰包无鱼起凶
　　九五以杞包瓜含章有陨自天象曰九五含章中正也有陨自天志不舍命也
　　杞者刚忍之物也九二之象也瓜者柔脆之物也初六之象也人君之于小人欲包而制之亦在用贤而已九五用之以包初善用贤以畜民者也有以杞包瓜则我何为哉含其章美而无所施矣虽曰含章然王言惟命苟含章而废出命则臣下罔攸禀令矣故又必有陨自天光大而无私应然后乃可九五含章而无应疑于舍命而不能有陨自天者也
　　上九姤其角吝无咎象曰姤其角上穷吝也
　　角者亢上穷也所遇之时至于上穷而刚不知变则吝道也然犹有姤物之志非离羣者是以无咎也
　　【坤下兑上】萃亨王假有庙利见大人亨利贞用大牲吉利有攸往彖曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣顺以説刚中而应此卦之所以亨也萃所以亨也天下之民爱之则亲利之则至致其所恶则散今顺以説之则与之所欲而去其所恶也民有不聚乎虽聚而无刚中利众之才则终亦必离而已矣九五又刚中足以制众而众应之是故萃而无携贰之心焉萃之时以言乎人则四海之欢心得矣以言乎物则九州之美备矣王者所以致孝享于是乎在故曰王假有庙也记曰大孝不匮又曰博施备物可谓不匮矣欲尽其所以为孝在博施备物博施备物非有王徳则不能非有王位则不可九五既有能为之徳又有得为之位所以尽有庙之道而谓之致孝享也夫民不能自正也必有表正者焉上有表正则下有所取正虽众而不乱故曰利见大人亨聚以正也圣人之制礼兴事必随乎时以时者天命之所在而不可违故也方萃之时物既阜矣民既归矣物既阜则是天俾圣人备礼之时安得而俭也于是乎用大牲民既归则是天畀圣人以兴事之时安得而已也于是乎有攸往故曰用大牲吉利有攸往顺天命也天地之聚以正而非谓物之聚则有正有以正者万物之聚有以正有以不正此方以类聚吉凶之所以生也故曰观其聚而天地之情可见矣
　　象曰泽上于地萃君子以除戎器戒不虞
　　弧矢之用生于睽睽之情疑阻而不亲故也今既萃聚其情亲矣而犹除戎器者以戒不虞也水积则生根食之鱼土积则生自宂之兽今物丰而众民所争者聚矣则不虞安可不戒哉
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　久相待逺相致闻流言不信者至诚相与者也苟不出乎至诚或有孚而不终则乱乃萃矣乱乃萃则疑阻生焉岂有相待相致之道哉有孚不终乃乱乃萃其咎志在初不在四也以其乃乱乃萃而遂至于号则所报甚小一握贻笑矣苟勿恤而往以终其孚则往无不得何咎之有哉
　　六二引吉无咎孚乃利用禴象曰引吉无咎中未变也桔橰人之所引非引人者故俯仰不得罪于人六二柔正自守不求于五而五引之故吉无咎如此则可用薄祭以交于神而况于人乎盖守中不变非引人者所谓靖恭尔位者也神斯听之介尔景福矣故曰孚乃利用禴也
　　六三萃如嗟如无攸利往无咎小吝象曰往无咎上巽也
　　六三比于九四而未萃者也三之与四虽有刚柔相与之道然非正应求之不得所欲也故曰萃如嗟如无攸利九五虽非正应然得尊位大中众之所赴也又巽而引纳于物则可以得志而无咎也不若正应而得中行故小吝
　　九四大吉无咎象曰大吉无咎位不当也
　　九四不与非应而惟初六之交初六之乃乱乃萃不在我也是以大吉无咎也使当位自处无履柔损之道则志乱之人未易交也故曰大吉无咎位不当也
　　九五萃有位无咎匪孚元永贞悔亡象曰萃有位志未光也
　　天下之来萃成王之孚则宜不有其位以示吾心非富天下也如是众孚之矣苟有其位则其志未光徒无咎而已众岂孚哉能永正则亦可以为天下正仅能悔亡耳求以广业而尽其所以为萃则未也
　　上六赍咨涕洟无咎象曰赍咨涕洟未安上也
　　人之在下宜俟人引而不可以求故初六之号六三之嗟皆不可也上赍咨不已至涕洟而得无咎者在上故也且九五为萃之主而上六乗之苟安于上而不以为忧安得无咎也
　　【巽下坤上】升元亨用见大人勿恤南征吉彖曰柔以时升巽而顺刚中而应是以大亨用见大人勿恤有庆也南征吉志行也
