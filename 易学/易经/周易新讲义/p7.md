<!-- { "loadSidebar": true } -->
　　六四翩翩不富以其邻不戒以孚象曰翩翩不富皆失实也不戒以孚中心愿也
　　君子所以去之而飞者以君不能下之而已苟为下之则亦赴之惟恐其不疾从之惟恐其不先矣诗曰翩翩者骓烝然来思盖翩翩不富以其邻之谓也翩翩不富以其邻犹所谓彚征也未在位也故言彚已在位也故言邻在位而言邻谓臣邻也动而之外也故言征动而趋于下故言翩翩亦各有所当也隂道常乏阳道常健故隂得阳而后实三隂在上皆失实者也皆失实则其求阳也不戒而孚矣
　　六五帝乙归妹以祉元吉象曰以祉元吉中以行愿也帝乙归妹言至尊以柔接下也夫天下安平而至于泰则非祸难之可虞也非患贤才之不足也又非其微弱而不能自振也乃能屈其至尊以至柔接下则亦中以行愿而已冝其元吉也
　　上六城复于隍勿用师自邑告命贞吝象曰城复于隍其命乱也
　　否之时上下不交而天下旡邦天下旡则旡以为藩翰屏蔽者矣城复于隍之象也城复于隍则众不为用故勿用师如是则小者擅命矣故曰自邑告命贞吝
　　【坤下干上】否之匪人不利君子贞大往小来曰否之匪人不利君子贞大往小来则是天地不交而万物不通也上下不交而天下旡也内隂而外阳内柔而外刚内小人而外君子小人道长君子道消也
　　经曰天地变化草木蕃天地闭贤人隐然则贤人之见犹草木之盛衰随流于天地而已由是观之天下之否贤人何预焉天实为之耳故曰否之匪人也夫文明以健中正而应者君子之贞也方否之时小人道长且欲文明乎则私邪者恶焉且欲中正乎则私邪者疾焉是以不利君子贞也维不利君子贞故大者不容而徃小者驯致而来其曰天下无邦者言其无邦而可为用犹所谓城复于隍也内隂而本衰矣外阳而末大矣本衰而末大此物之所以僵且毙也内柔则其于用人亦不我力矣外刚则其于接人视我迈迈矣如是则小人内而君子外是以小人道长而君子道消也
　　象曰天地不交否君子以俭徳避难不可荣以禄天地闭则贤人亦隐焉故啬其智虑秘其聪明不欲泛应而博用也期于避难而已夫忠信重禄之时则荣以禄所以昭吾之忠信也又何嫌焉乃若贪汚取富则荣以禄非义荣也是以君子恶之也
　　初六防茅茹以其彚贞吉亨象曰防茅贞吉志在君也初六者贤人退处之时乃曰防茅茹何也庸君之于贤非不欲引之引之非我力而已贤者亦非不欲以进恶不由其道而已惟其如此故贤者以其类而守正也吉亨不亦宜乎泰之时君子内矣君子虽在内而志在天下故曰志在外也否之时君子外矣君子虽在外而志乎朝故曰志在君也
　　六二包承小人吉大人否亨象曰大人否亨不乱群也小人之在下也君子不得遯则包之斯可矣小人之在上也君子未能决则承之斯可矣虽然此不免乎乱群也乃若大人则足以格君心之非而否亨焉以其上应休否之君足以有为故也
　　六三包羞象曰包羞位不当也
　　泰至于九三则将复于否矣否至于六三则将复于泰矣方天地之闭则君子自可也今将复于泰矣而犹包焉是可羞也羞则不特无誉且有毁之者至矣
　　九四有命无咎畴离祉象曰有命无咎志行也
　　九四才有余而位近君可以行其志之时也然否之时小者常擅命矣五方休否则不可以无命而行无命而行则是小者复擅命如否之时矣以此比乎休否之君则其身之不免况有祉以及畴乎故有命然后无咎无咎然后畴离祉也
　　九五休否大人吉其亡其亡繋于苞桑象曰大人之吉位正当也
　　休如休王之休休否则复王而为泰矣非以其道御者也孰能使人之休王系乎我哉故曰休否大人吉虽然休王之理相为倚伏岂可遇其存以为亡哉惟不忘亡乃所以存而不亡故曰其亡其亡系于苞桑象曰位正当也以谓虽有大人之才非得大中至正之位则亦不能有为而休否矣
　　上九倾否先否后喜象曰否终则倾何可长也
　　满而必倾者物之理也夫否匪则其倾亦匪人也君子宜旡忧喜于其间矣然旡否则君子不与执御同其忧至其倾也则与天下共喜焉与先号咷而后笑异矣

　　周易新讲义卷二
<经部,易类,周易新讲义>
　　钦定四库全书
　　周易新讲义卷三　　　宋　耿南仲　撰
　　【离下干上】同人于野亨利渉大川利君子贞曰同人柔得位得中而应乎干曰同人同人曰同人于野亨利渉大川干行也文明以健中正而应君子正也唯君子为能通天下之志
　　得位而不尊得中而不大且应乎干而非上下应之也则同人而已虽然不得位则是无献子之家者也不得中则是无顔般之徳也又好违而不应则虽欲同乎人得乎哉是以得位得中而应乎干然后为同人也传曰自其同而视之者万物皆一也知万物之为一则吾谁与为亲哉无不见之斯可矣故曰同人于野亨野则无适也无莫也广广乎无不备也诗曰渒彼泾舟烝徒楫之言渉险之待众也同人于野则众无不同于是乎可以渉险故曰利渉大川夫同人于野则大小不间于异体利渉大川则南北不患乎异心是谓不同同之不同同之则大矣故言同人曰以别之言所谓同人者义尽于此矣乃若文明以健中正而应则君子而已盖文明者礼也灿然与物接者也健则能违焉中正者徳也介然与物辨者也应则能从焉与物接而能违焉与物辨而能从焉此君子之所以不可得而踈又不可得而亲然有违有从则与夫同人于野而小大不间于异体利渉大川而南北不患乎异心者固有间矣然违而知从从而知违同于道而已是乃所以通天下之志也诗曰既见君子我心冩兮非能通天下之志何能一见而冩人之心哉
　　象曰天与火同人君子以类族辩物
　　天道上行而火炎上所以为同人天道徧覆于族旡分也于物无择也火性明察君子于是以类族辨物也族之不类物之不辩皆比而同之则何异乎墨子之尚同哉亦不能与同矣
　　初九同人于门无咎象曰出门同人又谁咎也
　　大有大畜则人应乎我同人则我应人人应乎我则虽不出户而户外之已满矣我应乎人则欲不出可乎故初九同人于门然后无咎也
　　六二同人于宗吝象曰同人于宗吝道也
　　宗者所以类族者也象言类族则使万物百族各类于宗所以群天下之物则然也乃若所以处已则人苟有合志同方营道同术者皆可与同人矣又奚择其宗哉此同人于宗所以为吝也
　　九三伏戎于莽升其高陵三歳不兴象曰伏戎于莽敌刚也三歳不兴安行也
　　火形锐上而性炎上九三实体之故有伏戎于莽与升高陵之象焉然三军可夺帅也匹夫不可夺志也六二虽匹夫有其志不夺九三虽伏戎而帅可夺如是则不敌逺矣是以伏戎于莽不敢直鼓而前也伏戎于莽知其不可而不得不伏也升其高陵俟其小而或可升也惟义之不胜是以三嵗不兴焉
　　九四乘其墉弗克攻吉象曰乘其墉义弗克也其吉则困而反则也
　　九四之反则非特以处柔平而已亦其犯义之未甚而其得反之也盖乘其墉其亢不至于升高陵且又无伏戎之事故得反则也彼九三之为不义至于伏戎于莾升其高陵则虽欲自反无由矣
　　九五同人先号咷而后笑大师克相遇象曰同人之先以中直也大师相遇言相克也
　　二之与四合并其以攻五所以为大传曰同与相爱同取相疾同病相爱同壮相疾同道相爱同艺相疾二之与四皆欲争五可谓同取相疾一则升高陵一则乘其墉可谓同壮相疾矣而二之与五乃以中直相与则是同道同道则相爱者也彼以同壮丽之焉日相离疾此以同道损之焉日相亲爱则大师有克五之势而可忧然以义克之而后笑矣
　　上九同人于郊无悔象曰同人于郊志未得也
　　通天下之志乃同人之志也今独远于有事之地所以为志未得然与夫求其志至于奔营惫而弗克而反者尚得为无悔乎
　　【干下离上】大有元亨象曰大有柔得尊位大中而上下应之曰大有其徳刚健而文明应乎天而时行是以元亨
　　天下大器也不可以小道治小力持也必有大人相与辅相之然后能勿失也故天下贵其有大焉畜则宜以刚有则宜以柔得尊位大中而上下应之所以为大有彼得尊位矣而曰上下应之者谓其为宾师者也其徳刚健则与执我仇仇亦不我力者异矣其徳文明则与君臣上下动无礼文者异矣圣人所以能有大不过如是而已谓之文明者其文炳则文之明者也其文蔚其文萃则文之不明者也然文至于成章则旡不明矣故章为文章之章又为章明之章也易之称文明可以类推矣其徳刚健而文明固足以有大矣有大而不能用元亨亦不可得也夫圣人所以有大虽曰刚健而文明以致之其实天以休命命之耳梦帝赉予良弼是也应天所以命之意而时行焉则元亨矣大畜所谓应乎天与此同意
　　象曰火在天上大有君子以遏恶扬善顺天休命火在天上圣人高其目以视逺之象高其目以视逺则善恶见矣其于遏恶扬善也何有遏恶扬善岂圣人作好恶于其间哉顺天休命而已天之休命遏恶而扬善人之大情好善而恶恶顺乎天之休命则顺乎人之大情也
　　初九无交害匪咎艰则无咎象曰大有初九无交害也内有可交之徳而无交焉必外无可交之人也外有可交之人而无交焉必在已无可交之徳也大有尚贤之世非天下无可交之人于是时而独无交焉则于可交之徳为有害矣然而体干之徳而非有咎也故匪咎者疑乎有咎犹疑为冦而称匪冦也知难则至无咎矣
　　九二大车以载有攸往无咎象曰大车以载积中不败也
　　车之为器轮圆而舆方辕纵而衡横备圆方纵横之车而又大焉则尤足以任重而致逺者也君子仁圆而义方且有纵横之才智任重而不覆致远而不败大车之象也如是而上应六五之君则有攸往又何咎哉
　　九三公用亨于天子小人弗克象曰公用亨于天子小人害也
　　圣人之用小人则贯鱼以宫人宠不使之升降自如也用君子则使升降自如而不制焉是之谓亨若非处賔师之盛位则无是也公用亨于天子亦以处盛位而已乃若小人而使亨则是遂其欲而无不为矣故曰小人弗克也
　　九四匪其彭无咎象曰匪其彭无咎明辩晳也
　　九四处盛位则宜公而无私故五等之爵尊者称公荀子曰不下比以闭上不上同以疾下可谓公矣以不下比为公则九四不比乎下亨于天子之臣得以处盛位之宜矣非其明辨晳不足以与此
　　六五厥孚交如威如吉象曰厥孚交如信以发志也威如之吉易而无备也
　　诚者合内外之道也故曰厥孚交如交如者合内外之道也诚信生神神则不怒而威故厥孚交如则威如随之也象言信以发志者志之所潜深矣明信以发志则能以赤心置人腹中是乃所以交如也易而无备者以谓道徳之威既畅于天下则阻法度以为威无所事也
　　上九自天祐之吉无不利象曰大有上吉自天祐也信务以复其言思顺务以和其行此则独善其身未足以致天祐也信而于任贤不貮思顺而于从善如流施信顺于尚贤如是则于天之休命不逆是以自天祐之夫圣人尚贤者以道之所在故上之非将以邀福于天也自天祐之耳
　　【艮下坤上】谦亨君子有终彖曰谦亨天道下济而光明地道卑而上行天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也
