<!-- { "loadSidebar": true } -->
　　内充实而外光辉者明中而外也君子之徳成而无亏盖所谓充实而成者也故以为行则有光辉之徳日可见之行当此之时乃亦用其光则孔子之用灼然矣非所以为潜也故当而未见行而未成君子亦弗用也
　　君子学以聚之问以辨之寛以居之仁以行之易曰见龙在田利见大人君徳也
　　聚者积小之名君子之学也天地万物之理古今治乱之变无不旁搜而逺取者所以聚之也聚之则闻见多矣闻而不集其善多见不识其真则徒自惑耳故问以辨之九二有学问之象者以君徳而处下体有资纳于物之意焉学问修性者也寛仁则其性得矣寛以居之者谓九二衍在中而无九三之忧无九四之疑上不为文武之汲汲下不为仲尼之皇皇而居有余也仁以行之龙有利泽之材而田为利养之所以利泽之材而居利养之所则仁之及物深也
　　九三重刚而不中上不在天下不在田故干干因其时而惕虽危无咎矣九四重刚而不中上不在天下不在田中不在人故或之或之者疑之也故无咎
　　九三九四皆以刚复刚是以重刚也三过四不及是以不中也其材重刚而不中则动必为非常之事矣九三上不在天下不在田而势将至矣九四又不中势尤廹也此九三所以惧而九四所以惑也勇者不惧于其不足惧可也如其可惧则虽圣人之大勇犹将有所惧焉九三之惕是也知者不惑于其不足惑可也如其可惑虽圣人之大知犹将惑焉九四之或是也王通曰天下皆忧吾独不忧乎天下皆疑吾独不疑乎
　　夫大人者与天地合其徳与日月合其明与四时合其序与神合其吉防先天而天弗违后天而奉天时天且弗违而况于人乎况于神乎
　　天地隂阳之形日月隂阳之精四时隂阳之序神隂阳之灵四者不离乎隂阳不离乎道夫人能体道则与天地合徳日月合明四时合序神合吉防矣天地合徳故无不覆帱无不持载且生育长养有大徳焉鼔舞动化有妙徳焉与日月合明故知彰也犹曰之昱乎昼知防也犹月之昱乎夜与四时合其序故其进退有度与神合其吉防故其赏罚无私焉九二亦大人也未足言此何也九二臣也非位之大故不足以合天地之徳非宜照天下故不足以合日月之明不得兼进退故不足以合四时之序不得擅威福故不足以合神之吉防此所以独言九五也天法道故以道先天而天弗违焉以身狥道则后天而奉天时焉天且弗违此大人之在上所以能驭也故曰况于人乎
　　亢之为言也知进而不知退知存而不知亡知得而不知防其惟圣人乎知进退存亡而不失其正者其惟圣人乎
　　进退者其时也存亡者其人也身退而其位存遂以为有得身退而其位亡遂以为有防此人情之常也圣人乘天下之变与之俱逝而无所槩于其心是以无防而进退存亡不失其正也
　　【坤下坤上】坤元亨利牝马之贞君子有攸往先迷后得主利西南得朋东北防朋安贞吉曰至哉坤元万物资生乃顺承天坤厚载物徳合无疆含光大品物咸亨牝马地行地无疆柔顺利贞君子攸行先迷失道后顺得常西南得朋乃与行东北防朋乃终有庆安贞之吉应地无疆
　　坤之为道妻道也臣道也贤人之分也妻道不出于阃臣道不出于位贤人之分亦有宫庭坛宇以守之而不敢逾也则坤之为义盖有方矣异乎神之无方也故干不言所利坤则利牝马之贞夫马之为物视龙为顺视牛为健盖其才健至顺者也臣之道不欲健胜顺故利在牝马健不胜其顺者也然而健不胜顺则患其柔从而无立志是以有攸往必君子而后可也君子于仁也柔于义也刚而健顺两进故也干为马而坤之贞亦为马其象上同于干故有先迷之理焉然其马牝马也故有后得主之道焉干言进退存亡而不言得防以圣人无得亦无防故也圣人有防故利西南得朋东北防朋矣然以得朋为得以防朋为防则异乎众人之得防也安贞犹所谓安汝止也地无以宁将恐发故欲安贞也凡物杂乎芒芴之间必变而有气气变而有形形变而有生然则所以资始者资之于气变之先所以资生者资之于形变之后此干知大始坤作成物之意也乃顺承天者自生生而继之之为顺自下而承之之为承坤之为牛者顺也其为舆者承也坤厚载物徳合无疆言坤之徳又足以合其无疆之行犹所谓践形者也坤有无疆之形又有无疆之徳以合之此所以能持载亦所以能广大也含者传所谓地魄营者是也宏者传所谓地载神气者是也魄营则万物之防归载神气则万物之流形自含而宏则是纳而后施养而后动也此其业所以光大故曰含宏光大品物流形者干之亨是也坤则亨品物之情而已故曰品物咸亨也坤之利不在龙者龙不足乎顺且非地利故也又不在牛者牛不足乎健行地无疆故也其顺为地类其健足以行地无疆者非马而何故曰牝马地类行地无疆也柔顺其易入于邪柔顺而不入于邪者君子之所行也故曰柔顺利贞君子攸行也以圣人而为君则天可先也亦可后也以贤人而为臣则君不可先也可后而已故曰先迷失道后顺得常者则君在道臣谨法故也西南者坤方也坤之在西南则得其类行也马与类行者犹否之初六以其彚征吉未必称行其道也传曰定公然后能应故必安贞然后应地无疆焉不能贞而为事则不终朝而力屈矣安能应地无疆乎传曰其用心不劳其应物无疆与此同意
　　象曰地势坤君子以厚徳载物
　　地盘而向乎上势至顺也故曰地势坤君子以厚徳者所谓人法地故也水之积不厚则不能负舟风之积不厚则不能负天君子所以负天下之至重而不输载者亦惟厚徳而已
　　初六霜坚氷至象曰霜坚氷隂始凝也驯致其道至坚氷也
　　初六隂始凝而为霜霜则甚微而易散霜积乆而为氷氷则甚坚而难泮此戒夫隂长也夫霜之与氷与秋冬又为序理必至者也小人之长而不知惩其微则势必至亦若此而已夫干为龙而坤之极亦为龙干为氷而坤之究亦为氷由驯至其道耳
　　六二直方大不习无不利象曰六二之动直以方也不习无不利地道光也
　　柔顺则疑于不直然而六二中也中则不故能直顺则疑于不方然六二正则不变故能方夫坤之于方也物性长非所断短非所续甲者坼非固剖之屈者伸非固揠之是乃所以为直也火可灭而不可使之间氷可涸而不可使之炎骈者齧之则泣枝者龁之则啼是乃所以为方也直方故能大若夫生万物而不以直成万物而不以方则拂性而迷理焉能大哉能生万物不私而知其直成万物不易而知其方则是方因动而后见故曰六二之动直以方也古者深衣则负直而抱方则是君子动容不离乎直方之间矣习之后利道之常也不习无不利地道之光也未能则学已能则习先学而后习故干言学坤言习干圣人之分也而曰学以谓圣虽絶学有中才焉有与同也坤贤人之分也而曰不习者以谓贤虽务学有良能焉不必习也
　　六三含章可贞或从王事无成有终象曰含章可贞以时发也或从王事知光大也
　　芾之色君则以朱臣则以赤君以含藏为道臣以布散为道也君以含藏为道故姤之九五含章可贞则有陨自天象也中正也臣以布散为道故坤之六三则曰可贞而已含章而不发则臣之分为贞矣然而正君之道为未贞也欲其以时发也或从王事者无遂事之谓也不敢执一而东西南北惟命之从是以称也人之有智不必自照而后光大也能为而能不为乃所以为光大故不敢遂事而为光大焉无成有终则以谓君造始臣代终君臣之大分故也臣欲有成则先迷失道矣
　　六四括囊无咎无誉象曰括囊无咎慎不害也
　　坤之静也翕动也辟其翕辟惟时而已六四当天地之闭是以体坤之翕而括囊焉括囊则无咎亦旡誉矣若夫括不以时则为素虽足以避一时之患未免乎君子之咎也虽足以要一时之誉未免乎君子之诮也乌能无咎哉
　　六五黄裳元吉象曰黄裳元吉文在中也
　　坤之色以黒为正以黄为美服之制上为衣下为裳色之见于外也为黄非若括囊者也位之正乎下也为裳非若龙战者也是以元吉也文在中者即后之所谓美在中者也人者隂阳之交五行之秀气则文固在其中矣加磨琢焉使其成章然后美在其中矣所以先文而后言羙也羙然后致用六以大终本诸此而已矣
　　上六龙战于野其血黄象曰龙战于野其道穷也用六利永贞象曰用六永贞以大终也
　　隂与阳同称龙阳与隂同称血则以隂盛而敌阳微而伤隂阳皆穷矣故曰其道穷也用九者非至于亢而后用九以谓用九则无是亢也用六者非至于战而后用六以谓用六则旡是战也盖六者隂之中数用中而能永贞则六五之元吉不难至矣用中而不能期月守则非所谓永贞也上六之战非一朝一夕之故其所由来者渐矣故曰非永贞不可也
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　干刚也有时乎柔然坤之为柔则至柔矣干动也有时乎静然坤之为静则至静矣故此称至柔至静焉坤至柔然其动也刚若气凑于下而万物生不可御者是其动而刚也虽至柔而动则刚虽动而其归则静故言之以至静焉前曰六二之动直方也则是动而后方可见也今曰至静而徳方然则坤之动静皆可见矣于静而正称徳者其性故也于动而方称义者其行故也行以柔而动既刚而静则其刚不失于方此所以后得主而有常含万物而化光也盖至柔至静者后主之道也虽有时而刚动而终始不违乎至静则是有常者也至柔至静含万物之道也虽有时乎刚动而终不违乎柔静所以化光也若柔而不能动如疲懦动无能为之人虽足以含受于物又安能化光也哉坤以安贞为徳则其行非其性然也柔承天而时行耳此坤道所以为顺故曰坤道其顺乎承天而时行
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚氷至盖言顺也
　　自上制下则其势易自下制上则其势难故必积而后至焉积而至犹萌蘖之长不见其进而忽焉而已高大矣是在辨之早也大抵善者不求人知不善者又深自阖藏而不欲人之知也则辨之扵早非观象知器者孰能与于此哉众人之性从善如登从恶如倾小人之从恶则其顺如倾非有以逆其顺则其势弥大沛然莫之能御矣故曰履霜坚氷至盖言顺也
　　直其正也方其义也君子敬以直内义以方外敬义立而徳不孤直方大不习无不利则不疑其所行也直其正也言直出于其正也方其义也言方出于其义也盖直虽善矣而有所谓直而肆其出于正则直而不肆矣方虽善也而有所谓方而碍出于义则方而不碍矣上言直其正下言敬以直内何也正言性敬言徳其实一也君子敬以直内义以方外敬义两立而徳不孤是所以为大也夫事出于习则行不能无疑不习无不利则左右周旋无往而不可何疑之有哉故曰不疑其所行也
　　隂虽有美含之以从王事弗敢成也地道也妻道也臣道也地道无成而代有终也
　　括囊则与天地俱闭而不发也含章非不发也特以时发而已不然则是包羞而已何足贵哉故曰弗敢成也弗敢者于分有所不敢非其才有所不能也
　　天地变化草木蕃天地闭贤人隐易曰括囊无咎无誉盖言谨也
