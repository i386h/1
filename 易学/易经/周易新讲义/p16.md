<!-- { "loadSidebar": true } -->
　　初六无咎象曰刚柔之际义无咎也
　　屯之六二所遇者屯也而又乗刚是以有难解之初六所遇者解也又有应刚是以无咎也刚上柔下相际以礼咎何由而至哉
　　九二田获三狐得黄矢贞吉象曰九二贞吉得中道也方解之初众莫知天命之有归人事之有在也则疑所适从有三狐之象焉三众辞也狐疑物也以汤王之举众有舍我啬事而割夏正之嫌则解之众疑可知矣九二刚正而应能大有为以得羣疑使之顺服则田获三狐之象也若然者非示人以中威物以直者不能至此盖以示人以中则小者懐威物以直则大者畏小者懐大者畏则羣疑安所逃哉故曰得黄者示人以中也矢言威物以直也
　　六三负且乗致防至贞吝象曰负且乗亦可丑也自我致戎又谁咎也
　　负者小人之事也谓六为之也乗君子之器也谓三之为位也以小人而乗君子之器则居之不安不能固有是慢藏也慢藏则益知其可夺矣虽慢藏可夺苟其上有庇其下有助则盗亦未至也六三又上慢而下暴上慢则上疾之不为庇矣下暴则下去之不为助矣如此则非徒可夺亦且可伐此其所以致防之夺夺其物伐伐其人象言致戎又言伐其人也
　　九四解而拇朋至斯孚象曰解而拇未当位也
　　拇在下而微者也初六之象也九四应在初六解而拇之象也解而拇则所解狭矣所解者狭则所应者寡故曰朋至斯孚其朋信而已则岂若有孚于小人者哉虽然九四未当位也如其当位而所解若此则吝矣故不言悔吝而象曰未当位也
　　六五君子维有解吉有孚于小人象曰君子有解小人退也
　　天地之解万物不择物而解也则君子之解天下又焉可择人而解哉维有解而已故有过者亦赦有罪者亦宥勿问其如何而一切解之与之更始则小人信其有爱人利物之心而退聴矣若乃择无过而后释之无罪而后原之则小人自知其不免难复作矣非所以为解也天地之解及草木君子之解及小人
　　上六公用射隼于髙墉之上获之无不利象曰公用射隼以解悖也
　　公者尊髙之位隼者贪残之禽也髙墉者显著之地也上六处尊髙之位势可以有为矣遇解之极时可以为用六三乃如贪悖之禽止乎显著之地非所据而据焉则射而获之何不利之有哉即六三而言之则以小人而乗君子之器者也自上六视之则以隼而在髙墉之上者也所处非宜在理则逆则所谓悖也上六射而获之则所解悖理而天下之大顺成矣
　　【兑下艮上】损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　损之为卦下卦受损上卦得益则是损下而益上者也损下而益上非强本厚下之道故于卦为损夫财赋力征皆损下益上之事也财赋有节而民信其非敛我也力役有程而民信其非役我也则损而有孚者也损而有孚则元吉无咎可正而利有攸往矣何以知损有孚也损之上体艮艮止也其下体兑兑説也上得益而知止则其求于下不过矣下受损而咸説则其输于上不倦矣上止而下説则损之有孚可知矣曷之用二簋可用享以损下非厚下之道故上于用财不敢厚二簋可用享也夫享礼以备物焉为盛者也为其损下而取之为享故宜备者亦捐之而用二簋焉用二簋以应损下之宜非常道也故曰二簋以应损下之宜非常道也故曰二簋应有时刚者上道也柔者下道也上刚反不足下刚乃有余损以益上之柔亦有时而然也故曰损刚益柔有时损之不己则至于虚益之不已则至于盈然而损生于盈益生于虚相因于无穷与时偕行而已故曰损益盈虚与时行也
　　象曰山下有泽损君子以惩忿窒欲
　　山泽通气者也以风日之过河犹有损则山泽之通气焉得为无损哉人之所损莫甚于忿欲突而上陵其忿如山受而不厌其虚如泽损莫大焉于是君子以惩忿窒欲惩忿而不忮窒欲而不求则性质愈完而充实之美成矣兹损也只其所以为益也
　　初九已事遄往无咎酌损之象曰已事遄往尚合志也曰爱君而欲益之其诚则至矣然道事而行为之以遽则有先迷之失故必待其已事后往已事而后往则往虽遄无伤也夫已事而后往不失顺承之义则其往之遄乃所以爱君也何咎之有哉酌损之者惧其过也以刚而遄往故以过损为戒焉尚合者其爱君之心又不失事君之义而六四亦能应而纳之故也
　　九二利贞征凶弗损益之象曰九二利贞中以为志也九二损益非常也得中则可以止矣九二益上而得中故利正征凶益上而得中则无所事损也将有益之者矣故曰弗损益之夫自损者人益之自益者人损之不期然矣
　　六三三人行则损一人一人行则得其友象曰一人行三则疑也
　　道不贵多多则疑杂天地之合君臣之交所以贵夫致一也六三志在益上者也然为主于内而二阳从之以进则有三人行之象焉三人行则上疑于所与而其志不专故六三有损焉如其絶类离羣而一人则上之任贤不贰而下之得君亦专矣然后可以修辅厥后而不疑故曰得友也
　　六四损其疾使遄有喜无咎象曰损其疾亦可喜也物不得隂阳之中而所受皆偏者皆疾也偏乎隂则为愚偏于阳则为躁偏乎隂则损之宜以阳偏乎阳则损之宜以隂六四偏乎隂而能应阳以损其疾者也然而隂之性缓矫其性而使遄则有喜矣六四之遄非若初九之遄则其性也六四之遄乃使遄而非其性也
　　六五或益之十朋之弗克违元吉象曰六五元吉自上祐也
　　六五居上而自损者也九二居下而自损物犹益之又况居上而自损者乎故曰或益之或言益之者众也不志于人养而曳尾于途中则好违者也六五居上而能自损故使天下好违之人弗克违之而聪明之才足以恂知休咎者皆为我用且有十朋之多焉则天下无遗贤万物无遗照矣元吉不亦宜乎有曰自天祐有曰自上祐者神祗祖考凡居上者皆祐而不止谓天也
　　上九弗损益之无咎贞吉利有攸往得臣无家象曰弗损益之大得志也
　　上九为下而自损以益上则戒于过故九二曰弗损益之为上而自损以益下虽过可也故上九曰弗损益之而后曰无咎贞吉皆在下不可过在上可过之义也盖髙以下为基下厚则上安焉故上损可过而下损不可过也上九自损以至于得益则损之至矣故得无家之臣焉六二以应上无家之臣也允恭克逊而得过门之禹盖上九之谓也
　　【震下巽上】益利有攸往利涉大川彖曰益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　益之为卦上卦受损而下卦得益损上益下其本固其下厚故于卦为益损上益下散利以及下也自上下下屈己以下人也散利以及下者善政也故民説无疆屈已以下人者盛徳也故其道大光以益为事而有攸往无往而不利然不中正则有续为揠苗为害者故利有攸往惟在中正有庆也盖益物而不失中正非仅可以有攸往且可以涉难故曰利涉大川以此涉川则涉险不溺得木之道也益动而巽日进无疆言自益也天施地生其益无方言益物也自益而能巽不逆于理则入理道有序莫之能御则终于穷髙极逺而测深厚矣故益动而巽日进无疆为自盛也天之施物也平地之生物也博兼容并包无容私焉其益可谓无方矣圣人益物也亦若是而已天施地生其益无方言益物也夫道体无亏不可戕割物理自足无有欠余今自益之无疆为益物之无方以其至理之当然也与时偕行而已故曰凡益之道与时偕行就益言之则曰凡益之道与时偕行不兼损者所恶故也益者所益也损则求益益不期损故于损则曰损益盈虚与时偕行兼益而言之益曰凡益之道与时偕行不兼损而言也
　　象曰风雷益君子以见善则迁有过则改
　　雷以动之风以散之此造物之序也故雷动风散为常风又雷为益也见善则迁求益者也有过则改所以为益者也徒迁善而不改过则其益更损矣
　　初九利用为大作元吉无咎象曰元吉无咎下不厚事也
　　在上而大有为者其势易位下而大有为者其势难故在上则虽自任以天下之重可也在下则不可以下非厚事之地故也下非厚事之地而作或利为大者以其作皆爱人利物之事又上巽而与故也初九以益为事六四巽而与己故曰利用为大作也起事圣人之所难又下非厚事之地是以元吉然后无咎也
　　六二或益之十朋之弗克违永贞吉王用享于帝吉象曰或益之自外来也
　　六二以损约而居得中益者四面而至矣故曰或益之十朋之弗克违则贤人益之至者也众人益之未足以得天下贤人益之斯得天下于是乎可以享帝故曰王用享于帝吉有然也此以其物皆归往而得故称王焉
　　六三益之用凶事无咎有孚中行告公用圭象曰益用凶事固有之也
　　损益言道贵在得中不可偏也六三志在益而自损之过中不能无咎惟用凶事得通变之宜是以无咎也蕃乐杀礼衣大布之衣大帛之冠所谓凶事也夫以益为事至于如此则岂人之情也哉疑于矫拂其情而为伪者也惟有孚中行而非出于伪又不至于过故有成功而上善焉夫自损之过则必至于失位六三自损之过而用凶事得通变之宜是以不至失位而象所以谓之固有之也
　　六四中行告公从利用为依迁国象曰告公从以益志也
　　六三六四之称中行以其在中爻之中也益贵在中而四以中行则何疑之有告公从而已六三六四皆处盛位而称公然三则告公用圭四则告公从而已者三逺君四近君也古之迁国必依大国以为之援六四上比乎刚中之君则可依之以迁国故曰利用为依迁国凡益之道与时偕行而不得已也故虽迁国重事亦或为之况其小小者也
　　九五有孚惠心勿问元吉有孚惠我徳象曰有孚惠心勿问之矣惠我徳大得志也
　　国迁之益益一国耳此有域之者也九五得尊位大中兼覆天下其益无方不止一国故有孚惠心勿问元吉夫有心者孰不来益哉至诚益之凡求益者益而有勿问其如何则天施地生不过如此宜其元吉也我至诚而惠物心故物至诚而惠我徳报施之自然也归美荐善可谓惠我徳也物惠我徳则天下之徳皆归焉可谓大得志矣
　　上九莫益之或击之立心勿恒凶象曰莫益之偏辞也或击之自外来也
　　上九处物上而求自益故莫益之非徒莫益又或击之人道恶盈故也二在下而自顺则或益之上处极而日益则或击之满招损谦得益之道也至于或击之一心勿常犹凶况久于此道乎象曰偏辞何谓也凡己欲益而益人己欲厚而厚人则不偏矣损物以益己其偏若是宜其莫益之也或益之或击之皆曰自外来何也六二之自损非求于益也非求于益而益者至则凡益者之来为自外矣上九自益不期乎击也不期击而击者至则是击者之来为自外矣

　　周易新讲义卷五
　　钦定四库全书
　　周易新讲义卷六　　　　宋　耿南仲　撰
　　【干下兑上】夬扬于王庭孚号有厉告自邑不利即戎利有攸往彖曰夬决也刚决柔也健而説决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
