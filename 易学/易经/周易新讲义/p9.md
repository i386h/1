<!-- { "loadSidebar": true } -->
　　家人之道恩胜于义故常于巽止而蛊弊之生尤甚于国此六爻之所以皆言干父之蛊也干父之蛊则其治可移于官而干国矣经曰贞者事之干也事待干而后立故蛊皆曰干焉孟子不顺乎亲不可以为子今曰有子为其巽顺干父之蛊也以巽顺而干蛊而所承非成徳之父则其非道亦从矣今九二以刚中首事得其所以为父故称考焉初六以巽顺承之得其所以为子故称子虽其所以无咎焉厉而终吉也
　　九二干母之蛊不可贞象曰干母之蛊得中道也初六之所承者九二而三四五所承者上九也故称乎父九二之所承者六五也故称乎母子也巽乎内而止乎外隂阳大分也故不可以为贞然非失其所居而然也以干蛊而已又皆得中道是以悔吝不至
　　九三干父之蛊小有悔无大咎象曰干父之蛊终无咎也
　　九二刚中而初六以柔巽从之乃其宜也上九刚过而九三以刚过应之亦其宜也然子道贵顺今以刚过则父子之恩伤矣故小有悔然从义不从父是乃所以义其父也故无大咎焉小有悔而已则固无大悔矣无大咎则犹小有咎焉而象曰终无咎以始则伤恩而终于义故也
　　六四裕父之蛊往见吝象曰父之蛊往未得也巽而止蛊之所以生也刚所以饬不宜矣而六四以柔父之蛊所以往见吝也而未得乎亲父之于子尊贤而下无能今父之蛊而不能饬宜其未得也
　　六五干父之蛊用誉象曰干父用誉承以徳也
　　六五所承者刚中之父则巽顺以从之可也父若以刚过则子道难矣盖以刚过则伤恩故九三有小悔之辞焉以柔正裕之则害义故六四则有往见吝之辞焉若刚不至于害义卒归于有誉者六五是也此所谓克谐以孝也瞽瞍之顽则刚过之父也而四岳以烝烝乂不格奸称之于尧前者亦舜能干父用誉故耳其曰承以徳何也惟徳足以谐顽嚚其能用誉亦以徳而已此爻惟大舜足以当之若武王能广文王之声则文王有声而武王广之耳此则父子之懿刚之父如初六吉也
　　上九不事王侯高尚其事象曰不事王侯志可则也经曰蛊者事也以谓徳则常新而事则有蛊也以蛊生于事复有事以干之则有事亦将蛊矣自道观之则是以水救水名之曰益多此蛊之终所以贵夫不事王侯高尚其事也事至于王而贵者为公事至于侯而贵者为卿求事王而不賔则求事于侯此求富而不耻执鞭之为也既不事王亦不事侯高尚其事而小天下此其志固不可夺矣是以可则也贲终白贲蛊终于不事王侯则此反素而守静也
　　【兑下坤上】临元亨利贞至于八月有防曰临刚浸而长说而顺刚中而应大亨以正天之道也至于八月有防消不乆也
　　上者以高而临下大者以道长而临小此临之义也夫君子之长小人之消也长乘夫隂阳之机而不能自止也故其道之长犹草木之长气凑于下而视之不见其蠕蠕以进而乆之则高大矣然则君子之长亦何事于躁进哉浸之长斯可矣其消若氷雪之消阳铄于上则视之不见其骎骎以退而乆之则涣释矣然则彼小人之消何事以威武临之哉说而顺斯可矣其自进也浸而长其临人也说而顺又其才刚中而应于上是乃所以大亨以正也君子屈而小人伸不可谓亨君子外小人内不可谓正今君子伸而小人屈则亨矣君子内而小人外则正矣亨之与正既见于人事时乃天道故曰大亨以正天之道也既曰天道则消息旡常而正有复为竒善有复为妖故曰至于八月有防夫亨之与正必曰天道何谓也盖君子所求亨者求亨其心而已所求正者求正其身而已若夫其道亨其位正则君子归之天道而不求此所以道言天道也
　　象曰泽上有地临君子以教思无穷容保民无疆于卦考之观之道尊而临之道亲尊可以教敬亲可以教爱且可以临民而民莫不戴之为重可以观民而民以荣观者莫若教也故临观皆以教言焉然观之为教以顺为主故以省方观民临之为教以厚为主教思无穷以谓厚者性之徳也修率性之道以为教则其教无穷何则性不坏而道无弊也苟有穷则隘与不恭在所尚矣容民无疆故远者来保民无疆故近者悦以此厚徳临下之道也
　　初九咸临贞吉象曰咸临贞吉志行正也
　　初九九二皆以阳下隂有男下女之义故皆咸临然初九未得则君子之道未得也特志行正而已乃若九二未顺命则不特志行正而见于事矣
　　九二咸临吉无不利象曰咸临吉无不利未顺命也柔长则变刚刚长则变柔九二之于六五盖以道而感变之者也六五且又顺受而不惧所以吉无不利而象所谓未顺命也革之九四言改命临之九二言未顺命其实一也革之九四在上近君者也故曰改命临之九二在下远君者也故曰未顺命盖君命善则左右之臣润色之而已君命不善则左右之臣有正教之使善然后布之天下九四所以言改命也此则命未下也命既下而不以善则逺之臣非能之也有所谓未顺而已
　　六三甘临无攸利既忧之无咎象曰甘临位不当也既忧之咎不长也
　　夫道淡乎其无味者也舍此或苦或甘皆非道之长也故苦节不可贞甘临无攸利夫甘者人之所说以君子之难说非卦之能入也以是临浸长之刚又奚可哉知其不可而忧之则无咎矣无咎者过也夕惕若无咎以惧而其过者也既忧之无咎以忧而其过者也
　　六四至临无咎象曰至临无咎位当也
　　浸长之刚以大临小以信临屈将成其上浸而之刚在上者固不能不巽顺临之矣然其巽顺不出乎正则虽甘不说也其巽顺出乎正则虽不甘亦悦也六四则巽顺之出于正者是能至诚顺乎刚者也何咎之有哉故曰至临无咎
　　六五知临大君之宜吉象曰大君之宜行中之谓也传曰投隙抵时属乎知所贵乎知者谓其善抵时也方君子道上有向乎防而六五能以柔顺以临之不抑其进此善抵者也故曰知临君者赏罸之所自出制天下短长之命而不患乎刚之不足而所以不足者柔也大君而能用柔则得所宜矣故曰知临大君之宜象曰行中者刚而能柔则刚柔之中也
　　上六敦临吉无咎象曰敦临之吉志在内也
　　上六长人之长者通乎长厚之长者长厚乃能长人故也敦又厚之至则寛温柔足以有临矣君子所以处上而人皆重者为是故也
　　【坤下巽上】观盥而不荐有孚颙若曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　于卦为观者显此道以示天下而大者辉光之才也上者高明之位也以辉光之才处高明之位则小而在下者斯仰上矣故于卦为观观者显此道以示天下而天下观之以化也夫化之可以成也观感而已以龟之相顾鸠之相视而化则圣人之于为天下固可使观而化也将使之观而化则何俟乎钳键而驱率之哉顺而巽以辅其自然斯可矣顺而巽者道也中正者徳也所贵乎极者谓其可以取中也所贵乎表者谓其可以取正也以中正观天下是犹建极立表于民上耳其孰有不属目哉夫顺而巽则不拂万物之自然而为伪中正则不其身不迃其心而为伪亦不为邪则诚之所存以诚存则不待有物以彰之然后见其敬矣孔子曰为礼不敬吾何以观之哉是则可观者莫如敬也又曰禘自既灌而往者吾不欲观之矣盥又先乎灌其敬尤为足观岂待夫荐而后见哉故曰盥而不荐足以自敬而不待荐则观之者有孚矣夫人之心火也人貌木也人之心见于貌犹火之见于木故内有孚则外见于貌颙然而静专也贞观者天地之所以观万物也大观者圣人之所以观天地故曰观天之神道而四时不忒言天有以观万物而圣人有以观之也又曰圣人以神道设教而天下服矣言圣人有以观天下而天下观之也四时有神道有法先后之可循往反之可期明法也不知披拂主张之为谁者神道也于其神道观之而不助则其明法协纪而不忒矣故曰观天之神道而四时不忒矣天之神道则观而不助可也所以教天下则不能无助矣故曰神道设教以神道设教则行积于此而民得于彼天下不知其所以然而然矣
　　象曰风行地上观先王以省方观民设教
　　五方之民各有性也非特五方之民各有性五土之民亦各有宜先王之教将使刚柔缓急各得其性而和味衣服利用便器各得其宜于是省方观民然后设教焉此顺巽之道也
　　初六童观小人无咎君子吝象曰初六童观小人道也童无知也无与也小人而有知则必为盗有与则必为党无知无与乃是小人之福也故曰童观小人无咎若夫君子则明哲之贵不贵夫庸行翳路也安得旡知乎徳不必有邻安得无与乎故曰君子吝
　　六二闚观利女贞象曰闚观女贞亦可丑也
　　圣人仰则观天俯则观民观天则所见大观民则所见博今六二独见其应是乃为闚观则观小而狭矣是则可丑也于女贞则有从一之徳故利
　　六三观我生进退象曰观我生进退未失道也
　　生谓动出于我者草木之生所以盛衰美恶之不同皆系其本而已圣人君子所以动出乎身者不同亦其所养有浅深故也六三之材虽其生不如圣人之道沛然有余然量进退未失道也荀卿曰忠臣诚然后能受职所以为不穷也其六三之谓乎
　　六四观国之光利用賔于王象曰观国之光尚賔也君子之道深其根而时养之则其生也足以穷大极高有进而已无退也若其身之进退则观乎时而已故曰观国之光九五得尊位大中以大观在上国之光者也巽为进退为不果而未纯为臣故曰賔然进退不果而上非有王徳之君足以廸知而忱恂则疑其晋逼而害之矣非賔之利也九五王也故六四利用賔焉
　　九五观我生君子旡咎象曰观我生观民也
　　在下者常失于好进好进则诱于前而不复顾矣在上者常失于好胜好胜则过在身而不能自检矣六三观我生则非在上不能自明也在下观我生也此犹有折足之惧而不敢必承也在上者而观我生则非盛徳孰能若是于是称君子焉六三进退未过未有以施于民其观我生则观诸已而已九五既以加施于民则我生宜观焉所谓当于民鉴视民知治也
　　上九观其生君子无咎象曰观其生志未平也
　　上九处一卦之外无与乎天下者也无与乎天下则吾何蹶厥生哉观其生而已观九五之生则其君可知矣观九三之生则其臣可知矣
　　【震下离上】噬嗑亨利用狱曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
