<!-- { "loadSidebar": true } -->
　　【离下巽上】家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　男女莫非家人也而其正自女始女子之难养也而正则家人无不正矣女正位乎内而无预乎阃外男正位乎外而不牵乎阃内则男女正男女正乃天地之大义此圣人制为礼文以别男女之分者因天地之大义而已非由圣人之创也男虽正乎外必有父为严君以率之女虽正乎内必有母为严君以率之然后恩不至于胜义而其义为父者慈而教为子者孝而箴兄亦爱而友弟亦敬而顺夫亦和而义妇亦柔而正矣如是则家道正焉正家而天下定者天下之本在是故也刑于寡妻至于兄弟以御于家邦此之谓也
　　象曰风自火出家人君子以言有物而行有恒
　　风自火出家人王通以谓明内而齐外是也君子之欲明内也则以言行率之言有物则无虚诞之言行有常则无竒邪之行盖孔子之所期乎弟子者谨而信也言之无物何为而信行之不常何为而谨
　　初九闲有家悔亡象曰闲有家志未变也
　　闲如马之有闲惧奔逸也初九家人之志未变故宜闲有家如其既变而后闲之则是挽之于既奔其力难矣不闲为害义且亦伤恩故不若求其未变也
　　六二无攸遂在中馈贞吉象曰六二之吉顺以巽也以巽为正者妾妇之道所谓无攸遂也惟酒食是议无父母贻罹所谓在中馈也无攸遂在中馈妇人之正也如是而后为顺以巽焉顺则理不逆而已巽有屈伏之意盖女之卑也其象为顺然妻齐也其事夫则有屈伏之意也
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　父母谓之严君长子谓之家督则家人之道贵在乎用刚也故九三家人嗃嗃用刚之过则虽悔厉而吉也然刚太过至于贼恩而妇子嘻嘻有嗟怨之声焉则失家之节是以吝也
　　六四富家大吉象曰富家大吉顺在位也
　　脩之家其徳乃裕脩之国其徳乃丰修之天下其徳乃普六四在位者也惟家人之道修之国修之天下其徳丰以普也故称富焉夫孝尽于事亲而又推于事君则其为孝也广矣弟尽于事兄又推于事长则其为悌也广矣其曰富家不亦宜乎故曰顺在位也自身而推之家自家而推之国其理为顺故也
　　九五王假有家勿恤吉象曰王假有家交相爱也圣尽伦王尽制故有庙则假有庙有家则假有家盖假家人之道如文王之盛非圣人则不能非王者则不得故也其不得何也盖所谓假有家之道者非徒吾家之父子兄弟夫妇各尽其道也且能使天下父子兄弟夫妇者皆尽其道也如是则非尽制之王孰能此哉
　　上九有孚威如终吉象曰威如之吉反身之谓也有孚而威出于徳也威出于徳则人畏之是以吉也大扺反身而诚则神矣神则不怒而威故不至嗃嗃而又不失为严君之正而家道成焉
　　【兑下离上】睽小事吉彖曰暌火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　火动而上泽动而下火与泽相违而不相遇此睽之象也故动而违行然后为睽如二女之有情则不必违行也则虽同行而暌矣有违行而暌矣有违行而暌者有同居而暌者则万物之情举矣夫万物暌离而不合正大有为之时也以卦之才悦而丽乎明柔进而上行得中而应乎刚是宜小事而已盖丽乎物之所丽应乎人而不为人之所应其上行又以柔而已故云然然其所丽者明也其所应者刚也又进而行有得为之势也是以小事之俱能吉一谓之同两谓之类天地无心防而为一故曰其志通万物则象矣故事则类也天地终暌而不同则隂阳不和而灾生男女终暌而不通则婚媾不时而怨旷作万物终暌隔而不类则相逮之功熄矣若夫有为于天下使交通而咸和协比而为一非大人曷能为此哉故曰暌之时义大矣哉
　　象曰上火下泽睽君子以同而异
　　君子以同而异而不害其为同天地睽而其事同也同乎为道而治有忠质文之异同乎为圣而行有清任和之异如是故足以酬酢万变不为执一而废百也
　　初九悔亡丧马勿逐自复见恶人无咎象曰见恶人以辟咎也
　　马有健行之才者也睽之时进而上行则虽柔而可以吉小事初九穷而在下虽健丧其所以为健矣故曰丧马夫物睽而求合则益疑穷而求行则益踬故勿逐然相合者物之情也我不求而有待则物岂舍我哉故曰自复也九二刚以乗已恶人也避而不见则疑梗生而患至屈身而见之所以避咎也
　　九二遇主于巷无咎象曰遇主于巷未失道也
　　九二之应九五过主于巷者也物方睽乖而已获应则其获若应邂逅然也故曰遇焉巷者非道之常而亦可通于道故曰遇主于巷未失道也
　　六三见舆曳其牛掣其人天且劓无初有终象曰见舆曳位不当也无初有终遇刚也
　　见舆曳有为难于下者也其牛掣有为难于其前者也舆方以载己者牛顺而引己者乃为之难何也以所遇者睽故也如贲初九舍车而徒则载己者岂能为哉六三应在上九有志于行者也舆曳而牛掣不得行焉非其志也上欲以其不行也而刑之则我之所持以生者絶其通也故曰其人天且劓然所遇者上九之刚也刚而克明而不蔽于其所感刚防而不惑于初然将有所合而无所疑故曰无初有终而象曰遇刚也
　　九四睽孤遇元夫交孚厉无咎象曰交孚无咎志行也九四无正应与有应而未合者睽孤也九四虽睽孤然所遇者元夫也以位称则曰遇主以徳称则曰遇元夫则仁智异矣遇元夫而至诚相与则虽孤寡助之危何咎之有
　　六五悔亡厥宗噬肤往何咎象曰厥宗噬肤往有庆也九二于六五则称主主者尊之也下之于上宜尊之者也六五于九二则称宗宗者亲之也上之于下宜亲之者也六三以柔为物之间其易噬犹之肤也九二噬六三之间而求合于上则其一志于承上者不疑也六五宜屈体而往从之也故曰厥宗噬肤往何咎也
　　上九睽孤见豕负涂载鬼一车先张之弧后説之弧匪防婚媾往遇雨则吉象曰遇雨之吉羣疑亡也
　　物之情睽则疑疑斯疾之矣故九二之于六三乃安而载之之舆也而自上九视之则涂也九四之于六三乃顺而引之之牛也而自上九视之则鬼也其疾之可谓至矣然六三有趍下之性以为如豕之负涂理或有之以为载一车则无是道也无是道而以为有是则疑之甚故也疑甚则怒而思攻之矣故有张弧之辞焉然上九之刚非终惑之也故曰后脱之弧脱则知其匪防而婚媾之情通矣其始也疑而疾之又从而攻之则已甚矣虽脱弧而婚媾之情通然非屈道以往则六三之情未易得也故曰往遇雨则吉雨者隂阳和而及于物也不止婚媾而已
　　【艮下坎上】蹇利西南不利东北利见大人贞吉彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　天下之险固有可平者虽不可平亦有犯之而不至于防者至若险在前而不可平又不可犯虽有智亦末如之何而止是乃所以蹇也然则所贵乎智者为其逺险而止也非迫险而止之谓也如迫险而止则是愚而不知去耳曷足以言智哉故曰利西南不利东北盖上卦之坎正北方之卦则是正北者乃险之所在也下卦之艮东北之卦也迫险而知止者也迫险而知止则其道穷故不若东南之逺险而得中于利也且去东北而之东南与正南亦既逺矣必曰西南则是君子之避险不厌乎逺甚也其曰得中者安而无难然后能守中若其于臲卼险难之际则或过或不及与时俛仰亦以自完矣利见大人往有功也当位正吉以正邦也此九五之才也盖所谓大人者非止有知险之智而又有平险之才焉宜其为蹇难之时所利见也功业者见乎变者也天下平而无故则虽有大人之功业何自而兴哉故曰利见大人往有功也有大人之才又须当位有得为之势然后能正邦故曰当位正吉以正邦也有大人然后有大人之功以大人而当位然后能正邦则在蹇之时而大有为者岂小丈夫之事哉故曰蹇之时用大矣哉
　　象曰山上有水蹇君子以反身脩徳
　　蹇之成象见险而能止乃智者之事故象辞亦无取乎正邦之功而曰反身修徳则亦见险而止之之类也
　　初六往蹇来誉象曰往蹇来誉宜待也
　　蹇之时以险在前宜待而不宜往故往则为蹇来则有誉夫誉不必兴事造业而后能致也识时之宜知所以自保则人斯归之以智而有誉矣
　　六二王臣蹇蹇匪躬之故象曰王臣蹇蹇终无尤也九五王也六二应之王臣也遇险之时上下皆蹇王臣之蹇蹇也自为王臣则国安与安国危与危安得自为私谋哉故曰匪躬之故如其躬之故而为自安之计则不复蹇则有其终尤惟所以为蹇故曰王臣蹇蹇终无尤也
　　九三往蹇来反象曰往蹇来反内喜之也
　　九三虽刚过而体艮之止则知往之蹇而来反者也来反则为主于内内之所待而喜之者也然既以迫险则先见之明为未足是以不如初六之有誉也
　　六四往蹇来连象曰往蹇来连当位实也
　　往则犯难故曰往蹇来又乗刚故曰来连此前跋其胡则往蹇来连非自取也何凶之有是以不言凶咎也
　　九五大蹇朋来象曰大蹇朋来以中节也
　　九五大者之蹇也大者之蹇苟不失大中之位以节制天下则朋来朋来则拯之者众而难散矣中者其位也节者其权也居位而有其权则何患哉
　　上六往蹇来硕吉利见大人象曰往蹇来硕志在内也利见大人以从贵也
　　六四乗九三之刚九三非其君也为难者也故曰来连上六来而乗九五之刚九五盖其君也故曰来硕臣之得为则庇完其身而不为物剥又得以扩充其志而不为物挫是以为硕也利见大人为九五也九五居大中以合天下而为朋来之主则上六所以利见也其曰从贵何也蹇之时名分乱矣于是知从贵则臣节为不失矣不知从贵而惟强之从则终随以亡非所谓利见也
　　【坎下震上】觧利西南元所往其来复吉有攸往夙吉彖曰觧险以动动而免乎险觧觧利西南往得众也其来复吉乃得中也有攸往夙吉往有功也天地觧而雷雨作雷雨作而百果草木皆甲坼觧之时大矣哉
　　动乎险中而免乎险而为觧屯者其始也觧者其终也天下皆险则圣人动乎险中动乎险中其卒免险则天下之险亦从而觧矣夫圣人动乎险中而求解非止免一身之险盖将以平天下之险也故贵得众而利西南焉西南坤之为众故也屯言勿用有攸往觧言无所往何也雷雨动而为屯作而为解二屯一觧犹雷雨动而作则屯难有时而行之而已屯惟宜动勿用有攸往可也解又既免无所往可也如草木节解麋鹿角解皆气至而自然矣是以无所往其来复吉也解动则必复其情然也缓则必失其势然也既以缓而失则不可缓而救以缓而救则不及事故欲往而有功在攸往之夙也天地之解怒气激而为雷和气散而为雨百果草木之微甲者皆坼其功可谓大矣能解天下之难亦若天地之解万物非大人孰能与乎此哉故曰解之时义大矣哉
　　象曰雷雨作解君子以赦过宥罪
　　处乱而不改其度者唯君子能之使小人居屯难未解之时其能不为非者寡矣退而诛之则更起天下之难非所以为解也故过者赦之罪者宥之然后应雷雨博施之象焉
