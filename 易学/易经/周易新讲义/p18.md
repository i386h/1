<!-- { "loadSidebar": true } -->
　　刚上而柔下刚柔之分也柔而升于上则时焉而已故曰柔以时升其升也必有巽顺之道刚中之才而又有见应上之时然后升而亨夫山杀瘦泽増肥水息渊木消支者物恶乎为上也今柔以时升而无巽顺之道则其升为陵犯无刚中之才则其升为循縁虽有巽顺之道刚中之才而不见应于上则亦不能升虽升而必困故巽而顺刚中而应是以大亨也升以进为事而其才又柔顺上为志者也以顺上为志而不用见大人则其失言亦将由之矣其过行亦将随之矣用见大人以顺上为志所谓事圣君有听从无谏争也何疑之有哉故曰用见大人勿恤有庆也南征吉动而趍明也君子静则向晦动则趍明动不趍于明则防行而已往则触机蹈穽故必能南征然后吉也
　　象曰地中生木升君子以顺徳积小以髙大
　　地中以顺而进自乎毫毛至于合抱故顺徳积小以成髙大君子之进徳也其学有时其入有序因其时循其序不躐等不先时优游委蛇循循以进故能自可欲之善积至于不可知之神莫之能御也
　　初六允升大吉象曰允升大吉上合志也
　　九二以刚中之才见应于上而升升之有喜也初六信而从以升而见大人者也盖得所附是以大吉也
　　九二孚乃利用禴无咎象曰九二之孚有喜也
　　升自下而交于上苟不出于至诚未有能获于上者九二之孚可用薄祭以交于鬼神则其诚至矣是以无咎象曰谓之有喜也盖人神一道也能事人然后能事神九二孚乃利用禴可谓能事神矣于事人也何有
　　九三升虚邑象曰升虚邑无所疑也
　　此汤武之升也才虽刚过而道不失顺天人其交归矣是以其升若升虚邑前无为之难者也邑之小固不足以阨其冲而又虚焉则其升甚易也
　　六四王用亨于岐山吉无咎象曰王用亨于岐山顺事也
　　此文王之升也下有所事时未可以升则顺以事上用是故能亨于所国之岐山焉升之为道视地中之木而已木可以极髙大之理然方起于毫末而求为髙大则助长为害矣故文王不得先时而武王不能后时也
　　六五贞吉升阶象曰贞吉升阶大得志也
　　阶者平易而有等以渐升而得位者也舜禹之事圣人之所欲也汤武之事岂圣人之所欲哉故升阶为大得志焉夫圣人之志必至于是而后为得志欤孟子曰中天下而立定四海之民君子乐之乐之者乐行道也谓之大得志亦以所乐在此耳
　　上六防升利于不息之贞象曰防升在上消不富也升至于防则极矣防而犹升其升必困此舜所以辞耄期也若施于进徳则利故利于不息之正盖进徳恶夫画也升不息则穷髙极逺而至深厚终乎为圣人矣利莫大焉
　　【坎下兑上】困亨贞大人吉无咎有言不信彖曰困刚揜也险以説困而不失其所亨其唯君子乎贞大人吉以刚中也有言不信尚口乃穷也
　　二卦之刚皆揜于柔矣刚有健行之才而无所施此所以为困也君子虽无所施其无所不裕者固自若也且危而遂颠险而遂陷则无事乎有徳矣故险而説困而不失其所亨其唯君子乎险者人之所忧而困者动而见窒者也今险以説则是心有以自説而不以天下之忧为忧者也困而不失其所亨则是身有以自亨而不以天下之窒为窒者也非君子而能若是乎君子虽险以説然陷于险而不得免者虽困而不失其所亨然揜于困而无所逃也如是则逺害避咎之际不能不失其正能不失其正而履险居危如居安者大人而已故曰大人吉以刚中也刚则健行而不陷中则强立而不倚以此处困故正不失也兑为口舌而在上体有尚口之象且人之未信则忠谏以为厉已况羣小之盛欲揜君子而欲以辨説自解乎欲以辨説自解益足以致困故曰有言不信尚口乃穷也
　　象曰泽无水困君子以致命遂志
　　泽有水则足以及物泽无水则非徒利不足以及物而已且无以利其身故其象则为困君子之道足以通天地亨万物而况其身乎以君子而无所逃困则命也非力之能争也于是君子以致命遂志致命而不致力则志自遂矣所以险以説困而不失其亨也
　　初六臀困于株木入于幽谷三嵗不觌象曰入于幽谷幽不明也
　　在下而无能为者臀也初六之象也木有庇下之道茂其枝叶而徒有株焉则不能庇其下矣九四困于九二而不能庇初六既无能为之才而所应又无庇下之道此非所困而困焉处坎险之底而体暗下之性则入于幽谷者也进则困于株木而不见庇退又入于幽谷而不得达此困而失其所亨者也是过三嵗则必出而觌明也
　　九二困于酒食朱绂方来利用亨祀征凶无咎象曰困于酒食中有庆也
　　九五中正在上有需于酒食之才方困于劓刖施不得以及下而九二不得所需焉则困于酒食者也然九五乃徐有説理不终困方将来而应二故曰朱绂方来朱绂者天子之所以饰下者也朱绂虽有饰下之象异乎株木无庇下之才然能饰乎身而无所加乎人以其尚处困故也亨祀者人臣之所以事宗庙也祭祀者天子之所以事百神也臣得君然后能保宗庙故九二朱绂方来则利用亨祀也君得臣然后能争百神故九五困于朱绂乃徐有説则利用祭祀也
　　六三困于石据于蒺藜入于其宫不见其妻凶象曰据于蒺藜乗刚也入于其宫不见其妻不祥也
　　石止而不动上六也蒺藜刚而善伤九二也且以困而视夫蹇与坎难尤甚焉则是困者难之极也物极必反故困不能久若初六闇下犹三嵗不觌焉是以得其所困与非所困而困固有辨也困不足责也所困也以困之既终则复得酒食之养也乃若困于石则非所困而困焉者也以困之既终则亦顽然不动犹若困之初也上既困于石非所困而困又据于蒺藜非所据而据名辱身危自底于灭不祥莫甚焉妻固所有之妻犹不见况非其应乎
　　九四来徐徐困于金车吝有终象曰来徐徐志在下也虽不当位有与也
　　九四所志在应初而九二为之难不敢亟犯以进也故曰来徐徐盖九二有朱绂方来之势而九五有乃徐有説之理假少顷则二自应五弗复为初九之难矣九四所以来徐徐而俟之也金车谓九二也夫金刚而能变能变明非牵于初者也车方以载上载上则非比下者也九二之才如此而四反畏之徐徐不敢进所以为吝也所以有终者为其有与不终为物夺也
　　九五劓则困于赤绂乃徐有説利用祭祀象曰劓刖志未得也乃徐有説以中直也利用祭祀受福也
　　上见揜于柔而害其通故称劓下见陵于刚而害其行故称刖则赤绂者人臣之所以饰下也谓九二也九二自贲其身又且饰下而不应上故曰困于赤绂也九五上见揜于柔下见陵于刚则与六三进而困于石退而据于蒺藜亦无以异也而九五乃徐有説者以九五中直故也盖中立而不倚其身直行而不迃其心则虽不得乎明必得其幽虽不利乎先必利乎后此同人九五所以先号咷后笑而困之九五所以乃徐有説也有説则九二来应而得臣矣得臣故利用祭祀何则尊上帝在乎吁俊故也吁俊乃可以尊上帝况百神乎宜其祭祀而受福也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　上六牵于初困于葛藟者也乗于五刚困于臲卼者也初柔不可牵则逺之可也五刚不可乗则去之可也此困之终有自通之路可以行而求吉之时若自为谋曰动而有悔则有悔必矣其所以自谋如此而不碍于行者以不豫决隂之性故也
　　【巽下坎上】井改邑不改井无丧无得往来井井汔至亦未繘井羸其瓶凶彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　井之为卦巽下而坎上巽乎水而上水卦之所以为井也井譬则性也君子学以修性则巽乎水之象也既尽性矣而推之以及物则上水之象也井之为卦甃之渫之以养其源则汲之而不穷人之性知所以养之则动而愈出亦犹井而已矣故井养而不穷也养源于内而用之不穷则众共资之以为生利之以为説故邑可改也迁都改邑重事也邑可改而井不可改者立本之有地也刚中者天徳之盛也天命之谓性则刚中之徳固其所性之中矣以是立本故不可改亦犹天之不可变也传曰圣人外化而内不化改邑所谓外化也不改井所谓内不化也外化所以趍时内不化所以立本也故徳之地而不可改则孟子所谓分定是也分定则穷居不损何丧之有盛行不加何得之有故曰无丧无得也无得丧于其心故往者取之来者取之取舍不同而吾之为井一也故曰往来井井九二巽乎水而在中汔至者也然未出则未繘井者也无应乎上则羸其瓶者也井以上出为功今未繘井而羸其瓶是以凶也
　　象曰木上有水井君子以劳民劝相
　　不改井者言性也井道不可不革者言治性也性治而后善则必以五教率天下而性其逸惰之民故曰劳民民劳则善心生矣然民之劳也有欲为之志而无能为之才者有矣有能为之才而无欲为之志者有矣无欲为之志则君子劝之劝之则知勉矣无能为之才则君子相之相则有成矣
　　初六井泥不食旧井无禽象曰井泥不食下也旧井无禽时舍也
　　初六以隂在下而上无应以引之井泥不食者也禽之于井无泽无禽向之则井道废矣然则其不食非特不如九三之不食也乃为时之所舍者也夫井有不穷之用可以应无方之求苟不可以应无方之求则是其养之未至也故井道必期于食食之然后井之功成焉若夫既可食矣而不见食则命也吾无丧焉九三之不食是矣
　　九二井谷射鲋瓮敝漏象曰井谷射鲋无与也
　　井谷者旁出而下流者也射鲋小物在下者也称瓮则既汲而上矣敝则漏自上趍下而井之井亡焉盖中人者可导而在下者也九二在中而不正其自守不固矣上有与以引之则上达无与以引之则下达故有谷射鲋鱼瓮敝漏之象而孔子谓之无与也
　　九三井渫不食为我心恻可用汲王明竝受其福象曰井渫不食行恻也求王明受福也
　　九三阳也故为井渫下也故为不食井渫可食而不食故或者为我心恻焉人为我恻而我未尝恻所谓人不知而不愠故可用汲也若其不为人恻则是所谓时者也不可用汲也虽为人恻而我亦自恻则又非所谓无丧无得者也亦不可用汲也有可用汲之才而王明焉则已与王并受其福矣盖井渫而不食则是不为时所知者也王之不明而徇一时之好恶则无由汲矣故九三求王明非明则不合也君圣臣贤天下之盛福况君臣乎并受其福明矣
　　六四井甃无咎象曰井甃无咎脩井也
　　六四在上宜以动出为功者也而以隂居隂乃反静焉然静而正得脩井之道故无咎也夫务在利人而以动出为事者必其在我者既裕也在我者未裕而务在利人则其涸也可立而待也六四知其不裕静而正以自脩焉则其静也乃所以为动出者何咎之有哉
　　九五井冽寒泉食象曰寒泉之食中正也
　　冽之为言清也井渫者渫而后清井冽则自清也故井渫譬其脩性井冽譬其尽性也其井冽其泉寒又在上而食焉此圣人尽已之性而推之以及物者也象曰中正也人之性本中正然徒以失中而偏失正而邪故不善耳圣人尽性岂有他哉不失其所受之中正而已矣
　　上六井收勿幕有孚无吉象曰元吉在上大成也此井道之大成也井道大成宜以不穷之用应无方之求故曰勿幕隂之性故有勿幕之戒焉井道大成而幕则是有周公之才之美而使吝也
