<!-- { "loadSidebar": true } -->
　　嘉者美之至也遯如九五无以加矣盖在下如初则不免以卑逊全身如六二则不免以中顺固志惟九五刚健中正不自屈而为卑逊不少贬而为中顺又当位而应可以无阻遯之善者也故象曰正志正志者自守我志非若六二之固志惧为小人之倾夺也
　　上九肥遯无不利象曰肥遯无不利无所疑也
　　阳饶隂乏阳故得隂而损小人之于君子也既欲沮丧其道又欲戕贼其身为损如此故二九超然处外不内应于小人则为肥焉亦犹剥上九之硕果也然肥遯者山林闲旷之人如嘉遯则非孔孟不足以当之
　　【干下震上】大壮利贞彖曰大壮大者壮也刚以动故壮大壮利贞大者正也正大而天地之情可见矣
　　隂阳之分虽阳大而隂小其实迭为消长故三隂在上三阳在下虽谓之小往而大来然亦阳隂平分而不相胜耳三阳未为壮及四阳长然后为壮焉自人事言之君子之壮取足以胜小人不可陵而已无事乎过也用壮而过怒以勇气慿陵乎物则刚必折鋭必挫是所以贵乎正也壮故能极其大而有辉光正故能保其大而无挫折也正大谓正其大使大者不失正是所谓贞也正直是也正大惟天地之情为然万物不与焉万物之情壮必至于老是谓非道天地之情惟正大是以不至于老而能长久也
　　象曰雷在天上大壮君子以非礼弗履
　　礼者顺天地之理而公者也故有之则安无之则危顺之则成逆之则败然天下之壮莫如礼也君子所以能壮而胜小人亦非礼勿履而已非礼勿履故横逆之来若羊触藩至则羸矣鲁秉周礼而齐不敢伐为是故也
　　初九壮于趾征凶有孚象曰壮于趾其孚穷也
　　趾在下以健行者也初九在下而无应乎上乃欲恃其健而行焉征则凶矣盖大壮贵止止非不贵用壮止乃所以为壮也使用壮而不止至于挫且折岂所以为壮哉今初九以其才之能行也而征不知止宜其凶也虽征凶不害其为行之才故称有孚焉
　　九二贞吉象曰九二贞吉以中也
　　九二以刚不失中此壮而知止者也刚不可以持者也过刚则必折中则善生我所以待物也有则而物之所以胜我者益寡是以守壮宜以道而不可过也
　　九三小人用壮君子用罔贞厉羝羊触藩羸其角象曰小人用壮君子罔也
　　九三之视初九得其位应可以有为矣然九二以刚处中而贞吉九四以履柔而悔亡今九三皆反之兹壮也只所以为羸也故虽得位而有应而小人处之则用罔也传曰罔者有之舍也以谓恃壮而壮其中是以称罔也羊狠物也羝羊狠之至也藩所以限内外礼之象也恃刚狠犯礼未有能前者故有羸其角之象焉
　　九四贞吉悔亡藩决不羸壮于大舆之腹象曰藩决不羸尚往也
　　九四以阳居阴以阳居隂在居位非正然或不同有反是而为正者若九四是也九四以阳居隂壮而思柔得大者之正是以贞吉悔亡也藩者为阻于前者也夫物焉能为阻哉自为阻尔九三处壮则触之而藩益坚四处柔则不触而藩自决不触而决何羸之有哉壮于大舆之腹言遂得载上而行也其载上也壮则任重致逺而不败矣君子不用壮而此称壮者君子之壮不施于陵下不施乎犯上而特施于载上则其为壮异乎小人之壮也
　　六五丧羊于易无悔象曰丧羊于易位不当也
　　六五以柔处中去强狠而不用丧羊者也虽乗九四之刚而九四乃顺而载上非犯上者则是易而无难也人常以处难而不得故折节矫情而为柔顺以求免于时今六五去狠于易而无难之形非性仁者孰能与此哉
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　上六动以趍应而九四为阻于其前羝羊触藩之象也不能退其动之性则然也不能遂其触上之性则然也不俟藩之自决而触以求进何能遂哉性不能遂而理或可遂则进犹有利也既不能遂又不能退故无攸利而震性善变而上又穷则变之时知难而退焉则咎不可长也
　　【坤下离上】晋康侯用锡马蕃庻昼日三接彖曰晋进也明出地上顺而丽乎大明柔进而上行是以康侯用锡马蕃庻昼日三接也
　　君与臣同徳者也其所异者分位耳故日者君之象臣亦为日惟中天则为君出地上则为臣焉明出地上则温厚之气临照之光不足以徧天下是其所以为臣之象也荀子曰事圣君有听从无谏争然则丽乎大明宜以顺为道也孟子曰其进鋭者其退速然则进而上行以柔为道也丽乎大明以顺为道则媚于天子而所锡之礼蕃矣进而上行以柔为进近天子之光而所接之时数矣故曰康侯用锡马蕃庶昼日三接也康侯反不宁侯以顺丽有康侯之象焉昼日不亢乎中也以柔进而有昼日之象焉且夫日之行也微矣且不亢乎中则是柔进而上行者也
　　象曰明出地上晋君子以自昭明徳
　　自昭者不待上之明扬而自显其徳也盖闇闇在上虽明扬而君子亦自晦焉所以逺害也明明在上虽明扬不加而君子亦自昭焉将以行其道也晋之所丽者大明之君是以不待上之明扬而自昭也如文王有明徳而二老相率而归何待币聘之至其所哉
　　初六晋如摧如贞吉罔孚裕无咎象曰晋如摧如独行正也裕无咎未受命也
　　晋如进也以有应也摧如退也以柔在下也晋如日之进缓也摧如物之摧其退速也盖初六未得位也故可行则行可止则止惟义所在是以贞吉也罔孚者莫或信之也孟子之进有疑其干泽者孔子之退有疑其为肉者君子之所为众人固不识也宜其罔孚也裕无咎者言其无官守无言责进退绰绰然有余裕也独行正者志不在乎正人也志在正人则有进而已伊尹之治亦进乱亦进是也
　　六二晋如愁如贞吉受兹介福于其王母象曰受兹介福以中正也
　　初六未得位故进退裕如若六二则得位也得位而无应则志不上行未可以正君未可以正君则泽不下流未可以济民夫立乎人之本朝而道不行若此则君子所以愁如也所以正者愁不在已而在君与民也不期乎上应不求乎众允惟中正是守而已为是故神明斯福之矣故受兹介福于其王母王母幽而尊者也六五之象也
　　六三众允悔亡象曰众允之志上行也
　　晋之六三则君子之道既已积于中而畅乎外矣诚信达乎上心功业着于民望是以众允之而与初六之罔孚者异矣初六则在人者不能无疑六二则在我者不能无忧六三无疑与忧也有上行而已故曰众允之志尚行也
　　九四晋如鼫鼠贞厉象曰鼫鼠贞厉位不当也
　　进之为道顺丽以柔进故无贪位慕禄之失今四刚动而炎上则顺丽柔进之道亡矣故贪而畏人硕鼠然也君子之心有如六二之忧民而已不如九四之畏人也
　　六五悔亡失得勿恤往吉无不利象曰失得勿恤往有庆也
　　君子之在下进退无常惟义所在而已初六是也君子之在上失得勿恤惟命是聴而已六五是也夫进而至于六五则志行矣业既成矣则当此之时使失位而去则亦可以奉身而退之时也使得位而处则天下之幸也然则失得之间为天下重轻而重轻不在乎我其在我者又失得之间进退两安于义何恤之有哉道之未行则如六二之愁如可也道之既行则失位得位宜勿恤矣失得勿恤则直道而行不为自安之计是以吉无不利也
　　上九晋其角维用伐邑厉吉无咎贞吝象曰维用伐邑道未光也
　　角者刚而可以胜物者也有可以胜物之刚下有不应之罪可伐又其所伐惟邑而已至小以弱也宜其伐之虽厉而吉且无咎也然晋以柔进为善今以穷之刚黩于用武而所伐至小以弱于是为未光是以贞吝也
　　【离下坤上】明夷利艰贞彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　明入地中则明益亏而暗益进明夷之象也君子消息盈虚与时偕行则其出地上入地中犹日而已矣于是内文明而外柔顺内文明则与物无际矣外柔顺则与物无迕矣若物奚为而见伤哉然内文明乃所以成大明外柔顺乃所以开大武故文王以之犯难而不惧其卒显于西土也至箕子与暗同体所谓内难也故当晦其明而已深自韬匿使物不得而见也箕子之狂是也能晦其明然后内难而能正其志不如是不死则去而箕子之志不得正矣
　　象曰明入地中明夷君子以莅众用晦而明
　　君子莅众用晦而明非处明夷之势则然也君子视明夷之象明入地中而终将出于地上是以用晦而明以为莅众之道焉大抵下之应上则贵有所输诚不可以用晦用晦则上何望焉此君子所以自昭明徳也上之待下贵有所资纳不可以用明用明则人莫告矣此莅众所以用晦而明也
　　初九明夷于飞垂其翼君子于行三日不食有攸往主人有言象曰君子于行义不食也
　　未尝灼而不敢握火者见其有所暖也未尝伤而不敢握刄者见其有所害也明夷之主在上初九去之逺矣而于飞垂其翼于行三日不食其避之如此之速者亦惩其所谓害者也既无文王蒙难之势又非箕子内难之地则可以去矣既去则义宜速矣然初九体炎上之性则有攸徃者也有攸徃则内难故主人宜见宾礼而且有言况其他乎
　　六二明夷夷于左股用拯马壮吉象曰六二之吉顺以则也
　　六二辅九三而行则下体之辅也有股之象焉处明夷之世则夷于左股者也夫君子之见夷于世也非其身之见残也君子有保身之智焉其所谓伤者其下道而已苟得所辅则道伤复全而其壮莫可御矣故曰用拯马壮吉九三蒙难而动未离乎地类则马之象也六二辅之则拯马者也六二之于九三非其正应疑于不顺而违则也彼刚上柔下中正以相与则岂不顺而违则哉其事闳天太颠之徒也
　　九三明夷于南狩得其大首不可疾贞象曰南狩之志乃大得也
　　九三居下体之极大有为得明夷之魁也故曰明夷于南狩得其大首其事则文王之事也所谓以蒙大难者也夫文王小心顺事者也其曰南狩何也大明之徳自我而显大武之事自我而开谓之南狩不亦宜乎不可疾贞者以明除暗犹昼夜进退其行也若诗称匪棘其欲不可疾之谓也
　　六四入于左腹获明夷之心于出门庭象曰入于左腹获心意也
　　左腹虚而纳物九三之象也六四于此焉而入于左腹者也夫六二为左股于九三以其同体者也六四于九三非同体而称左腹者心徳之同虽疎而亲微子去商而归周是也然入左腹明夷之心而已非若箕子之能正其志也盖微子之去岂其志哉所以处心于明夷之世然耳故象又曰获心意也言箕子随所感触而生也出于门庭者去之商室也以商为室宇之托而称门庭以周为同体之亲而称左腹则君子之仁可知也矣
　　六五箕子之明夷利贞象曰箕子之贞明不可息也明夷六爻以商周之际考之初九之为太公伯夷明矣六二之为闳天太颠明矣九三之为文王明矣六四之为微子独六五称箕子何也为南狩之事与三协矣而成南狩之功者圣人之慙徳也视天下之难不能拯济或垂其翼而避之或出门庭而去之亦非人臣之完节也独箕子既利且正无慙徳而有完节以是为成夫圣人之志也故特称焉上六不称者则亦恶未斥之耳
　　上六不明晦初登于天后入于地象曰初登于天照四国也后入于地失则也
　　不明晦非用晦也初登于天后入于地言崇髙不可不保恃也夫明足以保身者且夷见伤焉则天下之人愚不足以保身者又可知矣残贼之加于天下如此其不诛者鲜矣
