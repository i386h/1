<!-- { "loadSidebar": true } -->
　　复三变剥四变皆成谦辞以剥上九言之者在上而降下者谦也处下而能卑者常也未足以尽谦之义上九降三六三升乎上此谦所以亨也尊卑相去其位不同于是情睽隔上下不通尊者既屈卑者伸然后上下交而功勲成矣以天地言之天道下济地道上行万物化生其道光眀而所以光明者阳济乎隂也非谦亨乎曰济曰光眀坎象也此以剥之上九六三升降言谦亨也天阳地隂神者天地之大用人也者参天地而行神者也天地也神也人也以分言之则殊以理言之则一故观日月之进退则知天地之亏益矣观山川之髙庳则知地道之变流矣观人事之得丧则知神之祸福矣观物论之取舍则知人情之爱恶矣变祸为害者言不利也是数者无不以盈为去以谦为尚九在上盈也三徃损之则为亏盈为变盈为祸盈为恶盈三在下谦也九来益之为益谦为流谦为福谦为好谦流之者坎也益之福之好之者阳也此再以上九六三论盈虚之理眀谦也九三自上位降而言之则尊而光天道下济是也自九三卑位言之则卑而不可逾山在地中是也谦之为徳其至矣乎所处尊矣道则弥光也所执卑矣而徳则弥尊也君子观诸天地验诸幽眀故处卑而不争居尊而能降愈久而不厌乃能有终故曰君子有终此再以九三言君子体谦而终也上者外卦之终三者内卦之终也以卦气言之小寒也故太准之以少
　　象曰地中有山谦君子以裒多益寡称物平施
　　裒郑荀诸儒读作捊取也字书作掊山在地中则髙者降而下卑者升而上髙卑适平刘表曰谦之为道降已而升人者也以象考之上三隂多也下二隂寡也艮为手掊也故君子取有余益不足以贵下人则贵贱平矣以财分人则贫富平矣以徳分人则贤不肖平矣然物之不齐物之情也所谓平者非漫无尊卑上下差等也称物而施适平而止平者施之则也坎为水天下之平施者无水若也
　　初六谦谦君子用渉大川吉象曰谦谦君子卑以自牧也
　　六本复之六三以柔退居谦之下谦之又谦者也谦谦故能得众用之以犯大难况居平易乎三坎为大川动之四成巽股渉大川也自牧者自养也牧畜者扰之得其宜一童子自后鞭之足以制其刚夫然后其刚可用也坤为牛艮为少男处柔在内其动刚卑以自牧也君子卑以自牧则能谦谦则能得众此爻施之于自牧则可施之于他则卑已甚矣
　　六二鸣谦贞吉象曰鸣谦贞吉中心得也
　　谦自六卑以自牧积其徳至于六二柔顺而中正其乐于声音而不自知故鸣谦动成兊兊为口为説虽鸣也而非求应以正为吉自有也是以求福不回守正而已非中心自得无待于外者能之乎何以知其自得以鸣谦也
　　九三劳谦君子有终吉象曰劳谦君子万民服也坎劳卦三与五同功九三劳而有功以阳下隂安于卑下艮见兊伏劳而不伐有功而不徳君子致恭以存其位之道也内卦以三为终故曰劳谦君子有终吉夫有血气者必有争心故有能而矜之有功则伐之未有不争争则危矣九三致恭上下五隂宗之万民服矣其谁争之所以能存其位存其位所以有终吉也万盈数合乾坤隂阳之防乃盈是数唯天地之元始生万物足以当之易言万国万民万夫大之辞也易传曰古人有当之者周公是也
　　六四无不利防谦象曰无不利防谦不违则也
　　六四坤体柔顺而正上以奉六五之君下以下九三劳谦之臣上下皆得其宜故曰无不利防谦艮为手止也震起也手止而复起有挥防之象六四挥防其谦之道布于上下防谦也所以奉上下下无不利者非事是君为容悦也非持禄养交也不违其则而已人之大伦天下之正理也理之所至天地万物之所不能违故谓之则不违其则无徃不得其宜则无徃不利矣子夏曰防谦化谦也言上下化其谦也京房曰上下皆通曰挥谦是也谓三防之四化之误矣
　　六五不富以其邻利用侵伐无不利象曰利用侵伐征不服也
　　阳实富也隂虚贫也邻谓四与上也以用也能左右之也富而能以其邻者常也不富而能以其邻者以六五处尊位而谦虚也能以其邻则能得众得众故利用侵伐无不利五动成离坎上与四变有弓矢甲胄之象以其邻也动之二入坎险侵伐也征者上伐下以正而行也司马法曰负固不服则侵之圣人虑后世观此爻有戈兵妄动不省厥躬者故之曰征不服也六五谦虚六二恃险不应乃可以侵伐禹征有苖是也若我不谦虚彼不肯服自其宜也
　　上六鸣谦利用行师征邑国象曰鸣谦志未得也可用行师征邑国也
　　六五征不服上六又曰征邑国者征邑国非侵伐也克已之谓也君子自克人欲尽而天理得则诚诚则化物无不应有不应焉诚未至也上六极谦至柔九三当应止于下而不来故鸣隂阳相求天地万物之情坤为牛应三震有鸣之象故曰鸣谦鸣而求应志未得也然则如之何反求诸已而已其在胜已之私乎克已则无我物我诚一则物亦以诚应之矣坤在侯位为国在大夫位为邑上至二体师上以正行之三正也三之上坎险平征邑国也故曰可用行师征邑国也易传曰邑国已之私有也征邑国谓自治其私也
　　【坤下震上】豫利建侯行师彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　豫谦之反谦九三反而之四四动羣隂应之其志上行以顺理而动也我动彼应岂不豫乎豫和豫也休逸闲暇之谓也故曰豫刚应而志行顺以动豫此以九四合坤震二体而言豫也谦九三在三公之位自二以上有师体反之则三升四四为诸侯三公出封之象故利建侯师动而徃行师之象故利行师二者皆顺以动周之大封汤武之征伐无非顺民欲也顺民欲则民説之説豫也豫顺以动虽天地之大犹不能违故天地如其理而动而况建侯行师乎乾坤天地也坎有伏离日月也二至也天之动始于坎厯艮与震而左行地之动始于离厯坤与兊而右行是以日月防为牵牛万物成于艮故曰天地以顺动故日月不过而四时不忒此以九四互体论坤震之义也坎为律刑罚也坤为众民也艮止也圣人之动必顺乎万物之理法之所取必民之所欲也法之所去必民之所恶也故法律止于上刑罚清简也众止于下民服从也故曰圣人以顺动则刑罚清而民服此以互体之坎变艮推广坤震以尽豫之义也然意味渊长言之有不能尽故夫子賛之曰豫之时义大矣哉易传曰豫遯姤言时义坎睽蹇言时用颐大过解萃言时各以其大者也以卦气言之春分也太准之以乐或问互体之变有几曰体有六变春秋传毕万筮仕于晋遇屯之比辛廖占之曰震为土车从马足居之兄长之母覆之众归之六体不易廖以震坤合而言六体也且以豫卦九四论之自四以上震也四以下艮也合上下视之坎也震有伏巽艮有伏兊坎有伏离六体也变而化之则无穷矣故曰杂物撰徳其微显阐幽之道乎
　　象曰雷出地奋豫先王以作乐崇徳殷荐之上帝以配祖考
　　雷之出地奋然而作万物豫之时也九四具天地日月雷霆风雨万物化生作乐起于冬至黄钟之象郊野者天际也在内外之际为郊坤为牛坎为血阳为徳豫自复三变初九升四作乐崇徳也杀牛于郊荐上帝也上帝干在上之象殷盛也自四至上震变坤坤为众故曰殷礼有殷奠殷祭言盛也五变比干为考六变剥干为祖以配祖考者报本反始也
　　初六鸣豫凶象曰初六鸣豫志穷凶也
　　四者豫之主初六不中正而顺从逸豫者也初四相易成震震为声有相应而鸣之象从逸豫而发于声音者也故鸣初六豫之始于其始也鸣豫至于末流则志穷而凶中为志谓四也初复动而之四则止而不行其志穷矣太康后羿之事乎
　　六二介于石不终日贞吉象曰不终日贞吉以中正也四艮为石初三不正二介于不正之间上交于三而不谄下交于初而不渎确然如石不可转也夫始交者安危之几不谄不渎则不过乎中故曰介于石三为内卦之终二动离为日不终日也所谓几者始动之微吉之端可见而未著者也离目为见见之是以不终日而作作则动也豫之时上下逸豫失正诸爻之才多与时合二以中正自守不溺于豫可谓见几矣备豫之道也不俟终日而作以贞故吉贞者守正之谓也心不动则中正中也故见不中正也故见不正中正故知微知柔不罹于咎故曰介于石焉用终日
　　六三盱豫悔迟有悔象曰盱豫有悔位不当也
　　三四处位不当同而不和者也睢盱上视而不正也向秀曰小人喜悦佞媚之貌四豫之主三以柔顺承之动成巽巽为多白眼睢盱上视佞媚以求豫而四不动则悔其动故盱豫悔三不能去且静而待之四又动故迟有悔悔其不动四艮体止于上三动巽为进退故动静皆有悔三犹豫如是无他位不当也小人悦于豫宁悔而终不以所处为不当而去之柔不正故也
　　九四由豫大有得勿疑朋盍簪象曰由豫大有得志大行也
　　四为豫之主五隂顺从由已以致豫故曰由豫以一阳而从五隂大者有得也故曰大有得然不免于疑者在近君危疑之地无同徳之助众隂不从五而从已也疑谓伏巽巽为不果坎见巽伏故勿疑盍合也五交四也言积诚不已下情通于上也坎为髪为通四刚在上下众柔之际交而通之犹簪也髪非簪则防乱不理安有髪之柔顺而不从簪乎夫朋归巳而致疑于五者有二招权也专功也下情通于上上下既交以诚何疑于招权不有其功归美于上其中洞然何疑于专功四五相易伏巽象毁则四刚中之志上行率天下而从五何疑于朋之众乎五不疑四四不疑五君臣上下各守其正为由豫也大矣先儒以坎为髪何也曰以巽为寡髪而知也干为首柔其毛也故湏象亦然
　　六五贞疾恒不死象曰六五贞疾乘刚也恒不死中未亡也
　　四以刚动为豫之主众之所归权之所主也五以柔溺沈防于逸豫而乘其上岂能制四哉六五受制于四而不可动亦不复安豫矣故此爻独不言豫不可动则于正为有害故曰贞疾恒震巽也天地可久之道也六五动则有震巽恒久之象人君中正然后六二为之用九四同徳也何乘刚之有五不可动以失正也故九四为腹心之疾然主祭祀守位号而犹存者正虽亡而中未亡也中者人心也中尽亡则灭矣故曰贞疾恒不死言贞虽有疾其中固在能动以正则可久矣恒未尝死也坤为死震为反生未亡之象周室东迁齐晋二伯托公义以令诸侯中未亡也失天下者多矣必曰豫者威权之失必自逸豫也防臣进女谒行大臣专主威则社稷移矣易传曰若五不失君道而四主于豫乃任得其人安享其功如太甲成王也
　　上六防豫成有渝无咎象曰防豫在上何可长也上六豫之中沉冥于豫成而不变者也坤为冥昧古之逸豫之人固有不恤名声之丑性命之危而乐之者不知因佚乐之过变前之为乃善补过也何咎之有故曰成有渝无咎圣人发此义以勉夫困而学者焉上六动之三成巽巽为长四坎为可冥豫在上而不变未有不反何可言也
