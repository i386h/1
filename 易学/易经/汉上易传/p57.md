<!-- { "loadSidebar": true } -->
　　阴卦有三十二卦以百四十有四而
　　三十二之则四千六百八为三十二
　　阴卦之策数也
　　二篇之防万有一千五百二十
　　三十二阳卦之策六千九百一十二
　　三十二阴卦之策四千六百八合而
　　为万有一千五百二十所谓二篇之
　　策也
　　右大衍数邵康节传其子伯温










　　汉上易传卦图卷下
<经部,易类,汉上易传>
　　钦定四库全书
　　汉王易传丛説　　　　　宋　朱震　撰
　　甲壬得戌亥者均谓之干不一其甲子壬子也乙癸得申未者均谓之坤不一其乙未癸未也故论干则甲子与壬子同甲寅与壬寅同甲辰与壬辰同壬午与甲午同壬申与甲申同壬戌与甲戌同论坤则乙未与癸未同乙已与癸已同乙夘与癸夘同乙丑与癸丑同乙亥与癸亥同乙酉与癸酉同
　　干阳物也得于干者皆阳物也乾道成男是也坤隂物也得于坤者皆隂物也坤道成女是也
　　隂阳家八卦变五鬼絶命天医生气絶体逰魂福徳其卦乾坤坎离震巽艮兑相对而变亦先天之序也
　　疾者隂阳偏胜而不得其正也故卦以隂居阳阳居隂者谓之疾所得之偏者亦然三疾是也或曰偏乎隂者资之以阳偏乎阳者资之以隂谓隂处隂则误也隂阳各得其正非疾也説卦以坎为心病坎者干之二五交乎坤也二阳不当位疾也五阳当位通也故坎又为心亨先儒槩以坎为病则误也曰心病曰心亨者二五中也
　　离为飞鸟谓之朱鸟离也又谓之朱雀故雀入大水为蛤离极成坎也
　　变坎七变艮二即五也初自下爻三变即前参以变也次自中爻下而二变次自中爻上而二变即前伍以变也参去伍伍去参皆不能变此三所以为极数五所以为小衍也若一若二即未变也故曰天地定位易行乎其中
　　巽为号又有嗃嗃者何交乎离也巽为风离为火大且急者风火之声怒声也天下之大声有四曰雷曰风曰水曰火曰众怒如水火
　　或用一卦或用一爻或不可用则曰勿用天下之时无不可用者顾用之如何耳
　　一索再索三索先论揲蓍次论防数中便有八卦次论画卦中坎离互有四卦
　　归藏之干有干大赤干为天为君为父又为辟为卿为马为禾又为血卦
　　归藏小畜曰其丈人乃知丈人之言三代有之
　　临川解睽六五噬肤曰肤六三之象以柔为物之间可噬而合此卦自二至上有噬嗑象此互体也
　　后説之弧一作壶爻有坤坎离艮而无震足当作弧明夷之离为小过之飞鸟无妄之坤为睽之掣牛离畜牝牛离中之隂即坤之隂也坎为马脊坎中之阳即干之阳也
　　苋陆泽草也生于三月四月苋蒉也叶柔根坚而赤陆大于苋叶柔根坚坚者兑之刚也坚而赤赤者干之色也
　　困九月霜降气也故曰株木曰蒺藜蒺藜者秋成也大过十月小雪气也故曰枯杨生稊枯阳生华姤五月夏至气也故曰以杞苞生生于四月中气故也夬三月清明气也故曰苋陆夬夬苋陆三月四月生也
　　闗子明曰接物者言接之而已非同之也故濯物心无所渎污谓之洗心言洗濯其接物之心无所渎污故谓之洗心而注者误以为洗濯万物之心
　　郭璞洞林得豫之小过曰五月晦日羣鱼来入州城寺舍注以乙未为鱼星非也豫艮为门阙震为大涂六三变九三互有巽体巽为鱼豫五月卦坤为晦日
　　兑为妾变为巽巽为近市利则市门矣故洞林咸之渐兑成巽曰妾为倡
　　王弼谓颐初九不能使物由已养误也夫使物由已养有命存焉初九在下未能养人而当自养以正故以朶颐戒之
　　易之有説卦犹诗之有诂训也
　　天命圣人以祐下民微隂浸长民将内溃圣人章不耀中正自处委任贤佐厚下安宅尽人谋以聴天虽有陨越自天陨之吾志不动也不舍天之所命也周公曰我弗敢知孔子曰天生徳于予桓魋其如予何
　　王洙曰木之始纽引孚甲触地而出能破防确无所不通巽之上刚是也根柢散之自固其植巽之下柔是也以至华实成落而不反其故处杂卦曰升不来也
　　震亦为王者五行更王始于震也震干之一索也其王之始基乎故大王文王与武王之南狩皆用此象升之三不用此象者决燥也
　　分隂者六八也分阳者七九也迭用柔刚者互变也人疑系辞非孔子作乃门人所作不然子曰何也此大不然荅问者所以起意也如困之上六困于葛藟于臲卼曰动悔有悔征吉此爻言人曰动必有悔虽有悔也征则吉可不动乎
　　鲋子夏作虾蟇此五月卦也
　　初竒二偶三竒四偶五竒六偶卦有取于竒偶为象者如干九四曰渊渊重坎也自四至上有重坎象
　　五兵之有戈上鋭将有兵者刀劎有光离也
　　郭璞筮升之比升二三五变也五变坎曰和气氤氲感潜鸿坎下伏离离为飞鸟鹅凫同象
　　郭璞为东海世子母病筮得明夷之既济坤变坎曰不宜封国列土以致患母子不并贵坤为国邑坎折之坤母坎子土克水也又曰当有牛生一子而两头一子谓坤变坎此説卦所谓子母牛也两头者坎离相应离中爻有田
　　璞得大有之泰云七月中有蛇在屋间出食鸡雏案离为飞鸟变坤互中有震震为大木者梁也已在上爻故云屋此大过云本未弱取栋桡象也
　　洞林以巽为大鸡酉为小鸡者酉巽之九三爻也以此推之午为马干之九四也丑为牛坤之六四也寅为虎艮之上九也辰为龙震之九三也未为羊兊之上六也
　　八卦兼用五行乃尽其象管辂郭璞共用此术
　　巽为风蛊蛊以风化故为蛊
　　又筮遇节之噬嗑曰簮非簮钗非钗此以内卦兑言也兑为金大抵断卦当先自内又曰在下头断髭须所谓头者坎中之干也须者在首下而裔也柔坎也
　　顾士犀母病得归妹七日亡者归妹女之终也
　　卦有取前卦以为象者有取后卦以为象者有一爻而取两象者有一象而兼二爻者有一爻变动而二爻共取以为象者其言可谓曲矣然而尽万物之理不如是无以致曲焉不如是其言亦不能以中矣
　　干防三十六阳也坤策二十四隂也阳合于隂而生震坎艮者二十八策隂合于阳而生巽离兑者三十二策乾坤六爻其策六十
　　泽中有火非火居泽下也如以刚限之故火不见灭是水在鼎中火巽鼎下之象非革象也盖水火之性寒燥湿皆有常然泽中有火则水火之性革其常矣息止也火炎上而水息之水润下而火息之有二女同居其志不相得之象故曰水火相息若以刚限之则无同居之象郭璞言有温泉而无寒焰璞其知革睽之象欤
　　两仪生四象孔氏谓金木水火禀天地而有土则分王四季且金木水火有形之物安得为象哉孔氏失之逺矣
　　庄氏之实象假象义象用象于释卦中破之
　　何氏谓神物变化垂象图书此易外别有
　　易有四象所以示也此象谓爻卦之象
　　七八九六乃少隂少阳老隂老阳之位生八卦之四象也天一地二天三地四兼天五之变化上下交易四象备其成数而后能生八卦于是坎离震兑居四象正位各以本位数存三以生余数则分乾坤艮巽之卦四象既列五居四位此河圗五十有五居四位之数
　　刘氏曰八纯卦兼两仪四象而尽五十五数谓先布五十五位后除天地四方数余以竒耦数排之便见八卦之位此説不通所谓干者天也坤地也所谓坎者北方也离南方也兑西方也震东方也今除天九地六四方四数而分布八卦即八卦所用止三十六而十九数为赘矣夫八卦皆本于乾坤而坤之数干兼有之故八卦不出于三十六夫三十六数六九也九老阳之数也此小成之卦也若大成之卦三十二防也二十八防也二十四防也而三十六防皆兼有之盖天地之数五十有五自一衍而五大衍为五十五十则五十五在其中其用四十有九则一在其中更不论五十五也若除天地四方之数又于四象二仪之外而有八卦矣故曰其论不通
　　刘氏曰内十五天地之用九六之数也兼五行之数四十合而为五十有五备天地之极数也曰九与六合为十五水一六火二七木三八金四九土五十凡四十数配合论之则不通虞翻曰甲干乙坤相得合木丙艮丁兑相得合火戊坎已离相得合土庚震辛巽相得合金天壬地癸相得合水翻谓天地者言乾坤也十日之数甲一乙二丙三丁四戊五已六庚七辛八壬九癸十故干纳甲壬配一九坤纳乙癸配二十震纳庚配七巽纳辛配八坎纳戊配五离纳已配六艮纳丙配三兑纳丁配四此天地分五十五数也
　　水一火二木三金四土五五行之生数也水六火七木八金九土十五行之成数也一三五七九竒数二十五二四六八十偶数三十竒耦之数五十有五此五行分天地五十有五之数也太三八为木四九为金二七为火一六为水五五为土五五者十也洛书之数也刘牧曰十五天地之用九六之数也兼五行之数四十合而为五十有五备天地之极数者误也言五行之成数则九六在其中矣
　　韩氏曰衍天地之数所赖者五十其用四十有九则其一不用也不用而用以之通非数而数以之成斯易之太极也此言是也四十九数总而为一者太极也散而为四十九即太极在其中矣故分而为二以象两揲之以四以象四时四时者坎离震兑此六七八九之数也
　　又曰夫无不可以无明必因于有固常于有物之极必明其所由宗此言未尽也四十九因于太极而太极非无也一气混沦而未判之时也天地之中在焉故谓之太极极中也
　　京房云五十者谓十日十二辰二十八宿也凡五十其一不用者天之生气将欲以虚来实故用四十九焉此言五十数之见于天者其成象如此谓其一不用为天之生气则非也
　　马融云易有太极谓北辰也太极生两仪两仪生日月日月生四时四时生五行五行生十二月十二月生二十四气北辰居位不动其余四十九运转而用也季长之论不若京房盖两仪乃天地之象而北辰不能生天地也故邵雍曰万物皆有太极两仪四象之象
　　荀爽曰卦各有六爻六八四十八加乾坤二用凡五十初九潜龙勿用故用四十九也干用九坤用六皆在八卦爻数之内潜龙勿用如勿用娶女之
　　郑康成云天地之数以五行气通凡五行减五大衍又减一故用四十有九康成所谓五行气通者盖谓十日十二律二十八宿三者五行之气通焉为五十五减五行之数为五十大衍又减一为四十九其説本于干凿度与京房为一説而五行气通其説尤善但后学一例抵之不详观耳
　　董遇云天地之数五十有五者其六以象六画之数故减而用四十九非也董谓五十有五减卦之六画为四十九不知五十有五天地之极数大衍之数五十其一太极不动而四十九运而为八卦重而六十四若去六画即説不通矣
　　顾懽云立此五十数以数神神虽非数因数以显故虚其一数以明其不可言之义所谓神虽非数因数以显是也然其説大而无当不及韩説刘氏谓韩注虚一为太极即未详其所出之宗而顾之未详又可知矣
　　刘谓天一居尊而不动则与马季长言北辰不动何异若谓不动则筮者当置一防以象天一不动不当言其用四十有九也动静一源显微无间知四十有九为一之用即知一为四十有九之体矣
