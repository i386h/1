<!-- { "loadSidebar": true } -->
　　节涣之反泰之变也泰分九三之五以节其上之柔分六五之三以节其下之刚刚柔分而有节二五之刚得中上下节之而不过所谓节者刚柔有节而不过乎中不过则亨故曰节亨刚柔分而刚得中不曰柔得中者刚得中则柔不过矣此以卦变二三五爻言节之所以亨也上六乗刚处险守而不变所以不可贞者节之道穷也易穷则变变则通通则久守而不变苦节也凡物过则苦味之过正形之过劳心之过思皆曰苦苦节则违性情之正物不能堪岂道也哉申屠狄之洁陈仲子之廉非不正也立节太苦不可贞也夫节者为其过于中也故节之使不失其中上六正而过矣安能节乎故曰道之不明也我知之矣贤者过之不肖者不及也自不肖观之过者为贤自中言之过不及一也谓之正者贵乎中正也正而失中不可正也故曰苦节不可贞其道穷也此以上六无应戒苦节也兊说也坎险也人情易则行险则止凡止而行皆有险之道节止而不行者也泰之九三上行自兊成坎以说行险也以说行险虽止不失其和矣和而不流中立而不倚故曰说以行险此以九五言节之亨也九五节之位也中正节之道也当位以中正为上下之节各适其宜无所不行故曰当位以节中正以通此以九五言节亨者当其位也九三一变归妹震为春离为夏节之以春夏也再变节兊为秋坎为冬节之以秋冬也天地有节则隂阳寒暑不过而万物成于艮故曰天地节而四时成离兊为贝贝为财干为金玉坤为民泰甚则人欲纵人欲纵则财用匮乏百姓困穷故量财之所入计民之所用节以制度自下等级而上其费有经其敛有法财既不伤民亦不害是以天地不节则四时不成王者不节则民财不生无非节亨也故曰节以制度不伤财不害民此又推原卦变互体以尽节之义也在卦气为七月故太凖之以度
　　象曰泽上有水节君子以制数度议德行
　　泽之容水固有限量虚则纳之满则泄之水以泽为节也君子于民亦然制其多寡制其隆杀制数度也制数度者坎之象也律度量衡皆始于黄钟冬至之律于辰为子于卦为坎九五以中正为节也干为德震为行兊口为议议德行者恐其中而未正也易传曰议谓商度求中节也
　　初九不出户庭无咎象曰不出户庭知通塞也
　　初九六四正应也往来相易不穷故曰通九二近而不相得窒其所行故曰塞初九兊体刚决动成坎坎水为知故知通塞五艮为门阙交兊为户四在门阙之中为庭不出者自守以正而巳动有险故不出户庭乃无咎不出则处也在言语则黙亦是也不出而处不语而黙虽有正应不说也是之谓节兊为口舌故系辞专以慎密不出言之易传曰通则行塞则止义当出则出矣君子贞而不谅或曰艮为门阙又曰交兊为户何也曰兊为户震为门艮土在啓闭之际故为门阙干始扵子至丑直艮至寅成泰泰者天地交通至卯直震故震交艮为门震即干之辟户也是以雷发声蛰虫开户坤始于午至未直坤至申成否否者天地闭塞至酉直兊故兊交艮为户兊即坤之阖戸也是以雷収声蛰虫坏户
　　九二不出门庭凶象曰不出门庭失时极也
　　极至中也二动歴四应五成震震为门四在门阙之中为庭二以中应五之中极也当其可之谓时故曰时极时极者时中也九五刚中当位酌民情以为节九二有刚中之徳动而应以趋节之时则中正之节逹于下矣得时极也若说于三隂与五异趋固而不知变门庭可出而不出是得时极而自失之也所以凶者其节不正也故圣人戒之
　　六三不节若则嗟若无咎象曰不节之嗟又谁咎也六三柔不当位说而失中不能节之以刚者也有子曰知和而和不以礼节之亦不可行也三不能节则乗刚失位以説从人而已不能堪焉故忧发于口咨嗟而巳三变而刚刚不失节而上自应夫何忧哉易传曰节可以免过而不能自节以致可嗟将谁咎乎此爻与离之九三不鼓缶而歌则大耋之嗟凶象异而意同
　　六四安节亨象曰安节之亨承上道也
　　节止也凡止物有险之道险非人情之所安上三爻皆处险六四当位履正安于处险以顺承上而止物焉安于节也六四能安于节者以承上中正之道以此节下下必应之节道行乎上下而亨亨则通矣非中正岂能安其节哉易传曰节以安为善强守而不安则不能常岂能亨也
　　九五甘节吉往有尚象曰甘节之吉居位中也
　　节者理之不可得而过者也九五居位以中为制节之主安行于上而不动甘节也五自泰九三变以说行险有甘之意先王建国宅中均道里制邦域之时乎正则吉二说从之往有尚也尚配也往有配乎中也诗曰商邑翼翼四方之极往有尚也故九二不出门庭凶彖言当位以节中正以通爻止言居位中何也彖言九五一爻此言九五九二相善也易传曰巳则安行天下则说从节之至善者也
　　上六苦节贞凶悔亡象曰苦节贞凶其道穷也
　　节过乎中居险之极人所不堪下无说而应之者苦节也不可贞贞则凶其道穷也上六固守乎正不知俯而就中则悔亡五中也悔则穷能悔则亡凶矣易传曰悔亡损过从中之谓也节之悔亡与他卦之悔亡辞同而意异
　　【兊下巽上】中孚豚鱼吉利涉大川利贞彖曰中孚柔在内而刚得中说而巽孚乃化邦也豚鱼吉信及豚鱼也利涉大川乗木舟虚也中孚以利贞乃应乎天也中孚自遯来讼之变也二五不应六三孚于上六四孚于下二爻在中而孚中孚也易传曰中孚者信之本中实者信之质夫信之未彰无形矣其中已有信也非中虚乎静而正发而当反诸己而不怍断然如金石之不可易非中实乎故曰柔在内而刚得中此以三四二五言中孚也上巽施之下说从之巽说相与不期于孚而孚焉犹鸟之孚卵也巽伏于上说从于下不动而柔者化刚者应拚然而飞矣化邦之道不几于是乎坤在上为邦国外巽内说感之以诚信久而自化不为而成也其象巽离化坤巽离者万物化成之时故曰説而巽孚乃化邦也此总六爻而言中孚也豚鱼六四也中孚六四即讼坎之初坎为豕其初为豚三兊为泽四巽乎泽为鱼六四一爻具豚鱼之象而在中孚之中信及豚鱼也先王之交万物无非信也取之必有时用之必有节风有驺虞信及豚也颂有潜信及鱼也动物之蕃息者莫如豚鱼信及豚鱼上下草木鸟兽无所不及而至诚之道可以賛天地之化育如是乃吉六四正也正则吉信至于赏罚而示之者末矣非心服也其终必凶故曰豚鱼吉彖曰信及豚鱼也此以六四言中孚也坎为险难初越二三涉坎成巽巽为股涉大川也兊泽而为大川决而成川也巽为木兊金刳其中舟虚也舟虚者中虚之象九五体巽其中虚不以好恶之利累其心其下说而不违利以济难也夫乗木之利乗桴不如乗舟重载而乗险者不如虚舟之为安仗诚信而大难犹乗木而其中枵然岂复有风波之虞哉古之人虚已游世五兵兕虎不能害用此道也故曰利涉大川乗木舟虚也此以四五言中孚之功也天之道不言而善信四时自成万物自生正而已矣正诚也六四之正乃应乎天者以其心正心正则其意诚乃应于天之道非人为也故曰中孚以利贞乃应乎天也此以六四初九相应言中孚也初九本九四干在上为天之象在卦气为冬至故太凖之以中
　　象曰泽上有风中孚君子以议狱缓死
　　泽上有风泽中应之中孚也中孚信也中孚自讼变坎为狱九四之初坎成兊兊为口议狱也议狱者议其狱情之正否也艮六变成中孚艮体尽矣为游魂游魂死之象震为反生缓死也缓死者未必死也君子议狱缓死则好生之徳孚于上下矣传曰冬至四十五日条风至出轻刑解稽留法此象乎
　　初九虞吉有它不燕象曰初九虞吉志未变也
　　中孚之初戒其审慎其所信初九六四正应也初宜信四而初四相易以失位为虞以其有忧也故虞度之虞乃不失其正应故吉虞度而得其所从宜诚一不贰有它则择利而动心无所主惑矣燕谓三也雷在泽中有燕息之象三非初之正应初与三同体説乎隂而往应之为有它初之三归妹象毁而不燕以其贰也初九所以虞吉者得其所从其志未变于三变于三矣何燕之有
　　九二鸣鹤在隂其子和之我有好爵吾与尔靡之象曰其子和之中心愿也
　　讼离为飞鸟变震为鹤说卦震为鹄鹄古鹤字也穆天子传列子皆以鹄为鹤鹤震声感兊鸣于正秋九二之象也九二刚实而中中孚之至者九居二鸣鹤在隂也坤为母巽四为子四与二同体震而九二阳为大六四隂为小故四有子之象二四志同二鸣而四和二中也四亦中虚心之象其应岂强为哉出于中心愿而已矣荀子所谓同焉者合类焉者应故曰其子和之中心愿也巽为命五出命者也阳为美好好爵者爵命之美吾四自谓也我四谓五犹曰我君也尔亲乎二也二诚于中四自和之若曰我君有好爵吾与尔共靡之非二有求于四也四于五其疏附之臣乎靡子夏传陆绩作縻巽为防縻系之象当作縻孟子曰我善养吾浩然之气庄子曰吾无食我无粮古人文章相错而成此爻所谓我吾亦然易传曰至诚无逺近幽深之间唯知道者识之
　　六三得敌或鼓或罢或泣或歌象曰或鼔或罢位不当也
　　敌者势均而不相下也艮之彖曰上下敌应不相与也言六爻势均当应而否故子夏传曰三与四为敌盖三四同体而异意近而不相得六三不正小人也六四正君子也三小人不见信于君子而志在得四四终不可得震为鼓三动鼓而进将以张之也而四不应既罢而退将以诱之也而四不来三动离为目兊泽流目或泣以感之而四不忧巽为长震为声兊口为言长声以永其言或歌以乐之而四不恱或鼓或罢或泣或歌小人之情状尽矣四守正终莫得之处位不当无以取信于君子也岂能强得之哉
　　六四月几望马匹亡无咎象曰马匹亡絶类上也四处当位近君其道上行成孚者也讼离为日坎为月坎变震月在东也离变兊日在西也月东日西望也五在中四为几望隂道之盛盛则敌君祸败必至不可不戒古者驾车四马两服为匹两骖为匹不能四马则驾两马曰騈骈亦匹也四震为作足马四应初成坎坎为美脊之马两马匹也震坎阳卦类也四之上絶其类而不应则马匹亡矣孚道在一四上从五亡其匹则絶系应之私无敌君之祸易传曰系初则不进其能成孚乎
　　九五有孚挛如无咎象曰有孚挛如位正当也
　　九五在上六四在下君臣之位正也九五刚健中正六四柔巽正而顺君臣之徳当乎位也五四君臣相孚上下固结如挛然相易以致用故无咎挛拘挛也五四相易有巽股艮手离目相就拘挛之象夫忠为令徳苟非其人不可君臣之际非位正徳当其孚如是岂能无咎乎
　　上九翰音登于天贞凶象曰翰音登于天何可长也巽为鸡刚其翰也柔其毛也翰羽翮也震为声上动反三成兊鸡振其羽翮而后声出于口翰音也干五为天六三往上隂为虚翰音登于天也鸟之类声闻于天者鹤也鸡无是实虚声闻于上虽登于天须臾则反其可长乎巽为长三之上巽毁何可长也不信之极正乎其凶故曰贞凶张载曰信之无实穷上必凶
　　【艮下震上】小过亨利贞可小事不可大事飞鸟遗之音不宜上宜下大吉彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
