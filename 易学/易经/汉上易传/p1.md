<!-- { "loadSidebar": true } -->
　　钦定四库全书　　　　经部一
　　汉上易　　　　　　易
　　提要
　　【臣】等谨案汉上易十一卷卦图三卷丛説一卷宋朱震撰震字子荆门军人政和中登进士第南渡后赵鼎荐为祠部员外郎官至翰林学士事迹具宋史本传是书题曰汉上盖因所居以为名前有震进书表称起政和丙申终绍兴甲寅凡十八年而成其説以象数为宗推本源流包括异同以救庄老虚无之失陈善扪虱新话诋其妄引説卦分伏羲文王之易将必有据杂卦反对造孔子易图者晁公武读书志以为多采先儒之説然颇舛谬冯椅厚斋易学述毛伯玉之言亦讥其卦变互体伏卦反卦之失然朱子曰王弼破互体朱子用互体自左氏已言亦有道理只是今推不合处多魏了翁曰汉上易太烦却不可废胡一桂曰变互伏反纳甲之属皆不可废岂可尽以为失而诋之观其取亦甚有好处但牵合处多且文词繁杂使读者茫然防来只是不善作文尔是得失互陈先儒已有公论矣惟所叙图书授受谓陈以先天图种放更三而至邵雍放以河图洛书李溉更三而至刘牧穆修以太极图周敦頥再至程颢程頥厥后雍得之以着皇极经世牧得之以着易数钩图敦頥得之以着太极图説通书頥得之以述易其説颇为后人所疑又宋世皆以九数为洛书十数为河图独刘牧以十数为洛书九数为河图震此书亦用牧説与诸儒互异然古有河图洛书不云十数九数太衍有十数见于系辞太乙九宫见于干凿度不云河图洛书黒白竒偶八卦五行自后来推演之学楚失齐得正亦不足深诘也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　汉上易传原序
　　圣人观隂阳之变而立卦效天下之动而生爻变动之别其传有五曰动爻曰卦变曰互体曰五行曰纳甲而卦变之中又有变焉一三五阳也二四六隂也天地相函坎离相交谓之位七八者隂阳之稚六九者隂阳之究稚不变也究则变焉谓之防七八九六或得或失杂而成文谓之爻昔周人掌三易之法一曰连山二曰归藏三曰周易七八者连山归藏也六九者周易也经实备之防三变而成爻爻六变而成位变者以不变为体不变者以变者为用四并行八卦交错而天地万物之情可见矣其在繋辞曰爻动乎内吉凶见乎外又曰道有变动故曰爻此见于动爻者也干生三男坤生三女干交乎坤自姤至剥坤交乎干自复至夬十有二卦谓之辟卦坎离震兊谓之四正四正之卦分主四时十有二卦各主其月干贞于子而左行坤贞于未而右行左右交错六十卦周天而复隂阳之升降四时之消息天地之盈虗万物之盛衰咸繋焉其在易之复曰七日来复象曰至日在革曰先生以治厯明时在说卦曰震东方也巽东南也离南方之卦也兊正秋也干西北之卦也坎正北方之卦也艮东北之卦也此见于卦变者也干生者四卦坤生者四卦八卦变复生六十四坎离肖乾坤者也大过小过颐中孚肖坎离者也故乾坤不动而坎离四卦亦莫之动其畧陈于杂卦其详其于六十四卦之所谓辨是与非者也此卦变之中又有变焉者也一卦含四卦四卦之中复有变动上下相揉百物成其在易则离震合而有颐坤离具而生坎在系辞则网罟取离耒耨取益为市取噬嗑舟楫取涣服乘取随门柝取豫杵臼取小过弧矢取睽栋宇取大壮棺椁取大过书契取夬又曰八卦相荡又曰六爻相杂唯其时物也又曰杂物徳此见于互体者也一生水而成六二生火而成七三生木而成八四生金而成九五生土而成十生于阳者成于隂三天两地也生于隂者成于阳两地而三天也天以三兼二地以二兼三五位相得合而为五十其在系辞曰天一地二天三地四天五地六天七地八天九地十在说卦曰巽为木坎为水离为火此见于五行者也干纳甲壬坤纳乙癸震纳庚巽纳辛坎纳戊离纳已艮纳丙兊纳丁庚戊丙三者得于干者也辛已丁三者得于坤者也始于甲乙终于壬癸而天地五十五数具焉其在易之蛊曰先甲三日后甲三日在巽曰先庚三日后庚三日在离曰已日乃孚在系辞曰悬着明莫大乎日月此见于纳甲者也凡此五者之变自一二三四言之谓之数自有形无形言之谓之象自推考数言之谓之占圣人无不该也无不徧也随其变而言之谓之辞辞也者所以明道也故辞之所指变也数也占也无不具焉是故可以动可以言可以制器可以卜筮盖不如是不足以明道之变动而尽夫时中也故曰繋辞焉而命之动在其中矣夫易广矣大矣其逺不可御矣然不越乎隂阳二端其究则一而已矣一者天地之根本也万物之权舆也隂阳动静之源也故谓之太极学至于此止矣卦可遗也爻可忘也五者之变反于一也是故圣人之辞因是而止矣

　　汉上易表
　　右臣伏奉四月二十九日圣防令臣进所撰周易集传等书仍命尚方给札书吏者臣闻商瞿学于夫子自丁寛而下其流为孟喜京房喜书见于唐人者犹可考也一行所集房之易传论卦气纳甲五行之两人之言同出于周易系辞说卦而费直亦以夫子十翼解説上下经故前代号繋辞説卦为周易大传尔后马郑荀虞各自名家说虽不同要之去数之源犹未逺也独魏王弼与钟会同学尽去旧説杂之以庄老之言于是儒者专尚文辞不复推原大传天人之道自是分裂而不合者七百余年矣国家龙兴异人间出上陈抟以先天图传种放放传穆修修传李之才之才传邵雍放以河图洛书传李漑漑传许坚坚传范谔昌谔昌传刘牧修以太极图传周敦颐敦颐传程颐程颢是时张载讲学于二程邵雍之间故雍着皇极经世之书牧陈天地五十有五之数敦颐作通书程颐述易传载造太和三两等篇或明其象或论其数或传其辞或兼而明之更唱迭和相为表里有所未尽以待后学臣顷者游宦西洛观遗书问疑请益徧访师门而后粗窥一二造次不舍十有八年起政和丙申终绍兴甲寅成周易集传九周易图三周易丛説一以易为宗和防雍载之论上采汉魏吴晋元魏下逮有唐及今包括异同苴罅漏庶防道离而复合不敢传诸博雅姑以自备遗忘岂期清问俯及刍荛昔虞翻讲明秘说辨正流俗依经以立注尝曰使天下一人知已足以不恨而臣亲逢陛下曲访浅陋则臣之所遇过扵昔人逺矣其书缮写一十三册谨随状上进以闻谨进

　　钦定四库全书
　　汉上易传卷一　　　　　　宋　朱震　撰
　　【干下干上】乾元亨利贞
　　干健也元始也亨通也升降往来周流六虚而不穷者也利者得其宜也贞者正也初九九三九五正也九二九四上九变动亦正也故九二曰龙徳而正中者也干具此四徳故为诸卦之祖程颢曰一徳不具不足为之干伏羲初画八卦乾坤坎离震巽兊艮因而重之归藏之初经是也商人作归藏首坤次干夏后氏作连山首艮而干在七其经卦皆六十有四至于文王首干次坤以乾坤坎离为上篇震巽艮兊为下篇繋以卦下之辞周公继之乃有爻辞
　　初九潜龙勿用九二见龙在田利见大人九三君子终日干干夕惕若厉无咎九四或跃在渊无咎九五飞龙在天利见大人上九亢龙有悔用九见羣龙无首吉
　　易有四象六七八九七八不变者也六九变者也归藏连山用七八易用六九而七八在其中变者以不变者为基不变者以变者为用陆绩曰阳在初称初九去初之二称九二则初复七隂在初则称初六去初之二称六二则初复八矣卦画七八经书九六七八为九六为爻四者互明圣人之妙意也干为马六爻皆以龙言之何也干体本坤阳以隂为基也自震变而为干震变干则干为龙干变震则震为马故震其究为健
　　曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合太和乃利贞首出庶物万国咸宁
　　夫子作上彖下彖上象下象文言上繋下繋说卦序卦杂卦十篇以賛易道其篇不相附近不居圣也至陈元郑众传费氏易马融作传郑康成传之康成之后注连经文王辅嗣始分象辞附于爻下干存古文也一者数之始干之元也阳生于子万物资之而有气一变而七七变而九四之为三十六六之为二百一十有六而干之策备矣干天也万物资始于天天之道始于一故曰乃綂天此賛元也六爻天地相函坎离错居坎离者天地之用也云行雨施坎之升降也大明终始离之往来也所谓亨也万物殊品流动分形隂阳异位以时而成干自子至戌坤自未至酉男卦从干而顺女卦从坤而逆所谓时也六位循环万物生生而不穷者乎此賛亨也圣人时乘六龙潜见跃飞御天而行体元亨也乾坤相交是生变化万物散殊各正性命性源同而分异命禀异而归同太和者相感絪緼之气天地之所以亨也各正性命保之而存合之而聚不贞则不利故曰乃利贞不曰乾坤而曰乾道者干行坤从天之道也此賛利贞也干为首震生万物坤为众变震为蕃庶积震成干首出乎庶物之上五辟四诸侯三公二太夫初元士各正其位万国咸宁体利贞也干君道体元亨利贞而后尽大君之道
　　象曰天行健君子以自彊不息
　　易者象也有卦象有爻象彖也者言乎象者也言卦象也爻动乎内言爻象也夫子之大象别以八卦取义错综而成之有取两体者有取互体者有取变卦者大槩彖有未尽者于大象申之天所以为天者健也万里一息其行不已君子以是自彊不息不敢横私其身也夫不息则久乆则徴徴则悠逺悠逺则博厚博厚则髙明博厚配地髙明配天干言不息配天也坤言厚徳配地也两者诚而已矣独于干言诚者诚天之道也
　　潜龙勿用阳在下也见龙在田徳施普也终日干干反复道也或跃在渊进无咎也飞龙在天大人造也亢龙有悔盈不可乆也用九天徳不可为首也
　　夫子小象辞也晋太史蔡墨曰在干之姤曰潜龙勿用在干之同人曰见龙在田此繋辞所谓干一索再索三索陆绩所谓初九九二也初九变坤下有伏震潜龙也阳气潜藏在下之时曰昆仑旁薄幽也二居地表田也坤变为离离为文文章炳明见龙也龙徳而见如日下照施及于物者普矣曰龙出乎中龙徳始着也三变离兊日在下终日也初九九二干干也初九始正也九三终正也终则有始反复干干动息不离于道者也三则极极则反反则复非终日干干能之乎曰首尾可以为庸程颢曰终日干干对越在天盖上天之载无声臭也初二三有伏震震为龙为足五为坎九四变离兊兊为泽泽渊也足进乎五或跃也伏震为龙退而在渊也九居四非其位宜有咎进则无咎尧老而舜摄舜老而禹徂征之时乎曰东动青龙光离于渊程颐易传曰量可而进其适时则无咎九五坎变离离为飞干为天离渊而飞飞龙在天也离为目见也九五动九二大人应而往造之利见大人也曰龙干于天长无疆上九变兊兊为毁折亢满之累也盈极则虗不可久也曰南征不利九阳刚之极干天徳在万物之先复用阳刚之极则刚过矣人所不能堪也九六隂阳之变也九变则六六变则九九六相用刚柔相济然后适乎中关子明曰以六用九易传曰以刚为天下先凶之道也伏爻何也曰京房所传飞伏也乾坤坎离震巽兊艮兊相伏者也见者为飞不见者为伏飞方来也伏旣往也说卦巽其究为躁卦例飞伏也太史公律书曰冬至一隂下藏一阳上舒此论复卦初爻之伏巽也
