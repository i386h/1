<!-- { "loadSidebar": true } -->
　　往则犯难反则得位九三重刚为下卦之主初二柔爻恃之以拒外险故往蹇来反以内喜之而反也阳得位故喜易传曰反犹春秋之言归也
　　六四往蹇来连象曰往蹇来连当位实也
　　六柔无应往则犯难故往蹇来则当位承五下连九三故来连连牵连也九三刚实四牵连之共济五难当位而又得济之实也处蹇难不以刚实济之柔者安能独济乎阳为实
　　九五大蹇朋来象曰大蹇朋来以中节也
　　险者人情之所不敢犯也五在险中独安其险刚正足以任天下之难而不辞大者得位当蹇之时如是乃为得中阳与阳为朋朋谓九三也五下应二三来比之朋来也五为坎三来成兊水泽节之象节者处蹇之节也九五在险得中道应六二者有节则九三之刚不约而自来九三外应上六内为六二初六之所喜而又六四牵连而进同心协力斯可以济天下之难故曰大蹇朋来以中节也若九五前郤应于下者失刚柔缓急之节则九三招之不来矣仲虺賛汤曰天锡王勇智武王曰今朕必往济蹇大难者其要在于九五乎
　　上六往蹇来硕吉利见大人象曰往蹇来硕志在内也利见大人以从贵也
　　上六志在纾难然柔也才不足以柔犯难故往蹇柔自外来求助于九三三以刚济柔则难纾志乃大得故曰往蹇来硕志在内也阳为大艮为石硕刚大也离目为见大人九五也故曰利见大人九五贵而有位足以行其道九三其徳刚大佐五以济天下之难上六志在内因九三利见九五斯可以出难故曰以从贵也阳为贵蹇难未解人不知所从上六因九三以从九五之贵则君臣之分定矣
　　【坎下震上】解利西南无所往其来复吉有攸往夙吉彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉
　　坎险也震动也他卦名不再释解言解乎险难以是动动而出乎险之外则险难解矣故曰解险以动动而免乎险解此合二体言解也解者蹇之反解之九二乃蹇之九五也九四乃蹇之九三也坤为西南其体顺自艮反有平易之意坤又为众当蹇难之后人皆厌乱四以平易之道往顺乎众而众与之是以得众汤代虐以寛武王乃反商政是也故曰解利西南往得众也此以九三言处解之道也其者指二也难方在外二往济难则处乎险中以身任之而不辞当是时以往为中大难既解无所事于往也则五来复二乃为得中得中者合宜之谓也得中则吉易传曰天下国家必纲纪法度废乱而后祸乱生圣人解其难而安平无事矣则无所往也当正纪纲明法度反正理追复先王之治所谓来复也此天下之吉也自汉而下乱既除则不为可久可继之治不复有为姑随时维持而已故不能成善治盖不知来复之义也故曰无所往复吉彖曰其来复吉乃得中也此以九二言处解之道也大难虽解其间有未尽而当有为者不可不往有所往不可不早图之缓则难深而不可解荀爽曰据五济难是也解反为蹇则二先往夙也离为日震东方日出乎东夙之象也二之五正而吉解缓也宜以夙为戒故曰有所往夙吉此复以九二言终则有始之道也不有蹇则无解故反复爻义以明之震者天地之始交也天地始交物生之难雷动雨流天地难解则百果草木一瞬息间其甲皆坼无不解者所以如此其速者不失时也艮在木为果在草为蓏阳止也艮反为震阳动于草荄木根之时离为甲解者坼也故有百果草木甲坼之象以卦气言之解为春分雷始发声故太准之以释盖圣人因论天地始解之义而卦气在其中矣解之时大矣哉不言义者无所疑也不言用者其用见于蹇之时也
　　象曰雷雨作解君子以赦过宥罪
　　雷雨作天地之难解万物维新之时也内外有坎坎为狱九二九四皆不正九二未失中而陷之过也九四不中正罪也君子于是时过误者赦而不问有罪者宥而从轻与民更始则难解矣后世多赦轻重悉原刑罚不得其平失是义也
　　初六无咎象曰刚柔之际义无咎也
　　屯刚柔始交而难生故六二乗刚虽正而难解蹇难既解刚柔分矣初六刚柔之际以柔自处而下刚刚而能柔者也虽未正而无咎得其宜也得宜之谓义辞寡如此者吉辞也
　　九二田获三狐得黄矢贞吉象曰九二贞吉得中道也二为田自三至上有师象四艮坎为狐狐善疑惑春秋传卜徒父谓狐为蛊蛊亦惑也自二至四三爻不正皆具坎艮而近五小人惑其上者也二坎为弓三离为矢三动以正弓动矢发二刚上行歴三爻而坎毁田获三狐也二动离为坤黄地道之美坤之中色得黄矢也正则吉故曰九二贞吉九二刚中为五所任六五柔得尊位于刚断及明有不足难解之时小人乗之而惑其君则难复结矣小人不可不去也小人去则直道行而得中矣易传曰羣邪不去君心一入则中直之道无由行矣桓敬之不去武三思是也
　　六三负且乗致宼至贞吝象曰负且乗亦可丑也自我致戎又谁咎也
　　六三上负四下乗二坎为轮六为小人故曰负也者小人之事九为君子故曰乗也者君子之器四坎为盗故曰小人而乗君子之器盗斯夺之矣三正则乗象毁不正则盗斯夺之故贞吝车服所以昭庸宜负而反乗亦可丑也隂为丑辞曰盗象曰戎盗用众戎也致戎者以不正自我致戎又谁咎哉难解之时小人窃位则宼至矣六三一爻当内卦之上三公之位小人而在高位自二言之与四五为狐自三言之为负乗自上六言之为隼
　　九四解而拇朋至斯孚象曰解而拇未当位也
　　四震为足初在下体之下动而应足拇之象九四阳也阳与阳为朋刘牧曰朋谓二四当大臣之位下与初六小人相应则九二君子与我朋类者不信而去盖观近臣以其所主也故解其拇则九二自至为孚于五矣四阳处隂于正疑不足复比小人则与君子之诚有不至也其能为五得君子乎故拇不解则小人进小人进则君子去而难作
　　六五君子维有解吉有孚于小人象曰君子有解小人退也
　　难生之初刚柔交错小人道胜君子合内外之力以济其难非以胜小人也如理乱绳维有解其结而已九自二之五成巽巽为绳故曰君子维有解吉正故吉也解之者使刚者在上柔者在下不唯君子安之以信于小人小人退而不疑是以险去难解物莫之伤六五之吉孰大于是六下之二与九相应者孚也二之下小人退也故辞曰有孚于小人象曰小人退也譬之有疾本于隂阳揉错善医者导之各复其所释然解矣不善治者又从而纷乱之解天下之大难者亦然阳为君子隂为小人故二以物言之为狐以阳言之为君子五君位也以隂言之又为小人之在上者唯其时物也
　　上六公用射隼于高墉之上获之无不利象曰公用射隼以解悖也
　　三公位坤土坎险积土当内外之际墉也坎为弓离为矢上动之三弓动矢发巽为高离兊为隼六三之上公用射隼于高墉之上获之也六三小人之鸷害者当解之终离乎内而未去解道已成悖而未去其害坚强矣上六在上动不失时以解悖乱六三变则悖解悖解则天下之难解无不利者动而括也
　　【兊下艮上】损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　泰变也损九三以益上六也益上矣而谓之损上以下为基譬之筑墉损其基以增上之高则危矣非益也故曰损损下益上者以其下事上之道行乎上也故曰损下益上其道上行此以三上二爻言损也损六爻皆应有孚也凡损之道损抑其过以就理义则诚也诚则上下内外无不信乃可损以人情莫不欲损也泰九三正也其始损之以天下之正理非私心有所好恶而损之也故元吉元吉则于理义为无咎始出于正也上九宜有咎然而无咎者损之以正是以无咎自古有损之太过而人情不安或损之不及不足以为损暂行复止人不与之其始不正其终安得无咎故曰元吉无咎损之本出于正虽抑损其过而正理不动则可坚守其正勿失之矣上九不正动则正正则何所往而不利故曰可贞利有攸往此再以泰九三往上言处损之道也损之为用不可常也往而不已将何之乎之往也故曰曷之用此因上九之往以设问也兊为口有问之意损益相为用也损益二卦皆有簋象坤为腹为方震为足艮为鼻震巽为木木为方器有腹有足有鼻簋也以损益二簋论之四时之享春祠夏禴品物少时也其簋不可不损秋尝冬烝品物多时也其簋不可不益或损之或益之所应之时有不同可用之以享鬼神则一也上为宗庙艮为门阙为手震为长子升自门阙而荐之享也然则二簋可用享者特未定也时焉而已矣则损焉可往而不反哉故曰损刚益柔有时泰者阳息而盈否者隂消而虚盈则损之虚则益之一损一益循环无穷则二簋可用享岂不信乎三代之王所损益可知矣可损而损不为不足可益而益不为有余因时而行当理而止故曰消息盈虚与时偕行此反复二卦以明损益之用也在卦气为处暑故太准之以减
　　象曰山下有泽损君子以惩忿窒欲
　　山下有泽则山日以削泽日以壅有抑损之意君子观山之削也则惩忿观泽之壅也则窒欲艮止也震雷怒也惩忿也兊说也坤为土震为足土窒塞之窒欲也忿不惩则凌物欲不窒则溺人惩之然后平窒之然后清君子之所可损唯此二者
　　初九已事遄往无咎酌损之象曰巳事遄往尚合志也四体艮止也巳事者止其事也初九兊决往四成离飞鸟决起之象遄疾之意九居四宜有咎已事遄往故无咎四坎水艮手酌损之也志者动于中也事有当损于其初以刚正决断止之遄往乃无咎如救焚拯溺可也踌躇不往则事巳成而不可损于损为有咎损宜斟酌可损损之过则非四所堪不及则损之无益尚合乎六四之志而已盖事有当损彼或不损而至于败败岂其志哉已事遄往如鲁人欲以璠璵葬夫子厯阶而止之是已
　　九二利贞征凶弗损益之象曰九二利贞中以为志也九二刚中而説动则损刚为柔六五柔也二动以柔说应之枉道干时徒自失已不能益也无益则容悦致凶曰征凶者动而上行以柔为正也若五来下二二往应之弗损已之刚而五自益矣能益其上故曰弗损益之然则九二利贞者非谓动而以柔为正也以中为志守之用刚待上之求者也故曰中以为志也易传曰失其刚正而用柔说适足损之矣世之人愚者虽无邪心唯知竭力顺上为忠不知弗损益之之义也
　　六三三人行则损一人一人行则得其友象曰一人行三则疑也
　　损自泰变三阳并进三人行也九三一爻损而之上三人行则损一人也九二上行则上六下居三刚柔偶合一人行则得其友也三爻即上爻也故谓之友太曰二与七共朋三与八成友二七均火也三八均水也犹三即上也万物之理无有独立而无友者有一则有两得配也有两则有一致一也有两者益也有一者损也两则变一则化是谓天地生生之本非致一其能生乎三阳三进成巽巽为不果疑也故曰一人行三则疑也
