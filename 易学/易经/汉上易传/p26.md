<!-- { "loadSidebar": true } -->
　　象曰泽无水困君子以致命遂志
　　泽所以説万物者水也泽无水则泽道困矣然水在泽下未尝不通也君子处困窒之时泽不及物矣推致其所以然者命也巽为命命者消息盈虚之理君子听命固穷自遂其刚大之志夫居下而无忧者则思不远处身而常逸者则志不广君子愤激自厉増益其所不能无若困之为速也易传曰虽阨穷而不动其心行吾义而已所以遂其为善之志也
　　初六臀困于株木入于幽谷三岁不觌象曰入于幽谷幽不明也
　　四否艮在上体之下为臀巽木兊金伤之为株木困寒露节也与大过枯杨同象大过小雪之气也四阳居隂不安其居臀困于株木者也初六柔而不正困于坎底妄动求济于四不知四刚不中不安其居臀困于株木岂能济人之困哉初既失援迷谬自四反二二又深陷犹入于幽谷也艮为山坎为水水注山谿间为谷坤为防晦入于幽谷也入于幽谷穷困益甚无自出之势故三岁不觌于四干为岁初觌四歴三爻三岁也私见曰觌见之不正也三离目不正觌也初出不知四之困入不知谷之幽晦而不明乎处困之道也初在坎下不明之象何谓处困之道安静自守而已
　　九二困于酒食朱绂方来利用享祀征凶无咎象曰困于酒食中有庆也
　　五动成震为稼二坎水往之为酒兊为口食也五不动二未可往困于酒食也酒食者人之所欲以施惠也朱绂亦谓九五也巽为股膝以上也干为大赤坤为黄赤黄为朱干为衣蔽乎膝上朱绂也九二刚中虽困于酒食而无所动其心则九五中正同德之君方来而相求共济天下之困故曰朱绂方来九五来然后诚意通于上下故利用享祀上六宗庙五动二往震为长子艮为门阙有升自门阙长子奉宗庙之象享献也祀者祭上下之通称兼下言也若二动求五虽以正行亦凶凶自取之无所咎也故曰征凶无咎困于酒食者唯无所动其心则中中则进退迟速审而后动往有庆矣庆者朱绂方来得其所欲之谓也阳为庆征凶戒之也有庆勉之也易传曰诸卦二五以隂阳相应而吉惟小畜与困乃厄于隂故同道相求小畜阳为隂所畜困阳为隂所掩也隂阳相应者自然相应也如夫妇骨肉分定也五与二皆阳爻以刚中之德同而相应求而后合如君臣朋友义合也
　　六三困于石据于蒺藜入于其宫不见其妻凶象曰据于蒺藜乘刚也入于其宫不见其妻不祥也
　　六三险而不正不善处困者也艮坎为石谓三石之坚不可以处者也巽交坎离为蒺藜中坚外锐蒺藜之象谓乘二也蒺藜伤人不可以据者也三非其位非所困而困不度徳也乘二之刚非所据而据不量力也不度徳故名辱不量力故身危名辱身危死期将至故入于其宫不见其妻艮坤为宫坎为夫离为妻为目为见三困非其位而乗二刚凌人者也凌人者人亦凌之故二往乗三两爻相易三入于其宫坎离象毁不见其妻矣又曰凶者不见其妻乃死亡将至之期所谓亡之兆非吉祥之兆坤为死故曰不祥也
　　九四来徐徐困于金车吝有终象曰来徐徐志在下也虽不当位有与也
　　九四尚柔九二刚得中柔不足以济困刚得中乃可济初六近比九二逺于九四四与初应而九二碍之既疑其险矣又疑初舍已而从二故来徐徐徐徐者疑惧之辞巽为不果故志在下也干变为金坤为舆坎为轮二刚而能载故曰困于金车四履不当位欲行则惧二处困有应而不能相济吝道也然以阳居隂能説而巽明于处困不与二争虽不当位终有与之者以困之时上下急于相求故也是以吝而有终
　　九五劓刖困于赤绂乃徐有説利用祭祀象曰劓刖志未得也乃徐有説以中直也利用祭祀受福也
　　九四君侧强臣之象二五同徳相求而四间之四动艮为鼻震为足四不动兊金刑之劓刖也劓则丑刖则不行五为四伤亨困之志未得行于二也故曰劓刖志未得也二坎为赤干为衣往应五巽蔽膝之象赤绂诸臣之绂也二踌躇不往以征为凶五以无助而困困于赤绂也巽为不果徐也兊为説九五刚中而正动以直行中则思虑精审直则其行不挠如是则君臣相说之志久而必亨九四岂能间之始也不果今则来説故曰乃徐有说以中直也上六宗庙五王假有庙祭祀者人君所以徧及百神自上格下二五相易之象人君得九二之贤利用诚意感格之如祭祀然上下并受其福矣亨困之道莫利于用此尚何困于赤绂哉艮为手下援九二受福也阳为福故曰利用祭祀受福也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　上六困极而当动者也巽为草葛藟藤蔓叶艾白子赤六三干巽之象上六困极求助六三柔而不正以巽乎上为説不能相济又纒绕之故困于葛藟言求六三为未当也上六动则安其位不动则困于六三困于葛藟又困于臲卼之地也曰发声兊口象上六自谋曰动则失正失正则悔故安于困然不动乃有悔不知征则吉征以正行也以正而行吉且无悔矣是行而后吉也故曰吉行也范雎困于郑安平虞卿困于魏齐犹能解相印以全其躯况体易君子乎
　　【巽下坎上】井改邑不改井无丧无得往来井井汔至亦未繘井羸其瓶凶彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　此卦彖文脱错当曰巽乎水而上水井改邑不改井乃以刚中也无丧无得往来井井井养而不穷也汔至亦未繘井未有功也羸其瓶是以凶也巽木也入也木入于水举水而上之井也故曰巽乎水而上水曰井此合二卦言井也泰之初五成井古者八家为井四井为邑邑改而井不改井德之不迁也坤在内为邑坎为水水者所以为井也易其中画非坎也而坤则可易矣坎之中画其刚中乎乃难辞也君子穷居不损大行不加穷亦乐通亦乐非刚中不变能之乎故曰改邑不改井乃以刚中也初往之五汲之象若有丧而实无所丧以其不失位不曰取之而不竭乎五来之初不汲之象若有得而实无所得以其失位不曰存之而不盈乎言井之体一也往者上也来者下也往亦井来亦井上下无常其用通矣所以为井者一也体用一也定而应应而常定井之养物所以无穷欤故曰无丧无得往来井井井养而不穷也此以九五升降言井之徳也汔几也自二至四体兊兊为泽初本泰震震动也来动于泽之下泉之象荀爽曰隂来在下亦为井是也巽为防在井中繘也繘汲防也二几及初反巽而上有垂繘而汲几及井泉之象焉亦有既汲而反未能引繘以出乎井之象两者虽有济物之用皆未及乎物也何由有功故曰汔至亦未繘井未有功也坤为腹兊为口井中之器有腹有口瓶也在井之口水实其中汲水而上之象也自四至初成反兊兊为口为毁折巽防反上而毁折之汲水至于井口羸挂其瓶瓶口在下覆其瓶也井之用丧矣凶言初二不正不正则凶故曰羸其瓶是以凶也汔至亦未繘井者半途而废也羸其瓶凶不善其终也君子免是二者其唯刚中乎此以互体言井之戒也在卦为芒种故太凖之以法范谔昌曰巽乎水当作巽乎木一本曰井羸其瓶凶或曰反巽兊也何以犹有绳之象曰象有相因而成者震阳动于下为大涂艮阳止于上为径路离外实内虚为目巽实者反在上为多白眼相因也故临之兊为观之盥损之兊为益之说大过巽与兊同为栋桡巽为绳反复成巽者或为维系纠固之象其在井为反繘而上之象象之相因其生无穷也
　　象曰木上有水井君子以劳民劝相
　　坎为水劳卦也水在地中自下而升达乎木上可谓劳矣其于水也有出之道故曰井坤为民泰震为左兊为右相之兊为口劝之也君子施泽于民既以言劝其不能又以道相其不足虽劳而不惮不如是井道不足以及民矣雅鸿鴈劳来还定安集之诗其辞曰知我者谓我劬劳又曰虽则劬劳其究安宅劳民劝相者固自劳也
　　初六井泥不食旧井无禽象曰井泥不食下也旧井无禽时舍也
　　井泰初之五初在井下坤土汩之泥也兊口在上不食也言初六之柔自处卑秽无髙人之行故曰井泥不食下也干之初九往而为坎水去泥存旧井也离为飞鸟四不应初无禽也犹旧井之泽已尽而禽亦无也无禽则人不食可知行为人恶四往而不顾时舍之也
　　九二井谷射鲋瓮敝漏象曰井谷射鲋无与也
　　井以不迁为徳非有求于人九五不应无与之者二冝刚中自守养徳俟时动而求五失所以为井矣谷注谿者也二动坎水注于艮山之间谷也鲋蛙也兊巽为鱼初井泥又伏震为足在下鱼类生于井泥而灭跗者鲋也坎弓离矢射也动则谷水注下而射鲋言动则其道愈下入于污浊矣瓮汲瓶也说文作罋兊为口离为大腹器在井中有口有腹且大者瓮也二动兊毁口壊见腹坎水下流瓮敝漏也言动则不能上行以济物矣呜呼无与而动动则终莫之与曷若自守哉
　　九三井渫不食为我心恻可用汲王明并受其福象曰井渫不食行恻也求王明受福也
　　阳为清洁九三以阳居阳清洁也巽为股为入股入坎下而水清洁治井之象渫也兊口在上不食也九三君子修徳洁巳可用而未用犹井渫不食也我者九三自谓上六正应在髙位为我道不行忧之其心恻然坎为加忧为心病故为我心恻上六有是心矣可用是心以汲引之坎在井上坎为轮井车汲引之象上汲引之则三往上来其恻然之心见矣失位为忧故也往来行也故曰井渫不食行恻也干五为王离为明三往应上九五成艮手王受福也三上同象亦受福故并受其福王明五也求王明者三也故求王明受福也司马迁曰王之不明岂足福哉阳为福求亦艮也上六有忧恻之心不用之以汲引乃士之尊贤也上六就三三往求五乃能尽上下相与之情故夫子増一求字以发其义
　　六四井甃无咎象曰井甃无咎修井也
　　坎水坤土合而火之甄也有巽工焉自下垒而上至于井口甃也古者甃井为瓦里自下达上六四正位近五下无应近君而无汲引之用守正自修免咎而已故曰井甃无咎修井也易传曰无咎者仅能免咎而已若阳刚自不如是如是则可咎矣
　　九五井冽寒泉食象曰寒泉之食中正也
　　九五以阳居阳坎又为阳清洁之至故为冽説文云冽清也干在坎为寒九五即泰初九甲子爻子坎位井五月卦隂气自下而上井寒矣故五坎有寒泉之象兊口承之食也九五中正赡给万物而不费往者食者无偏系也故曰寒泉之食以中正也易传曰不言出者井以上出为成功未至于上未及用也故至上而后元吉
　　上六井収勿幕有孚元吉象曰元吉在上大成也幕于氏本作冂冂亡狄切覆也玉篇曰以巾覆物今为□则今易作幕音莫者传写误也当作□在古文当作冂坎为轮在井之上下应巽防収也虞翻曰収谓以鹿卢収繘也勿□者上六又当守正之象上汲三往艮坎成蒙蒙有覆□之意井道大成若专于应三则不正所养狭矣犹井有収而□之有发其□而得汲者有欲汲之而不得发其□者三发其□汲之而又□者也故于此戒之勿□则上下有孚而得元吉元吉在上以井道大成故元吉归于上也
　　【离下兊上】革己日乃孚元亨利贞悔亡彖曰革水火相息二女同居其志不相得曰革巳日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
