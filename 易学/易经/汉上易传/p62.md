<!-- { "loadSidebar": true } -->
　　坎北方卦也冬至坎始用事阴气方难水凝地拆而物生亦难阳陷乎阴中也故坎为险难又为劳卦者坎用事则水归其泽物归其根劳也故坎水上行亦谓之劳井劳民劝相是也
　　至者何往者以外为至来者以内为至
　　伊川易损六三曰三阳同行则损九三以益上三隂同行则损上以为三三人行则损一人也上以柔易刚而谓之损但言其减一耳上与三虽本相应由二爻升降而一卦皆成两相与也初二二阳四五二隂同徳相比三与上应皆两相与则其志专皆为得其友也言损三益上损上为三以柔易刚二爻升降此正论卦变也
　　横渠易解损九三上九曰六三本为上六上九本为九三解益曰否卦九四下而为初九故曰天施地生又曰损上益下又曰自上下下则横渠言卦变矣
　　苏氏解需光亨曰光者物之神也此闗子明之説也或问神曰日月在上其明在地夫日月之形其大如盘盂光之所烛被乎万物非神乎盖神难言也故以光形容之君子动而有光广大无所不及故易言未光未光大者皆狭且陋也
　　讼反需者也需四之五刚往而得位二阴避之故曰亨讼三之二刚来而失位二阴塞之故曰窒需有孚而亨于外故物需之讼有孚而窒于内故已讼之
　　或曰干当在上处乎下则必升坤当在下处乎上则必降此言否泰可也于讼无妄不通矣讼四刚来而得中无妄曰刚自外来而为主于内二卦阳爻皆四画盖讼者遯三之二无妄者遯三之初凡言来者皆自外来初二视三则外矣
　　小畜以阴畜阳惟九三一爻受畜所畜者寡矣履以柔履刚六三不有其位履之而不处也
　　王弼谓比九五为比之主而有应任二显比者也比而显之则所亲狭矣则以不变论易于初六言处比之首应不在一心无私吝则莫不比之故于九五应二则言其狭也天地之间阴必比阳未有无应而相比者初六不变则缶虚而不汲失有孚盈缶之象矣三驱之礼禽逆来趣已则舍之背已则射之显比也虽有爱恶而爱恶出于彼之来去吾岂容心哉三苗逆命禹乃徂征不比也七旬来格舜则舍之显其比也比之与否舜禹非私也用中之道也若曰显比非大人之吉此可以为言所使使之者谁欤舜命禹征亦使之也
　　咥人胡旦云咥当作音垤齧坚声也古字与咥通用

　　汉上易传丛説
