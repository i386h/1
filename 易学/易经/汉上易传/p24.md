<!-- { "loadSidebar": true } -->
　　雨泽上于天其势不居必决而下流君子体夬之象故施禄泽以及下兊为口食下应三有施禄及下之象古者上有大泽则民夫人待于下流知惠之必将至也君子之于德也寛以居之然后仁以行之若决而防则不可以畜矣故以此施禄则可以此居徳则忌上六居位而安有伏艮居德象也
　　初九壮于前趾往不胜为咎象曰不胜而往咎也大壮震为足初九在下体之下应足之动趾也夬自大壮积之在大壮时四刚已壮长而至于五刚则初九壮于前大壮之趾也大壮所以征凶者初九无应不可动而先动也今震足毁折又无应动而往不正不正不足以胜九四恃其刚壮不计彼之不可胜而往决之过也不正故有咎不曰凶者隂将尽也易传曰凡行而有咎者皆决之过
　　九二惕号莫夜有戎勿恤象曰有戎勿恤得中道也二动成离目巽为多白眼惕惧之象巽风为号应兊口为号呼故曰惕号离日在西之下莫也巽为入日入于地莫夜也离为戈兵戎也坎为忧离见坎伏勿恤也一爻又具此三者故曰有戎勿恤上九刚长欲极之时处中体柔不为过刚中动而正可以决小人矣而犹不忘乎戒惧求应自处之至善者也小人知将亡其徒必乗人之疑以相恐动夫暮至于夜隂气将尽阳气欲生虽有戎兵穷防也勿忧可也我得中道行之以正虽千万人往矣何恤乎小人况穷宼乎
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　易传曰爻辞差错当云壮于頄有凶独行遇雨君子夬夬若濡有愠无咎以象考之传为是三健之极与上六小人相应干为首兊见于外为颊九三往应之颊柔而增刚壮于頄頄颊间骨郑氏本作頯众阳决小人而已违众应之有凶之道不正也四爻不应三独上行而遇之兊泽下流遇雨也言说小人而与之和也兊和说也君子当此则弃去情累外决小人而絶之内自健决决之又决以上六兊三动复成兊夬夬也干为衣坤为裳而遇兊泽霑濡也巽多白眼上视而不恱愠也若恶小人之浼已如遇雨霑濡其衣又疾视之有愠怒则无咎故曰终无咎也或曰君子亦有愠乎曰君子如怒乱庶遄沮当怒而怒也
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　一隂在上众阳争趋之九四居上卦之后动有伏艮为臀艮柔为肤三阳自下侵之不足于柔也故臀无肤无肤则不可以处矣四本大壮震震为足欲前而九五碍之又柔而少决则而不前故其行次且次且一本作趦趄次且不可前矣处则乗刚行则不前以九处四也故曰其行次且位不当也然则为九四者如何避位居初让三阳使先行斯可无悔矣四动成兊兊为羊羊性很牵挽则抵触不行却行而使之先则行张载曰牵羊者让而先之如是悔亡正故也虽有是言也九四未必闻其言而信之不足于刚决也兊为口坎耳受之信也九四动乃有坎耳离目聪明之象不动则耳塞目毁聪不明矣兊口虽告莫之听焉故曰闻言不信聪不明也
　　九五苋陆夬夬中行无咎象曰中行无咎中未光也大壮震为蕃鲜兊为泽苋蒉泽草也叶柔根小坚且赤干为大赤上六之象陆商陆亦泽草也叶大而柔根猥大而深有赤白二种五动震为蕃鲜伏巽为白商陆也苋陆小人之近君者苋柔脆根浅易决商陆根大而深为难决九五得尊位大中为决之主当五阳并进决小人之时而反比之中道未光也五兊干健决也动而往决上六复成兊故曰夬夬决之又决震巽象毁成离则苋与陆去而中道光矣离为光动则不正宜若有咎然夬之时刚长乃有终动而往决而后中道行张载曰阳比于隂不能无累故必正其行然后无咎易传曰五心有比于中道未得为光也盖人心有所欲则离道矣此示人之意深矣
　　上六无号终有凶象曰无号之凶终不可长也
　　上六之三成巽巽为号上六小人知非而去有号呼求免之象阳长隂消之时安其位而不去无自悔之实阳长则隂失位终必有凶巽为长女位巽毁终不可长也圣人明此开小人自悔之路
　　【巽下干上】姤女壮勿用取女彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　姤遇也柔出而遇刚若邂逅然故曰姤遇也柔遇刚也此以一柔遇五刚言姤之义也女徳柔顺而刚健女壮也故曰女壮隂息剥阳以柔变刚女壮男弱不可与久处故曰勿用取女不可与长也诗以蛇虺为女子之祥熊罴为男子之祥刚柔反易必有女祸此以初六言姤之戒也阳生于子至巳成干巳者巽也转而至午阳极隂生午者离也荀爽曰坤出于离与干相遇故万物皆相见相见也咸章也皆谓出于离也万物别而言之曰品物品物咸章则相见者着矣故曰天地相遇品物咸章此再以初六言姤之时也姤五月卦也太凖之以遇易于复言七日来复冬至也于姤言品物咸章夏至也举二至则律厯见矣九二刚中臣也九五刚中而正君也姤比遯为有臣比剥为有君以刚中之臣遇中正之君有其位有其时君臣相过亦犹天地之相遇故曰刚遇中正姤者夬之反夬一隂自上而下五变成姤干为天天下行也君臣相遇道行乎天下故曰刚遇中正天下大行也此以二五两爻卦之反复言姤之用也天地也君臣也非其时也亦莫之遇莫之遇则天地闭贤人隠万物几乎息矣故曰姤之时义大矣哉
　　象曰天下有风姤后以施命诰西方
　　天下有风乃与万物相遇后以施命诰诏四方君与万民相遇之道也风者天之号令以时而动明庶东也景风南也阊阖西也广莫北也周流天下无所不徧故后体之隂阳家有风律之占源于此姤自夬变离离有伏坎变兊有伏震四方也巽为命自上而下兊为口施命诰四方之象易传曰诸象或称先王或称后或称君子大人先王者先王立法制建国作乐省方勅法闭闗育物享帝是也后者后王之所为裁成天地之道施命诰四方是也君子则上下之通称大人者王公之通称
　　初六系于金柅贞吉有攸往见凶羸豕孚蹢躅象曰繋于金柅柔道牵也
　　姤初六五月离卦之一隂也离巽之柔为丝干变为金坚重也柅络丝趺也许慎作檷谓九二也初六隂柔不正与九二相遇如丝纷然系之以坚重之器乃可经理故曰系于金柅初六变而正则吉人亦何常君子小人在正不正之间耳故初六系于金柅贞则吉勉初六也初二相易成离目见也隂有攸往九二降初剥刚而进凶也凶戒九二也言初隂辩之不早必见凶害干初爻甲子子坎位为豕初九变六阳变隂羸豕也羸豕牝豕也伏震为躁巽为股为进退初隂应四孚也牝豕感阳志欲往前为二所制进退蹢躅而躁动不安其意未始不在于阳九二可不系于金柅乎系于金柅则柔道有所牵矣易言牵者皆艮巽之动艮手也巽股也手挽之而股动夫君子小人相为消长虽初隂其心未尝一日不欲害君子一隂虽弱方来也五阳虽强既往也其可忽诸自古祸乱或始于牀第之近给使之贱夷裔荒服之逺易而忽之驯致大乱反求其故必本于刚正不足若柔道有牵君子小人各当其分祸乱何由而作或曰巽离为丝何也曰巽为木为风巽变离木中含火火生风风化蛊蚕为龙马之精龙大火马畜蚕以火出出而浴畜马者禁原蚕故太以火为丝贾逵以离为丝郭璞曰巽为风蛊属龙马丝出中
　　九二包有鱼无咎不利宾象曰包有鱼义不及宾也鱼谓初也初六易四成兊为泽巽于泽下者鱼也民之象初者二四之所欲初本应四九二据之宜有咎然隂出遇阳二近而包有之于遇道为得故无咎若二不能包四又逺民初将防乱而不可制矣宾谓四也四在外动而易初初成干西北方宾之位二体巽东南方主人位初六之民为二所有非九四之利而九四所不能包者逺于民也一民不可有二君亦义之所不及也古者有分土无分民得道则归往失道则擕持而去无逺近内外之间顾遇民之道何如耳此二所以无咎易传曰遇道当一二则离矣故义不可及宾也
　　九三臀无肤其行次且厉无大咎象曰其行次且行未牵也
　　姤者夬之反姤之九二即夬之九四故二爻同象艮在下体之上为臀其柔肤也二不动而侵三艮成巽柔不足也故臀无肤臀无肤则不能处矣隂阳之情必求相遇初隂在下亦三阳之所欲遇者也二比于初已包有之三非义求遇亦何所得哉亦必有咎而遇情未忘故其行次且次且者且进且退不能遽行巽究为躁为进退故也处则为二所侵行则有求而不去可谓危厉然九三刚正处巽知义不可而舍之初隂不能牵其后故无大咎牵者手挽股动初为二所制艮隠巽见故曰柔未牵也不曰凶者初非三之所宜有四失初则凶矣
　　九四包无鱼起凶象曰无鱼之凶逺民也
　　二有其鱼四失所遇失其民也起动也动成离戈兵之象三动初愈不应故起凶无鱼之凶以九四不中正自逺其民故九二得以中近之民无常心抚我则后此九四所以凶欤易传曰遇之道君臣民主夫妇朋友皆在焉四以下睽故主民而言也
　　九五以杞包含章有陨自天象曰九五含章中正也有陨自天志不舍命也
　　二巽木也变干为大木此爻自兊变巽兊为泽泽木而大也杞似樗叶大而防张载曰杞周于下者也艮在草为蓏蓏属艮为巽包瓜也瓜譬则民虽可欲而溃必自内始九五当隂长之时含章不耀中正在上遇九二之贤而用之以刚中守道防民之溃故曰以杞包九五动则成离离为文章不动含章而中正唯含章不耀中正自处是以能用九二以尽其才故辞曰含章象曰九五含章中正也一隂浸长阳爻消剥者天也九五含章用九二以防民之溃者人也尽人谋则有时而胜天然或不胜至于陨越者亦天也九五之志知尽人谋而已以谓天之所命以祐下民者在我有陨越者自天陨之吾终不舍天之命也故曰有陨自天象曰志不舍命也二阳为隂剥五自干而陨有陨自天也五陨于二复成巽巽为命志不舍命也张载曰以杞包瓜文王事纣之道也厚下以防中溃尽人谋而听天命者欤
　　上九姤其角吝无咎象曰姤其角上穷吝也
　　上九姤之极有弗遇焉前刚角也姤道上穷不动则不和不和则无所遇动则吝是以穷也易传曰上九高亢而刚极人谁与之以此求遇将安归咎乎
