<!-- { "loadSidebar": true } -->
　　【坤下兊上】萃亨王假有庙利见大人亨利贞用大牲吉利有攸往彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣坤顺兊说也上顺民心以说之民亦顺上以说其政令上下皆顺以说上以是聚下以是从此合二体而言萃也九五刚得位以刚中为萃之主下有六二柔中之臣应之君臣聚会以聚天下此合二五而言萃也具是四者然后能聚不然民不可得而聚矣故曰萃聚也顺以说刚中而应故聚也萃自临来小过三之五艮为门阙巽为髙上为宗庙四本震爻长子也三自门阙升髙至宗庙有长子奉祀之象民之所聚必建邦设都宗庙为先宫室次之王者萃天下之道至于有庙则萃道至矣假至也谓五也王格祖考则诸侯大夫士各致其孝报本反始敎民不忘其亲易传曰萃合人心总摄众志之道非一其至大莫过宗庙故曰王假有庙致孝享也此以九五言萃之道也天下既聚未见大人其聚未必正凡有血气必有争心萃不以正适所以致争夺安得亨乎九五示之以大人之徳六二以正而往聚之则人伦正民志定物情相交而亨九六聚成离离目为见故曰利见大人亨利贞聚以正也此以九五六二相易而言萃之道也圣人随时而已萃聚之世物之所聚者大故所用不可不大用大牲则鬼神福之礼以时为大坤为牛兊为刑杀杀牛以奉宗庙用大牲也物聚则力赡动而有成何往不利哉谓三之五也举宗庙之礼则百礼无不洽矣所谓随时者顺天理而行天理即天命也巽为命故曰用大牲吉利有攸往顺天命也此以九三之五言萃之道也天地之气聚而有物防而无形防者必聚鬼神耗荒至幽也而各享其类万物防殊至众也而各従其类故曰观其所聚而天地万物之情可见矣此以小过九三萃于上六五萃于下推广萃之义也在卦气为八月故太准之以聚
　　象曰泽上于地萃君子以除戎器戒不虞
　　萃自小过变泽上于地万物萃聚之时虞翻谓三四之正小过明夷变也明夷离为甲胄戈兵坎为弓变小过巽为防为工艮为石巽纳辛缮甲兵修弓矢去弊恶而之新之象也小过变萃聚所除之器也明夷坎为宼兊为口上六既安之时聚而相告消防于未形戒不虞也萃则多故君子过为之防是以萃而无患非用明于至微者不能也故此象以三卦言之原始要终以遏祸乱圣人之忧患后世深矣乎秦销锋镝唐销兵率至大乱岂知戒不虞哉
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　初六柔不中正进则疑六三之间已退不能专一以待应乃乱者退而乱于三隂之中乃萃者欲进而与四相萃也其志惑乱不决是以有孚不终故曰乃乱乃萃象曰其志乱也初应四巽为进退故也若号谓四也兊为口巽为号若四在上号召之三隂不正恶初之往合于四一握其手笑以喻意微动之也艮为手三往易四一握手也兊为口为説离喜说动而出声笑也为笑者献笑也巽为工有造为之象故曰一握为笑萃聚之世上下相求以隂从阳动而得正何恤乎小人之笑而不往哉往而相应何咎之有否则与小人为徒非萃之正也故曰勿恤往无咎自古不知坚守其节从应以动舍君子之正义畏小人之非笑相率防于非义皆不知萃之道
　　六二引吉无咎孚乃利用禴象曰引吉无咎中未变也萃聚之时初三同体之隂皆萃于四已于其间得位守中不变其志须五牵引之而后应不急于萃者也然隂从阳静而待唱引而后往其聚也有吉无咎矣巽为绳艮手持绳相应引也故曰引吉无咎象曰引吉无咎中未变也不变之中有孚相应孚者萃之本其诚素着不假外饰譬之祭也精意承之虽薄可以荐也禴夏祭以声为主祭之薄者上六宗庙六二与五相易离为夏五本小过震震为声为长子有长子用禴祭之象故曰孚乃利用禴夫君臣以道相感精迎诚致不言而动蛟潜于渊陵卵自化至于既孚二五相易乃利用禴矣易传曰萃之时能自守不变逺须正应刚立者能之二隂柔之才以其有中正之徳犹冀其未至于变耳故象含其意以存戒也
　　六三萃如嗟如无攸利往无咎小吝象曰往无咎上巽也
　　六三履非其位欲萃于四四应初欲萃于二二应五莫知所萃故萃如巽为号兊为口嗟也故嗟如上下不与虽嗟之无所利故无攸利上六无与据髙虑危孤立求助六三动而往则正正则无咎然三欲萃于四二之间故小吝隂为小三往从上上来应三成巽巽则不亢三宜往而萃也小吝过矣
　　九四大吉无咎象曰大吉无咎位不当也
　　九四上比于五君臣聚也下据三隂民所聚也然九四处位不当疑于上下之聚理有未正九四动则得正上承于五下纳三隂上下皆正是谓大吉大吉则无不当位之咎阳为大大者吉也易传曰非理枉道而得君得民者盖亦有焉齐之陈恒鲁之季氏是也得为大吉乎得为无咎乎
　　九五萃有位无咎匪孚元永贞悔亡象曰萃有位志未光也
　　九五得尊位天下皆萃而归之于是观其所孚可以知其志而专于六二系应至狭所萃者有定位得近遗逺聚道不全能无悔乎才足以自守免咎而已于人君恢宏广博无所不萃之志未有光大匪所谓孚也故曰萃有位无咎匪孚象曰萃有位志未光也盖初可萃四二可萃五三可萃上独五不可专萃于二萃则陋矣五萃二有坎离坎离为光而曰未光者扵无所不萃之志未光也九五刚中而正当有君徳而永贞元者善之长大人体此以仁覆天下永久也贞正也体仁在上久正而不变唯九五不动而应二乃具此三者如是则无偏无党其悔乃亡若五以萃二为光失是道矣故曰元永贞悔亡横渠曰居得盛位不能见大人之徳系应于二故曰有位一本作未光大也无志字
　　上六赍咨涕洟无咎象曰赍咨涕洟未安上也
　　上六以柔乗刚处上独立当萃之极六三柔不正不足以为援赍持也咨叹息也艮为手上三相持叹息忧其所宜忧也上之三成巽巽为多白眼艮为鼻兊泽下流在目曰涕在鼻曰洟出涕洟也然乗刚必危处上独立则无助萃之极以柔居之则不堪兼是数者其可久安上位乎亦必至于求萃而之三动而忧则无咎故曰赍咨涕洟未安上也
　　【巽下坤上】升元亨用见大人勿恤南征吉彖曰柔以时升巽而顺刚中而应是以大亨用见大人勿恤有庆也南征吉志行也
　　升者萃之反柔在下者也以时而升乎上上巽乎下者坤可升之时也故曰柔以时升此以坤体在上言升之时也卑巽在下而顺乎理刚中自守而应乎上其升以时不为富贵利达动其心则得位而大亨矣故曰巽而顺刚中而应是以大亨此合两体以二五相易明升之才也大人者九二之五也二之五成离离目为见二升于五刚中正得位以此见大人其升必矣故曰用见大人恤忧也九二失位为忧之五得位虽有坎险勿恤也所谓恤者二阳欲升隂道凝盛未可遽进以人事言之小人犹在上也然九二六五应也巽下顺上升之时也虽坤阴在上何忧乎不遂遂往而升有庆及物矣阳为庆也夫日之初升隂固未退及其清风戒旦则羣隂解駮尽矣夫何忧哉故曰勿恤有庆也大则虞舜升闻在上小则文子同升诸公与学以聚之自下而上逹而升之道皆趋乎明也离南方也征以正而行正则吉二之五之谓也二动于中以正而行以见大人往而有庆则其志上行故曰南征吉志行也此复以九二之五勉其升也在卦气为小寒故太凖之以上干
　　象曰地中生木升君子以顺徳积小以髙大
　　木根于地中乃升而上者顺也君子以顺为徳不弃小善积卑成髙积小成大其徳日跻亦以根于心者顺也否则无本安能积之以成髙大乎扬子云所谓木渐是也易传曰万物长进皆以顺道
　　初六允升大吉象曰允升大吉上合志也
　　允施氏易作进也四坤为众为顺二三四兊为口众口顺之允也初六巽之主以一柔承二刚能巽者也在升时九二九三俱升六四当位合众之欲志在扵初而初未应六四顺而正初动则正从九三九三进而升于四与上合志允升也是以大吉荀爽曰一体相从允然俱升
　　九二孚乃利用禴无咎象曰九二之孚有喜也
　　升萃之反也升之九二即萃之九五故升萃二爻反复同象明二五之孚也凡人从上或出于势位则虽恭巽未免有咎况望行道乎诚不足也二刚上应五柔纳之刚柔相与而孚其为巽也尽诚敬而已非外饰也是以道行于上泽被于下此九二所以喜欤喜发于中心形于面目者也阳得位为喜故曰九二之孚有喜也禴夏祭五纳二成离离为夏震为声为长子上为宗庙艮为门阙二升五有长子升自门阙奉祭之象禴薄祭以声为主用诚敬也二五相孚乃利用诚敬无咎乃难辞
　　九三升虚邑象曰升虚邑无所疑也
　　九三升上六六坤之三坤在下为邑隂为虚升虚邑也九三上六相应以正下巽而上顺如升无人之邑孰御哉巽为不果三升上巽无所疑也
　　六四王用亨于岐山吉无咎象曰王用亨于岐山顺事也
　　六四柔顺谦恭而正上顺六五柔暗之君下顺九三刚正之贤升之于五以事其君亦恭也巳则不出乎诸侯之位者正也三者皆顺事也文王可谓至徳也已故能用此以亨于岐山三升五干为王兊为西方艮为山四以诸侯居于西山之下岐山也正则吉且无咎坤为顺巽为事三分天下有其二以服事殷顺事也毛公言文王率诸侯以朝聘于纣则升九三可知崔憬谓此大王避狄徙岐之爻误矣
　　六五贞吉升阶象曰贞吉升阶大得志也
　　六五虚中降位而接九二九二阶之以升则五正而吉不正则信贤不笃用贤不终其能吉乎五正而吉者以二升阶也五正二升君臣道行由是而致治故五大得志也坤土自上际下巽为髙升阶之象
　　上六冥升利于不息之贞象曰冥升在上消不富也坤为冥晦隂虚为不富上六利已极矣犹升而不息不知升极当降长极当消消则不富矣岂复更有増益之理四时之进退万物之盛衰皆然上六不知冥于升也不息之贞者仁义忠信乐善不倦是也惟施于此为利若施于公卿大夫可已而不已不利易传曰以小人贪求无巳之心移之于进徳则何利如之
　　【坎下兊上】困亨贞大人吉有言不信彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　四五之刚为三上所揜二刚为初三所揜又陷焉陷亦揜也阳刚君子隂柔小人阳刚为隂柔揜蔽而不伸君子穷困窒塞之时故曰困刚揜也此以一卦之爻言困也困自否来二之上坎险兊说也上九之二处乎险难之中乐天安义困而自说不失其所亨者心亨也亨通也困而亨则不穷矣古人尘视富贵梦视生死唯不失其所困也唯君子能之夫子曰人不知而不愠不亦君子乎故曰险以说困而不失其所亨其唯君子乎此合二体兼九二言处困之才也大人君子通称对而言之君子通乎大贤小贤而大人徳配天地者也在困处之裕然不失其正吉且无咎非大人不能以刚中也刚或不足则困以智免而失其正者有之刚或不中则正或致凶于道皆有咎刚中而正文王周公孔子是已故曰贞大人吉以刚中也此以九五言大人处困之才也刚见揜者天也非人之所能为无怨尤可也已困而言人谁信之若崇尚口才以言说处困适所以增穷矣上六穷困兊为口有言也下无应有言不信也此圣人因上六以戒不善处困者也范谔昌曰彖文贞大人吉下脱无咎二字理或然也在卦气为霜降故太凖之以穷
