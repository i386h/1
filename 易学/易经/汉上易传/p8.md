<!-- { "loadSidebar": true } -->
　　六三履虎尾咥人凶者位不当也九五其位正其徳当而贞厉者刚天徳不可为首也九五履乎正位当用六三之柔济乎刚健而说决而和斯可以履天下之籍矣人君擅生杀之柄不患乎无威患乎刚过不能以柔济则臣下恐惧而不进人君守此不变危厉之道兊为决三五相易成夬故曰夬履或曰六三不正何以用之义取柔济刚也易传曰古之圣人居天下之尊明足以照刚足以决势足以专然未尝不尽天下之议
　　上九视履考祥其旋元象曰元吉在上大有庆也祥者吉之先见生于所履者也视我之所履则吉之来可考而知之矣天下之理未有出而不返者也上九所履不邪其旋反者必元吉也阳为大为庆上动以正乃致大有吉庆之道故曰元吉在上三在内为离目视履也上动而三有庆其旋元吉也上履之终故其祥可考焉


　　汉上易传卷一
<经部,易类,汉上易传>
　　钦定四库全书
　　汉上易传二　　　　　　宋　朱震　撰上经
　　【干下坤上】泰小徃大来吉亨曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　小者自内而徃大者自外而来隂阳之气徃来相交故亨交以正故吉吉亨者吉以亨也以天地言之乾坤交而成震震万物通也天地之泰也以上下言之上下交而二五不失中其志同也君臣之泰也不交则不通不同则不交此再言泰小徃大来所以吉亨也以气言之内阳而外隂则通以徳言之内健而外顺则通以天下言之内君子而外小人则通泰者通而治也是故君子内则其道日长小人外则其道日消如是则能存泰而不入于否矣关子明曰干来内坤徃外则君子辟小人阖故名之曰泰反是名之曰否作易者其辟君子而通小人之阖也故以君子名其卦在卦气为正月故太准之以达交
　　象曰天地交泰后以财成天地之道辅相天地之宜以左右民
　　泰者天地交也财成辅相者以人道交天地也兊刻制坤成物因天地之道而财成之也则物不屈于欲震左兊右辅相也因天地之宜而辅相之则人不失其利左右亦震兊也坤为民财成辅相以左右民者立人道也财裁古通用
　　初九防茅茹以其彚征吉象曰拔茅征吉志在外也茅上柔下刚而洁白君子之象也拔其一则其根牵引连茹而起君子引之象也茹根也三阳同志外有应初九上应四四来援之成巽初徃成震震为蕃鲜巽为白茹者初九之刚也徃则二三同牵连而进伏艮而手拔茅连茹以其彚征也征正行也利于正行故吉君子在上必引其将以合君子之
　　并天下之力以济其道于泰不然小人以朋比而强君子以寡助而弱亦何由泰哉
　　九二包荒用冯河不遐遗朋亡得尚于中行象曰包荒得尚于中行以光大也
　　兊为泽震为萑陂泽荒秽之象二之五以阳包隂包荒也坎为大川出干流坤行于地中河之象也震足蹈川徒渉也徒渉曰冯冯河也勇于蹈难而不顾者也二近五逺不遐遗也阳与阳为朋二絶其而去朋亡也人狃于泰政缓法弛之时当有包含荒秽之量以安人情用冯河越险之勇以去弊事民忽于荒逺人材失于废滞故戒以不遐遗近已者爱之逺已者恶之大公至正或夺于私昵故戒以朋亡四者具乃得配六五而行中道所以然者光明广大不狭且陋也六五柔中以下九二二刚中而配五坎离日月充满六合而无私照其道光大如是则无一物不泰矣易言道大无所不容者曰光大思虑褊狭者未光大陋之谓也时已泰矣苟浅中不能容之则轻人才忽逺事植朋党好恶不中不足以厌服人心天下复入于否六五曰中以行愿也九二曰中行中道者所以存泰也横渠曰舜文之治不过是矣
　　九三无平不陂无徃不复艰贞无咎勿恤其孚于食有福象曰无往不复天地际也
　　二上徃四五复位坤平衍也化为山泽平者陂矣若九三不守其位而又徃上六坤复泰将成否故戒之观无平不陂则知无徃不复矣九三在天地之际徃者当复泰者当否时将大变唯艰难守贞确然不动乃无咎三与上六有孚者也隂阳失位为忧忧恤也三上相易恤其孚也天地反复之际外之小人必因内之君子有危惧之心乘隙而动着信于我君子应之则大事去矣祸至于覆其宗艰贞勿恤其孚不以利之心移其守以拒险诐之势以塞反复之路自信而已于食有福矣兊为口三阳为福君子之干禄也修身俟命人之信否无以为也故能永享安荣与有泰之福或曰时运已徃艰贞其如何曰天人有交胜之理闗子明曰象生有定数吉凶有前期变而能通故治乱有可易之理大哉人谟其与天地终始乎
　　六四翩翩不富以其邻不戒以孚象曰翩翩不富皆失实也不戒以孚中心愿也
　　阳实为富隂虗为贫以用也邻五与上也阳必求隂隂必求阳隂阳之情也三阳在下上与三隂相应故隂得其主而安于上君子在内小人安于外之象也三阳相率而往三隂失实各复其所故翩翩然下之六成巽巽为鸡而五与上亦从之而复不富而用其邻也不富者失实也翩翩者回翔而后下之意譬如叶坠井中翩翩而下以井气扶之也君子去位小人犹有顾忌君子尽去然后飞扬矣君子有益于世如此可使一日去位乎兊口戒也上下相应孚也君子往则小人来兊象毁不戒以孚也不正之间独行正者君子之愿也众正之间而行不正者小人之愿也愿皆出于中心而分君子小人者正不正之间耳是以君子艰贞圣人言此眀天地将闭上下各复其所虽有圣智莫能止也易传曰理当然者天也众所同也泰既过中则变矣
　　六五帝乙归妹以祉元吉象曰以祉元吉中以行愿也史谓汤为天乙又有帝祖乙有帝乙阳虎谓帝乙为防子之父而子夏谓帝乙归妹汤之归妹也汤一曰天乙亰房载汤归妹之辞曰无以天子之尊而乘诸侯无以天子之富而骄诸侯隂之从阳女之顺夫本天地之义也徃事而夫必以礼义则帝乙汤也五君位干九二居之帝也帝天徳也女以嫁为归震为长男兊为少女由长男言之妹也六五降其尊位下交九二帝乙归妹之象也五以柔中下交九二刚眀之贤而顺从之九二复以刚中上交于五而其道上行五以是成治泰之功则以中道致福而获元吉也故曰以祉元吉祉福也元吉者吉之至善也夫上交于五者岂唯九二之愿亦六五之愿二五道行君臣并吉非其愿乎故曰中以行愿也
　　上六城复于隍勿用师自邑告命贞吝象曰城复于隍其命乱也
　　上六治极而乱以一卦言之阙土为隍积而成城泰兊之象城髙而坠复归于隍泰反为否也师众也坤为众城复于隍则天地闭塞君失其民故勿用师邑二也巽为命泰兊口为告坤为乱四之成巽告命也五之二自邑告命也上之三成坤其命乱也当是时虽九五正其道不行于下贞吝也虽自邑人人而告谕之其命曰乱不可正矣盖泰之方中君臣同心乃可以治泰过此则变必至于大乱而后己
　　【坤下干上】否之匪人不利君子贞大徃小来曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　天地相交是生万物其卦为泰人于其中为天地万物之主观之人则天地相交万物咸备故三偶在上三竒在下鼻口居天地之中交泰也天地当交而否之匪人道也圣人位乎两间以立人道否之则人道絶灭矣故曰否之匪人泰三四上得位二五以正相易正者众君子多也否初三四上不正二五独正正者少不正者众小人多也泰多君子否多小人岂降之才有殊哉否时君子消小人长自中人以下化之为不正虽有君子寡徒少偶难乎免于衰世于是有善人载尸哲人之愚括无咎无誉故曰不利君子贞大者自内而徃小者自外而来乾坤不交震反成艮艮者万物之终也故曰万物不通也坤在上为在下为邑治天下之道自庶人达于大夫大夫逹于诸侯诸侯逹于天子上下不交坤反于下则民困而主不恤下怨而上不知俗已败而政不修虽有国内外塞矣故曰天下无邦也以气言之内隂而外阳干阖而坤也以形言之内柔而外刚气反而死也一隂自姤长而为遯为否小人之道日长君子之道日消其祸至于空国而无君子极坤疑干君臣相伤故圣人于此终言之
　　象曰天地不交否君子以俭徳辟难不可荣以禄天地不交上下否塞也泰坤吝啬俭也兊泽险难也震蕃鲜荣也否反泰乃有君子当天地不交之时以俭徳避难不食而遯去虽有厚禄不可荣之之象
　　六防茅茹以其彚贞吉亨象曰防茅贞吉志在君也六自下引九四以退有艮巽九四应初巽成震艮为手防也巽为白震为蕃鲜上柔下刚而洁白者茅也茹九四之刚也三阳同以其彚也四应正也能与其退而守正得处否之吉身虽退伏其道亨矣五为君四近君志中也屈伸进退相为用也君子之退以小人得志故安于下以俟其复未甞一日忘君也君子所以屈而能伸退而能进此否所以为泰之本欤故曰防茅贞吉志在君也
　　六二包承小人吉大人否亨象曰大人否亨不乱羣也五包二二承之包承也顺以承上小人之正也六二在否之时得位在内小人也故曰小人吉九五中正在外包小人而容之虽包小人而亦不乱于小人之羣坤为乱三隂小人羣也包则和不乱羣则不流此大人处否而亨欤不曰君子者处否而亨非大人不能若同流合污则否而已焉得亨天地相函隂阳相包否六二六三姤九三皆以阳包隂大者宜包小也
　　六三包羞象曰包羞位不当也
　　六三得时进而处上九四辞尊退居于下见六三则包容之而六三始有处不当位之羞何以知其羞乎体巽而自动是以知其羞也管仲谓齐侯恭而气下言则徐见臣有慙色是也六二六三小人之致否者也君子与之力争则否结而不觧矣自古君子不忍于小人以及祸害者常多故易为君子谋必包容之使下者知所承上者知所愧庶几有泰之渐也三四相易巽成离离为目羞愧之象与恒九五或承之羞同
　　九四有命无咎畴离祉象曰有命无咎志行也
　　九四否道已革故于此言济否之道四为朝廷五为君巽为命畴也祉福也九四刚而履位有济否之才而近君能下君命于朝廷五锡以六二之祉福则阳徳亨矣否可以济矣人谁咎之哉四应初三应上君子之附丽其祉以进九四之志行乎下矣五锡二成离离丽也志者中也荀谞谓志行乎羣隂也易传曰君道方否据逼近之地所恶在居功取忌若动必出于君命威福一归于上则无咎而其志行矣
　　九五休否大人吉其亡其亡系于苞桑象曰大人之吉位正当也
　　休息也九四否道已革九五息否之时二五相易隂息于五故曰休否言九五之动也大人居尊位正也中正而健徳当乎位也位者圣人之大寳虽有其徳无其位不可也有其位无其时不可也息天下之否者其惟有其位有其徳又有其时乎故曰大人之吉位正当也言九五之不动也然未离乎否也故又戒之九五不动不能与二相易则安其位者也保其存者也有其治者也安其位者必危保其存者必亡有其治者必乱故曰其亡其亡此又因九五不动以眀戒也苞桑其叶丛生者也巽为木上下黄三阳积羙而根于坤土其根深固苞桑也巽为绳系也维也虑其危亡且乱当系之维之使其根深固以防否之复故曰系于苞桑如是则大人吉非位正徳当能无凶乎易传曰汉之王允唐之李徳裕不知此所以致祸败
　　也
