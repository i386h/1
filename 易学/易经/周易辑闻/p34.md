<!-- { "loadSidebar": true } -->
　　艮为山离为火火则宅于灶冶则宅于炉在山则野烧之暂犹旅寓耳故为旅之象离虚为明艮止为慎君子体之明慎于用刑而不留狱盖狱者人所旅也不留狱不使久处其中也用刑固贵于明然明者未必慎慎者或留狱明矣慎矣而淹延不决虽明犹闇也虽慎反害也后世之主刑狱者智不足以察奸威不足以戢吏是非易位寃枉莫伸者昧圣人之明任情喜怒率意出入者悖圣人之谨甚而钩党株连歴年弥歳瘐死而后已闻不留狱之训可不惧哉
　　旅小亨旅贞吉
　　火非宅于山者故卦名旅
　　小指隂谓六五也人固不能不旅处之得正虽旅亦吉
　　旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　小者何由而亨六三之柔上为六五得外卦之中而下顺乎九四九三之刚也旅而在外不唯疾徐进止皆贵乎得中而于刚柔为尤甚旅不能无所托我质柔矣当顺抚乎纪纲之仆而后外侮不侵此旅行之道也旅不能不暂止必行李明白所主端人而后关讥无阻此旅止之道也行则顺乎刚止则丽乎明斯为旅道之正而卦之所由以吉也自非天子时守诸侯朝聘其他何莫非旅能审其时正其义则太公旅海濵而为王者师孔孟旅列国而道以行下焉如百里奚申包胥之徒皆能强国济难以显其名其时义顾不大哉
　　初六旅琐琐斯其所取灾
　　琐小也琐琐小而又小也灾吉之反也
　　凡旅必有所志志者旅之大体也士君子之旅志于行道商贾之旅志于懋迁旅之初不能识其大者而较锥刀之小利计琐尾之末节人将咸厌且怒斯固自取其灾非适尔而得也
　　旅琐琐志穷灾也
　　初为出行之始未尝旅况唯见童仆车马囊橐扉屦之事纷乎在前乃琐琐屑屑锱较而寸量之志穷于此所以灾也
　　六二旅即次懐其资得童仆贞
　　即就也次造次暂止之所也懐者卷懐深藏所固有也资货财也得童仆非本有而得之也
　　六二徳当其位犹行旅之就所止也资货旅之命脉二则懐而有之童仆旅之爪牙二则揽而得之旅之善莫善于此傥恃裹囊之富臣之强则失其正而灾及之
　　得童仆贞终无尤也
　　二之得必有丧之者得之以道虽其终无我尤者得正故也
　　九三旅焚其次丧其童仆贞厉
　　焚犹济河焚舟焚舟者无事于舟焚次者无事于次贞厉正乎厉也
　　九三为艮止之主本能止也乃位髙势孤肆其重刚唯务速行不复为休舍之计焚次而趋徒御惊矣冝乎危也
　　旅焚其次亦以伤矣以旅与下其义丧也
　　人不得安于家而安于次非得已也今又焚之已可伤矣夫旅由我非由童仆我能抚之使安焉如家始肯衞其主乃不能安之致彼有不堪行旅之心是以旅之不安者与其下则仆痡马瘏虽无弃仆之心其义则应丧也
　　九四旅于处得其资斧我心不快
　　诗公刘于时处处于时庐旅处盖旅之对资润身之具斧断决之喻九四阳刚故言斧
　　旅而言处旅于此因处于此也资以润身斧以断事旅而兼得无羁窭之愁无狐惑之患若可安矣然旅贵于行行则进可以逹退可以归今捐亲戚弃坟墓侨寄于异郷宁不动故山之思是犹有不快于心者
　　旅于处未得位也得其资斧心未快也
　　以六居四冝也九而居之于位为未得旅而暂止冝也今而久居于义为未安虽有资斧之得中心则未快也
　　六五射雉一矢亡终以誉命
　　雉文禽离之象一矢亡以一矢亡之不烦再也终要其终也誉者称誉命者爵命
　　射侯者于圃射雉者于郊郊旅之所也一命中遂以得雉此以艺为旅乍出即返不离其家室者也五为君王者无外不可以言旅故象以射雉犹人主得文明之位而以誉命终之也誉有善命有徳使天下之贤皆旅进于王朝以成文明之治故曰旅之时义大矣哉
　　终以誉命上逮也
　　上六五也逮及也六五以誉命及乎下也
　　上九鸟焚其巢旅人先笑后号咷丧牛于易凶
　　鸟髙飞之物巢居之髙者焚离火之象上言鸟故言旅人以为别笑喜说也号咷哀号也牛顺兽离之象易平也
　　飞者至上而极行者至此而止巢鸟所安也鸟务髙飞而不知息人务逺征而不知归皆自弃其所安也旅人先以务行为喜后以涂穷而哀秉刚而不知变失柔顺之道夫子以顺刚丽明为正吉此爻反是冝其凶也汉成河平二年二月泰山山桑谷防焚其巢唐僖光啓二年七月中条山鹊焚其巢三年七月鹊复焚巢作易圣人姑以焚巢立象后世乃真有其事无有幽深逺迩遂知来物信防
　　以旅在上其义焚也丧牛于易终莫之闻也
　　鸟岂甘焚其巢者旅而极上义当焚也蓬转萍漂之踪已不足立名于当世况失柔顺之道涂穷而莫之返斯人也终亦泯没而无闻固誉命之所不及也
　　【巽下巽上】
　　于卦变为巽重巽于爻变为二隂爻卦二四互易而变二柔下进故四刚巽之初之柔进锐二之巽冝也四之柔得位上无渉而犹巽之不已甚乎三五同功而异位三频巽五用巽之主也
　　随风巽君子以申命行事
　　巽为风重巽故曰随风风天之号令也时当秋冬之交冬春之际必有长风亘日绵夜然后能变凉为寒舒肃杀为融和随风之力也播告之修王者之命令也四方絶逺人情之利病不同一命之未必徧孚申命之而后事行观盘庚康诰多士诸书至于再至于三勤恳不已迁亳化商之事卒以有行申命之功也
　　巽小亨利有攸往利见大人
　　一隂生于下二阳巽之于上卦重而无他义故仍经卦之名曰巽
　　小指二隂也卦以刚爻得名彖以柔爻立义柔为卦主也隂生而阳巽之故亨亨则冝有攸往往则冝见大人大人九五也
　　重巽以申命刚巽乎中正而志行柔皆顺乎刚是以小亨利有攸往利见大人
　　重巽以申命言卦义刚巽乎中正指二五柔皆顺乎刚指初四重巽者申命之象申命者行事之本卦本干体一柔下生刚有巽之之象刚虽巽柔犹居二五中正之位柔既已生皆在二五之下有顺刚之象柔之至势必陵刚君子体消息盈虚之理姑巽其来不与之角故得据中正之权行御柔之志是刚善于自处也柔不以刚之见巽易其卑顺之操是柔亦善于自处也柔已亨矣利有攸往矣圣人犹戒其宗主乎九五是以柔虽长而免剥庐之灾刚巽之训为君子谋也见大人之训为小人谋也为小人谋所以右君子欤
　　初六进退利武人之贞
　　进退乍进乍退也利冝也武人性之果决者也贞正也致刚之巽者柔也柔以刚巽之则欲进然不敢犯刚复欲退进退两难次且不断然位已至此唯当刚果决于有行圣人非诱隂柔之进也以喻时乎当进者不冝狐疑犹豫而中止武人用以正则为致命死敌不正则为奸命乱故复以正戒之
　　进退志疑也利武人之贞志治也
　　治与疑对魏颗曰疾病则乱吾从其治是也志疑而不决故进退靡定志治而不乱故决于行
　　九二巽在牀下用史巫纷若吉无咎
　　巽指九谓刚巽柔凡刚爻皆言巽吉者尊上坐于牀卑者拜跪于牀下大宗伯大史掌祭祀之礼书司巫掌袚除请祷之事纷若犹言纷如谓杂用
　　阳尊而隂卑阳冝据牀今欲巽柔以卑自处故有牀下之象然于理不可于心不决未免即人而决之用史可无用巫用巫而复用史疑深虑逺纷然杂用莫适于一而反获吉者谨之审之不嫌于过详况初方顺我傥可免巽何必轻往参稽史巫之众庶可得吉吉则无所过咎矣
　　纷若之吉得中也
　　九二刚巽乎中者也故史巫虽纷然而能斟酌乎巽否之闲是以吉也
　　九三频巽吝
　　频者既巽复巽犹频复也吝小疵也
　　巽贵乎中正二当柔进之冲牀下之巽虽巽而中也三视初已隔于二柔不至于见陵似可无巽以重刚而不中乃巽而不已失已云甚自取其吝者也
　　频巽之吝志穷也
　　三虽为下卦之终而上卦可续乃频巽如许是道未穷而志先穷也志疑者可以治救之志穷则有吝而已
　　六四悔亡田获三品
　　悔亡有悔而亡田猎也三品干豆賔客君庖
　　柔进而渐髙悔也今得位而当虽有浸长之悔而可亡也用以田猎禽获其富犹之柔自下而进位居近君而得上下之心可谓善于处时者也
　　田获三品有功也
　　田者志于得三品之获于田为有功
　　九五贞吉悔亡无不利无初有终先庚三日后庚三日吉
　　贞正也正则吉悔亡同六四利冝也无初巽也有终不终巽也虞书乃载歌载即申重也甲乙丙丁为东南戊己位乎中庚辛壬癸为西北以庚续丁故庚有申续义先三日下卦后三日上卦
　　刚巽乎中正二中而已五中而又正者也有大人之徳居大君之位守正得吉隂柔见廹之悔可亡当是时何不利之有初以柔见廹而欲巽无初也六四之柔能顺乎刚有终也于是修明其政令以申儆羣听先三日而未孚复申以后三日重巽申命之义也五不必巽而行重巽之权以御二柔冝其吉也
　　九五之吉位正中也
　　九五故正中
　　上九巽在牀下丧其资斧贞凶
　　牀下同九二资货财也阳实之象斧断决也刚之象贞正也凶吉之反
　　二之巽不得已也上居不剥之地不际乎柔乃犹効九二之巽是过乎巽也失阳之体为丧资失刚之断为丧斧若是则正入乎凶矣
　　巽在牀下上穷也丧其资斧正乎凶也
　　二得中而不过故吉极上而巽自取其穷正乎凶者正入乎凶无复他辞
　　【兊下兊上】
　　于卦变为兊重兊于爻变为二隂爻卦二上初三互易而变合六爻则刚中而柔外刚中以立体柔外以致说析之则三上偏柔而失其体说不以正者也四刚则善矣五不言兊君不可心乎说心乎说则害者纷至可胜遏哉诸爻皆有义而无象辞亦简严与他卦异
　　丽泽兊君子以朋友讲习
　　丽附也卦之二刚阳实地之象一柔隂虚水之象水在地中为泉在地上为泽荀首曰川壅为泽两兊胥丽故曰丽泽天下之物唯水与地未尝暂离况两泽胥丽乎一泽有时而竭说物之功有限两泽胥丽则润泽交浃其说无疆君子体之资朋尚友胥与讲习求増益其所未能必如两泽之亲丽情交意密日进月积毋断织毋自画然后渐渍膏沐有缉熙光明之功盖不止以得友为说也讲谓讲明习谓服习
　　兊亨利贞
　　一隂居二阳之上必胥说而后能两兊自重故仍经卦之名
　　兊说之蔽易邪故专以利贞戒之
　　兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
