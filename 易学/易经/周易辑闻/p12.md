<!-- { "loadSidebar": true } -->
　　谦斯可矣谦而又谦岂过为卑下者所以自牧其徳也牧飬也谦者易纵而难守世之无所飬者每好矜伐茍能谦矣而有时乎不谦者不能飬者也惟不以能谦自足犹且反复周旋不离乎谦所以飬之不使有时而失也
　　六二鸣谦贞吉
　　鸣鸟语也求友则鸣不平亦鸣二隂之正位
　　九三乃成卦之主六二比而承之求友之鸣乐而鸣也乐者志溢而气骄惟守其正位乃可得吉不然而上慕不已失吾之谦矣
　　鸣谦贞吉中心得也
　　象辞言中心得谓比于主谦之爻也
　　九三劳谦君子有终吉
　　劳勤劳也书曰昔公勤劳王家以辛勤就功业也三为下卦之终九为艮主亦终之义周公系爻于成卦之主其辞或与同如屯震之初履谦之三是也九三之言劳何也一阳在初为克已复礼之仁在二有师中文人之吉在四有由豫大有得之业在五为显比使中之主在上有硕果存阳之功上下始终歴试诸难可谓劳矣勤劳如此一阳独尊宜可用刚以临物今不为比豫之在上乃退居三隂之下是劳而能谦者也复师虽在下而不为终剥虽终而在上今九三艮为主是谦而能终者也何吉如之子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也富哉言乎
　　劳谦君子万民服也
　　汝惟不矜天下莫与汝争能汝惟不伐天下莫与汝争功劳而能谦万民乌乎而不服万者数之盈一阳五隂之卦多言之如懐万建万国之万民言众隂皆服也
　　六四无不利防谦
　　防散也宣达之义谦以卑下为尚自三以下言治已之谦自四以上其位愈髙不容以卑下为义故言治人之谦
　　以六居四乃谦虗之贤凢所施设自无不利况天下不能皆谦上之人所当治之使谦四近君侧宣布达君上之谦使天下莫不闻风观化改心易行其不遽加征伐者亦谦也
　　无不利防谦不违则也
　　防谦者舒散达不复冲挹也圣人惧后世之不善处此者流入于不谦故以不违则戒之则者限也不可逾越之义徳以谦为则也
　　六五不富以其邻利用侵伐无不利
　　不富以其邻义见防九四大司马贼贤害民则伐之负固不服则侵之
　　五处三隂之中其象则为不富然实君位也其义亦为不自盈盛第君臣皆仁柔恐天下或有贼贤负固者以仁伐不仁用以侵伐殆与天地鬼神合徳则利者固其冝也既言利侵伐又言无不利葢不止侵伐之利而已四上亦皆言利谦之功用如是夫
　　利用侵伐征不服也
　　崇髙者众所忌富贵者众所窥况五为隂柔乎故万民能服于三而诸侯容有不服于五者不服而后征之明五之侵伐非佳兵好杀也
　　上六鸣谦利用行师征邑国
　　鸣义见六二邑国诸侯大夫也非蛮夷猾夏而征之也上六应于九三故亦曰鸣谦六五制征伐之命上六行征伐之师五为君而上在外也邑国之君有不能谦者利行师以征之不云无不利者上六乃奉命之也事所不得专邓艾有取蜀之功而身为僇者专封拜之过也
　　鸣谦志未得也可用行师征邑国也
　　上六之鸣不平而鸣者也当谦之时上以柔居柔与三为应冝能谦者乃位居极上未能遂其谦下之志故曰志未得也志本欲谦乃使任行师之寄圣人原其心以立言故不云利用而云可用可之为言未必用也师卦未尝言用师之利至谦之五上乃不一言之葢惟谦抑之人必无喜功好大之失其征伐也必有甚不得已者合二卦而并观足以见圣人之情
　　【坤下震上】
　　于卦变为震重坤于爻变为一阳爻卦初四互易而变九四主时君弱而臣强诸爻应于臣者甚则凶次则悔惟应君者吉五以疾而不知豫二应五不随时而豫若上则与四无渉特乐极而不知变耳
　　雷出地奋豫先王以作乐崇徳殷荐之上帝以配祖考震为雷坤为地雷非有物也当其未则伏于地中及顺时而动则奋出于地有震在坤上之象人皆知雷之为怒不知雷之为和冬令虽谢春阳未融及二月震雷声则寒沍涣释品物无不和畅故雷之初隂阳始和之声也斯时也犹治定功成之后先王因协天地之和而播之雅乐作者自我作之而非述也崇者有盛徳必有备乐闻其乐可以知其徳故作乐所以崇宣之也殷盛也礼有殷奠殷祭今曰殷荐葢盛荐之也周公当四方民大和防之时制礼作乐郊祀后稷以配天如思文宗祀文王于明堂以配上帝如我报本反始使知王业之所自来非固其钟鼓管籥之音以自乐其乐也雷奋而天地之和以达乐作而天地神人之和以通圣人奉天时之功用如此
　　豫利建侯行师
　　一阳近在君侧羣隂顺从而和故卦名豫
　　豫和説也人情和説则散散则求聚利在顺人心之同欲建侯以统之和説则骄骄则为害利在顺人心之同恶行师以治之
　　豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　阳本在初渐进至三皆未应其本位至四乃得应故曰刚应阳在下未能达生意今居上卦位为近臣始得行其夙志故曰志行坤为顺震为动此合二卦之徳以释卦谓以顺而动则人情和豫也又举卦名而释之曰豫之为义能顺以动虽大而天地曽不过是而况建侯行师有不以顺动者乎于是因天地以及圣人谓天地之隂阳顺行则日月有常度四时有常候圣人之政教顺布则刑罚清明万民説服又致其賛美不尽之意曰时义大矣哉葢动不以顺虽一指屈伸不能得其理以顺而动虽建侯行师未足尽其义辞甚约圣人释之甚博非吾夫子何以文王言外之意圣人于干诸卦之例曰六位时成又曰时乘六龙则一卦为一时六爻又因时而成者也诸卦释彖之辞或曰时或曰时义或曰时用或曰随时虽皆因诸卦之时而异其辞夫固各有攸当也
　　初六鸣豫凶
　　鸣者逺而求友之声
　　四主豫时而逺应于初故鸣而求友以一阳緫羣隂自有上下逺近之序初但知位应乃逾分陵级以求之豫不可得有凶而已且九四不善处之则为后世之权臣自初视之如琐琐姻娅虽在卑官犹引脰长鸣以希进取乌得无凶武攸绪当武后时其宗族皆权贵煇赫攸绪独盘旋龙门少室间冬蔽茅菽夏处石室不应聘召及武族被诛攸绪独不受祸不鸣豫者也
　　初六鸣豫志穷凶也
　　志穷者位方在初时未穷自当循序待时而竞躁如此是志已先穷自取其凶者也
　　六二介于石不终日贞吉
　　介刚之义石刚之质六二当位备坤二刚方之徳故有介于石之象子曰忧悔吝者存乎介
　　初与四应三与四比六二介于初三之间虽与五正应而九四以刚臣在柔君之侧故六二不敢他附而介然如石曽不待终日之间已先知四之不当从守正如此吉之道也豫与比反比乃刚君故欲羣隂皆比而不比者凶豫有强臣故不取羣隂之宗四而不宗者吉子曰知几其神乎君子上交不謟下交不渎其知防乎防者动之防吉之先见者也君子见防而作不俟终日易曰介于石不终日贞吉介如石焉宁用终日断可识矣君子知防知彰知柔知刚万夫之望夫隂之宗四以求豫未有凶也而二已先知四有强偪之防是防也吉已先见于此也不謟者不佞于三不渎者不亵于初防彰柔刚之间悉有伏之防知者见此则可以知彼是为先觉之贤固万夫所望以为向背也详玩圣人反覆推明之辞斯可以处权臣之世矣
　　不终日贞吉以中正也
　　爻止言正象益之曰中正者六二居中得正也
　　六三盱豫悔迟有悔
　　説文盱张目也六之隂昧本不能视然处三则位阳故有张目之象犹之眇能视向秀曰睢盱小人喜悦佞媚之貌
　　三比于四之下故张目仰视以求豫此致悔之道也知其致悔能决然舎之以从五则悔可免乃今迟疑犹豫则真有可悔之事矣上悔字明爻之象下悔字教人以处爻之法
　　盱豫有悔位不当也
　　进退不决乃终有悔者徳柔位刚处不当也
　　九四由豫大有得勿疑朋盍
　　众隂由我而豫故曰由隂性多疑故曰疑朋众也众隂之象盍读如盍彻盍归之盍犹云何不也説文无首笄也俗作簪又笄簪也防服小记恶笄以终防注云笄所以卷发盐铁论神禹治水遗簪弗顾隂众而柔发也一阳贯其中簪也故有朋盍簪之象
　　诸爻偏隂一阳贯之则隂阳和而説豫诸爻由我而豫则九四可谓大有得者圣人诲羣隂曰至此勿复有疑矣汝众隂何不求贯于簪乎爻予之甚盛而不许以吉亨有以也
　　由豫大有得志大行也
　　一阳进而至四贵极人臣非茍求利达者以行吾志也在下位则志之所行者小为近臣则志之所行者大故曰刚应而志行
　　六五贞疾恒不死
　　贞正也恒乆也始而隂阳偏胜则为疾终而隂阳复和则不死恒字不可训常若训常则常不死是谓长生乃异端之説也圣人于恒卦以乆释之明矣以隂阳言则九四为由豫以君臣言则九四为强臣六五徳柔虽守其正犹不免于疾也疾者豫之反书曰有疾弗豫是也东周之时诸侯恣横王室徒拥虗名而已正疾也然犹绵延过于西周不死也疾乆者多死圣人特云不死者其垂训于名分者甚严
　　六五贞疾乘刚也恒不死中未亡也
　　象辞于屯噬嗑之六二皆言乘刚与此爻同义九四方主时五乘其上所以疾也然五为大中中安得亡故疾虽乆而不死鲁昭公秦二世魏髙贵乡公不能守中则疾而死矣虽然春秋作而乱臣贼子惧使知中未亡之防则奸心消絶当革而为忠孝
　　上六防豫成有渝无咎
　　防昏昧也不终日之反与防升同义皆隂之象成犹六位成章之成渝变也
　　上六与九四非应非比免于宗四之凶然无阳明之光不知乐之不可极防于豫者也豫道至上已成茍能变而警惧则可无咎防豫不言凶有渝乃无咎葢进人以迁善改过之乐系辞曰惧以终始其要无咎上六以之
　　冥豫在上何可长也
　　在上所以释防何可长所以释渝豫乐之极何可长乆于此而不知变则有咎矣
　　【震下兑上】
　　于卦变为兑重震于爻变为三隂爻卦初上互易而变此卦每爻由下随上二随三三随四为随时之正阳不当随隂故初交四为随时之变四与五同徳故随而胥孚上已极故反而随五
　　泽中有雷随君子以向晦入宴息
　　兑为泽震为雷兑正秋也阳气至秋而下降雷随气而伏故至秋而収声为泽中有雷之象画为明夜为晦向晦日夕之时也宴安也息止也入宴息者夜处于内也向晦入宴息非以求安邦无道则卷而懐之非以独善随时而已宰予昼寝无道谷岂随时者哉若周公坐以待旦所以制治乱之时夫子终夜不寝所以讲随时之学大象言君子随天之时释言天下随君之时六爻言隂随阳之情圣人错综其辞以明卦义凢卦皆然
　　随元亨利贞无咎
　　阳动而隂説人之所以随也故卦名随
　　背戾乖逆事何由亨今天下随顺大亨之时也然随不以正则为诡随故利于正乃无咎
　　随刚来而下柔动而説随大亨贞无咎而天下随时随时之义大矣哉
