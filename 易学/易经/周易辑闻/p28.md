<!-- { "loadSidebar": true } -->
　　阳一君而二民阳为君隂为民初虽正应而位则辽絶是逺于民非逺其民也不以无民而弃之则亦无凶
　　九五以包瓜含章有陨自天
　　髙木也卜子夏曰梓连抱瓜隂实而蔓生象隂之来绵绵未已章美也陨坠也自天犹诗云自天降康
　　一隂在初为鱼下也在五为瓜蔓延而至溃上包以絶其蔓以图之又含其章美不敢外人事亦云尽矣其奈浸长至五于时为剥阳之剥落忽焉自天人力有不能支者
　　九五含章中正也有陨自天志不舍命也
　　九五不自盖以位中而徳正如释彖所谓刚遇中正者也而圣人以有陨为天所命者其志以为消息盈虚之理不能违也舍违也
　　上九姤其角吝无咎
　　角刚在上之象吝小疵也
　　初之隂唯上与之无渉今言姤直举卦名以明其时耳当姤之时位居极上故云姤其角独阳在上是以有吝其无渉于初得免隂剥之患故止于吝而已无可咎者
　　姤其角上穷吝也
　　爻以致吝止以五阳至上而穷非有他也
　　【坤下兊上】
　　于卦变为兊重坤于爻变为二阳爻卦五与二四与初互易而变土无二王尊无二上比唯一阳故九五为显比之主萃之九五羣隂所萃也九四或贰之一则聚贰则分故初之乱萃二之引三之嗟如以见下之萃于上为难五之永正上之涕洟以见上之萃其下为不易然诸爻皆得无咎者萃虽难而志不分也
　　泽上于地萃君子以除戎器戒不虞【上时掌反】
　　兊为泽坤为地凡陂泽虽众水所聚然其形势髙于平地为泽上于地之象水聚则决必有以防之水乃潴人聚则乱必有以制之人乃定除简治也戎器兵械也不虞不虑度也萃聚之时居安则忘危故虑有所不及君子体水聚之义方国力富盛有申儆军实之资除治兵械以备不虞所以保其聚也抑之诗曰弓矢戎兵用戒不虞盖古人之常训夹谷衣裳之防也夫子具左右司马以行卒却莱夷之兵戒不虞之谓乎
　　萃亨王假有庙利见大人亨利贞用大牲吉利有攸往卦名释彖已明
　　分则散聚则亨假至也王者能极至有庙之道也物之聚必有所主天下主王者以聚其生王者主宗庙以聚其民示必有先也礼曰君子将营宫室宗庙为先家以庙而聚其族故先之有庙者萃人心之本也古者为之宗庙以鬼享之固将展吾追养继孝之诚虽曰洋洋如在其上必有所依以致吾敬宗庙之主祭祀之尸是也陈其荐爼序其礼乐于是屋之故曰庙岂以是聚游魂之变防大人九五也众隂利见以亨其聚也利贞利于正也萃聚之时粢盛洁丰牺牲博硕合聚万物而致享报本反始以告成功则用大牲者时也称也吉也上下萃聚人心协一何往不利
　　萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　顺以说指坤兊刚中而应指九五下以顺求萃上说而萃之此大体也究其用九五以刚中而俯应之上下之情交是以聚也王者莫不有庙能至其道者鲜夫庙非曰堂室奥阼之备亨孰羶芗之盛也肃雍在庙以荐孝忱而已上致孝享则民作孝四海皆承顺而归之是之谓能至有庙之道九四近在君侧当三隂之涂为三隂者冝上萃于五以臣萃君斯为得正故其聚可以亨祭用大牲非侈也行有攸往非躁也万物盛多之时圣贤聚精防神之际皆上天所命吾固顺之而已天地之气聚则交而造化溥博方以类聚是也万物之生聚则衍而生化不熄所欲与之聚之是也凡是为天地万物之情观圣人所以聚人之道从可见天地万物之情
　　初六有孚不终乃乱乃萃若号一握为笑勿恤往无咎有孚孚于四也不终始孚而终疑也乱者萃之反乃乱乃萃谓乍散乍聚若如也号呼而欲与之语如晋惠公号庆郑还无社号申叔展若号有似乎号非诚招之也握握手也一握蹔握而即分携也笑说乐也勿恤不应四也往求聚于五也
　　初四正应萃之冝也而四有偪君擅民之嫌是以始孚终否倐离忽合谩然不情之招率尔握手之笑盖将勿恤乎四往聚乎五斯乃聚之正无可咎者
　　乃乱乃萃其志乱也
　　位可应四而时当萃五去就两难决择靡定则志乱志乱则孚之不终萃之不决何责哉
　　六二引吉无咎孚乃利用禴
　　引九五引之也无咎无有咎也孚二五交信也利冝也禴春祭礼之薄者月令仲春祭不用牺牲
　　二欲萃五而闲于四幸九五下应犹引之也五引其上故吉四不敢要二于中涂无有咎之者二五交孚虽薄礼亦冝享不在物也卦用大牲爻用禴六二臣位不敢僭也礼曰匹士太牢而祭谓之攘
　　引吉无咎中未变也
　　吉无咎者六二之中未为四所变也使九五不速引之不幸而胁于权臣则六二虽中亦变聚不以正求无咎可得乎
　　六三萃如嗟如无攸利往无咎小吝
　　嗟愁叹声当萃而叹也往萃于五也
　　六三去五益近四乃廹而乗之欲进不能是以嗟如也三厄于四与二同二犹利于禴三无攸利者二中而应三不中而偪也使永肩一心往而从五则可以免咎纵四尤我亦小吝耳
　　往无咎上巽也
　　三之往从乎五者以能上巽乎九四而四不终难之也使恃其居刚与四为敌不唯不能往何止小吝而已乎
　　九四大吉无咎
　　他卦多言元吉唯萃升鼎之爻小过之彖称大吉虽元训大然不曰元吉应必有说无咎戒之也
　　大吉无咎位不当也
　　九而居四于豫为大有得者柔君倚之也于萃则刚明在上嫌于分民为位不当故圣人戒之戒之云何四违道说民专权附众咎之大者必思为免过之举如大有九四匪其彭乃可是故知戒惧则为伊周不然霍子孟以之族灭
　　九五萃有位无咎匪孚元永贞悔亡
　　位大君之位也匪非也匪孚非孚信之不足也元永贞义同比彖悔亡有悔而亡也
　　九五大人刚中而应其徳其位皆足以萃隂四乃如并后匹嫡而据之则五之所有者位而已然非我咎也非我与羣隂交信之不足也唯终始守正不失其在我者则羣隂终当来萃而九四分民之悔可亡矣
　　萃有位志未光也
　　九五为人所利见而遭时如此冝乎萃隂之志未光明也
　　上六赍咨涕洟无咎
　　赍咨叹恨之声涕洟叹恨之容自目曰涕自鼻曰洟六亦欲萃于阳而位居五后视羣隂独不得其志六性柔暗不能固穷既失所萃故见于叹恨之声容如此然与四无渉得免于聚不以正之咎
　　赍咨涕洟未安上也
　　上卦外之位也非上下之上欲萃不能故未安于位谓之未非不可安也得丧累之耳君子素患难行乎患难无入而不自得则安于其位不改其乐何叹恨之有
　　【巽下坤上】
　　于卦变为坤重巽于爻变为二阳爻卦初三互易而变卦以初得名隂阳之性合则配不合则忌柔欲升而刚当道其有不尼之者乎唯二应乎五而三从之是以在四为岐山在五为升阶而上升之志得行至上则时位皆极
　　地中生木升君子以顺徳积小以髙大
　　坤为地巽为木上坤下巽冝曰地中有木而曰生木者自上而降为槁木有腐败而已生则自下而升为升之象木之生也顺一气之自然不天阏之由芽蘖而拱把由拱把而干云翳日皆自小积之以至于髙大其升也乌可躐等至哉木之生不顺不积则揠而助之长木何以生遂徳之进不顺不积则为陵节为童子居位徳何以能成故君子以至顺之徳自细行小徳积而致广大极髙明又推而由齐家治国平天下皆以顺而积也圣人因地中生木之象以喻进徳修业之理盖不唯坤巽之性如是升之道亦当如是
　　升元亨用见大人勿恤南征吉
　　巽由坤索坤母在上长女归之于升为冝故卦名升隂阳之气在下者必升升而后有交泰往来万物由之以生息犹大君正位道同类聚用斯时以见大人虽有闲之可以勿恤而遂其征行之志是以吉也大人五也巽东南卦坤西南卦自巽进坤渉乎正南故曰南征征者征行颐曰六二征凶行失类也
　　柔以时升巽而顺刚中而应是以大亨用见大人勿恤有庆也南征吉志行也
　　凡升进者有道有势有时顺徳者道也必升者势也有其道有其势无其时升必中沮坤居上柔无事于升初六巽之主所升之柔指初也伏于二阳之下非能突刚陷坚悍然而直遂者上适遇坤母子之天性气类之感应斯为可升之时孟子曰不如待时是也下巽而求升上顺而受之九二塞初六之涂而以刚居中上应乎六五升柔之主故以升则大亨见大人则有庆虽尚余九三不复为吾害勿恤可也吉者何志行之谓也重坤巽为上下曰升循巽坤于方维曰南征言升复言南征以见纵衡上下无不吉也
　　初六允升大吉
　　允者信而可之也
　　允升五信初而可其升也求升而可中无沮尼吉莫大焉
　　允升大吉上合志也
　　上六五也初志于升五志其来故曰合志晋以六三立义此以初六立义故皆曰允晋指下三隂故曰众此专指五故曰上
　　九二孚乃利用禴无咎
　　萃反而为升爻义同萃六二
　　二三之刚聨比而乗初之上二乃不为事首以闲初者二五交信也祭以享上帝享上之喻也二傥自恃其刚不应五而梗初之升则享多仪惟曰不享今交信矣初可升矣冝于薄祭咎何有哉
　　九二之孚有喜也
　　五方疑二而二能交孚则初喜于遂升五喜于得初二亦喜于免咎也
　　九三升虚邑
　　虚者实之反三为中爻曰邑虚邑无人也
　　三之言升即初之柔升而至此三乃阳所宅二既上应三安得固吝而妨贤路故虚位以待之是初之升犹虚邑也
　　升虚邑无所疑也
　　二刚固不害柔而柔不能无疑刚之心及履三之邑如入无人之境然后疑畏释然
　　六四王用亨于岐山吉无咎
　　绵之诗至于岐下是大王迁于岐文王有声之诗作邑子丰是文王初犹居岐后乃迁丰今第言岐山则王未知主名亨通也
　　大王在邠特邠人德之耳及岐之迁人心翕归而后仁人之誉闻于天下而王业始基焉文王自诸侯为西伯三分天下有其二皆亨也升也吉又何咎此下不在田中不在人上不在天之时
　　王用亨于岐山顺事也
　　大王避狄文王以服事殷既有顺徳则其升盖顺事
　　六五贞吉升阶
　　贞正也阶堂之陛人所由升升阶犹云践阼
　　五君位以阳居之冝也今柔升焉得正而后吉正者以柔道治人而不流于弱以谦和待下而不饰以诈必进君子必退小人必任忠直必逺邪佞公平兼受是守私欲偏听是戒毋作隂慝母事苛惨凡是斯不失其正可以升五位之阶也不曰王居不曰天位而曰阶升之义也既升阶则南面可知然圣人犹有言外之隠忧故言王于四言阶于五玩其所不言足以见圣人之心
　　贞吉升阶大得志也
　　周公言升阶有不足之意夫子言大得志自本卦言之也
　　上六冥升利于不息之贞
　　冥晦也上六隂之象利冝也不息不闲断也贞固也升固贵髙髙则有穷上六冥于升者也升已上极而犹不知止往将何之唯缉熙此心固其所守或可免颠越之忧世之夜行不休者戒之
　　冥升在上消不富也
　　升极则降盈极则消不富者复隂之常也
　　【坎下兊上】
