<!-- { "loadSidebar": true } -->
　　九之阳为大鼠昼伏夜动四之象鼫鼠犹云硕大之鼠也子夏传作硕鼠尔雅作田鼠许叔重蔡邕作五技鼠然荀子五技鼠本作鼯鼠疑吾石易讹贞正也厉危也五为君四则王畿也诸侯朝觐已至王畿将入朝王之时也六五虽柔君也九四虽刚臣也大君尊临乎上人臣当翼翼小心畏天子之明威犹鼫鼠虽大而畏人可也圣人诲之必守臣道之正不然而有震主之威可不危惧自持以保臣节邪汉宣非柔主也大将军骖乗帝若背负芒刺使知以功髙名盛为惧复辟而退则必无覆宗之祸不学无术固如是夫
　　鼫鼠贞厉位不当也
　　以九居四者多矣圣人特于晋明不当之戒者六五居尊九四上进有迫君之渐圣人恶其迫也故以正厉戒之谓晋昼卦也鼠夜物也当晋进之时以九居四则位不当若他卦固有九四而吉者矣
　　六五悔亡失得勿恤往吉无不利
　　悔亡有悔而亡也失得勿恤谓有失有得皆不必恤也失得自是两事非谓既失而复得往之也与进不同盖进退皆可以言往五为君位不容更进也六五介二阳之闲四偪而上抗宜有悔也今三隂上进来享甚勤则其悔可以亡君臣之大分已严其闲小小得失可置而勿问务全其大体可也自是以往君臣亲附上下交懽不特日趋于吉而大政小事自王朝而侯国旁行四达将无乎而不利六爻唯三五不动故不言晋
　　失得勿恤往有庆也
　　吉无不利非庆而何
　　上九晋其角维用伐邑厉吉无咎贞吝
　　角在首可以觝触阳居上之象维执之伐讨之也厉危也无咎善补过也贞固也吝小疵也
　　六五柔中所可接者三隂耳若刚暴之人岂六五所能制其在王朝则有胁君之嫌四是也其在外服则有角敌之患上是也故泛驾跅弛不为汉患王敦桓温卒贻晋忧上九头角崭然视柔中之君若有不屑臣伏者所谓不宁侯不属于王所故抗而射女者也六五维而伐之以讨不庭又必危厉敬谨乃可得吉而免过柔之咎然事止即已固执而黩武则吝矣
　　维用伐邑道未光也
　　道徳之威不足而事征伐此所谓谋动干戈于内于御下之道为未光也唐室之强藩悍镇天子优礼无节卒至骄蹇跋扈不免移师以伐之幸而克防犹非盛世之事况其不济乎
　　【离下坤上】
　　于卦变为坤重离于爻变为二阳爻卦二三互易而变离三爻明者也坤三爻昏者也合而言之昏离之明者坤也五为时之主初去五最逺故可飞举以辟世二与五正应虽不可去以得助而幸免三居公侯之位代五以除昏四近于五知不可依而自逺上则昏之终也然则六五何以言箕子曰以君道不以君位
　　明入地中明夷君子以莅众用晦而明
　　离为明坤为地坤上离下故有明入地中之象莅众临下也君子因明夷之昏体而用之吾本明也而用以晦用以晦所以保吾明也莅众之云不特昏世为尔凡临下之道无不尔众多之情难以遽一人恶于太察水恶于太清傥察察以为明则百姓无所措其手足舜垂旒黈纩而能明目达聦则用晦所以为明也
　　明夷利艰贞
　　夷平也日出地上则明下与地平则晦况入于地乎故卦名明夷然日之入特人见其晦耳明朱始伤也利冝也艰敬谨也艰则操心危而虑患深贞正也正则穷不滥而遯无闷此明夷之世之所冝也文王身亲尝之故以其自处者为后世训
　　明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　内离为文明外坤为柔顺蒙覆其上也大难君臣之闲也内难亲亲之闲也正志不为难所迁也人有愚昧不能自拔于为善者固不暇唯君子之是忌唯天资强敏者岂不知为善之可尊为恶之可贱特以刚傲积习不肯飜然而改图于是忌明嫉贤之念日勃勃乎其中穷则以善恶之胥形达则以名位之胥廹况时方昏乱明者祸之的刚者敌之媒以纣之昏忌文王之明羑里拘焉明入地中之象大难也唯内明外顺故可以免文王之处明夷以之此以证两卦之徳艰正之利本以晦吾明也亲为骨肉徉狂自晦犹不免囚奴之辱内难也不殒身以存道不枉道而遂臣正志也箕子之处明夷以之此以证卦辞周公于六五称箕子不于六二称文王者时已追王不得于二称之故圣人于释彖以文王箕子并言以足周公之意自昔处变遭难之圣贤亦多矣文王以服事殷箕子不臣于周志遂而臣节不亏斯可以为万世法
　　初九明夷于飞垂其翼君子于行三日不食有攸往主人有言
　　飞引而去之也垂其翼不速髙飞也于行将行也初丧水浆不入于口者三日哀之至也三日不食忧之至也有攸往决于行也四内为主初外为客主人六四也有言四责初也
　　君子内秉明徳当昏乱之世道不可行是以引退于草莽之闲犹鸟飞而逺乎人也不得已而去方且迟迟吾行三宿出昼其不忍轻去犹鸟飞而垂翼不欲遽有遐心也君子三月无君则皇皇如也而暇食乎夫逡循而去忧蹙眷眷至于不食君臣之义尽矣于是遂行而不留六四与初为正应四亦有去意初在下而先之彼将诮初以为宜应不应而先我着鞭也其伯夷在海濵之事乎
　　君子于行义不食也
　　不家食吉禄养岂吾志哉为福天下也于行而不食失禄何足为吾悲不遇故去揆以事君之义则不安于食也
　　六二明夷夷于左股用拯马壮吉
　　左不用之地犹左次也股下体之上二之象人所以行者蹶张用左以右为主也夷于左股主尚无恙虽不强于行犹不害于行也极说文作抍上举也马阳兽指二阳二阳辅之故马壮
　　离以二为明明夷之时愈明者愈当晦二当辟世者也居臣位之正欲行而不可将若何而辟其咎幸丽于二阳之闲能拯我以壮马则可蒙大难而无害文王身为西伯非可如太公伯夷之举故不免羑里之拘赖有四辅之贤是以卒免于难吉者免难之谓
　　六二之吉顺以则也
　　君以昏徳临于上臣之明徳晦于下此岂得吉之时而六二独吉者以能顺受其正不失为臣之则也文王三分天下有其二及身拘羑里演易自安其得顺受之义欤不然不安于难马虽壮何能挟哉
　　九三明夷于南狩得其大首不可疾贞
　　南向明也九为阳明之象狩田也搜苗狝狩因田猎以习战向明以除昏也大首渠魁也不可疾宜舒徐也贞正也
　　三为臣之髙位盖赐弓矢鈇钺得专征者也君徳既晦或有昏谬之诸侯方伯阳明从而狩之殱其渠魁以除民患此西伯戡黎之事也然羣隂在外昏昧者多朱可旦暮晓化傥恃我昭昭急而正之适滋其乱是以昏伐昏也而可乎命康叔之辞曰勿庸杀之姑惟敎之周公非允言之亦允蹈之
　　南狩之志乃大得也
　　以至明伐至昏宜乎志之大得
　　六四入于左腹明夷之心于出门庭
　　入言内也左无用之地腹腹心也左腹言腹心之无所用者也得也明夷之心当时昏主之心也出门庭稍违之也
　　六四与六五同体其殆居腹心之地而不受腹心之托者乎唯居腹心之地故知昏主之心必有贼虐忠良之事唯不受腹心之托故出门庭以自踈其微子去之者欤
　　入于左腹心意也
　　心意云者緼诸内而未形诸外也必为肺附之亲而后之
　　六五箕子之明夷利贞
　　箕子王子也司马迁曰纣亲戚马融王肃以为纣之诸父服虔杜预以为纣之庶兄利贞宜于守正也五为君位位乎天徳者也纣之昏不足以当天徳之位盖致明之夷者纣也今不曰纣之明夷而曰箕子之明夷犹言箕子之处明夷利于正言王子犹在王所以存君位也或曰三仁皆王子也比干已矣胥余为元子何以不见称曰微子去之弃其先也箕子徉狂而不去甘于囚奴不背宗国正也微子受封箕子不臣正也故曰利贞斯事也有箕子之志则可
　　箕子之贞明不可息也
　　爻辞舍纣而言箕子圣人惧后世以箕子当君位也故曰明不可息盖谓周公以明徳言箕子不以箕子当君位
　　上六不明晦初登于天后入于地
　　用晦者吾本明也不明晦则真晦而已初登于天犹飞龙在天言上六本六五初尝为天下王后入于地犹城复于隍言六五后为上六昏极而颠越此爻专指纣之始终周公目击其事而有忧焉乃特之于上而托以升沈之象盖有不忍言者
　　初登于天照四国也后入于地失则也
　　照四国者正位以君天下之初则者犹云为人君止于仁谓以明徳为君天下之则也失则者自取灭亡耳六二之顺以则为事君之则上六之失则为君人之则
　　【离下巽上】
　　于卦变为巽重离于爻变为二隂爻卦初四互易而变卦以九五六二正位为义全卦犹九五之家六二乃家之人也若旁通诸爻则五四又为父母三二又为子妇下上二阳又为兄弟初则有家之始上则正家之终始于闲家终于反身家人之道尽矣
　　风自火出家人君子以言有物而行有恒
　　巽为风离为火火之始然本无风也及其燎原至于飘烬风自火出也君子观风自火出之象知天下之风化自一家而出一家之风化自一身而出身之所出者言行也物可以章物也恒久也言有物则不妄行有久则不渝故周南之风出于后妃后妃之化出于其父母言行出于闺门邃密之闲风化行于四方万里之逺是故君子谨之
　　家人利女贞
　　隂当位于内阳当位于外有家人之象故卦名家人丈夫生而愿为之有室女子生而愿为之有家男未授室家政未立迨其配耦则鹊巢鸠居主家政于内者女也故利于女正女正则家道正不正则家道乖诗曰妇有长舌维厉之阶又曰乱匪降自天生自妇人妇人岂皆为厉为乱哉不正故耳
　　家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　九五正位乎外六二正位乎内上夫下妇天尊地卑之大义也已上专释两卦此下错综诸爻正位之初刑于寡妻而已及乎嗣续则有父母之道又将示家法于一门自父子观之则父母为严君君主也父主外母主内也或曰父义母慈母何以亦称严曰母不严家之蠧也渎上下之分庇子弟之过乱内外之别嫚帷簿之仪父虽严有不能尽察者必父母尊严内外齐肃然后父尊子卑兄友弟恭夫制妇听父子兄弟夫妇各尽其道而家道正家道正则始于家终于四海皆家之推也若卫之辄聩郑之庄段鲁之文姜则反是或又曰家人何以不若他卦曰明以巽曰家人主齐家以立义巽非可以齐家也他卦不举卦徳者放此可以推
　　初九闲有家悔亡
　　闲马闲也郑氏注廋人云騬其蹄齧者闲之今廏中每马以木闲其四旁使不得蹄齧是也初九在六二之外犹以木闲马于中也震无咎存乎悔悔亡始有悔而亡也【廋所求反騬音缯】
　　初九六二为咸琴瑟友之之始语云敎妇初来谓闲之于其初也夫妇狎而易流唯于其初而闲之则义立而好不乖迨其既纵而后刚制则反目而已闲若闲马然寛其羁絷使得周旋于皁之中乃不逾越吾闲牿之外不然则迫束蹄齧将毁吾闲而不可制矣闲家者外严轨范内实从容不近之以纳侮不逺之以致怨如是而后为闲也闲之于始若不近人情者疑于有悔及乎优游习熟于礼度之中而不自觉则其悔乃亡矣初即九三齐家之始
　　闲有家志未变也
　　言闲于初爻者谓配耦之初未渉世故其纯一之志未变故也若鲁桓隋文防于既变之后卒至殒身之祸何止不能亡其悔而已邪
　　六二无攸遂在中馈贞吉
