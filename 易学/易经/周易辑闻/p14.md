<!-- { "loadSidebar": true } -->
　　于卦变为坤重兑于爻变为二阳卦变之始卦主二阳以立义初爻有临人之徳而未有位二爻有临人之徳而正位者也统六爻而以徳言则刚长可以临柔析六爻而以位言则柔尊可以临刚故圣人随四隂之位各辨其吉凶
　　泽上有地临君子以教思无穷容保民无疆
　　兑为泽坤为地泽上之地下临泽水故为临之象上之临下教飬为先政刑为后故言教飬而畧政刑君师之道也人品不齐难于速化教亦多术乆而后成故设教思为无穷容民犹泽之容水保民犹保其隄防容之保之皆飬也天下非止一泽率土非止一民故容保贵于无疆使教若鼠技飬有畦町则临下之仁有限矣
　　临元亨利贞至于八月有凶
　　二阳浸长有进临羣隂之故卦名临
　　一阳之复虽已亨而阳尚防至二阳则九二居臣位之正犹干之见龙为天下所利见可以出临羣隂其为亨也视复为大于时隂犹盛阳之临之利得其正然至于八月则二阳浸消而有凶矣有凶者逆探其有凶之兆非果凶也使能思患豫防而行之以正则凶可无也八月四隂之月观之卦画象之汉儒辟卦之法葢仿此
　　临刚浸而长説而顺刚中而应大亨以正天之道也至于八月有凶消不乆也
　　浸渐也犹水之浸其长有渐也通六爻而言则一阳浸长而为二阳是有临人之象合两卦而言惟行之以説则人不疑行之以顺则人不拒是有临人之徳指两爻而言则九二刚中应乎六五明良防遇君臣交孚是有临人之权偹是三者此临之所以大亨也然二阳用刚过则为邪故必行之以正一不正焉小人乘而害我矣天道隂阳也隂阳消长皆以其渐一阳初复候方极寒然逾六七旬而后渐和是以寒暑不忒不然冬行春令不得其正而乖戾乘之圣人以天道释利贞其有以夫八月之説先儒有谓从建子至建未凡八月为遯有谓从丑月临卦至申月为否者言建未者以遯六二消临九二取二隂二阳之对言申月者以文王作易于西伯之时不当建子为正乃自临歴八月为否但临二阳否三隂其义不要当详味圣人消不乆之义専以二阳之消长为主不必自某月某卦歴一二而数也卦之象有反有对乾坤之对也临观之类反也圣人论隂阳消长各以其未尝差紊姤曰不可与长也夬曰刚长乃终也以姤与夬反论一隂之消长遯曰浸而长也大壮曰大者壮也以遯与大壮反论二隂之消长否曰小人道长防曰小人道消以否与防反论三隂之消长复曰刚长也剥曰柔变刚也又曰君子尚消息盈虗以复与剥反论一阳之消长防曰君子道长否曰君子道消以防与否反论三阳之消长临曰刚浸而长又曰消不乆也以临与观反临为二阳之长观为二阳之消少进一位即成剥而阳之消不乆矣若遯卦犹有四阳尚得为消不乆乎当临之时人皆喜阳刚之浸长而圣人于斯时已垂浸消之戒视剥复防否言消长于两卦者其忧深思逺为尤切唐五王反正未防而瞬息败于三思当知圣人不为过计临言八月有凶与姤言女壮皆要其终
　　初九咸临贞吉
　　咸皆也交胥同也犹咸有一徳咸和万民之咸二阳同进故与二皆称咸
　　初以阳刚为上长之始而位居极下其为临也位不称其徳故必正而后吉
　　咸临贞吉志行正也
　　易中言正有守正有行正屯六二女子贞不字言守正而不行若临之初阳欲上行以临人葢以行正为吉圣人恐后世疑于株守之正故以行正释之与屯初爻志行正之义同倘止于靳靳自守是为守不正之正是犹执无权之中不能临人何吉之冇
　　九二咸临吉无不利
　　九二位正故不言正
　　卦之得名在此爻葢以刚中而正位也言利贞利乎此释彖言以正以乎此爻言行正行乎此九二下与初同徳上应乎大君则庶民尽出临涖之下吉无不利斯其冝也
　　咸临吉无不利未顺命也
　　二五虽为正应然羣隂在五之左右宁不恶二阳之浸长或有挟天子以令九二者顺之则失已弗顺则君侧之小人得肆其奸圣人不曰弗顺而曰未顺者惧权奸执之以为口寔犹曰我姑未顺以俟行中大君之改命也
　　六三甘临无攸利既忧之无咎
　　六三为成兑之主兑説为甘葢甘言以诱人忧者忧其不足以临人
　　六三位阳而髙遂起临人之志然徳性柔佞乃餙为令色甘言冀人出巳之下夫失巳以求人则人侮我而陵我冝其无攸利也知甘佞之不足以临人而忧之忧之而审已自安不敢妄居人上则咎可免矣后世行妇人之仁以要誉求众者尚监于兹
　　甘临位不当也既忧之咎不长也
　　阳刚当位乃可临人今以六居三位既不当何以能临圣人以咎不长释无咎以见未忧之前固尝有咎既忧之后咎乃不长耳
　　六四至临无咎
　　至者至乎此也
　　六之隂柔本不足以临人然自下上进已至此位则其临人者以位而巳止于无咎终无临下之功
　　至临无咎位当也
　　六居三则不当居四则当虽不必忧而免于咎也
　　六五知临大君之宜吉
　　知者聪明叡知足以有临也宜者时措之冝
　　六本柔暗今乃能烛羣隂之情不昵比其而下应刚中之二知者之事也大君临制万国固有时措之宜其舎亲比之隂而应正位之刚者乃因时施宜不容不尔斯固所以得吉也于六五称大君者以四隂盛于上故大书特书以明君位也
　　大君之宜行中之谓也
　　宜者权冝惟时是适无定而不可执一者也圣人虑后世借冝之名以行诈文奸故以行中释之若曰宜如之何行中而已六五位居大中深知羣隂不可与共政幸而二阳浸长足办吾事故执中而扶持之使安其位以成临下之业中也者抑隂助阳各适其当耳
　　上六敦临吉无咎
　　敦厚也敦之使厚也凡称吉兼称无咎者以吉之中犹有未善也
　　上在卦外无所与临五已应九二矣上从而附益之是以吉也然二非其应宜若有咎以九二为主时之爻同助其主可以无咎不然泛然厚之咎不胜言矣
　　敦临之吉志在内也
　　圣人以志在内释厚临之吉葢指人以玩爻之法使知诸卦六爻之情各有所系属如此内内卦也
　　【坤下巽上】
　　于卦变为巽重坤于爻变为二阳爻卦九二与上六九与六五互易而变九五示观【去声】于上四隂仰观【平声下同】于下九五如大明当天初犹居蔀屋之下而无所见二观于门中所见者狭三出门而观未达四登九层之防而观甚审上在观【去声】外无与于四隂也初与二观上五与上观下三自观四为观之最盛
　　风行地上观先王以省方观民设教【卦名去声民平声】
　　巽为风坤为地蛊言山下有风者回旋不行之风观与涣言风行者舒散达之风风之行于地上犹大观之周乎天下故为观之象先王体之用以省方观民设为多术之教五方之民言语不通嗜欲不同于是循省方国观其风土丕变其国俗而设教焉设教不同同归于化而已王制天子五载一巡守命大师陈诗以观民风令市纳贾以观民之所好恶修其教不易其俗是也
　　观盥而不荐有孚颙若
　　九五尊居天位四隂虽盛不敢逼也仰观而已故卦名观然不音观瞻之观而音观阙之观者取九五示观之义尔雅阙谓之观鲁两观是也犹示教法于象魏使万民观之也隂壮于内阳消于外圣人特主阳以名卦其意深矣或曰主阳可也若例以十二卦之义何亦不言隂壮曰临之八月有凶圣人固豫为之戒矣
　　盥澡手也设于阼阶之下此祭之时在灌鬯之先也荐荐俎也陈于堂上飨神之时也助祭观礼者立于庭下惟见沃盥之仪至于奉荐则可望而不可观盥而不荐羣隂在下之义也卷阿注颙颙温貌又曰颙颙然敬顺广韵颙仰也九五在上尊严若神羣隂仰观有孚于上故其容温然敬顺葢诚敬之所感发也
　　大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣【大观去声余并平声下同】
　　大观九五也位尊而徳阳故也州域之逺近不同人品之知愚不等必我之示观能光天之下而后薄海外内咸得所观顺巽两卦之徳也顺为之本巽以出之顺者顺人心之所同巽则不强人之不欲此示观之道也中正亦九五也居中正以是而观天下则无苛察无照此观民之道也下观而化者无事于力制而强要之也君子平时内存诚敬心与神通迨其主祭佩玉铿金洞洞属属方沃盥之初未及荐献而下之观者已信其神之格思莫不颙若而化使内无礼义忠信诚慤之心外复跛以临祭则虽絷之维之民亦不从况能目官初接心已化服乎彖主祭祀为言故圣人因曲畅神道之义子曰鬼神之为徳其盛矣乎视之而弗见聼之而弗闻体物而不可遗使天下之人齐明盛服以承祭祀洋洋乎如在其上如在其左右此神道也天以神道运隂阳而四时不忒圣人观之以神道设教是以不言而信不怒而威而天下服矣古者设教寓于庠序学校之间自小学而大学品节甚详不躐等不陵节粲乎明且偹也今乃以神道言夫神无迹也亦奚取于无迹者曰风无迹故草无不偃教无迹故民无不从有迹之教可以淑君子无迹之教可以化小人人惟有受教之质而后入吾教术之中若夫冥顽下愚诵诗书则侮圣言执干戚则乱行缀况四隂党盛二阳危犹人主虽据崇髙之位而股肱耳目之官内外小大之臣尽羣小也谁与职吾教者欲委而聼之则理不可欲起而齐之则力不能惟有神明其徳使人可敬而不可窥可畏而不可测则防渎不生慢易不作羣小自当观感扵形迹之表莫不肃然敬耸然服矣或曰盥则诚一荐则诚贰斯盥而不荐之义也曰圣人之诚纯亦不已凢人之诚事一至焉季氏继烛以祭则肃敬之心夺扵倦怠子路晏朝而退圣人许之由盥而荐曽防何时诚敬寕遽衰乎
　　初六童观小人无咎君子吝【观平声】
　　童子未冠者也小人不肖之称不肖宜在下故在下者亦称小人语曰小人之徳草是也君子贤者之称贤者宜在位故在位亦称君子书曰凢我有位君子是也此云小人葢与童子同取卦下之象非谓不肖者
　　童子未有识知小人无所识知初去大观为最逺虽观而无所得此童子之观在小人为无咎若君子务于达观以近天子之光观若童子吝道也
　　初六童观小人道也
　　小人安得无咎后世必有疑者圣人释之曰小人道也谓百姓日用而不知其分量则尔此为可谅故曰无咎无足咎也君子而不察不着此则可责故曰吝止举小人者释疑也
　　六二闚观利女贞
　　闚观者从门中观説文所谓闚头门中是也昏礼壻见主妇主妇阖左扉立于内以拜壻葢妇人无外事闚观者其正也二为内卦之中故其象如此
　　门中闚物何异坐井以观天所见狭矣若女子守正于闺中固所利也
　　闚观女贞亦可丑也
　　观水者必于海观都邑者必之洛师观天下者必登防山观理者必防圣门门闚壁聼观之丑也
　　六三观我生进退
　　我生读若天生烝民之生三居上下之交为进退厥初我生万物皆备三能观省是俊秀之士可进之王朝者也犹在下卦是殆未论于乡未在賔兴之列则有退处夫家而已
　　观我生进退未失道也
　　当进而不进当退而不退皆为失道今可进而能退故圣人以未失许之
　　六四观国之光利用賔于王
　　封建之世虽天子亦称国书曰长我王国是也国光犹诗言邦家之光利宜也大司徒贤者能者乡老及郷大夫以礼礼賔之献贤能之书于王
