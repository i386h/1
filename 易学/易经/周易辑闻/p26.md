<!-- { "loadSidebar": true } -->
　　公为外诸侯之长犹分陜之公也隼鹰属善搏击象小人之能悖君子狐隼皆指六三二为田狐穴居者也三髙显隼能髙飞者也三为墉上为髙墉上与三位应冝不忍于关弓然与四五同体故亦恶三而攻之六三位已髙上六复乗髙射之一矢而冝其无不利
　　隼之致射犹三之致戎也子曰隼者禽也弓矢者也射之者人也君子藏于身待时而动何不利之有动而不括是以出而有语成而动者也鹰扬善逃必上六更髙于六三然后射必命中此待时之义也
　　公用射隼以解悖也
　　小人而为悖于当世射之所以解悖也人皆知解之时不复有难不知阳虽免险而险犹在九二猎之人谓于刚中为冝九四虽刚位适居柔则与六五同孚乎隂亦冝也岂料上六重柔乃能助九二之刚邪学者当知自勉
　　【兊下艮上】
　　于卦变为艮重兊于爻变为三阳爻卦三上互易而变损下益上卦之义也上卦得益则四有喜五元吉上正吉冝也下卦当损而初酌损二弗损所损者三而已后之剥下以奉上者尚监兹哉
　　山下有泽损君子以惩忿窒欲
　　艮为山兊为泽上艮下兊故曰山下有泽山泽通气者也山上有泽则气通而咸感山下有泽则气泄而减损忿欲者爱恶之私损徳者也惩之使勿肆窒之使勿流损之所以逺害而修吾徳是以君子体之
　　损有孚元吉无咎可贞利有攸往曷之用二簋可用享下卦三阳今损其一故卦名损
　　损下益上非交孚宁免厉民茍交信矣斯有元吉无咎可贞攸往四者之善损时之用曷所用哉二簋礼薄亦可以享可仅辞仅可而已
　　损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　九三在下卦变而在上以益纯隂是其道能上行也易言上行者六唯谦与损言道盖天尊地卑而上行必以道乃可损下益上事由逆施亦必以道乃可子夏曰君子信而后劳其民未信则以为厉已也况损已益人人情所难不孚而能为之乎上卦隂虚不能不资乎下而艮则知止而不妄取下卦阳实为兊知上之不得已而非过求也故説顺以奉上上下交信不嫌于为损是以元吉是以无咎是以可守之为正是以有所作为而民从之矣圣人举彖辞自损而利有攸往唯于有孚上加一而字即数语之血脉昭然知其下四事皆有孚基之圣人既言损下之道矣又复言用损之道曷之用语之端也鼎簋十有二百牲皆具之盛礼也二簋则凶荒杀礼之类也上方不足下资于民非用大牲之时故杀礼亦可以为享非若大貉小貉之为也应损之时有时而然非荐享之常阳欲盛隂欲衰损隂益阳可也今九三为干刚之过上六为坤柔之过损过刚以益过柔庶几适乎亦有时而然非损益之常有时云者有时而不然也其损其益其盈其虚圣人初何容心亦曰与时偕行耳时乎当损而损之损所以为益时乎当盈而盈之盈不至于溢此章三致意于时可以损可以无损可以益可以无益唯识时者能之故知百世之损益者圣人也后世有事变倐起上用不足加赋于常法之外事定而以为常者损之罪人也
　　初九已事遄往无咎酌损之
　　己事终事也犹革之已日遄往速罢也无咎善补过也酌斟酌也初为下民
　　小司徒之职凡邦事令作秩叙防同田役賔客丧纪皆事也古者藏富于民使之有时故其力足以供役其财足以奉上犹九之富实也役以事则损民之力宁能免咎必己事即休咎乃可免不能不劳而不敢过劳酌损也不然筑台而讴者不止其不能酌损者欤
　　已事遄往尚合志也
　　人情莫不喜逸而恶劳故周之力政丰年不过三日遄往之举所尚者合乎人之志也
　　九二利贞征凶弗损益之
　　利冝也贞正也征往也进也
　　什一天下之正也以之奉宗庙备賔客共王后之服用好赐公卿大夫之禄秩九二为大君理财之臣冝以正取之或以恣奢侈之需是征进无节财聚民散能无凶乎初资民之力曰酌损是有损而不过耳二资民之财什取其一民不知损而上自益故曰弗损益之岂若后世朘膏竭泽而上下俱困者哉
　　九二利贞中以为志也
　　中者取民必以中制弗损于民而上自益也志在于中则适乎取民之正九二居中故也
　　六三三人行则损一人一人行则得其友
　　三人行指干三阳上进损一人指三之九变而为六一人行指九三独行得友指三上互易而进
　　三人行者三阳之心一人行者九三之迹自心而视其迹若损其一自迹而探其心则一隂一阳乃得其友
　　一人行三则疑也
　　隂阳一则合三则参而疑子曰天地絪緼万物化醇男女媾精万物化生易曰三人行则损一人一人行则得其友言致一也天地人物之妙化由于致一况人之交际可二三其徳乎故士贰其行诗人刺之
　　六四损其疾使遄有喜无咎
　　疾偏隂也六四重隂故云遄速也喜疾愈也犹言勿药有喜
　　卦本上坤下干九三变坤为艮损其隂所以损其疾也疾有一分之损则有一分之喜喜而曰遄欲其速也遄而曰使言不能自速也决于攻疾则疾遄愈勇于改过则过速更待来年以损攘鸡之过者咎可免乎
　　损其疾亦可喜也
　　合两卦为损己以益人若六四为自损以自益亦可之云幸之也
　　六五或益之十朋之弗克违元吉
　　或益非所当益而益也诗菁菁者莪锡我百朋王莽作元大贝十朋郑氏云五贝为朋违辞辟也元吉大吉也
　　五为得益之君而损三非以益五也上不敢当推以益五是为或益之古者寳而货贝十朋之益以富盛之寳也以上九之实益六五之虚何嫌而孙辟无所求于下而下以多仪享上大吉也
　　六五元吉自上祐也
　　上上爻也非君上之上此指或益之主名
　　上九弗损益之无咎贞吉利有攸往得臣无家
　　弗损益之视九二文同而义异无咎善补过也贞正也攸往益五也无家不自有其家也
　　九在三则损至上则弗损而可以益人刚实有余而自居之则有咎推以益人则可免傥益人以正又可得吉则冝于有攸往矣九居爻之最上然分则臣也五得上九之臣其益上如此楚子文毁家纾国者近之
　　弗损益之大得志也
　　止言弗损益之者此爻之义皆在是也九三来于上卦岂徒然者方在下位欲益五而弗能今位乎上则益君之志可大得矣
　　【震下巽上】
　　于卦变为巽重震于爻变为三隂爻卦初四互易而变五为益下之君三四为益下之臣初为得益之民二为得益之臣用大作用凶事用迁国皆因民之所利而利之故损下不竭民之力损上不伤国之财上九望益而益所不及者也
　　风雷益君子以见善则迁有过则改
　　巽为风震为雷上巽下震故曰风雷天地闭塞将变化而通也孟春先散以风仲春继震以雷万物咸被生之益君子体之善者徳之益见而能迁益矣过者徳之损过而不改损矣迁善之人未能无过改其损者则益者日益
　　益利有攸往利渉大川
　　损干以益坤故卦名益
　　利往利渉之义释彖已明损彖戒之详而严益彖予之约而确圣人之情可见矣
　　益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　二卦之损刚益柔一也何为下言损上言益取民圣人之不得已名曰损识吾不得已以示戒厚下圣人之本心名曰益着其本心以垂法取民有制民固说从不若益下之说无疆由下上行固以其道不若下下之道大光九五六二中正两全以斯而往冝有庆也巽为木震动为行刳木以渉川木之道乃可见动而躁者不中止则退却动而巽者虽日进不已而无疆域之限天施雨露地生品物此乾坤二爻上下之义也天地何心故极覆蟠载其益无方所之拘此章言大光言无方两言无疆益之为大如此乃终之曰凡益之道与时偕行盖损益盛衰不能钧等损有余益不足而后适中益而无时则过于益者必过于损不足有余反覆仍在也是以损益二卦皆言时行
　　初九利用为大作元吉无咎
　　初为民大作者造都邑亦震动于下之义营洛而四方民大和防是也周官廪人凡邦有防同师役之事则治其粮与其食元吉大吉也无咎善补过也民在田野则自食其力作民以趋役则食于公上得食于公上益民之事也是以元吉无咎范文正守杭防嵗饥令诸佛寺大兴土木之役仰食者日数万人民无流徙州境晏然得大作之义
　　亢吉无咎下不厚事也
　　损以有孚而得元吉无咎此爻乃与之同者先王制赋凡服用禄秩之余积之以待颁予其所积正自有限安得人人而周之亦曰行不费之惠耳利用大作以佚道使民民之从之也轻犹文王之台沼庶民不日成之不厚事者作虽大而民不病其难也其得元吉无咎固宜
　　六二或益之十朋之弗克违永贞吉王用享于帝吉损四以益初本非益二故云或十朋之弗克违义与损六五同百朋为锡予之数则十朋之不必泥尔雅十之说
　　二本隂虚初来益之而富实身居臣位与五不同非意得益必永守其正乃可此二之吉也二五为正应故九五用居中富实之贤备礼享帝以荐其明徳此五之吉也二五交胥为益如此
　　或益之自外来也
　　损于五言上祐上九在六五之上也益于二言自外初九在六二之外也圣人以象明理其凡例明整如此
　　六三益之用凶事无咎有孚中行告公用圭
　　凶事凶荒之事也大司徒以荒政十二聚万民遗人县都之委积以待凶荒无咎善补过也有孚上下交信也古者用圭卒事则反之以致信禹以圭告成功是也古者无苛征民常富实唯凶年而后虚之上之人从而益之何咎之有况其凶事讲于平时仁爱之心上下素孚六三酌其中以予民如乡师赒万民之囏阨以王命施惠逮其卒事用圭以告之公上汲黯以节矫制廪近之
　　益用凶事固有之也
　　委积之储皆他年取之于民者乃下之所固有还以予之耳后世义仓颇得此意使知六三之义决不耗蠧以供他用
　　六四中行告公从利用为依迁国
　　中行告公与三同依者近依于五也六四自初而上进有迁国之象六三告公在用凶事之后用而后告也六四告公在迁国之先从而后迁也
　　六四为近臣迁国重事与赒民之急者不同必待告之公上得从而行之犹周公营洛以图及献卜是也益下而言迁国犹盘庚迁亳去河患而奠攸居莫大之益也
　　告公从以益志也
　　告而即从者以上之益民之志正所欲闻也
　　九五有孚惠心勿问元吉有孚惠我徳
　　孚交信也勿问不必问也我者自称之辞
　　上言有孚指君臣三四皆言告公九五乃言勿问盖惠下之心交孚无间臣下固尽告公之礼君上则不必问而可行所以大吉也下言有孚指君民大作凶事迁国皆利民之善政故民之信之以惠为徳若移粟济人之小惠民未必以为徳也此爻两言有孚益道之盛也岂特损以有孚为贵哉
　　有孚惠心勿问之矣惠我徳大得志也
　　勿问下加之矣二字言问则犹有未孚者此以见三四之告乃尽事君之礼非九五吝于施舎必待请问而后得行其惠也九五志在益下益下之事条目万端不出此三者今民之信徳如此则大得遂其益下之志矣
　　上九莫益之或击之立心勿恒凶
　　莫益上谓五不益之也或无所主名之辞击击上九也恒久也
