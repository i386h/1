<!-- { "loadSidebar": true } -->
　　大君为天地人物之宗主统绪何可断而不续娣侄既备则嗣续衍昌是虽人事实天地之大义所以然者上天下地隂阳睽隔絪緼之气不交则生意闲絶万物于何而作兴故归以妺者人道之欲终而复始也说以动非兼指男女偏主于所归者妹也凡女皆欲为正室何肯动而为媵由父母说而归之非妺之自动也此卦也至于爻六三居位不当傥轻躁上进将有并后匹嫡之凶盖秉隂柔之资暗于分义承刚阳之位易于陵物固应无施而冝也随归妺皆震兊随言动而说乃两事谓男动而女说归妺言说以动乃一事谓说以动而从乎长而字以字之义不同诸卦皆然
　　初九归妺以娣跛能履征吉
　　归者父母归之于君子在父母家为妹承嫡为娣谓归妺以为娣也跛行不正也履下之象征有行也即归之义彖之言征乃出位之义
　　古者天子诸侯嫁女娣侄从行如尧厘降二女长为君少为夫人无则同姓之国归之如春秋晋人来媵初娣之家也徳当其位有为媵之才然非正也犹跛躄之行不正不害于能履以斯妺而备媵必能知其命有贵贱无骄僭之患归妺之吉也
　　归妺以娣以恒也跛能履吉相承也
　　归媵不以姑姊而以娣侄卑从尊以是为可久也跛眇在履之三有不足之意归妺之娣以吉相承不嫌于履也
　　九二眇能视利幽人之贞
　　眇一目小也利宜也幽人犹诗云静女其姝俟我于城隅说者谓城隅后宫幽闲之地二在内卦之内之象与履九二通贞正也不言归妺者已正娣之位也二隂而九刚隂眇而刚明五为大君小君同处之正位二为娣之正位圣人惧其用刚而出位故以幽人之正勉之使但身居闺闱之中备媵妾之列不敢与家政斯其宜也初言履象归妺之有行二言视象二之明于理
　　利幽人之贞未变常也
　　幽闲窈窕乃闺中之常为娣而如幽人犹未变其常操也
　　六三归妹以须反归以娣
　　须待也归于君子曰归复还父母家曰反归
　　三乃在涂须而未进者也以柔乗刚情不自安乃反归于父母之家其曰以娣者谓虽反归而不改为娣也卦言征凶专指此爻今能反归则免于凶
　　归妹以须未当也
　　三湏于刚位为未当进而须于四则当矣
　　九四归妺愆期迟归有时
　　愆失也期有行之期也迟待也
　　九四之为妺已及震之家刚柔适中正淑之女也因反归而期以愆非中变也迟我之归有时而行也缓不渝盟行不失节归妺之正者乎叔姬待年于鲁越六年而后归是其事
　　愆期之志有待而行也
　　愆期非适尔其志盖有攸在不茍从亦不轻变茍从为淫奔轻变为爽信其所待待乎可行之时也
　　六五帝乙归妺其君之袂不如其娣之袂良月几望吉帝乙说见泰帝乙贤君必尝有少女从长女下嫁之事周公接乎其时闻而知之故摭其实而见之爻君嫡妻也邦君之妻曰小君袂袖末也月嫡夫人之象月望则盈几望几于盈也
　　归妺之初嫡正尚无恙至五则为继室妇容幼所敎也袂为礼容华质宜有定制不当有美恶之殊使娣之袂果良于君尚得为礼乎盖时有代谢谢者往代者兴裔嗣有托能永其终此君之所以不如娣者也圣人恶于娣胜其君故寓其象于袂耳然犹戒其娣使若几望之月不自盈满以拟于正室不亦吉乎
　　帝乙归妹不如其娣之袂良也其位在中以贵行也释辞不言君明娣已为继室位居于中上嫓君主以贵而行斯不为僭
　　上六女承筐无实士刲羊无血无攸利
　　女六之象承奉之也筐竹器以实币帛诗鹿鸣又实币帛筐篚无实无币帛也男女匹嫡曰夫妇家无二主娣媵不止一人故槩言士女刲刺也羊少牢无血死牲也公桑蚕缫为黼黻文章以供君之祭服者三宫夫人世妇之职承篚而无实不足代嫡以奉祭祀也天子诸侯之养牲也斋戒沐浴而朝之皮弁素积而廵之将祭肉袒割牲取毛血以告幽全刲而无血亦不足以承祭祀也娣侄之事至五而止上六处六五之上位居无用不自量而强顔承筐刲羊之事两皆不能君取夫人之辞曰请君之玉女与寡人共有敝邑事宗庙社稷今若此果何往而利邪
　　上六无实承虚筐也
　　但承虚器其不胜任何辞焉爻兼言士女明无一而利释辞止言女主本卦为言亦即女可以知士夬姤【反】　萃升【反】　困井【反】　革鼎【反】
　　震艮【反】　渐归妺【反】



　　周易辑闻卷五
<经部,易类,周易辑闻>
　　钦定四库全书
　　周易辑闻卷六
　　宋　赵汝楳　撰
　　【离下震上】
　　于卦变为震重离于爻变为三阳爻卦二四互易而变卦以明动得名析为六爻二五上之隂不明者也昧者以阳明为主初三四之阳三为上所累故初四互为之主九四位隂不免见斗之闇六五虽隂大君也求明者动而方来其吉为盛盖物盛则蔽明极易昏故爻义以明闇为吉凶其言遇言往言见言来言觌处闇者贵于动而求明也
　　雷电皆至丰君子以折狱致刑
　　震为雷离为电霆震之时电甫明而雷已击故云皆至震击雷声之大者也故为丰之象折狱者弊狱之成致刑者致刑之用皆断决之义所以体震击之威也死者断者圣人岂能生且续防而为是断决之政辟以止辟不得已也唯不得已故明罚勅法警之有其素赦过宥罪寛之有其时狱不可留而死可缓情苟未得无敢折也必如是生之不能释之不可然后折之致之以济敎化之不及其敢淫刑鬻狱且以为戏怒之资邪
　　丰亨王假之勿忧宜日中
　　雷电为天威之大故卦名丰
　　物之大者行必通地之大者势必通治之大者化必通唯丰故亨假至也言王者当有以至其大也丰大之时衰削兆焉固所冝忧徒忧果何为者冝长若大明之中天而后丰可保
　　丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　丰之为大训诂之学也曷为而训之四方之言语不同古今之习尚亦异训之所以通古今一四方也丰之义在中古固已明至夫子时则不容不训为大此经之例也卦之名由于明动离明在下动而上升至午之中则大明当天丰之义也幅贠至广民物至繁王者而欲统绥牧御皆在吾仁爱之内固非浅智狭量所能周亦非小小规制所能范围王之假之尚于大也中天下而立以君临六合必如大明当天临照无偏而后能洞察治忽之几防微杜渐使丰功大业不沦于卑隘时至于丰犹日之中月之盈也日中不能不月盈不能不食盛衰之倚伏盈虚之代谢天地运化犹与时而消息况于人而不谨日中之戒乎况于鬼神而无害盈福谦之理乎人曰日中则吴信矣月三五而盈终歳亦十二食乎曰月不行黄道虽望亦不正对于日常有分毫之亏三五而盈言其槩耳唯渉交于黄道始与日正对然已入食限矣故甫盈即食
　　初九遇其配主虽旬无咎往有尚
　　配者初阳而四隂自下配上如妻配夫主犹为主所主如主顔雠由非若睽之遇主以为君主也配主指九四旬周币之义十日周为旬书至于旬时翟方进旬歳满歳也往行也尚嘉尚也
　　初为明之始明未大也明未大而与四位应往而遇之为我之主以充我之明虽与之周旋至于浃日而无咎其往也不徒往盖有足嘉尚者初以遇四而往有尚四以遇初而吉行
　　虽旬无咎过旬灾也
　　初之遇为配主而已傥逾旬而不知变则过于明而有食之灾
　　六二丰其蔀日中见斗往得疑疾有孚若吉
　　蔀古书无训至顾野王始训覆亦祖辅嗣之说今姑从之丰其蔀大有所覆蔽也日中通言昼非止午中星本昼夜明昼则烁于日而不见日者阳之阳也或食而几既则星斗灿然斗者隂之阳也体大故先见次乃尽见小星疑疾昏昩所致孔子送日有食之曰安知其不见星也老曰止哭以待变以昏而疑也有孚昼虽晦而心自交信也
　　六二本中虚而明析一爻而论则失所丽而晦若有大覆吾明者斯时而有行必以迷而得疾然与五位应徳同彼此交信能开我之蒙蔽是以吉也
　　有孚若吉信以志也
　　疾得于境之疑孚于志之信今有同行于晦冥之涂东西瞀如夷险莫辨其一人先焉左云则左右云则右无他交信有素足以其志虽有大覆蔽不害心地之明也
　　九三丰其沛日中见沬折其右肱无咎
　　沛读如沛然下雨沬昏昧雨甚而昼昏也阳为右隂为左肱上体之动者九三之象
　　九三日之矣又与上六位应乃有丰沛见沬之象视见斗者闇抑甚矣运动而适致右肱之折虽废而不可用乃无冥行之咎此庄周所以有瓦全玉毁之喻
　　丰其沛不可大事也折其右肱终不可用也
　　斗为帝车斡旋元化夜行而迷东西者视斗杓而悟二之见之犹有攸赖今三乃白昼霾曀跬歩之闲即不可辨若何而可为大事手之运动右为主今毁折又岂止不可大事邪终亦不足为用矣
　　九四丰其蔀日中见斗遇其夷主吉
　　丰蔀见斗义见六二夷防等也郑伯曰夷于九县夷主谓初九在下
　　九虽阳而位则隂故覆蔽之象与二同四比于五故见斗亦同四既昏昧昧必求明下遇于初以为之主犹行于昏冥之中而得所主则吉殆不吉中之吉与他吉不同
　　丰其蔀位不当也日中见斗幽不明也遇其夷主吉行也
　　以九居四阳蔽于隂为位不当覆昧固应尔也昼不见日而见斗是为非所冝见而见者幽晦不明之故也遇主而吉可因以行而后得免于昏迷之忧
　　六五来章有庆誉吉
　　来诸爻来聚于五也章明也书俊民用章庆誉美誉也六五明动而至大君之位犹大明临照勿有忧也诸爻或见斗或见沬岂日果闇而斗反明邪日之食也为月所掩人目不于太阳之晖故因见斗若日光在天未尝晦也离明之动至五而显然在上诸爻之昏者皆来求明于我以我昭昭使人昭昭庆誉而吉独盛于诸卦不亦冝乎
　　六五之吉有庆也
　　爻言庆誉吉释爻言吉有庆互文以明其盛也
　　上六丰其屋蔀其家闚其户閴其无人三歳不觌凶丰屋大其屋也蔀家覆其家也尔雅室内为家闚义见观户半门也堂室中之门閴寂也三歳天运一变觌见也
　　六居极上为峻宇之象徳位皆隂蔽障于内之象凡宫室贵于纳阳明之光乃可聚国族以居今有闚其堂室之闲者而隂昧若此閴然无居人焉虽天运且更而终无所见凶可知矣今富贵之家崇广其第宅重檐复屋珠箔绮防交映非不宏且丽也主人者又深居简出若与世絶或鬼物瞰之或侨寓矮屋几类无人迹者观此可以鉴矣
　　丰其屋天际翔也闚其户閴其无人自藏也
　　翔者如翚斯飞之义汉武作通天之台欲上入霄汉翔于天际而不知止然千门万户岂能常游处其间自藏云者丰屋蔀家非人蔽之实自匿耳
　　【艮下离上】
　　于卦变为离重艮于爻变为三隂爻卦三五互易而变初出门之始也二已在涂而暂休者也三刚躁而疾趋者也四中道久止而思归者也上涂穷而不得返者也旅况备于此矣五君位以射雉寓旅之喻举用天下之为旅者也其臧否以爻之刚柔断之
　　山上有火旅君子以明慎用刑而不留狱
