<!-- { "loadSidebar": true } -->
　　上居重险之上可以出矣小人闲居燕处其心未尝不险况处险极是怙终之小人为险者也徽纆丛棘在上者设之以治小人之险三而不得出为险而自蹈于险罪弥大故凶弥甚也翟义起兵诛莽莽反以棘毒葬其三族倒置如此
　　上六失道凶三也
　　初不知出失行险之道上之心术险巇失处身之道于是上之人以险治之故初上凶同而道异
　　【离下离上】
　　于卦变为离重离于爻变为二隂爻卦初五互易而变上下卦各自为义下卦为始明之主初为履位之初二为日中三为日昃上卦为继明之主四为艰难之际五为孝治上为用明周公作爻辞实具此义防微别嫌故托之以他辞使后人详玩而自得之又于上九特王用出征一语以微露其端倪夫子仅于系象稍泄继明之旨又于六五爻特系以王公之称盖时运适尔不容不立辞以示训又恶于指言故为委曲耳
　　明两作离大人以继明照于四方
　　物唯中虚而后明离之为明中虚也重离不曰二明而曰明两者二为数可以进退两为两物对峙之名也日月并明故曰明两日昱乎昼月昱乎夜两明胥继而后照临之辉终古不息作犹贤圣之君六七作大人体明两之义前圣后圣明徳不替则被四表格上下曷其有穷离在他卦或为电为火各随所遇之宜
　　离利贞亨畜牝牛吉
　　上下二隂分丽乎四阳之闲故仍经卦之名曰离隂柔不能以自立必求其所丽今丽乎阳得所丽矣然必利乎正其道乃亨牛顺兽也牝牛顺而又顺者也两隂皆中是为牝牛四阳畜其外得其吉也凡隂之正而亨阳之畜而吉皆由乎中中其可贵也防
　　离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也离古皆为丽之义诗云雉离于罗鸿则离之是也不依形而立不迹而行者道而已外是皆不能无丽上则日月丽天而能久照下则百谷草木丽土而能广生大君成位乎两闲则将何所丽亦曰正而已耳明者易流于察亦易昏于所流于察非明也寄于邪私明之害也人心无常不能无所丽重明继作所丽皆正而后道化可得而成盖道化易于行难于成前圣明而正矣继之者或正而不明明而不正则前之行者后或废其何成之有此专明丽之义以下乃释彖辞五之柔位中而徳未正二之柔居中履正无所偏寄盖亨吉之基也故于爻曰元吉丽如鱼丽音力驰反亦可
　　初九履错然敬之无咎
　　初在下曰履错然犹愕然也
　　履卦云初犹乍入门戸未知庭庑堂奥之所由故敬谨自持不敢轻进庶免迷途之咎履错然干九四之疑近之敬之无咎子入太庙每事问近之
　　履错之敬以辟咎也
　　圣人以辟咎释无咎则知补过亦多术矣吉凶无常唯人所召咎可以辟而免乃知我命在我不在天
　　六二黄离元吉
　　黄地之色二为下卦之主故曰黄离释之离训丽爻辞之离训明元大也
　　离卦之二坤经卦之中也离以此爻成卦徳中位正固冝得元大之吉也乾坤传心于坎离坎离得乾坤之中而代父母用事坎之二五不能出险离之二五吉乃如此得势与失势之殊也或有以坎离二五为乾坤二五者但六十四卦皆由经卦之三重而为六坎离中爻之隂阳固自经干经坤中来及为重离乃两经自乗而成六故不当以坎离二五为乾坤二五
　　黄离元吉得中道也
　　六二犹日之中故曰得中道而其吉视他为大
　　九三日昃之离不鼓缶而歌则大耋之嗟凶
　　日昃日过中而倾象三之过乎二也离明也八音谐而永歌者广庭之大乐鼓缶而歌者击缶为节乃逍遥物外独乐而歌耋老也大耋大老也嗟者日暮涂逺嗟死期之将至也
　　上下卦各为一义三为下卦之终故以日昃大耋黙寓其所难言者三之日昃犹人之耄耋傥尚慕广庭之奏竭精神而不知徜徉简澹之乡以休养其衰年则徒尔悲嗟而凶及之矣帝尧倦勤荐舜于天所以为大圣
　　日昃之离何可久也
　　景薄崦嵫冝其不久
　　九四突如其来如焚如死如弃如
　　突如武暴也其来如直前而径造也焚如周官掌戮凡杀其亲者焚之死如弃如死而不见收葬也四为前后之交九四徳位不称遂谓时为可乗排闼直前无复礼分五虽柔大君也彼刚而犯上固天下所共诛冝其焚而死死而弃也三百八十四爻之凶未有若此者圣人之意深矣
　　突如其来如无所容也
　　得罪于大君果何所容于天地间邪
　　六五出涕沱若戚嗟若吉
　　自目曰涕沱滂沱也戚忧悲也嗟叹也
　　顔色之戚哭泣之哀吊者大恱此其事也
　　六五之吉离王公也
　　沱若嗟若凶忧之甚也五为君位而凶忧如此圣人之所甚恶也故因爻辞之吉揭而释之曰其云吉者五为离之王公也以圣继圣孝道之治天下如此所以吉也王君位并及王公者斯道也自天子达于诸侯后王君公皆君也
　　上九王用出征有嘉折首匪其丑无咎
　　六五当三年不言之时周公特于上爻称王所称之王即六五继明之主也言出征者上为卦外乃王者出师征伐于外之象嘉美也折摧折也首首恶执也丑众也谓罪不及其众也
　　六五乃守文柔明之主天下有强暴不率化之人或梗吾之初政王者出而征之折首而已而纵其胁从若是而用兵始有嘉美幸而克之仅可无咎不敢以言吉也
　　王用出征以正也
　　兴师用武非王者初政之所急不幸而败常干正之人或能耸羣听而紊国经傥不加狝夷之威是为昏庸懦弱之主失继明之道矣圣人犹惧有不令之王假爻辞以黩武者故特以正邦释之康王曰张皇六师无坏我髙祖寡命是也
　　剥复【反】　无妄大畜【反】　颐大过【对】　坎离【对】

　　周易辑闻卷三
<经部,易类,周易辑闻>
　　钦定四库全书
　　周易辑闻卷四
　　宋　赵汝楳　撰
　　【艮下兊上】
　　于卦变为兊重艮于爻变为三隂爻卦三上互易而变爻象皆近取诸身感之至真莫若身意之所欲不言而喻咸以止为感者也爻之吉凶皆系于止其取人身为象则各因其位不当如它卦言位应盖拇与心腓与脢股与辅在人身皆不胥应故也
　　山上有泽咸君子以虚受人
　　兊为泽艮为山山峻极于天者也而上有泽焉必有虚坎以受之君子若之何而体之邪必虚乃可以受物心必虚乃可以受人心君本虚天理之所舍也万善防焉百行出焉不幸而物欲窒焉而虚者以实声色货利实之则清心寡欲之说不能入猜忌苛切实之则诚信优裕之论不能容犹之藜苋充肠者虽膏粱所不嗜也以虚之云非叩两端而竭之空空也其实若虚之盛徳欤彖辞爻辞与象辞义各有攸主易变无穷三圣人之取义未尝执一释彖言咸感释象言虚受唯圎机之士可以学易
　　咸亨利贞取女吉
　　山泽气通彼此交感故卦名咸
　　扞格则滞咸感则通理也然胥感必利于正正以取女则吉不正则为逾墙鑚穴而凶
　　咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣咸皆也书之咸建五长咸有一徳是也今训咸为感盖以两卦皆感非以文为别谓咸无心而感有心也咸本变六三之柔上上九之刚下故曰柔上而刚下隂阳二气一感一应彼此相与隂阳皆感咸之义也良兊二徳为止说艮下兊上为男下女取女婚姻之初也古者昏礼壻执鴈亲迎御轮三周此下于女也女子处室必待父母之命媒妁之言壻又亲迎而后从夫如是乃亨乃正用以取女则吉也人伦之道莫大于夫妇咸之兊艮婚姻之初也厥初不正后将奈何夫妇之初咸感至真男之心止而专则女之心说而应男之止无蕲于女而心自说者此咸感之所以为妙自然而然不可以它求也天地之感气也气感则万物化化生生而不穷圣人之感心也心感则天下和说而平夷夫心之感岂曰絷之维之以强其来也天下固有人心之本同者因其本同而感之则天下无不说应天地之感非气则万物之生如揠之而使长圣人之感非心则天下之从将勉强而乖戾观所感之本同则可以见天地万物之情见天地万物之情则圣人之情从可见矣于此言二气感应所以诸卦隂阳交感之例如天地交泰天在山中皆以气不以形
　　初六咸其拇
　　拇说文将指也人手四指骈生唯大指在外象初为卦之外大雅履帝武敏者乃足拇今不可因腓股遂谓拇为足大指若尔则何以象外故曰观象玩辞不得乎象则失乎辞艮初六言艮其趾可以互见当咸之初未渉吉凶感于其拇不越其位者也
　　咸其拇志在外也
　　初不象足象趾而云拇者初之志感在于外故以拇象之不安于所感者乎
　　六二咸其腓凶居吉
　　腓说文胫耑也居止也
　　二于人身为胫耑感道贵止而腓为屈信运动之防不能止者也动以求感感必得凶使能止而不行则可以得吉感之为道本于自然自然云者非泛然无心之谓也天下有同然之欲吾所欲之人亦欲焉是之谓同然之欲因其同欲者而尽其在我在我既尽自有潜感黙应之道不待动以求感也茍拂其所同而嚣嚣然以冀人之感我益动彼益疑求其面从且不可况望其心感邪
　　虽凶居吉顺不害也
　　感固以动而凶能止则其凶可吉何者顺人心之同则不害吾感也其动而能止之感乎
　　九三咸其股执其随往吝
　　股上于腓为三之象动于下体之上者也
　　以九居三皆阳而动故感于其股隂则随阳是随者柔之道也九三之刚不知以止为感而固执其随人之道往而求感有吝而已
　　咸其股亦不处也志在随人所执下也
　　亦云者与六二同以动为感也不处不能居也九三为艮之主固应能止与二不同以二咸感之时遂违其素志亦随人以为感所执卑下动而不能止其致吝之道欤
　　九四贞吉悔亡憧憧往来朋从尔思
　　贞正也悔追悔也憧憧者往来不定貌四在上下卦之闲故为往来朋众也谓众阳也尔四也思心之象也
　　吉与悔为对守正则吉而悔可亡失正则凶矣何止于悔而已邪此圣人敎人以处九四之方也但四当往来之交欲往而求感于人欲人之来感于已未免憧憧然曽无定计上下二阳之朋又从四而求所思思愈多而感之道愈乖矣
　　贞吉悔亡未感害也憧憧往来未光大也
