<!-- { "loadSidebar": true } -->
　　收汲已而收绠也幕读若羃覆井也周官羃人以防布巾羃八尊有孚往来之人交信也元吉大吉也汲井致养乃遽幕之擅其利以限后至之人养有穷也勿幕则至者汲求者得养而不穷人交信之吉之大者也
　　元吉在上大成也
　　寒泉之食井之功吉矣而未大必养而不穷而后为大小用天下者可以鉴矣坎上之卦八唯井不言险以水上出为利也他卦上爻多为穷极唯井鼎为成成则能养人也
　　【离下兊上】
　　于卦变为兊重离于爻变为二隂爻卦初上互易而变初为隂所革二有待而革三居相息之际而危于革四承五之改命五为变之主上则受命而革阳者也下三爻言革革去之也四言改五上言变改为变之初变为革之成至变则不复有故矣他卦固有不言应者此卦应则为害盖水遇火则为火所息火遇水则为水所息是以不可应也若既济乾坤之中气交而为坎离胥济以成水火之用与兊离不同
　　泽中有火革君子以治厯明时
　　兊为泽离为火泽本有水今乃有火水为火革也火无在泽之理天久不雨日暴之泽为之竭是亦革也天下万事皆有良法唯厯无良法有良法则可以常守无良法故贵于改革厯非果无良法也天运而不停必有差忒厯家立法以步天度之终始揆日月星辰之运行当其始差眇微莫测积久乃知之于是进退其法求彷佛而合焉古法踈今法密天度所余古四分之一今乃过之期日所余古四分之一今则不及故歳差之法生而中星斗建革矣朔余古九百四十分日之四百九十九今复损之故七闰之下尚有竒分而章蔀纪元革矣此其大略也自黄帝以至于今为歴者凡五六十家智士剏法巧算更率愈久愈详而终不能不与天异必时而革之然后四时较明而不谬是以君子于革以厯体之或曰火泽何以不为革曰火泽胥违睽泽火胥遇则革
　　革已日乃孚元亨利贞悔亡
　　水火不可胥遇遇则必有受其革者矣故卦名革已日犹已事谓终日也人情乐于习常难于虑变更革之初才识智愚之不齐人已利害之不等而疑生焉逮夫日竟事成而后人始交信而革者亨大革则大亨也利贞冝于用正也用正则悔可以亡
　　革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉火烈可以涸釜水盛足以沃焦水火相息卦象之革也离兊同居坤母之家中女先少女以有行顺也今兊外而离内少先而中后其志乌乎而胥得必革而顺长幼之序人之革也革非人情之所乐革而人不我信乱之梯也若之何使人信之内秉文明行以说顺明则不乖事之是非说则不骇人之心如斯以革已日而可孚也万世无者道也曰治曰法皆不能无弊则盩戾而不通必革其故而图其新革非圣人之得已也琴瑟不调而更张之政事弊斁而振起之穷则变变则通也事不能无革亦不容轻革图大亨者必以正正而革之乃可当于事协于人心玩之于爻方其为也四阳在上初六忽起而革之众阳安得不疑悔也及徧厯诸爻至上而止已日也众阳知其既正而当不为我害然后信之乃孚也有孚则悔亡矣故革者亨之基当者革之本革者势之所不能免当者贯新故之闲而转移否泰之机也寒暑温凉之胥代生长肃杀之胥成天地之革四时所以成也革涂炭而衽席之革暴虐而宠绥之斯固天之厯数人之徯戴汤武不得不顺而应之也三才之大犹不容不革况一事一物之细哉人曰既济坎离亦上水下火也何不云相息且尝闻水息火未闻火息水也曰兊止水有时而涸坎流水长江大河岂火所能息者
　　初九巩用黄牛之革
　　巩固也黄牛指六二革义见遯卦
　　九于本居上今革于初六降为初九见弃于时穷而在下巩以革取其固也而必曰黄牛六二也六二亦革阳之隂彼方待时而动初九可不以六二之未动者固其守乎
　　巩用黄牛不可以有为也
　　当革之世贵其能革今为革所巩若之何可以有为者
　　六二已日乃革之征吉无咎
　　已日终日也以十日则为浃日征行也革已日乃孚者革之后至于已日而乃孚也已日乃革之者前人之革既已日我乃革之也
　　初爻之变始为无妄次为家人三为离至上则革尽诸爻犹已日也初变已而后二之变兴初革而人已信二继而革之其征也何吉之不除又奚咎之有
　　已日革之行有嘉也
　　卦有二隂初六乃用事之爻实受九五之命奔走以更革者也初主乎革傥二不俟其成而贪功竞进纷纭以变更则举世将衒惑贸乱莫知所从本求革弊适以滋弊唯不躁于进待时而行乃有可嘉尚者
　　九三征凶贞厉革言三就有孚
　　征行也贞固也厉危也革言犹诗之驾言三第三爻也就成也周官典瑞公侯伯缫皆三采三就注成也一币为一就有孚孚于上卦
　　三居焰焰之端接滔滔之始少进则遇泽而革革而凶矣为三之计当固其所守危厉以自将谨勿轻动庶免于凶盖革至三而终入上卦则为改为变若九三能安于三就之终然后能孚于上耳
　　革言三就又何之矣
　　又何之矣释凶字
　　九四悔亡有孚改命吉
　　悔亡更革之悔可亡也有孚天下交信之也改革也命犹否九四之有命皆上承九五之命也下三爻言革革而去之后世如汉髙除苛解娆四言改改吾新命而行之如汉髙约法三章五言变如化商之时乃罔不变革不能无悔而悔可亡者九四近在君侧刚柔适中上承虎变之大人更革命令以敷于天下天下之受革者交信于上则观听不惊而吉从之矣
　　改命之吉信志也
　　凡人不从其令而从其好不信其命而信其志天地之革不志于成物则物疑其无常汤武之革不志于吊民则民疑其无君九四之言有孚非信其改命之迹信其改命之志也
　　九五大人虎变未占有孚
　　大人九五之大君也虎百兽之长刚严有威之象变希革也占以决疑未占有孚信在占先也全卦以隂革阳故已日乃孚九五刚中主革故未占有孚九五秉刚中之徳居得致之位小而变法易制大而革命创业法度彰礼乐着其心志昭明于天下是以未施信于民而民不疑不疑则无事于占而民已信汤之徯后来苏武之不期而防是也至盘庚则谆复于迁亳之举周公犹反覆于伐商之役果哉革之难也未占有孚此应天顺人之盛盘庚周公其已日乃孚者乎
　　大人虎变其文炳也
　　虎变非谓其能变幻也虎黄质而黑章其初犹杂糅而未明歳一希革乃益粲然炳乎其可观大人之变其若是乎
　　上六君子豹变小人革面征凶居贞吉
　　君子有徳之称上之象豹能雾隠象君子隠而未仕小人指六周官撢人使万民和说而正王面革面有面内之义征不处也居不行也贞固也
　　九五握移风易俗之权作成而变化之故进徳修业之君子有日异而歳不同之功逺外之小人乡之不率于敎训者今皆革而面内是为成人有徳小子有造革变之功至此云极傥过用其心征进而不已则作聦明务生事怒小人之不能尽为君子疾之已甚欲治而反乱矣
　　君子豹变其文蔚也小人革面顺以从君也
　　蔚者茂盛繁缛君子緼徳积行之貌若革面之小人非能遽变其气质尽为君子之归亦唯观感于下顺说以从君上之命庶几畏威而寡过亦革心之渐也虎威盛于文豹文盛于威
　　【巽下离上】
　　于卦变为离重巽于爻变为二隂爻卦二五互易而变初分峙为足颠趾以喻洊亨之始五对植为耳上衡亘为贯于耳举鼎之功也二三四虽皆为腹而义不同二言亨饪之实三则不见举于耳虽有雉膏而不得食四则鼎餗盈满败廼公事
　　木上有火鼎君子以正位凝命
　　下巽为木上离为火薪燃火出则木上有火为亨鼎之象昔夏禹铸鼎象物以承天休桀有昏徳鼎迁于商载祀六百商纣虐鼎迁于周成王定之郏鄏卜世三十卜年七百天所命也鼎以养人则止于亨饪以为寳镇则君徳昏明之符天命去留之验也鼎贵正正则不倾鼎贵安安则不摇大君之正天位凝眷命君子之正居位安义命皆体其象也革已改命矣改不可以不凝正王位以徳元祈永命以用徳又大君正凝之本
　　鼎元吉亨
　　爻有鼎之象故卦名鼎
　　彖之义夫子释之以明元吉大吉
　　鼎象也以木巽火亨饪也圣人亨以享上帝而大亨以养圣贤巽而耳目聦明柔进而上行得中而应乎刚是以元亨
　　卦有象有用有徳卦之名鼎指其象也木巽于火之下亨饪之功也古圣革茹毛饮血以为亨饪岂为口体之养哉祭祀也賔客也祭莫重于享帝大礼必简特牲荐诚而已以专为贵賔客莫重于养圣贤备物致养醯醢膳胾之杂陈羊豕鱼鼈鸡雉麋鹿之毕具以大亨为贵亨饪之所冝先其用也兼听故聦博览故明必其中虚其志巽者能之刚狠自用者不能也巽以为主然后能成离明之徳巽离皆隂卦初之巽有聦明而无昏昧五之柔得中而能应则不偏于柔暗不失于巽懦其徳也有是象不可匮于用有是用要必本于徳三者备是以致鼎时之大亨也
　　初六鼎颠趾利出否得妾以其子无咎
　　颠倒也初在下为趾利冝也出去之也否宿昔滓浊之物出之所以洁鼎也隂居下妾之象
　　鼎曰亨饪必有宿渍存焉洊亨之初不倾写之则否故为新物之害出否所以为冝也妾者妻之媵今但得妾事若倒置然妾媵所以广嗣续重祖宗犹鼎之颠趾有时而然有为而尔可无咎也唐明皇为太子其妃方娠太平公主恶其多息太子躬自煑去胎之药梦神人覆其鼎如是者三是生肃宗斯爻之义证于千余载之后故曰无有逺近幽深遂知来物噫神矣哉
　　鼎颠趾未悖也利出否以从贵也
　　鼎贵正而颠之悖也然当其洊亨颠之所以致用何遽为悖邪出否以洁鼎固将受新割之腥得妾以其子不可不从夫人之贵不然反以纳否圣人虑后世执以子之辞行其以孽干正之私故戒其从贵用足周公言外之意
　　九二鼎有实我仇有疾不我能即吉
　　二为腹实者所亨也亦刚中之象师服曰嘉耦曰妃怨耦曰仇九三九四也疾疾楚也即从也不我能即不能从我也
　　鼎之未亨腹枵如也投腥焉腹斯有实五应二嘉耦也三四不得应怨耦也与我为仇欲轑鼎而染指其中幸彼有耳革覆餗之疾虽欲即我而不能彼不我害则吉在我矣
　　鼎有实慎所之也我仇有疾终无尤也
　　六五都举鼎之柄二当谨所之以奉五为先不当胁于三四谬奉其实三四仇我初若有尤及彼自救之不暇终何能为我尤哉无尤吉也
　　九三鼎耳革其行塞雉膏不食方雨亏悔终吉
　　耳五之象革改也行举鼎以行也塞不通也雉文禽六五之象膏雉之肪鼎味之至甘羙者喻六五之好爵不食不以好爵靡之也方雨方将雨也亏损也终无初也吉悔之反也
　　鼎以耳行耳以虚受二应五得耳以有行三应上对植之耳革而为故其行塞而不通夫不为君所举则不与共天禄分则冝尔然二三四皆受亨之位五之举二岂能独遗三邪隂阳至是而始和初焉之悔可损而终有吉矣
　　鼎耳革失其义也
　　耳革而为失举鼎之义也万邦献共惟帝臣应得其正也惟帝时举得所应则得所举也车服以庸食雉膏者也士君子盍亦谨所应乎
　　九四鼎折足覆公餗其形渥凶
