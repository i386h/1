<!-- { "loadSidebar": true } -->
　　以上视五亦臣民也不能不仰益于五而位极且外犹四凶之见黜盖益所不及者上九以为莫我益之可谓昧于知己于是行道之人虽无仇怨忽有击之者是其立心不乆所以致凶
　　莫益之偏辞也或击之自外来也
　　九五益下之惠溥徧无遗而上九怀莫益之怨乃不是揣度之偏辞也自外释或字谓从旁忽击之此外与六二之外不同子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶此圣人止摘此爻以旁通其义
　　咸恒【反】　遯大壮【反】　晋明夷【反】　家人睽【反】蹇解【反】　损益【反】

　　周易辑闻卷四
<经部,易类,周易辑闻>
　　钦定四库全书
　　周易辑闻卷五
　　宋　赵汝楳　撰
　　【干下兊上】
　　于卦变为兊重干于爻变为一隂爻卦初上互易而变五刚有决柔之势五君子皆有决小人之心特以处位不同其决亦异初以位不足而不胜四以才不足而狐疑二仅自守亦难于应九五初比于隂以中道行决不系累于隂柔之举犹幸上六穷隂终自灭亡决之至善有如此
　　泽上于天夬君子以施禄及下居徳则忌
　　兊为泽干为天泽本在下气腾而上于天势必决而复下为雨露之泽禄本在上而施及于下盖体天泽下沛之义居若宠利居成功之居所谓有其善矜其能者以徳自居犹以禄自富自富者人夺之自居者人忌之忌嫉也
　　夬于王庭孚号有厉告自邑不利即戎利有攸往五刚决去一柔故卦名夬
　　自五以下王庭也庭使左右皆知其当去也孚号使国人皆知其当去也告自邑孚号之达自国邑而天下也有厉之危自邑之告即戎之戒其谨重如此至于势所当往则勉之甚顺使人不因谨重而成瑟缩也
　　夬决也刚决柔也健而说决而和于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　夬之训决以决柔也健为之体而行以说决以柔也而不过于暴此去君侧之小人故欲和说时朝皆君子独一小人居于王所倚势以陵下而君子中未免有陷溺于小人之计者吾欲决而去之必声其乗刚之罪显行于公朝使人明知小人之恶以絶上下内外与众弃之使虑疎谋忍一不中其祸甚烈有危可知必诚意交孚罔有间贰号施令警惕以行之务为决去其事乃可光明俊伟无复晻暧不宣之患卦六位而五阳傥尚刚而不知节则即戎有自焚之灾行百里者半九十一篑不复其曷济成终之功自昔称兵以清君侧之恶者国亦以亡尚于刚则穷也刚长始于一阳至临有八月之凶泰有复隍之惧大壮有羸角之忧积至夬良不易易而一隂犹在使不遂芟夷之寕保不覆出为恶五刚犹唐五王一柔犹一武三思在宫中也不幸而薛季昶之言中惜哉是以利于有终
　　初九壮于前趾往不胜为咎
　　四阳为大壮况五阳乎初为前下为趾人行则趾有前后大壮戒于用壮故止云壮于趾夬贵于往决初九欲行故云壮于前趾行者身之动而前趾先之盖往之尤先者也
　　一隂居极髙之地初阳势微而位居下壮以决之如度其强弱之力较其髙下之势其为不胜必矣斯其为咎也使得时得位往必胜矣何咎之有
　　不胜而往咎也
　　智者防胜败于未战之先知我之未必胜而且往焉咎也杨震为太尉攻阿母王圣辈屡疏不省已不胜矣复救赵腾卒以放归而死露棺歳余谪及诸子咎莫甚焉况在下位者乎
　　九二惕号莫夜有戎勿恤
　　惕号警惧而告戒也莫夜隂之时也戎上六之党如三是也莫夜有戎若今兵闲之刼寨勿恤不为之动也
　　二为内卦之内有深沟髙垒之象申儆军实守备甚严上六因三为道地兴莫夜之戎以来宼二唯当以静待之勿恤可也今军旅之帅或骄或防猝有敌警又不能持重坚忍一为所动则扰乱溃败不可支吾矣周亚夫军夜惊坚卧不动卒胜吴楚亚夫无备而惊犹以坚卧致胜况有备乎
　　有戎勿恤得中道也
　　莫夜之戎势本可畏而云勿恤者九之刚能前定二之柔能敬谨此中道也必如是而后可以勿恤不然何恃而弗恐
　　九三壮于頄有凶君子夬夬独行遇雨若濡有愠无咎頄面颧骨九三为下卦之上之象壮于頄严厉见于面色厉而内荏者也君子对野人之称九三在髙位者也夬夬重刚也独行不与羣刚同志独往应乎上也遇雨与上六隂阳和也若如也濡犹相濡以沫不甚浃洽也愠怒也遇雨之反无咎善补过也
　　当决柔之时而位适居三有凶也其凶云何已居髙位视小人当决而又决乃系于位应违众而独遇之不免沾濡于小人之腻乌得而不凶使能悔其遇雨之失反而为愠怒则与上为应之过斯可补矣彖之庭有厉盖惧诸此温太真之于王处仲近之
　　君子夬夬终无咎也
　　九三始以位应而若濡终以重刚而过中无咎云者幸其能悔过也
　　九四臀无肤其行次且牵羊悔亡闻言不信
　　四居上卦之后为臀无肤坐不能安行次且不能遂羊栖于棚善升髙肉补气为阳类羊牵挽则羣随之大壮与夬众阳羣进皆刚决不足悔亡有悔而亡也言如庭孚号
　　九而居四羣刚迫之欲止则不能安居位之柔欲进而不能遂是当进而不果者也犹幸居三阳之先若能率之以前以助九五之决则当进不果之悔可以自免其奈系于兊体迟疑不断虽闻羣刚之告戒而不之信邪
　　其行次且位不当也闻言不信聦不明也
　　九二与九四同而四言不当者二居中也四闻羣刚号召之谆谆而不见信殆耳官失职无异于聋聩者
　　九五苋陆夬夬中行无咎
　　苋陆先儒或以为一物马郑云商陆或名当陆尔雅谓之遂薚广雅谓之马尾蔏陆伊川以为马齿苋或以为二物宋衷朱汉上谓苋蒉陆当陆董遇云前人以苋陆当陆为二草陆之为叶差坚于苋苋根小陆根大考亭谓苋陆是两物陆一名商陆即章桞其目虽不一皆感隂之多为柔脆之草且柔脆易决则不应系之以夬夬中行之辞案说文苋闲旦反菜也又以钦避嫌讳户寒反者上从象羊角中从见象羊身旧释山羊细角与此苋字类唯多一防四云羊五云苋山羊而在髙陆颇有义类夬夬重刚也中行五为上卦之中无咎善补过也
　　五之苋视四之羊位尊而正用重刚决一柔冝也以中而行幸免于咎而已
　　中行无咎中未光也
　　中之功用大矣况大中乎他卦贵于中行此爻乃止于无咎似未得强弗友刚克之义其亦体兊之说溺于上之甘言而致然乎故于中为未光也唐诛李辅国不能肆诸市朝而嫁之盗窃遂使锄奸之功闇而弗彰是为似之
　　上六无号终有凶
　　巧言令色至此已穷无能号召于人矣故曰无号上六始而与三有遇雨之好欲援之为党以苟旦夕之安终以九三愠而絶之而五刚相比以同有凶而已
　　无号之凶终不可长也
　　凡言终者要其终也圣人恐小人借以自寛尚为迁延之图故释之以为其终甚速不可长待也
　　【巽下干上】
　　于卦变为干重巽于爻变为一隂爻卦变之始卦以柔遇刚得名爻以刚包柔立义遇之为道贵比而恶闲以柔遇刚唯初于二以阳包隂唯二于初五为大君无不并包三与初同体欲包而不能上无渉于隂其得无咎幸也
　　天下有风姤后以施命诰四方
　　干为天巽为风上干下巽是为天下有风此与风行地上义颇不同姤为太虚之风自上而下观为地上之风旁行而徧歴太虚之风吹号万后之诰命象之君后尊居难与民接虽清问咨访何能家至而户晓唯敷言下逮而后君民之情始遇
　　姤女壮勿用取女
　　五阳在上一隂下生故卦名姤一阳为复复其本所阳有为主之义一隂为姤柔来遇刚柔有为客之道姤以巽为主巽以初为主巽长女也故曰女壮言女壮于一隂爻卦犹言坚冰于坤初六咸之少女志未变取之故吉姤之壮女志已强而犹取之可乎
　　姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉姤者不约而防之辞纯阳方胥得岂复谋与隂防柔倐而来犹阳货之遇夫子圣人以遇释卦意已深矣继之曰柔遇刚者明非刚遇柔也巽女虽壮身犹在家位犹处下彼之壮害不及我傥引以自近是与之使长一与我齐将用壮于夫家浸至剥阳之凶已上释彖辞此下乃明天地君臣胥遇之义天秉阳地秉隂天地判而不遇则隂阳否絶何有于品物必天地泰遇干始坤生则向之流形者今始各成其成章成也夬姤反复不能使隂之不生犹天下不能无小人顾我与之遇者如何耳傥逢一隂之生畏女壮之势自视歉然遽作二隂之遯则小人之进愈速其为君子害尤烈今五刚之中二五君臣皆遇乎中正志同道合天下至广政敎盛行小人皆在并包之内莫不服从向化此姤之时义所以为大
　　初六系于金柅贞吉有攸往见凶羸豕孚蹢躅
　　系纒系也金指九柅苍颉篇作檷络之器其下柎即柅说文作杘敕稚反篗柄也亦作柅丝系于柅则不得纵乱贞正也羸劣也豕隂兽象初隂之微蹢躅决躁不定貎豕虽羸而性决躁
　　姤之初六隂生之初也浸而长阳即引遯而阳之消不可留矣幸九二刚中正位足以制之有系于金柅之象柔系于刚是为隂之正而吉也不然往有所之所见皆凶盖初之隂有似乎羸豕位虽在下而上孚于四恃有必壮之势蹢躅不定犹之小人初进其志未尝不思跳梁宇宙闲以肆其祸贼之谋象之以羸豕所以诛其心而其迹遯之二言执言固惧阳之遯而挽之也姤之初言系言牵恶隂之长而止之也
　　系于金柅柔道牵也
　　爻辞于隂不曰止不曰决而曰系不象以他物而象金柅者小人柔邪佞媚引类呼俦其牵联而不絶犹之也柅以运篗篗以系丝有时而絶柅之运愈系而愈不穷一隂初生固渐进而必壮九二系之终不能出吾弥纶范防之外金柅之喻取象甚精柔道牵之辞释象甚白
　　九二包有鱼无咎不利賔
　　包从勹从已象已在勹中即包胎之包谓九包六义同白茅包之隂为阳所包则不得逸而之他鱼隂物象初之隂利犹美利利天下初与四应主初而言故四为賔剥一阳五隂而爻言贯以一贯众也姤五阳一隂而爻言包以众包一也而众阳唯九二首与隂遇因切比而包之包非其应冝若有咎然遇贵近而先四乃逺而后二非搂四之应故咎可免一民不应有二君二已包初则不为四之利
　　包有鱼义不及賔也
　　爻言不利非若金縢不利于孺子谓二欲害四也止由义不得兼不能利及于賔故圣人以不及释之
　　九三臀无肤其行次且厉无大咎
　　姤夬之反姤之三即夬之四故其象同他如剥复既未济之三四损益之二五皆类此然夬之义主于上六姤之义主于初六
　　三与初同体欲止而包初则闲于二犹无肤而不安三与上位应欲从之则徳敌未免次且而不进此危道也知其危厉能终止而不行则不失已故无大咎
　　其行次且行未牵也
　　止不得初则行而求应或者犹可得志然两刚岂胥下者次且其行以未牵于应也
　　九四包无鱼起凶
　　包与鱼义同初起作也诗众维鱼矣众民象
　　一鱼而二四包之二有则四无势也三以重刚犹不敢较四恃其已应起而求之与二争民后者制于人凶之道也
　　无鱼之凶逺民也
