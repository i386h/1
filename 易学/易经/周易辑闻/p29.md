<!-- { "loadSidebar": true } -->
　　于卦变为兊重坎于爻变为三隂爻卦二上互易而变卦虽以刚掩得名然戒于苟动以求免故爻各因其位以明处困之道初幽隠困之正也三髙显困之凶也二得幽显之中故九五宠之四益髙于三能徐下以与初故有终上居困极变则能通故征吉五则亨困之主治其不能安奨其能安者也
　　泽无水困君子以致命遂志
　　兊为泽坎为水水在泽下泽已涸也泽所以养万物今而虚竭物失所养而困矣物之困人苏之人之困牧人者苏之君子不幸而居困上之人适不我知虽非我所自取推其极致命也君子不容行险侥幸以求自苏唯有不忿不滥委顺行义以遂其乐道之志曷尝一诿之命恣睢猖狂以妄动哉象以泽无水为困彖以刚揜为困取义各不同而或者欲强通之未免曲为之说以傅防牵合殊失圣人之旨盖夫子作两卦之象乃补文周之所未及其闲与彖辞之义可通者通之其不可通者各从其指趣可也
　　困亨贞大人吉无咎有言不信
　　上九降为九二困于二隂之闲故卦名困
　　素患难行乎患难处得其道虽困而可享是以大人而守正者吉亦由之何咎之有傥失正而免困以言人谁信之
　　困刚揜也险以说困而不失其所【句絶】亨其唯君子乎贞大人吉以刚中也有言不信尚口乃穷也
　　揜陷也三阳本聨比上九适动遂揜于二隂之闲刚之困也居险而不改其乐阨于穷而不悯无入而不自得夫何失所之有是困中之亨也夫子之厄于陈畏于匡孟子之毁于臧仓圣益圣贤益贤非君子能之乎盖身有困而道无困身之困止于一时大人得正则道可伸于万世大人之所以能吉者非他不挠而折于困不躁而重其困斯刚中之为善处其于困亨且吉也不安义命而嚣嚣然觊人之援手则身之困者沦于穷矣
　　初六臀困于株木入于幽谷三歳不觌
　　臀在人后初为卦后之象株木徐锴曰入土曰根在土上曰株列女传曰智伯之园多株不便于马盖翦伐所余幽谷初在坎下之象觌胥见也
　　株木疑于可坐而不可安困处于下之象然犹在地上幽谷则入于地中至于三歳犹不见觌于人困云甚矣不言凶悔者处困之道应尔此为不遇而在下者
　　入于幽谷幽不明也
　　谷亦有阳明者今曰幽入山恐不深晦之极也
　　九二困于酒食朱绂方来利用享祀征凶无咎
　　酒食坎之象礼郊特牲饮养阳气食养隂气诗斯干朱芾斯皇室家君王白虎通曰天子朱芾诸侯赤芾朱芾九五之服方来未已也诗旱麓以享以祀毛氏曰享献也下奉上之通称如享多仪享上帝是也祀而奉上曰享祀九二之事征行也
　　需于酒食自养以需时也困于酒食困而不失其所自养也唯不自失其所养而后君王奨拔之恩方来而未已九二从而享祀以荐其报本之诚则可已傥动摇于主眷之方隆弹冠振衣希望荣禄是不安于困凶斯至矣必凛然戒惧固守不渝而后可以免咎此处困之最善
　　困于酒食中有庆也
　　九二居位之中正固而不妄进用能受大君之宠故曰有庆
　　六三困于石据于蒺藜入于其宫不见其妻凶
　　石刚物三刚位也石突兀髙起之处象三之髙据手案之也蒺藜郭璞曰茨蒺藜布地蔓生子有三角兵家仿其形链铁为之以害敌宫三之位也妻三之家人也
　　于株下也退而入幽谷则可安于石髙矣蒺藜是据处非其所乃始退而入宫以求安岂知家非其家如之何不凶大抵处困者贵安初犹庶几若三则处位不当虽欲安得乎此小人之不安于困者
　　据于蒺藜乗刚也入于其宫不见其妻不祥也
　　三为刚位而六居之犹据于刚芒之上其不安可知夫妇好合家之庆也有妻不见不祥莫大焉子曰非所困而困焉名必辱非所据而据焉身必危既辱且危死期将至妻其可得见邪守道而困困其所也身困而名彰违道而困非所困也身名与之俱弃遯居隠约据其所也怨天尤人睢盱蹢躅非所据也其招祸甚于蒺藜之据身且不保家何可全又奚有妻帑之乐
　　九四来徐徐困于金车吝有终
　　来自外而内也与二之方来同义徐徐不疾遽也金言刚车言行吝小疵也有终始困而终免也
　　四居上卦将即下以求安徐徐其行不敢轻动犹乗坚刚之车迟重安详乃能不败不偾虽以未能快意为小疵然其终也得安于困而无他祸此有禄位君子之处困者
　　来徐徐志在下也虽不当位有与也
　　有官守言责者不得其言职则去志在退藏三宿而后出昼何为悻悻然穷日之力而后宿以市名哉退与初俱以安于困得免于不当位之嫌
　　九五劓刖困于赤绂乃徐有说利用祭祀
　　劓刑于鼻也刖刑于足也诗采菽赤芾在股毛氏曰诸侯赤芾孔氏曰冕服谓之芾其他服谓之韠赤芾诸侯祭服谓九二也说欣怿也困之反也利用冝用也祭者通大小之称周官或言大祭祀或言小祭祀皆王者之事
　　劓则不能引气刖则不足有行不安于困如六三者大君不免絶其类止其行使不得扳附而覆出所以安全之也若有得正如六二者下固能安上亦不陵据而援之二自能欣说而免于困则以之祭祀于天地宗庙社稷山川何往而不冝此大君亨困之事
　　劓刖志未得也乃徐有说以中直也利用祭祀受福也人人有士君子之行菁莪之本心也不幸而有不安义分之人至于刑之以示惩诚不得已也九五居中而刚直与九二同徳舒徐优游以胥与情通道合用能变穷愁为懽说而困以亨矣以此亨困祝无私告可以告于神明而百神飨之故曰贤者之祭也必受其福
　　上六困于葛藟于臲卼曰动悔有悔征吉
　　藟葛蔓也能缘木升髙隂柔自下升上之象臲卼不安貎征行也此卦凡言困者当于困字为一读谓当困之时于株木于酒食非为株木酒食所困也当以于臲卼句法求之他卦皆然
　　六进升于二阳之上能无危乎或告之曰位已亢极动而不已有致悔之理不知困者隠约则安髙亢则危使怵于其说而遂安焉则安非所安而危者倾真有悔矣唯不懐晏安决意征行乃可以出乎困况物无终困之理困久必亨未可行而躁动则激而益其困时可行而不得伸矣
　　困于葛藟未当也动悔有悔吉行也
　　上固柔位亦为髙亢之位以柔居之非所以图安不惑于动悔而自沮此行斯吉困则亨矣其曰未当盖为吉行张本谓能迁而得其所则当非谓以六居上为未当
　　【巽下坎上】
　　于卦变为坎重巽于爻变为三阳爻卦初五互易而变六爻以上进立义初最下为泥二稍髙为谷三巽体已极浊秽扫尽下卦之小成也四当初浚之余有受水之所五为流泉满井上则出井养人重卦之大成也
　　木上有水井君子以劳民劝相
　　坎为水巽为木于文井象井韩中一防象罋形论其体凿井者甃防以板语其用罋汲水出韩之上皆为木上有水水在井汲而出之乃能养人劳也人之情喜逸而恶劳然勤则不匮怠则荒故爱之者必劳之君子犹以辘轳于井桔橰于畎浍皆劳民之事于是劝以汲饮之利相其耕凿之冝使民享其逸而忘其劳大禹戒之用休董之用威劝之以九歌是也
　　井改邑不改井无丧无得往来井井汔至亦未繘井羸其瓶凶
　　凡木上有水者井而已故卦名井
　　邑聚而居非水火不生活爰始作井以济之然邑有时以迁而井不可改不因汲而竭无丧也不为停绠而盈无得也无有遐迩咸资其利九夫为井聚也井井聚之盛也汲者徃得者来井之徳弗拒弗矜故往来之人井井其多汔几也繘汲绠也羸絓而不解也汲者几至与至而汲绠未施犹之可也傥羸其瓶而不可用宁不自絶于井乎故凶
　　巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也巽孙也木游于水者也今孙于水之下而上【上声】其水唯井为然此释卦名泉源汨汨愈汲而愈生是以养人之徳不穷刚中九五也大君为宇宙之主虽时有运迁民有顽友而养民之仁久益不变何者刚明大中足以有临也汲以得水为功汔至而未繘未有功耳瓶羸则汲水之功废如之何不凶君子之问学亦然养而不穷者井也探之而益深味之而益腴者道也人病不自力耳学无止法也中道而废未繘井者也困而不学羸其瓶者也春秋已前未以木为汲器故言瓶罋困以水在下而困井则因其在下汲而上之圣人之取象精微如此
　　初六井泥不食旧井无禽【泥奴鸡反】
　　泥水滓也旧井废井也古者鸟兽虫鱼通曰禽亦谓获为禽不专指鸟况鸟不饮于井庄周曰塪井之蛙跳梁乎井干之上入休乎缺甃之崖古今注曰陵螺废井中多有之
　　凡水必有滓井久不浚滓积而成泥废井甃圯者泥亦坠陨皆足为井之害水之行有隧犹血之行有脉汲则泉通而脉生井有生气而禽生焉禽者蛙螺之类井泥则不中于食虽生物亦无之
　　井泥不食下也旧井无禽时舎也
　　阳清而隂浊六在初下而浊也无禽之井不食时人皆舍之矣
　　九二井谷射鲋瓮敝漏
　　井谷山中之谷穴如井者鲋小鱼也仪礼士昏礼鱼用鲋则知非虾蟇庄周曰车辙中有鲋鱼得斗升之水可活注小鰿顔师古注急就章鰿乃鲫鱼埤雅同博雅鰿鲋也今草野小小坎汚必有小鱼生其闲罋汲器也汉隂丈人抱罋灌畦敝漏久而败不足以受水也罋瓶皆陶器井用瓶谷用罋
　　二在地上井之在山者也泉所注射仅及小鱼非若长江大河蛟龙鼋鼍生之养物之功狭矣而汲器复如许不足以灌功何由而及人视无禽者差胜耳
　　井谷射鲋无与也
　　玉韫而山润龙泽而渊灵井谷之鲋不足为吾轻重无与也
　　九三井渫不食为我心恻可用汲王明并受其福渫去其泥也井初浚者必越信宿而后可汲不食也恻伤也王明九五也犹云天子之光受福受九五汲贤之福也
　　井进至此去泥滓而泉可通而犹不见食于人譬之贤者昔晦而今显而未遇乎上或有为我恻然于心者伤其未遇也当是时可用汲引以觌王者之明徳庶烛其猷为使敷泽于民而天下并受其福也
　　井渫不食行恻也求王明受福也
　　井不以不食为忧贤者不以不遇而恻心恻者行人也感其旧而新是图行汲之人为之求王者之明也求王之明岂朋比以干禄为其见知于上则福被生民犹井汲而出然后利及于人也
　　六四井甃无咎
　　甃井壁也旧井之反
　　下三爻为巽为木为泥为渫大率皆井底之象至四革而为坎为水当甃治井壁御恶以延清庶可不为井之咎
　　井甃无咎修井也
　　井泥去矣泉斯可通使井壁不修则湮圯继之于井为咎是以修井之功不可废井壁修絜以俟坎中之流泉则澄者益清潴者益深
　　九五井洌寒泉食
　　洌清洁也泉以寒为上食可以养人也兊隂为主隂静故为止水坎阳为主阳动故为流水而曰泉其不曰饮而曰食主烹饪也
　　三渫之四修之足以容水今坎中之泉流动充满洌且寒而可食矣陆羽第水以大江中泠泉为冠其坎中之义乎
　　寒泉之食中正也
　　井之义大君长养人材之喻也初以喻辱在泥涂之贤二以喻岩谷之士三则脱泥涂而濯清泠四则辞涧阿而进在廷五则乡之不食于初三者今中于食而贤者利泽周于天下上则丰芑数世之仁所以尔者五居中且正为流泉之主泉流而不竭故养而不穷也
　　上六井收勿幕有孚元吉【幕亡狄反】
