<!-- { "loadSidebar": true } -->
　　四阳四隂之卦各十五独于巽下兊上艮下震上之卦言大小过者以其中爻聨比也圣人谓之大者过盖主爻之隂阳非以卦之隂阳也二卦之兊即巽之反故六爻皆可象木犹屋之栋也初为木本上为木末初上皆柔柔则弱初上皆柔之卦有之矣而中四爻未必皆阳今四阳中比乃见本末之弱通六爻则刚为过指二五则过而中治国之道敎化礼乐其本刑政文物其末当大过之时众刚得志朋比聨合其有不易制者使吾本末皆弱治势偏而不振斯固强弗友之世与乱之国圣人从而以重典刑之刚徳克之常人视此以为刚过不知刚过之用固自适时中之道况乎巽则不傲说则不忤禀刚过之才而以巽说行之斯刚过之所以为中也既刚过而中矣又行之以巽说矣必利有攸往然后世泰而徳亨此大过之时所以为大非浅智小谋琐屑者之所能济也
　　初六借用白茅无咎
　　冒于上曰袭承于下曰借茅祭祀以缩酒封国以苴土神禹底贡于荆齐桓问罪于楚今沅州有三脊茅永州有香茅皆楚产也白茅茅之洁者
　　古者执圭璧皆有缫借示敬谨也二于三才为地初在二之下有借之象以柔借刚则刚不亲土所以敬刚而谨之也敬谨如此是以无咎小人之承君子亦然子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　借用白茅柔在下也
　　此合比爻以起义如大传则专指一爻
　　九二枯杨生稊老夫得其女妻无不利
　　杨冝水之木过盛则枯稊芽蘖也书曰若颠木之有由蘖他木之颠断者必死唯杨虽颠且断或置之地不假培埴而芽蘖生之郑元以稊为荑诗曰手如柔荑谓如草木初生之柔也后汉赵炳能禁树生荑唐长庆三年冬草木萌荑是也案说文荑敌圭反徐锴云初生草也别有蕛同音蕛苵也徐锴引尔雅注似稗布地生秽草是为稊稗之而无稊字审尔则孟子不如荑稗当作蕛乃反作荑盖先秦文简率多假借字无定义释经者唯当以本文寻之自说文之学兴而字义始定王辅嗣以为杨之秀郑氏以为山榆之实要之当释如柔荑九二在上为老夫初六在下为女妻稊柔则初六隂之象九二比乎初六主二而言故为老夫得女妻夫妇之合夫长则能制义女弱则能顺从此家之肥也固无不利
　　老夫女妻过以相与也
　　老夫而妇少非隂阳匹敌然与其隂过阳宁阳过隂以过壮遇过弱两过胥与其过也所以适乎中也
　　九三栋桡凶
　　桡垂也栋之为物强弱贵于钧等或中强则末垂栋之桡于卦以四阳也四阳之中犹有二四为隂位其桡于爻以九三也九三重刚中愈强则两端愈弱而室庐有倾摧之忧故凶
　　栋桡之凶不可以有辅也
　　辅助益也三既刚矣而临之以九是辅其刚也魏明帝第知凌风台楼观随风动摇而不知作楼之初秤平众材咸适其平乃扶以大木楼即頽坏辅之者之过也
　　九四栋隆吉有他吝
　　六爻皆象乎栋唯三四言之者以当六爻之中也他非正应之辞
　　栋之刚柔适中则隆然在上而室安九四以刚居柔冝其吉也然比于九三两爻聨比三桡则或累乎四自他有吝非我致也
　　栋隆之吉不桡乎下也
　　栋之隆非曰超特异众之谓唯不桡则羣工告成茍妄求特异是与三同耳圣人为后世虑其精密如此
　　九五枯杨生华老妇得其士夫无咎无誉
　　凡木皆华而实唯杨华者不实实者不华首春生如桑椹者作五瓣小华心须皆具其华坠地即槁不能复生季春生者亦如桑椹而桴甲之首颇锐暴于日则絮吐得风乃飘飞絮之下有实如断发着土复生一杨前人以杨花桞絮拟雪者特未之察耳华生于木杪为上之象上六为老妇九五为士夫
　　九五六四为富家大吉者隂阳顺也今隂上而阳下故劣于二然不失为隂阳之合以胥济也故可以无咎且夫妇好合以续世也生稊则生意犹续生华则生意遂熄老妇生育之道已絶其何誉之有九五当大君之位所比非人曽九二之不若君天下者尚监于此
　　枯杨生华何可久也老妇士夫亦可丑也
　　枯杨已非可久之道况复生华是速之也男子三十而娶女子二十而嫁婚姻之时也老妇而得士夫是为失节宁不可丑矣乎爻言无咎无誉释辞乃丑诋之所以周公言外之意以垂戒万世
　　上六过渉灭顶凶无咎
　　过渉过于渉也渉有兊泽之义顶上之象
　　泳游者必以舟楫今冯河渉深则没其顶有溺身之灾乌乎而不凶然志在济渉虽过而溺亦无可咎者凶而无咎学者每以置疑当详味夫子释爻之辞
　　过渉之凶不可咎也
　　大过之时不顾危亡以求济时艰身既殒矣或有全躯保妻子之人不原其心从而追咎之则人懐自利之术背君卖国者接踵而起矣比干谏纣志在存商其死也圣人以仁称之仇牧孔父志存其主春秋特书之以开志士死节之涂不可咎者是亦无咎也
　　【坎下坎上】
　　于卦变为坎重坎于爻变为二阳爻卦初五互易而变六纯卦皆以重为义曰洊曰两曰随曰丽曰兼皆然亦不取爻应此卦六爻皆主于出险下卦在重险之下故初与三凶而勿用上卦已出其一故四五得无咎
　　水洊至习坎君子以常徳行习敎事
　　坎为水重坎故云洊坎之水流故云至善乎已为徳行乃自处险之道常之则不以夷险易其节以善及人为教事乃敎人以处险之道习之则更尝多而处置合理夫水之洊至犹源泉混混不舍昼夜者常也习也一日至焉而明日不继一月至焉而一息不续则已至者中断何时可以盈科而进也常者习之已成习者习而至乎常习坎止训重险若习教事之习则是体重习之义以用其力两习字之义自有先后不可紊乱
　　习坎有孚维心亨行有尚
　　坤言地势举其槩也干之中爻交于坤则有刚有柔有髙有下而坎险生焉故经卦名坎【经卦止三画圣人凡言八卦者即经卦】重卦名习坎习重也书言卜不习吉是也名卦之义止如此后人因习教事之习遂谓圣人在八卦中于坎特加习字谓使人习于险然泛观重卦之名有四字如同人于野比之匪人三字如履虎尾艮其背两字者十六卦其闲可省文而无害于义者如比履坎是也有不可省者仍其旧如同人噬嗑无妄是也盖四字三字两字者其本名若省文者乃始与他卦一字者同非于坎卦特加其一也郭氏任氏云上脱一坎字任正氏直于习坎上加之曰坎习坎不知释大象皆云习坎是不为脱而不可加也胡旦氏读水洊至习为句坎自为句岂亦拘于加习字之说而为是回防邪或曰八卦无复名曰八卦诚无复名至重卦则有之曰八卦重卦其名何以异曰八卦既重则义随以异易变易也安得胶而不通有孚者两阳虽各陷于二隂之中然隂阳未尝不胥孚也维心者水虽流而心自止若有以维之而不与俱逝所以遇险而能亨也水性善行唯行则为长江大河演迤充达利徧天下水行之有尚如此
　　习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　圣人以重训习厥义昭然后之学孔子者冝谨所择坎三画之象为水坎二隂之象为险险者水之所行也坎为流水兊为止水言水流犹云洊至皆明重险之义水潴则盈水流则不盈故陂泽有时而满江河则不舍画夜水之就下行乎险者也至平生焉春夏而汪洋秋冬而敛涸天下之至信出焉凡人之情案节舒辔于康庄之途则进止有度不爽其常及驱车于峻坂陵谷之闲则歩骤扰乱疾徐无章所贵维此心以求亨者以二五之刚各居其中也刚故不詟于险中故无诡遇谲诈之患是可以行险矣夫然后行则必可嘉尚往则必可有功是足以出险矣夫险固所以为难然有时而用之亦足以防难是险者夷之用也天积虚以不可阶升为险故能神其道地积形以山川丘陵为险故能畜其富山川丘陵不能徧堪舆也王公是以凿斯池筑斯城立关畿保鄣自人设险以守其国故能中夏乂安四夷不侵是皆善用其险者天地用之为天地王公用之为王公险之时用顾不大哉
　　初六习坎入于坎窞凶
　　重坎之下故云习坎窞又深于坎是坎之底
　　习坎云者指爻之位以其适在重险之下也使以刚处之犹知自拔以求出今居以隂柔昏昧懦弱陷溺愈深是不唯不能出险反入于坎窞之中冝其凶也
　　习坎入坎失道凶也
　　事无险易处之皆有道焉茍得其道虽险可易虽凶可吉若冝出而入则失行险之道圣人谓之失道凶者犹谓得道则免不可尽诿于时位也
　　九二坎有险求小得
　　九陷于两险之闲前后皆险故云有险
　　九二之险视初无大胥过然以刚居中故其求可以小得虽小得也较之入窞之凶则有闲矣才质之强足以自济固如此
　　求小得未出中也
　　刚阳之求既已有得而犹谓之小者以未能出乎坎险之中也若初六之柔则亦不复知有求矣
　　六三来之坎坎险且枕入于坎窞勿用
　　来之犹来往也坎坎上下卦皆坎也且姑也枕藉之以安也在两坎之闲故亦云坎窞
　　六三才柔而位刚在上下卦之际知求出乎险然欲之上卦则前为坎欲来下卦则身在坎所谓进退维谷者也坎险如是姑谋即所安又复入于坎窞进退与居皆有不可将何所可用邪
　　来之坎坎终无功也
　　位刚则居可为之地才柔则无可为之资或来或往踯躅求出可谓不遑宁居矣其奈身居两险之闲始之用力徒劳终亦计功无有而已
　　六四樽酒簋贰用缶纳约自牖终无咎
　　樽以盛酒簋以盛黍稷贰副也天官酒正小祭壹贰缶陶器如旊人为簋之谓其质素而简朴也约要约也自由也牖穿壁以求明说文云以木为交防谓六四由防牖之闲纳约于九五也
　　六尊六彞笾豆丰簠簋具斯备礼也今酒仅一樽唯副以簋用以缶他皆不备是礼之俭素盖已方在险为此杀礼也六四已出下险之上而比于五自谓可以扳援拯已于险然不得其门而出遂薄陈樽簋由防牖以纳求五之约可谓识时而知权矣纳约以通诚不出入门戸举行于朝寝堂序之闲而在防牖之下非不由正路也凡室有户有牖户可以出入牖则仅容觌面未能出此室之外象四仅能纳约未能出此险之外也未能出险则冝有咎以能覩日月之辉要其终乃得无咎耳
　　樽酒簋贰刚柔际也
　　际者交际之义以柔求刚乃陈斯礼虽曰俭素而诚敬将焉
　　九五坎不盈祗既平无咎
　　以坎为流水故曰行有尚圣人释之曰不盈尚其流行江河是也爻以坎为险陷故曰不盈圣人释之曰未大喻其未能盈科陂泽是也祗大也平者水与隄平
　　阳陷于二隂之闲犹水畜于陂泽之内坎有水焉盈科而后进今困于重险是以不盈然坎流水也流而不舍昼夜则大至而平且盈矣故无险陷之咎
　　坎不盈中未大也
　　五以刚中不能盈坎以中之未大也然则九五不若大有之六五反得称大中邪曰大有唯一隂而五阳宗之故五虽隂而为大中坎之二阳其已分又俱受陷故五虽阳而未大未大云者有时而大也未大故不盈有时而大则平而盈矣
　　上六系用徽纆寘于丛棘三嵗不得凶
　　系束也徽説文三股绳也纆说文作纆索也棘说文小枣丛生者多刺丛棘盖丛生于野外谓束以绳索投畀荆棘之丛以毒之也在卦之上故不象坎窞而象囹圄若三槐九棘乃外朝之位大司寇于此听狱之成非絷囚之所周官司圜上罪三年而舍
