<!-- { "loadSidebar": true } -->
　　安定胡氏曰天数象君地数象臣臣不可盛于君圣人于地数中去六合天数共为四十九○吴姚氏○魏董氏曰天地之数五十有五者其六象六画之数故减而用四十九○郑氏曰天地五十五数之中去六而为四十九○盱江李氏曰天地之数五十五至揲蓍之法只可用四十九取其整数而已
　　右于五十五中去六为四十九案大传乃于五十数中用四十九
　　汉郑氏曰大衍又减一故四十九○唐孔氏曰就五十策中去其一○司马氏曰小衍去一则为五大衍去一则为四十九
　　右于五十中去一为四十九
　　魏顾氏曰立此五十数以数神神虽非数因数而显故虚其一数以明不可言之义○后魏闗氏曰大衍之一虚而不用○陈氏曰大衍自虚其一○开封郑氏曰于五十数中虚一不用也
　　右于五十中虚一为四十九
　　汉京氏曰其一不用者天之生气将以虚求实○汉马氏曰北辰居位不动其余四十九运而用之○汉荀氏曰初九潜龙勿用○汉班氏曰道据其一其余四十九所当用○魏王氏曰其一不用不用而用以之通非数而数以之成○眉山苏氏曰一不用者太极之象○三衢刘氏曰天一居尊不动○张氏曰天用极于七七七得四十九五十之中自然亏一右于五十中一不用为四十九若麻衣则用四十八矣五十策中止用四十九其一乃用所不及非有所法象亦非有心于去之虚之而不用也其一为用所不及握蓍而揲之安知此策于五十中为初之一邪抑为终之五十邪莫知为初之一则不可指为北辰为道为天一为太极也若以一为非数而去之则一二阅数者庸可舍一而始于二乎
　　唐孔氏曰其一不用以其虚无非所用也○沈氏曰蓍聚之则一而四十九隐于一中散之则四十九而一隠于四十九中一者道也谓之无则一在谓之有则不可取○耿氏曰一在四十九之中一者肾气主乎余藏○龚氏曰一为虚数四十九为实数而一者四十九之所由生也○新安程氏曰其用止于四十九者有非数之数寓乎其间不可槩以数言也又曰四十九数之上阙一数而无蓍又云易蓍象数皆极乎两而其上无一也又曰太极也者总统五十而不自与乎五十之一也又曰数之入用者有蓍而其不入用者无蓍有蓍而不用乃始可以言虚矣本不立此一蓍则直无耳○开封郑氏曰蓍四十九合成一围譬犹浑沌未分者乃所虚之一○谷水林氏曰其一不用者一在四十九之中○易数大略曰五十除一者无一也○汉上朱氏曰总之则一散之则四十九非四十九之外复有一而不用也
　　右谓五十中无一为四十九自先儒有非数之说后人遂谓四十九外无一夫谓之去一谓之虚一谓之一不用是犹有此一通为五十也今曰无是大衍之数四十九尔
　　程氏曰五十数之成也成则不动
　　右案斯言事理兼该学者宜详思之
　　分而为二以象两
　　唐孔氏曰象两仪也○朱氏曰左手象天右手象地○开封郑氏曰左手属阳以象天右手属隂以象地右象两不止为两仪诸儒特言其大者
　　挂一以象三
　　三衢刘氏曰于左手取一存于小指中
　　右案大传存当为挂
　　盱江李氏曰扐十二并挂而十三扐二十四并挂而二十五扐二十并挂而二十一扐十六并挂而十七【案十三者扐十并挂三为十三今云扐十二并挂而十三则三变止一挂后二变不挂】○新安程氏曰从左握取一蓍挂之左手小指间三三才也初一大揲有挂一后两大揲但分二不挂一○易数大略曰以左手取右握之一筭挂于左手小指间后两揲不挂○白云郭氏曰凡揲蓍第一变必挂一者谓不挂一则无变所余皆得五也唯挂一则所余非五则九故能变第二第三变虽不挂亦有四八之变盖不必挂也又传程子之法曰再以左右手分而为二更不重挂竒
　　右案四营而成易挂一乃四营之一第二第三变不挂是三营尔若其变不变不由于挂不挂盖四十九策之第一变自然余五余九后二变虽有四有八却不容不挂
　　麻衣曰荚数六八八卦定数希夷陈氏消息曰于四十九数中挂其一而不用也
　　右案大传曰其用四十有九虽挂一犹用也今云挂一不用则与大传之文不合此书朱氏以为戴师愈主簿所作
　　唐孔氏曰就两仪之间于天数之中分挂其一而配两仪以象三才○唐张氏曰初揲先扐右手一蓍于左小指间第二揲复于左手取一蓍扐于无名指间○朱氏曰挂犹垂也于右手之中取其一策垂于左手小指之间○开封郑氏曰象圣人与天地参乃三才之谓也又曰以右手之蓍挂于左手指间以象人处乎天地之中而形属于地命属于天也
　　右挂之名义唯朱氏为明象三不特为三才诸儒特言其大者张氏杂挂左右手之蓍于理为不可
　　揲之以四以象四时
　　唐孔氏曰分揲其蓍皆以四四为数○唐刘氏曰第一指余一益三余二益二余三益一余四益四第二指余一益二余二益一余三益四余四益三第三指与第二指同○朱氏曰先置右手之策于一处以右手四四而数左手之策又置左手之策而以左手四四数右手之策也象四时者皆以四数
　　右以两手交揲固当但左手已有挂扐而复以揲右则不便于事不若仍揲以右手唐刘氏益二益四之说似不揲右蓍以趋简便傥不揲右则一变之中止一扐尔于再扐之法不合
　　归竒于扐以象闰
　　唐刘氏曰一变遇少与归竒而为五再变遇少与归竒而为四○张氏曰竒所挂之一也白云郭氏注曰自唐以来以竒为扐故揲法多误至横渠而始分○新安程氏曰取小指所挂一蓍混诸左右两扐是谓归竒于扐竒者无与匹耦之称此所归之竒即先来所挂一
　　右以挂一为竒
　　唐孔氏曰竒谓四揲之余归此残竒所扐之策而成数以法象天道归残聚余分而成闰也○朱氏曰竒零也扐勒也谓既四数两手之策则其四四之后必有零数或一或二或三或四左手者归之于第四指第三指之间右手者归之于第三指第二指之间而勒之象闰者积余分而成闰月
　　右以揲余为竒案竒有二义对耦而言为竒耦之竒程氏所谓无与匹耦者对成数而言为竒余之竒孔氏朱氏所谓竒残竒零者
　　张氏曰扐左右手之余也○白云郭氏载程氏曰左手之蓍四揲之余数置之案之东南隅此名左手之扐右手之蓍四揲之余亦置于案之东南隅此名右手之扐朱氏辩此说以为非程氏之语必传録有误朱氏又辩之曰两手之余数置之案隅而不置之指间则非归竒于扐之义○白云郭氏曰扐者数之余也如礼言祭用数之仂是也或谓指间为扐非也扬子云作艻岂以草间为艻邪○新安程氏曰扐者数之余也凡遇扐别寘一处左余一右余三是四扐也第二第三揲无挂独取两扐合而成四又曰古扐亦为阞考工记轮人以毂围之阞捎其薮郑氏曰阞三分之一也扐又为仂王制曰祭用数之仂郑氏曰算今年一嵗经用之数用其什一也扐又为泐考工记曰石有时以泐郑司农读如再扐而后挂之扐太元则直书曰艻范望曰今之数十取出一名以为艻盖以识之也今合古语考之则扐阞仂泐艻也者皆以余为义也至唐人始谓蓍之衔指者为扐故毕中和又有第一指第二指第三指法也张程不安其说而皆本太元之语以扐为余今防古语以求经旨而皆与之合则张程之说信而毕氏误也夫古谓余数为扐以其分合皆属人手故字亦从手不必挂诸指间乃始为扐也
　　右以余为扐
　　朱氏曰扐字乃归余数之处而非所归余数之名祭用数之仂者亦谓正数在握中而其竒零之数在指间指属人身故从人从力而为仂也艻生于蓍而言此草在人指间也凡从力者皆勒之省又辩郭冲晦载张氏蓍法曰今案此说大误恐非横渠之言挂也竒也扐也大传之文固各有所主矣竒者残零之谓方蓍象两之时特挂其一不得便谓之竒则自毕董刘氏而失之矣扐固左右两揲之余然扐之为义乃指间勒物之处故曰归竒于扐言归此余数于指间也今直谓扐为余则其曰归竒于扐者乃为归余于余而不成文理矣不察此误而更以归竒为挂一以避之则又生一误而失愈逺矣郭氏承此为说而诋唐人不当以竒为扐夫以竒为扐亦犹以其扐为余尔名虽失之而实犹未爽若如其说则以归为挂以竒为一则为名实俱乱而大传之文揲四之后不见余蓍之所在归竒之前不见有扐之所由亦不成文理○易数大略曰左手所余扐于左手第二指间右手所余归之于左手第二指之扐间【今案两余当分扐不应并在第二指】
　　右以指间为扐
　　唐张氏曰初揲先扐右手一蓍于左小指间以仿人第二揲复于左手取一蓍扐于无名指间以象闰右小指之蓍乃挂而非扐不必强曰仿人无名指之蓍乃揲左所归不止于一蓍详考诸家唯程氏诚辩且博但质之大传本文则不通盖揲有余蓍犹嵗有余日归竒于扐犹言归竒于闰故可以取象傥以竒为挂一以扐为余是归挂一于余于象闰乎何取故不必深辩诸家之异同傥玩象闰之义则挂一之不为竒扐之不为余晓然矣
　　五嵗再闰
　　唐孔氏曰前闰后闰相去大略三十二月在五嵗之中○朱氏曰一变之间凡一挂两揲两扐为五嵗之象其间凡两扐以象闰是五嵗之间凡有再闰
　　故再扐而后挂
　　唐孔氏曰四四揲天之数最末之余归之合于挂扐之一处是一揲也以四四揲地之数最末之余又合于前所归之扐而总挂之是再扐而后挂也○易数大略曰一变之后即存挂一于格上后两揲不挂止以前挂足四营之数而谓之再扐○朱氏曰再扐者一变之中左右再扐也而后挂者置前挂扐之策复以见存之策分二挂一而为第二变○沙随程氏曰初揲之扐不五则九第二第三揲之扐不四则八【今案五九四八乃并挂一在内当云初揲之挂扐不当言扐而遗挂第二第三同】○康节邵氏曰归竒合扐之数得五与四四朱氏曰此本于正义所谓最末之余归之合于挂扐之一处盖因其失而未暇正也○新安程氏辩正义是一揲也为误因别立言曰小揲者左右交揲之谓大揲者总六小揲之成以名一揲又曰先以右手数左蓍既毕始名六小揲中第一小揲六小揲皆毕成一大揲○朱氏曰细玩防文实非不晓揲法者但为之不熟故其言之易差而误多此四字又曰揲字恐是扐字
　　右案古书有传録之误有文义之误正义本文上云是一揲也下云是再扐而后挂也以下文参之则揲当为扐乃传録之误如云天数合于挂扐之一处则挂一归左不分措指间又云地数合于前所归之扐是揲左揲右所余与挂一者并为一所其云緫挂之者是不以后挂为起后变之端此却为文义之误今宜云四四揲天之数最末之余归于左手无名指间是一扐也又以四四揲地之数最末之余归于左手中指间是再扐也而后挂当如朱氏之说然程氏大小揲之别亦颇支离宜以经文名义定之经曰揲之以四则交揲宜直谓之揲不必曰小揲经曰十有八变而成卦则挂揲归扐既周宜谓之变不必曰大揲盖程氏亦仍先儒第一第二第三揲之名不知当谓之变故别之曰小揲耳
　　张氏曰此归竒必俟再扐者象闰之中间再嵗也朱氏曰此决非横渠之语
　　右案既以挂为竒以扐为余则所谓归竒于扐者是归挂一于扐今云归竒必俟再扐而后挂亦为归挂一于扐况再扐之后一变已成但当置已挂扐之蓍以余蓍端为后变今乃复并挂一者归之为一宜朱氏不然之
　　或曰先儒皆言挂扐而子间言挂归且扐即所归之蓍其言挂扐挂归岂有二义邪
