<!-- { "loadSidebar": true } -->
　　九三曰君子终日干干夕惕若厉无咎何谓也子曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　前章言反复専释干干此章乃详释所以反复之故九三本龙徳之君子处非其位是以终日干干为进修之图忠者不自弃自暴也信者不自欺也降秉彞万物皆备不知自爱而梏亡之不忠于已者也恭俭载伪文过顺非何能欺人直自欺耳故必忠必信乃进徳之梯言行枢机驷不及舌辞之不可不修尚矣使口尧舜而心盗蹠则修辞适以滕口必立诚以主之则言行胥顾可以居吾进修之业居犹臧文仲居蔡之居上言进徳修业下言进徳居业进修而不能居则进者退修者亡矣九二言存诚九三言立诚居位不同故用力亦异由初至三通为下体知其可至而至于三则可与言进退之几当至而不能则几以退懦失自三至四体殊上下知其当终而终于三则可以存上下之义当终而不止则义以僭逼丧三为下卦之上位能知至之之几虽居上位不过安行时位之常何有于骄三为上卦之下位能知终之之义虽在下位乃安守分义之正何为而忧人之情勤者或易怠干干终日勤亦云至日之夕矣冝可少休圣人则曰阳盛于昼物交物之时也犹恐心扄纷若虑省不精阳息于夕夜气之初也因此时而兢惕则志念静而用力专夫终日进修至夕益谨心虽忧危咎乃可免圣人释爻义于第二章第五章视余章为详而第三爻视他爻尤详非辞费也士生斯世砥节砺行使得位得时则幼而学壮而行谁不欲然奈何时有险夷位有正不正歴观世变夷泰之时少险否之时多自昔圣贤得时位者少不得时位者多圣人虑夫不得时位者或忿激而失其正乃因九三而反覆究明之曰进修曰忠信曰修辞立诚曰至曰终曰几曰义曰上下曰骄忧曰因时不惮谆复如此皆所以示不得时不得位之戒学者可不深味圣言服膺而谨行之
　　终日干干行事也
　　第一章第三章第四章止摘爻辞一句者専释句中之义君子临事有弗行行之不力不可也干而又干君子之行事如此
　　终日干干与时偕行
　　干干行事非徒勤也三健而又健正蹈仁由义者进进自勉之时力行无怠与时偕也第二章知终终之主位分而言此章与时偕行主进修而言
　　九三重刚而不中上不在天下不在田故干干因其时而惕虽危无咎矣
　　九刚徳三刚位故曰重刚三过于二故曰不中在天为九五之中则云行雨施在田为九二之中则徳施普博今三在下卦之上而不在天在上卦之下而不在田上下无一而可夫逼于上则疑易生絶于下则忌易起处位若此诚危矣茍能因时而惕则可以无咎六爻唯三四不言龙故圣人举上下天田以明三为人之位
　　九四或跃在渊无咎
　　或疑辞也谓有时而然四虽未至天然已离于地在地之上为跃之象在天之下为渊之象
　　天不可阶而升故龙必跃而后飞跃而未飞复在渊也干龙至是必上进居四之时乃不容不跃或跃云者或有跃焉非必常也四在他卦为近君之臣干六爻皆龙徳为储贰之位其跃也必有所受之虽为储贰分则君臣能退安知渊龙虽跃无咎也
　　或跃在渊进无咎也
　　凡跃者皆蹔上而旋下若四之跃则飞之渐故圣人以进释之
　　九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎
　　上谓跃下谓渊既跃而上复下于渊上下之无常如此非为邪辟诡秘之行也跃与渊立视则为上下平视则为进退进退之无久如此非离絶初二三之羣也君子之进修固欲及时以利人非时而跃则失已时可矣而不知跃则失时及时者及其时之可也言及时而先以进修谓君子必徳业已成乃可及时而跃茍非龙徳虽及时亦不可其垂戒后世微而显哉欲及时一语乃释前章进无咎之义谓进而无咎者以及时之故此以及时释跃
　　或跃在渊自试也
　　凡飞者必先跃所以作其飞冲之今鸟雏习飞必跳跃于巢以自试其羽翰四之跃亦犹是也此以试释跃
　　或跃在渊乾道乃革
　　三为下至四革而为上卦革则道亦革此専释上下卦之交
　　九四重刚而不中上不在天下不在田中不在人故或之或之者疑之也故无咎
　　四在他卦为柔位干纯刚无柔在羣刚之间故亦为重刚不中者未至于五也未至于五则上不在天去二逺则下不在田三四本人位而云中不在人者三为凡人四进于三是不在凡人之中也下不在凡人之中上逼于君其跃也安得不自疑唯忧疑不敢恣肆则跃必及时而后无咎此专释或字三四不中皆得无咎者能以危疑自警
　　九五飞龙在天利见大人
　　五为天天积虚行天者必飞干至五为飞龙
　　五上皆天之象上亢而五居中故五为君位大徳之人由初至五犹飞龙在天天下皆利见之
　　飞龙在天大人造也
　　造作也五之大人即二之大人作而在上二五非两大人也
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其也此圣人广陈利见之义同声以声言同气以气言水火以性言云龙风虎以居处言亲上亲下以形言凡是皆出自然一毫人为不与焉圣人有作万物咸覩圣人非有求于万物万物非有心于覩圣人犹声气性形自然之感有不容拟议者
　　飞龙在天上治也
　　龙徳之人进而在上天下所由以治
　　飞龙在天乃位乎天徳
　　五天位也有天徳者乃克堪之故圣人者作非徒位乎天位实位乎天徳也
　　夫大人者与天地合其徳与日月合其明与四时合其序与神合其吉凶先天而天弗违后天而奉天时天且弗违而况于人乎况于神乎【先悉荐反后胡豆反】
　　此极陈大人之所以大大人之徳溥博无外与天地合大人之明无幽不烛与日月合礼乐刑政之序并行不悖与四时合赏罚之吉凶至公无私与神合此固天下之所利见也先天后天弗违而奉时以见大人与天为一唯与天为一况于人而不利见之乎况于神而不福祐之乎
　　上九亢龙有悔
　　上在五之上为亢亢过髙也子曰震无咎者存乎悔悔者悔其事之失未至于凶也
　　髙至天而极龙之飞亦至天而极飞龙在天则能利物今冥飞不止乃在五上斯为过亢能无悔乎
　　亢龙有悔盈不可久也
　　虚积必盈既盈复虚理也亦也六虚至上而盈处盈而久悔道也
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　九居上有为天子父之象贵莫加矣而无五之天位髙莫逾矣而无初之民下位之贤二也与上不应则不为之辅若是而动悔必随之九五有位有民有辅上九无位无民无辅圣人盖兼六爻为言若止论上九无位而不及无民无辅则失圣人之旨此章于上系重出益见此为夫子平时讲易之语门人录之为大传其有重复者不复层附于卦爻仍留本篇耳
　　亢龙有悔穷之灾也
　　卦至上而穷穷则有灾
　　亢龙有悔与时偕极
　　六位时成至上而极飞至于亢时极而我与偕也
　　亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎
　　飞龙至五可谓进而存且得矣进当思退存当虑亡得当忧丧乃不至冥飞而不已既皆不知亢何疑焉夫子因上九之过亢思得不失其正之人感慨而言曰其唯圣人乎唯圣人为能不失进退存亡得丧之正巳而复推许之曰其唯圣人乎玩夫子之辞可以想见圣人忧世之心再举其唯圣人乎与贤哉回也禹吾无闲然矣同一机轴王肃改前圣人乎作愚人殆未知此干六爻皆圣人事而潜亢危疑其警戒甚严况非圣人乎
　　用九见羣龙无首吉
　　乾坤六爻之外复有用九用六此非爻之正也乾坤为易之门干纯刚坤纯柔他卦皆刚柔杂居故圣人特于乾坤明用刚用柔之道能用乾坤之刚柔则能用诸卦之刚柔矣圣人作易以九六纪刚柔用云者用阳九之刚隂六之柔非用九六之数也羣龙六阳爻也阳刚好动多为物先刚而先物凶之道也见羣龙无首善于用刚吉之道也圣人于不中之爻言悔咎五二不言吉以首出庶物之干而无首始得言吉刚徳之不可不戒如是见云者善藏其用人见无首非真无也
　　用九天徳不可为首也
　　言天徳则旨意主于九五五为君用干者也以天徳御天下则君之神圣羣臣莫能及若可自用其聦明方且前旒蔽目黈纩塞耳退然不少用之不可为首之义也比上六无首而凶干用九无首而吉圣人释之曰不可为首者以示不为事首故人不得而见之耳
　　乾元用九天下治也
　　乾元始万物犹事于用九者六刚居六爻位有正否不得不用之以无首也此章于飞龙言上治于用九言天下治圣人在上可以治天下而用九者治天下之道也
　　乾元用九乃见天则
　　则限也天为刚徳能以无首用之有以见天之限则不过于刚也
　　夫子释凡三释爻凡五反覆离合泝流寻源于伏羲象外之意文王周公言外之意挥殆尽学者触以玩索诸卦则思过半矣
　　【坤下坤上】
　　于卦变为坤重坤于爻变纯隂无变坤地也六爻各以其位立义不取承乗应比
　　地坤君子以厚徳载物
　　地纯隂经卦坤之画象之故坤有地之象上下皆坤故仍曰地
　　天主气气运动故曰行地主形形有海岳险易之殊难可枚举槩曰势则海岳险易在其中地博厚君子体之以厚其徳地善持载君子体之以载物夫车不壮不能任重舟不大不能航深徳不厚载物不溥六合之大民物之繁必厚徳乃能载之载者民依以安也位有髙下载物则同故称君子
　　坤元亨利牝马之贞君子有攸往先迷后得主利西南得朋东北丧朋安贞吉
　　坤重坤为纯坤故仍八卦之名子曰夫坤天下之至顺也隂之性下故顺
　　坤元亨与干同而利贞与干异坤之利冝也贞正也爻遇九者称马阳也坤隂故称牝马阳之配也玩牝马之象则知坤实配干牝马之性多顺坤之顺固足以从干然顺者易流故冝于得正顺而得正君子之所行也阳倡隂和隂阳之常隂茍先焉迷失其道后阳而行乃得所主隂以阳为主也西南众隂之方东北众阳之方羣居则得朋立则丧侣顺而为善则正顺而为恶则不正能安正则吉可知矣干之辞简而理博坤之辞详而戒严利贞安贞凡两言之尊阳抑隂其义可见
　　至哉坤元万物资生乃顺承天坤厚载物徳合无疆含光大品物咸亨牝马地行地无疆柔顺利贞君子攸行先迷失道后顺得常西南得朋乃与行东北丧朋乃终有庆安贞之吉应地无疆
