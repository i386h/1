<!-- { "loadSidebar": true } -->
　　鼎足刚则足以载重四初位之应也足弱有折之象四近臣为公餗鼎饪也足折则餗覆而出渥惭赧赤貌诗简兮赫如渥赭郑氏曰赫然如厚傅丹子曰徳薄而位尊知小而谋大力少而任重鲜不及矣易曰鼎折足覆公餗其形渥凶言不胜其任也鼎自二至四腥胾盈而易覆所任重而难胜而初以柔为之足不克胜任顔厚忸怩见面如渥丹然败养人之功包失职之羞凶可知矣初虚鼎也颠而无咎四盈鼎也覆故有凶
　　覆公餗信如何也
　　鼎餗既覆信乎末如之何也是故授任者贵器使受职者贵自量不择而授弃其官也不量而处不自有其躬也干上九曰盈不可久欹器之铭曰满则覆举覆餗一隅则士君子之制行何莫监斯
　　六五鼎黄耳金利贞
　　离中言黄画中虚而对植有耳之象金象五位之阳刚以贯耳耳以受胥资以举鼎者也故于五言利冝也贞正也
　　贤之用舍君主之鼎之举错耳主之亨饪至五而羮定矣六五虚懐居大中之位不自有其有扛鼎中之实推以养人然当养而不养失人非所养而养失已是故冝于得正也二言谨所之五言利贞其义胥应故曰柔进而上行得中而应乎刚
　　鼎黄耳中以为实也
　　中释黄耳实即二之实中以为实则无过不及是亦正也
　　上九鼎玉大吉无不利
　　玉坚而温淳金坚而刚玉九居上之象一而已在五为金在上为玉金贯耳之时玉则鼎已荐而处耳之上非有两也
　　鼎道已成亨饪之利溥博无外以之享上帝养圣贤自养其身徧及四海大吉无不利也井以木巽水鼎以木巽火井鼎用皆在五成功皆在上故井上为元吉鼎大吉皆以养为利
　　玉在上刚柔节也
　　玉者君之徳在上者君之称金以为质称其举也玉以比徳岂眞以玉为之邪新国用轻典乱国用重典因其国俗而用之也治国用平典则节其刚柔之用如成王之不刚不柔节之为言非曰刚节柔柔节刚如子产之纠以猛济以寛也施之亨饪则调五味时献亨使适其味之和推以养人则懋迁有无均节货贿使上下和贫富均皆此义也鼎云鼎云食饮云乎哉
　　【震下震上】
　　于卦变为震重震于爻变为二阳爻卦二四互易而变二阳皆震隂者也而初为主四隂皆受震者也而下卦为甚初九始声之雷也其威盛故二必逃于九陵三稍逺甫行即无眚九四洊震之雷也故五往而复来上既极征则有凶
　　洊雷震君子以恐惧修省
　　洊与坎洊至同震为雷重震故为洊雷为天威其作也物皆震动君子之恐惧因乎震也恐惧而不知自修惧已则忘犹弗惧耳修而不加省习矣弗察犹弗修耳恐惧者一时警之机修所以行吾之恐惧省则顾审吾所修之当否宣王遇烖而惧必侧身修行乃可弭太甚之旱成王当大雷电之时唯深省致变之由由于惑二叔而疑周公而后获反风之应后世有山冢崒倾彗孛飞流之变而恬不知惧者其于修省可知矣
　　震亨震来笑言哑哑震惊百里不丧匕鬯
　　经卦一阳震于二隂之下曰震卦重而无他义故仍曰震
　　一阳居下犹阳气闭伏于地中雷一震然后奋豫而旁达震之自亨也物之始生勾甲固沍雷一震则勾者萌甲者拆震之亨物也方震之来其惧惧已而哑哑其笑人情之常也声之大莫若雷以其不常震也是以闻者皆惊彼轰喧于太空何有百里之限言其逺耳棘以载鼎实登爼而荐熟郁鬯以致苾芬灌地以求神当是时洞洞属属精祲潜交唯知洋洋在上豪发不敢闲吾忱登降奠献之际虽勤劳而不自觉所惧有甚于雷者冝乎仓卒惊震不丧其所守非若刘徳箸之失所惧有甚于雷也
　　震亨震来恐致福也笑言哑哑后有则也震惊百里惊逺而惧迩也出可以守宗庙社稷以为祭主也凡人纵则骄骄则为恶而祸随祸至而忧集震之来也人之闻之百念俱泯无妄之时也故恐惧有致福之基焉致福有笑言之则焉所惊者逺惊者未必惧所惧在迩惧必因乎惊君子谨独之学犹恐惧于所不闻况天威载宁敢诿之百里之外而忘戒惧乎以为祭主一语乃释不丧鬯之义当震惊之时而能不丧匕鬯者必其中有所主也中有所主则临威武而不屈处富贵而不淫见声色货利而不迩不殖任贤去邪而不疑不贰其出而继体以为祭主盖优为之夫子不言不丧匕鬯者指意已明文势应尔不烦重举他卦如此者多出者如帝出乎震震代干出乎东以首八方子代父守庙社以为祭主也或云君出子在者谓之监国则可谓之祭主则不可
　　初九震来后笑言哑哑吉
　　来雷动也恐惧貌后之继也笑言惧之反也哑哑笑而声不敢肆惧后虽有喜而不敢恣也震者振动不宁卦爻连字多亦不宁之义
　　成经卦者此爻既重而卦无二主初实主之周公不得他为之辞亦以别于九四之震犹虑后世以彖辞震笑同时隣于不中节乃加一后字以见震后始笑而吉生焉
　　震来恐致福也笑言哑哑后有则也
　　彖与爻辞同释之亦同则之为言限也有限则乃可法也载笑载言乐恶乎极喜而不失节也笑而无则必有流纵亡返之灾福于何有虩虩君子以修省小人则皇遽而失措哑哑君子以和豫小人则纵泆而改度
　　六二震来厉亿丧贝跻于九陵勿逐七日得
　　初九自下震上自二视之曰来厉危也万万为亿数之大也书惟亿万心丧失也贝货也书具乃贝玉跻升也九若云九渊九原陵髙陆也九陵言陵之重复而极髙喻五也七日爻一周
　　两阳之震初为盛二迫乎其上当震之来不胜危厉仓遽而逃乃大丧其资货也逃而极其所之升于九陵之上势云穷矣然初本无攘贝之心二自丧之耳傥逐利而缓于逃则身且不免何有于货及辟之七日我复于中向之所丧还可自得非取之扵初也四隂同为二阳所震而二为甚
　　震来厉乗刚也
　　二居中危厉非其罪乗刚其咎也二五皆乗九而二言刚者初震乎刚四震乎柔
　　六三震苏苏震行无眚
　　苏苏舒缓不力貎眚自作孽也
　　震初之刚至三而气竭因震而行者其歩安徐其涂坦易泰然无自致之眚视二之奔丧大有闲矣
　　震苏苏位不当也
　　三为初震之极以九居之犹为强弩之末六而处此是才与位不当也
　　九四震遂泥
　　遂终不反也泥者雷声泥滞而不能逺扬也语曰致逺恐泥遂泥终于不逺扬也
　　雷初震则人惊惧既终而再作羣听已习而玩况滞于隂而声不乎赏罚者震世之具时出而用之刑当其罪则刑一人而千万人惩傥刑政无章防于出而紊于行终亦委靡人弗畏之矣
　　震遂泥未光也
　　泥则不复光明
　　六五震往来厉亿无丧有事
　　初雷之威不可当故二跻三行洊雷已泥故五虽往而复来厉危也亿大也无丧无失也亿无丧万万无所失也有事犹言有事于泰山
　　五乗四之上四已遂泥我之或往或来虽不能无危然资斧僮仆则大无所丧且方有事焉盖不丧匕鬯以为祭主也六二亿丧六五亿无丧者九四非初九之震六五非六二之中故二丧而后得五无丧而有事
　　震往来厉危行也其事在中大无丧也
　　隂柔而经营于震刚之上乌得无危然五居中君位也有事而大君为之主彼四之余威岂能为吾害四刚五柔而刚不能胜者五为君而中四为臣而不中
　　上六震索索视矍矍征凶震不于其躬于其邻无咎婚媾有言
　　三上皆再言震上为刚震柔下为柔震刚索气馁貌索索馁之甚矍矍视周章之甚征为行欲进而震隂也躬谓上之身六五于四于上皆为邻四之震不及上曰不于其躬震于五曰于其邻无咎无凶咎也婚遇三与上也三阳而上隂位应为婚遇震至三已不足畏至上则气馁于中目动于外周章徊徨忌人之议已持此以行凶之道也若君子之震惧不于其及已之后而于其在邻之时先事而戒何咎之有六三震行深望上为之助上乃畏谨已甚视若乡邻之鬭闭户而弗顾彼其能无怨言乎
　　震索索中未得也虽凶无咎畏邻戒也
　　震欲示威而今索然中心有未得者震于躬而畏戒常人也咎则已罹震于邻而畏戒非智者不能是以无咎
　　【艮下艮上】
　　于卦变为艮重艮于文变为二阳爻卦二与上初与三互易而变咸艮爻象皆近取诸身而义不同咸以感为义如拇如腓如股如心如脢如舌皆面向之名面故感艮以止为义如趾如夤如辅皆背后之名背故止此与艮其背义胥通也唯腓同于咸皆为不能止之象四言身緫称也上言敦以厚能终其止也艮贵于克终不克终则前功废故吉必至上震贵于谨始则人知惧故吉唯在初
　　兼山艮君子以思不出其位
　　以一并两曰兼艮之象为山兼两山而成卦故曰兼山艮不出其位谨密株守者能之何俟于思曰位不同初在干则潜履则往二于同人则吝萃则引吉三干蛊者无大咎舆尸者大无功或之者疑之勿疑朋盍簪皆四也小正吉大师克相遇皆五也勿用师于泰利行师于谦皆上也凡是若之何弗思思其位思其所以位则动静语默皆素其位未尝越思也譬之物焉鱼位于水虎位于林水浅则可罟林踈则可搏虽不出犹出也物无能思而巨鳞不游絶潢猛虎不穴蓬蒿曽谓人而不知思乎或曰身不获人不见止之功也思则憧憧往来奚其止曰何思何虑者大人之止收其放而闲之者君子之止思而后能止其所憧憧思之贼也
　　艮其背不获其身行其庭不见其人无咎
　　一阳止于二隂之上曰艮因不改经卦之名
　　此君子治心之学五官皆运四体皆作唯背不动故托以明止心止乎理虽索吾身而不可得是心斋坐忘非失已也庭为交际之所所存者我虽行其庭而閴无所接是谓心不在焉正明目视之而不见眸子非眊也引而伸之杀身成仁舍生取义不获其身之类欤自反而缩不见千万人之为众说大人不视巍巍之为尊不见其人之类欤不获其身止而止也不见其人行而止也止而止斯可矣行而不能止则止者丧行止皆止是以无咎此无咎之功大非善补过而已
　　艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　艮之为言止也探其源干之索至艮而止阳之升亦至艮而止玩其象一阳止于二隂之上阳自止也二隂欲升阂于阳而止能止隂也故曰艮之为言止也止非徒止有时焉时恶乎一于止固有时而行时乎当止而止寂然不动存吾道也不止则道以伥狂丧时乎当行而行感而遂通亨吾道也不行则道以湮郁泯静而止动而行两不失时则吾道光明卓伟虽易行止之位而莫不然斯仕止久速之时非隘与不恭之偏而文王言外之意也易文王之艮其背曰艮其止为语之端犹曰艮之为止者以止于所当止也人皆曰我能止茍非其所止亦有咎仁敬慈孝其君臣父子之所乎卦有上下位虽应而徳皆敌二气感应则情通敌则阳止于阳隂止于隂而不相与是以如彖辞云云也文王探卦象而明止之义夫子虑昧者误守无用之止若槁木死灰则五常废万事蛊而人道熄故先明行止之时乃约而归卦辞之旨体用兼该尽已尽人富哉言乎八纯皆敌应独言于艮者以明不相与则为止也
　　初六艮其趾无咎利永贞
　　下为趾足跟也背后见之无咎无过咎也利冝也永长也贞正也冝持以久也
