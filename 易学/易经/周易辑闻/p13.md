<!-- { "loadSidebar": true } -->
　　初九之刚本自上而下故曰刚来今下于二隂故曰下柔惟刚能随时乃克如此震为动兑为説阳陵隂则怨刚下柔则説动而人説其有不随者乎以上释卦义此下方释辞圣人于无咎下加而字者大君制时者也天下随时者也道有污隆故时有防否当大亨之世动而得正则无复过咎是有可随之时矣夫然后人皆随之文武兴则人好善幽厉兴则人好暴动于君心者甚防应于天下者甚博故曰随时之义大矣哉先儒或改作随之时义案他卦云时义者指其时与义则时义为两事今云随时之义谓所随者时其义甚大则时义为一事圣人变文以明理勿改可也嵩山晁氏考诸家易文异同者颇多今姑者一条于此他可略者不载
　　初九官有渝贞吉出门交有功
　　官主也初为震之主渝变也初为门出门者动之初有功指九四
　　君子之随也有正有变随所当随变所当变是以不苟随不徒变此卦之时爻爻递随者时之正也然初之刚则不可随二之柔必渝变其常审处其正乃可得吉故随之时有不必随者焉非逆时也葢变适于正不敢茍随也适正者何九四与五胥孚是为有功之人我出门以交之为变中之正其诸不徒变者乎初贵于变故不言随
　　官有渝从正吉也出门交有功不失也
　　与人游处之道有似正而实邪虽变而正吉者有似得而实凶似失而元不失者初苟随二似乎正而以阳随隂则邪初不随二似乎变而所从得正则吉四之于三似可言而反凶初之交四虽失二而不失已葢变通之际易于失已能不失则不害于变矣学者当致谨于正变得失之辨
　　六二系小子失丈夫
　　小子指六三丈夫指初九
　　三居二上故系之初居二下故失之隂之性专三隂爻皆言系者专于随也隂当随阳今随于隂故言系不言随
　　系小子弗兼与也
　　事不能两得人不能兼与隂必随阳则二之与者情也下必随上则二之与三者时也当随之时系三则失二者不可得兼非者三之系上而舎下也兼与三而立义故变系为与
　　六三系丈夫失小子随有求得利居贞
　　丈夫指九四小子指六二六二六三称小子与师六三称弟子同义有求者三求随于四也得者我自得谓四受之而得所愿也
　　三之系上而失下与六二同而以隂随阳则异斯为正中之正故言系兼言随隂求阳则阳受隂冝乎有求而遂得然臣以随君为正九四虽切近而九五为大君三之系四本因之以上随倘系四而忘五是为失正故圣人以利居贞勉之谓四不随五则我亦不随四是之谓居正能居正则免于诡随矣
　　系丈夫志舎下也
　　两爻之释辞皆止举所系而不举所失者系必有失固不待并言也六三处九四六二之间志欲専系于上故必舎乎下葢不舎其一则系不専非若二之欲兼与也圣人于隂阳之际命辞向背如此良有深意
　　九四随有获贞凶有孚在道以明何咎
　　随谓三随四者我彼谓四三也孚者四孚于五也卦有三阳三隂惟六三得随于阳九四为隂所随故皆言随他四爻则不尔
　　五为大君四所当随苟以三来随我因而之而不复随五是为无君冝其正乎凶也惟四能上孚不失为臣之道虽三而不敢有以其明也何咎之有
　　随有其义凶也有孚在道明功也
　　获禽者大则公之四之三迹其事虽可喜揆以义则正凶惟能明为臣之道而上孚于君则三以随五乃有功于君者也爻辞始而凶终而何咎至释辞则直以明功予之
　　九五孚于嘉吉
　　孚者五孚于四也嘉休美也
　　五为随之主天下所当共随也四为倡首与其下皆来説随五又能孚于九四上下交孚可谓休美所以吉也
　　孚于嘉吉位正中也
　　以九居五既正既中所谓大亨正而天下随时
　　上六拘系之乃从维之王用亨于西山
　　王以西山言当为大王西山泛指邠梁之境升之岐山専指已迁之邑
　　随之为义以上下言则下随上以前后言则后随前今六居极上前无所随葢处随之时独不知随者上之人乃拘系而维絷之岂説随者哉昔者大王避狄去邠逾梁山而邑于岐从之者如归市其随也非説而能如是
　　拘系之上穷也
　　随至上而穷
　　【巽下艮上】
　　于卦变为艮重巽于爻变为三阳爻卦初上互易而变有国事有家事一或致蛊皆当求亨今诸爻言父母而不及君臣者君臣主义容有去就父子天性理无离絶臣之于君道不合则去礼貌衰则去谏不行言不聼则去若家有蛊事为人子者靡惮劳苦不辟悔吝必求亨蛊而后已有如国事胶轕患难纠纷君子适遭其时当视国如家尽瘁戮力之死靡他以思济时艰不然平时则安其爵禄缓急则轻于去就付国事若弗与知是利已害国之人去卖降从叛者防希是以诸爻皆取家事为象各以其位干家之蛊至上蛊已亨始特明臣子去就之大节
　　山下有风蛊君子以振民育徳
　　艮为山巽为风风播长空则舒惨变寒暑迁而功成今在山下则入于岩穴回旋郁不能条达动荡蛊之象也巽之失于耎懦风则能振动万物者也君子体风之用以振民艮之义主于蓄飬山则能蓄飬万物者也君子体山之用以育徳振民育徳可以亨蛊也
　　蛊元亨利渉大川先甲三日后甲三日【先平声后上声】
　　序卦曰蛊者事也沿徃有事为言杂卦曰蛊则饬也取亨蛊为言皆非蛊之义案春秋传昭元年秦和曰滛溺惑乱之所生也于文皿虫为蛊谷之飞亦为蛊在周易女惑男风落山谓之蛊女惑男谓长女少男风落山谓巽在艮下不合圣人释之説先儒引尚书大传云乃命五史以书五帝之蛊事説文蛊腹中虫也葢疾毉家所谓虫毒者今玩圣人词意当是壅底不振励之义巽则无特立敢为之才止则无兴事立业之志二者兼矣事之所由蛊也故卦名蛊天下之理成败胥因世变之趋治乱胥乘蛊之极乃大亨之基也大川之险茍辟其危难惮其勤劳则终无可济之时故以利渉勉之大川犹事之蛊利渉犹亨蛊也谓亨蛊者当如渉大川之期于终济也先甲后甲先儒有谓蛊初变大畜干纳甲干三爻在前为先甲五变无妄干三爻在后为后甲者有谓先于甲之三日为自新后于甲之三日为丁宁者有谓甲东方也艮在东北为先甲巽在东南为后甲者案易中称三日七日皆指卦爻之数下卦为先三甲上卦为后三甲先甲既终后甲复始此言一卦之始终耳干九三曰知终终之此下卦之终九四曰乾道乃革此上卦之始
　　蛊刚上而柔下巽而止蛊蛊元亨而天下治也利渉大川徃有事也先甲三日后甲三日终则有始天行也蛊自变初九之刚上为上九上六之柔下为初六故曰刚上而柔下此以卦变立义以释包羲之画以下方释文王之辞他卦皆然君刚在上臣柔在下得天尊地卑之义若可跻时于康乂然君止而无所为臣巽而无能为则纪纲日隳刑政日紊而天下之事蛊矣圣贤者作因其蛊而大亨之则天下之乱者治败者成方时之蛊也人心懈惰庶政废弛天下防若无可事者及勃然振起其攸徃也必有事焉其事云何当如遇险者之求济也利渉有二义有利于渉者有利在渉者卦具济险之才则以利于渉为义卦取济险之喻则以利在渉为义六爻中九三为先甲之终六四为后甲之始始终胥续隂阳乃周天运之行大抵如此世之蛊也非一日之所致亦岂一日之能亨先甲之终正亨蛊之半倘因其终而遂终焉则溺于庶定小康而茍安者也必体后甲之复始与天行同其始终而卒成之此武王卒其伐功所以成文王之业始有二始有形气肇分之始有形气分后之始先乎形气者大极也大极亘万古而无终则形气肇分之始非终而始也犹乾坤之称元也一气初判隂阳同生动静同时本无先后及既判而形气对立则阳而隂隂而阳动而静静而动隂阳动静迭为先后更为始终若循环然无有间断犹蛊之终则有始也二始之别所冝明辨
　　初六干父之蛊有子考无咎厉终吉
　　干蛊非柔懦者所能故阳爻或阳徳则言干众子同干父事故诸爻槩言父案三代曰考曰父未尝以是别生死酒诰曰子弗只服厥父事大伤厥考心至檀弓始定之为生曰父死曰考犹秦以前朕为君臣之所通称秦以后始定为天子自称之文不必因檀弓遂以考为死况家事固有父母年耄而致蛊者亦不必父死而子代其兼言父考者与我以吾仁同一文法
　　家事致蛊考之咎也有子能干则考可无咎然初为小子其刚明诸兄犹未干蛊而已居事始未免倡先为之力小而任重必持之以危厉至其终则蛊亨而得吉也
　　干父之蛊意承考也
　　初徳柔而位卑位卑则不可以干蛊徳柔则不足以干蛊然蛊事未亨何敢以是遂忘当世惟有拳拳求亨之意以上承其考其诸不防纬畎爱君之徒欤
　　九二干母之蛊不可贞
　　五为阳之中二为隂之中故二言干母贞者固也固执之义不当例训为正
　　贞固虽可以干事而干母则难以直情不可固执者非行之以邪诡也谓当变通承顺所谓防谏所谓致曲也郑荘公不胜其母而得害弟之名使知不可固执之义则免矣
　　干母之蛊得中道也
　　圣人惧后世疑于不可贞之言故以得中为释谓九二不刚不柔得道之中可委曲以就干母之事
　　九三干父之蛊小有悔无大咎
　　二三之刚三有余于干初四五之柔四不足于干重刚之才易失于太过而兴滞救亦非人情所乐则小悔固所冝也然蛊由以亨何大咎之有小有悔所以警之无大咎所以进之九三而能以敬戒用其刚则小咎亦皆无矣
　　干父之蛊终无咎也
　　重刚乃巽止之反圣人惧后世以悔咎同见于一时而沮其干蛊之力故以终无咎释之谓虽小悔终则无咎庶防终用吾力耳
　　六四裕父之蛊徃见吝
　　裕者舒缓自逸不敏于事者为重柔之象
　　六四徳位皆柔而居艮止乃逸居豢飬之人其才力不足以干蛊徃而干之徒见有吝而已
　　裕父之蛊徃未得也
　　以徃有事释利渉以徃未得释裕父谓重柔之徃未得遂其有事之志斯其为干蛊者之吝
　　六五干父之蛊用誉
　　五为父位今爻亦称干父者古人七十老而此爻殆家当室之子继体守文之君
　　六五徳位适刚柔之中用以干蛊冝有休誉用誉则蛊之亨可知诗之美成王曰颙颙昻昻如圭如璋令闻令望岂弟君子四方为纲是也
　　干父用誉承以德也
　　爻称干父者凢三承以意三承以力五承以徳者也五以长子正位率诸弟协谋以共济故不称其力而蛊自亨视三之悔吝者有间矣然非三重刚之力则五亦徒善不足以为政
　　上九不事王侯髙尚其事
　　王言王朝侯言侯国谓凡事其主者皆尔髙尚者髙其所尚也今在五上为髙尚之象
　　蛊至上而亨干蛊亦至上而止功成身退不事王侯所尚之事足以髙抗浮云蛊未亨则视国事犹家事蛊既亨则致国事而髙身事此伊周复辟明农之时上爻多凶独艮居之则免
　　不事王侯志可则也
　　防之初曰志在外也葢出而委质蛊之终曰不事王侯葢致为臣而归有进必有退有仕必有止有干蛊必有不事王侯此为人臣子者之限则不可逾越者上九之不事身虽退而志可则此葢示万世勲臣进退之戒若未尝勤劳国家而犹持禄保位夜行不休此爻之罪人也
　　【兑下坤上】
