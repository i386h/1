<!-- { "loadSidebar": true } -->
　　小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也阳大而隂小阳寡而隂众是小者过于大也然则曷为而亨阳屈而隂伸也不曰小过而亨而曰小者过而亨指小者而言非谓小过于中而能亨也隂小之亨宁不为阳刚之害故戒以利正谓世当小过犹冝与时而行正小人而不违乎正然后不害君子而能保其亨也卦本六四降为六二得下卦之中曰柔得中九二升为九四失下卦之正位为刚失位而不中隂柔之质暗于义理幸而得中是昬而能明懦而有立者也以之为小事庶或其可吉若气禀刚强者偶失冝居之位其心固已忿躁而不平况复行不中道则猖狂妄作触事乖戾使当大事则败谬必矣卦之二阳内实于鸟象躯其外四隂象翼之张故曰有飞鸟之象焉圣人观鸟兽之文此其一也亦为下文张本谓彖辞因画有是象乃系此言也鸟之飞必有所息方其飞鸣形在上而音下遗飞未极乎髙也飞愈髙则有冥飞之凶飞而下乃得栖止之所上则逆下则顺逆则凶顺则吉大吉之云谓小人能如是则大吉耳岂徒象鸟飞而已哉实为小人而过于君子者之喻也隂阳之屈信盛衰理所必至虽圣人不能使小人常屈而衰唯于其盛且伸之时有以示小人之戒言亨而继以利贞许以行事而禁其大冝不冝以利害晓之逆顺以理势喻之示戒再三不惮辞费其忧深其虑逺抑纵闭于数语之闲微矣哉凡卦中言得失者皆縁爻变之动爻
　　初六飞鸟以凶
　　初上皆云飞鸟以象两翼之舒犹噬嗑利用狱而初上言校其例也以凶者以此取凶也
　　鸟之飞六翮为之力不冝上冝下而六翮之举方锐以是为凶也
　　飞鸟以凶不可如何也
　　不可如何者凶则自取犹言不可得而免也
　　六二过其祖遇其妣不及其君遇其臣无咎
　　祖五也妣六也即祖之配君亦五也君不可过而子孙之禄秩容有过其祖者故不称过其君而称过其祖遇前比于三也臣九三也祖妣以象隂阳君臣以象爻位小过以初二两动爻成卦六二得中故六爻之辞二为盛犹中孚之辞九二为盛也五为刚位今六居之是二之柔过于五之刚也六五为祖之配故遇其妣此以位应言也刚不居五非二所可及三为五之臣二前遇之为遇其臣此以比爻言也小过之时羣隂盛强六二正位似可逞其陵犯阳刚之志以得中道而不敢僭故上则止遇其妣次则止遇其臣可谓小人中之知义守分者冝其无咎
　　不及其君臣不可过也
　　爻因象以系辞止言不及其君释辞乃截然明君臣之分以为不可过及且不可况可过乎宣圣后于周公数百年歴世变愈多故忧名分愈深而戒愈严
　　九三弗过防之从或戕之凶【弗过句絶九四同从句絶】
　　二阳不及四隂故三四爻皆有弗过之象防防六二也三艮体而重刚力足以制隂故止而防之从从六二也或未知主名之辞戕为隂所戕也
　　六二时足以胜阳位足以行志特屈于君臣之分而不敢犯五耳九三适居六二之前知其将过而轧已防之则众寡不敌折而从之则羣隂或有戕之者不止二欲害三也能无凶乎九三主下二隂立义
　　从或戕之凶如何也
　　三为艮止之主居下卦之终欲进则阂于四防之不能逃之不可其曰凶如何者吾末如之何也
　　九四无咎弗过遇之往厉必戒勿用永贞
　　无咎无愆咎也弗过与九三同遇遇六五也四以刚居柔又为震动之主故往而遇五厉危也戒警戒也勿不可也永长也贞固也言不可长固守之也无咎者无九三之难也四以一阳弗能过二隂而适遇六五进而即之将有危厉必加戒惧虑五若二之戕三也然五居中而位尊宁肯効二之所为庶几隂阳徳合四得扳援免久抑于二隂之下圣人幸其位之可进才之能行故勉之曰不可固守其分而不知变九四主上二隂立义
　　弗过遇之位不当也往厉必戒终不可长也
　　九四即释彖所谓失位而不中者也小过之世使阳居刚位犹足自强今屈于二隂冝弗能过隂而反遇之也然六五非屈阳者我固冝以危戒自持然终当得免不可长固守之坐失可进之机也以长释永与讼初六讼不可长同义
　　六五密云不雨自我西郊公弋取彼在穴
　　密云不雨自我西郊义见小畜小过之时不许隂当君位故称公盖公之在王朝者成王时如周召春秋时如宰周公召武公之类若大有之三解之上则在外之公弋先儒云以生丝系矢而射视田狩为小事取言易也穴禽所藏也
　　小畜之彖曰密云不雨自我西郊密云隂盛也西郊隂方也今以小过六五复居尊冝乎隂盛胜阳不能和洽而为雨也古者不合围掩羣不覆巢竭泽虽佃渔而仁心寓焉禽藏穴中冝可舍弃犹不免于弋取是隂杀之意胜阳生之意微也二五皆柔中犹有不及其君之戒取彼在穴之讥于以见圣人于隂盛阳衰之时切切焉为君子小人之虑如此
　　密云不雨已上也
　　云屯中天隂阳畅洽而后品物霑雨施之泽今言不雨是隂云独升而太过也语疾之已甚檀弓之已疏已重皆言太过已上者过于上也
　　上六弗遇过之飞鸟离之凶是谓灾眚【弗遇句絶】
　　上居卦极故无所遇其过于大则自若也离絶也上视初不止为翮且有絶类离羣之象天灾曰灾自作曰眚鸟飞极髙离絶而上不知返而下息冝乎有凶其凶云何天刑人祸之兼至也
　　弗遇过之已亢也
　　已上未为极已亢则极矣阳不可亢而况隂乎阳之亢有悔隂过而亢则天人之凶参防
　　【离下坎上】
　　于卦变为坎重离于爻变为三阳爻卦二五互易而变诸爻备济渉之变二济身者也三济时艰者也四济险者也五济礼者也居位不同所济亦异初上为首尾初安于后上不足以济者也
　　水在火上既济君子以思患而豫防之
　　坎为水离为火水在火上亨饪之用也圣人不以象鼎养而云既济言水火之大用不泥于一曲也水火为二气之化水由天化居五行之首火由地化而次之五行唯水火形可见质不可得故有可以无无可以有变化无方万物之成败生灭莫不由之乾坤体交用由是而而非用也干之中上伏于坤中水以之生而流润之用显坤之中下丽于干中火以之生而炎动之用成医师之指人身曰心火降肾水升二气交变大而天地之化育敛而一身之生息皆以交而后济既者尽也方其初济二气交并睽者合败者成害除而利兴乱定而治起曽何后患之足虑唯济久而终尽则否隔继之君子是以逆思日中月盈之患豫为终尽之防而济者常济矣
　　既济亨小利贞初吉终乱
　　水已上火已下故卦名既济
　　济有亨之理而六二为成卦之主是以其亨小也利冝也指二五也初济而吉济终而乱故必思患而豫防之
　　既济亨小者亨也利贞刚柔正而位当也初吉柔得中也终止则乱其道穷也
　　九五大中冝尸既济之用乃谓小者之致亨生水火之用以立义也火性炎上即以炎上为用水性润下用亦如之坎今在上为屯为需而用犹閟离今在下实司郁烝达之权凡交济之用皆由于离离之主隂是小者能致一时之小亨也自初至上皆徳正而位当有能正之资而冝于正也六五降为二得下卦之中当济之初何事非吉及其终也君止于安而情不下交臣止于佞而忠不上效上止于自奉则徳泽壅下止于无告则疾苦不闻保济之道穷如唐天寳而祸乱作矣
　　初九曳其轮濡其尾无咎
　　轮在车下曳在人后尾在兽后皆初之象无咎无过咎也
　　睽言舆曳曳车也今舍车而曳轮轮不得运不可以有行也尾与身俱而濡之弗良于济也济者冝先而初为后渉者骧首而尾不免于濡位则使然于初乎何咎
　　曳其轮义无咎也
　　位有贵贱势有后先贱先贵下陵上咎之招也曳其轮无争先之嫌安其分义何咎之有
　　六二妇丧其茀勿逐七日得
　　妇六之象茀妇人自蔽以行者诗硕人翟茀以朝郑康成以为车蔽逐求所丧也七日爻一周也茀非真丧姑寓不可行之喻七日非真得亦可行之喻古者妇人乗车皆有帏幄以自障如蕃车之类茀今丧矣不敢以有行逐而求之冀复所丧是不能安于止而躁于济也唯安时少需毋欲速毋亟求逮乎七日爻周当自得之
　　七日得以中道也
　　丧物无不求之人亦无自得之理丧何为而不求以得乎中道能安先后之序不竞于人不忤于物天道好还茀将自得而济可遂皆得中之所为也
　　九三髙宗伐鬼方三年克之小人勿用
　　髙宗商武丁征伐事诗殷武言其略楚世家陆终娶于鬼方氏竹书纪年武丁征西戎鬼方开寳中都鬼主阿伏入贡三年久也敌强曰克如春秋克叚于鄢易爻无以九三九四象大君者岂以鬼方介于中国而三四居两卦之际姑以鬼方当之非主于髙宗邪小人隂之类鬼方接中国之壤自负其险阻嫚来王之义髙宗伐之所以济时艰也以重刚之才于征三年而仅胜不为易矣害除则利当兴民困则情欲安小人喜功生事掊克虐宁不挑衅以生戎心黩货以滋民患勿用之戒乌乎不严
　　三年克之惫也
　　惫者劳勚之辞鬼方之伐四国之征皆淹歴歳年以至仁伐至不仁岂不能霆击而电扫不忍戕民于锋镝宁徐徐以就吾事然已不免于惫虽惫也视长平淝水天渊矣以髙宗而犹若此后之佳兵者戒诸
　　六四繻有衣袽终日戒
　　繻已裂之帛也春秋纪裂繻字子帛汉书军吏予繻者裂帛以为符衣袽缯絮之类已衣之絮故曰衣袽裂帛便于塞隙而不若故絮之固故曰繻有衣袽终日兼昼夜戒警饬也
　　六四坎之初为济川之象舟有敝隙仓卒皆以繻絮窒之六四重隂厥初渉险维楫未必固烝徒未必强是以具缓急之备严警戒之防至于终日而不敢弛乃可济耳
　　终日戒有所疑也
　　繻足以窒罅矣犹以不若故絮之缜密而备之又加以终日戒盖智者烛利害之几则豫而戒察可否之的则决于戒戒而终日疑事变之隠伏有不及料故也
　　九五东邻杀牛不如西邻之禴祭实受其福
　　天地定位之章离东坎西两卦胥比为邻牛为盛祭离言畜牝牛禴为杀礼犹坎言樽酒簋贰福神所赐也
　　既济之时离主用坎因离而为用者也譬之沃水于釜必之以火然后亨饪可成故其祭也东盛而西菲礼盛者诚或衰礼薄者诚必一以诚交神神实福之故牛不如禴实受云者要其实而略其文也
　　东邻杀牛不如西邻之时也实受其福吉大来也君子无其时不行礼萃之大牲损之二簋礼虽隆杀各因其时与其杀牛而诚不足孰若禴祭而诚有余是以诚之为贵神之格思非以礼备而飨物薄而吐诚苟专时苟得矣吉福大来诚者受实福慢者受实祸吉之大来神之飨之蔑以加矣
　　上六濡其首厉
　　坎有濡之象上有首之象厉危也
　　上六以重柔居既济之终其首沾濡虽未至于灭顶视深厉浅揭者其危可知已
　　濡其首厉何可久也
　　卦为济之既爻又处其极济终濡首惴惴惧死故曰何可久
　　【坎下离上】
　　于卦变为离重坎于爻变为三隂爻卦六二九五互易而变此卦济渉之道也初为甫济未知所终二则宛在水中央仗忠信以为济三将济不容中止者也四则渐济而行克伐之赏六五未济之所由亨也明徳普照天下自然交孚而耽乐之从者失之
　　火在水上未济君子以慎辨物居方
