<!-- { "loadSidebar": true } -->
　　卦以象得名说者象之义坎流则气行故能通兊止则气聚故能养物得所养而说故曰兊说也刚中指二五柔外指三上此固六爻之徳然以已而说人与说人之从已皆足为徳之累必有刚正者为主于中而以柔徳顺说于外刚中则不失已柔外则不忤物如是亦可以说矣然人情不难于说而难于正说之道利于正而恶于邪说以正者天以无私覆万物我秉道而人自说无事于违道以干誉可以顺天之理人以惠养望人主所欲与聚所恶勿施无事于枉已以求说可以应人之欲凡是皆正之自出所以释利贞之旨也夫人孰不喜逸而辟劳乐生而恶死文王之台沼唯与民皆乐之意先入乎人心则庶民攻之不日成之民非说劳也说有甚于劳而忘之也汤武吊伐之仁若时雨降则东征西怨不期而防民非说死也说有甚于生而忘之也说之功用如是其大民之劝之非力邀而强制者不曰劝民而曰民劝民说而无俟于劝也宁若鲁庄之战以小惠靳靳焉求于民哉
　　初九和兊吉
　　和在说先初之象
　　初以刚履刚戾陵物物且乖怨说何由生唯退然谦下不以刚先人则物我无忤而情志和情志和而说出于由衷视胁肩谄笑而心不然者有闲矣是以吉
　　和兊之吉行未疑也
　　初比乎二以刚遇刚不际乎柔行而胥说未有闲之者奚疑之有
　　九二孚兊吉悔亡
　　孚疑之反谓与三交信也悔亡有悔而亡也
　　九二际乎成卦之柔刚柔交信以为说説之吉也然三方有凶而我比之宁能无悔幸以刚中能存其在我者而后悔可亡刚柔交际之难如此
　　孚兊之吉信志也
　　六乘三为不当二之比之于其徳非于其位故其交孚以志不以貎此得吉之由也不然说不以正又何吉乎
　　六三来兊凶
　　来者由外而内
　　説贵刚中苟能守正则志同道合虽不即人人将即我自有交说之理六三不刚不中来而求说于二失已以媚人人必见拒以斯为说凶之道也
　　来兊之凶位不当也
　　柔居刚位为不当
　　九四商兊未宁介疾有喜
　　商谋度也介刚介也疾隂阳不和之证
　　九为刚徳冝得兊说之正位适居柔上仰九五之刚尊于义当説俯比六三之柔佞于情不能不说説否两疑难于自决于是商略谋度而不自安傥能介然特立说而夐五虽未免见疾于三然自有可喜者存也
　　九四之喜有庆也
　　九四商略以为说此爻之体也圣人以介疾药之使其决意从五则君臣同徳喜且有庆矣庆盛于喜圣人诱人为善之机也
　　九五孚于剥有厉
　　剥者柔变刚之称
　　剥至六五止羣隂之大君也今之上六虽非若羣隂之盛然位髙而说极足以惑人心指之曰剥甚其恶也五适与交际因而交信虽以刚中不能无厉故言孚不言兊此与履九五之义略同
　　孚于剥位正当也
　　上之柔佞方引人以为说五可与之有孚者以位正而徳当也
　　上六引兊
　　引扳援也
　　三为下兊之主上为上兊之主上六柔而已亢援人以使说视六三直不百歩耳不当位者以己说人位当者引人说己失己不甚故免于凶
　　上六引兊未光也
　　上六鉴六三之凶不复即人乃要人之我说律以心说诚服者未为光明也
　　【坎下巽上】
　　于卦变为巽重坎于爻变为三隂爻卦二四互易而变卦之未变隂阳皆骈聚而流通迨其变阳虽闲隂之中而受陷隂虽入阳之下而睽隔故六爻皆以涣释取义隂宗乎四初倚阳以上举三则密比乎四者也阳宗乎五二奔而从之上则知分而引辟者也是以六爻上者吉次者无咎无悔又次者悔亡
　　风行水上涣先王以享于帝立庙
　　巽为风坎为水坎北方卦冰壮之时东风吹拂其上则涣然冰释诗溱与洧方涣涣兮笺云仲春之月冰以释水则涣涣然享帝享上帝也立庙祀祖考也涣者浃洽融液之义先王平居忱与天一以之享帝则精祲潜交真可浑融而无闲立庙以祀其先亦然享帝不言庙者享于郊不于庙也立庙不言祖考者言庙则祀祖考之所与享帝互文也释济川则巽为木释涣液则巽为风各适其冝也
　　涣亨王假有庙利渉大川利贞
　　巽风涣坎水故卦名涣
　　闭塞凝沍而遇解冻之风涣则亨也假至也王者能至有庙之道必有纯忱与祖考浃洽者也巽风融液严冬之候冰释而舟楫可适故利渉也利贞利于正也
　　涣亨刚来而不穷柔得位乎外而上同王假有庙王乃在中也利渉大川乗木有功也
　　卦由变九四之刚来为九二而居坎中流动演迤有不舎昼夜之功是为不穷也六二之柔往为六四得位乎外卦方其在下隂当其位今进乎上当位则同遂成巽坎之象此卦之所以亨也外取偃卦上取立卦凡卦皆尔圣人于此其例王者之承祭积其和顺怡愉之忱以接乎神明则神之格思无不鬼飨其曰在中在庙之中也犹言雝雝在宫肃肃在庙可以极至有庙之道也卦辞言利渉大川者或以象或以义或以象兼义同人蛊大畜益以义者也需讼象兼义者也至涣中孚直以巽木为舟渉坎兊之水兊止水但云舟虚舟虚而弗载未有功也坎为流水木行其上犹驾万斛之舟以杭大川斯有利渉之功此直以象不待求其义也彖辞言利贞释彖非略之也水能载亦能覆必正平无偏乃可言有功则利贞在其中矣
　　初六用拯马壮吉
　　拯上举也马壮言九二
　　初之隂为九二所闲不得协比于三四幸与二隂阳徳合二能拯之以上行马壮则力盛有协比之理斯其为吉也
　　初六之吉顺也
　　初不越二以从类而倚阳以有行以隂顺阳于理为得傥恃其俦党之盛且尊有陵阳之志岂唯逆理亦必为所攻
　　九二涣奔其机悔亡
　　奔疾趋也古昔尊者凭几以坐卑者拱而立于二言机指九五也犹不敢言天子而言乗舆也悔亡始有悔而终可亡也
　　九五正位尊居众阳所凭以为安者一二闲于三四之隂奔而从五犹坐者之得所凭也方其见闲宁免有悔及得所安悔可以亡
　　涣奔其机得愿也
　　徐行则安疾趋易蹶奔非无谓而尔也有志愿焉一阳奔五渉二隂之境傥迟疑犹豫岂不生小人之谋故奔则比五之愿可得非躁进也若近比于初何以奔为
　　六三涣其躬无悔
　　躬六三自谓也无悔无可悔者
　　六三本为三隂领袖自阳来闲之而三隂遂分犹幸六二进居四与我为邻因得与之涣然以胥比而身不孤矣夫何悔之有
　　涣其躬志在外也
　　四得位乎外而三涣之志于外所以自涣也语以及人之功则不足矣
　　六四涣其羣元吉涣有丘匪夷所思
　　羣三隂也元吉大吉也丘言髙夷下而与平也传曰夷于九县
　　九二闲三隂之闲使羣隂隔絶犹冰之凝沍胶之锢滞而不胥通浃及六四得位始能涣协其羣丑自隂而言可谓吉之大者四何道而致然哉位在上体犹处乎髙丘故其力足以辑睦羣隂非因下之二隂思欲上涣而后涣之也
　　涣其羣元吉光大也
　　隂之涣至此极盛故以光大賛之
　　九五涣汗其大号涣王居无咎
　　疾医家谓隂阳表里闭隔不通者得汗而解解则二气和畅腠理浃洽四肢百骸无不调适流通以汗象涣极形容之妙大号号令之大者王居王位也五言王居犹四言丘皆髙尊之象
　　涣之六爻阳闲隂隂闲阳四为隂涣之盛五为阳涣之盛大号之阳四海为之风偃影从莫不尊亲其上所以然者涣以王居故其功用溥博若隂若阳咸在保合大和之中视涣丘之仅及其羣者万万不侔其无咎冝也
　　王居无咎正位也
　　圣贤事业固有分量王者居五位乃可涣大号而无咎使当有丘之位而为之不特僭攘而已
　　上九涣其血去逖出无咎
　　气为阳血为隂血上之象逖逺也卦外之象
　　涣隂者四主之涣阳者五主之上九徳阳而位隂不敢侵涣阳之权逖出以辟嫌可谓善处其位者是以无咎
　　涣其血逺害也
　　涣汗则畅隂阳之和涣血则损隂以逺害害者侵权涣阳则害于其身也
　　【兊下坎上】
　　于卦变为坎重兊于爻变为三阳爻卦三五互易而变九五节之主也唯刚为能节人亦能自节初以刚塞乎前不出以节其行二之涂已通乃株守而过于节三之前无刚而不自节四安于五之节上在极外而犹节之节之道斯穷矣
　　泽上有水节君子以制数度议徳行
　　坎为水兊为泽泽之容水有限而坎水之流不已听其流而不节之则涸禁其流而不泄之则溃今之为斗门堰埭者所以节其流止盈亏之量也数命数也如一命至九命之类度制度也如六瑞六贽之类修于身为徳见于行为行命数之等差不同制度之详略不一非为是苛琐不惮烦也成徳有大小履行有纯驳圣人固不敢以一律齐天下亦岂容不量才而授之任是以任事而爵位定而禄必先之辨论然后官之论者议也议其徳行之偏全制为数度之品级皆所以节其不等而均一之使徳足以称位服足以章身而无鹈梁伐檀之讥也
　　节亨苦节不可贞
　　刚柔分而隂阳不偏聚者节也故以名卦
　　物无节其生也不遂事无节其用也不通节有必亨之理也味之苦人口所不能堪节之苦人情所不能堪若之何固执以求济邪
　　节亨刚柔分而刚得中若节不可贞其道穷也说以行险当位以节中正以通天地节而四时成节以制度不伤财不害民
　　卦自变其未变也刚并于下柔并于上不无偏胜之患今五与三升降互变以为而刚柔以分【凡言分者皆三隂三阳卦如噬嗑贲与节】九五遂得大中之位分则上之太柔者节以刚下之太刚者节以柔人之节柔者不能为刚者过于为刚而得中节之甘者是以亨也凡人乐纵肆而恶检约节过乎中其道穷极反为吾节之累何可通行而不悖邪兊说也坎险也见险而遂止者于节为不及其蔽也畏缩恃刚以冒前者于节为逾闲其蔽也陷溺说顺以行不与险忤凡人行止之节也当位九五也中正亦九五也以当位之刚操品节之权以中正之道通品节之宜大君之用节者然也春阳之气纵而为暑以凉节之秋隂之气翕而为寒以和节之然后四时之序以成天地之用节者然也古先圣王之于财知夫其生也有数故其用也有节节之云何祭祀賔客之须百官有司之奉有不可阙不得已而取诸民过节则貉道而伤于财无节则桀政而为民害是以通制国用量入以为出不唯用之有节取之亦有节所谓节以制度盖如是吁长府税亩三征并用孔孟讥之后世乃至税闲架算舟车竭泽空林犹以为未足必使四民皆失其职咸思背畔而尚不之恤哀哉
　　初九不出户庭无咎
　　户室中也户庭室闲之庭象初为内卦之内
　　通六爻为言莫外于上莫内于初犹之宫室初为房奥庭除深居密处不与外接斯固隠约之士居位之节也是以无咎
　　不出戸庭知通塞也
　　位有内外时有通塞初之刚九二塞乎其前虽欲出得乎知其塞而不出非怯也节之以待时也子曰乱之所生也则言语以为阶君不密则失臣臣不密则失身几事不密则害成是以君子慎密而不出也存于胷臆者言语之户庭出诸口则起羞招祸皆由此始圣人岂敎人缄黙如瘖哑者不儳言不勦说时然后言此通塞之节也
　　九二不出门庭凶
　　二视初为近于为门之象门庭门内之庭
　　由初至二由户至门而犹不出是当通而塞也冝乎凶
　　不出门庭凶失时极也
