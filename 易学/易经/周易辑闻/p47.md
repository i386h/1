<!-- { "loadSidebar": true } -->
　　今案蓍变而有之卦者宜画两卦一为本卦一为之卦如陈侯筮得观之否史曰坤土也巽风也干天也风为天于土上山也有山之材而照之以天光于是乎居土上必先画本卦有巽坤乃有风有土之象次画之卦自巽坤变乾坤有风为天于土上之象有天光之象互体以观二三四为艮有山之象三四五为巽有山材之象若交重单拆三代未闻或谓出于鬼谷子今火珠林诸家多用之然火珠林掷钱代蓍用一卦定吉凶画交重以纪变其定爻以世应其玩占以纳甲五行六兽彼变包牺之画弃周公之辞屏说卦之象黜四策之名故不必画两卦今揲蓍而用交重乃但画一卦为□则外卦无巽无干互体无艮无巽何以象之为风为天为山为木圣人立象以尽意学圣人者宜谨所从
　　左传国语占法
　　六爻不变
　　沙随程氏曰以卦彖占
　　案左传昭公七年孔成子筮立元遇屯不变曰元亨此举卦彖为占者然威公十六年晋楚战晋筮遇复僖公十五年秦伐晋筮遇蛊皆不变皆不举卦彖孔成子筮立絷遇屯之比乃一爻变史朝举卦彖曰元亨则六爻不变者不专以卦彖占而一爻变者反得举卦彖也
　　一爻变
　　沙随程氏曰以变爻占
　　案左传庄公二十二年周史筮陈敬仲遇观之否闵公元年毕万筮仕遇屯之比闵公二年威公筮成季遇大有之干僖公十五年晋献公筮嫁伯姬遇归妹之睽僖公二十五年晋文筮纳王遇大有之睽襄公十五年崔武子筮棠姜遇困之大过昭公五年庄叔筮穆子遇明夷之谦皆以两卦之变爻占然昭公十二年南蒯筮遇坤之比哀公九年赵鞅筮救郑遇泰之需乃止用本卦而不及之卦则所用变爻亦不定
　　二爻变
　　易数大略曰以本卦二变爻占仍以上爻为主案二书无此例
　　三爻变
　　易数大略曰以本卦及之卦彖辞占
　　案晋语晋公子筮有晋国得贞屯悔豫司空季子举利建侯此以两卦彖辞占者然周语晋筮成公遇干之否亦三爻变乃引当时占书而不举易彖
　　四爻变
　　易数大略曰以二卦二不变爻占仍以下爻为主案二书无此例
　　五爻变
　　沙随程氏曰以不变爻占
　　案左传襄公九年穆姜筮徃东宫遇艮之八晋语董因筮晋公子得泰之八皆不用不变爻而举卦彖
　　六爻变
　　沙随程氏曰以乾坤二用为例○易数大略曰干占用九坤占用六余卦占之卦彖辞
　　案左传昭公二十九年蔡墨对魏献子曰在干之坤曰见羣龙无首吉余卦二书无此例
　　贞悔
　　六爻不变
　　沙随程氏曰内卦为贞外卦为悔
　　案左僖公十五年秦伯筮伐晋遇蛊曰贞风也其悔山也昭公七年孔成子筮立元遇屯不变史朝但举卦辞不及贞悔
　　一爻变
　　案二书无此例
　　二爻变
　　沙随程氏曰以本卦为贞之卦为悔
　　案二书无此例
　　三爻变
　　沙随程氏曰本卦为贞之卦为悔○易数大略同案晋语晋公子筮有晋国得贞屯悔豫为三爻变然周语晋筮成公遇干之否亦三爻变乃不云贞干悔否
　　四爻变
　　沙随程氏曰本卦为贞之卦为悔
　　案二书无此例
　　五爻变
　　六爻变
　　案二书无此例
　　得八
　　穆姜筮得艮之八董因筮得泰之八皆举卦辞为占岂筮得八而以卦辞占者乃当时占法邪至晋公子筮得贞屯悔豫皆八司空季子举卦辞而筮史皆曰闭而不通则仅取不变之义岂季子据法以蔽占而筮史反不用邪艮之八泰之八与贞屯悔豫皆两卦也孔成子筮立元得屯不变止一卦尔史朝亦举卦辞则两卦遇八与一卦不变者其占法皆同邪借曰六爻不变者当举卦辞则秦伯伐晋筮得蛊不变卜徒父止以贞悔之象占则六爻不变者又不专举卦辞也孔成子筮立絷得屯之比史朝亦举卦辞则有变爻者不用变爻而冒入于得八与六爻不变之例岂筮史亦无定法邪
　　皆八
　　左传国语载筮得八者凡三艮泰得八可以意推唯贞屯悔豫皆八难晓朱氏曰据本文语势似是连得两卦而皆不值老阳老隂之爻故结之曰皆八也然两卦之中亦有阳爻又不为偏言皆八此说似亦未安沙随程氏曰初与四五凡三爻变初与五用九变四用六变其数不纯其不变者二三上在屯为八在豫亦八故举其纯者而言皆八案朱氏自以其说为未安而程氏之说亦有可议二书所载三爻变而称八者虽止此然有五爻变而称八者亦可例考穆姜遇艮之八凡五爻变三上以九变初四五以六变第二爻不变此爻在艮为八在随亦八正与贞屯悔豫之占同乃不云贞艮悔随皆八而云艮之八何邪盖凡称八者皆主不变爻为言此有两说其一则七八皆不变今有八无七谓不变者皆八而非七也其二则艮之八一爻不变在下卦之二泰之八一爻不变在上卦之五故但称之八此占二三上不变渉上下卦下卦不变者八上卦不变者亦八谓上下卦之不变者皆八而非七以别于上卦得八而下卦否或下卦得八而上卦否者使他占得八而渉上下卦则亦云皆八矣贞屯悔豫句絶皆八自为一句物变无穷易爻有限以有限贯无穷而固滞若此吾知易之神已先穷矣详见易雅占释章
　　筮宗氏谱
　　汉
　　京氏　房　　马氏　融
　　郑氏　康成　荀氏　爽
　　班氏　固
　　晋
　　韩氏　康伯
　　魏
　　王氏　　弼　　董氏　　遇
　　顾氏　　懽
　　吴
　　姚氏　　信
　　后魏
　　闗氏　　子明
　　唐
　　孔氏　　颖达　　刘氏　　禹锡
　　张氏　　辕
　　本朝
　　麻衣　　　　　　　希夷陈氏　抟
　　安定胡氏　　翼之　康节邵氏　雍
　　横渠张氏　　载　　伊川程氏　颐
　　涑水司马氏　光　　眉山苏氏　轼
　　临川王氏　　安石　三衢刘氏　牧
　　晁氏　公武　山杨氏　时
　　吕氏　大临　汉上朱氏　震
　　开封郑氏　克　　白云郭氏　雍
　　考亭朱氏　熹　　盱江李氏　泰伯
　　新安程氏　大昌　沙随程氏　迥
　　梦溪沈氏　括　　　　龚氏　深父
　　耿氏　南仲　　　陈氏　可中
　　张氏　行成　金沙郑氏　东卿
　　杨氏　元素　谷水林氏　至
　　易数大略　　　　　　杨氏　忠辅

　　筮宗
