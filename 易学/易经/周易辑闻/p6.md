<!-- { "loadSidebar": true } -->
　　蒙之时五四三初皆隂昧二以刚明处羣隂之闲并包而明之冝其吉也言师道为包蒙言治家为纳妇妇来归夫夫则纳之亦吉也阳为父隂为子父在堂子不得专家政今九不居五而居上有父老而之象故二为克家包纳妇皆克家之事也一爻再言吉他卦鲜有如此者圣人既喜二之能亨蒙又喜蒙者之得所亨成人有徳小子有造圣人之心不胜其喜
　　子克家刚柔接也
　　子授室而后家道成二以一刚接众柔克家者也易有言刚柔接有言刚柔际际浅而接深
　　六三勿用取女见金夫不有躬无攸利
　　女六之象取之者二也金喻刚夫指阳三上正应三见上为金夫躬三也取女沿纳妇起义
　　初六六四六五皆蒙者也唯六三位髙而骄居刚而愎自以聦明慧术之过人其实隂闇不达时冝俯视九二不屑求之仰见正应以为金夫不知二主亨蒙之任三幸而比之唯当舎上求二庶可亨已之蒙今乃从上彼岂能亨我是不自有其躬谓之失已可也果何利哉降之性虚灵静彻本自光明蒙之为言若有物蒙蔽其上而失其光明也人皆知童穉为蒙不知致蒙者多端人皆指蒙为治蒙不知亨蒙非一术有不被敎育而蒙者初是也有不能问学而蒙者四是也有性质未开而蒙者五是也此三者非故有以蔽之特啓廸之未至二皆容受而开明之蒙斯亨矣如三则物欲为蔽自我致蒙圣人戒之曰勿用取女谓女来归则夫取之蒙不求我我不求蒙也或之或击之敎亦多术勿取非絶之不屑之敎也归斯受之矣
　　勿用取女行不顺也
　　以六三从上九冝谓之顺奚为有不顺之戒子曰变动不居周流六虚上下无常刚柔相易不可为典要唯变所适蒙之时三之正应在上而亨蒙之主在二从其正应在他卦为顺在蒙为逆逆顺之道唯变所适子曰道有变动故曰爻行不顺之戒示后学玩爻之法深切着明矣
　　六四困蒙吝
　　困者昏昧以隂居隂之象困而不学者也
　　蒙之四隂凡居阳者尚有阳明为向学之镃基六四以隂居隂絶无阳明而应比皆隂是困于蒙者也四切近于五犹生于世禄侈富之家若从师亲友则大以成大小以成小犹有困而学之之功奈何资性本昏所与游者又皆隂昧之人终陷于困而不学之下愚矣
　　困蒙之吝独逺实也
　　蒙以二为主五与之正应三初比于二唯四不应不比为独逺阳为实
　　六五童蒙吉
　　人受天地之中以生生而静者也六秉柔静五居中有童之象
　　童穉之人于四端五常虽蒙而未明于此时而从师讲学作圣之功也吉莫尚焉卦之言亨唯六五足以当之五之蒙未失赤子之心
　　童蒙之吉顺以巽也
　　六为隂故顺不以位自尊故巽为学之道唯顺则不违理唯巽则不傲物秉彞良心为根为柢小长则自然开能求师主善所以卦言亨爻言吉
　　上九击蒙不利为寇利御寇
　　九阳刚有击之义所击之蒙即六三也三背二有寇之象上应三有与三为寇之象击三为御寇之象利冝也九居上孙教导之责于九二六三但知与上正应舎二而来从上则与二同徳故击三而御之使之求二此利御寇也上苟受三之应是与三为寇有操戈入室之患此不利为寇也爻于三不言蒙所以着其志于上言蒙所以声其罪或曰二主亨蒙而不击三何也曰二不击三匪我求蒙去者不追也击而求之是好为人师矣
　　利用御寇上下顺也
　　九二为下上九为上二阳同有亨蒙之心上宁御正应而击之故曰上下顺以明此卦诸爻皆系情于二夫四无背师之恶而言吝三有击蒙之忧而不言凶者三居阳击之则有回心乡道之望自昔跅弛之人一有愤悱即折节为善卒成佳士者多矣若四则安于昏昧无复为善之期所以吝也
　　【干下坎上】
　　于卦变为坎重干于爻变为二隂爻卦六二与上九初六与九四互易而变上卦之两隂为险以陷阳六四其首也故诸爻之情皆系于四以去之逺近为险易之象卦之险本欲陷阳爻之险反为阳所廹于郊于沙于泥三阳虽需而浸进隂遂出穴以辟入穴以伏终不能陷阳也
　　云上于天需君子以饮食宴乐
　　坎为水干为天坎在干上故为云以象其气之升也天穹窿而无上云岂能上于天哉天虚而地实上下两间中无间隔甫离于地其虚处即为天苍苍在上者虚之积也云行太虚故曰云上于天龙亦飞于太虚而曰在天其义同此云初上天少需乃成雨需之象也人必身安志乐乃可需待若四体不调志念忧忿岂能少忍湏防故饮食以养身宴乐以养志所以需时非曰饕餮纵佚也
　　需有孚光亨贞吉利渉大川
　　干阳欲进坎险为陷少需乃可故卦名需
　　孚者交胥信也春秋公羊传曰夷伯者季氏之孚也干虽为坎所限然坎之阳本干之中爻九五与干阳交信故曰有孚卦辞未有言光者干晦于下能少需而行则晦者光而亨也贞吉言九五居正非与干苟信者故吉也以干之健行得其正所以利渉大川大川坎之象
　　需须也险在前也刚健而不陷其义不困穷矣需有孚光亨贞吉位乎天位以正中也利渉大川徃有功也干言健坤言顺明八卦之徳需言须师言众诂诸卦之义需犹须也何以需险在前也坎为险干为刚健此释卦变爻之未变二隂在后三阳在前及其既变二隂为险在三阳之前此释爻变需与蹇皆险在前而行与止异蹇之下卦一阳虽刚而不健渉险则必陷故以止为知需之下卦三阳聫进既刚而健非六四一隂之所能陷不能陷则不困穷矣不困穷者谓止于少需非困于险而遂穷也言险者指隂爻阳实而隂虚虚则为险言陷者指阳爻一阳陷于二隂之中故云陷九五位乎天位正中握权与三阳同徳故二隂愈不能为阳之害大川虽险不往则已往必有功而需者亨矣
　　初九需于郊利用恒无咎
　　郊邑之外喻初为卦外之象利冝也恒久也
　　为险者六四也需者下三阳也初在外最逺于险若恃其初阳之锐气不能需时轻动冒进则陷于险而有咎唯不忽其逺能久需之咎乃可免
　　需于郊不犯难行也利用恒无咎未失常也
　　险在四而身居外需而不行不犯险难此言初之位圣人以未失释利用恒者初去险最逺故其需稍久能如是者需时之常也需于郊为未失致寇则失之矣
　　九二需于沙小有言终吉
　　沙近于水有渐近六四之象终者需之亨也
　　二渐近未与险接止为言语之险曰小有言者近而未深也始虽与四有言终而与五有孚则吉矣见险不行难何由济然行则浸近于险故圣人各因其时位立象以开警之
　　需于沙衍在中也虽小有言以吉终也
　　大司徒注下平曰衍盖水濵之象所以然者二在中也故虽小有言能以吉终中之可贵如此
　　九三需于泥致寇至
　　水涯之泥善陷切近于险之象致寇犹环人致师致其来也四欲陷我有寇之象
　　险居其所自初视之本逺也我进而即之犹寇本逺我我实致彼耳三廹于险居位则然非致寇者而圣人垂致寇之训盖欲人逺险如初戒人即险如三也回视初之不犯难则致寇诚可戒矣
　　需于泥灾在外也自我致寇敬慎不败也
　　险陷灾也三与四有内外卦之分故曰灾在外谓廹于险而幸未入也解六三亦致寇至解有吝而需无凶者解之险在身需之险在外也险虽在外位偶廹之唯敬谨乃可不败敬谨非懦怯辟却之谓盖临事而惧好谋而成我既不败寇斯败矣不败者需之亨也知此义者可以帅师临敌
　　六四需于血出自穴
　　血坎之象隂之伤也穴隂地隂之所宅也出为阳所廹之象
　　三阳刚健进不可御一隂败而伤矣六四穴处冀以陷阳乃反为阳所迫自穴而出以辟阳也三阳需侣而进其功如此
　　需于血顺以听也
　　出穴者顺阳而听命虽伤而不至于凶
　　九五需于酒食贞吉
　　酒食坎之象饮水饭防养之啬也饮酒食肉养之备也亨干之需者九五也五大亨以养圣贤以乐需道之亨鹿鸣湛露鳬鹥既醉诸诗足以观九五之心贞吉正则吉也正则无流连之乐荒亡之行
　　酒食贞吉以中正也
　　九五居中且正虽酒食而得吉也此圣人释二五之凡例
　　上六入于穴有不速之客三人来敬之终吉
　　六四上六皆隂居隂皆有穴之象入穴者即出穴之隂不速者隂不速阳三人者下三阳之象来者主隂为言隂主而阳賔隂止而阳进故亦为来不可拘自外而内之例
　　四之出辟阳而逃上之入畏阳而伏隂为擭阱决不速阳之来而三阳彚征来居其位隂已上穷欲逃无所唯有入穴而伏耳入穴敬阳也隂能敬阳始虽逋窜终乃吉吉者得安于穴也小人不敢抗君子能尽敬以事君子者君子亦姑容之易固为君子谋未尝不为小人谋为小人而谋得所安乃君子之福不然疾之已甚乱也下三爻言需固也六四败而逃而五犹言需者隂险害阳每伺吾隙六四虽遁犹有上六使阳或泰肆而忘九三敬谨之戒隂必乗闲而起有三思害五王之患必至上六敬服君子乃不言需君子之待小人庸可忽诸
　　不速之客来敬之终吉虽不当位未大失也
　　闲六爻以言上六本为当位析三才而言上爻天之象则六为不当位隂穷入穴乃敬畏君子而尔故未大失使傲然自尊居众君子之上则大失矣
　　【坎下干上】
　　于卦变为干重坎于爻变为二隂爻卦二三互易而变两经卦犹六人为两党二隂一阳合谋为险三阳合谋为健而成讼六爻犹六人为三耦人自为谋故不险不健而不成讼初六六三九四皆终吉二无眚五元吉上虽褫服亦无灾凶他卦罕有其比卦爻之变吉凶胥反如是世之险健者能幡然而改何吉如之
　　天与水违行讼君子以作事谋始
　　干为天坎为水天上运而西旋水就下而东注有违行之象一事而甲以为是乙以为非是非胥违讼之所由生也水者天气之化其始本同行日违则睽日逺此不谨厥始之过君子体之谨谋于始则志同虑协而讼不作
　　讼有孚窒惕中吉终凶利见大人不利渉大川
　　干欲陵隂坎欲陷阳两不胥能故卦名讼
　　有孚指九五九二上下虽讼而中之胥信者不可泯也窒欲实其心之险惕欲押其性之健当讼之时不能不讼唯守中为吉终健终险则反吉为凶大人九五也讼者之所利见也见大人则可以无讼讼者曲直在我听讼在人渉险之道也需之干在下三阳同志以需故可以渉川讼之干在上上下胥违刚险胥害故不利渉大川
　　讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　干上为刚坎下为险此释两卦之义卦之为讼有两端析其义一刚一柔则不成讼一和一亦不成讼今刚在上欲陵下险在下欲陷上曰讼上刚下险者谓讼之卦有刚有险也兼其义则为心险行健之人险则多隂谋健则能强忍掩其不善而着其善以强辞文之曰险而健讼者谓险健合无以讼也此释卦变讼自变六二往为六三九三来为九二是为刚得中虽以是成险健之讼亦以是二五有孚而吉此释爻变刚济以险险翼以健是以终讼讼终而成所丧必多凶之道也唯天下之中正能辨天下之曲直九五在上居中用正不唯险健者无辞于罚而咸庶中正何讼之有入渊者险胜刚也
　　初六不永所事小有言终吉
　　初非健体为不永独柔无与不能成险为小有言凡讼皆自语言始小有言为初之象初云小有言四云复即命为语言之讼
