<!-- { "loadSidebar": true } -->
　　九五君位非可以遯唯嘉美君子之能遯者耳二隂之时上有纯刚之君羣阳若不必遯然隂浸而长为大君者虽小正以止其进下应以欵其情然其终将尽剥羣阳与其祸至而后逃曷若见几而先遯五之嘉之美其能逺害以全君子之也小人柔邪佞媚易以惑人以大君而小正非曰畏之以纯刚而下应非曰与之所以少缓其来使君子得从容引去而已一有不正则小人之计得行而为君子害正而后吉圣人之意逺矣
　　嘉遯贞吉以正志也
　　志正而后事正正志云者正其致吉之源也
　　上九肥遯无不利
　　肥充腴暇裕貎义与家之肥同反乎惫也
　　上九身在卦外最逺于隂焉往而不得吾志孟子曰则吾进退岂不绰绰然余裕
　　肥遯无不利无所疑也
　　四阳之中三系于隂四五应于隂皆不能不自疑至上则疑虑尽亡盖无有不利者矣
　　【干下震上】
　　于卦变为震重干于爻变为二隂爻卦初与五二与上互易而变阳虽刚必动而后壮卦之所以为大壮者九四也四居羣阳之首前无勍敌三阂于四二与初尚微而未壮此四阳之情也六五徳虽不刚位则大君故下可以丧羣羊之壮外可以縻狠躁之羊此二隂之情也
　　雷在天上大壮君子以非礼弗履
　　震为雷干为天上震下干故有雷在天上之象泽中地中潜伏之雷也出地山下泽上山上初出之雷也不可以言壮天下而合于风云雨电中天之雷也可以言壮而未大今在天之上乃可以言大壮雷在天上非所宜履犹壮者之行易越礼度故圣人戒之以非礼弗履
　　大壮利贞
　　隂阳皆有少有壮有老经卦初为少二为壮三为老重卦初二为少三四为壮五上为老壮者盛也强也四阳骈集故卦名大壮
　　独刚犹惧其失正况四刚乎宜有利贞之戒
　　大壮大者壮也刚以动故壮大壮利贞大者正也正大而天地之情可见矣
　　阳为大圣人曰大者壮谓三阳之卦小大均等至四阳则大壮于小此通六爻释卦名之大干为刚震为动刚若不动则止于三阳何由而壮于隂故刚而止则为大畜刚以动则为大壮此析两卦以明大之所以壮此下乃释卦辞大者正也谓壮虽大必利于正也阳道舒达宏伟故言大隂道揫静翕密故言小既大既正斯天地之情也雨露之润濡神气之育皆天地生物之情也无偏党无畛域此其为情公平溥博观正大之理而天地之情可见矣易于咸于恒于萃言天地万物之情而此不及万物者万物之情正者未必大大者未必正不得与天地并也不言大正而言正大别于大正小正也复言天地之心大壮言天地之情心緼于中情则外见复雷在地中天地生物之功伏而未露圣人有以见其心大壮雷在天上天地生物之心已达于外圣人有以见其情
　　初九壮于趾征凶有孚
　　初在下为趾趾有止之义征往也孚交信也
　　初之刚在下其壮仅在于趾壮而未强也前有三阳欲往何之固宜有凶然与九四位应而徳同故曰有孚
　　壮于趾其孚穷也
　　初九之欲征固将求孚于四然不知与四敌应四方务上进何有于初故其孚亦穷若随之初九九四亦孚于敌应而得吉者初四之情胥从也故曰不可为典要唯变所适
　　九二贞吉
　　二为下卦之中臣位之正
　　易以当位为正凡不当位而言正者非戒之以正则为其能守正如此爻是也二在羣刚之间鲜不为气所迁使过于用刚则失大壮之正故正者吉之原不正者凶之媒也
　　九二贞吉以中也
　　二之能守正非但以刚居柔也谓其居下卦之中也圣人特举以中为释其示后世甚明卦辞之言利正唯二足以当之圣人于隂阳消长之故一隂言女壮先事而虑以晓天下也二隂则阳遯三隂则道消至于四隂五隂圣人盖忧深而意切今反为四阳宜可为君子之幸而诸爻多戒勉之辞唯二以中正而吉非抑之也爱之也爱之以养其壮乃无决躁之失然后隂小不得乗闲窥隙而刚之为壮无穷也
　　九三小人用壮君子用罔贞厉羝羊触藩羸其角小人位不中也壮重刚也罔无也犹有若无实若虚也羝羊牡羊也牡羊尤善触藩维也阳画之象九四在前犹三之藩羸絓也三为下卦之上有角之象壮非可用也用壮则失故干之用九以无首明非可用也用明则察故明夷以用晦而明九三本未为壮小人恃其重刚矜而用之若君子所用罔然如无方且守正而危厉若不能顷刻安者彼小人岂能若是哉居健之极欲进从乎上六而九四在前藩维甚壮九三以其障已之涂犹羝羊性狠怒角以触之以遂其行不知反为所絓是用壮之过也九四真壮者也虽不必用而壮莫加焉圣人勉九二之辞约戒九三之辞详抑以见圣人哀矜小人委曲敎之之仁
　　小人用壮君子罔也
　　圣人虑后世疑爻辞两用字为君子小人皆有所用故特去其一盖君子以不用为壮也
　　九四贞吉悔亡藩决不羸壮于大舆之輹
　　贞正也悔亡本有悔而亡也六五隂画中断有藩决之象震为动舆所以行也大舆阳之象輹车轴缚也大壮此爻为最
　　九四为壮之首似宜有悔然以刚为动主必守其正然后为正大之壮故其悔可以亡况五为之藩柔而易决无事于触其角不羸于是驾我大舆其輹坚壮震动之亨孰有能御之者二与四皆言贞吉二止吉于其身其独善者欤四壮于大舆引羣阳进而为干其兼善者欤
　　藩决不羸尚往也
　　羸角则尼吾行藩决则尚于往积四阳之壮至是而后遂刚其可妄动乎
　　六五丧羊于易无悔
　　丧失也易平易也无悔本无有也
　　五为君位傥以刚居之必可下制羣刚今居之以六是过于平易也大君以柔道理之而羣刚詟伏故曰丧羊于易羣刚不敢侵陵其何悔之有
　　丧羊于易位不当也
　　刚克不足至于用柔此岂大君之常道直以位不当不得已而然耳若五亦刚则与羣阳决一隂何止丧其壮而已
　　上六羝羊触藩不能退不能遂无攸利艰则吉
　　上为震动之极亦有羝触之象退就三也语云遂事不諌因而终之曰遂艰敬谨也
　　九三重刚冒昧触藩尚有羸角之灾况上六重柔庸可恃其动极效九三所为乎退则碍于五遂则位已极虽不言羸角盖为六五之柔羁绊纒缚有进退维谷之患固宜无攸利也苟能自抑而却思艰难敬谨不敢自肆亦可反而为吉有以见圣人未尝不开小人以自新之门也
　　不能退不能遂不详也艰则吉咎不长也
　　不详不详审时位之可否也上六本无可用之壮使能以九三为监详度时宜安于时极不为触藩之妄则可免不能退遂之患然其才柔易悔能知艰畏则一时之咎何长之有
　　【坤下离上】
　　于卦变为离重坤于爻变为二阳爻卦二与上初与四互易而变卦以柔进得名然初极下二犹在地皆欲进而未能至三始出地上率众柔与之俱进晋之为晋六三当之五为接柔之主四以刚居下以畏伏如鼠为正上以刚居外不得不伐以正之此六爻之情也
　　明出地上晋君子以自昭明徳
　　离为明坤为地上离下坤有日初出地进而上行之象日月之光入地则晦方其晦时明未尝灭迨其出地则复明耳犹人之明徳本吾固有无以昭之则其明亦晦然日月运行岂有推挽之者君子体之自昭其明非由于人可也自昭其干之自强者欤昭明徳其大学之明明徳者欤
　　晋康侯用锡马蕃庶昼日三接
　　离自坤出有上进之象故卦名晋
　　康侯有康功之诸侯即冬官梓人所谓宁侯康侯在外朝觐则进于王畿故系以康侯之辞锡马蕃庶侯享王之礼锡犹师锡锡贡之锡马地也蕃衍也庶富也觐礼曰庭实唯国所有奉束帛匹马卓立九马随之是锡马蕃庶之类也昼日三接王接侯之礼凡称日者兼昼夜为言日不及夜也离之象也觐礼奠王奠币王劳之皆延升即三接之也三接行于终昼之时见其情亲而礼缛也康功之侯进而朝王其用以锡贡之马盛多若此天子乃于昼日之间三接以抚劳之此晋之所以为晋也他卦彖辞率有亨利贞吉等语此独无之者卦以晋为名晋以柔进立义君明臣顺交际各尽其礼他固有不待言者
　　晋进也明出地上顺而丽乎大明柔进而上行是以康侯用锡马蕃庶昼日三接也
　　火在天上中天之日如光天之下天子之象明出地上初出于地如显于西土诸侯之象明出地上通两卦而言谓康侯也大明析上卦而言指六五也离为丽坤为顺大明在上诸侯被盛徳之辉光守臣道之顺上附于大君大君因而抚接之遂得日亲于王所是以卦辞云尔周礼之上公三问三劳与晋之三接皆盛礼也柔之上行凡四见如噬嗑如睽如鼎皆言得中唯晋不言盖三卦之六五本在初与二进五而得中故知上行为六五晋六五不动无所谓得是六五为俯接康侯之君三隂为上行近君之侯故上行不得指为六五况圣人于六三有上行之辞乎
　　初六晋如摧如贞吉罔孚裕无咎
　　晋进也摧退也如者欲进而未遂也贞正也罔孚与我应者不我孚也裕寛绰貌无咎善补过也
　　卦取柔进初之柔乃在极下若有抑之者也时位使然何可躁进必安分守正乃可得吉仰视九四虽我之正应然彼之务进方鋭意气不孚宁有俯焉汲引之心唯当寛绰厥心自乐之中乃免觊荣干禄之咎世之贤哲见摈于小人傥不安义命由径以希进小人必怒其平时之不吾附而谴责之此固已不可其或适有故人近在君侧以其绨袍之义已寒我乃悲愤频顣不克自寛亦徒有羁穷而已
　　晋如摧如独行正也裕无咎未受命也
　　独谓罔孚行正谓贞吉初虽无应援乃能不易乎世介然行正是以吉也初在三隂之下未接于君是未受命之臣也古者不为臣不见优游休裕泊然与世若不与焉者其无官守言责者之所为欤
　　六二晋如愁如贞吉受兹介福于其王母
　　愁忧慼也贞正也介福大福也王母六五之象合三爻为大明析一爻为王母圣人于六五必严君位之辩卦或不取君位为象则巳傥象于君未尝以臣之象当之母而称王犹王后也不必因王父之文指为祖妣王后之接下如天官内宰致后之賔客之位注云谓诸侯来朝觐及女賔之賔客汉世有命妇朝请长秋之事二为在田未出地上当晋之时犹滞于下卦自昧者处之不能固穷或致骚然唯君子则以守正而得吉盖以二视初位已不同五为晋接之主二与之位应者也自可受非常之福于王母之尊夫何愁之有
　　受兹介福以正中也
　　二为下卦之中以柔居之为正即爻辞所谓贞吉不然有愁而已福安在哉
　　六三众悔亡
　　众三隂也允信而见从也悔小疵也亡者有悔而可亡也
　　三与初二同体初二欲进而未能三之位巳髙为众隂之长彼方依我以上进三茍不顾其下冒然独进则咎怨归之矣唯能率以朝王则众信而见从悔乃可亡
　　众之志上行也
　　三隂同之志非茍合也为其能成顺丽之道上行以亲大君也三之位下不在田正明出地上之时所谓柔进而上行晋唯此爻足以当之
　　九四晋如鼫鼠贞厉
