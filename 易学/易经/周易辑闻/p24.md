<!-- { "loadSidebar": true } -->
　　遂终事也春秋大夫无遂事中者二在下卦之中宿賔馈食男子之事也精五饭羃酒浆以事舅姑者妇之务也贞正也
　　二在下为妇妇人既嫁则从夫乌乎而遂事唯处中闺共馈事而巳是以吉也卦之利女贞此爻足以当之
　　六二之吉顺以巽也
　　此释无攸遂之义二所以得吉者隂之徳既顺又能巽乎阳盖无违夫子以顺为正者也使其刚悍骄敖与夫为敌何能安于闺中以主馈事乎其凶有不待言矣
　　九三家人嗃嗃悔厉吉妇子嘻嘻终吝
　　家人九三也嗃嘻说文无此二字篇韵之字义自为背驰先儒音释亦多异嗃嗃以爻义求之当作严毅之声厉危也妇子犹言妻子诗曰妻子好合六二也嘻嘻悲叹声汤曰嘻尽之矣夫子曰嘻其甚也终吝要其终也九三者六二之夫即初之阳也三之刚明知齐家之尚于严故俨其顔色盛其辞气是以声色齐家者也家庭之闲严毅如许宁免于悔然自初至三有家既久恩易以夺义情足以胜礼始焉闲家之道至是易亏故嗃嗃虽有悔也能危厉自谨不敢过用其刚则子严父诏妇顺夫指下至耕奴织婢莫敢不恪共乃事是家道之吉也傥恃其重刚而过于严则室家将不堪其忧变和协而为嗟叹则始之吉者终于吝与蒙初六以往吝之义略同
　　家人嗃嗃未失也妇子嘻嘻失家节也
　　齐家固尚乎严亦戒乎过严嗃嗃齐家之节也虽悔而未失或甚而至于嘻嘻则失其节矣节犹竹节竹于虚之中以实为节过于实则阏其生意家于恩之中以嗃嗃为节过于嗃嗃则乖其辑睦三之刚与五同而失节与交爱异者三不中也
　　六四富家大吉
　　六四在上为母以天下言有母仪天下之象
　　牝鸡晨索其家者也夫妇和肥其家者也六四九五为久富其家者也有家之吉孰大于此唐中宗之在房陵与韦后有不胥制之约及复位遂斜封以隳国纲佚游以乱家法终之以大逆中宗不能闲而韦后两失之
　　富家大吉顺在位也
　　柔而居隂以顺在位乃能致富家之吉故知富家云者非若寡妇清之为放利以谋财贿之谓自昔家富而贾祸者多矣吉且不可得况大吉乎
　　九五王假有家勿恤吉
　　九五为大君假大也丰曰王假之尚大也勿恤无忧也九五君父之位家政所由以出刚而居中齐家有道故能大其有家凡初之悔三之悔厉终吝皆不必有所忧恤以礼义齐家者也是以得吉文王为君大姒为妃王季为父大任为母武王为子邑姜为妇文王其何忧乎
　　王假有家交相爱也
　　爻言王假有家而不言其所以吉圣人释之以为父子兄弟夫妇各尽其道交相亲爱有以见九五之克大其家无忧而吉也或曰九五何以不言天下而言家曰尧之协和时雍始于睦族故一家交爱而一国交爱一国交爱而天下四海无不交爱此王家之所以为大
　　上九有孚威如终吉
　　有孚一家皆孚于其主也威如如有威而非猛也终吉要其终也
　　卦至上而终家道亦至上而终天下事固有始吉而终凶治家者亦易始严而终防唯上九当家政既成彼此孚信之时道徳之威曽不渝变是以始终皆吉也上即九五齐家之终
　　威如之吉反身之谓也
　　爻于初言闲三言嗃嗃上言威圣人虑后世以为威严有余而亲睦不足故特释之以反身谓威如云着非严厉以为威不过反求诸已而已盖身必行道乃可行于妻子傥子妇之未孝未敬当自反于慈于义何如也不然而徒事于威严则父子相夷兄弟防墙夫妻反目矣故知闲非拘制嗃嗃非怒骂呵责至上特以反身终之
　　【兊下离上】
　　于卦变为离重兊于爻变为二隂爻卦二与五初与三互易而变睽乖背也乖背则无情伪无爱恶而吉凶悔吝皆泯矣然之合者必易睽之睽者必务合人情之常也故穴爻皆以遇见为象初见四为恶人四遇初为元夫二遇五为主五视二为宗三见上疑而无初上遇三隂阳和而吉此六爻之情之大略不以比爻立义
　　上火下泽睽君子以同而异
　　离为火兊为泽离兊同索于坤而炎上就下其趋不同犹之四时同于一元而春生秋杀其用不同君子体之同于为善而制行则殊故伯夷下惠夫子之同者圣也异者清和时也微子箕子比干之同者仁也异者生死也同人之族辨物别其异所以为同睽之同而异因其同不可不考其异同异之故圣人散言于诸卦学者防而观之可也他卦象辞多以一二字贯通两卦之义唯此直言上下而睽之义已见
　　睽小事吉
　　二卦之性上下睽违故卦名睽
　　大有则元亨睽则小事吉固其所也是以圣人贵合不贵异上而七政欲其齐下而四海欲其防车书之文轨律度量衡之制无一不致意焉今而曰睽盖人情事势之适然圣人固自有御时之方小事者就其睽异之中有以善处之则亦吉也其屯之小贞洪范之作内之时乎
　　睽火动而上泽动而下二女同居其志不同行说而丽乎眀柔进而上行得中而应乎刚是以小事吉天地睽而其事同也男女睽而其志通也万物睽而其事也睽之时用大矣哉
　　火生于木与泽同附于地火宿未见其炎上迨夫然而动而后炎上之形始见泽潴未见其就下迨夫流而动而后就下之势始见此以二象言睽二女居室未见其异然志之所之其行不同此以二卦言睽火泽之睽因乎动二女之睽由乎行不动不行未尝睽也是以父子天性兄弟同气夫妇瑟琴天伦之至也一有闲之睽阻生焉然火泽不能不动二女不能不行是以君子谨其初也兊说也离明也柔性和说必丽乎明乃免防行之患否则失所丽谬于说而流入于邪矣卦自变六二之柔进而上行以居于五得位之中而下应乎九二之刚是为柔中之君当睽违之世徳不刚明无以开人心之疑合天下于大同仅能委任刚中之臣与之共图小事而徐理之或者可以得吉此治睽之道也卦以柔中故不可大事若博观天地人物之睽天髙地下而同化育之事男外女内而通治家之志万物之洪纎华实自□自色参错不齐而养生利用之事皆以类而成盖必有睽也然后其用可以溥徧使天地不睽则清浊淆渎男女不睽则外内无别万物不睽则生化糅乱火泽不睽则胥息而为害睽者其体合者其用卦言小事以六五用睽之才不足以大事也若圣人用之其大固如是哉
　　初九悔亡丧马勿逐自复见恶人无咎
　　悔亡有悔而亡也丧失之也马阳兽九之象初所乗也恶人九四也无咎善补过也
　　初与四宜应而敌焉悔也而悔有可亡之理初阳也阳欲上进乗马以行而四拒之拒之云何二刚敌也初不可行故有丧马之象然非四夺之也位应而交孚则马当自复初何事于逐之哉此悔之所以亡也或不待交孚而逐之则四将不甘于夺马之诬孚者疑而丧者不可复得矣初当位而进四不当位而敌之恶人也初偶胥遇回车而辟之宜也其奈徳适与同位则与应有欲辟不可者不得已与之班荆而语斯无咎之道也故曰迫斯可以见
　　见恶人以辟咎也
　　所贵于圣贤者为其识利害于几先而达人已之权也四之恶人而初见之昧者处此唯务全身以逺害不知彼方刚暴必以不得见而怨怼咎之招也唯圣人知之故姑与泛然一见以消其戾之气斯止以辟咎非以求福也阳货恶人也夫子不欲见之故时其亡而拜烝豚之归不幸而遇诸涂问两端语甚不孙夫子方自引其非而以将仕许之阳货卒不能加无礼焉后世固有一见可免乃托圣言以文其由径之过吾知贾祸而已
　　九二遇主于巷无咎
　　遇者适胥邂逅杜预氏所谓草次之期是也主者二视五之称其分尊也诗云隘巷巷之湫隘者记云委巷巷之委曲者今但云巷则如说文所云邑中道盖二五中之象犹比之二五言自内也
　　君就谋于臣则当适臣之室臣面内于君则当觐王于朝今遇于巷虽曰二五共由之涂然当睽之时五得中而下应急于合睽弗暇俟之于朝而往从二不嫌遇之于巷也是以无咎
　　遇主于巷未失道也
　　五下应于二二不出里巷而遇焉在五则为下贤在二不为诡遇虽非朝觐之正要未失治睽之道然谓之未失则唯睽时为可
　　六三见舆曳其牛掣其人天且劓无初有终
　　舆所以行也曳者轮败徒曳之而已掣者牛纵逸而不调不可服以引车天且劓如巫尫若天将去其鼻鼻窍下俯故可引气劓则引气无力舆之能行以轮运牛引而人乗之也今若此皆不可行之象初本爻也终上爻也
　　初四敌应曰恶人曰睽宜也五二正应曰无咎曰何咎亦宜也三上正应何此爻之象如许曰三为兊之主说而求上其行不由乎道故愈睽而不合凡是皆无初也而有终合之理焉
　　见舆曵位不当也无初有终遇刚也
　　以六居三徳不当位此舆之所以曳无初也及乎遇刚获其正应而睽者合故曰有终
　　九四睽遇元夫交孚厉无咎
　　与初徳敌而不合曰元初也夫男子之伟称曽子称子游为夫夫是也元夫初九也交孚初与四交信也厉危也
　　初四之徳敌而致初四之位应而有遇遇则初之阳四之隂遂交孚矣然应终非正必危厉自持始可免咎睽无不合之理然其求合有难有易正则易徳位俱应如二五是也不正则难位应徳敌如初四是也学者而适逢斯时可不审所处哉
　　交孚无咎志行也
　　四欲应初限于时而不得遂今交孚无咎则应初之志可以有行也
　　六五悔亡厥宗噬肤往何咎
　　悔亡有悔而亡也二五同居中故视二为宗犹同人之于宗其情亲也噬肤言柔而易噬也往应二也何咎何得而咎之也
　　五为大君不能合天下之情冝有咎也然五以柔居中二以刚居中刚柔徳合其胥与也犹噬肤之易故其悔可亡于是五往应二睽违既协往则必受夫何咎之有
　　厥宗噬肤往有庆也
　　爻止言何咎释遽许以有庆者睽异之时患不得合耳五固能下二二亦能承五刚柔合徳君臣鱼水于时而攸往则人情可以大同庆誉可以大来岂止何咎而已哉
　　上九睽见豕负涂载一车先张之弧后说之弧匪寇婚媾往遇雨则吉
　　睽无与也豕隂兽负犹负嵎涂六爻之所往来者也负嵎则依险负涂则当道三为往来之涂以六据之犹豕负涂也隂物也古者每车三人乗之一车言其众也即六之隂车即三之舆张弧欲射也说弧不射也匪寇婚媾者始疑为寇今知为婚也往应三也雨隂阳和也
　　三与上本胥应而云者位乎卦外又上穷也则愈疑矣三之驾车者牛而上疑为负涂之豕乗车者人而上疑为盈车之鬼睽于心疑于目者也虎负嵎人则畏之豕负涂则人怒之矣君子乗车人则敬之车载则人怪之矣始而疑故张之弧近而即之知其求我故说之弧此以物言也取诸人情方其睽也疑婚姻以为寇不特贝丘之矢施竹堂之射及其合也匪寇雠而为婚不特释怨耦之仇且将鼓瑟琴之欢矣所以然者以其正应往而求之遇必有合犹隂浊充塞宇宙昏曀狐狸为之嘷舞及乎隂阳浃洽于太空之闲云行而雨施而宇宙为之一清矣诸卦爻辞唯睽之三上其辞枝离谲怪如许故曰中心疑者其辞枝
　　遇雨之吉羣疑亡也
　　豕负涂亦已怪矣复有盈车之羣疑也睽疑者不一故可怪之事多端一旦而隂阳协比则睽者合疑事虽多悉可亡也齐桓见鬼而病疑也管仲一言而愈疑亡之谓欤怪力乱神圣人所不语而此卦言之甚详故圣人断之曰疑盖心疑则境见心明则疑亡知此者志怪之书可焚无鬼之论可熄
　　【艮下坎上】
