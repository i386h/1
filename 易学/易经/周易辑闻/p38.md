<!-- { "loadSidebar": true } -->
　　离为火坎为水火上水下隂阳之体辨而不交未济也既济言其用用贵于交未济言其体体恶于糅杂故谨而辨之各居其方所居犹居四民之居火就燥居之沮洳之方则熄水流湿居之髙垲之方则涸谨辨其物各居其方全其体所以待用也体全则用宏体亏则用啬不特水火为然君子小人同生斯世必辨忠佞之正邪使小人不得闲君子谗说不得害善良然后善类聚吾道光明君子在位小人在野眞儒之効溥于尝时流及后世此圣人因水火之辨以昭任贤去邪之象
　　未济亨小狐汔济濡其尾无攸利
　　火泽皆隂卦胥息而为睽睽则不济坎离以隂阳中气交然乾坤之本性故存未尝不流通非不济也未者有所待之辞言有时而济故卦名未济
　　事未济者必求济济则亨小狐狐之小者汔几也几济犹未济也狐尾丰于身濡则身随以溺老狐负之以渉故能济小狐力未强几及于济而尾为之濡濡则不得终济无攸利也
　　未济亨柔得中也小狐汔济未出中也濡其尾无攸利不续终也虽不当位刚柔应也
　　六二升为五得中也既济以六二而亨交水火以济用也未济以六五而亨主济渉以明义也柔进而得中济乎坎水之外未济所由以济也狐善疑小狐之疑尤甚凡济者皆要其终始渉济之初中流济之半登岸济之终身未出险尾大而濡何利之有是不能续济之终也六位之刚柔虽皆不当亦各以位应而合是亦未济之一善也圣人之于善恶固曰瑕不掩瑜而片善寸长无一弃者所以尽天下之才劝天下之善
　　初六濡其尾吝
　　濡尾象同既济吝小疵
　　象与既济同而无咎与吝不同者既济之初已济而尾濡无害也未济之初初渉于水而尾不免焉能无吝乎
　　濡其尾亦不知极也
　　既济之时初为渉之最后者未济之时初为渉之最先者极终也始渉而濡不知其终能济否也
　　九二曳其轮贞吉
　　曳轮象同既济贞正也
　　九二在坎之中泛彼中流者也陆行乗车川行乗舟曳轮于舟以求济必守其正而后吉
　　九二贞吉中以行正也
　　二以阳刚得下卦之中居臣位之正中以行正吉其冝也濡曳萃于既济之初析于未济之初二既济仅止无咎未济乃得吉者既济安于后而已今爻方在险中时当半渡求出而未遂幸二有能济之资必务行正乃能出险傥固而执既济之安岂不沦胥以败又奚无咎之可冀
　　六三未济征凶利渉大川
　　三居坎极是未济之终过此则近于济矣故特表以卦名征进也利若利害之利
　　六三志求济而才不足进而欲速有凶而已然岂以力不能济中止于鲸波之中济渉自有道唯在心诚求之必如渉大川者得济而后为渉者之利大川犹可渉况非大川者乎征凶恐其躁而致戒利渉恐其中止而加勉
　　未济征凶位不当也
　　柔居刚为不当
　　九四贞吉悔亡震用伐鬼方三年有赏于大国
　　贞吉正吉也悔亡有悔而亡也震者震耀威武犹诗言奋伐未济为既济之反亦有鬼方之象有赏于大国开国以赏克伐之功也
　　既济之九三鬼方之所居也未济之九四王朝近臣奉髙宗之命以伐鬼方者也鬼方小丑敢抗上国师以众正而民从之故吉也吉则惫之悔可亡三年而凯旋舍爵防勲分封大国以昭武功卦之未济者至是济矣
　　贞吉悔亡志行也
　　九二中以行正至是出险而志得行也
　　六五贞吉无悔君子之光有孚吉
　　贞吉正吉也无悔视悔亡者善矣诗称成王为君子光离明也有孚孚于四也
　　六位之刚柔皆不正爻于正吉三致其意勉之切矣柔中之君当世道将济之时守正而行以辑吉福固已无有悔吝明徳旁烛虚懐无我与建功立业之大臣交孚而无闲吉之道也上言正吉自善之吉也下言孚吉及人之吉也有君如此未济又何患焉
　　君子之光其晖吉也
　　其明曰光光之及物曰晖光着于我晖及乎人故能有孚而致吉也
　　上九有孚于饮酒无咎濡其首有孚失是
　　有孚孚于五也饮酒交际之礼也无咎无咎我者首上之象濡其首济之终也是犹是非之是失是失其是也六五之光晖四达若四与上罔不交孚湛露既醉之君子宴羣臣嘉賔以迎世道之亨冝无可咎者若此则是矣其或沉湎无度濡首而不休则有孚非所孚前之已是者今失之矣
　　饮酒濡首亦不知节也
　　古者饮酒百拜而三行又有钟鼓献酬之节故曰酒以行礼不继以淫陶侃之饮酒有限况未济之时乎是亦不知饮之当有节也竹林放逸闻此足以戒丰旅【反】　巽兊【反】　涣节【反】　中孚小过【对】既济未济【反】















　　周易辑闻卷六
<经部,易类,周易辑闻__易雅>
　　易雅原序
　　尔雅训诂之书也目张而彚聚读之事义物理秩然在前富哉书也经之翼乎厥后广雅博雅埤雅虽依放为书大槩于道无所益易雅之作则异于是易变易也卦殊其义爻异其旨万变毕陈众理丛载学者如乍入清庙目于尊彛币玉体烦于升降盥奠耳乱于钟鼓磬箫凡礼之文乐之节且不暇品名况能因之以知其实乎又若泛沧海而罔识乡往之方游建章而不知出入之防汝楳尝病焉乃复熟画辞而为此书庶几縁是指入易之迷津求体易之实用或曰子何沈锢辞画不能融浑希微若是哉余曰程子论为学之害曰昔之害乘其迷暗今之害因其高明自谓之穷神知化实则不足以开物成务言为无不周徧实则外于伦理嗟夫浅深非二水体用非二物精粗无二理也易之为书言近而指逺不知言何以知其指通乎近则逺固在是傥慕逺而失诸近吾知两失之而已尔世或外辞画以求易则此书为赘否则不易吾言矣程子之论真为学之大闲欤汴水赵汝楳叙













　　易雅原序
　　钦定四库全书
　　易雅　　　　　　　　宋　赵汝楳　撰
　　通释第一
　　昔者圣人之作易也将以明道也道无形曷从而明之唯寓之象数而已象数非所以为易非象数则无以见易易不可见则道何由而明哉是故求道者必于易求易者必于象数象数之于易犹木之本水之源也一隂一阳之谓道竒耦其寓也像之为象阳竒而隂耦数之为数阳一而隂二过此以往则有辞焉辞也者圣人所以象数之緼而明此道也夫易之卦有体焉有名焉体以数成名以象得易之爻有位焉有吉凶焉位以数列吉凶以象显何谓体仪象递生八卦成列因而重之六画成卦岂非以数成体乎何谓名乾坤是也积六阳有天之象天行健故曰干积六隂有地之象地势顺故曰坤岂非以象得名乎何谓位初三五为阳二四上为隂六爻既备六位成章岂非以数列位乎何谓吉凶潜龙安于下则冝履霜至于冰则殃豕一也吉于豮牙凶于蹢躅车一也积载于二曳轮于初岂非以象显吉凶乎卦有六十四一卦一名一名一时爻有三百八十四一爻一位一位一变彖辞统一时之义以断其情爻辞辨六位之情以尽其变释彖所以明卦下之辞错综其辞所以极卦爻之变小象以明诸爻大象以明两体使世无古今人皆圣知则道不待传言且可废又奚象数辞义之足云包牺御上古真朴未漓之时已不能不见之画况当中古忧患之日圣人能坐眂生人之颠越而独吝于言乎故辞所以明象数象数所以形道道固非囿于象数之中象数则未尝出于道之外是故求象数者必本于道求辞者必本于象数谓得道而象数在其中则可必欲遗象数而求道则逺矣是故象数者余之所谓水之源木之本也卦有定名犹水之滥觞木之芽甲定为某水某木也六爻则流派枝叶也流派有通塞枝叶有华瘁则诸爻之吉凶也辞则水之经木之谱也学者观水经木谱而不寻其源察其本故不及者因习而讹经谱过之者牵合经谱以证已说此易道所以不明也易道贯通万古之变易书该括万变之情玩画而不探得名之原是谓不知卦玩辞而不循名卦之义是谓不知言不知卦不知言而谓之知易吾未之信也知卦矣知言矣然后以卦为吾所遇之时以爻为吾所居之位以爻象为吾所为之事深思而详处之然后玩辞之吉凶以验已之所行则一卦一爻一辞皆吾受用大君之宰制宇内大人之参赞化育逹而尊主庇民穷而俭徳遯世无入而不自得此圣人观象玩辞之学洗心忧世之方也吁言象数于今之世者亦难矣汉儒累之也汉儒累之故虚无者得以荒之浮辩者得以乱之占验者得以讹之余今所云者圣人之象数非汉儒之象数也以之进徳修业以之道觧惑庶或取诸
　　书释第二
　　易独得全非幸也非幸者何圣人所尝忧也圣人乐天知命夫奚忧由其与民同患故圣人之忧天下甚于天下之自忧而易所以作也易为忧世而作讵肯自寘于不自忧之域则掌于大卜者圣人自忧之深也是以苛法之禁虐焰之燬凡足以经理天地纲纪王国之书皆烬灭而灰絶唯易得免焉夫易之存圣人非有扼制之术甘诱之具也圣贤逹观夫吉凶之理则安行于易凡人谬迷于利害之中则不知有易唯暴强无良之人弃灭仁义残刻祸贼外若无所忌惮然其降衷以生疑成虑败趋吉避凶均有是心倚易为命期自乎怵惕之场意秦皇之私必有甚于众人则秦之存易直以自存圣人虽忧之若弗与焉呜呼周兴而易以兴周亡而易不亡则夫卜世卜年圣人岂徒欲知其享国之数而已不然蓍以灵艾以灵刳圣人岂若败株枯介之不自灵邪故曰易独得全非幸也汉兴羣经残阙或曰传于老生或出自屋壁诸儒专门世守鹄首穷研虽断编遗简犹将曲通其义唯易为全书探讨最易孰谓其纷揉反甚于他经刘向以中古文易经校施孟梁丘经或脱去无咎悔亡独费氏经与古文同施梁丘高氏亡于西晋孟京亦不传陈元郑众皆传费学马融郑荀爽王肃王弼皆为之注今易乃费氏经也马郑诸书已不全见今孤行者王弼本尔唐郭京作举正自以为得王弼韩康伯手写注定传授真本于今易有所损益凡一百三条坤初六象曰履霜坚冰隂始凝也京本无坚冰二字案此乃举爻辞以通释文义谓言履霜而遽及冰者霜为隂凝之始冰为隂凝之极故言始凝以明坚冰之渐傥去坚冰但云始凝则始字无因而或者京因魏许芝之对而云尔卜史一时之言可据以改经邪比六五象曰舍逆取顺失前禽也京本失前禽在舍逆取顺之上意彼以释辞在上爻辞在下乃倒颠之案小象类此颇多恒九四曰田无禽象曰乆非其位安得禽也解初六曰无咎象曰刚柔之际义无咎也旅九三曰丧其僮仆象曰以旅与下其义丧也凡是与比正同此圣人互文明理之妙庸可臆改夫易全书也后人犹挟王韩之名以更古文他经何望焉况自保氏失官书不同文汉魏以来家自为书书自为说固有一字而数音一音而数字数义而一字数字而一义者学者求之今易而不通乃参以他本甚至或改或损益如郭京軰使学者无所取裁其用心字学者则断以许氏说文不知先秦文简每多假借不特易经为然彼说文作于东都至魏晋间世人未之程式如大过枯杨生稊之类考之字书曽靡有定乌可执以为据唯求音义于经防则可信矣余既幸易为全书故粗论字义之误于此
　　学释第三
