<!-- { "loadSidebar": true } -->
　　二以刚柔适中之才居臣之正位前无阳刚与君同徳可谓得时之极至冝出而辅佐大君行其制节之政乃故次且其歩武曰虽有镃基不如待时时至矣抚机不则时不再来坐失时极不克展其緼抱于立身扬名之道不既凶乎
　　六三不节若则嗟若无咎
　　若如也嗟忧叹声也
　　六三柔说之主不能自节冝也知不节之为而嗟叹生焉其善补过者欤
　　不节之嗟又谁咎也
　　二之不出门庭知塞而不知通者也三之不节知通而不知塞者也释彖之辞曰当位以节节以刚为主也又曰中正以通节其所当节通其所当通也节而不通固不可过于通可乎三能忧其不节则知悔知悔则进退有节谁将咎之汉武之轮台唐徳宗之奉天是已
　　六四安节亨
　　以柔居柔故能安亨通也
　　刚固能为节而不能受人之节柔虽不能节而受节则其分是以安处乎节无复勉强矫拂之态其能亨则固可以通行不致中道而止也
　　安节之亨承上道也
　　九五以当位而节六四之柔六四以当位而承九五之道承上之云明四能安于五之节也
　　九五甘节吉往有尚
　　醎苦酸辛味之偏甘味之中也甘受和和者节味之偏而适其中所以象五往犹言谨斯术也以往尚可尊尚也
　　九五位足以有临徳足以有制用之为节或疑其太过今行之以甘人不吾病而事以成节之吉也充此以往有足嘉尚而人皆安乐之矣
　　甘节之吉居位中也
　　九五重刚节反能甘者五居位之中也中则因时而施节不摧折不助长顺其性以为节不强拂不力制酌刚柔之中适众味之甘人之受节者不待易牙之先得而有同嗜者矣
　　上六苦节贞凶悔亡
　　炎上作苦刚烈已甚之味也贞固也悔亡有悔而亡也
　　刚而节柔君而节臣皆于五为当上六重隂在外冝无事于节也犹不免焉过而苦矣苦节当通乃胶固而不知变物极必反兽穷则搏能无凶乎虽然俭不中礼与其奢也宁俭苦节不可正与其荡也宁节苦节之悔尚可亡也凶之下言悔亡与大过上六凶之下言无咎其义胥近
　　苦节贞凶其道穷也
　　节者所以求通节至于苦不可复加非可继之道我之术已先穷何以使人之通邪穷与贫不同穷者通之反贫者富之反原思辨之甚明
　　【兊下巽上】
　　于卦变为巽重兊于爻变为二隂爻卦二与四初与三互易而变四中爻唯四五得孚之正故五言孚三不下孚于二有鼓罢泣歌之纷扰冝也二不孚三乃受好爵之靡何邪三有鄙夷九二之心而二以刚得中知三之不足与孚又二五同徳皆君臣之正冝乎志孚道协而畅遇合之盛成化邦之功也初上在中爻之外故正应者吉冥飞者凶
　　泽上有风中孚君子以议狱缓死
　　巽为风兊为泽泽止水也上有风焉无奔流迅决之势不过风泽胥亲浃而已故以象中孚周人之于刑狱也羣士司刑皆在各丽其法以议狱讼议之何其详狱讼成士师受中若欲免之王及三公六卿防其期断之何其缓当哀矜勿喜之时舒缓其断犹恐毫髪有可生之路而不忍遽凡以使人中心孚信庶乎辟以止辟不以上为戕民也卫子羔尝刖人之足衞乱子羔走刖者免之子羔曰吾在难乃子报怨时也何故逃我刖者曰断足固我罪也无可奈何君之治臣也倾侧法令先后臣以法欲臣之免于法也臣知之狱决罪定临当论刑君愀然不乐臣又知之君岂私臣哉仁人之心固如是此臣之所以脱君也子羔刖人足谓之不仁可也而刖者信其仁亦庶几中孚之义乎
　　中孚豚鱼吉利渉大川利贞
　　三孚于二四孚于五故卦名中孚
　　豚鱼或以为二物豚稚豕鱼潜鳞皆隂类象巽兊之隂或以为一物今大江中有鱼形如豚舟子或见其喷噀浮游则以为大风之占为其为风泽之有信者也然史传未之前闻不敢臆定以义求之当是无知之物谓至信所及虽物之无知者亦有可感之道以是为吉也泛木于泽为渉川之象利贞冝于正也
　　中孚柔在内而刚得中说而巽孚乃化邦也豚鱼吉信及豚鱼也利渉大川乗木舟虚也中孚以利贞乃应乎天也
　　二柔自初二升为三四曰在内以在中爻之内也九四之刚降为九二为得中得下卦之中也内与中不同居内未必适中适中不必在内内柔外刚犹小人亲近君子踈外之世故圣人因爻变以示训若曰柔虽在内而九二之刚得臣位之中巽则不拂人以为信说则非面説之为信上下交孚人我无闲风化之行徧及邦国而大信达乎天下矣交信之道非智力所致非要约可能天性之真人物皆具唯吾中心未孚于物尔苟吾此心与物无闲我虽无心物无不感瓠巴伯乐之音非蕲于鱼马而鱼马应之曽谓中孚之盛不能及豚鱼乎圣人释利渉以木者三益言木道乃行涣言乗木有功中孚言乗木舟虚舟以载物为功今言舟虚以象乎卦画止取水载舟之义不计其功也利贞之训为有心于为信者之戒信出于无心之感固无不正者或未免于人事之交际尾生以之杀身弃灰徙木终以亡国有心于为信者必冝于正也夫子曰言必信硁硁然小人哉孟子曰大人者言不必信岂大人固可不信乎大人信以正则不必信所以为信也小人信不以正则必信非所信也天有四时信莫大焉寒暑温凉天岂靳靳然惧其差忒哉亦曰运行以正则代谢不舛天之所以为信一正而已故曰中孚之至微及豚鱼大应天道危可渉川安可化邦
　　初九虞吉有他不燕
　　虞谋度也非正应曰他谓三也燕安也
　　中孚之道有诸中应诸外由于自然本无事于虞度也然刚柔交际爱恶易生是以彖有利贞之训虞者惧失其正也初与四正应初往从之先渉于三故审度其取舍择所冝从者从之吉也苟以三为同体中道惑焉是有他也心无定主能自安乎
　　初九虞吉志未变也
　　志有所向而后心有所思吾未见志未定而漫然以思者初之能虞以从四之志未变志变则不复置思矣
　　九二鸣鹤在隂其子和之我有好爵吾与尔靡之鹤之飞至髙鸣之声至宏九五之象也隂者幽隠之所喻九重深邃之象鸟鸣固有不应和者唯鹤其一鸣其羣必和以二视五二犹子也我九五自称也好爵犹言美爵靡义同糜犹共有也上言我下言吾犹云我以吾仁或以我为二谓二有好爵与众散之爵者人主所以驭贵而臣自散之于众是子之子哙之事故知我为五自称
　　鹤鸣子和同声胥应之孚也好爵尔靡同心断金之孚也二五徳同位应分君臣而情父子虞廷之赓歌都俞商宗之旨哉傅说之不命其承成王之拜手稽首诲言周公之勿有间之岂依阿以苟同者上倡下和自然之应不知其所以然抑非曰声音笑貎以为容恱而已盖与之共天位治天职非苦晋平公之于亥唐也吾与尔靡人我一致其斯以为化邦欤子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行乎迩见乎逺言行君子之枢机枢机之荣辱之主也言行君子之所以动天地也可不慎乎居其室犹在隂千里之外言不待面命但闻之而为从违此专以鸣和立义而不及靡爵
　　其子和之中心愿也
　　鸣者无心于和和者何心于鸣由其心趣之同是以心声之不闲
　　六三得敌或鼔或罢或泣或歌
　　非我有而有之曰得既失而复亦曰得三四皆隂为敌鼓者作气以战罢者四当位近君不敢敌而罢三忧其不得志故泣四孚于五不害三故歌
　　三本与二孚者也今舍二即四而两隂为敌是四本非敌以三即之而后得也倐焉见敌而战忽焉罢兵而休进退之不常也忧其不胜而泣幸不我害而歌悲乐之不常也或云者以见其皆非义理之正出于一时情欲之私也
　　或鼔或罢位不当也
　　以柔居刚恃其位髙不屑下孚于二而仰与四敌是以一鼓作气未几即休心无定见者之为也
　　六四月几望马匹亡无咎
　　月隂象几望几于望也马为三之刚匹俦侣也亡丧也无咎无过咎也
　　月望于三旬之中五为上卦之中而四近之几望也几望则不敢与五抗矣四三本为俦匹今舍三而孚五是丧其侣也丧侣本有咎以合于中孚之义斯无可咎者
　　马匹亡絶类上也
　　絶类即亡匹也絶类岂其所愿欲上孚于五义不得不尔也
　　九五有孚挛如无咎
　　有孚孚于二四也挛联系也无咎无过咎也
　　四五为位比而孚九二为徳同而孚中孚之盛莫盛于此冝有如挛系之固也九五大君当化及乎邦国信达于天下而仅止于此疑若有咎时适中孚义当如此不然为兼爱之仁为不情之信而咎生焉
　　有孚挛如位正当也
　　九五刚为当五又为君位之正是以如爻辞所云
　　上九翰音登于天贞凶
　　曲礼鸡曰翰音鸡飞仅及矮屋今曰登天不必拘巽为鸡凡飞鸣者皆是也天上之象
　　龙之飞可以在天鸟飞虽髙登天非其能也九而居上飞鸣不止必受其害冝正乎凶和在隂之鹤凶登天之音岂曰声必髙乃逺扬邪
　　翰音登于天何可长也
　　雕鹗髙飞夐絶凡鸟然不过顷刻之暂长飞而求登天力尽势穷唯有降陨正得乎凶无可疑者
　　【艮下震上】
　　于卦变为震重艮于爻变为二阳爻卦二与四初与三互易而变大过唯上爻言过耳小过则两阳爻言弗过二上重隂乃言过初五隂居阳则过与遇皆不言于卦名之义甚白
　　山上有雷小过君子以行过乎恭丧过乎哀用过乎俭艮为山震为雷雷在地中其威藏在天上其威壮今在山上但小过于地之上耳君子之道中行而已中行难能也过与不及人谁能免故行与其敖宁过于恭丧与其易宁过于哀用与其侈宁过于俭三者小过于中而非恶斯不嫌于过然过又有可不可恭所当恭中也小过为三命而俯若足恭则太过矣哀所当哀中也小过为水浆不入口者七日若毁而灭性则太过矣俭所当俭中也小过为麻冕纯俭若躶则太过矣
　　小过亨利贞可小事不可大事飞鸟遗之音不冝上冝下大吉
　　二阳四隂小过于大故卦名小过
　　彖辞圣人释之已明
