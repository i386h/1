<!-- { "loadSidebar": true } -->
　　震自初动六三逺于动者而能苏苏然畏惧不自安是以行而无过眚也不敢自安者知位之不当亦所谓知惧者也
　　九四震遂泥象曰震遂泥未光也
　　九四处多惧之地限于重隂之间无中正之徳以自将故不能有行而遂泥也滞溺不自振又安有光亨之道乎
　　六五震往来厉亿无丧有事象曰震往来厉危行也其事在中大无丧也
　　二以来厉而丧贝则五之往来皆厉宜其大有丧也得无丧有事亦幸矣有事者其事也谓六五之君事也象言危行者往来皆厉行则危也六五往而上则即柔来而下则乗刚皆丧有事之道是以知其危也六五位虽不正而用中焉其事既不失中道虽渉危行可以大无丧矣以无丧为大则知丧之亦大也亿者恐惧惊叹之辞说者或为辞或为万亿或为亿度其义颇不能通为辞近之
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也居震之极无中以自守内积惊惧失所处之道是以志气索索然而其瞻视亦矍矍然不安也能止而守不过惊惧而已以征则凶也震惊之来未及其身方及其邻能畏惧而戒之如此则无咎矣盖先时而惧未至于极故也婚媾所亲也有言失之小也处震之极得无大咎足矣小有言葢不可得而免也象言中未得者以失中道故索索然也震卦言虩虩哑哑苏苏索索矍矍与二五之言亿诸卦皆无其义虽多为恐惧之貌亦于爻义各有辨也
　　【艮下艮上】
　　艮其背不获其身行其庭不见其人无咎
　　伊川曰艮与畜止之义何异曰畜止者制畜之义力止之也艮止者安止之义止其所也雍曰艮止之义最为近道而知之行之者鲜且天下之欲无穷而人每患于不能止者葢不知无欲之地而止之也有欲而止之大畜是也故有说輹豮豕之象伊川所谓力止之者也止于无欲之地所谓艮其背也人之有目欲于色者也耳欲于声者也口欲于味者也鼻欲于臭者也至于背则无见无知故无欲常与物背而驰不相向使欲无自而生故得安于止之道一身且不获况外物乎内欲不动则外境不入是以行其庭不见其人也不获其身忘我也不见其人忘人也忘我者在止之止也忘人者在行之止也以止而忘我之止施之于行施之于人皆一也内外兼止则人欲自灭而天理固存是以无咎孟子言养心莫善于寡欲与艮其背之义正同
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　止有止之止有行之止其行止之间又有时焉葢行止系乎时而不系乎止也止所以应行止者也时所以为行止者也是则艮止之止在我而行止之止则在彼矣行止为时则艮止为道矣故彖言时止则止又曰艮其止所以兼明有二义也且艮之道时方止则止其止时方行则行其止行止在时艮止在此在时者不可必在此者可必不以在此之可必而易时之不可必则止道尽矣是以艮止之中复有行而行止之行复有艮之止是所谓行其道者也孔子曰用之则行舍之则藏孟子曰穷则独善其身达则兼善天下是皆以止道应时也庄子曰宁其死为留骨而贵乎宁其生而曳尾于涂中乎二大夫往矣吾将曳尾于涂中是为知止不知行有我废时者也欲孰甚焉且天下之欲常生于必而无欲生于不必孔子所以毋必者止其欲也庄子不知必之可止而欲必其生之乐是以失时止则止时行则行之义老氏有曰絶圣弃智絶仁弃义庄子又曰焚符破玺剖斗折衡彼时有之而我絶之欲不在时与物而在我也易在彼之欲而为我之欲其惑甚矣故虽艮止之道圣人不能废时老庄氏未之思也动静统言之也行止亦动静也动静俱不失时其道至矣故光明也道大成则明故中庸曰诚则明其道光明则艮道大成矣艮始于止施之于行止又施之于行止之时此其所以为大成也止其所者又言止无他义知其所而止之耳上下敌应不相与者艮之六爻皆敌也敌所以成艮也知敌而相与则为交战之道失艮止之义逺矣知敌而不相与则与敌背驰情欲自逺是以能不获其身不见其人无咎也无咎者于道无失其为义大矣
　　象曰兼山艮君子以思不出其位
　　艮之为卦上下皆艮故曰兼山下卦内也内为身上卦外也外为人兼内外而统之所以有不获其身不见其人之象也止无他义止其所而已以君子之位言之则思不出其位者亦止其所也位非独爵禄而已所守之分皆位也必曰思者未有事之时也未有事之时则无欲矣待有其欲而止则非艮也中庸曰喜怒哀乐之未发谓之中然则艮之为止其在兹时乎
　　初六艮其趾无咎利永贞象曰艮其趾未失正也趾初象也凡动之先莫先于趾止于动之先则易而止于既动之后则难止于其先故得无咎止于既动之后不能无得失也利永贞者利在乆于其道而固守之也中庸曰人皆曰予知择乎中庸而不能期月守是不知利永者也又曰得一善则拳拳服膺而弗失之是能利贞者也象言未失正者止于未动之先未有失正之事也小畜于复自道言吉复于不逺复言元吉艮之初六有过于二者而不言吉葢吉凶者失得之象二卦之复虽与止相近然有失而能止则谓之复凡言复皆先失后得复则吉不复则凶吉凶可得而言也艮其趾则止于未失得之前吉凶失得皆在所止矣是以不言吉也然则艮之无咎岂不足于小畜与复之吉哉葢不使累于得失而已故象言未失正则止于无失止于无失则未尝有得矣然世多以吉为过于无咎是不知吉与无咎自为二道论有为则莫善于吉论守道则无咎为大是以易辞或言吉或言无咎或吉而无咎或凶而无咎不可同也
　　六二艮其腓不拯其随其心不快象曰不拯其随未退听也
　　腓腨肠也下体之所主也上而股下而足皆随之故为六二之象也六二下卦之主也初六九三之所随也六二虽居中得正得止之道然以柔用柔才有不足是以不能举其随而其心不快也方止之时忘我忘人而六二不拯其随其心不快何哉葢六二有为之臣位也君子正心诚意之初故艮其背不其身行其庭不见其人及其道之大成施之于天下国家欲天下各安其所止葢伊尹使是君为尧舜之君使是民为尧舜之民孟子欲正人心之时而不能拯其随者是以其心不快也此谓其随失随之义故君子之心不快象言未退听谓随者也
　　九三艮其限列其夤厉熏心象曰艮其限危熏心也不能止之于初至于三则难矣九三用刚有力止之象犹大畜説輹豮豕之道也限所以制内外也内欲不生外境不入所谓艮其限也亦犹列身之夤而制其左右也厉熏心者常以危亡之忧熏烁其心使不忘者所谓其亡其亡系于苞桑者也曰熏者与诗言忧心如熏同意凡此者皆以九三之止失于早辨故必极于用力以限止之方之初六则甚难矣然艮止之道行无不善是以六爻终无凶危特有难易之别也虽然止而言厉何也中庸曰人皆曰予知驱而纳诸擭陷阱之中而莫之知辟也君子失性之危中庸谓之陷阱则艮之言厉一道也
　　六四艮其身无咎象曰艮其身止诸躬也
　　以初论四则初为早辨者也然有初之艮其趾然后四能艮其身先后之序理亦宜然艮其身则一身之内合于自然无不止也是以无咎止诸躬者谓能成已而已未能成物也
　　六五艮其辅言有序悔亡象曰艮其辅以中正也六五君位一卦之主葢主天下之止者也天下命令之所由出可不慎乎故艮其辅言有序而后悔亡也辅颊车也言之所出也有序中节也君子居其室出其言善则千里之外应之有序者固如此也是以其悔可亡惟中正之君故能慎而止之如此庸主忽其言故天下亦共违之也观舜命九官则知艮其辅言有序之道而商纣谓已有天命谓敬不足行谓祭无益谓暴无伤葢有间矣岂孔子所谓防之言哉
　　上九敦艮吉象曰敦艮之吉以厚终也
　　居止之极止之过中者也过中则疑于有失矣然慎厥终惟其始者古人之戒有始有卒者圣人之事能过于止是厚于终也又安有失哉故言敦艮吉
　　【艮下巽上】
　　渐女归吉利贞
　　渐之进不速而不已也天地之道进皆有渐况人乎举人道而言之则进之渐者无若女之归也女归不以渐则奔也渐则为归速则为奔故女归以渐为吉也凡天下之进如女归之渐无不吉也利贞者女归之道正也固守之无不利矣然圣人制昏礼有纳采问名纳吉纳征请期之节其礼为尤备是以知其渐也鸿之进也有于干于磐于木于陆之渐岂不犹女归之礼乎故卦辞言女归而爻明鸿渐其义一也伊川曰诸卦多利贞而所施或不同有涉不正之疑而为之戒者损之九二是也处隂居说故戒以宜贞也有其事必贞乃得其宜者大畜是也言所畜利于贞也有言所以利者以其有贞渐是也言女归之所以吉而利者以如此贞也
　　彖曰渐之进也女归吉也进得位往有功也进以正可以正也其位刚得中也止而巽动不穷也
　　彖言渐之进如女之归则吉所以明卦辞也葢世俗多失渐进之道独女归有渐存焉耳进得位者先明女归之渐而后言人之进也凡人之进以渐得位则往有功葢其进鋭者其退必速是以无功也进既以渐又能以正则可以正邦所谓不能正其身如正人何也凡进以渐者必不失正进不以渐而失正者多矣孔子于渐进之时又并进以正而言之也其位刚得中者言五之徳也止而巽动不穷者言艮以止巽而动是以其进不穷也
　　象曰山上有木渐君子以居贤徳善俗
　　合抱之木生于毫末则木之生未尝不以渐也有山之髙而木生焉故其髙无穷犹渐之进其进有道故亦不穷也进之道何如止而巽是也先有所止不为妄进巽而入之则有渐矣居贤徳先有所止也善俗巽而入之也徳非一日可成也俗非一日可善也居贤徳善俗又渐之义也居贤徳而后善俗葢先自治而后治人彖所谓进以正可以正之道也易以巽主风教故此言善俗
　　初六鸿渐于干小子厉有言无咎象曰小子之厉义无咎也
　　易以象言之则一卦一爻之内天地万物无不具焉圣人或取诸身或取诸物独能举其一以明之耳理不能尽也如艮则取诸身渐则取诸鸿非艮之象不在物而渐之象不在人也故卦言女归象言进位爻言鸿渐互相发明无嫌于不同也世之论象者率拘于说卦已言八卦之象其所不言者不能明也况六十四卦之象古人未尝明言之且震为龙而干称龙干为马而坤称马坤为牛而离称牛皆非説卦之象八卦无鸿而渐称鸿故知易之取象天地万物无不具圣人亦不能尽言姑举八卦之略使后世知所谓象者如此贵夫触而长之也鸿渐于干者鸿水鸟也干水涯也言进之渐未逺于水也君子能安于渐也小子细人也志务速进故以渐为厉危之而有言是不知在渐之初未能逺进者其于君子之义无咎也何危之有
