<!-- { "loadSidebar": true } -->
　　先儒曰井以三阳为泉三阴为井曰射曰渫曰冽非泉乎曰泥曰瓮曰収非井乎
　　蒙谓虽有阳刚之徳而无济困之功以其失于上而趋于下也
　　九三井渫不食为我心恻可用汲王明并受其福象曰井渫不食行恻也求王明受福也
　　先儒曰泥而不食自取之也渫而不食则在人矣井何恻哉行道之人为我恻也爻但言王明而已象言求王明者井道无求其曰求者以不言求之也故君子之求异乎人之求
　　蒙谓志在乎立功而心存乎报主故虽求用之切亦圣人之所与也
　　六四井甃无咎
　　象曰井甃无咎修井也
　　先儒曰三在内卦渫井内以致其洁四在外卦甃井外以御其汚葢不渫则汚者不洁不甃则洁者易汚此内外交养之道也
　　蒙谓虽无济物之功不废养人之用亦圣人之所取也
　　九五井洌寒泉食
　　象曰寒泉之食中正也
　　先儒曰二与五皆泉之洁者也三居甃下未汲之泉也故曰不食五居甃上已汲之泉也故曰食
　　蒙谓徳成于己而泽及乎民井道之至善也
　　上六井収勿幕有孚元吉
　　象曰元吉在上大成也
　　先儒曰井六爻纲领最好初泥二谷废井也三则渫初之泥四则甃二之谷井道全矣五井洌而泉寒上井収而勿幕功用及物而井道大成矣
　　蒙谓愽施而有常大善而吉也故圣人于井之上深賛之
　　【离下兊上】
　　革已日乃孚元亨利贞悔亡
　　先儒曰圣人之革顺乎天应乎人亦必已日然后乃孚焉已日乃孚而不能有孚于未革之先者天下之常情已日乃孚而不能不孚于己革之后者圣人之能事
　　蒙谓人于变更之际当人心而合天理则弊革而事治矣
　　彖曰革水火相息二女同居其志不相得曰革
　　因卦象以察物情而知其有相胜之理矣
　　已日乃孚革而信之文明以说大亨以正革而当其悔乃亡
　　事有舍旧而图新必人心之信从合事之至当斯乃无变更之悔矣
　　天地革而四时成汤武革命顺乎天而应乎人革之时大矣哉
　　隂阳代谢而嵗功成天命始终而圣人出故夫子因革而极言以賛之
　　先儒曰火动而上泽动而下未若泽火相息而势不两存也二女同居而志不同行未若不相得之不能两立也此睽革之分也卦中兊无有取象于水者此欲论相息之象以水火为言耳或曰水遇火而涸火遇水而灭相灭而又相息何也曰玩王氏不合而后生变之语则得之矣凡物之性相灭则有变无变亦无生也夫事亦有然者去故而后有取新之理故曰灭息灭而后生息是谓之革或曰水在火上则为既济今泽居火上而为革象同而义异何也曰水之用也动泽之体也静置水于上然火于下然后成烹饪之功泽无居火上之理若在上则灭火矣水火异体而相为用二女同体而不相得唯其不相得故革唯其相为用故革而后生物物之情革之道也此夫子释彖之辞文王所未发也顺天应人者天与之非我求之也顺之而已人之与非我倡之也应之而已时未革圣人不敢先时当革圣人不敢后圣人不能违时亦不先时
　　蒙谓圣人详言变更之道观物情之相违求事理之至当乃天运人事一新之防也
　　象曰泽中有火革君子以治厯明时
　　先儒曰治厯明时非谓厯当革葢四时改革中便有治厯明时道理君子观革之象以治厯言者举事之大者耳推日月星辰之变动以明四时之序不易而后厯正矣故治厯必在明时
　　蒙谓观燥湿之异宜犹寒暑之异此治厯明时所以取于革也
　　初九巩用黄牛之革
　　象曰巩用黄牛不可以有为也
　　先儒曰遯之六二在遯而必于遯故执之用黄牛之革革之初九在革而未可革故巩用黄牛之革巩而固之戒其轻也戒之于初全其革也
　　蒙谓当变革之初而欲固之以中顺之道者圣人之重改作也
　　六二已日乃革之征吉无咎
　　象曰已日革之行有嘉也
　　先儒曰已日乃孚人君之革也孚在革后也已日乃革人臣之革也孚在革先也
　　蒙谓圣人重改作而贵适时故始而致其慎终而与其进
　　九三征凶贞厉革言三就有孚
　　象曰革言三就又何之矣
　　先儒曰六二言征吉无咎在已日乃革之后九三言征凶贞厉在革言三就之先者六二柔而不进故圣人言之于后以使其进九三刚而躁进故圣人折之于前而使之止言而信不若未言而信故五曰未占有孚而三必革言三就而后信也
　　蒙谓事莫难于改作故圣人恐其躁动以为革之害而戒其重慎以审革之宜
　　九四悔亡有孚改命吉
　　象曰改命之吉信志也
　　先儒曰彖言已日乃孚革而信之三四五皆曰有孚则知变革之道非人心之孚信不可为也下三爻有谨重难革之意故皆曰革上三爻革道之善也故四曰改五上曰变惟革然后改改然后变武王革商为周之时所谓革也反商政所谓改也至于天下大治所谓变也
　　蒙谓革之得其当而行之尽乎诚则得人心之同然矣
　　九五大人虎变未占有孚
　　象曰大人虎变其文炳也
　　先儒曰干革九五皆称大人而象有龙虎之异者龙以徳言虎以威言干之大人尧舜之事革之大人汤武之事大人之为革也革不以言而以道故人之从革也革不以迹而以心是以其孚见于未占不待已日也已日乃孚为革者之所同未占有孚乃圣人之所独故夏人称商曰徯我后殷人称周曰我周王其未占有孚之谓乎
　　蒙谓圣人以道易天下故其过化存神之妙如此也
　　上六君子豹变小人革面征凶居贞吉
　　象曰君子豹变其文蔚也小人革面顺以从君也先儒曰天下之事始则患乎难革终则患乎难守故卦辞首曰利贞终曰利居贞葢天下之事坏而不振则革革而当则不可不贞贞则不变矣若不得已而革革而又变大易所深戒也
　　蒙谓君子小人各以类而化则革道成矣圣人谓其动凶而静吉也
　　【巽下离上】
　　鼎元吉亨
　　先儒曰圣人名卦必以道独井鼎以器者道器一也由道可以见器由器可以推道易六十四卦惟干之四徳不加一辞其次兊曰亨利贞大有曰元亨大壮曰利贞今鼎曰元吉亨程子曰吉字羡元亨而已与大有同亦不加一辞即鼎之徳可以致元亨也蒙谓圣人法鼎之卦而知其大通者由其才之善故也
　　彖曰鼎象也以木巽火亨饪也圣人亨以享上帝而大亨以养圣贤
　　圣人即鼎之象而明其用见于事天敬人者有尽诚贵礼之异也
　　巽而耳目聪明柔进而上行得中而应乎刚是以元亨顺礼以动而不蔽于私执柔居尊而能应乎刚是又即卦之才而明其徳之善也
　　先儒曰凡卦莫非象而鼎独言象者他卦皆虚象鼎是实象井非实象乎井言井之用若鼎则有形而又有其用是以鼎独以象言也然圣人尚象以制器非独口体奉也故以享上帝养圣贤
　　蒙谓圣人即卦象而明其用之殊又原卦才而言其徳之善葢圣人尚象以制器而器无非道也
　　象曰木上有火鼎君子以正位凝命
　　先儒曰木上有火非鼎也鼎之用也木上有水非井也井之功也语井而不及功语鼎而不及用非观象之意也离丽于上所以正其位巽申于下所以凝其命正位凝命主器者之事也革以改命鼎以凝命知革而不知鼎天下之乱滋矣
　　蒙谓圣人即鼎之用以为象而取端正安重之势以为正行谨言之法也
　　初六鼎颠趾利出否得妾以其子无咎
　　象曰鼎颠趾未悖也利出否以从贵也
　　蒙谓事有因败而成功人或因贱以致贵此鼎之初六始未善而终善也
　　九二鼎有实我仇有疾不我能即吉
　　象曰鼎有实慎所之也我仇有疾终无尤也
　　蒙谓有济困之才而审去就之宜守中正之道斯无邪媚之惑矣
　　九三鼎耳革其行塞雉膏不食方雨亏悔终吉
　　象曰鼎耳革失其义也
　　蒙谓以三之时虽未得君以行道以三之才终能获上以致和葢君子之怀才不偶未有久而不亨者也
　　九四鼎折足覆公餗其形渥凶
　　象曰覆公餗信何如也
　　先儒曰四之折足亦初之颠趾然初利而四凶者初未有实而四有实故也
　　蒙谓当大任而用小人其取败也必矣
　　六五鼎黄耳金利贞
　　象曰鼎黄耳中以为实也
　　先儒曰位中故取黄色爻偶故取耳象惟中虚故能受实
　　蒙谓六五居中而应刚所少者正而固耳故或又因其才而为之戒焉
　　上九鼎玉大吉无不利
　　象曰玉在上刚柔莭也
　　先儒曰六五爻柔故尚以金上九体刚故尚以玉蒙谓在上体刚而用柔乃居成功而善处者也故圣人深美之
　　【震下震上】
　　震亨震来虩虩笑言哑哑震惊百里不丧鬯
　　蒙谓阳生于下而始奋故能致其亨人存于中而知惧故能保其安然不失其诚敬之心又处震之大方也
　　彖曰震亨震来虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也先儒曰惊者卒然遇之于外心无主者也惧者惕然修之于内心有主者也方震雷之威逺者惊迩者惧而于临事之顷精神对越不失常度斯为不失其祀主矣此卦纯以君出子在为言则震之体全而用显故曰出可以守宗庙社稷不杂言君父共国时也蒙谓动而奋者吾知其理之必通惧而修者吾知其事之终善然必存其诚敬之心而后能任其保守之重也
　　象曰洊雷震君以恐惧修省
　　先儒曰恐生于惧见于貌修其所未为省其所已为恐惧作于心修省见于事皆洊而不一之意震之雷人皆恐惧也君子则以修省继之恐惧者忧其变之来初震象修省者思其变之弭洊震象君子以恐惧修省此心无时而不存圣人特因雷震发之耳蒙谓畏天威而思己过君子之事也
　　初九震来虩虩后笑言哑哑吉
　　象曰震来虩虩恐致福也笑言哑哑后有则也
　　蒙谓当震之来而知处震之道斯能保其安矣
　　六二震来厉亿丧贝跻于九陵勿逐七日得
　　象曰震来厉乗刚也
　　蒙谓巽避而逺去者始而度其势之危中正以守者终而知其理之复葢避逺以自守处震之大方也
　　六三震蘓蘓震行无眚
　　象曰震蘓蘓位不当也
　　蒙谓人能因震惧而去其不正以就正斯无不正矣此圣人之戒也
　　九四震遂泥
　　象曰震遂泥未光也
　　蒙谓居震动之时而失震动之势者由其不正以防重隂之间也
　　六五震往来厉亿无丧有事
　　象曰震徃来厉危行也其事在中大无丧也
　　蒙谓以隂柔而为动之主故无时而不危以中徳而处震之时故虽危而无失葢五之所失在于正五之所善在于中能由中以求正则可自守矣
　　上六震索索视矍矍贞凶震不于其躬于其邻无咎婚媾有言
　　象曰震索索中未得也虽凶无咎畏邻戒也
　　先儒曰圣人处震有三一曰先事而致虑二曰因时而达变三曰退处而得中何谓先事而致虑初曰恐致福上曰畏邻戒是也何谓因时而达变三之蘓蘓四之遂泥是也何谓退处而得中二之震来厉度其必丧故戒以勿逐五以往来厉度其无丧有事故美之曰其事在中震之六爻圣人所以示人处变之道至矣
　　蒙谓以隂柔居动极故圣人危其行因震惧而知戒故圣人善其守然与诸处震者则异矣
　　【艮下艮上】
　　艮其背不获其身行其庭不见其人无咎
