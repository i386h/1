<!-- { "loadSidebar": true } -->
　　蒙谓观诸卦在乎损下以増高反诸身乃当损欲以从理盖损所当损则无害于损矣
　　初九已事遄往无咎酌损之
　　象曰已事遄往尚合志也
　　蒙谓尽益上之事而不居其功度损已之宜而不违于理乃损下益上之道
　　九二利贞征凶弗损益之
　　象曰九二利贞中以为志也
　　蒙谓唯不枉道以狥人故能正已以正物非二之志存于中不足以与此
　　六三三人行则损一人一人行则得其友
　　象曰一人行三则疑也
　　先儒曰三与上隂阳相与也初二四与五同德相与也损有损奢而从俭者有损不善以从善者有损已以益人者有损已而取人之益者有损之损者有损之益者有不损之损者有损其所以损者二簋可用享损奢以从俭也惩忿窒欲损其疾损不善以从善也初九之益六四九二之益六五六三之益上九损已以益人也六五虚已以受诸友之益损已而取人之益也初九以已益人而酌损此损之损也六三以损益人而得友六五为损之主而受益损之益也上九弗损益之不损之损也此爻乃损之所以为损者故总言损之道
　　蒙谓圣人知相与之道不可疑故于三深明相与之道所以当致其一盖对待者生生之本故曰两相与则专三则余而当损矣
　　六四损其疾使遄有喜
　　象曰损其疾亦可喜也
　　先儒曰柔过为疾忿欲是也当损而不损过也不当损而损亦过也酌损之弗损益之者亦不过损也损一人损其疾者皆理之所当损也
　　蒙谓人能不吝于改过则复于无过矣此圣人所以深与之也
　　六五或益之十朋之龟弗克违元吉
　　象曰六五元吉自上祐也
　　先儒曰损益有离坎体故称龟
　　蒙谓居君位而能虚中以受益则大获天人之助矣
　　上九弗损益之无咎贞吉利有攸往得臣无家
　　象曰弗损益之大得志也
　　先儒曰损之成卦上艮下兑上之损下止而不过下之奉上説而无斁尽损道之至善也损之上九入于益矣故爻言利有攸往而益之彖亦云
　　蒙谓当受益之时而以益下为心乃事理之至当人心所悦从也
　　【震下巽上】
　　益利有攸往利涉大川
　　先儒曰乾坤十变而后至泰否咸恒十变而后至损益泰否者天之所为也故先泰而后否损益者人之所为也故先损而后益乾坤交则为泰不交则为否山泽之气交则为咸损泽以益山则为损先雷后风则为恒先风后雷则为益泰否损益皆三隂三阳之卦然乾坤之体纯全则为泰否驳杂则为损益所以泰否为天道损益为人道也
　　蒙谓人能以利物为心则无适而不宜矣
　　彖曰益损上益下民説无疆自上下下其道大光仁以及物故能得人心谦以持已故能存道心盖益下者人君之政下下者人君之德有益下之政民斯悦之矣有下下之德民斯仰之矣
　　利有攸往中正有庆利涉大川木道乃行
　　居无过之地以济天下之难则天下孰不受吾之益哉
　　益动而巽日进无疆天施地生其益无方凡益之道与时偕行
　　圣人明卦德之善而言天地生物之功圣人为益之道唯应时顺理而已耳
　　先儒曰以阳饶隂之言之则为损上益下以阳贵隂贱言之则为自上下下圣人行益道而往使人由于大中至正之涂乃有庆也圣人之益人理而已非若区区小惠也无疆以悠久言也无方以广大言也有无疆之进者斯有无方之益有无方之益者斯有无疆之説感通之理然也然考之益之一卦不及一损字而损之一卦屡言及益益之卦辞首言利有攸往而损至后言之益直言与时偕行而损则曰损益盈虚与时偕行始信益者圣人所乐为损出于不得已也圣人用心何其仁哉
　　蒙谓人君为益之道不专其利故能得乎民不违于理故能合乎天此圣人所以极言而赞之也
　　象曰风雷益君子以见善则迁有过则改
　　先儒曰善不迁过不改未知益已乌能益人然惟明理然后能迁善知耻然后能改过见善能迁则改过愈勇有过能改则迁善愈速亦风雷相益之义也两则字尤有力有勇猛向进之意
　　蒙谓君子观诸卦有益之象故反诸身求益之理此观象系辞之防也
　　初九利用为大作元吉无咎
　　象曰元吉无咎下不厚事也
　　先儒曰益之爻用大作用享帝用凶事用迁国皆大有为之卦故曰益以兴利
　　蒙谓居下位而当大任小善不足以称之也
　　六二或益之十朋之龟弗克违永贞吉王用享于帝吉象曰或益之自外来也
　　先儒曰损卦益在上五为受益之主故或益之在五益卦益在下二为受益之主故或益之在二大抵唯虚故受益损益二五皆以柔受刚益
　　蒙谓人能虚中以受益正固而不迁则不唯得乎人亦将合乎天矣
　　六三益之用凶事无咎有孚中行告公用圭
　　象曰益用凶事固有之也
　　蒙谓果于益下而无专决之嫌诚以奉上而有信从之理是盖因三之才而为制变之方也
　　六四中行告公从利用为依迁国
　　象曰告公从以益志也
　　先儒曰三用凶事故可先行而后吉四欲迁国则必先告而后行遇变事而能制乎权者六三以之遇经事而能体乎常者六四以之
　　蒙谓有中正之守虽能获乎上无刚特之操故必依乎人盖圣人因四之不足以致戒而吾夫子又从而发明之也
　　九五有孚惠心勿问元吉有孚惠我德
　　象曰有孚惠心勿问之矣惠我德大得志也
　　先儒曰有孚惠心者非为人给而家养也圣人之仁如气之春举此加彼使其欲富寿安佚之心皆遂所欲也我之所惠以心则人亦感惠以为德矣盖为益之大莫大于有孚为惠之大莫大于惠心我以至诚惠下为心洪范所谓敛时五福用敷锡厥庶民者也下亦以至诚惠吾之德洪范所谓于汝极锡汝保极者也损之上益之五皆以不损下为大得志圣人之意可见矣
　　蒙谓君能锡福于民下能归美于上乃事理之至善人君之道得矣
　　上九莫益之或击之立心勿恒凶
　　象曰莫益之偏辞也或击之自外来也
　　蒙谓居上而欲专其利则求利未得而害已随之圣人所以深致其戒也
　　【干下兑上】
　　夬于王庭孚号有厉告自邑不利即戎利有攸往先儒曰五隂去一阳谓之剥五阳去一隂谓之夬隂之去阳势不过也以渐变之使剥烂而已故以剥言之阳之去隂其势刚健决而去之不可伤于过故以夬言之于剥曰不利有攸往于夬曰利有攸往圣人于剥所以存阳于夬必欲尽隂而决之也
　　蒙谓君子之去小人也正名其罪而有戒偹之心自治其私而无尚武之意如是而往其无所失矣
　　彖曰夬决也刚决柔也健而説决而和
　　君子之去小人也虽有以戒其恶必有以服其心
　　于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　君子去小人虽知彼之可胜不恃我之能胜则君子之道纯一而无害矣
　　先儒曰非健无以去小人之恶非説无以服小人之心刚长乃终与复刚长相应
　　蒙谓君子之去小人也恩威并行而理势兼尽则君子道长小人道忧也
　　象曰泽上于天夬君子以施禄及下居德则忌
　　蒙谓君子观泽之升于上而决于下虽法之以施惠下之政必戒之以为脩身之防
　　初九壮于前趾往不胜为咎
　　象曰不胜而往咎也
　　先儒曰大壮之初壮于趾凶戒其用壮也夬之初壮于前趾往不胜为咎戒其好胜也
　　蒙谓君子之去小人也苟有躁进之心自有难胜之理圣人于夬之初为戒深矣
　　九二惕号莫夜有戎勿恤
　　象曰有戎勿恤得中道也
　　先儒曰圣人于五阳之盛犹以惕号为戒微矣哉蒙谓君子之去小人也有偹则无患矣然非九二所处之得宜何以与此
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　先儒曰君子去小人之道不患其不健而患其不説不患其不决而患其不和故初与三皆以用壮为戒蒙谓君子之去小人也虽不任其刚亦不失其刚故始若与之和终能致其决
　　九四臀无肤其行次且牵羊悔亡闻言不信
　　象曰其行次且位不当也闻言不信聪不明也
　　蒙谓君子之去小人也既已失其刚当勉以从乎阳然非刚明之才不能也
　　九五苋陆夬夬中行无咎
　　象曰中行无咎中未光也
　　先儒曰三五独戒夬夬比与应也
　　蒙谓君子之去小人也如有所溺而终致其决虽能勉强以从义然非充实而光辉也
　　上六无号终有凶
　　象曰无号之凶终不可长也
　　先儒曰五刚决一柔而卦爻皆戒处夬之难如此故吾于剥见君子之易退于夬见小人之难逺
　　蒙谓君子道长小人道忧也
　　【巽下干上】
　　姤女壮勿用取女
　　先儒曰以一隂而敌五阳壮也巽为长女亦女壮之义阳至四而后言壮隂始生而即为壮亦可见君子小人之情状不同也隂阳消长如循环剥者阳之消不旋踵而为复夬者隂之消不旋踵而为姤当一阳之生也圣人未敢为之喜必曰朋来无咎言一阳未易胜五隂也当一隂之生也圣人已遽为之忧而曰女壮言一隂已有敌五阳之志也坤疑坚冰姤防女壮皆戒其始也
　　蒙谓以一隂而遇五阳女德之不贞者也
　　彖曰姤遇也柔遇刚也勿用取女不可与长也
　　以隂而先阳非男女匹合之正也故圣人深戒之
　　天地相遇品物咸章也刚遇中正天下大行也姤之时义大矣哉
　　当交遇之时圣人固深赞其理然隂长之际圣人又深谨其几
　　先儒曰夬之一隂不为主隂往而穷也故曰刚决柔姤之五阳不为主隂来而信也故曰柔遇刚一阳生曰复本有而来复也一隂生曰姤本无而倐遇也此可见圣人内君子而外小人之意夬利有攸往刚长乃终也姤勿用取女不可与长也阳虽多犹恐其少隂虽少已惧其多此可见圣人崇阳而抑隂之意盖夬已退之隂也故圣人务进阳欲其无隂也姤方来之隂也故圣人务抑隂恐其干阳也咸所以取女吉者男先于女也姤则女先于男与蒙六三同故皆勿用取女姤巽下干上有以坤初六变干初九之义是为天地相遇之象且一隂生于五月南离之位万物相见乎离而蕃衍于大夏非品物咸章而何复言见天地之心冬至也姤言品物咸章夏至也举二至而律厯见矣万物别而言之曰品物
　　蒙谓圣人之赞易也始言消长之机而见隂盛之势为可畏终言会合之理而见相遇之道不可少盖遇失其道是固不可苟遇遇得其道又安得而不遇哉
　　象曰天下有风姤后以施命诰四方
　　蒙谓人君观天之以风被于物者无不当知令之行于民者无不徧此圣人因姤之象而明其事如此也
　　初六系于金柅贞吉有攸往见凶羸豕孚蹢躅
　　象曰系于金柅柔道牵也
　　先儒曰以其一隂遇五阳故彖言全卦而曰女壮以其隂始生故初六一爻而曰羸豕
　　蒙谓圣人于隂生之卦始欲窒其渐进之机终复明其必盛之势盖使小人不得肆其恶所以君子得深为之备也
　　九二包有鱼无咎不利賔
　　象曰包有鱼义不及賔也
　　先儒曰剥之贯鱼姤之包鱼皆以阳制隂者也蒙谓当夫隂之始生而制之在已则不患隂之渐长而害之及人圣人防微杜渐之意深矣
　　九三臀无肤其行次且厉无大咎
　　象曰其行次且行未牵也
　　先儒曰姤者夬之反姤之九三即夬之九四故其象同夬之不进为失机故曰牵羊悔亡姤之不进为知止故曰厉无大咎
