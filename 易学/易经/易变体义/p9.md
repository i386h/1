<!-- { "loadSidebar": true } -->
　　此贲之明夷也而爻辞云尔者盖君子非不明而常自晦故能致乐告之善犹白非无色故能致五采之所施也自晦犹之白也致乐告之善则犹致五采之彰施焉盖贲之义也何则素乃可作绘质乃能生文此白贲之实也上九在一卦之外而居六位之上则似之矣隂虚而资阳月魄之溯日此白贲之象也明夷务暗而君子用晦而明则似之矣向使君子饰智以惊愚修身以明污昭昭若掲日月而行则安有乐告以善者哉故不自以为明则人皆献厥明矣不自以为聪则人皆献厥聪矣此用晦而明之道而白贲之义如之故为明夷之变体焉然此特因白贲有用晦而明之象故为贲之明夷而与其本体异矣
　　【坤下艮上】剥
　　初六剥牀以足蔑贞凶
　　此剥之頥也而爻辞云尔者夫颐之为言养也而其彖曰天地养万物圣人养贤以及万民盖下不厚则剥之所以起剥不已则上之所以危厚下之道无他焉养之而已有六府以养其外则既庶且富而无相凌之志有三事以养其内则既富方谷而无相害之心由是归美报上而君臣并受其福尚何剥之有哉且圣人体天地之徳而养万民也必先之以养贤仁且有礼以养而至于贤人众多则天下虽有懐邪之人欲为害治之事必有以正之而不驯至于剥矣剥牀以足言民之不可不养也蔑正则凶言贤之不可不养也故是爻言剥自下起而变体为頥然因剥之起无以正之而知养贤及民之不可缓故为剥之頥而与頥之本体异矣
　　六二剥牀以辨蔑贞凶
　　此剥之蒙也而爻辞云尔者盖蒙有暗义有襍义君子小人固若薰莸之殊而其所以难辨者以道之不明也道固有时乎不明而小人蔽蒙而不自知颛蒙而好自用乃乗时之昏暗道之不明疾君子之异已而剥丧是务自下侵上其势滋长君子难于自明而上下相蒙虽有柔顺中正之道其谁使正之哉此其所以变体为蒙也虽然蒙有养正之道虽暗而终于明虽襍而终于着君子虽以养正之道包蒙者而纳之然有终身不灵者説桎梏以往而终于为冦则击蒙以正之而从上下之愿焉剥之六二承乗皆隂如君子之孤立而未有与者至于上九刚在上与吾正应近而相得则始所谓未有与者终有与始所谓蔑正者终可得而正由是暗终于明杂终于着而蒙终于亨矣此又蒙与剥之终也虽然此因剥牀蔑贞有蒙之义故为剥之蒙而与蒙之本体异矣
　　六三剥之无咎
　　此剥之艮也而爻辞云尔者剥虽小人侵盛咸欲剥丧君子之时而君子所恃者道与位而已所谓道者阳爻也所谓位者居上也六虽非阳而所应者阳三虽下体而居一体之上且应乎上九而离上下之羣隂小人虽剥之而终不可得盖若山之止而不可摇固不可倾也故其变体为艮而曰剥之无咎然因小人虽剥之而不可剥故为剥之艮而与艮之本体异矣虽然剥以山附于地故为坤下艮上之象而是爻乃取艮之全体者何哉盖上体为山而已则犹山之巍峩而下不厚也下体亦为山则犹山之广大而下亦厚焉下不厚则其頽也易而下厚则其圮也难故全体为艮而后不可剥之义明矣
　　六四剥牀以肤凶
　　此剥之晋也而爻辞云尔者盖五隂为剥而此则四隂已成六四承乗皆隂且切近乎灾矣隂犹上进未已于是乎以肤受剥而害浸深焉故变体为晋虽然晋乃君子自昭明徳进而上行之时而此乃言小人进而未已者盖初之晋如摧如二之晋如愁如者君子之进也至九四晋如鼫鼠则小人之进尔剥之六四变体为晋而适当九四之地故言小人之进而贪窃畏人有鼫鼠之象以卦象言其常而爻言其变故虽卦象主言君子而爻亦言小人之进焉盖剥之六四以隂居隂正也故为君子之遇剥晋之九四以阳居隂不正也故为小人之冒进然君子之剥知小人之进故为剥之晋而与晋之本体异矣
　　六五贯鱼以宫人宠无不利
　　此剥之观也而爻辞云尔者盖剥为乱之极而乱常生乎小人女子左右近习之人左右近习柔巽隠伏其情状盖若鱼然制得其道则易不得其道则难矣将法贯鱼之道以制而一之非柔中不能也柔则有以宠之与逺之则怨者异矣中则虽宠而有以制之与近之则不逊者异矣非特如此而已且示之以中正之道使之观而化焉则自内以及外自近以及逺皆惟我是化而无不利矣所谓中正以观天下观民以观我生而知君子之无咎者也故六五柔得尊位大中虽居剥之时而独不言剥乃言贯鱼以宫人宠无不利盖知所以致剥之道既不至于剥而又有中正以观天下之义焉此所以变体为观也虽然观以九居五乃尽中正之道今以六居五谓之中可也而兼正以言者以柔中之道施宠于宫人而无害于分义则其治内也可谓至公而尽正矣此所以变为观之九五而兼中正以言之也然因以中正之道治天下之剥而又能以此示天下使之观而化故为剥之观而与观之本体异矣
　　上九硕果不食君子得舆小人剥庐
　　此剥之坤也而爻辞云尔者盖硕果者以君子充实光辉之道遇小人剥丧之时虽不见伤亦不见用于理不为顺矣然遇剥之极有刚实之材天下于此厌乱而思治知君子之终不可舎而载之使居上知小人之终不可用而剥之使失所进君子而退小人是乃天下之大顺也故变体为坤焉盖仁者宜在髙位而不仁则非所宜矣以宜不宜之辞知顺不顺之理而经以坤为天下之至顺又以击蒙御冦为顺上下之愿则变体之义可知矣然因剥之终复进君子退小人而为天下之大顺故为剥之坤而与坤之本体异矣且坤之上六亦先曰黄者天地之襍而终曰天地黄亦与此同义乎虽然剥之二体兼顺与止之义而至此乃全体为顺者小人既已剥庐则止之之术不足道也惟君子进而小人退为天下之大顺故其上下皆为坤之体焉
　　【震下坤上】复
　　初九不逺复无只悔元吉
　　此复之坤也而爻辞云尔者盖阳动而隂静阳辟而隂阖自然之分也然阳或潜藏干或静専者适然之时也初九爻则阳也故潜萌而动然时则冬也故至丑而未泰如是则出入无疾朋来无咎矣所谓时者无他当其可而已自人道言之动而不当其可非善时也然不善未尝不知知之而未尝复行则不逺而复矣不逺而复则终得坤道之静矣故法地道而无祗悔尽人道而元吉祗言地道之神元言人道之善而人则法地者也故其变体为坤焉然因不逺复无祗悔而后为复之坤则与坤之本体异矣虽然兼坤与震而后复之卦具此乃具坤之全体而无震体者震动而坤静也以二体有震故初九潜萌而动然五隂犹盛于其外故不逺而复方动而遽复故震不足坤有余而全体为坤焉
　　六二休复吉
　　此复之临也而爻辞云尔者盖六隂既纯已为坤矣一阳生而为复二阳长而为临复之本体一阳虽生而其辰建子五隂犹盛也其为变体二阳虽长而其辰建丑四隂未衰则犹足以防阳不可不知险而冒进故阳气之在子丑犹未若春之动以散之也初九既以动矣以其知险故不逺而遂复六二虽变体为临然亦知险故下比乎初而休息以待之所谓下仁者以初为复之先至而二则继之皆阳之朋而二则下比之也智言动而仁言静知仁者之能静而与之同志休息以待时而不干时以犯难则休复之义可知矣自君子出处言之则道虽可以渐进而小人犹盛故初九一阳为复矣姑为六隂之坤葢与知雄守雌同义六二变体为临则二阳长矣姑与初九之一阳同志而休息焉则以退为进之义也且临之本体方二阳长矣而六三乃变体为三阳之泰则先时而过中故曰甘临无攸利复之六二变体为临则是方一阳之时已有二阳之义是亦先时而起矣然所以异于甘临者以其柔顺中正退而下比乎内尔此其所以言休复吉也然则初九退而为复之坤六二进而为复之临故与二卦之本体异矣
　　六三频复厉无咎
　　此复之明夷也而爻辞云尔者盖初九阳爻而明故能知其不善而不行且在卦之初也故曰不逺复六三则异此矣其爻隂则不明之象位过中则频而复之象其所以终能复者以变隂为阳而明入地中有时而出乎地焉尔且能见其过而内自讼者明于自知也人告之以有过则喜者明于聼言也过而能改善莫大焉者明于保身也苟不明晦则不能见其过而自讼人虽告之而不喜至于名辱身危然后不得已而改乃能复归于善则其知之者晚矣而视不能复者为愈焉所谓虽危无咎也频谓嚬蹙之嚬不得已之貌与子路之喜异矣经曰夷者伤也明入地中明夷则言所伤者徳伤于外者必反于家则言所伤者形盖徳伤于内则形亦伤于外矣晦而能返所以虽危无咎然因频而为复故为复之明夷则与明夷之本体异矣
　　六四中行独复
　　此复之震也而爻辞云尔者盖复五隂而一阳则一阳为之主初九以一阳主五隂则彖所谓反复其道者也故即其下卦之本体言之则于一体为震矣六四在五隂之中而独应初九之阳则惟道是从而与之俱化是以爻变为阳而全体为震焉盖干纯阳而无隂则所谓反复其道者阳之道尔君子之道尔复一阳而五隂则所谓反复其道者谓阳也而非隂谓君子也而非小人故言其道以别之则六四之所谓从道者从初九之道也初九之画阳道也君子之道也六四从之而不违则变为阳爻而亦为震体明矣然自复而变则为复之震而与震之本体异焉且兼坤与震而后复乃成卦初乃全体为坤则以在内卦而尚居五隂之下故也四乃全体为震则以在外卦而能从一阳之应故也此其所以尽变者欤
　　六五敦复无悔
　　此复之屯也而爻辞云尔者经曰屯者物之始生也在物言之则草昧而未甲坼之时若在人言之则婴孩而未为童子之时故屯未至于蒙而为解之始人之所谓赤子者此其时尔又曰屯见而不失其居谓屯虽将出见然未失其居亦方为草昧婴孩之义也孟子曰大人者不失其赤子之心盖赤子之心人初有之惟大人能尽其性故徳至同于初而其为赤子之心未尝失也老子亦曰含徳之厚比于赤子毒虫不螫猛兽不攫鸷鸟不搏夫在异类犹然则人孰得而害之哉六五居位之尊而尽坤之体坤静翕而厚载也惟即动而静不迁其厚乃复其厚而为厚之至于是人物莫得而害之何悔之有此盖所谓含徳之厚比于赤子者也故变体为屯而有敦复无悔之辞然自复性之厚而徳至同于初乃有物之始生见而不失其居之义故为复之屯而与屯之本体异矣
　　上六迷复凶有灾眚用行师终有大败以其国君凶至于十年不克征
　　此复之颐也而爻辞云尔者盖君道无他正已以正人而已性本自正迷则失之迷而后复则尤在所养焉迷则凶矣能复而不能养则灾眚亦不能免苟得其养则眚未必有也孟子曰养心莫善于寡欲又曰存其心养其性所以事天此养正所以成已也书曰徳惟善政政在养民故有三事以养其心而六府以养其身此养正所以成物也经曰頥者养也又曰頥养正则吉而继之以观其所养观其自养盖向也迷则犹之疾也今也复则犹疾之愈也疾之方愈则必调其节宣而助其气体以养之君子之养徳亦然此其所以变体为頥者欤然因既迷乃复而戒之以不可不养又勉之以能养故为复之頥而与頥之本体异矣

　　钦定四库全书
　　易变体义卷六　　　　　宋　都絜　撰
　　上经六【无妄至离】
　　【震下干上】无妄
　　初九无妄往吉
　　六二不耕获不菑畬则利有攸往
　　六三无妄之灾或系之牛行人之得邑人之灾
　　九四可贞无咎
　　九五无妄之疾勿药有喜
