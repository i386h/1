<!-- { "loadSidebar": true } -->
　　同人柔得位得中而应乎乾曰同人。注。五之二得位得中而与乾应。故曰同人。同人曰同人于野亨利涉大川乾行也。注。四上变乾为坎故曰乾行。文明以健中正而应君子正也。注。谓二五。唯君子为能通天下之志。注。唯。独也。四变成坎。坎为通。为志。故能通天下之志。疏。五之至同人○坤六五失位。降居乾二。是柔得位得中而应乎乾。故曰同人。乾为人。二与五应。五体乾。故应乎乾。二同于五。同性同德。故曰同人也。○四上至乾行○同人于野。乾为野。四上变体坎。坎从乾来。故曰乾行。○谓二五○二体离。离为文明。五体乾。乾为健。故曰文明以健。二下中。五上中。故曰中正而应。阴阳得位为君子。故曰君子正也。○唯独至之志○此虞义也。大学曰此谓唯仁人能爱人。郑注云。独仁人能之。是唯为独也。坎为通。说卦文。坎为心。故为志。四上变成既济定。六爻位正。故能通天下之志。
　　大有柔得尊位大中而上下应之曰大有。注。柔谓五。五为尊位。阳称大。五为上中。故曰大中。比初成震。震为应。乾五变之坤成大有。天道助顺。人道助信。故上下应之曰大有。其德刚健而文明应乎天而时行是以元亨。注。谓五以日应乾而行于天也。时谓四时也。比初动成震为春。至二成兑为秋。至三离为夏。坎为冬。故曰时行。以乾亨坤。是以元亨。疏。柔谓至大有○庖犠位乾五。五动见离。离丽乾。故柔得尊位。天道助顺。是上应也。人道助信。是下应也。○谓五至元亨○此虞义也。五动见离。故五以日应乾而行于天也。大有与比旁通。比变歴四时。故曰时行。乾五之坤。故以乾亨坤也。
　　嗛亨天道下济而光明地道卑而上行。注。乾上之三。故下济而光明。坤三之上。故卑而上行。天道亏盈而益嗛地道变盈而流嗛鬼神害盈而福嗛人道恶盈而好嗛。注。盈者嗛之反。嗛尊而光卑而不可踰君子之终也。注。德成而上。疏。乾上至上行○乾上九之坤三。以乾照坤。故下济而光明。坤六三之乾上。天尊地卑。故卑而上行也。○盈者嗛之反○嗛。虚也。盈嗛犹盈虚。盈。满也。荀子仲尼篇曰。满则虑嗛。平则虑险。安则虑危。满与嗛。平与险。安与危。皆义之相反者。故云盈者嗛之反。古文谦皆作嗛。昭元年春秋传曰。谦不足。则嗛与谦同物也。虞注云。乾盈于上。亏之坤三。故亏盈。贵处贱位。故云益嗛。嗛三以坤变乾盈。坎动而润下。水流湿。故流嗛。鬼谓四。神为三。坤为鬼害。乾为神福。故鬼神害盈而福嗛。乾为好为人。坤为恶。故人道恶盈而好嗛。是其义也。○德成而上○乐记文。韩婴易传曰。五帝官天下。又曰。官以传贤。三有嗛德以升五。故尊而光。卑而不可踰。是德成而上之事。故云君子之终也。
　　豫刚应而志行顺以动豫。注。刚谓四。四为卦主。五阴应之。其志大行。故刚应而志行。坎为志也。豫顺以动故天地如之而况建侯行师乎。注。小畜乾为天。坤为地。如之者谓天地亦动以成四时。而况建侯行师。言其皆应而豫也。天地以顺动故日月不过而四时不貣。注。豫变通小畜。坤为地。动初至三成乾。故天地以顺动。过。失度。貣。差也。谓变初至需。离为日。坎为月。皆得其正。故日月不过。动初时震为春。至四兑为秋。至五坎为冬。离为夏。四时为正。故四时不貣。通变之为事盖此之类。圣人以顺动则刑罚清而民服。注。复初为圣人。清犹明也。动初至四。兑为刑。至坎为罚。坎兑体正。故刑罚清。坤为民。乾为清。以乾据坤。故民服。豫之时义大矣哉。注。顺动天地。使日月四时皆不过差。刑罚清而民服。故义大。疏。刚谓至志也○卦唯一阳。故知刚谓四。又为卦主。统制五阴。同心应之。象传所云由豫大有得。志大行也。故云刚应而志行。坤顺震动。母老子强。居乐出威。故为豫也。○小畜至豫也○此虞义也。说文曰。如从随也。豫与小畜旁通。小畜乾为天。豫坤为地。卦有中和之德。故豫顺以动。中和者天地也。故天地如之。谓天地亦动以成四时。如下文所云是也。建侯行师。羣阴皆应而说乐。故云皆应而豫也。○豫变至之类○此虞义也。豫旁通小畜体巽。豫体震。震巽特变。终变成小畜也。坤为地。谓豫坤也。动初至三。下体成乾。乾为天。故天地以顺动。续汉书律历志曰。两仪既定。日月始离。初行生分。积分成度。又曰。察日月俱发度端。日行十九周。月行二百五十四周。复会于端。无失度之事。故云过失度也。月令孟春曰宿离不贷。郑注云。离读如俪偶之俪。宿俪谓相与宿。偶当审候伺不待过差。故云貣差也。貣与贷通。变初至需。谓至五也。需离为日。豫坎为月。日月皆得其正。故不过也。初动体震。震为春。至四体兑。兑为秋。至五体坎。坎为冬。离为夏。此覆述上文也。貣者。参同契所谓纤介不正。悔吝为贼。二至改度。乖错委曲。隆冬大暑。盛夏霜雪。二分纵横。不应漏刻。今四时皆正。故不貣也。通变之谓事。上系文。虞彼注云。事谓变通。趋时以尽利也。不过不貣皆以时言。故云盖此之类。○复初至民服○乾凿度曰。孔子曰。坤变初六曰复。正阳在下。为圣人四利之初。复初龙德而隐。故为圣人。清犹明也以下皆虞义也。说文云。清。朗也。释言云。明。朗也。清明同训。故云清犹明也。兑正秋。秋杀于右故为刑。晋语以蓐收为天之刑人亦此义也。坎为法。罚者施法之罪名。故为罚。五体坎。四体兑而皆得正。故刑罚清。楚语曰。命火正黎司地以属民。故坤为民。乾为天。乾凿度曰。轻清者上为天。故乾为清。豫下体坤。动初至三成乾。是乾据坤之象。坤为民。故民服也。○顺动至义大○法象莫大乎天地。今天地顺动矣。县象着明。莫大乎日月。今日月不过矣。变通莫大乎四时。今四时不貣矣。备物致用莫大乎圣人。今圣人以顺动。刑罚清而民服矣。皆义之大者。故云义大。此上皆虞义也。
　　随刚来而下柔动而说随。注。否乾上来之坤初。故刚来而下柔。动震说兑也。大亨贞无咎而天下随之。注。阳降阴升。嫌于有咎。三四易位成既济。故天下随之。随之时义大矣哉。注。用九用六之法。阳唱而阴和。男行而女随。故义大。疏。否乾至兑也○此虞义也。乾刚坤柔。卦自否来。否乾上九来之坤初。是刚来下柔。动震说兑。故名随也。○阳降至随之○乾凿度曰。形变之始。清轻者上为天。浊重者下为地。是阳升阴降。易之理也。今阳来降初。阴往升上。阳降阴升。非理之常。故嫌于有咎。而云大亨贞无咎者。以三四易位。六爻皆正。成既济定。云行雨施而天下平。是天下随之也。此兼荀义。○用九至义大○用九者。用乾之六爻而居五三初之位。用六者。用坤之六爻而居二四上之位。故虞氏注文言曰。乾坤六爻成两既济是也。阳唱而阴和。男行而女随。乾凿度文。乾为阳。坤为阴。乾成男。坤成女。既济六爻。阴皆承阳。女皆随男随家。有此义。故云随之时义大矣哉。
　　蛊刚上而柔下巽而止蛊。注。泰初之上。故刚上。坤上之初。故柔下。上艮下巽。故巽而止。蛊也。蛊元亨而天下治也。注。以乾交坤。故元亨。爻多失正。故不言利贞。而诸爻皆有乾正之事。故天下治也。利涉大川往有事也。注。二往乾五。故有事。先甲三日后甲三日终则有始天行也。注。乾为始。坤为终。故终则有始。乾为天。震为行。故天行也。疏。泰初至蛊也○此虞义也。○以乾至治也○刚上柔下。是以乾交坤。故元亨也。爻之二五初上皆失正。故彖不言利贞。而初二三五皆有乾正父母之事。亦是利贞之义。孝经。子曰先王有至德要道以顺天下。民用和睦。上下无怨。至德要道出于孝。故殷仲文注云。穷理之至以一管众为要。然则至德要道即乾元也。乾元用九。故天下治也。○乾为至行也○此虞义也。乾纳甲。故为始。坤纳癸。故为终。先甲者在甲前。故云终。后甲者在甲后。故云始。甲者乾也。乾为天。互震为行。故天行也。因是而知圣人事天之道本乎易也。白虎通曰。春秋传曰。以正月上辛。尚书曰。丁巳用牲于郊。先甲三日辛也。后甲三日丁也。皆接事昊天之日。故传曰天行也。
　　临刚浸而长。注。刚谓二。浸。渐也。阳息阴。故浸而长。说而顺刚中而应。注。说兑。顺坤也。刚中谓二。四阴皆应之。故曰而应。大亨以正天之道也。注。二升五。三动成既济。乾元用九。乃见天则。故曰天之道。至于八月有凶消不久也。注。阳息则消。故消不久。疏。刚谓至而长○阳长阴消皆以积渐而成。文言曰。其所由来者渐矣。故云浸渐也。阴符经曰。天地之道浸。故阴阳胜。遯彖传曰。小利贞。浸而长也。此谓阴浸而长也。○说兑至而应○说卦曰。坤顺也。兑说也。故云说兑顺坤也。二以刚居中。故知刚中谓二。二当升五。羣阴应之。故刚中而应也。○二升至之道○此释元亨利贞之义。凡卦具四德者。皆以既济言之。二升五。三动成既济则六爻皆正。乾元用九谓用九而居五三初之位。天以中和育万物。易以中和赞化育。天之道犹天之则。故引文言以明之。○阳息至不久○阳息不久则消。故云消不久。天地盈虚。与时消息。故临言凶。言亨也。
