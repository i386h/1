<!-- { "loadSidebar": true } -->
　　坤元亨。注。乾流坤形。坤凝乾元。终亥出子。品物咸亨。故元亨。利牝马之贞君子有攸往。注。坤为牝。乾为马。阴顺于阳。故利牝马之贞。乾来据坤。故君子有攸往。先迷后得主句利。注。坤为迷。消剥艮为迷复。故先迷。震为主。反剥为复。体震。故后得主。利。西南得朋东北丧朋安贞吉。注。爻辰初在未。未。西南阴位。故得朋。四在丑。丑。东北阳位。故丧朋。地辟于丑。位在未。未冲丑为地。正承天之义也。故安贞吉。虞氏说此经以纳甲云。此易道阴阳消息大要也。谓阳月三日变而成震出庚。至月八日成兑见丁。庚西丁南。故西南得朋。谓二阳为朋。故兑君子以朋友讲习。彖曰。乃与类行。二十九日消乙入坤。灭藏于癸。乙东癸北。故东北丧朋。谓之以坤灭乾。坤为丧也。疏。乾流至元亨○此虞义也。坤为形。乾之坤成坎。坎水流坤。是乾流坤形也。坤消乾自初。初为元。坤初六传曰。阴始凝也。是坤凝乾元也。坤终于亥。出乾初子。阴阳气通。品物咸亨。故元亨。○坤为至攸往○坤为牝。九家说卦文。乾为马。说卦文。坤顺也。故为牝。乾健也。故为马。以阴顺阳。传曰。柔顺利贞。故利牝马之贞也。凡卦辞爻辞言利者。繋下云。变动以利言。故乾坤变动皆言利也。君子谓阳。阴顺于阳。阳来据坤初三五之位。故君子有攸往也。○坤为至主利○坤为迷。九家说卦文。剥上体艮。消剥为坤。剥上九曰小人剥庐。虞注云。上变灭艮。坤阴迷乱。故小人剥庐。是消剥为迷。复先迷之象也。序卦曰。主器者莫若长子。故受之以震。是震为主也。剥穷上反下为复。故反剥复初体震。震为主。故后得主乃利也。○爻辰至故也○此刘歆义。歆说详三统暦也。爻辰者谓乾坤十二爻所值之辰。乾贞于十一月子。间时而治六辰。坤贞于六月未。亦间时而治六辰。乾左行。坤右行。十一月子。乾初九也。十二月丑。坤六四也。正月寅。乾九二也。二月卯。坤六五也。三月辰。乾九三也。四月己。坤上六也。五月午。乾九四也。六月未。坤初六也。七月申。乾九五也。八月酉。坤六二也。九月戌。乾上九也。十月亥。坤六三也。二卦十二爻而朞一岁。郑氏说易专用爻辰十二律。取法于此焉。坤初六在未。未值西南。又坤之位。故得朋。六四在丑。丑值东北阳位。故丧朋。汉书天文志曰。东北地事天位是也。子为天正。丑为地正。初在未。四在丑。地正适其始冲气相通也。冲犹对也。淮南天文曰。其对为冲。天开于子。地辟于丑。承天之义。汉杨震疏曰。臣闻师言。坤者阴精。当安静承阳。彖传注谓安于承天之正是也。注释得丧。正以坤之卦爻皆有承天之义。则此得朋丧朋当指坤之一卦而言。故用刘氏之说。独以爻辰释之。后世王弼崔憬之徒舍坤象之卦爻。广求之于方位。寻其归趣。虽强附于得丧未。见承天之象。今既刋落俗说。唯是易含万象。所托多涂。虞氏说经独见其大。故兼采之以广其义。虞以易道在天。八卦三爻已括大要。故以得朋丧朋为阴阳消息之义。谓月三日之暮。震象出于庚方。至月八日。二阳成兑。见于丁方。生明于庚。上弦于丁。庚西丁南。故西南得朋。谓兑二阳同类为朋。又两口对。有朋友讲习之象。传曰乃与类行是也。十五日乾体盈甲。六十日旦消乾成巽。在辛二十三日成艮。在丙二十九日消乙。入坤灭藏于癸。乙东癸北。故东北丧朋。坤消乾丧于乙。故坤为丧也。
　　初六履霜坚冰至。注。初为履霜者。乾之命也。初当之乾四。履乾命令而成坚冰也。六二直方大不习无不利。注。乾为直。坤为方。故曰直方。阳动直而大生焉。故曰大。习重也。与袭通。春秋传曰。卜不袭吉。三动坎为习。坤善六二。故不习无不利。六三含章可贞或从王事无成有终。注。贞正也。以阴包阳。故含章。三失位。发得正。故可贞。乾为王。坤为事。三之上终乾事。故或从王事。无成有终。文言曰。地道无成而代有终也。六四括囊无咎无誉。注。括结也。谓泰反成否。坤为囊。艮为手。巽为绳。故括囊在外多咎。得位承五。系于包桑。故无咎。阴在二多誉。今在四故无誉。六五黄裳元吉。注。坤为裳。黄中之色。裳下之饰。五当之乾二而居下中。故曰黄裳。降二承乾。阴阳位正。故元吉。上六龙战于野其血玄黄。注。消息坤在亥。亥乾之位。为其兼于阳也。故称龙战者。接也。说卦曰。战乎乾。乾西北之卦。称野。阴阳相薄。故有是象。血以喻阴也。玄黄天地之杂。言乾坤合居也。用六利永贞。注。永长也。阴利居正承阳则永。故用六利永贞。京氏谓六偶承奇是也。疏。初为至冰也○爻例。初为足为趾为拇。履践也。足所以践。故初为履霜者乾之命也。已下九家义也。乾居西北之地。为寒为冰。是霜与冰皆是乾气加坤而成者。故曰霜者乾之命也。刘向鸿范五行传曰。九月阴至五。通于天位。其卦为剥。剥落万物。始大杀矣。明阴从阳命。臣受君令而后杀也。若然。坤之消乾皆顺乾命而成者。故文言曰盖言顺也。君子疾其末则正其本。易系此爻正以示戒。○乾为至不利○与乾旁通。乾为直。坤为方。九家说卦文繋上曰乾其动也直。故乾为直。文言曰。坤至静而德方。虞氏云阴开为方。故坤为方。阳动直而大生。阴动辟而广生。方有广义。故云直方大。习者重袭。故与袭通。春秋传者。哀十年传文。礼表记曰。卜筮不相袭。郑注。大司徒云故书袭为习。是习为古文袭。习吉犹重吉也。士丧礼曰。筮者三人。公羊传曰。求吉之道三。故经有初筮原筮之文。不习者。言不烦再筮也。坎为习。虞义也。三可贞。动体坎。故坎为习。乾坤二卦唯九五六二为天地之中。阴阳之正。故云坤善六二。不习无不利也。○贞正至终也○此虞义也。贞正也。释见上。荀氏云。六三阳位。下有伏阳。故以阴包阳。以六居三为失位。象曰以时发。故云发得正也。荀氏例坤三当之乾上。盖六三九四不中不正。故彖象二传言不当位者。独详于此二爻。三凡十四卦。四凡八卦也。说卦曰。乾为君。又曰乾以君之。故乾为王。坤致役。故为事。荀子曰。主道知人。臣道知事。坤臣道。故坤为事。京房曰。阴为事也。三为三公。得从王事。乾立于巳。爻辰上六亦在巳。故云三之上终乾事。又引文言为证也。○括结至无誉○此虞义也。括结。广雅文。说文曰。括絜也。絜与结古文通。故郑注大学曰。絜犹结也。礼经解曰。絜静精微。易教也。絜者括絜。絜静坤也。精微乾也。坤元絜静。乾元精微。故云易教也。坤为囊。九家说卦文。坤文言曰。天地闭贤人隐。虞彼注云。谓四泰反成否。故贤人隐也。艮为手。巽为绳。恒故为绳。以手持绳。括絜嚢口。故曰括嚢。四近五故多咎。五休否。繋于包桑。四居阴得位。上承九五。存不忘亡。故无咎也。繋下云。二与四同功。二多誉。四多惧。今在四。故无誉也。○坤为至元吉○九家说卦曰。乾为衣。坤为裳。黄中之色。裳下之饰。昭十二年春秋传文。九家说卦曰。坤为黄。文言曰。天玄而地黄。案坤为土。月令曰。中央土。郊特牲曰。黄者中也。故云黄中之色。经凡言黄者。皆谓阴爻居中也。毛苌诗传曰。上曰衣下曰裳。故云裳下之饰。五居下中。故取象于黄裳也。降二承乾。阴阳位正。故元吉谓承阳之吉也。○消息至居也○坤消卦也。上六在亥。故曰消息在亥。乾凿度曰。阳始于亥。形于丑。乾位在西北。阳祖微据始。是以乾位在亥。文言曰。为其兼于阳也。乾为龙。故称龙。说文曰。壬位北方。阴极阳生。易曰龙战于野。战者。接也。上六行至亥与乾接。说卦战乎乾。谓阴阳相薄也。卦无伤象。王弼谓与阳战而相伤。失之。毛苌诗传曰。郊外曰野。乾位西北。故为野。血以喻阴已下九家义也。文言曰。犹未离其类也。故称血。焉知血以喻阴也。乾凿度曰。乾坤气合戌亥。故曰合居。○永长至是也○永长。释诂文。文言曰。坤道其顺乎。承天而时行。是坤之六爻皆当居阴位而承乾也。阴承阳则可长。故用六利永贞。京氏者。京房。律术。文案律术一卷。虞翻为之注。其言曰阳以圆为形。其性动。阴以方为节。其性静。动者数三。静者数二。皆参天两地。圆盖方覆。六偶承奇之道是也。礼易生人曰偶以承奇。易家用九用六即律家合辰合声之法也。
　　坎宫二世卦消息内卦十一月外卦十二月
