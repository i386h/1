<!-- { "loadSidebar": true } -->
　　易有圣人之道四焉以言者尚其辞。注。圣人之情见乎辞。系辞焉以尽言也。动者尚其变。注。谓爻之变仪之而后动。故尚其变。制器者尚其象。注。十二盖取之类是。卜筮者尚其占。注。乾蓍称筮。动离为龟。龟称卜。动则玩其占。故尚其占。是故君子将有为也将有行也问焉而以言。注。有为谓建侯。有行谓行师。凡应九筮之法则筮之谓。问于蓍龟以言其吉凶。爻象动内。吉凶见外。蓍德圆神。卦德方知。故史拟神知以断吉凶也。其受命也如向。注。不言善应。故受命如向。无有远近幽深遂知来物。注。远谓天。近谓地。幽谓阴。深谓阳。神以知来。故遂知来物。谓幽赞神明而生蓍也。非天下之至精其孰能与于此。注。至精谓乾。纯粹精也。参五以变错综其数。注。逆上曰错。综。理也。谓五岁再闰再扐而后挂以成一爻之变而倚六画之数。卦从下升。故错综其数。则参天两地而倚数也。通其变遂成天地之文。注。变而通之。观变阴阳始立卦。乾坤相亲故成天地之文。物相杂故曰文。极其数遂定天下之象。注。数谓六画之数。六爻之动。三极之道。故定天下吉凶之象也。非天下之至变其孰能与于此。注。谓参五以变。故能成六爻之义。六爻之义易以工也。易无思也无为也。注。天下何思何虑。同归而殊涂。一致而百虑。故无所为。谓其静也专。寂然不动。注。谓隐藏坤初机息矣。专故不动者也。感而遂通天下之故。注。感。动也。以阳变阴通天下之故。谓发挥刚柔而生爻者也。非天下之至神其孰能与于此。注。至神谓易隐初入微知几其神乎。夫易圣人之所以极深而揅机也。注。极深谓幽赞神明。机当为几。几。微也。揅几谓参五以成一爻之变也。唯深也故能通天下之志。注。无有远近幽深。遂知来物。故通天下之志谓蓍也。唯机也故能成天下之务。注。务。事也。谓易揅几开物故成天下之务。谓卦者也。唯神也故不疾而速不行而至。注。神谓易也。谓日月斗在天日行一度。月行十三度。从天西转。故不疾而速。星寂然不动。随天右周。感而遂通。故不行而至者也。子曰易有圣人之道四焉者此之谓也。疏。圣人至言也○此虞义也。太玄曰。辞以睹乎情。故圣人之情见乎辞。系辞谓彖象九六之辞。书不尽言。故系辞焉以尽其言。儗之而后言。故尚其辞也。○谓爻至其变○此陆绩义也。动谓爻也。爻者言乎变者。故变谓爻之变。以易为度先于此仪之而后举事。则动无不中。是仪之而后动。故尚其变也。○十二至类是○荀氏谓结绳为罔罟盖取诸离。乃指十二盖取为言。是尚其象也。○乾蓍至其占○此虞义也。白虎通引礼杂记曰。蓍。阳之老也。蓍数百。乾为百。蓍所以筮者。故乾蓍为筮。乾五动体离。离为龟。龟所以卜。故龟称卜。占事知来。动则翫其占。故尚其占也。○有为至凶也○此虞义也。屯豫诸卦皆云利建侯。故有为谓建侯。卦有师嗛豫诸卦皆有行师之象。故有行谓行师。周礼春官筮人。掌三易以辨九筮之名。一曰筮更。二曰筮咸。三曰筮式。四曰筮目。五曰筮易。六曰筮比。七曰筮祠。八曰筮参。九曰筮环。故云凡应九筮之法则筮之。谓应此九筮则加之筮也。上云卜筮。故谓问于蓍龟。言谓吉凶之辞。故云以言其吉凶。内谓初。外谓上。阳象动内则吉见外。阴爻动内则凶见外。故云爻象动内。吉凶见外。蓍德圆神卦德方知。此节专言蓍而兼及卦者。以卦由蓍而成也。史谓筮史。筮史儗蓍卦之神知以断吉凶也。○不言至如向○此虞义也。命谓命蓍命龟之辞。蓍龟不言而示诸占兆。故云不言善应。虞氏谓不疾而速。不行而至。故受命如向也。○远谓至蓍也○此虞义也。乾为远。故远谓天。坤为近。故近谓地。幽谓坤。深谓乾。释言曰。幽。深也。幽深同训。以属坤者为幽。属乾者为深。故幽谓阴。深谓阳也。不言乾坤而言天地阴阳者。谓幽赞神明而生蓍之时。未有乾坤之象也。物谓乾。乾神知来。故遂知来物。此为下蓍之德张本。故云幽赞神明而生蓍也。○至精至精也○此虞义也。系下云。定天下之吉凶。成天下之娓娓者莫善乎蓍龟。太玄曰。抽天下之蔓蔓。散天下之混混者。非至精其孰能之。故云非天下之至精其孰能与于此。乾为蓍。乾伏坤初。精微而无形。故云至精。谓乾纯粹精也。○逆上至数也○此虞义也。上下为顺。下上为逆。故曰逆上称错。易以顺性命之理八卦而小成。即有阴阳刚柔仁义之分。故曰综理也。参读为三。一挂两揲两扐为五岁。再闰再扐而后挂。凡三变而成一爻。言三其五以成一爻之变也。分天象为三才。以地两之。故云而倚六画之数。易气从下生。以下爻为始。故云卦从下升。乾凿度曰。易始于一。分于二。通于三。□于四。盛于五。终于上。是从下升。故错综其数错为六画。综为三才六画数之所倚。故云则参天两地而倚数者也。□于四。于上阙。或作壮于四。○变而至曰文○此虞义也。化而裁之谓之变。推而行之谓之通。通其变谓变而通之也。卦谓八卦。阳变成震坎艮。阴变成巽离兑。故观变阴阳始立卦也。纯乾纯坤之时未有文章。乾坤相亲。故成天地之文。阴阳错居称杂。阳物入坤。阴物入乾。更相杂成六十四卦。乃有文章。故曰文也。○数谓至象也○此虞义也。数即参两所倚之数。故云六画之数。六爻兼三才而两之者。故云三极之道。八卦定吉凶。故定天下吉凶之象也。○谓参至工也○此虞义也。六画称爻。爻从变始参其五以成一爻之变。参重三才。故能成六爻之义。引而信之。触类而长之。则变之至者也。六爻之义易以工。工读为功。义见下也。○天下至也专○此虞义也。天下何思何虑。同归而殊涂。一致而百虑者。皆下系文。何思何虑谓乾伏坤初时涂虽殊。其归则同。故曰同归而殊涂。虑虽百。其致则一。故一致而百虑。荀子天论篇曰。大巧在所不为。大智在所不虑。故无思也。无为也。乾伏坤初。藏神无内。故其静也专。○谓隐至者也○此虞义也。乾隐藏坤初佼易立节寂然无为之时。故其机息矣。其静也专。故不动者也。○感动至者也○此虞义也。乾凿度曰。虚无感动。郑氏谓惟虚无也。故能感天下之动。乾出坤初。以阳变阴。清净照哲。故能通天下之故。发动也。挥变也。变刚生柔爻。变柔生刚爻。以三为六则发挥刚柔而生爻者也。○至神至神乎○此虞义也。易隐初入微谓无思无为时也。乾初称几。几者动之微。君子知微。故知几其神也。○极深至变也○极深谓幽赞神明。虞义也。系下云。精义入神。姚信注云。阴阳在初。深不可测。故谓之神。阴阳在初。故曰深。幽赞神明。极深之义也。机当为几。郑义也。古文作机。郑读为几。几谓初爻。初爻尚微。故曰几微也。圣人参五以成一爻之变。是揅几之义也。○无有至蓍也○此虞义也。圣人幽赞于神明而生蓍。蓍之德圆而神。神以知来。故无有远近幽深。遂知来物。此承上至变以起下蓍之德也。○务事至者也○务事谓事业。以阳辟坤。是揅几开物。以阴翕乾。故能成天下之务。卦之德方以知。故云谓卦者也。○神谓至者也○此虞义也。乾凿度曰。易者以言其德也。藏神无内。天下之至神。即无思无为之易也。故云神谓易也。易有天道焉。有地道焉。有人道焉。日合于天统。月合于地统。斗合于人统。六爻之动。三极之道。故日月斗以言神之用也。贾逵论历曰。五纪论日月循黄道南至牵牛北至东井率日日行一度。月行十三度十九分度七也。周书武顺曰。天道尚左。日月西移。故从天西转。续汉书律历志曰。天之动也。一昼一夜而运过周日之所行。与运周日月相推。日舒月速。案。汉法天一日一夜过周一度。日亦一日一夜起度端终度端。月又速于日。故不疾而速也。星寂然不动谓斗也。太玄曰。斗振天而进。范望注云。振。动也。斗冲随天左回。故言进。又曰斗之南左行而右还。故随天右周也。汉书天文志曰。斗为帝车。运于中央。临制四海。分阴阳。建四时。均五行。移节度。定诸纪。皆系于斗。故感而遂通。不行而至也。
