<!-- { "loadSidebar": true } -->
　　昔者圣人之作易也。注。圣人谓庖牺。幽赞于神明而生蓍。注。幽。阴。赞。助也。乾为神明为蓍。谓乾伏坤初。圣人作易。探赜索隐。钩深致远。无有远近幽深。遂知来物。是幽赞于神明而生蓍也。参天两地而倚数。注。参。三。倚。立也。谓分天象为三才。以地两之。立六画之数。故倚数也。观变于阴阳而立卦。注。谓立天之道曰阴与阳。乾坤刚柔。立本者卦谓六爻。阳变成震坎艮。阴变成巽离兑。故立卦六爻。三变三六十八。则十有八变而成卦。八卦而小成是也。系曰。阳一君二民。阴二君一民。不道乾坤者也。发挥于刚柔而生爻。注。谓立地之道曰柔与刚。发动挥变也。变刚生柔爻。变柔生刚爻。以三为六也。因而重之。爻在其中。故生爻。和顺于道德而理于义。注。谓立人之道曰仁与义。和顺谓坤。道德谓乾。以乾通坤谓之理义也。穷理尽性以至于命。注。以乾推坤谓之穷理。以坤变乾谓之尽性。性尽理穷。故至于命。巽为命。昔者圣人之作易也。注。重言昔者。明谓庖牺。将以顺性命之理。注。谓乾道变化。各正性命。以阳顺性。以阴顺命。阴与阳。柔与刚。仁与义。所谓理也。是以立天之道曰阴与阳。注。阴谓坤。阳谓乾。立地之道曰柔与刚。注。柔谓阴爻。刚谓阳爻。立人之道曰仁与义。注。乾为仁。坤为义。兼三才而两之故易六画而成卦。注。谓参天两地。乾坤各三爻而成六画之数也。分阴分阳迭用柔刚故易六画而成章。注。阴阳。位也。柔刚。爻也。迭。递也。章谓文理。乾三画成天文。坤三画成地理。疏。圣人谓庖牺○庖牺始作八卦。故圣人谓庖牺。圣人作。故不言庖牺而言圣人也。庖牺时未有易名而称作易者。据后言也。犹太卜三易矣。○幽阴至蓍也○此虞义也。幽阴谓坤初。太玄曰。幽遇神。范望注云。一称幽是也。中庸曰。可以赞天地之化育。郑彼注云。赞。助也。乾为神明。乾伏坤初。太玄曰。昆仑天地而产蓍在昆仑之中。故曰幽赞以通神明之德。故幽赞于神明。荀子劝学曰。无冥冥之志者无昭昭之明。说文曰。冥。幽也。是幽赞之义也。圣人作易。探啧索隐。钩深致远者。啧。初也。初隐未见。故探啧索隐。初深。故曰钩深。致远谓乾。无有远近幽深遂知来物者。远谓天。近谓地。幽谓阴。深谓阳。乾为物。神以知来。故知来物。褚先生据传曰。天下和平。王道得而蓍茎长大。其丛生满百茎。是幽赞为赞化育之本。庖牺幽赞于神明而生蓍。创为揲蓍之法。四营而成易。十有八变而成卦。八卦而小成。引信三才。触长爻筴。至万一千五百二十。所谓以通神明之德。以类万物之情也。大衍之数五十。其用四十有九。其太极以一持万。其初幽赞于神明。其极至于赞化育参天地。皆是物也。○参三至数也○此虞义也。参读为三。故云参三也。倚立。广雅文。虞注系上极其数云。数谓六画之数。揲蓍之法分而为二以象两。挂一以象三。足分天象为三才也。五岁再闰再扐而后挂以成一爻之变。耦以承奇。故云以地两之。立六画之数谓乾坤各三爻为六画也。参两之说诸儒不同。马融王肃等据天数五地数五。五位相得而各有合云五位相合。以阴从阳天得三合谓一三与五也。地得两合谓二与四也。一三五凡三参之而九。二四凡二两之而六。谓参天两地而立九六之数也。郑氏云。天地之数备于十。三之以天。两之以地。而倚托大衍之数五十。是诸说不同也。○谓立至者也○此虞义也。三画称卦。卦有阴阳。故云立天之道曰阴与阳。下系云。刚柔者。立本者也。虞彼注云。乾刚坤柔为六子父母。乾天称父。坤地称母。本天亲上。本地亲下。故立本者也。乾坤各三爻。合为六爻而成六子。故卦谓六爻。阳变成震坎艮谓之阳卦。阴变成巽离兑谓之阴卦。故观变于阴阳而立卦也。震坎艮乾三索而得。巽离兑坤三索而得。故六爻三变三六十八。所云十有八变而成卦也。乾坤与六子俱名八卦而小成。谓天三爻。故云小成也。阳一君二民。谓震坎艮。阴二君一民。谓巽离兑。揲蓍之时尚未有画。止称阴阳。故云不道乾坤者也。若然。天有八卦之象。圣人因天制作震。巽已下六子亦从后名之也。○谓立至生爻○此虞义也。六画称爻。爻有刚柔。故云立地之道曰柔与刚。道有变动。故曰爻。故云发动挥变也。刚柔相推。变在其中。谓九六相变。故云变刚生柔爻。变柔生刚爻。参重三才以为六爻。故云以三为六。谓六画以成六十四卦。爻在重卦之中。故生爻也。○谓立至义也○此虞义也。乾凿度曰。易始于一。分于二。通于三。大衍之数五十。三才之合效三才为六画。爻辞有仁义。故立人之道曰仁与义。阴阳相应为和。坤。顺也。故和顺谓坤。乾为道为德。故道德谓乾。以坤顺乾。是和顺于道德。乾凿度曰。天动而施曰仁。地静而理曰义。以乾通坤。故谓之理义也。○以乾至为命○此虞义也。坤为理。以乾推坤故谓之穷理。乾为性。以坤变乾故谓之尽性。乾伏坤初。巽为命。性尽理穷。故至于命。谓赞天地之化育也。系上曰。易简而天下之理得矣。天下之理得而易成位于其中矣。虞彼注云。乾坤变通穷理以尽性。故天下之理得。天下之理得而易成位乎其中。天地位。万物育。此既济之事。盖为下陈明堂大道张本也。○重言至庖牺○此虞义也。○谓乾至理也○坤下有伏乾。所谓性也。乾下有伏巽。所谓命也。乾变坤化。参天两地。六耦承奇。是各正性命。乾为性。故以阳顺性。巽为命。故以阴顺命。此上虞义也。韩非子曰。理者。方圆短长麤靡坚脆之分也。立天之道曰阴与阳。不言阴阳而言阴与阳。是阴阳之理。立地之道曰柔与刚。是柔刚之理也。立人之道曰仁与义。是仁义之理也。阴阳柔刚仁义原本于性命。所谓性命之理。下云兼三才而两之。是顺性命之理也。○阴谓至为义○阴谓坤。阳谓乾者。谓坤三画为阴。乾三画为阳也。柔谓阴爻。刚谓阳爻者。谓以三为六。二四上为阴爻。初三五为阳爻也。管子曰。天仁地义。故乾为仁。坤为义。○谓参至数也○此虞义也。上云参天两地而倚数。是天地本有兼才之理。圣人设卦。因而重之。以地两三而成六画。所谓顺性命之理也。○阴阳至地理○位有阴阳。故云阴阳位也。爻有刚柔。故云刚柔爻也。迭递也已下虞义也。释言曰。递。迭也。递迭同训。故云迭递也。刚柔更用事。故云迭用柔刚。系上曰。仰以观于天文。俯以察于地理。故章谓文理。文理者。间杂之义。昭廿五年春秋传曰。五章。杜预注云。青与赤谓之文。亦与白谓之章。白与黑谓之黼。黑与青谓之黻。五色备谓之绣。所谓五章是也。韩非子曰。理者成物之文也。天地人各有阴阳刚柔仁义。即上文性命之理也。
