<!-- { "loadSidebar": true } -->
　　潜龙勿用阳在下也。注。阳在下。故勿用。见龙在田德施普也。注。二升坤五。临长羣阴。德施于下。无所不徧。终日乾乾反复道也。注。反复天道。原始及终。或跃在渊进无咎也。注。阳道乐进。故进无咎。飞龙在天。大人造也。注。造。作也。天者首事造制。大人造作。见居天位。圣人作而万物覩。是其义也。忼龙有悔盈不可久也。注。乾为盈。忼极失位。降为三公。天道亏盈。故不可久。用九天德不可为首也。注。天德乾元也。万物之始莫能先之。故不可为首。疏。阳在至勿用○阳谓龙。下谓潜。以象言之曰潜龙。以消息言之曰阳在下也。阳尚在下故。曰勿用。○二升至不徧○此荀义也。益彖传曰。天施地生。是阳主施。晋语曰。临长晋国。韦昭注云。临。监也。长。帅也。二升坤五为君。临长羣阴。体纯能施。德博而化。故德施普。普。徧也。○反复至及终○此乾寳义也。卦有反复。如反泰为否。反否为泰之类是也。唯乾坤坎离。反复不衰。故云反复天道。经曰。终日乾乾夕惕若夤。文言曰。知至至之。知终终之。是通乎昼夜之道而知者。故云原始及终。○阳道至无咎○此荀义也。乾凿度曰。阳动而进。故乐进居五得中。故无咎也。○造作至义也○此荀义也。释诂曰。作造为也。是造作同义。圣人制作皆本于天。故天者首事造制。大人造法所以效天也。五为天位。文言曰。圣人作而万物覩。作谓造作八卦。故曰大人造也。万物覩。是利见大人也。○乾为至可久○剥彖传曰。君子尚消息盈虚。乾息坤消。乾盈坤虚。又纳甲十五乾盈甲。故乾为盈。乾凿度曰。三为三公。上失位当下居坤三。故云降为三公。董子曰。君不能奉天之命则废而为公。王者之后是也。后世封先代之后为公。其取法于此欤。天道亏盈。嗛彖传文。虞彼注云。乾盈上亏之坤三。故亏盈是其义也。○天德至为首○乾为首。释诂曰。元。首也。文言曰。乾元用九。故知天德为乾元也。万物之始已下。宋衷义也。乾为先。乾元万物资始。故云万物之始莫能先之。阳唱而阴和。男行而女随。此乾坤二用之大义也。
　　地势坤君子以厚德载物。注。地有高下。故称势。君子谓二。坤为厚。乾为德。坤轝为载。故以厚德载物。中庸称至诚曰博厚所以载物也。虞氏谓势力也。疏。地有高下。楚语文。汉书叙赞曰。坤作坠势。高下九则是也。高下者。地之势也。白虎通曰。地有三形高下平。卦有两坤。故以势言之。乾凿度。六二为君子。坤主二。故君子谓二。坤为地。地广厚。故为厚。与乾旁通。故乾为德。坤为大轝。轝所以载。故以厚德载物。引中庸至诚者。所以备三才也。虞氏训势为力。案。鬼谷子论捭阖之义云。以阳求阴。苞以德也。以阴结阳。施以力也。是言地以势力疑乾。义亦通也。
　　履霜坚冰阴始凝也驯致其道至坚冰也。注。驯顺也。乾为道。履霜者。阴凝阳之始也。顺阳之命。至十月而坚冰至矣。六二之动直以方也不习无不利地道光也。注。阳动而阴应之。故直以方也。坤主二称地道。二离爻。离丽乾。故曰光。含章可贞以时发也或从王事知光大也。注。发得正故以时发。三终乾事。故知光大也。括囊无咎慎不害也。注。坤为害。四慎承五。故不害。黄裳元吉文在中也。注。坤为文。降居乾二处中应五。故曰文在中。龙战于野其道穷也。注。阴道穷于上。用六永贞以大终也。注。阳称大。地道代终。故以大终。疏。驯顺至至矣○驯顺也。九家义。古文驯顺通。文言曰。盖言顺也。义与此同。乾为道。虞义也。坤凝乾自初始至上六而与乾接矣。故初曰阴始凝。上曰阴疑于阳必战也。初顺乾命。乾为道。故曰驯致其道。月令。孟冬之月水始冰。地始冻。乾为寒为冰。故十月而坚冰至。亦谓阴顺阳之性而成坚冰也。○阳动至曰光○荀氏云。二应五。五下动之则应阳出直。是六二之动为五动而二应。故直以方也。乾坤二卦惟乾五坤二为天地之中。故五称天德。二称地道。离丽乾。亦虞义也。坤之乾成离。离者。丽也。故离丽乾二离爻。离为光。故地道光也。○发得至大也○京房曰。静为悔。发为贞。发者。变动之义。故文言曰。六爻发挥。说卦曰。发挥于刚柔而生爻。发为动。挥为变。象辞言发者皆谓发得正也。变动有时。故以时发。知谓坤。光大谓乾。三之上终乾事。故知光大也。○坤为至不害○虞注嗛彖传曰。坤为害。阴消至四。谨慎承五。系于苞桑。故不害。说苑曰。慎胜害是也。○坤为至在中○坤为文。说卦文。楚语曰。地事文。韦昭云。地质柔顺。故文五降乾。二柔顺处中。上应九五。故曰文在中。谓下中也。王肃曰五在中。非也。○阴道穷于上○后汉书朱穆奏记曰。易经龙战之会。其文曰龙战于野。其道穷也。谓阳道将胜而阴道负也。阴穷于上。故云负。阳复于下。故云胜。终亥出子之义也。○阳称至大终○坤承乾。乾为大。地道无成而代有终。故以大终。
　　云雷屯君子以经论。注。三阳为君子。谓文王也。经论大经以立中和之本而赞化育也。中庸曰。唯天下至诚为能经论天下之大经。立天下之大本。知天地之化育。三之正成既济是其事矣。疏。乾凿度曰。乾三为君子。君子谓阳三已正。故云三阳为君子。系下曰。易之兴也。其当殷之末世。周之盛德邪。当文王与纣之事邪。虞彼注云。谓文王书易六爻之辞也。末世乾上。盛德乾三。故知三谓文王也。经论大经谓文王演易也。白虎通曰。文王所以演易何也。文王时受王不率仁义之道。失为人法矣。己之调和阴阳尚微。故演易使我得卒至于大平日月之光明如易矣。是文王经论大经为既济也。九五屯膏以喻受德。初九建侯以喻文王。三动反正为既济。是其事矣。中和之本者。中和谓二五。本谓乾元也。乾元用九。坎上离下。六爻得正。二五为中和。圣人致中和。天地位。万物育。故能赞化育也。中庸唯天下至诚已下是言孔子论譔六经之事。孔子当春秋之世。有天德而无天位。故删诗述书。定礼理乐。制作春秋。赞明易道。戴宏春秋解疑论所云。圣人不空生受命而制作。所以生斯民。觉后生也。其孙子思知孔子之道在万世。故作中庸以述祖德云。仲尼祖述尧舜宪章文武极而至于天地之覆载。四时之错行。日月之代明。言其制作可以配天地。继乃举至圣至诚以明之。至圣。尧舜文武也。至诚。仲尼也。大经。六经也。大本。中也。化育。和也。以无天位曰立。曰知。而其本已裕也。以经论象云雷者。扬子法言曰。雷震乎天。风薄乎山。云徂乎方。雨流乎渊。其事矣乎。李轨注云。言此皆天之事矣。人不得无事也。天事雷风云雨。人事诗书礼乐也。故以经论象云雷也。必知经论大经为既济者。隐元年公羊传曰。所见异辞。所闻异辞。所传闻异辞。何休注云。所见者谓昭定哀时事也。所闻者谓文宣成襄时事也。所传闻者谓隐桓庄闵僖时事也。于所传闻之世。见治起于衰乱之中。用心尚麤觕。故内其国而外诸夏。先详内而后治外。録大略小。内小恶书。外小恶不书。大国有大夫。小国略称人。内离会书。外离会不书是也。于所闻之世见治升平。内诸夏而外夷狄。书外离会。小国有大夫。宣十一年秋。晋侯会狄于攒函。襄二十三年邾娄我来奔是也。至所见之世。着治太平春秋进至于爵天下。远近小大若一。用心尤深而详。故崇仁义。讥二名。晋魏曼多仲孙何忌是也。是言孔子作春秋亦如伏羲神农黄帝尧舜禹汤有既济之功。故以所传闻之世见治起于衰乱之中。所闻之世见治升平。所见之世着治太平为既济也。孟子言一治一乱以治属禹周公孔子。子思作中庸谓尧舜文武之既济人知之。仲尼之既济人不知之。故曰苟不固聪明圣知达天德者。其孰能知之。言非至圣如尧舜文武。不能知至诚之孔子。故郑氏据公羊传亦以为尧舜之知君子也。何氏于定六年注云。春秋定哀之间文致太平。即是此传。君子以经论成既济。中庸经论大经赞化育之事。何氏传先师之说知孔子作春秋文致太平。后儒无师法不能通其义也。
　　虽般桓志行正也以贵下贱大得民也。注。坎为志。震为行。退居正。故云虽般桓志行正也。阳贵阴贱。故云以贵下贱。大得民也。坤为民六二之难乘刚也十年乃字反常也。注。反从正应。故反常。即鹿无虞以从禽也君子舍之往吝穷也。注。禽。鸟兽之总名。上为穷。求而往明也。注。体离故明。屯其膏施未光也。注。为上弇。故施未光。泣血如何可长也。注。阴承阳故不可长。疏。坎为至为民○般桓。退也。居初是居正也。阳贵阴贱。荀义也。董子曰。阳贵而阴贱。荀子君子篇曰。爵当贤则贵。不当贤则贱。二以阳居初。建侯当位而下坤民。故云以贵下贱。宣十二年春秋传曰。其君能下人。必能信用其民矣。故云大得民也。坤为民。虞义也。○反从至反常○二正应五反从正应。是反归常道。故云反常。二体震为反也。○禽鸟至为穷○白虎通曰。禽。鸟兽之总名。为人所禽制也。比九五曰。王用三驱失前禽。周礼大司马曰。大兽公之。小禽私之。又大宗伯云。以禽作六挚。卿执羔。大夫执鴈。曲礼曰。猩猩能言。不离禽兽。月令。戮禽祭禽。禽皆是兽。是禽兽通名也。若别而言之。则释鸟云。二足而羽谓之禽。四足而毛谓之兽也。卦穷于上。故谓穷而上。三应上。上不应三。故云往吝穷也。○体离故明○此虞义也。三变初体离。离为明。昏礼。先纳币而后亲迎。纳币。求也。亲迎。往也。故云求而往明也。言明于礼。○为上至未光○阳为阴弇。阳主施。屯其膏。故施未光也。○阴乘至可长○上不应三而乘五马。是乘阳也。用六利用贞。阴承阳则永。乘阳故不可长。
　　山下出泉蒙。注。泉之始出者曰蒙。君子以果行育德。注。君子谓二。艮为果。震为行。育。养也。体颐养。故以果行育德也。疏。泉之至曰蒙○礼斗威仪曰。君乘土而王。其政太平。则蒙水出于山。宋均注云。蒙。小水也。出可为灌注。无不植也。小水可以灌注。犹童蒙可以作圣。此实象也。○君子至德也○此虞义也。乾凿度。九二为庸人。今九居二而称君子者。二以亨行时中变之正。六居二为君子。故谓君子为二也。艮为果蓏。故为果。育。养也。释诂文。二至上体颐。颐者。养也。彖传曰。蒙以养正。果行育德。养正之义也。
