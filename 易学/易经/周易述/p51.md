<!-- { "loadSidebar": true } -->
　　易与天地准故能弥纶天下之道。注。准。同也。弥。大。纶。络也。谓易在天下包络万物。以言乎天地之间则备矣。故与天地准也。仰以观于天文俯以察于地理。注。阳动于上以成天文。阴动于下以成地理。是故知幽明之故原始反终故知死生之说精气为物游魂为变。注。幽明。雌雄也。雄生酉仲。雌生戌仲。始谓乾初。终谓坤上。原者。元也。原始反终。谓随天地终始也。死。命。生。性。说。舍也。精气生舍。游魂死舍。此鬼神之本也。是故知鬼神之情状与天地相似故不违。注。乾神似天。坤鬼似地。圣人与天地合德。鬼神合吉凶。故不违。知周乎万物而道济天下故不过。注。坤为知。谓土爰稼穑。万物致养。德博而化。食榖者知惠而巧。故知周乎万物。乾为道。乾制坤化。阳升阴降成既济定。故道济天下。六爻皆正。故不过也。旁行而不留。注。旁行周六十四卦。月主五卦。爻主一日。岁既周而复始。故不留也。乐天知命故不忧。注。震为乐。乾为天。巽为命。谓从复至遘也。坎为忧。出乾入坤。不见坎象。故不忧。安土敦乎仁故能爱。注。坤为安为土。乾为仁为爱。谓从遘至复也。以坤厚乾仁道博施故能爱。范围天地之化而不过。注。范。法也。围。周也。言乾坤消息法周天地而不过十二辰也。辰。日月所会之宿。谓诹訾。降娄。大梁。实沈。鹑首。鹑火。鹑尾。寿星。大火。析木。星纪。元枵之属是也。曲成万物而不遗。注。二篇之筴万有一千五百二十。曲成万物。无遗失也。通乎昼夜之道而知。注。昼乾夜坤也。通于乾坤之道。无所不知也。故神无方而易无体。注。乾为神为易。坤为方为体。乾在坤初。故无方。隐初入微。故无体。疏。准同至准也○此虞义也。京云。准。等也。等有同义。故云准同也。京云。弥。徧也。扬子解难曰。天丽且弥。故云弥大也。解难又云。宓牺氏之作易也。绵络天地。经以八卦。故云纶络也。乾凿度曰。易为道苞钥。故云易在天下。包络万物。以言乎天地之间则备矣。下传文。易之为书。广大悉备。言该备三才。故云备矣。是与天地凖之义也。○阳动至地理○吴君高越纽文也。阳动于上谓乾三画也。阴动于下谓坤三画也。乾三画成天文。坤三画成地理。吕氏春秋曰。阴阳变化。一上一下。合而成章。章即天文地理也。○幽明至本也○幽明。雌雄也。三朝记文。彼文云。虞史伯夷曰。明。孟也。幽。幼也。明幽。雌雄也。诗推度灾及乾凿度曰。雄生酉仲。号曰太初。雌生戊仲。号曰太始。雄生物魂。号曰太素。俱行三节。宋均注云。节犹气也。俱行自酉。戌行至亥。雌雄俱行。故能含物魂而生物也。推度灾又曰。阳本为雄。阴本为雌。物本为魂。宋均注云。本即原也。变阴阳为雄雌。魂也。乾知大始。故始谓乾初。坤道代终。故终谓坤上。元原同义。故云原者元也。随天地为终始。董子繁露文。彼文云。元者。原也。其义随天地为终始也。死命生性。吕氏春秋恃君览文。性者。生之始。命者。人之终。故死生为性命。太玄曰。一生一死。性命莹矣。又曰。察性知命。原始见终。说舍。宋衷义也。说读为税。故云舍。越纽録曰。神主生气之精。魂主死气之舍。故云精气生舍。游魂死舍。虞氏云。乾纯晬精。故主为物。夏小正曰。魂者。动也。乾流坤体。变成万物。故游魂为变。郑氏云。精气谓七八。游魂谓九六。七八木火之数。九六金水之数。水火用事而物生。故曰精气为物。金水用事而物变。故曰游魂为变。义并同也。云此鬼神之本者。鬼神之本即易之本。易之本即道之本也。史记贾生传曰。孝文帝方受厘坐宣室。上因感鬼神事而问鬼神之本。贾生具道所以然之状。至夜半。文帝前席。既罢。曰。吾久不见贾生。自以为过之。今不及也。何休案。礼。天子为卿前席。大夫兴席。士式几。贾生大夫也。孝文以卿礼礼之。重其言也。汉之贾生董子能明道本。故刘向别录称此两人有王佐之才。虽伊吕无以加。筦晏之属。相者之佐。殆不及也。其言甚当。使文武二君能用贾董。汉家治道。必无杂霸之讥。子歆及曾孙龚猥以向言为过。岂为笃论乎。○乾坤至不违○此虞义也。乾为神为天。故乾神似天。坤为鬼为地。故坤鬼似地。圣人即大人也。故王肃曰。大人圣人。在位之目是也。与天合德谓居五。与地合德谓居二。乾神合吉。坤鬼合凶。故与鬼神合吉凶。天且弗违。而况于鬼神。是不违之义也。○坤为至过也○坤为知。虞义也。坤为土。故土爰稼穑。稼穑所以养人。故万物致养。越纽录曰。地生长五榖。持养万物。功盈德博。故德博而化。谓坤受乾施养物。故德博也。食榖者知惠而巧。大戴礼易本命文。坤以五榖养万物。食榖者知。故知周乎万物也。乾为道。亦虞义也。阳道制命。坤化成物。故乾制坤化。乾二升坤。坤五降乾。阳升阴降成既济定。故道济天下也。过。过失。六爻皆正而无过失。故不过也。○旁行至留也○此九家义也。消息六十卦合四正为六十四卦。谓如十一月未济寋颐中孚复是月主五卦也。一卦六日七分。七分闰余是爻主一日也。六十而一周。六六三百六十日。故云岁既周而复始。不留者。运不止也。俗本流。今从京氏。○震为至不忧○荀云。坤下有伏乾为乐天。谓乾伏坤初为震。震为乐。初九乾也。故乾为天是乐天也。荀又云。乾下有伏巽为知命。谓巽伏乾初。巽为命。故知命。乾初出子复时也。巽阴消乾。谓遘时。故云谓从复至遘也。坎加忧。故为忧出。乾为复。入坤为遘。十二消息无坎象。故不忧。犹言出入无疾也。○坤为至能爱○坤阴为安。故月令仲夏称晏阴。当遘时。遘坤消之月。故云土。复乾息之卦。故云仁敦厚也。以坤厚乾。故云敦仁。乾仁博施。故能爱也。○范法至是也○此九家义也。释诂云。法。范。常也。法范同训。故云范法也。围古作囗。见己酉戌命。彝。说文曰。囗回也。象回帀之形。故云周也。乾坤消息谓消息十二爻。十二爻而期一岁。故法周天地。十二爻主十二辰。故不过十二辰也。昭七年春秋传曰。日月之会是谓辰。杜预云。一岁日月十二会。所会谓之辰。皇甫谧帝王世纪曰。自危十七度至奎四度曰诹訾之次。于辰在亥。谓之大渊献。斗建在寅。自奎五度至胃六度曰降娄之次。于辰在戌。谓之阉茂。斗建在卯。自胃七度至毕十一度曰大梁之次。于辰在酉。谓之作蘁。斗建在辰。自毕十二度至东井十五度曰实沈之次。于辰在申。谓之涒滩。斗建在巳。自井十六度至柳八度曰鹑首之次。于辰在未。谓之叶洽。斗建在午。自柳九度至张十七度曰鹑火之次。于辰在午。谓之敦牂。斗建在未。自张十八度至轸十一度曰鹑尾之次。于辰在巳。谓之大荒落。斗建在申。自轸十二度至氐四度曰寿星之次。于辰在辰。谓之执徐。斗建在酉。自氐五度至尾九度曰大火之次。于辰在卯。谓之单阏。斗建在戌。自尾十度至斗十度曰析木之次。于辰在寅。谓之摄提格。斗建在亥。自斗十一度至婺女七度曰星纪之次。于辰在丑。谓之赤奋若。斗建在子。自婺女八度至危十六度曰玄枵之次。于辰在子。谓之困敦。斗建在丑。凡天有十二次日月之所躔。郑氏谓辰与建交错贸处如表里然。汉书律历志曰。玉衡杓建天之纲也。日月初躔星之纪也。纲纪之交以原始造设合乐用焉。案斗柄所建十二辰而左旋。日体十二月。与月合宿而右转。表里言合也。即合辰合星之法也。子丑之等十二辰在地。娵訾之等十二次在天。此言天地之化。故举十二次也。○二篇至失也○此荀义也。二篇谓上下经。六十四卦之筴共万有一千五百二十。当万物之数。曲成万物谓易曲成之无遗失也。易即道也。越纽录曰。道者。天地先生不知老。曲成万物不名巧。故谓之道是也。○昼乾至知也○此荀义也。乾阳为昼。坤阴为夜。故云昼乾夜坤。兼知天地则契道之全。故云通于乾坤之道无所不知也。○乾为至无体○坤与易皆谓乾初。方。方隅也。乾神圆故无方。太玄曰。终始连属。上下无隅。是无方之义也。乾凿度曰。三微而成着。三着而成体。易隐初入微。故无体也。
