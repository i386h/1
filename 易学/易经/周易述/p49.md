<!-- { "loadSidebar": true } -->
　　天尊地卑君臣定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣。注。天地既分。乾升坤降。故乾坤定矣。卑坤高乾也。乾二升五。坤五降二。列贵贱者存乎位。故贵贱位矣。断。分也。乾刚常动。坤柔常静。分阴分阳。故刚柔断矣。坤为方。西南坤类。故以类聚。乾为物。物三称羣。乾三爻别于坤。故以羣分。乾生故吉。坤杀故凶。则吉凶生矣。天有八卦之象。地有八卦之形。在天为变。在地为化。故变化见矣。此天地之别也。是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女乾知大始坤化成物。注。旋转称摩。摩。薄也。荡。动也。乾以二五摩坤成震坎艮。坤以二五摩乾成巽离兑。故刚柔相摩。八卦相荡。鼓动润泽也。雷震霆艮风巽雨兑日离月坎寒乾暑坤也。男震坎艮。女巽离兑。大始。元也。复以自知。故知大始。坤称化。承乾而成物。故化成物。此天地之合也。乾以易知坤以简能易则易知简则易从易知则有亲易从则有功有亲则可久有功则可大可久则贤人之德可大则贤人之业。注。隺然无为曰易。阅藏万物曰简。从谓从阳。坤二承乾。故有亲。乾五据坤。故有功。阴承阳故可久。阳据阴故可大。上贤人谓乾五。下贤人谓坤二也。乾以日新为德。坤以富有为业。此天地之德也。易说易一名而含三义。易也。变易也。不易也。易者以言其德也。通精无门。藏神无内。光明四通。佼易立节。虚无感动。至诚专密。此其易也。变易者其气也。天地不变不能通气。五行迭终。四时更废。此其变易也。不易者。其位也。天在上。地在下。君南面。臣北面。父坐子伏。此其不易也。易简而天下之理得矣天下之理得而易成位乎其中矣。注。易简所以立中和之本。故天下之理得矣。易谓坎离。阳成位于五。五为上中。阴成位于二。二为下中。故易成位乎其中矣。此天地之中和也。传首陈三义而终之以既济。易之大义举矣。疏。天地至别也○广雅曰。太初气之始也。生于酉仲。清浊未分也。太始形之始也。生于戌仲。清者为精。浊者为形也。太素质之始也。生于亥仲。已有素朴而未散也。三气相接至于子仲。剖判分离。轻清者上为天。浊重者下为地。传首言天尊地卑。是天地既分之后。轻清者上为天。故乾升也。浊重者下为地。故坤降也。乾凿度曰。乾坤相并俱生。天地既分。乾升坤降。故乾坤定矣。卑坤高乾者。下传云。崇效天。卑法地。故知卑谓坤。高谓乾。坤自上降。乾自下升。故先言卑而后言高也。虞注云。乾高贵五。故乾二升五。坤卑贱二。故坤五降二。下传云。列贵贱者存乎位。故贵贱位矣。必知乾二升五。坤五降二者。案。乾凿度曰。阳爻者制于天也。阴爻者繋于地也。天动而施曰仁。地静而理曰义。仁成而上。义成而下。上者专制。下者顺从。故荀虞说易乾二例升五。坤五例降二也。若然。乾升坤降为天地之合。而云别者。卑高陈。贵贱位。仍是天地之别也。断分。虞义也。乾刚坤柔。乾动坤静。故乾刚常动。坤柔常静。动为阳。静为阴。动静有常。分阴分阳。故刚柔断矣。坤为方。说卦文。西南得朋。乃与类行。故西南坤类。方以类聚也。乾纯粹精。故为物。物三称羣。虞义也。乾三爻皆阳物而与坤别。物以羣分也。乾生故吉。坤杀故凶。亦虞义也。阳生阴杀。阳吉阴凶。故乾为生为吉。坤为杀为凶也。天有八卦之象者。虞氏谓。日月在天成八卦象。震象出庚。兑象见丁。乾象盈甲。巽象伏辛。艮象消丙。坤象丧乙。坎象流戊。离象就己。故在天成象也。地有八卦之形者。九家义也。虞氏谓震竹巽木坎水离火艮山兑泽乾金坤土。故在地成形也。震雷巽风皆在天者。离传曰。百榖草木丽于地。故震举竹。巽举木也。周礼考工曰。天时变。故在天为变。下传曰。坤化成物。故在地为化。此亦虞义也。乐记乐礼章引此传曰。天地之别也。是言尊卑贵贱动静类聚羣分在天在地之别。异先王法之以制礼。故云天地之别也。○旋转至合也○刚柔谓乾坤。卜二爻乾左旋坤右转。故云旋转称摩。郑注乐记云。摩犹迫也。薄有迫义。故云摩薄。一云薄入也。谓阴阳相薄也。郑注乐记云。荡犹动也。月令曰诸生荡是也。乾以二五摩坤成坎而互震艮。故云成震坎艮。坤以二五摩乾成离而互巽兑。故云成巽离兑。二五相摩而成八卦。故刚柔相摩。八卦相荡也。荡俗作荡。六经无荡字。盖始于后汉韩伯以为推荡俗训也。鼓者鼓动。润者润泽。震为雷。艮为廷。廷与霆通。巽为风。兑为雨。谓兑泽为雨。祭义云天时雨泽是也。知兑为雨者。昭元年春秋传曰。天有六气。降生二味。六气阴阳。风雨晦明也。贾服之义以雨属西方。兑正秋。西方之卦。虞注小畜自我西郊云。兑为西。雨生于西。故知兑为雨也。离为日。坎为月。乾为寒。坤为暑。鼓之润之。日月往来。寒暑相推。皆八卦相荡之义。此上虞义也。荀氏云男谓乾。初适坤为震。二适坤为坎。三适坤为艮。以成三男也。女谓坤。初适乾为巽。二适乾为离。三适乾为兑。以成三女也。八卦相摩而成者。变化之义。天之道也。相索而得者。父母之义。人之道也。乾彖传曰。大哉乾元。万物资始。释诂云。元。始也。董子对策曰。谓一为元者。视大始而欲正本。故知大始元也。元初九也。繋下曰。复以自知故知大始。大戴礼天圆云。曾子曰。吐气者施而含气者化。阳施而阴化。故知坤称化。谓遘时也。地道无成而代有终。承乾而成物。故化成物也。乐记云。地气上齐。天气下降。阴阳相摩。天地相荡。鼓之以雷霆。奋之以风雨。动之以四时。暖之以日月而百化兴焉。盖据此传为言而云天地之和也。先王法之以作乐。天地欣合。故和为天地之合也。○确然至易也○系下曰夫乾寉然示人易矣。虞彼注云。阳在初弗用。寉然无为。不易世。不成名。故示人易矣。是寉然无为。故以易知也。广雅曰。简。阅也。桓六年春秋传曰。大阅简车马也。是简阅同义。又高诱注淮南云。阅。总也。越语。范子曰。唯地能包万物以为一。说卦云。坤以藏之。是阅藏万物。故以简能也。阳用阴精。故曰知。阴用其形。故曰能也。阳唱阴和。故从谓从阳。隐以之显。故易知。静而从阳。故易从。亲谓阴阳相应。乾易知则坤来承乾。故有亲。五多功。坤易从。故乾五据坤则有功。阴承阳则顺。故可久。坤用六利永贞是也。阳据阴则盛。故可大。阳称大也。乾凿度坤二为君子。乾五为圣人。今皆称贤人者。乾二升坤五。坤五降乾二。由不正而变之正。故称贤人也。乾以日新为德。坤以富有为业。姚信义也。系下云。富有之谓大业。日新之谓盛德。彼注云。乾为德。兼坤则盛矣。坤为业。承乾则大矣。穷神知化谓之盛德。阳吉阴凶谓之大业。而皆属之二五。故云贤人之德。贤人之业也。天地之德谓易简也。易说者。乾凿度文。一名者。一字也。古曰名。今曰字。郑易赞曰。易一名而含三义。易简一也。变易二也。不易三也。易者易简也。变易者。天地之合也。不易者。天地之别也。易简天地之德。故云易者以言其德也。精。精微也。无门言尚浑沦未有门可出也。下传云藏诸用。翼奉解云。露之则不神。故藏神藏于内。无内言小也。光明虚无也。道无不通。故光明四通。佼。健也。乾健而易。故佼易立节也。无思无为。感而遂通天下之故。是虚无感动也。诚者天之道。故至诚。乾其静也。专坤退藏于密。是专密之义。皆易简之德。故云此其易也。太易者未见气也。太初者气之始也。故云变易者其气。乾二五之坤。坤二五之乾。始而亨也。亨者通也。故天气不变。不能通气。五行谓五气也。迭。更也。更相终始。故云迭终。五行休王论曰。立春乾废。立夏艮废。立秋巽废。立冬坤废。故四时更废也。此变易之义也。不易者。其位谓阴阳贵贱之位。天在上。地在下。此阴阳之位也。君南面臣北面。父坐子伏。此贵贱之位也。皆不易之义。是易有此三义也。○易简至举矣○易简一也。亦中也。以一持万。故立中和之本。天下之理得之为德也。易谓坎离。参同契文。谓坎五离二也。阳成位于五。五为上中。阴成位于二。二为下中。荀义也。一即中也。坎离天地之心。二五天地之中。坎五离二成位于上下之中。故云而易成位乎其中矣。二五为中。相应为和。故云天地之中和。中庸曰。致中和。天地位焉。万物育焉。此既济之事。三义谓天地之别。天地之合。天地之德也。首陈三义而终之以既济。既济即天地之中和。此皆易之大义。故云易之大义举矣。
