<!-- { "loadSidebar": true } -->
　　蒙山下有险险而止蒙蒙亨以亨行时中也。注。险坎止艮。卦自艮来。三之二为刚中。变之正为柔中。故以亨行时中。中庸曰。君子而时中。匪我求童蒙童蒙求我志应也。注。五变上动体坎。坎为志。故曰志应。谓五应二。初筮告以刚中也再三渎渎则不告渎蒙也。注。二以刚居中。故告。变之正除师礼。故不告。蒙以养正圣功也。注。体颐故养。二志应五。五之正。反蒙为圣。故曰圣功。五多功也。疏。险坎至时中○说卦曰。坎。险也。艮。止也。注云险坎止艮。先言险而后言止者。易气从下生也。彖传例皆然。下放此。时者。变动不居之义。二有师道。刚中谓九居二也。又有妇道。变之正。故曰柔中也。二刚则五柔。二柔则五刚。二五应刚柔接。故以亨行时中也。引中庸者言执中有权也。○五变至应二○坎为志。虞义也。二体坎。五变上动。亦体坎。坎为志。故云志应。嫌二求五。故云五应二。○二以至不告○二刚中有师道。故告。变之正与阴同类。当除师学之礼。故不告也。尚书大传曰。散宜生。闳夭。南宫适三子者。相与学讼于太公。太公见三子。知三子之为贤人。遂酌酒切脯。除师学之礼。约为朋友。是除师礼之事也。○体颐至功也○此释利贞也。二至上有颐象。颐者。养也。序卦曰。颐养正也。虞彼注云。谓养三五。五之正为功。三出坎为圣。故由颐养正。虞谓与蒙养正圣功同义也。洪范。休征曰圣。时风若。咎征曰蒙。恒风若。是蒙与圣反也。乾凿度九五为圣人。阴反为阳。犹蒙反为圣。故曰圣功。吕氏春秋曰。学者师达而有材。吾未知其不为圣人是也。五多功。下系文。不言二之正者。二养正也。
　　需也险在前也。注。险在前故不进。刚健而不陷其义不困穷矣。注。刚健乾也。坎为陷。乾知险。需时而升。故不陷。阳陷为困。需有孚光。句亨贞吉位乎天位以正中也利涉大川往有功也。注。五多功。故往有功。疏。险在至不进○杂卦曰。需不进也。虞注云。险在前也。故不进。○刚健至为困○大哉乾元。刚健中正。内体乾。故知刚健为乾。说卦。坎陷也。故知坎为陷。系下云。乾。天下之至健也。德行恒易以知险。险在前。需时而升。故不困穷也。太玄。凖。需也。其词曰。阳气能刚能柔。能作能休。见难而缩是也。○五多至有功○五多功。下繋文。二往居五。故往有功。
　　讼上刚下险险而健讼。注。险而健谓二四。讼有孚句咥惕句中吉刚来而得中也。注。三之二。终凶讼不可成也。注。失位不变。故讼成。利见大人尚中正也。注。中正谓五。不利涉大川入于渊也。注。坎在下为渊。疏。险而至二四○所以致讼。二四也。二体坎故险。四体乾故健。○三之二○卦自遯三之二。在内曰来。○失位至讼成○讼成谓狱讼成也。九家曰。初二三四皆不正。以不正故讼。初变不永所事。二变无眚。三变食旧德。四变安贞吉。以讼不可成。利变之正。不变则终凶也。○中正谓五○五象传曰。讼元吉。以中正也。故知中正谓五。○坎在下为渊○此荀义也。
　　师众也贞正也能以众正可以王矣。注。坤。众也。坎亦为众。故云师众也。二失位变之五为比。故能以众正可以王矣。刚中而应行险而顺。注。据卦变。以此毒天下而民从之吉又何咎矣。注。谓二也。坎为毒。毒。治也。用师以毒天下。羣阴顺从。吉又何咎也。疏。坤众至王矣○坤众也。说卦文。晋语曰。坎水也。众也。故知坎亦为众也。二失位已下虞义也。彖曰。贞丈人。二中而不正。故失位。上之五体比。得正得中。征之为言正也。以师正天下。故云能以众正可以王矣。○据卦变○蜀才注曰。此本剥卦。上九降二。六二升上。是刚中而应。行险而顺也。○谓二至咎也○长子帅师。故毒天下谓二。坎为毒。虞义也。毒。治。马义也。凡药之攻疾者谓之毒药。周礼医师聚毒药是也。用师旅以除暴犹用药石以除疾。故吕氏春秋论兵曰。若用药者。得良药则活人。得恶药则杀人。义兵之为天下良药也。亦大矣。是毒天下为治疾之义也。上云能以众正可以王矣。王者天下所归往。二以长子帅师。五阴顺从。故毒天下而民从之。吉。又何咎矣。
　　比吉也比辅也下顺从也。注。下谓五阴。原筮元永贞无咎以刚中也。注。刚中谓师二。不宁方来上下应也。注。上谓三四五。下谓初。后夫凶其道穷也。注。上为穷。疏。下谓五阴○卦有五阴。一在上。四在下。而皆谓之下者。师上体坤。系上曰。天尊地卑。乾坤定矣。是则天尊为上。地卑为下。故翼奉封事曰。上方之情乐也。下方之情哀也。孟康注谓阳为上阴为下是也。此总卦义。故谓五阴为下。下传分言之则有上下。后夫之殊也。○刚中谓师二○蜀才注云。此本师卦六五降二。九二升五。案九二刚中而不正。故原筮元永贞乃得无咎也。○上谓至谓初○据二升五时三四五在上。初在下。二正五位。故上下应也。○上为穷○虞氏云。迷失道。故其道穷。
　　小畜。柔得位而上下应之曰小畜。注。柔谓四。四为卦主。少者为多之所宗。故上下应之。健而巽刚中而志行乃亨。注。刚中谓五。坎为志。乃者难也。密云不雨尚往也自我西郊施未行也。注。尚往谓初二。不雨故施未行。疏。柔谓至应之○卦惟一阴。故为卦主。京氏谓成卦之主是也。少者为多之所宗。京房易传文。宗。主也。一阴五阳。阴少阳多。故阴为阳主。王氏谓体无二阴以分其应。故上下应之是也。寻初二尚往而言上下应之者。畜道至上而成。五阳终为阴畜。卦所以名小畜也。○刚中至难也○一阴劣。不能固阳。九五刚中。四与合志。同力畜乾。至上而成。其志得行。乃始亨也。坎为志。虞义也。上变体坎。故坎为志。乃者难也者。宣八年公羊传曰。乃者何。难也。难犹重难。言非刚中而志行不能亨也。○尚往至未行○卦自需来。需者。乾升坎降。今上变为巽则一阴为主而众阳同应之。故能以小畜大。然初二体乾。初复自道。二牵复。故有尚往之象。云行雨施。今不雨。故施未行也。
　　履柔履刚也。注。柔谓三。刚谓二。兑彖传曰。刚中而柔外。说而应乎乾是以履虎尾不咥人亨。注。乾履兑。兑说应之。故不咥人。刚中正履帝位而不疚光明也。注。刚中正谓五。五帝位。离为光明。以乾履兑。五刚中正。故履帝位而不疚光明也。疏。柔谓至柔外○虞氏据旁通坤柔乾刚。嗛坤籍乾。故柔履刚。且云兑为刚卤非柔。以柔为兑三者非是。寻兑之二阳为刚。非指三也。兑彖传明言刚中柔外。则柔履刚为兑三之柔履二之刚明矣。虞氏非也。○乾履至咥人○义具履卦。○刚中至明也○此一节释利贞之义。二五皆刚中而称刚中正。故知谓五。以阳居五故履帝位。以上虞义也。三体离。离为日。故云光明。以乾履兑。兑为虎。五在乾体履危之象。故云疚。以其刚中得正。故履帝位而不疚。光明也。
　　泰小往大来吉亨则是天地交而万物通也。注。乾二之坤五。坤五降乾二。是天地交。云行雨施。品物咸亨。故万物通。上下交而其志同也。注。二上交五。下交坎为志否。巽为同。故上下交而其志同。内阳而外阴内健而外顺。注。乾阳息内。坤阴消外。故内阳而外阴。乾健居正。坤顺承天。故内健而外顺。内君子而外小人。注。君子谓三。小人谓五。君子道长小人道消也。注。阳息至三。故君子道长。至五成夬。故小人道消。疏。乾二至物通○卦乾下坤上。乾天坤地。乾二之坤五。坤五降乾二成坎离。天地以离坎交阴阳。故天地交。乾升曰云行。坤降曰雨施。云雨泽物。品物咸亨。故万物通。谓已成既济也。月令孟春曰。天气下降。地气上腾。亦说天地交事。彼据二五易位之后而言。义并通也。俗儒谓三阳在下为下降。三阴在上为上腾。非也。○二上至志同○上下交有二义。二升五为上交。五降二为下交。此一义。二升五五降二。二五相应。亦是上下交。此又一义。二义并通。以后义为正解也。坎为志否。巽为同。皆虞义。二五易位体坎。故其志同。○乾阳至外顺○九家易曰。阳称息者。长也。起复成巽。万物盛长也。阴言消者。起姤终乾。万物成熟。成熟则给用。给用则分散。故阴用特言消也。乾阳息内。故内阳。坤阴消外。故外阴。九二升五。是乾健居正。六五降二。是坤顺承天。二在内。故内健。五在外。故外顺。○君子至谓五○乾凿度以泰三为君子。谓阳得位也。剥五为小人。以阴失位也。泰五失位。与剥五同。故亦为小人。○阳息至道消○阳息至三。故君子道长。至五成夬。故小人道消。杂卦曰。夬。决也。刚决柔也。君子道长。小人道消。义并同也。
　　否之匪人不利君子贞大往小来则是天地不交而万物不通也。注。乾上升。坤下降。故天地不交。独阴不生。独阳不生。故万物不通也。上下不交而天下无邦也。注。三苞羞。五休否。故上下不交。坤为邦。坤反君道。故无邦。内阴而外阳内柔而外刚。注。立地之道曰柔与刚。坤成乾毁。故变健顺。言柔刚矣。内小人而外君子小人道长君子道消也。注。小人谓三君子谓五。疏。乾上至通也○宋衷象传注曰。天气上升不下降。地气沈下不上升。二气特隔。故云否。是天地不交之义也。月令曰。天气上腾。地气下降。天地不通。亦此义耳。月令举于孟冬者终言之耳。独阳不生。独阴不生。庄二年谷梁传文。乾凿度曰。天地不变不能通气。郑彼注云。否卦是也。天地之气合则能生物。不变则不能生物。故万物不通也。○三苞至无邦○否成于三。故三苞羞为下不上交。五休否为上不下交。是上下不交也。坤为邦。虞义也。坤反君道。以其国君凶。故无邦也。○立地至刚矣○立地之道曰柔与刚。说卦文。泰彖传曰。内健而外顺。顺者顺乎乾。今坤消乾。坤成则乾毁。柔刚属坤。故变健顺言柔刚矣。○小人至谓五○乾凿度以否三为小人。夬五为圣人。故小人谓三。君子谓五。对小人且承泰传而言。故不言大人也。阴消至三。故小人道长。至五成剥。故君子道消也。否泰反其类。故君子小人互为消长。荀子曰。君子小人之反是也。
