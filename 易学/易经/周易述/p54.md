<!-- { "loadSidebar": true } -->
　　圣人有以见天下之啧而儗诸其形容。注。乾称圣人。谓庖牺也。啧谓初。自上儗下称儗。形容。谓阴在地成形者也。象其物宜是故谓之象。注。物宜谓阳。远取诸物。在天成象。故象其物宜。谓三才八卦在天也。庖牺重为六画也。圣人有以见天下之动。注。重言圣人。谓文王也。动谓六爻。而观其会通以行其等礼。注。六爻发挥。乾坤交而亨。亨者。通也。亨者。嘉之会也。故观其会通。嘉会足以合礼。故以行其等礼。礼立言曰。圣人等之以礼。春秋传曰。讲礼于等。系辞焉以断其吉凶是故谓之爻。注。辨吉凶者存乎辞。故系辞焉以断其吉凶。定之以吉凶。所以断也。言天下之至啧而不可恶也。注。恶读为亚。亚次也。至啧无情。故不可次。言天下之至啧而不可乱也。注。啧当为动。乱。治也。至动故不可治。儗之而后言仪之而后动儗仪以成其变化。注。初辞儗之问焉而以言。故儗之而后言。仪。度也。将举事必先于此仪之。故仪之而后动。儗仪者。变化之所由出也。故以成其变化。疏。乾称至者也○此虞义也。乾五为圣人。文王书经系庖牺于九五。故谓庖牺也。下传曰。探啧索隐。虞彼注云。啧初也。初隐未见。故探啧。太玄曰。阴阳所以抽啧。啧。情也。京氏训同。易之屯太玄凖为礥。初一曰。黄纯于潜。测曰。化在啧也。范望注云。阳气潜在地下。养万物之根荄。故云化在啧。若然。啧训为情。乃情之未动者。故知啧谓初。乾上坤下。以乾儗坤。故云自上儗下称儗。易之大义上经终坎离。下经终既济未济。上系终乾坤。下系终六子。则上下经与上下系相表里。上经象阳。下经法阴。复为阳初。姤为阴初。六日七分之法。阳起中孚。阴起咸。乾元坤元。天地之心。为易之本。故上系七爻起于中孚。鸣鹤在阴。下系十一爻起于咸。憧憧往来。此传发端。言圣人见天下之啧。谓中孚咸也。易彰往而察来而微显阐幽。故儗诸其形容也。以乾儗坤。阴在地成形。地形有高下。故称容。周礼函人曰。凡为甲必先为容。郑众注云。容谓象式。甲有大小长短。犹地形有高下。故云形容。谓阴在地成形者也。○物宜至画也○此虞义也。物宜为阳。阳即乾也。下传云。远取诸物。乾为远为物。象谓三才。在天成象。故象其物宜。日月在天成八卦象。谓天三爻。故云三才八卦在天也。以地两之为六画。故云庖牺重为六画也。○重言至六爻○此虞义也。庖牺画卦。文王书经传。两称圣人。故知庖牺及文王也。上言象谓三才八卦之象。此言爻道有变动。故曰爻知动谓六爻也。○六爻至于等○动谓六爻之动。则会通乃六爻发动挥变也。乾坤交而亨。天地交而万物通也。亨者通。子夏义也。阴阳相应为嘉。故亨者嘉之会也。嘉属五礼。嘉会礼通。故以行其等礼。郑注乐记云。等。阶级也。爻有等如礼之有阶级。故曰等礼。礼立言者。大戴记立言篇也。春秋传者。昭十三年传文。晋语曰。从其等礼也。韦昭云。从尊卑之等谓之礼。是等礼之义也。○恶读至可次○恶读为亚。荀义也。古恶亚字通。说文曰。亚。丑也。是亚即恶也。又云贾侍中以为次弟也。故释言云。亚。次也。尚书大传曰。王升舟入水鼓钟恶观台恶将舟恶。郑彼注云。恶读为亚。亚训次。次犹仲也。汉时有玉印曰周恶父印。识者以为条侯亚父。条侯为勃少子。故称亚。鲁文公子恶卫臣有石恶。皆读为亚。伯仲之称也。史记卢绾孙他之封恶谷侯。汉书作亚。知恶亚同物。恶训为次。京房曰。啧。情也。贾逵注。左传曰。啧。至也。至啧无情。情之未动。如喜怒哀乐之未发。其道微妙。故不可次。儗之其形容。象其物宜。所以次之也。○啧当至可治○啧当为动。郑义也。虞本作动。云旧误作啧也。乱治。释诂文。论语曰。予有乱十人。马融注云。乱。治也。六爻发挥变动不拘。故不可治。观其会通以行其等礼。繋辞焉以断其吉凶。所以治之也。故下系云。极天下之啧者存乎卦。鼓天下之动者存乎辞。○初辞至变化○初辞儗之。下系文。问焉而以言谓问于易而后言。以言者。尚其辞。故儗之而后言。仪度。许慎义也。郑注尚书大传曰。射王极之度也。射人将发矢必先于此仪之。发矢则必中于彼矣。君将出政亦先于朝廷度之。出则应于民心。射其象者也。以易为度先于此仪之而后举事则动无不中。故仪之而后动。儗之仪之。变化从此而出。故以成其变化。通志成务之谓也。鸣鹤在阴其子和之我有好爵吾与尔靡之子曰君子居其室。注。二变体复。君子谓复初。阴消入坤。艮为居。巽阳隐室。故居其室。出其言善则千里之外应之况其迩者乎。注。复初出震。震为出为言。元者善之长。故曰善。坤数十。震为百里。十之千里也。外谓震巽同声。同声者相应。故千里之外应之。迩谓坤。坤为顺。二变顺初。故况其迩者乎。居其室出其言不善则千里之外违之况其迩者乎。注。坤初为不善。消二成。弑父弑君。故千里之外违之。况其迩者乎。上系首中孚。阳之始也。圣人慎其几。故以善不善言之。下系首咸。阴之始也。圣人知其化。故以屈信往来言之。言出乎身加乎民。注。震为出为言。坤为身为民也。行发乎迩见乎远。注。震为行。坤为迩。乾为远。兑为见。谓二发应五则千里之外。故行发乎迩见乎远也。言行君子之枢机枢机之发荣辱之主也。注。震为春门。故为枢。又为动。故为机。阳息为荣。阴消为辱。震为主。故荣辱之主。言行君子之所以动天地也可不慎乎。注。巽以风动天。震以雷动地。艮为慎。故可不慎乎。易曰正其始。万物理。君子慎始。差以毫厘。缪以千里。此之谓也。疏。二变至其室○君子谓阳。中孚二失位变体复。故君子谓复初。复自坤来。阴消剥上入坤。剥艮为居。坤初巽爻。阳复巽初。巽阳隐室。故居其室。言微阳应卦中孚时也。○复初至者乎○复之初震也。故震为出为言。复初元也。元者善之长也。故出其言善。坤数十以下。虞义也。天九地十。故坤数十。震惊百里。十之故千里。巽反震故言外。震雷巽风。同声相应。故千里之外应之。坤为近。故迩谓二。变体坤而顺于初。故况其迩者乎。○坤初至言之○文言曰。积不善之家必有余殃。虞彼注云。坤积不善。故知坤初为不善。谓遘时也。遘消二成。艮子弑父。至三成否。坤臣弑君。故千里之外违之。况其迩者乎。阳称几。慎其几谓隐恶而扬善。辩之早也。阴称化。知其化谓穷神知化。德之盛也。淮南齐俗曰。唯圣人知其化。高诱注云。其化视阴入阳。从阳入阴。唯圣人知之也。○震为至远也○此虞义也。阳自下升而临坤。故加乎民。二发应五据中孚。二五相应。言言出乎身。行言发乎迩者。大戴礼曾子疾病篇曰。言不远身。言之主也。行不远身。行之本也。是其义也。○震为至之主○郑注云。枢。户枢也。机。弩牙也。震为卯。卯为开门。故为枢。郑注大学曰。机发动所由。震为动。故为机。此荀义也。荀以艮为门。今不用也。乾阳息卦。乾初积善有余庆。故阳息为荣。坤阴消卦。坤初积不善有余殃。故阴消为辱。震主器。故荣辱之主。○巽以至谓也○巽为风。乾为天。巽伏乾初。故以风动天。震为雷。坤为地。震伏坤初。故以雷动地。此上虞义也。虞唯以五体巽为风动天。今不用也。吕氏春秋曰。今室闭户牖动天地一室也。言一室修德可以动天地。中孚互艮。艮为慎。故可不慎乎。易曰以下。十翼之逸文。始谓初也。正阳在下为圣人。故正其始。万物理。阳息则正谓复初。阴消则不正谓遘初。故君子慎始毫厘谓纤介也。不正在纤介之间而违之在千里之外。故云缪以千里也。参同契述此义云。君子居其室。出其言善则千里之外应之。谓万乘之主处九重之位。发号出令。顺阴阳节藏器。俟时勿违卦月。谨候日辰。审察消息。纤介不正。悔吝为贼。二至改度。乖错委曲。隆冬大暑。盛夏霜雪。二分纵横。不应漏刻。水旱相伐。风雨不节。蝗虫涌沸。羣异旁出。言卦气不效也。董子亦云。君人者国之元。发言动作万物之枢机。枢机之发。荣辱之端。失之毫厘。驷不及追。故为人君者谨本详始。敬小慎微。皆发明此传之义也。同人先号咷而后笑子曰君子之道或出或处或默或语。注。乾为道为君子。故称君子之道。同人反师。震为出为语。坤为默。巽为处。故或出或处或默或语也。二人同心其利断金。注。乾为人。二人谓二五。坎为心。巽为同。故二人同心。巽为利。乾为金。以离断金。故其利断金。同心之言其臭如兰。注。臭。气也。兰。香草。震为言。巽为兰。离日燥之。故其臭如兰。二五同姓。故言臭。春秋传曰。辟诸草木。吾臭味也。疏。乾为至语也○此虞义也。同人卦辞曰。利君子贞。注云。君子谓二五。二五得正。乾为道为君子。故云君子之道。虞注同人云。旁通师卦。而称反师者。否泰反其类。亦得言反也。同人反师。师震为出为语。鬼谷子曰。捭之者开也。言也。阳也。阖之者闭也。默也。阴也。故坤为默。二体巽为处。巽阳藏室。故为处也。○乾为至断金○卦名同人。同人体乾。故乾为人。五正应二。故二人谓二五。坎为心。巽为同。二五同性。同性则同德。同德则同心。故二人同心。巽近利市。故为利。乾为金。二体离。以离火断金。故其利断金。此虞义也。虞以二人为夫妇。震为夫。巽为妇。今不用也。○臭气至味也○说卦曰。巽为臭。虞彼注云。臭。气也。风至知气。巽二入艮鼻。故为臭。引此传为证。故知臭气指巽也。诗溱洧曰。方秉蕑兮。毛传云。蕑。兰也。陆玑疏云。蕑即兰。香草也。荀子宥坐篇曰。芷兰生于深林。非以无人而不芳。故云兰香草。巽柔爻为草。又为臭。故为兰。燥万物者莫熯乎火。离日燥之。芳臭发越。故其臭如兰。此上虞义也。同人天在上。火炎上。其性同。故二五同姓。春秋传者。襄二十二年传文。彼郑公孙侨对晋君语。晋郑同姓。故云辟诸草木吾臭味也。同姓则同德。同德合义。异德合姓。二五同姓。合义不合姓。故比诸臭味也。初六藉用白茅无咎。注。其初难知。阴又失正。故独举初六。子曰苟错诸地而可矣藉之用茅何咎之有慎之至也。注。苟。或。错。置也。颐坤为地。故苟错诸地。初为四藉。与四易位。故藉之用茅。何咎之有。颐艮为慎。坤为至。故慎之至也。夫茅之为物薄而用可重也。注。阴道柔贱。故薄。香絜可贵。故可重。慎斯术也以往其无所失矣。注。术。道也。乾为道。初往四下体成乾。故慎斯术也。以往得位故无所失矣。疏。其初至初六○此虞义也。其初难知阴阳之微。故难知。六居初为失位。上系七爻。下系十一爻。独此举初六者。言当辩之早也。○苟或至至也○初在下。故言地旁通颐。颐坤为地。错诸地则安。故苟错诸地而可矣。此上虞义也。初以柔藉四。故初为四藉。初四失正。与四易位则无咎。故藉之用茅何咎之有。颐艮为慎。○坤为至君子○慎始初变之正。故慎之至也。○阴道至可重○此虞义也。阴为柔为贱。故阴道柔贱。用以藉四。与四易位则可以荐鬼神。羞王公。故云香絜可贵也。○术道至失矣○说文曰。术。邑中道也。故云术道也。艮为慎。初往居四。四来居初。则下体成乾。故云慎斯术也。以往阴阳得位。故云其无所失矣。劳嗛君子有终吉子曰劳而不伐有功而不置厚之至也。注。坎为劳。五多功。置当为德。乾为德。以上之贵下居三贱。故劳而不伐。有功而不德。艮为厚。坤为至。故厚之至也。语以其功下人者也。注。震为语。五多功。下居三。故以其功下人者也。德言盛礼言恭嗛也者致恭以存其位者也。注。乾为盛德。旁通履。履者礼也。嗛以制礼。三从上来体坎。坎折坤体。故恭震为言。故德言盛礼言恭。上无位。知存而不知亡。降之三得位。故致恭以存其位者也。疏。坎为至至也○此虞郑义也。三互坎。坎劳卦。故为劳。上据五。故五多功。置。古文德。字从直心。传写讹为置。故云置当为德。上本乾。故乾为德。上九贵而无位。三多凶。贵贱之等。故云以上之贵下居三贱。三体艮。艮为厚。应在坤。坤为至。故厚之至也。○震为至者也○此虞义也。三自上降。故曰下人。○乾为至者也○乾三积善成德。虞注下繋云。盛德乾三。故乾为盛德。嗛以制礼。下系文。虞彼注云。阴称礼。嗛三以一阳制五阴。万民服。故以制礼。鸿范曰。貌曰恭。三从上来互体坎。坎折坤体。磬折之容。故云恭。三互震为言。故德言盛礼言恭也。乾上以阳居阴。故无位。阳为存。阴为亡。上知存而不知亡。之三得位谓以阳居阳。故致恭以存其位者也。忼龙有悔子曰贵而无位高而无民贤人在下位而无辅是以动而有悔也。注。义具文言传。不出户庭无咎子曰乱之所生也则言语以为阶。注。节本泰卦。坤为乱。震为生为言语。坤称阶。故乱之所生则言语为之阶也。君不密则失臣臣不密则失身。注。泰乾为君。坤为臣为闭。故称密。乾三之坤五。君臣毁贼。故君不密则失臣。坤五之乾三。坤体毁坏。故臣不密则失身。坤为身也。几事不密则害成。注。几。初也。二已变成坤。坤为事。初不密。动体剥。故几事不密。初辞拟之。卒成之终。故害成也。是以君子慎密而不出也。注。君子谓初二动坤为密。故君子慎密。初利居贞。故不出也。疏。节本至阶也○此虞义也。节泰三之五。故云节。本泰卦。坤反君道。故为乱。震春为生。震善鸣。故为言语。坤土。故为阶也。○泰乾至身也○此虞义也。乾以君之故。乾为君。阴臣道。故坤为臣。郑注云。密。静也。坤。静也。翕又为阖户。故为闭。退藏于密。故为密也。三之五乾坤体坏。故君臣毁贼。五之乾坤体坏。故失身。坤躬为身也。○几初至成也○郑注云。几。微也。几者动之微。故几谓初二失位。变互坤。臣道知事。故坤为事。初利居贞。动体剥。故几事不密。初辞拟之。卒成之。终坤为害。故害成。此兼虞义也。○君子至出也○此虞义也。初得位。故君子谓初二动互坤。坤为密。艮为慎。故君子慎密。初利居贞而应四。故不出也。子曰为易者其知盗乎。注。为易者谓文王。否上之二成困。三暴嫚以阴乘阳。二变入宫为萃。五之二夺之成解。坎为盗。故为易者其知盗乎。易曰负且乘致寇至负也者小人之事也。注。阴称小人。坤为事。以贱倍贵。违礼悖义。故小人之事也。乘也者君子之器也。注。君子谓五。器。坤也。坤为大轝。故乘君子之器。小人而乘君子之器盗思夺之矣。注。小人谓三。既违礼倍五。复乘其车。五来之二成坎。坎为盗。思夺之矣。为易者其知盗乎此之谓也。上嫚下暴盗思伐之矣。注。三倍五上嫚乾君而乘其器。下暴于二。二藏于坤。五来寇三。以离戈兵。故称伐之。坎为暴也。嫚藏悔盗野容悔淫。注。坎心为悔。坤为藏。兑为见。故嫚藏。三动成乾为野。坎水为淫。二变藏坤则五夺之。故嫚藏悔盗野容悔淫。易曰负且乘致寇至盗之招也。注。二藏坤时。艮手招盗。故盗之招。疏。为易至盗乎○此虞义也。释解三爻辞。故知为易者谓文王。虞注困卦曰。否二之上。故云否上之二成困。困三不正。上嫚于五。下暴于二。故三暴嫚。困三传曰。据于蒺藜乘刚也。故以阴乘阳。经云。入于其宫。虞彼注云。二动艮为宫。故二变入宫为萃。萃五之二夺三成解。五之二体坎。坎为盗。故为易者其知盗乎。案。虞注萃卦云。观上之四注解卦云。临初之四。今言萃自困来。解自萃来者。彼从四阴二阳之例。此从爻例故也。○阴称至事也○此虞义也。下注云。小人谓三。此小人亦谓困三。而云阴称小人者。以对下君子言。阳称君子。故阴称小人也。负读为倍。三以四艮倍五。故云以贱倍贵。贱倍贵犹下倍上。故云违礼。悖义。小人之事也。○君子至之器○五谓困五。五得正称君子。坤形而下者。故云器坤也。坤为大车。三在坤上。故乘君子之器。○小人至谓也○此虞义也。三失位故小人谓三。三违事君之礼而倍五。乾在坤上称君子德车。三乘其车非其人也。五之二成解。解二体坎。坎为盗为思。故盗思夺之矣。五之二失正。若然。乘君子之器者。盗也。夺之者。亦盗也。故云为易者其知盗乎。此之谓也。○三倍至暴也○此虞义也。上谓五。下谓二。三倍五。上嫚乾五之君而窃乘其器。下乘刚而暴于二。故上嫚下暴。二变入宫体坤。坤以藏之。故藏于坤。五之二寇三。故云五来寇三。解互离。故以离戈兵。声罪致讨。故称伐之。三传曰。自我致戎。虞氏谓以离兵伐三。故转寇言戎以成三恶坎盗。故为暴也。○坎心至悔淫○此虞义也。二体坎。坎心为悔。困萃皆有兑象。故兑为见。藏而见是嫚藏也。野容。郑氏谓饰其容而见于外曰野。谓妇人出无拥蔽。犹野处也。列女传载华孟姬曰。车奔姬堕。使侍御者舒帏以自幛蔽。曰。妾闻野处则帏裳拥蔽。所以正心一意。自敛制也。颂曰。孟姬好礼。执节甚公。避嫌远别。终不野容。是其义也。三动成乾。乾为野。坎为欲为水。故云坎水为淫。二变藏坤则五来夺之。夺之谓夺三。三为盗为淫而为五所夺。故嫚藏悔盗。野容悔淫。王弼本野作冶。悔作诲。非虞义也。○二藏至之招○此虞义也。二谓萃二。二藏坤时四体艮。艮为手。艮手招盗。故盗之招也。
