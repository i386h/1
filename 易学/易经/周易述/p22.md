<!-- { "loadSidebar": true } -->
　　初九明夷于飞垂其翼君子于行三日不食。注。离为飞鸟。故曰于飞。为坤所抑。故垂其翼。阳为君子。三者。阳德成也。震为行。离为日。晋初动体噬嗑食明夷反晋。故曰君子于行三日不食。有攸往主人有言。注。应在四。故有攸往。四体震为主人为言。故主人有言。六二明夷睇于左股用抍马壮吉。注。旁视为睇。离为目。阳称左。谓九三也。三在辰得巽气为股。二承三故睇于左股。震为马。二正应五。三与五同功。二以中和应天合众。欲升三以壮于五。故曰用抍马壮吉。九三明夷于南守得其大首不可疾贞。注。守。猎也。离南方卦。故曰南守。三上猎五。乾为大首。故得其大首。自暗复明。当以渐次。不可卒正。故曰不可疾贞。六四入于左腹获明夷之心于出门庭。注。左谓三。坤为腹。四欲上三居五。故入于左腹。三获五体坎为心。故获明夷之心。震为出晋。艮为门庭。故于出门庭。言三当出门庭升五君位。六五其子之明夷利贞。注。其读为亥。坤终于亥。乾出于子。故其子之明夷。三升五得正。故利贞。马君俗儒读为箕子。涉彖传而讹耳。上六不明晦初登于天后入于地。注。应在三。离灭坤下。故不明晦。晋时在上丽乾。故登于天。今反在下。故后入于地。疏。离为至不食○此荀虞义也。说卦曰。离为雉。郭璞洞林曰。离为朱雀。故为飞鸟。明入地中。为坤所抑。故垂其翼。昭五年春秋传曰。日之谦当鸟。飞不翔。垂不峻。翼不广。初体离而在坤下。故有是象也。泰彖传曰。君子道长。君子谓三阳。春秋传曰。象日之动。故曰君子于行。是知阳为君子。阳成于三。故云三者阳德成也。晋初动体噬嗑。杂卦曰。噬嗑。食也。明夷反晋。故不食。荀氏谓。不食者。不得食君禄也。阳未居五。阴暗在上。初有明德。耻食其禄。故曰君子于行。三日不食。是其义也。○应在至有言○初正应四。自内曰往。故有攸往。震主器。故为主人。四互震而在坤体。躁人之辞多。故主人有言也。○旁视至壮吉○此郑九家义也。夏小正曰。来降燕乃睇。传曰。睇者。眄也。说文曰。眄。衺视也。秦语。故郑注内则亦曰。睇。倾视也。离为目。故为睇。管子宙合曰。君立于左。臣立于右。此君臣之分。是左阳右阴。故阳称左。周书武顺曰。天道尚左。九三阳爻。故为左也。爻辰三在辰。孝经援神契曰。清明后十五日斗指辰为谷雨。后十五日斗指巽为立夏。是辰近巽。巽为股。故云得巽气为股。三为左股。二承三。故睇于左股。三体震为马。三升五。二正应之。故云二正应五。三与五同功。下繋文。三五同功。故得升五。若然临泰诸卦二升五以其应也。大壮四升五以阳息之卦也。义各有取。皆以五虚无君而得升也。二执中含和。上应九五以合众爻。故云二以中和应天合众。拯之言升。三升五则二得其应。故欲升三以壮于五而曰用抍马壮。五变之正。故吉也。坎折坤体。故曰壮。○守猎至疾贞○九家曰。岁终田猎名曰守。故曰守猎也。离。南方卦。说卦文。三体离。离。南方之卦。故曰南守。三阳五阴。五虚无君。阴为阳得。故三上猎五。九五为乾。乾阳为大为首。三上猎五。故得其大首。明夷之世用晦而明当以渐次。不可卒正。言不可卒正五位。故曰不可疾贞。此兼九家义也。○左谓至君位○二爻辞左股谓三。故知此左亦谓三。坤为腹。说卦文。荀氏谓四得位。比三处于顺首欲上。三居五。五体坤。为腹。故入于左腹。三南守获五体坎。坎为心。故获明夷之心。说卦曰。帝出乎震。故震为出。又曰。艮为门阙。庄二十五年春秋传曰。庭实旅百。杜预注云。艮为门庭是也。三居五出在应门之内。立于门内之中庭南面。故云于出门庭。升五君位也。此兼荀氏及九家义。其读至讹耳。蜀才从古文作其子。今从之。其。古音亥。故读为亥。亦作箕。刘向曰。今易萁子作荄兹。荀爽据以为说。盖读萁子为荄兹。古文作萁子。其与亥。子与兹。字异而音义同。淮南子曰。爨萁燧火。高诱注云。箕音该备之该。该荄同物。故三统历曰。该阂于亥。孳萌于子是也。五本坤也。坤终于亥。乾出于子。用晦而明。明不可息。故曰其子之明夷。明夷反晋。晋。昼也。明夷。晦也。以十二辰言之。七日来复则当子。以十日言之。自暗复明则当旦。故昭五年春秋传卜楚丘论此卦以为明夷当旦。亦此义也。五失位。三之五得正。故利贞。马融俗儒不识七十子传易之大义。以彖传有箕子之文。遂以箕子当五。寻五为天位。箕子臣也。而当君位。乖于易例。逆孰大焉。谬说流传。兆于西汉。西汉博士施雠读其为箕。时有孟喜之高弟蜀人赵宾述孟氏之学。斥言其谬。以为箕子明夷阴阳气无箕子。其子者。万物方荄兹也。宾据古义以难诸儒。诸儒皆屈。于是施雠梁丘贺咸共嫉之。雠贺与喜同事田王孙而贺先贵。又传子临。从雠问荐。雠为博士。喜未贵而学独高。施梁丘皆不及喜。所传卦气及易家候阴阳灾异书皆传自王孙。以授梁人焦延寿者。而梁丘恶之。谓无此事。引雠为证。且以此语闻于上。于是宣帝以喜为改师法。不用为博士。中梁丘之谮也。雠贺嫉喜而并及宾。班固不通易。其作喜传亦用雠贺之单词。皆非实録。刘向别録犹循孟学。故马融俗说。荀爽独知其非。复宾古义。读其子为荄兹。而晋人邹湛以为漫衍无经。致讥荀氏。但魏晋已后。经师道丧。王肃诋郑氏而禘郊之义乖。袁准毁蔡服而明堂之制亡。邹湛讥荀谞而周易之学晦。郢书燕说。一倡百和。何尤乎后世之纷纭矣。○应在至于地○此虞义也。三体离。上正应三。故云应在三。坤灭藏于癸。坤上离下。故离灭坤下。坤冥为晦。故不明而晦也。日月丽乎天。晋时在上丽乾。故登于天。明夷反晋。故反在下。后入于地也。
　　巽宫二世卦消息五月
　　家人利女贞。注。四之初。女谓离巽。二四得正。故利女贞。疏。此虞义也。卦自来。九四之初。二称家。离二正。内应在乾。乾为人。故名家人。马氏谓木生火。火以木为家。故曰家人。义亦通也。离中女。巽长女。故女谓离。巽二体离。四体巽。二四得正。故利女贞。马氏云。家人以女为奥主。长女中女各得其正。故特曰利女贞矣。
　　初九闲有家悔亡。注。闲。阑也。防也。阴消至二。艮子弑父。四来闲初。故闲有家悔亡。六二无攸遂在中馈贞吉。注。遂读如大夫无遂事之遂。妇道无成。故无攸遂。馈。馈祭也。二在下中。故在中馈。正应五。故贞吉。九三家人熇熇悔厉吉妇子喜喜终吝。注。熇熇。盛烈也。乾盛故熇熇。三多凶。故悔。厉得位。故吉。喜喜。喜笑也。巽为妇。动体艮子。家人毁坏。故妇子喜喜终吝。六四富家大吉。注。三动坤为富。四得位应初。顺五乘三。比据三阳。故富家大吉。九五王假有家勿恤吉。注。乾为王。假。大也。三变受上。五体坎。坎为恤。五得尊位。据四应二。以天下为家。故王假有家。天下正之。故勿恤吉。上九有孚威如终吉。注。坎为孚。故有孚。乾为威。自上之坤。故威如。易而得位。故终吉。疏。闲阑至悔亡○闲。阑也。防也。此马义也。卦自来。阴消二体艮。故艮子弑父。四来闲初。弑逆不行。故闲有家悔亡也。案。虞注讼彖曰。三之二。将成否。则子弑父。臣弑君。三来之二得中。弑不得行。故中吉。义与此同也。○遂读至贞吉○大夫无遂事读从桓八年公羊传文。彼文云。遂者何。生事也。何休注云。生犹造也。专事之辞。夫子制义。妇道无成。故无攸遂。古文论语曰。咏而馈。旧注云。咏。歌。馈。祭也。周礼笾人有馈食。仪礼有特牲少牢馈食之礼。皆谓荐孰。故云馈。馈祭也。二居下中而有妇道。昏礼云。昏者。将合二姓之好。上以事宗庙。是馈祭为妇职。二居下体之中。故在中馈。执中含和。正应九五。故贞吉也。○熇熇至终吝○犍为舍人注尔雅曰。熇熇。盛烈也。乾道威严。故熇熇。三处多凶之地而过于严。故悔厉。以其得位。故吉。喜喜。喜笑。郑义也。喜读为嬉。巽为妇。动体艮为子。故妇子喜喜。此虞义也。动失位。家人毁坏。故终吝。上之三则终吉也。易例爻得位者不言变。今三动受上者。彖传曰。正家而天下定。谓既济也。此卦五爻得位。所较上爻耳。三动受上成既济。则六爻皆正。所谓正家而天下定也。故虞注渐上九曰。三变受成既济。与家人彖同义。又云三已得位。又变受上权也。桓十一年公羊传曰。权者。反于经然后有善者也。三得位而动反于经也。动受上而成既济。所谓反于经然后有善者也。是易之变例矣。○三动至大吉○三动体坤。坤为富者。礼运曰。天生时而地生财。诰志曰。地作富。坤为地。故富也。六以阴居四。故得位。应在初。上承五而在三上。故云应初。顺五乘三。初三五皆阳。故比据三阳。阳称大称吉。故大吉也。此兼虞义。○乾为至恤吉○此虞陆义也。乾为王。谓乾也。假大也。释诂文。诗商颂那曰。汤孙奏假。毛传云。假。大是也。三变受上则五体坎。坎为加忧。马氏云。恤。忧也。故坎忧为恤。五为天子。故得尊位。据四应二。羣阴顺从。王者以天下为家。故王大有家。正家而天下定。故无所忧而吉也。○坎为至终吉○此虞义也。虞氏谓三已变。与上易位成坎。坎信为孚。故有孚。乾为君。君德威严。故威如。自上之坤。三上易位而皆得正。故终吉也。
　　艮宫四世卦消息十二月
　　睽小事吉。注。大壮上之三。在繋盖取无妄二之五也。小谓五。阴称小。得中应刚。故小事吉。疏。此虞义也。卦自大壮来。上六之三。此从四阳二阴之例也。云在繋盖取者。繋。繋词也。盖取谓十三盖取也。繋下曰。弦木为弧。剡木为矢。弧矢之利以威天下。盖取诸睽。虞彼注云。无妄五之二也。彖传谓柔进上行。故据繋辞盖取以明之。六五阴爻。故小谓五。阳大阴小。故阴称小。五得中而应乾五之伏。阳得中应刚。故小事吉。
