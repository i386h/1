<!-- { "loadSidebar": true } -->
　　睽火动而上泽动而下。注。二动之五体离。故火动而上。五动之二体兑。故泽动而下。二女同居其志不同行。注。二女离兑也。坎为志。无妄震为行。巽为同。艮为居。二五易位。震巽象坏。故二女同居。其志不同行也。说而丽乎明柔进而上行得中而应乎刚是以小事吉。注。说兑丽离也。明谓乾。柔谓五。无妄巽为进。从二之五。故上行。刚谓应乾五伏阳。非应二也。与鼎五同义。天地暌而其事同也。注。五动乾为天。四动坤为地。故天地睽。坤为事。五动体同人。故其事同也。男女暌而其志通也。注。四动艮为男。兑为女。故男女睽。坎为志。为通。故其志通也。万物睽而其事类也。注。四动万物出乎震。故万物睽。坤为事。为类。故其事类也。睽之时用大矣哉。注。非义之常。故曰时用。疏。二动至而下○卦自无妄来。二上之五体离。离为火。故火动而上也。五下之二体兑。兑为泽。故泽动而下也。○二女至行也○此虞义也。二五易位。无妄为睽。震为行。巽为同。震巽体坏。故二女同居。其志不同行也。○说兑至同义○此虞义也。乾为大明。故明谓乾。晋彖传曰。顺而丽乎大明。此不言大明者。虞氏谓丽于晋。故不言大明也。柔谓五。五本二也。卦从无妄来。二之五。故上行。乾伏五下。六五得中而应。乾五之伏阳。故云得中而应乎刚。必知应乾五伏阳者。卦之二五皆失位。例变之正。若五柔应二刚。非法也。故云应乾五伏阳。五动之乾二变应之。阴利承阳。故小事吉也。○五动至类也○此皆虞义也。五动体乾。故乾为天。四动互坤。故坤为地。乾上坤下。象天地否。故曰天地睽。否终则倾。故其事同也。四动艮为男。兑为女。咸两象易。故男女睽。异德合姓。故其志通也。五动乾为天。四动万物出乎震。象无妄。万物皆死。故万物睽。时育万物。故其事类也。俗说天地睽为天高地下。男女睽为男外女内。万物睽为殊形各象。乃理之常。非睽之时用也。○非义至时用○天地男女万物皆有乖违之象。非义之常。惟尽性之圣人能用以尽人性尽物性而赞化育。故曰大也。
　　寋难也险在前也见险而能止知矣哉。注。前谓三离为见。艮为止。故见险而能止。知谓坤也。坤知阻。故知矣哉。寋利西南往得中也。注。二动往居坤五。故得中。不利东北其道穷也。注。天道穷于东北。利见大人往有功也。注。二往应五。五多功。故往有功。当位贞吉以正邦也。注。坤为邦。五当尊位正吉。羣阴顺从。故以正邦。寋之时用大矣哉。注。用当其时则济。故大。虞氏谓坎月生西南而终东北。终而复始。以生万物。故用大矣。疏。前谓至矣哉○三在五前。又体坎。坎为险。故险在前。乾仁坤知。故知谓坤也。卦有坎艮。地险山川丘陵。艮为山陵。坎为水。坤德行恒简以知阻。故知矣哉。寻六爻皆有蹇象。唯九五当位正邦。余皆利止。见险而止之义也。○二动至得中○此荀义也。自内为往。二往居中。五为上中。故得中。○天道至东北○消息。艮在亥。又东北之卦。万物成终。故天道穷于东北。○二往至有功○此虞义也。○坤为至正邦○坤为邦。虞义也。已下荀义也。○用当至大矣○初象传曰。宜待时也。亦以在寋家宜待时而动。释言曰。济。成也。用当其时则成。如二有功而五正邦。故大。虞氏已下亦据纳甲。参同契曰。五六三十度度竟复更始。故云终而复始也。
　　解险以动动而免乎险解。注。险坎动震。震出险上。故动而免乎险。解利西南往得众也。注。坤为众。无所往其来复吉乃得中也。注。中谓二五。有攸往夙吉往有功也。注。五多功。据五解难。故往有功。天地解而雷雨作雷雨作而百果草木皆甲宅。注。解二月。雷以动之。雨以润之。故雷雨作。木实曰果。皮曰甲。根曰宅。乾为百。果震为草木。离为甲。艮为宅。万物出震。故百果草木皆甲宅。荀氏谓解者震世仲春之月。草木萌牙。故甲宅也。俗作甲坼。古文宅坏字。解之时大矣哉。注。天地解之时故大。疏。险坎至乎险○此虞义也。震为出。震动而出坎上。故动而免乎险。解之义也。○坤为众○谓临坤也。○中谓二五○二已之五得中。故四来成复也。○五多至有功○此荀义也。荀氏谓五位无君。二阳又卑。往据之者则吉。五多功。二据五而解坎难。故有功也。一说解反寋也。二据五而解寋难。义亦通也。○解二至坏字○解消息在二月。汉书五行志曰。雷以二月出。雷动而雨随之。故雷雨作。此虞义也。说文曰。果。木实也。宋衷注说卦曰。木实谓之果。草实谓之蓏。马融谓桃李之属是也。皮在外。故云甲根在下。故云宅。宅。居也。此上郑义也。乾为百。为木果。故乾为百果。震者木德。又为草莽。故为草木。甲者。孚甲。月令孟春。其日甲乙。郑注云。时万物皆孚甲。因以为日名。三统历曰。出甲于甲。说文曰。甲。东方之孟阳气萌动。从木戴孚甲之象。是其义也。离刚在外。故为甲。艮为居。故为宅。万物出乎震。百果草木甲宅之象也。解。震宫二世卦。故荀氏谓解者震世。雷以二月出。万物随之而出。故仲春之月草木萌牙也。俗本甲宅作甲坼。案。说文云。宅古文作。故云古文宅坏字。犹郑氏注檀弓云衣为坏字也字坏而为坼。作坼者。讹也。○天地至故大○解二月卦。天地解缓。万物甲宅。故云大也。
　　损损下益上其道上行。注。乾道上行。损而有孚元吉无咎可贞利有攸往曷之用二簋可用享二簋应有时。注。时谓春秋也。损二之五。震二月。益正月春也。损七月。兑八月秋也。谓春秋祭祀。以时思之。艮为时。震为应。故应有时也。损刚益柔有时。注。谓冬夏也。二五已易成益坤为柔。损上之刚益三之柔成既济。坎冬离夏。故损刚益柔有时。损益盈虚与时偕行。注。乾为盈。坤为虚。损刚益柔。故损益盈虚谓泰初之上。损二之五。益上之三。变通趣时。故与时偕行。疏。乾道上行○乾谓泰乾也。泰初之上乾为道。故乾道上行。○时谓至时也○此虞义也。时谓四时。春禘秋尝。故谓春秋也。损二之五。以二簋享上。卦体震。兑二之五成益。故震二月。益正月春也。损七月。兑八月秋也。震兑。四正也。益损。消息也。春秋祭祀。以时思之。孝经文。祭义曰。春禘秋尝。霜露既降。君子履之。必有凄怆之心。春雨露既濡。君子履之必有怵惕之心。如将见之此以时思之之事。艮动静不失其时。故为时。震同声相应。故为应。谓上之三六爻相应也。○谓冬至有时○此虞义也。冬夏谓既济也。二五已易成益。中互坤。故坤为柔。损上九之刚以益六三之柔而成既济。坎离四正卦。既济坎上离下。坎冬时。离夏时。故损刚益柔有时。损先难而后易。故经言遄。传又言时。疾贞者其义。有待者其时也。○乾为至偕行○此虞义也。十五乾盈甲。故乾为盈。月虚为晦。坤丧乙灭癸。故坤为虚。损乾刚以益坤柔。故损益盈虚。泰初之上成损。损二之五成益。益上之三成既济。变通趣时。故与时偕行也。
　　益损上益下民说无疆。注。上之初坤为无疆。震为喜笑。以贵下贱。大得民。故说无疆矣。自上下下其道大光。注。乾为大明。以乾照坤。故其道大光。或以上之初离为大光矣。利有攸往中正有庆。注。中正谓五而二应之。乾为庆也。利涉大川木道乃行。注。谓三动成涣。涣。舟楫象。巽木得水。故木道乃行也。益动而巽日进无疆。注。震三动成离。离为日。巽为进。坤为无疆。日与巽俱进。故日进无疆。天施地生其益无方。注。乾下之坤。震为出生。万物出震。故天施地生。阳在坤初为无方。日进无疆。故其益无方矣。凡益之道与时偕行。注。上来益三。四时象正。艮为时。震为行。与损同义。故与时偕行也。疏。上之至疆矣○此以下皆虞义也。坤为地。故为无疆。上之初体震。震春喜乐。故为喜。笑言哑哑。故为笑。阳贵阴贱。坤为民。震初九以贵下贱。得坤民。故说无疆矣。○乾为至先矣○阳称大。离为明。故乾为大明。坤阴晦冥。乾象盈甲。日月双明。以乾照坤。故其道大光。或以上之三体离。乾为大。离为光。故为大光。义亦通也。○中正至庆也○五以中居正。故中正谓五。二正应五。故利有攸往。阳称庆。故乾为庆也。○谓三至行也○三动成涣。舟楫之利盖取诸此。故涣。舟楫象巽。为木。坎为水。巽木得水而行。故木道乃行也。○震三至无疆○震三动体离。离为日。巽为进退。故为进。坤地为无疆。三动有巽。离象日。与巽俱进。故日进无疆也。○乾下至方矣○否乾为天。坤为地。阳主施乾下之坤。是天施也。帝出乎震。故震为出。震春生月。三日生明。故为生。坤元万物资生。万物出震。故天施地生也。坤为方。故阳在坤初为无方。日进无疆与其益无方同义也。○上来至行也○下云与损同义。益震为春。损兑为秋。上来益三成坎离象。坎冬离夏。故四时象具。互艮为时。震为行。损二之五益上之三。变通趣时。故与损同义。损彖传曰。损益盈虚。与时偕行。是同义也。
　　夬决也刚决柔也。注。乾决坤。健而说决而和。注。健乾说兑也。以乾阳获阴之和。故决而和。扬于王庭柔乘五刚也。注。一阴乘五阳。孚号有厉其危乃光也。注。三变离为光。危去上六阳乃光明。告自邑不利即戎所尚乃穷也。注。穷谓上。阳胜阴负。故所尚乃穷。利有攸往刚长乃终也。注。乾体大成以决小人。终乾之刚。故乃终也。疏。乾决坤○此虞义也。乾刚坤柔故乾决坤。○健乾至而和○此虞义也。阳为阴施。故以乾阳获阴之和。九五苋陆夬夬。是决而和也。○一阴乘五阳○一阴越五阳之上。宜决去之。故卦名夬也。○三变至光明○此荀虞义也。九五传曰。中行无咎。中未光也。阳为阴弇。必危去上六阳乃光明也。○穷谓至乃穷○卦穷于上。故穷谓上。坤利行师。阳息之卦。阴道日负。故所尚乃穷也。○乾体至终也○此虞义也。阳息成乾。内外体备。故乾体大成。阳为君子。阴为小人。杂卦曰。夬决也。刚决柔也。君子道长。小人道消。故以决小人。四月乾成。卦终于上。终乾之刚。故乃终也。
