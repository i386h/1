<!-- { "loadSidebar": true } -->
　　舍车而徒义弗乘也。注。初为士。故义弗乘。贲其须与上兴也。注。震为兴。三二同德。五上易位。则皆得其应。故与上兴。永贞之吉终莫之陵也。注。与二同德。故终莫之陵。六四当位疑也匪寇昬冓终无尤也。注。坎为疑。当位承阳。故疑守正。待应。故终无尤。六五之吉有喜也。注。五变之阳。故有喜。凡言喜庆皆阳爻。白贲无咎上得志也。注。上之正得位体既济。故曰得志。坎为志也。疏。初为至弗乘○礼唯大夫不徒行。初为士。故云义弗乘也。尚书大传曰。古之命民能敬长怜孤。取舍好让。举事力者命于其君。得命然后得乘饰车骈马。未有命者不得乘。乘者有罚。若然。命士亦得乘饰车骈马。今士未有命。故云义弗乘也。○震为至上兴○震起故为兴。三二得位。故同德。五上易位成既济。则三二皆得其应。故曰与上兴也。○与二至之陵○此虞义也。三与二皆得位而无应。二乘初。四乘三。嫌有陵之者。五上易位。终获其应。故云终莫之陵。上为终也。○坎为至无尤○六居四为当位。四乘三为乘阳。四体坎。故疑。疑于乘阳也。然正应在初。守正待应。故终无尤。尤。过也。四本坤。坤代终。故云终也。○五变至阳爻○此虞义也。说文曰。吉。善也。乾元善之长。乾吉坤凶。故凡爻辞言吉者皆变之阳也。虞注损六四曰。阳在五称喜。今五变之阳。故有喜。又注晋睽六五曰。乾为庆。故云凡言喜庆皆阳爻也。○上之至志也○此虞义也。上变之正。故云得位。五上易位。故体既济。其志得行。故云得志。五上变体坎。故坎为志也。
　　山附于地剥上以厚下安宅。注。上谓乾。上艮为厚。坤为下。为安。艮为宅。君子德车民所载。故以厚下安宅。疏。上本乾也。天尊故谓之上。以其失位。故不称君子。艮积坤上。故为厚。坤卑在下。故为下。阴称安。故为安。艮为居。故为宅。经曰。君子德车。象曰。民所载也。民安则君安。是厚下安宅之义也。
　　剥床以足以灭下也。注。阳在下。灭于坤。故以灭下。剥床以辩未有与也。注。五失位。故未有与。剥之无咎失上下也。注。上下四阴。剥床以肤切近灾也。注。观五坎爻。坎为灾。消观及剥四又近之。故切近灾。以宫人宠终无尤也。注。艮为终。变之正。故终无尤。君子德车民所载也。注。坤为民。为载。小人剥庐终不可用也。注。坤为用。疏。阳在至灭下○乾初九象传曰。潜龙勿用。阳在下也。阳在下。为坤所灭。故以灭下。○五失至有与○阴阳相得为与。故郑注咸彖传曰。与犹亲也。二应五。五蔑贞。是失位也。两阴无应。故未有与也。○上下四阴○上谓四五。下谓初二。剥不得言无咎。四阴皆欲剥阳。三独应上。此剥之所以无咎由与上下四阴违失故也。○观五至近灾○凡言灾者。坎也。观五坎爻。故为灾。系下云。四多惧。近也。近之谓近于五。故云切近灾也。○艮为至无尤○艮成始成终。故为终。五失位动成观。是变之正。故终无尤。尤。过也。○坤为民为载○坤为民。说卦文。坤为地。地。万物载焉。又为大轝。轝所以载物。故为载。荀子曰。马骇舆则君子不安舆。庶民骇政则君子不安位。民载于德车。厚下安宅。君民俱安。故曰民所载也。○坤为用○消艮为坤。故坤为用。小人勿用。故终不可用。
　　雷在地中复先王以至日闭关商旅不行后不省方。注。先王谓乾初。至日。冬至之日。坤阖为闭关。巽为商旅。为近利市三倍。遘巽伏初。故商旅不行。遘象曰。后以施命诰四方。今隐复下。故后不省方。复为阳始。遘则阴始。天地之始。阴阳之首。已言先王。又更言后。后。君也。六十四卦唯此重耳。疏。此虞义也。乾息于初。乾为先。为王。故先王谓乾初。复十一月卦。故云至日。冬至之日阖户谓之坤。故坤为闭关。谓复坤也。巽为遘巽也。考工记曰。通四方之珍异以资之谓之商旅。虞于兑九四注云。巽为近利市三倍。故称商。为近利市三倍。说卦文。复震在上。故遘巽伏初。为商旅而伏震初。故商旅不行。夏至之日后以施命诰四方。今遘巽隐在下。故后不省方也。复一阳生。故为阳始。遘一阴生。故为阴始。复一阳乾也。遘一阴坤也。乾为天。坤为地。故云天地之始。首亦始也。故云阴阳之首。后。君也。释诂文。乾坤消息之卦。消息君也。故已言先王。又更言后。六十四卦言先王则不言后。言后则不言先王。故云唯此重耳。
　　不远之复以修身也。注。坤为身。以乾通坤。故以修身。休复之吉以下仁也。注。初为仁。谓下于初。频复之厉义无咎也中行独复以从道也。注。震为从。乾初为道。敦复无悔中以自考也。注。五为中考成也。变之正体艮成。故中以自考。迷复之凶反君道也。注。臣行君事。故反君道。疏。坤为至修身○坤为身。虞义也。乾息初。故以乾通坤。初为本。身亦为本。故以乾通坤谓之修身也。○初为至于初○初为元。文言曰。元者善之长也。又曰。君子体仁足以长人。故知初为仁。初体震。震春亦为仁也。二休复为下于初。初为仁。故以下仁也。○震为至为道○震为从义见前。乾息初。故曰乾初。初复自道。故为道初。体震。震为大涂。亦为道。四独应初。故以从道谓从初也。○五为至自考○五为上中。故为中考成。释诂文。郑义也。五失位。变之正体艮。说卦曰。成言乎艮。故体艮成也。○臣行至君道○上体坤为臣。君谓初也。臣奉君命而行事。顺君道也。专君命而行事。是臣行君事。故云反君道也。
　　天下雷行物与无妄。注。天下雷行。无云而雷。京氏以为大旱之卦。万物皆死。无所复望。故云物与无妄。先王以茂对句时育万物。注。先王谓乾。乾盈为茂。对。配也。艮为时。体颐养为育。四之正。三上易位。天地位。万物育。故以茂对时育万物。汤遭七年之旱。终成既济。礼记王制。郑氏以为殷法也。其言曰。冢宰以三十年之通制国用。量入以为出。三年耕必有一年之食。九年耕必有三年之食。以三十年之通。虽有凶旱水溢。民无菜色。是其事矣。疏。天下至无妄○天下雷行。是无云而雷。诗云汉所谓蕰隆虫虫。隆隆而雷。非雨雷也。四已正。上动体屯。九五屯膏雨不下施。故京氏以为大旱之卦。百谷草木咸就枯槁。故万物皆死。无所复望。汉书谷永曰。遭无妄之卦运。应劭曰。天必先云而后雷。雷而后雨。而今无云而雷。无妄者。无所望也。万物无所望于天。灾异之大者也。○先王至事矣○乾为先为王。故先王谓乾。乾盈为茂。虞义也。十五乾盈甲茂者盈盛。故云乾盈为茂。对配。马义也。诗皇矣云。帝作邦作对。毛传云。对。配也。茂对者。德盛配天地也。艮为时。虞义也。初至四体颐。颐者。养也。故云体颐养为育。育亦养也。四之正。三上易位成既济。则中和之化行。天地位谓二五得位。所谓中也。万物育谓六爻相应。所谓和也。以人事明之。先王当指汤。汤遭七年之旱。以六事自责。言未已而天大雨。故云终成既济。谥法。云行雨施曰汤。云行雨施。既济之事。而以为谥。明汤当既济也。礼记王制一篇不与周官合。故郑氏注王者之禄爵云。此地殷所因夏爵三等之制。是王制一篇皆殷法。故云郑氏以为殷法也。冢宰以三十年之通制国用量入以为出至民无菜色。皆王制文。郑彼注云。通三十年之率。当有九年之蓄。出谓诸当给为三年耕必有一年之食。九年耕必有三年之食。大率四分留一。以三十年之通。则有九年之蓄。故云虽有凶旱水溢。民无菜色。郑彼注云。菜色。食菜之色。民无食菜之饥色。即是时育万物之事。故云是其事矣。
　　无妄之往得志也。注。四变应初。故往得志。不耕获未富也。注。四动坤虚故未富。有无妄然后可畜也。行人得牛邑人灾也可贞无咎固有之也。注。已事。故云固有之。无妄之药不可试也。注。坎为多眚。故药不可试。无妄之行穷之灾也。注。动而有眚。故灾与乾上九同义。疏。四变至得志○此虞义也。上动四体坎。坎为志。初往应之。故往得志。○四动至畜也○四动体坤。坤虚故未富。此虞义也。有无妄然后可畜。序卦文。王制曰。国无九年之蓄曰不足。无六年之蓄曰急。无三年之蓄曰国非其国也。坤虚未富。谓无蓄也。有无妄然后可畜。谓三年六年九年之蓄也。○已事至有之○四已之正。故云已事。固有之亦谓已事也。○坎为至可试○此虞义也。○动而至同义○易纬曰。阳无德则旱。郎顗曰。阳无德者。人君恩泽不施于上也。上动体屯。膏泽不下。坎为多眚。为灾。上为穷。故云穷之灾。乾上九忼龙动而有悔。故云同义。
　　天在山中大畜君子以多志前言往行以畜其德。注。君子谓乾三。艮为多。坎为志。乾为言。震为行。乾知大始。震在乾前。故多志前言往行。乾为德。有颐养象。故以畜其德。疏。此虞义也。乾凿度。乾三为君子。艮为多节。故为多。坎为心。故为志。志。古文识也。乾为言。九家说卦文。乾为古。说文曰。古从十口。识前言者也。震为足。故为行。乾知大始。系上文。大始。乾初也。震初即乾初。故震在乾前。乾初为积善。自一乾以至三乾成积善成德。故乾为德。三之上有颐象。颐者。养也。畜养同义。故多志前言往行以畜其德也。天在山中而取义于畜德者。德者积累而成。中庸论积曰。今夫天斯昭昭之多及其无穷也。日月星辰系焉。万物载焉。又曰今夫山一卷石之多及其广大。草木生之。禽兽居之。宝藏兴焉。郑彼注云。天之高明本生昭昭。山之广大本起卷石。皆合少成多。自小致大。为至诚者亦如是乎。是言畜德之事与易合也。
　　有厉利己不犯灾也。注。坎称灾。轝说腹中无尤也。注。得中得正。故无尤。利有攸往上合志也。注。五已变。上动成坎。坎为志。故三往与上合志。六四元吉有喜也。注。喜谓五。六五之吉有庆也。注。五变得正。故有庆。何天之衢道大行也。注。乾为道。震为行。故道大行。疏。坎称灾○此虞义也。二变四体坎。坎为多眚。故称灾。四利己故不犯灾。○得中至无尤○二中而不正。变之正。故得中得正。无咎者。善补过。故无尤也。○五已至合志○此虞义也。三应在上。五变上动成坎为志。三往应之。刚上而尚贤。故与上合志也。○喜谓五○此虞义也。阳称喜。五之正。四上承之。故有喜。○五变至有庆○此虞义也。五失位变得正。阳称庆。故有庆也。○乾为至大行○此虞义也。象曰天衢。传曰道。道谓天衢也。彼注云。乾为天。艮为径路。天衢象。今不取象于艮者。衢者。九交之道。天有九行。亦得称天衢。不言艮者。略之也。
