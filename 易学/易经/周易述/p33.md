<!-- { "loadSidebar": true } -->
　　大观在上顺而巽中正以观天下。注。阳称大。九居五。故大观在上顺坤也。中正谓五。五以天之神道观示天下。咸服其化。宾于王庭。观盥而不观荐有孚颙若下观而化也。注。巽为进退。容止可观。进退可度。则下观其德而顺其化。观天之神道而四时不貣。注。貣。差也。神道谓五。临震兑为春秋。三上易位。坎冬离夏。日月象正。故四时不貣。圣人以神道设教而天下服矣。注。圣人谓乾退藏于密而齐于巽。以神明其德教。故圣人设教。坤民顺从而天下服矣。疏。阳称至王庭○阳大阴小故阳称大。大谓九。上谓五。以九居五故大观在上顺坤也。中正谓五。虞义也。不赏而民劝。不怒而民威于鈇钺。是天下咸服其化。六四宾王。是宾于王庭也。○巽为至其化○此虞义也。巽为进退。说卦文。容止可观。进退可度。襄三十一年春秋传文。说文引易曰。地可观者莫可观于木。汉书五行志曰。说曰。木东方也。于易地上之木为观。其于王事威仪容貌亦可观者也。九五有人君之德实貌相应。其下畏而爱之。则而象之。故下观其德而顺其化也。○貣差至不貣○此虞义也。貣。差也。释见豫彖传。五本乾也。乾为神为道。故神道谓五。临体震兑。震为春。兑为秋。故云临震兑为春秋。三上易位。体坎离。坎为冬。离为夏。约象为既济。日月象正。故四时不貣也。○圣人至服矣○乾凿度乾九五为圣人。故圣人谓乾。退藏于密。系上文。齐于巽。说卦文。阳动入巽。巽为退伏。坤为闭户。故退藏于密。齐者。齐戒之义。圣人以此齐戒。以神明其德。形德于已而设教于民。下体坤。坤民顺从。故天下服矣。寻神道设教谓祭祀也。祭义曰。宰我曰。吾闻鬼神之名。不知其所谓。子曰。气也者。神之盛也。魄也者。鬼之盛也。合鬼与神。教之至也。因物之精制为之极明。命鬼神以为黔首。百众以畏。万民以服。郑注云。合鬼神而祭之。圣人之教致之。是其义也。
　　颐中有物曰噬嗑。注。物谓四。噬嗑而亨刚柔分。注。据自否来。动而明雷电合而章。注。动震明离。章。明也。雷动而威。电照而明。故雷电合而章。柔得中而上行。注。柔谓初。中谓五。虽不当位利用狱也。注。初之五故不当位。上之三故利用狱也。疏。物谓四○此虞义也。虞谓所噬乾胏也。○据自否来○乾刚坤柔。否乾五降初。坤初升五。故刚柔分也。○动震至而章○下震上离。故动震明离。古文尚书尧典曰。辨章百姓。郑注云。章。明也。说卦曰。震为雷。离为电。晋语。司空季子曰。车有震。武也。韦昭云。震。威也。又云。居乐岀威。故知震为威也。震动而威。电动而明。宋衷义也。电有光明。故云电照。宋氏又谓用刑之道。威明相兼。故须雷电并合而噬嗑备。尚书吕刑曰。德威维畏。德明维明。是用刑在乎威明也。○柔谓至谓五○初本坤柔。故柔谓初。初之五。故中谓五。自下而上。故上行也。○初之至狱也○初之五以阴居阳。故不当位。上之三成丰折狱。故刑用狱也。
　　贲亨柔来而文刚故亨分刚上而文柔故小利有攸往。注。自外曰来。坤柔从上来。居乾之中。文饰刚道。交于中和。故亨也。分乾之二。居坤之上。上饰柔道。故小利有攸往。天文也。注。谓五利变之正成巽体离。艮为星。离日坎月。巽为高。五天位。离为文明。日月星辰高丽于上。故称天之文也。文明以止人文也。注。人谓三。泰乾为人。文明离。止艮也。震动离明。五变据四。二五分则止文三。故以三为人文也。观乎天文以察时变。注。日月星辰为天文也。泰震春。兑秋。贲坎冬。离夏。巽为进退。日月星辰。进退盈缩。谓朓侧朏也。歴象在天成变。故以察时变矣。观乎人文以化成天下。注。乾为人。五上动体既济。贲离象。重明丽正。故以化成天下。疏。自外至攸往○自外曰来。虞义也。坤柔已下荀义也。贲者饰也。泰坤上下居乾二文。饰乾刚之道。居二得中。故云交于中和。乾坤交。故亨也。分者。刚柔分也。分乾之九二居坤之上。上饰坤柔之道。小者。五四二阴利上来饰坤。故小利有攸往。○谓五至文也○此虞义也。五失位故利变之正。兼有巽离。故成巽体离。艮主斗。斗建十二辰。艮为人。斗合于人统。星主斗。故艮为星。互坎体离。离日坎月。巽为高。说卦文。五虚无君。故为天位。下云文明以止。文明谓离。日月星辰皆丽于天。故为天之文也。○人谓至大也○三于三才为人道。故人谓三。卦自泰来。故云泰乾。人象乾德而生。故乾为人。互有震。故云震动离明。五变为阳。故据四。二五分体。五据四。二文三。故云则止文三。以三为人文之象也。○日月至变矣○此虞义也。体离。艮互坎。离日坎月艮星。故云日月星辰为天文也。时。四时也。泰互震兑。故震春。兑秋。贲有坎离。故坎冬离夏。巽阳已进而阴初退。故为进退。日月星辰有进退盈缩。汉书天文志曰。阳用事则进。阴用事则退。早出为盈。晚出为缩也。朓侧朏。朏当作匿字之误也。尚书大传曰。晦而月见西方谓之朓。朔而月见东方谓之侧匿。郑彼注云。朓。条也。条达行疾貌。侧匿犹缩。缩。行迟貌。所谓时变也。历。数也。象。法也。考工记曰。天时变。故云历象在天成变。所以察时变也。○乾为至天下○此虞义也。五上体乾。故云乾为人。二爻皆不正。动谓变之正也。动成既济定。则贲互两离。离彖传云。重明以丽乎正。乃化成天下。虞彼注云。两象故重明。正谓五阳。阳变之坤来化乾以成万物。谓离日化成天下。彼以正为五阳变坤来化乾。此以既济互离。则正谓五阳无变坤来化乾之事也。
　　剥剥也柔变刚也。注。阴外变五。五者至尊。为阴所变。故曰剥。不利有攸往小人长也。注。小人谓羣阴。顺而止之观象也。注。坤顺艮止。谓五消观成剥。故观象也。君子尚消息盈虚天行也。注。乾为君子。乾息为盈。坤消为虚。故君子尚消息盈虚天行也。疏。阴外至曰剥○此荀义也。阴消乾至外卦而及五。故曰阴外变五。丧服传曰。君至尊也。五为天子。故曰至尊。五为阴所变。乾凿度云。剥之六五言盛杀万物皆剥堕落。故云剥也。○小人谓羣阴○羣阴在内。一阳在外。阳往则阴来。故不利有攸往。谓小人长也。○乾为至行也○此虞义也。消息者。乾坤也。先儒据易曰。伏羲作卜言之教曰乾坤震巽坎离艮兑消息。若然。自有八卦便有消息。史记历书谓黄帝起消息。义或然也。卦有十二实。乾坤十二画也。复临泰大壮夬乾皆息卦也。而皆乾。故乾为息。姤遯否观剥坤皆消卦也。而皆坤。故坤为消。乾盈于甲故乾为盈。阳实阴虚。故坤为虚。观消为剥。剥消为坤。观不得不变为剥。剥不得不变为坤。天之道即消息盈虚之道。故曰天行也。
　　复亨刚反动而以顺行。注。刚从艮入。坤从反震。故曰反动。坤顺震行。故而以顺行。阳不从上来反初。故不言刚自外来。是以明不远之复入坤出震义也。是以出入无疾朋来无咎反复其道七日来复天行也。注。天行谓自午至子。利有攸往刚长也。注。刚道浸长。复其见天地之心乎。注。冬至复加坎。坎为极心。乾坤合于一元。故见天地之心。心犹中也。董子以二至为天地之中是也。疏。刚从至义也○此虞义也。刚谓剥上九。上九体艮。消艮入坤。故云刚从艮入。坤灭出复震。故从反震。艮者震之反也。坤为顺。震为行。故而以顺行。彖传多言适变而此言消息。故云阳不从上来反初。若上来反初则当云刚自外来。今不云来。明不从适变之例也。若然。泰之小往大来亦据消息而云来者。否泰反其类。彼对否大往小来亦是消息。非适变也。从上反初则远。今入坤出震。七日来复。正明复之不远。故云是以明不远之复入坤出震义也。○天行至至子○天行谓消息。坤消自午。阳息于子。故云自午至子。谓七日也。○冬至至是也○易纬是类谋曰。冬至日在坎。春分日在震。夏至日在离。秋分日在兑。魏书律历志推四正卦术曰。因冬至大小余即坎卦用事日。求次卦加坎。大余六。小余五千五百二十九小分十四微分。满五从小分。小分满气法从小余。小余满蔀法从大余。命以纪算外即复卦用事日。大壮加震。姤加离。观加兑。如复加坎。冬至复加坎。是其义也。荀氏说卦曰。坎为极心。注云。极。中也。系上曰。易有太极。是生两仪。虞氏注云。两仪谓乾坤也。太极生两仪。故乾凿度曰。乾坤相并俱生。彖传曰。大哉乾元。又曰至哉坤元。故云乾坤合于一元。乾为天。坤为地。冬至天地之中。故云天地之心。心即中也。知天地之心即天地之中者。以成十三年春秋传曰。民受天地之中以生。所谓命也。天地之中即乾坤之元。万物资始。乾元资生。坤元所谓民受之以生。故知天地之心即天地之中。不曰中而曰心者。阳尚潜藏。故曰心也。董子谓二至为天地之中者。见春秋繁露。其文曰。阳之行始于北方之中。而止于南方之中。阴之行始于南方之中而止于北方之中。阴阳之道不同。至于盛而皆止于中。其所始皆必于中。中者天地之太极。是以二至为天地之中也。荀氏注此云。复者。冬至之卦。阳起初九为天地心。万物所始。吉凶之先。故曰见天地之心。义亦同也。
　　无妄刚自外来而为主于内动而健刚中而应。注。上之初。故自外来。震为主。故为主于内。刚中谓五应应二。大亨以正天之命也。注。乾为天。巽为命。三上易位。乾坤交而成既济。故大亨以正。合于天地之中。故曰天之命也。其匪正有眚不利有攸往无妄之往何之矣天命不右行矣哉。注。体屯难故无所之。右。助也。灾成于三。穷于上。故天命不右。马氏谓天命不右行。非也。疏。上之至应二○上在外卦。故自外来。震主器。上之初。二在内。故为主于内。动震健乾。五以刚居中。故知刚中谓五二。利有攸往。五之正应也。故应谓应二。○乾为至命也○此言既济之事。四已正。三上易位。乾坤交。故大亨。六爻皆正。故以正也。五为天中。二为地中。天地之中。民所受以生者。所谓命也。故曰天之命也。○体屯至非也○四已正。上动成坎。故体屯难。屯卦辞曰。不利有攸往。故无所之。右。助。郑义也。三匪正。故灾成于三。上传曰。穷之灾也。故云穷于上。乾为天。巽为命。虞氏谓上动逆巽命。故天命不右行矣哉。言不可行也。马氏已下。虞驳马义也。右读为佑。马如字。属下读。云天左旋不右行。非传义。故虞驳之。寻马氏之义。谓天左旋不右行。右行为反天命。故灾。义亦得通也。
