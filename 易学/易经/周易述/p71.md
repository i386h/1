<!-- { "loadSidebar": true } -->
　　君子学以聚之问以辩之。注。二阳在二。兑为口。震为言为讲论。临坤为文。故学以聚之。问以辩之。兑象君子以朋友讲习。寛以居之仁以行之。注。震为寛仁为行。居谓居五。谓寛以居上而行仁德也。易曰见龙在田利见大人君德也。注。德成而上故曰君德。疏。二阳至讲习○此虞义也。乾自坤来。阳在初为震。在二为兑。故兑为口。震为言为讲论。临坤为文者。博学于文故也。兑象朋友讲习者。虞于彼注云。兑两口相对。故朋友讲习。汉博陵太守孔彪碑曰。龙德而学。学问所以成君德也。周书本典曰。王在东宫召周公曰。朕闻武考。不知乃问。不得乃学。俾资不肖永无惑。是人君有学问之事也。○震为至德也○震为寛仁。虞义也。汉书五行志曰。传曰。思之不睿是谓不圣。睿。寛也。孔子曰。居上不寛。吾何以观之哉。言上不寛大包容臣下则不能居圣位也。○德成至君德○德成而上。乐记文。皇偘注云。上谓堂也。德成谓人君礼乐德成则为君。故居堂上南面尊之也。二德成而升坤五。故云德成而上。谓德已成而居君位。故云君德也。
　　九三重刚而不中上不在天下不在田。注。重刚谓乾。天谓乾五。田谓坤田。故乾乾因其时而惕虽危无咎矣。注。过中则惕。疏。重刚至坤田○乾刚坤柔。内外皆乾。故曰重刚。虞注云。以乾接乾。故重刚。位非二五。故不中。谓上不居乾五而下不居坤田。二居坤田。龙德而正中者也。○过中则惕○此扬雄义也。法言曰。立政鼓众莫尚于中和。又云。甄陶天下。其在和乎。龙之潜亢。不获其中矣。是以过则惕。不及中则跃。其近于中乎。言三四求中。故云近于中。
　　九四重刚而不中上不在天下不在田中不在人。注。人谓三。故或之。或之者疑之也故无咎。注。坎为疑。非其位故疑之也。疏。人谓三○在人而称中者。系上曰。六爻之动。三极之道。极。中也。三不中。以三于三才为人道得称中也。三犹得正。故云中不在人。○非其至之也○二四变体坎。坎心为疑。以九居四。故曰非其位。豫九四亦非其位。以一阳据五阴。卦之所由以豫者也。故曰勿疑。与此异也。
　　夫大人者。注。圣明德备曰大人。与天地合其德。注。与天合德谓居五。与地合德谓居二。与日月合其明。注。坤五之乾二成离。离为日。乾二之坤五为坎。坎为月。与四时合其序。注。十二消息复加坎。大壮加震。姤加离。观加兑。故与四时合其序。与鬼神合其吉凶。注。乾神合吉。坤鬼合凶。以乾之坤。故与鬼神合其吉凶。先天而天弗违后天而奉天时。注。乾九二在先。故曰先天而居坤五。故天弗违。坤六五在后。故曰后天降居乾二。故奉天时。天且弗违而况于人乎况于鬼神乎。注。人谓三。知鬼神之情状与天地相似。故不违。疏。圣明至大人○此易孟京说及乾凿度文。大人谓二五。执中含和而成既济之功者也。故淮南泰族曰。大人者。与天地合德。日月合明。鬼神合灵。四时合信。故圣人怀天气。抱天心。执中含和。不下庙堂而衍四海。变习万物。民化而迁善。若性诸己。能以神化。是言既济之事也。○与天至居二○此荀义也。二五皆称大人。故兼举之三才之道。五为天二为地也。○坤五至为月○此荀义也。○十二消息至合其序○十二消息。乾坤十二画也。四时四正。坎离震兑也。刘洪乾象歴曰。中孚加坎。解加震。咸加离。贲加兑。求次卦复加坎。大壮加震。姤加离。观加兑。卦气起中孚。故以复为坎卦也。○乾神至吉凶○此虞义也。乾阳坤阴。阳为神。阴为鬼。故以神属乾。鬼属坤也。乾神坤鬼。以乾之坤。故与鬼神合其吉凶。○乾九至天时○内外皆乾。乾天也。内为先。九二在内。故曰先天而居五。五为天位。故天弗违。外为后。六五在外。故曰后天而居二。二承天时行。故奉天时也。○人谓至不违○中庸论君子之道曰。建诸天地而不悖。质诸鬼神而无疑。百世以俟圣人而不惑。质诸鬼神而无疑。知天也。百世以俟圣人而不惑。知人也。郑彼注云。鬼神。从天地者也。易曰。故知鬼神之情状与天地相似。圣人则百世同道。但不悖于天地。斯能质鬼神俟后圣。故云而况于人乎。况于鬼神乎。易学在孔氏。故中庸所论与文言一也。
　　忼之为言也知进而不知退。注。阳位在五。今乃在上。故曰知进而不知退。知存而不知亡。注。在上当阴。今反为阳。故曰知存而不知亡。知得而不知丧。注。得谓阳。丧谓阴。疏。阳位至谓阴○此荀义也。爻自下而上为进。自上而下为退。九本阳爻。当居阳位。阳位在五。今反在上。是知进而不知退也。阳为存。阴为亡。上宜阴爻。今九居之。是知存而不知亡也。乾阳为得。坤阴为丧。知九之为阳而不知上之为丧。是知得而不知丧也。此专释亢义。故云亢之为言。
　　其惟圣人乎知进退存亡而不失其正者其惟圣人乎。注。进谓居五。退谓居二。存谓五为阳位。亡谓上为阴位。再言圣人者。上圣人谓五。下圣人谓二也。此申用九之义而用六之义亦在其中矣。疏。进谓至二也○此荀义也。豫六五曰。贞疾恒不死。象曰。中未亡也。五中阳位。故云中未亡。五为存则上为亡。又上为宗庙。故云亡谓上也。九五生知之圣。故首曰圣人。九二学知之圣。以时升坤五。故云知进退存亡而不失其正。言学而后至于圣也。○此申至中矣○曰进曰存。用九之义。曰退曰亡。用六之义。此兼释之。故坤文言不再申也。
　　坤至柔而动也刚。注。纯阴至顺。故柔。阴动生阳。故动也刚。至静而德方。注。其静也翕。故至静。其动也辟。故德方。虞氏谓阴开为方也。后得主而有常。注。初动成震。阳为先。阴为后。后顺得常。故后得主而有常。含万物而化光。注。坤承乾施。含弘光大。品物咸亨。故化光。坤称化也。坤道其顺乎承天而时行。注。顺者顺于乾。坤承乾。故称道。贞于六月未间时而治六辰。故承天而时行也。疏。纯阴至故柔○此荀义也。杂卦曰。乾刚坤柔。虞彼注云。坤阴和顺。故柔。与荀同义。○阴动至也刚○此九家义也。阴动生阳。谓初三五也。说卦曰。立地之道曰柔与刚。义同于此。○其静至方也○系上曰。其静也翕。翕则静之至者。故云至静。其动也辟。辟。开也。阴动辟而广生。方犹广也。坤六二直方大。虞注云。方谓辟。阴开为方。故云德方。坤承乾。故云德也。○初动至有常○阳先乎阴。犹天先乎地。男先乎女。故云阳为先阴为后也。○坤承至化也○乾天也。天施地生。故曰乾施。坤道承天。故承乾施。系上曰。坤化成物。故坤称化也。○顺者至行也○说卦曰。坤顺也。虞注云。纯柔承天时行。故顺。是顺者顺于乾也。乾称道。坤承乾。故亦称道。系上坤道成女亦谓承乾而称道也。贞于六月未间时而治六辰者。乾凿度文。彼文云。乾贞于十一月子。左行阳时六。坤贞于六月未。右行阴时六。以奉顺成其岁。即承天时行之义也。
　　积善之家必有余庆积不善之家必有余殃。注。初乾为积善。以坤牝阳。灭出复震为余庆。坤积不善。以乾通坤极姤生巽为余殃。臣弑其君子弑其父。注。坤消至二艮子弑父。至三成否坤臣弑君。上下不交。天下无邦。故子弑父。臣弑君。非一朝一夕之故其所由来者渐矣。注。刚爻为朝。柔爻为夕。渐。积也。阳息成泰君子道长。阴消成否小人道长。皆非一朝一夕之故。由积渐使然。故君子慎所积。易曰。正其本。万物理。君子慎始。差若毫。缪以千里。谓此爻也。由辩之不早辩也。注。辩。别也。初动成震体复则别之早矣。系曰。复小而辩于物。易曰履霜坚冰至盖言顺也。注。顺犹驯也。恶恶疾其始。疏。初乾至余殃○此虞义也。乾为善。自一乾以至三乾成。故为积善。乾。坤之牡也。故云以坤牝阳。丧灭于乙。至三日而复出。震彖曰。乃终有庆。故曰余庆。阳称庆也。坤为恶。故积不善。以乾通坤至十六日为姤。巽象见辛。故云极姤生巽。巽者坤一索所得之女。故曰余殃。此据纳甲也。书曰。三载考绩三考黜陟幽明。伏生书传曰。积善至于明。五福以类升。故陟之。积不善至于幽。六极以类降。故黜之。考绩者。日计月计岁计至于三载。极而至于三考九载。亦言积也。五福六极余庆余殃之谓。郑注礼运曰。殃。祸恶也。家谓乾家坤家也。○坤消至弑君○此虞义也。坤本乾也。说卦曰。乾为君为父。上乾为君。下乾为父。坤消至二体艮。艮子道。至三乾下体灭。故子弑父。至三成否体坤。坤臣道。消至五乾上体坏。故臣弑君。上下不交。天下无邦。否彖传文。否之匪人。无父无君。是禽兽也。故引彖传以明之。○刚爻至爻也○刚爻为朝。柔爻为夕。此虞义也。虞本系上曰。昼夜者刚柔之象也。故以朝夕属刚柔。王逸注楚辞曰。稍积曰渐。何休注公羊曰。渐者。物事之端先见之辞。故云积渐也。乾积善成泰。故君子道长。坤积恶成否。故小人道长。一朝谓初乾。一夕谓初坤。积之久而泰否成。故君子慎所积。易曰者。易传十翊之逸篇也。初爻为本。又谓之元。董子对策曰。谓一为元者。视大始而欲正本是也。初正则万事举。故曰正其本万物理。君子慎始亦谓初爻。初最微。故曰豪。诗曰。德輶如毛。谓初九也。初九积善成名。初六积恶灭身。故曰差以豪缪以千里。史记太史公自叙曰。春秋弑君三十六。亡国五十二。察其所以皆失其本已。故易曰差以豪缪以千里。故曰臣弑君子弑父非一旦一夕之故。其渐久矣。盖古文周易太史公犹见其全。而大小戴礼察保傅经解及易通卦验亦引之。或遂以为纬书之文。非也。○辩别至于物○辩别也。郑氏义。谷梁传曰。灭而不自知。由别之而不别。是辩与别同义也。坤别之不早别。故恶积而不可弇。罪大而不可解。复初九不远复。是别之早矣。有不善未尝不知。知之未尝复行。是辩于物也。物谓阳物阴物。○顺犹至其始○象曰。驯致其道。与顺同义。皆谓阴顺阳之性而成坚冰也。管子七法曰。渐也。顺也。靡也。久也。服也。习也谓之化。上言渐。下言顺。象言驯。中孚言靡。恒彖言久。皆谓服习积贯而化。其义一也。恶恶疾其始。僖十七年谷梁传文。易着戒于初爻。是疾其始。
