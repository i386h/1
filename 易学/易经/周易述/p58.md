<!-- { "loadSidebar": true } -->
　　天一地二天三地四天五地六天七地八天九地十。注。一二三四得五为六七八九十者。二五也。五为虚。故大衍之数五十。圣人用蓍之数以作八卦。蓍为七。卦为八。爻为九六。九六与七八相应。二者合三十而天地之数毕矣。子曰夫易何为者也。注。问易何为取天地之数也。开物成务冒天下之道如斯而已者也。注。以阳辟阴谓之开物。以阴胁乾谓之成务。冒。触也。触类而长之如此也。是故圣人以通天下之志。注。圣人谓庖牺。开物故以通天下之志。以定天下之业。注。成务故以定天下之业。以断天下之疑。注。三百八十四爻冒天下之道。触类而长之。故以断天下之疑。是故蓍之德圆而神。注。蓍数七。七七四十九。乾为蓍为圆为神。故蓍之德圆而神。所以通天下之志也。卦之德方以知。注。卦数八。八八六十四。坤为方为知。故卦之德方以知。所以定天下之业也。六爻之义易以工。注。六爻九六相变。工读为功。功业见乎变。故六爻之义易以工。所以断天下之疑也。圣人以此先心退藏于密吉凶与民同患。注。以蓍神知来。故先心。阳动入巽。巽为退。伏坤为闭户。故藏密。谓齐于巽以神明其德。阳吉阴凶。坤为民。故吉凶与民同患。神以知来知以藏往。注。乾神知来。坤知藏往。来谓先心。往谓藏密也。其孰能与此哉。注。谓谁能为此哉。谓古之聪明睿知之君也。古之聪明睿知神武而不杀者夫。注。谓大人也。庖牺在乾五。动而之坤与天地合。聪明在坎为聪。在离为明。神武谓乾。睿知谓坤。乾坤坎离反复不衰。故而不杀者夫。是以明于天之道而察于民之故。注。乾五之坤。以离日照天。故明天之道。以坎月照坤。故察民之故。是兴神物以前民用。注。震为兴。乾为神物。坤为民用。神物谓蓍龟。为万物先。故前民用。圣人以此齐戒以神明其德夫。注。巽为齐。乾为神明为德。圣人幽赞于神明而生蓍。故以此齐戒以神明其德夫。是故盍户谓之坤辟户谓之乾。注。盍。闭翕也。谓从巽之坤。坤柔象夜。故以闭户。辟。开也。谓震之乾。乾刚象昼。故以开户。一盍一辟谓之变。注。阳变盍阴。阴变辟阳。刚柔相推而生变化也。往来不穷谓之通。注。十二消息阴阳往来无穷已。推而行之。故谓之通也。见乃谓之象形乃谓之器。注。在天成象。天垂象见吉凶。故见乃谓之象。在地成形。形而下者谓之器。故形乃谓之器。制而用之谓之法。注。阳道制命。阴道致用。故致而用之。爻法之谓坤。故谓之法。利用出入民咸用之谓之神。注。乾为利。坤为用。出乾入坤故利用出入。坤为民。乾为神。乾伏坤中。息震消巽。鼓之舞之。故谓之神也。疏。一二至毕矣○水火木金得土而成。故一二三四得五为六七八九。土生数五。成数五。二五为十。故有地十。十者二五也。天地之数五十有五而天五为虚。故大衍之数止有五十。五十又虚一。圣人用以作八卦。七七四十九。故蓍为七。八八六十四。故卦为八。六十四卦有三百八十四爻。九六相变。故爻为九六。九六者。十五也。七与八亦合于十五。故九六与七八相应。合二者为三十。五六三十。三统历所云十一而天地之数毕是也。天地之数尽于七八九六。易之所取以此。故先陈此数。下传乃发问也。○问易至数也○此虞义也。上陈天地之数。盖欲明七八九六取法于天地而先发问以起义。故云问易何为取天地之数也。○以阳至此也○此虞义也。乾为物。其动也辟。以阳辟阴。故谓之开物。务。事也。坤为事。其静也翕。以阴翕乾。故谓之成务。周语曰。宜触冒人。故云冒触也。触。动也。触类而长之以成六十四卦。天下之能事毕矣。故如斯而已者也。○圣人至之疑○此言庖牺创立用蓍之法以立卦生爻。故知圣人谓庖牺。上云通天下之志。注云。谓蓍也。成天下之务。注云。谓卦者也。圣人幽赞于神明而生蓍。是开物之义。故云开物谓通天下之志也。八卦定吉凶。吉凶生大业。故成务谓定天下之业。三百八十四爻皆触类而成。冒与触同义。触类而长之。发挥于刚柔而生爻。故以断天下之疑也。○蓍数至志也○大衍之数五十。其用四十有九。故蓍数七。七七四十九也。乾为百。蓍数百。故为蓍。天道曰圆。故曰圆。下云神以知来。故蓍之德圆而神也。郑氏谓蓍形圆。可以主变化之数。故谓之神也。○卦数至业也○四营而成易。十有八变而成卦。八卦而小成。故卦数八。八八六十四也。阳三阴四。阴开为方。故坤为方。下云知以藏往。故卦之德方以知。鬼谷子曰。未见形圆以道之。既形方以事之。是圆与方之义也。○六爻至疑也○蓍七卦八。爻者言乎变者也。故云六爻。九六相变谓阳变七之九。阴变八之六。阴阳相易。故相变也。周礼肆师云。凡师不功则助牵主车。郑彼注云。故书功为工。郑司农云。工读为功。古者工与功同字。阴阳相变。功业乃成。故六爻之义易以工也。韩伯俗本作贡。○以蓍至同患○此虞义也。此圣人亦谓庖牺。祭义曰。昔者圣人建阴阳天地之情。立以为易。易抱龟南面。天子卷冕北面。虽有明知之心。必进断其志焉。示不敢专以尊天也。是圣人以此先心之义。下云神以知来。故云以蓍神知来也。先。王肃韩伯读为洗。谓洗濯万物之心。寻古洗濯字皆作洒。无作洗者。蔡邕石经及京荀虞董遇张璠蜀才并作先心。当从之。阳动入巽。谓乾初入阴。杂卦曰。兑见而巽伏。巽象退辛。故为退伏。盍户之谓坤。故坤为闭户。伏闭者。藏密之象也。巽为齐。巽阳藏室。神明在内。故齐于巽以神明其德也。乾阳为吉。坤阴为凶。圣人先知吉凶。兴利远害。故与民同患也。○乾神至密也○此虞义也。蓍之德圆而神。故乾神知来。卦之德方以知。故坤知藏往。圣人取此七八九六天地之数。知来而藏往。以此先心。故来谓先心。退藏于密。故往谓藏密。易之例以未来者属乾。已往者属坤也。○谓谁至君也○此虞义也。孰。谁也。○谓大至者夫○此虞义也。大人谓九五之大人也。文王书经系庖牺于九五。故庖牺在乾五。圣人心通乎造化。故动而之坤。乾为天。坤为地。故与天地合聪明也。乾动之坤成大有。大有坎为聪。大有通比。比离为明。乾为神。乾阳刚武。故神武谓乾。说文曰。叡。深明也。古文作睿。阳伏坤下。深不可测。乾凿度以中央为知。故睿知谓坤。杀读为衰。士冠礼曰。以官爵人德之杀也。郑彼注云。杀。犹衰也。卦有反复。如泰反为否。否反为泰。故杂卦云否泰反其类也。乾坤坎离反复不衰。谓反复皆此卦也。荀子王制篇曰。以类行杂。以一行万。始则终。终则始。若环之无端也。舍是而天下以衰矣。又成相篇曰。精神相反。一而不二为圣人。皆反复不衰之义也。故而不杀者夫。陆绩韩伯读杀如字。失其义矣。先儒马郑王肃乾寳皆读所戒反也。○乾五至之故○此虞义也。乾为天道。乾五之坤成坎。坤五之乾成离。以离日照天。故明天之道。坤为民。以坎月照坤。故察民之故。系下曰。又明于忧患与故。虞彼注云。知以藏往。故知事故。是其义也。○震为至民用○兴。起也。震起故为兴。乾为神为物。故为神物。坤为民为用。故为民用。下传云。天生神物亦谓蓍龟。故神物谓蓍龟。管子曰。能存能亡者蓍龟与龙也。为万物先。为祸福正。为万物先。故前民用也。○巽为至德夫○说卦曰。齐乎巽。故巽为齐。乾为神为大明。故为神明。圣人兴神物以前民用。创卜筮之法以通神明之德。是幽赞于神明之事也。○盍闭至开户○此虞义也。此下至往来不穷谓之通。皆据消息言也。月令孟冬之月闭塞而成冬。坤其静也翕。故云盍闭翕也。从巽之坤谓从午至亥也。刚柔者昼夜之道。故坤柔象夜。闭户之义也。坤其动也辟。故云辟开也。从震之乾谓从子至巳也。乾刚为昼。故象昼。开户之义也。○阳变至化也○此虞义也。阳变为阴。故盍阴。阴变为阳。故辟阳。刚推柔生变。柔推刚生化。故刚柔相推而生变化也。○十二至通也○此虞义也。复临泰大壮夬乾阳息之卦遘否观剥坤。阴消之卦。是为十二消息。即乾坤十二昼也。否大往小来。泰小往大来。故阴阳往来无穷已。一往一来推而行之。故谓之通也。○在天至之器○天有八卦之象。故在天成象。天垂象见吉凶。故见乃谓之象。地有八卦之形。故在地成形。地形而下者坤为器。故形乃谓之器也。○阳道至之法○阳道制命。董子繁露文。阳刚故制命。坤为用。故阴道致用。制而用之。爻法之谓坤效三才为六画。法象莫大乎天地。故谓之法也。○乾为至神也○乾以美利利天下。故为利。出乾为复时。入坤为遘时也。民咸用之者。坤也。乾伏坤中。神在中也。阳息震为鼓。阴消巽为舞。鼓之舞之。不见其事而见其功。故谓之神也。是故易有大极是生两仪。注。大极。大一也。分为天地。故生两仪。仪。匹也。阴阳气交。人生其中。三才具焉。两仪生四象。注。四象谓分二挂一揲四归奇也。两仪为四象之一而云生四象者。四象由分二而生也。言四象故不言挂一归奇也。一说四象七八九六也。郑氏谓布六于北方以象水。布七于南方以象火。布八于东方以象木。布九于西方以象金。四营而成。由是而生四六四七四八四九之数。大衍之数五十。三才五行之合也。举两仪而三才在其中。举四象而土在其中。四象生八卦。注。四营而成易。十有八变而成卦。是生八卦而小成也。八卦定吉凶。注。引信三才通为六十四卦。触类而长之。阳生则吉。阴杀则凶。定之以吉凶。所以断也。吉凶生大业。注。一消一息。万物丰殖。富有之谓大业。唐虞秩宗。周代大宗伯掌天神人鬼地示之礼。吉为先。凶次之。宾军嘉诸礼次第布之。谓之大业也。是故法象莫大乎天地。注。法象乾坤也。仰观象于天。俯观法于地。故法象莫大乎天地也。变通莫大乎四时。注。变通配四时。故莫大乎四时。唐虞三代建官法天地四时。顺时行令。其政详于明堂月令。县象着明莫大乎日月。注。谓日月县天成八卦象。三日暮震象出庚。八日兑象见丁。十五日乾象盈甲。十七日旦巽象退辛。二十三日艮象消丙。三十日坤象灭乙。晦夕朔旦坎象流戊。日中则离。离象就己。戊已土位。象见于中。日月相推而明生焉。故县象着明莫大乎日月。王者向明而治。县六官之象于象魏。重明丽正。化成天下。是其事矣。崇高莫大乎富贵。注。乾正位于五。五贵坤富。以乾通坤。故高大富贵也。中庸说虽有其德。苟无其位。不敢作礼乐焉。郑氏谓作礼乐者必圣人。在天子之位故富贵称大也。备物致用立成器以为天下利莫大乎圣人。注。神农黄帝尧舜也。民多否闭。取乾之坤谓之备物。以坤之乾谓之致用。乾为物。坤为器用。否四之初。耕稼之利。否五之初。市井之利。否二之四。舟檝之利。否上之初。牛马之利。谓十二盖取以利天下。圣人作而万物覩。故莫大乎圣人也。探啧索隐钩深致远以定天下之吉凶成天下之娓娓者莫善乎蓍龟。注。探。取也。啧。初也。初隐未见。故探啧。索隐则幽赞于神明而生蓍。初深故曰钩深。致远谓乾。乾生知吉。坤杀知凶。故定天下之吉凶。娓娓者。阴阳之微。能存能亡。乾为蓍。离为龟。月生震初。故成天下之娓娓者莫善乎蓍龟。阴阳之微。乾坤之元。故称善也。是故天生神物圣人则之。注。神物谓蓍龟。蓍龟定天下之吉凶。成天下之娓娓者。圣人则之。知存知亡而不失其正也。天地变化圣人效之。注。春夏为变。秋冬为化。圣人南面而听天下。顺时布令。是效天地之变化。天垂象见吉凶圣人象之。注。天有八卦之象。乾象盈甲是吉也。坤象丧乙是凶也。见乃谓之象。故见吉凶。乾为德。坤为刑。圣人在上。象天制作。故云圣人象之也。河出图洛出书圣人则之。注。天不爱其道。故河出图。地不爱其宝。故洛出书。圣人则之。体信以逹顺。遂致太平也。易有四象所以示也。注。覆述大衍四象也。四象生八卦。卦者挂也。挂示万物故所以示也。系辞焉所以告也。注。系彖象之辞。八卦以象告。故所以告也。定之以吉凶所以断也。注。系辞焉以断其吉凶。八卦定吉凶以断天下之疑也。易曰自天右之吉无不利子曰右者助也。注。大有兑为口。口助称右。天之所助者顺也。注。乾为天。比坤为顺。人之所助者信也。注。乾为人为信。履信思乎顺有以尚贤也。注。五履信应二。故思乎顺。贤谓三。乾为贤人。三享于天子礼。行之宗庙。故以尚贤。是以自天右之吉无不利也。注。圣人明天道。察民故。获天人之助。故吉无不利也。疏。太极至具焉○太极太一者。马氏云。易有太极。谓北辰也。乾凿度曰。大一取七八九六之数以行九宫。郑彼注云。太一者。北辰之神名也。居其所曰太一。主气之神。京氏注大衍之数云。其一不用者。天之主气。将欲以虚来实。故用四十九。礼运曰。夫礼必本于太一。分而为天地。吕氏春秋曰。太一出两仪。太一者。极大曰太。未分曰一。太极者。极。中也。未分曰一。故谓之太一。未发为中。故谓之太极。在人为皇极。其实一也。两仪。天地也。分而为天地。故生两仪。此上虞义也。仪匹也。释诂文。天地相匹。故称两仪。乾凿度曰。易始于一。分于二。通于三。郑氏谓阴阳气交。人生其中。故为三才。太极函三为一。相并俱生。故太极生两仪。三才具焉。即上传所云分而为二以象两。挂一以象三。义具下也。○四象至其中○四象谓大衍。四象分而为二以象两。挂一以象三。揲之以四以象四时。归奇于扐以象闰。故谓之四象也。两仪为四象之一。则在四象之中。而云生四象者。由分二而生此四象。故云两仪生四象也。挂一归奇在四象之中。言四象故不言挂一归奇也。一说四象七八九六也者。此先儒之说也。郑氏已下言揲蓍之法。六在北方象水。故布六于北方以象水。七在南方象火。故布七于南方以象火。八在东方象木。故布八于东方以象木。九在西方象金。故布九于西方以象金。文王推爻四乃术数。故四营而成。由是而生四六四七四八四九之数。四六二十四。交也。四七二十八。单也。四八三十二。坼也。四九三十六重也。郑氏以交单坼重为四象为少异也。太衍揲蓍之法中函三才五行。故云三才五行之合。义见上也。此言两仪而不言三才。言四象水火木金而不言土。太极函有三五。故云举两仪而三才在其中。举四象而土在其中也。○四营至成也○分二挂一揲四归奇为四象。经此四者而成一变。故四营而成易。三揲蓍而成一爻。六爻三变十有八变而成卦。乾坤与六子俱名八卦而小成。是四象生八卦。若郑氏之义四营为七八九六。四营而成一爻。七八九六皆三变而成。故十有八变而成卦。八卦而小成也。○引信至断也○三才八卦之象引而信之。故引信三才。八八六十四。故通为六十四卦。触长爻筴至三百八十四爻。故触类而长之。阳生则趋于吉。阴杀则趋于凶。定之以吉凶。以断天下之疑。故所以断也。○一消至业也○乾息为吉。坤消为凶。春夏生物。秋冬成物。故一消一息。万物丰殖。消息盈虚。无所不备。故云富有之谓大业。此上虞义也。皐陶谟曰。有能典朕三礼。张衡云。三礼。天地人之礼也。郑六艺论云。唐虞有三礼。至周分为五礼。若然唐虞止有三礼。无五礼之名。故郑注尧典修五礼云。公侯伯子男之礼。其吉凶宾军嘉之礼则始于周。唐虞三礼秩宗掌之。周之五礼大宗伯掌之。故云唐虞秩宗周代大宗伯掌天神人鬼地示之礼。其五礼之次。首吉礼。次凶礼。次宾礼。次军礼。次嘉礼。故云吉为先。凶次之。宾军嘉诸礼次第布之也。安上治民莫善于礼。故谓之大业。盖八卦定吉凶之后备有六十四卦三百八十四爻之义。故上传云圣人有以见天下之动而观其会通以行其等礼。系辞以断其吉凶。是故谓之爻。彼文行等礼。此言生大业。其义一也。○法象至地也○成象之谓乾。爻法之谓坤。故云法象乾坤也。乾为天。坤为地。天有八卦之象。故仰观象于天。地有八卦之形。故俯观法于地。庖牺作八卦先观法象。故云法象莫大乎天地也。○变通至月令○变通趋时。故配四时。荀氏谓四时相变。终而复始。故莫大乎四时也。唐虞建官。羲和掌天地。仲叔已下掌四时。四时之官分宅四方。谓之四岳。位在稷契之上。尧舜求禅命官则咨之。周官六篇亦分天地四时。夏书甘誓乃召六卿。曲礼载殷之官制曰。天子建天官先六大。次五官。次六府。六大司天。五官司地。六府主四时。故知唐虞三代建官法天地四时也。顺时行令。月令之事行之明堂。故云其政详于明堂月令。此承上吉凶生大业而言。故歴引唐虞三代之法以明之也。○谓日至事矣○日月之晦朔弦望有八卦象。故谓日月县天成八卦象。三日震象出庚。八日兑象见丁。十五日乾象盈甲皆在暮也。十七日巽象退辛。二十三日艮象消丙。三十日坤象灭乙皆在旦也。二十九日三十日为晦夕。一日为朔旦。昼为日中。故坎象盈戊。离象就己。戊己中央土。故象见于中。参同契所谓晦朔之间。合符行中。此天地杂。保太和。日月战。阴阳合德之时也。明两作日月相推而明生。故县象着明莫大乎日月。此上虞义也。庖牺画八卦以赞化育。其道在明堂月令。说卦言之详矣。离为明堂。故王者向明而治。周礼太宰云。正月之吉始和布治于邦国都鄙。乃县治象之法于象魏。使万民观治象浃日而敛之。六官皆县象。故云六官之象先。郑司农云。象魏。阙也。坎月离日。二五正中。故重明丽正成既济定。天地位。万物育。故化成天下。是县象着明取义于日月。故云是其事矣。○乾正至大也○五乾也。故乾正位于五。五天位。坤为富。故五贵坤富。以五之贵据坤之富。以乾通坤。故莫大乎富贵。此上虞义也。中庸言虽有其德苟无其位不敢作礼乐者。乾元为天德。乾五为天位。有天德而居天位。所谓圣人在天子之位然后可以制礼作乐成既济定。故富贵称大。中庸言大德必得其位。必得其禄。荀子亦言仁之所亡无富贵。是直以富贵属诸圣人。故云大也。○神农至人也○此虞义也。庖牺始作八卦。神农黄帝尧舜继作皆有既济之功。故知圣人谓神农已下也。中古之世未知兴利远害。不行礼义。故民多否闭。谓其象为否。天地不交也。乾为物。取乾之坤。故谓之备物。坤为用。以坤之乾。故谓之致用。牛马为物。故乾为物。耒耨舟檝为器。故坤为器。益否四之而利用大作。故云耕稼之利。噬嗑否五之初日中为市。故云市井之利。风俗通曰。谨案古者二十亩为一井。因为市交易。故称市井也。涣否二之四挎木为舟掞木为檝。故云舟檝之利。随否上之初服牛乘马。故云牛马之利。十二盖取谓自离已下凡十二也。耕稼市井舟檝牛马皆利天下之事。故云以利天下。神农已下圣人皆有制作。圣人作而万物覩。天下之所利见。故莫大乎圣人。中庸所谓虽有其位苟无其德不敢作礼乐。圣人有其德故称大也。○探取至善也○此虞荀义也。探取。释诂文。啧初。谓乾初也。索亦取也。初情未动。隐而未见。故探啧索隐则幽赞于神明而生蓍。乾为神明为蓍。乾伏坤初。故幽赞于神明而生蓍。阳在初为潜为渊。皆深也。初深故曰钩深。说文曰。钩曲也。阳曲初致曲以取之。故曰钩深也。乾为远。故致远谓乾。乾阳生物。故乾生知吉。坤阴杀物。故坤杀知凶。是定天下之吉凶也。娓从尾。尾微同物同音。王弼曰。娓娓微妙之意。故云阴阳之微。管子曰。麤浊蹇能存而不能亡者也。伏闇能存而能亡者。蓍龟与龙是也。存故定天下之吉凶。亡故成天下之娓娓。乾为蓍者。蓍数百。乾爻三十六。三爻一百八。略其奇五。故乾为百。数与蓍合。故乾为蓍。乾五变之坤成大有体离。离为龟。月生震初。初尚微。故成天下之娓娓者。白虎通曰。圣人独见先睹。必问蓍龟何。或曰。清微无端绪。非圣人所及。圣人亦疑之。尚书曰。女则有疑。谓武王也。是成天下娓娓之事也。上皆言大。此独称善者。阴阳之微即乾坤之元。元者善之长。故莫善乎蓍龟也。娓娓。郑氏作斖斖。云犹没没也。凡天下之善恶及没没之众事皆成定之言。其广大无不包也。训斖斖为没没者。释诂曰。斖斖蠠没勉也。郭氏云。蠠没犹黾勉。寻黾勉古作密勿。诗黾勉从事。韩诗作密勿。密蠠没勿古今字。斖没同训。故云斖斖犹没没也。○神物至正也○上云莫善乎蓍龟。故神物谓蓍龟。蓍龟能存能亡。故定吉凶。成娓娓。为祸福正。为万物先。圣人则之。有盛德。有大业。知存知亡而不失其正也。○春夏至变化○春夏为变。秋冬为化。荀义也。乾凿度云。八卦成列。大地之道。立雷风水火山泽之象。定其布散用事也。震生物于东方。巽散之于东南方。离长之于南方。坤养之于西南方。兑取之于西方。乾制之于西北方。坎藏之于北方。艮终始之于东北方。八卦之气终则四正四维之分明。生长收藏之道备。圣人法之以立明堂。离在南方。故南面而听天下。明堂月令顺时布令。所以效天地之变化。故云圣人效之也。○天有至之也○天有八卦之象。谓纳甲也。十五日乾象盈甲。阳息则吉也。三十日坤象丧乙。阴消则凶也。乾为龙德。故为德。坤为虎刑。故为刑。圣人在上亦用刑德。故皐陶谟曰。天命有德。五服五章哉。天讨有罪。五刑五用哉。是象天制作之事。故云圣人象之。论语曰。为政以德。辟如北辰。居其所而众星共之。是德象也。尧典曰。象以典刑。皐陶谟曰。方施象刑维明。周官大司寇。县刑象之法于象魏。是刑象也。○天不至平也○天不爱其道。地不爱其宝。礼运文。郑氏易注据春秋纬云。河以通乾出天苞。是天不爱其道。故河出图也。又云。洛以流坤吐地符。是地不爱其宝。故洛出书也。河图洛书为帝王受命之符。圣人则象天地以顺人情。故体信以达顺而致太平为既济定也。○覆述至示也○此覆述大衍四象而及吉凶。为下圣人获天人之助张本也。大衍之数象两象三象四时象闰。故谓大衍四象四营而成一变。十有八变而成卦。故四象生八卦。卦者。挂也。挂示万物者。乾凿度文。县挂物象以示于人。故云所以示也。四象。郑氏谓七八九六。义具上也。○繋彖至告也○此虞义也。彖象之辞。文王所作彖辞象辞也。八卦以象告。下系文。虞彼注云。在天成象。乾二五之坤则八卦象成。兑口震言。故以象告也。○系辞至疑也○此虞义也。系辞为系九六之辞。辨吉凶者存乎辞。故系辞焉断其吉凶。阳吉阴凶。故八卦定吉凶。易以断天下之疑。故所以断也。○大有至称右○此虞义也。大有上九爻辞五体兑。兑为口。说文曰。右。手口相助也。故曰口助称右。○乾为至为顺○大有体乾。乾为天。二五相应。故顺谓二。五阴降二。大有与比旁通。故比坤为顺。○乾为人为信○三于三才为人道。故为人。二阳升五故信。谓五得正体乾。体信足以长人。故乾为信。○五履至尚贤○五正位体信。故履信应在二。二为顺。故思乎顺。三得正。故贤谓三。三体乾。故乾为贤人。天子谓五。三为三公。公用享于天子上宗庙爻。故礼行于宗庙尚贤之象。宗庙于天子为明堂也。○圣人至利也○圣人明于天之道。察于民之故。合天人者也。故获天人之助。此结通篇之义。系上下凡三引大有上九爻辞以见列圣用易皆获天人之助。致既济之功。是所谓易之道也。
