<!-- { "loadSidebar": true } -->
　　九五曰飞龙在天利见大人何谓也子曰同声相应。注。谓震巽也。庖牺观变而放八卦。雷风相薄故相应。同气相求。注。谓艮兑也。山泽通气。故相求。水流湿火就燥。注。谓坎离也。离上而坎下。水火不相射。云从龙风从虎。注。谓乾坤也。乾为龙。云生天。故从龙。坤为虎。风生地。故从虎。圣人作而万物覩。注。圣人谓庖牺合德乾五。造作八卦。故圣人作。覩。见也。四变五体离。离为见。故万物覩。万物皆相见。利见之象也。本乎天者亲上本乎地者亲下。注。震坎艮皆出乎乾。故曰本乎天。而与乾亲。故曰亲上。巽离兑皆出乎坤。故曰本乎地。而与坤亲。故曰亲下。天尊故上。地卑故下也。则各从其类也。注。二五相应。如物类之相感。故下之应上犹子之于父母。各从其类。疏。谓震至从虎○此虞义也。传因二五相应而广其义。明八卦阴阳本有是相应之理也。庖牺观变于阴阳而立八卦。震雷巽风相薄而不相悖。故同声相应。艮山兑泽。高下气通。故同气相求。坎水离火相逮而不相射。射。厌也。内经曰。云出天气。风出地气。乾为龙。坤为虎。故云从龙风从虎。鸿范曰日风。郑注云。风。土气也。凡气非风不行。犹金木水火非土不处。故土气为风。虎。土物也。坤为土。是风从虎亦是从其类也。○圣人至象也○此虞义也。圣人即大人也。文王书辞系庖牺于九五。故圣人谓庖牺也。庖牺全体中和。故合德乾五。始作八卦。是圣人作。乐记曰。作者之谓圣是也。说卦曰。相见乎离。故离为见。圣人作而万物共覩。即利见大人之义也。○震坎至下也○此虞义也。乾道成男。故震坎艮皆本乎天而皆阳类。故亲上。坤道成女。故巽离兑皆本乎坤而皆阴类。故亲下。天尊地卑。故有上下之别。表记亦云。父尊而不亲。母亲而不尊也。○二五至其类○此总结上义也。物类相感如声气之类是也。下应上谓圣人作而万物覩也。言二之应五如子之亲上亲下以类相从。所以释利见之义也。
　　上九曰忼龙有悔何谓也子曰贵而无位。注。天尊故贵。以阳居阴故无位。高而无民。注。坤为民。骄亢失位。故无民。贤人在下位而无辅。注。上应三。三阳德正。故曰贤人。别体在下。故曰在下位。两阳无应。故无辅。是以动而有悔也。注。动于上不应于下。故有悔。疏。天尊至无位○此虞义也。上于三才为天道。是天尊。故贵也。上本阴位。以阳居之。故无位。无位犹失位。荀云在上故贵。失位故无位。亦此义也。○坤为至无民○广雅曰。亢。高也。越语曰。天道盈而不溢。盛而不骄。上九骄亢。又处非其位。民不与之。故无民也。○上应至无辅○此荀义也。知贤人为九三者。上传云。在下位而不忧。故知三也。乾凿度有一圣二庸三君子之目。谓复初阳正为圣人。临二阳不正为庸人。泰三阳正为君子。乾为贤人。故又称贤人也。三在下卦。故云别体。三上敌应。故无辅也。○动于至有悔○此淮南义。见缪称篇也。
　　潜龙勿用下也。注。下谓初。见龙在田时舍也。注。暂舍于二。以时升坤五。终日乾乾行事也。注。坤为事。以乾通坤。故行事。或跃在渊自试也。注。求阳正位而居之。故自试。飞龙在天上治也。注。画八卦以治下。故曰上治。忼龙有悔穷之灾也。注。卦穷于上。知进忘退。故灾。乾元用九天下治也。注。正元以成化。故天下治。疏。下谓至下治○易气从下生。故谓下为初。二非其位。故云暂舍。虞氏亦云。非王位时暂舍也。以时升坤五。故经云见龙在田。田谓坤。非谓舍于田也。坤为事。谓泰坤震为行。以乾通坤。故曰行事。进德修业是也。四非上居五则当下居初。或之。故云自试也。白虎通曰。伏戏仰观俯察画八卦以治下。下服而化之。故谓之伏戏。孟喜章句曰。伏。服也。戏。化也。是画卦治下之事。上对下言。故云上治也。王肃注。上九曰知进忘退故悔。盖卦穷于上。当退之三。上不知退。亢极灾至。故曰灾也。春秋元命包曰。天不深正其元不能成其化。九者变化之义。以元用九。六爻皆正。王者体元建极。一以贯之而君臣上下各得其位。故天下治也。
　　潜龙勿用阳气潜藏。注。阳息初。震下有伏巽。故曰潜藏。见龙在田天下文明。注。二升坤五。坤为文。坤五降二体离。离为明。故天下文明。终日乾乾与时偕行。注。震为行。因时而惕。故与时偕行。书曰。时之徙也勤以行。或跃在渊乾道乃革。注。二上变体革。故乾道乃革。飞龙在天乃位乎天德。注。体元居正。故位乎天德。书曰其惟王位在德元。忼龙有悔与时偕极。注。阳将负其极弱。故与时偕极。乾元用九乃见天则。注。六爻皆正。天之法也。在人则为王度。易说。易六位正。王度见矣。疏。阳息至潜藏○系下曰。龙虵之蛰以存身也。虞彼注云。蛰。潜藏也。龙潜而虵藏。十一月阳息初。震为龙。巽为虵。故曰潜藏也。○二升至文明○二升坤五。观乎人文以化成天下。坤离皆指在下而言。故云天下文明。○震为至以行○息至三体震。震为行。书曰者。周书周祝文。孔晁注云。谓与时偕行也。○二上至乃革○二升坤五。上降坤三。是二上变也。乾二上变。其象为革。故体革而云四。体革者。革之既济较九四一爻耳。四变成既济。革彖云。元亨利贞。与乾用九同。故发其义于九四爻而云乾道乃革耳。○体元至德元○易有天位天德。天位九五也。天德乾元也。中庸曰。虽有其位。苟无其德。不敢作礼乐焉。虽有其德。苟无其位。亦不敢作礼乐焉。郑注云。言作礼乐者必圣人。在天子之位。体元居正者。以乾元之德而居九五之位。故云位乎天德也。书洛诰文引之者。证天德之为乾元也。○阳将至偕极○阳穷于上。则阴复于下。故云阳将负。伏生鸿范五行传曰。王之不极是谓不建厥咎瞀厥罚恒阴厥极弱。郑彼注云。天为刚。德刚气失。故于人为弱。易说亢龙之行曰。贵而无位。高而无民。贤人在下位而无辅。此之谓弱。刘歆说曰。君有南面之尊而亡一人之助。故其极弱也。广雅曰。亢。极也。蔡邕月令章句曰。极者。至而还之辞。阳道穷刚反为弱。即与时偕极之义也。○六爻至见矣○六爻皆正谓既济也。刚柔正而位当。行事皆合于天。故曰天之法。参同契曰。用九翩翩为道规矩是也。易说者。乾凿度文。案鸿范五行传。射属王极。郑氏注云。射。王极之度也。射人将发矢。必先于此仪之。发矢则必中于彼矣。君将出政。亦先于朝廷度之。出则应于民心。故云王度见矣。
　　乾元者始而亨者也。注。乾始开通。以阳通阴。故始通。利贞者情性也。注。推情合性。乾始而以美利利天下不言所利大矣哉。注。乾始。元也。美利谓云行雨施品物流形。故利天下。天何言哉。四时行焉。百物生焉。故利之大者也。大哉乾乎刚健中正纯睟精也。注。刚者。天德也。健者。天行也。中谓居五。正谓居初与三也。纯兼统阴爻也。睟不杂也。一气能变曰精。系曰精气为物。六爻发挥旁通情也。注。发。动。挥。变也。乾六爻发挥变动。旁通于坤。坤来入乾以成六十四卦。吉凶以情迁。故曰旁通情也。时乘六龙以御天也云行雨施天下平也。注。言乾六爻乘时以居天位。坤下承之成既济定。阴阳和均而得其正。故天下平。疏。乾始至始通○此虞义也。始即元也。乾知大始。故亦曰始。天地不变不能通气。乾始交于坤。以阳通阴。故始通也。○推情合性○此魏伯阳义也。爻不正以归于正。故曰利贞。性。中也。情者。性之发也。发而中节。是推情合性谓之和也。易尚中和。故曰利贞者情性。圣人体中和。天地位。万物育。既济之効也。○乾始至大也○大哉乾元。万物资始。故知乾始元也。美利以下。虞义也。始而亨。故云行雨施。品物流形。是利天下之事也。寻系下述咸至遘六日七分之义曰。过此以往未之或知也。始而亨。成既济化育之功。天不言而岁功成。故天何言哉。四时行焉。百物生焉。所利者大。故利者大也。俗本作能以。今从古也。○刚者至为物○文五年春秋传曰。天为刚德。故云刚者天德也。象曰天行健。故云健者天行也。若然。大有彖传曰。其德刚健。则健亦德也。而云天行者。乾刚坤柔。刚柔者。立本者也。健者运行。故曰天行乾。六爻唯五为中。初三为正。二中而不正。例居坤五。故云中谓居五。四上不正。四例居坤初。上例居坤三。故云正谓居初与三也。乾凿度曰。乾道纯而奇。郑彼注云。阳道专断。兼统阴事。故曰纯。纯。全也。阳画三。阴画六。乾兼坤则九。故云全也。乾太元凖之以睟。荀子非相曰。睟而能容杂。刘渊林吴都赋注云。不杂曰睟。杂者睟之反。故云睟不杂也。管子心术曰。一气能变曰精。一事能变曰智。精者清也。天轻清而上者。故董子曰气之清者为精。系上曰。精气为物。亦谓乾也。○发动至情也○虞注说卦云。发动挥变。乾六爻以下陆义也。乾精粹气纯。故能发挥变动。旁通于坤。坤者。乾之反也。震与巽。坎与离。艮与兑及六十四卦皆然。故云坤来入乾以成六十四卦。各卦有旁通。法言。或问行。曰旁通厥德。李轨注云。应万变而不失其正者唯旁通乎。若然旁通与用九用六同义。乾坤纯。故用九六。余卦六爻相杂谓之旁通也。吉凶以情。迁下系文。各卦旁通。有吉有凶。吉凶者易之情。故云旁通情也。○言乾至下平○义见乾卦及彖传。阴阳和均以下。荀义也。
　　君子以成德为行日可见之行也。注。初。善也。积善成德。震为行。故以为行。终日乾乾。行事也。故日可见之行。潜之为言也隐而未见行而未成是以君子弗用也。注。阳见于二。成于三。今隐初。故未见。震为行。行而未成。是以弗用。疏。初善至之行○初。元也。元者善之长。故云善也。积善成德。劝学篇文。虞注坤文言曰。初乾为积善。善积于初。成于三。故汉议郎元宾碑云。乾乾积善。三终日乾乾。积善成德之象。故曰日可见之行也。德必三而成者。乾凿度曰。易始于一。分于二。通于三。至三而天地人之道备。故董子曰。天地与人三而成德。天之大经也。○阳见至弗用○九二见龙。故云阳见于二。春秋元命包曰。阳起于一。成于三。今阳在初。故隐而未见。体震。震为行。行而未成。谓德未成。成十八年古文春秋传曰。服谗搜慝以诬成德。服虔曰。成德。成就之德。初德未成。故弗用也。此专释潜义。故云潜之为言。
