<!-- { "loadSidebar": true } -->
　　是书也先生去年四月既成学庸讲义为之至今年二月易箦之前夕絶笔者也初先生注屯蒙至剥复诸卦授光示曰易学言象者以穿凿而象亡谈理者以附防而理晦所幸孔子十翼佑啓后人因味经十得六七惟义精微探索不易耳余于彖爻词偶疏其意冀学者于此有牖可入非敢拟注疏也又曰彖多言象而变在其中爻多言变而象在其中不明时来不知卦之来处不求爻变不知卦之去处则系词皆落空不过就其字义解释虚词耳况卦爻无所不包旧説一槩讲入身心政治上去遗却许多道理不如就其浅处説而深微亦可通此区区注易之意也今先生殁既成六十二卦兴泉宪副白公素爱民诲士与先生同有功于吾闽者将以书请定于大司空合河孙公然后授梓时先生之执云间沈君学子同里戚君仍夫彚遗稿付光校之见先生自顔是书曰浅释呜呼先生之作是书与名是书也羽翼经开示来学之心已弗及自序以明于世然观先生畴昔之言其亦大略可覩矣校既毕爰述之而不禁澘然云乾隆壬申三月望后受业福唐林迪光谨识

