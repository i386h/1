<!-- { "loadSidebar": true } -->
　　先生云人看易若是靠定象去看便滋味长若只恁地悬空看也没甚意思【吕煇録】
　　易中取象似天地生物有生得极细巧底有生得麄拙突兀底赵子钦云本义太略此譬如烛笼了一条竹片便障却一路明尽彻去了使它统体光明岂不更好盖是着不得详说如此看来到取象处如何拘得【防渊録】
　　易只是设个卦象以明吉凶而已更无它说
　　问易之象似有三样有本画自有之象如竒画象阳耦画象隂是也【六十四卦之爻爻各是一象】有实取物之象如乾坤六子以天地雷风之类象之是也有只是圣人以意自取那象来明是义者如白马翰如载鬼一车之类是也实取物之象决不可易圣人姑假是象以明义者当初若别命一象亦通得不知是如此否先生云圣人自取之象也不见得是如此而今且据因象看义恁地说则成凿了
　　先生云伊川只将一部易来作譬喻说了恐圣人亦不肯只作一譬喻之书朱震又多用伏卦互体说阳便及隂说隂便及阳干可为坤坤可为干恐太走作近来林黄中又撰出一般翻筋斗互体一卦可变作八卦其说也是好笑据熹看得来圣人作易専为卜筮后来儒者讳道是卜筮之书全不要惹它卜筮之意所以费力今若要说易须是添一重卜筮意思自然通透如干初九潜龙两字是初九之象勿用两字即是告占者之辞如云若卜得初九是潜龙之体只得隠藏不可用孔子作小象又释其所以为潜龙者以其在下也诸爻皆如此推看怕自分明又不须作设戒也【邵浩録】
　　伊川说象只似譬谕样说看得来须有个象如此只是如今晓他不出【防渊録】
　　以上底推不得只可从象下面说去王辅嗣伊川皆不信象如今却不敢如此说道不及见这个了且从象以下说免得穿凿【同上】
　　它所以有象底意思不可见却只就它那象上推求道理不可谓求象不得便唤做无为潜龙便须有那潜龙之象【同上】
　　易有象辞有占辞有象占相浑之辞【甘节録】
　　蔡文说江徳功说易象如譬喻诗之比兴同熹谓不然往复数书辨此潜龙勿用阳在下也阳谓九下谓潜隂疑于阳必战谓其嫌于无阳也故称龙焉易象说得如此分明又易二体初四二五等爻相应二五中正不中正此是易中分明说了惟互体之说易中不言今诸儒必附会为之说方曰颐中有物曰噬嗑此岂非互体之验曰颐中有一物在内非谓互体且别无例蔡又谓人举二四同功三五同功先生曰如此举证又疎又引某卦自泰来某卦自某来先生曰此王辅嗣谓之【阙】蔡曰王辅嗣说彖某却不是【黄显子録】
　　如易之词乃是象占之词若舎象占而曰有得于词吾未见其有得也此皆过髙之弊所以不免劳动心气若只虚心以玩本文自无劳心之害【荅吕祖俭】
　　易中取象不如卦徳上命字较亲切如蒙险而止复刚动而顺行此皆亲切如山下出泉地中有雷恐是后来又就那上面添出所以易中取象亦有难理会也【荅王遇】
　　或说易象云果行育徳育徳有山之象果行有水之象振民育徳则振民有风之象育徳有山之象先生云此说得好风雷益则迁善当如风之速改过当如雷之决山下有泽损则惩忿有摧髙之象窒欲有塞水之象次第易之卦象都如此不曽一一推究又云迁善工夫较轻如己之有善以为不足而又迁于至善若夫改过者非有勇决不能贵乎其用力也【万人杰録】
　　郑东卿说易象亦有好处如说中孚有卵之象小过有飞鸟之象孚字从爪从子有鸟抱子之象以卦言之四阳居外二隂居内外实中虚有卵之象又言鼎象鼎之形革象风炉这是他说得好处他却尽欲牵合附会少间便疎脱今人学问且欲于正段处理防却些小零碎底亦用得一向只是理防这个便不是【陈文蔚録】
　　郑东卿少梅说亦有是者如鼎卦分明是鼎之象它说革是炉之象亦恐有此理泽中有火革上画是炉之口互四三是炉之腹二是炉之下初是炉之底然亦偶然此两卦如此耳【辅广録】
　　乾卦有两干是两天也昨日行一天也今行又一天也其实一天而行健不已此所以为天行健也地平则不见其顺必其高下层层地去此所以见地势之坤顺【荅万人杰録】
　　天之运转不穷所以为行健【李季札録】
　　问邓防疑问中天行健一段先生批问他云如何见得天之行健徳明窃谓天以气言之则一昼一夜周行乎三百六十度以理言之则为于穆不已无间容息岂不是至健先生曰他却不如此说只管去自强不息上讨【廖徳明録】
　　问天行健如何先生曰惟胡安定说得好因举其说曰天者干之形干者天之用天形苍然南极入地下三十六度北极出地上三十六度状如倚杵其用则一昼一夜行九十余万里人一呼一吸为一息一息之间天行已八十余里人一昼一夜有万三千六百余息故天行九十余万里天之行健可知故君子法之以自强不息云【因言天之气运转不息故阁得地在中间余未逹先生曰如弄椀珠底只恁运转不住故在空中不坠少有息则坠矣○董铢録】
　　天惟健故不息不可把不息做健使天有一顷之息则地必陷人必跌死惟其不息故局得地在中间【黄显子録】
　　徐涣云天之行健一息不停而坤不能顺动以应其行则造化生生之功或几乎息矣此语亦无病万物资干以始而有气资坤以生而有形气至而生生即坤元徐说亦通【防渊録】
　　天运不息君子以自强不息先生曰非是说天运不息自家去赶逐也要学他如此不息只是常存得此心则天理常行而周流不息矣又曰一日一时顷刻之间其运未尝息也【吕煇録】
　　干干不息者体日往月来寒往暑来者用有体则有用有用则有体不可分先后说【沈僴録】
　　问见龙在田徳施普也如日方升虽未中天而其光己无所不被矣荅曰九二君徳已着至九五然后得其位耳
　　烝民诗仲山甫之徳柔嘉维则诗传中用东莱吕氏说文蔚举似及此先生曰记得他甚主张那柔字文蔚曰他后面一章云柔亦不茹刚亦不吐此言仲山甫之徳刚柔不偏也而二章首举仲山甫之徳独以柔嘉维则蔽之崧髙称申伯畨畨终论其徳亦曰柔惠且直然则入徳之方其可知矣曰如此则乾卦不用得了人之资禀自有柔徳胜者自有刚徳胜者如本朝范文正公富郑公辈是以刚徳胜如范忠宣范淳夫赵清献苏子容辈是以柔徳胜只是他柔却柔得好今仲山甫令仪令色小心翼翼却是柔但其中自有骨子不是一向如此柔去便是人看文字要得言外之意若以仲山甫柔嘉维则必要以此为入徳之方则不可人之进徳须用刚健不息【陈文蔚録】
　　地之势常有顺底道理且如这个平地前面便有坡陁处突然起底也自顺【防渊録】
　　问坤言地势犹干言天行天行健犹言地势顺然大象干不言干而言健坤不言顺而言坤说者虽多究竟如何先生曰此不必论只是当时下字时偶不同必欲求说则凿却反晦了当理会底铢问地势犹言髙下相因之势以其顺且厚否先生曰髙下相因只是顺若厚又是一个道理然惟其厚所以上下只管相因去只见得地顺若是薄底物髙下只管相因则倾陷了不能如此之无穷矣惟其髙下相因无穷所以为至顺也君子体之惟至厚为能载物天行甚健故君子法之以自强不息地势至顺故君子体之以厚徳载物【董铢録】
　　用六永贞以大终也阳为大隂为小大过小过之类皆是以隂阳而言坤六爻皆隂其始本小到此隂皆变为阳矣所谓以大终也言始小而终大【陈文蔚録】
　　先生言山说只反身而诚便天地万物之理在我胡文定却言物物致察宛转归已如见雷云知经纶见山下出泉知果行之类惟伊川言不可只穷一理亦不能徧穷天下万物之理熹谓须有先后缓急久之亦要穷尽如正蒙是尽穷万物之理
　　问物物致察与物物而格何别曰文定公所谓物物致察只求之于外如所谓察天行以自强察地势以厚徳只因其物之如是而求之耳初不知天如何而健地如何而顺也【杨道夫録】
　　又问屯需二象皆隂阳未和洽成雨之象也然屯言君子以经纶而需乃言饮食宴乐何也曰需是缓意在他无所致力只得饮食宴乐屯是物之始生象草木初出地之状其初出时欲破地面而出不无龃龉艰难故当为经纶其义所以不同也【潘时举録】
　　问山下出泉曰古人取象也只看大意略如此彷佛不能端的若要解到亲切便都没去处了如天在山中山中岂有天如地中有山便已是平地了
　　果行育徳又是别说一个道理山下出泉却是个果行底物事暂时被他碍住在这里观这意思却是说自家当恁地做工夫卦中如此者多
　　击蒙不利为寇利御寇象曰利用御冦上下顺也先生曰上九一阳而众隂随之如人皆顺从于我故能御冦便如适来说孔子告陈恒之事须是得自家屋里人从我方能去理防外头人若自家屋里人不从时如何去御得冦便做不得所以象曰上下顺也
　　需待也以饮食宴乐谓更无所为待之而已待之须有至时学道者亦犹是也【万人杰録】
　　坎体中多说酒食想须有此象但今不可考【防渊録】问需九三象辞敬慎不败本义以为发明占外之占何也先生曰言象中本无此意占者不可无此意所谓占外意也【董铢録】
　　天自向上去水自向下去所以为讼【防渊録】
　　作事谋始言观此等象便当每事谋之于其始
　　王弼言有徳司契是借这个说言自家执这个契在此人来合得我便与它自家先定了这是谋始司契底意思【防渊録】
　　食旧徳从上吉也是自做不得若从随人做方为得吉之道
　　问师六五象曰长子帅师以中行也云长子谓九二以中正之徳合于上而受任以行夫以九居二中则是矣岂得为正先生曰此是错了一字耳莫要泥也【潘时举録】
　　伊川言建万国以比民言民不可尽得而比故建诸侯使比民而天子所亲者诸侯而已这便是它比天下之道【防渊録】
　　风行天上小畜君子以懿文徳言蓄它不住且只逐些子泄出来只以大畜比之便可见大畜如多识前言往行以畜其徳小畜只是做得这些个文徳如威仪文辞之类【同上】
　　又问风行天上小畜象义如何曰天在山中大畜盖山是坚刚之物故能力畜其三阳风是柔殆之物止能小畜之而已耳【潘时举録】
　　志行也只是说进将去【防渊録】
　　小畜密云不雨上往也先生云以隂畜阳三阳上往而隂畜不住所以不雨如甑蒸饭漏气则不成水无水泪下也至于上六既雨既处盖一隂在上而畜住阳也【吕煇録】
　　财成是截做段子底辅相是佐助它底天地之化儱侗相续下来圣人便截作段子如气化一年一周圣人与它截做春夏秋冬四时【防渊録】
　　问裁成辅相字如何解曰裁成犹裁截成就之也辅相者便只是于裁成处以补其不及而已问裁成何处可见曰眼前皆可见且如君臣父子兄弟夫妇圣人便为制下许多礼数伦序只此便是裁成处至大至小之事皆是固是万物本有此道理若非圣人裁成之亦不能得如此齐整此皆天地之所不能为而圣人能之所以賛天地之化育而功与天地参也【沈僴録】
　　问继天立极曰天只生得许多人物与你许多道理然天却自做不得所以必得圣人为之修道立教以教化百姓所谓裁成天地之道辅相天地之宜是也盖天做不得底却须圣人为他做也【同上】
