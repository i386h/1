<!-- { "loadSidebar": true } -->
　　问神之申也其情状可得而知鬼之归也如洋洋乎如在其上依人而行之类便是其情状否曰鬼神即一样公如何地看曰至之谓神如雨露风雷以至人物动植之类其情状可得而知反之谓鬼则无形状可求故有此问先生曰祖考来格便是神之申也遂曰这般处横渠有数说得好又曰说得极密某所以敎公多记取前辈语记得多自是贯通又举横渠语曰云云以博物洽闻之学以稽天穷地之思须是恁地方得又举横渠语曰一故神两故化云云两在故不测是在阳又在隂无这一则这两不能以推行两便即是这一消长又曰化是推行之意又曰横渠此语极精见李先生说曰理防此叚不得终夜椅上坐思量以身去里面体方见得方且稳毎看道理处皆如此某旧时为学虽略理防得有理防不得处便也恁地过了及见李先生后方知得是恁地下工夫又曰某今见得物事了觉见好则剧相似旧时未理防得是下了多少工夫而今学者都恁地泛泛见得都没要不把当事只是谩学理防得时好理防不得也不妨恁地如何得须是如射箭相似把着弓须要射得中方得
　　又问以功用谓之鬼神以妙用谓之神二神字不同先生曰鬼神之神此神说得粗如系辞言神也者妙万物而为言此所谓妙用谓之神也知鬼神之情状此所谓功用谓之鬼神也只是推本系辞说程易除去解易文义处只单说道理处则如此章说天专言之则道也以下数句皆极精【董铢録】
　　鬼神功用之说得之李说不可晓不知如何自有一种意亦不解其文义也【荅方士繇】
　　与天地相似故不违上文言易之道与天地相似此言圣人之道与天地凖也惟其不违所以与天地相似若此心有外则与天地不相似矣此下数句皆是与天地相似之事也上文易与天地准下数句皆易与天地准之事也旁行而不流言其道旁行而不流于偏也范围天地之化而不过自有大底范围又自有小底范围而今且就身上看一事有一个范围通乎昼夜之道而知通训兼言兼昼与夜皆知也【沈僴録】
　　与天地相似故不违下数句是说与天地相似之事上文易与天地准下数句是说易与天地准之事【天地有许多道理易上都有所以为与天地准而能弥纶天地之道】
　　问与天地相似故不违知周乎万物而道济天下故不过注云知周万物者天也道济天下者地也是如何曰此与后叚仁者见之谓之仁知者见之谓之知又自不同此以清浊言彼以动静言知是先知得较虚故属之天道济天下则普济万物实惠及民故属之地又言旁行不流乐天知命不忧此两句本皆是知之事盖不流便是真也不流是本旁行是应变处无本则不能应变能应变而无本则流而入变诈矣细分之则旁行是智不流属仁其实皆是知之事对下文安土敦乎仁故能爱一句专说仁也
　　问与天地相似故不违曰上面是说与天地准这处是说圣人与天地相似又曰与天地相似方且无外凡事都不出这天地范围之内所以方始得知周乎万物而道又能济天下旁行便也不走作
　　与天地相似故不违上言易之道与天地准此言圣人之道与天地相似也惟其不违所以与天地相似若此心有外则与天地不相似矣此下数句皆是与天地相似之事也上文易与天地准下数句皆是与天地准之事也旁行而不流言其道旁行而不流于偏也范围天地之化而不过自有大底范围又自有小底范围而今且就身上看一事有一个范围通乎昼夜之道而知通训兼昼与夜皆知也【万人杰録】
　　问知能周乎万物而道却只是济天下是其知不过乎万物当然之理非如老佛氏别于事物之外别说一种悬空道理便是过也先生曰不须理防他说且看自家是如何知周乎万物又曰知周乎万物便只是知幽明死生鬼神之理
　　问程子知周乎万物而道济天下故不过释之曰义之所包知也文意如何荅曰程子说易字皆为易之书而言故其说如此但鄙意似觉未安盖易与天地准故能弥纶天地之道此固指书而言自仰观俯察以下须是有人始得盖圣人因易之书而穷理尽性之事也近读此书方见得一端绪非面论不能既也【荅吕祖俭】
　　知周万物是体旁行是可与权乃推行处乐天知命是自处三节各就一理【防渊録】
　　问旁行而不流曰如云行小变而不失大常【吴必大録】天下皆忧吾何得不忧天下皆疑吾何得不疑又曰乐天知命吾何忧穷理尽性吾何疑盖有当忧疑者有不当忧疑者然皆心也文中子以为有心迹之判故伊川非之又曰惟其无一已之忧疑故能忧疑以天下惟其忧以天下疑以天下故无一己之忧疑【杨道夫録】
　　安土是要对那乐天说【防渊録】
　　安土敦乎仁对乐天知命言之所寓而安笃厚于仁更无夹杂纯是天理自易与天地准而下皆明隂阳之理【万人杰録】
　　问安土敦乎仁故能爱曰此与上文乐天知命故不忧对说乐天知命主知言是崇徳事安土敦仁主礼言是广业事安土者随寓而安敦是敦厚去尽已私浑是天理更无夹杂充足盈满便是敦厚于仁底意只是既仁又仁便是敦乎仁安土然后能敦乎仁自家不安如何能爱敦仁是体能爱是及物处安土敦仁其爱斯广此章自易与天地准以下亦只是言个隂阳至仁者见之谓之仁智者见之谓之智谓各随人气质偏处见仁亦属阳智亦属隂如继之者善成之者性便是于造化流行处分隂阳此却就人气质上言因问尹子云鬼神情状只是解游防为变一句即是神字亦作鬼字看了程张于此说得甚明白尹子亲见伊川何以不知此义先生曰尹子见伊川晚又性质钝想伊川亦不曽与此说【吴必大録】
　　安土敦乎仁故能爱圣人说得是恁地说不似江西人说知觉相似又曰此语说仁最密【防渊録】
　　或问易所谓安上敦乎仁如何曰安上者随所遇而安若自择安处便只有已不知有物也此厚于仁者之事故能爱也【金去伪録】
　　安土者随所遇而安也敦乎仁者不失其天地生物之心也安土而敦乎仁则无适而非仁矣所以能爱也仁者乐山之意于此可见【荅何镐】
　　问范围天地之化而不过如天之生物至秋而成圣人则为之敛藏人之生也欲动情胜圣人则为之敎化防范此皆是范围而使之不过之事否曰范围之事阔大此亦其一事也今者就身上看如何或曰如视聴言动皆当存养便不过差此便是否先生曰事事物物无天地之化皆当有以范围之就喜怒哀乐而言喜其所当喜怒其所当怒哀其所当哀乐其所当乐皆范围也又曰能范围之而不过曲成之而不遗方始见得这神无方易无体若范围有不尽而曲成有所遗神便有方易便有体
　　问范围天地之化而不过曰天地之化滔滔无穷如一炉金汁镕化不息圣人则为之铸泻成器使人模范匡郭不使过于中道也曲成万物而不遗此又是随事物之分量形质随其大小阔狭长短方圎无不各成就此物之理无有遗阙范围天地是极其大而言曲成万物是极其小而言范围如大徳敦化曲成如小徳川流
　　问范围天地之化曰天地之化本不可测度圣人做一个模范以明之范如铸冶模范围如围裹圣人于天地之化恰如用范来做成个物事都包裹了试言一端如一嵗分四时十二月二十四气之类以此为他做个涂辙更无过差然此犹其小者耳【吴必大録】
　　通乎昼夜之道而知既曰通又曰知似不可晓通是兼通乎昼夜之道若通昼而不通夜通生而不通死便是不知便是神有方而易有体了
　　问通乎昼夜而知曰兼通乎昼夜之道而知其所以然也【吴必大録】
　　神无方而易无体神便是在隂底又忽然在阳在阳底又忽然在隂易便是或为阳或为隂如为春又为夏为秋又为冬交错代换而不可以形体拘也
　　神无方易无体神自是无方易自是无体方是四方上下神却或在此或在彼故云无方易无体者或自隂而阳或自阳而隂无确定底故云无体与那其体则谓之易不同各自是一个道理若恁地衮将来说少间都说不去它那个说上天之载无声无臭其体则谓之易这只说个隂阳动静阖辟刚柔消长不着这七八个字说不了若唤做易只是一字便了易是变易隂阳无一日不变无一时不变庄子分明说易以导隂阳要看易须当恁地看事物都是隂阳做出来【一本注其体谓之易此体是个骨字○防渊録】
　　易无体这个物事逐日各自是个头面日异而时不同【同上】
　　一隂一阳之谓道继之者善也成之者性也苏曰隂阳果何物哉虽有娄旷之聦明未有能得其髣髴者也隂阳交然后生物物生然后有象象立而隂阳隐凡可见者皆物也非隂阳也然谓隂阳为无可乎虽至愚知其不然也物何自生哉是故指生物而谓之隂阳与不见隂阳之髣髴而谓之无有皆惑也愚谓隂阳盈天地之间其消息阖辟终始万物触目之间有形无形无非是也而苏氏以为象立而隂阳隐凡可见者皆物也非隂阳也失其理矣达隂阳之本者固不指生物而谓之隂阳亦不别求隂阳于物象见闻之外也【苏氏易解辨】
　　苏曰圣人知道之难言也故借隂阳以言之曰一隂一阳者隂阳未交而物未生之谓也喻道之似莫密于此者矣隂阳一交而生物其始为水火者无有之象也始杂于无而入于有矣老子识之故其言曰上善若水又曰水几于道矣而非道也若夫水之未生隂阳之未交廓然与一物而不可谓之无有此真道之似也愚谓一隂一阳往来不息举道之全体而言莫着于此者矣而以为借隂阳以喻道之似则是道与隂阳各为一物借此而况彼也隂阳之端动静之机而已动极而静静极而动故隂中有阳阳中有隂未有独立而孤居者此一隂一阳所以为道也今曰一隂一阳者隂阳未交而物未生廓然无一物不可谓之无有者道之似也然则道果何物乎此皆不知道之所以为道而欲以虚无寂灭之学揣摸而言之故其说如此【同上】
　　苏曰隂阳交而生物道与物接而生善物生而隂阳隐善立而道不见矣故曰继之者善也成之者性也仁者见道而谓之仁智者见道而谓之智天仁智圣人之所谓善也善者道之继而指以为道则不可今不识其人而识其子因之以见其人则可以谓其人则不可故曰继之者善也学道而自其继者始则道不全愚谓继之者善言道之所出无非善也所谓元也物得是而成之则各正其性命矣而所谓道者固自若也故率性而行则无徃而非道此所以天人无二道幽明无二理而一以贯之也而曰隂阳交而生物道与物接而生善物生而隂阳隐善立而道不见善者道之继而已学道而自其继者始则道不全何其言之缪邪且道外无物物外无道今曰道与物接则是道与物为二截然各据一方至是而始相接也不亦缪乎
　　苏曰昔者孟子以性善为至矣读易而后知其未至也孟子之于性盖见其继者而已矣夫善性之效也孟子未及见性而见其性之效因其所见者为性犹火之能熟物也吾未见火而指天下之熟物以为火夫熟物则火之效也愚谓孟子道性善盖探其本而言之与易之防未始有毫髪之异非但言性之效而已也苏氏急于立说非特不察于易又不及详于孟子故其言之悖如此
