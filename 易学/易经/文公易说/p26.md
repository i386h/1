<!-- { "loadSidebar": true } -->
　　自养则如爵禄下至于饮食之类是说自求口实【防渊録】水流不盈才是说一坎满便流出去一坎又满又流出去行险而不失其信则是说决定如此【同上】
　　坎水只是平不解满盈是满出来【同上】
　　彖下传
　　天施地生男倡女随此感彼应盖不能以相无也非其理之本同何以如此【荅吕祖俭】
　　正便能久天地之道恒久而不已这个只是说乆【防渊録】物各有个情有个人在此决定是有那羞恶恻隠是非辞逊之情性只是个物事情却多般或起或灭然而头面却只一般长长恁地这便是观其所恒而天地万物之情可见之义乃若其情只是去情上面看【同上】
　　遯而亨也分明是说能遯便亨下面更说刚当位而应与时行也是何如曰此所以遯而亨也隂更微为它刚当位而应所以能知时而遯是能与时行不然便是与时背【刘砥録】
　　易是虚设不可以实迹论若以卦象言之则顺而丽乎大明自不应有不善也【晋卦】
　　商之三仁微子最易做比干亦只一向谏以至于死箕子却为难处被它监系在那里只得阳狂所以易中特说箕子之明夷可见其难处故曰利艰贞晦其明也内难而能正其志他虽阳狂其心本定也【林学蒙録】
　　问家人彖辞不尽取象曰注中所以但取二五不及他象者但因彖传而言耳大抵彖传取义最精象中所取却恐有假合处【杨道夫録】
　　问家人有严君焉传曰家人之道必有所尊严而君长者谓父母也如此则严君作两字说然自旧诸家只作一字说未知如何荅曰所尊严之君长也
　　天地解而雷雨作隂阳之气闭结之极忽然迸散出做这雷雨只管闭结了若不解散如何防有雷雨作小畜所以不能成雷雨者畜不极也雷便只是如今一个爆杖【防渊録】
　　易损上益下曰益损下益上曰损所以然者盖邦本厚则邦宁而君安乃所以为益也否则反是【沈僴録】
　　问益卦木道乃行曰不须改木字为益只木字亦得某见一朋友说有八卦之金木水火土有五行之金木水火土如干为金易卦之金也兊之金五行之金也巽为木是卦中取象震为木乃东方属木五行之木也五行取四维故也【金去伪録】
　　问姤卦先生曰姤是不好底卦然天地相遇品物咸亨刚遇中正天下大行却又甚好盖天地相遇又非别取一义刚遇中正只取九五或谓亦以九二言非也【董铢録】
　　问姤之时义大矣哉本义云几微之际圣人所谨与伊川说不同何也荅曰上面説天地相遇至天下大行也正是好时节而不好之渐已生于微矣故当谨于此【林学蒙録】
　　问萃言王假有庙是卦中有萃聚之象故可以为聚祖考之精神而享祭之吉占涣卦既散而不聚本象不知何处有立庙之义恐是卦外立意谓涣散之时当聚祖考之精神邪为是下卦是坎有幽隂之义因此象而设立庙之义邪先生云坎固是有鬼神之义然此卦未必是因此为义且作因涣散而立庙说大抵这处都不见得【同上】
　　不失其所亨这句自是说得好【防渊録】
　　革是更革之谓到这里须尽畨转更变一畨所谓上下与天地同流岂曰小补之哉小补之者谓扶衰救弊逐些补缉如锢露家事相似若是更革则须彻底重新铸造一畨非止补苴罅漏而已汤武顺天应人便如此孟子所说王政其效之速如此想见做出来好看只是太麤少些如其礼乐以俟君子底意思或曰不知他如何做曰须是从五亩之宅百亩之田鸡豚桑麻处做两三畨如此说想不过只是如此做【林学蒙録】
　　易言顺乎天而应乎人后来人尽说应天顺人非也时止则止时行则行行固非止然行而不失其理乃所止也【艮卦○沈僴録】
　　徐问前夜说动静功用相救静可救得动动如何救得静曰须是明得此理无不尽直到万理明彻之后此心湛然纯一便能如此如静也不是闭门独坐块然自守事物来都不应只此心静在这里虚明洞彻无一毫之累便从这里应得去应得便彻便不难此便是安而后能虑事物之来须去处置他如这一事合当恁地做便截断定此便是虑而后能得得是静虑是动如艮其止止是静所以止之便是动如君止于仁臣止于敬仁敬是静所以思要止于仁敬便是动固是静救动动救静然其本又自此心湛然纯一素无私始得心无私动静便一齐当理心若有私便都差了动了又静静了又动动静只管相生如循环之无端若要一于动静不得如人之嘘吸若一向嘘气又絶了须又当吸嘘之所以为吸吸之所以为嘘尺蠖之屈以求伸也龙蛇之蛰以存身也精义入神以致用也利用安身以崇徳也一屈一伸一阖一辟一消一息一往一来其机不曽停大处有大阖辟大消息小处有小阖辟小消息此理更万古而不息如目岂能教他不瞬亦岂能常瞬须有开定定了又瞬瞬了又定只管恁地去消息阖辟之机至纤至微无物不有
　　艮卦是个最好底卦动静不失其时其道光明又刚健笃实辉光日新其徳皆艮之彖也艮居外卦者八而皆吉惟蒙卦半吉半凶如贲之上九白贲无咎上得志也大畜上九何天之衢道大行也蛊上九不事王侯志可则也颐上九由颐厉吉大有庆也损上九弗损益之大得志也艮卦敦艮之吉以厚终也蒙卦上九击蒙不利为寇利御寇虽小不利然卦爻亦自好盖上九以刚阳居上击去蒙蔽只要恰好不可太过太过则于彼有伤而我亦失其所以击蒙之道如人合吃十五棒若只决它十五棒则彼亦无辞而足以御冦若再加五棒则太过而反害人矣为冦者为人之害也御冦者止人之害也如人有疾病医者用药对病则彼足以袪疾而我亦得为医之道若药不对病则反害他人而我亦失为医之道矣所以象曰利用御冦上下顺也惟如此则上下两顺而无害也【沈僴録】
　　先生说易丰卦明以动故丰以明心应事物非明则动无所之非动则明无所用
　　王假之尚大也只是王者至此一个极大底时节所尚者皆大事
　　或问丰卦宜日中宜照天下人君之徳如日之中乃能尽照天下否曰易如此看不得只是如日之中则自然照天下不可将作道理解它日中则昃月盈则食天地盈虚与时消息而况于人乎况于鬼神乎自是如此物事到盛时必衰虽鬼神有所不能违也问此卦后面诸爻不甚好曰是它忒丰大了这物事盛极去不得了必衰也人君于此之时当如奉盘水战兢自持方无倾侧满溢之患若才有纎毫骄矜自满之心即败矣所以此处极难崇观中羣臣创为丰亨豫大之说当时某论某人曰当丰亨豫大之时而为因陋就简之说君臣上下动以此借口于是安意肆志无所不为而大祸起矣【沈僴録】
　　问山云消息盈虚天且不能暴为之去小人亦不可骤如何曰只看时如何不可执天亦有迅雷烈风之时【廖徳明録】
　　问丰彖曰天地盈虚与时消息而况于人乎况于鬼神乎程子曰鬼神者造化之迹今既言天地而复言鬼神未知如何分荅云天地举全体而言鬼神指其功用之迹似有人所为者【以谦卦彖辞推之尤明白】
　　天地盈虚与时消息而况于人乎况于鬼神乎天地是举其大体而言鬼神是举其中运动变化者通上彻下而言如雨风露雷草木之类皆是曰骤雨不终朝自不能久而况其小者乎又曰丰卦彖许多言语其实则在日中则昃月盈则食天地盈虚与时消息数语上这盛得极常须谨保守得日中时候方得不然便是偃仆倾壊了又曰这处去危亡只是一间耳须是兢兢如奉盘水方得又曰须是谦抑贬损方可保得又曰这便是康节所谓酩酊离披时候如何不忧危谨畏宣政间有以奢侈为言者小人都云当丰亨豫大之时须是恁地侈泰方得所以一向放肆如何得不乱
　　巽卦申命申字是叮咛反复之意风无所不入如命令之叮咛告戒无所不至也故象以之【林学蒙録】
　　巽卦是于重巽上取义重巽所以为申命【防渊録】问重巽以申命重字之义如何曰只是重卦【巽是重卦】故曰重巽八卦之象皆是如此问申字是两畨降命令否曰非也只是丁宁反复说便是申命巽风也风之吹物无处不入无物不鼓动诏令之入人沦肌浃髓亦如风之动物也【沈僴録】
　　兊说若不是刚中便成邪媚下面许多道理都从这个刚中柔外来说以先民如利之而不庸顺天应人革卦就革命上说兊卦就说上说后人都做应天顺人说了到了顺天应人是言顺天理应人心胡致堂管见中辨这个也好【防渊録】
　　说若不刚中便是违道干誉【同上】
　　刚来不穷是九三来做二柔得位而上同是六二上做三此说有些不穏却为是六三不唤做得位然而某这个例只是一爻互换转移无那隔蓦两爻底【同上】
　　问涣卦刚来而不穷穷是穷极来处乎中不至穷极否先生云是居仁为中若在下则是穷矣【林学蒙録】
　　节说以行险伊川之说是也说则欲进而有险在前进去不得故有止节之义又曰节便是阻节之意
　　天地节而四时成天地转来到这里相节了更没去处今年冬尽了明年又是春夏秋冬到这里厮匝了更去不得这个折做两截两截又折做四截便是春夏秋冬它是自然之节初无人使它圣人则因其自然之节而节之如修道之谓教天秩有礼之类皆是天地则和这个都无只是自然如此圣人法天做这许多节掯出来【防渊録】
　　柔在内刚得中这个是就全体看则中虚就二体看得中实它都见得有孚信之意故唤作中孚伊川此二句说得好它只遇着这般齐整底便恁地说去若遇着那不齐整底便说不去
　　小过小者过而亨也不知小者是指甚物事行过恭用过俭皆是宜下之意【吕煇録】
　　未济彖辞不续终也是首济而尾濡不能济不相接续去故曰不续终也狐尾大濡其尾则济不得矣【林学蒙録】

　　文公易说卷七
<经部,易类,文公易说>
　　钦定四库全书
　　文公易说卷八　　　　　　宋　朱鉴　撰
　　象上传
　　易之有象其取之有所从其推之有所用非苟为寓言也然两汉诸儒必欲究其所从则既滞泥而不通王弼以来直欲推其所用则又疎略而无据二者皆失之一偏而不能阙其所疑之过也且以一端论之干之为马坤之为牛说卦有明文矣马之为健牛之为顺在物有常理矣至于案文索卦若屯之有马而无干离之有牛而无坤干之六龙则或疑于震坤之牝马则当反为干是皆有不可晓者是以汉儒求之说卦而不得则遂相与创为互体变卦五行纳甲飞伏之法防互以求而幸其偶合其说虽详然其不可通者终不可通其可通者又皆傅会穿凿而非有自然之势唯其一二之适然而无待于巧说者为若可信然上无所闗于义理之本原下无所资于人事之训戒则又何必苦心极力以求于此而欲必得之哉故王弼曰义苟应健何必干乃为马爻苟合顺何必坤乃为牛而程子亦曰理无形也故假象以显义此其所以破先儒胶固支离之失而开后学玩词玩占之方则至矣然观其意又似直以易之取象无复有所自来但如诗之比兴孟子之譬喻而已如此则是说卦之作为无所与于易而近取诸身逺取诸物者亦剰语矣故疑其说亦若有未尽者因窃论之以为易之取象固必有所自来而其为说必已具于太卜之官顾今不可复考则姑阙之而直据词中之象以求象中之意使足以为训戒而决吉凶如王氏程子与吾本义之云者其亦可矣固不必深求其象之所自来然亦不可直谓假设而遽欲忘之也【易象说】
　　先生曰熹尝作易象说大率以简
