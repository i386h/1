<!-- { "loadSidebar": true } -->
　　问本义说悔吝者忧虞之象以为悔自凶而趋吉吝自吉而向凶切意人心本善物各有理若心之所发鄙吝而不知悔这便是自吉而向凶先生曰不然吉凶悔吝正是对那刚柔变化说刚极便柔柔极便刚这四个循环如春夏秋冬相似凶便是冬悔便是春吉便是夏吝便是秋秋又是冬去曰此以配隂阳则其属当如此于人事上说则如何曰天下事未尝不生于忧患而死于安乐若这吉处不知戒惧自是生出吝来虽未至于凶必竟是向那凶路去又曰日中则昃月盈则食自古极乱未有不生于极治【林学蒙録】
　　问忧悔吝者存乎介悔未至于吉凶是那初萌动可以向吉凶之微处介又是悔吝之微处介字如所谓界至界限之界是善恶初分界处于此忧之则不至于悔吝矣曰然
　　系辞一字也不胡乱下只人不子细看如吉凶者失得之象也悔吝者忧虞之象也变化者进退之象也刚柔者昼夜之象也中间两句悔是自凶而向乎吉吝是自吉而趋乎凶进是自柔而向乎刚退是自刚而趋乎柔又如干知险坤知阻何故干言险坤言阻近因登山晓得自上而下来方见险处故以干言自下而上去方见阻处故以坤言
　　吉凶者失得之象也悔吝者忧虞之象也变化者进退之象也刚柔者昼夜之象也四句皆互换往来似不贯穿细看来不胜其密吉凶与悔吝相贯悔自凶而趋吉吝自吉而向凶进退与昼夜相贯进自隂而趋乎阳退自阳而趋乎隂也【周谟録】
　　吉凶悔吝四者正如刚柔变化相似四者循环周而复始【先生易解云悔自凶而趋吉吝自吉而向凶】悔了便吉吉了便吝吝了便凶凶了便悔正如生于忧患死于安乐相似盖忧苦患难中心悔悔便是吉之渐及至吉了少间便安意肆志必至做出不好可羞吝底事出来这便是吝吝便是凶之渐矣又至凶矣又却悔只管循环不已正如刚柔变化刚了化化了柔柔了变变便是刚亦循环不已吉似夏吝似秋凶似冬悔似春【夫吉凶者失得之象也悔吝者忧虞之象也变化者进退之象也刚柔者昼夜之象也○沈僴録】
　　吉凶悔吝之象吉凶是两头悔吝在中间悔者自凶而趋于吉吝者自吉而趋于凶【林夔孙録】
　　吉凶悔吝吉过则悔既悔必吝吝又复吉如动而生阳动极复静静而生隂静极复动悔属阳吝属隂悔是逞快做出事来了有错失处这便生悔所以属阳吝则是那隈隈衰衰不分明底所以属隂亦犹骄是气盈吝是气歉
　　凡物各有四处之如吉凶者得失之象悔吝者忧虞之象变化者进退之象刚柔者昼夜之象吉凶善恶之着悔吝善恶之微刚柔为之着变化为之微凡皆如此则成四【黄显子録】
　　过便悔不及便吝【吴必大録】
　　悔者将自恶而入善吝者将自善而入恶【甘节録】悔阳而吝隂【黄显子録】
　　刚过当为悔柔过当为吝【甘节録】
　　问悔吝是二义否曰悔者将趋于吉而未至于吉吝者将至于凶而未至于凶又问所以谓之小疵者只是以其未便至于吉凶否曰悔是知道是错便有进善之理吝只是心下不足又不肯说只管防恶庇护没分晓然未至大过故曰小疵【吴必大録】
　　问变化者进退之象与化而裁之存乎变曰这变化字又相对说那化而裁之存乎变底变字又说得来重如云幽则有鬼神本皆属幽然以鬼神二字相对说则鬼属幽神又自属明变化相对说则变是长化是消问消长皆是化否曰然也都是变更问此两句疑以统体言则皆是化到换头处便是变若相对言则变属长化属消化则渐渐化尽以至于无变则骤然而长变是自无而有化是自有而无问顷见先生说变是自隂而阳化是自阳而隂亦此意否曰然只观出入息便见又问气之发散者为阳收敛者为隂否曰也是如此如鼻气之出入出者为阳收回者为隂入息如螺蛳出殻了缩入相似是收入那出不尽底若只管出去不收便死矣问出入息毕竟去时渐渐消到得出尽时便死否曰固是如此然那气又只管生【沈僴録】
　　吉凶悔吝圣人说得极密若是一向防去却不成道理若一向密去又不是易底意思
　　问明通公溥于四象何所配曰只是春夏秋冬模样曰明是配冬否曰似是就动处说曰便似是元否曰是然这处亦是偶然相合不是正恁地说又曰也有恁地相似处吉凶者失得之象也悔吝者忧虞之象也悔便是悔恶向善意如曰震无咎者存乎悔非如迷复字意吝是未至于恶只管吝渐渐入恶刚柔者昼夜之象也变化者进退之象也变是进化是退便与悔吝相似且以一嵗言之自冬至至春分是进到一半所以谓之分自春分至夏至是进到极处故谓之至进之过则退至秋分是退到一半处到冬至也是退到极处天下物事皆只有此两个问人只要全得未极以前底否曰若以善恶配言则圣人到那善之极处又自有一个道理不到得履霜坚冰至处若以隂阳言则他自是隂了又阳阳了又隂也只得顺他易里才见隂生便百种去裁抑他固是如此若一向是阳则万物何由得成他自是恁地国家气数盛衰亦恁地尧到那七十载时也自衰了便所以求得一个舜分付与他又自重新转过若一向做去到死后也衰了文武恁地到成康也只得恁地持盈守成到这处极了所以昭王便一向衰扶不起了汉至宣帝以后便一向衰去直至光武又只得一二世便一向扶不起了国统屡絶刘曰光武便如康节所谓秋之春时节曰是【叶贺孙録】
　　问变者化之渐化者变之成盖化无痕迹而变有头面逐渐消缩以至于无者化也阳化为刚隂化为柔暖化为寒是也其势浸长突然改换者变也隂变为阳柔变为刚寒变为暖是也阳化为隂是进极而回故为退隂变为阳则退极而上故为进故曰变化者进退之象也阳化为隂隂变为阳者变化也所以变化者道也道者本然之妙变化者所乘之机故隂变阳化而道无不在两在故不测故曰知变化之道者其知神之所为乎不审可作如此看否荅云亦得之【荅董铢】
　　问变化二字之义变是自隂之阳忽然而变故谓之变化是自阳之隂渐渐消磨将去故谓之化曰自隂而阳自是长得猛故谓之变自阳之隂是渐渐消厌将去
　　阳化而为隂只恁地消缩去无痕迹故谓之化隂变而为阳其势浸长便较突兀有头面故谓之变
　　问所居而安者易之序何谓也曰谓卦及爻之初终如潜见飞跃循其序则安又问所乐而玩者爻之辞横渠谓每读每有益所以可乐曰有契于心则自然乐又问居则观其象而玩其辞动则观其变而玩其占曰闲常理防得此道理动时则可以此占决【吴必大録】
　　问所居而安者易之序也与居则观其象之居不同上居字是总就身之所处而言下居字是静对动而言先生曰然【林学履録】
　　居则玩其占有不待占而自显者【郑可学録】
　　爻者言乎变者也曰爻是两个交义看来只是交变之义卦分明似将一片木画挂于壁上所以为卦
　　问上下贵贱之位何也先生曰四二则四贵而二贱五三则五贵而三贱上初则上贵而初贱上虽无位然本是贵重所谓贵而无位髙而无民在人君则为天子父天子师在它人则清髙而在物外不与事者此所以为贵也【董铢録】
　　齐小大者存乎卦齐有分辩之意一云犹断也小谓否睽之类大谓泰谦之类如泰谦之辞便平易睽困之辞便艰险故曰卦有小大辞有险易【此说与本义异○万人杰録】
　　问齐小大者存乎卦山曰阳大隂小如何曰齐如分辩之义泰卦为大否卦为小卦有小大辞有险易遇好卦便说得平易如泰谦之类是也凶卦便说得艰险如睽困之类是也【吴必大録】
　　问忧悔吝者存乎介悔吝未至于吉凶是初萌动可向吉凶之微处以此忧之则不至悔吝矣曰然【吕煇録】
　　忧悔吝者存乎介震无咎者存乎悔悔固是吉凶之小者介又是几微之间虑悔吝之来当察于几微之际无咎者本是有咎善补过则无咎震动也欲动而无咎当存乎悔尔悔吝在吉凶之间悔是自凶而趋吉吝是自吉而之凶悔吝小于吉凶而将至于吉凶者也【周谟録】
　　问卦有小大辞有险易阳卦为大隂卦为小爻辞如休复吉底自是平易困于葛藟自是险先生曰大约也是如此吉凶悔吝是对那刚柔变化说刚极便柔柔极便刚四个循环如春夏秋冬凶是冬悔是春吉是夏吝是秋秋又是冬去或问此配隂阳当如此于人事上如何先生曰事未尝不生于忧患死于安乐若吉处不知戒惧自是生出吝来虽未至于凶是凶之道矣【吕煇録】
　　问卦有小大辞有险易阳卦为大隂卦为小观其爻之所问而为之辞如休复吉底辞自是平易如困于葛藟底辞自是险曰这般处依约看也是恁地自是不曾见得他底透只得随众说如所谓吉凶者失得之象一段却是彻底见得圣人当初作易时似这处更移易一字不得只是其他处不尽见得如此所以不能尽见得圣人之心
　　问卦有小大旧说谓大畜小畜大过小过如此则只说得四卦也不知如何先生曰看来只是好底卦便是大不好底卦便是小如复如泰如大有夬之类尽是好底卦如睽如困如小过之类尽不好底譬如人光明磊落底便是好人昬昧迷暗底便是不好人所以谓卦有小大辞有险易大卦辞易小卦辞险即此可见矣

　　文公易说卷九
<经部,易类,文公易说>
　　钦定四库全书
　　文公易说卷十　　　　　　宋　朱鉴　撰
　　系辞上传
　　问易与天地准故能弥纶天地之道云云曰凡天地有许多道理易上皆有所以与天地准而能弥纶天地之道弥字若今所谓封弥试卷之弥又若弥缝之弥是恁地无缝底意思某所以解徧满也不甚似既而曰也得云云又曰天地有未至处易却能弥纶得他
　　问易与天地准故能弥纶天地之道先生曰易道本与天地齐准所以能弥纶天地之道凡天地之间之物无非易之道故易能弥纶天地之道而圣人用之也弥如封弥之弥糊合使无缝鏬纶如络丝之纶自有条理言虽是弥得外面无缝鏬而中则事事物物各有条理弥如大徳敦化纶如小徳川流弥而非纶则空疎无物纶而非弥则判然不相干此二字见得圣人下字甚密也
　　问易与天地准故能弥纶天地之道先生曰易之道本与天地齐准所以能弥纶天地之道凡天地之间之物莫非易之道惟易能弥纶天地之道故圣人用易以弥纶天地之道弥如封弥之弥是糊合之使泯无缝鏬纶如络丝之纶弥合之鹘仑成一个物事更无缝鏬虽无缝隙而其中有条整整不乱不只一个鹘仑无分别而已也【如天地之化虽是周密浑然无有缝罅而其中万事万物莫不各有条理此易弥纶之理然也圣人用易弥纶天地之道亦是如此】
　　易与天地准故能弥纶天地之道弥字封弥之义言封弥得无缝罅也【先生解作徧满之意】惟其封弥得泯无缝鏬乃徧满也【万人杰録】
　　弥纶天地之道弥则有脗合不渗漏之意纶有条理精粗之意弥而不纶则混沌纶而不弥则事不相属【陈文蔚録】
　　问仰以观于天文俯以察于地理天文为阳地理为隂是否曰然然天亦具隂阳日是阳月是隂昼是阳夜是隂地东南是阳西北是隂平坦是阳险阻是隂髙者是阳下者是隂【吴必大録】
