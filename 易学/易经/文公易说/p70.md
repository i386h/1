<!-- { "loadSidebar": true } -->
　　康节先生曰归奇合扐之数得五与四四则策数四九也【余放此○郭氏曰归奇合扐之数谓不用之余数也防数所得之正策数也去此不用之余数止语归奇合扐之余数故有三少之言至康节然后策数复见于书余数不复相乱矣】
　　今案康节归奇合扐四字本于正义所以最末之余归之合于挂扐之一处盖因其失而不暇正也然四九四六四七四八之数则正义于干篇初九文下已明言之安得谓唐初以来不论策数邪且康节又言得五与四则四亦未得为去此不用之余数矣大抵为此辨者未知挂扐之中奇耦方圎叄两进退之妙是以必去挂扐之数而专用过揲之策其说愈多而其法愈偏也横渠先生曰奇所挂之一也扐左右手之余也【郭氏曰自唐初以来以奇为扐故揲法多误至横渠而始分云】再扐而后挂者每成一爻而后挂也谓第二第三揲不挂也【郭氏曰凡一挂再扐为三变而成一爻横渠之言正所以明正义之失也】闰常不及三歳而至故曰五歳再闰此归奇必俟再扐者象闰之中间再歳也
　　今案此说大误恐非横渠之言挂也奇也扐也大传之文固各有所主矣奇者残零之谓方象两之时特挂其一不得便谓之奇此则自毕董刘氏而失之矣扐固左右两揲之余然扐之为义乃指间勒物之处故曰归奇于扐言归此余数于指间也今直谓扐为余则其曰归奇于扐者乃为归余于余而不成文理矣不察此误而更以归奇为挂一以避之则又生一误而失愈逺矣郭氏承此为说而诋唐人不当以奇为扐夫以奇为扐亦犹其以扐为余尔名虽失之而实犹未爽也若如其说以归为挂以奇为一则为名实俱乱而大传之文揲四之后不见余之所在归奇之前不见有扐之所由亦不复成文理再扐者一变之中左右再揲而再扐也一变之中一挂再揲再扐而当五歳盖一挂再揲当其不闰之年而再扐当其再歳之闰也而后挂者一变既成又合见存之分二而挂一以起后变之端也今曰第一变挂而第二第三变不挂遂以当卦之变为挂而象闰以不挂之变为扐而象不闰之歳则与大传之云挂一象三再扐象闰者全不相应矣且不数第一变之再扐而谓第二第三变为再扐又使第二第三变中止有三营而不足乎成易之数且于隂阳奇耦老少之数亦多有不合者今未暇悉论后当随事发之尔
　　伊川先生揲法云先以右手指于左手之中取一茎挂于左手小指之间此名奇也次以右手四揲左手之四揲之余数置案之东西隅此名左手之扐复以右手四揲左手之四揲之余亦置于案之东南隅此名右手之扐其两手所握之为所得之正策数又云再以左右手分而为二更不重挂奇又云三变讫乃归先所挂之奇于第一扐之中次合正策数又四揲布之案上得四九为老阳【郭氏曰此法先人亲受于伊川先生雍复受于先人本无文字歳月滋久虑或遗忘谨详书之】
　　今案此说尤多可疑然郭氏既云本无文字则其传受之际不无差舛宜矣其以挂一为奇而第二三变不挂愚已辨于前矣其曰两手余数置之案隅而不置之指间则非归奇于扐之义其以一变过揲之便为正策则未合四九四六四七四八之数其曰三变讫乃归先所挂之奇于第一扐之中则其挂之之久也无用其归之之晚也无说而尤不合于大传所言之次第又以四揲正策布之案上然后见所得之爻则其重复又甚焉凡此恐皆非伊川先生之本意也览者详之
　　兼山郭氏曰必用四十九者惟四十九即得三十六三十二二十八二十四之策也盖四十九去其十三则得三十六去其十七则得三十二去其二十一则得二十八去其二十五则得二十四凡得者策数也去者所余之扐也【雍曰世俗皆以三多三少定卦象如此则不必四十九数凡三十三三十七四十一四十五五十三五十七六十一六十五六十九七十三七十七八十一八十五八十九九十三九十七皆可以得初揲非五即九再揲三揲不四即八之数独不可以得三十六三十二二十八二十四之策尔】
　　今案此书之中此说最为要切而其踈率亦无甚于此者盖四十九者之全数也以其全而揲之则其前为挂扐其后为过揲以四乗挂扐之数必得过揲之策以四除过揲之策必得挂扐之数其自然之妙如牝牡之相衔如符契之相合可以相胜而不可以相无且其前后相因固有次第而挂扐之数所以为七八九六又有非偶然者皆不可以不察也今于挂扐之数既不知其所自来而以为无所务于揲法徒守过揲之数以为正策而亦不知正策之所自来也其欲増损全数以明挂扐之可废是又不知其不可相无之说其失益以甚矣圣人之道中正公平无向背取舎之私其见于象数之自然者盖如此今乃欲以一偏之见议之其亦误矣又曰四象之数必曰九八七六者三十六三十二二十八二十四之策再以四揲而得之也九六天地之数也乾坤之策也七八出于九六者也六子之策也乾坤相索而成者也
　　今案四象之数乃天地之间自然之理其在河图洛书各有定位故圣人画卦自两仪而生有画以见其象有位以定其次有数以积其实其为四象也久矣至于揲然后挂扐之奇耦方圎有以兆之于前过揲之二十六三十二二十八二十四有以乗之于后而九六七八之数隐然于其中九七天数也三十六二十八凡老阳少阳之策数也六八地数也三十二二十四凡老隂少隂之策数也今专以九六为天地之数乾坤之策谓七八非天地之数而为六子之策则已误矣
　　又曰天之生数一三五合之为九地之生数二四合之为六故曰九六者天地之数也干之策二百一十有六以六分之则为三十六又以四分之则为九坤之策百四十有四以六分之则为二十四又以四分之则为六故曰九六者乾坤之策数也隂阳止于九六而已何七八之有故少阳震坎艮三卦皆干画一其策三十六坤画二其策四十八合之为八十四复三分之而为二十八复四分之而为七少隂巽离兊三卦皆干画二其策七十二坤画一其策二十四合之为九十六复三分之而为三十二复四分之而为八是七八出于九六而为六子之策也然九六有象而七八无象盖以卦则六子之卦七八隐于其中而无象以爻则六子皆乾坤之画而无六子之画也故惟乾坤有用九用六之道诸卦之奇画用干之九也得耦画者用坤之六也无用七八之道也
　　今案一二三四五天地之生数也五中数故不用六七八九十天地之成数也十全数故不用而河图洛书之四象亦无所当于五与十焉故四象之画成而以一二三四纪其次九八七六积其实揲之法具而挂扐之五与四以一其四而为奇九与八以两其四而为耦奇以象圎而径一者其围三故凡奇者其数三耦以象方而径一者其围四而用半故凡耦者其数二所谓叄天两地者也及其揲之三变则凡三奇者三其三而为九三耦者叄其两而为六此九六之所以得数之实也至于两奇一耦则亦叄其两奇以为六两其一耦以为二而合之为八两耦一奇则亦两其两耦以为四叄其一奇以为三而合之为七此七八所以得数之实也是其老少虽有不同然其成象之所自得数之所由则皆有从来而不可诬矣若专以一三五为九二四为六则虽合于积数之一端而于七八则有不可得而通者矣不自知其不通而反以七八为无象不亦误乎又况自其四营三变而先得其七八九六之数而后得其一爻过揲之策以四乗其七八九六之数而后得其一卦过揲之策此于大传之文盖有序矣今乃以乾坤之策为母及再分之而后得九六焉且又不及乎七八而以为无象误益甚矣抑七八九六之用于正以流行经纬乎隂阳之间而别其老少以辨其爻之变与不变也九六岂乾坤之所得专而七八岂六子之所偏用哉若如其言则凡筮得乾坤者无定爻得六子者无定卦矣尚何筮之云哉其曰乾坤有用九用六之道六子无用七用八之道此又不攷乎欧阳子明用之说其凿甚矣又况方为四象之时未有八卦之名邪如苏氏所引一行之言谓有其象而合其数则可尔今直以八卦分之不亦太早计哉
　　释疑序云系辞不载九六七八隂阳老少之数圣人画卦初未必以隂阳老少为异然卜史之家取动爻之后卦故分别老少之象与圣人画卦之道已不同矣后世大失圣人之心者多主卜史之言而不知所谓策数也
　　今案周礼太卜占人筮人之官槩举其法不能甚详然其不见于大传者已多矣然皆周公法也安知七八九六之说不出于其中而夫子賛易之时见其已着而遂不之及乎正如礼记冠义乡饮酒义之属亦以其礼未有明文故详其义而略其数亦不可但见大传之词有所不及而遂谓圣人画卦初不以此为异也圣人作易本为卜筮若但有隂阳而无老少则又将何以观变而玩其占乎且策数之云正出于七八九六者今深主策数而力排七八九六为非圣人之法进退无所据矣辨证曰凡卦爻所得之数独谓之策自余虽天地大衍亦皆但谓之数
　　今案此说之误已辨于大传策数之下矣大凡之一筹谓之一策策中乗除之数则直谓之数矣
　　又曰扐者数之余也如礼言祭用数之扐是也或谓指间为扐非也扬子云作艻亦谓之余数岂以草间为艻邪
　　今案归奇于扐谓归此余数于指间耳则此扐字乃归余数之处而非所归余数之名矣祭用数之扐者亦谓正数在握中而其奇零之数在指间指属人身故从人从力而为仂也艻生于而言此草在人指间也凡从力者皆勒之省文
　　又曰如正义之说是六揲六扐而成一爻三十六揲三十六扐而成八卦与十八变而成卦之文异矣
　　今案一变之中再揲再扐则十有八变之与三十六揲三十六扐未有所戾也
　　又曰苏氏所载一行之学曰多少者奇耦之象也三变皆少则干之象也干所以为老阳而四数其余得九故以九名之三变皆多则坤之象也坤所以为老隂而四数其余得六故以六名之又曰七八九六者因余数以名隂阳而隂阳之所以为老少者不在是而在乎三变之间八卦之象也如上所言则是直取三变多少卦象相类以画爻而不复论其策数也
　　今案四十九中圣人无不用之数已见于前矣苏氏之说既不知七八九六之已具于挂扐而必求之过揲之间其与郭氏之说略相似矣但苏氏以八卦之象为断而郭氏以四象之策为言少不同耳然苏氏亦云四数其余得九则固亦兼取策数矣而郭氏峻文深诋遽至于此亦可畏哉
　　又云凡揲第一变必挂一者谓不挂一则无变所余皆得五也惟挂一则所余非五则九故能变第二第三变虽不挂亦有四八之变盖不必挂也
