<!-- { "loadSidebar": true } -->
　　陈淳举伊川以动之端为天地之心先生曰动亦不是天地之心只是见天地之心如十月岂得是无天地之心天地之心流行则自若元亨利贞元是萌芽初出时亨是长枝叶时利是成遂时贞是结实归宿处下梢若无这归宿处便也无这元了惟有这归宿处元又从此起元了又贞贞了又元万古只如此循环无穷所谓维天之命于穆不已说已尽了十月万物收敛寂无踪迹到一阳动处生物之心始可见耳
　　问复以动见天地之心而主静观复者又何谓荅曰复固是动主静是所以养其动动只是这静所养底一阳动便是纯坤月养来曰此是养之于未动之前否荅曰此不可分前后但今日所积底便为明日之动明日所积便为后日之动只管恁地去观复是老氏语儒家不说老氏爱说动静万物并作吾以观其复谓万物动作有归根时吾只观他复处【陈淳夫録】
　　问一阳复于下是前日既退之阳已消尽而今别生否荅曰前日既退之阳已消尽此又是别生伊川谓阳无可尽之理剥于上则生于下无间可容息说得甚精且以卦配月则剥九月坤十月复十一月剥一阳尚有复一阳已生坤纯隂阳气阙了三十日安得谓之无尽曰恐是一月三十日虽到二十九日阳未尽否荅曰只有一夜亦是尽安得谓之无尽尝细考之这一阳不是刬地生来才交立冬便萌芽下面有些气象了上面剥一分下面便萌芽一分上面剥二分下面便萌芽二分积累到那复处方成个一阳坤初六便是阳已萌芽
　　问南轩谓动中见静方识此心如何是动中见静曰动中见静便是程子所说艮止之意释氏多言定圣人便言止敬夫却要将这个为见天地之心复见静中见动他人又要动中见静却倒说了【徐防録】
　　问天地生物之心未尝须臾停然当气候肃杀草木摇落之时此心何以见曰天地此心常在只是人看不见故必到复而后始可见
　　钦夫极论复见天地心不可以夜气为比熹则以为夜气正是复处固不可便谓天地心然于此可以见天地心矣易中之意亦初不谓复为天地心也【荅何镐】
　　来教云天地之心不可测识惟于一阳来复乃见其生生不穷之意所以为仁也熹谓若果如此说则是一阳未复已前别有一截天地之心漠然无生物之意直到一阳之复见其生生不穷然后谓之仁也如此则体用乖离首尾衡决成何道理【王弼之说便是如此所以见辟于程子也】须知元亨利贞便是天地之心而元为之长故曰大哉乾元万物资始便是有此乾元然后万物资之以始非因万物资始然后得元之名也【同上】
　　道夫问冬至子之半天心无改移一阳初动处万物未生时元酒味方淡大音声正希此言如不信更请问包牺曰康节此诗最好某于复卦本义亦载此诗盖立冬是十月初小雪是十月中大雪十一月初冬至十一月中小寒十二月初大寒十二月中冬至子之半即十一月之半也人言夜半子时冬至盖夜半以前一半已属子时今推五行者多不之知然数每从这处起略不差移此所以为天心然当是时一阳方动万物未生无声臭气味之可闻可见所谓元酒味方淡大音声正希也【杨道夫録】
　　问康节诗云一阳初动处万物未生时是有善而无恶有是而无非否先生曰如恻隠之心已前而未发者是也【辅广録】
　　人杰问康节云一动一静之间天地人之至妙欤晓未得看程先生易传云动之端即天地之心方得康节之意先生曰康节之说在贞元之间与濓溪太极图伊洛所传小有不同周子说无极而太极则生阳生隂皆有无极太极之妙比康节说得又活是小有不同也【万人杰録】
　　天地之心未尝无但静则人不得而见耳【杨道夫録】上云见天地之心以动静言也下云未尝见圣人之心以善恶言也
　　又问一阳复于下乃天地生物之心也先儒皆以静见天地之心唯程先生言动之端乃天地之心窃谓十月纯坤不为无阳天地生物之心未尝间息但未动耳因动而生物之心始可见荅曰十月阳气收敛一时闗闭得尽天地生物之心固未尝息但无端倪可见惟一阳动则生意始发露出乃始可见端绪也言动之头绪于此处起于此起处方见得天地之心也因问在人则喜怒哀乐未发时而所谓中节之体已各完具但未发则寂然而已不可见也特因事感念动而恻隠羞恶之端始觉因事发露出来非因动而渐有此也曰是【董铢録】
　　问程子以动之端为天地之心动乃心之发处何故云天地之心曰此须就卦上看上坤下震坤是静震是动十月纯坤当贞之时万物收敛寂无踪迹到此一阳复生便是动然不直下动字却云动之端端又从此起虽动而物未生未到大动处凡发生万物都从这里起岂不是天地之心邵康节诗曰冬至子之半【大雪子之初气冬至子之中气】天心无改移一阳初动处万物未生时酒味方淡大音声正希此言如不信更请问包牺可谓振古豪杰【陈淳録】
　　道夫言向者先生教思量天地有心无心近思之切谓天地无心便是天地之心若使其有心必有思虑有营为天地曷尝有思虑来然其所以四时行百物生者盖以其合当如此便如此不待思惟此所以为天之道荅曰如此则易所谓复其见天地之心正大而天地之情可见又如何如公所说只说得他无心处耳若果无心则须牛生出马桃树上发李花他又却自定程子曰以主宰谓之帝以性情谓之干他这名义自定心便是他个主宰处所以谓天地以生物为心中间钦夫以为某不合如此说某谓天地别无勾当只是以生物为心一元之气运转流通略无停间只是生出许多万物而已【杨道夫録】
　　天下之物至微至细者亦皆有心只是有无知觉处耳且如一草一木向阳处便生向隂处便憔悴他有个好恶在里至大而天地生许多万物运转流通不停一息四时昼夜恰似有个物事积恁地去天地自有个无心之心复卦一阳生于下这便是生物之心又如所谓惟皇上帝降衷于下民天道福善祸淫这便自分明有个人在里主宰相似心是他本领情是他个意思又问如何见天地之情荅曰人正大便也见得天地之情正大天地只是正大未尝有些子邪处又曰且如今言药性热药何尝有性只是它所主恁地【同上】
　　问南轩先生荅吴晦叔书云反复其道正言消长徃来乃是道也程子所谓圣人未尝复故未尝见其心盖有往则有复以天地言之阳气之生所谓复也固不可指此为天地心然于其复也可见天地心焉盖所以复者是也在人有失则有复复贤者之事也于其复也亦可见其心焉道夫窃谓圣人之心天地之心也天地之心可见则圣人之心亦可见况夫复之为卦一阳复于积隂之下乃天地生物之心也圣人虽无复然是心之用因时而彰故尧之不虐舜之好生禹之拯溺汤之救民于水火文王之视民如伤是皆以天地之心为心者也故圣贤之所推尊学者之所师慕亦以其心显白而无暗暧之患耳而谓不可见何哉先生曰不知程子当时说如何钦夫却恁说大抵易之言隂阳有指君子小人而言有指天理人欲而言有指动静之机而言初不可以一偏而论如天下皆君子而无小人皆天理而无人欲其善无以加有若动不可以无静静不可以无动盖造化不能以独成而或者见其相资而不可相无也遂以为天下不可皆君子而无小人不能皆天理而无人欲此得其一偏之论只如有不善未尝不知知之未尝复行此贤者之心因复而见者至若圣人则无此故其心不可见然亦有因其动而见其心者正如公所谓尧之不虐舜之好生皆是因其动而见其心者只当时钦夫之语亦未分明【同上】
　　举圣人无复故不见其心一语语学者曰圣人天地心无时不见此是圣人因賛易而言一阳来复于此见天地之心尤切正是大黒暗中有一防明【郑可学録】
　　或问天地之帅吾其性先生解以干健坤顺为天地之志天地安得有志先生曰复其见天地之心天地之情可见安得谓天地无心情乎或曰福善祸淫天之志否先生曰程先生说天地以生物为心最好此乃是无心之心也【万人杰録】
　　问复卦复其见天地之心天地之心虽静未尝不流行何为必于复乃见天地之心先生曰三阳之时万物蕃新只见物之盛大天地之心却不可见惟是一阳初复万物未生泠泠静静而一阳既动生物之心闯然而见虽在积隂之中自藏掩不得此所以必于复见天地之心也铢曰邵子所谓元酒味方淡大音声正希正谓此否先生曰正是此意不容别下注脚矣又问天心无改移谓何先生曰年年嵗岁是如此月月日日是如此又问纯坤之月可谓至静然昨日之静所以养成今日之动故一阳之复乃是纯隂养得出来在人则主静而复善端始复在天地之化则是终则是始贞则有元也先生曰固有此意但不是此卦大义大象所谓至日闭闗者正是于己动之后要以安静养之盖一阳初复阳气甚微劳动他不得故当安静以养微阳如人善端初萌正欲静以养之方能盛大若如公说却是倒了【董铢録】
　　汉卿问一阳初动处万物未生时曰此在贞元之间才见孺子入井未做出恻隠之心时节因言康节之学不似濂溪二程康节爱说个循环底道理不似濂溪二程说得活如无极而太极太极本无极体用一源显微无间康节无此说【李方子録】
　　存养是静工夫静时是中以其无过不及无所偏倚也省察是动工夫动时是和才有思为便是动发而中节无所乖戾乃和也其静时思虑未萌知觉不昧乃复所谓见天地之心静中之动也其动时发皆中节止于其则乃艮之不获其身不见其人动中之静也穷理读书皆是动中工夫【钱木之録】
　　无妄刚自外来说卦变动而健说卦徳刚中而应说卦体大亨以正说元亨利贞自文王以来说做希望之望这事只得倚阁在这里难为断杀它【防渊録】
　　伊川易传似不是本意刚自外来是所以做造无妄动而健是有卦后说底【同上】
　　问无妄彖云虽无邪心苟不合正理则妄也既无邪心何以不合正理曰有人自是其心全无邪而却不合于正理如贤智者过之它其心岂曽有邪却不合正理佛氏亦岂有邪心者【林防孙録】
　　易中言天之命也天之道也义只一般但取其成韵耳不必强分析【叶贺孙録】
　　因云古人意思精密如易中八字刚柔终始动静徃来只这七八字移换上下添助语是多少精微有意味见得彖象极分明【同上】
　　笃实便有辉光艮止便能笃实【黄显子録】
　　问大畜彖曰能止健大正也传曰能止乎健者非大正则安能据大畜天在山中之象则是能止其健于下也今曰止乎健者不知是止于健还是止其健邪伏乞批诲荅云能止健言以艮之止止干之健也传意亦是如此但其文势似倒它亦多此类也
　　能止健都不说健而止见得是艮来止这干【防渊録】颐须是正则吉何以观其正不正盖观颐是观其养徳是正不正自求口实是观其养身是正不正未说到养人处观其所养亦只是说君子之所养养浩然之气模样【同上】
　　问颐观其所养作所养之道观其自养则所以养生之术先生云所养之道如学圣贤之道则为正黄老申商则为非凡见于修身行义皆是也所养之术则饮食起居者是也又问伊川把观其所养作观人之养如何先生云这两句是解养正则吉所养之道与养生之术正则吉不正则不吉如何是观人之养不晓程说是如何又问大者正与正大不同上大字是指阳下正大是说理先生云然而亦缘上面有大者正字方说此【林学蒙録】
