<!-- { "loadSidebar": true } -->
　　或问太极圣人定之以中正仁义之説荅曰中正仁义本无先后此四字配金木水火而言中有礼底道理正有智底道理如干之元亨利贞元即仁亨即中利即义贞即正皆是此理至于主静一辞盖是以正与义为体中与仁为用圣人只是主静自有动底道理譬如人説话必须是先沉黙然后可以説话盖沉黙中便有个言语底意思【周谟记问】
　　问太极图中言圣人定之以中正仁义而主静何也先生曰中正仁义分属动静而圣人则主于静盖正所以能中义所以能仁克己复礼义也故能仁易言利贞者性情也元亨是发用处必至于利贞乃见干之实体万物到秋冬收敛成实方见得它本质故曰性情此亦主静之説也【董铢録】
　　太极图言大哉易乎只以隂阳刚柔仁义及言原始反终故知死生之説而止人之生死亦只是隂阳二气屈伸往来耳【呉必大録】
　　黄干问向者先生説周子康节説太极只説二个易中是説三个曰也即是这个但周子与康节和隂阳衮説易中便擡起説周子言太极动而生阳静而生隂如言太极动是阳动极而静静便是隂动时便是阳之太极静时便是隂之太极盖太极即在隂阳里如易有太极是生两仪则先从实理处説若论其生则俱生太极依旧在隂阳里但言其次序须有这实理方始有隂阳也其理则一虽然自见在事物而观之即隂阳函太极推原其本则太极生隂阳【刘砥録】
　　隂阳五行康节説得法密濓溪説得理透闻见録载伊川语云惟见周茂叔论此张钦夫不以为然看得来是有这个説话【萧佐録】
　　骧问邵先生説无极之前无极如何説前先生曰邵子就图上説循环之意自姤至坤是隂含阳自复至干是阳分隂复坤之间乃无极自坤反姤是无极之前【杨道夫録】
　　康节云天向一中分造化人从心上起经纶多少平易实见得者自别又问一中分造化曰本是一个而消息盈虚便生隂阳事事物物皆恁地有消便有息有盈便有虚有个面便有个背道夫曰这便是自然非人力之所能为者曰这便是生两仪之理【同上】
　　熹看了康节易了都看别人底不得他説那太极生两仪两仪生四象又都无甚妙只是从来更无人识杨子太一三方九州二十七部八十一家亦只是这个他却识只是他以三为数皆无用了他也只是见得一个麄底道理后来便都无人识老氏道生一一生二二生三亦剩説了一个道便如太极生阳阳生隂至二生三又更都无道理后来五峯又説一个云云便是太极函三为一意思【叶贺孙録】
　　问先生説太极有是性则有隂阳五行云云此説性是如何曰想只是熹旧时説耳近思量又不然此性字为禀于天者言之若太极只当説理自是移易不得易言一隂一阳之谓道继之者则谓之善至于成之者方谓之性此谓天所赋于人物人物所受于天者也【徐防録】
　　或求先生拣近思録先生披数板云也拣不得乆之乃曰无极而太极不是説有个物事光辉辉地在那里只是説这理当初皆无一物只是有此理而已既有此理便有此气既有此气便分隂阳以此生许多物事惟其理有许多故物亦有许多以小而言之则【此下疑有脱句】无非是天地之事以大而言之则君臣父子夫妇朋友无非是天地之事只是这一个道理所以君子脩之吉小人悖之凶而今看他説这物事这机闗一下拨转后卒乍栏他不住圣人所以一日二日万几兢兢业业如临深渊如履薄冰只是大化恁地流行随得是便好随得不是便遏他不住存心养性所以事天也夭夀不贰修身以俟之所以立命也所以昨日説西铭都相穿透所以太极图説五行一隂阳也隂阳一太极也二气交感所以化生万物这便是天地之塞吾其体天地之帅吾其性只是説得有详略有急缓只是这一个物事所以万物到秋冬时各自敛闭藏忽然一一春来各自发越条畅这只是一气一个消一个息只如人相似方其黙时便是静及其语时便是动那个满山青黄碧緑无非是这太极所以仁者见之谓之仁智者见之谓之智百姓日用而不知故君子之道鲜矣是那一隂一阳之谓道继之者善也成之者性也所以周先生太极通书只是衮这许多句继之者善是动处成之者性是静处继之者善是流行出来成之者性则各自成个物事继善便是元亨成性便是利贞及至成之者性各自成个物事恰似造化都无可做了及至春来又流行出来又是继之者善譬如禾谷一般到秋敛冬藏千条万穟自各成一个物事了及至春又各自发生出以至人物以至禽兽皆是如此且如人方其在胞胎中受父母之气则是继之者善及其生出又自成一个物事则是成之者性也既成其性又自继善只是这一个物事今年已生了明年又生出一副当物事来又继之者善又成之者性只是这一个物事衮将去所以仁者见之谓之仁只是见那发生处智者见之谓之智只是见那成性处到得百姓日用而不知则不知这物事矣所以易只是个隂阳交错千变万化故曰易有太极是生两仪两仪生四象四象生八卦八卦定吉凶吉凶生大业圣人所以説出来时只是使人不迷乎利害之途【黄义刚録】
　　甘节问天道流行发育万物人物之生莫不得其所以生者以为一身之主是此性随所生处便在否先生应曰一物各具一太极
　　张乖崖曰阳是人有罪而未书案子尚变得隂是已书案子更变不得此人曽见希夷来言亦似太极图
　　梁文叔云太极兼动静而言先生曰不是兼动静太极有动静也【林恪録】
　　问太极者本然之妙动静者所乗之机也如何先生曰太极理也动静气也气行则理亦行二者尝相依而未尝相离也太极犹人动静犹马马所以载人人所以乗马马之一出一入人亦与之一出一入盖一动一静而太极之妙未尝不在焉此所谓所乗之机无极二五所以妙合而凝也【董铢録】
　　太极非是别为一物即隂阳而在隂阳即五行而在五行即万物而在万物只是一个理而已因其极至故名曰太极【辅广録】

　　文公易説卷一
　　钦定四库全书
　　文公易説卷二　　　　　　宋　朱鉴　撰
　　两仪　隂阳竒耦附
　　两仪者两个仪象也非是指天地之形而言伏羲初画隂阳指言此二画为隂阳之象故曰两仪也【刘砥録】
　　天地是乾坤皮殻乾坤是天地性情其实则是一个道理【李方子録】
　　乾坤是性情天地是皮殻其实是一个道理隂阳自一气言之只是一个物若做两个物看则如日月如男女又是两个物事【林学蒙録】
　　问横渠谓鬼神者往来屈伸之意故天曰神地曰示人曰鬼示字之义如何曰説文示字以有所示为义故视字从示天之气生而不息故曰神地之气显然示人故曰示向尝见三舍时举子易义中有云一而大谓之天二而小谓之地二而小即示字也恐是字説又曰天曰神地曰示者盖其气未尝或息也人鬼则其气有所归矣
　　正蒙中地纯隂天浮阳一段説日月五星甚密【李闳祖録】易字义只是隂阳【同上】
　　易不离隂阳千变万化只是这两个
　　易只消道隂阳二字括尽
　　易者隂阳错综交换代易之谓【杨与言语略】
　　大抵易只是一个隂阳竒耦而已此外更有何物【同上】山过黄亭詹季鲁家季鲁问易山取一张纸画个圈用墨涂其半云这便是易此説最好只是一隂一阳做出许多般样乾坤毁则无以见易易只是隂阳卦画没几个卦画凭甚冩出那隂阳造化何处更得易来乾坤易之门不是乾坤外别有易易便是乾坤乾坤便是易似两扇门相似一扇开便一扇闭只是一个隂阳做底【黄显子録】
　　盈天地之间所以为造化者隂阳二气之终始盛衰而已阳生于北长于东而盛于南隂始于南中于西而终于北故阳常居左而以生育长养为功其类则为刚为明为公为义而凡君子之道属焉隂常居右而以夷伤惨杀为事其类则为柔为暗为私为利而凡小人之道属焉圣人作易画卦繋辞于其进退消长之际所以示人者深矣【傅拱字序】
　　天地之化包括无外运行无穷然其所以为实不越乎一隂一阳两端而已其动静屈伸往来阖辟升降浮沉之性虽未尝一日不相反然亦不可以一日而相无也圣人作易以通神明之徳类万物之情其所以为説者亦若是焉耳矣然及其推之人事而拟诸形容则常以阳为君子而引翼扶持惟恐其不盛隂为小人而排摈抑黜惟恐其不衰何哉盖阳之徳刚隂之徳柔刚者常公而柔者常私刚者常明而柔者常闇刚者未尝不正而柔者未尝不邪刚者未尝不大而柔者未尝不小公明正大之人用于世则天下蒙其福私暗邪辟之人得其志则天下受其祸此理之必然也且非独于易之説为然盖凡自古圣贤之言杂出于传记者亦未有不好刚而恶柔者若夫子所谓刚毅近仁而又尝深以未见刚者为叹及乎或人之对则又直以有欲病枨也之不得为刚盖専以是为君子之徳也【金华潘公文集序】
　　庄周曰易以道隂阳不可谓他无见盖易自四象八卦重而为六十四卦三百八十四爻只是説个隂阳下至脩养方技等家亦只是用此二字而已魏伯阳叅同契恐希夷之学有些自其源流【呉必大録】
　　或问中庸十二章説道之费隐如是其大且妙后面却只归在造端乎夫妇上此中庸之道所以异于老佛之谓道也先生曰须更看所谓优优大哉礼仪三百威仪三千处圣人之道弥满充塞无少空缺若于此有一毫之差便于道体有欠也若佛则只説道道无不在无适而非道政使于礼仪有差错处亦不妨故他于此都理防不得庄子却理会得又不肯去做如天下篇首一段皆是説孔子恰似快刀利劔斫将去更无些子窒碍又且句句有着落如所谓易以道隂阳春秋以道名分可煞説得好虽然如此又却不肯做然其才亦尽高正所谓智者过之【辅广録】
　　立卦生爻事有因两仪四象已前陈须知三絶韦编者不是寻行数墨人潜心虽出重爻后着眼何妨未画前识得两仪根太极此时方好絶韦编
　　问近见先生易诗云立卦生爻事有因两仪四象已前陈因字之义如何先生言卦爻因仪象而生立也即两仪生四象四象生八卦之意又问生爻指言重卦否曰然
　　天地间只有个竒耦自二而四自四而八只恁推去都走不得而杨子却两作三谓之天地人事事要分做三截又且有气而无朔有日星而无月恐不是道理
　　先生曰读书只就一直道理看剖析自分晓不必去偏曲处看易有个隂阳诗有个邪正书有个治乱皆是一直路迳可见别无峣﨑【徐防録】
　　伏羲画卦只就隂阳以下孔子又就隂阳上发出太极康节又道须信画前元有易濓溪太极图又有许多详备问气化形化男女之生在气化否荅曰凝结成个男女因甚得如此都是隂阳无物不是隂阳又问天地未判时下面许多都已有否荅曰事物虽未有其理则具【徐防録】
　　或説一是干初画熹谓那时只是隂阳未有乾坤安得乾坤初间只是一画者二到有三画方成乾卦
