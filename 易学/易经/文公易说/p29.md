<!-- { "loadSidebar": true } -->
　　问睽君子以同而异作理一分殊看如何先生云理一分殊是理之自然如此这处又就人事之异同上说盖君子有同处有异处如所谓周而不比羣而不党是也大抵易中六十四象下句皆是就人事之近处说不必深去求他此处伊川说得甚好
　　如易中所谓又谁咎也自有三个而其义有二如不节之嗟与自我致寇言之则谓咎皆由己不可咎诸人如出门同人言之则谓人谁有咎之者矣以此见得古人立言有用字虽同而其义有异【黄有开録】
　　问山下有泽损君子以惩忿窒欲风雷益君子以见善则迁有过则改【云云】先生曰伊川将来牵合说熹不晓看来人有迁善时节自有改过时节不成必是一件事熹看来只是惩忿如摧山窒欲如填壑迁善如风之速改过如雷之烈又曰圣人取象亦只是个大约髣髴意思如此若着言语穷他便有说不去时如后面小象若更敎孔子几句也不去【沈僴録】
　　又如喜怒上做工夫固是然亦须事事照管不可専于喜怒如易损卦惩忿窒欲益卦见善则迁有过则改似此说话甚多圣人却去四面八头说来须是逐一理防身上许多病痛都要防闲【周明作録】
　　惩忿如救火窒欲如防水【余大雅録】
　　臣闻古之圣贤穷理尽性备道全徳其所施为虽无不以操存省察犹未尝少有自足之心是其平居所以操存省察而致其惩忿窒欲迁善改过之功者固无一念之间断及其身之所履有大变革则又必因是而有以大警动于其心焉所以谨初始而重自新也【己酉拟上封事】
　　问惩忿窒欲忿怒易难制故曰惩惩是戒于后欲之起则甚微渐渐到炽处故曰窒窒谓塞于初古人说情窦窦是罅隙须是塞其罅隙曰惩也不専是戒于后若是怒时也须去惩治他始得惩者惩于今而戒于后耳窒亦非是真有个孔穴去塞了但遏絶之使不行耳又曰山下有泽损君子以惩忿窒欲风雷益君子以见善则迁有过则改观山之象以窒忿观泽之象以窒欲欲如污泽然其中秽浊解污染人须当填塞了如风之迅速以迁善如雷之奋以改过广云观山之象以惩忿是如何曰人怒时自是恁突兀起来故孙权曰令人气涌如山
　　问何以窒欲伊川曰思此莫是言欲心一萌当思礼义以胜之否先生曰然
　　问通书干损益动章前面惩忿窒欲迁善改过皆是自脩底事后面忽说动者何故曰所谓惩忿窒欲迁善改过皆是动上有这般过失须于方动之时审之方无凶悔吝所以再说个动【沈僴録】
　　前日公说风雷益看公也无些子风意思也无些子雷意思【叶贺孙録】
　　先生言某昨日思风雷益君子以迁善改过迁善如风之速改过如雷之猛祖道曰莫是才迁善便是改过否曰不然迁善字轻改过字重迁善如惨淡之物要使之白改过如黒之物要使之白用力自是不同迁善者但是见人做得一事强似我心有所未安即便迁之若改过须是大段勇猛始得又曰公所说蒙与蛊二象却有意思如山下有泽损君子以惩忿窒欲必是降下山以塞其泽便是此象六十四卦象皆如此【曾祖道録】
　　问益卦迁善改过先生曰风是一个急底物见人之善己将不及迁之如风之急雷是一个勇决底物已有过便断然改之如雷之勇决不容其些子迟缓又曰迁善字轻改过字重
　　中未光也事虽正而意潜有所系吝荀子云云佛氏云云流注不断皆意不诚之本也
　　问夬象曰居徳则忌曰则约也忌防也谓约立防禁则无溃散某于此义不能无疑更乞批报荅云未详
　　问泽上于地萃君子以除戎器戒不虞曰大凡物聚众盛必有事故当豫为之备如人少处必无争才人多少间便自有争所以当豫为之防也又泽本当在地中今却上于地上是水盛有溃裂奔突之忧故其取象如此【沈僴録】
　　问萃九五一爻似亦甚好而反云有位未光也是如何先生云见不得读易似这様且恁地解去若强说便至凿了
　　易象有之曰地中生木升君子以顺徳积小以髙大盖因其固然之理而无容私焉者顺之谓也由是而之则其进徳也孰御许生名升与予学予察其得于内者盖如是故因其名之义而敬字曰顺之云绍兴戊寅十月十二日新安朱熹仲晦父书
　　地中生木升君子以顺徳积小以髙大汪丈尝云曾考究得树木之生日日滋长若一日不长则死矣学者之于学不可少懈须日日要进若一日不进便退便昬近来学者才相踈便都休了其弊盖以此也【吴必大録】
　　地中生木升君子以顺徳积小以髙大木之生也无日不长一日不长则木死矣人之学也一日不可已一日而已则心必死矣【万人杰録】
　　问泽无水困君子以致命遂志曰泽无水困君子道穷之时但当委致其命以遂吾之志而已致命犹送这命与他不复为我之有虽委致其命而志则自遂无所囬屈伊川解作推致其命虽说得通然论语中致命字都是委致之致事君能致其身与士见危致命见危授命皆是此意授亦致字之意言将这命授与之也【沈僴録】
　　因言近来稍信得命及孔子说君子谋道不谋食忧道不忧贫观此一段则穷逹当付之分定所当谋者惟道尔荅曰此一段不専为有命盖专为学者当谋道而设只说一句则似缓而不切故反覆推明以至忧道不忧贫而止且君子之所急当先义语义则命在其中若行一不义杀一不辜而得天下不为此只说义若不恤义唯命是恃则命可以有得虽万钟有不辨礼义而受之矣义有可取如为养亲于义合取而有不得则当归之命尔如泽无水困则不可以有为只得致命遂志然后付之命可也【余大雅録】
　　困厄有重轻力量有小大若能一日十二辰防检自己念虑动作都是合宜仰不愧俯不怍如此而不幸填沟壑丧殒命有不暇恤只得成就一个是处如此则方寸之间全是天理虽遇大因厄有致命遂志而已亦不知有人之是非向背惟其是而已【同上】
　　致命犹言将这命送与他相似【防渊録】
　　问木上有水井之义曰如草木之生津润皆上行露水直至树末此即木上有水之义虽至小之物亦然如石菖蒲每晨叶尾皆潮水珠虽藏之密室亦然非露水也或云尝见野老说芋叶尾每早亦含水珠须日出防干则无害若太阳未照为物所挨落则芋实焦枯无味或生虫此亦菖蒲潮水之类尔曰然问井字之义与木上有水何预曰木上有水便如井中之水水本在井底却能汲上来供人食用故取象如此又问程子井桶之说是否曰不然木上有水是木穿水中张上那水若作汲桶则解不通矣且与后面羸其瓶凶之说不相合也【沈僴録】
　　井象只取巽入之义不取木义【防渊録】
　　木上有水井说者以为木是汲器则后面却有瓶瓶自是瓦器此不可晓怕只是说水之津润上行至那木之杪这便是井水上行之象问是桔橰之类荅云亦恐是如此又云禾上露珠便是下面水上去大率里面水气上则外面底也上【同上】
　　问木上有水井之义先生曰巽在坎下便是木在下面涨得水上来又问此与井之义何与先生云木上有水便是那井水之水水本在井底却能上来给人之食故取象如井程子解作器汲水而出井之象恐不然木上有水是木穿水中涨出那水如水桶中盛两斗水若将一木如斗样大沉在水底则木上之水亦长一斗便是此义若如汲水器之说则与后面羸其瓶之义不相合也【后就问先生先生云不曾说木在下面涨得水来这个话是别人说义理不是如此】
　　问革之象不曰泽在火上而曰泽中有火盖水在火上则水灭了火不见得水决则火灭火炎则水涸之义曰中有火则二物并在有相息之象否先生云亦是恁地
　　泽中有火革盖言隂阳相胜复故圣人治厯明时林侍郎言圣人于革着治厯者盖厯必有差须时时改革熹谓天度固必有差须在吾术中始得如度几年后当差一分便就此一分去乃是又云厯数微妙如今下漏一般漏管稍澁则必后天稍阔则又先天未子而子未午而午【舒髙録】
　　泽中有火水能灭火此只是说隂盛阳衰火盛则克水水盛则克火此是泽中有火之象便有那四时改革底意思君子观这象便去治厯明时林侍郎说因革卦得厯法云厯须年年改革不改革便差了天度此说不然天度之差盖縁不曽推得那厯元定却不因不改而然厯岂是那年年改革底物治厯明时非谓厯当改革盖四时变革中便有个治厯明时底道理
　　革言三就言三畨结褁成就如第一畨商量这个是当革不当革说成一畨又更如此商量一畨至于三畨然后说成了却不是三人来说
　　泽中有火自与治厯明时不甚相干圣人取象处只是依稀地说不曽确定指杀只是见得这些意思如此
　　因看太学士人荅厯差防言厯不可不常变通盖天运常差故厯贵常变易之革曰君子以治厯明时盖谓是也先生曰比因林栗侍郎平生好言厯而不得其要一日忽悟曰我得之矣问之则曰读易至革卦曰君子以治厯明时革者变革治厯者贵常变革而已自此论一出扇得后生辈靡然和之熹常问之林荅云当一年一造厯则不差熹不觉大笑【无名氏】
　　所过者化程子于易中引之【革九五】及其语録中说似皆以为身所经厯处人化其徳此意平实亦与上下文意相应似不必更为化说若论人心本虚事物过了便无朕迹却自不妨有此理也【荅吕祖俭】
　　君子所过者化伊川本处解略易大人虎变却说得详荀子亦有仁人过化存神之语此必古语如克己复礼亦是古语左中亦引克己复礼仁也如崇徳脩慝辨惑亦是古语盖是两次人问了【吕煇録】
　　所过者化所存者神伊川解革卦言所过变化事理炳着所过谓身所经厯处也【陈文蔚録】
　　正位凝命恐伊川说得未然言人君临朝也须端庄安重一似那鼎相似安在这里不动然后可以凝住那天之命如所谓协于上下以承天休【同上】
　　问艮之象何以为光明先生云定则明凡人胷次烦扰则愈见昬昧中有定止则自然光明庄子所谓泰宇定而天光发焉是也
　　山上有木木渐长则山渐髙所以为渐
　　渐之象曰顺相保也言须是上下同心协力相保聚方足以御冦
　　两终字伊川说未安【归妹○防渊録】
　　丰上六象云天际翔也是其屋髙大至于天际却反以自障蔽
　　丰其屋天际翔也似是说如翚斯飞様言其屋之自蔽障阔【防渊録】
　　不知圣人特地做一个卦说旅则甚
　　明慎用刑而不留狱却只是火在山上之象又不干旅事
　　九五象王居无咎只是节做四字句伊川泥其句所以说得王居无处差了如上九象亦自节了字则此何疑
　　议狱缓死只是以诚意求之泽上有风感得水动议狱缓死则能感人心【防渊録】
　　问泽上有风中孚风之性善入水虚而服顺承波浪涌惟其所感有相信从之义故为中孚曰也是如此风去感他他便相顺有相孚之象又曰泽上有风中孚须是泽中之水海即泽之大者方能相从乎风若溪湍之水则其性急流就下风又不柰他何
　　问中孚是诚信之义议狱缓死亦诚信之事故君子尽心于是曰圣人取象有不端确处如此之类今也只得恁地解但是不甚亲切
　　中孚小过两卦鹘突不可晓小过尤甚如云弗过防之从或戕之则只是不能过防之四字只是一句至弗遇过之皆是两字为絶句意义更不可晓
　　山上有雷小过是声在髙处下来飞鸟遗之音也是髙处声下来故小过
