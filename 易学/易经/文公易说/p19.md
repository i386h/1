<!-- { "loadSidebar": true } -->
　　问困于酒食本义作餍饫于所欲是如何先生云此是困于好底事在困之时有困于好事者有困于不好事者此爻是好爻当困时则为困于好事如感时花溅泪恨别鸟惊心花鸟好娱戏底物这时却发人不好底事思是因好物困也酒食餍饫亦是如此又问云中有庆也是如何先生云他下面有许多好事
　　问困二五皆利用祭祀是如何先生云他得中正又似取无应而心专一底意思
　　朱绂方来利用享祀先生曰以之事君则君应之以之事神则神应之【吕煇録】
　　朱绂赤绂若如伊川説使书传中説臣下皆是赤绂则可诗中却有朱芾斯皇一句是説方叔于理又似不通熹之精力只推得到这里【防渊録】
　　祭祀享祀想只説个祭祀无那自家活人却享他人祭之説【同上】
　　六三阳之隂上六隂之隂故将六三言之则上六为妻【巽下坎上】井
　　井是那掇不动底物事所以改邑不改井【防渊録】汔至亦未繘井羸其瓶凶汔至略作一句亦未繘井羸其瓶是一句意至而止如绠未及井而瓶败言功不成也
　　程沙随以井卦有井谷射鲋虾蟆也遂説井有虾蟆之象木上有水井上前两足也五头也四眼也三与二身也初后两足也其穿凿一至于此熹尝谓之曰审如此则此卦当为虾蟆卦方可如何却谓之井卦【辅广録】
　　鲋程沙随以为蜗牛如今废井中多有之【防渊録】九三可用汲以上三句是象下两句是占大槩是説理决不是説汲井【同上】
　　若非王明则无以收拾人才
　　收虽作去声读义只是收也
　　【离下兊上】革
　　郑少梅解革卦以为风炉亦解得好初爻为炉底二爻为炉眼三四五爻是炉腰处上爻是炉口
　　问革下三爻有谨重难改之意上三爻则革而善葢事有新故革者变故而为新也下三爻则故事也未变之时必当谨审于其先上三爻则变而为新事矣故渐渐好先生云然又云乾卦到九四爻谓乾道乃革也是到这处方变了
　　问革二女志不相得与睽不同行有异否先生云意则一但变韵而叶之耳
　　革未占有孚伊川于爻中占字皆不把做卜筮尚其占説
　　问革与睽相类睽上火下泽则不相入此火在泽下有变革之理睽中女在前少女在后有相离之义而此以中女继少女故曰革
　　【巽下离上】鼎
　　刘砺解鼎颠趾利出否无咎或曰据此爻是凡事须用与他翻转了却能致利先生曰不然只是偶然如此此本是不好底爻却因祸致福所谓不幸中之幸葢鼎颠趾本是不好却因颠倾出鼎中恶之物所以反得利而无咎非是故意欲翻转鼎趾而求利也【沈僩録】
　　得妾以其子得妾是无要其重却在以其子处颠趾利出否伊川説是得妾以其子无咎彼谓子为王公在丧之称者恐不然【防渊録】
　　问鼎九三鼎耳革是如何先生云他与五不相应五是鼎耳鼎无耳动不得革是换变之义他在上下之闲与五不相当是鼎耳变革了不可举移虽有雉膏而不食此是阳爻隂阳终必和故有方雨之吉
　　形剭班固使来若作形渥却只是浇湿浑身
　　六五金只为上巳当玉了却下取九二之应来当金葢推排到这里无去处了

　　文公易説卷五
　　钦定四库全书
　　文公易説卷六　　　　　　宋　朱鉴　撰
　　下经
　　【震下震上】震
　　震来虩虩是震之初震得来如此
　　言人常似那震来时虩虩地便能笑言哑哑到得震惊百里也不丧匕鬯这个相连做一串説下来【防渊録】
　　震未便説到诚敬处只是説临大震惧而不失其常主器之事未必辞便有此意看来只是传中方説【防渊録】
　　亿丧贝有以亿作噫字觧底
　　李燔问伊川先生言震惊百里不丧匕鬯临大震惧能安而不自失惟诚敬而已处震之道固当如此若出于不测惊动莫不害事否先生曰若诚敬至自是不惊惊则自是有闻断
　　【艮下艮上】艮
　　吴必大问兼山所得于程门者云艮内外皆止是内止天理外止人欲又如门限然在外者不得入在内者不得出此意如何先生云何故恁地説因论艮其止彖云止其所便是觧艮其背盖人之四肢皆能运转惟背不动止其所之义也程传觧作止于所不见恐未安若是天下之事皆止其所已何与焉人亦何与焉此所谓不获其身行其庭不见其人也又问莫是舜有天下而不与之意否曰不相似如所谓百官万务金革百万之众饮水曲肱乐在其中万变皆在人其实无一事是也又云艮其背静而止也行其庭动而止也万物皆止其所只有理而已不获其身不见其人也因论易云彖象文言觧得易直是分晓精宻但学者虚心读之便自可见如利见大人文言分明觧圣人作而万物覩之类是也爻辞只是占得此卦爻之辞看作何用谓如屯卦之利建侯屯自是卦画何尝有建侯意思如晋文公占之便有用也又如王用亨于岐山亨字合作享字是王者有事于山川之卦以屯推之皆可见矣【万人杰録】
　　郭子和传其父学又兼象数其学已杂又被谢昌国拈掇得愈不是了又问郭以兼山学自名是其学只一艮卦曰易之道一个艮卦可尽则不消更有六十三卦【金去伪録】
　　问止非为也为不止矣何谓也曰止便不作为作为便不是止曰止是以心言否曰是淳举易传内欲不萌外物不接曰即是这止【问艮卦○陈淳録】
　　示喻艮背之説周程先生意是如此寻常亦只此晓防于道理工夫无不是处但近读见得彖辞觧云艮其止止其所也正説此句之意则所谓艮乃止也背乃当止之所也程先生于此句下亦作此説却不本上文卦辞之义盖理自两通但文王本意则只当依孔子所觧为是不须更引不见之説以杂之也不审尊意以为如何【荅吕竦】
　　问通书艮其背背非见也云云荅曰程子觧艮其背谓止于其所不见即此説然看易意恐不是恁地如彖下止亦只是去止那上而止艮其止此一句若不是止字误本是背字便是艮其止句觧那艮其背一句艮其止乃是止于其所当止也亦似大学言君止于仁臣止于敬之类程子觧此下文觧得甚好上面艮其背是止于其所当止之地也不获其身行其庭不见其人万物皆各止其所了都纯是理也不见冇已也不见有人都只见是理【徐寓録】
　　伊川易传艮其背一段只是非礼勿视非礼勿听非礼勿言非礼勿动则止于所不见无欲以乱其心不获其身者盖外既无非礼之视听言动则内自不见其私已之欲矣外物不接便是奸声乱色不留聪明滛乐慝礼不接心术惰慢邪僻之气不设于身体之意又曰艮其背不获其身行其庭不见其人易中只是説艮其止止其所人之四肢百骸皆能动作惟背不能动止于背是止得其当止之所明道答横渠定性书举其语是此意伊川説却不同又自是一説不知伊川觧艮其止止其所也又説得分晓却觧艮其背又自有异想是照顾不到周先生通书之説却与伊川同也或问不见可欲便心不乱与艮其背之説何如曰老氏之説非为自家不见可欲看他上文皆是使民人如此如虚其心亦是使他无思无欲实其腹亦是使他饱满【温公如此觧蔡文説不然】又曰艮其背看伊川説只是非礼勿视非礼勿听非礼勿言非礼勿动今人又説得深少闲便恐走作如释老氏之説屏去外物也又因説止于所不见曰非礼之事物湏是常去防闲它不成道我恁地了便一向去事物里面衮得【叶贺孙録】
　　不获其身不得其身也犹言讨自家自己不得又曰欲出于身人才要一件物事便须以身已去对副他若无所欲则可恁底平平过便似无此身一般又曰伊川觧艮其背一段若别做一段看却好只是移放易上説便难通湏费心力口舌方始为説得出又曰上下敌应不相与犹言各不相管只是各止其所又曰明道曰与其非外而是内不若内外之两忘也説得最好便是不获其身行其庭不见其人不见有物不见有我只见其所当止也如为人君止于仁不知下面道如何只是我当止于仁为人臣止于敬不知上面道如何只是我当止于敬只认我所当止也以至父子兄弟夫妇朋友大事小事莫不皆然从伊川之説到不获其身处便説不来至行其庭不见其人越难説只做止其所止更不费力【叶贺孙録】
　　艮背之用固在于止其所然能止其所乃知至物格以后事始学者还便可用否更告喻及也【荅吕伯恭别纸】
　　所示疑义若据易文则艮其背即是止其所之义而伊川説作两般恐非经之本防然其言止欲于无见乃非礼勿视勿听之义于学者亦不为无用更思之【荅杨仲思】
　　艮其背不见其身盖是闲邪存其诚制之于外以安其内奸声乱色不留聪明淫乐慝礼不接心术之意若能如此做工夫亦自好外物不接不萌之际二字南轩以为当去伯恭却説止于所不见是眼虽见而心不见恐无此理但易本意却是説只见义理不见已身也不知是疼不知是痛不知是利不知是害如舍生取义杀身成仁一般行其庭不见其人是只见道理不见那人也不知是张三不知是李四【黄显子録】
　　旧闻先生言艮其背是止字彖中明言艮其止止其所也又言艮其背一句是脑故彖中言是以不获其身行其庭不见其人也四句只略相对【同上】
　　问伊川艮其背传看来所谓止者正谓应事接物之时各得其所也今云止于所不见又云不交于物则是无所见无所交方得其所止而安若有所见有所交时是全无可止之处矣曰这处无不见底意思周先生也恁地説是它偶看这一处错了相传如此但看孔子释彖之辞云艮其止止其所也盖此一句即是説艮其背人身皆动惟背不动这便是所当止处此句伊川却説得好若移此句説它脑子便无诈多劳攘【林夔孙録】
　　行其庭不见其人一似不曾见人一般【同上】
　　因説不获其身曰如君止于仁臣止于忠但见得事之当止不见此身之为利为害才将此身预其间则道理便壊了古人所以杀身成仁舍生取义者只为不见此身方能如此【林学蒙録】
　　问艮其背不获其身是静中之止行其庭不见其人是动中之止伊川云内欲不萌外物不接如是而止乃得其止似只説得静中之止否先生云然此段分作两截却是艮其背不获其身为静之止行其庭不见其人为动之止总説则艮其背是止之时当其所止了所以止时自不获其身行时自不见其人此三句乃艮其背之效验所以彖辞先説止其所也上下敌应不相与也却云是以不获其身行其庭不见其人也又问云止有两义得所止之止是指义理之极行止之止则就人事所为而言先生曰然时止之止止字小得其所止之止止字大此段工夫全在艮其背上多是人将行其庭对此句説便不是了行其庭则是轻説过縁艮其背既尽得了则不获其身行其庭不见其人矣
　　李闳祖问伊川易传艮其背之义曰此説似差了不可晓若据夫子説止其所也只是物各有所止之意伊川又却于觧艮其止止其所也又是説得分明恐上面是失检防【钱木之録】
　　君子之学莫若廓然而大公物来而顺应自后许多説话只是此二句意艮其背不获其身行其庭不见其人此是説廓然而大公
　　张洽问艮其背处先生曰艮其背不获其身是只见个道理不见自家行其庭不见其人是只见个道理不见个人也【潘时举録】
　　艮其背背只是言止也人之四体皆能动惟背不动取止之义各止其所则廓然而大公【廖徳明録】
