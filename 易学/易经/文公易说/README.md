<!-- { "loadSidebar": true } -->
　　钦定四库全书　　　　经部一
　　朱文公易説　　　　　易类
　　提要
　　【臣】等谨案朱文公易説二十二卷宋朱鉴编案朱子世系朱子三子长曰塾塾二子长曰鉴则朱子嫡长孙也鉴字子明以补迪功郎官至湖广总领朱子注易之书为目有五曰易传十一卷曰易本义十二卷曰易学启蒙三卷曰古易音训二卷曰蓍卦考悮一巷皆有成帙其朋友论难与及门之辨説则散见语録中鉴彚而葺之以成是编昔郑元笺注诸经其孙魏侍中小同复裒其门人问答之词为郑志十一巷鉴之编辑绪言亦犹此例也考朱子初作易传用王弼本后作易本义始用吕祖谦本易传宋志着録今已散佚当理宗以后朱子之学大行賸语残编无不奉为球璧不应手成巨帙反至无传殆以未定之説自削其稿故不复流布与鉴是书全采语録之文以补本义之阙其中或门人记述未必尽合师説或偶然问答未必勒为确论安知无如易传之类为朱子所欲刋除者然收拾放佚以备考证亦可云能世其家学矣乾隆四十二年二月恭校上
　　总纂官【臣】纪呁【臣】陆锡熊【臣】孙士毅
　　总　校　官　【臣】　陆　费　墀







　　钦定四库全书
　　文公易説卷一　　　　　　宋　朱鉴　撰
　　河图洛书　先天图附
　　世传一至九数者为河图一至十数者为洛书考之于古正是反而置之予于啓蒙辨之详矣读大戴礼书又得一证甚明当篇有二九四七五三六一八之语而郑氏注云法文也然则汉人固以此九数者为洛书矣閤皂甘君叔怀欲刻二图山中览者未必深考又当大啓争端聊书以谂之庆元丁巳上元节日遯翁书【书河图洛书后】
　　先生谓甘叔怀曰曽看河图洛书数否无事时好看且得自家心流转得动【辅广録】
　　河图既无四隅则比之洛书固亦为圎矣注中三句本唐书厯志一行之説二始者一二也一竒故为刚二耦故为柔二中者五六也五者十日六者十二辰也二终者十与九也闰余之法以十九嵗为一章故其言如此然一章之数似有附会当时姑借其説以明十数之为河图耳【荅廖徳明】
　　论虽以四十五为河图五十五者为洛书然序论之文多先书而后图盖必以五十五数为体而后四十五者之变可得而推又况易传明有五十有五之文而洪范又有九位之数耶【荅程大昌】
　　河图洛书熹窃以大传之文详之河图洛书盖皆圣人所取以为八卦者而九畴亦并出焉今以其象观之则虚其中者所以为易也实其中者所以为洪范也其所以为易者已见于前段矣所以为洪范则河图九畴之象洛书五行之数有不可诬者恐不得以其説出于纬书而略之也【与郭冲晦】
　　林夔孙问前日承先生説云老阳少隂老隂少阳即除了本身一二三四便是九八七六之数今观啓蒙阳进隂退之説也是如此荅曰他进退亦是自然如此不是人去强教他进退但是以十言之则大故分晓这物事好则剧问云看河图上此数便牵走了曰天地只是不会説倩圣人出来説若天地自防説想见更説得好如河图洛书便是天地画出底
　　或问河图自五之外如何一便成六七八九十荅曰皆从五过则一对五而成六二对五而成七三对五而成八四对五而成九到末梢五又撞着个五五便成十又曰河图是常数洛书是变数【舒高録】
　　问温公河图洛书之説荅云温公以河图洛书为怪妄未是若説果无此夫子何以説河不出图尚书云云此理盖有之温公又以繋辞为非圣人之书亦縁图书之説故也【吕煇録】
　　问或曰天地之数五十有五而大衍之数五十何也铢窃谓天地之所以为数不过五而已五者数之祖也盖参天两地三阳而二隂三二各隂阳错而数之所以为数五也是故三其三三其二而为老阳老隂之数两其三一其二而为少隂之数两其二一其三而为少阳之数皆五数也河图自天一至地十积数凡五十有五而其五十者皆因五而后得故五虚中若无所为而实乃五十之所以为五十也【一得五而成六二得五而成七三得五而成八四得五而成九五得五而成十无此定数则五十者何自来耶】洛书自一五行至九五福积数凡四十有五而其四十者亦皆因五而后得故五亦虚中若无所为而实乃四十之所以为四十也【一六共宗而为太阳之位数二七为朋而为少隂之位数三八成友而为少阳之位数四九同道而为太隂之位数不得此五数何以成此四十耶】即是观之河图洛书皆五居中而为数宗祖大衍之数五十者即此五数衍而乗之各极其十则合为五十也是故五数散布于外为五十而为河图之数散布于外为四十而为洛书之数衍而极之为五十而为大衍之数皆自此五数始耳是以于五行为土于五常为信水火木金不得土不能各成一气仁义礼智不实有之亦不能各为一徳此所以为数之宗而揲之法必衍而极于五十以见于用也不知是否荅云此説甚是【答董铢】
　　问河图之数不过一奇一耦相错而已故太阳之位即太隂之数太隂之位即太阳之数少隂之位即少阳之数少阳之位即少隂之数见其迭隂迭阳隂阳相错所以为生成也天五地十居中者地十亦天五之成数盖一二三四已含六七八九者以五乗之故也盖数不过五也洛书之因一二三四以对九八七六其数亦不过十盖太阳占第一位已含太阳之数少隂占第二位已含少隂之数少阳占第三位已含少阳之数太隂占第四位已含太隂之数虽其隂阳各自为数然五数居中太阳得五而成六少隂得五而成七少阳得五而成八太隂得五而成九则与河图一隂一阳相错而为生成之数者亦无以异也不知可如此看否啓蒙言其数与位皆三同而二异三同谓一三五二异谓河图之二在洛书则为九河图之四在洛书则为七也盖一三五阳也二四隂也阳不可易而隂可易阳全隂半隂常从阳也然七九特成数之阳所以成二四生数之隂则虽阳而实隂虽易而实未尝易也不知是否荅云所论甚当河图相错之说尤佳【同上】
　　二始者一为阳始二为隂始二中者五六二终者九十五便是十干所起六便是十二律所生圎者星也圎者河图之数言无那四角底其形便圎【防渊録】
　　河图中宫天五乗地十而得七八九六因五得数积五竒五耦而为五十有五【防渊録】
　　昆仑大无外旁薄下深广隂阳无停机寒暑互来往皇牺古神圣妙契一俯仰不待窥马图人文已宣朗浑然一理贯昭晰非象罔珍重无极翁为我重指掌【感兴诗】
　　一二三四九八七六最妙一藏九二藏八三藏七四藏六【廖徳明録】
　　易有太极是生两仪者一理之判始生一竒一耦而为一画者二也两仪生四象者两仪之上各生一竒一耦而为二画者四也四象生八卦者四象之上各生一竒一耦而为三画者八也爻之所以有竒有耦卦之所以三画而成者以此而已是皆自然流出不假安排圣人又已分明说破亦不待更着言语别立议论而后明也此乃易学纲领开卷第一义然古今未见有识之者至康节先生始传先天之学而得其説且以此为伏羲之易也説卦天地定位一章先天图干一兊二离三震四巽五坎六艮七坤八之序皆本于此若自八卦之上又放此而生之至于六画则八卦相重而成六十四卦矣六十四卦之上又放此而生之至十二画则六十四卦相重而成四千九十六卦矣焦贡易林是也【荅虞大中】
　　陈淳问先天图有自然之象数伏羲当初亦知其然否先生曰直图据见在底画较自然圎图作两段来拗曲恁地转来防是竒恁地转去防是耦有些造作不甚依他元初防伏羲当初只是太极下面有个隂阳便知得一生二二又生四四又生八恁地推去做成这物事不觉成来如此齐整
　　林学履问先天图阳在隂中阳逆行隂在阳中隂逆行阳在阳中隂在隂中皆顺行何谓也先生曰图左一边属阳右一边属隂左自震一阳离兊二阳干三阳为阳在阳中顺行右自巽一隂坎艮二隂坤三隂为隂在隂中顺行坤无阳艮坎一阳巽二阳为阳在隂中逆行干无隂兊离一隂震二隂为隂在阳中逆行
　　又问先天图心法也图皆自中起万化万事生乎心也先生曰其中间白处便是太极三十二隂三十二阳便是两仪十六隂十六阳底便是四象八隂八阳底便是八卦
　　又问图虽无文终日言之不离乎是何也曰一日有一日之运一月有一月之运一嵗有一嵗之运大而天地之始终小而人物之生死逺而古今之世变皆不外乎此只是一个盈虚消息之理本是个小底变成大底到那大处又变成小底如纳甲法干纳甲坤纳乙艮纳丙兊纳丁震纳庚巽纳辛离纳壬坎纳癸亦是这个又如火珠林若占一屯卦则初九是庚子六二是庚寅六三是庚辰六四是戊午九五是戊申上六是戊戌亦是此又如道家以坎离为真水火为六卦之主而六卦为坎离之用自月初三为震上为兊望日为干望后为巽下为艮晦为坤亦不外此又曰干之一爻属戊坤之一爻属已留戊就己方成坎离盖乾坤是大父母坎离是小父母【黄义刚録】
　　杨至曰正义谓易者变化之緫号代换之殊称乃隂阳二气生生不息之理窃见此数语亦说得好先生曰熹以为易字有二义有变易有交易先天图一边本都是阳一边本都是隂阳中有隂隂中有阳便是阳往交易隂隂来交易阳两边各各相对其实非此往彼来只其象如此然圣人当初亦不恁地思量只是画一个隂画一个阳毎个便生两个就一个阳上又生一个阳一个隂就一个隂上又生一个隂一个阳只管恁地去自一为二二为四四为八八为十六十六为三十二三十二为六十四既成个物事便自然如此齐整皆是天地本然之妙元如此但略假圣人手画出来如干一索而得震再索而得坎三索而得艮坤一索而得巽再索而得离三索而得兊初间画卦时也不是恁地只是画成八个卦后便见有此象耳【黄义刚録】
　　先天图八卦为一节不论月气先后【李闳祖録】
　　天一生水三生木木阳东北也次而北又次而东此阳之生也地二生火四生金金隂西南也次而南又次而西此隂之生也【刘砥録】
　　包问康节以数推物如何曰此知康节之下者耳今覆射者亦能之康节之学本于明理明道所谓观天地之运化然后頽然其顺浩然其归乃康节所到处康节之学得于先天盖是専心致志看得这物事熟了自然前知又云康节看物事便成四个渠只是怕处其盛且如看花方其蓓蕾向盛也半开渐盛正开大盛则衰矣人之势熖者必衰强壮者必死是其理如此康节一见则便能知之先天图有一月之自复而震属初三日月之生也至兊属初八日月之上也干月之望也巽月之始也至艮属二十三日月之下也坤则其晦日也【万人杰録】
　　先天图一日有一个恁地道理一月有一个恁地道理以至合元防运世十二万九千六百嵗亦只是这个道理且以月言之自坤而震月之始生初三日也至兊则月之上初八日也至干则月之望十五日也至巽则月之始十八日也至艮则月之下二十三日也至坤则月之晦三十日也【辅广録】
