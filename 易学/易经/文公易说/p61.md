<!-- { "loadSidebar": true } -->
　　傅至叔言伊洛诸公文字说得不恁分晓至先生而后大明先生曰他一时间都是英才故拨着便转便只须恁地说然某于文字却只是依本分解注大抵前圣说话虽后面便生一个圣人有未必尽晓他说者盖他那前圣是一时间或因事而言或生一见而立此说后来人却未见他当时之事故不解得一一与之合且如伊川解经是据他一时所见道理恁地说未必便是圣经本防要之他那个说却又是好说且如易之元亨利贞本来只是大亨而利于正虽有亨若不正则那亨亦使不得了当时文王之意袛是为卜筮设故袛有元亨更无有不元亨袛有利贞更无不利贞后来夫子于象旣以元亨利贞为四徳又于文言复以为言故后人袛以为四徳更不做大亨利贞说了易只是为卜筮而作故周礼分明言太卜掌三易连山归藏周易古人于卜筮之官立之凡数人秦去古未逺故周易亦以卜筮得不焚今人才说易是卜筮之书便以为辱累了易见夫子说许多道理便以为易只是说道理殊不知其言吉凶悔吝皆有理而其敎人之意无不在也夫子见文王所谓元亨利贞者把来作四个说道理亦自好故恁地说但文王当时未有此意今若以元者善之长亨者嘉之会利者义之和贞者事之干与来卜筮者言岂不大糊涂了他要之文王者自不妨孔子之说孔子者自不害文王之说然孔子却不是晓文王意不得但他又自要说一样道理也【杨道夫录】
　　程先生易传义理精字数足无一毫欠阙只是于本义不相合易本是卜筮之书程先生只说得一理【杨与立编】
　　程易言理甚备象数却欠在【杨与立编】
　　伯恭谓易传理到语精平易的当立言无毫发遗恨此乃名言【同上】
　　易传不看本文亦自成一书【同上】
　　问读易若只从伊川之说恐太见成无致力思索处若用已意思索立说又恐渉狂易僭越浩近看易主以伊川之说叅以横渠温公安定荆公东坡汉上之解择其长者抄之或足以己意可以如此否先生曰吕伯恭敎人只得看伊川易也不得致疑熹谓若如此看文字有甚精神却要我做甚浩曰伊川不应有错处先生曰只说道理决不错只恐于文义名物也有未尽又曰公看得诸家说如何浩曰各有长处先生曰东坡解易大体最不好然他却会作文识句法解释文义必有长处【邵浩录】
　　伊川之学在易传不必他求也孔子删诗定书系周易作春秋而其徒又述其言以为论语其言反复证明相为表里未闻其以此而废彼也
　　易传所自作也语录他人作也人之意他人能道者何哉如是作孔氏之门亦可以专治春秋而遂废论语矣而可乎
　　伊川先生为中庸解疾革命焚于前门人问焉伊川曰某有易传在足矣何以多为尝见别本记或问和靖据语录先生自言中庸已成书今其书安在和靖曰先生自以为不满意而焚之矣此言恐得其眞若无所不满于其意而专恃易传逆废中庸吾恐先生之心不如是之隘也【并辨尹和靖手笔】
　　程氏髙弟尹公尝谓易传乃夫子自着欲知其道者求之于此足矣不必旁观他书盖语录或有他人所记未必尽得先生意也又言先生践履尽一部易其作传只是因而写成此言尤有味试更思之若信得及试用年歳之功屏去杂学致精于此自当有得始知前日所谓苏程之室者无以异于杂薫莸冰炭于一器之中欲其芳洁而不污盖亦难矣【答程洵】
　　易传是伊川所自作者其他语录是学者所记故谓只当看易传不当看语录然而夫子所自作者春秋而已论语亦门人所记谓学夫子者只当看春秋不当看论语可乎【吴必大录】
　　尹和靖言看语录伊川云某在何必看此此语如何先生云伊川在便不必看伊川不在了如何不看只是门人所编各随所见浅深却要自家分别他是非前辈亦有言不必观语录只看易传等书自好天下亦无恁地道理如此则只当读六经不当看论语孟子矣【廖谦録】
　　程氏易传难看其用意精密道埋平正更无抑扬若能看得有味则其人亦大段知义理矣盖易中说理是豫先说下个未曾有底事故乍看甚难不若大学中庸有个凖则读着便令人识蹊径诗又能兴起人意思皆易看如谢显道语论却有啓发人处虽其说或失之过然识得理后却细密商量令平正也【万人杰録】
　　易传平淡缜密极好看然亦极难看大抵讲学须先有一入头处方好下工夫【答胡大时】
　　易传且熟读未论前圣作易本防且看得程先生意思亦大有益不必更杂看大抵先儒于易之文义多不得其纲领虽多看亦无益然此一事卒难尽说不若且看程传道理却不错也【答胡季随】
　　易传明白无难看处但此是先生以天下许多道理散入六十四卦三百八十四爻之中将作易看即无音味须将来作事看即句句字字有用处耳【同上】
　　且读易传甚佳但此书明白而精深易读而难晓须兼论孟及诗书明白处读之乃有味耳【答符复】
　　因记顷年汪端明说沈元用问尹和靖伊川先生易传何处是切要处尹云体用一源显微无间此是最切要处后举似李先生先生曰尹说固好然须是看得六十四卦三百八十四爻都有下落处方始说得此话若学者未曾子细理会便与他如此说岂不悮他某闻之悚然始知前日空言无实全不济事自此读书益加详细云【偶读谩记】
　　问程传大槩将三百八十四爻做人说恐通未尽否先生云也是则是不可装定做人说看占得如何有就事言者有以时节言者有以位言者以吉凶言之则为事以终始言之则为时以髙下言之则为位随所作而看皆通系辞云不可为典要唯变所适岂可装定做人说
　　或有咎伊川著书不以示门人再三诵之先生不以为然也因坐复叹先生曰公恨伊川著书不以示人某独恨当时门人弟子布在海内炳如日星自今观之皆不满人意只如易传一书散满天下今家置而人有之且道谁曾看得他个果有得其意者否果曾有行得他个否【杨道夫录】
　　伯恭多劝人看易传一禁禁定更不得疑着局定学者只得守定此个义理固是好但縁此使学者不自长意智何縁防有聦明【吴必大录】
　　先生问必大及二友俱尝看易传看得他如何是好何处是紧要看他爱也不爱爱者是爱他甚处必大等各对讫先生曰如此只是葫芦提看元不曾实得其味此书自是难看须经歴世故多识尽人情物理方看得入盖此书平淡所说之事皆是见今所未尝有者如言事君处及处事变患难处今皆未尝当着可知读时无味盖他说得阔逺未有底事预包载在此学者须读诗书他经自有个见处及曾经歴过前件此等事方可以读之得其无味之味此初学者所以未可便看某屡问读易传人往往皆无所得可见此书难读如论语所载皆是事亲取友居乡党目下便用得者所言皆对着学者即今实事孟子每章先言大防了又自下注脚大学则前面三句緫尽致知格物而下一叚纲目欲明明徳以下一叚又緫括了传中许多事一如鎻子骨才提起便緫统得来所以敎学者且看此二三书若易传则卒乍里面无提起处盖其间义理阔多伊川所自发与经文又似隔一重皮膜所以看者无个贯穿处盖自孔子作传时解元亨利贞已与文王之词不同伊川之説又自与经文不相着读者须是文王自作文王意思看孔子自作孔子意思看伊川自作伊川意思看况易中所言事物已是譬喻不是实指此物而言固自难晓伊川又别发明出义理来今须先得经之本意了则看程传便不至如门扇无臼转动不得亦是一个大底胷次识得世事多者方看得出大抵程传所以好者其言平正直是精密无少过处不比他书有抑杨读者易发越如上蔡论语义理虽未尽然人多喜看正以其说有过处啓发得人看者易入若程传则不见其抑扬略不惊人非深于义理者未易看也【吴必大录】
　　如易传已为太详然必先释字次释文义然后推本而索言之其浅深近逺详密有序不如是之匆遽而繁杂也大抵解经但可略释文义名物而使学者自求之乃为有益耳【答钦夫孟子説疑义】
　　伊川先生晚年所见甚实更无一句悬空説底语今观易传可见何尝有一句不着实【余大雅录】
　　伊川晚年文字如易传直是盛得水住【同上】
　　伯恭谓易传理到语精平易的当立言无毫发遗恨此乃名言今作文字不能得如此自是牵强处多【李闳祖录】
　　新刻小本易传甚佳但籖题不若依官本作周易程氏传旧尝有意凡经解皆当如此不以传先乎经乃见尊经之意汉晋诸儒经注皆如此也后见朋友说晁景迂亦有此论乃知前辈意已及矣今日又得景迂语解亦有好处大抵北方之学终是近本实也【答吕伯恭别纸】
　　程集荷借及略看一二处止是长沙初开本如易传序沿流作泝流祭文侄作犹子之类皆胡家以意改者后来多所改正可从子飞求之殊胜此本也【答张明仲】
　　问易变易也随时变易以从道也易也时也道也皆一也自其流行不息而言之则谓之易自其推迁无常而言之则谓之时而其所以然之理则谓之道时之古今乃道之古今时之盛衰乃道之盛衰人徒见其变动之无常也而不知其时之运也徒见其时之运也而不知其道之为也道之为实造化之枢机生物之根本其随其从非有所随有所从也一气运行自有所不得已焉耳所谓易有太极其此之谓欤一説常处便是时其变动不居往来无穷者易也其所以然者道也一説易道之生也故曰易变易也然易有太极故又曰随时变易以从道也故伊川曰君子顺时如影之随形可离非道也夏葛冬裘饥食渴饮岂有一毫人为加乎其间哉随时而已时至自从而不可须臾离也以是知随时变易以从道三者虽若异名而易之于道初无两物也然自学者分上言之苟未识夫所谓易则时食而饮时葛而裘毫厘之差其应皆忒则将以何为道哉又尝以是思之尽天下之变而已不自道者其易之体欤未尝截然离析者其斯之谓道欤易变易也随时变易以从道也此指易而言谓人事也以理言之【阙】流行而无穷则时之迁移固自未尝不随其所当然而然也当然而然即从道也就人言之众人不识易而不能体则时既迁而不知遂以倒行逆施而违其时之所当然惟圣贤之流行无穷而识之体之其身即易故能变易以从道所谓随时变易以从道犹曰时中云耳【道不可直谓之中姑借时中而言耳】未知是否答云易指卦爻而言以乾卦之濳见跃飞之类观之则随时变易以从道者可见矣
　　问易变易也随时变易以从道也易即道也然以变易而得名道者自然不易之理也从之者亦适当之而已非以此而从彼也荅曰易之所以变易者固皆是理之当然圣人作易则因爻象之变灼见理之所当然者而系之辞敎人以变易从道之方耳如干初则潜二则见之类皆随时变易以从道之谓也【荅王遇】
　　易变易也随时变易以从道正谓伊川这般说话难晓盖他把这书硬定做人事之书他说圣人做这书只为世间人事本有许多变样所以做这书出来【防渊录】
　　随时变易以从道主卦爻而言然天理人事皆在其中今且以乾卦濳见飞跃观之其流行而至此者易也其定理之当然者道也故明道亦曰其体则谓之易其理则谓之道而伊川又谓变易而后合道易字与道字不相似也又云人随时变易易何谓从道曰此皆可以见其意矣【答方士繇】
　　易中无一卦一爻不具此理所以沿流而可以求其源也【同上】
