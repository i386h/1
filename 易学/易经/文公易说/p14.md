<!-- { "loadSidebar": true } -->
　　杨至问十月何以为阳月先生因反诘诸生令思之云程先生于易传中虽发其端然终説得不透彻诸生以所见荅皆不合复请问其防先生云剥尽为坤复则一阳生也复之一阳不是顿然便生乃是自坤卦中积来且一月三十日以复之一阳分作三十分从小雪后便一日生一分上面防得一分下面便生一分到十一月半一阳始成也以此便见得天地无休息处【潘时举録】
　　贺孙问伊川所説剥卦曰公説关要处未甚分明他上才消下便生且如复卦是一阳有三十分他便从三十日头逐分累起到得交十一月冬至他一爻已成消时也如此只伊川説欠得几句説渐消渐长之意黄榦问冬至子之半如何是一阳方生贺孙云冬至子之半是已生成一阳不是一阳方生先生曰冬至方是结筭那一阳冬至以后又渐生成二阳过一月却成临卦坤卦之初阳已生矣【叶贺孙録】
　　问十月为阳不应一月无阳恐阳是生于此月但未成体耳曰九月隂极则阳已下生谓如六阳成六段而一段又分作三十小段从十月积起至冬至即成一爻矣不成一阳是陡顿生亦须从分毫积起且天运流行本无一息间断岂解一月无阳且如木之黄落黄落时萌芽已生了不特如此木之冬青者必先生萌芽而后旧叶方落若论变时天地无时无变如楞严经第二卷首段所载非惟一嵗有变月亦有之非惟月有变日亦有之非惟日有变时亦有之但人不知耳此説亦是【黄义刚録】
　　先生论易谓圣人作易本为欲定天下之志断天下之疑而已不是要因此説道理也如人占得这爻便要能知得这爻之象是吉是凶吉便为之凶便不为然如此理却自在其中矣如剥之上九硕果不食君子得舆小人剥庐其象如此谓一阳在上如硕大之果人不及食而独留于其上如君子在上而小人皆载于下则是君子之得舆也然小人虽载君子而乃欲自下而剥之则是自剥其庐耳葢唯君子乃能覆葢小人小人必頼君子以保其身今小人欲剥君子则君子亡而小人亦无所容其身如自剥其庐也且看自古小人欲害君子则害得尽后国破家亡其小人曽有存活得者否故圣人象曰君子得舆民所载也小人剥庐终不可用也若人占得此爻则为君子之所为者必吉而为小人之所为者必凶矣其象如此而理在其中却不是因欲説道理而后説爻象也【潘时举録】
　　问剥之上九硕果不食先生因曰小人剥庐一句旧见二十家叔説【懐字公立】庐如周礼秦无庐之庐音卢葢防柄也谓小人自剥削其防削其防柄仅留其铁而已果何所用如此説方见得小象小人剥庐终不可用一句意亦自好又问变化二字旧见本义云变者化之渐化者变之成夜来听得説此二字乃谓化是渐化变是顿变似少不同先生曰如此等字自是难説变者化之渐化者变之成固是如此然易中又曰化而裁之谓之变则化又是渐葢化如正月一日渐渐化至三十日至二月一日则是正月变为二月矣然既变则又化是化长而变短此等字须当通看乃好【董铢録】
　　硕果不食只不食便有复生之意不必云推广而言也【荅方士繇】
　　或问剥卦上九云硕果不食伊川谓阳无可尽之理变于上则生于下无间可容息也变于上则生于下乃剥复相因之理毕竟须经由坤坤卦纯隂无阳如此阳有断灭也何以能生于复曰凡隂阳之生一爻当一月须是满三十日方满得那腔子做得一画成今坤卦非是无阳始生甚微未满那腔子做一画未成非是坤卦纯隂便无阳也然此亦不是甚深奥事但伊川当时解不曽分明道与人故令人做一件大事看【陈文蔚録】
　　小人剥庐是説隂到这里时把他这些阳都剥了此是自剥其庐舍无安身已处众小人托一君子为庇覆若更剥了是自剥其庐舍便不成剥了【防渊録】
　　剥上九一画分为三十分一日剥一分至九月尽方尽然剥于上则生于下无间可息至十月初一日便生一分积三十分而成一画但其始未着耳至十一月则此画已成此所谓阳未尝尽也道夫问隂亦然今以夬干姤推之亦可见矣但所谓圣人不言者何如曰前日刘履之説蔡季通以为不然熹以分明是如此但圣人所以不言者这便是一个参賛裁成之道葢抑隂而进阳长善而消恶用君子而退小人这便可见此理自是恁地虽尧舜之世岂无小人但有圣人压在上面不容他出而有为耳岂能使之无邪【刘履之曰蔡季通尝言隂不可以抗阳犹地之不足以配天此固然之理也而伊川乃谓隂亦然圣人不言耳元定不敢以为然也○杨道夫録】
　　【震下坤上】复
　　天以气而依地之形地以形而附天之气天包乎地地特天中之一物耳天以气而运乎外故地防在中间隤然不动使天之运有一息停则地便陷扵下矣【杨道夫録】
　　先生云看来天地中间此气升降上下当分为六层十一月冬至自下面第一层生起直到第六层上至天为四月阳气才生足便消下面隂气便生只是这一气升降循环不已徃来乎六层之中也或问月令中天气下降地气上腾此又似天地之气相交合否先生曰只是这一气阳极则阳消而隂生隂极则隂消而阳生天气下降便是冬至复卦之时阳气在下面生起故云下降或曰如此则隂是消于上而阳生于下都不见得天气下降先王曰也须一转则阳气在下故从下生也今以天运言之则一月日自转一匝然又有那大转防时候葢天本是一个大防物须大着心胷看不可拘一不通也
　　昔者圣人作易以拟隂阳之变于阳之消于上而息于下也为卦曰复复反也言阳之既往而来反也夫大徳敦化而川流不穷岂假夫既消之气以为方息之资也哉亦见其絶于彼而生于此而因以着其往来之象尔唯人亦然太和保合善端无穷所谓复者非曰追夫已放之心而还之録夫已弃之善而属之也亦曰不肆焉以骋于外则本心全体即此而存固然之善自有所不能己耳呜呼圣人于复之卦所以賛其可以见天地之心而又以为徳之本者其不以此与【复斋记】
　　朱光徧炎宇微隂眇重渊寒威闭九野阳徳昭穷泉文明昧谨独昬迷有开先几微谅难忽善端本绵绵掩身事斋戒及此防未然闭关息商旅絶彼柔道牵【感兴诗】
　　出入无时是此心岂知鸡犬易追寻请看屏上初爻防便识名斋用意深【复斋偶题】
　　万物职职其生不穷孰其尸之造化为工隂阖阳开一静一动于穆无疆全体妙用奚独于斯濳阳壮隂而曰昭哉此天地心葢翕无余斯辟之始生意翕然具此全美其在于人曰性之仁敛藏方寸包括无垠有茁其萌有恻其于以充之四海其准曰惟兹今眇绵之间是用斋戒掩身闭关仰止羲图稽经协传敢賛一辞以诏无倦【复卦賛】
　　伊川与濓溪説得这复字亦差不同用之云濓溪説复字就归处説伊川就动处説所以不同曰然濓溪就坤上説就回来处説如云利贞者诚之复诚心复其不善之动而已矣皆是就归来处説伊川却正就动处説如元亨利贞濓溪就利贞上説复字伊川就元字头説复字以周易卦爻之义推之则伊川之説为正然濓溪伊川之説道理只一般非有所异只是所指地头不同以复卦言之下面一爻正是动如何説静得雷在地中复云云看来伊川説得较好王弼之説与濓溪同【沈僴録】
　　先生曰恶极而善常人之复静极而动圣人之复然常人亦有静极而动时节圣人却无那恶极而善底复【吕煇録】
　　余宋杰问旧见蔡念成元思説先生説复卦处静极而动圣人之复恶极而善常人之复是否曰固是但常人也有静极而动底时节圣人则不复有恶极而善之复矣【沈僴録】
　　刘砥问苏季明问伊川喜怒哀乐未发之前求中一条曰此条记得极好只中间説谓之无物则不可然静中须有个觉处此二句似反説无物字恐当作有物字涵养于喜怒哀乐未发之前只是戒愼乎其所不覩恐惧乎其所不闻全未有一个动绽大纲且约住执持在这里到愼独处便是发了莫见乎莫显乎防虽未大段发出便已有一毫一分见了便就这处分别从善去恶虽耳无闻目无见然见闻之理在始得虽是耳无闻目无见然须是常有个主宰执持底在这里始得不是一向放倒又不是一向空寂了问非礼勿视听言动是此意否曰此亦是有意了便是已发只是敬而无失所以为中大纲且执持在这里下面説复卦便是説静中有动静不是如瞌睡底静中闲常自有个主宰执持后又説艮卦又是説动中要静复卦便是一个大翻转底艮卦艮卦便是两个翻转底复卦复是五隂下一阳艮是二隂上一阳阳是动防物事隂是静防物事凡阳在下便是震动意思在中便是防在二隂之中如人防在窟里相似在上则没去处了只得止故曰艮其止隂是柔媚底物事在下则巽顺隂柔不能自立须附于阳在中则是附丽之象在上则説葢柔媚之物在上则欢悦也【叶贺孙録】
　　杨至问十月何以为阳月曰复之一阳不是顿然便生乃是坤卦中积来一月三十日一日生一分到十一月便一阳始成也以此见得天地无休息处
　　掩身事齐戒【月令夏至冬至君子皆斋戒处必掩身】及此防未然【此二句兼冬至夏至説】闭关息商旅【所以养阳气也】絶彼柔道牵【所以絶隂气易姤之初六系于金柅是也○董铢録】
　　问隂何以比小人曰有时如此平看之则都好以类言之则有不好然亦只是皮不好骨子却好大抵发生都则是一个阳气只是有消长阳长一分下面隂生一分又不是讨个隂来即是阳消处便是隂故阳来谓之复复者是本来物事隂来谓之姤姤是偶然相遇【林防孙録】
　　问朋来无咎曰复卦一阳方生疑若未有朋也然阳有刚长之道自一阳始生而渐长以至于极则有朋来之道而无咎也反复其道七日来复天行也消长之道自然如此故曰天行处隂之极乱者复治往者复还凶者复吉危者复安天地自然之运也问六二休复之吉以下仁也曰初爻为仁人之体六二爻能下谓附下于仁者学莫便于近乎仁既得仁者而亲之资其善以自益则力不劳而学美矣故曰休复吉上六迷复凶有灾眚用行师终有大败以其国君凶至于十年不克征这是个极不好底爻故其终如此凡言十年三年五年七月八月三月者想是象数中自有个数如此故圣人取而言之至于十年不克征与十年勿用则其凶甚矣【沈僩録】
　　徐元震问一阳来复至四阳方雷出地奋是六阳有一半在地上一半在地下可以此测天地髙下否曰此有甚界限如地之下又有天在【呉必大録】
　　七日只取七义犹八月有凶只取八义【防渊録】
　　如七日来复终不是已往之阳重新将来复生旧底已自过了这里自然生出来这一章意思最好甚冝玩味【叶贺孙録】
　　问一阳复在人言之只是善端萌处否曰以善言之是善端方萌处以恶言之昬迷中有悔悟向善意便是复如睡到忽然醒觉处亦是复气象又如人之沉滞道不得行到极处忽少亨达虽未大行已有可行之兆亦是复这道理千变万化随所在无不浑沦【复卦】
　　问不逺复无祗悔祗字何训曰书中祗字只有这祗字使得来别看来只得解做至字又有训多为祗者如多见其不知量也多祗与只同【沈僩録】
　　中行独复合内外之道以下未晓其説恐是笔误不然则为説太髙爻之时义学之等级似皆未浑融契合【答徐彦章】
　　一阳来复与雷在地中只是一义葢阳生于闭藏之中至微而未可有为之时也今曰不拘乎一则以二者各为一义矣恐未安也【同上】
　　【震下干上】无妄
