<!-- { "loadSidebar": true } -->
　　问参天两地倚数天之象圎圎者径一而围三参天者三其一也地之象方方者径一而围四两地者两其二也故参其一而为三者因圎象而有三数也两其二而为四者因方象而为四数也参天两地则为数者五故天地之数皆五也三三为九三二为六则为老阳老隂之数两其三一其二则为少隂之数两其二一其三则为少阳之数故参天两地者数之祖也未知是否荅曰围四者以二为一故其一隂而为二故曰参天两地今曰两其二而为四则不得为参天两地矣天一而围三地一而围四然天全用而地半用故参天为三而两地为二也今曰二二为四非是揲之数以四为主盖四者数之用也太阳一少隂二少阳三太隂四其位四也
　　分揲挂归必四营也揲之亦必以四故皆以四为主故老阳三十六少隂三十二少阳二十八太隂二十四皆四约之也及其揲也五四为奇五除挂一四不除挂一则为四者一所谓奇也九八为耦九除挂一八不除挂一则为四者二所谓偶也是皆以四数为主不知是否荅曰四营恐与四揲不相关【荅董铢】
　　示喻虚一之说甚善此本圣人所不言今着一句便成赘语来喻推说其理甚当但以四十九握而未分为太极之象则恐亦未稳当盖太极形而上者也两三四五形而下者也若四十九可合而命之曰太极之象则二三四五亦可合而命之曰太极之体矣盖太极虽不外乎隂阳五行而体亦有不杂乎隂阳五行者熹于周子之图书之首固己发此意矣若必其所象毫发之不差则形而上下终不容彊于匹配若曰各随所指而言则与其以握而未分者象太极反不若以一策不用者象之之为无病也明者试复思之如何【荅赵彦肃】
　　易说卦一歳右揲二歳扐三歳一闰也左揲四歳扐五歳再闰也【万人杰録】
　　以四约之者揲之以四之义也
　　所以到那三画变第三十二卦以后占变卦彖爻之辞者无他到这里离他那本卦分数多了到四画五画则更多
　　晋公子贞屯悔豫之占韦氏旧注固有不通而来示之云鄙意亦不能无所疑也盖以穆姜东宫之占言之则所谓艮之八者正指其所当占之爻而言之也今云贞屯悔豫皆八也而释之以为指三爻之不变者而言则非其当占之爻而于卦之吉凶无所系矣据本文语势似是连得两卦而皆不值老阳老隂之爻故结之曰皆八也而占之曰闭而不通爻无为也盖曰卦体不动爻无所用占尔然两卦之中亦有阳爻又不为偏言皆八则此语似亦未安且东宫之占说亦未定恐或只是遇艮卦之六爻不变者但为艮其背不获其身行其庭不见其人之占史彊为之随之说以苟恱于姜耳故传者记史之言而曰是谓艮之随明非正法之本然也然其九三上九亦是阳爻又似可疑大抵古书残阙未易以臆说断惟占筮之法则其象数具存恐有可以义起者推而得之乃所谓活法【荅程可久】
　　揲新图内策数不知于占筮有用处否亦乞开谕【同上】策数　策者蓍之茎数曲礼所谓策为筮者是也大传所谓乾坤二篇之策者正以其卦扐之外见存蓍数为言耳盖揲之法凡三揲挂扐通十三策而见存三十六策则为老阳之爻三揲挂扐通十七策而见存三十二策则为少隂之爻三揲挂扐通二十一策而见存二十八策则为少阳之爻三揲挂扐通二十五策而见存二十四策则为老隂之爻大传专以六爻乗老隂而言故曰干之策二百一十有六坤之策百四十有四凡三百有六十其实六爻之为隂阳者老少错杂其积而为干者未必皆老阳其积而为坤者未必皆老隂其为六子诸卦者或阳或隂亦互有老少焉盖老少之别本所以生爻而非所以名卦今但以干有老阳之象坤有老隂之象六子有少隂阳之象且均其策数又偶合焉而因假此以明彼则可若便以干六爻皆为老阳坤六爻皆为老隂六子皆为少阳少隂则恐其未安也但三百六十者隂阳之合其数必齐于此若乾坤之爻而皆得于少隂阳也则干之策六其二十八而为百六十八坤之策六其三十二而为百九十二其合亦为三百六十此则不可易也【荅程可久】
　　当朞　易卦之位震东离南兊西坎北者为一说十二辟卦分属十二辰者为一说及焦延寿为卦气直日之法乃合二说而一之既以八卦之震离兊坎二十四爻直四时又以十二辟卦直十二月且为分四十八卦为之公侯卿大夫而六日七分之说生焉若以八卦为主则十二卦之干不当为己之辟坤不当为亥之辟艮不当侯于甲酉巽不当侯于戌亥若以十二卦为主则八卦之干不当在西北坤不当在西南艮不当在东北巽不当在东南彼此二说互为矛盾且其分四十八卦为公侯卿大夫以附于十二辟卦初无法象而直以意言本已无所据矣不待论其减去四卦二十四爻而后可以见其失也扬雄太元次第乃是全用焦法其八十一首盖亦去其震离兊坎者而但拟其六十卦耳诸家于八十一首多有作拟震离兊坎者近世许翰始正其误至立踦赢二賛则正以七百二十九賛又不足乎六十卦六日七分之数而益之恐不可反据其说以正焦氏之失也
　　孔頴达　孔氏是一揲也四字先儒莫有觉其误者今论正之信有功矣但细详防文后段孔氏实非不晓揲法者但为之不熟故其言之易差误多此四字耳其云合于挂扐之一处又云合于前所归之扐而总挂之则实有误然于其大数亦不差也
　　毕氏揲法视防义为详柳子厚诋刘梦得以为肤末于学者误矣毕论三揲一皆挂一正合四营之义唯以三揲之挂扐分措于三指间为小误然其于大数亦不差也其言余一益三之属乃梦得立文太简之误使读者疑其不出于自然而出于人意耳此与孔氏之失固不可不正然恐亦不可不原其情也【荅程大昌】
　　柳子厚荅刘梦得说九六【李方子録】
　　用九用六当从欧阳公为揲变卦之凡例盖阳爻百九十二皆用九而不用七隂爻百九十二皆用六而不用八也特以乾坤二卦纯阳纯隂而居篇首故就此发之此欧阳公旧说也而愚又尝因其说而推之窃以为凡得干而六爻纯九得坤而六爻纯六者皆当直就此例占其所繋之辞不必更看所变之卦左传蔡墨所谓干之坤曰见羣龙无首者可以见其一隅也盖羣龙无首即坤之牝马先迷也利永贞即干之不言所利也【荅虞大中】
　　揲法阳爻皆用九而不用七故于纯阳之卦发此凡例凡揲而六爻皆九者则以此辞占之见羣龙谓值此六爻皆九也无首谓阳变而隂也刚而能柔故吉而圣人因之以发明刚而不过为用刚之道也左传蔡墨云在干之坤曰见羣龙无首吉杜注亦如此说【荅方士繇】
　　九六之说杨遵道録中一段发明传意与来喻不同然亦未晓其说尝谓五行成数去其地十之土而不用则七八九六而已阳奇隂耦故七九为阳六八为隂阳进隂退故九六为老七八为少然阳极于九则退八而为隂隂极于六则进七而为阳一进一退循环无端揲蓍之法所以用九六而不用七八盖取其变也只此说推之似无窒碍山所谓参之为九两之为六乃康节以三为真数故以三两乗之而得九六之数今以一三五为九二四为六则是乃积数非参之两之之谓且若此而为九六则所谓七八者又何自而来乎疑亦未安【同上】
　　大凡人文字皆不可忽如欧公初不深于经学并象数义理上甚浅近然用九用六之说却他人所未及谓取老隂老阳变爻为用故不用七八古人遇干之坤即用见羣龙无首吉为占见羣龙无首却吉是干变为坤便用坤为占也遇坤之干即用利永贞为占坤变为干即干之利然坤只有一半好不能全好故云利永贞如利牝马之贞即是亦有不利者东南得朋乃与类行自是好西北便不得地自然丧朋然其终亦吉如此等处恐难依旧说【吴必大録】
　　问乾坤独言用九用六何也先生曰此惟欧公说得是此二卦纯阳纯隂而居诸卦之首故于此发此一例凡占法皆用变爻占故凡占得阳爻者皆用九而不用七【百九十二阳爻之通例也】占得隂爻者皆用六而不用八【百九十二隂爻之通例也】盖七为少阳九为老阳六为老隂八为少隂老变而少不变凡占用九用六者用其变爻占也【此揲蓍之法】遇干而六爻皆变则为隂故有羣龙无首之象即坤利牝马之贞也言羣龙而却无头刚而能柔则吉也遇坤而六爻皆变则为阳故有利永贞之象即干之元亨利贞也此发凡之言因问坤体贞静承天而行未尝为始而尝代终故自坤而变阳故为羣龙而无首有利贞而无元亨是否先生曰坤虽变而为阳然坤性依旧在他本是个无头底物如妇从夫臣从君地承天先迷后得东北丧朋西南得朋皆是无头处也【董铢録】
　　古人凡事必占如田获三禽到田猎事亦占也
　　凡占得卦爻要在互分賔主各据地位而推如九五飞龙在天利见大人若揣自己有大人之徳占得此爻则如圣人作而万物咸覩作之者在我而覩之者在彼我为主而彼为賔也自己无大人之徳占得此爻则利见彼之大人作之者在彼而覩之者在我我为賔而彼为主也
　　兊离震干之所索乎坤者巽坎艮坤之所索乎干者本义揲之说恐不须恁底【黄显子録】
　　问占法四爻不变二爻变占变爻则以上爻为主四爻变二爻不变占不变爻则以下爻为主是如何先生云变者下至上而上不变者下便是不变之本故以之为主
　　问卜卦二爻变则以二变爻占仍以上爻为主四爻变则以之卦二不变爻占仍以下爻为主曰凡变须就其变之极处看所以以上爻为主不变者是其常只顺其先后所以以下爻为主亦如隂阳老少之义老者变之极少者便只是初【叶贺孙録】
　　胡叔器问内卦为悔先生曰贞悔出洪范贞是正底便是体悔是过底动则有悔又问一贞八悔先生曰如干夬大有大壮小畜需大畜泰内体皆干是一贞外体八卦是八悔余放此
　　贞是事之始悔是事之终贞是事之主悔是事之客贞是在我底悔是应人底三爻变则所主不一以二卦彖辞占而以本卦为贞变卦为悔六爻俱不变则占本卦彖辞而以内卦为贞外卦为悔凡三爻变者有二十卦前十卦为贞后十卦为悔后十卦是变尽了又反来有图见啓蒙【黄义刚録】
　　问贞悔之说曰本卦是贞某卦是悔后十卦又自有贞悔贞便是一个静之本体悔是动用之意【黄显子録】
　　问内卦为贞外卦为悔何如曰此出于洪范贞看来是正悔是过意凡悔字都是过了方悔这悔字是过底意思亦是多底意思下三爻便是正卦上三爻似是过多了恐是如此这贞悔亦似今占卜分甚主客问两爻变则以两变爻占仍以上爻为主何也曰卦是从下生占事都有一个先后首尾【叶贺孙録】
　　因言占法曰隂主富阳主贵又曰王子献占得惕号莫夜有戎勿恤吉卜者告之曰必夜有惊恐后有兵权后遇防旋得洪帅【舒髙録】
　　火珠林犹是汉人之遗法
　　卜之法今无所传看来似而今五纯卦样
