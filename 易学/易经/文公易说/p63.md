<!-- { "loadSidebar": true } -->
　　所喻读易甚善此书本为卜筮而作其言皆依象数以断吉凶今其法已不传诸儒之言象数者例皆穿凿言义理者又太汗漫故其书为难读此本义啓蒙所以作也然本义未能成书而为人窃出再行模印有误观览啓蒙本欲学者且就大传所言卦画蓍数推寻不须过为浮说而自今观之如论河图洛书亦未免有剰语要之此书眞是难读不若诗书论孟之明白而易晓也此是伪学见识不审明者以为如何【答刘君房】
　　问本义云变化云为故象事可以知器吉事有祥故占事可以知来不知变化云为主于人而言否答云变化者隂阳之所为云为者人事之所作
　　易传初以未成书故不敢出近觉衰耄不能复有所进颇欲传之其人而私居无人写得只有一本不敢逺寄俟旦夕抄得却附便奉寄但近縁伪学禁严不敢从人借书吏故颇费力耳【答孙自脩】
　　熹前日看所寄易説不子细书中未敢察察言之遣书后归故居道间看得两册始见得底蕴如言四象及先天次第皆非康节本防其他亦多杜撰如九转图引魏伯阳参同契张平叔悟眞篇尤为无理亦自不晓参同契中所说道理可惜用许多工夫却不济事大抵易之一书最不易读而今人喜言之正所谓画鬼神者殊不知只是瞒得不会底于自己分上成得何事而世人自有晓得者亦不可得而欺也熹向来作啓蒙正为见人说得支离因窃以易中所説象数圣人所已言者不过如此今学易者但晓得此数条则易略通大体而象数亦皆有用此外纷纷皆不须理会矣闻已见之尝试推攷自当见得其第二篇论太极两仪四象之属尤精诚得其说则知圣人画卦不假纎毫思虑计度而所谓画前有易者信非虚语也然此书所论彼书之失幸勿语人生竞辨区区但恐老兄或信其说而讲求之则枉费工夫故专附此奉报尔【答方賔王】
　　易书刋行者只是编出象数大略向亦以一本凂叔纲计必见之【答胡大时】
　　啓蒙初闲只因看欧阳公集内或问易大衍遂将来攷筭得出以此知诸公文集虽各自成一家文字中间自有好处縁是这道理人人同得看如何也自有人见得到底【叶贺孙录】
　　所论易是圣人模写隂阳造化此说甚善但恐于尽其言处未免多着道理说杀了耳此非面论未易究竟然向于啓蒙后载所述四言数章说得似已分明卒章尤切不知曾细看否幸试攷之有所未安却望见敎也【答吕祖俭】
　　易賛有翼其临翼敬也
　　前书所报刋行易说事不知尚及止否讣其书多说象数似亦不妨但是有些这下气息令人憎嫌耳【答詹子厚】
　　先生于州治射堂之后圃画为井字九区中石甃为髙坛中之后区为茅庵庵三窗櫺左为泰卦右为否卦后为复卦前扇为剥卦庵前接为小屋前区为小茅亭左右三区各列植桃李而闲以梅九区之外围绕植竹是日游其间笑谓诸生曰上有九畴八卦之象下有九丘八阵之法【陈淳录】
　　文公易説卷十九
　　钦定四库全书
　　文公易説卷二十　　　　　宋　朱鉴　撰
　　注疏欧苏近世及参同契
　　五经中周礼防最好诗与礼记防亦得书与易防不好易防只是将王辅嗣注来虚説一片【吴必大録】
　　王弼周易巧而不明
　　古易彖象文言各在一处至王弼始合为一后世诸儒遂不敢与移动【杨与立编】
　　王弼破互体朱子发用互体【同上】
　　时举问易中互体之説共父以为杂物撰徳辨是与非则非其中爻不备此是説互体先生曰今人言互体者皆以此为説但亦有取不得处也如颐卦大过之类是也王辅嗣又言纳甲飞伏尤更难理防纳甲是震纳庚巽纳辛之类飞伏是坎伏离离伏坎艮伏兊兊伏艮之类此等皆支蔓不必深泥也【潘时举録】
　　朱子发互体一卦中自二至五又自有两卦这两卦又伏两卦林黄中便倒转推成四卦里又伏四卦此谓互体
　　易举正乱道【吴必大録】
　　欧阳公作易童子问正王弼之失者才数十事耳其极论系辞非圣人之书然亦多使学者择取其是而舍其非可也便以为圣人之作不敢取舍而尽信之则不可也其公心通论常如此【此与定本大防不异但书先后详略有不同者系辞之説则疑其诸子不敢力主而复自删之也○记欧阳文忠公事绩】
　　易是荆公旧作郤自好三经义【诗书周礼】是后来作底郤不好【董铢録】
　　老苏説易専得于爱恶相攻而吉凶生以下二句他把这六爻似那累世相雠相杀底相似看这一爻攻那一爻这一画克那一画全不近人情东坡见他恁地太麤踈却添得些佛老在里面其书自做两様亦间有取王辅嗣之説以补老苏之説亦有不晓他説了乱填补处老苏説底亦有去那物理上看得着处【防渊録】
　　东坡説话固多不是就他一套中间又有精处説易説甚性命全然恶模様如説书却有好处【叶贺孙録】
　　如东坡易解乾卦中説性命系辞中説道处数章及頴濵解孟子浩然之气处皆是此类无一字成言语【答宋容之】
　　朱子发解易如百衲袄不知是説甚麽以此进读教人主如何晓便晓得亦如何用必大曰胡致堂文字决烈明白却可开悟人主曰明仲説得开一件义理他便説成一片如善画者只一防墨便榦淡得开如尹和靖则更説不出范氏讲议于浅处亦説得出只不防深不会宻又伤要説义理多如解孟子首章揔括古今言利之説成一大片却于本章之义不曾得分晓想当时在讲筵进读人主未必曾理会得大抵范氏不会辩如孟子便长于辩亦不是对他人説话时方辩但于要处反覆论难自是照顾得范氏之説鎻不牢处多极有踈漏者【吴必大録】
　　朱震説卦画七八爻称九六他是不理会得老隂老阳之变且如占得干之初爻是少阳便是初七七是少不会变便不用了若占得九时九是老便会变便占这变爻此言用九用六亦如此
　　汉上易卦变只变到三爻而止于卦辞多有不通处某更推尽去方通如无妄刚自外来而为主于内只是初刚自讼二移下来晋柔进而上行只是五柔自观四挨上去此等类案汉上卦变则通不得【旧与蔡季通在某处旅邸夜共推○黄义刚録】
　　记中所称兼山氏者名忠孝语録中载其问疾伊川之语然顷见其易书溺象数之説去程门甚逺而尹子门人所记则以为忠孝自党论起絶迹师门先生没不致奠而问疾之语亦非忠孝也然则其人其学亦可见矣【荅何镐】
　　问郭冲晦何如人曰西北人气质厚重淳固但见识不及如兼山易中庸义多不可晓【廖徳明録】
　　郭冲晦有易文字説易卦都从变上推间一二卦推得岂可都要如此近多有文字出无可观
　　郭子和传其父学又兼象数其学已杂又被谢昌国拈掇得愈不是了且如九图中性善之説性岂有两个善又安有内外大凡恶者皆气质使然若去其恶则见吾性中当来之善矣问郭以兼山自名是其学只一艮卦曰易之道一个艮卦可尽则不消更有六十三卦【周谟録】
　　问籍溪见谯天授问易天授令籍溪先看见乃谓之象一句籍溪未悟他日又问天授曰公岂不思象之在道犹易之在太极邪此意如何先生曰如此教人只好听耳使某荅之先教他将六十四卦自乾坤起至杂卦熟读晓得源流方可及此【李煇録】
　　侍郎李公玩心于易以没其平居未尝深斥异教而间独深为上言天地变化万物终始君臣父子夫妇之道性命之理幽明之故死生之説尽备于易不当求之无父无君之言以伤俗化其言虽约而功实倍于韩子至其平生大节则不惟进退险夷一无可憾而超然于生死之际又如此足以明吾道之有人而信其言之不妄矣易所谓黙而成之不言而信者其公之谓欤【跋李夀翁遗墨】
　　易説用意甚精然鄙见却有未安处似是为説太精取义太宻或伤简易之趣更俟详玩别奉扣也【荅赵彦肃】
　　易説用意固甚精宻愚意亦素谓易学不可离却象数但象数之学亦湏见得大槩緫领方可渐次探寻今但如此细附合恐圣人之意本未必尔而虚费功力也【荅赵彦肃】
　　先生因説赵子钦【名彦肃】易説曰以某看来都不是如此若有此意思圣人当初解彖象系辞文言之类必湏自説了何待后人如此穿凿今将卦爻来用线牵或移上在下或挈下在上辛辛苦苦説得出来恐都非圣人作易之本意湏知道圣人作易还要做甚用若如此穿凿则甚非易简而天下之理得之意矣又云今人凡事所以説得恁地支离者只是见得不透如释氏説空空亦未是不是但空里面湏有道理始得若只説道我见得个空而不知他有个实底道理却做甚用得譬如一渊清水清泠彻底看来一如无水相似他便道此渊只是空底却不曽将手去探着自泠而湿终不知道有水在里面此释氏之见正如此今学者湏贵于格物格至也湏要见得到底今人只是知得一班半防见得些子所以不到极处也又云某因病后自知日月已不多故欲力勉诸公不可悠悠天下只是一个道理透使诸公之心便是某心某之心便是诸公之心见得不差不错岂不济事邪【潘时举録】
　　浩问赵书记曽将渠所説易来呈先生了如何先生云渠自是一般説话某理会不得只管以一様説话子转将去愈转愈逺説一个元亨利贞更无穷极【邵浩録】
　　所寄易説却以上内诸疑义所得甚多其未安者亦各附己意于其下并此卦内幸更详之前书所论易説已详然怱怱尚多未尽大抵多是未得古人正意而好自立説此今世读书者之通病也【荅方】
　　或言某人近注易先生云縁易是一件无头面底物故人人各以其意思去解説得近见一两人所注得一片道理也都好但不知圣人元初之意果是如何春秋亦然【辅广録】
　　严州王君仪能以易言祸福其术略如徐复林瑀之説以一卦直一年尝言绍兴壬戌太母当还其后果然人问其故则曰是年晋卦直事有受兹介福于其王母之文也予谓此亦小数之偶中耳若遂以君仪为知易则吾不知其説也【偶读谩记】
　　向蒙垂示先大夫易集义得以伏读窃窥观象玩辞之意知前辈求道之勤葢如此不胜叹仰顾恨不得执经门下躬扣所疑三复遗篇徒深感怅【荅何镐】
　　沙随云易三百八十四爻惟闰岁恰三百八十四日正应爻数余曰圣人作易如此则惟三年方一度可用余年皆用不得矣且闰月必小尽审如公言则闰年止有三百八十三日更剰一爻无用处矣或问沙随何以荅曰它执拗不回岂肯服也
　　示谕曲折令人慨叹然今日上下相廹势亦有不得已者故事之从违可否常在人而不可必唯审时量力从吾所好为在己而可以无不如志尔先生研精于易至有成书乐行忧违伏想胷中已有成筭固非晚学所得而轻议也【荅程回】
　　子静尝言顔子悟道后于仲弓又曰易系决非夫子作又曰孟子无柰告子何陈正已録以示人先生申言曰正已也乖【杨道夫録】
　　杨敬仲有易论林黄中有易解春秋解专主左氏或曰林黄中文字可毁先生曰却是杨敬仲文字可毁【汤泳録】
