<!-- { "loadSidebar": true } -->
　　苏曰敢问性与道之辨曰难言也可言其似道之似则声也性之似则闻也有声而后闻邪有闻而后声邪是二者果一乎果二乎孔子曰人能道非道人又曰神而明之存乎其人性者所以为人者也非是无以成道矣愚谓子思子曰率性之谓道邵子曰性者道之形体也与大传此章之防相为终始言性与道未有若此言之著者也苏氏之言曲譬巧喻欲言其似而不可得岂若圣贤之言直示而无隐邪昔孔子顺谓公孙龙之辨几能令臧三耳矣然谓两耳者甚易而实是也谓三耳者甚难而实非也将从其易而是者乎将从其难而非者乎此言似之矣【并同上】
　　一隂一阳不记旧说若如所示即亦是谬妄之说不知当时如何敢胡说今更不须理防但看一隂一阳往来不息即是道之全体非道之外别有道也逆顺之说康节以为先天之数今既晓圗子不得彊说亦不通不若且置之易序两句大病在彼此二字上今改得下面不济事也凡此数说姑塞来问未知中否
　　或问理气先后先生曰有是理便有是气但理是本今且从理上说气如太极动而静静而生隂不成动已前便无静程子言动静无端隂阳无始盖此亦且从那动处说起若论着动以前又有静静以前又有动如云一隂一阳之谓道继之者善也这继字便是动之头若只一阖一辟而无继便是合杀了又问继是动静之间否曰是静之终动之始也且如四时到得冬月万物都归窠了若不生来年便都息了盖是贞而复生元无穷如此又问元亨利贞是备个隂阳动静之理而易具太极谓干有之何也曰若论文王之易只是作大亨利贞是作两字说孔子见这四字妤便挑开说了所以某尝说易难防便是如此伏羲自是伏羲易文王自是文王易孔子因文王底说又却出入乎其间【黄义刚録】
　　易只消道隂阳二字括尽以功用谓之鬼神以妙用谓之神鬼神如隂阳屈伸往来消长有粗迹可见者妙用谓之神是忽时不可测忽时一来忽时一去忽时来这里忽时在那里
　　一隂一阳之谓道太极也继之者善尘生不已之意属阳成之者性各正性命之意属隂通书第一章可见如说纯粹至善却是统言道理【万人杰録】
　　一隂一阳之谓道就人身言之道是吾心继之者善是吾心见恻隐羞恶之类成之者性是吾心之理所以为仁义礼智是也【同上】
　　问一隂一阳之谓道继之者善也成之者性也本义云道具于隂而成乎阳窃意道之大体是则曰动静无端隂阳无始要之造化之功必始于静先生曰既曰无端无始如何又始于静防来只是一个实理动则为阳静则为隂今之所谓动者便是前面静底末梢其实静前又动动前又静只推上去更无了期所以只得从这处说起
　　问一隂一阳之谓道继之者善也成之者性也曰一隂一阳此是天地之理如大哉乾元万物资始乃继之者善也乾道变化各正性命此成之者性也这一般是说天地生成万物之意【金去伪録】
　　先生问一隂一阳之谓道继之者善也成之者性也寻常如何说诸友各举先儒注解及已见对先生俱不以为然却举通书首章【诚者圣人之本○吴必大録】
　　问一隂一阳之谓道是太极否曰隂阳不是太极道是太极盖所以一隂一阳者也流行运用未有定质者为阳此继之者善也已附着成形不可变易者为隂此成之者性也大凡已成形后即渐衰息以至于尽所以属隂【同上】
　　问一隂一阳之谓道隂阳气也所以隂阳道也道也者隂阳之理也此说得之【荅石子重】
　　一隂一阳之谓道隂阳是气不是道所以为隂阳者乃道也若只言隂阳之谓道则隂阳是道今曰一隂一阳不是道所以循环者乃道也一阖一辟谓之变亦然【杨骧録】
　　时举问孔子言性与天道不可得而闻而孟子敎人乃开口便说性善是如何先生曰孟子亦只是大槩说性善至于性之所以善处也少得说须是如说一隂一阳之谓道继之者善也成之者性也处方是说性与天道耳【潘时举録】
　　或问一隂一阳之谓道曰自一日言之则昼阳而夜隂自一月言之则望前为阳望后为隂自一嵗言之则春夏为阳秋冬为隂从古至今恁地衮将去只这个隂阳孰使之然哉乃道也从此句下又分两脚此气之动为人物浑然是一个道理故人未生以前此理本静所以言成之者性此则属隂【林学蒙録】
　　铢问一隂一阳之谓道曰此与下文一阖一辟谓之变语意相似隂阳非道也一隂又一阳循环不已乃道也只说一隂一阳便见得隂阳往来循环不已之意此理即道也又问若尔则屈伸往来非道也所以屈伸徃来循环不已乃道也先生颔之【董铢録】
　　问孟子只言性善易系辞却云一隂一阳之谓道继之者善也成之者性也如此则性与善却是二事荅云一隂一阳是緫名继之者善是二气五行之事成之者性是气化后事【周谟録】
　　陈淳问性固是理然性之得名是就人生禀得言之否曰继之者善也成之者性也这个理在天地闲时只是善无有不善者生物得来方始名曰性只是这个理在天则曰命在人则曰性【十二月六日】
　　问一隂一阳之谓道继之者善也成之者性也荅曰一隂一阳此是天地之理如大哉乾元万物资始乃继之者善也乾道变化各正性命此成之者性也这一段是说天地生成万物之意不是说人性上事【周谟録】
　　一隂一阳之谓道道谓太极继之者善是太极之流行曰太极何尝不流行运动不已见其动便谓始于静见其静又谓始于动故谓如循环之无端详推此义于天地间又问一隂一阳是浑然全体之太极成之者性是分裂无限底太极曰然乾道变化各正性命又记前夜语太极云继之者善天地如大洪炉善如金在镕写出在模范中各铸成物事出来【黄顕子录】
　　如一隂一阳之谓道继之者善也成之者性也因系易方说此岂不是言性天道又如鼔万物而不与圣人同忧大哉乾元万物资始岂不是言性天道
　　问孔子已说继之者善成之者性如何人尚未知性到孟子方才说出到周先生方说得尽先生曰孔子说得细腻说不曽了孟子说得麄说得踈略孟子不曽推原原头不曽说上面一截只是説成之者性也
　　流行造化处是善凝成于我者即是性继是接续绵绵不息之意成是凝成有主之意【余大雅録】
　　继之者善如水之流行成之者性如水之止而成潭也问凡人说性只是说继之者善也这继字莫是主于接续承受底意思否曰主于人之用处言之【杨道夫録】
　　问性具仁义礼智先生曰此犹是说成之者性上面更有一隂一阳继之者善只一隂一阳未知做人做物已具是四者虽寻常昆虫之类皆有之只偏而不全浊气间隔【廖徳明録】
　　有是理故生是气自一隂一阳之谓道推来此性自有仁义【同上】
　　或问正蒙中说得有病处是它命辞不出有差还见得差曰他是见得差如曰继之者善也方是善恶混【云云】成之者性是到得圣人处方是成得性所以说知礼成性而道义出似这处都见得差了【叶贺孙録】
　　先生出示荅张元徳书问通复二字先生谓诚之通见造化流行未有成立之初所谓继之者善诚之复是万物已得此理而皆有所归藏之时所谓成之者性在人则感而遂通者诚之通寂然不动者诚之复时举因问明道谓今人说性只是说继之者善也是如何先生曰明道此言却只是就人身上说耳【潘时举録】
　　问气质之性曰才说性时便有些气质在里若无气质则这性亦无安顿处所以继之者只得说善到成之者便是性【黄榦录】
　　显子问惟是此性之理本于五行所以问荅中语中间元有界限甚分明曰然又问理气先后曰理在先又曰才有理便有气二者更不可分先后一隂一阳流行赋予在人既有形质便与之性故曰成之者性其初未成形质只谓之善不可名之以性也显子问继之者继则是此理之流行未赋予在万物曰如两个轮只转流动不已万化皆从此出来某尝喻之如两片磨中间一个磨心只推转不己谷米四散杀出来所以为继之者善问一隂一阳太极安在曰一隂一阳便是太极在隂阳之中观继之者善乃可见所以易之书上本隂阳太极推之一事一物之微吉凶悔吝此理无不在此个意思尽可玩索【黄显子録】
　　问继之者善成之者性曰造物所以育万物者为继之者善万物各正其性命者为成之者性【黄榦録】
　　问或谓明道所说凡人说性只是说继之者善与易所谓继之者善意不同明道是言气质之性亦未尝不善如孔子性相近之意不知是否先生曰明道说继之者善固与易意不同但以为此叚只说气质之性则非也明道此叚有言气质之性处有言天命之性处近陈后之写来只于此叚性字下各注某处是说天命之性某处是说气质之性若识得此数字分明有着落则此叚尽易看【董铢録】
　　问明道言今人说性多是说继之者善如孟子言性善是也莫是说性之本体不可言凡言性者只是说性之流出处如孟子言乃若其情则可以为善矣之类否先生防头后江西一学者问此先生荅书云易大传言是指未生之前孟子言性善是指已生之后是夕复语文蔚曰今日荅书觉得未是文蔚曰莫是易言继善是说天道流行处孟子言性是说人性流行处易与孟子就天人分上各以流出处言明道则假彼以明此耳非如先生未生已生之云曰然【陈文蔚録】
　　易大传言继善是指未生之前孟子言性善是指已生之后虽曰已生然其本体初不相杂也【荅严世】
　　问夫子之言性与天道集注谓天道者天理自然之本体如何曰此言天运所谓继之者善也即天理之流行者也性者着人而言之【万人杰録】
　　继之者善易中本是就造化上说到下句成之者性方以人物而言程子所引乃借上一句便就人性说而指其已动之所为也不容说处即性之本体如水则只是水别着一字不得至谓之善则性之如此之下矣清浊之喻又是一节来喻已得之矣大抵此一条说性字最多分别得甚句是本来之性甚句是气质之性即语脉自明矣【荅黄灏】
　　继之者善也周子是说生生之善程子说作出道则有用处各自不同若以此观彼必有窒碍【万人杰録】
　　元亨继之者善也阳也利贞成之者性也隂也【甘节録】继之者善也元亨是气之方行而未着于物也是上一截事成之者性也利贞是气之结成一物也是下一截事【同上】
　　问继之者善也成之者性也是道是器曰继之成之是器善与性是道【万人杰録】
　　又问继之者善也成之者性也窃谓妙合之始便是继乾道成男坤道成女便是成曰动而生阳之时便有继底意及至静而生隂方是成如六十四卦之序【阙】复而继【廖徳明録】
　　有飞蚁争集于烛而死指以示诸生曰此飞而亢者【阙】是属隂便是成之者性庄子谓一受其成形不【阙】待尽【杨道夫録】
　　或问成之者性也先生云性如寳珠气质如水水有有污故珠或全见或半见或不见又问先生尝说性是理无是物先生云譬喻无十分亲切底【袭盖卿録】
　　来书所论通复二字甚密然亦有未切处继之者善变化流行万物方资以始而未实也成之者性物生已实造化与物各藏其用而无所为也在人则感物而动者通也寂然不动者复也以此推之圗象隐然不待言而喻矣四徳则隂阳各二而诚无不贯故以为五行之性亦无可疑更请详之【荅张洽】
