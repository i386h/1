<!-- { "loadSidebar": true } -->
　　或问太极图下二圈固是乾道成男坤道成女是各有一太极也如曰乾道成男坤道成女方始万物化生易中却云有天地然后有万物有万物然后有男女是如何先生曰太极所説乃生物之初隂阳之精自凝结成两个后来方渐渐生去万物皆然如牛羊草木皆牝牡一为阳一为隂万物有生之初亦各自有两个故曰二五之精妙合而凝隂阳二气更无停息如金木水火土是五行分了又三属阳二属隂然而各又有一隂一阳如甲便是木之阳乙便是木之隂丙便是火之阳丁便是火之隂只这个隂阳更无休息形质属隂其气属阳金银坑有金银矿矿便是隂其光气为阳【叶贺孙録】
　　问太极图自一而二自二而五即推至于万物易则自一而二自二而四自四而八自八而十六自十六而三十二自三十二而六十四然后万物之理备西铭则止言隂阳洪范则止言五行或略或详皆不同何也先生曰理一也人所见有详略耳然道理亦未始不相值也【李闳祖録】
　　论横渠正蒙説道体处如太和太虚虚空云者止是説气説聚散处其流乃是个大轮回盖其思虑攷索所至非性分自然之知若语道理惟是周子説无极而太极最好如由太虚有天之名由气化有道之名合虚与气有性之名合性与知觉有心之名亦説得有理由气化有道之名如所谓率性之谓道是也然使明道形容此理必不如此説伊川所谓横渠之言诚有过者乃在正蒙以清虚一大为万物之原有未安等语概可见矣【万人杰録】
　　来书反复其于无极太极之辨详矣然以熹观之伏羲作易自一画以下文王演易自乾元以下皆未尝言太极也而孔子言之孔子賛易自太极以下未尝言无极也而周子言之夫先圣后圣岂不同条而共贯哉若于此有以灼然实见太极之真体则知不言者不为少而言之者不为多矣何至若此之纷纷哉今既不然则吾之所谓理者恐其未足以为羣言之折衷又况于人之言有所不尽者又非一二而已乎既蒙不鄙而教之熹亦不敢不尽其愚也且夫大传之太极者何也即两仪四象八卦之理具于三者之先而緼于三者之内者也圣人之意正以其究竟至极无名可名故特谓之太极犹曰举天下之至极无以加此云耳初不以其中而命之也至如北极之极屋极之极皇极之极民极之极诸儒虽有解为中者盖以此物之极常在此物之中非指极字而训之以中也极者至极而已以有形者言之则其四方八面辏将来到此筑底更无去处从此推出四方八面都无向背一切停匀故谓之极耳后人以其居中而能应四外故指其处而以中言之非以其义为可训中也至于太极则又初无形象方所之可言但以此理至极而谓之极耳今乃以中名之则是所谓理有未明而不能尽乎人言之意者一也通书理性命章其首二句言理次三句言性次八句言命故其章内无此三字而特以三字名其章以表之则章内之言固已各有所属矣盖其所谓灵所谓一者乃为太极而所谓中者乃气禀之得中与刚善刚恶柔善柔恶者为五性而属乎五行初未尝以是为太极也且曰中焉止矣而又下属于二气五行化生万物之云是亦复成何等文字义理乎今来喻乃指其中者为太极而属之下文则又理有未明而不能尽乎人言之意者二也若论无极二字乃是周子灼见道体逈出常情不顾旁人是非不计自己得失勇往直前説出人不敢説底道理令后之学者晓然见得太极之妙不属有无不落方体若于此看得破方见得此老真得千圣以来不传之秘非但架屋下之屋叠牀上之牀而已也今必以为未然是又理有未明而不能尽人言之意者三也至于大传既曰形而上者谓之道矣而又曰一隂一阳之谓道此岂真以隂阳为形而上者哉正所以见一隂一阳虽属形器然其所以一隂而一阳者是乃道体之所为也故语道体之至极则谓之太极语太极之流行则谓之道虽有二名初无两体周子所以谓之无极正以其无方所无形状以为在无物之前而未尝不立于有物之后以为在隂阳之外而未尝不行乎隂阳之中以为通贯全体无乎不在则又初无声臭影响之可言也今乃深诋无极之不然是直以太极为有形有方所矣直以隂阳为形而上者则又昧于道器之分矣又于形而上者之上复有况太极乎之语则是又以道上别有一物为太极矣此又理有未明而不能尽乎人言之意者四也至熹前所谓不言无极则太极同于一物而不足为万化根本不言太极则无极沦于空寂而不能为万化根本乃是推本周子之意以为当时若不如此两下説破则读者错认语意必有偏见之病闻人説有即谓之实有见人説无即以为真无耳自谓如此説得周子之意已是大煞分明只恐知道者厌其漏泄之过甚不谓如老兄者乃犹以为未穏而难晓也请以熹书上下文意详之岂谓太极可以人言而为加损者哉是又理有未明而不能尽乎人言之意者五也来书又谓大传明言易有太极今乃言无何耶此尤非所望于髙明者今夏因与人言易其人之论正如此当时对之不觉失笑遂至被劾彼俗儒胶固随语生解不足深老兄平日自视为如何而亦为此言邪老兄且谓大传之所谓有果如两仪四象八卦之有定位天地五行万物之有常形邪周子之所谓无是果虚空断灭都无生物之理邪此又理有未明而不能尽乎人言之意者六也老子复归于无极乃无穷之义如庄生入无穷之门以游无极之野云尔非若周子所言之意也今乃引之而谓周子之言实出乎彼此又理有未明而不尽乎人言之意者七也高明之学超出方外固未易以世间言语论量意见测度今且以愚见执方论之则重使世俗观笑既而思之若遂不言则恐学者终无所取正较是二者宁可见笑于今人不可得罪于后世是以终不获已而竟陈之不识老兄以为如何【荅陆九渊】
　　来书云直以隂阳为形器【止】道器之分哉荅曰若以隂阳为形而上者则形而下者复是何物更请见教若熹愚见与其所闻则曰凡有形有象者皆器也其所以为是器之理者则道也如是则来书所谓始终晦明竒耦之属皆隂阳所为之器独其所以为是器之理如目之明耳之聦父之慈子之孝乃为道耳如此分别似差明白不知尊意以为如何此一条亦极分明切望略加思索便见愚言不为无理而其余亦可以类推矣【同上】
　　六月一日林黄中来相访问曰向时附去易解其间恐有未是处幸见谕子应之曰大凡解经但令纲领是当即一句一义之间虽有小失亦无甚害侍郎所着却是大纲领处有可疑者林问如何是大纲领处可疑予曰系辞所谓易有太极是生两仪两仪生四象四象生八卦此是圣人作易纲领次第惟邵康节见得分明今侍郎乃以六画之卦为太极中含二体为两仪又取二互体通为四象又颠倒看二体及互体通为八卦若论太极则一画亦未曽有何处便有六画底卦来如此恐倒説了兼若如此即是太极包两仪两仪包四象四象包八卦与圣人所谓生者意思不同矣林曰惟其包之是以能生之包之与生实一义尔予曰包如人之怀子子在母中生如人之生子子在母外恐不同也林曰公言太极一画亦无即是无极矣圣人明言易有太极而公言易无太极何耶予曰太极乃两仪四象八卦之理不可谓无但未有形象之可言尔故自此而生一隂一阳乃为两仪而四象八卦又是从此生皆有自然次第不由人力安排然自孔子以来亦无一人见得至邵康节然后明其説极有条理意趣可玩恐未可忽更详之林云着此书正欲攻康节尔子笑语之曰康节未易攻侍郎且更子细若此论不改恐终为有识者所笑也林艴然曰正要人笑【记林栗辨易】
　　太极中正仁义之説若谓四者皆有动静则周子于此便列四者之目为剰语矣但熟玩四字指意自有动静其于道理极是分明盖此四字便是元亨利贞四字【仁元中亨义利正贞】元亨一通一复岂得为动静乎近日深玩此理觉得一语嘿一起居无非太极之妙正不须以分别为嫌也【荅张敬夫】
　　夫易变易也兼指一动一静已发未发而言之也太极者性情之妙也乃一动一静未发已发之理也故曰易有太极言即其动静阖辟而皆有是理也若以易字専指已发为言是又以心为已发之説也此固未当程先生言之明矣不审尊意以为如何【荅呉翌】
　　易之为义乃指流行变易之体而言此体生生元无间断但其间一动一静相为始终耳程子曰上天之载无声无臭其体则谓之易其理则谓之道其用则谓之神正谓此也此体在人则心是已其理则所谓性其用则所谓情其动静则所谓未发已发之时也此其为天人之分虽殊然静而此理已具动而此用实行则其为易一也若其所具之理所行之用合而言之则是易之有太极者昨来南轩尝谓太极所以明动静之蕴盖得之矣来喻以不易变易为未发已发恐未安试以此说推之非惟见得易字意义分明而求仁用力要处亦可得矣【荅呉猎】
　　至静之时但有能知能觉者而无所知所觉之事此于易卦为纯坤不为无阳之象若论复卦则须以有所知觉者当之不得合为一説矣故康节亦云一阳初动处万物未生时此至防至妙处须虚心静虑方始见得若怀一防偏主彊説意思即方寸之中先自扰扰矣何縁能察得彼之同异耶【荅吕祖俭】
　　所云未发不可比纯坤而当为太极此却不是小失不敢随例放过且试奉扣若以未发为太极则已发为无极耶若谓纯坤不得为未发则宜以何卦为未发耶窃恐更宜静坐放教心胷虚明浄洁却将太极图及十二卦画安排顿放令有去着方可下语此张子所谓濯去旧见以来新意者也如决不以为然则熹不免为失言者不若权行倚阁之为愈不能如此纷拏彊聒徒费心力有损而无益也【同上】
　　以未发为太极只此句便不是所以下文一向差却未发者太极之静已发者太极之动也湏如此看得方无偏滞而两仪四象八卦十二卦之説皆不相碍矣【同上】
　　问太极动而生阳云云先生荅云此段尤多可疑请且就通书太极体认令此数项歴落分明未要添入复卦震咸性情等説夹杂得都不明不济事也震咸尤无干涉性情之义亦非是须各自看乃佳【同上】
　　问动而生阳元未有物且是如此动荡所谓化育流行也静而生隂隂主凝然后万物各正性命问继之者善之时此所谓性善至成之者性然后气质各异方説得善恶先生曰此既谓之性则终是未可分善恶【廖徳明録】
　　问隂阳以推行言之不过一气之运而已所谓一动一静互为其根也以阖辟言之则有两物所谓分隂分阳两仪立焉也既曰隂阳又曰柔刚者隂阳以气言刚柔则有形质矣此犹四象之有老少亦如以子午卯酉分言隂阳也不知是否荅曰阖辟与动静无异易中以对待言者自多不必引此也【荅董铢】
　　隂阳有个流行底有个定位底一动一静互为其根便是流行底寒暑往来是也分隂分阳两仪立焉便是定位底天地上下四方是也易有两义一是变易便是流行底一是交易便是对待底如魂魄以二气言之阳是魂隂是魄以一气言之则伸者为魂屈者为魄【黄义刚録】
　　太极中正仁义之説玩之甚熟此书条畅洞达絶无可疑只以乾元亨利贞五字括之亦自可尽大抵只要识得上下主賔之辨耳【荅何镐】
　　问太极图何以不言礼智而言中正莫是此图本为发明易道故但言中正是否曰亦不知是如何但中正二字较有力【李闳祖録】
　　太极传言中正仁义中仁言用正义言体义便有裁制一定之体【呉必大録】
