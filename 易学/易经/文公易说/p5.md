<!-- { "loadSidebar": true } -->
　　方其有阳那里知道有隂有乾卦那里知道有坤卦天地间只是一个气自今年冬至到明年冬至是他此气周匝把来折做两截时前面底便是阳后面底便是隂又折做四截也如此便是四时天地间只有六层阳气到地面上时地下便泠了只是这六位阳长到那第六位时极了无去处上面只是渐次消了些个时下面便生了些个那便是隂这只是个嘘吸嘘是阳吸是隂唤做一气固是如此然看它日月男女牝牡处方见得无一物无隂阳如至防之物也有个背面説流行处却只是一气【萧佐録】
　　隂阳是气五行是质有这质所以做得物事出来五行虽是质他又有五行之气做这物事方得然却是隂阳二气截做这五个不是隂阳外别有五行如十干甲乙甲便是阳乙便是隂【舒高録】
　　一故神两故化两者隂阳消长进退也【两者所以推行于一所以为两】一不立则两不可得而见两不可见则一之道息矣横渠此语极精非一则隂阳消长无自而见非隂阳消长则一亦不可得而见矣【正蒙】
　　隂以阳为质阳以隂为质水内明而外暗火内暗而外明横渠曰隂阳之精互藏其宅正此意也【坎离杨道夫録】
　　天一生水地二生火天三生木地四生金一三阳也二四隂也【荅林振】
　　隂少于阳气理数皆如此用半所以不同【黄显子録】成数虽阳固亦生之隂也如子者父之隂臣者君之隂问自一隂一阳见一隂一阳又各生一隂一阳之象以图言之两仪生四象四象生八卦节节推去固容易见就天地间着实处如何验得先生曰一物上自各有隂阳如人之男女隂阳已具逐人身上又各有这血是隂而气则是阳如昼夜之间昼阳夜隂也而昼阳自午后又属隂夜隂子后又属阳此便是隂阳各生隂阳之象
　　隂下交生阳阳上交生隂隂交阳刚交柔是博易之易这多变是变易之易所谓易者只此便是那个是易之体这个是易之用那是未有这卦防这是有这卦了防那个唤做体是这易从那生这唤做用揲取卦便是用处
　　水质隂而性本阳火质阳而性本隂水外暗而内明以其根于阳也火外明而内暗以其根于隂也周子太极图阳动之中有黑底隂静之中有白底是也横渠曰隂阳之精互藏其宅政此意也【坎离○刘砥録】
　　火中虚暗则离中之隂也水中虚明则坎中之阳也【杨道夫録】
　　隂阳做一个看亦得做两个看亦得做两个看是分隂分阳两仪立焉做一个看只是一个消长【陈文蔚録】
　　问康节云阳一而隂二所以君子少而小人多此语是否曰也説得来自是它那物事好防少而恶防多其理只一般【沈僴録】
　　杨简説阳爻一画者在已隂又一画者应物防是先生曰正是倒説了应物防却是阳【汤泳録】
　　诸公且试看天地之间别有甚事只是隂与阳两个字看是甚麽物事都离不得只就身上体看才开眼不是隂便是阳密拶拶在这里都不着得别物事不是仁便是义不是刚便是柔只自家要做向前便是阳才收退便是隂意思才动便是阳才静便是隂未消别看只是一动一静便是隂阳伏羲只因此画卦以示人若就一隂一阳又不足以该众理于是错緫为六十四卦三百八十四爻初只是许多卦爻后来圣人又繋许多辞在下如它书则元有这事方説出这个道理易则未曽有此事先假托都説在这里如书便有个尧舜有个禹汤文武周公出来做许多事今易则元未曽有圣人豫先説出待人占考大事小事无一能外于此圣人大抵多是垂戒又云虽是一隂一阳易中之辞大抵阳吉而隂凶间亦有阳凶而隂吉者何故盖有当为有不当为若当为而不为不当为而为之虽阳亦凶又云圣人因卦爻以垂戒多是利于正未有不正而利者如云夕若厉无咎若占得这爻必是朝兢夕戒谨恐惧可以无咎若自家不曽如此便自有咎又云直方大不习无不利若占得这爻须是将自身己体看是直是方是大去做某事必得其利若自家未是直不曽方不曾大则无所往而得其利此是本爻辞如此到孔子又自添説了如云敬以直内义以方外本来只是卜筮圣人为之辞以晓人便説许多道理在上今学易非必待遇事而占方有所戒只平居玩味看他所説道理于自家所处地位合是如何故云居则观其象而玩其辞动则观其变而玩其占孔子所谓学易正是平日常常学之想见圣人之所谓读异乎人之所谓读想见胷中洞然于易之理无纎毫蔽处故云可以无大过又曰圣人繋许多辞包尽天下之理止縁万事不离乎隂阳故因隂阳中而推説万事之理今要占考虽小小事都有如占得不利有攸往便是不可出路利涉大川便是可以乗舟此类不一
　　问乾卦文言圣人所以重叠四截説在此见圣人学易只管体出许多意思又恐人晓不得故説以示教曰大意只管怕人晓不得故重叠説在这里大抵多一般如云阳在下也又云下也
　　问圣人所以因隂阳説出许多道理而所説之理皆不离乎隂阳者盖縁所以为隂阳者元本于实然之理荅曰隂阳是气才有此理便有此气才有此气便有此理天下万事万物何者不出于此理何者不出于隂阳
　　问此程先生所以説道天下无性外之物荅曰如云天地间只是个感应又如云诚者物之终始不诚无物【叶味道録】
　　郑文振问五十以学易先生曰也只就卦爻上占考其理合如何其他书则一事是一理惟是易却説得阔如已有底事説在里未有底事也説在里又曰易须错緫看天下甚麽事无一不出于此如善恶是非得失以至于屈伸消长盛衰看是甚事都出于此伏羲以前不知如何占考至伏羲将隂阳两个画卦以示人使人于此占考吉凶祸福一画为阳二画为隂一画为竒二画为耦遂为八卦又错緫为六十四卦凡三百八十四爻文王又为之以释其义无非隂阳消长盛衰屈伸之理圣人之所学者学此而已把乾卦一卦看如乾元亨利贞人要做事若占得乾卦干是纯阳元者大也亨者通也其为事必大通然而虽説大亨若所为之事不合正道则亦不得其亨故虽云大亨而又利于正卦内六爻都是如此如説潜龙勿用是自家未当出作之时须是韬晦方始无咎若于此而不能潜晦必须有咎又如上九云亢龙有悔若占得此爻必须以亢满为戒如这般处最是易之大义易之为书大抵于盛满时致戒盖阳气正长必有消退之渐自是理势如此又云当极盛之时便须虑其亢如当尧之时须交付与舜若不寻得个舜便交付与他则尧之后天下事未可知又云康节所以见得透看他説话多以盛满为戒如云只喜成防醺不喜成酩酊又云康节多于消长之交看又云许多道理本无不可知之数惟是康节体得熟只管体来体去到得熟后看是甚麽事理无不洞见【叶贺孙録】
　　甘节问如何谓之性荅曰天命之谓性又问天之所命者果何物也荅曰仁义礼智信又问周先生作太极图何为列五者于隂阳之下荅曰五常是理隂阳是气有理而无气则理无所立有气而后理方有所立故五行次隂阳又问如此则是有七荅曰义知属隂仁礼属阳【案太极图列金木水火土于隂阳之下非列仁义礼智信于隂阳之下也以气言之曰隂阳五行以理言之曰健顺五常之性此问似欠分别○甘节録】
　　看遗书中善恶皆天理及恶亦不可不谓之性不可以浊者不谓之水等语及易传阳无可尽之理一节即此义可推矣更以事实考之只如鸱枭蝮蝎恶草毒药还可道不是天地隂阳之气所生否【荅甘节】
　　前书示及易传二义隂阳交和恐非是指君子小人而言君子之于小人固不当过为忿疾然无交和之理韩富当时事力盖不足以胜二奸非固欲与之和也元祐诚有过甚处然当时事势恐不如此亦不免祸要当有以开悟人主之心乃絶后患耳东汉诛宦官事前辈多论之大略皆如来喻然尝细考其事恐祸根不除终无可安之理后人据纸上语指防前人甚易为力不知事到手头实要处断毫发之间便有成败不是容易事若使陈窦只诛得首恶一二人后来未必不取王允五王之祸也【荅潘景愈】
　　隂爻称六与程传之説大不同这只就四象看便见得分晓隂阳一段只説通例此两物相无不得且如天晴几日后无雨便不得十二个月六月是隂六月是阳一日中阳是昼隂是夜
　　四象
　　先生曰四象是老阳老隂少阳少隂老阳是九老隂是六少阳是七少隂是八先生以指画在卓子上曰皆凑成十数当时説得甚明今偶失记当求先生见印成易图看先生云见令雕版未了【邵浩録】
　　两仪四象之説闽中前辈尝有为此説者意亦窃谓然初未敢自信也今得来示斯判然矣但谓两仪为乾坤之初爻谓四象为乾坤初二相错而成则恐立言有未莹者盖方其为两仪则未有四象也方其为四象则未有八卦也安得先有乾坤之名初二之辨哉妄意两仪只可谓之隂阳四象乃可各加以太少之别而其序亦当以太阳□少阳□少隂□太隂□为次盖所谓递升而倍之者不得越□与□而先为□也此序既定又递升而倍之适得干一兊二离三震四巽五坎六艮七坤八之序也与邵氏先天图合此乃伏羲始画八卦自然次序非人私智所能安排学易者不可不知也【荅程迥】
　　两仪四象恐须如先天之序乃为自然之数而始干终坤理势亦无不可若必欲初□次□乃是以意安排而非自然之序又二象之上各生两爻即须以干兊艮坤为次复无所据更乞详考见教【荅程迥】
　　蒋明之问易有太极是生两仪两仪生四象四象生八卦先生曰易有太极便有个隂阳出来隂阳便是两仪仪匹也两仪生四象便是一个隂又生出一个阳□是一象也一个阳又生一个隂□是一象也一个隂又生一个隂□是一象也一个阳又生一个阳□是一象也此谓四象生八卦是这四个象生四隂时便成坎震坤兊四卦生四个阳时便成巽离艮干四卦【钟震编次】
　　如以两仪言则太极是太极两仪是用以四象言则两仪是太极四象是用以八卦言则四象又是太极八卦又是用
　　四象不必説阳向上更合一画为九方成老阳到兊便推不去了兊下一画却是八卦不是四象
　　阳上交于隂隂下交于阳而生四象便是隂阳各两画了隂交刚阳交柔便是隂阳又各生两画了就干两画边看干兊是老阳离震是少隂就坤两画边看坤艮是老隂坎巽是少阳又各一画则八卦全了
　　老隂老阳交而生艮兊少隂少阳交而生震巽离坎不交各得本画离坎之交易第二画在生四象时交了老阳过去交隂老隂过来交阳便是兊艮第三画少隂少阳交便生震巽上第三画所以知其如此时它这位次相挨旁兼山谓圣人不分别隂阳老少卜史取动爻之后卦故分别老少若如此则卦遂无动占者何用观变而玩占
　　老隂老阳所以变者无他到极处了无处去便只得变九上更去不得了只得变囘来做八六下便是五数了六去不得所以却去做七隂阳是阳中之隂阳刚柔是隂中之刚柔刚柔以质言是有个物了见得刚防柔防隂阳以气言因一二三四便见得六七八九在里面老阳占了第一位便含个九少隂占第二位便含个八少阳占第三位便含个七老隂占第四位便含个六数不过十惟此义先儒所未曽发先儒但只説得进退而已【舒高録】
　　五四为竒各是一个四也九八为耦各是两个四也因一二三四便见六七八九在里面老阳占了第一位便含个九少隂占了第二位便含个八少阳老隂亦如此数不过十惟此一义先儒未曽发先儒但只説得他中间进退而已【黄显子録】
