<!-- { "loadSidebar": true } -->
　　上头底只管刚下头底只要柔又只巽顺事事不向前安得不蛊旧闻赵徳庄如此说【同上】
　　先生说汪圣锡曾言某人别山往赴召山送之云且缓下手莫去拆倒人屋子因山解蛊卦以巽而止为治蛊之道所以有此说大凡看易须先看成卦之义险而健则成讼巽而止则成蛊蛊艮上而巽下艮刚居上巽柔居下上高亢而下不交下卑巽而不能救此所以蛊壊也巽而止只是巽顺便止了更无所施为如何治蛊蛊元亨而天下治须是大善以亨方能治蛊也【廖徳明録】
　　易要分内外卦看伊川却不甚理会如巽而止则成蛊止而巽便不同盖先止后巽却是有根株了方巽将去故为渐【呉必大録】
　　问蛊卦刚上柔下有数义刚在上而柔在下为卦体下卑巽而上茍止所以为蛊此卦义又自卦变言之自贲井既济来皆刚上而柔下此卦变先生曰是山说巽而止乃治蛊之道言当柔顺而止不可坚正必为此说非惟不成道理且非易彖文义彖曰巽而止蛊犹顺以动豫动而说随皆言卦义其本义之说盖是赵徳庄说赵云刚在上柔在下下卑巽而上茍止所以蛊坏此则文义甚协又问先甲辛也后甲丁也辛有新意丁有丁宁意其说似出月令注先生曰然但古人祭祀亦多用先庚先甲先庚丁也后庚癸也如用丁亥辛亥之类又问有子考无咎与意承考之考皆是指父在父在而得云考何曰古人多通言如康诰大伤厥考心可见又问九三干父之蛊小有悔无大咎言小有悔则无大悔矣言无大咎则不免有小咎矣但象曰终无咎则以九三虽过刚不中然在巽体不为无顺而得正故虽悔而无咎至六四则不然以隂居柔不能有为寛裕以治蛊则蛊将日深而不可治故往则见吝言自此以往则有吝也先生曰此两爻说得悔吝二字最分明九三有悔而无咎由凶而趋吉也六四虽目下无事然却终吝由吉而趋凶也元祐间刘莘老刘器之之徒必欲尽去小人却是未免有悔至其它诸公欲且寛裕无事莫大段整顿不知目前虽遮掩拖延得过后面忧吝却多可见圣人之深戒又问上九不事王侯髙尚其事占与戒皆在其中如何先生曰有此象则其占当如此又戒其必如此乃可也若得此象而不能从则有凶矣当此时节若能断然不事王侯髙尚其事不半上落下或出或入则其志真可法则矣只为人不能如此也【董铢録】
　　又问巽而止蛊莫是遇事巽顺以求其理之所止而后为治蛊之道曰非也大底资质柔巽之人遇事便不能做得无奋迅之意所以事遂至于蛊壊了蛊只是事之坏了者【钱木之録】
　　问蛊是壊乱之象虽乱极必治如何便会元亨曰乱极必治天道循环自是如此如三国之后以至于隋乱必有唐太宗者出又如五季必生太祖若不如此便无天道了所以彖云蛊元亨而天下治也【刘砥録】
　　蛊元亨而天下治言蛊之时如此必须是大善亨通而后天下治【防渊録】
　　刚浸而长以下三句解临字大亨以正便是天之道也解亨字亦是惟其如此所以如此须用说八月有凶者盖要反那二阳二阳在下四五皆以正应临之上无所临却逺去临二阳三近二阳也去临它如小人在上位却把甘言好语临在下之君子至临言其相临之切敦临有敦厚之意【同上】
　　先生曰戊辰年某省试出刚中而应或云此句凡七出某将彖辞暗地黙数只有五个其人坚执某又再诵再数只与说记不得七出且随某所记行文已而出院检本果五出耳又云只记得大象便画得卦【董铢録】
　　观天之神道只是自然运行底道理四时自然不忒圣人神道亦是说它有教人自然观感处
　　彖辞中刚柔分以下都掉了颐中有物只说利用狱爻亦各自取义不说噬颐中之物【防渊録】
　　张洽问易中言刚柔分两处一是噬嗑一是节此颇难解先生曰据某所见只是一卦三隂三阳谓之刚柔分曰易中三隂三阳卦多独于此言之何也曰偶于此言之其它卦别有义又问复卦刚反当作一句否曰然此二字是解复亨下云动而以顺行是解出入无疾以下大抵彖辞解得易极分明子细寻索尽有条理【潘时举録】
　　贲柔来文刚伊川说乾坤变为六子非是卦不是逐一卦画了旋变去这语难说伊川说两仪四象自不分明卦不是旋取象了方画须是都画了这卦方只就已成底卦上面取象所以有刚柔来往上下【防渊録】
　　贲卦天文也之上先儒多言脱刚柔交错四字看来合有四字【沈僩録】
　　天地之心动后方见圣人之心应事接物方见出入朋来只做人说觉不劳攘【同上】
　　徐防问复卦程子言先儒皆以静为见天地之心不知动之端乃天地之心动处如何见得曰这处便见得阳气发生其端已兆于此春了又冬冬了又春都从这里发去事物闲亦可见只是这里见得较亲切郑兄举王辅嗣说寂然至无乃见天地心曰他说无是胡说若静处说无不知下面一画作甚麽防问动见天地之心固是不知在人可以主静言之否曰不必如此看这处在天地则为隂阳在人则为善恶有不善未尝不知知之未尝复行不善处便是隂知处便属阳上五隂下一阳是当沈迷蔽固之时忽然一夕省觉便是阳动处齐宣王兴甲兵危士臣搆怨于诸侯可谓极矣及其不忍觳即见善端之萌肯从这里做去三王事业何患不到【徐防録】
　　问遗书云复非天地心复则见天地心圣人未尝复故未尝见其心窃谓天地之心未尝无但其静时不可得而见于其动处乃见之圣人之心于感而遂通之时亦可得而见而曰未尝见其心何也曰天地之心何时不有但有不可得而见者未动之时也所以周子言静无而动有也圣人未尝复者如顔子之不逺复则犹有复也圣人浑然天理具心体之全所谓尧舜性之也既其生知纯全无欠阙不尽处何尝有复故曰未尝见其心上云见天地之心者以动静言下云未尝见圣人之心者以善恶言因曰隂阳有以动静言者有以善恶言者如乾元资始坤元资生则独阳不生独隂不成造化周流须得隂阳并用如坤之初六履霜坚冰至则一隂之生便如一贼也此个道理在人如何看直看是一般道理横看又是一般道理所以谓之易也【刘砥録】
　　问圣人无复未尝见其心天地之气有消长进退故有复圣人之心纯乎天理故无复曰固是【林夔孙録】
　　问复其见天地之心盖生理初未尝息但到坤时藏伏在此至复乃见其动之端否曰不是如此这个只是就隂阳动静阖辟消长处而言如一堆火自其初发以至渐渐发过消尽为灰其消之未尽处固天地之心也然那消尽底亦天地之心也但那个不如那新生防鲜好故指那接头再生者言之则可以见天地之心亲切如云利贞者性情也一元之气亨通发散品物流形天地之心尽发见在品物上但丛杂难看及到利贞时则万物悉已收敛那时只有个天地之心着见故云利贞者性情也正与复其见天地之心相似康节云一阳初动处万物未生时此心非不着见也但天地之心悉已布散丛杂无非此理呈露倒多了难见若防看者能于此观之则所见无非天地之心矣惟是复时万物皆未生只有一个天地之心昭然着见在这里所以易看也【沈僴録】
　　问复见天地之心先生云天地所以运行不息者做个甚事只是生物而已物生于春长于夏至秋万物咸遂如收敛结实是渐欲离其本之时也及其成则物之成实者各具生理所谓硕果不食是已夫具生理者固各继其生而物之归根复命犹自若也如说天地以生物为心斯可见矣又问既言心性则天命之谓性命字有心底意思否曰然流行运用是心【万人杰録】
　　正蒙可疑处以某观之亦只是一时病如定性则欲其不累于外物论至静则以识知为客感语圣人则以为因问而后有知是皆一病而已复见天地心之说某则以为天地以生物为心者也虽气有阖辟物有盈虚而天地之心则亘古亘今未始有毫厘之间断也故阳极于外复生于内圣人以为于此可以见天地之心焉盖其复者气也其所以复者则有自来矣向非天地之心生生不息则阳之极也一絶而不复续矣尚何以生于内而为阖辟之无穷乎此则所论动之端者乃一阳之所以动非徒指夫一阳之已动者而为言也夜气固未可谓之天地心然正是气之复处苟求其故则亦可以见天地之心矣【荅张敬夫】
　　复非天地心复则见天地心此语与所以隂阳者道之意不同但以易传观之则可见矣盖天地以生物为心而此卦之下一阳爻即天地所以生物之心也至于复之得名则以此阳之复生而已犹言临泰大壮夬也岂得遂指此名以为天地之心乎但以其复而见此一阳之萌于下则是因其复而见天地之心耳天地以生物为心此句自无病昨与南轩论之近得报云亦已无疑矣大抵近世学者不肯以爱言仁故见先生君子以一阳生物论天地之心则必欿然不满于其意复于言外生说推之使高而不知天地之所以为心者实不外此外此而言则必溺于虚沦于静而体用本末不相管矣圣人无复故未尝见其心者盖天地之气所以有阳之复者以其有隂故也众人之心所以有善之复者以其有恶故也若圣人之心则天理浑然初无间断人孰得以窥其心之起灭邪若静而复动则亦有之但不可以善恶而为言耳愚意如此恐或未然更乞详谕【荅吴翌】
　　问向来观复其见天地之心乎易传云动之端乃天地之心也未覩其防近思得之敢质于先生遇谓天地之心生生不已太极一动二气运行互为其根盖未尝或息非可以动静言也其曰动之端云者指流行之体示之即生物之原者也遗书云天只是以生为道天地之心固在于生物然于生处观之则偏于动而不知动之所以然非指其端无以见生生之理也在人则恻隠之心是也乍见孺子将入井必有怵惕恻隠此心不逺于此察之庶可见矣此心虽非心之本体然始发见在是故推此心则廓乎天地之间无所不爱人惟汨于私欲而不知复则是心泯然不见犹穷隂沍蔽万物归根生生之理虽未尝或息何自见之一阳微动生意油然此复所以见天地之心也在学者工夫则平日涵养语黙作止须要识得端倪则心体昭然可黙识矣故伊川云善学者不若于己发之际观之观于己发识其未发克己不已一旦复之则造次顚沛皆见此心之妙始可以言仁矣荅云所喻复见天地心之说甚善然此须通动静隂阳善恶观之见得各是一理而此意无所不通始尽其曲折耳学者工夫则只如易传所说知其不善则速改以从善此是要约处若说须要识得端倪而心体可识则却是却一事也鄙见如此或恐未然【荅王子合】
　　承问及复卦之说如所谕固善然亦有说盖隂阳生杀固无间断而亦不容并行且如人方穷物欲岂可便谓其间天理元不间断而且肆其欲哉要须穷欲之心灭息然后天理乃得萌耳程夫子所谓天地间虽无截然为隂为阳之理然其升降生杀之大分不可无也此语最为完备然隂阳动静是造化之机不能相无者若善恶则有真妄之分人当克彼以复此然后可耳【荅王遇】
　　周贵卿说圣人定之以中正仁义而主静未透先生曰这四个物事流转在这里然常靠着静底做本若无夜则昼不分晓无冬则春夏不长茂且如终日应接归来歇霎时却出去则便分外精神如春夏生长若一向恁地去却有甚了期元气也须解竭所谓复其见天地之心乎【黄义刚録】
