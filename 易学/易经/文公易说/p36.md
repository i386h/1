<!-- { "loadSidebar": true } -->
　　横渠曰凡物莫不皆有是性由通蔽开塞所以有【阙】之【阙】由蔽有厚薄【阙】　智愚之别塞者牢不可开厚者可以开而开之也难薄者开之也易开【阙】　　天道与圣人一先生曰此叚不如吕与叔分【阙】　　晓吕曰蔽有浅深故为昬明蔽有开塞故为人物【云云】程子曰人生面静以上不容说才说性时便已不是性也凡人说性只是说继之者善也孟子言人性善是也夫所谓继之者善也者犹水流而就下也【云云】先生曰此继之者善也指发处而言之也性之在人犹水之在山其清不可得而见也流出而见其清然后知其本清也所以孟子只就见孺子入井皆有怵惕恻隐之心处指以示人使知性之本善也易所谓继之者善也在性之先此所引继之者善也在性之后盖易以天道之流行者言此以人性之发见者言惟天道流行如此所以性发见亦如此如后叚所谓其体则谓之易其理则谓之道其用则谓之神【阙】尝谓易在人便是心道在人便是性神在人便是【阙】縁他本原如此所以生出来个个亦如此一本故也【李闳祖録】
　　问仁者见之谓之仁知者见之谓之知百姓日用而不知故君子之道鲜矣此言万物各具是性但气禀不同各以其性之所近者窥之故仁者只见得他发生流动处而以为仁知者只见得他贞静处便以为智下此一等百姓日用之间习矣而不察所以君子之道鲜矣【吕煇録】
　　仁静智动易中说仁者见之阳也智者见之隂也【阙】物事大抵有两样仁配春知配冬中庸说成已仁
　　也成物知也仁在我知在物孟子说学不厌知也敎不倦仁也又却知在我仁在物见得这样物事皆有动静【汤泳録】
　　仁者见之谓之仁知者见之谓之知百姓日用而不知故君子之道鲜矣苏曰属目于无形者或见其意之所存故仁者以道为仁意存乎仁也知者以道为知意存乎知也贤者存意而妄见愚者日用而不知是以君子之道成之以性者鲜矣愚谓苏氏不知仁知之根于性顾以仁知为妄见乃释老之说圣人之言岂尝有是哉谓之不见其全则或可矣又曰君子之道成之以性者鲜矣文义亦非【苏氏易解辨】
　　问显诸仁藏诸用鼓万物而不与圣人同忧盛徳大业至矣哉本义云显者阳之仁也徳之发也藏者隂之知也业之成也窃意以为天地之理动而阳则万物之发生者皆其仁之显著静而隂则其用藏而不可见其显诸仁则是其徳之发见其藏诸用则万物各得以为性是业之成也先生曰不如此这处极微难说又曰显诸仁易说藏诸用极难说这用字如横渠说一故神之用字一样显诸仁如春生夏长其发生彰露可见者藏诸用是所以生长者藏在里面而不可见又这个有作先后说如元亨利贞之类有作表里说防便见这里又曰元亨利贞如也可表里说所谓流行者别无物事只是流行这个又曰譬之仁出来便是恻隐之心便是显诸仁仁便是藏诸用又曰仁便藏在恻隐之心里面仁便是那骨子到得成就得数件事了一件事上便是一个仁便是那业处又曰流行时方且是公共一个到得一个便各具一个又曰恻隐之心方是那流行处到得亲亲仁民爱物方是成就处但盛徳便属之显诸仁大业便属之藏诸用
　　【阙】







<经部,易类,文公易说,卷十>


　　又曰显诸仁千条万绪藏诸用只是一个物事藏诸用是显诸仁底骨子譬如一树花此是显诸仁及至此花结实则方各自成一实方众花开成共此一树花共一个性命及至结实成熟后一实又自成一个性命如鱼子在腹中时与母共是一性命及子既生则一子自成一性命显诸仁则千变万化藏诸用则只是一个物事一定而不可易张乖崖说公事未判时属阳已判时属隂便是此意公事未判生杀轻重皆未定在及已判了更不可易显诸仁便是继之者善也藏诸用是成之者性也天下万物万事其粲然发见处皆是显然者然一事自是一事一物自成一物如元亨利贞元亨是发用流行处贞便是流行底骨子流行个甚麽只是流行那贞而已或曰正如乾道变化各正性命也先生曰然显诸仁似恕藏诸用似忠显诸仁似以贯藏诸用似一水流而为川止而为渊激而为波浪虽所居不同然皆是水也水便是骨子其流处激处皆显者也显诸仁如恻隐藏诸用似仁也恻隐羞恶辞逊是非显诸仁也仁义礼智藏诸用也只是这一个恻隐随事发见及至成那事时一事各成一仁此便是藏诸用其发用时在这道理中发去及至成这事时又只是这个道理一事各成一道理此便是业业是事之已成处事未成时不得谓之业盈徳是显诸仁处显诸仁者徳之所以盛藏诸用者业之所以成鼓万物而不与圣人同忧此正是显诸仁藏诸用底时节盛徳大业便是显诸仁藏诸用成就处也又如耳之能聴目之能视口之能言手之能执足之能行此是发用处也毕竟怎生恁地发用释氏便将这些子来瞒人秀才不识都被他瞒又云如一丛禾他初生共这一根结成许多苖叶花实共成这一个性命及至结实收成则一粒各成一性命只生生不已所谓日新也富有之谓大业言万物万事无非得此理所谓富有也日新是只运用流行生生不已道家修养有纳甲之法他只用乾坤震兑艮巽共六卦流行运用而不用坎离坎离便是那六卦流行底骨子所以流行运用者只流行此坎离而已便是显诸仁藏诸用之说也
　　显诸仁【流行发见处】藏诸用【流行发见底物】正如谷喻仁是藏诸用也及发为亲亲仁民爱物一事又各自成一仁【万人杰録】
　　问鼔万物而不与圣人同忧荅云明道两对极好天地无心而成化圣人有心而无为无心便是不忧成化便是鼓万物天地鼔万物亦何尝有心来【周谟録】
　　问鼓万物而不与圣人同忧天地则任其自然圣人賛化育则不能无忧曰圣人人也安得无忧但圣人之忧忧得恰好不过忧耳【林夔孙録】
　　天地造化是自然圣人虽生知安行然毕竟是有心去做所以说不与圣人同忧【防渊録】
　　盛徳大业一章先生云既说盛徳大业又说他只恁地生去所以接之以生生之谓易又曰又渐渐说去易上去成象之谓干效法之谓坤干便只略成一个形象到得坤处便都呈见出许多法来又曰到坤处都细了万法一齐出见又曰效字如效顺效忠效力之效极数知来之谓占通变之谓事占出这事变人便依他这个做便通变之谓事看来圣人到这处便说在占上去则此书分明是要占矣隂阳不测之谓神是緫结这一叚不测者是在这里又在那里便只是这一个物事走来走去无处不在六十四卦都说了这又说三百八十四爻许多变化都只是这一个物事周流其间
　　大极分开只是两个隂阳都括尽了天下物事
　　盛徳大业至矣哉只是说易之理非指圣人而言【吴必大録】易曰盛徳大业至矣哉富有之谓大业须是如此方得天下事无所不当理防若才工夫不到业无由得大少间措诸事业便有欠阙此便有病【沈僴録】
　　盛徳大业至矣哉是賛叹上面显诸仁藏诸用自富有至效法是说其理如此用处却在那极数与通变上面盖说上面许多底道理要做这般用【黄显子録】
　　先说个富有方始说日新此与说宇宙相似先是有这物事了方始相连相续去自富有至效法是说其理如此用处却在那极数知来与通变上面盖说上面许多道理要做这用【防渊録】
　　问日新之谓盛徳生生之谓易隂阳不测之谓神要思而得之明道提此三句说意是何如曰此三句也是要须是看得本文方得问徳是得于已底业是发出来底徳便是本生生之谓易便是体成象之谓干效法之谓坤便只是里面交错底曰乾坤其易之緼易是一块乾坤是在里面往来底圣人作易便是如此又问隂阳不测之谓神便是妙用处曰便是包括许多道理【林夔孙録】
　　成象之谓干谓风霆雨露日星只是个象效法之谓坤效力之效效法则效其形法而可见也【易本义效训呈与此録异○万人杰録】
　　问成象之谓干效法之谓坤曰此依旧只是隂阳凡属阳者便只有个象而已象是方做未成之意便如日月星辰亦无实体只是个悬象如此效者陈也如今人言效力之效法是一成已定之物如条法亦是一成已定之法可以形状者干便略坤便备【吴必大録】
　　成象之谓干效法之谓坤效呈也如礼记中效犬者左效羊者右之效效顺效忠效力也盖干只是成得这个大象坤便呈出他那法来
　　效法之谓坤到这个坤时都子细详密了一个是一个模样效犹呈一似说效羊效犬效马言呈出许多物大槩干底只是做得个形象到得坤底则渐次详密资始资生于此可见【防渊録】
　　陈埴问夫子之言性与天道子贡始得闻而叹羙之旧时说性与天道便在这文章里文章处即是天道曰此学禅者之说若此孟子也不用说性善易中也不须说隂阳不测之谓神这道理也着知子贡当初未知得到这里方始得闻耳【徐防録】











　　文公易说卷十
<经部,易类,文公易说>
　　钦定四库全书
　　文公易说卷十一　　　　　宋　朱鉴　撰
　　系辞上传
　　夫易广矣大矣以言乎逺则不御以言乎迩则静而正以言乎天地之间则备矣静而正谓触处皆见有此道不待安排不待措置虽至小至近至鄙至陋之事无不见有随处皆足无所欠阙只观之人便见【万人杰録】
　　问以言乎逺则不御以言乎迩则静而正曰无小无大无物不包然当体便各具此道理所谓静而正者宜着工夫看徐又曰未动时须此道理都是真实所以下个正字【吴必大録】
