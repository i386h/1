<!-- { "loadSidebar": true } -->
　　吉无咎谓如一件事自家做出来好方得无罪咎若做得不好虽是好事也则有咎无咎吉谓如一件事元是合做底自家做出来又好如所谓战则克祭则受福战而临事惧好谋成祭而恭敬斋肃便是无咎克与受福便是吉如何师之道既已正了又用丈人率之如此则是都做得是便是吉了更有甚咎【防渊録】
　　在师中吉言以刚中之徳在师中所以吉【同上】
　　问易爻取义如师之五长子帅师乃是本爻有此象又却説弟子舆尸何也曰此假设之辞也言若弟子舆尸则凶矣问此例恐与家人嗃嗃而继以妇子嘻嘻同曰然
　　前辈也曽説易之取象似诗之比兴如此却是虚説恐不然如田有禽须是此爻有此象但今不可考数则只是大衍之数五十与天数五地数五两段大衍之数是説天地之数是説造化生生不穷之理除此外都是后来人推説出来底
　　问师或舆尸伊川説训为众主如何先生曰从来有舆尸血刃之説何必又牵引説熹自小时未曽识训诂只读白本时便疑如此説后来从乡先生学皆作众主説不以为然今看来只是兵败舆尸而归之义【刘砥録】
　　先生説师卦开国承家小人勿用旧时説只作论功行赏之时不可及小人今思量看理去不得他既一例有功如何不及他得看来开国承家一句是公共得底未分别君子小人在小人勿用则是勿更用他与之谋议计画尔汉光武能用此义自定天下之后一例论功行封其所以用之在左右者则邓禹耿弇贾复数人他不与焉因问云古人论功行封真个只裂土与之守非如后世虚带爵邑也若使小人参其间则诚有病先生云势不容不封他得但圣人别有以处之未见得如何如舜封象则使吏治其国则若是小人亦自有以处之也先生云此义方思量得如此未曽改入本义且记得
　　开国承家为是坤有土之象然屯之利建侯却都无坤止有震此又不可晓【防渊録】
　　【坤下坎上】比
　　李兄问比卦大抵占得之多是人君为人所比之象先生云也不必拘若三家村中推一筒人作头首也是为人所比也须自审自家才徳可为之否所以原筮元永贞也【林学蒙録】
　　问忠信为周阿党为比如何先生曰忠信为周只縁左传説周爰咨询指作忠信后人遂将来妄解最无道理且如易比卦言比吉也比辅也原筮元永贞无咎则比都是好大抵比于君子则为善比于小人则为恶须看圣人説处本意如何据此君子周而不比小人比而不周只是公私【徐防録】
　　又云周比二字于易中所言又以比字为美如九五显比王用三驱失前禽之义皆美也【黄有开记】
　　筮字説做占决亦不妨然亦不必説定不是筮之筮后夫只是説后来者古人亦曽説先夫当之矣有唤作夫妇之夫底【防渊録】
　　问不宁方来后夫凶曰别人自相比了已既后于众人却强要去比他岂不为人所恶是取凶也后夫犹言后人春秋传有云先夫当之矣亦是占中一义【呉必大録】
　　后夫凶言九五既为众隂所归若后面更添一个阳来则必凶古人如绍刘馥刘繇刘备之事可见两雄不并栖之义【防渊録】
　　终来有他説将来似显比便有那周遍底意思
　　问比之匪人先生应曰初应四四是外比于贤为比得其人二应五五为显比之君亦为比得其人惟九三应上上为比之无首为比之匪人也【潘时举録】
　　易比之九五云显比王用三驱失前禽邑人不诫圣人之于人来者不拒去者不追如何一一要意周旋才恁地便滞于一偏况天理自不如此【叶贺孙録】
　　伊川解显比王用三驱失前禽所谓来者揜之去者不追与失前禽而杀不去者所譬颇不相类如何先生曰田猎之礼置旃以为门刈草以为长围田猎者自门驱而入禽兽向我而出者皆免惟驱而入者皆获故以前禽比去者不追获者比来则取之大意如此无縁得一一相似伊川解此句不足疑但邑人不诫吉一句似可疑恐易之文义不如此【张洽録】
　　邑人不诫如有闻无声言其自不消相告戒又如归市者不止耕者不变相似【防渊録】
　　【干下巽上】小畜
　　小畜言以巽之柔顺而畜三阳畜他不住大畜则以艮畜干畜得有力所以唤作大畜小畜亨是説阳縁隂畜他不住故阳得自亨横渠言易为君子谋不为小人谋凡言亨皆是説阳到得説隂处便分晓説道小人吉亨字便是下面刚中而志行乃亨
　　小畜但能畜得九三一爻而已九三是近它底那两爻自牵连上来【防渊録】
　　问密云不雨自我西郊先生云此是以巽畜干巽顺干健畜他不得故不能雨凡雨者是隂气盛凝结得密方湿润下降为雨且如饭甑盖得密了气郁不通四畔方有湿汗今干上进一隂止他不得所以彖中云尚往也是指干欲上进之象到上九则以卦之始终言畜极则散遂为既雨既处隂徳盛满如此所以有君子征凶之戒又问云尝闻人説此卦作巽体顺是小人以柔顺畜君子以虚礼卑辞相拘系其畜止人术甚小而无大谋大作故曰小畜不知如何先生云易不可専就人上説且就隂阳上看分明巽畜干隂畜阳故谓之小配之人事则为小人畜君子也得为臣畜君也得为因小小事畜止也得不可泥定事説
　　问小畜初九复自道何其咎吉此爻与四相应正为四所畜者乃云复自道何邪先生曰易有亦不必泥爻义看者如此爻只平看自好复自道便吉复不自道便凶自无可疑者矣又问风行天上小畜象义如何曰天在山中为大畜山是坚刚之物故能力畜其三阳风是柔软之物止能小畜之而已【潘时举録】
　　复自道之复与复卦之复不同复卦言已前不见了这阳如今复在此复自道是复它本位从那道路上去如无往不复之复【防渊録】
　　先生説舆説辐夫妻反目因云被它畜止不得进必与有争自家必要进时如何须是能正室时方得【吕煇録】
　　孚有在阳爻有在隂爻伊川谓中虚信之本中实信之质【防渊録】
　　问小畜卦以一隂而畜五阳而九五乃云富以其邻是与六四之隂并力而畜下三阳不知九五何故反助隂邪先生曰九五上九皆为隂所畜又是同巽之体故反助之也又曰上九爻辞殊不可断若人占得此爻则吉凶未可知然易占法有活法圣人因事教人如有是徳而得是爻则为吉无是徳而得是爻则不应须如此看乃活如舆説輹夫妻反目一爻可谓不好然能以刚自守则虽得此爻而凶不应矣【董铢録】
　　问小畜九五富以其邻本义云巽体三爻同力畜干邻之象也据程传则曰以一隂畜五阳熹窃谓以统体言之固是以一隂畜五阳然就九五而言则下与四比上与上连为邻之象谓巽三爻同力畜干却见得自上畜下之意分明未知是如此否更以泰卦不富以其邻对之即可见其文意
　　富以其邻与上合志是説上面巽体同力畜干邻如东家取个西家取个上下两画也此言五居尊位便动那上下底挛如如手把挛住之象既雨既处言便做畜得住了做得雨后这气毕竟便透出散了徳积是説隂徳妇人虽正亦危月才满便君子到此亦行不得这是那隂阳皆不利底象【防渊録】
　　小畜上九疑是太甲伊尹之事当之注云隂既盛而亢阳则君子亦不可以有行恐当云君子于此宜静而不宜动故征则凶也方与上意不相害曰作伊周之事説亦得作易本意只説隂畜阳到极处问既如此则何故又曰君子征凶曰便是易本意只言隂畜阳若以事言之则伊尹之于太甲周公之于成王固如此如武后之于高宗亦然问武后事恐不可谓之既雨曰他也自和问恐不可谓之妇贞曰易中之意只言妇虽贞犹厉而况于不贞乎盖易文本是两下説在那里不可执定着【杨道夫録】
　　小畜虽是隂畜阳到极处和而为雨毕竟隂制阳不顺所以云虽正亦厉【刘砥録】
　　【兊下干上】履
　　问履卦以兊遇干和説以蹑刚强之后所以有履虎尾而不伤之象但彖言刚中正履帝位而不疚正指九五而言而九五爻辞乃曰夬履贞厉有危象焉何也先生曰夬决也九五以刚中正履帝位而下又以和説应之故其所行果决自为无所疑碍所以虽正亦厉盖曰虽使得正亦危道也为戒深矣【董铢録】
　　履卦上干下兊以隂蹑阳是随后蹑它如踏它脚迹相似所以云履虎尾是随后履它尾故于卦之三四爻发虎尾义便是隂去蹑它阳背脊后处伊川云履借説得生受【刘砥録】
　　履三四爻正是蹑它虎尾处阳是进底物事四又上蹑五亦为虎尾之象【同上】
　　履虎尾言履危而不见伤之象便是后履前之意随着他后去【防渊録】
　　伊川这一卦説那大象如素履履道坦坦处却説得好履道道即路也【同上】
　　武人为于大君必有此象但六三隂柔不见得有武人之象
　　夬履是做得忒快虽合履底也有危厉【防渊録】
　　夬履贞厉东坡所谓忧治世危明主也
　　视履考祥居履之终视其所履而考其祥做得周备底则大吉若只是半截时无由考得其祥后面半截却不好未可知旋是那旋来却到那起头处【防渊録】
　　【干下坤上】泰
　　先生曰易最难看须识圣人作易之意且如泰之初九拔茅茹以其彚征吉谓其引贤类进也却不正説引贤类进而云拔茅茹何邪如此之类须要思量某之啓蒙自説得分晓且试去看因云某少时看文字时凡见有説得合道理底须旁搜逺取必要看得它透今之学者多不如是如何时举退看啓蒙晚往侍坐时举曰向者看程易只就注解上生议纶却不曽靠得易看所以不见圣人作易之本意今日看啓蒙方见得圣人一部易皆是假借虚设之辞盖縁天下之理若正説出便只作得一件用唯以象言则当卜筮之时看是甚事都来应得如泰之初九若正作引贤类进説则便只作得引贤类进用唯以拔茅茹之象言之则其他事类皆可应也啓蒙警学篇云理定既实事来尚虚用应始有体该本无便见得易只是虚设之辞看事如何应耳未知如此看得否先生颔之【潘时举録】
　　泰初九云占者阳刚则其征吉矣当云占者阳刚而得其类则征吉矣以其彚亦占辞曰以其彚属上文尝见郭璞易林亦如此做句便是那时人已自恁地读了盖拔茅茹者物象也以其彚者人也【杨道夫録】
　　问好学论似多头项曰伊川文字都如此多头项不恁纒去其实只是一意如易传包荒便用冯河不遐遗便朋亡意只如此他成四项起了纒説此论须做一意纒看【蔡念成集録】
　　问泰卦无平不陂无往不复与城复于隍因言否泰相乗如此圣人因以垂戒先生曰此亦事势之必然治乆必乱乱乆必治天下无乆而不变之理子善遂言天下治乱皆生于人心治久则人心放肆故乱因此生乱极即人心恐惧故治由此起先生曰固是生于人心然履其运者必有变化持守之道可也如明皇开元之治自是好了若但能把捉不至如天寳之放肆则后来亦不应如此狼狈铢因言观圣人立象系辞当好时便须有戒惧收敛底意当不好时便须有艰难守正底意彻首彻尾不过敬而已卦中无全好者亦无全不好者大率敬即好不敬即不好先生颔之【董铢録】
　　泰卦勿恤其孚只作一句读孚只是信此言勿恤后来信与不信【黄义刚録】
　　于食有福如食旧徳之食东坡赤壁赋吾与子所共食之食【刘砥録】
　　帝乙归妹今人只做道理譬谕推説看来须是帝乙嫁妹时占得此爻【防渊録】
　　自邑告命是倒了邑是私邑却倒来命令自家虽始做得正人君到此也则羞吝【同上】
