<!-- { "loadSidebar": true } -->
　　夫易何为者也【止】以断天下之疑此言易之书用如此诸说例蒙印可而未发之防又其枢要既无异论何慰如之然比观旧说却觉无甚纲领因复体察得见此理须以心为主而论之则性情之徳中和之妙皆有条而不紊矣然人之一身知觉运用莫非心之所为则心者固所以主于身而无动静语黙之间者也然方其静也事物未出思虑未萌而一性浑然道义全具其所谓中是乃心之所以为体而寂然不动者也及其动也事物交至思虑萌焉则七情迭用各有攸主其所谓和是乃心之所以为用感而遂通者也然性之静也而不能不动也而必有节焉是则心之所以寂然感通周流贯彻而体用未始相离者也然人有是心而或不仁则无以着此心之妙人虽欲仁而或不敬则无以致求仁之功盖心主乎一身而无动静语黙之间是以君子之于敬亦无动静语黙而不用其力焉未发之前是敬也固已主乎存飬之实已发之际是敬也又常行于省察之间方其存也思虑未萌而知觉不昧是则静中之动复之所以见天地之心也及其察也事物纷纠而品节不差是则动中之静艮之所以不获其身不见其人也有以主乎静中之动是以寂而未尝不感有以察乎动中之静是以感而未尝不寂寂而常感感而常寂此心之所以周流贯彻而无一息之不仁也然则君子之所以致中和而天地位万物育者在此而已盖主于身而无动静语黙之间者心也仁则心之道而敬则心之贞也此彻上彻下之道圣学之本统明乎此则性情之徳中和之妙可一言而尽矣熹向来之说固未及此而来谕曲折虽多所发明然于提纲振领处似亦有未尽又如所谓学者先须察识端倪之发然后可加存养之功则熹于此能无疑盖发处固当察识但人自有未发时此处便合存养岂可必待发而后察察而后存邪且从初不曽存养便欲随时察识切恐浩浩茫茫无下手处而毫厘之差千里之缪将有不可胜言者此程子所以毎言孟子才髙学之无可依据人须是学顔子之学则入圣人为近有用力处其微意亦可见且如洒扫应对进退此存养之事也不知学者将先存于此而后察之邪抑将先察识而后存养也以此观之则用力之先后判然可覩矣来敎又谓动中涵静所谓复见天地之心亦所未喻熹前以复为静中之动者盖观卦象便自可见而伊川先生之意似亦如此来敎又谓言静则溺于虚无此固所当深虑然此二字如佛老之论则诚有此患若以天理观之则动之不能无静犹静之不能无动也静之不能无养犹动之不可不察也但见得一动一静互为其根敬义夹持不容间断之意则虽下静字元非死物至静之中盖有动之端焉是乃所以见天地之心而先王之所以至日闭关盖当此之时则安静以养乎此尔固非违事絶物闭目兀坐而偏于静之谓但未接物时便有敬以主乎其中则事至物来善端昭著而所以察之者益精明尔伊川先生所谓却于已发之际观之者正谓未发则只有存养而已发则方有可观也周子之言主静乃就中正仁义而言以正对中则中为重以义配仁则仁为本尔非四者之外别有主静一叚事也来敎又谓熹言以静为本不若遂言以敬为本此固然也然敬字工夫通贯动静而必以静为本故熹向来辄有是语今若遂易为敬虽若完全然却不见敬之所施有先有后则亦未得为谛当也至如来敎所谓要须察夫动以见静之所存静以涵动之所本动静相须体用不离而后为无渗漏也此数句卓然语意俱到谨以书之座右出入观省然上两句次序似未甚安意谓易而置之乃有可行之实不审尊意以为如何【荅张钦夫】
　　某看来寂然不动众人皆有是心至感而遂通处独圣人能之众人却不然盖它虽具此心未发时已自汨乱了思虑纷扰梦寐颠倒可见若无圣人操存之道至感发处如何得防如圣人中节【徐防録】
　　陈厚之问寂然不动感而遂通曰寂然是体感是用当其寂然时理固在此必感而后发如仁感为恻隐未感时只是仁义感为羞恶未感时只是义可学问胡氏说此多指心作已发曰便是错了纵使已发感之体固在所谓动中未尝不静如此则流行发见而常卓然不可移今只指作已发一齐无本了终日只得奔波急廹大错了【郑可学録】
　　感而遂通感着它卦卦便应它如人来问底善便与说善来问底恶便与说恶所以先儒说道洁静精微这般句说得有些意思【防渊録】
　　寂然不动感而遂通天下之故与穷理尽性以至于命本是说易不是说人诸家皆是借来就人上说亦通【李闳祖録】
　　变化之道莫非神之所为也故知变化之道则知神之所为矣易有圣人之道四焉所谓变化之道也观变玩占可以见其精之至矣玩辞观象可以见其变之至矣然非有寂然感通之神则亦何以为精为变而成变化之道哉此变化之道所以为神之所为也所以极深者以其几也所以研几者以其变也极深研几所以不疾而速不行而至者以其神也此又覆明上文之意复以易有圣人之道四焉者结之也或曰至精至变皆以书言之矣至神之妙亦以书言可乎曰至神之妙固无不在详攷之文意则实亦以书言之也所谓无思无为寂然不动云者言在册象在画蓍在椟而变未形也至于玩辞观象而揲蓍以变则感而遂通天下之故矣推而极于天地之大反而验诸心术之微其一动一静循环始终之际至神之妙亦如此而已矣呜呼此其所以不疾而速不行而至也欤【杂著精变神说】
　　问圣言其所行智言其所知圣智两尽孔子是也若伯夷伊尹栁下惠者其力皆足以行圣人之事而其知不逮孔子故惟能于清和任处知之尽行之至而其他容有所未用然亦谓之圣者以其于此三者已臻其极虽使孔子处之亦不过知之有所未周耳知之未周故伯夷于清则中而于任于和未必中也伊尹栁下惠于任于和则中而于清未必中也易大传论智常与神相配而中庸称舜亦以大智目之则智之为言非天下之至神孰能与于此荅云此说亦是但易大传以下不必如此说智有浅深若孔子之金声则智之极而无所不周者也学者则随其知之所及而为大小耳岂可防以为天下之至神乎【荅程洵】
　　易便有那深有那几圣人用这底来极出那深研出那几研是研磨到底之意诗书礼乐皆是说那已有底事惟是易说那未有底事研几是不待它显著只在那茫昧时都处置了深是幽深通是开通人所以闭塞只为它浅若是深后便能开通人志道理若浅如何开通得人所谓通天下之志亦只似说开物相似所以下一句也说个成务易是说那未有底六十四卦皆是如此【防渊録】
　　深就心上说几就事上说几便是有那事了虽是微毕竟是有深在心甚奥几在事半微半显通天下之志犹言开物【开通其闭塞】故其下对成务【同上】
　　极出那深故能通天下之志研出那几故能成天下之务【同上】
　　问系辞中言惟深也故能通天下之志惟几也故能成天下之务又言以通天下之志以定天下之业以断天下之疑恐此二通字乃所以通达天下之心志使之通晓如所谓开物之意曰然这般此小道理更无穷问系辞中极有一两字难晓处且如极深研几二字更体不出不知如何曰研几便是研磨出那几微处且如一个卦在这里便有吉凶有悔有吝几微毫厘处都研磨出来问如何是极深曰要人都晓得至深难见底道理都就易中见得问如所谓幽明之故死生之说鬼神之情状之类否曰然问如此说则正与本义所谓所以极深者至精也所以研几者至变也正相发明曰然【杨道夫録】
　　知至如易所谓极深惟深也故能通天下之志这一句略相似能虑便是研几如所谓惟几也故能成天下之务这一句却相似【林夔孙録】
　　问惟深也惟几也惟神也此是说圣人能如此否曰此是说圣人亦是易如此若不深如何通得天下之志又曰他恁黑窣地深疑若不可测然其中却事事有又曰事事都有一个端绪可寻又曰各有个路脉线索在里面所以曰惟几也故能成天下之务研者便是研穷他或问几曰这便是周子所谓动而未形有无之间者也【林学防録】
　　子升再问知止与能虑先生昨以比易中深与几或问中却兼下极深研几字觉未稳曰当时下得也未子细要之只着得研几字【钱本之録】
　　子升问知之便是知至否曰知止就事上说知至就心上说知止知事之所当止知至则心知识无不尽又问知止能虑之别曰知止是知事物所当止之理到得临事又湏研几审处方能得所止如易所谓惟深也故能通天下之志此似知止惟几也故能成天下之务此便是能虑圣人言语自有不约而同处【同上】
　　因说人心不可狭小其待人物胷中不可先分厚薄有所别异荅曰惟君子为能通天下之志放令规模寛阔使人人各得尽其情多少快活【余大雅録】
　　易本是为卜筮而作古人淳质初无文义故画卦爻以开物成务故曰夫易何为者也夫易开物成务冐天下之道如斯而已者也是故以通天下之志以定天下之业以断天下之疑是故之徳圎而神卦之徳方以知六爻之义易以贡圣人以此洗心退藏于密此易之大意在此【周谟録】
　　易本欲定天下之志断天下之疑而已不是要说道理也
　　夫易开物成务冒天下之道是易之理能恁地而人以之卜筮又能开物成务曰然【林学防録】
　　开物成务冒天下之道读系辞须见得如何是开物如何是成务又如何是冒天下之道须要就卦中一一见得许多道理然后可读系辞也盖易之为书大抵皆是因卜筮而设敎逐爻开示吉凶包括无遗如将天下许多道理包藏在其中故曰冒天下之道如利用为依迁国一爻象只曰下不厚事也自此推之则凡居下者不当厚事如子之于父臣之于君僚属之于官长皆不可以逾分越职纵可为亦须是尽善方能无过所以有元吉无咎之戒系辞自大衍数以下皆是说卜筮事若不晓它尽是说爻变中道理则如所谓动静不居周流六虚之类有何凭着今人说易所以不将卜筮为主者只是嫌怕小却这个道理故凭虚失实茫昧臆度而已殊不知由卜筮而推上通鬼神下通事物精及于无形粗及于有象如包罩在此随取随得居则观其象而玩其辞动则观其变而玩其占者又不待卜而后见只是体察便自见吉凶之理圣人作易无不示戒乾卦才说元亨便说利贞坤卦才说元亨便说利牝马之贞大畜卦干阳在下为艮所畜三得上应又畜极必通故曰良马逐可谓通快矣然必艰难贞正又且曰闲舆卫然后利有攸往设若恃良马之壮而忘艰贞之戒则必不利矣干之九三君子终日干干固是好事然必曰夕惕若厉然后无咎也凡读易而能句句体验每存兢栗戒谨之意则于已为有益不然亦空言尔【周谟録】
　　心具众理变化感通生生不穷故谓之易此其所以能开物成务而冒天下也圎神方知变化二者阙一则用不妙用不妙则心有所蔽而明不遍照洗心正谓其无蔽而光明耳非有所加益也寂然之中众理必具而无朕可名其密之谓欤必有怵惕恻隐之心此心之宰而情之动也如此立语如何【问张钦夫】
　　古人淳质遇事无许多商量既欲如此又欲如彼无所适从故作易示人以卜筮之事故能通志定业断疑所谓开物成务者也【万人杰録】
　　以通天下之志以定天下之业以断天下之疑此是说若不指何以言通之定之断之【呉必大録】
