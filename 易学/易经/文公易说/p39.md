<!-- { "loadSidebar": true } -->
　　中数五衍之而各极其数以至于十者一个衍成十个五个便是五十圣人说这数不是只说得一路他说出这个物事自然有许多样通透去如五竒五耦成五十五又一说六七八九十因五得数是也【防渊録】
　　一与六共宗盖是那一在五下便有那六底数二与七同位是那二在五边便有七底数
　　所以成变化而行鬼神也程子云变化言功鬼神言用张子云成行鬼神之气而已数亦气也天地之数五十有五变化鬼神皆不越乎其中【吴必大録】
　　问大衍之义曰天地之数五十有五虚其中金木水火土五数便只五十又虚天一故用四十有九此一说也三天两地便是虚去天一只用天三对地二耳又五是生数之极十是成数之极以五乘十以十乗五亦皆五十此一说也又数始于一成于五小衍之成十大衍之成五十此又一说也数家之说虽多皆不同此说某自谓却分晓【吴必大録】
　　河圗五十五是天地自然之数大衍五十是圣人去这河圗里面取那天五地十衍出这个数不知它是如何大防河圗是自然底大衍是用以揲蓍求卦【防渊録】
　　大衍之数五十蓍之筹乃其防也防中乗除之数则直谓之数耳
　　二篇之防当万物之数亦是取象之辞不是万物恰有此数【吴必大録】
　　防数云者凡手中之数皆是如倒防侧于君前有诛防弊则埋之不可以既揲余数不为防也【同上】
　　四营而成易易字只是个变字四度经营方成一变若说易之一变却不可这处未下得卦字亦未下得爻字只下得易字
　　引而伸之触类而长之是占得这一卦则说上面推看如干则推其为圜为君为父之类是也
　　问显道神徳行曰道较微又曰道是个无形影底物事因卦辞说出来道这是吉这是凶这是可为这是不可为徳行是人做底事因数推出来方知得这不是人硬恁地做都是神之所为又曰知得是天理合如此
　　显道神徳行是故可与酬酢可与祐神矣此说之用也道理因此显著徳行是人事却须取决于既知吉凶而后可以酬酢事变夫神不能自说吉凶与人必俟易始着见是易能祐助于神也【吴必大録】
　　易惟其显道神徳行故能与人酬酢而祐助夫神化之功也
　　神徳行是说人事那粗做底只是人为若决之于鬼神徳行便神【防渊録】
　　系辞中说是故字都是唤那下文起也有相连处也有不相连处【同上】

　　文公易说卷十一
　　钦定四库全书
　　文公易说卷十二　　　　　　宋　朱鉴　撰
　　系辞上传
　　易有君子之道四至精至变则合做两个是它里面各有这个【防渊録】
　　问易有圣人之道四焉以言者尚其辞以言是取其言以明理断事如论语上举不恒其徳或承之羞之类否曰是
　　刘砺问以制器者尚其象曰这都难说葢取诸离字便是一个半间半界底字如取诸离益不是先有见乎离而后为网罟先有见乎益而后为耒耜之属圣人亦只是见鱼鼈之属欲有以取之遂做一个物事去拦截他欲得耕种见地土硬遂做一个物事去剔起他却合于离之象合于益之意又曰有取其象者有取其意者【叶贺孙録】
　　问以卜筮者尚其占卜用亦使易占否先生曰不用只是文势如此【林学防録】
　　问以言者尚其辞及云以动以制器以卜筮这以字是指以易而言否先生曰然又问辞占是一类动制器是一类所以下文至精分辞占说至变合变象说先生曰然占与辞是一类者晓得辞方能知得占若与人说话晓得它言语才见它胷中底蕴变是事之始象是事之已形者故亦是一类也【林学防録】
　　问君子将有为也将有行也问焉而以言其受命也如响荅曰此是说君子作事问于言是命受命如响受命也【周谟録】
　　问君子将有为也将有行也问焉而以言其受命也如响曰此是说君子作事问于也问焉以言人以问易求其卦爻之辞而以之发言处事受命如响则易受人之命如响之应声以决未来吉凶也【金去伪録】
　　问焉而以言曰若以上下文义推之而以言即是命筮之辞古人亦大叚重命筮之辞但而以言三字义则拗若作以易之言如所谓不恒其徳或承之羞不占只是以其言言又于上下文不顺
　　参以三数之也伍以五数之也如云什五其民如云或相什伯非直为三与五而已也盖纪数之法以三数之则遇五而齐以五数之则遇三而防故荀子曰窥敌制变欲伍以参注引韩子曰省同异之言以知朋党之分偶三五之验以责陈言之实又曰参之以比物五之以合三而汉书赵广汉传亦云参伍其贾以类相准皆其义也易所谓参伍以变者盖言或以三数而变之或以伍数而变之前后多寡更相反覆以不齐而要其齐如河圗洛书大衍之数伏羲文王之卦歴象之日月五星章蔀纪元是皆各为一法不相依附而不害其相通也综宗之义沙随得之然错综自是两事错者杂而互之也综者条而理之也参伍错综又各是一事参伍所以通之其治之也简而防错综所以极之其治之也繁而密
　　问参伍以变错综其数曰荀子说参伍处杨倞解之为详汉书所谓欲问马先问牛参伍之以得其实综如织综之综大抵隂阳竒耦变化无穷天下之事不出诸此成天地之文者若卦爻之陈列变态者是也定天下之象者物象皆有定理足以经纶天下之事也【万人杰録】
　　参伍是相牵连之意如参要做五须用二五要做六须着一做三须着减二错综是两样错是往来交错之义综如织底综一个上去一个下来阳上去做隂隂下来做阳如综相似【防渊録】
　　问参伍以变先生云既三以数之又伍以数之譬之三十钱以三数之看得几个三了又以五数之看得几个五两数参合方可看得个成数曰也是如此或问也不独是以数筭大防只是参合底意如赵广汉欲问马先问牛便只是以彼数来参此数否曰是又曰是恁地数了又恁地数又曰是将这个去比那个又曰若其他数犹可凑三与五两数自是参差不齐所以举以为言又曰这个是三个将五来比之便是多了两个这个是五个将三来比之便是少了两个又曰兵家谓窥敌制变欲伍以参今欲觇敌人之事敎一人探来恁地说又差一个去探来说得不同便将这两说相参看是如何以求其实所以谓之欲伍以参
　　或问经纬错综之义先生曰错是往来底综是上下底综便是织机上底古人下这字极子细但看它那单用处都有个道理如经纶底字纶是两条丝相合各有条理凡用纶处便有伦理底义统字是垂一个物事下来下面有一个人接着便谓之统但看垂字便可见又曰错综其数便只是七八九六六对八便是东西相错六上生七为阳九下生八为隂便是上下为综又曰古人做易其巧不可言太阳数九少隂数八少阳数七太隂数六初亦不知其数如何恁地元来只是十数太阳居一除了本身便是九个少隂居二除了本身便是八个少阳居三除了本身便是七个太隂居四除了本身便是六个这处古来都不曽有人见得【黄义刚録】
　　参伍以变参字音曹参之参犹言参差底意思譬犹几个物事在这邉逐三数之看是几个又逐五数之看是几个又曰若三个两是六个便多了一个三个三是十个又少一个三四又是十二个也未是三个五方是十五个
　　参伍以变错综其数参谓三数之揲本无二数五数之法只言交互参考皆有自然之数如三二为九六十三之类虽不用以揲而推筭变通未尝不用错者有迭相为用之意综又有緫而挈之之意如织者之综丝也【周谟録】
　　错综其数本义云错者交而互之一左一右之谓也问莫是揲以左揲右右揲左否曰不特此如干对坤坎对离自是交错又问综者緫而挈之莫合挂扐之数否曰且以七八九六明之六七八九便是次序然而七是阳六压它不得便当检上七生八八生九九又须检上便是一低一昻【林学防録】
　　凡言易者多只是指蓍卦而言蓍卦何尝有思有为但只是扣着便应无所不通所以为神耳非是别有至神在卦之外也【荅吕祖俭】
　　横渠云一故神譬之人身四体皆一物故触之而无不觉不待心使至此而后觉也此所谓感而遂通不行而至不疾而速也发于心达于气天地与吾身共是一团物事所谓鬼神者只是自家气自家心下思虑才动这气即敷于外自然有所感通
　　易所谓寂然不动感而遂通天下之故乃指卦而言之推之天下万物无一不如此者初不为心而发而遂不可以言性也五峰议论似此拘滞处多惜乎不及其时而扣之反覆究穷必有至当之论也【荅吕祖俭】
　　康节云若非前圣开防吝几作人间小丈夫诚哉是言近读易传见得隂阳刚柔一个道理尽有商量未易以书见也两叚之疑动静之说甚佳赤子之心前书已尝言之【谓言其体则无贤愚少长之别今曰赤子之心已是指其用而言之】前此似亦未理会到此试为思之如何来谕谓其言非寂然不动与未发不同为将动静做不好说似初无此意但言不专此而言则兼已感通之用在其【元空】耳今者只如前书推明程子之意则亦不须如此分别费力矣【荅林择之】
　　不得其正字非谓心有是四者也遗书云易无思无为也此戒去作为也向来欲添非字以今观之似不必然此意盖明圣人之所谓无非漠然无所谓也特未尝作为耳只此便是天命流行活泼泼地戒之者非圣人之自戒特以作为为不可耳大抵立言欲寛舒平易【云云○荅林择之】
　　易曰无思也无为也寂然不动感而遂通天下之故者何也曰无思虑也无作为也其寂然者无时而不感其感通者无时而不寂也是乃天命之全体用之一源流行而不息者也疑若不可以时处分矣然于其未发也见其感通之体于已发也见其寂然之用亦各有当而实未尝分焉故程子曰中者言寂然不动者也和者言感而遂通者也然中和以情性言者也寂感以心言者也中和盖所以为寂感也观言字者字可以见其微意矣【杂著】
　　易无思也无为也寂然不动忠也敬也立大本也感而遂通天下之故恕也义也行达道也【荅张钦夫问目】
　　寂感之说甚佳然愚意要从根本上说来言其有此故能如此亦似不可偏废但为字下不着耳今欲易之云有中有和所以能寂感而惟感所以为中和也如何【同上】
