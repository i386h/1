<!-- { "loadSidebar": true } -->
　　问随初九官有渝贞吉出门交有功官是主字之义是一卦之主首变得正便吉不正便凶曰是如此又曰这必是变了只是要出门交有功却是变【刘砥録】
　　官有渝随之初主有变动然尚未深【防渊録】
　　小子丈夫程説是【同上】
　　王用亨于西山言诚意通神明神亦随之如况于鬼神乎之意【同上】
　　【巽下艮上】蛊
　　皿虫为蛊言器中盛那虫教它自相并便是那积蓄到那坏烂底意思一似汉唐之衰弄得来到那极大坏时所以言元亨葢极则将复故言元亨巽而止蛊却不是巽而止能治蛊巽而止所以为蛊赵徳庄説下面人只务巽上面人又惰不肯向前上面一向刚下面一向柔到塌了这便是蛊底道理【防渊録】
　　先甲后甲言先甲之前三日乃辛也是时前段事已过中了是那欲坏之时便当图后事之端略撑拄则个虽终归于且得支吾几时【同上】
　　问蛊初九榦父之蛊程传云初居内而在下故取子榦父蛊之象本义云蛊者前人已坏之事故诸爻皆以子榦父蛊为言柄窃谓若如此説惟初爻为可通若它爻则説不行矣本义之説则诸爻皆可通也先生曰是【潘柄録】
　　榦母之蛊伊川説得是【同上】
　　不事王侯无位之地如何出得来便榦个甚麽【同上】问蛊传知止足之道退而自保者与量能度分安于不求知者何以别曰知止足是能做底量能度分是不能做底【陈淳録】
　　【兊下坤上】临
　　问临卦临字不特是上临下之谓凡进而迫近者皆谓之临先生云然是此二阳自下而进上则知凡相迫近者皆为临也【林学蒙録】
　　问临卦至于八月有两説前説自复一阳之月至遯二隂之月隂长阳遯之时后説自泰至观观二阳在上四隂在下与临相反亦隂长阳消之时二説孰长先生曰前説是周正八月后説是夏正八月恐文王作卦时只周正纪之不可知也又问二爻皆云咸临二阳偏临四隂故有咸临之象程易作咸为感亦是但觉得牵强些此等处皆晓未得如至临与敦临亦相似难分别今只得如此説此易所以未易讲解也【董铢録】
　　问临初九以刚居正九二以刚居中六四六五以柔顺临下故有相感应之道所以谓之咸临否曰是又问六四以隂居正柔顺临下又有正应临之极善故谓之至临曰至临无咎未是极好只是与初相临得切至故谓之至上九敦临自至积累至极处有敦笃之义艮上九亦谓之敦艮复上六爻不好了所以只于五爻谓之敦复居临之时二阳得时上进隂不敢与之争而志与之应所谓在内者非谓正应只是卦内与二阳应也又曰此便是好卦不独説道理自是好读所谓卦有小大辞有险易此便是大底卦【刘砥録】
　　【坤下巽上】观
　　问观卦隂盛而不言凶咎何也先生曰此卦取义不同葢隂虽盛而于九五之君乃当正位故只取为观于下之义而不取隂盛之象也【潘时举録】
　　刘砥问观盥而不荐伊川以为灌鬯之初诚敬犹存至荐羞之后精意懈怠本义以为致其洁清而不轻自用其义不同曰盥只是浣手不是灌鬯伊川承先儒之误若云荐羞之后诚意懈怠则先王祭祀只是灌鬯之初犹有诚意及荐羞之后皆不成礼矣问若尔则是圣人在上视听言动皆当为天下法而不敢轻亦犹祭祀之时致其防清而不敢轻用否曰然问有孚颙若先生以为孚信在中而尊严故下观而化之伊川以为天下之人孚信颙然而仰之恐须是孚信尊严方得下观而化曰然又问观观之义曰自上示下曰观【去声】自下观上曰观【平声】故卦名之观【去声】而六爻之观皆平声问观我生观其生之别曰我者彼我对待之言是以彼观此观其生是以此自观六三之观我生进退者事君则观其言听计从治民则观其政教可行膏泽可下可以见自家所施之当否而为进退九五之观我生如观风俗之媺恶臣民之从违可以见自家所施之善恶上九之观其生则是就自家视听言动应事接物处自观九五上九君子无咎葢于君子有刚阳之徳故无咎小人无此徳自当不得此爻如初六童观小人之道也君子则吝小人自是如此故无咎此二爻君子小人正相对説【沈僴録】
　　仁父问禘自既灌而往者吾不欲观之集注有两意曰这其实也只説既灌而往不足观若不王不禘而今自着恁地説将来其实这一句只説灌以后不足观又云观盥而不荐有孚颙若下观而化也这盥自与灌不同灌自是以秬鬯之酒灌地以降神这盥只是洗手凡祭祀数数盥手一拜则掌拊地便又着洗伊川云人君正其表仪以为下民之观当庄严如始盥之初勿使诚意少散如既荐之后某看观卦意思不是如此观义自説圣人至徳出治天下自然而化更不待用力而下莫不观感而化故取义于盥意谓积诚信之至但是盥涤而不待乎荐享有孚己自颙若故曰下观而化也蔡季通因云盥而不荐有孚颙若言其理也下观而化述其徳也【叶贺孙録】
　　问观卦有孚颙若承上文盥而不荐葢致其洁清而不轻自用则孚信在中而颙然可仰一説下之人信而仰之二説孰长先生曰从后説则合得彖辞下观而化之义或曰前説似好先生曰当以彖辞定又问六三观我生进退是不观九五而观已所行通塞以为进退否先生曰看来合是观九五大率观卦二阳在上四隂仰之九五为主六三观我生进退者观九五如何而为进退也初六六二以去五之逺【观贵于近】所观不明不大六四见得亲切故有观光利用之象六三处二四之间固当观九五以为进退也子善遂问如此则我字乃是指九五而言易中亦有此例如颐之初九曰舍尔灵观我朶颐是也先生曰此我乃是假外而言耳又问观卦四隂长而二阳消正八月之卦而名卦系辞不取此义何也先生曰只为九五中正以观示天下事都别了以此见易不可执一看所谓不可为典要惟变所适也【此説我字与本义説不同当考○董铢録】
　　盥而荐先生曰这犹譬喻相似葢无这事且如祭祀才盥便必荐那有不荐底但取其清洁之义耳【吕煇録】
　　盥非灌之义盥本谓荐是欲蓄其诚意以观示民使民观感而化之之义有孚颙若便是那下观而化却不是説人君身上事圣人以神道设教是圣人不犯手做底即是盥而不荐之义顺而巽中正以观天下谓以此观示之也观我是自观如视履考祥底语势观其亦是自观从别人説易中其字不説别人只是自家如乘其墉之类【防渊録】
　　问观盥而不荐是取未荐之时诚意浑全而未散否先生云祭祀无不荐者此是假设来説荐是用事了盥是未用事之初云不荐者言常持得这诚敬如在之意常在若荐则是用出用出则才毕便过了无复有初意矣
　　又问观六爻一爻胜似一爻岂所据之位愈高则所见愈大邪先生云上二爻意思自别下四爻是以所据之位愈近则所见愈亲底意思
　　观六三传但以为未至失道而求不失道耳非直以为不失道也【荅方士繇】
　　其生谓言行事为之见于外者既有所省便是未得安然无事【荅吕光祖】
　　【震下离上】噬嗑
　　噬肤灭鼻肤腹腴拖泥处灭浸没也谓因噬肤而没其鼻于器中也噬干胏得金矢荆公已尝引周礼钧金之説【噬肤灭鼻之説与本义不同○沈僩録】
　　问噬嗑得金矢不知古人狱要钧金束矢之意如何先生云这不见得想是词讼时便令他纳此教他无切要底事不敢来又问云如此则不问曲直一例出此则实有枉者亦惧而不敢诉矣先生云这个须是大切要底事古人如平常事又别有所在【如剂石之论】
　　问噬嗑卦九四利艰贞六五贞厉皆有艰难正固危惧之意故皆为戒占者之辞先生曰亦是爻中元自有此道理大抵才是治人彼必为敌不是易事故虽时位卦徳得用刑之宜亦须以艰难正固处之至于六三噬腊肉遇毒则是所噬者坚韧难嗑六三以隂柔不中正而遇此所遇毒而小吝然此亦是合当治者但难治耳治之虽小吝终无咎也【董铢録】
　　【离下艮上】贲
　　贲六四白马翰如言此爻无所贲饰其马亦白也言无饰之象如此【林学蒙録】
　　问贲于丘园束帛戋戋吝终吉曰当贲饰华盛之时而安于丘园朴陋之事其道虽可吝而终则有吉也问六五之吉何以有喜曰终吉所以有喜又问白贲无咎曰贲饰之事太盛则有咎所以处太盛之终则归于白贲势当然也【沈僩録】
　　问伊川解贲于丘园指上九而言看来似好葢贲三隂皆受贲于阳不应此爻独异而作敦本务实説也先生云如何丘园便能贲人束帛戋戋他解作裁剪之象尤艰曲説不去这八字只平白在这里若如他説则曲折多意思逺旧説指上九作髙尚隐于丘园之贤而用束帛之礼聘召之若不用熹説则此説又近他将丘园作上九之象束帛戋戋作裁剪纷裂之象则与象意大故相逺也【林学蒙録】
　　问贵于丘园束帛戋戋吝终吉曰上两句只是当来卦辞非主事而言看如何用皆有这个道理或曰贲于丘园安定作敦本説荅云某意正要如此説或以戋戋为盛多之貌曰非也戋戋者浅小之义凡浅字笺字皆从戋问浅小是俭之义否曰然所以下文吝终吉吝虽不好然终却吉【金去伪録】
　　贲卦伊川此卦传大有牵强处束帛解作剪裁恐无此理且如今将束帛之説示人教人解此人决不思量从剪裁上去【黄义刚録】
　　贲于丘园束帛戋戋是个务农尚俭底意戋戋是狡小不足之义以字义考之从水为浅从贝为贱所谓束帛戋戋者六五居尊位却如此崇本尚俭便是吝啬如汉之文帝是也虽是吝却终吉葢在贲卦有反本之义故到上便白贲和束帛便没了【吴必大録】
　　问贲卦六五贲于丘园是柔中居尊敦本尚实故有贲于丘园之象然隂性吝啬故有束帛戋戋之象戋戋小貌人而如此虽可羞吝然礼奢宁俭故得终吉此与程传指丘园为上九者如何先生曰旧説多作以束帛聘在外之贤但若如此説则与吝终吉文义不协今程传所指亦然葢戋戋自是浅小之意如从水从戋则为浅从人从戋则为俴从贝从戋则为贱皆浅小意程传作剪裁已是迂回又説丘园更觉牵强如本义所説却似与吝终吉文义稍协又问白贲无咎上得志也何谓得志先生曰居卦之上在事之外不假文饰而有自然之文便自优游自得也铢曰如本义説六五上九两爻却是贲极反本之意先生曰六五已有反本之渐故曰丘园又曰束帛戋戋至上九白贲则反本而复于无饰矣葢皆贲极之象也【董铢録】
　　贲于丘园是个务实底束帛戋戋是贲得不甚大所以説吝两句是两意【防渊録】
　　白贲无咎据刚上文柔是不当説自然而卦之取象不恁地拘各自説一义【同上】
　　【坤下艮上】剥
　　为嫌于无阳也自观至剥三十日剥方尽自剥至坤三十日方成坤三十日阳渐长至冬至方是一阳第二阳方从此生去隂剥每日剥三十分之一一月方剥得尽阳长每日长三十分之一一月方长成一阳隂剥时一日十二刻亦每刻中渐渐剥至一日方剥得三十分之一阳长之渐亦如此长黄榦举冬至子之半先生曰正是及子之半方成一阳子之半后第二阳方生阳无可尽之理这个才剥尽阳当下便生不曽断续伊川説这处未分晓似欠两句在中间方説得隂剥阳生不相离处虞复之云恰似月望便见得隂阳生逐旋如此隂不会一上剥阳不会一上长也【徐防録】
