<!-- { "loadSidebar": true } -->
　　读易之法窃疑卦爻之词本为卜筮者断吉凶而具训戒至彖象文言之作始因其吉凶训戒之意而推説其义理以明之后人但见孔子所説义理而不复推本文王周公之本意因鄙卜筮为不足言而其所以言易者遂逺于日用之实类皆牵合委曲偏主一事而言无复包含该贯曲畅旁通之妙若但如此则圣人当时自可别作一书明言义理以诏后世何用假托卦象为此艰深隐晦之辞乎故今欲凡读一卦一爻便如占筮所得虚心以求其词义之所指以为吉凶可否之决然后考其象之所以然者求其理之所以然者然后推之于事使上自王公下至民庶所以修身治国皆有可用私窃以为如此求之似得三圣之遗意然方读得上经其间亦多有未晓处不敢强通也其可通处极有本甚平易浅近而今传注误为髙深微妙之説者【如利用祭祀利用享祀只是卜祭则吉田获三狐田获三品只是卜田吉公用享于天子只是卜朝觐则吉利建侯只是卜立君则吉利用为依迁国只是卜迁国则吉利用侵伐只是卜侵伐则吉之类但推之于事或有如此説者耳】凡此之类不一亦欲私识其説与朋友订之而未能就也不审尊意以为如何【荅吕祖谦】
　　近又读易见一意思圣人作易本是使人卜筮以决所行之可否而因之以教人为善如严君平所谓与人子言依于孝与人臣言依于忠者故卦爻之辞只是因依象类虚设于此以待扣而决者使以所值之辞决所疑之事似若假之神明而亦必有是理而后有是辞但理无不正故其丁宁告戒之词皆依于正天下之动所以正夫一而不缪于所之也以此意读之似觉卦爻十翼指意通畅但文意字义犹时有窒碍盖亦合纯作义理説者所以彊通而不觉其碍者也今亦录首篇二卦拜呈此説乍闻之必未以为然然且置之勿以示人时时虚心略赐省阅乆之或信其不妄耳【荅张敬夫】
　　或问易觧伊川之外谁説可取先生曰如易某便説道圣人只是为卜筮而作不觧有许多説话但是此説难向人道而今人不肯信向来诸公力来与某辩某防费气力与它分析而今思之只好不説只做放那里信也得不信也得无许多气力分踈且圣人要説理何不就理上直剖判説何故恁地回互假托教人不可晓又何不别作一书何故要假卜筮来説又何故説许多吉凶悔吝此只是理会卜筮后因其中有些子理故从而推明之所以大象中只是一句两句子解了但有文言与系辞中数叚説得较详然也只是取可解底来解如不可晓底也不曽説而今人只是眼孔小见它説得恁地便道有那至理只管要去推求且孔子当时教人只説诗书执礼只説学诗乎与兴于诗立于礼成于乐只説人而不为周南召南诗三百一言以蔽之曰思无邪元不曽教人去读易但有一处説假我数年五十以学易可以无大过矣这也只是孔子自恁地説不曽将这个去教人如周公做一部周礼可谓纎悉毕偹而周易却只掌于太卜之官却不似大司乐教成均之属重縁这个只是理会卜筮説个隂阳消长却有些子理在其中伏羲当时偶然见得一是阳二是隂从而画放那里当时人一也不识二也不识隂也不识阳也不识伏羲便与它剔开这一机然才有个一二后来便生出许多象数来恁地时节它也自遏不住然当初也只是理会罔罟等事不曽有许多峣崎如后世经世书之类而今人便要説伏羲如神明样无所不晓得伏羲也自纯朴也不曽去理会许多事来自他当时剔开这一个机后世间生得许多事来它也自不奈何也自不要得恁地但而今所以难理会时盖縁亡了那卜筮之法如周礼太卜掌三易之法连山归藏周易便是别有理会周易之法而今却只有上下经两篇皆不见许多法了所以难理会今人却道圣人言理而其中因有卜筮之説他説理后説那卜筮上来做麽若有人来与某辩某是不荅次日义刚问先生昨言易只是为卜筮而作其説已自甚明白然先生于先天后天无极太极之说却防意甚切不知如何先生曰卜筮之书如火珠林之类许多道理依旧在其间但是因它作这卜筮后却去推出许多道理来它当初做时却只是为卜筮画在那里不是晓尽许多道理后方始画这个道理难说向来张安国儿子来问某与说云要晓时便只似灵棊课模样有一朋友言恐只是以其人未能晓而告之以此说某云是诚实恁地说良乆曰通其变遂成天下之文极其数遂定天下之象陈安卿问先天图有自然之象数伏羲当初亦知其然否曰也不见得如何但圎图自有些子造作模样如方图只是据见在底画圎图便是就这中间拗做两截恁地转来底是奇恁地转去底是耦便有些不甚依他当初画底然伏羲当初也只见个太极下面有个隂阳便知是一生二二又生八恁地推将去做成这物事想见伏羲做得这个成时也大故地喜欢自前不曽见一个物事子恁地齐整因言夜来有一说不曽尽通书言圣人之精画卦以示圣人之蕴因卦以发精是圣人本意蕴是偏旁带来道理如春秋圣人本意只是载那事要见世变礼乐征伐自诸侯出臣弑其君子弑其父如此而已就那事上见得是非美恶曲折便是因卦以发如易有太极是生两仪两仪生四象四象生八卦这四象生八卦以上便是圣人本意底如彖象文言系辞皆是因而发底不可一例看今人只把做占去看便活若是的定把卦爻来作理看恐死了国初讲筵讲飞龙在天利见大人太祖遽云此书岂可令凡民见之某便道是解易者错了这大人便是飞龙言人若占得此爻便利于见那大人谓如人臣占得此爻则利于见君而为吉也如那见龙在田利见大人有德者亦谓之大人言人若寻师若要见好人时占得此爻则吉然而此两个利见大人皆言君德也者亦是说有君德而居下者今却说九二居下位而无应又如何这个无头无面又如何见得应与不应如何恁地硬说得若是把做占防时士农工商事事人用得这般人占得便把做这般用那般人占得把做那般用若似而今说时便只是秀才用得别人都用不得了今人说道明理事来便防道理如何后作区处古时人蠢蠢然事事都不晓做得是也不知做得不是也不知圣人便作易教人去占占得恁地便吉恁地便凶所谓通天下之志定天下之业断天下之疑者即此是也而今若把作占说时吉凶悔吝便在我防把作甚麽用皆用得今若把作文字解便是硬装了安卿问如何恁地先生曰而今把作理说时吉凶悔吝皆断定在九二六四等身上矣如此则吉凶悔吝是硬装了便只作得一般用了林择之云伊川易说得理也太多先生曰伊川求之太深尝说三百八十四爻不可只作三百八十四爻解其说也好而今似它解时依旧只作得三百八十四般用安卿问彖象莫也是因爻而推其理否曰彖象文言系辞皆是因而推明其理胡叔器问吉凶是取定于揲蓍否曰是然则洪范从筮从又要卿士庶民从如何曰决大事也不敢不恁地兢谨如迁国立君之类不可不恁地若是其它小事则亦取必于卜筮而圣人见得那道理定后常不要卜且如舜所谓朕志先定询谋佥同鬼神其依筮协从若恁地便是自家所见已决而卜亦不过如此故曰卜不习吉且如周公卜宅云我卜河朔黎水我乃卜涧水东瀍水西惟洛食瀍涧只在洛之旁这便见得是周公先自要都洛后但夹将瀍涧来卜所以每与洛对说而两卜所以皆言惟洛食以见得是人谋先定后方以卜来决之择之言筮短长不如从长防来又较灵先生曰揲用手又不似鑚较自然只是将火一鑚便自成文却就这上面推测叔器问卜之法如何曰今无所传防来只似而今五兆卦此间人有五兆卦将五茎茅自竹筒中冩出来直向上底为木横底为土向下底为水斜向外者为火斜向内者为金便如文帝兆得大横横土也所以道予为天王夏启以光盖是得土之象也【黄义刚录】
　　初九夜侍坐复举易说云天下之理只是一隂一阳刚柔仁义皆从此出圣人始画为一奇一耦自一奇一耦错综为八为六十四为三百八十四爻天下万事具尽于此盖该偹于一隂一阳而无所遗也所谓刚柔仁义皆从此出圣人命之以辞而吉凶悔吝利不利皆自此而来遂举乾坤一二卦爻云大槩阳爻多吉而隂多凶又防他所处之地位如何六经中因此事则说此理惟易则未有此事而先有此理圣人预言之以告人盖天下万事不离于隂阳而隂阳之理该备天下万物之变态圣人仰观俯察于隂阳之理而有以见之遂为之説以晓谕天下来世然事虽未形而实然之理已昭著世间事不出是许多吾虽先见而预为之说而未至未然之理固难以家至而户晓故假设为卦爻之象寓于卜筮之法圣人又于其卦爻之下而系之以辞所以示人以吉凶悔吝之理吉凶悔吝之理即隂阳之道而又示人以利正之教如占得干此卦固是吉辞曰元亨元亨大亨也卦固是大亨然下即云利正是虽大亨正即利而不正即不利也使天下因是事而占因占而得其吉而至理之权舆圣人之至教寓于其间矣如得干之卦五爻不变而初爻变示人以勿用之理也得坤之卦而初爻变是告人以履霜之渐也大槩正为吉而不正为不吉正为利而不正为不利其要在使人守正而已又云易无思也他该尽许多道理何尝有思有为寂然不动感而遂通才感便通因举论占处【黄显子録】
