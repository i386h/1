<!-- { "loadSidebar": true } -->
　　愚曰配之正者曰嘉在礼婚礼为嘉九五之配则二也随之世众爻各亲其邻独九五位乎中正而有应乎二此配之嘉者也然二尝为四所有则既处可疑之地矣爻进乎五则二知其从四之非正也返而求归焉五以其配之嘉也而开诚以纳之则夫众爻之无所附丽者未必不悔泣而皆来也二五皆中正故曰孚曰嘉曰吉
　　上六拘系之乃从维之王用亨于西山象曰拘系之上穷也
　　程子曰上六以柔顺而居随之极极乎随者也拘系之谓随之极如拘持縻系之乃从维之又从而维系之也谓随之固结如此王用亨于西山随之极如是昔者太王用此道亨王业于西山太王避狄之难去豳来岐豳人老稚扶以随之如归市盖其人心之随固结如此用此故能亨盛其王业于西山西山岐山也周之王业盖兴于此上居随极固为太过然在得民之随与随善之固如此乃为善也施于他则过矣随之固如拘系维持随道之穷极也
　　愚曰三与上相应三有艮巽体艮手拘之也巽绳系之也上穷反三成巽乃从而系维之也上六随之极也极则变变则不随然而随者非诚意之极如大王之亨于西山则斯民之心安能固结而不可解如有物拘之使不动系之使相属维之使不得去乎且防大王避狄去邠分明别其民使自求主而徙居未尝维系他民自随之不忍离今读大王不以养人者害人等语其诚意恻怛便有感动民心处民安得不怀附有似那拘系絷维之者象曰上穷是随之极功更无去处了或言卦爻辞不是周公作观此爻便见得是周公分晓
　　【巽下艮上】
　　程子曰序卦以喜随人者必有事故受之以蛊承二卦之义以为次也夫善説以随于人者必有事也无事则何喜何随蛊所以次随也蛊事也蛊非训事蛊乃有事也为卦山下有风风在山下遇山而囬则物乱是为蛊象蛊之义壊乱也在文为虫皿皿之有虫蛊壊之义左氏云风落山女惑男以长女下于少男乱其情也风遇山而回物皆挠乱是为有事之象故云蛊者事也既蛊而治之亦事也以卦之象言之所以成蛊也以卦之才言之所以治蛊也
　　蛊元亨利渉大川先甲三日后甲三日
　　程子曰既蛊则有复治之理自古治必因乱乱则开治理自然也如卦之才以治蛊为能致元亨也蛊之大者济时之艰难险阻也故曰利涉大川甲数之首事之始也如辰之甲乙甲第甲令皆谓首也事之端也治蛊之道当思虑其先后三日盖推原先后为救弊可乆之道先甲为先于此究其所以然也后甲谓后于此虑其将然也一日二日至于三日言虑之深推之远也究其所以然则知救之之道虑其将然则知备之之方善救则前弊可革善备则后利可乆此古之圣王所以新天下而垂后世也后之治蛊者不明圣人先甲后甲之诫虑浅而事近故劳于救世而乱不革功未及成而弊已生矣甲者事之首庚者变更之首制作政教之类则云甲举其首也发号施令之事则云庚庚犹更也有所更变也
　　朱子曰蛊壊极而有事也其卦艮刚居上巽柔居下上下不交下卑巽而上茍止故其卦为蛊或曰刚上柔下谓卦变自贲来者初上二下自井来者五上上下自既济来者兼之亦刚上而柔下皆所以为蛊也蛊壊之极乱当复治故其占为元亨而利渉大川甲日之始事之端也先甲三日辛也后甲三日丁也前事过中而将壊则可自新以为后事之端而不使至于大壊后事方始而尚新然便当致其丁寜之意以监前事之失而不使至于速壊圣人之戒深也
　　彖曰蛊刚上而柔下巽而止蛊蛊元亨而天下治也利渉大川徃有事也先甲三日后甲三日终则有始天行也
　　程子曰以卦变及二体之义而言刚上而柔下谓干之初九上而为上九坤之上六下而为初六也阳刚尊而在上者也今往居于上隂柔卑而在下者也今来居于下男虽少而居上女虽长而在下尊卑得正上下顺理治蛊之道也由刚之上柔之下变而为艮巽艮止也巽顺也以巽顺之道治蛊是以元亨也治蛊之道如卦之才则元亨而天下治矣夫治乱者茍能使尊卑上下之义正在下者巽顺在上者能止齐安定之事皆止于顺则何蛊之不治也其道大善而亨也如此则天下治矣方天下壊乱之际宜渉艰险以往而济之是往有所事也夫有始则必有终既终则必有始天之道也圣人知终始之道故能原始而究其所以然要终而备其将然先甲后甲而为之虑所以能治蛊而致元亨也愚曰蛊者败自内出者也故女惑男而疾痼之谓之蛊风薄山而虗落之谓之蛊于文皿之有虫而空蠧之谓之蛊于国则事之内弊而积败之谓之蛊事积败则非事矣而序卦曰蛊事也何也事壊则事生故蛊为事也元始也此以初上之交言治蛊之道也治蛊之道在于上下交尽初六动则复为泰之初九始而亨者也故曰蛊元亨弗为胡成弗徃胡济故曰利涉大川先甲后甲只当从文公之説刚上柔下巽而止蛊伊川以为男虽少而居上女虽长而在下尊卑得正上下顺理治蛊之道然观彖意却不是如此乃因刚上柔下巽而止所以为蛊此言蛊壊之由非治蛊之道也盖泰初九之刚上而为艮上六之柔下而为巽有天地不交上下不交之象又下巽而莫予违上止而不复有为頺靡不振所以蛊壊故曰巽而止蛊此以泰变合二体而言蛊也然治蛊之道不远初六为一卦之始始变则复为泰泰则亨而天下复治矣泰则上下交可以济大难徃有事乎蛊矣天下事向前则有功不向前百年只如此盖徃则有功也甲庚圣人特于巽蛊二卦明之蛊东方卦也巽西方卦也甲者事之始庚者事之终始则有终终则更始以日言之春分旦出于甲秋分暮入于庚甲庚者天地之终始也故曰天行也蛊事之壊也巽行事也变更之始当虑其终事乆而蛊当图其始先甲后甲图其始也
　　象曰山下有风蛊君子以振民育德
　　程子曰山下有风风遇山而囬则物皆散乱故为有事之象君子观有事之象以振济于民养育其德也在已则养德于天下则济民君子之所事无大于此二者
　　愚曰振民育德伊川谓在已则养德于天下则振民以象观之风言振民山言育德皆主天下而言若曰育已之德则君子育德不在蛊卦左传曰风落山谓之蛊夫风落山则荣者枯矣然巽风以振之艮山以养之则枯者必再荣壊者必再成蛊是天下事已壊民不得其所而德行不修之世然上之人作而新之涵而养之则好善兴仁有不期然而然者盖振民则蛊之弊可去育德则蛊之治可乆
　　初六干父之蛊有子考无咎厉终吉象曰干父之蛊意承考也
　　程子曰初六虽居最下成卦由之有主之义居内在下而为主子干父蛊也子干父蛊之道能堪其事则为有子而其考淂无咎不然则为父之累故必惕厉则得终吉也处卑而尸尊事自当兢畏以六之才虽能巽顺体乃隂柔在下无应而主干非有能济之义若以不克干而言则其义甚小故专言为子干蛊之道必克济则不累其父能厉则可以终吉乃备见为子干蛊之大法也子干父蛊之道意在承当于父之事也故祗敬其事以致父于无咎之地常懐惕厉则自得其吉也尽诚于父事吉之道也
　　朱子曰干如木之干枝叶之所附而立者也蛊者前人已壊之绪故诸爻皆有父母之象子能干之则饬治而振起矣初六蛊未深而事易济故其占为有子则能治蛊而考得无咎然亦危矣戒占者宜如是又知危而能戒则终吉也
　　愚曰事壊于父而子干之人必以父为幸哉有子父之弊事有子干之考可以免咎矣然以新易旧稍犯痕迹是暴父之过己之善故不免于危厉然终之以吉者以初六隂爻处巽体之下巽顺以行之事虽不承乎考而意则承乎考也盖迹若不顺而意则顺此爻既曰父又曰考易恐天下疑父在而子干也故以既殁者称焉宋朝神宗崩哲宗嗣位相司马光尽变新法此非承以事正是承以意当时小人不察遂起绍述之论使知大易意承考之义则此祸息矣
　　九二干母之蛊不可贞象曰干母之蛊得中道也程子曰九二以刚阳为六五所应是以阳刚之才在下而干夫在上隂柔之事也故取子干母蛊为义以刚阳之臣辅柔弱之君义亦相近二巽体而处柔顺义为多干母之蛊之道也夫子之于母当以柔巽辅导之使淂于义不顺而致败蛊则子之罪也从容将顺岂无道乎以妇人言之则隂柔可知若伸已阳刚之道遽然矫拂则伤防所害大矣亦安能入乎在乎屈己下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚髙之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能使之为成王而已守成不失道则可矣固不能使之为羲皇尧舜之事也二巽体而得中是能巽顺而得中道合不可贞之义淂干母蛊之道也二得中道而不过刚干母蛊之善者也
　　愚按此爻朱文公谓程传説得是东莱又发明程意以为伊川晚年更练世变故见得到此但干母之蛊干亦是能植立方不蛊壊只植立而得中不要过刚若一向巽顺将承如郑庄公从其母之请以致共叔叚之乱亦不得此又不可不知也
　　九三干父之蛊小有悔无大咎象曰干父之蛊终无咎也
　　程子曰三以阳刚之才居下之上主干者也子干父之蛊也以阳处刚而不中刚之过也然而在巽体虽刚过而不为无顺顺事亲之本也又居得正故无大过以刚阳之才克干其事虽以刚过而有小小之悔终无大过咎也然有小悔已非善事亲也以三之才干父之蛊虽小有悔终无大咎也盖刚断能干不失正而有顺所以终无咎也
　　愚曰初阳位而以柔干之故初吉三亦阳位而以阳干之则过刚恐失父之心故小有悔然志在干蛊直道而行故无大咎孔子曰父有争子则身不防于不义九三之位欤吁止矣不可过矣稍过则为匡章之责善又过则为直躬之证攘
　　六四裕父之蛊徃见吝象曰裕父之蛊徃未得也程子曰以隂居隂柔顺之才也所处得正故为寛裕以处其父之事者也夫柔顺之才而处正仅能循常自守而已若徃干过常之事则不胜而见吝也以隂柔而无应助徃安能济以四之才守常居寛裕之时则可矣欲有所徃则未得也加其所任则不胜矣愚曰纯隂不能干蛊反更裕之裕有寛顺之意是养父之过则其蛊将日深故不曰干焉夫有才当其任可也无其才辞其事可也以裕蛊之才而欲徃以有济其见吝必矣其晋申生乎献公惑骊姬姬祸晋国其蛊甚矣或谓申生曰子辞君必辩焉申生曰我辞姬必有罪是裕之也不为吴太伯之谋而为伐狄之徃卒婴大祸非徃见吝乎
　　六五干父之蛊用誉象曰干父用誉承以德也
　　程子曰五居尊位以隂柔之质当人君之干而下应于九二是能任刚阳之臣也虽能下应刚阳之贤而倚任之然已实隂柔固不能为创始开基之事承其旧业则可矣故为干父之蛊夫创业垂统之事非刚明之才则不能继世之君虽柔弱之资茍能信任刚贤则可以为善继而成令誉也太甲成王皆以臣而而用誉者也干父之蛊而用有令誉者以其在下之贤承辅之以刚中之德也
　　愚曰庶人干一家之蛊以一身干之而有余人君干天下之蛊以众贤干之而不足以身干故贵乎刚以众贤干故贵乎柔柔则虗而能任矣今六五以柔履尊有应在二惟贤用德无为不成故曰用誉誉如誉髦斯士之誉故象云承以德也宣王承厉王之烈任贤使能周室大兴焉斯之谓与
