<!-- { "loadSidebar": true } -->
　　程子曰四顺承九五刚中正之道是以中正为节也以隂居隂安于正也当位为有节之象下应于初四坎体水也水上溢为无节就下有节也如四之义非强节之安于节者也故能致亨节以安为善强守而不安则不能常岂能亨也四能安节之义非一象独举其重者上承九五刚中正之道以为节足以亨矣余善亦不出刚中正也
　　朱子曰柔顺得正上承九五自然有节者也故其象占如此
　　愚曰上卦为坎坎之义行险而不失其信故三爻皆以节言六四之安节人臣之节也九五之甘节所以节天下也上六之苦节节之穷也节安则亨节甘则吉节苦则凶今六四居人臣之位安其节以上承于五五以中道节天下者也六四上承五之中道无过焉无不及焉既安且亨不亦宜乎呜呼安节所以见治世苦节可以知时危此人主所以贵乎中也
　　九五甘节吉往有尚象曰甘节之吉居位中也
　　程子曰九五刚中正居尊位为节之主所谓当位以节中正以通者也在已则安行天下则说从节之甘羙者也其吉可知以此而行其功大矣故往则有可嘉尚也既居尊位又得中道所以吉而有功节以中为贵得中则正矣正不能尽中也
　　朱子曰所谓当位以节中正以通者也故其象占如此
　　愚曰五行土居中其味甘节而曰甘以其中也在九五谓之中在六四谓之道中者天下之所通行而不穷者也这便是中正以通惟其中正故可甘羙行而无弊故曰往有尚夫九五居位之中以节天下天下乐其甘而不厌此所以为节之主也此所以为节之吉也
　　上六苦节贞凶悔亡象曰苦节贞凶其道穷也
　　程子曰上六居节之极节之苦者也居险之极亦为苦义固守则凶悔则凶亡悔损过从中之谓也节之悔亡与他卦之悔亡辞同而义异也节既苦而贞固守之则凶盖节之道至于穷极矣
　　朱子曰居节之极故为苦节既处过极故虽得正而不免于凶然礼奢宁俭故虽有悔而终得亡之也愚曰六三兊而过乎中则为不节之嗟上六坎而过乎中则为苦节之凶嗟无所咎凶无所悔三上俱为不中而所以不中者异也

　　周易程朱传义折衷卷三十一
　　钦定四库全书
　　周易程朱传义折衷卷三十二
　　元　赵采　撰
　　【兊下巽上】
　　程子曰序卦节而信之故受之以中孚节者为之节制使不得过越也信而后能行上能信守之下则信从之节而信之也中孚所以次节也为卦内外皆实而中虚为中孚之象又二五皆中实亦为孚义在二体则中实在全体则中虚中虚信之本中实信之质
　　中孚豚鱼吉利涉大川利贞
　　程子曰豚躁鱼防物之难感者也孚信能感于豚鱼则无不至矣所以吉也忠信可以蹈水火况涉川乎守信之道在乎坚正故利于贞也
　　朱子曰孚信也为卦二隂在内四阳在外而二五之阳皆得其中以一卦言之为中虚以二体言之为中实皆孚信之象也又下说以应上上巽以顺下亦为孚义豚鱼无知之物又木在泽上外实内虚皆舟楫之象至信可感豚鱼涉险难而不可以失其正故占者能致豚鱼之应则吉而利涉大川又必利于正也
　　彖曰中孚柔在内而刚得中说而巽孚乃化邦也豚鱼吉信及豚鱼也利涉大川乗木舟虚也中孚以利贞乃应乎天也
　　程子曰二柔在内中虚为诚之象二刚得上下体之中中实为孚之象卦所以为中孚也説而巽以二体言卦之用上巽下说为上至诚以顺巽于下下有孚以说从其上如是其孚乃能化于邦国也若人不说从或违拂事理岂能化天下乎信能及于豚鱼信道至矣所以吉也以中孚涉险难其利如乗木济川而以虚舟也舟虚则无沉覆之患卦虚中为虚舟之象中孚而贞则应乎天矣天之道孚贞而已
　　愚曰中者心孚之宅也孚者诚心之充也心犹虚器孚乃实理心以虚纳孚孚以实充心卦有此象故曰中孚彖谓柔在内而刚得中者言二柔居四刚之内则中虚中虚则人欲净二刚得二五之中则中实中实则天理充此以内四爻言中孚也谓说而巽孚乃化邦者言上巽施之而动作无违理下说从之而爱戴无违心上下相与不期于信而信焉乃化邦之道也此以上下二体言中孚也谓豚鱼吉信及豚鱼者巽为鱼豚鱼谓六四也今江河间所谓豚鱼者是也天欲风则此鱼作队而出舟人舣舟而避风即随起伊川作二物说但易中取禽兽之象多只一物豚鱼恐亦是一物也谓利涉大川乗木舟虚者兑为泽初动应四成坎兑为决兑决坎为大川巽为木兑金刳其中舟虚也舟虚者中虚之象乗木谓九五也舟虚谓四也夫豚鱼物之至防也而信无所不及大川天下之至险也而信无所不行此以四五二爻而言中孚之用也曰中孚以利贞乃应乎天者易之所谓中孚即中庸之至诚也其曰利贞何哉孚而贞者天之道也天无所不孚亦无所不正孚而非贞则涉于人欲之私如尾生之所谓信也其孚穷也
　　象曰泽上有风中孚君子以议狱缓死
　　程子曰泽上有风感于泽中水体虚故风能入之人心虚故物能感之风之动乎泽犹物之感于中故为中孚之象君子观其象以议狱与缓死君子之于议狱尽其中而已于决死极于恻而已故诚意常求于缓缓寛也于天下之事无所不尽其忠而议狱缓死最其大者也
　　愚曰天下惟议狱当虚中虚中必能思其情而求以缓其死此用中孚之道也
　　初九虞吉有他不燕象曰初九虞吉志未变也
　　程子曰九当中孚之初故戒在审其所信虞度也度其可信而后从也虽有至信若不得其所则有悔咎故虞度而后信则吉也既得所信则当诚一若有他则不得其燕安矣燕安裕也有他志不定也人志不定则惑而不安初与四为正应四巽体而居正无不善也爻以谋始之义大故不取相应之义若用应则非虞也当信之始志未有所从而虞度所信则得其正是以吉也葢其志未有变动志其所从则是变动虞之不得其正矣在初言求所信之道也
　　朱子曰当中孚之初上应六四能度其可信而信之则吉复有他焉则失其所以度之之正而不得其所安矣戒占者之辞也
　　愚曰虞训度训防训专程朱二先生以虞为度王辅嗣以为专愚敢合三训而释之中孚之初在于度所宜信而系心专一初与四正应也初之信四此宜在所专一者也然隂阳相孚必从其近三近也与初同体者也初之说三情也岂可不用其防乎故易戒之曰虞吉谓初当专信乎四而不失其正应则吉若说三而从之则为有他而不能燕安矣象曰初九虞吉志未变也与家人初九象辞同葢中孚之初曰虞吉者防其志于未变之初家人之初曰闲家者闲其家于未变之志故皆曰志未变也志未变则专一而不他矣
　　九二鸣鹤在隂其子和之我有好爵吾与尔靡之象曰其子和之中心愿也
　　程子曰二刚实于中孚之至者也孚至则能感通鹤鸣于幽隠之处不闻也而其子相应和中心之愿相通也好爵我有而彼亦系慕说好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里违之言诚通也至诚感通之理知道者为能识之中心愿谓诚意所愿也故通而相应
　　朱子曰九二中孚之实而九五亦以中孚之实应之故有鹤鸣子和我爵尔縻之象鹤在隂谓九居二好爵谓得中靡与縻同言懿徳人之所好故好爵虽我之所独有而彼亦系恋之也
　　愚曰此卦文公谓是大画底离离为飞鸟又云中孚小过都有飞鸟之象中孚是个卵象又按说卦荀爽九家集解谓震为鹄鹄古鹤字九二互震鹤也二为隂鸣鹤在隂也子谓五也五互艮艮为少子巽为命五出命者也我五也尔二也好爵只当作孟子天爵说此卦只是一个孚信天下事惟是信则人无不感无不同无不好九二居中以孚感五如鹤鸣子和无不相应九五居中以孚感二如我爵尔縻无不相与二五孚信感应莫非出于中心之自然岂可以伪为哉故曰中心愿也夫子于系辞又以为君子居其室之象何也以九居二刚得中而在内也言孚诚感人之逺其要只在慎独故中庸论诚而曰戒慎乎其所不睹与此同义此孔门之学也
　　六三得敌或鼔或罢或泣或歌象曰或鼓或罢位不当也
　　程子曰敌对敌也谓所交孚者正应上九是也三四皆以虚中为成孚之主然所处则异四得位居正故亡匹以从上三不中失正故得敌以累志以柔说之质既有所系唯所信是从或鼓张或罢废或悲泣或歌乐动息忧乐皆系乎所信也唯系所信故未知吉凶然非明逹君子之所为也居不当位故无所主唯所信是从所处得正则所信有方矣
　　朱子曰敌谓上九信之穷者六三隂柔不中正以居说极而与之为应故不能自主而其象如此
　　愚曰三居下卦之上四居上卦之下对而不相比敌之谓也震为鼓或鼓也艮为止或罢也三动离为目兊泽流目泣也震为声兊口所言歌也三与四同类而异志近而不相得视四犹敌也故或进而鼓或退而罢或惧而泣或喜而歌惟其不当位所以自为纷纷而情状如此夫六四类也而疑以为敌则孰不为敌耶三不当位谓非中也以四为得敌则非孚也非中非孚故三之无常如此
　　六四月几望马匹亡无咎象曰马匹亡絶类上也程子曰四为成孚之主居近君之位处得其正而上信之至当孚之任者也如月之几望盛之至也已望则敌矣臣而敌君祸败必至故以几望为至盛马匹亡四与初为正应匹也古者驾车用四马不能备纯色则两服两骖各一色又小大必相称故两马为匹谓对也马者行物也初上应四而四亦进从五皆上行故以马为象孚道在一四既从五若复下系于初则不一而害于孚为有咎矣故马匹亡则无咎也上从五而不系于初是亡其匹也系初则不进不能成孚之功也絶其类而上从五类谓相应也
　　朱子曰六四居隂得正位近于君为月几望之象马匹谓初与已为匹四乃絶之而上以信于五故为马匹亡之象占者如是则无咎也
　　愚曰中孚自讼变讼互离日也下卦坎月也二坎变震月在东也三离变兑日在西也月东日西望也五在中四为几望震为作足之马四应初成坎坎为羙之马两马匹也震坎皆阳卦类也孚道贵一四上孚五则絶其类而不应故马匹亡中孚合上下二体而观则三四居其中分上下二体而观则三四非中矣三非中故疑四以为敌四非中而五不疑者以四正且顺也四以隂居隂既正又居巽初为顺正顺而进大臣之成孚者也月几望而不盈则不疑于五絶类而马匹亡则不疑于党四无党而五不疑此所以为成孚之主也故无咎中孚之取象于三与四者如此各系其所居故也
　　九五有孚挛如无咎象曰有孚挛如位正当也
　　程子曰五居君位人君之道当以至诚感通天下使天下之心信之固结如拘挛然则无咎也人君之孚不能使天下固结如是则亿兆之心安能保其不离乎五居君位之尊由中正之道能使天下信之如拘挛之固乃称其位人君之道当如是也
　　朱子曰九五刚徤中正中孚之实而居尊位为孚之主者也下应九二与之同徳故其象占如此
