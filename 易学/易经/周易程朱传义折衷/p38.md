<!-- { "loadSidebar": true } -->
　　程子曰序卦夷者伤也伤于外者必反于家故受之以家人夫伤困于外则必反于内家人所以次明夷也家人者家内之道父子之亲夫妇之义尊卑长幼之序正伦理笃恩义家人之道也卦外巽内离为风自火出火炽则风生风生自火自内而出也自内而出由家及于外之象二与五正男女之位于内外为家人之道明于内而巽于外处家之道也夫人有诸身者则能施于家行于家者则能施于国至于天下治治天下之道盖治家之道也推而行之于外耳故取自内而出之象为家人之义也
　　家人利女贞
　　程子曰家人之道利在女正女正则家道正夷夫夫妇妇而家道正独云利女贞者夫正者身正也女正者家正也女正则男正可知矣
　　愚曰此卦辞也言家人一卦其要利于女之固守其贞也家人一卦男女皆在其中而卦辞独以女之贞为利则所重在女也又卦之二体皆女孔子曰唯女子与小人为难养也周子曰家人离必起于妇人天下之难正者莫妇人若此世之治乱国之存亡家之兴替所从出也故卦辞以利女贞三字断之女始为女中为妇终为母一家之中女正妇正母正则家道无余事矣
　　彖曰家人女正位乎内男正位乎外男女正天地之大义也
　　程子曰彖以卦才而言阳居五在外也隂居二处内也男女各得其正位也尊卑内外之道正合天地隂阳之大义也
　　愚曰彖以卦才言下卦为内二乃内卦之主为隂位之正以六居二女正位乎内也上卦为外卦之主为阳位之正以九居五男正位乎外也先言女而后言男因卦辞之本文也前卦辞専言女贞此兼言男女正则知女虽正而男或不正则家道亦不能成必是男女俱正各不出其正位然后天地之大义以全正位二字最要看外者男之正位也故礼男子不昼居于内昼居于内问其疾曰汝有疾欤何为昼居于内也内者女之正位也故礼妇人昼不游庭非傅母保母不下堂出必拥蔽其面夜行以烛无烛则止如此则男女各于正位上处不相侵凌男女安得不正男女正一家无事矣此先男而后女者地无先天之礼所以明一家大分之常也夫天高地下各有其位位不相狎干健坤顺各有其道道不相乱故曰男女正天地之大义也然天地大义一句意圣人亦是从卦爻上説来上卦之巽由坤一索于干而成九五一爻乃干九五未变之本体故言男正为天之大义下卦之离由坤再索于干而成六二一爻乃坤六二为之故曰女正为地之大义圣人言此亦是要人识得男女以正非是强揠乃天地自然之大义家其可以不正乎
　　家人有严君焉父母之谓也
　　程子曰家人之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也
　　愚曰此言父母亦是就五与二两爻上説来变男言父变女言母者盖家人之属始则为人男女终则为人父母故合始终而言之也家人之道有严君严君之责在父母无尊严则爱敬衰无君长则家法壊唯九五之假有家居中守正极尽尊严君长之道六二之无攸遂贞正不奸克相尊严君长之道则非唯不失吾始焉为男女之正且可使一家男女皆得其正矣或曰母亲而不尊岂得为严君乎曰主严君之道在父相严君之道在母父若尽其道而母或反是则非以姑息牵之必以长舌挠之矣家欲正可得乎
　　父父子子兄兄弟弟夫夫妇妇而家道正正家而天下定矣
　　程子曰父子兄弟夫妇各得其道则家道正矣推一家之道可以及天下故家正则天下定矣
　　朱子曰上父初子五三夫四二妇五兄三弟以卦画推之又有此象
　　愚按文公解此节谓有六亲之象王氏解九五爻交相爱云六亲交相爱言家道之正皆系于五也愚敢合二説而言之盖九五正位乎外乃一家之主一身正否一家系焉五于初为父于上为子于三为兄于二为夫五父父则初子子初之悔亡以五而正也五子子则上父父上之终吉以五而正也五兄兄则三弟弟三知嗃嗃为吉嘻嘻为吝以五而正也五夫夫则二妇妇二之无攸遂而贞吉以五而正也四之妇妇而顺在位虽属乎三之夫夫而无与于五然推正家之本皆由三视五而尽夫道之正故四亦视二而尽妇道之正也所谓刑于寡妻至于兄弟也六亲正则一家正天下乃一家之移也盖能正一家父子之道则天下之为父子者定矣定如瞽叟底豫天下之为父子者定之定兄弟夫妇皆由是也然观彖説天下二字可见上面许多宗主只在九五身上若非位居九五则虽善不尊正家之化安能遽致天下定耶虽然正家而天下定一句虽是王者事而家道正以上自天子至于庶人一也大抵家道正须是六亲个个要正然总正之纲者则又在九五一人而已
　　象曰风自火出家人君子以言有物而行有恒
　　程子曰正家之本在正其身正身之道一言一动不可易也君子观风自火出之象知事之由内而出故所言必有物所行必有恒也物谓事实恒谓常度法则也徳业之着于外由言行之谨于内也言慎行脩则身正而家治矣
　　愚曰以两卦外象言巽为风离为火风自火出朱子谓火中有风如一堆火在此气自薰蒸上出亦犹家之君子言有物则聴者皆务实胜行有恒则见者皆有恒心此即大学欲齐其家者先修其身之意言有物盖诚则有物不诚则无物故不言诚而言有物只此一卦卦辞専以女言彖辞以男女言象辞以君子言君子者其指九五与盖家必有主君子者一家之主言行者君子之枢机
　　初九闲有家悔亡象曰闲有家志未变也
　　程子曰初家道之始也闲谓防闲法度也治其有家之始能以法度为之防闲则不至于悔矣治家者治乎众人也茍不闲之以法度则人情流放必至于有悔失长幼之序乱男女之别伤恩义害伦理无所不至能以法度闲之于始则无是矣故悔亡也九刚明之才能闲其家者也不云无悔者羣居必有悔以能闲故亡耳闲之于始家人志意未变动之前也正志未流散变动而闲之则不伤恩不失义处家之善也是以悔亡志变而后治则所伤多矣乃有悔也朱子曰初九以刚阳处有家之始能防闲之其悔亡矣戒占者当如是也
　　愚曰初为有家之始九是阳刚之才以阳刚之才处有家之始而能防闲其家者也闲如马之有闲所以闲其内出也然闲之于良心未变之时易闲之于良心既变之后难故曰闲有家志未变也程云正志未流散变动而闲之则不伤恩不失义正之一字最善夫人之心本正迨夫流散然后失正于其正志未变动之前而闲之何往而不正哉易虽不可确定説然以朱子言爻中有六亲之象推之则此爻其九五之子与
　　六二无攸遂在中馈贞吉象曰六二之吉顺以巽也朱子曰六二柔顺中正女之正位乎内者也故其象占如此
　　愚曰六二以隂而居内卦之中女之正位乎内者也女之处乎内必有所聴命而不敢専所谓未嫁从父既嫁从夫夫死从子无一得自遂故曰无攸遂遂如大夫无遂事之遂其职不过居中主馈而已洁粢盛以承祭祀进甘防以奉舅姑为酒醴以馔宾客皆中馈之职也诗曰无非无仪唯酒食是议是也虽然此妇职也而有妇徳焉在贞之一字而已贞则吉一失其贞万有俱丧故家人一卦独此一爻言贞而卦辞言利女贞者岂指此一爻而言与象又賛曰顺以巽也所谓以顺为正者妾妇之道也然此六二之贞却是因九五正家有道若女正而男不正将有大不利于女贞者矣
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　程子曰嗃嗃未详字义然以文义及音意观之与嗷嗷相类又若急束之意九三在内卦之上主治乎内者也以阳居刚而不中虽得正而过乎刚者也治内过刚则伤于严急故家人嗃嗃治家过严不能无伤故必悔于严厉骨肉恩胜严过故悔也虽悔于严厉未得寛猛之中然而家道齐肃人心祗畏犹为家之吉也若妇子嘻嘻则终至羞吝矣在卦非有嘻嘻之象盖对嗃嗃而言谓与其失于放肆宁过于严也嘻嘻笑乐无节也自恣无节则终至败家可羞吝也盖严谨之过虽于人情不能无伤然茍法度立伦理正乃恩义之所存也若嘻嘻无度乃法度之所由废伦理之所由乱安能保其家乎
　　朱子曰以刚居刚而不中过乎刚者也故有嗃嗃严厉之象如是则虽有悔厉而吉也嘻嘻者嗃嗃之反吝之道也占者各以其徳为应故两言之
　　愚曰此爻以阳刚处阳位以严治家者也治家而雍肃兼备夫何憾必不得已宁以严成毋以寛败嗃嗃焦急嗷嗷之状如诗多将熇熇之义嘻嘻嘻笑快乐之状九三刚而过中治家太严使家人嗷嗷然不自安于下故不能不伤恩而悔于严厉然家道齐肃人心祗畏反为家之吉也若夫纵之以寛使为妇为子者终日嘻嘻或歌或咢或笑或谑一时虽似适意乃法度所由废伦理所由乱岂保家之道乎故终归于吝象賛嗃嗃未失言虽非家道之善然未至于有失嘻嘻则失节多矣以六爻六亲之象推之此爻其九五之弟而六四之夫与
　　六四富家大吉象曰富家大吉顺在位也
　　程子曰六以柔巽之体而居四得其正位居得其正为安处之义巽顺于事而由正道能保有其富者也居家之道能保其富则为大吉也
　　朱子曰阳主义隂主利四以隂居隂而在上位能富其家者也
　　愚按朱子云隂主利四以隂居隂而在上位能富其家者也但富字是活动字言富盛其家非贫富之富恐不当専主利言象又賛曰顺在位也可见家之所以富只在四之顺位顺位者言四以柔顺之徳而得隂位之正以本义二四妇推之则家人一卦二女同居今也二顺以巽四亦顺在位以顺为正不愧于六二焉此所以能富盛其家亦犹礼言夫妇和家之肥也四迫近九五四之能富家其亦九五主家之正之效与
　　九五王假有家勿恤吉象曰王假有家交相爱也程子曰九五男而在外刚而处阳居尊而中正又其应顺正于内治家之至正至善者也王假有家五君位故以王言假至也极乎有家之道也夫王者之道修身以齐家家正则天下治矣自古帝王未有不以恭已正家为本故有家之道既至则不忧劳而天下治矣勿恤而吉也五恭已于外二正家于内内外同徳可谓至矣王假有家之道者非止能使之顺从而已必致其心化诚合夫爱其内助妇爱其刑家交相爱也能如是者文王之妃乎若身修法立而家未化未得为假有家之道也
　　朱子曰假至也如假于太庙之假有家犹言有国也九五刚健中正下应六二之柔顺中正王者以是至于其家则勿用忧恤而吉可必矣盖聘纳后妃之吉占而凡有是徳者遇之皆吉也
　　愚曰九五以阳居外卦之中男正位乎外者也九五为天下国家之主居中守正有家之道无纤悉不至处故曰王假有家假至也言家道极至了家道既至则不忧劳而天下治故曰勿恤吉大学曰古之欲明明徳于天下者必齐其家是也象又賛曰交相爱言六亲因九五正家之道极至而交相爱也文王为君以太姒为配以王季为父以武王为子其不交相爱乎诗曰刑于寡妻至于兄弟以御于家邦此交相爱也
