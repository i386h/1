<!-- { "loadSidebar": true } -->
　　程子曰九四离下体而升上体继明之初故言继承之义在上而近君继承之地也以阳居离体而处四刚躁而不中正且重刚以不正而刚盛之势突如而来非善继者也夫善继者必有防譲之诚顺承之道若舜启然今四突如其来失善继之道也又承六五隂柔之君其刚盛陵烁之势气熖如焚然故云焚如四之所行不善若此必被祸害故曰死如失继绍之义承上之道皆逆徳也众所弃絶故云弃如至于死弃祸之极矣故不假言凶也上陵其君不顺所承人恶众弃天下所不容也
　　愚按此一爻东莱得之谓九四处近君之位圣人于此一爻严其义峻其辞正天下之大分明君臣之大闲谓九四大臣茍侵君位突然而来则受莫大之罪焚者古之极刑然六十四卦近君之位皆不明此意独于离一卦言之何哉葢离有相继之义九四以刚强之才上逼君下继下体之上大抵人臣之继君必如舜继尧禹继舜乃可无舜禹之心即是莽卓吕谓焚者古之极刑按古有焚刑刑人之防不居兆域不序昭穆焚而弃之
　　六五出涕沱若戚嗟若吉象曰六五之吉离王公也程子曰六五居尊位而守中有文明之徳可谓善矣然以柔居上在下无助独附丽于刚强之间危惧之势也唯其明也故能畏惧之深至于出涕忧虑之深至于戚嗟所以能保其吉也出涕戚嗟极言其忧惧之深耳时当然也居尊位而文明知忧畏如此故得吉若自恃其文明之徳与所丽中正泰然不惧则安能保其吉也六五之吉者所丽得王公之正位也据在上之势而明察事理畏惧忧虞以持之所以能吉也不然岂能安乎
　　愚曰离目兑泽出涕也自目出曰涕兑口嗟若也六五柔居尊位为九四强臣所逼故出涕戚嗟然有吉之道者五上相丽五王也上公也王公相丽未可犯也公即王所使以出征者也
　　上九王用出征有嘉折首获匪其丑无咎象曰王用出征以正邦也
　　程子曰九以阳居上在离之终刚明之极者也明则能照刚则能防能照足以察邪恶能防足以行威刑故王者宜用如是刚明以辨天下之邪恶而行其征伐则有嘉美之功也征伐用刑之大者夫明极则无微不照防极则无所寛宥不约之以中则伤于严察矣去天下之恶若尽究其渐染诖误则何可胜诛所伤残亦甚矣故但当折取其魁首所执获者非其丑类则无伤暴之咎也书曰殱厥渠魁胁従罔治王者用此上九之徳明照而刚防以察除天下之恶所以正治其邦国刚明居上之道也
　　愚曰干为首兑为毁折折首象也六五虽弱有大臣以为之御侮是以九四不敢凌突而五得吉然五亦善用上九曰吾使汝出征也葢有嘉美之意焉其要在折敌之魁首而已虽其丑类之诖误者不必尽获也书曰殱厥渠魁胁従罔治此六五之所用以正邦者也










　　周易程朱义折衷卷十六
<经部,易类,周易程朱传义折衷>
　　钦定四库全书
　　周易程朱义折卷十七
　　元　赵采　撰
　　下经
　　愚曰乾坤坎离在上经以其正隂正阳上下不相反不变者也震艮巽兑在下经以其偏隂偏阳上下相反变者也乾坤所以为天地艮兑所以为男女天地万物之始男女人道之始故上经着天地开辟以来万事万物之变通下经着男女配合以来闺门人事之变通
　　【艮下兊上】
　　程子曰序卦有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错天地万物之本夫妇人伦之始所以上经首乾坤下经首咸继以恒也天地二物故二卦分为天地之道男女交合而成夫妇故咸与恒皆二体合为夫妇之义咸感也以悦为主恒常也以正为本而説之道自有正也正之道固有説焉巽而动刚柔皆应説也咸之为卦兑上艮下少女少男也男女相感之深莫如少者故二少为咸也艮体笃实止为诚慤之义男志笃实以下交女心悦而上应男感之先也男先以诚感则女悦而应也
　　愚按伊川云男志笃实以下交女心悦而上应与释彖云柔上变刚而成兑刚下变柔而成艮上下字恐非卦与彖之本意盖咸卦只取男下女之义言兑女在上艮男在下方合本文或曰下经咸为之主而序卦言男女而不斥咸何也曰此与上经干为之主而圣人于象辞言天而不言干意亦有防防故发其端以待知者
　　咸亨利贞取女吉
　　程子曰咸感也不曰感者咸有皆义男女交相感也物之相感莫如男女而少复甚焉凡君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利在于正也不以正则入于恶矣如夫妇之以婬姣君臣之以媚悦上下之以邪僻皆相感之不以正也取女吉以卦才言也卦有柔上刚下二气感应相与止而悦男下女之义以此义取女则得正而吉也
　　朱子曰咸交感也兑柔在上艮刚在下而交相感应又艮止则感之専兑説则应之至又艮以少男下于兑之少女男先于女得男女之正婚姻之时故其卦为咸其占亨而利正取女则吉盖感有必通之理然不以正则失其亨而所为皆凶矣
　　愚曰少男下少女为咸咸感也夫妇之相感莫甚于少者然不曰感而曰咸者感偏词咸俱词有感必通故曰亨感道贵正故曰利贞亨则情意交孚贞则礼义不愆此取女之吉之道也
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　程子曰咸之义感也在卦则柔爻上而刚爻下柔上变刚而成兑刚下变柔而成艮隂阳相交为男女交感之义又兑女在上艮男居下亦柔上刚下也隂阳二气相感相应而和合是相与也止而説止于説为坚慤之意艮止于下笃诚相下也兑説于上和説相应也以男下女和之至也相感之道如此是以能亨通而得正取女如是则吉也卦才如此大率感道利于正也既言男女相感之义复推极感道以尽天地之理圣人之用天地二气交感而化生万物圣人至诚以感亿兆之心而天下和平天下之心所以和平由圣人感之也观天地交感化生万物之理与圣人感人心致和平之道则天地万物之情可见矣感通之理知道者黙而观之可也
　　朱子曰以卦体卦徳卦象释卦辞或以卦变言柔上刚下之义曰咸自旅来柔上居六刚下居五也亦通愚曰咸感也释卦名也感触也与诗无感我帨庄子感周之类同义咸自否变六三之柔上去做上六上九之刚下来做九二柔反居上刚反居下隂阳感应上下相与此以三与二爻而言咸也艮止于兑下兑説于艮上男止而下女女説而应男此以艮兑二体而言咸也止则无外诱之邪説则得唱和之正此所以既亨且贞而得取女之吉也止而説三字圣人説尽感义感是身心不动而精神交契之理若奔走求人其感几何天地感圣人感此彖以互体而广咸之义也天地感而万物化生气感气也圣人感人心而天下和平心感心也观其所感而天地万物之情可见情者动而诚然者也此感彼应出于诚然可见者不容以伪言也中庸论至诚曰其为物不贰则其生物不测圣人和平天下亦是道也
　　象曰山上有泽咸君子以虚受人
　　程子曰泽性润下土性受润泽在山上而其渐润通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择交而受之非圣人有感必通之道也
　　愚曰山体内虚泽气上通交感也君子体之以虚而受之虚者感应之宅也幽谷虚有至斯响洪钟虚无来不应咸者感以无心之谓无心虚之至也惟虚足以尽天下之情故大象以虚言备其义矣
　　初六咸其拇象曰咸其拇志在外也
　　程子曰初六在下卦之下与四相感以防处初其感未深岂能动于人故如人拇之动未足以进也拇足大指人之相感有浅深轻重之异识其时势则所处不失其宜矣初志之动感于四也故曰在外志虽动而感未深如拇之动未足以进也
　　朱子曰拇足大指也咸以人身取象感于最下咸拇之象也感之尚浅欲进未能故不言吉凶此卦虽主于感然六爻皆宜静而不宜动也
　　愚曰卦近取身自足至首莫如咸艮然咸六爻皆应乃无全爻艮不应乃反之盖咸以动而感艮以静而止故也情伪相感而利害生故圣人戒人于咸为多拇足大指也艮为指初在艮体之下故云拇拇之附足势不能自步足举而拇从之言初得四之应乃始有感也故曰志在外吉凶悔吝生乎动凡物不能自动者吉凶之所不在也
　　六二咸其腓凶居吉象曰虽凶居吉顺不害也
　　程子曰二以隂在下与五为应故设咸腓之戒腓足肚行则先动足乃举之非如腓之自动也二若不守道待上之求而如腓自动则躁妄自失所以凶也安其居而不动以待上之求则得进退之道而吉也二中正之人以其在咸而应五故为此戒复云居吉若安其分不自动则吉也二居中得正所应又中正其才本善以其在咸之时质柔而上应故戒以先动求君则凶居以自守则吉象复明之云非戒之不得相感唯顺理则不害谓守道不先动也
　　愚曰巽为股二在下体之中故云腓腓足肚也足之上股之下欲行则先自动二感五不能守道自止动而遽趋之躁动凶之道也易悯二牵于情而失其性故教之曰居吉盖二以隂居隂徳正而性静制其动而居其所则内与理顺外与物顺何害之有
　　九三咸其股执其随往吝象曰咸其股亦不处也志在随人所执下也
　　程子曰九三以阳居刚有刚阳之才而为主于内居下之上是宜自得于正道以感于物而乃应于上六阳好上而説隂上居感説之极故三感而从之股者在身之下足之上不能自由随身而动者也故以为象言九三不能自主随物而动如股然其所执守者随于物也刚阳之才感于所説而随之如此而往可羞吝也云亦者盖象辞本不与易相比自作一处故诸爻之象辞意有相续者此言亦者承上爻辞也上云咸其拇志在外也虽凶居吉顺不害也咸其股亦不处也前二隂爻皆有感而动三虽阳爻亦然故云亦不处也不处谓动也有刚阳之质而不能自主志反在于随人是所操执者卑下之甚也
　　愚曰巽为股三以刚居刚为内卦之主当位宜处乃感于上六而其股动故曰咸其股亦不处也夫股之动随心心所欲行股为之行心所欲止股为之止是股之所守者随而已上以説感三三之股遂随而往其往安得不吝象又因其外之诡随照破其内之污下故曰所执下也
　　九四贞吉悔亡憧憧往来朋从尔思
