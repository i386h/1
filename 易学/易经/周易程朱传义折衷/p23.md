<!-- { "loadSidebar": true } -->
　　程子曰頥中有物故为噬嗑有物间于頥中则为害噬而嗑之则其害亡乃亨通也故云噬嗑而亨刚柔分动而明雷电合而章以卦才言也刚爻与柔爻相间刚柔分而不相杂为明辨之象明辨察狱之本也动而明下震上离其动而明也雷电合而章雷震而电耀相湏并见合而章也照与威并行用狱之道也能照则无所隠情有威则莫敢不畏上既以二象言其动而明故复言威照并用之意六五以柔居中为用柔得中之义上行谓居尊位虽不当位谓以柔居五为不当而利于用狱者治狱之道全刚则伤于严暴过柔则失于寛纵五为用狱之主以柔处刚而得中得用狱之宜也以柔居刚为利用狱以刚居柔为利否曰刚柔质也居用也用柔非治狱之宜也愚曰此推爻卦象以论用狱之道又归诸五以赞用狱之人何谓推爻卦象以论用狱之道以爻言噬嗑自否而变下卦本坤也干分一爻以变坤之初为震上卦本干也坤分一爻以变干之中为离乾坤等判杂而有分故曰刚柔分以卦言震在下而动离在上而明震动离明并行不悖故曰动而明以象言震雷也离电也雷动电明刚柔相文合一而成章故曰雷电合而章何谓归诸五以赞用狱之人此成卦在九四四互坎坎为律为狱象也六五以柔得中而行九四之上下据九四之坎用狱也然以柔居中虽不当位而利用狱者则以治狱旡若威明柔中之为利也葢狱事以威明为用以恕为主雷电合而章威明也柔得中而上行恕也明而不恕不如不明若専用威则申韩之惨刻矣彖所以言利用狱在柔得中之后也
　　象曰雷电噬嗑先王以明罚敕法
　　程子曰象无倒置者疑此文互也雷电相须并见之物亦有嗑象电明而雷威先王观电雷之象法其明与威以明其刑罚饬其法令法者明事理而为之防者也
　　愚曰重卦皆两象或有先言上象者山下出泉蒙之类是也或有先言下象者地上有水比之类是也惟云雷屯雷电噬嗑雷电皆至丰风雷益雷风恒不以先后上下言葢风云雷电此四者有气无质有声无形来莫知其始去莫知其终圣人未尝强别之也伊川疑此文互文公以为倒两字皆未允夫雷威电明一时并至天所以去万物之梗体其明以明罚体其威以敇法先王所以去万民之梗文公云雷电噬嗑与雷电丰似同而少异噬嗑明在上动在下是明得事理先立法了未有犯底人留待异日用故云明罚敕法丰卦威在上明在下是用罚之时明见下情曲折方得故云折狱致刑此是従上卦説下来若従下卦説上去则噬嗑是动而明是动而刑人须要明故言明罚敕法丰是明以动是明见事情了方动故言折狱致刑二义参互而其义始备
　　初九屦校灭趾无咎象曰屦校灭趾不行也
　　程子曰九居初最在下无位者也下民之象为受刑之人当用刑之始罪小而刑轻校木械也其过小故屦之于足以灭伤其趾人有小过校而灭其趾则当惩惧不敢进于恶矣故无咎系辞曰小惩而大诫此小人之福也言惩之于小与初故得无咎也初与上无位为受刑之人余四爻皆为用刑之人初居最下无位者也上处尊位之上过于尊位亦无位者也王弼以为无隂阳之位隂阳系于竒偶岂容无也然诸卦初上不言当位不当位者盖初终之义为大临之初九则以位为正若需上六云不当位干上九云无位爵位之位非隂阳之位也屦校而灭伤其趾则知惩戒而不敢长其恶故云不行也古人制刑有小罪则校其趾葢取禁止其行使不进于恶也
　　朱子曰初上无位为受刑之象中四爻为用刑之象初在卦始罪薄过小又在卦下故为屦校灭趾之象止恶于初故得无咎占者小伤而无咎也
　　愚曰卦中言灭趾灭鼻灭耳宜同一义而伊川于灭趾灭耳言伤灭之灭于灭鼻言灭没之灭文公本义灭鼻云伤灭之灭见得噬肤安得伤鼻是没其鼻为正三字均灭没之灭也校木械也屦校械其足也古者五刑皆肉刑肉刑有斩左趾右趾施之得其当故小惩大诫惩一劝百人知畏而不敢犯趾者一动之初也圣人用刑于其一动之初而遏
　　絶之使虽有恶不能行此犹为小人之福待其恶积而不可解罪大而不可掩则势不得不弃之耳故曰圣人常善救人故无弃人常善救物故无弃物若以伤字训灭字则恐未的又与灭鼻义异也
　　六二噬肤灭鼻无咎象曰噬肤灭鼻乗刚也
　　程子曰二应五之位用刑者也四爻皆取噬为义二居中得正是用刑得其中正也用刑得其中正则罪恶者易服故取噬肤为象噬齧人之肌肤为易入也灭没也深入至没其鼻也二以中正之道其刑易服然乗初刚是用刑于刚强之人刑刚强之人必须深痛故至灭鼻而无咎也中正之道易以服人与严刑以待刚强义不相妨深至灭鼻者乗刚故也乗刚乃用刑于刚强之人不得不深严也深严则得其宜乃所谓中也
　　朱子曰祭有肤鼎葢肉之柔脆噬而易嗑者六二中正故其所治如噬肤之易然以柔乗刚故虽甚易亦不免于伤灭其鼻占者虽伤而终无咎也
　　愚按伊川释灭鼻谓刑刚强之人必须深痛其义当矣然又云六二用刑中正罪恶易服故取噬肤为象罪恶易服则不至灭鼻葢六二柔而中正治狱平易有如噬肤而初九刚强必须深严乃为得中故灭鼻灭鼻劓刑也劓而耻之乃云无咎者用刑之道视其罪而轻重之虽至于灭鼻而吾无心焉故无咎无咎者中也葢刚失于严非中也柔失之寛亦非中也二者皆非用刑之利
　　六三噬腊肉遇毒小吝无咎象曰遇毒位不当也程子曰三居下之上用刑者也六居三处不当位自处不得其当而刑于人则人不服而怨怼悖犯之如噬齧干腊坚韧之物而遇毒恶之味反伤于口也用刑而人不服反致怨伤是可鄙吝也然当噬嗑之时大要噬间而嗑之虽其身处位不当而强梗难服至于遇毒然用刑非为不当也故虽可吝亦小噬而嗑之非有咎也
　　朱子曰腊肉谓兽腊全体骨而为之者坚韧之物也隂柔不中正治人而人不服为噬腊遇毒之象占虽小吝然时当噬嗑于义为无咎也
　　愚按腊肉文公谓全体骨肉之坚韧难合者噬之亦以其为间而当治者但六三隂柔不中正治人而人不服反遇其毒故小吝然彼本当治故无咎看来遇毒只是逢其毒不是被其毒故小吝若已被其毒则非止小吝又安得无咎六三九四六五皆位不当然三独遇毒四五或得金矢或得黄金何也曰得所以治之之道则不为所伤不得所以治之之道则为所伤理必然也
　　九四噬干胏得金矢利艰贞吉象曰利艰贞吉未光也程子曰九四居近君之位当噬嗑之任者也四已过中是其间愈大而用刑愈深也故云噬干胏胏肉之有聮骨者干肉而兼骨至坚难噬者也噬至坚而得金矢金取刚矢取直九四阳徳刚直为得刚直之道虽用刚直之道利在克艰其事而贞固其守则吉也九四刚而明体阳而居柔刚明则伤于果故戒以知难居柔则守不固故戒以坚贞刚而不贞者有矣凡失刚者皆不贞也在噬嗑四最为善凡言未光其道未光大也戒以利艰贞葢其所不足也不得中正故也朱子曰胏肉之带骨者与胾通用周礼狱讼入钧金束矢而后聴之九四以刚居柔得用刑之道故有此象言所噬愈坚而得聴讼之宜也然必利于艰难正固则吉戒占者宜如是也
　　愚曰此爻干体为金离体为矢故有此象伊川云金取刚矢取直九四得刚直之道愚谓金矢乃狱讼者所入之物不在九四身上朱文公引周礼钧金束矢当矣金取其刚而不可变矢取其直而不可返皆圣人禁民狱讼之深意得者得其情也方九四之聴讼也既得其金则不信者自反而服其辜矣既得其矢则不直者自反而服其非矣然其利艰贞而后吉者曽子曰如得其情则哀矜而勿喜象又曰未光岂欲刑期无刑而后光欤
　　六五噬干肉得黄金贞厉无咎象曰贞厉无咎得当也程子曰五在卦愈上而为噬干肉反易于四之噬胏者五居尊位乗在上之势以刑于下其势易也在卦将极矣其为间甚大非易嗑也故为噬干肉也得黄金黄中色金刚物五居中为得中道处刚而四辅以刚得黄金也五无应而四居大臣之位得其助也贞厉无咎六五虽处中刚然实柔体故戒以必贞固而懐危厉则得无咎也以柔居尊而当噬嗑之时岂可不贞固而懐危惧哉所以能无咎者以所为得其当也所谓当居中用刚而能守正虑危也
　　朱子曰噬干肉难于肤而易于腊胏者也黄中色金亦谓钧金六五柔顺而中以居尊位用刑于人人无不服故有此象然必贞厉乃得无咎亦戒占者之辞愚曰此爻坤为黄干为金故有此象干肉文公谓难于肤而易于腊与胏黄是中色黄金又金之中者六五柔顺而中以居尊位刑人而无不服得黄金与得金矢各别九四是司寇聴狱讼必要钧金束矢之两全治其详者也六五是人君聴司寇所上之狱讼只要得中更不用乎矢故惟言黄金治其要者也大臣尽刚直之义以聴讼人君极刚中之明以宥刑用狱之道尽于此矣然亦贞厉而后无咎以见用刑之诚重也或曰用刑言噬何也曰此圣人深意也孔子曰聴讼吾犹人也必也使无讼乎夫不争则无讼今物至于噬而后合徳已衰矣噬之当也犹愧乎无讼矧噬之有不当者乎故六五曰贞厉而仅得其当以无咎亦犹九四之未光也
　　上九何校灭耳凶象曰何校灭耳聪不明也
　　程子曰上过乎尊位无位者也故为受刑者居卦之终是其间大噬之极也系辞所谓恶积而不可揜罪大而不可解者也故何校而灭其耳凶可知矣何负也谓在颈也人之聋暗不悟积其罪恶以至于极古人制法罪之大者何之以校为其无所闻知积成其恶故以校而灭伤其耳诫聪之不明也
　　愚曰校在颈曰何屦校不惩至于此极没耳而凶自取之也灭耳刵刑也象以灭耳为聪不明葢耳目聪明则知义理而不犯刑法今何校至于灭耳为聪不明闻善言而不用也噬嗑六爻初上为受刑之人四爻皆以噬言用刑者也然噬者不过乎肉骨葢以頥中梗塞之物亦不过乎肉骨也頥是齿上下两旁不是咽喉故可噬而嗑若咽喉中有梗则不可噬而嗑死亡随之矣圣人去谗邪强梗之间只当在梗頥之时若待其梗咽喉则无如之何矣此又噬嗑之余意
　　【离下艮上】
　　程子曰序卦嗑者合也物不可以茍合而已故受之以贲贲者饰也物之合则必有文文乃饰也如人之合聚则有威仪上下物之合聚则有次序行列合则必有文也贲所以次噬嗑也为卦山下有火山者草木百物之所聚也下有火则照见其上草木品彚皆被其光彩有贲饰之象故为贲也
　　愚按伊川谓合则必有文贲所以次噬嗑也葢有物为间之时正在忧患如何兴得文明之治今既噬嗑而亨则人情物意通达和防可以兴文明之治矣便如时君世主既已削平患难可以立制度兴礼乐备典章文物便是不可茍合故受之以贲之意若既合了更不理防礼乐教化便是茍合而已
　　贲亨小利有攸往
　　程子曰物有饰而后能亨故曰无本不立无文不行有实而加饰则可以亨矣文饰之道可増其光彩故能小利于进也
　　朱子曰贲饰也卦自损来者柔自三来而文二刚自二上而文三自既济而来者柔自上来而文五刚自五上而文上又内离而外艮有文明而各得其分之象故为贲占者以其柔来文刚阳得隂助而离明于内故为亨以其刚上文柔而艮止于外故小利有所往
　　彖曰贲亨柔来而文刚故亨分刚上而文柔故小利有攸往天文也文明以止人文也
