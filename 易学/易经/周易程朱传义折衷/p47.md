<!-- { "loadSidebar": true } -->
　　程子曰泽上于地为萃聚之象君子观萃象以除治戎器用戒备于不虞凡物之萃则有不虞度之事故众聚则有争物聚则有夺大率既聚则多故矣故观萃象而戒也除谓简治也去恶也除而聚之所以戒不虞也
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　程子曰初与四为正应本有孚以相从者也然当萃之时三隂聚处柔无守正之节若舍正应而从其类乃有孚而不终也乃乱惑乱其心也乃萃与其同类萃也初若守正不从号呼以求正应则一握笑之矣一握俗语一团也谓众聚以为笑也若能勿恤而往从刚阳之正应则无过咎不然则入小人之羣矣其心志为同类所惑乱故乃萃于羣隂也不能固其守则为小人所惑乱而失其正矣
　　朱子曰初六上应九四而隔于二隂当萃之时不能自守是有孚而不终志乱而妄聚也若呼号正应则众以为笑但勿恤而往从正应则无咎矣戒占者当如是也
　　愚曰初与四为正应四有巽体巽为进退故有孚不终乃乱乃萃兊为口巽为号故若号艮为手故一握其手兊为口为说有笑象夫鸟之聚也择木民之聚也择主萃之所谓大人者四五二刚是也二阳固四隂之主二刚固四柔所萃然当萃之初择主未定之时四又初之应初当始终信四而主之可也今初柔而不正处三隂之下虽信四为吾之主欲与萃又疑四非君位恐不足为主也于是所以信四者不克终焉信四不终进退疑贰或退而杂乱于三隂之中或进而又欲与四相萃其志惑乱莫知适从若四在上而号召之则又为同类握手而笑圣人见初之情如此遂教以勿恤人之笑也往从四则无咎矣何者四我应也我从四则得主而志一志一则不乱劝之往使之一其志也
　　六二引吉无咎孚乃利用禴
　　程子曰初隂柔又非中正恐不能终其孚故因其才而为之戒二虽隂柔而得中正故虽戒而其辞微凡爻之辞闗得失二端者为法为戒亦各随其才而设也引吉无咎引者相牵也人之交相求则合相待则离二与五为正应当萃者也而相逺又在羣隂之间必相牵引则得其萃矣五居尊位有中正之德二亦以中正之道往与之萃乃君臣和合也其所共致岂可量也是以吉而无咎也无咎者善补过也二与五不相引则过矣孚乃利用禴孚信之在中诚之谓也禴祭之简薄者也菲薄而祭不尚备物直以诚意交于神明也孚乃者谓有其孚则可不用文饰专以至诚交于上也以禴言者谓荐其诚而已上下相聚而尚饰焉是未诚也盖其中实者不假饰于外用禴之义也孚信者萃之本也不独君臣之聚凡天下之聚在诚而已
　　朱子曰二应五而杂于二隂之间必牵引以萃乃吉而无咎又二中正柔顺虚中以上应九五刚健中正诚实而下交故卜祭者有其孚诚则虽薄物亦可以祭矣
　　象曰引吉无咎中未变也
　　萃之时以得萃为吉故九四为得上下之萃二与五虽正应然异处有间乃当萃而未合者也故能相引而萃则吉而无咎以其有中正之德未遽至改变也变则不相引矣或曰二既有中正之德而象云未变辞若不足何也曰羣隂比处乃其类聚方萃之时居其间能自守不变逺须正应刚立者能之二隂柔之才以有中正之德可觊其未至于变耳故象含其意以存戒也
　　愚曰二至四五有艮巽象艮为手巽为绳引也二居中得正为羣隂之长使二止于受羣隂之归而安于下是植党而割据也惟六二居中而应五又引三隂以从五引者引其类而往之谓也迷于道者不引则不得其所之三隂方迷而二引以同升故吉且无咎也诚之至者不外饰六二之孚于五利用夫简约之礼禴者礼之至简者也二之中诚确然未变禴祭之薄可以交于神明以是从五固三隂之所借而往哉
　　六三萃如嗟如无攸利往无咎小吝象曰往无咎上巽也
　　程子曰三隂柔而不中正之人也求萃于人而人莫与求四则非其正应又非其类是以不正为四所弃也与二则二以中正应五是以不正为二所不与也故欲萃如则为人弃絶而嗟如不获萃而嗟恨也上下皆不与无所利也唯往而从上六则得其萃为无咎也三与上虽非隂阳正应然萃之时以类相从皆以柔居一体之上又皆无与居相应之地上复处说顺之极故得其萃而无咎也易道变动无常在人识之然而小吝何也三始求萃于四与二不获而后往从上六人之动为如此虽得所求亦可小羞吝也朱子曰六三隂柔不中不正上无应与欲求萃于近而不得故嗟如而无所利唯往从于上可以无咎然不得其萃困然后往复得隂极无位之爻亦小可羞矣戒占者当近舍不正之强援而逺结正应之穷交则无咎矣
　　愚曰三隂而不正无应于上欲萃于四四应初欲萃于二二应五莫知所萃故曰萃如嗟如巽为号兊为口嗟也在萃而嗟何事可成故曰无攸利圣人曰上与三虽无隂阳相求之情而究是爻位相匹之应三若往而从之可以免咎不过有小吝而已象曰上巽上乃反体巽卦巽则不亢三往上必纳之矣
　　九四大吉无咎象曰大吉无咎位不当也
　　程子曰四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也夫上下之聚固有不由正道而得者非理枉道而得君者自古多矣非理枉道而得民者盖亦有焉如齐之陈恒鲁之季氏是也然得为大吉乎得为无咎乎故九四必能大吉然后为无咎也以其位之不当疑其所为未能尽善故云必得大吉然后能无咎也非尽善安得为大吉乎
　　朱子曰上比九五下比众隂得其萃矣然以阳居隂不正故戒占者必大吉然后得无咎也
　　愚曰坤为国邑羣隂萃于五正也九四乃以刚而不正之德当其前受三隂之聚据有国邑岂所宜乎茍非有大德足以得天下者宁免于咎乎大吉如诗岂弟君子福禄攸降大有自天祐之吉无不利者也盖世亦有非理枉道而得民者决无非理枉道而得天者今曰大吉则其有大德而得天可知必有大德者则可以受羣隂之聚而无咎象曰位不当也言九四不当聚人之位茍有大吉之德亦可免咎不然无聚人之位又无聚人之德是程子所谓陈恒季氏之为矣得为无咎乎
　　九五萃有位无咎匪孚元永贞悔亡象曰萃有位志未光也
　　程子曰九五居天下之尊萃天下之众而君临之当正其位修其德以阳刚居尊位称其位矣为有其位矣得中正之道无过咎也如是而有不信而未归者则当自反以修其元永贞之德则无思不服而悔亡矣元永贞者君之德民所归也故比天下之道与萃天下之道皆在此三者王者既有其位又有其德中正无过咎而天下尚有未信服归附者盖其道未光大也元永贞之道未至也在修德以来之如苗民逆命帝乃诞敷文德舜德非不至也盖有逺近昏明之异故其归有先后既有未归则当修德也所谓德元永贞之道也元首也长也为君德首出庶物君长羣生有尊大之义焉有主统之义焉而又恒永贞固则通于神明光于四海无思不服矣乃无匪孚而其悔亡也所谓悔志之未光心之未慊也象举爻上句王者之志必欲诚信着于天下有感必通含生之类莫不懐归若尚有匪孚是其志之未光大也
　　朱子曰九五刚阳中正当萃之时而居尊固无咎矣若有未信则亦修其元永贞之德而悔亡矣戒占者当如是也
　　愚曰以刚居尊为萃之主其曰有位无咎匪孚者何盖九四受羣隂之归五独尸位而已仅能免咎非能大孚于天下也圣人曰萃之九五具比体比之繇词曰元永贞使五有比之三德天下自舍四而比五矣悔可亡焉四五二爻萃之成卦也圣人于四则止曰无咎于五则止曰悔亡何也盖萃卦是合豫比两卦而成者也萃九四即豫九四萃九五即比九五但萃九四爻词不若豫九四萃九五爻词不若比九五者豫九四上无刚君故使天下由豫而无疑今萃九四上有刚君而已受天下之萃位岂当哉比九五下无强臣故以一人显比道于天下而获吉今萃九五下有强臣而已徒有其位志则未光大也此二爻所以仅无咎悔亡也与
　　上六赍咨涕洟无咎象曰赍咨涕洟未安上也
　　程子曰六说之主隂柔小人说髙位而处之天下孰肯与也求萃而人莫之与其穷至于赍咨而涕洟也赍咨咨嗟也人之絶之由己自取又将谁咎为人恶絶不知所为则陨获而至嗟涕真小人之情状也小人所处常失其宜既贪而从欲不能自择安地至于困穷则颠沛不知所为六之涕洟盖不安于处上也君子慎其所处非义不居不幸而有危困则泰然自安不以累其心小人居不择安常履非据及其穷迫则陨获躁挠甚至涕泣为可羞也未者非遽之辞犹俗云未便也未便能安于上也隂而居上孤处无与既非其据岂能安乎
　　朱子曰处萃之终隂柔无位求萃不得故戒占者必如此然后可以无咎也
　　愚曰赍持也咨叹息也艮为手上与三相持叹息也艮为鼻兊泽下流在目曰涕在鼻曰洟上六以柔乘刚处上独立夫处上则必危独立则无助当萃之极六三隂柔不正不足以为之援但与上相持叹息出涕洟而无所归咎上既如是其能久安上位乎六既不安上则必反反则成巽六三所谓上巽是也上体巽德则三上相应未安者必安也
　　【巽下坤上】
　　程子曰序卦萃者聚也聚而上者谓之升故受之以升物之积聚而益髙大聚而上也故为升所以次于萃也为卦坤上巽下木在地下为地中生木木生地中长而益髙为升之象也
　　升元亨用见大人勿恤南征吉
　　程子曰升者进而上也升进则有亨义而以卦才之善故元亨也用此道以见大人不假忧恤前进则吉也南征前进也
　　朱子曰升进而上也卦自解来柔上居四内巽外顺九二刚中而五应之是以其占如此南征前进也
　　彖曰柔以时升巽而顺刚中而应是以大亨用见大人勿恤有庆也南征吉志行也
　　程子曰以二体言柔升谓坤上行也巽既体卑而就下坤乃顺时而上升以时也谓时当升也柔既上而成升则下巽而上顺以巽顺之道升可谓时矣二以刚中之道应于五五以中顺之德应于二能巽而顺其升以时是以元亨也彖文误作大亨凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则己有福庆而福庆及物也南人之所向南征谓前进也前进则遂其升而得行其志是以吉也愚曰何谓柔以时升升者萃之反萃卦坤柔在下今反非下坤柔升而在上上体坤下体风木坤道上行非时不生木非时不长故曰以时升元是时时升也此以萃反坤在上而言升也何谓巽而顺刚中而应是以大亨此言成卦在二也二巽而顺乎五二刚中而应乎五二备此德而升所以大致亨通也此合二体以二之五而明升也何谓用见大人勿恤有庆也南征吉志行也大人九二之五也二之五成离离目为见九二欲升隂道凝盛未可遽进然九二六五应也巽下顺上升之时也虽坤隂在上何忧乎不遂故文王曰勿恤夫子曰有庆文王曰南征吉夫子曰志行皆所以去其疑畏而强其志诱其必见而勉其必征也夫必曰南征云者欲其升于至阳之地大明之方巽坤之间离也出乎巽则升乎离非南征乎此卦通体是泰泰变初爻而成也泰之未变隂升而阳降故取交泰之义今既变矣干毁巽成巽亦隂故专取柔升之义所谓髙明柔克者也曰时升所以立隂之懦曰大亨所以破隂之窒曰见大人所以化隂之邪曰南征所以发隂之闇
