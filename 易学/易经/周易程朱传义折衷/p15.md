<!-- { "loadSidebar": true } -->
　　六二包承小人吉大人否亨象曰大人否亨不乱羣也程子曰六二其质则隂柔其居则中正以隂柔小人而言则方否于下志所包畜者在承顺乎上以求济其否为身之利小人之吉也大人当否则以道自处岂肯枉已屈道承顺于上唯自守其否而已身之否乃其道之亨也或曰上下不交何所承乎曰正则否矣小人顺上之心未甞无也夫人于否之时守其贞节不杂乱于小人之羣类身虽否而道之亨也故曰否亨不以道而身亨乃道之否也不云君子而云大人能如是则其道大也
　　朱子曰隂柔而中正小人而能包容承顺乎君子之象小人之吉道也故占者小人如是则吉大人则当安守其否而后道亨葢不可以彼包承于我而自失其守也　又曰否六二包承山做包承小人一句言否之世当包承那小人却不成句山专説这一叚葢为自解洗他从蔡京父子之失也
　　愚曰包有善不善泰之包荒则包容之义否之包承包羞则包藏之义也二以隂邪之小据内而应君包藏其心承顺其上足以得之小人固吉矣邪正不两立小人吉则大人将如何易曰能安于否深自闭藏则亨矣象以不乱羣释之夫冠章甫而适越越斯嫉诵诗书而入秦秦斯戮以皎皎洁洁之行惊羣小羣小斯祸能入小人之羣而不乱真避难之良法东京二十四友愚哉此卦于二称小人吉五称大人吉小人吉其身吉天下国家之祸也大人吉其身吉天下国家之福也是知惟大人有吉小人无吉易曰小人吉者若曰小人自以为吉耳
　　六三包羞象曰包羞位不当也
　　程子曰三以隂柔不中不正而居否又切近于上非能守道安命穷斯滥矣极小人之情状者也其所包畜谋虑邪滥无所不至可羞耻也隂柔居否而不中不正所谓可羞者处不当故也处不当位所为不以道也
　　朱子曰六三包羞是有那志于伤善而未能之意他六二括自包承到这六三已是要害君子然做事不得所以包许多羞耻　又曰六三便是做那小人了所以包许多羞耻世间小人做了罪过他心下也自不安者甚多
　　愚曰三以隂柔据刚位且居下卦之上小人之位极矣徳不称位耻莫甚焉矧切近于阳见闻所渐亦知其可羞矣而不能行其所知以至于忍耻而冐处故谓之包羞曰位不当者言不当居此位也或曰圣人于泰否只管説包字必是卦有此象曰防否两卦皆乾坤之变天地无所不包故泰否多取包字为义然天包地外故泰有包荒之象地只含洪光大做天底不得故只包承包羞乾坤分量如此
　　九四有命无咎畴离祉象曰有命无咎志行也
　　程子曰四以阳刚健体居近君之位是有济否之才而得髙位者也足以辅上济否然当君道方否之时处逼近之地所恶在居功取忌而已若能使动必出于君命威柄一归于上则无咎而其志行矣能使事皆出于君命则可以济时之否其畴类皆附离其福祉离丽也君子道行则与其类同进以济天下之否离祉也小人之进亦以其类也有君命则得无咎乃可以济否其志得行也
　　朱子曰九四有命无咎畴离祉是吉凶到此未判须是有命方得无咎故须得一个幸防方能转祸为福本是隂长之卦知九五休否上九倾否又自大故好葢隂之与阳自是不可相无者今以四时寒暑而论若无隂阳亦做事不成以善恶及君子小人而论则圣人直是要消尽了恶去尽了小人方得葢亦抑隂助阳之义
　　愚曰否泰之相反也泰之四其隂翩翩而下复则否之四其君子亦聮志而上行然四则小人之党尚壮君子之势方微易恐君子次且未进也乃作其气曰否将转泰此天命也既有天命自今济否君子可无咎矣小人畴类且将离君子可受祉矣象又明曰此正君子志得道行之秋吁易于否极而防曰有命于刚阳来复曰人心于刚浸而长曰天道于刚自外来曰天命是知天道多在君子
　　九五休否大人吉其亡其亡繋于苞桑象曰大人之吉位正当也
　　程子曰五以阳刚中正之徳居君位故能休息天下之否大人之吉也大人当位能以其道休息天下之否以驯致于泰犹未离于否也故有其亡之戒否既休息渐将反泰不可便为安肆当深虑逺戒常虞否之复来曰其亡矣其亡矣其繋于苞桑谓为安固之道如维繋于苞桑也桑之为物其根深固苞谓丛生者其固尤甚圣人之戒深矣有大人之徳而得至尊之位故能休息天下之否是以吉也无其位则虽有其道将何为乎故圣人之位谓之大宝
　　愚曰易于否言休否于复言休复伊川释休复则以休为休美于否则以休为休息今愚于此亦只以休美言休美事也有仁恤斯民之意九五以干之刚居尊而履正以其时之否也一切为休美之事以仁恤其民葢知危而欲安其位者也知亡而欲保其存者也知乱而欲有其治者也故常常曰吾其亡矣吾其亡矣其操心危虑患深欲措天下于大安久固之地而后已桑根最深固系于桑固也丛包之桑尤为不可拔系于苞桑则固之固也九五大人惩前日之危亡为后日之坚固此其所以吉也此卦两大人五之大人在上之大人也二之大人在下之大人也二之大人否亨仅足以亨其身五之大人亨则天下蒙福矣
　　上九倾否先否后喜象曰否终则倾何可长也
　　程子曰上九否之终也物理穷则必反故防极则否否极则泰上九否既极矣故否道倾覆而变也先极否也后倾喜也否倾则泰矣否终则必倾岂有长否之理极而必反理之常也然反危为安易乱为治必有刚阳之才而后能也故否之上九则能倾否屯之上六则不能变屯也
　　朱子曰且如否内二爻是小人得志时然不大故不防做得事初则如此二又如此三虽做得些个也不济事到四便圣人説他那君子得时否渐次反底道理五説苞桑繋辞中説得条畅尽之上九之倾否到这里倾了否做泰
　　愚曰否易而泰难势也故泰卦未久至三而已变矣否至于上始有可变之防焉葢隂上而阳下物必思复其变之也速今隂阳定位欲变而为泰是必至于倾荡无余而后可夫休否繋乎人倾否存乎天故九五曰大人吉言人事也上九曰否终则倾言天运也否倾则复于泰矣然徒知天而不知人则亦不逹所以倾之之道先否后喜与仁者先难后获之意同见圣人只理防倾否不问他喜所以象言否终则倾更不言喜了用世者宜知之

　　周易程朱传义折衷卷七
　　钦定四库全书
　　周易程朱传义折卷八
　　元　赵采　撰
　　【离下干上】
　　程子曰序卦物不可以终否故受之以同人夫天地不交则为否上下相同则为同人否义相反相次又世之方否必与人同力乃能济同人所以次否也为卦干上离下以二象言之天在上者也火之性炎上与天同之故为同人以二体言之五居正位为干之主二为离之主二五以中正相应上下相同同人之义也又卦唯一隂三阳所欲同亦同人之义也他卦固有一隂者在同人之时而二五相应天火相同故其义大
　　愚曰否是上下不交同人则上下相同然不谓之泰而谓之同人此只是时将开泰与人同心同力之初未说到泰泰是天地交而万物通上下交而其志同已自泰了同人是方理防泰所以言利渉大川
　　同人于野亨利渉大川利君子贞
　　程子曰野谓旷野取逺与外之义夫同人者以天下大同之道则圣贤大公之心也常人之同者以其私意所合乃昵比之情耳故必于野谓不以昵近情之所私而于郊野旷远之地既不繋所私乃至公大同之道无逺不同也其亨可知既与天下大同是天下皆同之也天下皆同何险阻之不可济何艰危之不可亨故利渉大川利君子贞上言于野止谓不成昵比此复言宜以君子正道君子之贞谓天下至公大同之道故虽居千里之远生千嵗之后若合符节推而行之四海之广兆民之众莫不同小人则唯用其私意所比者虽非亦同所恶者虽是亦异故其所同者则为阿党盖其心不正也故同人之道利在君子之贞正
　　愚曰人受天地之中以生目有同视耳有同听至于心独无所同然乎然人每每自异不能同人者无他私意障之也故居家但同其所亲居乡但同其所比是同也非同也乃昵比之私同也若夫野者旷远无适莫之所无得丧利害之相关合也二人适相值于野不期同而自同焉此同以天也同以天者是为大同大同则天下一家四海兄弟安徃而不亨安徃而不利故曰利渉大川天下唯大同者然后能济大难故也然君子之同以正不正则有所不同不正而同非君子之利程氏发明小人不正之同极好学者冝细观之
　　彖曰同人柔得位得中而应乎干曰同人同人曰同人于野亨利渉大川干行也
　　程子曰言成卦之义柔得位谓二以隂居隂得其正位也五中正而二以中正应之得中而应乎干也五刚健中正而二柔顺中正应之各得其正其德同也故为同人五干之主故云应乎乾象取天火之象而彖专以二言至诚无私可以蹈险难者干之行也无私天德也
　　朱子曰干行也言是这般刚健之人方做淂这般事若是柔弱如何防出去外面同人又去渉险
　　愚曰干与柔似乎异今也以二之柔应五之干乃曰同人此非以水济水之同也同人曰云者举繇辞而彖之也人只为有私意故与天不相似今同人于野大公至正无远近无亲踈同人以济大难此与天合德故彖以干行賛之也
　　文明以健中正而应君子正也唯君子为能通天下之志
　　程子曰又以二体言其义有文明之德而刚健以中正之道相应乃君子之正道也天下之志万殊理则一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克己故能尽大同之道然后能中正合乎干行也
　　朱子曰通天下之志乃为大同不然则是私情之合而已何以致亨而利渉哉
　　愚曰此卦以全体言之则健必欲明明必欲健健而不明不足以广于野之公明而非健不足以成渉川之利以二体言之二五皆中正也上有刚健中正之君子则下必有文明中正之君子出而应之干只是健离只是明健资乎明以烛天下之理明资乎健以行天下之公明而无蔽健而无息中正相应此圣人能以天下为一家中国为一人故曰通天下之志天下之志久欲成大同之治前日不相应故塞今中正以应则通矣
　　象曰天与火同人君子以类族辨物
　　程子曰不云火在天下天下有火而云天与火者天在上火性炎上与天同故云同人之义君子观同人之象而以类族辨物各以其类族辨物之同异也若君子小人之党善恶是非之理物情之离合事理之异同凡同异者君子能辨明之故处物不失其方也吕东莱曰天与火同人天在上火炎上故谓之同易之有象与春秋同下一与字精神都在上须是详防便见得是真同若云火在天下便不见同意君子以类族辨物大抵同之中自有异如天同一天而日月星辰自了然不可乱地同一地而山川草木亦了然不可乱道同一道而君臣父子自了然不可乱此同人类族辨物之谓也谓之同矣而又谓之辨者常人以同为同如以刚遇刚以柔对柔则谓之同如以水济水以火济火则谓之同殊不知刚柔相应水火相济乃为同
　　初九同人于门无咎象曰出门同人又谁咎也
　　程子曰九居同人之初而无系应是无所偏私同人之公者也故为出门同人出门谓在外在外则无私昵之偏其同而公如此则无过咎也出门同人于外是其所同者广无所偏私人之同也有厚薄亲戚之异过咎所由生也既无所偏党谁其咎之
