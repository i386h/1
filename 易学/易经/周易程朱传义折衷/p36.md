<!-- { "loadSidebar": true } -->
　　程子曰羝羊但取其用壮故隂爻亦称之六以隂处震终而当壮极其过可知如羝羊之触藩篱进则碍身退则妨角进退皆不可也才本隂柔故不能胜已以就位是不能退也隂柔之人虽极用壮之心然必不能终其壮有摧必缩是不能遂也其所为如此无所往而利也隂柔处壮不能固其守若遇艰困必失其壮失其壮则反得其柔弱之分矣是艰则得吉也用壮则不利知艰而处柔则吉也居壮之终有变之义也非其处而处故进退不能是其自处之不详慎也艰则吉柔遇艰难又居壮终当自变矣变则得其分过咎不长乃吉也
　　朱子曰壮终动极故触藩而不能退然其质本柔故又不能遂其进也其象如此其占可知然犹幸其不刚故能艰以处则尚可以得吉也
　　愚曰此爻纯隂亦曰羝羊触藩何也曰居壮之极极则必变六变成九前刚也前刚有角之象下有震藩也故亦曰羝羊触藩前刚又动之终不能遂也退则三不应不能退也进退不能无往而利圣人于此苦不可用力矣然圣人于不能退不能遂之时又自有以处之惟艰难自处不为玩易则复可获其吉象以不能退遂归咎于虑之不详既能艰难处之则前日无攸遂之咎必不长也巽为长震者巽之反故曰不长

　　周易程朱义折卷十八
<经部,易类,周易程朱传义折衷>
　　钦定四库全书
　　周易程朱义折卷十九
　　元　赵采　撰
　　下经
　　【坤下离上】
　　程子曰序卦物不可以终壮故受之以晋晋者进也物无壮而终止之理既盛壮则必进晋所以继大壮也为卦离在坤上明出地上也日出于地升而益明故为晋晋进而光明盛大之意凡物渐盛为进故彖曰晋进也卦有有徳者有无徳者随其宜也乾坤之外云元亨者固有也云利贞者所不足而可以有功也有不同者革渐是也随卦可见晋之盛而无徳者无用有也晋之明盛故更不言亨顺乎大明无用戒正也
　　愚按朱氏门人问文公曰物进而后至于壮盛既壮盛则衰退继之矣今程谓壮盛则必进此义未详先生曰物固有壮而后进者亦有进而后壮者且以十二月卦论之大壮之为夬夬之为干岂非壮而后进乎至干乃极而衰也
　　晋康侯用锡马蕃庶昼日三接
　　程子曰晋为进盛之时大明在上而下体顺附诸侯承王之象也故为康侯康侯者治安之侯也上之大明而能同徳以顺附治安之侯也故受其宠数锡之马众多也车马重赐也蕃庶众多也不唯锡予之厚又见亲礼昼日之中至于三接言宠遇之至也晋进盛之时上明下顺君臣相得在上而言则进于明在臣而言则进升高显受其光宠也
　　朱子曰晋进也康侯安国之侯也锡马蕃庶昼日三接言多受大赐而显被亲礼也盖其为卦上离下坤有日出地上之象顺而丽乎大明之徳又其变自观而来为六四之柔进而上行以至于五占者有是三者则亦当有是宠也
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　程子曰晋进也明进而盛也明出于地益进而盛故为晋所以不谓之进者进谓前进不能包明盛之义明出地上离在坤上也坤丽于离以顺丽于大明顺徳之臣上附于大明之君也柔进而上行凡卦离在上者柔居君位多云柔进而上行噬嗑睽鼎是也六五以柔居君位明而顺丽为能待下宠遇亲宻之义是以为康侯用锡马蕃庶昼日三接也大明之君安天下者也诸侯能顺附天子之明徳是康民安国之侯也故谓之康侯是以享宠锡而见亲礼昼日之间三接见于天子也不曰公卿而曰侯天子治于上者也诸侯治于下者也在下而顺附于大明之君诸侯之象也
　　愚曰晋自离来观之变也离为明自六五言之为大明明出地上以离言晋之君也顺而丽乎大明以坤言晋之臣也柔进而上行谓观六四之柔进而上行为六五此又言晋之君非止明照四海又以柔道理天下也以此之故所以康侯用锡马蕃庶昼日三接大行人职曰诸公三飨三问三劳诸侯三飨再问再劳子男三飨一问一劳即天子三接诸侯之礼也或曰午为马火畜也故古者差马以午而説卦以干坎震为马何也盖干离同位以五行言之火为马以八卦言之干为马观诸天文汉中之四星曰天驷东壁之北四星曰天廏建星六星四天马干坎也房为天驷东一星为天马震也故马以三卦言之
　　象曰明出地上晋君子以自昭明徳
　　程子曰昭明之也曰昭徳塞违昭其度也君子观明出地上而益明盛之象而以自昭其明徳去蔽致知昭明徳于已也明明徳于天下昭明徳于外也明明徳在已故云自昭
　　愚曰大象六十四独于干言自强于晋言自昭何也天左旋日右转其为三百六十五度四分度之一穷昼夜而一周未始相逺也然日之进也才足以当昼夜之运而天之行常超一度则所谓强者非天不足以当之故于干曰自强当其日之出辰入申也昼行地上百四十六度强出寅入戌也昼行地上二百一十九度弱此明出地上也其光明烜赫容光必照万物皆被其光辉天下更有恁至明者过于日则所谓昭者非日不足以当之故于晋言自昭强曰自强昭曰自昭亦以天行日进谁实使之凡皆自不能已焉耳人之一心其光明亦若是此君子所以体之而求之自己也大学之引帝典曰克明峻徳康诰曰克明徳而订之曰皆自明也正此象之义
　　初六晋如摧如贞吉防孚裕无咎象曰晋如摧如独行正也裕无咎未受命也
　　程子曰初居晋之下进之始也晋如升进也摧如抑退也于始进而言遂其进不遂其进唯得正则吉也罔孚者在下而始进岂遽能深见信于上茍上未见信则当安中自守雍容寛裕无急于求上之信也茍欲信之心切非汲汲以失其守则悻悻以伤于义矣皆有咎也故裕则无咎君子处进退之道也无进无抑惟独行正道也寛裕则无咎者始欲进而未当位故也君子之于进退或迟或速唯义所当未尝不裕也圣人恐后之人不达寛裕之义居位者废职失守以为裕故特云初六裕则无咎者始进未受命当职任故也若有官守不信于上而失其职一日不可居也然事非一概久速唯时亦容有为之兆者
　　朱子曰以隂居下应不中正欲进见摧之象占者如是而能守正则吉设不为人所信亦当处以寛裕则无咎也
　　愚曰初居晋之始与四有应四援于上故晋如然四为鼫鼠不足恃故又摧如也然君子唯一正以待之正故吉也方晋如摧如之时未有孚于我者而君子泰然常裕何也事君难进而易退君子之常惟一正以尽进退之义而已是以裕而无咎也未受命者未受官守言责之命孟子曰我无官守我无言责则吾进退岂不绰绰然有余裕哉其是之谓夫
　　六二晋如愁如贞吉受兹介福于其王母象曰受兹介福以中正也
　　程子曰六二在下上无应援以中正和柔之徳非强于进者也故于进为可忧愁谓其进之难也然守其贞正则当得吉故云晋如愁如贞吉王母祖母也谓隂之至尊者指六五也二以中正之道自守虽上无应援不能自进然其中正之徳久而必彰上之人自当求之盖六五大明之君与之同徳必当求之加之宠禄受介福于王母也介大也受兹介福以中正之道也人能守中正之道久而必亨况大明在上而同徳必受大福也
　　朱子曰六二中正上无应援故欲进而愁占者如是而能守正则吉而受福于王母也王母指六五盖享先妣之吉占而凡以隂居尊者皆其类也
　　愚曰六二以中正得位而犹不免于愁如以五不应无大君以受之也当此之时小人以进为喜君子以进为忧惟其持之以正是以获吉吉者受福于六五也六五以隂居阳而处尊位坤为母故曰王母王母祖母也其宋之高太皇后乎六二受其福可谓正吉而无愧矣虽然易以此尽变非以体常也人臣受介福于王母岂事之常也哉宋司马文正之心其六二之愁如者乎
　　六三众允悔亡象曰众允之志上行也
　　程子曰以六居三不得中正宜有悔吝而三在顺体之上顺之极者也三隂皆顺上者也是三之顺上与众同志众所允从其悔所以亡也有顺上向明之志而众允从之何所不利或曰不由中正而与众同得为善乎曰众所允者必至当也况顺上之大明岂有不善也是以悔亡盖亡其不中正之失矣古人曰谋从众则合天心上行上顺丽于大明也上从大明之君众志之所同也
　　朱子曰三不中正宜有悔者以其与下二隂皆欲上进是以为众所信而悔亡也
　　愚曰坤为众三隂众也三不当位众所未允宜有悔然晋之世三隂同顺乎上三顺之极而有应三志上行二隂因之进乎大明之世是众允也众允则悔斯亡矣
　　九四晋如鼫鼠贞厉象曰鼫鼠贞厉位不当也
　　程子曰以九居四非其位也非其居而居之贪据其位者也贪处高位既非所安而又与上同徳顺丽于上三隂皆在已下势必上进故其心畏忌之贪而畏人者鼫鼠也故云晋如鼫鼠贪于非据而存畏忌之心贞固守此其危可知言贞厉者开有改之道也贤者以正徳宜在高位不正而处高位则为非据贪而惧失则畏人固处其地危可知也
　　愚按子夏作硕鼠硕大也艮坎为鼠阳为大坎为加忧九四处晋之时刚而不正窃据高位刚则贪不正则畏人若大鼠然不当其位者也大明之世三隂进而丽乎明处位不当而扼其路易曰使四居之而正犹为危厉况不正乎为厉必矣虽然鼠昼伏夜动今晋昼也鼠何能为
　　六五悔亡失得勿恤往吉无不利象曰失得勿恤往有庆也
　　程子曰六以柔居尊位本当有悔以大明而下皆顺附故其悔得亡也下既同徳顺附当推诚委任尽众人之才通天下之志勿复自任其明恤其失得如此而往则吉而无不利也六五大明之主不患其不能明照患其用明之过至于察察失委任之道故戒以失得勿恤也夫私意偏任不察则有蔽尽天下之公岂得复用其私察也以大明之徳得下之附推诚委任则可以成天下之大功是往而有福庆也
　　朱子曰以隂居阳宜有悔矣以大明在上而下皆顺从故占者得之则其悔亡又一切去其计功谋利之心则往吉而无不利也然亦必有其徳乃应其占耳愚曰晋之六五君位也康侯用锡马蕃庶昼日三接者也君臣相得而不疑悔既亡矣然刚明能断柔明多疑若能总其大纲委任大臣而失得勿问使在下者得尽心力为之则无往而不利不然屑屑然亲细务而忧其失得何以为大明之世哉
　　上九晋其角维用伐邑厉吉无咎贞吝象曰维用伐邑道未光也
　　程子曰角刚而居上之物上九以刚居卦之极故取角为象以阳居上刚之极也在晋之上进之极也刚极则有强猛之过进极则有躁急之失以刚而极于进失中之甚也无所用而可维独用于伐邑则虽厉而吉且无咎也伐四方者治外也伐其居邑者治内也言伐邑谓内自治也人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也复云贞吝以尽其义极于刚进虽自治有功然非中和之徳故于贞正之道为可吝也不失中正为贞维用伐邑既得吉而无咎复云贞吝者其道未光大也以正理言之犹可吝也夫道既光大则无不中正安有过也今以过刚自治虽有功矣然其道未光大故亦可吝圣人言尽善之道
　　朱子曰角刚而居上上九刚进之极有其象矣占者得之而以伐其私邑则虽危而吉且无咎然以极刚治小邑虽得其正亦可吝矣
