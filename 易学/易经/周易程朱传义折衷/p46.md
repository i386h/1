<!-- { "loadSidebar": true } -->
　　愚曰柅诸儒皆以为止车之物按说文作檷云络丝趺也王肃作柅从手朱汉上云离巽之柔为丝谓巽为木为风巽变离木中含火火生风风化蛊蚕为龙马之精龙大火马火畜蚕以火出而浴故太以火为丝贾逵以离为丝郭璞曰巽为风蛊属龙马丝出中干为金金坚重之物也金柅以金为络丝趺也干初九甲子坎位为豕干初九变六阳变隂羸豕也羸豕牝豕也此爻大抵谓初六隂柔不正与九二遇其心如乱丝然倘九二如金柅系络而经理之使之从正则得其吉也二若降初初剥刚而往则见凶矣何以见凶也初六又如羸豕然羸豕虽羸弱未能强猛然其感阳欲往其中心未尝不蹢躅躁动使忽其羸不深防之则突而难制矣女子小人未得志诈以示弱似无能为然其中心未尝一日不欲消阳也茍不于其羸弱之时防之使才得势不可复遏可不慎哉唐武后裴延龄之类是也
　　九二包有鱼无咎不利宾象曰包有鱼义不及宾也程子曰姤遇也二与初宻比相遇者也在他卦则初正应于四在姤则以遇为重相遇之道主于专一二之刚中遇固以诚然初之隂柔羣阳在上而又有相应者其志所求也隂柔之质鲜克贞固二之于初难得其诚心矣所遇不得其诚心遇道之乖也包者苴褁也鱼隂物之美者阳之于隂其所说美故取鱼象二于初若能固畜之如包苴之有鱼则于遇为无咎矣宾外来者也不利宾包苴之鱼岂能及宾谓不可更及外人也遇道当专一二则杂矣二之遇初不可使有二于外当如包苴之有鱼包苴之鱼义不及于宾客也
　　朱子曰鱼隂物二与初遇为包有鱼之象然制之在已故犹可以无咎若不制而使遇于众则其为害广矣故其象占如此
　　愚曰先儒谓巽为鱼其多白眼乎郭璞曰鱼者震之废气巽王则震废故以巽为鱼鱼谓初也初民象也古者以鱼比民初六之民出遇九二九二以刚中之德近而包有之于遇道为得故无咎然初与四为正应四是初之宾也四欲有初奈势逺于初二既势近而有之岂容逊而为四之利乎故曰不利宾古者有分土无分民得道则归往失道则携持而去顾民所遇何如耳我既得之义岂可及宾乎或曰繇词以女壮言初此与四以民言初何也易不可确定说矧姤之一隂该女子小人民庶言之不然何以为易
　　九三臀无肤其行次且厉无大咎象曰其行次且行未牵也
　　程子曰二与初既相遇三说初而密比于二非所安也又为二所忌恶其居不安若臀之无肤也处既不安则当去之而居姤之时志求乎遇一隂在下是所欲也故处虽不安而其行则又次且也次且进难之状谓不能遽舎也然三刚正而处巽有不终迷之义若知其不正而怀危惧不敢妄动则可以无大咎也非义求遇固已有咎矣知危而止则不至于大咎也其始志求遇于初故其行迟迟未牵不促其行也既知危而改之故未至于大咎也
　　朱子曰九三过刚不中下不遇于初上无应于上居则不安行则不进故其象占如此然既无所遇则无隂邪之伤故虽危厉而无大咎也
　　愚曰姤之九三则夬之九四也故二爻同象初六求遇而剥阳者也既遇九二为二所包矣又欲往遇三焉夫两相求遇隂阳之情也初既求遇于三三安得不进而与之遇乎易曰遇则必为初六所剥矣故曰臀无肤三既知必为初所伤其行所以次且欲进未进也进退不可安得不危厉然九三刚正处巽必不为初六所牵而行故无咎然象曰牵未行曰未则亦未保其终之不相牵以遇而至于剥阳也呜呼柔之遇刚如此圣人所以为刚虑者深矣
　　九四包无鱼起凶象曰无鱼之凶逺民也
　　程子曰包者所褁蓄也鱼所美也四与初为正应当相遇者也而初已遇于二矣失其所遇犹包之无鱼亡其所有也四当姤遇之时居上位而失其下下之离由已之失德也四之失者不中正也以不中正而失其民所以凶也曰初之从二以比近也岂四之罪乎曰在四而言义当有咎不能保其下由失道也岂有上不失道而下离者乎遇之道君臣民庶夫妇朋友皆在内四以下睽故主民而言为上而下离必有凶变起者将生之谓民心既离难将作矣下之离由已致之逺民者已逺之也为上者有以使之离也愚曰九二包有鱼而不及宾则九四无鱼自然之理也爻词义九二而凶九四何哉圣人玩无鱼起凶之象曰此无他逺民之故也言四逺于初六也矧四刚而不中无德以包有之乎宜民之归二而去四也故曰起凶言凶之所自起起于失民然则民岂可失哉
　　九五以包瓜含章有陨自天象曰九五含章中正也有陨自天志不舍命也
　　程子曰九五下亦无应非有遇也然得遇之之道故终必有遇夫上下之遇由相求也髙木而叶大处髙体大而可以包物者也美实之在下者瓜也美而居下者侧微之贤之象也九五尊居君位而下求贤才以至髙而求至下犹以叶而包瓜能自降屈如此又其内蕴中正之德充实章美人君如是则无有不遇所求者也虽屈已求贤若其徳不正贤者不屑也故必含蓄章美内积至诚则有陨自天矣犹云自天而降言必得之也自古人君至诚降屈以中正之道求天下之贤未有不遇者也髙宗感于梦寐文王遇于渔钓皆由是道也所谓含章谓其含蕴中正之德也德充实则成章而有辉光命天理也舎违也至诚中正屈已求贤存志合于天理所以有陨自天必得之矣
　　朱子曰瓜隂物之在下者甘美而善溃髙大坚实之木也五以刚阳中正主卦于上而下防始生必溃之隂其象如此然隂阳迭胜时运之常若能含晦章美静以制之则可以回造化矣有陨自天本无而倐有之象也
　　愚曰巽为木良材南方之木巽木也指九二也初与二有艮象艮为果蓏瓜蓏属指初六也九五为姤之主知初六之势必至于尽剥夫阳而后止故用九二之以包初六之瓜包之则不动系之则不往所谓系而不食者也九五既得九二刚中之臣为之金柅为之包为之所以制夫隂者无不至我何为哉含章不露中正自守使隂不得以窥吾际彖曰刚遇中正天下大行二五之谓也其曰有陨自天何哉陨之为言消落也一隂初生浸而剥阳君子不得不用其防待夫天者定则瓜未有不陨落者但君子于其未陨也其志不可舎而不防吾亦惟尽道以俟命可也命即天也
　　上九姤其角吝无咎象曰姤其角上穷吝也
　　程子曰至刚而在最上者角也九以刚居上故以角为象人之相遇由降屈以相从和顺以相接故能合也上九髙亢而刚极人谁与之以此求遇固可吝也已则如是人之逺之非他人之罪也由已致之故无所归咎既处穷上刚亦极矣是上穷而致吝也以刚极居髙而求遇不亦难乎
　　愚曰前刚角也姤至上九遇道穷矣夫隂在下极已在上极焉得有遇吝之道也只当罪已之亢安可归咎于人虽然初六之往则凶上九之穷不过于吝此刚柔所以分也













　　周易程朱传义折衷卷二十三
　　钦定四库全书
　　周易程朱传义折衷卷二十四
　　元　赵采　撰
　　【坤下兊上】
　　程子曰序卦姤者遇也物相遇而后萃故受之以萃萃者聚也物相防遇则成羣聚萃所以次姤也为卦兊上坤下泽上于地水之聚也故为萃不言泽在地上而云泽上于地言上于地则为方聚之义也
　　萃亨王假有庙
　　程子曰王者萃聚天下之道至于有庙极也羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心揔摄众志之道非一其至大莫过于宗庙故王者萃天下之道至于有庙则萃道之至也祭祀之报本于人心圣人制礼以成其德耳故豺獭能祭其性然也萃下有亨字羡文也亨字自在下与涣不同涣则先言卦才萃乃先言卦义彖辞甚明
　　利见大人亨利贞用大牲吉利有攸往
　　天下之萃必得大人以治之人聚则乱物聚则争事聚则紊非大人治之则萃所以致争乱也萃以不正则人聚为茍合财聚为悖入安得亨乎故利贞萃者丰厚之时也其用宜称故用大牲吉事莫重于祭故以祭享而言上交鬼神下接民物百用莫不当然当萃之时而交物以厚则是享丰富之吉也天下莫不同其富乐矣若时之厚而交物以薄乃不享其丰美天下莫之与而悔吝生矣盖随时之宜顺理而行故彖云顺天命也夫不能有为者力之不足也当萃之时故利有攸往大凡兴功立事贵得可为之时萃而后用是以动而有裕天理然也
　　朱子曰萃聚也坤顺兊说九五刚中而二应之又为泽上于地万物萃聚之象故为萃亨字衍文王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又人必能聚已之精神则可以至于庙而承祖考也物既聚则必见大人而后可以得亨然又必利于正所聚不正则亦不能亨也大牲必聚而后有聚则可以有所往皆吉占而有戒之辞
　　彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　程子曰萃之义聚也顺以说以卦才言也上说而下顺为上以说道使民而顺于人心下说上之政令而顺从于上既上下顺说又阳刚处中正之位而下有应助如此故能聚也欲天下之萃才非如是不能也王者萃人心之道至于建立宗庙所以致其孝享之诚也祭祀人心之所自尽也故萃天下之心者无如孝享王者萃天下之道至于有庙则其极也萃之时见大人则能亨盖聚以正道也见大人则其聚以正道得其正则亨矣萃不以正其能亨乎用大牲承上有庙之文以享祀而言凡事莫不如是丰聚之时交于物者当厚称其宜也物聚而力赡乃可以有为故利有攸往皆天理然也故云顺天命也观萃之理可以见天地万物之情也天地之化育万物之生成凡有者皆萃也有无动静终始之理聚散而已故观其所聚则天地万物之情可见矣
　　愚曰萃自临来小过之三变五而为萃也小过艮为门阙巽为髙其上为宗庙四爻震长子也小过之三自门阙外髙至五五上宗庙有长子奉祀之象萃之为卦四隂团结于二阳所以成萃萃聚也聚必有主五是也萃之时必建邦设都宗庙为先宫室次之盖天地鬼神宗庙是第一件事圣人先立其大者其他可次第举也故繇词首言王假有庙庙者所以聚祖宗之精神人须聚一已之精神至于庙而享祖考然涣卦散而不聚亦言王假有庙何也此是圣人因卦名涣思祖考之精神既散当立庙以聚之故二卦皆言有庙也利见大人此以二五相易而言萃也天下既聚未见大人其萃必不正不正必有争争则安得亨乎九五以刚德居中正大人也六二又以中正而往聚之君臣之聚既正则民志定而亨矣五二相易成离目见也故曰利见大人亨聚以正也用大牲吉利有攸往此以小过之九三变五而言萃也坤为牛兊为刑杀杀牛以奉宗庙用大牲也物聚则力赡而有成何往不利哉伊川云丰萃之时若不用大牲便是以天下俭其亲此时不比得利用禴朱文公云也有此理但彖辞是散漫说言王假有庙又言利见大人又言用大牲吉是圣人观象节节见有许多道理见这一象便说这一句见那一象便说那一句看得最好繇彖不是一串说如大象夫子见得萃卦中有此一象彖未说着所以于象中说出来
　　象曰泽上于地萃君子以除戎器戒不虞
