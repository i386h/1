<!-- { "loadSidebar": true } -->
　　程子曰五以隂柔之才为丰之主固不能成其丰大若能来致在下章美之才而用之则有福庆复得美誉所谓吉也六二文明中正章美之才也为五者诚能致之在位而委任之可以致丰大之庆名誉之美故吉也章美之才主二而言然初与三四皆阳刚之才五能用贤则彚征矣二虽隂有文明中正之德大贤之在下者也五与二虽非隂阳正应在明动相资之时有相为用之义五若能来章则有庆誉而吉也然六五无虚已下贤之义圣人设此义以为教耳其所谓吉者可以有庆福及于天下也人君虽柔暗若能用贤才则可以为天下之福唯患不能耳
　　朱子曰质虽柔暗若能来致天下之明则有庆誉而吉矣葢因其柔暗而设此以开之占者能如是则如其占矣
　　愚曰六二离之中爻有明德而含章者也六五能不自尊屈已以来之则庆集于国家而誉归于已六五震体也其所以吉者以明动相资有得贤之庆也
　　上六丰其屋蔀其家闚其戸閴其无人三嵗不觌凶象曰丰其屋天际翔也闚其戸閴其无人自藏也
　　程子曰六以隂柔之质而居丰之极处动之终其满假躁动甚矣处丰大之时宜乎谦屈而处极髙致丰大之功在乎刚健而体隂柔当丰大之任在乎得时而不当位如上六者处无一当其凶可知丰其屋处太髙也蔀其家居不明也以隂柔居丰大而在无位之地乃髙亢昏暗自絶于人人谁与之故闚其戸閴其无人也至于三嵗之久而不知变其凶宜矣不觌谓尚不见人葢不变也六居卦终有变之义而不能迁是其才不能也六处丰大之极在上而自髙若飞翔于天际谓其髙大之甚闚其戸而无人者虽居丰大之极而实无位之地人以其昏暗自髙大故皆弃絶之自藏避而弗与亲也
　　朱子曰以隂柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣
　　愚曰自二至上有大壮体栋宇之象也震巽为草蔀也上卦所以不明而暗者以上六也上六为暗之主所以掩五四而失明者也上以柔暗之极不知盈虚消息之理自以位髙处上而欲丰大其屋至使屋楹翔于天际然物恶太盛盛则必亏上极必变则丰其屋者乃所以蔀其家言家败而草蔽其家也曰闚其戸閴其无人者谓因家败家人遁逃鬼瞰其室閴乎其无人迹也曰三嵗不觌者谓自此三嵗更不见有人到其家言败之速也此所谓中则昃盈则食不能宜日中者也其所以不能宜日中者以处暗之极也
　　【艮下离上】
　　程子曰序卦丰大也穷大者必失其居故受之以旅丰盛至于穷极则必失其所安旅所以次丰也为卦离上艮下山止而不迁火行而不居为违去不处之象故为旅也又丽乎外亦旅之象
　　旅小亨旅贞吉
　　程子曰以卦才言也如卦之才可以小亨得旅之贞正而吉也
　　朱子曰旅羇旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之正则吉旅非常居若可茍者然道无不在故自有其正而不可须臾离也
　　愚曰寓于两间凡有形者莫非旅也天地旅于太虚万物旅于天地物无久居其所之理故有旅旅客于外也旅无势无权无亲不足以成大事旅得其道可以小亨穷不可以失义困不可以舍命而客不可以贬损道德故曰旅贞吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　程子曰六上居五柔得中乎外也丽乎上下之刚顺乎刚也下艮止上离丽止而丽于明也柔顺而得在外之中所止能丽于明是以小亨得旅之贞正而吉也旅困之时非阳刚中正有助于下不能致大亨也所谓得在外之中中非一揆旅有旅之中也止丽于明明则不失时宜然后得处旅之道天下之事当随时各适其宜而旅为难处故称其时义之大
　　愚曰彖以柔得中乎外而顺乎刚止而丽乎明释繇辞者何旅否变也变否六三之柔而居乎五失其所居而在外旅也然柔得中而能顺乎上下之刚不为二刚所掩而小者亨此以上卦六五言旅也变否九五之刚而居于三九居三虽未为失所然自五而反下犹为旅也刚居三成艮艮止也以艮之止而附丽乎离之明所以为贞而获吉也此以下卦九三言旅也能顺刚能丽明是以小亨是以贞吉旅贞吉繇辞语脉不与小亨接故两言旅各一义也
　　象曰山上有火旅君子以明慎用刑而不留狱
　　程子曰火之在髙明无不照君子观明照之象则以明慎用刑明不可恃故戒于慎明而止亦慎象观火行不处之象则不留狱狱者不得已而设民有罪而入岂可留滞淹久也
　　朱子曰慎刑如山不留如火
　　初六旅琐琐斯其所取灾
　　程子曰六以隂柔在旅之时处于卑下是柔弱之人处旅困而在卑贱所存汚下者也志卑之人既处旅困鄙猥琐细无所不至乃其所以致悔辱取灾咎也琐琐猥细之状当旅困之时才质如是上虽有援无能为也四阳性而离体亦非就下者也又在旅与他卦为大臣之位者异矣
　　朱子曰当旅之时以隂柔居下位故其象占如此
　　象曰旅琐琐志穷灾也
　　程子曰志意穷迫葢自取灾也灾对言则有分独言则谓灾患耳
　　六二旅即次懐其资得童仆贞
　　程子曰二有柔顺中正之德柔顺则众与之中正则处不失当故能保其所有童仆亦尽其忠信虽不若五有文明之德上下之助亦处旅之善者也次舍旅所安也财货旅所资也童仆旅所赖也得就次舍懐畜其资财又得童仆之贞良旅之善也柔弱在下者童也强壮处外者仆也二柔顺中正故得内外之心在旅所亲比者童仆也不云吉者旅遇之际得免于灾厉则已善矣
　　朱子曰即次则安懐资则裕得其童仆之贞信则无欺而有赖旅之最吉者也二有柔顺中正之德故其象占如此
　　象曰得童仆贞终无尤也
　　程子曰羇旅之人所赖者童仆也既得童仆之忠贞终无尤悔矣
　　九三旅焚其次丧其童仆贞厉
　　程子曰处旅之道以柔顺谦下为先三刚而不中又居下体之上与艮之上有自髙之象在旅而过刚自髙致困灾之道也自髙则不顺于上故上不与而焚其次失所安也上离为焚象过刚则暴下故下离而丧其童仆之贞信谓失其心也如此则危厉之道也旅焚失其次舍亦以困伤矣以旅之时而与下之道如此义当丧也在旅而以过刚自髙待下必丧其忠贞谓失其心也在旅而失其童仆之心为可危也朱子曰过刚不中居下之上故其象占如此丧其童仆则不止于失其心矣故贞字连下句为义
　　愚曰九三处艮之上所谓止而丽乎明者也然离火迫近故有焚次之象诸儒多以九三为处旅不善是不然九三葢处旅之不幸未见其不善也何者三以刚正而丽明本是正当分晓底人而次焚仆丧羇旅之不幸也兊为毁伤既焚次主安得不伤主伤而童仆死之仆可谓能以正处危厉矣圣人曰仆所以死正者以九三在旅能与下相比其主既义宜仆之丧而得其死力也主不失义仆不失正九三非不善处旅也其焚次丧仆九三之不幸也二隂在下故曰与下
　　九四旅于处得其资斧我心不快象曰旅于处未得位也得其资斧心未快也
　　程子曰四阳刚虽不居中而处柔在上体之下有用柔能下之象得旅之宜也以刚明之才为五所与为初所应在旅之善者也然四非正位故虽得其处止不若二之就次舍也有刚明之才为上下所与乃旅而得货财之资器用之利也虽在旅为善然上无刚阳之与下唯隂柔之应故不能伸其才行其志其心不快也云我者据四而言四以近君为当位在旅五不取君义故四为未得位也曰然则以九居四不正为有咎矣曰以刚居柔旅之宜也九以阳明之才欲得时而行其志故虽得资斧于旅为善其心志未快也
　　朱子曰以阳居隂处上之下用柔能下故其象占如此然非其正位又上无刚阳之与下唯隂柔之应故其心有所不快也
　　愚曰此爻资斧亦因离象而言离为蠃贝资也离为兵巽木贯之斧也九四居上卦之下近文明之君进不为亢退不为卑故在旅而于处进于次矣非惟得资又且得斧断制矣四之心何以不快也曰九刚徳而居隂位非其正也夫德以位行位以正定居非正位而能行正道者无之是以君子不处也齐景公待孔子以季孟之间孔子曰吾老矣不能用宣王养孟子以万钟之禄孟子曰久于齐非我志圣贤之处旅岂茍然哉
　　六五射雉一矢亡终以誉命象曰终以誉命上逮也程子曰六五有文明柔顺之德处得中道而上下与之处旅之至善者也人之处旅能合文明之道可谓善矣羇旅之人动而或失则困辱随之动而无失然后为善离为雉文明之物射雉谓取则于文明之道而必合如射雉一矢而亡之发无不中则终能致誉命也誉令闻也命福禄也五居文明之位有文明之德故动必中文明之道也五君位人君无旅旅则失位故不取君义有文明柔顺之德则上下与之逮与也能顺承于上而上与之为上所逮也在上而得乎下为下所逮也在旅而上下与之所以致誉命也旅者困而未得所安之时也终以誉命终当致誉命也已誉命则非旅也困而亲寡则为旅不必在外也朱子曰雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也
　　愚曰六五君位也君不可以旅也而言其义六五之旅其终也复得人誉受天命则以柔得中乎外而顺乎刚离为雉文明之物人文也当其旅也六五不敢以文明自居曰吾一矢之无有而何以得雉所以顺乎众刚以为之矢也然后人皆誉之曰上能屈已虚心以逮下我不可不尽吾力焉而使吾君旅于外可乎唐德宗奉天之狩陆贽告之以下罪己之语而人心感悦天命复归此之谓终以誉命也德宗平时自以为文能致理明能察物威能肃下今皆黜去其所有而无之然后人心复恱天命复归以上逮下故也
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　程子曰鸟飞腾处髙者也上九刚不中而处最髙又离体其亢可知故取鸟象在旅之时谦降柔和乃可自保而过刚自髙失其所安宜矣巢鸟所安止焚其巢失其所安无所止也在离上为焚象阳刚自处于至髙始快其意故先笑既而失安莫与故号咷轻易以丧其顺德所以凶也牛顺物丧牛于易谓忽易以失其顺也离火性上为躁易之象上承鸟焚其巢故更加旅人字不云旅人则是鸟笑哭也以旅在上而以尊位自处岂能保其居其义当有焚巢之事方以极刚自髙为得志而笑不知丧其顺德于躁易是终莫之闻谓终不自闻知也使自觉知则不至于极而号咷矣阳刚不中而处极困有髙亢躁动之象而火复炎上则又甚焉
　　朱子曰上九过刚处旅之上离之极骄而不顺凶之道也故其象占如此
　　愚曰离为飞鸟九动变六成震震为竹苇巽为木鸟隠其中巢也三下卦之上亢之亢也故变次称巢以象其髙上九处旅而位髙亢岂其所宜巽木离火以焚其巢失其所也夫羇旅之人一旦髙位曷胜其喜故旅人先笑也乐不知戒祸至而泣故后号咷也卦离目动震有声笑也兊泽流于目巽号出于口号咷也上六变上二画成坤坤为牛上六髙亢不变坤象隠丧牛也易只作疆埸之易牛资之大者上有其牛不知保守丧于疆埸虽有告者聩然不闻刚愎之至也离伏坎坎为耳坎耳伏不闻也处旅恶髙而尤忌太髙所以三与上相似而上之焚巢尤凶于三之焚次也

　　周易程朱传义折衷卷二十九
