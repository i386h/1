<!-- { "loadSidebar": true } -->
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也程子曰巽入于水下而上其水者井也井之养于物不有穷已取之而不竭德有常也邑可改井不可迁亦其德之常也二五之爻刚中之德其常乃如是卦之才与义合也虽使几至既未为用亦与未繘井同井以济用为功水出乃为用未出则何功也瓶所以上水而致用也羸败其瓶则不为用矣是以凶也愚按程子云坎水也巽之象木也巽之义入也木器之象木入于水而上乎水汲水之象也文公云井象只取巽入之义不取木义又曰以木是汲器则后面却有瓶却是瓦器又曰若作汲井桶则解不通且与后面羸其瓶凶之説不相合也以愚观之繇词言瓶者谓上卦坤体坤为腹二至四兊象兊为口井中之器有腹有口瓶也自四至初成反兊兊口在下巽绳反上而毁折之羸其瓶也不是古人汲水只用瓦器不用木桶亦不是卦中不取木义易中有一象则説一句圣人见卦中有瓶象则説瓶巽木也巽乎水而上水安知非又以木而汲水乎今人汲水二物皆用亦可见矣朱汉上谓此卦彖辞脱错当云巽乎水而上水井改邑不改井乃以刚中也无丧无得往来井井养而不穷也汔至亦未繘井未有功也羸其瓶是以凶也其言亦有理夫子于改邑不改井曰以刚中者何坎本坤体坤为邑干以一阳变之成坎故曰改邑坎刚居中震巽艮兊皆可改坎不可改故曰不改井井以不变为德者也于无丧无得往来井井曰井养而不穷者何夫无丧无得而随取随与往来井井而取之不竭井以养为用者也于汔至亦未繘井曰未有功于羸其瓶曰凶者何汔如汔可小康之汔汔几也几至于水也繘井绠上于井也今曰未繘井则水不上出曰羸瓶则汲井无具非凶而何井以上出为功者也故曰未有功又曰是以凶也
　　象曰木上有水井君子以劳民劝相
　　程子曰木承水而上之乃器汲水而出井之象君子观井之象法井之德以劳徕其民而劝勉以相助之道也劳徕其民法井之用也劝民使相助法井之施也
　　愚曰木上有水井文公云巽在坎下便是木在下面涨得水上来如桶中盛得两斗水若将大一斗之木沈在水底则木上之水亦涨一斗便是此义又如草木生津润皆上行直至树末便是木上有水井之义以愚观之若説涨水上来岂止用木为然其他器物沈下水底水亦涨起且草木生津润于井义皆无干涉程传亦自稳当
　　初六井泥不食旧井无禽象曰井泥不食下也旧井无禽时舍也
　　程子曰井与鼎皆物也就物以为义六以隂柔居下上无应援无上水之象不能济物乃井之不可食也井之不可食以泥污也在井之下有泥之象井之用以其水之养人也无水则舍置不用井水之上人获其用禽鸟亦就而求焉旧废之井人既不食水不复上则禽鸟亦不复往矣葢无以济物也井本济人之物六以隂居下无上水之象故为不食井之不食以泥也犹人当济物之时而才弱无援不能及物为时所舍也以隂而居井之下泥之象也无水而泥人所不食也人不食则水不上无以及禽鸟禽鸟亦不至矣见其不能济物为时所舍置不用也若能及禽鸟是亦有所济也
　　朱子曰井以阳刚为泉上出为功初六以隂居下故为此象葢井不泉而泥则人所不食而禽鸟亦莫之顾矣
　　愚曰初为井底坤水汨之泥也夫轻清者上升重浊者下降物皆然水为甚此初六所以为井泥而不为人所食也泥而不食遂为废井旧井废井也不特人不食禽亦不饮象曰井泥不食下也言居下流也旧井无禽时舍也众所共弃也嗟夫德之不修行之不洁而怨时不我用惑哉
　　九二井谷射鲋瓮敝漏象曰井谷射鲋无与也
　　程子曰二虽刚阳之才而居下上无应而比于初不上而下之象也井之道上行者也涧谷之水则旁出而就下二居井而就下失井之道乃井而如谷也井上出则养人而济物今乃就下汚泥注于鲋而已鲋或以为虾或以为蟇井泥中微物耳射注也如谷之下流注于鲋也瓮敝漏如瓮之破漏也阳刚之才本可以养人济物而上无应援故不能上而就下是以无济用之功如水之在瓮本可为用乃破敝而漏之不为用也井之初二无功而不言悔咎何也曰失则有悔过则为咎无应援而不能成用非悔咎也居二比初岂非过乎曰处中非过也不能上由无援非以比初也井以上出为功二阳刚之才本可济反以在下而上无应援是以下比而射鲋若上有与之者则当汲引而上成井之功矣
　　朱子曰九二刚中有泉之象然上无正应下比初六功不上行故其象如此
　　愚曰程义已详爻云谷者以下卦伏艮云鲋者以巽为鱼鲋鱼之类也云瓮者以三四五离象离为大腹兊为口有口而腹大者瓮也云敝漏者以兊为毁折也九二虽刚中君子然九五不应而下比初是以用舍皆不济何者用则当如井之上行而其德宣舍则当如瓮之贮水而其德畜今井下注既不能宣以济用瓮敝漏又不能畜以待用象曰无与也以五不应无与之者以致此也
　　九三井渫不食为我心恻可用汲王明并受其福象曰井渫不食行恻也求王明受福也
　　程子曰三以阳刚居得其正是有济用之才者也在井下之上水之清洁可食者也井以上为用居下未得其用也阳之性上又志应上六处刚而过中汲汲于上进乃有才用而切于施为未得其用则如井之渫治清洁而不见食为其心之恻怛也三居井之时刚而不中故切于施为异乎用之则行舍之则藏者也然明王用人岂求备也故王明则受福矣三之才足以济用如井之洁清可用汲而食也若上有明王则当用之而得其效贤才见用则已得行其道君得享其功下得被其泽上下并受其福也井渫治而不见食乃人有才知而不见用以不得行为忧恻也既以不得行为恻则岂免有求也故求王明而受福志切于行也
　　朱子曰渫不停汚也井渫不食而使人心恻可用汲矣王明则汲井以及物而施者受者并受其福也九三以阳居阳位在下之上而未为时用故其象占如此
　　愚曰巽为股为入股入坎下渫井之象也兊口在上不食也坎为加忧为心病心恻也干五为王离为明阳为福三居下卦之上下离滓浊上接清泠井之渫治者也井渫可以食矣而不食焉三与上为正应上于是恻之曰是井也犹君子之修其身而不见用为我心之所伤也渫则可用汲矣汲者谁欤若有明王汲之则天下并受其福矣此望五也象曰行恻谓行道之人所恻也指上六曰求王明受福谓上六求明王而告之以汲曰井不汲于井无丧贤不用于贤无戚我之所求于王自欲受福而已井不汲贤不用福不我与心安得不伤乎
　　六四井甃无咎象曰井甃无咎修井也
　　程子曰四虽隂柔而处正上承九五之君才不足以广施利物亦可自守者也故能修治则得无咎甃砌累也谓修治也四虽才弱不能广济物之功修治其事不至于废可也若不能修治废其养人之功则失井之道其咎大矣居髙位而得阳刚中正之君但能处正承上不废其事亦可以免咎也
　　朱子曰以六居四虽得其正然隂柔不泉则但能修治而无及物之功故其象为井甃而占则无咎占者能自修治则虽无及物之功而亦可以无咎矣愚曰甃井用塼塼者坎水坤土合而甄者也四有甃井之象故云井甃九三六四君子之洁修者也三之渫抱洁而可用汲四之甃自脩而不使废然九三而上六应之故为我心恻而求王明六四而初不应之故但守正自修免咎而已不修井四之咎也修矣或食焉或否焉则九五之责也何者四近君也
　　九五井洌寒泉食象曰寒泉之食中正也
　　程子曰五以阳刚中正居尊位其才其德尽善尽美井洌寒泉食也洌谓其洁也井泉以寒为美甘洁之寒泉可为人食也于井道为至善也然而不言吉者井以上出成功未至于上未及用也故至上而后言元吉泉寒而可食井道之至善者也九五中正之德为至善之义
　　朱子曰洌洁也阳刚中正功及于物故为此象占者有其德则契其象也
　　愚曰阳为清洁坎水阳也九五以阳居阳清洁之至故为洌坎中一阳是干干为寒井五月卦隂气自上而下寒矣故九五有寒泉之象井泉寒洌而后可饮人君德中正而后能用士九三渫之六四修之至此则寒洌而九五食之矣以中正之君用自修清洁之士此天下所以并受其福也
　　上六井收勿幕有孚元吉象曰元吉在上大成也程子曰井以上出为用居井之上井道之成也收汲取也幕蔽覆也取而不蔽其利无穷井之施广矣大矣有孚有常而不变也博施而有常大善之吉也夫体井之用博施而有常非大人孰能他卦之终为极为变唯井与鼎终乃为成功是以吉也以大善之吉在卦之上井道之大成也井以上为成功
　　朱子曰收汲取也晁氏云收辘轳收繘者也亦通幕蔽覆也有孚谓其出有原而不穷也井以上出为功而兊口不掩故上六虽非阳刚而其象如此然占者应之则必有孚乃元吉也
　　愚按幕于氏本作幂亡狄切覆也今作幕音莫者传写误也井至上六既渫矣既甃矣既食矣井道成无所事矣故曰井收犹曰收成功云尔然井养贤不穷既收功矣勿可覆幂当与人共之夫不言而信谓之孚与人共之不言而信使天下并受其福为吉之大何以过此象曰元吉在上大成也可见井食于五犹是小成勿幂于上则博施济众然后为成之大吉之元矣

　　周易程朱传义折衷卷二十五
　　钦定四库全书
　　周易程朱传义折衷卷二十六
　　元　赵采　撰
　　【离下兊上】
　　程子曰序卦井道不可不革故受之以革井之为物存之则秽败易之则洁清不可不革者故井之后受之以革也为卦兊上离下泽中有火也革变革也水火相息之物水灭火火涸水相变革者也火之性上水之性下若相违行则睽而已乃火在下水在上相就而相克相灭息者也所以为革也又二女同居而其归各异其志不同为不相得也故为革也
　　革已日乃孚元亨利贞悔亡
　　程子曰革者变其故也变其故则人未能遽信故必已日然后人心信从元亨利贞悔亡弊壊而后革之革之所以致其通也故革之而可以大亨革之而利于正道则可久而得去故之义无变动之悔乃悔亡也革而无甚益犹有可悔也况反害乎古人所以重改作也
　　朱子曰革变革也兊泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信故必已日而后信又以其内有文明之德而外有和説之气故其占为有所更革皆大亨而得其正所革皆当而所革之悔亡也一有不正则所革不信不通而反有悔矣
　　愚曰革变也事不极不可以变董子曰譬之琴瑟不调甚者必解而更张之为政而不行甚者必变而更化之革之为义小则更化三代百王之损益是也大则革命汤武之事是也然必极而后可革不极则天命未改人心未厌不可遽革也故曰已日乃孚已日朱汉上谓当作戊己之已葢革自遯来一变无妄二变家人三变离四变革无妄之震纳庚革之离纳已自庚至已十日浃矣十者数之极也言待其极而后革人斯信之矣夫日未至而革固不可也日虽至矣未至于极亦未可也已日乃孚如桀之民曰时日曷丧纣之民曰天曷不降威而伊尹犹去亳适夏武王犹观政于商是也革有悔者也然必具干徳者革之而悔亡矣干德天德也无欲者也故曰乾道乃革离兊皆干体故云
