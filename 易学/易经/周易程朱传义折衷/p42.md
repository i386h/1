<!-- { "loadSidebar": true } -->
　　程子曰上六尊髙之地而非君位故曰公但据解终而言也隼鸷害之物象为害之小人墉墙内外之限也害若在内则是未解之时也若出墉外则无害矣复何所解故在墉上离乎内而未去也云髙见防限之严而未去者上解之极也解极之时而独有未解者乃害之坚强者也上居解极解道已尽器已成也故能射而获之既获之则天下之患解已尽矣何所不利夫子于繋辞复申其义曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也鸷害之物在墉上茍无其器与不待时而发则安能获之所以解之之道器也事之当解与已解之之道至者时也如是而动故无括结发而无不利矣括结谓阻碍圣人于此发明藏器待时之义夫行一身至于天下之事茍无其器与不以时而动小则括塞大则丧败自古喜有为而无成功或颠覆者皆由是也至解终而未解者悖乱之大者也射之所以解之也解则天下平矣
　　朱子曰系辞备矣

　　周易程朱传义折衷卷二十一
　　钦定四库全书
　　周易程朱传义折衷卷二十二
　　元　赵采　撰
　　【兊下艮上】
　　程子曰序卦解者缓也缓必有所失故受之以损纵缓则必有所失失则损也损所以继解也为卦艮上兊下山体髙泽体深下深则上益髙为损下益上之义又泽在山下其气上通润及草木百物是损下而益上也又下为兊说三爻皆上应是说以奉上亦损下益上之义又下兊之成兊由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则为益取下而益于上则为损在人上者施其泽以及下则益也取其下以自厚则损也譬如累土损于上以培厚其基本则上下安固矣岂非益乎取于下以増上之髙则危坠至矣岂非损乎故损者损下益上之义益则反是
　　损有孚元吉无咎可贞利有攸往曷之用二簋可用享程子曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所往也人之所损或过或不及或常或不常皆不合正理非有孚也非有孚则无吉而有咎非可贞之道不可行也损者损过而就中损浮末而就本实也圣人以宁俭为礼之本故于损发明其义以享祀言之享祀之礼其文最繁然以诚敬为本多仪备物所以将饰其诚敬之心饰过其诚则为伪矣损饰所以存诚也故云曷之用二簋可用享二簋之约可用享祭言在乎诚而已诚为本也天下之害无不由末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而已朱子曰损减省也为卦损下卦上画之阳益上卦上画之隂损兊泽之深益艮山之髙损下益上损内益外剥民奉君之象所以为损也损所当损而有孚信则其占当有此下四者之应矣曷之用二簋可用享言当损时则至薄无害
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　程子曰损之所以为损者以损于下而益于上也取下以益上故云其道上行夫损上而益下则为益损下而益上则为损损基本以为髙者岂可谓之益乎谓损而以至诚则有此元吉以下四者损道之尽善也夫子特释曷之用二簋可用享卦辞简直谓当损去浮饰曰何所用哉二簋可以享也厚本损末之谓也夫子恐后人不达遂以为文饰当尽去故详言之有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则无别文之与实相须而不可缺也及夫文之胜末之流逺本丧实乃当损之时也故云曷所用哉二簋足以荐其诚矣谓当务实而损饰也夫子恐人之泥言也故复明之曰二簋之质用之当有时非其所用而用之不可也谓文饰未过而损之与损之至于过甚则非也损刚益柔有时刚为过柔为不足损益皆损刚益柔也必顺时而行不当时而损益之则非也或损或益或盈或虚唯随时而已过者损之不足者益之亏者盈之实者虚之与时偕行也愚曰卦何以为损彖释之曰损下益上其道上行曰损下益上者谓损自泰变损下卦之九三以益上卦之上六如损下之财物以益上之征求也曰其道上行者谓以象言则泽上润于山以爻言则下三爻皆应于上如下乐输以奉上也于有孚则释之曰损而有孚言损之贵乎信也不信而损人谁乐输以奉上哉孔子曰信而后劳其民未信则以为厉已也可见先信而后可行损损而有孚则元吉无咎可贞利有攸徃自然之道也以天则元吉以人则无咎以道则可贞以事则利往损之四美皆自一孚中来也于曷之用二簋可用享则释之曰二簋应有时损刚益柔有时损益盈虚与时偕行则因释二簋并广损益盈虚随时之义二簋虽可享应必有时如遇坎险则樽酒可以纳约遇旣济则禴祭可以受福是也使当萃革之时而亦行之则君子以为隘矣损刚益柔亦有其时如当大壮大过之时损刚可也使当小过剥之时而亦损之则正道灭矣要之损中当有益盈中当有虚与时偕行用之达变唯知道者能之
　　象曰山下有泽损君子以惩忿窒欲
　　程子曰山下有泽气通上润与深下以増髙皆损下之象君子观损之象以损于己在修己之道所当损者惟忿与欲故以惩戒其忿怒窒塞其意欲也愚曰兊为和艮为止君子法兊之和以惩忿法艮之止以窒欲
　　初九已事遄往无咎酌损之象曰已事遄往尚合志也程子曰损之义损刚益柔损下益上也初以阳刚应于四四以隂柔居上位赖初之益者也下之益上当损已而不自以为功所益于上者事既已则速去之不居其功乃无咎也若享其成功之益非损已益上也于为下之道为有咎矣四之隂柔应初者也故听于初初当酌度其宜而损己以益之过与不及皆不可也尚上也时之所崇用为尚初之所尚者与上合志也四赖于初初益于四与上合志也
　　朱子曰初九当损下益上之时上应六四之隂辍所为之事而速往以益之无咎之道也故其象占如此然居下而益上亦当斟酌其浅深也
　　愚曰凡益人者先事而往则人有所不受后事而往则我有所不及已有事而遄即往既不先之又不后之与之合志矣彼六四之疾也初往益之先焉不可也后焉亦不可也必待其已疾而往焉故药为益而疾遄喜合志故也如此则何咎之有虽然以刚益柔又当有以酌之太刚则柔有不受不刚则无益于柔之疾故曰酌损之
　　九二利贞征凶弗损益之象曰九二利贞中以为志也程子曰二以刚中当损刚之时居柔而说体上应六五隂柔之君以柔说应上则失其刚中之德故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上乃益之也若失其刚正而用柔说适足以损之而已非损已而益上也世之愚者有虽无邪心而唯知竭力顺上为忠者盖不知弗损益之之义也九居二非正也处说非刚也而得中为善若守其中德何有不善岂有中而不正者岂有中而有过者二所谓利贞谓以中为志也志存乎中则自正矣大率中重于正中则正矣正不必中也能守中则有益于上矣朱子曰九二刚中志在自守不肯妄进故占者利贞而征则凶也弗损益之言不变其所守乃所以益上也
　　愚曰二五皆中也二欲益宜如何志乎中足矣中则正正则利若往而益之则凶何者益君虽臣子之分然理有不容益则弗损已以益之者乃所以深益之也中也者性之全道之未散者也五既中矣尚奚益哉二或征焉而往益之则将散五之全二虽损而五不为益矣九虽刚德而二居兊体刚则好动兊则好说故圣人告之以利贞征凶欲全二五固有之中也中以为志不知其他也
　　六三三人行则损一人一人行则得其友象曰一人行三则疑也
　　程子曰损者损所余也益者益不足也三人谓下三阳上三隂三阳同行则损九三以益上三隂同行则损上六以为三三人行则损一人也上以柔易刚而谓之损但言其减一耳上与三虽本相应由二爻升降而一卦皆成两相与也初二二阳四五二隂同德相比三与上应皆两相与则其志专皆为得其友也三虽与四相比然异体而应上非同行者也三人则损一人一人则得其友盖天下无不二者一与二相对待生生之本也三则余而当损矣此损益之大义也夫子又于系辞尽其义曰天地絪緼万物化醇男女构精万物化生易曰三人行则损一人一人行则得其友言致一也絪緼交宻之状天地之气相交而宻则生万物之化醇醇谓醲醲厚犹精一也男女精气交构则化生万物唯精醇专一所以能生也一隂一阳岂可二也故三则当损言专致乎一也天地之间当损益之明且大者莫过此也一人行而得一人乃得友也若三人行则疑所与矣理当损去其一人损其余也
　　朱子曰下卦本干而损上爻以益坤三人行而损一人也一阳上而一隂下一人行而得其友也两相与则专参则杂而乱卦有此象故戒占者当致一也愚曰此爻程传云三人谓下三阳上三隂三阳同行则损九三以益上三隂同行则损上六以为三是三人行则损一人也不知卦以损下益上为义下可言损上不可言损三人行损一人只是干三爻同进损九三一爻以益坤若上下皆损则是六人而损二人也又程传云初二二阳四五二隂同德相比三与上应皆两相与皆为得其友也不知夫子系辞以天地絪緼男女构精发此爻之义只是说九三上去交隂得上六下来相与为得友也若以二阳二隂同德相比为友岂所谓絪緼构精者乎盖此卦自泰变泰则乾坤位交损则乾坤气交气交则致一而为生化之本也何者交则一天地之气交故致一而万物之气化日以厚男女之道交故致一而万物之形化日以滋夫干益坤而为艮兊是以有天地男女之象也象曰一人行三则疑何也此言干损九三而一人行则天地男女之气交而致于一若当来三人同行则参错不能致一便是疑贰了
　　六四损其疾使遄有喜无咎象曰损其疾亦可喜也程子曰四以隂柔居上与初之刚阳相应在损时而应刚能自损以从刚阳也损不善以从善也初之益四损其柔而益之以刚损其不善也故曰损其疾疾谓疾病不善也损于不善唯使之遄速则有喜而无咎人之损过唯患不速速则不至于深过为可喜也朱子曰以初九之阳刚益已而损其隂柔之疾惟速则善戒占者如是则无咎也
　　愚曰六四下从初九六九易位则四为坎坎为心病为耳痛疾之象也初九既益各复其位则坎毁而四之疾损矣故曰损其疾夫人方疾则忧疾而损则喜可知也使遄有喜者初九也初九见四已有事而速往故能损六四之疾使遄有喜而无咎若夫无疾则无忧无忧则无喜六四偏于隂不能无疾初九以刚正药之积年之病一旦损去为喜岂不遄哉
　　六五或益之十朋之弗克违元吉象曰六五元吉自上祐也
　　程子曰六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损己自尽以益之故或有益之之事则十朋助之矣十众辞者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心所以得元吉者以其能尽众人之见合天地之理故自上天降之福祐也
