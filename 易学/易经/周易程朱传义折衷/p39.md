<!-- { "loadSidebar": true } -->
　　上九有孚威如终吉象曰威如之吉反身之谓也程子曰上卦之终家道之成也故极言治家之本治家之道非至诚不能也故必中有孚信则能常久而众人自化为善不由至诚已且不能守常也况欲使众人乎故治家以有孚为本治家者在妻孥情爱之间慈过则无严恩胜则掩义故家之患常在礼法不足而渎慢生也长失尊严少忘恭顺而家不乱者未之有也故必有威严则能终吉保家之终在有孚威如二者而已故于卦终言之治家之道以正身为本故云反身之谓爻辞谓治家当有威严而夫子又复戒云当先严其身也威严不先行于己则人怨而不服故云威如而吉者能自反于身也孟子所谓身不行道不行于妻子也
　　朱子曰上九以刚居上在卦之终故言正家久逺之道占者必有诚信严威则终吉也
　　愚曰上九以阳居上在卦之终程云家道之成也故极言治家之本非至诚不能又云慈过则无严恩胜则掩义家之患常在于礼法不足而生悖慢义两得矣但孚自孚威自威今观辞义乃是孚诚之中自有威严如春风和气中有严霜烈日在使吾威严不出于孚诚则其威暴戾之威而已故必出于孚诚则其威乃威也故得其家道之终吉茍在我者不先有孚诚则人将曰夫子教我以正夫子未出于正也何以致家之齐乎象又賛曰反身之谓也尤发明得威如之义不是厉声正色乃事事反身而求使无一毫愧恨孚信于一家之中自然不怒而威故为终吉
　　【兑下离上】
　　程子曰序卦家道穷必乖故受之以睽睽者乖也家道穷则睽乖离散理必然也故家人之后受之以睽也中少二女虽同居而所归各异是其志不同行也亦为睽义
　　睽小事吉
　　程子曰睽者睽乖离散之时非吉道也以卦才之善虽处睽时而小事吉也
　　朱子曰睽乖异也为卦上火下泽性相违异中女少女志不同归故为睽然以卦徳言之内説而外明以卦变言之则自离来者柔进居三自中孚来者柔进居五自家人来者兼之以卦体言之则六五得中而下应九二之刚是以其占不可大事而小事尚有吉之道也
　　愚曰家人睽均二女而有离合何也曰家人之巽离妇姑也妇姑参辰而骨肉睽之离兑姊妹也姊妹骨肉而参辰此其所以为离合也卦虽睽以才徳言尚可小有为故繇词曰小事吉
　　彖曰睽火动而上泽动而下二女同居其志不同行程子曰彖先释睽意次言卦才终言合睽之道而赞其时用之大火之性动而上泽之性动而下二物之性违异故为睽义中少二女虽同居其志不同行亦为睽义女之少也同处长则各适其归其志异也言睽者本同也本不同则非睽也
　　説而丽乎明柔进而上行得中而应乎刚是以小事吉程子曰卦才如此所以小事吉也兑説也离丽也又为明故为説顺而附丽于明几离在上而彖欲见柔居尊者则曰柔进而上行晋鼎是也方睽乖之时六五以柔居尊位有説顺丽明之善又得中道而应刚虽不能合天下之睽成天下之大事亦可以小济是于小事吉也五以明而应刚不能致大吉何也曰五隂柔虽应二而睽之时相与之道未能深固故二必遇主于巷五噬肤则无咎也天下睽散之时必君臣刚阳中正至诚协力而后能合也
　　天地睽而其事同也男女睽而其志通也万物睽而其事类也睽之时用大矣哉
　　程子曰推物理之同以明睽之时用乃圣人合睽之道也见同之同者世俗之知也圣人则明物理之本同所以能同天下而和合万类也以天地男女万物明之天高地下其体睽也然阳降隂升相合而成化育之事则同也男女异质睽也而相求之志则通也生物万殊睽也然而得天地之和禀隂阳之气则相类也物虽异而理本同故天下之大羣生之众睽散万殊而圣人为能同之处睽之时合睽之用其事至大故云大矣哉
　　愚曰以卦之二体言则水火同动而势异二女同居而志乖以卦之才徳言兑徳之説丽离徳之明柔上行于五而得中五下应乎刚而济柔而不可以大事何哉睽之时人情乖隔相与者未固非刚明中正不能合天下之睽故五之柔仅可吉于小事况六爻多乖疑不合二五虽正应亦遇于巷乃得通焉不能至诚相与安可吉于大事哉虽然理有以睽为贵者患人不善用之耳是故天地上下其位不同而化育之事同万物防殊其趣不同而生长敛藏之事类男外女内其别不同而倡和之志通因睽而志其同则居睽之时致睽之用岂不大哉
　　象曰上火下泽睽君子以同而异
　　程子曰上火下泽二物之性违异所以为睽离之象君子观睽异之象于大同之中而知所当异也夫圣贤之处世在人理之常莫不大同于世俗所同者则有时而独异盖于秉彜则同矣于世俗之失则异也不能大同者乱常拂理之人也不能独异者随俗习非之人也要在同而能异耳中庸曰和而不流是也愚曰离兑同为隂而所趋未始不异君子体之以同于道而异其迹防子箕子比干同于仁而去奴死各异其志伯夷伊尹栁下惠同于圣而清任和各守其节禹稷顔回同道而出处不同非所拘曽子子思易地皆然而去留非所泥
　　初九悔亡丧马勿逐自复见恶人无咎象曰见恶人以避咎也
　　程子曰九居卦初睽之始也在睽乖之时以刚动于下有悔可知所以得亡者九四在上亦以刚阳睽离无与自然同类相合同是阳爻同居下又当相应之位二阳本非相应者以在睽故合也上下相与故能亡其悔也在睽诸爻皆有应夫合则有睽本异则何睽唯初与四虽非应而同徳相与故相遇马者所以行也阳上行者也睽独无与则不能行是丧其马也四既与之合则能行矣是勿逐而马复得也恶人与已乖异者也见者与相通也当睽之时虽同徳者相与然小人乖异者至众若弃絶之不几尽天下以仇君子乎如此则失含之义致凶咎之道也又安能化不善而使之合乎故必见恶人则无咎也古之圣王所以能化奸凶为善良革仇敌为臣民者由弗絶也睽离之时人情乖违求和合之且病其不能得也若以恶人而拒絶之则将众仇于君子而祸咎至矣故必见之所以免辟怨咎也无怨咎则有可合之道朱子曰上无正应有悔也而居睽之时同徳相应其悔亡矣故有丧马勿逐而自复之象然亦必见恶人然后可以辟咎如孔子之于阳货也
　　愚曰初与四不相应所以为睽本有悔四有坎象坎马也兑为毁折为附决丧马之象也初往应四则初为得马今四刚也两刚不应则初为丧马矣然睽诸爻皆有应四独无与安得不动而求初乎矧初同徳也四以初同徳而之初初因四先而往四是初丧马不逐而马自复也坎又为盗盗恶人也四不正而刚险非恶人乎然四既先初安得不往往所以辟咎故无咎先儒以为如孔子之于阳货是也
　　九二遇主于巷无咎象曰遇主于巷未失道也
　　程子曰二与五正应为相与者也然在睽乖之时隂阳相应之道衰而刚柔相戾之意胜学易者识此则知变通矣故二五虽正应当委曲以相求也二以刚中之徳居下上应六五之君道合则志行成济睽之功矣而居睽离之时其交非固二当委曲求于相遇觊其得合也故曰遇主于巷必能合而后无咎君臣睽离其咎大矣巷者委曲之涂也遇者会逢之谓也当委曲相求期于会遇与之合也所谓委曲者以善道宛转将使就合而已非枉已屈道也当睽之时君心未合贤臣在下竭力尽诚期使之信合而已至诚以感动之尽力以扶持之明义理以致其知杜蔽惑以诚其意如是宛转以求其合也遇非枉道迎逢也巷非邪僻由径也故夫子特云遇主于巷未失道也未非必也非必谓失道也
　　朱子曰二五隂阳正应居睽之时乖戾不合必委曲相求而得防遇乃为无咎故其象占如此
　　愚曰睽家人之反家人之六二有艮象艮为门为径家门之有径者巷也巷委曲之道主五也睽之时乖戾不合必委曲求通而后遇委曲非枉道之谓也乃至诚宛转以蕲于合故曰未失道也曰未失圣人恐后世以遇巷为非正也
　　六三见舆曳其牛掣其人天且劓无初有终象曰见舆曳位不当也无初有终遇刚也
　　程子曰隂柔于平时且不足以自立况当睽离之际乎三居二刚之间处不得其所安其见侵陵可知矣三以正应在上欲进与上合志而四阻于前二牵于后车牛所以行之具也舆曳牵于后也牛掣阻于前也在后者牵曳之矣当前者进者之所力犯也故重伤于上为四所伤也其人天且劓天髠首也劓截鼻也三从正应而四隔止之三虽隂柔处刚而志行故力进以犯之是以伤也天而且劓言重伤也三不合于二与四睽之时自无合义适合居刚守正之道也其于正应则睽极有终合之理始为二阳所戹是无初也后必得合是有终也掣从制从手执止之义也以六居三非正也非正则不安又在二阳之间所以有如是艰戹由位不当也无初有终者终必与上九相遇而合乃遇刚也不正而合未有久而不离者也合以正道自无终睽之理故贤者顺理而安行智者知几而固守
　　朱子曰六三上九正应而三居二阳之间后为二所曳前为四所掣而当睽之时上九猜狠方深故又有髠劓之伤然邪不胜正终必得合故其象占如此愚曰三以坤变乾坤为舆为牛坎为曳离为目故曰见舆曳六三欲从上九而处不当位其柔不能上行而二与四皆恃其阳或曳其舆于后或掣其牛于前三其能进而从上乎然三与上隂阳正应天合也二四之曳掣人力也彼恃人力以阻己己又以人力敌之则必见伤然动得其正睽极则通天合岂人力所能终扼之哉故初虽睽终必有合象曰遇刚也刚上九也
　　九四睽孤遇元夫交孚厉无咎象曰交孚无咎志行也程子曰九四当睽时居非所安无应而在二隂之间是睽离孤处者也以刚阳之徳当睽离之时孤立无与必以气类相求而合是以遇元夫也夫阳称元善也初九当睽之初遂能与同徳而无睽之悔处睽之至善者也故目之为元夫犹云善士也四则过中为睽已甚不若初之善也四与初皆以阳处一卦之下居相应之位当睽乖之时各有应援自然同徳相亲故会遇也同徳相遇必须至诚相与交孚各有孚诚也上下二阳以至诚相合则何时之不能行何危之不能济故虽处危厉而无咎也当睽离之时孤居二隂之间处不当位危且有咎也以遇元夫而交孚故得无咎也初四皆阳刚君子当睽乖之时上下以至诚相交协志同力则其志可以行不止无咎而已卦辞但言无咎夫子又从而明之亦可以行其志救时之睽也盖以君子阳刚之才而至诚相辅何所不能济也唯有君子则能行其志矣
　　朱子曰睽孤谓无应遇元夫谓得初九交孚谓同徳相信然当睽时故必危厉乃得无咎占者亦如是也愚曰初与四皆失应故初丧马而四睽孤然二刚同徳相求故初则勿逐而自复四则遇元夫而交孚初见恶人欲求通于四也四遇元夫则交孚于初也元夫初九之谓也两相遇故曰志行
　　六五悔亡厥宗噬肤往何咎象曰厥宗噬肤往有庆也程子曰六以隂柔当睽离之时而居尊位有悔可知然而下有九二刚阳之贤与之为应以辅翼之故得悔亡厥宗其党也谓九二正应也噬肤噬囓其肌肤而深入之也当睽之时非入之者深岂能合也五虽隂柔之才二辅以阳刚之道而深入之则可往而有庆复何过咎之有以周成之幼稚而兴盛王之治以刘禅之昏弱而有中兴之势盖由任圣贤之辅而姬公孔明所以入之者深也爻辞但言厥宗噬肤则可以往而无咎象复推明其义言人君虽己才不足若能信任贤辅使以其道深入于己则可以有为是往而有福庆也
