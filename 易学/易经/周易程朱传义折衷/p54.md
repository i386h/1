<!-- { "loadSidebar": true } -->
　　愚曰五被四震者也以六居之履非其正欲往而上则无位欲来而下则乗刚往来皆危行也故曰震往来厉然往来虽厉而吾无丧失者孟子曰必有事焉吾之所事者何也曰中而已矣天下之理莫善于中中岂有丧失哉二五两爻二止于来厉尚可以往也五往来厉不可以行也然二反丧贝五乃无丧何也天下唯刚足以有守而柔不能焉二之以柔居柔正也五之以柔居刚中也中无不正正未必中此一丧一无丧所以异也
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也程子曰索索消索不存之状谓其志气如是六以隂柔居震动之极其惊惧之甚志气殚索也矍矍不安定貌志气索索则视瞻徊徨以隂柔不中正之质而处动震之极故征则凶也震之及身乃于其躬也不于其躬谓未及身也邻近于身者也能震惧于未及身之前则不至于极矣故得无咎茍未至于极尚有可改之道震终当变柔不固守故有畏邻戒而能变之义圣人于震终示人知惧能改之义为劝深矣婚媾所亲也谓同动者有言有怨咎之言也六居震之上始为众作震动之首今乃畏邻戒而不敢进与诸处震者异矣故婚媾有言也所以恐惧自失如此以未得于中道也谓过中也使之得中则不至于索索矣极而复征则凶也若能见邻戒而知惧变于未极之前则无咎也上六动之极震极则有变义也
　　朱子曰以隂柔处震极故为索索矍矍之象以是而行其凶必矣然能及其震未及身之时恐惧修省则可以无咎而亦不能免于婚媾之有言戒占者当如是也
　　愚曰震尽衰矣上惧尤甚何也表里俱虚无主张于内也神气尽散谓之索索视瞻不宁谓之矍矍甚惧之貌也虽然震道在四被震在五上非所震也非所震而惧焉不失为见几预防故曰震不于其躬于其邻无咎三与上应婚媾也然两隂必睽睽则有言故曰婚媾有言象以索索为中未得言中无主故也以无咎为畏邻而戒戒如前车覆后车戒之义
　　【艮下艮上】
　　程子曰序卦震者动也物不可以终动止之故受之以艮艮者止也动静相因动则有静静则有动物无常动之理艮所以次震也艮者止也不曰止者艮山之象有安重坚实之意非止义可尽也乾坤之交三索而成艮一阳居二隂之上阳动而上进之物既至于上则止矣隂者静也上止而下静故为艮也然则与畜止之义何异曰畜止者制畜之义力止之也艮止者安止之义止其所也
　　艮其背不获其身行其庭不见其人无咎
　　程子曰人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也
　　朱子曰艮止也一阳止于二隂之上阳自下升极上而止也其象为山取坤地而隆其上之状亦止于极而不进之意也其占则必能止于背而不有其身行其庭而不见其人乃无咎也葢身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣葢艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　程子曰艮为止止之道唯其时行止动静不以时则妄也不失其时则顺理而合义在物为理处事为义动静合理义不失其时也乃其道之光明也君子所贵乎时仲尼行止久速是也艮体笃实有光明之义艮其止谓止之而止也止之而能止者由止得其所也止不得其所则无可止之理夫子曰于止知其所止谓当止之所也夫有物必有则父止于慈子止于孝君止于仁臣止于敬万物庶事莫不各有其所得其所则安失其所则悖圣人所以能使天下顺治非能为物作则也唯止之各于其所而已上下二体以敌相应无相与之义隂阳相应则情通而相与乃以其敌故不相与也不相与则相背与艮其背止之义同也相背故不获其身不见其人是以能止能止则无咎也
　　愚曰震反为艮震初九越五而之上一人背而往也九四去四而之三一人背而来也两人相背而去止见其背而不得见其身故曰艮其背不获其身艮为门阙五四中爻而虚在门阙之中庭也卦互震震为足行也既背而去行于庭中但见其背不见其人故曰行其庭不见其人彖辞因重艮之象而言艮也夫子作彖辞既曰艮止也又曰时止时行动静不失其时者何哉此以艮震反体卦中又互震而发艮之止非一定之止之谓也天下知止之为止而不知行之为止故圣人特发此义以赞艮曰艮其止止其所也上下敌应而不相与也此释繇辞艮其背之义也人之四体皆能动唯背不动所以文公云身动物也唯背为止艮其背止于所当止所当止即大学至善之地止于所当止即止于敬孝慈信之类也文公云艮其背浑只见得道理合如此入自家一分子不得着一些私意不得葢只于道理当止处便止不见自家身不见人不见利不见害只见个道理如杀身成仁舍生取义皆是道理当止处曰上下敌应而不相与也此是言上卦下卦各止其所而不相与也敌应是初与四二与五三与上亦各止其所而不相与也文公曰八纯卦都不相与艮卦是止尤不相与曰是以不获其身行其庭不见其人无咎也葢不把行其庭对艮其背并説艮其背但只止于所当止也不管身也不管人所以彖辞云是以不获其身至无咎也文公云伊川谓艮其背止于所不见窃恐未然恐是失防检又曰艮其背背字恐是止字彖中分明解云艮其止止其所也此亦见得好
　　象曰兼山艮君子以思不出其位
　　程子曰上下皆山故为兼山此而并彼为兼谓重也重艮之象也君子观艮止之象而思安所止不出其位也位所处之分也万事各有其所得其所则止而安若当行而止当速而久或过或不及皆出其位也况逾分非据乎
　　愚曰一身之中至难止者思也思不出其位位犹所也如素夷狄行乎夷狄素患难行乎患难也无思静而止也思不出其位动而止也
　　初六艮其趾无咎利永贞象曰艮其趾未失正也程子曰六在最下趾之象趾动之先也艮其趾止于动之初也事止于初未至失正故无咎也以柔处下当止之时也行则失其正矣故止乃无咎隂柔患其不能常也不能固也故方止之初戒以利在常永贞固则不失止之道也
　　朱子曰以隂柔居艮初为艮趾之象占者如之则无咎而又以其隂柔故又戒其利永贞也
　　愚曰四震为足初动于下而应之趾也艮其趾不是止而不行是一举趾之初便要止于正也止于正则无咎矣其又曰利永贞者何欲其始之以正终之以正始终不失其正然后为艮道之善也象曰未失正也初未失正而止之则天理全
　　六二艮其腓不拯其随其心不快象曰不拯其随未退聴也
　　程子曰六二居中得正得止之道者也上无应援不获其君矣二居下之上成止之主主乎止者也乃刚而失中不得止之宜刚止于上非能降而下求二虽有中正之德不能从也二之行止系乎所主非得自由故为腓之象股动则腓随动止在股而不在腓也二既不得以中正之道拯救三之不中则必勉而随之不能拯而唯随也虽咎不在已然岂其所欲哉言不聴道不行也故其心不快不得行其志也士之处髙位则有拯而无随在下位则有当拯有当随有拯之不得而后随所以不拯之而唯随者在上者未能下从也退聴下从也
　　朱子曰六二居中得正既止其腓矣三为限则腓所随也而过刚不中以止乎上二虽中正而体柔弱不能往而拯之是以其心不快也此爻占在象中下爻放此
　　愚曰二动成巽巽为股腓股辅骨垂肉也艮之初为趾则二为腓二以柔居下卦之中知中而欲止者也然腓制于股股制于心腓虽欲止岂能救于股之随心哉其心不快则动而后已卦互坎坎为心病不快也夫股上聴于心者腓上聴于股者今六二腓虽欲止然心岂肯退聴于股股岂肯退聴于腓耶圣人于六二教人以心止而后为止心不止腓欲止得乎
　　九三艮其限列其夤厉薰心象曰艮其限危薰心也程子曰限分隔也谓上下之际三以刚居刚而不中为成艮之主决止之极也已在下体之上而隔上下之限皆为止义故为艮其限是确乎止而不复能进退者也在人身如列其夤夤膂也上下之际也列絶其夤则上下不相从属言止于下之坚也止道贵乎得宜行止不能以时而定于一其坚强如此则处世乖戾与物睽絶其危甚矣人之固止一隅而举世莫与宜者则艰蹇忿畏焚挠其中岂有安裕之理厉薰心谓不安之势薰烁其中心也
　　朱子曰限身上下之际即腰胯也夤膂也止于腓则不进而已九三以过刚不中当限之处而艮其限则不得屈伸而上下判隔如列其夤矣危厉薰心不安之甚也
　　愚曰异端有止心之学者制其身使不动九三是也夫限者一身上下之际所以为俯仰之节也夤者脊之肉自上而属下熏心马融王肃作熏谓熏灼其心虞翻曰未闻易道以坎水熏灼人也荀爽以熏传写之误按古本当作动心以互体有震震为动今也三制其身使不动当上下之际俯仰之间强坐而止之坐久至伤裂其夤亦危厉矣然身虽不动而心则动此正所谓坐驰者也岂得为善止心者乎坎为心病故曰厉薰心若孟子之不动心则善止心者也
　　六四艮其身无咎象曰艮其身止诸躬也
　　程子曰四大臣之位止天下之当止者也以隂柔而不遇刚阳之君故不能止物唯自止其身则可无咎所以能无咎者以止于正也言止其身无咎则见其不能止物施于政则有咎矣在上位而仅能善其身无取之甚也不能为天下之止能止于其身而已岂足称大臣之位也
　　愚按此爻程传得之四坤体坤为身四三兊象兊折之为躬所贵乎大臣者以其能格君心之非今四不能止君而但能止躬岂足称近君之位乎然以六居四得其正故无咎无咎者善补过者也
　　六五艮其辅言有序悔亡象曰艮其辅以中正也程子曰五君位艮之主也主天下之止者也而隂柔之才不足以当此义故止以在上取辅之义人之所当慎而止者唯言行也五在上故以辅言辅言之所出也艮其辅则不妄出而有序也言轻发而无序则有悔止之于辅则悔亡也有序中节有次序也辅与颊舌皆言所由出而辅在中艮其辅谓止于中也五之所善者中也艮其辅谓止于中也言以得中为正止之于辅使不失中乃得正也
　　愚曰此爻亦只从伊川説三至上有頥体震为动頥动辅也艮伏兊兊为口言也艮其辅非止其口而不言者也言而有序言满天下无口过也夫人而止于中正岂复有余事哉道而止于中正岂复有余理哉言而止于中正岂复有余悔哉此五所以悔亡也
　　上九敦艮吉象曰敦艮之吉以厚终也
