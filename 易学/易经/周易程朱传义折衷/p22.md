<!-- { "loadSidebar": true } -->
　　程子曰予闻之胡翼之先生曰君子居上为天下之表仪必极其庄敬则下观仰而化也故为天下之观当如宗庙之际始盥之时不可如既荐之后则下民尽其至诚颙然瞻仰之矣盥谓祭祀之始盥手酌郁鬯于地求神之时也荐谓献腥献熟之时也盥者事之始人心方尽其精诚严肃之至也至既荐之后礼数繁缛则人心散而精一不若始盥之时矣居上者正其表仪以为下民之观当使荘严如始盥之初勿使诚意少散如既荐之后则天下之人莫不尽其孚诚颙然瞻仰之矣颙仰望也
　　朱子曰观者有以示人而为人所仰也九五居上四隂仰之又内顺外巽而九五以中正示天下所以为观盥将祭而洁手也荐奉酒食以祭也颙然尊严之貌言致其洁清而不轻自用则其孚信在中而颙然可仰戒占者当如是也或曰有孚颙若谓在下之人信而仰之也此卦四隂长而二阳消正为八月之卦而名卦系辞更取他义亦扶阳抑隂之意
　　愚曰观物曰观【平声】为物所观曰观【去声】此卦二阳在上为四隂所观所以曰观圣人示仪之道也示人示仪之道贵诚诚贵精君子曰不精不诚不能动人今观之为观如临祭之时盥手而未荐腥荐熟精诚专一其粹面盎背施于四体物不能揜观之者已有孚信之心而颙然敬顺矣诗曰仪刑文王万邦作孚其是之谓与
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　程子曰五居尊位以刚阳中正之德为下所观其德甚大故曰大观在上下坤而上巽是能顺而巽也五居中正以巽顺中正之德为观于天下也为观之道严敬如始盥之时则下民至诚瞻仰而从化也不荐谓不使诚意少散也天道至神故曰神道观天之运行四时无有差忒则见其神妙圣人见天道之神体神道以设教故天下莫不服也夫天道至神故运行四时化育万物无有差忒至神之道莫可名言唯圣人黙契体其妙用设为政教故天下之人涵泳其德而不知其功鼔舞其化而莫测其用自然仰观而戴服故曰以神道设教而天下服矣
　　愚曰成卦之义在九五大者阳也九以阳刚之大而居五位四隂在下观之故曰大观在上又坤为众巽为多白眼有众观上之象此以九五释观也巽而顺此以卦体卦德言也内体顺外体巽顺则心无违理巽则动无拂经中正以位言也九五位居中正如大明当午则照者普辰极居中则指者周此其所以为观于天下也有孚颙若下观而化此以四隂观感言也有孚颙若便是那下观而化却不是説在人君身上观天之神道圣人以神道此因感道而举天以并圣人也天之神道只是自然运行四时自然不忒圣人神道亦只是使人自然观感而化此四句圣人又进一层説了中庸言声色之于化民末也盥而不荐有孚颙若下观而化此犹是借形色所谓徳輶如毛毛犹有伦者也至于天与圣人之神道则无声无臭其所以感化虽天与圣人亦不知其所以然此是观之极至处又与文王彖辞别非夫子孰能发之
　　象曰风行地上观先王以省方观民设教
　　程子曰风行地上周及庶物为由歴周览之象故先王体之为省方之礼以观民俗而设政教也天子廵省四方观视民俗设为政教如奢则约之以俭俭则示之以礼是也省方观民俗设教为民观也
　　愚曰风行地上无所不徧先王体之为省方之制如虞之廵四岳周之廵狩王制言廵狩之礼命太师陈诗以观民风命市纳贾以观民之所好恶命典礼考时月定日同律礼乐制度衣服正之此省方观民设教也省方象风之行观民设教象风行于地上观民则自上观下设教使下观上
　　初六童观小人无咎君子吝象曰初六童观小人道也程子曰六以隂柔之质居远于阳是以观见浅近如童稚然故曰童观阳刚中正在上圣贤之君也近之则见其道德之盛所观深远初乃逺之所见不明如童防之观也小人下民也所见昏浅不能识君子之道乃常分也不足谓之过咎若君子而如是则可鄙吝也所观不明如童稚乃小人之分故曰小人道也愚按此爻伊川谓居逺于阳观见浅近如童稚然但爻辞只言童观不言逺近止合于童字上求其义况童稚之人纵近九五所见岂能远大如童防非不居五只是童防此盖言六以隂柔识闇居坤之始所见不大如童稚焉然在小人则不足咎何者小人可使小知而已在君子则吝道也何者君子成德之人自当识见广大岂可与童稚一般见识象云小人道也辞虽指小人意却属君子小人则可君子则不可也
　　六二闚观利女贞象曰闚观女贞亦可丑也
　　程子曰二应于五观于五也五刚阳中正之道非二隂暗柔弱所能观见也故但如闚觇之观耳闚觇之观虽少见而不能甚明也二既不能明见刚阳中正之道则利如女子之贞虽见之不能甚明而能顺从者女子之道也在女子为贞也二既不能明见九五之道能如女子之顺从则不失中正乃为利也君子不能观刚阳中正之大道而仅能闚觇其彷佛虽能顺从乃同女子之贞亦可羞丑也
　　愚曰有所隂伺而行之谓闚闚观伺人之顔色而顺之者也然此女子之常君子不致责焉故曰利女贞孟子曰无违夫子以顺为正者妾妇之道也在君子而为妾妇之道则失我者也君子而失我岂不可丑哉
　　六三观我生进退象曰观我生进退未失道也
　　程子曰三居非其位处顺之极能顺时以进退者也若居当其位则无进退之义也观我生我之所生谓动作施为出于已者观其所生而随冝进退所以处虽非正而未至失道也随时进退求不失道故无悔吝以能顺也观已之生而进退以顺乎冝故未至于失道也
　　愚曰生如人之生也直之生我之所生者人道之正也三居上下之交可进可退之际当自观我之平生以卜自已之进退我生而道全德备欤其为当今之世舍我其谁之孟子我生而一善未备其为吾斯未能信之漆雕开虽一进一退之未决而象以为未失道者谓处三之能审也
　　六四观国之光利用賔于王象曰观国之光尚宾也程子曰观莫明于近五以刚阳中正居尊位圣贤之君也四切近之观见其道故云观国之光观见国之盛德光辉也不指君之身而云国者在人君而言岂止观其行一身乎当观天下之政化则人君之道德可见矣四虽隂柔而巽体居正切近于五观见而能顺从者也利用賔于王夫圣明在上则懐抱才德之人皆愿进于朝廷辅戴之以匡济天下四既观见人君之德国家之治光华盛羙所宜賔于王朝効其智力上辅于君以施泽天下故云利用賔于王也古者有贤德之人则人君賔礼之故士之仕进于王朝则谓之賔君子懐负才业志在乎兼善天下然有卷懐自守者盖时无明君莫能用其道不得已也岂君子之志哉既观见国之盛德光华古人所谓非常之遇也所以志愿登进王朝以行其道故云观国之光尚賔也尚谓志尚其志意愿慕賔于王朝也
　　愚曰易凡言国邑皆是有坤卦六三德位未当惟观我以进退六四德位既当可以观国而用賔矣九五大观在上德辉赫奕四近而观之览德辉而下利用受賔礼于王朝古者诸侯朝王王以賔礼礼之士而未受禄亦賔之诗燕羣臣曰嘉賔周官曰以宾礼賔之此之谓也象曰尚賔尚尊也义则君臣情则賔友也
　　九五观我生君子无咎象曰观我生观民也
　　程子曰九五居人君之位时之治乱俗之羙恶系乎已而已观已之生若天下之俗皆君子矣则是已之所为政化善也乃无咎矣若天下之俗未合君子之道则是已之所为政治未善未能免于咎也我生出于已者人君欲观已之施为善否当观于民民俗善则政化善也王弼云观民以察已之道是也愚曰九以阳刚居五位以仪表示人必自检正其身焉故必反观我生尽君子之道斯可免咎矣象曰观我生观民也夫观我于我恕而不自观我于民公而无所遁知民之仁鄙则我之得失彰矣
　　上九观其生君子无咎象曰观其生志未平也
　　程子曰上九以阳刚之德处于上为下之所观而不当位是贤人君子不在于位而道德为天下所观仰者也观其生观其所生也谓出于已者德业行义也既为天下所观仰故自观其所生若皆君子矣则无过咎也茍未君子则何以使人观仰矜式是其咎也虽不在位然以人观其德用为仪法故当自慎省观其所生常不失于君子则人不失所望而化之矣不可以不在于位故安然放意无所事也是其志意未得安也故云志未平也平谓安寜也
　　愚曰我者内辞也其者外辞也上居观道之成故又观民之生以验已之教化人皆君子也而后无咎人有士君子之行焉而后为太平之世我可以免咎矣象曰志未平平满也观之君子不以一身为君子自足而欲天下皆君子而后惬志也


　　周易程朱传义折卷十一
　　钦定四库全书
　　周易程朱传义折衷卷十二
　　元　赵采　撰
　　【震下离上】
　　程子曰序卦可观而后有所合故受之以噬嗑嗑者合也既有可观然后有来合之者也噬嗑所以次观也噬齧也嗑合也口中有物间之齧而后合之也卦上下二刚爻而中柔外刚中虚人頥口之象也中虚之中又一刚爻为頥中有物之象口中有物则隔其上下不得嗑必齧之则得嗑故为噬嗑圣人以卦之象推之于天下之事在口则为有物隔而不得合在天下则为有强梗或谗邪间隔于其间故天下之事不得合也当用刑法小则惩诫大则诛戮以除去之然后天下之治得成矣凡天下至于一国一家至于万事所以不和合者皆由有间也无间则合矣以至天地之生万物之成皆合而后能遂凡未合者皆有间也若君臣父子亲戚朋友之间有离贰怨隙者葢谗邪间于其间也除去之则和合矣故间隔者天下之大害也圣人观噬嗑之象推之于天下万事皆使去其间隔而合之则无不和且治矣噬嗑者治天下之大用也去天下之间在任刑罚故卦取用刑为义在二体明照而威震乃用刑之象也
　　噬嗑亨利用狱
　　程子曰噬嗑亨卦自有亨义也天下之事所以不得亨者以有间也噬而嗑之则亨通矣利用狱噬而嗑之之道宜用刑狱也天下之间非刑狱何以去之不云利用刑而云利用狱者卦有明照之象利于察狱也狱者所以究治情伪得其情则知为间之道然后可以设防与致刑也
　　朱子曰噬齧也嗑合也物有间者齧而合之也为卦上下两阳而中虚頥口之象九四一阳间于其中必齧之而后合故为噬嗑其占当得亨通者有间故不通齧之而合则亨通矣又三隂三阳刚柔中半下动上明下雷上电本自益卦六四之柔上行以至于五而得其中是知以隂居阳虽不当位而利用狱盖治狱之道唯威与明而得其中之为贵故筮得之者有其徳则应其占也
　　彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
