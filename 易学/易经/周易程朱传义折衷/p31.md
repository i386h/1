<!-- { "loadSidebar": true } -->
　　程子曰六四隂柔而下无助非能济天下之险者以其在髙位故言为臣处险之道大臣当险难之时唯至诚见信于君其交固而不可间又能开明君心则可保无咎矣夫欲上之笃信唯当尽其质实而已多仪而尚饰莫如燕享之礼故以燕享喻之言当不尚浮饰唯以质实所用一樽之酒二簋之食复以瓦缶为器质之至也其质实如此又须纳约自牖纳约谓进结于君之道牖者开通之义室之暗也故设牖所以通明自牖言自通明之处以况君心所明处诗云天之牖民如壎如箎毛公训牖为道亦开通之义人臣以忠信善道结于君心必自其所明处乃能入也人心有所蔽有所通所蔽者暗处也所通者明处也当就其明处而告之求信则易也故云纳约自牖能如是则虽艰险之时终得无咎也且如君心蔽于荒乐唯其蔽也故尔虽力诋其荒乐之非如其不省何必于所不蔽之事推而及之则能悟其心矣自古能谏其君者未有不因其所明者也故讦直强劲者率多取忤而温厚明辨者其説多行且如汉祖爱戚姬将易太子是其所蔽也羣臣争之者众矣嫡庶之义长少之序非不明也如其蔽而不察何四老者髙祖素知其贤而重之此其不蔽之明心也故因其所明而及其事则悟之如反手且四老之力孰与张良羣公卿及天下之士其言之切孰与周昌叔孙通然而不従彼而従此者由攻其蔽与就其明之异耳又如赵王太后爱其少子长安君不肯使质于齐此其蔽于私爱也大臣谏之虽强既曰蔽矣其能聴乎爱其子而欲使之长久富贵者其心之所明也故左师触龙因其所明而导之以长久之计故其听也如响非惟告于君者如此为教者亦然夫教必就人之所长所长者心之所明也従其心之所明而入然后推及其余孟子所谓成徳达才是也象只举首句如此比多矣樽酒簋贰质实之至刚柔相际接之道能如此则可终保无咎君臣之交能固而常者在诚实而已刚柔指四与五谓君臣之交际也
　　朱子曰晁氏云先儒读樽酒簋为一句贰用缶为一句今従之贰益之也周礼大祭三贰弟子职左执虚豆右执挟周旋而贰是也九五尊位六四近之在险之时刚柔相际故有但用薄礼益以诚心进结自牖之象牖非所由之正而室之所以受明也始虽艰阻终得无咎故其占如此
　　愚曰爻中自初至五有震坎艮坤体坎震酒也艮鼻震足坤腹有樽簋之象四三坤为土为腹土器有腹缶也坤为阖户坎艮为穴穴其户牖也六四徳柔而位近君徳柔易入迹近易通矧四无应于初方有求于五五无应于二亦有求于四君臣之情急于相须者如此又四与五适居刚柔之际可相与而有为焉是以一樽之酒二簋之食瓦缶之器以此自纳于君而诚信固结有若盟约而不可解焉然不由户庭而由牖者何也牖者通明之处也夫君患不信于其臣者有所蔽也臣患不见信于君者不能避其所蔽而就其所通者为之説也今四因五之所明而纳其诚信之约则言辞易入而险难不难济矣此所以终无咎也程以四皓触龙事明之善矣
　　九五坎不盈祗既平无咎象曰坎不盈中未大也程子曰九五在坎之中是不盈也盈则平而出矣祗音柢抵也必抵于己平则无咎既曰不盈则是未平而尚在险中未得无咎也以九五刚中之才居尊位宜可以济于险然下无助也二陷于险中未能出余皆隂柔无济险之才人君虽才安能独济天下之险居君位而不能致天下出于险则为有咎必抵既平乃得无咎九五刚中之才而得尊位当济天下之险难而坎尚不盈乃未能平乎险难是其刚中之道未光大也险难之时非君臣协力其能济乎五之道未大以无臣也人君之道不能济天下之险难则为未大不称其位也
　　愚曰九五居尊而心亨可以出险矣然上六一爻犹揜其上是水未能溢出坎面仅能平而当坎心焉夫水盈而后流流而后其功大五坎不盈不能满起非五之力不裕也势也如此则亦无所咎之象曰坎不盈中未大也言虽刚中而未有大为也心亨而大有为可以出险矣未者俟之之辞也爻于二曰求小得象于五曰中未大皆不足于二五之词此繇所以言行有尚彖所以言往则有功勉二五见可而进以出险也
　　上六系用徽纆寘于丛棘三嵗不得凶象曰上六失道凶三嵗也
　　程子曰上六以隂柔而居险之极其陷之深者也以其陷之深取牢狱为喻如系缚之以徽纆囚寘于丛之中隂柔而陷之深其不能出矣故云至于三嵗之久不得免也其凶可知以隂柔而自处极险之地是其失道也故其凶至于三嵗也三嵗之久而不得免焉终凶之辞也
　　愚曰上爻动成防防为绳坤坎为黒变防徽纆也防木交坎为丛防木数三故云三嵗坎六爻自初至五是坠险求出之人上六以隂居上是为险陷人者也天道好还陷人者至是受殃焉所以被系用墨索寘于刑庭三嵗不得出凶可知矣古者圜扉之外种九故曰丛呜呼初以失道而陷险上以失道而受刑上下皆失道是以为坎之始终焉
　　【离下离上】
　　程子曰序卦坎者陷也陷必有所丽故受之以离离者丽也陷于险难之中则必有所附丽理自然也离所以次坎也离丽也明也取其隂丽于上下之阳则为附丽之义取其中虚则为明义离为火火体虚丽于物而明者也又为日亦以虚明之象
　　离利贞亨畜牝牛吉
　　程子曰离丽也万物莫不皆有所丽有形则有丽矣在人则为所亲附之人所由之道所主之事皆其所丽也人之所丽利于贞正得其正则可以亨通故曰离利贞亨畜牝牛吉牛之性顺而又牝焉顺之至也既附丽于正必能顺于正道如牝牛则吉也畜牝牛谓养其顺徳人之顺徳由养以成既丽于正当养习以成其顺徳也
　　朱子曰离丽也隂丽于阳其象为火体隂而用阳也物之所丽贵乎得正牝牛柔顺之物也故占者能正则亨而畜牝牛则吉也
　　愚曰天下惟刚能独立无所借乎隂柔不能自立必有所依乎阳故隂居阳中为丽离丽也阳居隂中为陷坎陷也是知小人可以依附君子君子于小人羣众中决无容身之地阳性正隂丽之丽者正则已正正则无不通故曰利贞亨然人之情又有身虽丽正而心未能委顺于正者故曰畜牝牛吉牛顺之性也牝顺之质也养此至顺表里如一然后为吉也畜字不可轻看人欲附丽人必恭敬和柔乃可然非一朝夕之所致必畜养有素乃可又伊川谓离明也取其中虚则为明义葢火之为物不托则不不虚则不明一隂附于二阳之中托也附丽也上下二刚而一柔虚也明丽也此丽所以有二义也然离之明来自外火为外光故离用坤以畜其明而曰畜牝牛吉则顺以养之坎之明根乎中水为内明故坎用干以亨其明而曰有孚维心亨则刚以行之此坎离之明所以不同而君子取以为养心尽性之学也
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也程子曰离丽也谓附丽也如日月则丽乎天百谷草木则丽乎土万物莫不各有所丽丽得其正则能亨也重明以卦才言也上下皆离重明也五二皆处中正丽乎正也君臣上下皆有明徳而处中正可以化天下成文明之俗也二五以柔顺丽乎中正所以能亨人能养其至顺以丽中正则吉故曰畜牝牛吉也或曰二则中正矣五以隂居阳得为正乎曰离主所丽五中正之位六丽于正位乃为正也学者知时义而不失重轻则可以言易矣
　　愚曰离自遯初六变而之三成无妄再变初六之四成家人三变初六之五成离自初变四言之离成坎日降而月升也自初变五言之坎复成离月降而日升也干为天故曰日月丽乎天自初变三言之有震防体震为稼防为木坤为土故曰百谷草木丽乎土此推卦变以广丽义也日月丽天气丽气也百谷草木丽土形丽形也明丽正柔丽中正理依理也重明只是明而又明若半明半暗所丽不正如何化成天下朱文公谓六二中正六五中而不正今言丽乎正丽乎中正次第説六二分数多殊不知六虽柔弱得五则为刚刚正也五中也以六居五正所谓柔丽乎中正干为马而坤为牝马健而顺也坤为牛离为牝牛顺而又顺也离卦阳包隂是畜柔顺之物之象
　　象曰明两作离大人以继明照于四方
　　程子曰若云两明则是二明不见继明之义故云明两明而重两谓相继也作离明两而为离继明之义也震防之类亦取洊随之义然离之义尤重也大人以徳言则圣人以位言则王者大人观离明相继之象以世继其明徳照临于四方大凡以明相继皆继明也举其大者故以世袭继照言之
　　愚按伊川释重明丽正谓君臣上下皆有明徳而处中正至大象则又云继世重明之义何前后相戾也文公云明两作是一句作起也今日日出明日又出谓两作只一个明而见两畨非明两乃两作也说做明两则是有二日也此说尽之继明是明而又明续续不防之义
　　初九履错然敬之无咎象曰履错之敬以辟咎也程子曰阳固好动又居下而离体阳居下则欲进离性炎上志在上丽几于躁动其履错然谓交错也虽未进而迹已动矣动则失居下之分而有咎也然其刚明之才若知其义而敬慎之则不至于咎矣初在下无位者也明其身之进退乃所丽之道也其志既动不能敬慎则妄动是不明所丽乃有咎履错然欲动而知敬慎不敢进所以求辟免过咎也居明而刚故知而能避不刚明则妄动矣
　　愚曰离遯之三变遯下卦为艮艮为指离之初九在遯下体之下趾也遯五来践之而成离故初九有履之説初以刚居刚处离体之下志欲上进以丽乎四而为防所进退故其履交错而不成步圣人乃设戒曰敬之凡人敬谨则不轻于丽人可以无咎何者处离之始荣辱安危繋于所丽奈何不敬以取咎乎故象曰履错之敬以辟咎也
　　六二黄离元吉象曰黄离元吉得中道也
　　程子曰二居中得正丽于中正也黄中之色文之羙也文明中正美之盛也故云黄离以文明中正之徳上明于文明中顺之君其明如是大善之吉也所以元吉者以其得中道也不云正者离以中为重所以成文明由中也正在其中矣
　　九三日昃之离不鼓缶而歌则大耋之嗟凶象曰日昃之离何可久也
　　程子曰八纯卦有二体之义干内外皆健坤上下皆顺震威震相继防上下顺随坎重险相习离二明继照艮内外皆止兑彼此相説而离之义在人事最大九三居下体之终是前明将尽后明当继之时人之始终时之革易也故为日昃之离日下昃之明也昃则将没矣以理言之盛必有衰始必有终常道也达者顺理为乐缶常用之器也鼓缶而歌乐其常也不能如是则以大耋为忧乃为凶也大耋倾没也人之终尽达者则知其常理乐天而已遇常皆乐如鼓缶而歌不达者则恐惧有将尽之悲乃大耋之嗟为其凶也此处死生之道也日既有倾昃明能久乎明者知其然也故求人以继其事退处以休其身安常处顺何足以为凶也
　　愚曰离为日三为下卦之终日昃也三爻变有坤艮体坤为腹缶形也艮为手撃之鼓缶也夫日未有不昃人未有不老死生昼夜之变葢理之常初无可乐可嗟者彼昧者不知不鼓缶而歌以为达则大耋之嗟而忧死是皆为死生所动故皆凶象曰何可久见得日既昃自然倾没虽万计不能使之留此君子所以頽然委顺不以死生累其心也
　　九四突如其来如焚如死如弃如象曰突如其来如无所容也
