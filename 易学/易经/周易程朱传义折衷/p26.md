<!-- { "loadSidebar": true } -->
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎程子曰复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来无咎以卦才言其所以然也下动而上顺是动而以顺行也阳刚反而顺动是以得出入无疾朋来而无咎也朋之来亦顺动也其道反复往来迭消迭息七日而来复者天之运行如是也消长相因天之理也阳刚君子之道长故利有攸往一阳复于下乃天地生物之心也先儒皆以静为见天地之心葢不知动之端乃天地之心也非知道者孰能识之朱子曰复卦刚反此二字乃解复亨下云动而以顺行乃是解出入无疾以下大抵彖辞解得易极分明仔细寻索尽有条理　问程子以动之端为天地之心先生曰此须就卦上看上坤下震坤静震动十月纯坤当贞之时万物收敛寂无踪迹到此一阳复生便动然不直下动字却云动之端端是従此起虽动而物未生未到大动处凡发生万物却是従这里起岂不是天地之心　又问复见天地之心先生曰要认得见字亲切葢此时天地之间无物可见天地之心只有一阳初生浄浄洁洁见得天地之心在此若是三阳发生万物之后则天地之心散在万物则不能见得如此端的
　　愚曰彖辞释出入无疾云刚反动而以顺行此合坤震二体而释初九也葢初九之阳自十月小雪积将来到冬至方足三十分成一画见得一阳不顿生便是动而以顺行处故曰出入无疾伊川谓微阳生长无害之者疾字作疾害之疾恐与彖辞动而以顺行文义不相贯释七日来复云天行也葢天道之有复是天行之自然学者观天行二字则人之善念复处亦是人心固有之理但天道到复时便运行无间人则于善念复时多易得泯没葢为天以无心运用人以私意障蔽人虽以私意障蔽然秉彛天性终不可泯没便亦是天行无间之理释利有攸往云刚长也葢阳刚始复便自此浸浸而往人于日用间善念复处甚多只又为人欲障蔽不能有攸往故至于频复耳若于善念复时便自此迤逦充长将去这便是有攸往何不利之有夫子于繇辞外又发明曰复其见天地之心乎王辅嗣以为静见天地之心伊川以动见天地之心天地之心何心也一防阳气所以为生生不穷之根本者是也只为前日剥之时万物悉收敛寂无踪迹天地之心不可得见那品物流形天地之心尽发见品物上又丛杂难见今初九一阳动于坤下五隂虽未息机一阳却再起头邵子所谓一阳初动处万物未生时朱子所谓大黒暗中一防明然则天地之心其见于动静之际乎其见于坤震之间乎非知道也孰能识之
　　象曰雷在地中复先王以至日闭关商旅不行后不省方
　　程子曰雷者隂阳相薄而成声当阳之微未能发也雷在地中阳始复之时也阳始生于下而甚微安静而后能长先王顺天道当至日阳之始生安静以养之故闭闗使商旅不得行人君不省视四方观复之象而顺天道也在一人之身亦然当安静以养其阳也
　　愚曰雷在地中静中含动然五隂一阳隂力壮而阳力微必须涵养待阳力渐壮然后可以抉至静而奋发先王以天人为一体随天时之动静而应之故当复之时闭闗止旅不省方静以处之所以助养阳气尽裁成辅相之道也
　　初九不逺复无祗悔元吉象曰不逺之复以修身也程子曰复者阳反来复也阳君子之道故复为反善之义初刚阳来复处卦之初复之最先者也是不逺而复也失而后有复不失则何复之有唯失之不逺而复则不至于悔大善而吉也祗抵也无祗悔不至于悔也坎卦曰祗既平无咎谓至既平也顔子无形显之过夫子谓其庶几乃无祗悔也过既未形而改何悔之有既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也不逺而复者君子所以修其身之道也学问之道无他唯其知不善则速改以従善而已
　　六二休复吉象曰休复之吉以下仁也
　　程子曰二虽隂爻处中正而切比于初志従于阳能下仁也复之休美者也复者复于礼也复礼则为仁初阳复复于仁也二比而下之所以美而吉也为复之休美而吉者以其能下仁也仁者天下之公善之本也初复于仁二能亲而下之是以吉也
　　六三频复厉无咎象曰频复之厉义无咎也
　　程子曰三以隂躁处动之极复之频数而不能固者也复贵安固频复频失不安于复也复善而屡失危之道也圣人开迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也
　　愚曰既复而失之既失而又复之此频复也频复虽危亦可以无咎者圣人许人以改过而不许其遂也复而至于频其事岂得无咎独其义可免耳
　　六四中行独复象曰中行独复以従道也
　　程子曰此爻之义最宜详玩四行众隂之中而独能复自处于正下应于阳刚其志可谓善矣不言吉凶者葢四以柔居羣隂之间初方甚微不足以相援无可济之理故圣人但称其能独复而不欲言其独从道而必防也曰然则不云无咎何也曰以隂居隂柔弱之甚虽有従阳之志终不克济非无咎也称其独复者以其従阳刚君子之善道也
　　朱子曰四处羣隂之中而独与初应为与众俱行而独能従善之象当此之时阳气甚微未足以有为故不言吉然理所当然吉凶非所论也董子曰仁人者正其义不谋其利明其道不计其功于剥之六三及此爻见之
　　愚曰六四居五隂之间而独従初非狥道者不能也道指初九又震为大涂亦道也或曰四在外卦不在二五何得称中夫中无定体自初至三以二为中自四至上以五为中此卦五隂自二至上则四为中中行谓爻处五隂之中而独复也
　　六五敦复无悔象曰敦复无悔中以自考也
　　程子曰六五以中顺之徳处君位能敦笃于复善者也故无悔虽本善戒亦在其中矣阳复方微之时以柔居尊下复无助未能致亨吉也能无悔而已以中道自成也五以隂居尊处中而体顺能敦笃其志以中道自成则可以无悔也自成谓成其中顺之徳愚曰临曰敦临复曰敦复皆以上卦坤故也坤厚也五动而正成艮艮为笃实而笃实敦也敦复如所谓躬自厚而薄责于人古之君子其责已重以周是也何悔之有考如视履考祥之考象言六五之敦复者以居中而能自考正也自考如太甲之自怨自艾成王之唯予冲人弗及知复与无妄皆言性分中事故六爻不论位
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　程子曰以隂柔居复之终终迷不复者也迷而不复其凶可知有灾眚灾天灾自外来眚已过由自作既迷不复善在已则动皆过失灾祸亦自外而至葢所招也迷道不复无施而可用以行师则终有大败以之为国则君之凶也十年者数之终至于十年不克征谓终不能行既迷于道何时而可行也复则合道既迷于复与道相反也其凶可知以其国君凶谓其反君道也人君居上而治众当従天下之善乃迷于复反君之道也非止人君凡人迷于复者皆反道而凶也
　　愚曰上居外卦之外最逺于阳复归无所故曰迷复上穷矣不可动动则降三成坎坎灾眚也自天而至曰灾自已致之曰眚有灾眚则天祸人患无所不有故曰凶然又曰用行师何也上动降三有师体下为离离为甲胄用行师也行师之义以正去不正已迷不复而行师人谁服之终有大败师六三师或舆尸坎为血大无功也三下之终故曰终有大败坤四诸侯立国也五君也师败而举国以行祸不及国必及其君楚武王伐随而心荡邓曼之叹葢知之矣十者坤之极数十年不克征者上穷也灾也用行师终有大败以其国君凶者眚也二者反君道故也复道好先初为一卦之先四为上卦之先初之不逺善莫大焉四之独复亦瞠若乎其后矣复道恶后三为下卦之后上为一卦之后故三之频虽危无咎上之迷何嗟及矣若乃二之休五之敦虽不与初四同功亦不与三上同过中之为用尚矣

　　周易程朱义折衷卷十三
　　钦定四库全书
　　周易程朱义折衷卷十四
　　元　赵采　撰
　　【震下干上】
　　程子曰序卦复则无妄矣故受之以无妄复者反于道也既复于道则合正理而无妄故受之以无妄也为卦天上震下震动也动以天为无妄动以人欲则妄矣无妄之义大矣哉
　　无妄元亨利贞其匪正有眚不利有攸往
　　程子曰无妄者至诚也至诚者天之道也天之化育万物生生不穷各正其性命乃无妄也人能合无妄之道则所谓与天地合其徳也无妄有大亨之理君子行无妄之道则可以致大亨矣无妄天之道也卦言人由无妄之道也利贞法无妄之道利在贞正失贞正则妄也虽无邪心茍不合正理则妄也乃邪心也故有匪正则为过眚既已无妄不宜有往往则妄也朱子曰无妄实理自然之谓史记作无望谓无所期望而有得焉者其义亦通为卦自讼而变九自二来而居于初又为震主动而不妄也故为无妄又二体震动而干健九五刚中而应六二故其占大亨而利于正若其不正则有眚而不利有所往也
　　愚按此卦朱文公谓史记作无望谓无所期望而有得焉者愚谓无所期望而得者便是天理天理便正天理如何不大亨正如何不利其匪正者谓有希望有希望如何防正不正便非天理所以不亨而眚所以利转为不利不利有攸徃是説那匪正的事不是说无妄
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不佑行矣哉
　　程子曰谓初九也坤初爻变而为震刚自外而来也震以初爻为主成卦由之故初为无妄之主动以天为无妄动而以天动为主也以刚变柔为以正去妄之象又刚正为主于内无妄之义也九居初正也下动而上健是其动刚健也刚健无妄之体也刚中而应五以刚居中正二复以中正相应是顺理而不妄也故其道大亨通而贞正乃天之命也天命谓天道所谓无妄也所谓无妄正而已小失于正则为有过乃妄也所谓匪正葢由有往若无妄而不往何由有匪正乎无妄者理之正也更有往将何之矣乃入于妄也往则悖于天理天道所不佑可行乎哉
　　朱子曰自文王以来説做希望之望这事只得倚阁在这里难为防杀他程似不是本意刚自外来是所以做这无妄动而健是有卦后説底　又曰刚自外来説卦变动而健説卦徳刚中而应説卦体大亨以正説元亨利正
　　愚曰此彖与临彖皆于繇词元亨利贞上加三句其曰刚自外来此以初九言无妄也无妄大畜之反大畜上九之刚自外来为主于内主谓震也其曰动而健此以震干二体言无妄也其曰刚中而应此以二五言无妄也合是数义此无妄所以大亨也其大亨者以正也正者天之所以命我者也唯君子为能不失其所命以正也小人则反乎天命其匪正也天命我以至正而我不正焉行欲安之乎夫子言无妄之往何之矣天命不佑行矣哉只是发明匪正不利有往之义非谓无妄不可往也伊川于初九言卦辞不利有攸往是无妄不可有所往爻辞言往吉是以无妄之道而行则吉殊不知初九言往吉六二言利有攸往是无妄本利有攸往其不利者谓匪正也
