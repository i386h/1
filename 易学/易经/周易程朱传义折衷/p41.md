<!-- { "loadSidebar": true } -->
　　程子曰六以隂柔居蹇之极冐极险而徃所以蹇也不徃而来从五求二得刚阳之助是以硕也蹇之道戹塞穷蹙硕大也寛裕之称来则寛大其蹇舒矣蹇之极有出蹇之道上六以隂柔故不得出得刚阳之助可以舒蹇而已在蹇极之时得舒则为极矣非刚阳中正岂能出乎蹇也利见大人蹇极之时见大德之人则能有济于蹇也大人谓五以相比发此义五刚阳中正而居君位大人也在五不言其济蹇之功而上六利见之何也曰在五不言以其居坎险之中无刚阳之助故无能济蹇之义在上六蹇极而见大德之人则能济于蹇故为利也各爻取义不同如屯初九之志正而于六二则目之为防也诸爻皆不言吉上独言吉者诸爻皆得正各有所善然皆未能出于蹇故未足为吉唯上处蹇极而得寛裕乃为吉也上六应三而从五志在内也六以隂柔当蹇之极宻近阳刚中正之君自然其志从附以求自济故利见大人谓从九五之贵也所以云从贵恐人不知大人为指五也
　　朱子曰已在卦极徃无所之益以蹇耳来就九五与之济蹇则有硕大之功大人指九五晓占者宜如是也
　　愚曰硕谓三也贵谓五也蹇之六爻独三与五为阳易以阳为大隂为小阳为贵隂为贱硕之为言大硕果不食亦谓阳也上六居蹇之极出蹇者也然犹曰徃蹇何也隂不能独济必应三从五而后有济也故曰徃蹇来硕又曰利见大人三在内卦之上志在内谓九三也九五者大人之位也利见大人以从贵也从九五也
　　【坎下震上】
　　程子曰序卦蹇者难也物不可以终难故受之以解物无终难之理难极则必散解者散也所以次蹇也为卦震上坎下震动也坎险也动于险外出乎险也故为患难解散之象又震为雷坎为雨雷雨之作盖隂阳交感和畅而发散故为解解者天下患难解散之时也
　　解利西南无所往其来复吉有攸往夙吉
　　程子曰西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其宜也如是则人心怀而安之故利如西南也汤除桀之虐而以寛治武王诛纣之暴而反商政皆从寛易也无所往其来复吉有攸往夙吉无所往谓天下之难已解散无所为也有攸往谓尚有所当解之事也夫天下国家必纪纲法度废乱而后祸患生圣人既解其难而安平无事矣是无所往也则当脩复治道正纪纲明法度进复先代明王之治是来复也谓反正理也天下之吉也其发语辞自古圣王救难定乱其始未暇遽为也既安定则为可久可继之治自汉以下乱既除则不复有为姑随时维持而已故不能成善治盖不知来复之义也有攸往夙吉谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也
　　彖曰觧险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉程子曰坎险震动险以动也不险则非难不动则不能出难动则出于险外是免乎险难也故为解解难之道利在广大平易以寛易而往济解则得众心之归也不云无所往省文耳救乱除难一时之事未能成治道也必待难解无所往然后来复先王之治乃得中道谓合宜也有所为则夙吉也早则往而有功缓则恶滋而害深矣既明处蹇之道复言天地之解以见解时之大天地之气开散交感而和畅则成雷雨雷雨作则万物皆生发甲拆天地之功由觧而成故赞觧之时大矣哉王者法天道行寛宥施恩惠养育兆民至于昆虫草木乃顺解之时与天地合德也愚曰此卦蹇之反九二蹇之九五也九四蹇之九三也九四在蹇为艮艮欲其止不止则犯难九四在觧为震震欲其动不动则不能免乎险艮坎震皆坤体故二卦皆曰利西南解不言不利东北者其象乃东北之卦也坤体顺又为众当蹇难之后人皆厌乱九四以刚而立乎至顺之地而众从之故曰往得众也其者指二也难方在外二往济险则处乎险中以身任之而不辞当是时以往为中大难既解无所事于往也则五来复二当是时以来得中得中则吉也然既曰无所往复吉矣又曰有攸徃夙吉何也盖无所徃复吉此以解之内卦释解也蹇之九五来为内卦之二外难解矣难觧则宜静静则复常而得中武王之归马放牛岂复更有所往乎有攸往夙吉此以觧之外卦释解也蹇之九三往为外卦之四震足动矣难有则宜动动而后免乎险使周公不往而征四国难岂解而功岂有乎动而往则众心之所归故有功静而复则中道之所在故乃得中往宜夙则复亦不宜后也天地解而雷雨作此数句不过因震坎象而发出解之时义
　　象曰雷雨作解君子以赦过宥罪
　　程子曰天地解散而成雷雨故雷雨作而为解也与明两而作离语不同赦释之宥寛之过失则赦之可也罪恶而赦之则非义也故寛之而已君子观雷雨作解之象体其发生则施恩仁体其解散则行寛释也
　　愚曰赦宥行于难平之后宜也过失则赦之罪恶而赦之则非义也故寛之而已程子此说甚善今之肆赦犹然也虽然世不独肆赦乃并与庆赏而行之先儒病其太寛而长恶此立治之确论而天意主生圣人法天以用其仁故至于今不废也
　　初六无咎象曰刚柔之际义无咎也
　　程子曰六居解初患难既解之时以柔居刚以隂应阳柔而能刚之义既无患难而自处得刚柔之宜患难既解安宁无事唯自处得宜则为无咎矣方解之初宜安静以休息之爻之辞寡所以示意初四相应是刚柔相际接也刚柔相际为得其宜难既解而处之刚柔得宜其义无咎也
　　愚曰难之初解天下之所同幸言不足以尽意故止曰无咎则言简而意有余孔子释其义其辞亦约曰刚柔之际夫解之外卦屯之内卦也屯之彖曰刚柔始交而难生谓震也今震居外则外难解矣初虽系应于四然圣人曰刚柔之际则是言初六之柔接九二之刚不待四应而隂阳已和患难自解故一言以蔽之曰无咎义尽于无咎也
　　九二田获三狐得黄矢贞吉象曰九二贞吉得中道也程子曰九二以阳刚得中之才上应六五之君用于时者也天下小人常众刚明之君在上则明足以照之威足以惧之刚足以断之故小人不敢用其情然犹常存警戒虑其有间而害正也六五以隂柔居尊位其明易蔽其威易犯其断不果而易惑小人一近之则移其心矣况难方解而治之初其变尚易二既当用必须能去小人则可以正君心而行其刚中之道田者去害之事狐者邪媚之兽三狐指卦之三隂时之小人也获谓能变化除去之如田之获狐也获之则得中直之道乃贞正而吉也黄中色矢直物黄矢谓中直也羣邪不去君心一入则中直之道无由行矣桓敬之不去武三思是也所谓贞吉者得其中道也除去邪恶使其中直之道得行乃正而吉也愚曰二为田自二至五有艮坎离象艮坎为狐离为矢二刚上行歴三爻而坎毁田获三狐也二动离为坤黄坤之中色得黄矢也致难者小人获狐获隼去小人之为乱首者也狐隂也三众也解之六五用刚中之君子以平难九二是也黄矢中正之谓也中则无不正惟君子之中正为能去厉阶以平天下之难故三狐虽幽狡隠伏之物终见获于九二中正之君子矧二处险中知险之情以斯解险宜无不济
　　六三负且乗致防至贞吝象曰负且乗亦可丑也自我致戎又谁咎也
　　程子曰六三隂柔居下之上处非其位犹小人宜在下以负荷而且乗车非其据也必致冦夺之至虽使所为得正亦可鄙吝也小人而窃盛位虽勉为正事而气卑下本非在上之物终可吝也若能大正则如何曰大正非隂柔所能也若能之则是化为君子矣三隂柔小人宜在下而反处下之上犹小人宜负而反乗当致防夺也难解之时而小人窃位复致防矣负荷之人而且乗载为可丑恶也处非其据德不称其器则防戎之至乃已招取将谁咎乎圣人又于系辞明其致冦之道谓作易者其知盗乎盗者乗衅而至茍无衅隙则盗安能犯负者小人之事乗者君子之器非其所能安也故盗乗衅而夺之小人而居君子之位非其所能堪也故满假而陵慢其上侵暴其下盗则乗其过恶而伐之矣伐者声其罪也盗横暴而至者也货财而轻慢其藏是教诲乎盗使取之也女子而夭冶其容是教诲淫者使暴之也小人而乘君子之器是招盗使夺之也皆自取之谓也
　　愚曰三上负九四下乘九二坎为轮为盗解者难平之卦也圣人于爻象乃推其所以致乱之由甚矣圣人忧世之深也六隂也小人也而居刚僣也乘刚又僣也如负贩小人一旦乘轩小人而乗君子之器斯所以为致防之道小人云者非但奸邪之小人也才下虑浅志陋识凡皆不可窃居盛位使是人勉而为贞犹可吝也况不正乎况奸邪乎然则凡小人之窃位固大盗之招也象曰自我致防又谁咎也不罪盗而罪小人其罪小人者罪用夫小人者也
　　九四解而拇朋至斯孚象曰解而拇未当位也
　　程子曰九四以阳刚之才居上位承六五之君大臣也而下与初六之隂为应拇在下而微者谓初也居上位而亲小人则贤人正士逺退矣斥去小人则君子之党进而相得也四能解去初六之隂柔则阳刚君子之朋来至而诚合矣不解去小人则已之诚未至安能得人之孚也初六其应故谓逺之为解朱子曰拇指初初与四皆不得其位而相应应之不以正者也然四阳初隂其类不同若能解而去之则君子之朋至而相信矣
　　愚曰四震为足初六在下体之下动而应九四之足有拇之象阳与阳为朋谓二也九四君子也当去小人今乃应初初小人类也四与小人相应则二之君子与我为朋者不信而去盖观近臣以其所主也故解其拇则二自至而孚于五矣象曰未当位盖九四德位未当而迹近小人所以起疑若九当其位则青天白日虽受小人之归可无疑也
　　六五君子维有解吉有孚于小人象曰君子有解小人退也
　　程子曰六五居尊位为解之主人君之解也以君子通言之君子所亲比者必君子也所解去者必小人也故君子维有解则吉也小人去则君子进矣吉孰大焉有孚者世云见验也可验之于小人小人之党去则是君子能有解也小人去则君子自进正道自行天下不足治也君子之所以解者谓退去小人也小人去则君子之道行是以吉也
　　朱子曰卦凡四隂而六五当君位与三隂同类者必解而去之则吉也孚验也君子有解以小人之退为验也
　　愚曰成天下之难者必小人也则解天下之难者必君子也卦自初至二自三至四皆有巽象巽为绳难之未平如乱绳焉故曰维平艰者如理绳而解其结故曰维有解六五以柔居尊位无戡难之才故圣人教之以用君子而平难曰君子维有解言解维君子之事非小人事也用君子而使维有解则吉然亦要有孚于小人大率小人之魁当去小人之羣未能尽去既去其魁且慰其羣使有以相孚而退听君子之所为而难平矣何者小人进而争功非已难之道也故曰君子有解小人退也君子九四九二是也
　　上六公用射隼于髙墉之上获之无不利象曰公用射隼以解悖也
