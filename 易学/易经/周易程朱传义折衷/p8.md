<!-- { "loadSidebar": true } -->
　　上九击不利为冦利御冦象曰利用御冦上下顺也程子曰九居之终是当极之时人之愚既极如苗民之不率为冦为乱者当击伐之然九居上刚极而不中故戒不利为冦治人之乃御冦也肆为刚乃为冦也若舜之征有苖周公之诛三监御冦也秦皇汉武穷兵诛伐为冦也利用御冦上下皆得其顺也上不为过下得击去其御冦之义也朱子曰以刚居上治过刚故为击之象然取必太过攻治太急则必反为之害惟捍其外诱以全其真纯则虽过于严宻乃为得宜故戒占者如此凡事皆然不止为诲人也
　　愚曰九二刚中故包含纳受而上九刚而亢极故更不包纳而务在击包纳是循循善诱以变化其气质之始也可告语也击是惩治攻讨以抉其蔽锢之终也不可告语也天下之感包之雨露而开悟于初畏击之雷霆而惩创于后则人人有明而无矣六爻阳教人者也隂受教于人者也二上师也五应二而学初近二而学三应上而学虽天资有分量而各有成独六四纯隂就二则隔三就上则隔五终身不遇明师悲夫






　　周易程朱传义折衷卷三
　　钦定四库全书
　　周易程朱传义折衷卷四
　　元　赵采　撰
　　【干下坎上】
　　程子曰序卦者也物之穉也不可不养也故受之以需需者饮食之道也夫物之幼穉必待养而成养物之所需者饮食也故曰需者饮食之道也卦之大意须待之义序卦取所须之大者耳干健之性必进者也乃处坎险之下险为之阻故须待而后进也
　　需有孚光亨贞吉利涉大川
　　程子曰以卦才言之五居君位为需之主有刚健中正之徳而诚信充实于中中实有孚也有孚则光明而能亨通得贞正而吉也以此而需何所不济虽险无难矣故利涉大川也凡贞吉有既贞且吉者有得正则吉者当辨也
　　朱子曰孚信之在中者也其卦九五以坎体中实阳刚中正而居尊位为有孚得正之象坎水在前干健临之将涉水而不轻进之象故占者为有所待而能有信则光亨矣若又得正则吉而利涉大川正固无所不利而涉川尤贵于能待则不欲速而犯难也愚曰后天乾坤后即以坎险者六卦险动为屯险止为健险为需险健为讼行险而顺为师有坎而无险为比呜呼乾坤开辟之后何险难之多也毋乃圣人设此而逆为之图与坎陷于前而伏险干健于下而务进以干健涉坎险何忧不济而卦以需名何也葢事有所就必有所需或需时或需援以济其事也夫事一不中累十百不能救故寜需以求其全一阳来复未甞以进好还而亟为五隂之除二阳为临未尝以刚浸长而速为四隂之去日积月累而阳自盛分磨毫削而隂自消人见险难之平而不知其所以平见事变之息而莫窥其所以息此需所以有孚光亨贞吉而利涉大川也凡卦爻言孚皆因刚爻而为辞葢二五刚实居中主信又此卦变三六为中孚之象故曰有孚利涉大川也
　　彖曰需须也险在前也刚健而不陷其义不困穷矣程子曰需之义须也以险在于前未可遽进故需待而行也以干之刚健而能需待不轻动故不陷于险其义不至于困穷也刚健之人其动必躁乃能需待而动处之至善者也故夫子赞之云其义不困穷朱子曰此以卦徳释卦名义
　　愚曰伊川谓刚健之人其动必躁然于坤卦又言隂体柔躁何所言不一如此以愚观之隂属义暗昧而严急所以説得躁干体阳刚属仁昭明而舒泰如何防躁刚健则任重道逺所以见险而能需需则不躁矣
　　需有孚光亨贞吉位乎天位以正中也利涉大川徃有功也
　　程子曰五以刚实居中为孚之象而得其所需亦为有孚之义以干刚而至诚故其徳光明而能亨通得贞正而也所以能然者以居天位而得正中也居天位指五以正中兼二言故云正中既有孚而贞正虽涉险阻徃则有功也需道之至善者也以干刚而能需何所不利
　　朱子曰以卦体及两象释卦辞
　　愚曰以九五言圣人之需也济险在徳行徳在位成位在用徳而不位徳不虚行位而非用位亦虚器凡圣人有孚而光亨至正而吉皆位乎天位居中得正所致也既有此位利在涉川徃而后有功也书述成王曰其惟王位在徳元又曰予小子若涉渊水予惟徃求朕攸济此中正涉川之圣人
　　象曰云上于天需君子以饮食宴乐
　　程子曰云气蒸而上升于天必待隂阳和洽然后成雨云方上于天未成雨也故为需待之义隂阳之气交感而未成雨泽犹君子畜其才泽而未施于用也君子观云上于天需而为雨之象懐其道徳安以待时饮食以养其气体宴乐以和其心志所谓居易以俟命也
　　东莱吕氏曰饮食以养其气体宴乐以和其心志此二句极有意味葢君子于未遇之时涵养成就一旦有用则无施不可此非口体之养而已也
　　朱子曰云上于天无所复为待其隂阳之和而自雨耳事之当需者亦不容更有所为但饮食宴乐俟其自至而巳一有所为则非需矣又曰坎体中多説酒食须有此象今不可攷
　　初九需于郊利用恒无咎象曰需于郊不犯难也利用恒无咎未失常也
　　程子曰需者以遇险故需而后进初最逺于险故为需于郊郊旷逺之地也处于旷逺利在安守其常则无咎也不能安常则躁动犯难岂能需于逺而无过也阳之为物刚健上进者也初能需待于旷逺之地不犯险难而进复宜安处不失其常则可以无咎矣虽不进而志动者不能安其常也君子之需时也安静自守志虽有须而恬然若将终身焉乃能用常也愚曰三阳需险以逺近为易难郊去水最逺者也难不迫君子君子不犯难故曰需于郊天下未有变君子不自变故曰利用恒无咎
　　九二需于沙小有言终吉象曰需于沙衍在中也虽小有言以吉终也
　　程子曰坎为水水近则有沙二去险渐近故为需于沙渐近于险难虽未至于患害巳小有言矣凡患难之辞大小有殊小者至于有言言语之伤至小者也二以刚阳之才而居柔守中寛裕自处需之善也虽去险渐近而未至于险故小有言语之伤而无大害终得其吉也衍寛绰也二虽近险而以寛居中故虽小有言语及之终得其吉善处者也
　　朱子曰沙则近于险矣言语之伤亦灾害之小者渐进近坎故有此象刚中能需故得终吉戒占者当如是也
　　愚曰小有言以互兑兑为言少女为小
　　九三需于泥致寇至象曰需于泥灾在外也自我致寇敬慎不败也
　　程子曰泥逼于水也既进逼于险当致寇难之至也三刚而不中又居健体之上有进动之象故致寇也茍非敬慎则致丧败矣三切逼上体之险难故云灾在外也灾患难之通称对而言则分也三之致寇由巳进而逼之故云自我寇自已致若能敬慎量宜而进则无丧败也需之时需而后进也其义在相时而动非戒其不得进也直使敬慎毋失其宜耳朱子曰泥将防于险矣寇则害之大者九三去险愈近而过刚不中故其象如此
　　愚曰不能冐险安能平险三之需于泥势不容巳义不容辞险难不可以不涉矣坎外卦也寇在外三进而逼之非彼之来自我致之此如宋艺祖言江南本无罪自是我着他不得正是自我致寇之意既致之何以敉之易教之曰敬慎而已敬慎者临事而惧好谋而成者也敬慎则我不败则寇自败矣三阳皆济难君子而需郊需沙需泥见其涉险以渐而不轻进故言刚健不陷刚健者虽不畏险而知虑险虽不轻进而终上进此其所以不陷也又以三爻之变言之游魂变坤为郊变二蹇山水间曰沙变三节水泽间曰泥故三爻有此象
　　六四需于血出自穴象曰需于血顺以听也
　　程子曰四以隂柔之质处于险而下当三阳之进伤于险难者也故云需于血既伤于险难则不能安处必失其居故曰出自穴穴者物之所安也顺以从时不竞于险难所以不致于凶也以柔居隂非能竞者也若阳居之则必凶矣盖无中正之徳徒以刚竞于险适足以致凶耳四以隂柔居于险难之中不能固处故退出自安盖隂柔不能与时竞不能处则退是顺从以听于时所以不至于凶也
　　朱子曰血者杀伤之地穴者陷险之所四交坎体入于险矣故为需于血之象然柔得其正需而不进故又为出自穴之象占者如是则虽在伤地而终得出也愚曰六四负险为难者也四以隂柔居坎初怙险以轧我我需而不轻进者待三阳之朋来今三阳至事势可知四且狃于安而未去其势必被伤然后已故需于血血者隂也为阳所伤也圣人悯其伤也使之出穴以避之故曰出自穴穴者隂之窟也出其窟以避阳所以象谓之顺听坎为血为耳耳主听
　　九五需于酒食贞吉象曰酒食贞吉以中正也
　　程子曰五以阳刚居中得正位乎天位克尽其道矣以此而需何需不故宴安酒食以俟之所须必得也既得贞正而所需必遂可谓吉矣需于酒食而贞且吉者以五得中正而尽其道也
　　愚曰三阳济难隂险巳破五以阳刚中实之徳正位乎天位尚何需乎酒食而已此成王渊水既涉酌大斗期黄耇底意思九五以徳居位况又三阳已为泰此所以享出需之福而言光亨贞吉也易于坎体多説饮食故九五有此象
　　上六入于穴有不速之客三人来敬之终吉象曰不速之客来敬之终吉虽不当位未大失也
　　程子曰需以险在前需时而后进上六居险之终终则变矣在需之极久而得矣隂止于六乃安其处故为入于穴穴所安也安而既止后者必至不速之客三人谓下之三阳干之三阳非在下之物需时而进者也需既极矣故皆上进不速不促之而自来也上六既需得其安处羣刚之来茍不起忌疾忿竞之心至诚尽敬以待之虽甚刚暴岂有侵陵之理故终吉也或疑以隂居三阳之上得为安乎曰三阳干体志在上进六隂位而非所止之正故无争夺之意敬之则吉也不当位谓以隂而在上也爻以六居隂为所安象复尽其义明隂宜在下而居上为不当位也然能敬顺以自处则阳不能陵终得其吉虽不当位而未至于大失也
　　朱子曰隂居险极无复有需有陷而入穴之象下应九三九三与下二阳需极并进为不速客三人之象柔不能御而能顺之有敬之之象占者当险陷中然于非意之来敬以待之则得终吉也
　　愚曰坎之初终皆曰穴以象言也四坎初负险故易伤出穴以失其居上坎极变而伏辜故敬顺入穴而无抗抗者伤而失所安顺者全而得所处不速客谓下应九三三与下二阳需极并进不速而来然无意相害但同客而已若至诚尽敬以待之不与之较自可保全终吉往者不追来者不拒干健涉险何心哉象曰虽不当位然入穴敬顺所以亦未为大失需六爻二隂为险者也四阳需时而济险者也时未至需而不轻为者初与二也需时已至果于有为者九三也居中得正所需已遂而不过为者九五也为险自祸者六四也不能为大险亦不受大戮者上六也
　　【坎下干上】
　　程子曰序卦饮食必有讼故受之以讼人之所需者饮食既有所需争讼所由起也讼所以次需也为卦干上坎下以二象言之天阳上行水性就下其行相违所以成讼也以二体言之上刚下险刚险相接能无讼乎又人内险阻而外刚彊所以讼也
　　愚曰讼不专主于饮食饮食本是末事只为是斯人口腹所需而大欲存焉故争辩常由此作以饮食日有讼则其他争城争地争位争禄财争名而成讼者从可知矣
　　讼有孚窒惕中吉终凶利见大人不利涉大川
