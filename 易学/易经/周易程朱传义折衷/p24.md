<!-- { "loadSidebar": true } -->
　　程子曰卦为贲饰之象以上下二体刚柔相交为文饰也下体本干柔来文其中而为离上体本坤刚来文其上而为艮乃为山下有火止于文明而成贲也天下之事无饰不行故贲则能亨也柔来而文刚故亨柔来文于刚而成文明之象文明所以为贲也贲之道能致亨实由饰而能亨也分刚上而文柔故小利有攸往分干之中爻往文于艮之上也事由饰而加盛由饰而能行故小利有攸往夫往而能利者以有本也贲饰之道非能増其实也但加之文彩耳事由文而显盛故为小利有攸往亨者亨通也往者加进也二卦之变共成贲义而彖分上下各主一事者葢离明足以致亨文柔又能小进也天文也文明以止人文也此承上文言隂阳刚柔相文者天之文也止于文明者人之文也止谓处于文明也质必有文自然之理理必有对待生生之本也有上则有下有此则有彼有质则有文一不独立二则为文非知道者孰能识之天文天之理也人文人之道也
　　观乎天文以察时变观乎人文以化成天下
　　程子曰天文谓日月星辰之错列寒暑隂阳之代变观其运行以察四时之迁改也人文人理之伦序观人文以教化天下天下成其礼俗乃圣人用贲之道也贲之象取山下有火又取卦变柔来文刚刚上文柔凡卦有以二体之义及二象而成者如屯取动乎险中与云雷讼取上刚下险与天水违行是也有取一爻者成卦之由也柔得位而上下应之曰小畜柔得尊位大中而上下应之曰大有是也有取二体又取消长之义者雷在地中复山附于地剥是也有取二象兼二爻交变而为义者风雷益兼取损上益下山下有泽损兼取损下益上是也有既以二象成卦复取爻之义者夬之刚决柔姤之柔遇刚是也有以用成卦者巽乎水而上水井木上有火鼎是也鼎又以卦形为象有以形为象者山下有雷頥颐中有物曰噬嗑是也此成卦之义也如刚上柔下损上益下谓刚居上柔在下损于上益于下据成卦而言非谓就卦中升降也如讼无妄云刚来岂自上体而来也凡以柔居五者皆云柔进而上行柔居下者也乃居尊位是进而上也非谓自下体而上也卦之变皆自乾坤先儒不达故谓贲本是泰卦岂有乾坤重而为泰又由泰而变之理下离本干中爻变而成离上艮本坤上爻变而成艮离在内故云柔来艮在上故云刚上非自下体而上也乾坤变而为六子八卦重而为六十四皆由乾坤之变也
　　朱子曰程説乾坤变为六子非是卦不是逐一卦画了旋变去这话难説伊川説两仪四象自下分明卦不是旋取象后方画须是都画了这卦方只就已成底卦上面取象所以有刚柔往来上下
　　愚按伊川文刚文柔之説本王辅嗣而以先儒贲本是泰为非善乎文公云彖言刚柔往来上下皆是就已画成底卦上面取象説出所以本义既説贲自损来自既济来又説是节卦变则先儒云贲本泰亦自説得葢泰上坤下干隂阳正交今贲于泰交中又交焉坤之柔下来六二以文干之刚则下卦阳质而隂章也干之刚往升上九以文坤之柔则上卦隂质而阳章也以文下逮居中得正故极亨通以文上升无位失正故止获小利内体文明故可以攸往外体艮止不可尚往故小利有攸往天文也一句无来歴先儒言上有刚柔相错四字今缺义亦有然卦之六画刚柔等而位序错如日月之运行隂阳之代谢天文露焉卦之二体内离明而外艮止如君臣父子兄弟朋友夫妇内合交感之情外列森严之分人文露焉观乎天文观乎人文当看两观字此理在天人常昭然未尝灭没人唯不加考察则不见其为文尔倘能观察此理则在天者可以知时变在人者可以化成天下也
　　象曰山下有火贲君子以明庶政无敢折狱
　　程子曰山者草木百物所聚生也火在其下而上照庶类皆被其光明为贲饰之象也君子观山下有火明照之象以修明其庶政成文明之治而无果敢于折狱也折狱者人君之所致慎也岂可恃其明而轻自用乎乃圣人之用心也为戒深矣象之所取唯以山下有火明照庶物以用明为戒而贲亦自有无敢折狱之义折狱者专用情实有文饰则没其情矣故无敢用文以折狱也
　　愚曰古人谓草木之文为贲汤诰曰贲若草木山有草木固已为文而下又有火照烛之则其文着明庶政离明也无敢折狱艮止也庶政虽明犹无敢折狱何也葢噬嗑之后王化方新亦不宜果敢用刑只当修明庶政寛恤刑罚周礼刑新国用轻典便是此意
　　初九贲其趾舍车而徒象曰舎车而徒义弗乗也程子曰初九以阳刚居明体而处下君子有刚明之徳而在下者也君子在无位之地无所施于天下唯自贲饰其所行而已趾取在下而所以行也君子修饰之道正其所行守节处义其行不茍义或不当则舍车舆而寜徒行众人之所羞而君子以为贲也舎车而徒之义兼于比应取之初比二而应四应四正也与二非正也九之刚明守义不近与于二而逺应于四舎易而従难如舎车而徒行也守节义君子之贲也是故君子所贲世俗所羞世俗所贵君子所贱以车徒为言者因趾与行为义也舎车而徒行者于义不可以乗也
　　愚曰初九阳也居一卦之下有趾之象焉二以其隂施贲于趾乗车贲之至也然义有弗可则寜舎车徒行以従义葢初之应四义也舎六二之车徒行以従五之正应所以贲吾趾者在此而不在彼也是之谓义初以徒步为贲上以白贲为无咎始终惧其文饰而丧其实也
　　六二贲其须象曰贲其须与上兴也
　　程子曰卦之为贲虽由两爻之变而文明之义为重二实贲之主也故主言贲之道饰于物者不能大变其质也因其质而加饰耳故取须义须随頥而动者也动止唯系所附犹善恶不由于贲也二之文明唯为贲饰善恶则系其质也以须为象者谓其与上同兴也随上而动动止唯系所附也犹加饰于物因其质而贲之善恶在其质也
　　愚曰此爻先儒以须为髭非也易以上为首初为尾正例也唯三居下卦之上亦得为角唯四居上卦之下亦得为尾变例也二在咸艮为腓在明夷为股非须之位若以贲趾为并则何不并濡如皤如哉须只当作须待之义贲之六爻以刚柔相错为文初九六四相应而为文二与三五与六相近而为文也今二以柔中之徳与五无应须待九三与之俱起故曰与上兴儒有席上之珍以待聘夙夜强学以待问懐忠信以待举力行以待取其须之义乎
　　九三贲如濡如永贞吉象曰永贞之吉终莫之陵也程子曰三处文明之极与二四二隂间处相贲贲之盛者也故云贲如如辞助也贲饰之盛光彩润泽故云濡如光彩之盛则有润泽诗云麀鹿濯濯永贞吉三与二四非正应相比而成相贲故戒以常永贞正贲者饰也贲饰之事难乎常也故永贞则吉三与四相贲又下比于二二柔文一刚上下交贲为贲之盛也饰而不常且非正则人所陵侮也故戒能永贞则吉也其贲既常而正谁能陵之乎
　　愚曰九三居离之上文极矣又以阳居阳立乎二隂之间伏坎故贲而至于濡润此文之润色者然必曰永贞吉何也葢文之贲须当守以正大大凡有文之人自为人所重而象乃曰终莫之陵者葢文士虽为人所爱亦为所薄若唐之王杨卢骆虽有文彩终为人所薄者以不正故也此爻教以永贞之吉者欲其文明以正正则文不胜质文质彬彬人莫之陵矣
　　六四贲如皤如白马翰如匪寇婚媾象曰六四当位疑也匪寇婚媾终无尤也
　　程子曰四与初为正应相贲者也本当贲如而为三所隔故不获相贲而皤如皤白也未获贲也马在下而动者也未获相贲故云白马其従正应之志如飞故云翰如匪为九三之寇讐所隔则婚媾遂其相亲矣已之所乗与动于下者马之象也初四正应终必获亲第始为其间隔耳四与初相逺而三介于其间是所当之位为可疑也虽为三寇雠所隔未得亲其婚媾然其正应理直义胜终必得合故云终无尤也尤怨也终得相贲故无怨尤也
　　朱子曰皤白也马人所乗人白则马亦白矣四与初相贲者乃为九三所隔而不得遂故皤如而其往来之心如飞翰之疾也然九三刚正非为寇者也乃求婚媾耳故其象如此
　　愚曰皤素貎四当位又与初为正应而疑初何也虑夫初之诱于车之饰以従二而初乃舎车而徒则非四之寇乃四之婚媾也此所以质素以交初其従正应之志如马之翰飞始虽迟疑终用其迅决矣尚何尤焉嗟夫挽士以信不以疑以实不以文茍徒相与致饰于外而情实亏焉安能保其终合而无尤哉
　　六五贲于丘园束帛戋戋吝终吉象曰六五之吉有喜也朱子曰六五柔中为贲之主敦本尚实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢寜俭故得终吉　又曰贲于丘园是个务实底束帛戋戋是贲得不甚大所以说吝两句是两意
　　愚曰丘园清髙自乐之地谓上九也五无应于下而施贲于上故束帛戋戋束帛者五匹为一端三二纁戋戋者委积之象此贲贤之礼也然徒贲贤以致其文而弗与共天位治天职食天禄则贲贤之道有所未充故不免于吝然事当人心天下闻之得不有喜故虽吝终吉贲之世上下相交以成贲治四以大臣挽士所挽者初九舎车従义之贤也五以大君而聘贤所聘上九洁白守道之贤也以不茍合之贤遇乐得贤之君此所以成贲治欤
　　上九白贲无咎象曰白贲无咎上得志也
　　程子曰上九贲之极也贲饰之极则失于华伪唯能质白其贲则无过失之咎白素也尚质素则不失其本真所谓尚质素者非无饰也不使华没实耳朱子曰贲极反本复于无色善补过矣故其象占如此
　　愚曰白贲是所谓丘园之贤也居六爻之上而自得其志白吾之白乃所以为吾之贲也尚文之世非质无以救之故无咎昔孔子自占得此卦而不怿门人问之孔子不答葢孔子欲为东周兴起文治而此卦文明以止又小利有攸往又六爻如舎车贲须皤如白马白贲皆反于质此夫子所以不怿也然夫子不能贲于一时而删诗定书系易作春秋卒能贲于万世要之斯文兴丧皆天也非人所能为也故曰天之未丧斯文也匡人其如予何

　　周易程朱义折衷卷十二
<经部,易类,周易程朱传义折衷>
　　钦定四库全书
　　周易程朱义折衷卷十三
　　元　赵采　撰
　　【坤下艮上】
　　程子曰序卦贲者饰也致饰然后亨则尽矣故受之以剥夫物至于文饰亨之极也极则必反故贲终则剥也卦五隂而一阳隂始自下生渐长至于盛极羣隂消剥于阳故为剥也以二体言之山附于地山高起地上而反附着于地頽剥之象也
　　愚按伊川释序卦之辞云物至于文饰亨之极也极则必反故贲终则剥夫物至于有文则必剥譬如草木萌芽之后渐有文彩及至一开之后则便残谢雕落故周家郁郁之文至秦则有焚坑之祸理势然也唯明理者能持盈守成恭俭反本便不至于文靡之盛则可以常久伊川谓圣人无复夫剥复相为消长圣人无复则亦无剥矣
　　剥不利有攸往
　　程子曰剥者羣隂长盛消剥于一阳之时众小人剥丧于君子故君子不利有所往唯当防言晦迹随时消息以免小人之害也
　　朱子曰剥落也五隂在下而方生一阳在上而将尽隂盛长而阳消落九月之卦也隂盛阳衰小人壮而君子病又内坤顺外艮止有顺时而止之象故占得之者不可以有所往也
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
