<!-- { "loadSidebar": true } -->
　　程子曰干之刚健为巽所畜夫刚健之性唯柔顺为能畜止之虽可以畜止之然非能固制其刚健也但柔顺以扰系之耳故为小畜也君子观小畜之义以懿美其文徳畜聚为蕴畜之义君子所蕴畜者大则道徳经纶之业小则文章才艺君子观小畜之象以懿美其文徳文徳方之道义为小也
　　朱子曰风有气而无质能畜而不能久故为小畜之象懿文徳言未能厚积而逺施也
　　愚曰懿文徳之谓小畜多识前言往行以畜其徳之谓大畜此句只重在懿字上雄曰浸以光大不亦懿乎言文王未得位之时也故曰懿徳美之未著者也文徳如诞敷文徳矢其文徳均此文徳也然彼乃大功效小畜只可懿美之而已此是以巽之柔文得干刚些子之意
　　初九复自道何其咎吉象曰复自道其义吉也
　　程子曰初五阳爻而干体阳在上之物必刚健之才足以上进而复与在上同志其进复于上乃其道也故云复自道复既自道何过咎之有无咎而又有吉也诸爻言无咎者如是则无咎矣故云无咎者善补过也虽使爻义本善亦不害于不如是则有咎之义初九乃由其道而行无有过咎故云何其咎无咎之甚明也
　　朱子曰下卦干体本皆在上之物志欲上进而为隂所畜然初九体干居下得正前逺于隂虽与四为正应而能自守以正不为所畜故有进复自道之象占者如是则无咎而吉也　又曰复自道之复与复卦之复不同复卦言向前不见了这阳如今复在此这复自道是复归他本位从那道路上去言初九干体居下得正虽与四为正应而能自守以正不为四所畜复归他本位
　　愚曰圣人欲明阳不受畜于隂之义故于履小畜二卦反复明之小畜履之反初本在上二本在五三本在四故初二皆以复言三则受畜而不得复者也故不言复复自道是复他本位又从那道路上去是不为隂所畜也何咎之有故曰何其咎以见无咎之甚明也其义吉也者以见其吉之非幸也
　　九二牵复吉象曰牵复在中亦不自失也
　　程子曰二以阳居下体之中五以阳居上体之中皆以阳刚居中为隂所畜俱欲上复五虽在四上而为其所畜则同是同志者也夫同患相忧二五同志故相牵连而复二阳并进而隂不能胜则遂其复矣故吉也曰遂其复则离畜矣乎曰凡爻之辞皆谓如是则可以如是若已然则时已变矣尚何教诫乎五为巽体巽畜于干而反与二相牵何也曰举二体而言则巽畜乎干全卦而言则一隂畜五阳也在易随时取义皆如此也二居中得中者也刚柔进退不失乎中道也阳之复其势必强二以处中故虽强于进亦不至于过刚过刚乃自失也爻止言牵复而吉之义象复明其在中之美
　　朱子曰三阳志同而九二渐近于隂以其刚中故能与初九牵连而复亦吉道也占者如是则吉矣愚曰二五俱阳爻虽若失应然皆中也二五皆中同志相求故相牵挽而复其所二牵挽而后复虽非自然犹幸志同相牵不自失其正而遂其复此其所以吉也
　　九三舆説辐夫妻反目象曰夫妻反目不能正室也程子曰三以阳爻居不得中而密比于四隂阳之情相求也又防比而不中为隂畜制者也故不能前进犹车舆説去轮辐言不能行也夫妻反目隂制于阳者也今反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也故説辐反目三自为也夫妻反目葢由不能正其室家也三自处不以道故四得制之不使进犹夫不能正其室家故致反目也
　　朱子曰九三亦欲上进然刚而不中迫近于隂而又非正应但以隂阳相説而为所系畜不能自进故有舆説辐之象然以志刚故又不能平而与之争故又为夫妻反目之象戒占者如是则不得进而有所争也
　　愚曰三若变则互震震上坤为舆阳画舆下横木也故为辐三若见畜而不可动互兑兑为毁折舆説辐矣其能进乎三四刚柔接故曰夫妻上下卦体分故曰反目又离为目巽为多白眼九三亦欲上进但刚而不中见畜而怒故反目相视圣人不责妇人女子而责夫夫正而后妻正焉故象曰不能正室责三也
　　六四有孚血去惕出无咎象曰有孚惕出上合志也程子曰四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四茍欲以力畜之则一柔敌众刚必见伤害唯尽其孚诚以应之则可以感之矣故其伤害逺见其危惧免也如此则可以无咎不然则不免乎害矣此以柔畜刚之道也四既有孚则五信任之与之合志所以得惕出而无咎也惕出则血去可知举其轻者也五既合志众阳皆从之矣
　　朱子曰以一隂畜众阳本有伤害忧惧以其柔顺得正虚中巽体二阳助之是有孚而血去惕出之象也无咎宜矣故戒占者亦有其徳则无咎也
　　愚曰以徳而论四以一隂而畜五阳以位而言四以近臣而畜君以臣畜君天下之至难也茍无忠信诚确之心以莅之其不见疑于上而见伤于巳者几希今四有中孚象孚诚内充与五同志君臣相得物莫能间则伤我者去而惕惧之心出矣此伊尹周公事如霍光便不免伤害况其下者乎
　　九五有孚挛如富以其隣象曰有孚挛如不独富也朱子曰巽体三爻同力畜干隣之象也而九五居中处尊势能有为以兼乎上下故为有孚挛固用富厚之力而以其隣之象以犹春秋以某师之以言能左右之也占者有孚则能如是也　又曰富以其隣上合志皆是説上面巽体同力畜干隣如东家取一个西家取一个説上两画言五居尊位能使动得那上下底挛如手巴挛住之象
　　愚曰四之有孚以中虚五之有孚以中实中虚信之本中实信之质四孚于五故曰上合志五孚于四故曰富以其隣四以一隂而畜干畜他不住今也四五相孚而挛如挛有手巴挛之象言恊力也五以刚实益四之隂虚恊力畜干则三阳皆吾有也阳实为富言五挛隣之四始有其富故曰不独富也五之止众刚虽以巽止健实以健止健葢五巽体而干徳此五有孚之效与四之有孚便自不同　又曰伊川之説似非小畜本防葢干本畜不住而六四柔顺巽体有孚信亦非力畜众阳求以困君子厄正人者惟朱文公言富以其隣是説巽体同力畜干为得小畜之义
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　程子曰九以巽顺之极居卦之上处畜之终从畜而止者也为四所止也既雨和也既处止也隂之畜阳不和则不能止既和而止畜之道成矣尚徳载四用柔巽之徳积满而至于成也隂柔之畜刚非一朝一夕能成由积累而至可不戒乎载积满也诗云厥声载路妇贞厉妇谓隂以隂而畜阳以柔而制刚妇若贞固守此危厉之道也安有妇制其夫臣制其君而能安者乎月望则与日敌矣几望言其盛将敌也隂已能畜阳而云几望何也此以柔巽畜其志也非力能制也然不已则将盛于阳而凶矣于几望而为之戒曰妇将敌矣君子动则凶也君子谓阳征动也几望将盈之时若已望则阳己消矣尚何戒乎既雨既处言畜道积满而成也隂既盛极君子动则有凶也隂敌阳则必消阳小人抗君子则必害君子安得不疑虑乎若前知疑虑而警惧求所以制之则不至于凶矣
　　朱子曰畜极而成隂阳和矣故为既雨既止之象葢尊尚隂徳至于积满而然也隂加于阳故虽正亦厉然隂既盛而亢阳则君子亦不可以有行矣其占如此为戒深矣
　　愚曰上以巽隂之极畜九三干刚之最三既説辐则畜道成矣故曰既雨既处既者已了之辞盖前日密而不雨者至是则既雨矣前日尚徃者至是则既处矣此岂非柔巽之徳积满而至于成之所致乎况上巽体而阳徳积柔成刚也隂道至此极矣圣人复寓夫逆制小人护持君子之意焉曰妇贞厉言妇制其夫虽正必危月几望言隂盛必消君子征凶言隂势方盛行有可疑犯之而征必罹凶咎大扺隂畜阳亦只有许多功効隂过于畜阳必危此卦所以为小畜而不可以为大也
　　【兑下干上】
　　程子曰序卦物畜然后有礼夫物之聚则有大小之别髙下之等美恶之分是物畜然后有礼履所以继畜也履礼也礼人之所履也为卦天上泽下天而在上泽而处下上下之分尊卑之义理之当也
　　履虎尾不咥人亨
　　程子曰履人所履之道也天在上而泽处下以柔履借于刚上下各得其义事之至顺理之至当也人之履行如此虽履至危之地亦无所害故履虎尾而不见咥啮所以能亨也
　　朱子曰履有所蹑而进之意也以兑遇干和説以蹑刚彊之后有履虎尾而不见伤之象故其卦为履而占如是也人能如是则处危而不伤矣
　　彖曰履柔履刚也説而应乎干是以履虎尾不咥人亨程子曰兑以隂柔履借干之阳刚柔履刚也兑以説顺应乎干刚而履借之不顺乎上隂承乎阳天下之正理也所履如此至顺至当虽履虎尾亦不见伤害以此履行其亨可知
　　刚中正履帝位而不疚光明也
　　程子曰九五以阳刚中正尊履帝位茍无疚病得履道之至善光明者也疚谓疵病夬履是也光明徳盛而辉光也
　　愚曰此卦一柔而履二刚上为干刚所履不言刚履柔者三柔履之主也以柔履刚此以六三一爻言履之义也卦后为尾干之刚虎也四向后尾也三自下而履之我説而应彼感而顺故干虽刚而不忤何者干刚为物顺之则利逆之则害庄子曰虎之与人异类而媚养己者顺也顺则不见噬咥可以亨矣彖释虎尾足矣别出帝位何也人之应世无过逆顺二境逆境莫危于履虎顺境莫大于为君然人之情不蹶于羊肠九折而蹶于平地者有矣是以履帝位之难尤难于履虎尾之难
　　象曰上天下泽履君子以辨上下定民志
　　程子曰天在上泽居下天下之正理也人之所履当如是故取其象而为履君子观履之象以辨别上下之分以定其民志夫上下之分明而后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士脩其学学至而君求之皆非有预于己也农工商贾勤其事而所享有限故皆有定志而天下之心可一后世自庶士至于公卿日至于尊荣农工商贾日至于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辨上下使各得其分以定民之心志也
　　愚曰地卑矣泽又卑焉上天下泽其象则辨矣君子以是象制是法使卑者安其卑尊者安其尊百执事无离次四民有常业此上下之所以辨也上下辨则天下元幸心葢其志自定也
　　初九素履往无咎象曰素履之往独行愿也
　　程子曰履下处者行之义初处至下素在下者也而阳刚之才可以上进若安其卑下之素而往则无咎矣夫人不能自安于贫贱之素则其进也乃贪躁而动求去乎贫贱矣非欲有为也既得其进骄溢必矣故往则有咎贤者则安履其素其处也乐其进也将有为也故得其进则有为而无不善乃守其素履者也安履其素而往者非茍利也独行其志愿尔独专也若欲贵之心与行道之心交战于中岂能安履其素也
　　愚曰履如升阶自下而上初跬步之始也凡异日或履坦或履虎尾或履帝位皆权舆于此岂可无其素哉素者平日素所践履者也以其素而往则无咎矣象曰独行愿也谓幼学壮行行其所素乃所愿也
