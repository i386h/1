<!-- { "loadSidebar": true } -->
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚冰至盖言顺也
　　程子曰天下之事未有不由积而成家之所积者善则福庆及于子孙所积不善则灾殃流于后世其大至于弑逆之祸皆因积累而至非朝夕所能成也明者则知渐不可长小积成大辨之于早不使顺长故天下之恶无由而成乃知霜冰之戒也霜而至于冰小恶而至于大皆事势之顺长也
　　朱子曰古字顺慎通用按此当作慎言当辨之于防也
　　愚曰天下之事皆起于积为善有庆善积而庆有余为恶有祸恶积而祸有余欲絶其祸于有余之后当辨其理于未积之初臣弑君子弑父天下之酷祸也岂一朝夕之故哉其所由来者渐矣葢言顺也顺者如水之就下所必至也
　　直其正也方其义也君子敬以直内义以方外敬义立而徳不直方大不习无不利则不疑其所行也程子曰直言其正也方言其义也君子主敬以直其内守义以方其外敬立则内直义形则外方义形于外非在外也敬义既立其徳盛矣不期大而大矣徳不也无所用而不周无所施而不利孰为疑乎朱子曰此以学言之也正谓本体义谓裁制敬则本体之守也直内方外程备矣不言大也疑故习而后利不疑则何假于习　又曰直方大是坤六二之三徳敬以直内义以方外敬义立而徳不是以人体之之事犹元亨利贞干之四徳而文言又以君子体仁以下之事明之也
　　愚曰敬是义之体义是敬之用敬义夹立如车两轮徳何有于偏哉此之谓直方大
　　阴虽有美含之以从王事弗敢成也地道也妻道也臣道也地道无成而代有终也
　　程子曰为下之道不居其功含晦其章美以从王事代上以终其事而不敢有其成功也犹地道代天终物而成功则主于天也妻道亦然
　　愚曰凡坤之道皆当以弗敢成为正地得终天功臣得终君事妇得终夫业特代上以终之耳不敢有其功也若敢则丧其所以为三者矣
　　天地变化草木蕃天地闭贤人易曰括囊无咎无誉葢言谨也
　　程子曰四居上近君而无相得之义故为隔絶之象天地交感则变化草木蕃盛君子相际而道亨天地闭隔则万物不遂君臣道絶贤者遯四于闭隔之时括囊晦藏则虽无令誉可得无咎言当谨自守也愚曰坤三成否故有此象易曰括囊葢言谨宻以避祸或曰四近君之位其言者何曰有三有心迹俱者是谓以遯世干初是也有心而迹不者是谓以避祸坤四是也有迹而心不者之人也非要君则卖名耳后世之山人处士是也
　　君子黄中通理正位居体美在其中而畅于四支于事业美之至也
　　程子曰黄中文在中也君子文中而达于理居正位而不失为下之体五尊位在坤唯取中正之义美积于中而通畅于四体见于事业美之至盛也愚曰黄中通理者中有文徳又贯通义理识盛衰伏者也正位居体者六变九正位也五虽正位而能居人臣之体处变而不失正者也夫为上有为上之体为下有为下之体如手足头目岂容倒置哉周公摄政未几复辟恭敬如有所畏此居人臣之体者也美在其中释黄中畅于四支释居体凡有所事之谓事事成而可世守者之谓业孟子曰君子所性仁义礼智根于心其生色也粹然见于面盎于背施于四体其见于事业者又四体之余使君子中无是美安能畅于四肢又为事业之美哉
　　阴疑于阳必战为其嫌于无阳也故称龙焉犹未离其其也故称血焉夫黄者天地之杂也天而地黄程子曰阳大阴小阴必从阳阴既盛极与阳偕矣是疑于阳也不相从则必战卦虽纯阴恐疑无阳故称龙见其与阳战也于野进不已而至于外也盛极而进不已则战矣虽盛极不离阴也而与阳争其伤可知故称血阴既盛极至与阳争虽阳不能无伤故其血黄黄天地之色谓皆伤也
　　朱子曰疑谓钧敌而无小大之差也坤虽无阳然阳未甞无也血阴属葢气阳而血阴也黄天地之正色言阴阳皆伤也
　　愚曰坤至上爻则阴穷矣穷则必变变则为干干阳也故称疑于阳疑其将变而为干也变则必战故说卦曰战于干圣人至此爻虽恶其纯阴而无阳又幸其将变而为干也故称龙焉然其质尚是阴故称血血阴也圣人又幸阴之重有所伤矣然黄相杂圣人又不能不虑阳之亦有所伤也大抵阴与阳不同阴易进而难退须是攻击尅治大叚用力方可除去而所以用力者亦不能不惫国之邪枉家之邪柔心之邪僻莫不皆然君子可不鉴战野之伤戒履霜之渐深防痛治而逺絶之哉

　　周易程朱传义折衷卷二
<经部,易类,周易程朱传义折衷>
　　钦定四库全书
　　周易程朱传义折衷卷三
　　元　赵采　撰
　　【震下坎上】
　　程子曰屯物之始生故继乾坤之后以二象言之云雷之兴隂阳始交也以二体言之震始交于下坎始交于中隂阳相交乃成云雷隂阳始交云雷相应而未成泽故为屯若已成泽则为解也又动于险中亦屯之义隂阳不交则为否始交而未畅则为屯在时则天下屯难未亨泰之时也
　　朱子曰震坎皆三画卦之名震一阳动于二隂之下故其徳为动其象为雷坎一阳陷于二隂之间故其徳为陷为险其象为云为雨为水屯六画卦之名也难也物始生而未通之意故其为字象屮穿地始出而未甲也其卦以震遇坎乾坤始交而遇险陷故其名为也
　　屯元亨利贞勿用有攸往利建侯
　　程子曰屯有大亨之道而处之利在贞固非贞固何以济屯方屯之时未可有所往也天下之屯岂独力所能济必广资辅助故利建侯也
　　朱子曰震动在下坎险在上是能动乎险中能动虽可以亨而在险则宜守正而未可遽进故筮得之者其占为大亨而利于正但未可遽有所往耳又初九阳居隂下而为成卦之主是能以贤下人得民而可君之象故筮立君者遇之则吉也
　　彖曰屯刚柔始交而难生动乎险中
　　朱子曰以二体释卦名义始交谓震难生谓坎动乎险以二体之徳释卦辞动震之为也险坎之地也
　　大亨贞雷雨之动满盈
　　程子曰所谓大亨而贞者雷雨之动满盈也隂阳始交则艰屯未能通畅及其和洽则成雷雨盈满于天地之间生物乃遂屯有大亨之道也所以能大亨由夫贞也非贞固安能出屯人之处屯有致大亨之道亦在夫贞固也
　　朱子曰自此以下释元亨利贞乃用文王本意以二体之象释卦辞雷震象雨坎象　又曰雷雨之动满盈这也是那郁塞底意思
　　愚曰雷雨之动满盈伊川云隂阳始交则艰屯未能通畅及其和洽则成雷雨满盈天地间朱文公以满盈只是那郁塞底意思此説甚长葢满盈未便是和洽雷雨巳动欲作未作满盈郁塞在此俄顷和洽即成雨也到得成雨便是解
　　天造草昩宜建侯而不寜
　　程子曰天造谓时运也草草乱无伦序昩昧不明当此时运所宜建立辅助则可以济屯虽建侯自辅又当忧勤兢畏不遑寜处圣人之深戒也
　　朱子曰天造犹言天运草杂乱昧晦防也隂阳交而雷雨作杂乱晦防塞乎两间天下未定名分未明宜立君以统治而未可遽谓安寜之时也
　　愚曰草是草草未详细昩是昧爽之昩有明意尚糊涂也
　　象曰云雷屯君子以经纶
　　程子曰坎不云雨而云云者云为雨而未成者也未能成雨所以为屯君子观屯之象经纶天下之事以济于屯难经纬纶缉谓营为也
　　朱子曰坎不言水而言云者未通之意经纶治丝之事经引之纶理之也屯难之世君子有为之时也
　　初九磐桓利居贞利建侯
　　程子曰初以阳爻在下乃刚明之才当屯难之世居下位者也未能便往济屯故磐桓也方屯之初不磐桓而遽进则犯难矣故宜居正而固其志凡人处屯难则鲜能守正茍无贞固之守则将失义安能济时之屯乎居屯之世方屯于下所宜有助乃居屯济屯之道也故取建侯之义谓求辅助也
　　朱子曰磐桓难进之貌屯难之初以阳在下又居动体而上应隂柔险陷之爻故有磐桓之象然居得其正故其占利于居贞又本成卦之主以阳下隂为民所归侯之象也故其象又如此而占者如是则利建以为侯也
　　愚曰屯于经传皆言利建侯者以上五爻互比也于初爻又言建侯者以初变得比之六位全也
　　象曰虽磐桓志行正也
　　程子曰贤人在下时茍未利虽磐桓未能遂徃济时之屯然有济屯之志与济屯之用志在行其正也
　　以贵下贱大得民也
　　程子曰九当屯难之时以阳而来居隂下为以贵下贱之象方屯之时隂柔不能自存有一阳刚之才众所归从也更能自处卑下所以大得民也或疑方屯于下何有贵乎夫以刚明之才而下于隂柔以能济屯之才而下于不能乃以贵下贱也况阳之于隂自为贵乎
　　愚曰易以贵贱言隂阳坤居二四坤众为民为贱以一阳之贵居坤隂之下故为以贵下贱一阳为震之主坤众来归之故为大得民
　　六二屯如邅如乘马班如匪寇婚媾女子贞不字十年乃字
　　程子曰二以隂柔居屯之世虽正应在上而逼于初刚故屯难邅回如助辞也乗马欲行也欲从正应而复班如不能进也班分布之义下马为班与马异处也二当屯世虽不能自济而居中得正有应在上不失义者也然逼近于初隂乃阳所求柔者刚所陵柔当屯时固难自济又为阳刚所逼故为难也设匪逼于冦难则徃求于婚媾矣婚媾正应也冦非理而至者二守中正不茍合于初所以不字茍贞固不易至于十年屯极必通乃正应而字育矣以女子隂柔茍能守其志节久必通况君子守道不回乎初为贤明刚正之人而为冦以侵逼于人何也曰此自据二以柔近刚而为义更不计初之徳如何也易之取义如此
　　朱子曰班分布不进之貌字许嫁也礼曰女子许嫁笄而字六二隂柔中正有应于上而乗初刚故为所难而邅回不进然初非为冦也乃求与已为婚媾耳但已守正故不之许至于十年数穷理极则妄求者去正应者合而可许矣爻有此象故因以戒占者愚曰按春秋传有班马之声杜氏注曰班别也震为足干变震为作足之马故曰乗马也二乗马欲从正应而逼于初九势近而求之故屯难邅回与马别处言下马不得进也然九屯之君子以贵下贱志于求辅匪二之冦乃求二婚媾也二乃曰九虽贤非巳正应守女子之贞而不轻字焉字如许嫁笄而字之字言弗许也至于十年天道变矣况人事乎乃字以应五也旁应为变正应为常故曰反常言归于常道也司马公曰人臣之道患不正也患不一也茍一于正通可遇也十年之屯其有不通者乎此爻变则为兑兑为少女故称女子十年以互坤坤为年其数十故云
　　象曰六二之难乗刚也十年乃字反常也
　　程子曰六二居屯之时而又乗刚为阳刚所逼是其患难也至于十年则难久必通矣乃得反其常与正应合也十数之终也
　　愚曰旁应为变正应为常言字以应五也
　　六三即鹿无虞惟入于林中君子几不如舍往吝象曰即鹿无虞以从禽也君子舍之往吝穷也
　　程子曰六三以柔居刚柔既不能安屯居刚而不中正则妄动虽贪于所求既不足以自济又无应援将安之乎如即鹿而无虞人也入山林者必有虞人以道之无道之者则惟陷入于林莽中君子见事之几防不若舍而勿逐徃则徒取穷吝而巳
　　朱子曰隂柔居下不中不正上无正应妄行取困为逐鹿无虞陷入林中之象君子见几不如舍去若往逐而不舍必致羞吝戒占者宜如是也
