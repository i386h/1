<!-- { "loadSidebar": true } -->
　　程子曰剥剥也谓剥落也柔变刚也柔长而刚变也夏至一隂生而渐长一隂长则一阳消至建戌则极而成剥是隂柔变刚阳也隂小人之道方长盛而剥消于阳故君子不利有所往也君子当剥之时知不可有所往顺时而止乃能观剥之象也卦有顺止之象乃处剥之道君子当观而体之君子尚消息盈虚天行也理有消衰有息长有盈满有虚损顺之则吉逆之则凶君子随时敦尚所以事天也
　　愚曰剥有禠夺之义隂自下夺阳位而变其实也不利有攸往虽是小人之道长盛君子不利有所往亦是内坤外艮有顺止之象君子于此岂与争胜负之间哉观坤艮之象顺而止之而已何者小人方盛逆之则激顺之则止易又为君子谋曰消则息虚则盈天道之行有不可违者而能因时观象见可而为之以御其变此君子之所尚也尚是好尚尊尚君子动思与天合安得不尚之
　　象曰山附于地剥上以厚下安宅
　　程子曰艮重于坤山附于地也山高起于地而反附着于地圮剥之象也上谓人君与居人上者观剥之象而厚固其下以安其居也下者上之本未有基本固而能剥者也故上之剥必自下下剥则上危矣为人上者知理之如是则安养人民以厚其本乃所以安其居也书曰民惟邦本本固邦寜
　　初六剥牀以足蔑贞凶象曰剥牀以足以灭下也程子曰隂之剥阳自下而上以牀为象者取身之所处也自下而剥渐至于身也剥牀以足剥牀之足也剥始自下故为剥足隂自下进渐消蔑于贞正凶之道也蔑无也谓消亡于正道也隂剥阳柔变刚是邪侵正小人消君子其凶可知
　　六二剥牀以辨蔑贞凶象曰剥牀以辨未有与也程子曰辨分隔上下者牀之干也隂渐进而上剥至于辨愈蔑于正也凶益甚矣隂之侵剥于阳得以益盛至于剥辨者以阳未有应与故也小人侵剥君子若君子有与则可以胜小人不能为害矣唯其无与所以被蔑而凶当消剥之时而无徒与岂能自存也言未有与剥之未盛有与犹可胜也示人之意深矣
　　愚曰初与二爻辞同只足与辨两字异象辞却别葢剥卦是大底艮卦有牀庐之象又初动为震震为足隂之剥阳必自下始故先牀足而后牀干不一顿剥将去渐渐消烁圣人言蔑贞凶者非是便凶是蔑正则凶若隂虽长而不灭正道则不至于凶凶虽主君子然小人蔑正亦凶矣剥牀以辨夫子言未有与伊川云以阳未有应与若有与则可以胜小人今观剥卦五隂已盛虽上九亦将剥而为坤安得君子更有应与此是六二剥牀以辨未至剥肤剥庐者以未有同恶共济之人耳葢六二以柔居中六五以宫人宠非相与肆为凶暴者然处羣隂之中其能终无与乎故夫子不曰无与而曰未与未者将有而未有之辞君子于此当知所以自处矣
　　六三剥之无咎象曰剥之无咎失上下也
　　程子曰众隂剥阳之时而三独居刚应刚与上下之隂异矣志従于正在剥之时为无咎者也三之为可谓善矣不言吉何也曰方羣隂剥阳众小人害君子三虽従正其势孤弱所应在无位之地于斯时也难乎免矣安得吉也其义为无咎耳言其无咎所以劝也三居剥而无咎者其所处与上下诸隂不同是与其同类相失于处剥之道为无咎如东汉之吕强是也
　　朱子曰众隂方剥阳而已独应之去其党而従正无咎之道也占者如是则得无咎
　　愚曰剥之世小人至于成羣君子几于无与然小人成羣非小人之福事势之相反则凶祸之道也剥卦之无咎者唯六三耳以其失上下四隂而独应于上也虽失上下四隂而犹与之处则小人不咎之虽居羣隂之中而志应乎上九故君子亦不之咎是之谓剥之无咎
　　六四剥牀以肤凶象曰剥牀以肤切近灾也
　　程子曰始剥于牀足渐至于肤肤身之外也将灭其身矣其凶可知隂长已盛阳剥已甚贞道已消故更不言蔑贞直言凶也五为君位剥已及四在人则剥其肤矣剥及其肤身垂亡矣切近于灾祸也
　　愚曰剥至四则牀已剥尽及人肌肤者也众正已去祸及君身何凶如之象训凶为灾明君子之无天实为之也嗟夫初二之剥足剥辨有贞可蔑则殃在众正四之剥肤无贞可蔑则殃在君身诗曰人之云亡邦国殄瘁吾于此爻伤之
　　六五贯鱼以宫人宠无不利象曰以宫人宠终无尤也程子曰剥及君位剥之极也其凶可知故更不言剥而别设义以开小人迁善之门五羣隂之主也鱼隂物故以为象五能使羣隂顺序如贯鱼然反获宠爱于在上之阳如宫人则无所不利也宫人宫中之人妻妾侍使也以隂言且取获宠爱之义以一阳在上众隂有顺従之道故发此义羣隂消剥于阳以至于极六五若能长率羣隂骈首顺序反获宠爱于阳则终无过尤也于剥之将终复发此义圣人劝迁善之意深切之至也
　　愚曰防为鱼为防艮为手持绳下连众隂贯鱼也羣隂贯鱼而进能如宫人取宠爱不逾礼越法以干预外事擅权専恣以自作威福自然无不利此开谕小人以受福之道而隂致其戒者也六居五宜尤而以正制小人使如宫人受制于阳故终无尤也或曰説卦防不为鱼而先儒以防为鱼何也曰汉上谓以重卦离知之包羲氏结绳而为罔罟以佃以渔葢取诸离离中有防防复有离防为鱼以渔也离为雉以佃也鱼龙同气东方鳞虫龙为之长震为龙水之王气防为鱼木之废气故先儒以巽为鱼
　　上九硕果不食君子得舆小人剥庐
　　程子曰诸阳消剥已尽独有上九一爻尚存如硕大之果不见食将有复生之理上九一变则纯隂矣然阳无可尽之理变于上则生于下无间可容息也圣人发明此理以见阳与君子之道不可亡也或曰剥尽则为纯坤岂复有阳乎曰以卦配月则坤当十月以气消息言则阳剥尽为坤阳复来为复然阳未尝尽也剥尽于上则复生于下矣故十月谓之阳月恐疑其无阳也隂亦然圣人不言耳隂道盛极之时其乱可知乱极则自当思治故羣心愿载于君子君子得舆也诗匪风下泉所以居变风之终也理既如是在卦亦众隂宗阳为共载之象小人剥庐若小人则当剥之极剥其庐矣无所容其身也更不论爻之隂阳但言小人处剥极则及其庐矣庐取在上之象或曰隂阳之消必待尽而后复生于下此在上便有复生之义何也夬之上六何以言终有凶曰上九居剥之极止有一阳阳无可尽之理故明其有复生之义见君子之道不可亡也夬者阳消隂隂小人之道也故但言其消亡耳何用更言却有复生之理乎
　　象曰君子得舆民所载也小人剥庐终不可用也正道消剥既极则人复思治故阳刚君子为民所承载也若小人处剥之极则小人之穷耳终不可用也非谓九为小人但言剥极之时小人如是也
　　愚曰五阳已剥独上九巍然不动如坚大之果不被蠧食则将坠于下而生于上矣食如螬食寔之食若如伊川以为不见食则上九终是剥尽安得长存只为不蠧食则核仁存全便自防生此可见阳无可尽之理也葢气有剥复理无剥复硕果不食其理之不可剥者乎到这里见得阳终不可泯灭君子终不可不用小人若更剥他反是自剥其庐舎象曰小人剥庐终不可用也见得小人终是用不得此是天理五隂载一阳舆之象一阳覆五隂庐之象又此爻艮为果为门阙下卦坤为舆或曰小人何故以一阳为庐曰君子者小人之所赖以庇存者也君子去则世道可知小人至此亦无容身之所矣
　　【震下坤上】
　　程子曰序卦物不可以终尽剥穷上反下故受之以复物无剥尽之理故剥极则复来隂极则阳生阳剥极于上而复生于下穷上而反下也复所以次剥也为卦一阳生五隂之下隂极而阳复也嵗十月隂盛既极冬至则一阳复生于地中故为复也阳君子之道阳消极而复反君子之道消极而复长也故为反善之义
　　复亨出入无疾朋来无咎反复其道七日来复利有攸往
　　程子曰复亨既复则亨也阳气复生于下渐亨盛而生育万物君子之道既复则渐以亨通泽于天下故复则有亨盛之理也出入无疾出入谓生长复生于内入也长进于外出也先云出语顺耳阳生非自外也来于内故谓之入物之始生其气至微故多屯艰阳之始生其气至微故多摧折春阳之发为隂寒所折观草木于朝暮则可见矣出入无疾谓微阳生长无害之者也既无害之而其类渐进而来则将亨盛故无咎也所谓咎在气则为差忒在君子则为抑塞不得尽其理阳之当复虽使有疾之固不能止其复也但为阻碍耳而卦之才有无疾之义乃复道之善也一阳始生至微固未能胜羣隂而发生万物必待诸阳之来然后能成生物之功而无差忒以朋来而无咎也三阳子丑寅之气生成万物众阳之功也若君子之道既消而复岂能便胜于小人必待其朋类渐盛则能协力以胜之也
　　朱子曰复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复以其阳既往而复反故有亨道又内震外坤有阳动于下而以顺上行之象故其占又为已之出入既得无疾朋类之来亦得无咎又自五月姤卦一隂始生至此七爻而一阳来复乃天运之自然故其占又为反复其道至于七日当得来复又以阳德方长故其占又为利有攸徃也反复其道徃而复来来而复徃之意七日者所占来复之期也又曰复之一阳不是顿然便生乃是自坤卦中积来且
　　一月三十日以复之一阳分作三十分便一日生一分上面儧得一分下面便生一分到十一月便一阳始成也以此见得天地无休息处
　　愚曰复之为义大则天地间阳气无有不复小则人之一心善端亦无有不复虽穷凶极恶之人昬迷中忽然悔悟便是复才复便亨通且以卦爻观之初九一阳潜伏于五隂之下虽五隂积累在上而一阳既动便觉五隂已有消散披靡气象人有千过万恶丛聚一身到善心一复虽有千过万恶亦便觉有消散披靡气象是才复便有亨通之理隂阳之反皆自内出非由外来剥极成坤阳降而入坤极而动阳升而出入其反也出其动也其出其入以顺而行未尝疾速陡顿故曰出入无疾朋阳之类也谓一阳既复则二三四五六次第而来阳类既盛何咎之有故曰朋来无咎圣人喜阳刚之复于是数来复之数曰反复其道七日来复言阳刚之反而复其道成数凡七葢阳无终穷之理自姤至复不过七日而来复也复言刚反则计其日爱之欲其来速也临言刚消则计其月恶之欲其消迟也此圣人扶阳抑隂之意也
