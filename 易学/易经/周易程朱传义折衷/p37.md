<!-- { "loadSidebar": true } -->
　　愚曰九居上前刚也有角之象上进而至于角晋之穷也故不可用以伐天下维可用以伐私邑盖上穷则反三入于坎下内卦坤为私邑故曰维用伐邑厉吉无咎贞吝夫上反则非进晋道不光矣故用以自治虽厉犹吉用以伐天下虽贞亦吝上反三坎毁离未光之象也
　　【离下坤上】
　　程子序卦晋者进也进必有所伤故受之以明夷夷者伤也夫进之而不已必有所伤理自然也明夷所以次晋也为卦坤上离下明入地中也反晋成明夷故义与晋正相反晋者明盛之卦明君在上羣贤并进之时也明夷昏暗之卦暗君在上明者见伤之时也日入于地中明伤而昏暗也故为明夷
　　愚按程云明夷昏暗之卦暗君在上明者见伤朱文公以为明夷未是説暗主只是説君子明而见伤到上六方是説暗主以愚观之坤体在上为地为晦离为日为明明入地中非暗君在上明者见伤而何
　　明夷利艰贞
　　程子曰君子当明夷之时利在知艰难而不失其贞正也在昏暗艰难之时而能不失其正所以为明君子也
　　朱子曰夷伤也为卦下离上坤日入地中明而见伤之象故为明夷又其上六为暗之主六五近之故占者利于艰难以守正而自晦其明也
　　彖曰明入地中明夷内文明而外柔顺以蒙大难文王以之
　　程子曰明入地中其明灭也故为明夷内卦离离者文明之象外卦坤坤者柔顺之象为人内有文明之徳而外能柔顺也昔者文王如是故曰文王以之当纣之昏暗乃明夷之时而文王内有文明之徳外柔顺以事纣蒙犯大难而内不失其明圣而外足以逺祸患此文王所用之道也故曰文王以之
　　利艰贞晦其明也内难而能正其志箕子以之
　　程子曰明夷之时利于处艰厄而不失其贞正谓能晦藏其明也不晦其明则被祸患不守其正则非贤明箕子当纣之时身处其国内切近其难故云内难然箕子能晦藏其明而自守其正志箕子所用之道也故曰箕子以之
　　愚曰彖举文王箕子事者盖圣人翼易至此思商辛之暴有合乎明夷之世缅懐文王箕子实得夫用明夷之道何者文王之所以用明夷者用一卦之全体也箕子之所以用明夷者应六五一爻之义也文王处君臣之间故曰大难箕子处亲亲之间故曰内难内文明如诗歌大明书述聪明之类外柔顺如夫子所谓服事殷韩子所谓臣罪当诛兮天王圣明之类利艰贞晦其明如中有九畴大法外乃佯狂为奴之类能正其志如卒为武王陈洪范以诒万世是其志之所以正也
　　象曰明入地中明夷君子以莅众用晦而明
　　程子曰明所以照君子无所不照然用明之过则伤于察太察则尽事而无含之度故君子观明入地中之象于莅众也不极其明察而用晦然后能容物和众众亲而安是用晦乃所以为明也若自任其明无所不察则已不胜其忿疾而无寛厚含容之徳人情睽疑而不安失莅众之道适所以为不明也古之圣人设前旒屏树者不欲明之尽乎隠也
　　愚按程谓用明之过则伤于察不极其明察而用晦然后能容物和众但用晦而明圣人于明夷卦言之恐非不伤察之意盖明夷之用晦只与邦无道危行言逊相似亦不是和世同尘所以彖以艰贞为晦其明即中庸素患难行乎患难使之昭昭若揭日月而行亦岂明夷之世处众之道哉
　　初九明夷于飞垂其翼君子于行三日不食有攸往主人有言象曰君子于行义不食也
　　程子曰初九明体而居明夷之初见伤之始也九阳明上升者也故取飞象昏暗在上伤阳之明使不得上进是于飞而伤其翼也翼见伤故垂朶凡小人之害君子害其所以行者君子于行三日不食君子明照见事之防虽始有见伤之端未显也君子则能见之矣故行去避之君子于行谓去其禄位而退藏也三日不食言困穷之极也事未显而处甚艰非见几之明不能也夫知几者君子之独见非众人所能识也故明夷之始其见伤未显而去之则世俗孰不疑怪故有所往适则主人有言也然君子不以世俗之见怪而迟疑其行也若俟众人尽识则伤已及而不能去矣此薛方所以为明而雄所以不获其去也愚曰明夷晋之反晋离在上离为鸟下而为明夷于飞也夫飞者必其翼今朶而垂之则翼无乃伤乎伤翼而不疾去则伤身必矣故君子于行三日不暇食也行者客也住者主人也主人必与初去留异趣者故初有所往则主人见讥而有言也象曰君子于行义不食也言君子不食而去亦义当然此孔子接淅而去齐者也程既言翼见伤故垂朶又云伤未显而去之引魏生申公白公不待见伤而去者以明爻义不思其已见伤何得以为事未显恐不若本义直以垂朶为见伤之象为简易也
　　六二明夷夷于左股用拯马壮吉象曰六二之吉顺以则也
　　程子曰六二以至明之才得中正而体顺顺时自处处之至善也虽君子自处之善然当隂闇小人伤明之时亦不免为其所伤但君子自处有道故不能深相伤害终能违避之尔足者所以行也股在胫足之上于行之用为不甚切左又非便用者手足之用以右为便唯蹶张用左盖右立为本也夷于左股谓伤害其行而不甚切也虽然亦必自免有道拯用其壮健之马则获免之速而吉也君子为隂闇所伤其自处有道故其伤不甚自拯有道故获免之疾用拯之道不壮则被伤深矣故云马壮则吉也二以明居隂闇之下所谓吉者得免伤害而已非谓可以有为于斯时也六二之得吉者以其顺处而有法则也则谓中正之道能顺而得中正所以处明伤之时而能保其吉也
　　朱子曰伤而未切救之速则免矣故其象占如此愚曰初往四二成巽巽为股震为左左股也坎为美脊之马震为作足坎震得位马之壮健者也初云垂翼二云夷股伤翼则害其飞伤股则害其行夷于左股将并其右而及之伤之渐深也二何以受伤之深二在明体之中大臣之位明盛者招殃之道位隆者贾祸之基矧当暗君在上之时乎此所以伤于左股也伤股有救乎曰有马壮则吉马所以载伤也象又以二之吉为顺以则何也盖伤股以马救伤明以顺救顺以则言岂非顺帝之则之谓乎先儒以此为文王之事
　　九三明夷于南狩得其大首不可疾贞象曰南狩之志乃大得也
　　程子曰九三离之上明之极也又处刚而进上六坤之上暗之极也至明居下而为下之上至暗在上而处穷极之地正相敌应将以明去暗者也斯义也其汤武之事乎南在前而明方也狩畋而去害之事也南狩谓前进而除害也当克获其大首大首谓暗之魁首上六也三与上正相应为至明克至暗之象不可疾贞谓诛其元恶旧染污俗未能遽革必有其渐革之遽则骇惧而不安故酒诰云惟殷之迪诸臣惟工乃湎于酒勿庸杀之姑惟教之至于既久尚曰余风未殄是渐渍之俗不可以遽革也故曰不可疾贞正之不可急也上六虽非君位以其居上而暗之极故为暗之主谓之大首夫以下之明除上之暗其志在去害而已如商周之汤武岂有意于利天下乎得其大首是能去害而大得其志矣志茍不然乃悖乱之事也
　　朱子曰以刚居刚又在明体之上而屈于至暗之下正谓上六闇主为应故有向明除害得其首恶之象然不可以亟也故有不可疾贞之戒成汤起于夏台文王兴于羑里正合此爻之义而小事亦有然者愚曰此爻程子以为汤武之事朱子以为夏台羑里事杨诚斋以为武王事愚敢从诚斋説而于不可疾贞见作易者之有忧患也大抵此时此事只当徐救而缓图之若疾于求其正则于仁义终有未尽善处或曰武王五年观政于商然后有牧野之举则亦不可谓疾贞矣愚以为使武王聴伯夷之谏少缓孟津之渡以俟商纣之自亡则周之靖安当无穷期惟伯夷之谏不行故后来周公之忧益大则一戎之定三监之阶也作易者谓不可疾贞讵不信夫
　　六四入于左腹获明夷之心于出门庭象曰入于左腹获心意也
　　朱子曰窃疑左腹者幽隠之处获明夷之心于出门庭者得意于逺去之义言筮而得此者其自处当如是也盖离体为至明之徳坤体为至闇之地下三爻明在闇外故随其逺近高下而处之不同六四以柔正居闇地而尚浅故犹可以得意于逺去五以柔中居闇地而已迫为内难正志以晦其明之象上则极乎闇矣故为自伤其明以至于闇而又足以伤人之明盖下五爻皆为君子独上一爻为暗君也
　　愚曰上六暗君也九三居明极上之敌也六四逺上而近三三为离之极离为大腹初有震象震左也四与初应故由外入内是入于左腹也互坎坎为心初九往四离变艮艮为门此言六四以柔正居闇地入于左腹去闇就明也盖四处闇尚浅乃今得遂其逺去之心以就九三之明况四与三仅门庭之隔耳出其门庭即就三矣象曰入于左腹获心意也言四之心意在于去闇君就明主今既入于左腹是获心意也此与防子事相类
　　六五箕子之明夷利贞象曰箕子之贞明不可息也程子曰五为君位乃常也然易之取义变动随时上六处坤之上而明夷之极隂闇伤明之极者也五切近之圣人因以五为切近至暗之人以见处之之义故不専以君位言上六隂暗伤明之极故以为明夷之主五切近伤明之主若显其明则见伤害必矣故当如箕子之自晦藏则可以免于难箕子商之旧臣同姓之亲可谓切近于纣矣若不自晦其明被祸可必也故佯狂为奴以免于害虽晦藏其明而内守其正所谓内难而能正其志所以谓之仁与明也若箕子可谓贞矣以五隂柔故为之戒云利贞谓宜如箕子之贞固也箕子晦藏不失其贞固虽遭内难其明自存不可灭息也
　　朱子曰居至闇之地近至闇之君而能正其志箕子之象也贞之至也利贞以戒占者
　　愚曰六五之为君夷于明者也明伤而不已任道之君子欲正之则势不顺救之则力不能去之则义不可此最难处者也必如箕子之所为而后可故曰箕子之明夷利贞箕子之处此何以为贞也甘心为奴身可辱也而自靖自献一念之正初未尝息终成异日法受圣化及民之事故曰明不可息也
　　上六不明晦初登于天后入于地象曰初登于天照四国也后入于地失则也
　　程子曰上居卦之终为明夷之主又为明夷之极上至高之地明在至高本当逺照明既夷伤故不明而反昏晦也本居于高明当及逺初登于天也乃夷伤其明而昏暗后入于地也上明夷之终又坤隂之终明伤之极者也初登于天居高而明则当照及四方也乃被伤而昏暗是后入于地失明之道也失则失其道也
　　朱子曰以隂居坤之极不明其徳以至于晦始则处高位而伤人之明终必至于自伤而坠厥命故其象如此而占亦在其中矣
　　愚曰此爻按程云居高而明常照四方乃被伤而昏晦是后入于地但上六乃坤之极隂闇之甚安得有明故曰不明晦又是闇主安得被伤而昏闇不如本义之説明白初登于天愚谓明夷之初离也离本干体故曰登天明夷之后坤也坤为地故曰后入于地此爻言明夷之主当其初也本具离明可以照四方乃但据高位以伤人之明至其后也昏暗之极失其为君之则遂坠厥命而竟入于地矣故杂卦曰明夷诛也为明夷之主而不诛者鲜矣明夷六爻当圣人作易时上似为纣三为武王四为防子五为箕子二为文王初其避纣之伯夷太公乎













　　周易程朱义折衷卷十九
　　钦定四库全书
　　周易程朱义折衷卷二十
　　元　赵采　撰
　　下经
　　【离下巽上】
