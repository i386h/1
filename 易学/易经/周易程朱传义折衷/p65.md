<!-- { "loadSidebar": true } -->
　　愚曰卦词未济亨者谓未济而常求所以济之之道既济而常以未济为心则何往而不亨彖辞未济亨柔得中也何谓柔得中卦自否来否六二之柔得中而上行天地相交否者亨矣此賛六五也何谓小狐汔济未出中也濡其尾无攸利不续终也坎为狐小狐指初爻也四为坎险五为中出中则出险矣初之四几济而未及于五是未出中也未出中是险不济也不续终是济不克也天下之理运土可以移山衔石可以填海初不续终非水溺之彼自弃也此责初六四也何谓虽当位刚柔应也三刚履柔君子不当位矣三柔履刚小人不当位矣然三隂三阳皆有匹应刚柔合徳不致孤睽此以六爻言未济可终济也
　　象曰火在水上未济君子以慎辨物居方
　　程子曰水火不交不相济为用故为未济火在水上非其处也君子观其处不当之象以慎处于事物辨其所当各居其方谓止于其所也
　　愚曰火在上水在下此水火自然之性也各辨其物矣君子何以复慎所辨各居其方矣君子何以复慎所居曰未济之六爻隂阳皆不当位君子所以慎辨物居方者阳竒隂偶使各当其位然后物以之辨方以之居也天下之事莫不皆然贵贱之殊势长防之殊列贤不肖之殊类内外之殊宜茍不辨以居之则纷杂而事何以济此未济之君子所以致慎于斯也
　　初六濡其尾吝象曰濡其尾亦不知极也
　　程子曰六以隂柔在下处险而应四处险则不安其居有应则志行于上然已既隂柔而四非中正之才不能援之以济也兽之济水必揭其尾尾濡则不能济濡其尾言不能济也不度其才力而进终不能济可羞吝也不度其才力而进至于濡尾是不知之极也
　　朱子曰以隂居下当未济之初未能自进故其象占如此
　　愚曰狐首轻尾重老狐听氷负尾而济众狐同涉老者在前小者在后先济者常彻后济者常溺故以象初六初六以柔济者也涉难犹浅而已濡其尾况其极也又何济乎象曰亦不知极也言始济如此不知其极又何如也彼亦不知极之尤非其任也吝云者不足胜任之谓
　　九二曵其轮贞吉象曰九二贞吉中以行正也
　　程子曰在他卦九居二为居柔得中无过刚之义也于未济圣人深取卦象以为戒明事上恭顺之道未济者君道艰难之时也五以柔居君位而二乃刚阳之才而居相应之地当用者也刚有凌柔之义水有胜火之象方艰难之时所頼有才臣耳尤当尽恭顺之道故戒曵其轮则得正而吉也倒曵其轮杀其势缓其进戒用刚之过也刚过则好犯上而顺不足唐郭子仪李晟当艰危未济之时能极其恭顺所以为得正而能保其终吉也于五六则言其贞吉光辉尽君道之善于九二则戒之恭顺尽臣道之正尽上下之道也九二得正而吉者以曳轮而得中道乃正也朱子曰以九二应六五而居柔得中为能自止而不进得为下之正也故其象占如此
　　愚曰坎为轮到九二则同乎既济之初九矣以刚健之徳懐谦柔之心载六五而出之险拯万民而登之岸一曵而出功用见矣易恐天下以位不当疑之而晓之曰九二正吉也夫以九居二何谓正象曰中以行正若曰中则必正二所以曵轮中而已中则无过涉而灭顶不及涉而濡尾之忧二所以正而吉者以中行正也
　　六三未济征凶利涉大川象曰未济征凶位不当也程子曰未济征凶谓居险无出险之用而行则凶也必出险而后可征三以隂柔不中正之才而居险不足以济未有可济之道出险之用而征所以凶也然未济有可济之道险终有出之理上有刚阳之应能涉险而徃从之则济矣故利涉大川也然三之隂柔岂能出险而徃非时不可才不能也三征则凶者以位不当也谓隂柔不中正无济险之才也若能涉险以从应则利矣朱子曰隂柔不中正居未济之时以征则凶然以柔乗刚将出乎坎有利涉之象故其占如此盖行者可以水浮而不可以陆走也或疑利字上当有不字愚曰下卦为坎六三未出乎坎未济之象也然在险终湏求济故利涉大川也而以征则凶何哉以柔居刚柔不能以有济而位刚有妄动之心是以欲征焉征未有不凶者也故象曰未济征凶位不当也
　　九四贞吉悔亡震用伐鬼方三年有赏于大国象曰贞吉悔亡志行也
　　程子曰九四阳刚居大臣之位上有虚中明顺之主又已出于险未济已过中矣有可济之道也济天下之艰难非刚徤之才不能也九虽阳而居四故戒以贞固则吉而悔亡不贞则不能济有悔也震动之极也古之人用力之甚者伐鬼方也故以为义力勤而逺伐至于三年然后成功而行大国之赏必如是乃能济也济天下之道当贞固如是四居柔故设此戒如四之才与时合而加以贞固则能行其志吉而悔亡鬼方之伐贞之至也
　　朱子曰以九居四不正而有悔也能勉而正则悔亡矣然以不正之资欲勉而正非极其阳刚用力之久不能也故为伐鬼方三年而受赏之象
　　愚曰未济之用在九四其爻义与既济九三同既济之九三中兴之君也未济之九四中兴之佐也凡举事而贞吉悔亡者必君子也九为刚徳四乃臣位未济之世以刚徳居臣位君子之志行者也故其振作之威用之于伐鬼方歴三年而后以大国赏其功夫自古开国承家小人勿用吾于既未济见之
　　六五贞吉无悔君子之光有孚吉象曰君子之光其晖吉也
　　程子曰五文明之主居柔而应刚其处得中虚其心而阳为之辅虽以柔居尊处之至正至善无不足也既得贞正故吉而无悔贞其固有非戒也以此而济无不济也五文明之主故称其光君子徳辉之盛而功实称之有孚也上云吉以贞也柔而能贞徳之吉也下云吉以功也既光而有孚时可济也光盛则有辉辉光之散也君子积充而光盛至于有辉善之至也故重言吉
　　朱子曰以六居五亦非正也然文明之主居中应刚虚心以求下之助故得正而吉且无悔又有光辉之盛信实而不妄吉而又吉也
　　愚曰此爻彖所谓柔得中之爻也六五居离中离为日月表之谓辉辉之所及之谓光坎无光坎受离之辉以为光者犹六二受五之辉以为光也六五以离虚之明辉于二二以坎实之孚光于五然则九二君子之光六五辉之所及也二五相孚如此未济所以终济也吉孰大焉
　　上九有孚于饮酒无咎濡其首有孚失是象曰饮酒濡首亦不知节也
　　程子曰九以刚在上刚之极也居明之上明之极也刚极而能明则不为躁而为决明能烛理刚能断义居未济之极非得济之位无可济之理则当乐天顺命而已若否终则有倾时之变也未济则无极而自济之理故止为未济之极至诚安于义命而自乐则可无咎饮酒乐也不乐其处则忿躁陨获入于凶咎矣若从乐而耽肆过礼至濡其首亦非能安其处也有孚自信于中也失是失其宜也如是则于有孚为失也人之处患知其无可奈何而放意不反者岂安于义命者哉饮酒至于濡首不知节之甚也所以至如是不能安义命也能安则不失其常矣
　　朱子曰以刚明居未济之极时将可以有为而自信自养以俟命无咎之道也若纵而不反如狐之涉水而濡其首则过于自信而失其义矣
　　愚曰未济之上九则既济之初九也始济矣有孚于同济之臣而饮酒乐衎焉此既醉人有士君子之行也何咎之有故曰无咎然饮而不已必至溺身故曰濡其首昏乱之余必至视白为黑颠倒妍媸故曰有孚失是不咎其饮酒而咎其濡首不咎其有孚而咎其所孚之失是呜呼易终于未济非忧世之书乎生生之谓易易之道初无终极也始而终终而始受之以未济则复于乾坤而生矣序卦曰物不可穷也故受之以未济终焉非谓易道尽于此也或曰上经三十下经三十四亦有意乎曰三十示无欠也三十四示无穷也













　　周易程朱传义折衷卷三十三
