<!-- { "loadSidebar": true } -->
　　朱子曰以隂居阳悔也居中得应故能亡之厥宗指九二噬肤言易合六五有柔中之徳故其象占如是愚曰五柔居尊位合有悔然五得中而应二之刚则以刚辅柔故悔亡五离也二虽兑而有离体是与五同宗而为五所宗也噬肤谓自二至上有噬嗑体故曰厥宗噬肤程解噬肤云囓肌肤而深入却似解噬肤灭鼻恐非此爻义本义以为易合得之矣却又不曽説得明白愚敢发之睽离之时五往就应人谓必为刚所伤然二虽刚实在兑体五又以柔下之假令伤亦必浅而易合往亦何咎往则有济睽之功而成国家之庆也
　　上九睽孤见豕负涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也
　　程子曰上居卦之终睽之极也阳刚居上刚之极也处离之上用明之极也睽极则拂戾而难合刚极则躁暴而不详明极则过察而多疑上九有六三之正应实不孤而其才性处此自睽孤也如人虽有亲党而多自疑猜妄生乖离虽处骨肉亲党之间而常孤独也上之与三虽为正应然居睽极无所不疑其见三如豕之汚秽而又背负泥涂见其可恶之甚也既恶之甚则猜成其罪恶如见载鬼满一车也鬼本无形而见载之一车言其以无为有妄之极也大凡失道既极则必反正理故上于三始疑而终必合也先张之弧始疑恶而欲射之也疑之者妄也妄安能常故终必复于正三实无恶故后説弧而弗射睽极而反故与三非复是冦雠乃婚媾也隂阳交而和畅则为雨上于三始疑而睽睽极则不疑而合隂阳合而益和则为雨故云往遇雨则吉往者自此以往也雨者隂阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则皆亡也
　　朱子曰睽孤谓六三为二阳所制而已以刚处明极睽极之地又自猜狠而乖离也见豕负涂见其汚也载鬼一车以无为有也张弧欲射之也説弧疑稍释也匪冦婚媾知其非冦而实亲也往遇雨则吉疑尽释而睽合也上九之于六三先睽后合故其象占如此
　　愚曰睽未有不孤者也上始疑三故亦曰睽孤离为目坎为豕坤为鬼坎为轮坤在坎上下载鬼一车也离为矢坎为弓弧也上与三本相应睽之世乃各以所见之妄而有疑焉见三之上有豕也则疑其不能近见有车也则疑其载鬼其先虚实未辨则张弧而欲射之其后见其非害也则説弧而姑置之圣人曰凡汝所见皆妄也三非汝冦乃汝婚媾也往而遇雨隂阳和合则吉矣睽未有不同者也盖上往应三则必遇坎水隂根阳故曰遇雨又赞之曰羣疑亡也方羣疑之未亡则千猜万忌无的事以为有相毁相谤皆无着实故有见豕载鬼之説及羣疑之亡也则豕非豕也涂非涂也鬼非鬼也车非车也如烦熇蒸郁之遇雨顿然胷中荡涤而消释无一或存至此则知百年之嫌隙可以一日解终身之蒙蔽可以一语通滔天之过咎可以一念消始之大乖终未有不大合者也然则睽之时其所以用睽者可不求其所以同哉

　　周易程朱义折衷卷二十
<经部,易类,周易程朱传义折衷>
　　钦定四库全书
　　周易程朱传义折衷卷二十一
　　元　赵采　撰
　　【艮下坎上】
　　程子曰序卦睽者乖也乖必有难故受之以蹇蹇者难也睽乖之时必有蹇难蹇所以次睽也蹇险阻之义为卦坎上艮下坎险也艮止也险在前而止不能进也
　　蹇利西南不利东北利见大人贞吉
　　程子曰西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人则能济天下之难故利见大人也济难者必以大正之道而坚固其守故贞则吉也凡处难者必在守贞正设使难不解不失正德是以吉也若遇难而不能固其守入于邪滥虽使茍免亦恶德也知义命者不为也
　　朱子曰蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不宜走险又卦自小过而来阳进则徃居五而得中退则入于艮而不进故其占曰利西南不利东北当蹇之时必见大人然后可以济难又必守正然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉盖见险者贵于能止而又不可终于止处险者利于进而不可失其正也
　　彖曰蹇难也险在前也
　　程子曰蹇难也蹇之为难如干之为健蹇有险阻之义屯亦难也困亦难也同为难而义则异坎险在前下止而不进故为蹇
　　见险而能止知矣哉蹇利西南徃得中也不利东北其道穷也利见大人徃有功也当位贞吉以正邦也蹇之时用大矣哉
　　程子曰以卦才言处蹇之道也上险而下止见险而能止也犯险而进则有悔咎故美其能止为知也方蹇难之时唯能止为善故诸爻除五与二外皆以徃为失来为得也蹇之时利于处平易西南坤方为顺易东北艮方为险阻九上居五而得中正之位是徃而得平易之地故为利也五居坎险之中而谓之平易者盖卦本坤由五徃而成坎故但取徃而得中不取成坎之义也方蹇而又止危险之地则蹇益甚矣故不利东北其道穷也谓蹇之极也蹇难之时非圣贤不能济天下之蹇故利于见大人也大人当位则成济蹇之功徃而有功也夫子又取卦才而言蹇之诸爻除初外余皆当正位故为贞正而吉也初六虽以隂居阳而处下亦隂之正也如以此正道正其邦可以济于蹇矣处蹇之时济蹇之道其用至大故云大矣哉天下之难岂易平也非圣人不能顺时而处量险而行从平易之道由至正之理乃蹇之时用也愚曰卦彖言利西南不利东北东北谓下体艮卦西南却无其象先儒皆以平易释西南然必卦有西南象圣人方说出来此当以卦变言盖蹇是小过变也小过未变时三四五爻互兊兊西也至震初爻进于五为蹇又互离离南也然西南何以言利东北何以不利小过之九四徃居于五而得中此济蹇之大人也蹇之大人以刚德而得中道于济难也何有故曰利西南若艮则见险而止难何由济乎故曰不利东北然彖于见险能止乃以智许之于不利东北又以道穷订之且以徃见大人为利者何也盖当蹇之时用蹇之道能止智也能徃亦智也知所不利而止与择所利而徃皆智之事智则终有功矣大人立险中何以能正邦当位而贞吉也程朱二先生以为除初六外余爻皆当位盖是说隂阳之位但夫子未有除初爻意思而初亦无凶辞防来只是说九五蹇之时用大矣哉使用易者变通于爻象之外也
　　象曰山上有水蹇君子以反身修德
　　程子曰山之峻阻上复有水坎水为险防之象上下险阻故为蹇也君子观蹇难之象而以反身修德君子之遇艰阻必反求诸已而益自修孟子曰行有不得者皆反求诸已故遇艰蹇必自省于身有失而致之乎是反身也有所未善则改之无歉于心则加勉乃自修其德也君子修德以俟时而已
　　愚曰水冒于山蹇之象也自古惟德足以已难是以君子必自反也陆贽之告德宗不过如此
　　初六徃蹇来誉象曰徃蹇来誉宜待也
　　程子曰六居蹇之初徃进则益入于蹇徃蹇也当蹇之时以隂柔无援而进其蹇可知来者对徃之辞上进则为徃不进则为来止而不进是有见几知时之美来则有誉也方蹇之初进则益蹇时之未可进也故宜见几而止以待时可行而后行也诸爻皆蹇徃而善来然则无出蹇之义乎曰在蹇而徃则蹇也蹇终则变矣故上六有硕义
　　愚曰当蹇之初才德俱弱位应两亡退而自修可也故徃则招蹇来则有誉象不絶其无徃惟戒其速徃故以宜待释之待者待蹇平也
　　六二王臣蹇蹇匪躬之故象曰王臣蹇蹇终无尤也程子曰二以中正之德居艮体止于中正者也与五相应是中正之人为中正之君所信任故谓之王臣虽上下同德而五方在大蹇之中致力于蹇难之时其艰险至甚故为蹇于蹇也二虽中正以隂柔之才岂易胜其任所以蹇于蹇也志在济君于蹇难之中其蹇蹇者非为身之故也虽使不胜志义可嘉故称其忠盖不为已也然其才不足以济蹇也小可济则圣人当盛称以为劝矣虽艰戹于蹇时然其志在济君难虽未能成功然终无过尤也圣人取其志义而谓其无尤所以劝忠荩也
　　朱子曰柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而已至于成败利钝则非所论也
　　愚曰五王也二五之臣也故曰王臣二欲济五之坎险必涉坎而后可卦中有重坎故曰王臣蹇蹇二徃济五盖为君谋非为身计故曰匪躬之故象以终无尤蔽之若曰忘身徇君假使无成亦无过也
　　九三徃蹇来反象曰徃蹇来反内喜之也
　　程子曰九三以刚居正处下体之上当蹇之时隂柔不能自立故皆附于九三之阳而喜爱之九之处三在蹇为得其所也处蹇而得下之心可以求安故以来为反犹春秋之言归也
　　愚曰卦除五外惟此一阳有济蹇之才然居不得其位非得君之应臣之助也三应上而邻二宜择所去就焉二上之才德均而权位异上在外无位三徃而就之安能济难祗益蹇耳故曰徃蹇二勤劳王室三若来而就之当反蹇而为夷焉故曰来反象曰内喜之内二也二德隂柔喜得刚助也
　　六四徃蹇来连象曰往蹇来连当位实也
　　程子曰徃则益入于坎险之深徃蹇也居蹇难之时同处艰戹者其志不谋而同也又四居上位与在下者同有得位之正又与三相比相亲者也二与初同类相类者也是与下同志众所从附也故曰来连来则与在下之众相连合也能与众合得处蹇之道也四当蹇之时居上位不徃而来以诚实与下故能连合而下之二三亦各得其实初以隂居下亦其实也处蹇难非诚实何以济当位不曰正而曰实上下之交主于诚实用各有其所也
　　愚曰四以隂柔之资介两坎之间欲徃就五则近而非应欲求趋初则逺而无应进不勇前如或碍之故曰往蹇退不勇后如或绊之故曰来连象曰当位实也若曰所以进退连蹇者縁他以隂得隂位又上下皆坎坎中实也徃来皆险难连者难之相仍也
　　九五大蹇朋来象曰大蹇朋来以中节也
　　程子曰五居君位而在蹇难之中是天下之大蹇也当蹇而又在险中亦为大蹇大蹇之时而二在下以中正相应是其朋助之来也方天下之蹇而得中正之臣相辅其助岂小也得朋来而无吉何也曰未足以济蹇也以刚阳中正之君而方在大蹇之中非得刚阳中正之臣相辅之不能济天下之蹇也二之中正固有助矣欲以隂柔之助济天下之难非所能也自古圣王济天下之蹇未有不由贤圣之臣为之助者汤武得伊吕是也中常之君得刚明之臣而能济大难者则有矣刘禅之于孔明唐肃宗之于郭子仪德宗之于李晟是也虽贤明之君茍无其臣则不能济于难也故凡六居五九居二者则多由助而有功蒙泰之类是也九居五六居二则其功多不足屯否之类是也盖臣贤于君则辅君以所不能臣不及君则赞助之而已故不能成大功也
　　愚曰有天下者不畏多难而畏寡助不患寡助而患失中坎人所畏而不犯者也五独处坎中而不畏盖其以刚得中足以任天下之大难而不辞是以多助之至不特二为之应而九三之朋亦不约而自来三与五同德故曰朋象曰大蹇朋来以中节也五不特已得中又能以其中者节三之刚使不过节二之柔使不至不及然后可与同济天下之大蹇天子以天下之难为难故曰大蹇
　　上六徃蹇来硕吉利见大人象曰徃蹇来硕志在内也利见大人以从贵也
