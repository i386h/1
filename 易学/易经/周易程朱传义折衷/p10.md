<!-- { "loadSidebar": true } -->
　　朱子曰师兵众也下坎上坤坎险坤顺坎水坤地古者寓兵于农伏至险于大顺藏不测于至静之中又卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故其卦之名曰师丈人长老之称用师之道利于得正而任老成之人乃得吉而无咎戒占者亦必如是也
　　彖曰师众也贞正也能以众正可以王矣
　　程子曰能使众人皆正可以王天下矣得众心服从而归正王道止于是也
　　朱子曰此以卦体释师贞之义以谓能左右之也一阳在下之中而五隂皆为所以也能以众正则王者之师矣
　　刚中而应行险而顺以此毒天下而民从之吉又何咎矣
　　程子曰言二也以刚处中刚而得中道也六五之君为正应信任之专也虽行险道而以顺动所谓义兵王者之师也上顺下险行险而顺也师旅之兴不无伤财害人毒害天下然而民心从之者以其义动也古者东征西怨民心从也如是故吉而无咎吉谓必克无咎谓合义又何咎矣其义固无咎也
　　朱子曰又以卦体卦徳释丈人吉无咎之义刚中谓九二应谓六五应之行险谓行危道顺谓顺人心此非有老成之徳者不能也毒害也师旅之兴不无害于天下然以其有是才徳是以民悦而从之也
　　愚曰二刚中而有应于五二将兵之主五将将之主也二有功即五之功矣以健行险以势胜以顺行险以理胜兵犹药也人不得已而后御于药然药毒所以巳疾故兵虽毒而人从之人知其一日之毒百世之利也如是而后无咎
　　象曰地中有水师君子以容民畜众
　　程子曰地中有水水聚于地中为众聚之象故为师也君子观地中有水之象以容保其民畜聚其众也
　　愚曰外卦坤顺内卦坎险文公谓伏至险于大顺藏不测于至静之中説得地中有水好中是藏于中而不露地中有水之义与地上有水便不同地中有水人不知也遇其欲用随取而凡所谓容民畜众井田之象也民即比闾族党州乡之众即其民之所推以为兵者伍两卒旅师军是也凡师之尽善无出井田井田废矣能仿古为之使兵农合一亦后世之利也
　　初六师出以律否臧凶象曰师出以律失律凶也程子曰初始之始也故言出师之义及行师之道在国兴师而言合义理则是以律法也谓以禁乱诛而动茍动不以义则虽善亦凶道也善谓克胜凶谓殃民害义也在行师而言律谓号令节制行师之道以号令节制为本所以统制于众不以律则虽善亦凶虽使胜防犹凶道也制师无法幸而不败且胜者时有之矣圣人之所戒也愚曰度量衡之法起于黄钟之九寸黄钟坎位也尔雅曰坎律铨也师出以律则教道素明兵卒有制胜敌之道也否臧失律也否读为可否之否刘遵曰否字古之不字也失律者为不善否臧则不善杜预亦曰否不也故辞曰否臧象曰失律失律则凶矣或曰师出无名而以律可谓臧乎曰司马掌九伐之法不正而动是亦失律安得不凶
　　九二在师中吉无咎王三锡命象曰在师中吉承天宠也王三锡命懐万也
　　程子曰师卦唯九二一阳为众隂所归五居君位是其正应二乃师之主专制其事者也居下而专制其事唯在师则可自古命将阃外之事得专制之在师专制而得中道故吉而无咎葢恃专则失为下之道不专则无成功之理故得中为吉凡师之道威和并至则吉也既处之尽其善则能成功而安天下故王锡宠命至于三也凡事至于三者极也六五在上既专任复厚其宠数葢礼不称则威不重而下不信也他卦九二为六五所任者有矣惟师专主其事而为众隂所归故其义最大人臣之道于事无所敢专唯阃外之事则专制之虽制之在已然因师之力而能致者皆君所与而职当为也世儒有论鲁祀周公以天子之礼乐以为周公能为人臣不能为之功则可用人臣不得用之礼乐是不知人臣之道也夫居周公之位则为周公之事由其位而能为者皆所当为也周公乃尽其职耳子道亦然唯孟子为知此义故曰事亲若曾子可也未甞以曾子之孝为有余也盖子之身所能为者皆所当为也在师中吉者以其天之宠任也天谓王也人臣非君宠任之则安得专征之权而有成功之吉象以二专主其事故此义与前所云世儒之见异矣王三锡以恩命褒其成功所以懐也
　　朱子曰九二在下为众隂所归而有刚中之徳上应于五而为所宠任故其象占如此
　　六三师或舆尸凶象曰师或舆尸大无功也
　　程子曰三居下卦之上居位当任者也不惟其才隂柔不中正师旅之事任当专一二既以刚中之才为上信必专其事乃有成功若或更使众人主之凶之道也舆尸众主也葢指三也以三居下之上故此义军旅之事任不专一覆败必矣付二三安能成功岂惟无功所以致凶也
　　朱子曰舆尸谓师徒挠败舆尸而归也以隂居阳才弱志刚不中不正而犯非其分故其象占如此
　　六四师左次无咎
　　程子曰师之进以强勇者也四以柔居隂非能进而克捷者也知其不能进而退故左次左次舎也量宜进退乃所当也故无咎见可而进知难而退师之常也唯取其退之得宜不论其才之能否也度不能胜而完师以退愈于覆败逺矣可进而退乃为咎也易之此义以示后世其戒深矣
　　朱子曰左次谓退舎也隂柔不中而居隂得正故其象如此全师以退贤于六三逺矣故其占如此
　　象曰左次无咎未失常也
　　程子曰行师之道因时施宜乃其常也故左次未为失也如四退次乃得其宜是以无咎
　　朱子曰知难而退师之常也
　　六五田有禽利执言无咎长子帅师弟子舆尸贞凶程子曰五君位兴师之主也故言兴师任将之道师之兴必以蛮夷猾夏寇贼奸宄为生民之害不可懐来然后奉辞以诛之若禽兽入于田中侵害稼穑于义宜猎取则猎取之如此而动乃得无咎若轻动以毒天下其咎大矣执言奉辞也明其罪而讨之也若秦皇汉武皆穷山林以索禽兽者也非田有禽也任将授师之道当以长子帅师二在下而为师之主长子也若以弟子众主之则所为虽正亦凶也弟子凡非长者也自古任将不专而致覆败者如晋荀林父邲之战唐郭子仪相州之败是也
　　朱子曰六五用师之主柔顺而中不为兵端者也敌加于已不得已而应之故为田有禽之象而其占利以搏执而无咎也言语辞也长子九二也弟子三四也又戒占者专于委任若使君子任事而又使小人参之则是使之舆尸而归故虽贞而亦不免于凶也
　　象曰长子帅师以中行也弟子舆尸使不当也
　　程子曰长子谓二以中正之徳合于上而受任以行若复使其余者众尸其事是任使之不当也其凶宜矣
　　上六大君有命开国承家小人勿用
　　程子曰上师之终也功之成也大君以爵命赏有功也开国封之为诸侯也承家以为卿大夫也承受也小人者虽有功不可用也故戒使勿用师旅之兴成功非一道不必皆君子也故戒以小人有功不可用也赏之以金帛禄位可也不可使有国家而为政也小人平时易致骄盈况挟其功乎汉之英彭所以亡也圣人之深虑逺戒也此专言师终之义不取爻义盖以其大者若以爻言则六以柔居顺之极师既终而在无位之地善处而无咎者也
　　朱子曰师之终顺之极论功行赏之时也坤为土故有开国承家之象然小人则虽有功亦不可使之得有爵土但优以金帛可也戒行赏之人于小人则不可用此占而小人遇之亦不得用此爻也
　　象曰大君有命以正功也小人勿用必乱邦也
　　程子曰大君持恩赏之柄以正军旅之功师之终也虽赏其功小人则不可以有功而任用之用之必乱邦小人恃功而乱邦者古有之矣
　　朱子曰圣人之戒深矣
　　愚曰师济矣上六何为哉论功行赏而已坤为土为国邑故大君论功行赏功大者爵之国功小者承之家惟小人用此例象以有命为正功正前勲也以勿用为必乱邦杜后患也当师之时偏禆行阵间未必皆君子小人有功何以待之伊川言小人有功不可用赏之以金帛禄位可也不可使有国有家而为政此汉英彭所以亡朱文公本义亦如此説后来思量得他既一例有功如何不及他得防来开国承家是公共防未分君子小人到小人勿用是勿更用他与谋议经画光武自定天下之后一例论功行赏其所用在左右者则邓禹耿弇贾复数人他不与焉此意未曾改入本义晏渊因问古之行封真是裂土地与之非如后世虚带爵邑若使小人得之终必有弊文公云势不容不封他但圣人须别有以处之今虽未知得如何只如舜封象使吏治其国则知待小人亦必有道也但文公谓光武所用在左右者则邓禹耿弇贾复数人不知光武正不曽用得此数人所以南轩论寇邓贾识明智达量洪器逺以当时大臣论之三子者过之逺甚用以图政岂不可乎而乃执一槩之嫌废大公之义以此观之则是髙帝犯小人勿用之戒光武又惩创髙帝太过虽功臣是君子亦一例不用悲夫
　　【坤下坎上】
　　程子曰序卦众必有所比故受之以比比亲辅也人之类必相亲辅然后能安故旣有众则必有所比比所以次师也为卦上坎下坤以二体言之水在地上物之相切比无间莫如水之在地上故为比也又众爻皆隂独五以阳刚居君位众所亲附而上亦亲下故为比也
　　比吉原筮元永贞无咎不寜方来后夫凶
　　程子曰比吉道也人相亲比自为吉道故杂卦云比乐师忧人相亲比必有其道茍非其道则有悔咎故必推原占决其可比者而比之筮谓占决卜度非谓以蓍也所比必元永贞则无咎元谓有君长之道永谓可以常久贞谓得正道上之比下必有此三者下之从上必求此三者则无咎也
　　朱子曰九五以阳刚居上之中而得其正上下五隂比而从之以一人而抚万邦以四海而仰一人之象故筮者得之则当为人所亲辅然必再筮以自审有元善长永贞固之徳然后可以当众之归而无咎其未比而有所不安者亦将皆来归之若又迟而后至则此交巳固彼来巳晚而得凶矣若欲比人则亦以是而反观之耳
　　愚曰众隂无主则乱一阳无辅则孤合而成比斯吉矣葢自乾坤定位以来屯以匡济蒙以教训需以飬育讼以息争师以去梗至是天下一家中国一人矣夫比以久逺托也寜择而比无比而择故必原筮以决其所比伊川谓原是推原筮是占决卜度非所以蓍也文公云筮只做占决説亦不妨然亦不必説不是筮原者再也如周官禁原蚕之原比自复来一变师二变谦三变豫自谦豫有艮手持震草之象故曰原筮原筮谨所求也众隂皆于五从之可无疑矣然且初筮之曰五可从乎筮之曰我可从五乎元大也永久也贞正也五若有是三徳我则从之可无咎矣夫上有可比之徳则四海之内奔走听命之不暇故曰不寜方来坎劳卦也不寜也坤为方文公云有不安者皆来归之则是不寜之方皆来亲比后至者则取凶之道也郦生説田横以天下后服者先亡正此意伊川乃云来比之至不速而后则虽夫亦凶恐不若文公説后来者此与左传崔子言前夫当之矣是一类语
　　彖曰比吉也比辅也下顺从也
　　程子曰比吉也比者吉之道也物相亲比乃吉道也比辅也释比之义比者相亲辅也下顺从也解卦所以为比也五以阳居尊位羣下顺从以亲辅之所以为比也
　　原筮元永贞无咎以刚中也
