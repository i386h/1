<!-- { "loadSidebar": true } -->
　　程子曰既济之时大者既已亨矣小者尚有未亨也虽既济之时不能无小未亨也小字在下语当然也若言小亨则为亨之小也利贞处既济之时利在贞固以守之也初吉方济之时也终乱济极则反也朱子曰既济事之既成也为卦水火相交各得其用六爻之位各得其正故为既济亨小当为小亨大抵此卦及六爻占辞皆有警戒之意时当然也
　　彖曰既济亨小者亨也利贞刚柔正而位当也初吉柔得中也终止则乱其道穷也
　　程子曰既济之时大者固已亨矣唯有小者未亨也时既济矣固宜贞固以守之卦才刚柔正当其位当位者其常也乃正固之义利于如是之贞也隂阳各得正位所以为既济也二以柔顺文明而得中故能成既济之功二居下体方济之初也而又善处是以吉也天下之事不进则退无一定之理济之终不进而止矣无常止也衰乱至矣葢其道已穷极也九五之才非不善也时极道穷理当必变也圣人至此奈何曰唯圣人为能通其变于未穷不使至于极也尧舜是也故有终而无乱愚曰水火相交坎离致用故曰既济既济亨而继之曰小文王变文以示义孔子彖之曰既济亨小者亨也朱汉上谓彖文脱一小字当云既济亨小小者亨也此言是也何谓小者亨卦自泰来泰九二之四成丰四已济险而小者未尽亨九四之五则小者亨矣何以知小者亨六爻皆隂居阳上故曰小者亨也何谓刚柔正而位当隂皆居隂阳皆居阳柔正位乎二刚正位乎五是以能成既济之功其曰利贞者此也然下离而上坎始文明而终坎险有初吉终乱之象夫坎欲其行不欲其止上六变成艮艮止也止于既济则其道遂穷乱之所由生也初吉故小者遂以为亨终乱故君子方以为虑象曰君子以思患豫防此之谓也
　　象曰水在火上既济君子以思患而豫防之
　　程子曰水火既交各得其用为既济时当既济唯虑患害之生故思而豫防使不至于患也自古天下既济而致祸乱者盖不能思患而豫防也
　　初九曵其轮濡其尾无咎象曰曵其轮义无咎也程子曰初以阳居下上应于四又火体其进之志锐也然时既济矣进不已则及于悔咎故曵其轮濡其尾乃得无咎轮所以行倒曵之使不进也兽之涉水必揭其尾濡其尾则不能济方既济之初能止其进乃得无咎不知已则至于咎也既济之初而能止其进则不至于极其义自无咎也
　　朱子曰轮在下尾在后初之象也曵轮则车不前濡尾则狐不济既济之初谨戒如是无咎之道占者如是则无咎矣
　　愚曰初与四应四坎为轮初卦后为尾既济之初如驾大车涉大川坎轮将泊于岸济与不济只在此一步初以刚健之力倘若努力曵而出之轮既出矣尾虽濡何害焉周公济成王涉渊水卒诛管蔡致太平虽狼防其尾庸何伤或曰圣人作车以行险作舟以行水此以车济何也诗曰济盈不濡轨又曰河水汤汤渐车帷裳此车济之证也
　　六二妇防其茀勿逐七日得象曰七日得以中道也程子曰二以文明中正之徳上应九五刚阳中正之君宜得行其志也然五既得尊位时既已济无复进而有为矣则于在下贤才岂有求用之意故二不得遂其行也自古既济而能用人者鲜矣以唐太宗之用人尚怠于终况其下者乎于斯时也则刚中反为中满坎离乃为相戾矣人能识时知变则可以言易矣二隂也故以妇言茀妇人出门以自蔽也防其茀则不可行矣二不为五之求用则不得行如妇之防茀也然中正之道岂可废也时过则行矣逐者从物也从物则失其素守故戒勿逐自守不失则七日当复得也卦有六位七则变矣七日得谓时变也虽不为上所用中正之道无终废之理不得行于今必行于异时也圣人之为劝戒深矣中正之道虽不为时所用然无终不行之理故防茀七日当复得谓自守其中异时必行也不失其中则正矣
　　朱子曰二以文明中正之徳上应九五刚阳中正之君宜得行志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐自得之戒
　　愚曰离为妇二坤为舆茀妇车之蔽诗曰翟茀以朝是也五与二正应也五当既济之时安于其位无动而有为之志五不动二虽有文明之徳岂能自行哉譬如妇车有茀自蔽则可行今为人所窃而防其茀欲行不可也然二五为隂阳正应数穷必复五终应二则二可往五是防茀复得而妇车可行王辅嗣云二处初九九三之间能无见侵乎然既济之时不容邪道六二亦中正不承三不比初执守贞固窃茀者不过七日不逐而自得此説亦好二至四互坎坎为盗故云防茀七日得谓自二数之至上为五复自初数之二凡七日也自初至二有兊象兊为毁折故盗不成而七日复得也象曰以中道盖二五不特正应又皆以中道相与安得不终合以成既济之功哉
　　九三髙宗伐鬼方三年克之小人勿用象曰三年克之惫也
　　程子曰九三当既济之时以刚居刚用刚之至也既济而用刚如是乃髙宗伐鬼方之事髙宗必商之髙宗天下之事既济而逺伐暴乱也威武可及而以救民为心乃王者之事也唯圣贤之君则可若骋威武忿不服贪土地则残民肆欲也故戒不可用小人小人为之则以贪忿私意也非贪忿则莫肯为也三年克之见其劳惫之甚圣人因九三当既济而用刚发此义以示人为法为诫岂浅见所能及也言惫以见其事之至难在髙宗为之则可无髙宗之心则贪忿以残民也
　　朱子曰既济之时以刚居刚髙宗伐鬼方之象也三年克之言其久而后克戒占者不可轻动之意小人勿用占法与师上六同
　　愚曰鬼方朔方化外之小国指上六坎言也三以刚居刚纯任刚徳力于济者也然兵不可轻用而任刚以济初虽吉未保终之不乱也髙宗中兴鬼方未化伐之固所以济之也伐而必克固成济也克之必三年则为力亦惫矣幸而不用小人否则兵穷于外民困于内终乱必矣舜征有苗用武而三旬逆命脩文而七旬来格乌在其惫哉
　　六四繻有衣袽终日戒象曰终日戒有所疑也
　　程子曰四在济卦而水体故取舟为义四近君之位当其任者也当既济之时以防患虑变为急繻当作濡谓渗漏也舟有罅漏则塞以衣袽以僃濡漏又终日戒惧不怠虑患当如是也不言吉方免于患也既济之时免患则足矣岂复有加也终日戒惧常疑患之将至也处既济之时当畏慎如是也
　　朱子曰既济之时以柔居柔能预僃而戒惧者也故其象如此
　　愚曰四坎体初之四成巽下又有坎巽木在水上舟象也四未交初巽毁坎见舟漏也既济已升上体济人者已出轮自济者已得茀济者已克国天下已安已治矣四柔而位正徳谦而心小处治安之世如在敝舟之中衣袽之僃先具终日之间必戒本无可疑常若有疑思患豫防如此者吁智哉
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　程子曰五中实孚也二虚中诚也故皆取祭祀为义东邻阳也谓五西邻隂也谓二杀牛盛祭也禴薄祭也盛不如薄者时不同也二五皆有孚诚中正之徳二在济下尚有进也故受福五处济极无所进矣以至诚中正守之茍未至于反耳理无极而终不反者也已至于极虽善处无如之何矣故爻象唯言其时也五之才徳非不善不如二之时也二在下有进之时故中正而孚则其吉大来所谓受福也吉大来者在既济之时为大来也亨小初吉是也
　　朱子曰东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也
　　愚曰二五相易复为泰卦互震兊五震体东邻也二兊体西邻也坤为牛兊为刑杀坎为血离为夏禴祭也既济之六二文明柔克之佐也至于九五则济难刚克之主也难既济矣志得而祀丰此髙宗日所以有飞雉之祥况于后世之君矜功昧道者乎故六国殄而封禅之辔已驾四夷息而祷祠之事未央此易所以垂戒曰东邻杀牛不如西邻之禴祭实受其福何者九五当既济之盛而防乎险鲜不以侈败而不克终六二在下始得济时又丽乎明所以谓东邻不如西邻之时也
　　上六濡其首厉象曰濡其首厉何可久也
　　程子曰既济之极固不安而危也又隂柔处之而在险体之上坎为水济亦取水义故言其穷至于濡首危可知也既济之终而小人处之其败壊可立而待也既济之穷危至于濡首其能长久乎
　　朱子曰既济之极险体之上而以隂柔处之为狐涉水而濡其首之象占者不戒危之道也
　　愚曰初九濡尾而义无咎者以刚处济之始久于济者也上六濡首而身以厉者以柔处济之极溺于济者也既济之上六未济之初六也犹泰之为否虽然济之亦在人而已使之至于可久而不穷者人也故繇词初吉终乱亦不是自然如此易只警戒人不使有初无终若能终始惟一何尝乱来所以夫子便言终止添一止字便意活惟人当既济心便止足则有乱若不自满可以长治久安呜呼时君世主有初无终盖不明既济之戒也
　　【坎下离上】
　　程子曰序卦物不可穷也故受之以未济终焉既济矣物之穷也物穷而不变则无不已之理易者变易而不穷也故既济之后受之以未济而终焉未济则未穷也未穷则有生生之义为卦火在水上不相为用故为未济
　　愚曰上经首乾坤而终坎离下经首咸恒而终未济何也乾坤之六子坎离之功最大一元之气判于乾坤乾坤之用成于水火然坎离之水火水在火上相交之水火也未济之水火火在水上不交之水火也水火交则天地生物之功由是而成水火不交则天地闭物而生理熄矣在人身亦然故曰未济男之穷也
　　未济亨小狐汔济濡其尾无攸利
　　程子曰未济之时有亨之理而卦才复有致亨之道唯在慎处狐能渡水濡尾则不能济其老者多疑畏故履冰而听惧其防也小者则未能畏惧故勇于济汔当为仡壮勇之状书曰仡仡勇夫小狐果于济则濡其尾而不能济也未济之时求济之道当至慎则能亨若如小狐之果则不能济也既不能济无所利矣
　　朱子曰未济事未成之时也水火不交不相为用卦之六爻皆失其位故为未济汔几也几济而濡尾犹未济也占者如此何所利哉
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　程子曰以卦才言也所以能亨者以柔得中也五以柔居尊位居刚而应刚得柔之中也刚柔得中处未济之时可以亨也小狐汔济据二而言也二以刚阳居险中将济者也又上应于五险非可安之地五有当从之理故果于济如小狐也既果于济故有濡尾之患未能出于险中也其进锐者其退速始虽勇于济不能继续而终之无所往而利也虽隂阳不当位然刚柔皆相应当未济而有与若能重慎则有可济之理二以汔济故濡尾也卦之诸爻皆不得位故为未济杂卦云未济男之穷也谓三阳皆失位也斯义也闻之成都隠者
