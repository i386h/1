<!-- { "loadSidebar": true } -->
　　朱子曰上六以隂柔居归妹之终而无应约婚而不终者也故其象如此而于占为无所利也
　　愚曰上六之女谓三兊也震为竹坤动为方竹器而方筐也三之上兊女承震筐也隂虚无实承虚筐也三兊为羊士震也坎为血上动之三坎毁兊见兊为刑杀士刲羊无血也女之适人贽有榛栗枣脩盛之以筐以见舅姑今但有筐而无实则不成见舅姑矣娶女者必刲羊以告庙毛血必具今士刲羊而无血则不成告庙矣三与上皆失应故有是象文公云约婚而不终者也此说得之夫约婚不终由不慎始也此君子之于归妹所以永终知敝者此也





　　周易程朱传义折衷卷二十八
　　钦定四库全书
　　周易程朱传义折衷卷二十九
　　元　赵采　撰
　　【离下震上】
　　程子曰序卦得其所归者必大故受之以丰物所归聚必成其大故归妹之后受之以丰也丰盛大之义为卦震上离下震动也离明也以明而动动而能明皆致丰之道明足以照动足以亨然后能致丰大也
　　丰亨王假之勿忧宜日中
　　程子曰丰为盛大其义自亨极天下之光大者唯王者能至之假至也天位之尊四海之富羣生之众王道之大极丰之道其唯王者乎丰之时人民之繁庶事物之殷盛治之岂易周为可忧虑宜如日中之盛明广照无所不及然后无忧也
　　朱子曰丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　程子曰丰者盛大之义离明而震动明动相资而成丰大也王者有四海之广兆民之众极天下之大也故丰大之道唯王者能致之所有既大其保之治之之道亦当大也故王者之所尚至大也所有既广所治既众当忧虑其不能周及宜如日中之盛明普照天下无所不至则可勿忧矣如是然后能保其丰大岂小才小知之所能也既言丰盛之至复言其难常以为戒日中盛极则有昃昳月既盈满则有亏缺天地之盈虚尚与时消息况人与鬼神乎盈虚谓盛衰消息谓进退天地之运亦随时进退也鬼神谓造化之迹于万物盛衰可见其消息也于丰盛之时而为此诫欲其守中不至过盛处丰之道岂易也哉愚曰丰者盛大之称当其盛大凡物未有不亨者也夫子作彖辞曰明以动故丰者何此以离震二体言致丰之道也葢明而不动则明无所用空明而已动而不明则行无所向冥行而已丰亨盛大之治唯明而有为之君能致之故丰曰勿忧宜日中宜照天下者何此以下卦离体而言保丰之道也坎为加忧卦中离见巽伏勿忧也离为日为午日在午日中也光照天下也宜日中者谓当盛而虑衰兢兢业业如捧盘水使之满而不溢中而不昃则为长治久安不然盛极必衰治极必乱故下文便言日中则昃月盈则食天地盈虚与时消息而况于人乎况于鬼神乎以天地日月言却似圣人到此亦无着力处曰是不然圣人主持造化扶植天地者也尧之治正日中也不传子而传舜故不昃舜之治亦日中也不传子而传禹故不昃周自文武至于成王亦日中也而周公毕公君陈戒慎兢业扶持盛治至康王之世颂声洋溢有如一日亦未尝有昃食之证信知宜日中者在人岂可便谓囿于盈虚消息之数而不以明动保之哉
　　象曰雷电皆至丰君子以折狱致刑
　　程子曰雷电皆至离震并行也二体相合故云皆至明动相资成丰之象离明也照察之象震动也威断之象折狱者必照其情实唯明克允致刑者以威其奸恶唯断乃成故君子观雷电动明之象以折狱致刑也噬嗑言先王勅法丰言君子折狱以明在上而丽于威震王者之事故为制刑立法以明在下而丽于威震君子之用故为折狱致刑旅明在上而云君子者旅取慎用刑与不留狱君子皆当然也
　　初九遇其配主虽旬无咎往有尚象曰虽旬无咎过旬灾也
　　程子曰雷电皆至成丰之象明动相资致丰之道非明无以照非动无以行相须犹形影相资犹表里初九明之初四动之初宜相须以成其用故虽旬而相应位则相应用则相资故初谓四为配主已所配也配虽匹称然就之者也如配天以配君子故初于四云配四于初云夷也虽旬无咎旬均也天下之相应者常非均敌如隂之应阳柔之从刚下之附上敌则安肯相从唯丰之初四其用则相资其应则相成故虽均是刚阳相从而无过咎也葢非明则动无所之非动则明无所用相资而成用同舟则秦越一心共难则仇怨协力事势使然也往而相从则能成其丰故云有尚有可加尚也在他卦则不相下而离隙矣圣人因时而处宜随事而顺理夫势均则不相下者常理也然有虽敌而相资者则相求也初四是也所以虽旬而无咎也与人同而力均者在乎降已以相求协力以从事若先坏已之私有加上之意则患当至矣故曰过旬灾也均而先已是过旬也一求胜则不能同矣
　　朱子曰配主谓四旬均也谓皆阳也当丰之时明动相资故初九之遇九四虽皆阳刚而其占如此也愚曰离性上升故下卦三爻皆上适于震初九适四以其配之所在也卦以泰九二之四而成丰则九四者成卦之主也四虽配所在而九非其配故曰配主遇者不期而防四不应初而初主之不期防而防故曰遇其配主数穷于十既周则曰旬四非初配故初虽遇四不可久处然虽旬日尚可无咎所以无咎者以初既遇四四必往初四初相易则初亦尚乎四尚亦配也以下配上曰尚今之尚主是也若过旬日则为灾矣数穷则宜变易之道也
　　六二丰其蔀日中见斗往得疑疾有孚发若吉象曰有孚发若信以发志也
　　程子曰明动相资乃能成丰二为明之主又得中正可谓明者也而五在正应之地隂柔不正非能动者二五虽皆隂而在明动相资之时居相应之地才不足耳既其应之才不足资则独明不能成丰既不能成丰则丧其明功故为丰其蔀日中见斗二至明之才以所应不足与而不能成其丰丧其明功无明功则为昏暗故云见斗斗昏见者也蔀周匝之义用障蔽之物掩晦于明者也斗属隂而主运之象五以隂柔而当君位日中盛明之时乃见斗犹丰大之时而遇柔弱之主斗以昏见言见斗则是明丧而暗矣二虽至明中正之才所遇乃柔暗不正之君既不能下求于已若往求之则反得疑猜忌疾暗主如是也然则如之何而可夫君子之事上也不得其心则尽其至诚以感发其志意而已茍诚意能动则虽昏蒙可开虽柔弱可辅也虽不正可正也古人之事庸君常主而克行其道者已之诚意上达而君见信之笃耳管仲之相桓公孔明之辅后主是也若能以诚信发其志意则得行其道乃为吉也有孚发若谓以已之孚信感发上之心志也茍能发则其吉可知谓柔暗有可发之道也
　　朱子曰六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昏也往而从之则昏暗之主必反见疑唯在积其诚意以感发之则吉戒占者宜如是也虚中有孚之象
　　愚曰此卦与离卦相似但上九一爻变而不全耳故下三爻离体全有明德者也上三爻离体缺暗而不明者也故彖有昃食之辞爻有蔀斗沛沬之喻而诸爻以明暗为吉凶也蔀者用草覆暧掩蔽之物或曰草苫也震巽为草故曰蔀喻暗也下体离为日中五兊伏艮艮离贲象天文也震少阳其防七天文而数七斗象也六二以明中正之才当丰之世而遇六五暗昧之君犹当昼而见夜斗其暗甚矣五当下求二者也今五暗不应二二若自往以求之五必反见疑何者夜光明月无因而前匹夫且为之按剑况五暗甚二怀明德不待招而往见疑必矣故曰往得疑疾然六二中虚有信之本孚信相感五之疑心必昭然若发矣吉孰大焉象曰信以发志言以二之信发五之志则五之暗昧亦必明矣
　　九三丰其沛日中见沬折其右肱无咎象曰丰其沛不可大事也折其右肱终不可用也
　　程子曰沛者古本有作斾字者王弼以为幡幔则是斾也幡幔围蔽于内者丰其沛其暗更甚于蔀也三明体而反暗于四者所应隂暗故也三居明体之上阳刚得正本能明者也丰之道必明动相资而成三应于上上隂柔又无位而处震之终既终则止矣不能动者也他卦至终则极震至终则止矣三无上之应则不能成丰沬星之微小无名数者见沬暗之甚也丰之时而遇上六日中而见沬者也右肱人之所用乃折矣其无能为可知贤智之才遇明君则能有为于天下上无可赖之主则不能有为如人之折其右肱也人之为有所失则有所归咎曰由是故致是若欲动而无右肱欲为而上无所赖则不能而已更复何言无所归咎也三应于上上隂而无位隂柔无势力而处既终其可共济大事乎既无所赖如右肱之折终不可用矣
　　朱子曰沛一作斾谓幡幔也其蔽甚于蔀矣沬小星也三处明极而应上六虽不可用而非咎也故其象占如此
　　愚按沛古本作斾辅嗣以为幡幔震为黄兊金断之斾也斾之蔽明尤甚于蔀三之上成艮艮离亦天文沬斗后小星随斗而动者见沬则暗尤甚于见斗三以离体之极至明刚正当丰之世而上六以隂柔极暗应之犹当昼而见斗后小星其暗极矣斯人也岂可与共大事哉兊为右伏艮为肱兊折之折右肱也上六暗极既不可以大事三若从之必罹其咎故自折其右肱以示终不可用右肱致用者也右肱折尚可用乎退居无能庶几免咎
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　程子曰四虽阳刚为动之主又得大臣之位然以不中正遇隂暗柔弱之主岂能致丰大也故为丰其蔀蔀周围掩蔽之物周围则不大掩蔽则不明日中见斗当盛明之时反昏暗也夷主其等夷也相应故谓之主初四皆阳而居初是其德同又居相应之地故为夷主居大臣之位而得在下之贤以为之助则能致丰大乎曰在下者上有当位为之与在上者下有贤才为之助岂无益乎故吉也然而致天下之丰有君而后能也五隂柔居尊而震体无虚中巽顺下贤之象下虽多贤亦将何为葢非阳刚中正不能致天下之丰也位不当谓以不中正居髙位所以暗而不能致丰日中见斗谓幽暗不能光明君隂柔而臣不中正故也阳刚相遇吉之行也下就于初故云行下求则为吉也
　　朱子曰象与六二同夷等夷也谓初九也其占为当丰而遇暗主下就同德则吉也
　　愚曰四居震巽之中震巽为草掩蔽覆暧蔀也兊有伏艮四应离初艮离为天文震动也其策七天文动而七斗也离目为见九四处不当位如在蔀中自蔽其明又上卦离体毁缺其幽而不明乃自取之非二三比矣夷均也主四也夷主谓初也初与四皆是阳为同德故曰夷主初四虽不应倘四以同德之故行而遇初则亦吉何者四得以资其明也故曰吉行行则吉也初曰往四曰行两相求而相遇曰配主就初而言也曰夷主就四而言也
　　六五来章有庆誉吉象曰六五之吉有庆也
