<!-- { "loadSidebar": true } -->
　　程子曰九以刚实居上而又成艮之主在艮之终止之至坚笃者也敦笃实也居止之极故不过而为敦人之止难于久终故节或移于晚守或失于终事或废于久人之所同患也九能敦厚于终止道之至善所以吉也六爻之德唯此为吉天下之事唯终守之为难能敦于止有终者也上之吉以其能厚于终也愚曰艮本坤体坤厚也五爻言施艮之地未尝言艮道也言艮道者其上九乎艮道何道也曰厚而已天下之物薄则易摇厚则难动上九重艮之极所谓岳不动者也何厚如之故曰敦艮在圣人也大德敦化见于中庸安土敦乎仁见于易所以法艮道也象曰以厚终者何靡不有初鲜克有终非厚不能终也





　　周易程朱传义折衷卷二十七
　　钦定四库全书
　　周易程朱传义折衷卷二十八
　　元　赵采　撰
　　【艮下巽上】
　　程子曰序卦艮者止也物不可以终止故受之以渐渐者进也止必有进屈伸消息之理也止之所生亦进也所反亦进也渐所以次艮也进以序为渐今人以缓进为渐进以序不越次所以缓也为卦上巽下艮山上有木木之髙而因山其髙有因也其髙有因乃其进有序也所以为渐也
　　渐女归吉利贞
　　程子曰以卦才兼渐义而言也乾坤之变为巽艮巽艮重而为渐在渐体而言中二爻交也由二爻之交然后男女各得正位初终二爻虽不当位亦阳上隂下得尊卑之正男女各得其正亦得位也与归妹正相对女之归能如是之正则吉也天下之事进必以渐者莫如女归臣之进于朝人之进于事固当有序不以其序则陵节犯义凶咎随之然以义之轻重廉耻之道女之从人最为大也故以女归为义男女万事之先也诸卦多有利贞而所施或不同有涉不正之疑而为之戒者有其事必正乃得宜者有言所以利者以其有贞也所谓涉不正之疑而为戒者损之九二是也处隂居説故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于如此贞正也葢其固有非设戒也渐之义宜能亨而不云亨者葢亨者通达之义非渐进之义也
　　朱子曰渐渐进也为卦止于下而巽于上为不遽进之义有女归之象焉又自二至五位皆得正故其占为女归吉而又戒以利贞也
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　程子曰如渐之义而进乃女归之吉也谓正而有渐也女归为大耳它进亦然渐进之时而隂阳各得正位进而有功也四复由上进而得正位三离下而为上遂得正位亦为进得位之义以正道而进可以正邦国至于天下也凡进于事进于德进于位莫不皆当以正也上云进得位往有功也统言隂阳得位是以进而有功复云其位刚得中也所谓位者五以刚阳中正得尊位也诸爻之得正亦可谓之得位矣然未若五之得尊位故特言之内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有困穷也
　　愚曰渐否之变也变否九四之刚下柔而成艮变六三之柔上进而成巽渐柔之进也渐义多端女归为甚纳采问名纳吉纳徴请期亲迎一毫不可躐而此卦以艮之男下巽之女女待男而后进正合斯义故曰女归吉虽然女归贵渐渐贵正渐而不正乌用渐哉卦艮男下女然后巽女往进艮阳居三巽隂居四男女各得其正故曰利贞彖于女归吉下又以四者释渐曰进得位曰进以正曰刚得中曰止而巽皆主三四二爻而言葢三四相易渐之所以成卦也伊川云渐体中二爻交也曰进得位往有功者何言四隂位六三往居之进得位也自六三往而得位而隂阳上下各正有功也故曰往有功曰进以正可以正邦者何言四为诸侯位坤土在下为邦六三以艮男下之而后往进四正也女进以正则家正正家而天下治矣故曰可以正邦也此两者以六居四而言渐也曰其位刚得中者何其位谓阳刚之位也阳刚之位在六爻为一三五一始进也五进已极三得中也刚得中谓九三也此以九三言渐也曰止而巽动不穷者何动止否之六三六三因九四止于内而后动而顺于外动以渐此动所以不穷也此以三四相易而言渐也
　　象曰山上有木渐君子以居贤徳善俗
　　程子曰山上有木其髙有因渐之义也君子观渐之象以居贤善之德化美于风俗人之进于贤德必有其渐习而后能安非可陵节而遽至也在已且然教化之于人不以渐其能入乎移风易俗非一朝一夕所能成故善俗必以渐也
　　愚曰地中生木曰升升有速义山上有木曰渐渐有缓义山木之长养也渐而后可成材君子之居贤德也渐而后可成德贤德之善俗也亦渐而后可成俗居贤德居止也止乎德所以体艮善俗风化之也所以体巽
　　初六鸿渐于干小子厉有言无咎象曰小子之厉义无咎也
　　程子曰渐诸爻皆取鸿象鸿之为物至有时而羣有序不失其时序乃为渐也干水湄水鸟止于水之湄水至近也其进可谓渐矣行而以时乃所谓渐进不失渐得其宜矣六居初至下也隂之才至弱也而上无应援以此而进常情之所忧也君子则深识逺照知义理之所安时事之所宜处之不疑小人防子惟能见已然之事从众人之所知非能烛理也故危惧而有言葢不知在下所以有进也用柔所以不躁也无应所以能渐也于义自无咎也若渐之初而用刚急进则失渐之义不能进而有咎必矣虽小子以为危厉在义理实无咎也
　　朱子曰鸿之行有序而进有渐干水涯也始进于下未得所安而上复无应故其象如此而其占则为小子厉虽有言而于义则无咎也
　　愚曰离为雉巽为鸡为鹳皆为飞鸟之象邵子曰隂交于阳而生羽翼之类是也渐卦有巽离坎象故六爻皆取鸿为言以飞而又宿食近于水也干水涯初之二二近坎故云干鸿之起必附地盘旋自下而上有渐之义艮三为少男小子也初进二艮成兊兊为口有言也初六之鸿方渐于水涯未骤进也而九三疑其欲应四而为其无应至于有言然初岂孟浪而进者初之渐固于进退之义无咎矣小子危之彼岂知鸿鹄之志哉
　　六二鸿渐于磐饮食衎衎吉象曰饮食衎衎不素饱也程子曰二居中得正上应于五进之安裕者也但居渐故进不速磐石之安平者江河之濵所有象进之安自干之磐又渐进也二与九五之君以中正之道相应其进之安固平易莫加焉故其饮食和乐衎衎然吉可知也爻辞以其进之安平故取饮食和乐为言夫子恐后人之未喻又释之云中正君子遇中正之主渐进于上将行其道以及天下所谓饮食衎衎谓其得志和乐不谓空饱饮食而已素空也
　　朱子曰磐大石也渐逺于水进于磐而益安矣衎衎和乐意六二柔顺中正进以其渐而上有九五之应故其象如此而占则吉也
　　愚曰自二至上有巽离坎象故此后皆言鸿二之五变巽为艮艮为石巽为髙磐石之髙大得安之所也五之二变坎为兊坎为水饮也兊为泽食也为説衎衎而乐也六二应于九五进之最安者也故曰鸿渐于磐君臣相得则饮食衎衎诗所谓嘉賔式燕以衎是也君臣和乐岂徒饮食云乎哉象曰不素饱也其诗不素餐之谓乎
　　九三鸿渐于陆夫征不复妇孕不育凶利御冦象曰夫征不复离羣丑也妇孕不育失其道也利用御冦顺相保也
　　程子曰平髙曰陆平原也三在下卦之上进至于陆也阳上进者也居渐之时志将渐进而上无应援当守正以俟时安处平地得渐之道若或不能自守欲有所牵志有所就则失渐之道四隂在上而宻比阳所説也三阳在下而相亲隂所从也二爻相比而无应相比则相亲而易合无应则无适而相求故为之戒夫阳也谓三三若不守正而与四合是知征而不知复征行也复反也不复谓不反顾义理妇谓四若以不正而合则虽孕而不育葢非其道也如是则凶也三之所利在于御冦非理而至者防也守正以闲邪所谓御冦也不能御冦则自失而凶矣夫征不复则失渐之正从欲而失正离叛其羣类为可丑也卦之诸爻皆无不善若独失正是离其羣类妇孕不由其道所以不育也所利在御冦谓以顺道相保君子之与小人比也自守以正岂惟君子自完其已而已乎亦使小人得不陷于非义是以顺道相保御止其恶故曰御冦
　　朱子曰鸿水鸟陆非所安也九三过刚不中而无应故其象如此而其占夫征则不复妇孕则不育凶莫甚焉然以其过刚也故利御冦
　　愚曰三艮山也九三若动而上进则三变坤坤为平地故曰陆三艮夫也四巽妇也羣丑三隂爻也离丽也九三刚而不中不能止乎礼义牵于情欲进往交四而不知反夫隂阳相求者也三既以不正而交四四亦必以不正而交三卦互离四离体离为大腹孕也四动离毁妇孕不育也何凶如之象曰夫征不复离羣丑也言九三征则三隂相附丽而为羣曰妇孕不育失其道也言四不正而合失其道岂能育乎曰利御冦顺相保也坎为盗离为戈兵冦也三往四来则坎离毁冦无矣故曰利御冦顺相保谓下复为坤也三四皆无正应然隂阳相比而易合故作易者戒之
　　六四鸿渐于木或得其桷无咎象曰或得其桷顺以巽也
　　程子曰当渐之时四以隂柔进据刚阳之上阳刚而上进岂能安处隂柔之下故四之处非安地如鸿之进于木也木渐髙矣而有不安之象鸿趾连不能握枝故不木栖桷横平之柯唯平柯之上乃能安处谓四之处本危或能自得安宁之道则无咎也如鸿之于木本不安或得平柯而处之则安也四居正而巽顺宜无咎者也必以得失言者因得失以明其义也桷者平安之处求安之道唯顺与巽若其义顺正其处卑巽何处而不安如四之顺正而巽乃得桷也朱子曰鸿不木栖桷平柯也或得平柯则可以安矣六四乘刚而顺巽故其象如此占者如之则无咎矣愚曰鸿趾连有膜不能栖木巽为木今鸿渐于木则居非所安若或得桷则木方平鸿可立足而少安故得无咎象曰或得其桷顺以巽也谓六四介二刚之间犹鸿之栖倘四能巽事五顺以接三则犹鸿得桷可以安身而无咎矣三与四皆不中也三刚而征则凶四柔而巽则免咎易于其不中者又欲使知所处也
　　九五鸿渐于陵妇三嵗不孕终莫之胜吉象曰终莫之胜吉得所愿也
　　程子曰陵髙阜也鸿之所止最髙处也象君之位虽得尊位然渐之时其道之行固亦非遽与二为正应而中正之德同乃隔于三四三比二四比五皆隔其交者也未能即合故三嵗不孕然中正之道有必亨之理不正岂能隔害之故终莫之能胜但其合有渐耳终得其吉也以不正而敌中正一时之为耳久其能胜乎君臣以中正相交其道当行虽有间其间者终岂能胜哉徐必得其所愿乃渐之吉也
　　朱子曰陵髙阜也九五居尊六二正应在下而为二三所隔然终不能夺其正也故其象如此而占者如是则吉也
　　愚曰巽为髙二艮之五山进于髙陵也巽为妇离为大腹孕也二五相易则离毁二至五厯三爻三嵗不孕也胜犹夺也以六二中正之臣而仕九五中正之君进而在髙位犹鸿渐于陵然士之得君如女之从人茍非其道不可妄合故三嵗不孕守正而终莫能夺其节者女之吉也然女终有家二与五正应也终得其愿者也士能无以三嵗之久而茍于进则外应终莫能胜之而卒得所愿吉莫大焉
　　上九鸿渐于陆其羽可用为仪吉象曰其羽可用为仪吉不可乱也
