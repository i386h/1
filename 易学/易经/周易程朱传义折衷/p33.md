<!-- { "loadSidebar": true } -->
　　程子曰咸者人之动也故皆就人身取象拇取在下而动之防腓取先动股取其随九四无所取直言感之道不言咸其心感乃心也四在中而居上当心之位故为感之主而言感之道贞正则吉而悔亡感不以正则有悔也又四説体居隂而应初故戒于贞感之道无所不通有所私系则害于感通乃有悔也圣人感天下之心如寒暑雨无不通无不应者亦贞而已矣贞者虚中无我之谓也憧憧往来朋从尔思夫贞一则所感无不通若往来憧憧然用其私心以感物则思之所及者有能感而动所不及者不能感也是其朋类则从其思也以有系之私心既主于一隅一事岂能廓然无所不通乎繋辞曰天下何思何虑天下同归而殊涂一致而百虑天下何思何虑夫子因咸极论感通之道夫以思虑之私心感物所感狭矣天下之理一也涂虽殊而其归则同虑虽百而其致则一虽物有万殊事有万变统之以一则无能违也故贞其意则穷天下无不感通焉故曰天下何思何虑用其思虑之私心岂能无所不感也日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者伸也屈伸相感而利生焉此以往来屈伸明感应之理屈则有信信则有屈所谓感应也故日月相推而明生寒暑相推而嵗成功用由是而成故曰屈信相感而利生焉感动也有感必有应凡有动皆为感感则必有应所应复为感所感复有应所以不已也尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也前云屈信之理矣复取物以明之尺蠖之行先屈而后信盖不屈则无信信而后有屈观尺蠖则知感应之理矣龙蛇蛰藏所以存息其身而后能奋迅也不蛰则不能奋矣动息相感乃屈信也君子潜心精防之义入于神妙所以致其用也潜心精防积也致用施也积与施乃屈信也利用安身以崇徳也承上文致用而言利其施用安处其身所以崇大其徳业也所为合理则事正而身安圣人能事尽于此矣故云过此以往未之或知也穷神知化徳之盛也既云过此以往未之或知更以此语终之云穷极至神之妙知化育之道徳之至盛也无以加于此矣
　　朱子曰九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧往来不能正固而累于私感则但其朋类从之不复能及逺矣
　　象曰贞吉悔亡未感害也憧憧往来未光大也
　　程子曰贞则吉而悔亡未为私感所害也系私应则害于感矣憧憧往来以私心相感感之道狭矣故云未光大也
　　朱子曰感害言不正而感则有害也
　　愚曰四上体而居三阳之中心之位也感之主也然心以正为本感以无心为正无心者何无思无为寂然不动感而遂通者也天下惟寂则能感无思而感者感之正也然此非纯乎天理者不能到此今四以阳居隂天理杂于人欲易遂戒曰能固守其正则吉而其悔乃亡惧其以有思而感不能正也今四果感于初之志动而説于应初亦感于四之我应而志于从初与四朋也是以九四以一往一来憧憧于胷次间而未定盖惟尔朋之从是思也不知天地间往来感应有自然之常理何用扰扰于思虑象曰贞吉悔亡未感害也言以正感则吉而且悔亡恐未为感之害若夫憧憧只管着思虑去将迎他便是私意非扩然而大公恐未能致于高明光大之地也两未字辞婉而意切到系辞圣人又究言天地感应自然之常理以尽此爻之义
　　九五咸其脢无悔象曰咸其脢志末也
　　程子曰九居尊位当以至诚感天下而应二比上若系二而説上则偏私浅狭非人君之道岂能感天下乎脢背肉也与心相背而所不见也言能背其私心感非其所见而説者则得人君感天下之正而无悔也
　　愚曰心之上曰脢子夏易曰在脊曰脢脢背脊肉也犹艮所谓艮其背背无私脢无思也无欲则止无思则咸故九四之思不足为咸之主谓有思未光大也必如九五之脢而后为无思之至故是爻也以志应为末拇之志外股之志随皆末也以志应为末则以无思者为之本也寂然不动何悔之有
　　上六咸其辅颊舌象曰咸其辅颊舌滕口説也
　　程子曰上隂柔而説体为説之主又居感之极是其欲感物之极也故不能以至诚感物而发见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也唯至诚为能感人乃以柔説腾于口舌言説岂能感于人乎
　　朱子曰辅颊舌皆所以言者而在身之上上六以隂居説之终处感之极感人以言而无其实又兑为口舌故其象如此凶咎可知
　　愚曰咸之上则口象也辅为上颔辅颊舌三者口之象也皆其言语之具恃口説以感人则又其末者也故于上六焉咸道穷矣
　　【巽下震上】
　　程子曰序卦夫妇之道不可以不久也故受之以恒恒久也咸夫妇之道夫妇终身不可变者也故咸之后受之以恒也咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少为深切论尊卑之序则长当谨正故兑艮为咸而震巽为恒也
　　愚曰有万物然后有男女此男女与万物齐生之男女也故夫妇在男女后夫妇自男女而配也必以少男少女成其始长男长女保其终下经始咸次恒其义取此
　　恒亨无咎利贞利有攸往
　　程子曰恒者常久也恒之道可以亨通恒而能亨乃无咎也恒而不可以亨非可恒之道也为有咎矣如君子之恒于善可恒之道也小人恒于恶失可恒之道也恒所以能亨由贞正也故云利贞夫所谓恒谓可常久之道非守一定而不知变也故利于有往惟其有往故能恒也一定则不能常矣又常久之道何往不利朱子曰恒常久也为卦震刚在上巽柔在下震雷巽风二物相与巽顺震动为巽而动二体六爻隂阳相应四者皆理之常故为恒其占为能久于其道则亨而无咎然又必利于守正则乃为得其常久之道而利有所往也
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也
　　程子曰恒者常久之义也卦才有此四者成恒之义也刚上而柔下谓干之初上居于四坤之四下居于初刚爻上而柔爻下也二爻易处则成震巽震上巽下亦刚上而柔下也刚处上而柔居下乃恒道也雷风相与雷震则风发二者相须交助其势故云相与乃其常也巽而动下巽顺上震动为以巽而动天地造化恒久不已者顺动而已巽而动常久之道也动而不顺岂能常也刚柔皆应恒一卦刚柔之爻皆相应刚柔相应理之常也此四者恒之道也卦所以为恒也恒之道可致亨而无过咎但所恒宜得其正失正则非可恒之道也故曰久于其道其道可恒之正道也不恒其徳与恒于不正皆不能亨而有咎也天地之所以不已盖有恒久之道人能恒于可恒之道则合天地之理也天下之理未有不动而能恒者也动则终而复始所以恒而不穷凡天地所生之物虽山岳之坚厚未有能不变者也故恒非一定之谓也一定则不能恒矣唯随时变易乃恒道也故云利有攸往明理之如是惧人之泥于常也
　　日月得天而能久照四时变化而能久成圣人久于其道而天下化成观其所恒而天地万物之情可见矣此极言常理日月隂阳之精气耳唯其顺天之道往来盈缩故能久照而不已得天顺天理也四时隂阳之气耳往来变化生成万物亦以得天故常久不已圣人以常久之道行之有常而天下化之以成美俗也观其所恒谓观日月之久照四时之久成圣人之道所以能常久之理观此则天地万物之情理可见矣天地常久之道天下常久之理非知道者孰能识之
　　愚曰卦自泰变初九之刚上去居四六四之柔下来居初刚柔上下各得其序常久之道也雷风相与刚柔皆应伊川以为卦所以为恒也文公亦以为二体六爻隂阳相应为恒然八卦皆刚柔相应如天地定位山泽通气岂特是恒为然又雷风相与恒与益同而圣人于风雷不言恒止于雷风言恒者此必有説也夫雷震于上风作于下雷声被风在下吹散了其声不疾殷殷然人闻之只以为常故曰恒若夫益则雷震于下风作于上雷声被疾风自上吹下迅怒霹雳此乃天地不常之气使人震惧悔罪省愆故曰益此取象同而名义所以不同以卦体言刚上柔下而分定以卦象言雷动风散而气应以卦徳言内巽外动而行顺以卦爻言刚柔皆应而体合此彖合数者以言恒也恒亨无咎利贞乆于其道者言恒之亨出于正正本于道也道当然之理也天下惟正道而后可久非正道则决不能久汉文好黄老黄老之道岂能久梁武好浮图浮图之道岂能久天地之道恒久而不已也利有攸往终则有始也此言恒以正为体正以往为用也夫天地之道所以常久者只为其运而不已人之道利有攸往者只为其终而有始也使造化而或止则万化停机人道而有终则万务断绪焉在其为恒哉是故日月得天之不已而能久照四时变化不已而能久成圣人终则有始久于其道而天下化成皆此恒为之耳观其所恒天地万物之情可见矣所之一字读易者当深体之
　　象曰雷风恒君子以立不易方
　　程子曰君子观雷风相与成恒之象以常久其徳自立于大中常久之道不变易其方所也
　　愚曰雷出有时风至有候不常之中有至常者有常之物而常未足为常不常之物而常始足为常故圣人以雷风为恒君子体之以立身于可久之地而不易其所
　　初六浚恒贞凶无攸利象曰浚恒之凶始求深也程子曰初居下而四为正应柔暗之人能守常而不能度势四震体而阳性以刚居高志上而不下又为二三所隔应初之志异乎常矣而初乃求望之深是知常而不知变也浚深之也浚恒谓求恒之深也守常而不度势求望于上之深坚固守此凶之道也泥常如此无所往而利矣世之责望故素而至悔咎者皆浚恒者也志既上求之深是不能恒安其处者也柔防而不恒安其处亦致凶之道凡卦之初终浅与深防与盛之地也在下而求深亦不知时矣居恒之始而求望于上之深是知常而不知度势之甚也所以凶隂暗不得恒之宜也
　　朱子曰初与四为正应理之常也然初居下而在初未可以深有所求四震体而阳性上而不下又为二三所隔应初之意异乎常矣初之柔暗不能度势又以隂居巽下为巽之主其性务入故深以常理求之浚恒之象也占者如此则虽正亦凶而无所利矣愚曰初六泰六四之变也九出六入有隂阳相求之象泰六四入于巽底在兑泽之下巽为股股入于泽下入之深者也非浚之象乎恒道恶骤故君臣信而后谏朋友定而后求夫妇恩而后劳今初六在恒之初处卦之底虽与四为应然四以阳刚处非其位不能下初初以不正不量而入始与四交求之太深自谓可久之道故曰浚恒夫人道交际贵乎知时而适深浅之宜以浚为恒虽正亦凶无所往而可也故词曰浚恒之凶始求太深也
　　九二悔亡象曰九二悔亡能久中也
