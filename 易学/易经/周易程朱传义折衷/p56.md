<!-- { "loadSidebar": true } -->
　　安定胡公以陆为逵逵云路也谓虚空之中尔雅九达谓之逵逵通达无阻蔽之义也上九在至髙之位又益上进是出乎位之外在他时则为过矣于渐之时居巽之极必有其序如鸿之离所止而飞于云空在人则超逸乎常事之外者也进至于是而不失其渐贤达之髙致也故可用为仪法而吉也羽鸿之所用以进也以其进之用况上九进之道也君子之道自下而上由微而着跬步造次莫不有序不失其序则无所不得其吉故九虽穷髙而不失其吉可用为仪法者以其有序而不可乱也
　　朱子曰胡氏程氏皆云陆当作逵谓云路也今以韵读之良是仪羽旄旌纛之饰也上九至髙出乎人位之外而其羽毛可用以为仪饰位虽极髙而不为无用之象故其占为如是则吉也
　　【兊下震上】
　　程子曰序卦渐者进也进必有所归故受之以归妹进则必有所至故渐有归义归妹所以继渐也为卦震上兊下以少女从长男男动而女说又以说而动皆男说女女从男之义
　　归妹征凶无攸利
　　程子曰以说而动动而不当故凶不当位不当也征凶动则凶也如卦之义不独女归无所往而利也朱子曰妇人谓嫁曰归妹少女也兊以少女而从震之长男而其情又为以说而动皆非正也故卦为归妹而卦之诸爻自二至五皆不得正三五又皆以柔乘刚故其占征凶而无所利也
　　愚曰归妹渐之反也渐曰女者有父母之辞此曰妹者无父而有兄之辞渐先言女而后归者据归者为文此先言归而后妹者据归之者为文渐繇辞言利言吉此繇辞言凶言无攸利者渐四爻皆当位二隂皆承阳故为吉为利此卦四爻皆失位二隂皆乘阳故为征凶为无攸利
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也
　　程子曰一隂一阳之谓道隂阳交感男女配合天地之常理也归妹女归于男也故云天地之大义也男在女上隂从阳动故为女归之象天地不交则万物何从而生女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也以二体言男女相感说而动者少女之事故以説而动所归者妹也所以征则凶者以诸爻皆不当位所处皆不正何动而不凶大率以说而动安有不失正者不唯位不当又有乘刚之过三五皆乘刚男女有尊卑之序夫妇有倡随之礼此常理也如恒是也茍不由常正之道狥情肆欲唯说是动则夫妇渎乱男牵欲而失其刚妇狃说而忘其顺如归妹之乘刚是也所以凶无所往而利也夫隂阳之配合男女之交媾理之常也然从欲而流放不由义理则淫邪无所不至伤身败德岂人理哉归妹之所以征凶也
　　愚曰文王繇辞说征凶无攸利夫子彖辞却言天地之大义人之终始何相反也葢此卦其义正其情邪繇辞以其情言也彖辞先言其义后言其情也何者归妹本是天地间常理只是说而动则凶而无所利位不当柔乘刚皆说而动之失也曰天地之大义者何归妹自泰变干九三交坤而成震坤六四交干而成兊天地之交莫大乎日月震兊日月之所出入也兊西也月之所生震东也日之所出然离为日互于二四而酉象交于日中坎为月互于三五而卯象交于月中震兊之交于日月者是乃天地之交也而有夫妇之道焉故曰天地之大义曰人之终始者何人之为道自男女为夫妇而此生有所终自夫妇有父子而生生从此始故曰人之终始也此以三四相易合三才以赞归妹之义也曰说以动所归妹者何说以色而动以情则隂未有不先于阳女未有不加于夫柔未有不乘于刚者文王以为是象也征凶无攸利夫子曰征凶者以隂位乎阳之上而位不当也无攸利者以柔乘刚牝鸡之晨惟家之索故无所往而利也此以中爻说以动而戒归妹之情也
　　象曰泽上有雷归妹君子以永终知敝
　　程子曰雷震于上泽随而动阳动于上隂说而从女从男之象也故为归妹君子观男女配合生息相续之象而以永其终知有敝也永终谓生息嗣续永久其传也知敝谓知物有敝坏而为相继之道也女归则有生息故有永终之义又夫妇之道当常永有终必知其有敝坏之理而戒慎之敝坏谓离隙归妹说以动者也异乎恒之巽而动渐之止而巽也少女之说情之感动动则失正非夫妇正而可常之道久必敝坏知其必敝则当思永其终也天下之反目者皆不能永终者也不独夫妇之道天下之事莫不有终有敝莫不有可继可久之道观归妹则当思永终之戒也
　　愚曰说万物者莫说乎泽动万物者莫疾乎雷说与动皆情也归妹而得其义则可以永终而其终自无敝归妹而动于情则説色妄从终必有敝君子观其象知其敝之必至此故谋之于始所以永其终焉
　　初九归妹以娣跛能履征吉象曰归妹以娣以恒也跛能履吉相承也
　　程子曰女之归居下而无正应娣之象也刚阳在妇人为贤贞之德而处卑顺娣之贤正者也处说居下为顺义娣之卑下虽贤何所能为不过自善其身以承助其君而已如跛之能履言不能及逺也然在其分为善故以是而行则吉也归妹之义以説而动非夫妇能常之道九乃刚阳有贤贞之德虽娣之微乃能以常者也虽在下不能有所为如跛者之能履然征而吉者以其能相承助也能助其君娣之吉也朱子曰初九居下而无正应故为娣象然阳刚在女子为贤正之德但为娣之贱仅能承助其君而已故又为跛能履之象而其占则征吉也
　　愚曰古者诸侯一娶九女贵者为嫡贱或少者为媵广继嗣也娣媵也此卦六爻五在震中兄之象二在兊中妹之象余爻言娣者媵也此爻当妹之归而已以娣从之然娣贱者贱者之不能专适犹跛者之不能自行不能自行与贵同归如跛者一旦能履何吉如之初应四震为足兊为毁折跛也四至初有履象跛能履也象曰归妹以娣以恒也言妹归娣从亦礼之常也跛能履吉相承也言娣袭妹之吉也
　　九二眇能视利幽人之贞象曰利幽人之贞未变常也程子曰九二阳刚而得中女之贤贞者也上有正应而反隂柔之质动于说者也乃女贤而配不良故二虽贤而不能自遂以成其内助之功适可善其身而小施之如眇者之能视而已言不能及逺也男女之际当以正礼五虽不正二自守其幽静贞正乃所利也二有刚正之德幽静之人也二之才如是而言利贞者利言宜于如是之贞非不足而为之戒也守其幽贞未失夫妇常正之道也世人之媟狎为常故以贞静为变常不知乃常久之道也
　　朱子曰眇能视承上爻而言九二阳刚得中女之贤也上有正应而反隂柔不正乃女贤而配不良不能大成内助之功故为眇能视之象而其占则利幽人之贞也幽人亦抱道守正而不偶者也
　　愚曰九二离体离为目兊毁其右眇也兊三爻初九六三皆言娣此不言者二妹也二下卦之中也女子之身居则重闺出则设茀何异眇也一旦从夫豁然见天地之大日月之明何异眇者之能视然二以刚中之才女之最贤者故虽已嫁而未尝少变其常幽闲独处如幽人之守正此二所以利也象曰幽人之贞未变常也言二归而不改女节也昔宋伯姬待姆而被火君子以女而不妇隘之今二之妹无乃伯姬之类也曰妇人以贞为重者也与其滥也宁隘
　　六三归妹以须反归以娣象曰归妹以须未当也程子曰三居下之上本非贱者以失德而无正应故为欲有归而未得其归须待也待者未有适也六居三不当位德不正也柔而尚刚行不顺也为说之主以说求归动非礼也上无应无受之者也无所适故须也女子之处如是人虽取之不可以为人配矣当反归而求为娣媵则可也以不正而失其所也未当者其处其德其求归之道皆不当故无取之者所以须也
　　朱子曰六三隂柔而不中正又为说之主女之不正人莫之取者也故为未得所适而反归为娣之象或曰须女之贱者
　　愚按初至五有需体三居需之中故曰以须须需也待也三为说主以隂柔不中正而比四说而动者也不正之女也夫女所贵者为其正也为其动以理也今六三动以情而上无应之者不正之女女之贱者人谁娶之只宜反归而以娣从二可也女之贱者只宜为妾不当适人故象曰归妹以须未当也言女贱而适人则未当也又按天官书须女四星亦贱妾之象也
　　九四归妹愆期迟归有时象曰愆期之志有待而行也程子曰九以阳居四四上体地之髙也阳刚在女子为正德贤明者也无正应未得其归也过时未归故云愆期女子居贵髙之地有贤明之资人情所愿娶故其愆期乃为有时葢自有待非不售也待得佳配而行也九居四虽不当位而处柔乃妇人之道以无应故为愆期之义而圣人推理以女贤而愆期葢有待也所以愆期由已而不由彼贤女人所愿娶所以愆期乃其志欲有所待待得佳配而后行也
　　朱子曰九四以阳居上体而无正应贤女不轻从人而愆期以待所归之象正与六三相反
　　愚曰此爻离体离为中女然以阳居上体而近五女之贤而贵者也意亦五之妹非媵也嫡妹既归二娣以从则四亦当以次而适人四既许嫁自纳采至请期礼将成矣四乃愆期而不归何也易曰四之愆期非不归也有时也又明其志曰有待而后行也何待亲迎也后世亲迎之礼废而女之自献其身者多矣是以圣人大之
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　程子曰六五居尊位妹之最贵者也下应于二为下嫁之象王姬下嫁自古而然至帝乙而后正婚姻之礼明男女之分虽至贵之女不得失柔巽之道有贵骄之志故易中隂尊而谦降者则曰帝乙归妹泰六五是也贵女之归唯谦降以从礼乃尊髙之德也不事容饰以説于人也娣媵者以容饰为事者也衣袂所以为容饰也六五尊贵之女尚礼而不尚饰故其袂不及其娣之袂良也良美好也月望隂之盈也盈则敌阳矣几望未至于盈也五之贵髙常不至于盈极则不亢其夫乃为吉也女之处尊贵之道也以帝乙归妹之道言其袂不如其娣之袂良尚礼而不尚饰也五以柔中在尊髙之位以尊贵而行中道也柔顺降屈尚礼而不尚饰乃中道也
　　朱子曰六五柔中居尊下应九二尚德而不贵饰故为帝女下嫁而服不盛之象然女德之盛无以加此故又为月几望之象而占者如之则吉也
　　愚曰五诸妹之兄也诸妹皆受命于兄而下降故此爻曰君曰娣备言之帝乙殷之贤君其归妹也何如袂妇饰也其小君之袂反不如诸娣之袂之美以见嫡妹之能俭也月妇道也月盈则掩日妇强则敌夫今几望而未望以见嫡妹之能谦也月在震东日在兊西日月望也二之五则坎离毁几望而不望也妹具此二美何吉如之然易不言于二而言于五者二之美五之教也妹无失德则兄有令闻也象曰帝乙归妹不如其娣之袂良其位在中以贵行也言二在位之中中则能俭能谦二贵为帝妹又阳为贵贵则不以容饰为说也
　　上六女承筐无实士刲羊无血无攸利象曰上六无实承虚筐也
　　程子曰上六女归之终而无应女归之无终者也妇者所以承先祖奉祭祀不能奉祭祀则不可以为妇矣筐篚之实妇职所供也古者房中之俎葅歜之类后夫人职之诸侯之祭亲割牲卿士大夫皆然割取血以祭礼云血祭盛气也女当承事筐篚而无实无实则无以祭谓不能奉祭祀也夫妇共承宗庙妇不能奉祭祀乃夫不能承祭祀也故刲羊而无血亦无以祭也谓不可以承祭祀也妇不能奉祭祀则当离絶矣是夫妇之无终者也何所往而利哉
