<!-- { "loadSidebar": true } -->
　　程子曰酒食人所欲而所以施惠也二以刚中之才而处困之时君子安其所遇虽穷戹险难无所动其心不恤其为困也所困者唯困于所欲耳君子之所欲者泽天下之民济天下之困也二未得遂其欲施其惠故为困于酒食也大人君子懐其道而困于下必得有道之君求而用之然后能施其所蕴二以刚中之德困于下上有九五刚中之君道同德合必来相求故云朱绂方来方且来也朱绂王者之服蔽膝也以行来为义故以蔽膝言之利用享祀享祀以至诚通神明也在困之时利用至诚如享祀然其德既诚自能感通于上自昔贤哲困于幽逺而德卒升闻道卒为用者唯自守至诚而已征凶无咎方困之时若不至诚安处以俟命往而求之则犯难得凶乃自取也将谁咎乎不度时而征乃不安其所为困所动也失刚中之德自取凶悔何所怨咎诸卦二五以隂阳相应而吉唯小畜与困乃戹于隂故同道相求小畜阳为隂所畜困阳为隂所掩也虽困于所欲未能施惠于人然守其刚中之德必能致亨而有福庆也虽使时未亨通守其中德亦君子之道亨乃有庆也朱子曰困于酒食厌饫苦恼之意酒食人之所欲然醉饱过宜则是反为所困矣朱绂方来上应之也九二有刚中之德以处困时虽无凶害而反困于得其所欲之多故其象如此而其占利以享祀若征行则非其时故凶而于义为无咎也
　　愚曰二五相易为震震为稼二坎水注之为酒兊为口食也朱绂谓五也巽为股膝以上也干为大赤坤为黄赤黄为朱干为衣蔽乎膝上朱绂也酒食君子所以养五不应二二未得君困于酒食无以自养也朱绂方来五以同德终求乎二两困相求惟诚能通故曰利用享祀上六宗庙五动二往震为长子艮为门阙长子升自门阙至于宗庙享祀也享祀心专一之义也上求下应顺也下进上不纳逆也故易戒二曰征则凶凶自取之无所咎也象曰困于酒食中有庆也言五未应二二虽困于酒食及五同德相求应则困之中又未尝无可庆者焉
　　六三困于石据于蒺藜入于其宫不见其妻凶象曰据于蒺藜乗刚也入于其宫不见其妻不祥也
　　程子曰六三以隂柔不中正之质处险极而用刚居阳用刚也不善处困之甚者也石坚重难胜之物蒺藜刺不可据之物三以刚险而上进则二阳在上力不能胜坚不可犯益自困耳困于石也以不善之德居九二刚中之上其不安犹借刺据于蒺藜也进退既皆益困欲安其所益不能矣宫其居所安也妻所安之主也知进退之不可而欲安其居则失其所安矣进退与处皆不可唯死而已其凶可知系词曰非所困而困焉名必辱非所据而据焉身必危既辱且危死期将至妻其可得见乎二阳不可犯也而犯之以取困是非所困而困也名辱其事恶也三在二上固为据之然茍能谦柔以下之则无害矣乃用刚险以乗之则不安而取困如据蒺藜谓乗九二之刚不安犹借刺也不祥者不善之征失其所安者不善之效故云不见其妻不祥也
　　朱子曰隂柔而不中正故有此象而其占则凶石指四蒺藜指二宫谓三而妻则六也其义则系辞备矣
　　愚曰上卦兊伏艮艮为石四五石也坎为蒺藜二是也坎为宫为夫离为妻为目见也三隂掩刚莫甚于六三六三上掩四五而下掩二天下之所疾恶而危害之者非斯人也耶夫子曰非所困而困焉名必辱非所据而据焉身必危夫石坚而不可胜者也九四九五是也而三欲困之是非所困而困也以不肖困贤以下凌上公议之所不容也名安得不辱夫蒺藜刚而不可乗者也九二是也而三乃据之是非所据而据也以小人掩君子以柔乗刚事理之至不顺也身安得而不危既辱且危死期将至宫虽其所安而不得久矣妻虽其所与而不得见矣归无所容死无所托天下之至不祥何以过之斯人也犯义之甚神怒人怨视初上为最凶也
　　九四来徐徐困于金车吝有终象曰来徐徐志在下也虽不当位有与也
　　程子曰唯力不足故困亨困之道必由援助当困之时上下相求理当然也四与初为正应然四以不中正处困其才不足以济人之困初六比二二有刚中之才足以拯困宜为初所从矣金刚也车载物者也二以刚在下载已故谓之金车四欲从初而阻于二故其来迟疑而徐徐是困于金车也已之所应疑其少已而之他将从之则犹豫不敢遽前岂不可羞吝乎有终者事之所归者正也初四正应终必相从也寒士之妻弱国之臣各安其正而已茍择势而从则恶之大者不容于世矣二与四皆以阳居隂而二以刚中之才所以能济困也居隂者尚柔也得中者不失刚柔之宜四应初而隔于二志在下求故徐徐而来虽居不当位为未善然其正应相与故有终也朱子曰初六九四之正应九四处位不当不能济物而初六方困于下又为九二所隔故其象如此然邪不胜正故其占虽为可吝而必有终也金车为九二象未详疑坎有轮象也
　　愚曰四与初正应也初之从四宜速也而来徐徐者何哉初与六三共困九二九二金车也九干阳干为金二坎坤体坤为舆坎为轮故二为金车初与三何以困之是适自困也故初六入于幽谷三嵗不得觌四故曰来徐徐困于金车吝始吝而终通者九四之刚不失夫初之应其志在下是以有终也九四于三阳之中虽不当位然上比九五而下资九二虽困于隂然有刚以相与故曰虽不当位有与也
　　九五劓刖困于赤绂乃徐有説利用祭祀象曰劓刖志未得也乃徐有説以中直也利用祭祀受福也
　　程子曰截鼻曰劓伤于上也去足为刖伤于下也上下皆掩于隂为其伤害劓刖之象也五君位也人君之困由上下无与也赤绂臣下之服取行来之义故以绂言人君之困以天下不来也天下皆来则非困也五虽在困而有刚中之徳下有九二刚中之贤道同德合徐必相应而来共济天下之困是始困而徐有喜説也利用祭祀祭祀之事必致其诚敬而后受福人君在困时宜念天下之困求天下之贤若祭祀然致其诚敬则能致天下之贤济天下之困矣五与二同德而云上下无与何也曰隂阳相应者自然相应也如夫妇骨肉分定也五与二皆阳爻以刚中之德同而相应相求而后合者也如君臣朋友义合也方其始困安有上下之与有与则非困也故徐合而后有説也二云享祀五云祭祀大意则宜用至诚乃受福也祭与祀享泛言之则可通分而言之祭天神祀地示享人鬼五君位言祭二在下言享各以其所当用也始为隂掩无上下之与方困未得志之时也徐而有説以中直之道得在下之贤共济于困也不曰中正与二合者云直乃宜也直比正意差缓尽其诚意如祭祀然以求天下之贤则能亨天下之困而享受其福庆也
　　朱子曰劓刖者伤于上下下既伤则赤绂无所用而反为困矣九五当困之时上为隂掩下则乗刚故有此象然刚中而説体故能迟久而有説也占具象中又利用祭祀久当获福
　　愚曰兊伏艮艮为鼻巽伏震震为足兊金刑之劓刖也二坎为赤干为衣巽为股膝以上也赤绂臣之绂也谓二也二以征为凶五以无助而困困于赤绂也巽为不果徐也兊为説祭祀已见二爻劓者刑其上也刖者刑其下也困之时三隂上下共掩刚九五岂终受制者必劓之刖之去其所以掩阳刚者既去梗除君子必合故曰乃徐有说言二五君臣之间始困而终亨也兊为説君臣相説则神人和同故利用祭祀而上下均受其福二之有庆五之受福二五刚中其所以在困而亨者中直也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　程子曰物极则反事极则变困既极矣理当变也葛藟纒束之物臲卼危动之状六处困之极为困所纒束而居最髙危之地困于葛藟与臲卼也动悔动辄有悔无所不困也有悔咎前之失也曰自谓也若能曰如是动皆得悔当变前之所为有悔也能悔则往而得吉也困极而征则出于困矣故吉三以隂在下卦之上而凶上居一卦之上而无凶何也曰三居刚而处险困而用刚险故凶上以柔居兊上为困极耳困极则有变困之道也困与屯之上皆以无应居卦终屯则泣血涟如困则有悔征吉屯险极而困説体故也以説顺进可以离乎困也为困所纒而不能变未得其道也是处之未当也知动则得悔遂有悔而去之可出于困是其行而吉也
　　朱子曰以隂柔处困极故有困于葛藟于臲卼曰动悔之象然物穷则变故其占曰若能有悔则可以征而吉矣
　　愚曰巽为草六三巽象也故为葛藟上与三其位当应上六困极求助而六三柔而不正不能相济又纒绕之故曰困于葛藟又以小人在上位髙而必危故曰于臲卼虽然易穷则变变则通故易告之曰动悔有悔征吉言动着悔吝之机便有悔生矣若从正道而行则反为吉明示两途惟人自择象以困于葛藟为未当言上六求六三为未当也以动悔有悔为吉行言避悔而趋吉也
　　【巽下坎上】
　　程子曰序卦困乎上者必反下故受之以井承上升而不已必困为言谓上升不已而困则必反于下也物之在下者莫如井井所以次困也为卦坎上巽下坎水也巽之象则木也巽之义则入也木器之象木入于水下而上乎水汲井之象也
　　井改邑不改井无丧无得往来井井汔至亦未繘井羸其瓶凶
　　程子曰井之为物常而不可改也邑可改而之他井不可迁也故曰改邑不改井汲之而不竭存之而不盈无丧无得也至者皆得其用往来井井也无丧无得其德也常往来井井其用也周常也周也井之道也汔几也繘绠也井以济用为功几至而未及用亦与未下繘于井同也君子之道贵乎有成所以五谷不熟不如荑稗掘井九仭而不及泉犹为弃井有济物之用而未及物犹无有也羸败其瓶而失之其用丧矣是以凶也羸毁败也
　　朱子曰井者穴地出水之处以巽木入乎坎水之下而上出其水故为井改邑不改井故无丧无得而往者来者皆井其井也汔几也繘绠也羸败也汲井几至未尽绠而败其瓶则凶也其占为事仍旧无得丧而又当敬勉不可几成而败也
