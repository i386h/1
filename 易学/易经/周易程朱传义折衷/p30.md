<!-- { "loadSidebar": true } -->
　　九四栋隆吉有他吝象曰栋隆之吉不桡乎下也程子曰四居近君之位当大过之任者也居柔为能用柔相济既不过刚则能胜其任如栋之隆起是以吉也隆起取不下桡之义大过之时非阳刚不能济以刚处柔为得宜矣若又与初六之隂相应则过也既刚柔得宜而志复应隂是有他也有他则有累于刚虽未至于大害亦可吝也葢大过之时动则过也有他谓更有他志吝为不足之义谓可少也或曰二比初则无不利四若应初则为吝何也曰二得中而比于初为以柔相济之义四与初为正应志相繋者也九既居四刚柔得宜矣复牵繋于隂以害其刚则可吝也栋隆起则吉不桡曲以就下也谓不下繋于初也
　　愚曰四阳为栋而三四当栋心是着力处故圣人于此説桡隆之义三之栋何以桡也曰以刚居刚则折也又上九虽所与乃过涉灭顶弱不能胜无有可辅助之理此必桡之道四之栋何以隆也曰以阳居隂刚柔得所也刚柔得所不桡乎下栋安得不隆哉若有他志而求系于初则桡曲就下隂柔大过取吝之道也大抵此卦初与上皆为二五所比不能济三与四此三既凶而四亦不免有他吝也
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　程子曰九五当大过之时本以中正居尊位然下无应助固不能成大过之功而上比过极之隂其所相济者如枯杨之生华枯杨下生根稊则能复生如大过之阳兴成事功也上生华秀虽有所发无益于枯也上六过极之隂老妇也五虽非少比老妇则为壮矣一作壮夫一作士夫于五无所赖也故反称妇得过极之隂得阳之相济不为无益也以士夫而得老妇虽无罪咎殊非美也故云无咎无誉象复言其可丑也枯杨不生根而生华旋复枯矣安能久乎老妇而得士夫岂能成生育之功亦为可丑也
　　愚曰二五均刚过而中之爻然五以刚居刚中犹不中也在物如枯杨更生华如老妇得士夫华生无种植之理妇老无生育之端无咎无誉言不足加毁誉其间象又以生华为不可久得夫为可丑过而不济是谓过矣宜圣人薄之大抵此爻言上六过极之隂不足以济五而有成功也
　　上六过涉灭顶凶无咎象曰过涉之凶不可咎也程子曰上六以隂柔处过极是小人过常之极者也小人之所谓大过非能为大过人之事也直过常越理不恤危亡履险蹈祸而已如过涉于水至灭没其顶其凶可知小人狂躁以自祸葢其宜也复将何尤故曰无咎言自为之无所怨咎也因泽之象而取涉义过涉至溺乃自为之不可以有咎也言无所怨咎朱子曰处过极之地才弱不足以济然于义为无咎矣葢杀身成仁之事故其象占如此　尝谓东汉诸人不量深浅至于杀身亡家此是凶然而其心何罪故不可咎也
　　愚曰干为首上六在首之上顶也上六本遯之六二自二进而上行涉四爻在至上成兑兑泽灭顶涉难之过也然涉难过甚虽不免凶而志在拯溺则不可咎此如陈蕃窦武之徒虽蹈灭顶之患至于杀身亡家然其心何罪故不可咎也然则大过之时济难者其唯中乎故六爻中隂得隂位正也此卦乃以居阳而为美阳居阳位正也此卦乃以居隂之为善无他反常体以协中也

　　周易程朱义折衷卷十五
　　钦定四库全书
　　周易程朱义折衷卷十六
　　元　赵采　撰
　　【坎下坎上】
　　程子曰序卦物不可以终过故受之以坎坎者陷也过极则必陷坎所以次大过也习谓重习他卦虽重不加其名独坎加习者见其重险险中复有险其义大也卦中一阳上下二隂阳实隂虚上下无据一阳陷于二隂之中故为坎陷之义阳居隂中则为陷隂居阳中则为丽凡阳在上止之象在中陷之象在下动之象隂在上说之象在中丽之象在下防之象防则为险习重也如学习温习皆重复之义也坎陷也卦之所言处险难之道坎水也一始于中有生之最先者也故为水陷之体也
　　或问程云一始于中有生之最先者也故为水夫阳气之生必始于下复卦之象是也今曰始于中其义未详
　　朱子曰气自下而上为是程説别是一义各有所主不相妨然应不可相杂
　　习坎有孚维心亨行有尚
　　程子曰阳实在中为中有孚信维心亨维其心诚一故能亨通至诚可以通金石蹈水火何险难之不可亨行有尚谓以诚一而行则能出险有可嘉尚朱子曰习重习也坎险陷也其象为水阳陷隂中外虚而中实也此卦上下皆坎是为重险中实为有孚心亨之象以是而行必有功矣故其占如此
　　愚曰八纯卦皆两象圣人独加习于坎者甚其险也甚之者使天下防其入而图其出也其繇曰有孚维心亨行有尚者何天地间不可磨灭者只是这一画阳葢物生先与立物壊不与亡者也这一画阳在理为孚在人为心亨孚而心亨外面虽千重险阻终是透彻出去然抱此信心坐待险衰亦无是理不如见可而进自求出豁是之谓行有尚葢孚心是立本处行是致用处
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉程子曰习坎者谓重险也两险相重也初六云坎窞是坎中之坎重险也水流而不盈阳动于险中而未出于险乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆为信义有孚也维其心可以亨通者乃以其刚中也中实为有孚之象至诚之道何所不通以刚中之道而行则可以济险难而亨通也以其刚中之才而往则有功故可嘉尚若止不行则常在险中矣坎以能行为功髙不可升天之险也山川丘陵地之险也王公君人者观坎之象知险之不可陵也故设为城郭沟池之险以守其国保其民人是有用险之时其用甚大故賛其大矣哉山河城池设险之大端也若夫尊卑之辨贵贱之分明等威异物采凡所以杜絶陵僣限隔上下者皆体险之用也
　　愚曰习坎重险也圣人训习为重训坎为险耳王辅嗣以习为便习又曰习乎重险险如何便习习字只是重义象言习教事亦只是重叠教民水流不盈盈满也水满坎便流一坎满流下去一坎又满又流下去流则不盈矣行险而不失信圣人于水土皆言信土之信以其生水之信以其行夫水必就下流湿万折而必东故天下之至信莫如水维心亨乃以刚中此以二五言卦徳也二五有心之象亨只是阳刚得中有些隂柔便不亨人当险难不可不亨其心也心亨而行则能出险心才不亨便陷于险而不能出行有尚行有功也圣人破口説有功则出险特余事耳坎在上天险也震足止于下故云不可升坎在下地险也卦互艮为山坎为川半山为丘陵五为王三四为公侯坤为国上下皆坎设险守国也设险不惟城郭沟池甲兵之利纪纲法度人所不可逾者皆是所以法天地此推明爻画以尽习坎之义也难生者险之时用险以济难者险之用不知时不得用不以心亨而行之小则亡身大则亡国故圣人曰险之时用大矣哉
　　象曰水洊至习坎君子以常徳行习教事
　　程子曰坎为水水流仍洊而至两坎相习水流仍洊之象也水自防滴至于寻丈至于江海洊习而不骤者也其因势就下信而有常故君子观坎水之象取其有常则常久其徳行人之徳行不常则伪也故当如水之有常取其洊习相受则以习熟其教令之事夫发政行教必使民熟于闻聴然后能従故三令五申之若骤告未喻遽责其従虽严刑以驱之不能也故当如水之洊习
　　初六习坎入于坎窞凶象曰习坎入坎失道凶也程子曰初以隂柔居坎险之下柔弱无援而处不得当非能出乎险也唯益陷于深险耳窞坎中之陷处已在习坎中更入坎窞其凶可知由习坎更入坎窞失道也是以凶能出于险乃不失道也
　　愚曰初六本临之六五自外歴重坎而入于初故曰习坎窞坎底也道心亨也初六隂柔不中心不能亨失道也既遇重险又入于窞其凶可知
　　九二坎有险求小得象曰求小得未出中也
　　程子曰二当坎险之时陷上下二隂之中乃至险之地是有险也然其刚中之才虽未能出乎险中亦可小自济不至如初益陷入于深险是所求小得也君子处险难而能自保者刚中而已刚则才足自卫中则动不失宜方为二隂所陷在至险之地以刚中之才不至陷于深险是所求小得然未能出坎中之险也
　　愚曰二刚中可谓心亨矣而止于小得何也葢居重险下卦之中而陷于二隂虽以刚中居之犹未可以有为其间故求小得如护纪纲小小节目之类直未大而已矣夫以不可必得之势而犹有小得焉以见中之不可须臾离也设更出中虽小得亦不可侥幸矣
　　六三来之坎坎险且枕入于坎窞勿用象曰来之坎坎终无功也
　　程子曰六三在坎险之时以隂柔而居不中正其处不善进退与居皆不可者也来下则入于险之中之上则重险也退来与进之皆险故云来之坎坎既进退皆险而居亦险枕谓支倚居险而支倚以处不安之甚也所处如此唯益入于深险耳故云入于坎窞如三所处之道不可用也故戒勿用进退皆险处又不安若用此道当益入于险终岂能有功乎以隂柔处不中正虽平易之地尚致悔咎况处险乎险者人之所欲出也必得其道乃能去之求去而失其道益困穷耳故圣人戒如三所处不可用也
　　朱子曰以隂柔不中正而履重险之间来往皆险前险而后枕其陷益深不可用也故其象占如此枕倚着未安之意
　　愚曰六三徳弱处刚当两险之间不能居易俟命来则入下坎上之则入上坎前临虚而有险后碍实而且枕陆希声曰枕者阂碍险害之貎前后遇坎进退无门决入于坎窞之中而已身自陷险如何济险勿用可也天下惟心亨而后可以济险三以柔而不中心不亨矣安能成济险之功哉此象以终无功而絶之也或曰初与三俱言坎窞何也曰初之坎窞下坎之穴也三之坎窞上坎之穴也三居上坎之底故云
　　六四樽酒簋贰用缶纳约自牖终无咎象曰樽酒簋贰刚柔际也
