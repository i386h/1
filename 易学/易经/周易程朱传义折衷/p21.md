<!-- { "loadSidebar": true } -->
　　上九不事王侯髙尚其事象曰不事王侯志可则也程子曰上九居蛊之终无系应于下处事之外无所事之地也以刚明之才无应援而处无事之地是贤人君子不偶于时而髙洁自守不累于世务者也故云不事王侯髙尚其事古之人有行之者伊尹太公望之始曽子子思之徒是也不屈道以狥时既不得施设于天下则自善其身尊髙敦尚其事守其志节而已士之自髙尚亦非一道有怀抱道德不偶于时而髙洁自守者有知止足之道退而自保者有量能度分安于不求知者有清介自守不屑天下之事独洁其身者所处虽有得失小大之殊皆自髙尚其事者也象所谓志可则者进退合道者也
　　愚曰五爻以父子言上九以君臣言子之干父与臣之干君一也自初之干以逹于上则蛊去矣蛊去不复见而臣子之事备矣臣子之事备全节而退臣子之髙致也故表记曰终事而退臣之厚也然君子之道或出或处不以一退尽天下之变周公之于周孔明之于汉岂一退所难哉而义不可以其受再世之托佩天下安危之寄于身耳故蛊之君子其志可以为则而义或不可者圣人不责也

　　周易程朱传义折卷十
<经部,易类,周易程朱传义折衷>
　　钦定四库全书
　　周易程朱传义折卷十一
　　元　赵采　撰
　　【兑下坤上】
　　程子曰序卦有事而后可大故受之以临临者大也蛊者事也有事则可大矣故受之以临也韩康伯曰可大之业由事而生二阳方长而盛大故为临也为卦泽上有地泽上之地岸也与水相际临近乎水故为临天下之物宻迩相临者莫若地与水故地上有水则为比泽上有地则为临也临者临民临事凡所临皆是在卦取自上临下临民之义
　　临元亨利贞至于八月有凶
　　程子曰以卦才言也临之道如卦之才则大亨而正也二阳方长于下阳道向盛之时圣人豫为之戒曰阳虽方长至于八月则其道消矣是有凶也大率圣人为戒必于方盛之时方盛而虑衰则可以防其满极而图其永久若既衰而后戒亦无及矣自古天下安治未有久而不乱者盖不能戒于盛也方其盛而不知戒故狃安富则骄侈生乐舒肆则纲纪壊忘祸乱则衅孽萌是以浸滛不知乱之至也
　　朱子曰临进而凌逼于物也二阳浸长以逼于隂故为临十二月之卦也又其为卦下兑説上坤顺九二以刚居中上应六五故占者大亨而利于正然至于八月当有凶也八月谓自复卦一阳之月至于遯卦二隂之月隂长阳遯之时也或曰八月谓夏正八月于卦为观亦临之反对也又因占而戒之
　　愚曰临不特是上临下凡进相逼近皆谓之临四隂下临二阳二阳自下进上临四隂皆为临也元亨利贞与干不同自屯随以下言元亨利贞者凡六卦皆是大亨而利于正阳虽浸长而临不以正亦有不利者矣至于八月有凶谓干九二为临歴九三九四上九至坤六三每爻当一月凡八月而成否君子有凶矣盖易之八月不以三正数月如复言七日来复言阳气自姤消去歴七爻为复而一阳方来此言八月有凶言二阳自临浸长歴八爻至否三隂成而有凶自复而逆数于姤从姤而来故曰来自临而顺数至否故曰至于于一阳生言日日言来复喜君子也于三阳长言月月言有凶忧小人也于二阳浸长而忧小人辨之贵早也先儒论八月各异孔頴逹从建丑至建申褚氏从建寅至建酉何氏王昭素胡旦从建子至建未若从建子是自复数从建寅是自泰数岂有圣人于临卦发词而诸儒乃从他卦起数哉然则孔氏之説为优
　　彖曰临刚浸而长説而顺刚中而应大亨以正天之道也至于八月有凶消不久也
　　程子曰浸渐也二阳长于下而渐进也下兑上坤和説而顺也刚得中道而有应助是以能大亨而得正合天之道刚正而和顺天之道也化育之功所以不息者刚正和顺而已以此临人临事临天下莫不大亨而得正也兑为説説乃和也临二阳生阳方渐盛之时故圣人为之戒云阳虽方长然至于八月则消而凶矣八月谓阳生之八月阳始生于复自复至遯凡八月自建子至建未也二隂长而阳消矣故云消不乆也在隂阳之气言之则消长如循环不可易也以人事言之则阳为君子隂为小人方君子道长之时圣人为之诫使知极则有凶之理而虞备之常不不至于满极则无凶也
　　愚曰刚浸而长説而顺刚中而应此三句言临之卦爻有此三善也刚长是二阳浸临四隂刚自一而二长必以浸则进不骤矣説而顺是兑上临坤坤下临兑内体和説外体柔顺则行不暴矣刚中而应则单説九二六五之相临二居中以刚而应乎五五居中以柔而应乎二则德不偏矣大亨以正緫説二阳为临之道此便是天之道也至于八月有凶消不乆也夫以六阳言之其长至二犹有四也推至八月则四爻之外又歴三隂可谓久矣而曰不乆者言临二阳浸长切道长之时进逼治安之际虽未是泰而践开泰之机虽未丕平而接丕平之际正当隂阳消长之防泰之与否只反掌间事耳故曰消不久也君子当思消不久之戒他日临事必不失枝落节若持八月尚久之心事到面前必无措置
　　象曰泽上有地临君子以教思无穷容保民无疆程子曰泽之上有地泽岸也水之际也物之相临与含容无若水之在地故泽上有地为临也君子观亲临之象则教思无穷亲临于民则有教导之意思也无穷至诚无斁也观含容之象则有容保民之心无疆广大无疆限也含容有广大之意故为无穷无疆之义
　　愚曰泽上有地临是地泽相接得逼近君子以教思无穷是日日与民相亲相接处正好教导训廸无穷是无日不临无日不教便是教不倦底意周礼地官掌教得临之义自鄊大夫至州闾族党皆以教民为职为他日日与民相接临得亲切故也容保民无疆非立城郭缮甲兵以保卫之教之即是保之教民而知仁义礼智忠信孝悌便能保身保家无徃而不安也教思无穷即保民无疆教有所止则保民亦有限止无疆是无有限域
　　初九咸临贞吉象曰咸临贞吉志行正也
　　程子曰咸感也阳长之时感动于隂四应于初感之者也比他卦相应尤重四近君之位初得正位与四感应是以正道为当位所信任得行其志获乎上而得行其正道是以吉也他卦初上爻不言得位失位盖初终之义为重也临则以初得位居正为重凡言贞吉有既正且吉者有得正则吉者有贞固守之则吉者各随其时也所谓贞吉九之志在于行正也以九居阳又应四之正其志正也
　　愚曰临有应者为咸咸感之无心者也初以説而感乎四四以顺而应乎初刚柔感而相临故曰咸临然初与四处兑坤之下俱不中正故言贞吉戒其感或不以正也
　　九二咸临吉无不利象曰咸临吉无不利未顺命也程子曰二方阳长而渐盛感动于六五中顺之君其交之亲故见信任得行其志所临吉而无不利也吉者已然如是故吉也无不利者将然于所施为无所不利也未者非遽之辞孟子或问劝齐伐燕有诸曰未也又云仲子所食之粟伯夷之所树欤抑亦盗蹠之所树欤是未可知也史记侯嬴曰人固未易知古人用字之意皆如此今人大率用对已字故意似异然实不殊也九二与五感应以临下盖以刚德之长而又得中至诚相感非由顺上之命也是以吉而无不利五顺体而二説体又隂阳相应故象特明其非由説顺也
　　愚曰此爻便不言贞吉而直言吉者为是九二以刚居中六五以柔居中二不过乎刚五不偏于柔相感相临皆得其正故吉而无不利矣然象词乃曰未顺命何也言正臣感柔君必有防愆纠缪之事非但委已聼命而已孟子曰唯大人为能格君心之非是之谓欤要之以迹而论曰未顺命以道而观实顺之至
　　六三临无攸利既忧之无咎象曰临位不当也既忧之咎不长也
　　程子曰三居下之上临人者也隂柔而説体又处不中正以説临人者也在上而以説临下失德之甚无所利也兑性既説又乗二阳之上阳方长而上进故不安而益既知危惧而安之若能持谦守正至诚以自处则无咎也邪説由已能忧而改之复何咎乎隂柔之人处不中正而居下之上复乗二阳是处不当位也既能知惧而忧之则必勉强自改故其过咎不长也
　　愚曰六三以邪柔之徳据二阳刚之上处兑之口恐不见容于君子遂言软语以临浸长之君子二阳刚非邪媚所能説故无所利也既而三自其不正而忧已之得罪君子忧则必自反而改修其道故终无咎君子小人无定分只在一念之间祸福无定理只在自求之际易辟小人实化小人其化小人实福小人此圣人如天之心
　　六四至临无咎象曰至临无咎位当也
　　程子曰四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也居近君之位为得其任以隂处四为得其正与初相应为下贤所以无咎盖由位之当也愚曰事凡尽情曰至所谓仁之至义之至是也四以隂柔小人居君子之上本当有咎然以隂居隂纯任柔顺有应在前凡所以承君子者无所不用其至是质虽小人实与君子同心者与君子同心何咎之有象曰位当也言位正德亦化而正焉
　　六五知临大君之宜吉象曰大君之冝行中之谓也程子曰五以柔中顺体居尊位而下应于二刚中之臣是能倚任于二不劳而治以知临下者也夫以一人之身临乎天下之广若区区自任岂能周于万事故自任其知者适足为不知唯能取天下之善任天下之聦明则无所不周是不自任其知则其知大矣五顺应于九二刚中之贤任之以临下乃已以明知临天下大君之所宜也其吉可知君臣道合盖以气类相求五有中德故能倚任刚中之贤得大君之宜成知临之功盖由行其中德也人君之于贤才非道同德合岂能用也
　　愚曰知非知巧之知乃明知之知六五之知足以明见九二之贤不忌刚长感以相临委而任之以此为知非中才常主之知而大君之知也以此为治非中才常主之所宜而大君之宜也大君者岂有求过于人哉行中而已矣中庸曰舜其大知也与又曰执其两端用其中于民其是之谓与
　　上六敦临吉无咎象曰敦临之吉志在内也
　　程子曰上六坤之极顺之至也而居临之终敦厚于临也与初二虽非正应然大率隂求于阳又其至顺故志在从乎二阳尊而应卑髙而从下尊贤取善敦厚之至也故曰敦临所以吉而无咎隂柔在上非能临者宜有咎也以其敦厚于顺刚是以吉而无咎六居临之终而不取极义临无过极故止为厚义上无位之地止以在上言志在内应乎初与二也志顺刚阳而敦笃其吉可知
　　愚曰上六居一卦之上二阳浸长本不应上而上之志常在于内之二阳此所谓敦临也大率彼应我而我厚之者常也彼不应我而我犹厚之非常也敦也敦有过厚之义上与三正应本当相厚未足为敦唯初与二非相应而厚之所以为敦吉而无咎莫大于斯象曰志在内内谓内卦二阳
　　【坤下巽上】
　　程子曰序卦临者大也物大然后可观故受之以观观所以次临也凡观视于物则为观为观于下则为观如楼观谓之观者为观于下也人君上观天道下观民俗则为观修德行正为民瞻仰则为观风行地上徧触万类周观之象也二阳在上四隂在下阳刚居尊为羣下所观仰观之义也在诸爻则唯取观见随时为义也
　　观盥而不荐有孚颙若
