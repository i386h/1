<!-- { "loadSidebar": true } -->
　　朱子曰柔顺虚中以居尊位当损之时受天下之益者也两为朋十朋之大宝也或以此益之而不能辞其吉可知占者有是德则获其应也
　　愚按此爻程传于十朋之絶句朱子云两为朋十朋之大宝也又按崔憬谓元直二十大贝双贝曰朋则十朋之元也程子之说恐未允泰一变归妹二变节皆有离象又六五应九二九六易位亦有离象离为坤数十故曰十朋之六五虚中自损以应二天下争益之或云者众之谓也众皆益之不知其然而然也凡易称自天祐之谓非人力之所能为也六五损德之脩故元不能违元之不违天不违之也天且弗违况于人乎况于鬼神乎故曰元吉上祐
　　上九弗损益之无咎贞吉利有攸往得臣无家象曰弗损益之大得志也
　　程子曰凡损之义有三损己从人也自损以益于人也行损道以损于人也损己从人徙于义也自损益人及于物也行损道以损于人行其义也各因其时取大者言之四五二爻取损己从人下体三爻取自损以益人损时之用行损道以损天下之当损者也上九则取不行其损为义九居损之终损极而当变者也以刚阳居上若用其刚以损削于下非为上之道其咎大矣若不行其损变而以刚阳之道益于下则无咎而得其正乃吉也如是则宜有所往往则有益矣在上能不损其下而益之天下孰不服从从服之众无有内外也故曰得臣无家得臣谓得人心归服无家谓无有逺近内外之限也居上不损下而反益之是君子大得行其志也君子之志唯在益于人而已
　　朱子曰上九当损上益下之时居卦之上受益之极而欲自损以益人也然居上而益下有所谓惠而不费者不待损己然后可以益人也能如是则无咎然亦必以正则吉而利有所往惠而不费其惠广矣故又曰得臣无家
　　愚曰此正受益之爻然处损之极居艮之上损极必变则我之损人者当弗艮止也人之益我者当止变损人而为弗损止人益而为益人此盖知理有徃复受而能施故可以免咎可以为正而获吉可以利于有往便与繇词所云同又可以得国尔忘家之臣夫为臣忘家义也今待益而后忘家何耶孟子曰君之视臣如手足则臣视君如腹心况此就上九言之象以弗损益之为大得志可见损人非圣人本心大抵损义有三有损人有损恶有损过损人者贵止上九弗损是也损恶者贵速六四去疾大象惩忿是也损过者贵中初九酌损九二利贞彖二簋有时损刚有时是也他可随事制宜矣
　　【震下巽上】
　　程子曰序卦损而不已必益故受之以益盛衰损益如循环损极必益理之自然益所以继损也为卦巽上震下雷风二物相益者也风烈则雷迅雷激则风怒两相助益所以为益此以象言也巽震二卦皆由下变而成阳变而为隂者损也隂变而为阳者益也上卦损而下卦益损上益下所以为益此以义言也下厚则上安故益下为益
　　益利有攸往利渉大川
　　程子曰益者益于天下之道也故利有攸徃益之道可以济险难利渉大川也
　　朱子曰益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之象故其占利有攸往而利涉大川也
　　愚曰损益二卦均为损刚益柔然损下名损益下名益者谓损下乃自损益下乃自益损彖言与时偕行则兼益言欲其损中有益益彖言与时偕行则不兼损欲其长益而不损也损繇歴四言而后到利有攸往益繇义尽卦名更不加词便说利有攸往损止于利有攸往益说利有攸往又说利涉大川益之功用其大如此
　　彖曰益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　程子曰以卦义与卦才言也卦之为益以其损上益下也损于上而益下则民说之无疆谓无穷极也自上而降己以下下其道之大光显也阳下居初隂上居四为自上下下之义五以刚阳中正居尊位二复以中正应之是以中正之道益天下天下受其福庆也益之为道于平常无事之际其益犹小当艰危险难则所益至大故利涉大川也于济艰难乃益道大行之时也益误作木或以为上巽下震故云木道非也又以二体言卦才下动而上巽动而巽也为益之道其动巽顺于理则其益日进广大无有疆限也动而不顺于理岂能成大益也以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所则有限量无方谓广大无穷极也天地之益万物岂有穷际乎天地之益无穷者理而已矣圣人利益天下之道应时顺理与天地合与时偕行也愚曰彖何以释卦名谓益自否变损否上卦之九四益下卦之初六是为益也坤为众民也益之巽乃损之兊故曰民说益惟损上益下惠足以使人故民说无疆益惟自上下下以成其益故其道大光此以九四下益初六而言益也利有攸往中正有庆利渉大川木道乃行此以二五巽震二象而释繇词也盖二五之君臣相与以中正而为斯民之庆是以有攸往而无不利也木道乃行伊川云是益道乃行文公以为不必改木字为益字盖文王八卦震巽皆为木木之道行是言震动巽顺足以渉大川而安利否变渐涣皆有渉坎之象故云又渐涣亦互离离日也故曰日进无疆否变益则天施一阳于地地得之以生万物万物出乎震故曰天施地生此以卦变而广益义也凡益之道与时偕行益道至此盖与日月合明天地合德四时合序又岂有方体之可求哉
　　象曰风雷益君子以见善则迁有过则改
　　程子曰风烈则雷迅雷激则风怒二物相益者也君子观风雷相益之象而求益于己为益之道无若见善则迁有过则改也见善能迁则可以尽天下之善有过能改则无过矣益于人者无大于是
　　愚曰恒风在雷下则雷虽迅而其声为风所隔故雷声彻上不至震惊人只以为寻常故曰恒益则风在雷上雷震于下而风自上压之雷声下而不上故迅烈震惊人皆恐惧震怖悔咎省愆故曰益
　　初九利用为大作元吉无咎象曰元吉无咎下不厚事也
　　程子曰初九震动之主刚阳之盛也居益之时其才足以益物虽居至下而上有六四之大臣应于已四巽顺之主上能巽于君下能巽于贤才也在下者不能有为也得在上者应从之则宜以其道辅于上作大益天下之事利用为大作也居下而得上之用以行其志必须所为大善而吉则无过咎不能元吉则不唯在已有咎乃累于上为上之咎也在至下而当大任小善不足以称也故必元吉然后得无咎在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人已当之为胜任不然则上下皆有咎也
　　朱子曰初虽居下然当益下之时受上之益者也不可徒然无所报効故利用为大作必元吉然后得无咎
　　愚曰初九民象也卦取损上益下为义四损以益初彖谓民说无疆于此爻见之利用为大作阳为大震为作大作者兴作之大者也兴作之大而下不厚事谓初不以兴作事重大而难之也一线之溜可以达石心诚达之物无厚者矣禹疏九河凿山通道民以为是益我也而劝趋之夫岂以为厚事而难之者哉孟子曰故民之从之也轻其不厚事之谓乎元吉无咎者盖初九之民感四之益我有大役焉皆曰是役也上之人所以吉我而其事无咎故不以为重大而难之也可知矣损上益下其为益也如此
　　六二或益之十朋之弗克违永贞吉王用享于帝吉程子曰六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫茍好善则四海之内皆将轻千里而来告之以善夫满则不受虚则来物理自然也故或有可益之事众则助而益之十者众辞众人所是理之至当也者占吉凶辨是非之物言其至是不能违也永贞吉就六二之才而言二中正虚中能得众人之益者也然而质本隂柔故戒在常永贞固则吉也求益之道非永贞则安能守也损之六五十朋之则元吉者盖居尊自损应下之刚以柔而居刚柔为虚受刚为固守求益之至善故元吉也六二虚中求益亦有刚阳之应而以柔居柔疑从益之未固也故戒能常永贞固则吉也王用享于帝吉如二之虚中而能永贞用以享上帝犹当获吉况与人接物其意有不通乎求益于人有不应乎祭天天子之事故云王用也
　　朱子曰六二当益下之时虚中处下故其象占与损九五同然爻位皆隂故以永贞为戒以其居下而受上之益故又为卜郊之吉占
　　象曰或益之自外来也
　　程子曰既中正虚中能受天下之善而固守则有有益之事众人自外来益之矣或曰自外来岂非谓五乎曰如二之中正虚中天下孰不愿益之五为正应固在其中矣
　　愚曰益之二损之五也故爻词同然有异者损六五以柔居刚刚能持守故曰元吉益六二以柔居柔柔易变迁故曰永贞吉如坤之利永贞也坤永贞而后免龙战之灾益永贞而后得臣道之吉又有异者损五君位受益无疑益二臣位臣无受益之理故二受众人之益不敢自享以之享王王以之享帝此其所以再言吉也干五为王五兼上九为巽巽为工帝者天之工宰又帝出乎震皆有帝象故曰王用享于帝象曰或益之自外来也圣人特变文不使与六五之词同也损之六五曰自上祐之君之词也益之六二曰自外来臣之词也大臣虚心守正而人自益之故白自外来也
　　六三益之用凶事无咎有孚中行告公用圭
　　程子曰三居下体之上在民上者也乃守令也居阳应刚处动之极居民上而刚决果于为益者也果于为益用之于凶事则无咎凶事谓患难非常之事三居下之上在下当承禀于上安得自任擅为益乎唯于患难非常之事则可量宜应卒奋不顾身力庇其民故无咎也下专自任上必忌疾虽当凶难义在可为然必有其孚诚而所为合于中道则诚意通于上而上信与之矣专为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜为义故不论其本质也
　　朱子曰六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信
　　象曰益用凶事固有之也
　　程子曰六三益之独可用于凶事者以其固有之也谓专固自任其事也居下当禀承于上乃专任其事唯救民之凶灾拯时之艰急则可也乃处急难变故之权宜故得无咎若平时则不可也
　　六四中行告公从利用为依迁国象曰告公从以益志也
