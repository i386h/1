<!-- { "loadSidebar": true } -->
　　朱子曰九二以刚居柔在下之中上有六五之应主乎泰而得中道者也占者能包容荒秽而果防刚决不遗遐逺而不昵朋比则合乎此爻中行之道矣愚曰二五为泰之中非若他卦以下体之中在二上体之中在五也二虽中若以六居之则偏于隂矣今以九之阳而位二之隂中也五虽中若以九居之则偏于阳矣今也以六之隂而位五之阳亦中也此二五所以为泰之主也然二五虽均为泰之主而致泰则在二何者五为柔中之君其才则弱二为刚中之大臣其才足以有为故五虚心以任二二秉诚以辅五是主泰虽在五而致泰则在二故泰之一卦唯九二之爻辞独贯六爻之义爻辞凡五句十五字一句主一事一字有一义不容轻视也何谓荒荒者榛芜而未治之谓也初九是已初虽阳徳之贤穷而在下行则未成名则未立荒莫甚焉九二大臣也乃能容而受之而引之以进于上非包荒而何何谓冯河冯河者无舟而涉过于勇者也九三是已三虽阳徳之贤刚而不中好勇过我冯河莫甚焉九二大臣也乃能材而使之而不嫌其在己上非用冯河而何何谓遐外三隂是已三隂在外其于二也可谓逺矣然三隂虽小人君子于小人亦必有诱掖诲化之道而无摈斥絶弃之理九二大臣也乃能不以其逺而遗弃之非不遐遗而何何谓朋内三阳朋也初与三与九二同徳可谓朋矣然君子与君子亦不当阿附朋比之私九二大臣也虽包初之荒用三之冯河而本无私昵之意非朋亡而何九二有此四者此所以得尚于中行也中行六五也何谓尚企而配之之谓也以臣而賔于天子曰尚贤以今人而友古人曰尚友以臣庶妻天子之女曰尚主舜尚见帝是也二与五同心相孚刚柔相应是以谓之尚观六五帝乙归妹之辞则九二谓之尚宜也以中行之臣配中行之君其道不既光大矣乎
　　九三无平不陂无往不复艰贞无咎勿恤其孚于食有福象曰无往不复天地际也
　　程子曰三居泰之中在诸阳之上泰之盛也物理如循环在下者必升居上者必降泰久而必否故于泰之盛与阳之将进而为之戒曰无常安平而不险陂者谓无常泰也无常往而不返者谓隂当复也平者陂徃者复则为否矣当知天理之必然方泰之时不敢安逸常艰危其思虑正固其施为如是则可以无咎处泰之道既能艰贞则可常保其泰不劳忧恤得其所求也不失所期为孚如是则于其禄食有福益也禄食谓福祉善处泰者其福可长也盖徳善日积则福禄日臻徳逾于禄则虽盛而非满自古隆盛未有不失道而防败者也无往不复言天地之交际也阳降于下必复于上隂升于上必复于下屈伸往来之常理也因天地交际之道明否泰不常之理以为戒也愚曰泰否之相为倚伏此天道之当然而可信者也虽然圣人不谓天也泰至三而变无平者而不偏陂无上往者而不复来此虽天道也然君子所以善御乎泰者唯艰畏存心守正立事勿恤其倚伏信然之数则非特无咎又可安食于泰而有福焉此成王能持盈守成而既醉备五福者也然非用九二刚健之才安能辅之致此欤
　　六四翩翩不富以其邻不戒以孚象曰翩翩不富皆失实也不戒以孚中心愿也
　　程子曰六四处泰之过中以隂在上志在下复上二隂亦志在趋下翩翩疾飞之貌四翩翩就下与其邻同也隣其类也谓五与上夫人富而其类从者为利也不富而从者其志同也三隂皆在下之物居上乃失其实其志皆欲下行故不富而相从不待告戒而诚意相合也夫隂阳之升降乃时运之否泰或交或散理之常也泰既过中则将变矣圣人于三尚云艰贞则有福葢三为将中知戒则可保四已过中矣理必变也故专言始终反复之道五泰之主则复言处泰之义翩翩下往之疾不待富而隣从者以三隂在上皆失其实故也隂本在下之物今乃居上是失实也不待告戒而诚意相与者葢其中心所愿故也理当然者天也众所同者时也
　　朱子曰已过乎中泰已极矣故三隂翩然而下复不待富而其类从之不待戒令而信也其占为有小人合交以害正道君子所当戒也隂虚阳实故凡言不富者皆隂爻也
　　愚曰阳实为富隂虚为贫不富隂爻也隣五与上也阳升隂沉本性也隂上阳下时数也时去则性复矣泰至三则变变则三阳失实则六四牵三隂之隣而复其性故翩翩然来下所谓无往不复也五上从四出于中心不待要结告戒故曰不戒以孚小人伺君子之衰而连党以窃位其情状如此可不畏哉
　　六五帝乙归妹以祉元吉象曰以祉元吉中以行愿也程子曰史谓汤为天乙厥后有帝祖乙亦贤王也后又有帝乙多士曰自成汤至于帝乙罔不明徳恤祀称帝乙者未知谁是以爻义观之帝乙制王姬下嫁之礼法者也自古帝女虽皆下嫁至帝乙然后制为礼法使降其尊贵以顺从其夫也六五以柔隂居君位下应于九二刚明之贤五能倚任其贤而任从之如帝乙之归妹然降其尊而顺从于阳则以之受祉且元吉也元吉大吉而尽善者也谓成治泰之功也所以能获祉福且元吉者由以其中道合而行其志愿也有中徳所以能任刚中之贤所听从者皆其志愿也非其所欲能从之乎
　　朱子曰以隂居尊为泰之主柔中虚已下应九二吉之道也而帝乙归妹之时亦甞占得此爻占者如是则有祉而元吉矣凡经以古人为言如髙宗箕子之类者放此
　　愚按帝乙归妹汤之归妹也汤一曰天一京房载汤嫁妹之辞曰无以天子之尊而乗诸侯无以天子之富而骄诸侯隂之从阳女之从夫本天地之义也往事尔夫必以礼义则帝乙汤也卦中互震帝出乎震故云帝乙又互兑震为长男兑为少女由长男言之兑妹也又卦中互归妹故云帝乙归妹六五降其尊位下交九二又有归妹之象五以柔中下交九二刚明之贤而顺从之九二复以刚中上交于五而其道上行以是成治泰之功则以中道致福而获元吉也夫上交于五者岂惟九二之愿亦九五之愿二五皆以中而行其所愿此所以得祉而且元吉也
　　上六城复于隍勿用师自邑告命贞吝象曰城复于隍其命乱也
　　程子曰掘隍土积累以成城如治道积累以成泰及泰之终将反于否如城土頽圯复反于隍也上泰之终六以小人处之行将否矣勿用师君之所以能用其众者上下之情通而心从也今泰之将终失泰之道上下之情不通矣民心离散不从其上岂可用也用之则乱众既不可用方自其亲近而告命之虽使所告命者得其正亦可羞吝邑所居谓亲近大率告命必自近始凡贞凶贞吝有二义有贞固守此则凶吝者有虽得正亦凶吝者此不云贞凶而云贞吝者将否而方告命为可羞吝吝不由于告命也
　　愚曰隍城外濠堑也城筑之初于此取土今城頽圯复入于隍反泰为否也自邑告命文公云邑是私邑不受我之命而反来命令自己虽其言正人君至此羞吝甚矣葢命令倒置衰世之君败家之主莫不皆然善治泰者当深以为戒也大抵泰基于初成于二极于五圣人賛其吉其光大其元吉固不待论泰变于三壊于四殒灭于上圣人忧之之心过于前日喜之之心焉三是圣人以艰贞词道意切使天下觉而早图四上不复告戒意出词表使天下惧而改图吁深矣
　　【坤下干上】
　　程子曰序卦泰者通也物不可以终通故受之以否夫物理往来通泰之极则必否否所以次泰也为卦天处上地处下是天地隔絶不相交通所以为否也
　　否之匪人不利君子贞大往小来
　　程子曰天地交而万物生于中然后三才备人为最灵故为万物之首凡生天地之中者皆人道也天地不交则不生万物是无人道故曰匪人谓非人道也消长阖辟相因而不息防极则复否终则倾无常而不变之理人道岂能无也既否则泰矣夫上下交通刚柔和防君子之道也否则反是故不利君子贞君子贞道否塞不行也大往小来阳往隂来也小人道长君子道消之象故为否也
　　朱子曰否闭塞也七月之卦也正与泰反故曰匪人谓非人道也其占不利于君子之正道葢干往居外坤来居内又自渐卦而来则九往居四六来居三也或疑之匪人三字衍文由比六三而误也传不特解其义亦可见
　　愚曰否虽天地隂阳之运然亦不徒否也所以致否者由用世者之匪人也伊川言匪人是无人道防来不是否之世都无人道只是有人道者不出来无人道者出来用世若谓都无人道则道在天地间曷甞一日无人道曷甞一日息只是否者以小人在位所以説否之匪人是非人之得时得位所以如此圣人为君子谋故告之曰不利君子贞使君子安于天以俟其复不能安之求以正之非君子之利大往小来时也故不复致吉凶之辞
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也程子曰夫天地之气不交则万物无生成之理上下之义不交则天下无邦国之道建邦国所以为治也上施政以治人民戴君而从命上下相交所以治安也今上下不交是天下无邦国之道也隂柔在内阳刚在外君子往居于外小人来处于内小人道长君子道消之时也
　　愚曰彖辞尽与泰反毋庸赘论或曰上下不通如何便到无邦曰逺臣不通乎君则畿甸而外非吾有也庭臣不通乎君则堂下非吾有也迩臣不通乎君则措足之外非吾有也羣雄敂关二世弗知韩擒虎渡江后主弗闻可不谓之无邦乎
　　象曰天地不交否君子以俭徳辟难不可荣以禄程子曰天地不相交通故为否否塞之时君子道消当观否之象而以俭损其德避免祸难不可荣居禄位也否者小人得志之时君子居显荣之地祸患必及其身故宜晦处穷约也
　　朱子曰收敛其徳不形于外以辟小人之难人不得以禄位荣之
　　愚曰坤六四天地闭贤人隐则以誉为咎否之象天地不交君子以俭徳避难则以荣为辱若贵且戚则所以济其否者又非疎逺者之比也
　　初六拔茅茹以其彚贞吉亨象曰拔茅贞吉志在君也程子曰泰与否皆取茅为象者以羣阳羣隂同在下有牵连之象也泰之时则以同征为吉否之时则以同贞为亨始以内小人外君子为否之义复以初六否而在下为君子之道易随时取义变动无常否之时在下者君子也否之三隂上皆有应在否隔之时隔絶不相通故无应义初六能与其类贞固其节则处否之吉而其道之亨也当否而能进者小人也君子则伸道免祸而已君子进退未甞不与其类同也爻以六自守于下明君子处否之道象复推明以尽君子之心君子固守其节以处下者非乐于不进独善也以其道方否不可进故安之耳心固未甞不在天下也其志常在得君而进以康济天下故曰志在君也
　　朱子曰三隂在下当否之时小人连类而进之象而初之恶则未形也故戒其贞则吉而亨葢能如是则变而为君子矣小人而变为君子则能以爱君为念而不计其私矣　又曰初六是小人欲为恶而未露时
　　愚曰文公言泰否拔茅是君子小人牵连而进之象但小人进多不正故戒以贞则吉而亨象言志在君何也小人其初未遇志亦要得君求用未有害君子之心到得如愿遂志方渐渐做不好底事所以初六只言小人之初心本自如此
