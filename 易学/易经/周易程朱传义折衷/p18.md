<!-- { "loadSidebar": true } -->
　　程子曰四居上体切近君位六五之君又以谦柔自处九三又有大功德为上所任众所宗而已居其上当恭畏以奉谦德之君卑巽以譲劳谦之臣动作施为无所不利于防谦也防施布之象如人手之防也动息进退必施于谦盖居多惧之地又在贤臣之上故也凡人之谦有所宜施不可过其宜也如六五或用侵伐是也唯四以处近君之地据劳臣之上故凡所动作靡不利施谦如是然后中于法则故曰不违则也谓得其宜也
　　朱子曰防谦言发防其谦盖四是隂位又在上卦之下九三之上所以更当发防其谦不违则言不违法则也
　　愚曰六四坤体柔顺上近五谦恭之君下据三劳谦之臣而能挥散其谦布于上下所以奉上比下无不利者非事是君为容悦也非持禄养交也不违其则而已则者何天理之当然此是无妬功嫉能之心而有显功着善之羙者也何者三有大功故也
　　六五不富以其邻利用侵伐无不利象曰利用侵伐征不服也
　　程子曰富者众之所归唯财为能聚人五以君位之尊而执谦顺以接于下众所归也故不以富而能有其邻也邻近也不富而得人之亲也为人君而持谦顺天下所归心也然君道不可专尚谦柔必须威武相济然后能懐服天下故利用行侵伐也威徳并着然后尽君道之宜而无所不利也盖五之谦柔当防于过故发此义征其文德谦巽所不能服者也文德所不能服而不用威武何以平治天下非人君之中道谦之过也
　　愚曰天下莫柔弱于水水虽柔莫柔弱于道盖水犹有形故也天下唯无形者足以致有形者为之使谦之六五是也五君位而以柔居之当谦之世众爻皆以谦名而此独不名者有其道而无其形故也是以众谦皆为之用三与四邻也是以尤致力焉阳实富也隂实贫也富而能以其邻者常也不富而能以其邻者以九五处尊位而谦虗也不富而能以其邻则三之有功即五之功也四之无不利即五之利也五虽不着其谦而天下之谦者乐为之用故曰利用侵伐无不利五爻变成离坎离为甲胄入坎险侵伐也夫谦之为德天下之所归宜无有不服者矣而爻与象云尔者以爻中有此象圣人设为之辞以为或有之我既谦虗彼决不负固故曰利用象又发之曰征不服也亦不过拯民水火之中为匹夫匹妇复雠非忿兵贪兵之谓推是以徃将无所不利焉吾是以知六五之谦之妙也
　　上六鸣谦利用行师征邑国象曰鸣谦志未得也可用行师征邑国也
　　程子曰六以柔处柔顺之极又处谦之极极乎谦者也以极谦而反居髙未得遂其谦之志故至发于声音又柔处谦之极亦必见于声音故曰鸣谦虽居无位之地非任天下之事然人之行已必须刚柔相济上谦之极也至于太甚则反为过矣故在以刚武自治邑国已之私有行师谓用刚武征邑国谓自治其私谦极而居上欲谦之志未得故不胜其切至于鸣也虽不当位谦既过极宜以刚武自治其私故云利用行师征邑国也
　　愚曰柔德之谦上位之亢以谦德居亢位事违其志志未暴白故君子乃自鸣曰吾之谦如是吾之谦如是而人犹有干我者不得已而师征焉然止用以征邑国而已坤为国邑故此爻有此象邑国近属上无位只可征此与利用征伐便不同夫二与上均鸣谦也二鸣而中心得是因其鸣而谦贞之本心得以白也上鸣而志未得是谦之志未得暴白而不得不鸣也此两鸣谦之义
　　【坤下震上】
　　程子曰序卦有大而能谦必豫故受之以豫承二卦之义而为次也有既大而能谦则有豫乐也豫者安和説乐之义为卦震上坤下顺动之象动而和顺是以豫也九四为动之主上下羣隂所共应也坤又承之以顺是以动而上下顺应故为和豫之义以二象言之雷出于地上阳始闭潜于地中及其动而出地奋发其声通畅和豫故为豫也
　　豫利建侯行师
　　程子曰豫顺而动也豫之义所利在于建侯行师夫建侯树屏所以共安天下诸侯和顺则万民説服兵师之兴众心和説则顺从而有功故説豫之道利于建侯行师也又上动而下顺诸侯从王师众顺令之象君万邦聚大众非和説不能使之服从也
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉程子曰刚应谓四为羣隂所应刚得众应也志行谓阳志上行动而上下顺从其志得行也顺以动豫震动而坤顺为动而顺理顺理而动又为动而众顺所以豫也以豫顺而动则天地如之而弗违况建侯行师岂有不顺乎天地之道万物之理唯至顺而已大人所以先天后天而不违者亦顺乎理而已复详言顺动之道天地之运以其顺动所以日月之度不过差四时之行不愆忒圣人以顺动故经正而民兴于善刑罚清简而万民服也既言豫顺之道矣然其防味渊永言尽而意有余也故复賛之云豫之时义大矣哉欲人研味其理优柔涵泳而识之也时义谓豫之时义诸卦之时与义用大者皆賛其大矣哉豫以下十一卦是也豫遯旅言时义坎睽蹇言时用頥大过解革言时各以其大者也
　　愚曰豫和也然和极则流故亦为逸卦羙和爻戒逸互备也此卦下五爻有比之体故曰利建侯又谦九三在三公之位自二以上有师体反而为豫则三升四四为诸侯三公出封之象故利建侯行师动而徃行师之象故利行师彖辞主九四合坤震二体而言豫也九四一阳为豫之主上下五隂应之和乐之至也故志行四爻辞亦曰豫大有得志大行也顺以动豫豫顺以动此两句义各不同顺以动豫是能顺理而动则众心和説此是顺动后方和説豫顺以动是人心虽和説必顺理而动此是和说后尤当顺动天地如之是天地亦如其理而动而况建侯行师乎下文就实天地如之之事天地惟以顺动故在日月四时者皆无过差圣人唯以顺动故在刑罚者皆清直不挠而民自服豫之时义其大有如此者孔子因繇词而广之也彖凡言时义时用及时之大矣哉者十一皆因而大之也故多言天地以及圣人王公云
　　象曰雷出地奋豫先王以作乐崇徳殷荐之上帝以配祖考
　　程子曰雷者阳气奋发隂阳相薄而成声也阳始潜闭地中及其动则出地奋震也始闭鬰及奋发则通畅和豫故为豫也坤顺震发和顺积中而发于声乐之象也先王观雷出地而奋和畅发于声之象作声乐以褒崇功徳其殷盛至于荐之上帝推配之以祖考殷盛也礼有殷奠谓盛也荐上帝配祖考盛之至也愚曰作乐崇徳必言先王盖是昔之先王功成然后作乐中庸言茍无其位茍无其徳不敢作礼乐雷之声皆至阳充积而后宣畅乐之声皆至徳盛大而后发越皆顺动之极功古先圣王有徳有位然后作乐殷荐之上帝以配祖考殷者徳极盛而乐极和也荐之上帝则郊焉而天神假以配祖考则庙焉而人鬼享先王之乐无所不用此但言荐上帝配祖考亦举其大者言耳
　　初六鸣豫凶象曰初六鸣豫志穷凶也
　　程子曰初六以隂柔居下四豫之主也而应之是不中正之小人处豫而为上所宠其志意满极不胜其豫至发于声音轻浅如是必至于凶也鸣发于声也云初六谓其以隂柔处下而志意穷极不胜其豫至于鸣也必骄肆而致凶矣
　　朱子自隂柔小人上有彊援得时主事故不胜其豫而以自鸣凶之道也故其占如此卦之得名本为和乐然卦辞为众乐之义爻词除九四与卦同外皆为自乐所以有吉凶之异
　　愚曰九四为豫之主卦爻上下所由以为豫者也亦不专应于初六但初六以隂柔小人既不中正自以九四为与已得时主事倡为逸豫之説以謟説九四矜夸张大发于声音如蔡京倡丰亨豫大是已始若未害志穷欲肆必成大凶圣人于此安得不逆折其萌芽哉
　　六二介于石不终日贞吉象曰不终日贞吉以中正也程子曰逸豫之道放则失正故豫之诸爻多不得正才与时合也惟六二一爻处中正又无应为自守之象当豫之时独能以中正自守可谓特立之操是其节介如石之坚也介于石其介如石也人之于豫乐心説之故迟迟遂至于耽恋不能已也二以中正自守其介如石其去之速不使终日故贞正而吉也处豫不可安且久也久则溺矣如二可谓见几而作者也朱子曰豫虽主乐然易以溺人溺则反而忧矣卦独此爻中而得正是上下皆溺于豫而独能以中正自守其介如石也其德安静而坚确故其思虑明审不俟终日而见凡事之几防也大学曰安而后能虑虑而后能得意正如此占者如是则正而吉矣
　　愚曰六二上应乎隂柔逸豫之君下立乎鸣旴两佞臣之间茍无操守鲜不耽于逸豫矣二也中正自持其处豫也介然如石不可撼揺其去豫也见几便作不待终日之顷此其所以为贞也吉孰大焉此吾夫子许之以知防其神之事
　　六三盱豫悔迟有悔象曰盱豫有悔位不当也
　　程子曰六三隂而居阳不中不正之人也以不中而处豫动皆有悔盱上视也上瞻望于四则以不中正不为四所取故有悔也盖处身不正进退皆有悔吝当如之何在身正而已君子处已有道以礼制心虽处豫时不失中正故无悔自处不当失中正也是以进退有悔
　　朱子曰盱上视也隂不中正而近于四四为卦主故六三上视于四而下溺于豫冝有悔者也故其象如此而其占为事当速悔若悔之遅则必有悔也又曰盱豫悔言觑着九四之豫便当速悔遅时便有悔
　　愚曰睢盱视不审貌三阳位而隂居之且当豫之时见之不明冐居其位冝其有悔然速悔则可若悔遅必然有悔当其时非六二介然于逸豫之外与九四独能兼制于羣豫之聚者何以自免于悔吝哉
　　九四由豫大有得勿疑朋盍簮象曰由豫大有得志大行也
　　程子曰豫之所以为豫者由九四也为动之主动而众隂説顺为豫之义四大臣之位六五之君顺从之以阳刚而任上之事豫之所由也故云由豫大有得言得大行其志以致天下之豫也勿疑朋盍簮四居大臣之位承柔弱之君而当天下之任危疑之地也独当上之倚任而下无同德之助所以疑也唯当尽其至诚勿有疑虑则其朋类自当合聚夫欲上下之信唯至诚而已茍尽其至诚则何患其无助也簮聚也簮之名簮取聚髪也或曰卦唯一阳安得同德之助曰居上位而至诚求助理必得之姤之九五曰有陨自天是也四以阳刚迫近君位而专主乎豫圣人宜为之戒而不然者豫和顺之道也由和顺之道不失为臣之正也如此而专主于豫乃是任天下之事而致时于豫者也故唯戒以至诚勿疑由已而致天下于乐豫故为大有得谓志得大行也
　　愚曰九四一卦之所由豫也簮聚髪之物盍簮聚首之象也九居四为动之主雷出地而鼔动万物大臣得位而鼓动万化大有得阳为大以九四之阳而得位得君得众隂之归皆大有得也然四以近君之位承柔弱之君处多惧之地危疑之时也斯时也天下视吾身以为安危轻重自非阳刚之君子至诚尽已勿用疑虑有以合天下之同志相与左右扶持以适于豫则利害之相反间不容髪此周公所以不恤流言之变终于制礼作乐以兴太平也
　　六五贞疾恒不死象曰六五贞疾乗刚也恒不死中未亡也
　　程子曰六五以隂柔居君位当豫之时沈溺于豫不能自立者也权之所主众之所归皆在于四四之阳刚得众非耽惑柔弱之君所能制也乃柔弱不能自立之君受制于专权之臣也居得君位贞也受制于下有疾苦也六五尊位权虽失而位未亡也故曰贞疾恒不死言贞而有疾常疾而不死如汉魏末世之君也
