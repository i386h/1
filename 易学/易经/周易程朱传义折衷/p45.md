<!-- { "loadSidebar": true } -->
　　九三壮于頄有凶君子夬夬独行遇雨若濡有愠无咎程子曰爻辞差错安定胡公移其文曰壮于頄有凶独行遇雨若濡有愠君子夬夬无咎亦未安也当云壮于頄有凶独行遇雨君子夬夬若濡有愠无咎夬决尚刚健之时三居下体之上又处健体之极刚果于决者也頄颧骨也在上而未极于上者也三居下体之上虽在上而未为最上上有君而自任其刚决壮于頄者也有凶之道也独行遇雨三与上六为正应方羣阳共决一隂之时已若以私应之故不与众同而独行则与上六隂阳和合故云遇雨易中言雨者皆谓隂阳和也君子道长决去小人之时而已独与之和其非可知唯君子处斯时则能夬夬谓夬其夬果决其断也虽其私与当逺絶之若见濡污有愠怒之色如此则无过咎也三健体而处正非必有是失也因此义以为教耳爻文所以交错者由有遇雨字又有濡字故误以为连也
　　朱子曰頄颧也九三当夬之时以刚而过乎中是欲决小人而刚壮见于面目也如是则有凶道矣然在众阳之中独与上六为应若能果决其决不系私爱则虽合于上六如独行遇雨至于若濡而为君子所愠然终必能决去小人而无所咎也温峤之于王敦其事类此
　　愚曰三变有重兊之象二三四爻有离体离为目下兊为口目口之间为頄又兊为颊頄颊骨也雨兊泽也夬夬决之又决也既决上六兊三动复成兊夬夬也九三刚而不中始也欲决小人其刚壮之气见于顔面间似伤乎暴暴则有凶而三乃曰我君子也决而又决我之事也然进锐者退必速终也四阳皆不应上而三乃独行应之虽以阳遇隂和洽为雨至于沾濡然视四阳岂不愧哉是以中心愠恨悔其独行竟欲决去小人以冀无咎此正是善补过文公谓顔杲卿受禄山衣服中道忿然归借兵伐之正是此义
　　象曰君子夬夬终无咎也
　　程子曰牵梏于私好由无决也君子义之与比决于当决故终不至于有咎也
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　程子曰臀无肤居不安也行次且进不前也次且进难之状九四以阳居隂刚决不足欲止则众阳并进于下势不得安犹臀伤而居不能安也欲行则居柔失其刚壮不能强进故其行次且也牵羊悔亡羊者羣行之物牵者挽拽之义言若能自强而牵挽以从羣行则可以亡其悔然既处柔必不能也虽使闻是言亦必不能信用也夫过而能改闻善而能用克己以从义唯刚明者能之在他卦九居四其失未至如此之甚在夬而居柔其害大矣九处隂位不当也以阳居柔失其刚决故不能强进其行次且刚然后能明处柔则迁失其正性岂复有明也故闻言而不能信者盖其聪听之不明也
　　朱子曰以阳居隂不中不正居则不安行则不进若不与众阳竞进而安出其后则可以亡其悔然当决之时志在上进必不能也占者闻言而信则转凶而吉矣牵羊者当其前则不进纵之使前而随其后则可以行矣
　　愚曰九四乃姤九三之反也姤九三居巽上巽为股股上为臀夬四与姤三皆变则臀无肤矣三四皆卦外爻有皮肤之象巽为进退故其行次且二卦象同故其词亦同此爻大抵谓一隂在上众阳所欲共决也四以阳处隂阳喜进故居则不安隂喜退故行则不进譬臀伤肤既不可处又不可行此其所以次且也然则为九四者宜如何哉避四而居初让三阳使先行而已出其后则无悔矣四动成兊兊为羊羊性狠牵挽则抵触不行却行而随之则行然斯言也但恐九四未必闻而信之何者不足于刚决也九四动有坎离坎为耳离为目聪明之象也不动则耳塞目毁聪不明矣当夬之时圣人病九四之柔不当位不聪明不足与共事也
　　九五苋陆夬夬中行无咎象曰中行无咎中未光也程子曰五虽刚阳中正居尊位然切近于上六上六说体而卦独一隂阳之所比也五为决隂之主而反比之其咎大矣故必决其决如苋陆然则于其中行之德为无咎也中行中道也苋陆今所谓马齿苋是也曝之难干感隂气之多者也而脆易折五若如苋陆虽感于隂而决断之易则于中行无过咎矣不然则失其中正也感隂多之物苋陆为易断故取为象卦辞言夬夬则于中行为无咎矣象复尽其义云中未光也夫人心正意诚乃能极中正之道而充实光辉五心有所比以义之不可而决之虽行于外不失中正之义可以无咎然于中道未得为光大也盖人心一有所欲则离道矣夫子于此示人之意深矣朱子曰苋陆今马齿苋感隂气之多者九五当决之时为决之主而切近上六之隂如苋陆然若决而决之而又不为过暴合于中行则无咎矣戒占者当如是也
　　愚曰苋陆古今诸儒之说或以为一物或以为二物或以为一物而二名此不可以臆断也朱汉上云兊为泽苋蒉泽草也叶柔根小坚且赤爻云苋陆则生于陆地喻小人之在显位者五居尊为决之主四阳助之决去上六之一柔如去苋焉本非难事然易每危君子必使去之尽善而后为光也若曰彼上六之小人如苋生于陆何难决去今众刚决之又决之恐或伤暴则于国家亦有害必得中道而行乃为无咎中行无咎矣而圣人犹以为中未光何也盖去疾以全元气不如初无疾而元气自全去小人以靖国家不如初无小人而国家自靖今使隂柔之小人至于在显位而后众刚决而去之亦非九五之光也曰中未光盖不足于九五之词
　　上六无号终有凶象曰无号之凶终不可长也
　　程子曰阳长将极隂消将尽独一隂处穷极之地是众君子得时决去危极之小人也其势必须消尽故云无用号咷畏惧终必有凶也阳刚君子之道进而益盛小人之道既已穷极自然消亡岂复能长久乎虽号咷无以为也故云终不可长也先儒以卦中有孚号惕号欲以无号为无号作去声谓无用更加号令非也一卦中适有两去声字一平声字何害而读易者率皆疑之或曰圣人之于天下虽大恶未尝必絶之也今且使之无号谓必有凶可乎曰夬者小人之道消亡之时也决去小人之道岂必尽诛之乎使之变革乃小人之道亡也道亡乃其凶也
　　朱子曰隂柔小人居穷极之时党类已尽无所号呼终必有凶也占者有君子之德则其敌当之不然反是
　　愚曰孚号惕号号令之号也上六无号哀号之号也小人安而得志则骄以喜危而不得志则哀以号此其常态也今上六以三我应也欲号以求免而三则壮頄有愠以五我比也欲号以求免而五则决之又决然则上六无告呼之地矣此所以无号而终有凶也彖于五阳则告之曰利有攸徃爻于一隂则喻之曰无号终有凶小人至此欲延一旦之命可得乎凶而可号以免所谓天作孽犹可违无号之凶所谓自作孽不可逭圣人所以为万世小人戒也
　　【巽下干上】
　　程子曰序卦夬决也决必有遇故受之以姤姤遇也决判也物之决判则有遇合姤所以次夬也为卦干上巽下以二体言之风行天下天之下者万物也风之行无不经触乃遇之象又一隂始生于下隂与阳遇也故为姤
　　姤女壮勿用取女
　　程子曰一隂始生自是而长渐以盛矣是女之将长壮也隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也女渐壮则失男女之正家道败矣姤虽一隂甚微然有渐壮之道所以戒也
　　朱子曰姤遇也决尽则为纯干四月之卦至姤然后一隂可见而为五月之卦以其本非所望而卒然值之如不期而遇者故为遇遇已非正又一隂而遇五阳则女德不贞而壮之甚也取以自配必害乎阳故其象占如此
　　愚曰此卦朱文公云不是说隂渐长为女壮乃是一隂遇五阳是不正当底女人此说固是然程子谓姤虽一隂甚微然有渐长之道是以戒也二义互观可也夫隂阳之遇主于一则专以一遇五则无君子偕老之德而有鹑之奔奔之羞圣人于是诏君子曰勿用取此女絶之于其始也不絶之于始鲜不受制于其手矣繇词首言姤女壮夫阳至四五而后言壮今姤一隂方长即为壮者见得隂阳之情不同而女子小人渐不可长也
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　程子曰姤之义遇也卦之为姤以柔遇刚也一隂方生始与阳相遇也一隂既生渐长而盛隂盛则阳衰矣取女者欲长久而成家也此渐盛之隂将消胜于阳不可与之长久也凡女子小人夷狄势茍渐盛何可与久也故戒勿用取如是之女隂始生于下与阳相遇天地相遇也隂阳不相交遇则万物不生天地相遇则化育庶类品物咸章万物章明也以卦才言五与二皆以阳刚居中与正以中正相遇也君得刚中之臣臣遇刚中之君君臣以刚阳遇中正其道可以大行于天下也赞姤之时与姤之义至大也天地不相遇则万物不生君臣不相遇则政治不兴圣贤不相遇则道德不亨事物不相遇则功用不成姤之时与义皆甚大也
　　愚曰姤之为遇何谓也刚之为道难乎其合而柔之为遇也易柔遇刚则消刚隂遇阳则消阳小人遇君子则消君子夷狄遇中国则消中国天下之理刚遇柔则顺柔遇刚则逆坤只顺承天臣只顺承君子只顺承父妇只从夫隂不可为主况不期而遇乎是以不可取也其不可取以其不贞而不可与久也圣人既言遇之不善又言遇之善者姤者干末坤始也故曰天地相遇以四时言之则建午之月品物咸章之际也荀爽曰坤出于离与干相遇故万物皆相见相见咸章也刚遇中二也刚遇中正五也隂之长自九二变而为遯始无臣也自九五变而为剥始无君也姤之世上有君下有臣君子之欲有为无所不可故曰刚遇中正天下大行也圣人惧学者止以女子之道言姤故又极天地明教化而言其义之大也
　　象曰天下有风姤后以施命诰四方
　　程子曰风行天下无所不周为君后者观其周徧之象以施其命令周诰四方也风行地上与天下有风皆为周徧庶物之象而行于地上徧触万物则为观经歴观省之象也行于天下周徧四方则为姤施发命令之象也诸象或称先王或称后或称君子大人称先王者先王所以立法制建国作乐省方勑法闭关育物享帝皆是也称后者后王之所为也财成天地之道施命诰四方是也君子则上下之通称大人者王公之通称
　　愚曰与物相遇无逺弗届风也天之命也周官曰以十有二风察天地之命是也故后体之以施命诰四方必曰后者惟君能制命
　　初六系于金柅贞吉有攸往见凶羸豕孚蹢躅象曰系于金柅柔道牵也
　　程子曰姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚强之至也止之以金柅而又系之止之固也固止使不得进则阳刚贞正之道吉也使之进往则渐盛而害于阳是见凶也羸豖孚蹢躅圣人重为之戒言隂虽甚微不可忽也豖隂躁之物故以为况羸弱之豖虽未能强猛然其中心在乎蹢躅蹢躅跳踯也隂微而在下可谓羸矣然其中心常在消阳也君子小人异道小人虽微弱之时未尝无害君子之心防于微则无能为矣牵者引而进也隂始生而渐进柔道方牵也系之于金柅所以止其进也不使进则不能消正道乃贞吉也
　　朱子曰柅所以止车以金为之其刚可知一隂始生静正则吉往进则凶故以二义戒小人使不害于君子则有吉而无凶然其势不可止也故以羸豕蹢躅晓君子使深为之备云
