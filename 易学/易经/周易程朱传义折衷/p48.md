<!-- { "loadSidebar": true } -->
　　象曰地中生木升君子以顺德积小以髙大
　　程子曰木生地中长而上升为升之象君子观升之象以顺修其徳积累微小以至髙大也顺则可进逆乃退也万物之进长皆以顺道也善不积不足以成名学业之充实道德之崇髙皆由积累而至积小所以成髙大升之义也
　　初六允升大吉象曰允升大吉上合志也
　　程子曰初以柔居巽体之下又巽之主上承于九二之刚巽之至者也二以刚中之德上应于君当升之任者也允者信从也初之柔巽唯信从于二信二而从之同升乃大吉也二以德言则刚中以力言则当任初之隂柔又无应援不能自升从于刚中之贤以进是由刚中之道也吉孰大焉与在上者合志同升也上谓九二从二而升乃与二同志也能信从刚中之贤所以大吉
　　朱子曰初以柔顺居下巽之主也当升之时巽于二阳占者如之则信能升而大吉矣
　　愚曰初与四虽不应然四坤也坤为众为顺二三四为兊兊为口众口顺之允也初六巽之主然位卑德柔且无正应岂能自振而升哉今也二三以一体而信初四以应位而信初合众之口允然相信汲引而升故曰允升大吉象曰上合志也言不特二三信之四虽上体本不应初今亦与二三同口说顺于初非志合能如是乎
　　九二孚乃利用禴无咎象曰九二之孚有喜也
　　程子曰二阳刚而在下五隂柔而居上夫以刚而事柔以阳而从隂虽有时而然非顺道也以暗而临明以刚而事弱若黾勉于事势非诚服也上下之交不以诚其可久乎其可以有为乎五虽隂柔然居尊位二虽刚阳事上者也当内存至诚不假文饰于外诚积于中则自不事外饰故曰利用禴谓尚诚敬也自古刚强之臣事柔弱之君未有不为矫饰者也禴祭之简质者也云孚乃谓既孚乃宜不事文饰专以其诚感通于上也如是则得无咎以刚强之臣而事柔弱之君又当升之时非诚意相交其能免于咎乎二能以孚诚事上则不唯为臣之道无咎而已可以行刚中之道泽及天下是有喜也凡象言有庆者如是则有福庆及于物也言有喜者事既善而又有可喜也如大畜童牛之牿元吉象云有喜盖牿于童则易又免强制之难是有可喜也
　　愚曰二以刚中之德应柔中之君以我中实之孚感彼中虚之孚两诚相合何用乎繁文末节其交于君者如禴祭然以见一孚相与固无待于外饰也或曰此爻与萃六二同词何也曰升乃萃之反萃六二之孚以中虚而应中实此爻之孚以中实而应中虚是孚也在萃在升无往不利此二爻所以俱言无咎而此又云有喜也
　　九三升虚邑象曰升虚邑无所疑也
　　程子曰三以阳刚之才正而且巽上皆顺之复有应援以是而升如入无人之邑孰御哉入无人之邑其进无疑阻也
　　朱子曰阳实隂虚而坤有国邑之象九三以阳刚当升时而进临于坤故其象占如此
　　愚曰坤为国邑隂为虚虚邑也升至于三上卦之三隂皆靡然顺之升虚邑之象也以刚升柔柔莫之拒以三升上上为之应此升道之不疑者也巽为不果三升上巽毁矣故曰无所疑也
　　六四王用亨于岐山吉无咎象曰王用亨于岐山顺事也
　　程子曰四柔顺之才上顺君之升下顺下之进已则止其所焉以隂居柔隂而在下止其所也昔者文王之居岐山之下上顺天子而欲致之有道下顺天下之贤而使之升进已则柔顺谦恭不出其位至德如此周之王业用是而亨也四能如是则亨而吉且无咎矣四之才固善矣复有无咎之辞何也曰四之才虽善而其位当戒也居近君之位在升之时不可复升升则凶咎可知故云如文王则吉而无咎也然处大臣之位不得无事于升当上升其君之道下升天下之贤已则止其分焉分虽当止而德则当升也道则当亨也尽斯道者其唯文王乎四居近君之位而当升时得吉而无咎者以其有顺德也以柔居坤顺之至也文王之亨于岐山亦以顺时顺事而已上顺于上下顺乎下已顺处其义故云顺事也
　　愚曰此爻伊川之说详矣然文公云亨于岐山亨于西山皆是说祭享山川想不到如伊川说然言祭享亦是人积诚意以事鬼神有上通之义三至四成兊兊为西方岐山西山也坤为顺巽为事三分有二以服事殷顺事也或以为太王避狄徙岐之爻误矣
　　六五贞吉升阶象曰贞吉升阶大得志也
　　程子曰五以下有刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也阶所由而升也任刚中之贤辅之而升犹登进自阶言有由而易也指言九二正应然在下之贤皆用升之阶也能用贤则彚升矣倚任贤才而能贞固如是而升可以致天下之大治其志可大得也君道之升患无贤才之助尔有助则由自阶而升也
　　朱子曰以隂居阳当升而居尊位必能正固则可以得吉而升阶矣阶升之易者
　　愚曰六五以隂居尊圣人恐其不正故以贞吉勉之然五之所以为贞者何也虚中以降接九二也五既虚中以接九二则九二必升阶以辅六五六五安得不大得志乎言大得志五之吉也五不守正则不能虚中五不虚中则二不升上二不升上则五不得志吉安在哉巽为髙有升阶之象
　　上六升利于不息之贞象曰升在上消不富也程子曰六以隂居升之极昏冥于升知进而不知止者也其为不明甚矣然求升不已之心有时而用于贞正而当不息之事则为宜矣君子于贞正之德终日干干自强不息以上六不已之心用之于此则利也以小人贪求无已之心移于进德则何善如之昏冥于升极上而不知已唯有消亡岂复有加益也不富无复増益也升既极则有退而无进也
　　朱子曰以隂居升极昏冥不已者也占者遇此无适而利但可反其不已于升之心施之于不息之正而已
　　愚曰坤为晦隂虚为不富升至上六极矣而犹不知止焉升之者也虽然有升之贞焉何谓升之昏无识贪进势位愈髙愈升不思髙则必危升极必降其升也不为升而为消为不富何谓升之贞自强不息日进正道愈升而愈不足其为升也为不息之升其为利也为不息之利其为富也为不息之富使上六移其升之心而为进德之心则升之为道岂有不利者哉

　　周易程朱传义折衷卷二十四
<经部,易类,周易程朱传义折衷>
　　钦定四库全书
　　周易程朱传义折衷卷二十五
　　元　赵采　撰
　　【坎下兊上】
　　程子曰序卦升而不已必困故受之以困升者自下而上自下升上以力进也不已必困矣故升之后受之以困也困者惫乏之义为卦兊上而坎下水居泽上则泽中有水也乃在泽下枯涸无水之象为困乏之义又兊以隂在上坎以阳居下与上六在二阳之上而九二陷于二隂之中皆隂柔揜于阳刚所以为困也君子为小人所掩蔽穷困之时也
　　困亨贞大人吉无咎有言不信
　　程子曰如卦之才则困而能亨且得贞正乃大人处困之道也故能吉而无咎大人处困不唯其道自吉乐天安义乃不失其吉也况随时善处复有裕乎有言不信当困而言人谁信之
　　朱子曰困者穷而不能自振之义坎刚为兊柔所掩九二为二隂所掩四五为上六所掩所以为困坎险兊説处险而説是身虽困而道则亨也二五刚中又有大人之象占者处困能亨则得其正矣非大人其孰能之故曰贞又曰大人者明不正之小人不能当也有言不信又戒以当务晦黙不可尚口益取穷困
　　彖曰困刚掩也险以説困而不失其所亨其唯君子乎贞大人吉以刚中也有言不信尚口乃穷也
　　程子曰卦所以为困以刚为柔所掩蔽也陷于下而掩于上所以困也陷亦掩也刚阳君子而为隂柔小人所掩蔽君子之道困窒之时也以卦才言处困之道也下险而上説为处险而能説虽在困穷艰险之中乐天安义自得其説乐也时虽困也处不失义则其道自亨困而不失其所亨也能如是者其唯君子乎若时当困而反亨身虽亨乃其道之困也君子大人通称困而能贞大人所以吉也葢其以刚中之道也五与二是也非刚中则遇困而失其正矣当困而言人之不信欲以口免困乃所以致穷也以説处困故有尚口之戒
　　愚曰此卦与井通体是坎坎变六四为九四成困变六三为九三成井二卦俱坎体而困为穷井为通何也夫君子之于天下得志泽加于民故水在木上斯为井邦无道卷而懐之故水在泽下斯为困彖词释困曰刚掩者何言九二为初六六三所掩九四九五为上六所掩三隂掩三阳以小人而困君子也此以卦爻言困也释亨而曰险以説困而不失其所以亨者何言险在势説在心困在身亨在道非君子孰能之此以卦德言亨也释贞大人吉而曰以刚中也何大人二五也二五以刚居中坎之心亨也大人之所以为贞也心亨能出险况困穷乎故吉此以二五言大人之善处困也甚矣处困非小德所能也文王称大人孔子称君子二圣人其自道乎羑里之演易陈蔡之歌夫孰能困之释有言不信曰尚口乃穷者何此以上卦兊为口有言也下无应有言不信也此圣人因上六以戒不善处困者也或曰彖言尚口乃穷而系词则曰困德之辨何也曰当有言不信之时以口则穷以德则辨
　　象曰泽无水困君子以致命遂志
　　程子曰泽无水困乏之象也君子当困穷之时既尽其防虑之道而不得免则命也当推致其命以遂其志知命之当然也则穷塞祸患不以动其心行吾义而已茍不知命则恐惧于险难陨获于穷戹所守亡矣安能遂其为善之志乎
　　初六臀困于株木入于幽谷三嵗不觌象曰入于幽谷幽不明也
　　程子曰六以隂柔处于至卑又居坎险之下在困不能自济者也必得在上刚明之人为援助则可以济其困矣初与四为正应九四以阳而居隂为不正失刚而不中又方困于隂掩是恶能济人之困犹株木之不能防覆于物株木无枝叶之木也四近君之位在他卦不为无助以居困而不能庇物故为株木臀所以居也臀困于株木谓无所庇而不得安其居居安则非困也入于幽谷隂柔之人非能安其所遇既不能免于困则益迷闇妄动入于深困幽谷深暗之所也方益入于困无自出之势故至于三嵗不觌终困者也不觌不遇其所亨也幽者不明也谓益入昏闇自陷于深困也明则不至于陷矣
　　朱子曰臀物之底也困于株木伤而不能安也初六以隂柔处困之底居暗之甚故其象占如此
　　愚曰初与四为正应臀谓四也株木亦四也巽为股股上为臀巽为木四为二隂所掩木不得敷荣株木也四刚而不中如臀困株木不安其居岂能济人之困哉初既失四之援自四反二二为坎坎陷也为沟渎入幽谷也幽者北方不明之地初在坎底又入幽谷困穷益甚无自出之势故三嵗不觌自初觌四厯三爻三嵗也二至四有离体离目为觌也困六爻隂为小人之困阳为君子之困然三隂掩阳小人困君子君子不终困小人实自取困焉故初六出则不得应于四入则不得比于二非自取困辱而何
　　九二困于酒食朱绂方来利用享祀征凶无咎象曰困于酒食中有庆也
