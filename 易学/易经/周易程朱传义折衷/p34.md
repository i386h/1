<!-- { "loadSidebar": true } -->
　　程子曰在恒之义居得其正则常道也九阳爻居隂位非常理也处非其常本当有悔而九二以中徳而应于五五复居中以中而应中其处与应皆得中也是能恒久于中也能恒久于中则不失正矣中重于正中则正矣正不必中也九二以刚中之徳而应于中徳之胜也足以亡其悔矣人能识重轻之势则可以言易矣所以得悔亡者由其能恒久于中也人能恒久于中岂止亡其悔徳之善也
　　愚曰久于其中盖无不吉者咸恒无全爻至恒以久居二乃悔亡焉此中之故也易至于中则约言之知言之无加也
　　九三不恒其徳或承之羞贞吝象曰不恒其徳无所容也
　　程子曰三阳爻居阳位处得其位是其恒处也乃志从于上六不唯隂阳相应风复从雷于恒处而不处不恒之人也其徳不恒则羞辱或承之矣或承之谓有时而至也贞吝固守不恒以为恒岂不可羞吝乎人既无常何所容处当处之地既不能恒处非其据岂能恒哉是不恒之人无所容处其身也
　　朱子曰位虽得正然过刚不中志从于上不能久于其所故为不恒其徳或承之羞之象或者不知其何人之辞承奉也言人皆得奉而进之不知其所自来也贞吝者正而不恒为可羞吝申戒占者之辞愚曰三以阳居阳位不可谓无徳者也然三乃巽体之极其究为躁为进退且过中以刚躁不中之人当上下无常之际志欲从上而进退反覆不恒其徳者也二承乎三者二以久中而悔亡见三不中而不恒或者为之羞然二以为羞三则自以为贞此其所以为吝也爻曰羞曰吝尚恕以戒之象曰无所容则严以絶之言此等反覆不常之人决无所容于天地间此朝晋暮楚之郑所以不容于春秋半项半刘之丁公所以不容于汉也
　　九四田无禽象曰久非其位安得禽也
　　程子曰以阳居隂处非其位处非其所虽常何益人之所为得其道则久而成功不得其道则虽久何益故以田为喻言九之居四虽使常久如田猎而无禽兽之获谓徒用力而无功也处非其位虽久何所得乎以田为喻故云安得禽也
　　愚曰四泰初九之变也初往为四二遂成巽巽为鸡禽也二在地上田也然二之所应在五则巽禽为五有矣四虽阳徳处非其所欲待二至则巽二之禽不应欲与初相易则巽伏而不见禽是田无禽之象也既非其所纵是久处亦终无得禽之理二四均阳之失位也二失位而中圣人幸之四失位而不中圣人悯之
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　程子曰五应于二以隂柔而应阳刚居中而所应又中隂柔之正也故恒久其徳则为贞也夫以顺从为恒者妇人之道在妇人则为贞故吉若丈夫而以顺从于人为恒则失其刚阳之正乃凶也五君位而不以君道言者如六五之义在丈夫犹凶况人君之道乎在他卦六居君位而应刚未为失也在恒则不可耳君道岂可以柔顺为恒也如五之从二在妇人则为正而吉妇人以从为正以顺为徳当终守于从一夫子则以义制者也从妇人之道则为凶也
　　愚曰六五坤体坤顺也六五之德坤德也以坤徳而中又恒而不变谓之非贞不可也然以顺为正者妾妇之道妇用之则吉夫子用之则凶今震夫也凶可逃乎虽然夫制义者也君尤制命为义者也知坤徳在夫子为凶则知君当以干徳为恒矣知从一不变为从妇之凶则知通变达权者为夫君之恒矣易之书大率取通变为义变而或流圣人戒之三与上是也执而不变圣人亦戒之四与五是也唯知以变为恒然后可以语圣人与权之义
　　上六振恒凶象曰振恒在上大无功也
　　程子曰六居恒之极在震之终恒极则不常震终则动极以隂居上非其安处又隂柔不能坚固其守皆不常之义也故为振恒以振为恒也振者动之速也如振衣如振书抖擞运动之意在上而其动无节以此为恒其凶宜矣居上之道必有恒徳乃能有功若躁动不常岂能有所成乎居上而不恒其凶甚矣象又言其不能有所成立故曰大无功也
　　愚曰上六处震之极震动也振动之亟也六隂性变迁上震体而躁势必至于振而妄动以妄动为恒凶其宜矣夫子逆折其妄为之心曰振恒在上大无功也夫恒本不恶动但欲巽动不欲振动振则妄为矣妄为则下不应谁与成功哉恒六爻二五中也三上正也然二五中而不能变非时中矣二妻道也臣道也不变尚可以悔亡五夫道也君道也不变则凶矣三上变而失正三在下而反覆何以得君上居高而妄动何以得民初之浚恒其求之也深上之振恒其动之也妄初则贞凶上则大无功此始终之戒也










　　周易程朱义折卷十七
　　钦定四库全书
　　周易程朱义折卷十八
　　元　赵采　撰
　　下经
　　【艮下干上】
　　程子曰序卦恒者久也物不可以久居其所故受之以遯遯者退也夫久则有去相须之理也遯所以继恒也遯退也避也去之之谓也为卦天下有山天在上之物阳性上进山高起之物形虽高起体乃止物有上陵之象而止不进天乃上进而去之下陵而上去是相违遯故为遯去之义二隂生于下隂长将盛阳消而退小人渐盛君子退而避之故为遯也
　　遯亨小利贞
　　程子曰遯者隂长阳消君子遯藏之时也君子退藏以伸其道道不屈则为亨故遯所以有亨也在事亦有由遯避而亨者虽小人道长之时君子知几退避固善也然事有不齐与时消息无必同也隂柔方长而未至于甚盛君子尚有迟迟致力之道不可大贞而尚利小贞也
　　朱子曰遯退避也为卦二隂浸长阳当退避故为遯六月之卦也阳虽当遯然九五当位而下有六二之应若犹可以有为但二隂浸长于下则其势不可以不遯故其占为君子能遯则身虽退而道亨小人则利于守正不可以浸长之故而遂侵迫于阳也小谓隂柔小人也此卦之占与否之初二两爻相类愚曰卦二隂内长四阳外遯夫子曰遯退也言刚退而避柔阳退而避隂君子退而避小人故六爻以遯之早遯之逺遯之肥者为吉若去不早避不逺便危便凶盖隂阳刚柔君子小人无两立之理彼长则此消彼进则此退然遯退而曰亨何也君子之通塞与世俗之通塞异世俗以身之通塞为通塞君子以道之通塞为通塞君子见几而作全道以遯身虽遯而道则亨也故曰遯亨然二隂方长小人亦未至酷烈肆祸圣人且欲训正之曰小利贞小指隂也利贞欲其任运徐长而不骤肆也此与贲小利有攸往旅小亨之小异
　　彖曰遯亨遯而亨也刚当位而应与时行也小利贞浸而长也遯之时义大矣哉
　　程子曰小人道长之时君子遯退乃其道之亨也君子遯藏所以伸道也此言处遯之道自刚当位而应以下则论时与卦才尚有可为之理也虽遯之时君子处之未有必遯之义五以刚阳之徳处中正之位又下与六二以中正相应虽隂长之时如卦之才尚当随时消息茍可以致其力无不至诚自尽以扶持其道未必于遯退而不为故曰与时行也当隂长之时不可大贞而尚小利贞者盖隂长必以浸渐未能遽盛君子尚可小贞其道所谓小利贞扶持使未遂亡也遯者隂之始长君子知防故当深戒而圣人之意未便遽已也故有与时行小利贞之教圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其蹔安茍得为之孔孟之所屑为也王允谢安之于汉晋是也若有可变之道可亨之理更不假言也此处遯时之道也故圣人賛其时义之大矣哉或久或速其义皆大也
　　愚曰遯而亨言身不遯则道不亨亨自遯而致也刚当位而应与时行也夫圣贤尽遯则人道絶彖遂举二五以见意焉五刚而当位故上有嘉遯之君二柔而上应故下有留贤之臣与时行者五与二不得已当遯之时只得随时而处以行道也小利贞夫小人得势安肯徐徐而进然进得太骤亦非小人之福圣人以浸而长释利贞虽是为君子谋然于小人亦无不爱也遯之时义大矣哉义因时制时同义异去留异迹大矣哉意有余而言不足以尽之也
　　象曰天下有山遯君子以逺小人不恶而严
　　程子曰天下有山山下起而乃止天上进而相违是遯避之象也君子观其象以避逺乎小人逺小人之道若以恶声厉色适足以致其怨忿唯在乎矜庄威严使知敬畏则自然逺矣
　　愚曰天下有山不相附之象君子观小人浸长之时势不可相附亦犹天山之辽邈也不恶而严此君子待小人之道不用其恶以象天之容盖小人之情嫉之则乱必用严以象天之高盖小人之情近之则不逊茍能用此道虽合堂同席而睚眦不萌况用之于遯之时乎
　　初六遯尾厉勿用有攸往象曰遯尾之厉不往何灾也程子曰他卦以下为初遯者往遯也在前者先进故初乃为尾尾在后之物也遯而在后不及者也是以危也初以柔处防既已后矣不可往也往则危矣防者易于晦藏往既有危不若不往之无灾也见几先遯固为善也遯而为尾危之道也往既有危不若不往而晦藏可免于灾处微故也古人处防下隠乱世而不去者多矣
　　愚曰凡卦以上为首为角以初为足为尾初隂方进君子之遯已为尾厉何也知几其神违祸贵早今为六所止而落后文公所谓去不迭了所以危厉更不可有所往只得看他如何象曰不往何灾何也当遯尾之时倘冒然竟往欲自明其节必遇险灾盖初往成离坎也若不往而退藏于下自晦其明则何灾之有伊川谓处防故也古人处防下隠乱世而不去者多矣此説是也
　　六二执用黄牛之革莫之胜説象曰执用黄牛固志也程子曰二与五为正应虽在相违遯之时二以中正顺应于五五以中正亲合于二其交自固黄中色牛顺物革坚固之物二五以中正顺道相与其固如执繋之以牛革也莫之胜説谓其交之固不可胜言也在遯之时故极言之上下以中顺之道相固结其心志其坚如执之以牛革也
　　愚曰艮为手执也艮坤体坤为牛坤色黄艮为革此执之用黄牛之革之象也説如舆説輹之説黄色之中牛性之顺二虽柔然与五应又其徳中顺见五嘉君子之遯也已亦欲絷之维之挽回君子不欲其遯故曰执之用黄牛之革革有变义言用中顺之道以变其欲遯之心是以君子为其所执矣象曰执用黄牛固志也盖先有以固其志而后君子不可得而脱二之意虽不恶惜君子无知几之见也
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　程子曰阳志説隂三与二切比系乎二者也遯贵速而逺有所系累则安能速且逺也害于遯矣故为有疾也遯而不速是以危也臣妾小人女子懐恩而不知义亲爱之则忠其上系恋之私恩懐小人女子之道也故以畜养臣妾则得其心为吉也然君子之待小人亦不如是也三与二非正应以昵比相亲非待君子之道若以正则虽系不得为有疾蜀先主之不忍弃士民是也虽危为无咎矣遯而有系累必以困惫致危其有疾乃惫也盖力亦不足矣以此昵爱之心畜养臣妾则岂可以当大事乎
　　愚曰三有阳徳君子也然在内卦而近二二欲执之已遂系于二而不得遯焉二互巽巽为绳系也故曰系遯夫鱼羁网而游鸟婴笼而翔可遯乎二害乎遯则三有疾惫矣三既为二所系则必以臣妾畜我矣以臣妾畜我岂无昵爱之私故亦吉但既为人所系所畜岂可大事乎三虽刚而不中所以不知几而不能逺遯也
