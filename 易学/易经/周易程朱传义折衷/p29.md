<!-- { "loadSidebar": true } -->
　　朱子曰求养于初则颠倒而违于常理求养于上则往而得凶丘土之髙者上之象也
　　愚曰初上二阳为一卦之主初以失已而凶上以由頥而吉理之自然也至二与四三与五则或颠或拂于頥之道有所不顺葢逺近相取势有所就耳亦视其所向之得失而吉凶可知矣就养于下曰颠违其常理曰拂以上养下此常理也常理谓之经二宜求养于五今颠倒而求养于初可谓拂其上养下之经常矣上六之艮为山山半为丘五也以五养二谓之丘頥于往也越也今二既求养于初而倒施矣又欲越丘頥而上征以従上九上下求养皆失之故曰凶象曰行失类也以五乃二之类上非二类也
　　六三拂頥贞凶十年勿用无攸利象曰十年勿用道大悖也
　　程子曰頥之道唯正则吉三以隂柔之质而处不中正又在动之极是柔邪不正而动者也其养如此拂违于頥之正道是以凶也得頥之正则所养皆吉求养养人则合于义自养则成其徳三乃拂违正道故戒以十年勿用十数之终谓终不可用无所往而利也所以戒终不可用以其所由之道大悖义理也愚曰此爻就养于上故不曰颠然亦违养道之正故曰拂夫上为养主已为之利何拂之有曰上尊道而贵徳下守道而尊已此所谓养之正道也今六三以不正之徳居动躁之极不以道义交于上九而以口腹累上九则拂其养道之正矣如之何而不凶不正之人必见屏弃故曰十年勿用十坤数之极坤为年本欲求利反更得害故曰无攸利象曰道大悖也谓大乖养道也
　　六四颠頥吉虎视眈眈其欲逐逐无咎象曰颠頥之吉上施光也
　　程子曰四在人上大臣之位六以隂居之隂柔不足以自养况养天下乎初九以刚阳居下在下之贤也与四为应四又柔顺而正是能顺于初赖初之养也以上养下则为顺今反求下之养颠倒也故曰颠頥然已以不胜其任求在下之贤而顺従之以济其事则天下得其养而已无旷败之咎故为吉也夫居上位者必有才徳威望为下民所尊畏则事行而众心服従若或下易其上则政出而人违刑施而怨起轻于凌犯乱之由也六四虽能顺従刚阳不废厥职然质本隂柔赖人以济人之所轻故必养其威严眈眈然如虎视则能重其体貎下不敢易又从于人者必有常若间或无继则其政败矣其欲谓所须用者必逐逐相继而不乏则其事可济若取于人而无继则困穷矣既有威严又所施不穷故能无咎也二颠頥则拂经四则吉何也曰二在上而反求养于下下非其应类故为拂经四则居上位以贵下贱使下之贤由已以行其道上下之志相应而泽施于民何吉如之自三以下养口体者也四以上养徳者也以君而资养于臣以上位而赖养于下皆养徳也颠倒求养而所以吉者葢得刚阳之应以济其事致已居上之徳施光明被于天下吉孰大焉愚曰頥以上养下六四近君当位下交初九故曰颠頥然求贤自助用上敬下于刚柔为正正则吉故曰颠頥吉虎视谓四交初也艮为伏虎初往四成离离为目虎视也下交不可渎故虎视眈眈眈眈威重貎久与贤人处则贪鄙之心消故曰其欲逐逐逐逐消散之貎象曰颠頥之吉上施光也屈已下贤继粟继肉以君命将之上之所施者光矣二颠而就初则曰拂经四颠而就初则曰吉葢初非二之应故拂四乃初之匹故吉或曰艮何以为虎按虞仲翔云艮为虎艮为虎者寅位也在天文尾为虎艮也
　　六五拂经居贞吉不可涉大川象曰居贞之吉顺以従上也
　　程子曰六五頥之时居君位养天下者也然其隂柔之质才不足以养天下上有刚阳之贤故顺従之赖其养已以济天下君者养人者也反赖人之养是违拂于经常既以已之不足而顺従于贤师上师之位也必居守贞固笃于委信则能辅翼其身泽及天下故吉也隂柔之质无贞刚之性故戒以能居贞则吉以隂柔之才虽倚赖刚贤能持循于平时不可处艰难变故之际故云不可涉大川也以成王之才不至甚柔弱也当管蔡之乱几不保于周公况其下者乎故书曰王亦未敢诮公赖二公得终信故艰难之际非刚明之主不可恃也不得已而济艰险者则有矣发此义者所以深戒于为君也于上九则据为臣致身尽忠之道言故不同也居贞之吉者谓能坚固顺従于上九之贤以养天下也
　　愚曰据域中之大当养贤以及民今六以隂虚不足反资养于上焉可谓拂养之常经矣然居贞守分则亦吉但不能济艰危而成治安也凡济难者必以刚五与上相易成坎艮坎为川震足而艮止之不可涉也象以居贞为顺以従上夫能委已聴贤与愚而好自用者异矣使太甲不聴伊尹则终身为狂人成王终疑周公则当时天下未可知也
　　上九由頥厉吉利涉大川象曰由頥厉吉大有庆也程子曰上九以刚阳之徳居师之任六五之君柔顺而従于已赖已之养是当天下之任天下由之以养也以人臣而当是任必常懐危厉则吉也如伊尹周公何尝不忧勤兢畏故得终吉夫以君之才不足而倚赖于已身当天下之大任宜竭其才力济天下之艰危成天下之治安故曰利涉大川得君如此之専受任如此之重茍不济天下之艰危何足称委遇而谓之贤乎当尽诚竭力而不顾虑然惕厉则不可忘也若上九之当大任如是能兢畏如是天下被其徳泽是大有福庆也
　　愚曰上九一卦所由以頥者宜其无不吉也然必小心危厉而始吉者葢当六五养人之寄任天下艰难之托此岂可易而为之哉古之尽是道者唯禹稷伊周禹稷之由已饥溺伊尹之若推沟中周公之施四事天下安得不大有庆乎此卦于六五曰拂经于上九曰厉君臣之分也然五居贞而上济难君臣之相得也故虽拂经而吉虽厉而大有庆
　　【巽下兑上】
　　程子曰序卦頥者养也不养则不可以动故受之以大过凡物养而后能成成则能动动则有过大过所以次頥也为卦上兑下防泽在木上灭木也泽者润养于木乃至灭没于木为大过之义大过者阳过也故为大者过过之大与大事过也圣贤道徳功业大过于人凡事之大过于常者皆是也如尧舜之禅譲汤武之放伐皆由此道也道无不中无不常以世人所不常见故谓之大过于常也
　　大过栋桡利有攸往亨
　　程子曰小过隂过于上下大过阳过于中阳过于中而上下弱矣故为栋桡之象栋取其胜重四阳聚于中可谓重矣九三九四皆取栋象谓任重也桡取其本末弱中强而本末弱是以桡也隂弱而阳强君子盛而小人衰故利有攸往而亨也
　　朱子曰大阳也四阳居中过盛故为大过上下二隂不胜其重故有栋桡之象又以四阳虽过而二五得中内巽外説有可行之道故利有所往而得亨也
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　程子曰大者过谓阳过也在事为事之大者过与其过之大栋桡谓上下二隂衰弱阳盛则隂衰故为大者过在小过则曰小者过隂过也刚过而中言卦才之善也刚虽过而二五皆得中道也下巽上兑是以巽顺和説之道而行也在大过之时以中道防説而行故利有攸往乃所以能亨也大过之时其事甚大故賛之曰大矣哉如立非常之大事兴不世之大功成絶俗之大徳皆大过之事也
　　愚曰遯四变而为大过巽为木为长为髙兑者巽之反长木反在上而髙非栋而何巽风桡万物者而体弱此栋桡之象也又卦中四阳爻有栋象上下隂柔两爻不能胜四阳爻之重正如栋虽合抱之木而两头朽故繇词曰栋桡然栋虽桡而不言凶者谓四阳虽过刚而二与五两爻却得中又卦体上説下防得用强扶弱之道也何者刚过而得中则不至激烈而暴戾防入而説行则不至拂理而逆忤用此道而有所往则必利而亨尚何凶之有哉圣人恐后世知积强之救壊而不知有道以用其强也大过之时大矣哉其存亡成败之交乎
　　象曰泽灭木大过君子以独立不惧遯世无闷
　　程子曰泽润养于木者也乃至灭没于木则过甚矣故为大过君子观大过之象以立其大过人之行君子所以大过人者以其能独立不惧遯世无闷也天下非之而不顾独立不惧也举世不见知而不悔遯世无闷也如此然后能自守所以为大过也
　　愚曰水聚为泽而至于灭木大过之象也然木植物也水能灭木不能变其植之性君子以之独立忧患之中而心不惧肥遯衰乱之世而心无闷此君子所以大过人也夫大过之世贵扶危象曰独立遯世何也葢不能独立之人不能遯世不能济世办天下之大事者有天下之大节者也
　　初六借用白茅无咎象曰借用白茅柔在下也
　　程子曰初以隂柔防体而处下过于畏慎者也以柔在下用茅借物之象不措诸地而借以茅过于慎也是以无咎茅之为物虽薄而用可重者以用之能成敬慎之道也慎守斯术而行岂有失乎大过之用也繋辞云茍措诸地而可矣借之用茅何咎之有慎之至也茅虽至薄之物然用之可甚重以之荐借则为重慎之道是用之重也以隂柔处卑下之道唯当过于敬慎而已以柔在下为茅借物之象敬慎之道也愚曰防为白为草交乎干刚草白而刚白茅也大过爻画为器之象置器者茍措诸地可也而用白茅以承借之过于慎也大过之初何以过于慎徳不足以济衰位不当乎大任而能慎护细行以行于世则亦可以无所失此善用柔者也象曰柔在下借白茅之象也
　　九二枯杨生稊老夫得其女妻无不利象曰老夫女妻过以相与也
　　程子曰阳之大过比隂则合故二与五皆有生象九二当大过之初得中而居柔与初宻比而相与初既切比于二二复无应于上其相与可知是刚过之人而能以中自处用柔相济者也过刚则不能有所为九三是也得中用柔则能成大过之功九二是也杨者阳气易感之物阳过则枯矣杨枯而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能生稊而无过极之失无所不利也在大过阳爻居隂则善二与四是也二不言吉言无所不利未遽至吉也稊根也
　　愚曰兑为泽防为木泽邉木杨也虞仲翔曰稊穉也杨叶未舒也按戴记夏小正篇曰正月柳稊稊者发芽也程云根者未允此爻以阳徳居隂位所谓刚过而中防而説者济衰扶危莫此为甚在物则如枯杨再生稊在人则如老夫得女妻稊有敷荣之兆妻有生育之端故无不利象曰过以相与二至四互干干为老阳老夫也防初爻女妻也一老一少过也相与则过化而中矣大抵此爻阳得隂而有济
　　九三栋桡凶象曰栋桡之凶不可以有辅也
　　程子曰夫居大过之时兴大过之功立大过之事非刚柔得中取于人以自辅则不能也既过于刚强则不能与人同常常之功尚不能独立况大过之事乎以圣人之才虽小事必取于人当天下之任则可知矣九三以大过之阳复以刚自居而不得中刚过之甚者也以过甚之刚动则违于中和而拂于众心安能当大过之任乎故不胜其任如栋之桡倾败其室是以凶也取栋为象者以其无辅而不能胜重任也或曰三防体而应于上岂无用柔之象乎曰言易者贵乎识势之重轻时之变易三居过而用刚防既终而且变岂复有用柔之义应者谓志相従也三方过刚上能繋其志乎刚强之过则不能取于人人亦不肯亲辅之如栋桡折不可支辅也栋当室之中不可加助是不可以有辅也
