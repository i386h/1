<!-- { "loadSidebar": true } -->
　　程子曰三居下体之上在下而居人上诸侯人君之象也公侯上承天子天子居天下之尊率土之濵莫非王臣在下者何敢专其有凡土地之富人民之众皆王者之有也此理之正也故三当大有之时居诸侯之位有其富盛必用亨通乎天子谓以其有为天子之有也乃人臣之常义也若小人处之则专其冨有以为私不知公以奉上之道故曰小人弗克也公当亨于天子若小人处之则为害也自古诸侯能守臣节忠顺奉上者则蕃养其众以为王之屏翰丰殖其财以待上之征赋若小人处之则不知为臣奉上之道以其有为己之私民众财丰则反擅其富彊益为不顺是小人大有则为害又大有为小人之害也朱子曰亨春秋传作享谓朝献也古者亨通之亨享献之享烹饪之烹皆作亨字九三居下之上公侯之象刚而得正上有六五之君虗中下贤故为亨于天子之象占者有其德则其占如是小人无刚正之德则虽得此爻不能当也
　　愚按春秋传晋文公将纳王使卜偃筮之遇大有之暌曰吉遇公用亨于天子之卦战克而王享吉孰大焉杜预曰大有九三爻辞也则卜偃时读易作公用享于天子又古书亨享通用君之大有莫盛于五臣之大有莫极于三三者公之位也按周室班爵之制天子一位公一位则公之尊亚于一人按周官上公朝于天子飨礼九献食礼九举则天子之享公礼数隆矣有德以当之福也无德以当之害也三刚且正可谓德而福矣故曰公用亨于天子小人弗克也
　　九四匪其彭无咎象曰匪其彭无咎明辨晳也
　　程子曰九四居大有之时已过中矣是大有之盛者也过盛则凶咎所由生也故处之之道匪彭则得无咎谓能谦损不处其太盛则得无咎也四近君之髙位茍处太盛则致凶咎彭盛多之貌诗载驱云汶水汤汤行人彭彭行人盛多之状诗大明云驷騵彭彭言武王戎马之盛也能不处其盛而得无咎者盖有明辨之智也晳明智也贤智之人明辨物理当其方盛则知咎之将至故能损抑不敢至于满极也
　　愚曰彭字释文盛也诗出车彭彭注壮盛也驷騵彭彭彊盛也易注满貌大率皆盛大满盈之义九三外臣之尊九四内臣之宠以分而言则四不若三之等威以情而论则三不若四之亲昵今四以刚居柔德刚则明而烛理位柔则谦虗不伐殊无彭亨盛满之态何咎之有盖九四九五皆属离君臣俱明辨晳荀氏作晰明之极也下无盈满之累上无假宠之私此所以为大有之世也
　　六五厥孚交如威如吉象曰厥孚交如信以发志也威如之吉易而无备也
　　程子曰六五当大有之时居君位虚中为孚信之象人君执柔守中而以孚信接于下则下亦尽其诚信以事于上上下孚信相交也以柔居尊位当大有之时人心安易若专尚柔顺则陵慢生矣故必威如则吉威如有威严之谓也既以柔和孚信接于下众志説从又有威严使之有畏善处有者也亦可知矣下之志从乎上者也上以孚信接于下则下亦以诚信事其上故厥孚交如由上有孚信以发其下孚信之至下之从上犹响之应声也威如之所以吉者谓若无威严则下易慢而无戒备也谓无恭敬备上之道备谓备上之求责也
　　朱子曰大有之世柔顺而中以处尊位虗已以应九二之贤而上下归之是其孚信之交也然君道贵刚太柔则废当以威济之则吉故其象占如此亦戒辞也
　　愚曰五以一柔而有五刚为大有之主何道以有之曰信而已孚者信之本我以孚交于彼彼以孚交于我両孚相交啐啄同时故曰厥孚交如然又曰威如吉何也见君臣交孚之中有截然等威者寓象以交孚为信以发志者言以我之信发彼之志也以威如为易而无备者又就威如上説出一层言威如虽是分守森严元自简易不设备非如公孙述之见马援严陛防陈仪卫也
　　上九自天祐之吉无不利象曰大有上吉自天祐也程子曰上九在卦之终居无位之地是大有之极而不居其有者也处离之上明之极也唯至明所以不居其有不至于过极也有极而不处则无盈满之灾能顺乎理者也五之孚信而履其上为蹈履诚信之义五有文明之德上能降志以应之为尚贤崇善之义其处如此合道之至也自当享其福庆自天祐之行顺乎天而获天祐故所徃皆吉无所不利也大有之上有极当变由其所为顺天合道故天祐助之所以吉也君子满而不溢乃天祐也
　　朱子曰大有之世以刚居上而能下从六五是能履信思顺而尚贤也满而不溢故其占如此
　　愚曰此爻伊川文公言五有文明之德上能降志以应之六五是人君了更有谁为之上除是太上皇方可今只当用夫子系辞释之盖大有之上九六五之妙用也子曰天之所助者顺人之所助者信履信思乎顺又以尚贤也夫六五之用藏矣而其效之见于上者乃如此非至圣絶识讵能表出之哉孚以相交履信也以柔居尊思顺也二贤也五下之尚贤也动则履信居则思顺又能尊尚于贤使贤人君子乐为吾用不自大其大以极于大不自有其有以不失其有吾无求于天而天自祐之吾无求于吉而吉自备之此言六五之君实尽此而言于上九者非上九之才能得此也盖言大有之吉以此终也故象曰大有上吉则知此吉大有之吉非止上九之吉也圣人变文立义如此

　　周易程朱传义折卷八
<经部,易类,周易程朱传义折衷>
　　钦定四库全书
　　周易程朱传义折卷九
　　元　赵采　撰
　　【艮下坤上】
　　程子曰序卦有大者不可以盈故受之以谦其有既大不可至于盈满必在谦损故大有之后受之以谦也为卦坤上艮下地中有山也地体卑下山髙大之物而居地之下谦之象也以崇髙之德而处卑之下谦之义也
　　谦亨君子有终
　　程子曰谦有亨之道也有其德而不居谓之谦人以谦巽自处何徃而不亨乎君子有终君子志存乎谦巽逹理故乐天而不竞内充故退让而不矜安履乎谦终身不易自卑而人益尊之自晦而德益光显此所谓君子有终也在小人则有欲必竞有德必伐虽使勉慕于谦亦不能安行而固守不能有终也朱子曰谦者有而不居之义止乎内而顺乎外谦之意也山至髙而地至卑乃屈而止于其下谦之象也占者如是则亨通而有终矣有终谓先屈而后伸也愚曰易六十四卦皆有凶惟谦六爻无凶以能谦故也谦犹歉也居有余之地懐不足之心孔子曰聪明睿知守之以愚功被天下守之以让勇力振世守之以怯富有四海守之以谦此所谓损之又损之道是也谦则无不亨然唯君子有终何也小人有假为谦以济其欲者今日谦而明日亢满有矣故谦之义专以属君子盖要其终言之曰谦谦曰劳谦曰防谦曰鸣谦谦之事固有等级不齐然皆非小人之为也
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　程子曰济当为际此明谦而能亨之义天之道以其气下际故能化育万物其道光明下际谓下交也地之道以其处卑所以其气上行交于天皆以卑降而亨也以天行而言盈者则亏谦者则益日月隂阳是也以地势而言盈满者倾变而反防卑下者流注而益増也鬼神谓造化之迹盈满者祸害之谦损者福祐之凡过而损不足而益者皆是也人情疾恶于盈满而好与于谦巽也谦者人之至德故圣人详言所以戒盈而劝谦也谦为卑巽也而其道尊大而光显自虽卑屈而其德实髙不可加尚是不可逾也君子至诚于谦恒而不变有终也故尊光
　　朱子曰变谓倾壊流谓聚而归之人能谦则其居尊者其德愈光其居卑者人亦莫能过此君子所以有终也
　　愚曰天道下济而光明地道卑而上行此言谦者之亨也下济天之谦卑地之谦光明天之亨上行地之亨天地岂利其亨而行谦哉道之自然也天之亏益日月之进退是也地之变流山川之髙卑是也鬼神害祸人事之得丧是也人情好恶物论之取舍是也一盈而有四损一谦而有四益以此知谦之一字尊而行之其道固光显卑而行之其道亦不可逾故曰君子之终也
　　象曰地中有山谦君子以裒多益寡称物平施
　　程子曰地体卑下山之髙大而在地中外卑下而内蕴髙大之象故为谦也不云山在地中而曰地中有山言卑下之中蕴其崇髙也若曰崇髙蕴于卑下之中则文理不顺诸象皆然观文可见君子观谦之象山而在地下是髙者下之卑者上之见抑髙举下损过益不及之义以施于事则裒取多者増益寡者称物之多寡以均其施与使得其平也
　　愚曰地中有山蕴髙于卑也圣人发谦之象而其辞乃曰裒多益寡称物平施此欲人以中行谦也中者谦之当体者也裒多益寡称物平施所以广中之用于天下
　　初六谦谦君子用渉大川吉象曰谦谦君子卑以自牧也
　　程子曰初六以柔顺处谦又居一卦之下为自处卑下之至谦而又谦也故曰谦谦能如是者君子也自处至谦众所共与也虽用渉险难亦无患害况居平易乎何所不吉也初处谦而以柔居下得无过于谦乎曰柔居下乃其常也但见其谦之至故曰谦谦未见其失也谦谦谦之至也谓君子以谦卑之道自牧也自牧自处也诗云自牧归荑
　　愚曰谦处一卦之下初又在艮止之下谦而又谦之象也如是之君子何往不济非独可以居平世用以济难亦无不吉矣囚奴自居商辛不能害肉牵羊楚子不能杀临难过谦君子自生全之道故曰卑以自牧牧养也
　　六二鸣谦贞吉象曰鸣谦贞吉中心淂也
　　程子曰二以柔顺居中是为谦德积于中谦德充积于中故发于外见于声音顔色故曰鸣谦居中得正有中正之德也故云贞吉凡贞吉有为贞且吉有为得正则吉者六二之贞吉所自有也二之谦德由至诚积于中所以发于声音中心所自得也非勉为之也
　　朱子曰鸣谦在六二又言贞吉谦而有闻得其正者则吉盖是六二以隂处隂所以戒他要贞谦而不贞近于邪佞
　　愚曰鸣谦独见于二上雨爻谦本不求人知不当鸣而二乃鸣谦者鸣其谦之得正也盖六二以隂居隂谦易至于佞二不鸣焉则人必以二为邪佞之谦二之中心不得白矣二之鸣谦非鸣谦也鸣其贞也鸣其守贞而不佞也二既鸣则二守贞之中心得以白矣
　　九三劳谦君子有终吉象曰劳谦君子万民服也程子曰三以阳刚之德而居下体为众隂所宗履得其正为下之上是上为君所任下为众所从有功劳而持谦德者也故曰劳谦古之人有当之者周公是也身当天下之大任上奉防弱之主谦恭自牧夔夔如畏然可谓有劳而谦矣既能劳谦又须君子行之有终则吉夫乐髙喜胜人之常情平时能谦固已鲜矣况有功劳可尊乎虽使知谦之善勉而为之若矜负之心不忘则不能常久欲其有终不可得也唯君子安履谦顺乃其常行故久而不变乃所谓有终有终则吉也九三以刚居正能终者也此爻之德最盛故象辞特重能劳谦之君子万民所尊服也
　　愚曰三互坎坎劳卦故曰劳谦谦言君子有终者二繇辞一卦之体九三一爻之主也三与五同功今三以一阳统五隂在下体之上居人臣之极功而为谦之主其不伐亦明矣子曰劳而不伐有功而不德又曰谦也者致恭以存其位者也夫三有功矣不以德于人而求以下于人是虽有功而不自以为功也盖曰功业臣子之所当立位分臣子之所当守而天下所以大服其功者非以其功也服其心也然则繇词所谓有终之吉非九三君子不足以当之禹周公曹彬其人也
　　六四无不利防谦象曰无不利防谦不违则也
