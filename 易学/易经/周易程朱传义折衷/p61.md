<!-- { "loadSidebar": true } -->
　　程子曰诸爻皆云涣谓涣之时也在涣离之时而处险中其有悔可知若能奔就所安则得悔亡也机者俯凭以为安者也俯就下也奔急往也二与初虽非正应而当涣离之时两皆无与以隂阳亲比相求则相頼者也故二以初为机初以二为马二急就于初以为安则能亡其悔矣初虽坎体而不在险中也或疑初之柔防何足赖盖涣之时合力为胜先儒皆以五为机非也方涣离之时二阳岂能同也若能同则成济涣之功当大吉岂止悔亡而已机谓俯就也涣散之时以合为安二居险中急就于初求安也赖之如机而亡其悔乃得所愿也
　　朱子曰九而居二宜有悔也然当涣之时来而不穷能亡其悔者也故其象占如此葢九奔而二机也愚曰此爻文公之说为长伊川谓二以初为机急往就初以为安但初六隂柔恐不足恃以为安惟二为坎中之阳坎为坚多心之木坎为揉震为足艮为手在上体为肱揉木令曲而有足肱据其上机也九自四来奔二得中而不穷故其象如此
　　六三涣其躬无悔象曰涣其躬志外也
　　程子曰三在涣时独有应与无涣散之悔也然以隂柔之质不中正之才上居无位之地岂能拯时之涣而及人也止于其身可以无悔而已上加涣字在涣之时躬无涣之悔也
　　朱子曰隂柔而不中正有私于已之象也然居得阳位志在济时能散其私以得无悔故其占如此大率此上四爻皆因涣以济涣者也
　　愚曰卦之所以为涣者以坎在内也二四五皆济险之人三以隂柔处不当位且近险宜有悔然志在外应上九遂自脱身险难不能拯时之涣而能不与险争动其保身逺悔者乎坎坤体坤为身故曰躬
　　六四涣其羣元吉涣有丘匪夷所思象曰涣其羣元吉光大也
　　程子曰涣四五二爻义相须故通言之彖故曰上同也四巽顺而正居大臣之位五刚中而正居君位君臣合力刚柔相济以拯天下之涣者也方涣散之时用刚则不能使之怀附用柔则不足为之依归四以巽顺之正道辅刚中正之君君臣同功所以能济涣也天下涣散而能使之羣聚可谓大善之吉也涣有丘匪夷所思賛羙之辞也丘聚之大者也方涣散而能致其大聚其功甚大其事甚难其用至妙夷平常也非平常之见所能思及也非大贤智孰能如是称元吉者谓其功徳光大也元吉光大不在五而在四二爻之义通言也于四言其施用于五言其成功君臣之分也
　　朱子曰居隂得正上承九五当济涣之任者也下无应与为能散其朋党之象占者如是则大善而吉又言能散其小羣以成大羣使所散者聚而若丘则非常人思虑之所及也
　　愚曰坤为众涣三隂羣也四以巽顺近君上同乎五与五共圗天下之涣者也五艮为山山半为丘丘聚也文公云四上承九五当济涣之任者也下无应与为能散其朋类之象故大善而吉又言能涣小羣以为大羣使所散者聚而若丘则非常人思虑所能及伊川则云天下涣散能使之羣聚可谓大善之吉却是聚而非涣其羣之义矣东坡言羣者圣人之所涣以混一天下者也葢涣散之时各相朋党不能混一惟六四能涣小人之私羣成天下之公道所以元吉也又云涣小羣而为大羣此说最好
　　九五涣汗其大号涣王居无咎象曰王居无咎正位也程子曰五与四君臣合徳以刚中正巽顺之道治涣得其道矣唯在浃洽于人心则顺从也当使号令洽于民心如人身之汗浃于四体则信服而从矣如是则可以济天下之涣居王位为称而无咎大号大政令也谓新民之大命救涣之大政再云涣者上谓涣之时下谓处涣如是则无咎也在四已言元吉五唯言称其位也涣之四五通言者涣以离散为害拯之乃合也非君臣同功同力其能济乎爻义相须时之宜也王居谓正位人君之尊位也能如五之为则居尊位为称而无咎也
　　朱子曰阳刚中正以居尊位当涣之时能散其号令与其居积则可以济涣而无咎矣故其象占如此九五巽体有号令之象汗谓如汗之出而不反也涣王居如陆贽所谓散小储而成大储之意
　　愚曰此卦否之干阳降于二坤隂升于四降者成坎坎水浃于上下汗出之象有疾者否隔不通使阳降隂升汗浃腠理则疾可愈矣王者之号令实似之王者之号令由中而外由近而逺虽至幽之处无不被而及之正犹人身之汗出于中而浃四体也号令出而不容返正犹汗自千毛百窍中迸出更不返也干五王也艮为止居也涣号出于王王斯无咎矣何者天下散一于王者道散一于圣人
　　上九涣其血去逖出无咎象曰涣其血逺害也
　　程子曰涣之诸爻皆无系应亦涣离之象唯上应于三三居险防之极上若下从于彼则不能出于涣也险有伤害畏惧之象故云血惕然九以阳刚处涣之外有出涣之象又居巽之极为能巽顺于事理故云若能使其血去而惕出则无咎也其者所有也涣之时以能合为功独九居涣之极有系而临险故以能出涣逺害为善也若如象文为涣其血乃与屯其膏同也义则不然葢血字下脱去字血去惕出谓能逺害则无咎也
　　朱子曰上九以阳居涣极能出乎涣故其象占如此血谓伤害逖当作惕与小畜六四同言涣其血则去涣其惕则出也
　　愚按朱文公以逖当作惕然象曰逺害则当作逖矣朱汉上谓先儒读涣其血作一句去逖出作一句以象考之当从先儒坎为血涣五爻皆不应独上九与六三应六三近险见伤上九应之三上相易上亦成坎而见伤故曰涣其血上若不系应于三而去之三亦志在外而逺出乎险则可无咎象曰涣其血逺害也言上去三出则可逺害矣
　　【兑下坎上】
　　程子曰序卦涣者离也物不可以终离故受之以节物既离散则当节止之节所以次涣也泽上置水满则不容为有节之象故为节
　　节亨苦节不可贞
　　程子曰事既有节则能致亨通故节有亨义节贵适中过则苦矣节至于苦岂能常也不可固守以为常不可贞也
　　朱子曰节有限而止也为卦下兑上坎泽上有水其容有限故为节节固自有亨道矣又其体隂阳各半而二五皆阳故其占得亨然至于太甚则苦矣故戒以不可守以为正也
　　彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
　　程子曰节之道自有亨义事有节则能亨也又卦之才刚柔分处刚得中而不过亦所以为节所以能亨也节至于极而苦则不可坚固常守其道已穷极也以卦才言内兑外坎说以行险也人于所说则不知已遇艰险则思止方说而止为节之义当位以节五居尊当位也在泽上有节也当位而以节主节者也处得中正节而能通也中正则通过则苦矣推言节之道天地有节故能成四时无节则失序也圣人立制度以为节故能不伤财害民人欲之无穷也茍非节以制度则侈肆至于伤财害民矣
　　愚曰节贵亨不贵苦欲其可久也可久者莫若中节者适于中而已过中则不可以为正节所以亨者何此以卦自泰变言也泰分九三之刚之五以节上卦之柔分六五之柔之三以节下卦之刚然后隂阳适等而二五之刚得中此节所以亨也节所以苦者何此以上六言也上六节过乎中居险之极人所不堪下无说而应之者此节所以苦也苦节虽正然过于中道而又固守之故不可为正天下之理中则可久苦节过中是以其道穷而不可久也曰说以行险当位以节中正以通者何此以九五言也泰之九三上行之五自兑成坎以说行险非苦节也九五居尊位有能节之势而行甘节之道道与位当故言当位以节居中得正其道乃通此亦以九五言节之所以亨也天地节者泰九三一变归妹震为春离为夏再变节兑为秋坎为冬此天地节四时成也泰之干为金玉财也坤为民杨氏曰侈用则伤财伤财必至于害民故爱民必先于节用禹贡周官之于贡赋所谓节以制度之书也此又以卦变尽节之义也
　　象曰泽上有水节君子以制数度议徳行
　　程子曰泽之容水有限过则盈溢是有节故为节也君子观节之象以制立数度凡物之大小轻重髙下文质皆有数度所以为节也数多寡度法制议徳行者存诸中为德于外为行人之德行当议则中节议谓商度求中节也
　　愚曰节水之盈虚者莫如泽节天下之过与不及者莫如圣人自尧舜至三代数度相沿而立制以中自孔子至孟子徳行不失毫厘而议道以中尧舜三代节于名物孔孟节于道义皆所以为万世之泽也
　　初九不出户庭无咎象曰不出户庭知通塞也
　　程子曰户庭户外之庭门庭门内之庭初以阳在下上复有应非能节者也又当节之初故戒之谨守至于不出户庭则无咎也初能固守终或渝之不谨于初安能有卒故于节之初为戒甚严也爻辞于节之初戒之谨守故云不出户庭则无咎也象恐人之泥于言也故复明之云虽当谨守不出户庭又必知时之通塞也通则行塞则止义当出则出矣尾生之水至不去不知通塞也故君子贞而不谅系辞所解独以言者在人所节唯言与行节于言则行可知言当在先也
　　朱子曰户庭户外之庭也阳刚得正居节之初未可以行能节而止者也故其象占如此
　　愚曰五艮为门阙交兑为户四在门阙之中为庭初九之不出户庭何也圣人曰非不出也知时之通塞而谨之也何谓通塞初九六四正应也以正应而往来故曰通然九二近比而不相得而以刚实窒其所行故曰塞此初所以不出户庭而谨之也系词又推其义欲初先谨之于言语何也兑为口舌也故曰乱之所生也则言语以为阶君不宻则失臣臣不宻则失身几事不宻则害成是以君子谨宻而不出也言语不可轻出户庭可轻出乎
　　九二不出门庭凶象曰不出门庭凶失时极也
　　程子曰二虽刚中之质然处隂居说而承柔处隂不正也居说失刚也承柔近邪也节之道当以刚中正二失其刚中之徳与九五刚中正异矣不出门庭不之于外也谓不从于五也二五非隂阳正应故不相从若以刚中之道相合则可以成节之功唯其失徳失时是以凶也不合于五乃不正之节也以刚中正为节如惩忿窒欲损过抑有余是也不正之节如啬节于用懦节于行是也不能上从九五刚中正之道成节之功乃系于私防之隂柔是失时之至极所以凶也失时失其所宜也
　　朱子曰门庭门内之庭也九二当可行之时而失刚不正上无应与知节而不知通故其象占如此愚曰初九往应六四九二塞之九二往之九五三四不能为之塞则二可出户庭矣然二以九五非隂阳正应不出门庭亦宜也而爻词以为凶者何哉二五皆中同徳也九五刚中当位甘节以为民极九二刚中同徳动往应之以会其极非当其可之谓时乎乃説于三之隂与五异趋固而不知变门庭可出而不出是不逹乎时失时中之道也故曰失时极也极即中也户庭门庭之别本义得之
　　六三不节若则嗟若无咎象曰不节之嗟又谁咎也程子曰六三不中正乗刚而临险固宜有咎然柔顺而和说若能自节而顺于义则可以无过不然则凶咎必至可伤嗟也故不节若则嗟若已所自致无所归咎也节则可以无过而不能自节以致可嗟将谁咎乎
　　朱子曰隂柔而不中正以当节时非能节者故其象占如此
　　愚曰初九之节喜其谨始也九二之节勉其用中也至于六三则说而过于中矣以柔居兑知和而和故戒之曰不节若则嗟若既不以礼节之则不可行而何嗟及矣无所咎矣自取之也嗟谓三兊口不掩
　　六四安节亨象曰安节之亨承上道也
