<!-- { "loadSidebar": true } -->
　　程子曰讼之道必有其孚实中无其实乃是诬妄凶之道也卦之中实为有孚之象讼者与人争辩而待决于人虽有孚亦须窒塞未通不窒则已明无讼矣事既未辩吉凶未可必也故有畏惕中吉得中则吉也终凶终极其事则凶也讼者求辩其曲直也故利见于大人大人则能以其刚明中正决所讼也讼非和平之事当择安地而处不可防于危险故不利涉大川也
　　朱子曰九二中实上无应与又为加忧且于卦变自遯而来为刚来居二而当下卦之中有有孚而见窒能惧而得中之象上九过刚居讼之极有终极其讼之象九五刚健中正以居尊位有大人之象以刚乗险以实履陷有不利涉大川之象故戒占者必有争辩之事而随其所处为凶也
　　愚曰卦变初与四为中孚又二五刚实居中主信故曰有孚遯卦九三下而为讼故云窒下塞也以九三下坠塞而为坎也坎为加忧故云惕中二五也终上也利见大人九五也不利涉大川川坎也涉之者干也干在下涉而欲出故利干在上退而入故不利此需讼之反也厥初生民必假物以为用夫假物者必争争而不已必就其能防曲直者而听命焉此讼所以需也易料其必讼故欲挽之于无讼故明指其吉凶利害使人自决若曰汝欲讼欤取吉之道四有孚而不妄讼窒欲而不兴讼惕惧而不好讼得中而不过讼是也其终极不反必归于凶取利之道一有孚实而见大人防听曲直是也若恃其孚实冐险健讼则不利矣
　　曰讼上刚下险险而健讼
　　程子曰讼之为卦上刚下险险而又健也又为险健相接内险外健皆所以为讼也若健而不险不生讼也险而不健不能讼也险而又健是以讼也
　　朱子曰以卦徳释卦名义
　　讼有孚窒惕中吉刚来而得中也
　　程子曰讼之道固如是又据卦才而言九二以刚自外来而成讼则二乃讼之主也以刚处中中实之象故为有孚处讼之时虽有孚信亦必艰阻窒塞而有惕惧不窒则不成讼矣又居险防之中亦为窒塞惕惧之义二以阳刚自外来而得中为以刚来讼而不过之义是以吉也卦有更取成卦之由为义者此是也卦义不取成卦之由则更不言所变之爻也据卦辞二乃善也而爻中不见其善盖卦辞取其有孚得中而言乃善也爻则以自下讼上为义所取不同也愚曰刚来而得中伊川云刚自外来殊不知刚来与刚自外来不同刚自外来而为主于内是讼卦变为无妄此言刚来而得中是遯卦变为讼遯之九三来为讼之二遯之二为讼之三文公甞言伊川不更变卦所以到这处便説不通如柔进而上行柔来而文刚分刚上而文柔须用作图子防方活
　　终凶讼不可成也
　　程子曰讼非善事不得巳也安可终极其事极意于其事则凶矣故曰不可成也成谓穷极其事也愚曰此罪上九也夬讼凉徳也讼而服已不足敬讼而不胜且入刑辟胜则凶于天不胜凶于人可畏哉
　　利见大人尚中正也
　　程子曰讼者求辩其是非也辩之当乃中正也故利见大人以所尚者中正也听者非其人则或不得其中正也中正大人九五是也
　　愚曰幸九五也夫兴讼在我听讼在人遇得中正则理直者伸矣
　　不利涉大川入于渊也
　　程子曰与人讼者必处其身于安平之地若蹈危险则陷其身矣乃入于深渊也卦中有中正险陷之象愚曰以下坎设戒也夫见可而进讼之中防冐而为之鲜不及祸曰入于渊者自取之也
　　象曰天与水违行讼君子以作事谋始
　　程子曰天上水下相违而行二体违戾讼之由也若上下相顺讼何由兴君子观象知人情有争讼之道故凡所作事必谋其始絶讼端于事之始则讼无由生矣谋始之义广矣若慎交结明契劵之是也朱子曰天上水下其行相违作事谋始讼端絶矣愚曰天一生水方天与水为一则气之未判者也而讼之象何以见一气判矣天运而西水流而东天水违行事有逆顺情有好恶于是而后有讼君子知凡讼之所由起存乎始之不顺也故事必谋之于始谋始者非拟议以兴讼隄防以絶讼也是故君子居则择隣与则择交口则择言身则择行皆谋始也
　　初六不永所事小有言终吉象曰不永所事讼不可长也虽小有言其辩明也
　　程子曰六以柔弱居下不能终极其讼者也故于讼之初因六之才为之戒曰若不长永其事则虽小有言终得吉也盖讼非可长之事以隂柔之才而讼于下难以吉矣以上有应援而能不永其事故虽小有言终得吉也有言灾之小者也不永其事而不至于凶乃讼之吉也
　　朱子曰隂柔居下不能终讼故其象占如此
　　愚曰两争而彊者胜势也两争而弱者胜道也盖彊者知胜人弱者知自胜胜人者未必能胜人自胜者真能胜人矣初六其自胜者乎四以彊凌初初虽不能忍其忿忿之心以兴讼而能急起其自反之心以不永所事虽不能遏其不平之鸣以有言而能因其柔弱之资但小小言辩而不大有言所以始虽讼而终无讼之吉象曰其辩明盖理直辞顺况遇九五明哲而听其讼乎伊川云上有应援而能不永所事应援指九四以愚观之讼卦只九五一爻为听讼之主九四方且不克讼而复即命岂能听初六之讼乎小有言亦不必言灾之小
　　九二不克讼归而逋其邑人三百户无象曰不克讼归逋窜也自下讼上患至掇也
　　程子曰二五相应之地而两刚不相与相讼者也九二自外来以刚处险为讼之主乃与五为敌五以中正处君位其可敌乎是为讼而义不克也若能知其义之不可退归而逋避以寡约自处则得无过也必逋者避为敌之地也三百户邑之至小者若处彊大是犹竞也能无乎过也处不当也与知恶而为有分也自下而讼其上义乖势屈祸患之至犹拾掇而取之言易得也
　　朱子曰九二阳刚为险之主本欲讼者也然以刚居柔得下之中而上应九五阳刚居尊势不可敌故其象占如此邑人三百户邑之小者言自处卑约以免灾患占者如是则无矣
　　愚曰二之所以不克讼者二下也五上也下岂可以讼上哉二若恃其有邑人三百而与上讼则罣误而丽于者多矣天下事财均则论势势均则论理观讼卦只当坎上去从干不当是干下来就坎干天下无对者也坎干之子也虽有道理如何敌得干如臣虽有道理如何敌得君子虽有道理如何敢抗父而长之则下不可以凌上卑不可以逾尊贱不可以敌贵首足冠屦体统在焉故也天下无不是底天无不是底君无不是底父母况九五中正居尊而元吉者乎二若讼则必掇祸患归而逋则邑人之罣误者可免矣故曰其邑人三百户无然二所以知归逋者以其亦是个刚中之人虽有道理而讼只为干刚在上义不可敌便退而逋窜盖名分所在道理又大也邑人三百户无以二变坤坤为户二在大夫位为邑坎为坎化为无三百户朱汉上曰古者诸侯建国大夫受邑诸侯之下士视上农夫食九人中士倍下士上士倍中士大夫倍上士卿四大夫君十卿禄天子之大夫视子男大国之卿当小国之君然则诸侯之卿当天子之大夫也食二百八十有八人三百户举全数也
　　六三食旧徳贞厉终吉或从王事无成象曰食旧徳从上吉也
　　朱子曰食犹食邑之食言所享也六三隂柔非能讼者故守旧居正则虽危而终吉然或出而从上之事则亦必无成功占者守常而不出则善也
　　愚曰上有徳于三矣三之所享不敢忘也是以处纷争交讼之间而独无讼焉食旧徳而不忘正也处争讼之间亦厉矣然始于厉而终于吉者非以三不忘上之旧徳而正当耶或未必之辞王九五也事讼事也若曰三若忘大徳而求小怨从九五以事乎讼则必无成若从上而不忘旧徳则吉也
　　九四不克讼复即命渝安贞吉象曰复即命渝安贞不失也
　　朱子曰即就也命正理也渝变也九四刚而不中故有讼象以其居柔故又为不克而复就正理渝变其心安处于正之象占者如是则吉也
　　愚曰四以刚凌初为初所讼初既不永所事四或从而乗之非初之病乃四之过今四不克讼而复就正理渝变其心安处其正所以为吉而象以为不失也伊川文公皆以命为正理盖正理便是天命如赐不受命居易俟命俱就説理
　　九五讼元吉象曰讼元吉以中正也
　　程子曰以中正居尊位治讼者也治讼得其中正所以元吉也元吉大吉而尽善也吉大而不尽善者有矣中正之道何施而不元吉
　　愚曰九五讼元吉文公云此爻便似干之利见大人有占而无象爻便是象讼元吉九五便是説得好但恐学者无捉摸夫以九五刚健中正为天下立心立极立道之主在河图洛书为居中之五在洪范为皇极以大君言之位居天下之中正道有天下之中正徳全天下之中正不勉不思从容中道所以为听讼之主而元吉者也凡天下之不中者于是而取中凡天下之不正者于是而取正凡天下之不叶于极者于此而防极忿者消欲者窒夺者止争者息欺者信伪者实陂者平髙者下抑者物理民情莫不由是取正而各得其所正焉此争讼之所以元吉也讼元吉辞约而防逺学者所当沈潜而深玩也
　　上九或锡之鞶带终朝三褫之象曰以讼受服亦不足敬也
　　程子曰九以阳居上刚健之极又处讼之终极其讼者也人之肆其刚彊穷极于讼取祸丧身固其理也设或使之善讼能胜穷极不已至于受服命之赏是亦与人仇争所其能安保之乎故终一朝而三见褫夺也穷极讼事设使受服命之宠亦不足敬而可贱恶况又祸患随至乎
　　朱子曰鞶带命服之饰褫夺也以刚居讼极终讼而能胜之故有锡命受服之象然以讼得之岂能安久故又有终朝三褫之象其占为终讼无理而或取胜然其所得终必失之圣人为戒之意深矣
　　愚曰讼之六爻二四不能讼者也上以讼胜而受赐者也然易于不克者曰无曰吉于受赐者曰三褫之曰不足敬何也呜呼此圣人止讼之道也夫使胜者自多其胜以夸其怨不胜者自耻其不胜以遂其恶则讼之祸吾不知其终矣是故讼胜人以为吉易以为凶讼不胜人以为凶易以为吉葢莫耻于讼莫安于不讼也上言鞶带以卦干衣坤裳坤中一画有带之象













　　周易程朱传义折衷卷四
　　钦定四库全书
　　周易程朱传义折衷卷五
　　元　赵采　撰
　　【坎下坤上】
　　程子曰师之兴由有争也所以次讼也为卦坤上坎下以二体言之地中有水为众聚之象以二卦之义言之内险外顺险道而以顺行师之义也以爻而言一阳而为众隂之主统众之象比以一阳为众隂主而在上君之象也师以一阳为众隂主而在下将帅之象也
　　愚曰言争不已爰及干戈匹鬭不已党以多讼而师势也争起于心故讼莫狠于心言语为末兵莫于志莫邪为下此两卦皆以坎之坚多心在体所致也心以道制易于此示听讼无讼以戈止戈之道焉讼自下起故讼卦辞为兴讼者设师自上出故师卦辞为出师者设
　　师贞丈人吉无咎
　　程子曰师之道以正为本兴师动众以毒天下而不以正民弗从也彊驱之耳故师以贞为主其动虽正也帅之者必丈人则吉而无咎葢有吉而有咎者有无咎而不吉者吉且无咎乃尽善也丈人者尊严之称帅师緫众非众所尊信畏服则安能得人心之从故司马穰苴擢自微贱授之以众乃以众心未服请庄贾为将也所谓丈人不必素居崇贵但其才谋徳业众所畏服则是也如穰苴既诛庄贾则众心畏服乃丈人矣又如淮隂侯起于防贱遂为大将葢其谋为有以使人尊畏也
