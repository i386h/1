<!-- { "loadSidebar": true } -->
　　或问损益名卦之义尚有可推之理乎曰诸説或自卦画言者或自卦象言者或自卦位言者固皆可得而通矣惟于卦变之义则有未尽究者盖自乾坤十变而为泰否者以天道言也自咸恒十变为损益者以人事言也然天人一理未尝不相闗也故损自泰来则上六一隂翩然下复已有否之渐岂非泰之既极则为损乎益自否来则是初六一隂变为君子所谓贞吉亨者也已有泰之基岂非否之一变则为益乎盖卦变之説不拘一定如损益二卦虽于诸卦皆可变也然惟于否泰而来乃是损益之义不然损初九上而为四为五胡不谓之损损上六下而为三为二胡不谓之益乎曰损之道而贵于有孚何也曰损者或时之过而益之或事之过而制之皆非孚信者不能也盖在已而有孚则有以顺乎理在人而有孚则有以信乎上夫如是则于事可得元吉于义则为无咎于理可贞于时则利有攸徃矣初九以遄徃为无咎九二则征凶何也曰初九无位故以趋走承顺为恭九二大臣当以守正居中为重以説道而徃则为自损而不足以益君其凶必矣曰损者损刚益柔之谓然初九则谓之酌九二上九皆谓之弗损益之何也曰此圣人扶阳抑隂意也盖阳刚本不当损以当损之时故于初九义之当损者犹斟酌浅深之宜如二之于五则必守其刚中之贤乃所以益其君若丧其所守则有柔邪之失矣上九虽居损之时而受天下之益然受益而无益夫民则固无恤下之心茍益下而自损损其阳刚之德则又失其所以为上之实矣不然三四隂爻何以皆言损而不言益乎
　　益
　　或问损益专以人事言乎曰损益盈虚天地之道也盖三阳盈于内则为泰泰之变则损矣三隂虚于内则否否之变则益矣故山泽之损虽以地道言然日中则昃月盈则食皆损益之象雷风之益虽以天道言然变盈流谦是亦盈虚之象天地且然况人乎曰损以刚往柔来益以柔徃刚来然彖辞皆系以利有攸徃何也曰损之刚徃虽非所利然当损之时受益在上况一人之行而得其友此刚往之所以为利也益之柔徃虽非君子之道然卦本为否因一柔之徃而为益于是中正有庆而益道行则柔之徃安得不为利乎曰益之为卦初大作二享帝三凶事四迁国毋乃劳民而非益乎曰益下之事虽非一端义有当然圣人不废也况以互坤为国为众下有震体动之象也故此卦动吉静凶以卦体然也故初之大作其周公作洛之义与六二之享帝其用牛于郊之义与六三之用圭其伻来献图之义与六四之迁其殷民之徙与以此一事证之则无非益下之事周公岂为厉民哉曰损之六五言益而益之九五不言损何也曰十朋之益由损道而得之也盖凡减嗜欲损声色皆损也非必损民力之为损也若有孚之应则不必损已而可以益乎下也所谓因其利而利之岂必有所损乎此九五所以不言损也曰损之六五言十朋不言享帝益之六二既言十朋复言享帝何也曰君固可以兼乎臣之占而臣不得以僣乎君之义故在损而言元吉在益而曰永贞吉则君臣之分盖可见矣曰损之卦辞以有孚为主益之爻辞亦有孚为主何也曰损益之卦隂阳相应隂虚阳实彼此交孚然当损之时损下益上尤贵于上下相孚故即彖辞而之当益之时以上益下惟系乎上之诚否何如尔故即九五之各自其所主言也曰上九之求益不已何所指乎曰此通论为民上者之戒也夫为上而不能益下反有求益元厌之心则是争闘其民而民亦起而争夺之矣况为上而欲专利者由其立心之不恒也恒则安常守正不恒则反道败德其凶必矣

　　钦定四库全书
　　易学变通卷五　　　　　　元　曽贯　撰
　　下经二【夬至艮】
　　夬
　　或问夬之彖辞既以为利有攸徃而爻辞则初之不胜二之号三之有凶四之次且皆不见其有利徃之意何也曰卦辞以全体言之则刚长有可进之理爻辞则惟九五夬夬合扵中行之义其余或过刚或不正或居中自守或居下妄进皆以恃刚轻动圣人之所戒也曰九二之象何所取乎曰此皆意中之象也夫居夬之时恃刚之过者虽居下而有前趾之壮溺柔或偏者虽居尊而有苋陆之感惟九二居柔得中既不过于壮亦不偏于私或于莫夜不戒之时设有兵戎之及先事而能戒临事而不扰此所以无患也岂非以意而得其象乎九三之应上六九五之比上六宜有咎矣反以无咎何也曰三以应而不能不濡扵隂五以近而不能不感扵隂皆为有咎者也然其阳刚得位故皆能致其夬夬之勇而有以免乎咎也曰三之夬夬不免于有愠而无咎五之夬夬犹待于中行而无咎何也曰三五之夬夬虽一也然三之应犹为刚柔之正五之比未免私昵之嫌矣故三之有愠者虽不无众阳之非议然以干健之性且不失阳刚之位故能夬夬而释遇雨之嫌至于五之见苋陆则不无偏于兊説之感但以得中得位故必合于中行而后可无咎也曰上六一隂决之易矣然诸爻皆有难辞何也曰此圣人之逺虑也夫小人当穷极之时徃无所之或至决下策而致大变者有之此圣人之所危也况姤隂虽防圣人犹有踯躅之虑则夬隂未去圣人安得无孚号之厉哉
　　姤
　　或问姤之一隂尚防也而彖以女壮説之何也曰姤之一隂虽防而一卦之全体变矣盖隂阳之理来者为主则徃者为宾今五阳虽众不得而主于内则含章以待自天之陨者安得不望于九五乎所以然者刚柔消长虽天运之自然然君心邪正实人力之可致使九五果能以杞包制其溃于方长之时则反乱为治寕不若自天之陨乎曰姤遯二卦夫子赞以时义之大而临观夬剥皆不言何也曰此圣人之防意也盖时义之大者以其所系者大也是时隂方浸长使君子能有回天之力岂不可易乱而为治乎然独言于姤遯者姤则二阳在内遯则一阳居中是以君子犹有在朝事犹可几其成也至于否则内皆小人而君子外矣故圣人于此方继之曰君子道消前此犹不能无望于刚阳之在内者也呜呼盖至于剥然后归之天行圣人之心殆以姤而未至于否道犹未可谓之消否而未至于剥事犹未可委之天也此岂非扶阳之防意与曰初六之遇九二不正也而反谓之贞吉九四之应初六正应也而反谓之起凶何也曰初六贞吉犹否之初爻贞吉亨之吉也盖隂之方萌能贞其所守则小人变而君子岂不可以吉乎故犹人心之邪欲方萌能贞其志则天理复还而吉可必矣若九四之起凶者此春秋责贤者之义也夫以不正之应而私于不正之遇义不可以复矣若又起而妄争是凶不在彼而在我矣曰九二之无咎者特以制之在已也制之在已则有以禁制其邪心无以制之则二三之权其为恶可胜言哉曰包之与包鱼其义同乎曰不同也包有鱼者包之于内以遂其系昵之私也包者制之于下以防其踯躅之势也盖姤之五阳惟九五犹能尽中正之道上下四阳盖波頺风靡皆非前日羣龙之盛矣
　　萃
　　或问萃之象可得而详乎曰以卦体言之则坤地之广而阻之以艮山之髙以巽木之繁而临之以兑泽之深是则山林泽薮乃庶物之所萃也以卦义言之则上能以説道使民故下能以厚徳载上上下感应此所以众心萃而不可离也曰萃与比先儒或有以萃为君臣同徳比则二五相应萃为盛于比然乎曰比者水比于地上下无间之义萃则泽在地上兼二义焉盖萃之以其道则泽于地无溃裂之患萃之非其道则泽溃地涣且有土崩之势此先王于大象警之以不虞之戒而于九五必厚之以元永贞之徳盖所以防其萃者逺矣夫岂比之建国亲侯之比哉曰萃以利正为本然初六之于九四六三之于上六未为正也乃谓之无咎何也曰萃之道固利于正也然有君臣之萃二五交孚乃萃之正也有夫妇之萃若初六号呼虽非正道然刚柔正应亦不害其为义也有朋友之萃若三上嗟咨虽非得意然友道之合不厌贫交此所以虽无所利而亦不至乎有咎也曰萃之时用大牲者顺天命也而六二之用禴乃得为利何也曰彖言用大牲者所以明丰萃之报自一卦之用言也爻言利用禴者所以贵交孚之情自一爻之用言也盖萃亨之盛固不可不盛其报然结君之义又不可不尽其诚如坎之用缶损之用亨其丰俭各有其宜也曰九四非正乃得为大吉九五正位仅足为悔亡何也曰九四之大吉者政所以为九五之戒至于五虽居尊位有以聚天下之众然有无疆之休有无疆之恤圣人方致其匪孚之戒而重之以元永贞之望岂容以大吉之占而侈其心哉
　　萃王假有庙涣王假有庙萃有七庙之象涣有五庙之象固也然有庙之假系于卦之名义先儒説详矣但涣者未萃之时而萃者既涣之合故圣人于涣而未萃之时既以假庙立其本者所以明齐涣之主必有孝亨之诚而后足以一天下之归向及涣而已萃之后复以假庙保其基者所以明致萃之君亦必有亨祀之报而后足以维持天下于悠乆此圣人为后世虑深矣
　　萃六二孚乃利用禴升九二孚乃利用禴二爻辞同而占异一则先言无咎一则后言无咎盖萃之二五皆以其正非有咎也所谓无咎特人臣之职分当引吉则无咎也升之二五失其正为九二者使非孚诚之交则未能无咎矣然孚一也而其所主则有辨焉盖萃者聚也所主在于九五故六二言孚者言君心孚于二则利用禴也升者进也所主在于九二故二之孚者言臣心进而孚于五则亦利用禴此二爻所以不能无辨
　　升
　　或问萃与升反体之卦也然彖则皆言见大人何也曰萃之大人以位言而升之大人以徳言也盖萃者聚也故天下利见有位之大人而后足以聚天下之众升者进也故人君用见有徳之大人而后足以进天下之治此大人之名虽同而实则异也曰然则爻辞皆言利用禴何也曰萃有诚意聚合之意则君臣之孚固不以盛礼为贵升有诚意上通之义则上下之孚亦不以备物为礼也此二爻虚实虽殊而隂阳交孚则一也曰二四不言升何也曰九二之孚则升而通于君六四之亨则升而通乎神虽不言升而有升之象矣升六四与随之上六果何取于亨于岐山之象乎曰此皆取兑为象也夫兊为西而伏乎艮且二爻正居伏艮之上则山之象明矣然兊者説也于象为巫又有通乎幽而説乎神之象况随之上六固为诚意之极而升之六四正当互体兊説之极宜其有祭享山川之象也
　　困
　　或问柔揜刚之爻他卦皆然何独于困之曰困承乎升升而后有困也盖阳徳方升而遇坎则已陷于坎矣以坎之阳又掩于兊此所以爻亦有柔揜刚之义也曰困之大人吉以刚中也然二则征凶五则劓刖何也曰自二五而言固有大人之象自爻画而言则又有柔揜刚之象故二则不能不困于三五则不能不困于上也曰大人处困而不能出乎困何也曰乆约而滥者众人之情处困而亨者君子之道故曰险以説者言虽陷乎困险而乐亦无不在焉若有一毫求去之心则是不知命者夫岂君子之心哉曰九二朱绂方来而九五乃困于赤绂何也曰五居説体故有説乎二然二居险体则不能济乎五此所以君虽困于上而朱绂方来然臣则陷于下而不能免于赤绂之困也盖朱绂之来者五有徃求之心而赤绂之困者二有征凶之戒也然致命遂志者九二之本心故困极而亨则徐有説矣曰九五君象而有劓刖之伤何也曰此五之所以取困也当困之时志有未得顾乃滛刑以逞此赤绂之所以困也
