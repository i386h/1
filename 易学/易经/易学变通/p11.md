<!-- { "loadSidebar": true } -->
　　先天以坎离居东西后天以坎离居南北説者以先天主对待之体后天主流行之用而坎离者天地之用卦故乾坤退居于无为坎离则代父母而主事然细玩图意先天主于立体故以乾坤为主者凡阳皆干凡隂皆坤故乾坤定位即六子之位定矣后天主于致用故以坎离为主者卦之六位自初至三为离自四至上为坎不假人为乃天地自然之数所谓六位之坎离而六十四卦不能遗也以此为主则后天卦位葢可知矣况先天取天之坎离之意多后天取地之坎离之意多何则先天卦位离东坎西者日生于东月生于西也后天卦位离南坎北者离纳已土故处乎地之隂坎纳戊土故处乎地之阳所以然者圆圗之天也方图之地也天则阳极于南而隂极于北地则阳盛于北而隂盛于南此所以离居于南则外为天之阳而内为地之隂坎居于北则外为天之隂而内为地之阳此坎离所以兼备乾坤之体而为天地之用也然而上经首乾坤而终坎离者此固兼天地之坎离为言也下经首咸恒而终既未济者此则又以人道之坎离而言也故曰未济男之穷归妹女之终此之谓矣
　　否泰説
　　嗟夫自乾坤奠位何致泰之难而为否之易也夫生物之初为屯生民之初为自其屯而不能无需自其而不能无讼圣人者出因其众而合之以兵农统其防而定之以封建于是封建行而民有所比而心不离兵农合而众有所归而力不耗然后众心有所畜而文徳修上下有所辨而礼制作此圣人由师而比不能不定之以戈兵者乃所以为懿文制礼之基也夫其致泰之由若此其难然圣人不以世之既泰而不尽夫人事也裁其过而辅其不及圣人岂乐于自烦而不安于自逸哉交泰之运在天地而成泰之功在圣人也后世人主往往遇泰运而不尽人事徒诿夫泰之一变为否乃天运之自然殊不思泰之所以致否由六五柔懦而致之否之所以倾否由九五刚健而倾之此圣人之防意也使泰之五位而济之以刚徳则三隂何自而翩翩包荒之君子何自变于包承之小人哉于此见泰之六五不言致泰之功而否之九五独言倾否之故圣人之心葢可见矣奈之何保泰之功不究夫中之意也
　　礼乐説
　　圣人制礼作乐其必有所由乎夫礼作于履乐成于豫自先儒葢有此言也然礼之作葢作于交泰之前而乐之成乃成于致泰之后或者徒以上下之辨无难定而天地之和未易致此固礼作于先而乐成于后之徴然圣人防意殆以礼文之修必由于武功之既定乐音之盛葢成于民物之既和此所以由讼而师则功成于比者乃制礼之原由同人而大有则徳盛于谦乃作乐之本所以然者礼由于政而政之大者孰大于比之建国乐由于徳而徳之盛者孰盛于大有而能谦推此二卦之序以见圣人制作之由葢有自然之故而非智巧得与于其间也吁履之终而有考祥之吉豫之终反不能无防豫之归岂不以礼之体虽严而其终也无失乐之用虽和而其终也不能不流与读易者得不为深省

