<!-- { "loadSidebar": true } -->
　　困九二利用享祀九五利用祭祀享祀祭祀先儒或以享祀者人臣所以事宗庙祭祀者天子所以礼百神然诸卦之二五不此义而于困何耶盖谓之利用者乃困而求通之道也臣而困于下者弗获于君也使能用享祀之诚以求通于君则君心以孚而九二之困可通矣君而困于上者弗获乎臣也使能用祭祀之诚以求助于臣则臣心以合而九五之困可通矣此所以周公之于成王必有享上之诚而成王于周公亦有秬鬯之礼此君臣所以交孚而致成周之治也与
　　井
　　或问水生天一本皆阳也然井以阳刚为泉则隂柔为水乎曰自五行而言则水固生于天一然自水泉而分则水者质之已具泉者脉之方生故以六爻言之则三阳为泉三隂为井然又以三阳论之则五为阳卦之泉而二三又为隂卦之泉此所以有用舍之异也曰劳民劝相何所取于井乎曰劳民取上体之井有养民之象劝相取下体之井有相养之义也曰井泉之冷暖以冬夏而异也九五独曰寒泉何也曰井之养人固无冬夏之殊然井之济人尤莫盛于夏故九五之寒泉指夏月之寒泉也况以巽互离正南方火盛之时以离遇坎又水火既济之象此井之功用莫盛于此时也曰然则五不言吉而上六乃言元吉何也曰井冽寒泉自井徳而言故但言食而吉在其中井收勿羃自人事而言故必有孚而后元吉此井道之成也曰爻辞既有勿羃之吉而彖辞乃有羸瓶之凶何也曰文王之易惧夫当其位者不能胜其任周公之易嘉夫当其任者有以成其功此所以一则致其戒一则美其成也
　　革
　　或问坎离合而为既济兊离合而为革其取象不同何也曰坎离火水之正也故其相交而有相济之理兊非水之正固不能济乎水且兊离俱隂故其气不能相交而有相革之象也曰六爻之革果有序乎曰初之巩用固未可行也二则可以行矣然必申之以九三之三就必其有孚而后可进于九四之改命既获改命之吉而后可升于九五之尊位既居尊位必其有虎变之文而后在位之君子在下之小人从而变化也盖革之道所系至大故必要其始终本末而备言之曰六二征吉矣而九三上六皆言征凶何也曰革之道贵于中故初九取黄牛象惟恐其过与不及也二之征吉五之虎变得其中者也三之征凶者于当革之际而革之以刚躁之过则凶而厉矣上六之征则是于既革之后而复为烦扰是亦过于中岂不为凶乎曰九三复言三就何也曰正所以救征凶之也盖三之征者以离火之性行之也使能谋而至于三则非惟孚于人而已亦自信之矣曰六二已日其与彖辞之已日同乎曰亦不同也彖之已日者既革之日也爻之已日者可革之日也曰九三九四皆以有孚言何也曰此圣人慎重之戒也盖革言三就亦审夫人心之孚矣至于改命之际又必有孚而自审者圣人顺天应人不得巳而革焉必其如汤武之救焚拯溺东征西怨天下俱信非富天下而后可也此夫子所以复系以信志之辞也
　　鼎
　　或问鼎之彖取柔进上行之象何也曰此取成卦之主言也曰然则鼎之五何以为成卦之主乎曰鼎之所以能元亨者由其有上行之用而其用之能上者由其有黄耳之象此五所以为鼎之主也曰鼎取耳目聪明之象何也曰鼎者象也非徒象乎器亦以象乎人也初而趾中而腹上而耳目则全体之象明矣故大象正位凝命亦自人君之一身而取则鼎之为象可知矣曰大象所取则又取于端正安重之象何也曰此体用之説也盖正位凝命者鼎之体也黄耳金者鼎之用也体则安重为贵故鼎之足不宜动用则以上行为功故鼎之耳则贵乎动也是以初六之颠趾者非九四累之也固以初居巽体其性务入徃来于四此趾之所以颠也六五之黄耳虽不能自举而上九阳刚则有以成玉之功此圣人系以大吉无不利之辞盖可见矣曰初六九四颠折一也而初为无咎四则不免乎凶何也曰初居鼎下鼎未有实也故出否乃所以无咎四居鼎中实既盈者也故折足则不免乎凶所以然者初居无位之地而四乃大臣之位也曰九二之视初六为仇何也曰此近而不相得之爻也盖二为有实之位而初有颠趾之疾二茍以同体而比则必覆其鼎实而亦不免乎九四之凶矣曰九三而有方雨亏悔之象何也曰三之行塞者以无应于上也无应则隂阳无自而和不能为雨矣然鼎耳有终动之理盖三之动则为互坎而成雨矣若曰九三之遇于六五为隂阳和之雨则五非相应之爻隂阳何自而和哉曰六五金本义二説果曷从乎曰主于周公之易则五以上为主于夫子之易则所谓得中应刚是以二为也然变易之义俱可通也必欲偏主则泥矣
　　震
　　或问震之彖辞独以初九为言何也曰上下虽皆震体然震动之势自下而来则初九者一卦之主也四虽居乎外体然互体为坎陷于二隂之间此震之所以泥也曰震为长子固以守宗庙社稷也然上下俱震得无有并嫡之嫌耶曰以卦象言之则主祭者在内之象故为内体之震而外体不得而主也以爻辞论之则虩虩而恐惧者主器之道亦非九四之得与也盖主器之重其任非轻故圣人于彖辞致其虩虩之戒而复于初九申之以见前之所谓恐惧修省不丧匕鬯惟主于初而他爻不得与也况六爻之中独于初九系之以吉又以见主器之初在于一人其以别嫌疑之意可见矣曰六五不当徃来之际且言无丧有事何也曰五虽不当三四徃来之地然上体之震将徃而下体之震方来此所以为厉也无丧者不失乎中有事者能有为盖亦行中之事也故小象曰其事在中意以此与曰五之以中故能无丧六二得中反不免于丧贝何也曰二五之所乘虽皆阳刚然六二之所乘者虩虩之震而六五之所乘者遂泥之震也此二五之得丧所以有轻重也曰上六之与六三俱柔也乃有婚媾有言之象何也曰婚媾者固以刚柔之匹配言然震之上六使其获正应则何至于有言卦谓之有言者非其正也非其正而婚媾焉岂能免于公论哉盖九四之求匹则非其正初九之求配则非其应此本爻所以为征凶与
　　艮
　　或问本义于彖辞既释之以止而止复谓之行而止何也曰此以内外卦言也盖内卦一阳当位止得其所是于止之中又得所止之象所谓止而止也外卦一阳有止极而动之象然内则无所应外则无所徃是于行之中亦不失其所止之象此所谓行而止也曰九三既得所止而又不免于列夤之厉何也曰析二体而观则九三之止为得所止矣若总其全体而观则九三正当乎上下之际于此而艮止则上下判隔安得不至厉薫心乎曰六四当上下之际反为无咎何也曰以咸之取象证之则咸上为辅而咸五为脢脢者正当乎背之位也今艮以五为辅则六四当乎脢之位而未及乎身之限也但艮以背视取象故不曰脢而曰身其与彖之艮其背者微有辨故敦艮之吉归于上九而此爻止系以无咎盖可见矣曰上九不自人身取象何也曰人之所履固不可不止其所然止之极而不知通变之用亦非人道也曰敦临敦艮皆吉何也曰敦者厚道也厚于治人则人无不服者临是也厚于治巳而已无不修者艮是也人顾自处何如尔容可处于薄乎
　　艮其背艮其身艮其背与艮其身似同而异盖身非止而不动之物惟背者能止之物故艮其背者于当止之所而得其所止之义也艮其身者于当止之时而能有所不为也然虽有当止之时而无终止之日惟背则静亦止动亦止乃能尽乎艮之义也故六爻之中惟敦艮为吉而艮其身仅可无咎即此可见其不同也











<经部,易类,易学变通>
　　钦定四库全书
　　易学变通卷六　　　　　　元　曽贯　撰
　　下经三【渐至未济】
　　渐
　　或问渐之为女归何也曰以卦象论之则艮男下于巽女亲迎之象也巽女徃居于外夫妇之义也以卦变论之则自否而变六徃居四由内而外是亦夫妇之象九来居三则是阳下于隂是亦亲迎之象也曰彖既谓之进得位又谓之进以正何也曰此亦卦变之説也盖彖辞惟取女归之象而彖传则又取男女之象也故自否而变则六徃居四而当位为进以正之象自旅而变则九进居五而以中岂非进得位之象乎是则女进以正则有以宜家而为正之本男进得位则有以仪刑而正邦之功此所以夫子于下文复中之曰其位刚得中者以见进而得位为九五而自别于六四之得正也曰鸿渐于陆本非失所而本爻之凶为甚何也曰三为人位而互坎为险以人位之险则鸿渐于此其不罹缯缴者鲜矣曰六四反为得桷何也曰自九三而视六四则为不育之妇然自本爻视之则所谓进以正者正指此爻故谓之于木之渐虽非鸿之所安然其视于陆之渐则渐出人位之险矣故曰得其桷犹言险中之获安也曰九三取妇孕不育而九五复取妇三嵗不孕何也曰此圣人设两端以垂训也盖三四非正应而合则虽孕而不得育二五以正应而间于三四则虽不孕而终莫能胜以见正应者虽间而终合非正应者虽合而终凶此女归所以利贞也至于取象则固取于互离之象三之所以孕者岂非有六四巽顺之合乎五之所以不孕者岂非由六二艮止于下而失所愿乎胡氏牵强破碎至取互坎而为漏胎之象乃不经之尤者不可不辨也
　　归妹
　　或问渐之征吉而归妹征凶何也曰渐以艮止于内而巽顺于外安得而不吉归妹以説于中而动于外安得而不凶且凶而谓之征凶者女征则凶此非滛奔之义乎盖婚姻之礼未有男不先于女而女动之理况于以説而动者乎曰归妹永终知敝程朱之説孰为当乎曰归妹本有征凶之占圣人于大象所以反其凶而为吉者也盖归妹不能永终者由其不正而终有敝也君子体易欲有以永其终则当知其敝而戒之矣以此而观则天下之事凡欲求其终而无敝者皆当知其敝而后能革其敝也曰九二取幽人之象何也曰士之从君犹女之从夫也使其所从非正岂惟失身丧已而有枉道之辱而庸君闇主寜保其无明夷之伤乎故上无明君则抱道之士寜守正而不偶未得害于义也此九二居中以贞所以为未变其常也曰三之归妹以须四之归妹愆期皆非婚姻之及时也然爻有得失之异何也曰三以隂柔説体欲动之急乃须时而不能待所归故寜自贱而求欲归之速此彖之所谓征凶者正指此爻也四以阳徳而无正应虽不无愆期之嫌然其志则有守故能待其所归之正不至有失身之悔矣此二爻乃圣人设两端为训以见急于自售者必为人所贱而刚于自守者必能得所归祸福无不自已岂不信哉曰彖曰无攸利柔乘刚也然六三之乘九二虽不系以吉凶而六五之乘九四乃谓归妹之吉何也曰彖所谓征凶无攸利者専指六三言也盖居内而为兊主者三也感于外而説者亦三也以不当之位而征者亦三也故小象系之曰归妹以须未当也则彖辞所系専指六三也可见矣且以卦而言则是隂柔而乘刚位此皆女徳之不正宜其征凶而无攸利也若六五虽乘九四之刚然居尊以中殊非六三之比此本义表之为女徳之盛则其为归妹之吉不亦宜乎
　　丰
