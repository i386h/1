<!-- { "loadSidebar": true } -->
　　或问明居下体彖辞乃有日中之象何也曰以上下之体而观则离明虽居下体而为方升之日然以内外之体而观则如离明于内乃所以照临于天下若过于此则反为日昃之离矣曰丰既有日中乃复有见斗见沬之象何也曰以卦体观之离明为日震动为雷互巽为风兊泽为雨是当昼之时雷电皆至风雨交作安得无见星斗之理乎曰丰之时而取此象何也曰此圣人为世道计也自古否泰相仍损益相因自然之理也故以明而动固有致丰之道然动极而穷明极而暗亦事理之必然也但当此之时暗主居上虽有中正之臣而反见疑此丰之所以常不能保其终也故圣人于六二戒之以有孚之吉以见往虽见疑然为臣之道不可不尽诚以感其上又于六五开之以来章之庆以见已虽为柔闇然为君之道不可不虚巳以求其助君臣如是则日中不至于昃而月盈不至于食矣
　　旅
　　或问丰旅二大象皆取刑狱何也曰丰以内明而外动故折之致之而无所疑旅以内止而外明故明慎不留而不敢纵圣人于此二象文虽不属而意实相足盖致刑者常患于不慎而折狱者常短于不留使其刑之致而能慎则是钦恤之意常行于斧礩狱之折而能无留则是克允之明洞烛于囹圄岂非刑狱之尽其道乎曰旅之时义为大何也曰旅者去其所止离其所居得贞则吉失贞则凶所系至大也故曰得中乎外又曰顺乎刚又曰止而丽乎明此皆旅之贞也盖不得乎中则过髙而招祸过卑而凂已荣辱所系也不顺乎刚则恃已凌人居下讪上祸患所系也不丽乎明则失其所宗丧其所主又名节所系也此其时义岂不为大乎曰彖之小亨既主乎五矣然五之亡矢反不如二之即次懐资何也曰以卦义言之则得中乎外者旅之通也以爻言之则五之得中终不如二之中且正也况旅之所以吉者又以贞为尚乎
　　旅九四得其资斧巽上九丧其资斧资者资之以为用以所应者言也斧者取之以为防以离巽之性言也何则旅之九四下有应与得其资也以九居离体之内离为戈兵且火性刚决处事能防得其斧也巽之上九则下无应与是丧其资也居巽之极且又在离体之外失其所以为防则是丧其斧也一得一丧则圣人系辞之意可见
　　旅六五射雉解上六射隼二爻皆取射象先儒类以坎为弓必求合于坎然解虽有坎而上六既不在坎体之内旅则有离又无坎体之可互况觧之者上六而隼则六三也旅之射者六五而雉则本体之象也所以然者解以上射下去害之意也旅以中道而射获其所处之意也以意求象则凡意之欲求必得者皆射之义也解则欲必得乎三而去之旅则欲求必得乎五而处之皆射之象也乌可强求坎体而通之乎
　　巽
　　或问巽之小亨主于隂也而乃以刚巽中正为主何也曰巽之道为隂柔卑顺之道非君子之所尚惟以柔顺刚以下顺上则可以小亨故圣人不主于六四而主于九五者以见六四虽为巽体之主然非顺乎阳刚得位之君则是柔顺邪媚之道非君子之所贵也曰巽而利见大人何也曰大人者有徳位之称指九五也盖巽顺之道易流于卑谄惟中正之大人説之不以道则不説故必以巽之道巽顺于大人然后得乎巽之正也曰巽风为申命之象可得详乎曰风之为象巽入而不骤教之善也行地而不择化之周也被物而无心感之公也既出而弗反令之信也此申命所以取重巽也曰大象取申命巽入之义而六爻之所取者皆卑巽之义而不取巽入之义何也曰大象随风之义故于巽入为多爻辞取柔皆顺乎刚故于巽顺之义为重各有当也曰九二之用史巫何义也曰二与五君臣之位也以刚遇刚无应之义况自二至五互体而为聧则君臣不相能睽乖之意然睽之中又互中孚之象则君臣亦未尝无感孚之情但当本之以巽顺之道申之以道达之言如子思无人乎缪公之侧则不能安其身盖亦用史巫之义也曰九五巽乎中正者也然爻辞不言巽而言先庚后庚何也曰五为申命之主也故先庚者所以丁寜而申其命后庚者所以揆度而行其事也然谓之无初有终者先庚而众未有孚是无初也后庚而下无不顺是有终也盖人情固有未孚于变之前然未有不顺于变之后此革之彖亦曰已日乃孚此之谓也
　　解之九二曰田获三狐巽之六四曰田获三品三狐之象朱子始以为未详又引或曰云云谓即四隂爻盖主后説三品之象先儒或以初六与已配为宾九二应九五为充庖九三在下体之上为干豆然以解之取三狐之象推之则以卦有四隂除六五为君余三隂则狐之象也今巽亦有四阳除九五为君则上九居互离之上为干豆之象明矣九二以互鼎之体而上应乎君则又为充庖之象明矣若九三处于人位且居下卦之上岂非宾客之象乎况二卦皆以互离戈兵而用于水泽林薮之间岂非田之象乎
　　兑
　　或问巽兑皆隂卦也然巽小亨而兑不言小何也曰巽之柔居下而能顺乎刚故亨在柔兑之柔居上而非其正故戒以利贞而其亨在刚此所以巽言小亨而兑不言也曰巽之二五亦刚中而不得为亨何也曰巽体柔内而刚外是隂有浸盛之势故阳不得而言亨兑体刚中而柔外是阳有浸长之理故不得而言小亨也曰二五皆言孚惟五则不言兑何也曰二五言孚者俱以中实为孚也然二之孚者以自信而悦不惑于六三之柔邪五之孚者戒其轻信小人而不失乎君位之中正故于五不言兑而言厉者政以上六方以説道而逢君茍或蔽于欲而説之则安危之势虽未着而安危之基决于此矣曰六三上六皆兑説之主然一则言凶一则不言吉凶何也曰六三居位不正则其求説于下者取凶之道也上六居隂而引上之説是欲导其君于説乐之私也然九五阳刚中正有非邪媚之所能惑故为上六者徒见其未光大而已至其吉凶则系于九五之从否何如也
　　涣
　　或问涣之卦变以程説则变自否来以朱説则变自渐来果孰从乎曰卦变固无一定之拘然以爻画推之则程説为胜盖谓之刚来者自外而来即爻辞之所谓奔其机谓之柔得位乎外则六三非得位之正况非外卦之位乎盖涣之所以享者有小大小者一身之亨大则天下之亨也今二刚来未离乎险仅足亨乎已不若六四得位上同乎五则有以涣其羣而致天下之亨矣设使六三得九之位而同乎四则于重画之义有未尽合而于亨通亦未足见其为涣之亨矣曰然则六爻之义可得而推乎曰初能拯于涣之初上能出于涣之极此则时有变通之义也二则涣乎一巳之难五则有以聚乎天下之涣此则位有上下之辨也三则有济涣之志未能成其功四当济涣之任有以成其业此则位有当否之辨也曰然则六四隂柔非有济涣之才而元吉之占独归之四何也曰四虽隂柔然其位则近君之位徳则巽顺之主也当涣之时上能顺乎中正之君下能顺乎民心之所向宜其非诸爻之比矣且变自否来由否之二进而居于涣之四是其超出夷等夫岂下体二隂之比哉故曰匪夷所思言出其也
　　涣初六用拯马壮吉明夷六二用拯马壮吉明夷六二居互坎之初拯之者以九三之刚涣初六居坎体之初拯之者以九二之刚然坎固有马之象何独于二卦言之且明夷之三涣之二皆陷乎险中何自而能拯之耶盖明夷者伤也涣者离也皆患难之时圣人以二爻皆柔弱不能以济难故不暇逺求正应之助惟近取刚阳之爻使之得以免祸此爻辞中之变例也若夫阳刚虽陷于坎险然互震于上是能动乎险中有牝马之象宜其能拯之也
　　节
　　或问三隂三阳之卦皆自否泰而来独于噬嗑节卦而言刚柔分何也曰噬嗑以刚柔而分善恶故恶者受噬而善者乃所噬者也节则以刚柔而分内外止于内则为节溢于外则为过节矣曰初九之不出户庭何以为无咎九二不出门庭何以反为凶乎曰初九居节之初无位者也是居不当位故不出户庭可以无咎九二居中有位者也是义宜有为反近説于六三而不应于九五失其臣道安得不至于凶乎六四九五皆以坎爻居于泽上非能节者而爻辞或亨或吉何也曰坎居泽上本非能节然兑上互艮有止之象故五为艮主而为甘节之吉四居艮体而当位故又为安节之亨独六三乃兊泽之主失其中正故虽居互艮之下而不能止其泽中之溢矣故小象系曰又谁咎也以见三之不节乃自取之非其上下之所致也曰九五居坎体未出乎险也谓之行有尚何也曰坎水有通之象也曰诸卦之坎皆取险义惟于节而取通义何也曰节之道贵乎通也使节而不通则是不可贞之节夫岂君子之道哉
　　节初九不出户庭无咎九二不出门庭凶初九九二皆以刚居下体皆以兊体居内皆不出门户之象然在初则无咎二则凶何其象之同而占之异耶吁此圣人系辞所以教人知变通之道于其相近之中而有相逺之义也夫初之不出以其居下无位能节而止固可无咎九二以位则大臣也以互体则震动之象也于此而不知有为徒规规自守此岂通变达时之道哉宜其有以取凶也
　　中孚
　　小过
　　或问小过取飞鸟之象何也曰小过者中孚之反体也中孚者鸟之未鷇者也小过者鸟之已鷇者也此文王取象之本意也曰内艮外震卦体皆阳本宜上也然彖辞则云宜下不宜上何也曰小过者重画之坎也坎以二隂而陷一阳小过则以四隂而陷二阳也坎性就下则二阳既陷于隂中所当顺时而就下也故初六之凶由应则而动失宜下之义也二之无咎由即过而就中得下也三之或戕恃刚而上者也四之弗过居柔能下者也五之不雨如密云尚徃不能下也上之弗过如飞鸟之离过于上也此六爻之义皆由宜下不宜上而取也曰六二之象诸説皆不明何也曰本义以五为君而复以为妣可乎且四虽阳爻亦非尊位岂可以为祖乎盖五虽隂爻而居阳位以阳位而尊祖之象也上六以隂居隂妣之象也夫六二以飞鸟之性志欲上进过乎五而遇乎上然小过之时不宜上而宜下况以臣而不可过乎君故能不过乎六五而反居六二之臣位则可免乎咎矣此圣人所以设两端以为戒也曰九四弗过遇之其与上六弗遇过之同乎曰九四之弗过者弗过乎五也遇之者亦遇合乎五也上六弗遇者弗遇乎五也过之者亦过乎五也盖四以阳刚而居五之下是能不及其君遇其臣之意所以无咎上六以隂柔动极而居五之上则是知上而不知下者所以凶也曰六爻之中惟初上二爻取鸟飞之象何也曰三四二阳鸟之身也上下四隂鸟之翼也则初上二爻正鸟翼之位故取象鸟之飞也曰卦辞飞鸟为大吉而爻辞飞鸟则为凶何也曰卦取遗音之象下而不上者爻取飞鸟之象上而不下者此吉凶所以判也曰卦辞既言小亨复云大吉何也曰小者之亨自其柔得中言之大吉自中二爻之刚者言之也盖二阳虽陷于隂然能顺时而处则未尝不可反凶而吉此圣人为君子谋也可不察哉曰六五有弋取在穴之象何也曰五居震体欲动者也下居艮体欲止者也以下体之止不能顺上体之动则六五之君安得不弋取夫在穴者乎犹解之射隼乃所以去乎害也
　　既济
