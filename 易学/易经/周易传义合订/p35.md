<!-- { "loadSidebar": true } -->
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　【本义阖辟动静之机也先言坤者由静而动也乾坤变通者化育之功也见象形器者生物之序也法者圣人修道之所为而神者百姓自然之日用也】
　　【虞氏曰阖闭翕也坤象夜故以闭戸也辟开也乾象昼故以开戸也阳变阖阴阴变辟阳刚柔相推而生变化也】
　　【朱子语类云阖辟乾坤理与事皆如此书亦如此这个只説理底意思多○问阖户谓之坤一段只是这一个物以其阖谓之坤以其辟谓之干以其阖辟谓之变以其不穷谓之通以其发见而未成形谓之象以其成形则谓之器圣人修明以立教则谓之法百姓日用则谓之神曰是如此又曰利用出入者便是人生日用都离他不得】
　　【谨按变通而成象成器者即太极之生生不已也制而用之出入咸宜所谓定吉凶成大业也】
　　是故易有太极是生两仪两仪生四象四象生八卦【本义一毎生二自然之理也易者阴阳之变太极者其理也两仪者始为一画以分阴阳四象者次为二画以分太少八卦者次为三画而三才之象始备此数言者实圣人作易自然之次第有不假丝毫智力而成者画卦揲蓍其序皆然详见序例啓蒙】
　　八卦定吉凶吉凶生大业
　　【本义有吉有凶是生大业】
　　【谨按易之为道言乎其用则变化无方神妙莫测圣人以之通志定业断疑以之洗心藏密知来藏往兴神物以利民用制之为一定之法用之为不可知之神盖弥纶充塞于天地之间大莫能载小莫能破而遡厥本原则无方体无朕兆所谓无极而太极也易有太极句与首节夫易何为也相应由一而两而四而八以至百千万亿莫可纪极首节所谓冒天下之道也定吉凶成大业即开物成务也○又按易有太极易字止説易理一阴一阳之谓道道即太极也余干胡氏谓太极理也道理最大无以复加故曰太极凡事到理上便是极了再改移不得太是尊大之义极是至当无以加也此论最直截大学言止于至善至善者至当而不可易之善也中庸言大德敦化大徳者万化之原也易言太极兼此二义极即至善之谓太即大徳之大也凡系传所言广大神化莫非太极于此特明指之两仪四象八卦俱就阴阳上説周子云太极动而生阳动极而静静而生阴静极复动一动一静互为其根而两仪立焉周子所谓两仪盖兼四象而言也动生阳静生阴一阴一阳即是两仪至动静互根则阴中有阳阳中有阴阴主退阴中之阳退极而进也是谓少阳阳主进阳中之阴进极而退也是谓少阴有进极而退退极而进之少阴少阳因目其极而未进未退者为太阴太阳二太二少合而为四太一而已而少则有长中少之别阴阳各三合二太为八八即四四即两也有两而后有四有四而后有八此阴阳生生之序也若圣人画卦以象阴阳必乾坤六子具而后四象两仪见乾坤者太阴太阳之卦六子者少阴少阳之卦二与六为八也并六为二则震坎艮皆少阳巽离兑皆少阴合二太为四象太阳少阳皆阳也太阴少阴皆阴也并八为两干震坎艮阳仪也坤巽离兑阴仪也自邵子以此节为生卦之序因有加一倍画法之説予终未之敢信周子太极图説乃此传确注所云分阴分阳而两仪立者原只説阴阳之理如此仪者形也象者状也卦者卦也竖竿而挂物其上以示人较仪象为尤着阴阳自然之运发见于天地之间者亦有仪有象有卦此未画之易也知未画之仪象卦而易书之义以着矣故下二节遂言筮之用与圣人所以作易之由○又按阳变阴合而生生不已此吉凶所由定大业所由生也自天地言五气顺四时行则吉稍有愆伏则凶以人事言修之则吉悖之则凶总不离乎隂阳消长刚柔进退之道焉】
　　是故法象莫大乎天地变通莫大乎四时县象着明莫大乎日月崇高莫大乎富贵备物致用立成器以为天下利莫大乎圣人探赜索隐钩深致远以定天下之吉凶成天下之亹亹者莫大乎蓍
　　【本义富贵谓有天下履帝位立下疑有阙文亹亹犹勉勉也疑则怠决故勉】
　　【谨按天地四时日月富贵圣人天下之至大也蓍之用直参造化与富贵同其尊圣人同其徳也○又按前八句申言第四节以起下文成象之谓干效法之谓坤故曰法象莫大乎天地变通者法象之变通四时者天地之四时日月与四时同而县象尤为着明备物致用必待修道之圣人圣人者徳位时兼全者也故并言富贵】
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　【本义此四者圣人作易之所由也河图洛书详见啓蒙】
　　【谨按两圣人则之上谓圣人用之以为则下谓圣人则之以画卦垂象见吉凶如日月安其常度则吉日食月食则凶之类非数家灾祥之谓】
　　易有四象所以示也系辞焉所以告也定之以吉凶所以断也
　　【本义四象谓阴阳老少示谓示人以所值之卦爻】
　　【游氏曰四象谓阴阳老少示谓示人以变化之道即上文以通天下之志者也系辞焉以尽其言故曰告即上文以定天下之业者也定之以吉凶则趋避之机决矣故曰断即上文以断天下之疑者也此结上数节之意】
　　【谨按此节言圣人作易画卦以着阴阳老少之象又系辞以定吉凶之占而后开物成务冒天下之道在易书者犹其在造化也】
　　右第十一章
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　【本义释大有上九爻义然在此无所属或恐是错简宜在第八章之末】
　　子曰书不尽言言不尽意然则圣人之意其不可见乎子曰圣人立象以尽意设卦以尽情僞系辞焉以尽其言变而通之以尽利鼔之舞之以尽神
　　【本义言之所传者浅象之所示者深观竒耦二画包含变化无有穷尽则可见矣变通鼔舞以事而言两子曰字疑衍其一盖子曰字皆后人所加故有此误如近世通书乃周子所自作亦为后人每章加以周子曰字其设问答处正如此也】
　　【谨按圣人之意欲明阴阳之消长使人知人事之进退也八卦之象立而消长进退之义着矣又设为六十四卦三百八十四爻而后邪正得失之分途了然可见矣象立卦设所谓形而下也而尽意尽情伪则道在其中矣此变通鼔舞之所以利而神也变通即下节所云化裁推行变之通之则无往而不利行而利则鼔舞而不能自已易之神妙惟圣者能尽之也○又按变通虽以事言然易之为道本变化无穷故学易者能化裁推行自无往而不利也】
　　乾坤其易之缊耶乾坤成列而易立乎其中矣乾坤毁则无以见易易不可见则乾坤或几乎息矣
　　【本义緼所包蓄者犹衣之着也易之所有阴阳而已凡阳皆干凡阴皆坤画卦定位则二者成列而易之体立矣乾坤毁谓卦画不立乾坤息谓变化不行】
　　【谨按乾坤成列申上节立象设卦易立乎其中申上节尽意尽情伪举乾坤以该六十四卦也易不可见则变化不着而造物运行之妙几于息矣末句乾坤二字谓乾坤之理乾坤之理自在天地之间而人不识圣人作易而卦象成列然后此理有所凭着而为人所共见故曰易之緼变化者易变之化之者人也故易不可见而乾坤之理遂息此人所以列于三才也】
　　是故形而上者谓之道形而下者谓之器化而裁之谓之变推而行之谓之通举而措之天下之民谓之事业【本义卦爻阴阳皆形而下者其理则道也因其自然之化而裁制之变之义也变通二字上章以天言此章以人言】
　　【谨按有仪有象之谓形形成而适于用之谓器阴阳形也阳生阴长器也耳目手足形也耳目司视聴手足司持行器也阴阳所以生长耳目所以视聴者道也总此一形也自其上者言之为道自其下者言之为器上下者微显精粗之谓也朱子语类问形而上下如何以形言曰此言最的当若以有形无形言之便是物与理相间断了盖器亦道道亦器也天地间莫非器即莫非道此道之所以不可离也遗器求道者贤知之过离道言器者愚不肖之不及也○又按此节申言变通鼔舞】
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻
　　【本义重出以起下文】
　　【谨按此节申言立象系辞】
　　极天下之赜者存乎卦鼔天下之动者存乎辞
　　【本义卦即象也辞即爻也】
　　化而裁之存乎变推而行之存乎通神而明之存乎其人黙而成之不言而信存乎徳行
　　【本义卦爻所以变通者在人人之所以能神而明之者在徳】
　　【张氏曰谓之变谓之通变通因化裁推行而有也存乎变存乎通化裁推行因变通而施也谨按末二节分承三四两节变通在圣人故能化而裁推而行至神而明之则化裁推行之迹亡矣存乎其人者存乎人之徳行也黙而成不言而信正是神而明之】
　　右第十二章
　　周易传义合订卷十
<经部,易类,周易传义合订>
　　钦定四库全书
　　周易传义合订卷十一
　　大学士朱轼撰
　　系辞传下
　　八卦成列象在其中矣因而重之爻在其中矣
　　【本义成列谓干一兑二离三震四巽五坎六艮七坤八之类象谓卦之形体也因而重之谓各因一卦而以八卦次第加之为六十四也爻六爻也既重而后卦有六爻也】
　　【谨按八卦成列而有天地风雷等象因而重之而有上下相应之六爻因而云者八卦已成因之以为六十四卦只是两卦相叠而已】
　　刚柔相推变在其中矣系辞焉而命之动在其中矣【本义刚柔相推而卦爻之变徃来交错无不可见圣人因其如此而皆系之辞以命其吉凶则占者所值当动之爻象亦不出乎此矣】
　　【谨按凡筮卦者视其爻之动以为占有动而吉有动而凶圣人因而命之是动在系辞吉凶中也】
　　吉凶悔吝者生乎动者也
　　【本义吉凶悔吝皆辞之所命也然必因卦爻之动而后见】
　　【谨按此承上节谓动在系辞中者辞有吉凶悔吝原生于动者也】
　　刚柔者立本者也变通者趣时者也
　　【本义一刚一柔各有定位自此而彼变以从时】
　　【谨按刚柔者一定之体变通者随时之用此亦承上节谓变在刚柔之中者以用之流行即体之对待也】
　　吉凶者贞胜者也
　　【本义贞正也常也物以其所正为常者也天下之事非吉则凶非凶则吉常相胜而不已也谨按为善未必得福为恶未必得祸此言乎其变也惠迪吉从逆凶此言乎其正也变者其偶正者其常也顔之夭跖之夀未定之天也从其后而论之将以为顔凶乎跖吉乎君子砥行宜名尽其在我善未必福而善必不可不为恶未必祸而恶必不可为殀夀不贰修身以俟之天自我定命自我立非徒达人之知已也本义云非吉则凶非凶则吉常相胜而不已盖吉胜凶者虽凶事亦吉无虑其或不吉凶胜吉者虽吉事亦凶无望其或不凶非吉胜凶即凶胜吉更无吉凶并存之道此事理之必然而无可疑者故曰贞贞者正也常也应该如是之谓正惟应如是故能常如是也○又按本义以所正为常即下节贞于一意一者至正之理也贞胜只宜作常胜若归重在正字上则下文不用申説矣】
　　天地之道贞观者也日月之道贞明者也天下之动贞夫一者也
