<!-- { "loadSidebar": true } -->
　　【谨按六五柔顺得中而居尊位下应二阳其象为帝乙归妹降尊而顺从于阳得阳刚之助成治泰之功以此获祉则善而吉矣五柔弱非能大有为倾心委任贤人便是国家之福福者顺也能顺贤而获祉斯则五之元善而吉矣以祉以字最着力非获祉不可谓元善也传曰中以行愿与四之中心愿异矣】
　　上六城复于隍勿用师自邑告命贞吝○象曰城复于隍其命乱也
　　【程传掘隍土积累以成城如治道积累以成泰及泰之终将反于否如城土頽圮复反于隍也上泰之终六以小人处之行将否矣】
　　【谨按城五之城也复于隍上复之也自古小人误国致啓寇盗故欲靖外必先治内若轻动师众岂惟无功祸且不测也自邑告命如德宗在奉天诏书所到军士涕零唐祚不絶非尽军旅之力也传曰城复于隍其命乱也自邑告则治矣然不能保邦于未危虽贞亦吝也○泰上反易为否初城复于隍象】
　　否【坤下干上】
　　否之匪人不利君子贞大徃小来○彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　【谨按否之时匪人用事时也否时之匪人岂利君子贞乎不利君子贞非君子不利贞也惟小人不利君子贞此君子所以不可不贞也卦辞彖传俱与泰反】
　　象曰天地不交否君子以俭德辟难不可荣以禄
　　【谨按俭俭约也武侯所谓苟全性命不求闻达是也】
　　初六拔茅茹以其彚贞吉亨○象曰拔茅贞吉志在君也
　　【谨按泰初曰征吉庆其进也否初曰贞吉戒勿征也勿征则小人化为君子矣贞非忘世正惟志切忠君故进必以正从来小人网罗君子必以及时行道为辞阳货之讽孔子是也岂知皇皇用世者未尝枉道求进邪初六质虽隂柔在下无位未为利欲所染故圣人以此勉之】
　　六二包承小人吉大人否亨○象曰大人否亨不乱羣也
　　【谨按泰之二曰包荒否之二亦似欲侈其并包者小人网罗君子以为重也不知者方以为下士和衷是小人之吉也大人知其然必严以絶之身虽否而道则亨岂肯与小人为羣哉荀彧蔡邕未识六二之义者也小人害君子其祸犹小至欲用君子其祸更烈六二正当否时故有此象】
　　六三包羞○象曰包羞位不当也
　　【谨按羞恶良心也羞矣而包之是欲自死其良心也其所以包之者亦大费隐忍矣然犹幸其知有羞未必非悔心之萌也六三其否转为泰之时乎】
　　九四有命无咎畴离祉○象曰有命无咎志行也【谨按四之时可以有为九之才又能有为者也然居近君之位有威福专擅之嫌此时小人之伺而窥之者其党未散万一疑谤纷起祸且不测身无足惜其如国家何惟凡事禀命于君则上下同心小人不得而间之矣或曰无命将奈何曰此大臣所以贵先格君也爻曰有命勉臣亦以勉君也畴谓众贤大臣资羣才以自辅羣才托大臣以自见大臣不幸而罹祸众贤随之矣陈窦死而党祸烈无命故也】
　　九五休否大人吉其亡其亡系于苞桑○象曰大人之吉位正当也
　　【程传五以阳刚中正之德居尊位故能休息天下之否大人之吉也大人当位能以其道休息天下之否以循致于泰犹未离于否也故有其亡之戒否既休息渐将反泰不可便为安肆当深虑逺戒常虞否之复来曰其亡矣其亡矣其系于苞桑谓为安固之道如维系于苞桑也桑之为物其根深固苞谓丛生者其固尤甚圣人之戒深矣汉王允唐李德裕不知此戒所以致祸败也系辞曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也本义阳刚中正以居尊位能休时之否大人之事也故此爻之占大人遇之则吉然又当戒惧如系辞传所云也】
　　【谨按休暂息也至上则倾矣其亡其亡痛定思痛也冯异云愿陛下无忘河北之时臣无忘巾车之恩庶几此爻之义矣】
　　上九倾否先否后喜○象曰否终则倾何可长也
　　【谨按否倒易为泰否上即泰初也故曰倾】
　　同人【离下干上】
　　同人于野亨利涉大川利君子贞○彖曰同人柔得位得中而应乎干曰同人○同人于野亨利涉大川干行也文明以健中正而应君子正也唯君子为能通天下之志
　　【谨按野外虚空旷逺犹人心之扩然大公也何以大公惟其正耳二以中正应五二无所私于五五以中正为二应五亦无所私于二盖此心同此理同非必握手为欢而后相知莫逆也然自赋性以来虽有贤知愚不肖之别而人同此心心同此理吾以中正通天下之志则不介而孚即不同类之人亦闻风而信慕矣此同人所由名即卦辞于野之义也老庄之徒动言大同不知有同有不同者正所以为同也亨以下占辞五为干主离二爻坤之中画也以坤承干资干之行以为行是以亨大川至险利涉则无险不平矣通天下之志即是亨而利涉所以亨而利涉者惟其贞也五爻大师克健以去私也私克而后大公着而天下之志一矣卦德明以健惟明健故中正】
　　【序卦物不可以终否故受之以同人否不利君子贞者上下不交而志不同也同人利君子贞者二五应而志同也】
　　象曰天与火同人君子以类族辨物
　　【程传不云火在天下天下有火而云天与火者天在上火性炎上火与天同故为同人之义君子观同人之象而以类族辨物各以其类族辨物之同异也若君子小人之党善恶是非之理物情之离合事理之异同凡异同者君子能辨明之故处物不失其方也】
　　【谨按类族犹孟子云类萃大善与大善为类族小善与小善为类族君子之辨物辨以此也同人同也辨则不同矣惟有不同而后有同若无不同又何同之有乎礼运云不独亲其亲不独子其子是谓大同此说出自老庄汉儒摭入礼经非真圣人之言也良楛美恶之不齐物之情也亲疏厚薄之异等人之伦也去稂莠所以植嘉禾逺小人所以亲君子人人亲其亲长其长而天下平若浑而同之是大乱之道也】
　　初九同人于门无咎○象曰出门同人又谁咎也【本义同人之初未有私主以刚在下上无系应可以无咎故其象占如此】
　　【谨按出门交有功何咎之有二三为半艮艮为门半艮则门之象失矣是为出门象】
　　六二同人于宗吝○象曰同人于宗吝道也
　　【谨按宗主也二以五为主也同于所主则所不同者多矣故其道为可吝何以救吝其惟贞乎贞则天下之志通同于宗而实无不同也何吝之有二为卦主故爻辞与卦辞同卦曰于野自其公而无私者言之爻曰于宗自其专而不二者言之卦曰利贞爻曰吝惟可吝故利贞贞则不吝矣言吝者戒占者之当贞也】
　　九三伏戎于莽升其高陵三岁不兴○象曰伏戎于莽敌刚也三岁不兴安行也
　　【本义刚而不中上无正应欲同于二而非其正惧九五之见攻故有此象言不能行】
　　【谨按伏戎于莽备五也高陵指四升四而望五也望而畏故不兴兴行也三伏戎四乘墉欲就二也迨乎安行反则而众志以通涉川之险如履坦道矣然非九五大师之克无由得此彖传曰干行谓二隂柔必资干之健以行而后不为外物所诱而此心乃扩然大公也○离为戈兵互巽为茅伏戎于莽象离为目望象】
　　九四乗其墉弗克攻吉○象曰乗其墉义弗克也其吉则困而反则也
　　【本义刚不中正又无应与亦欲同于六二而为三所隔故为乗墉以攻之象然以刚居柔故有自反而不克攻之象占者如是则是能改过而得吉也乗其墉矣则非其力之不足也特以义之弗克而不攻耳能以义断困而反于法则故吉也】
　　【谨按墉指三四乗三欲就二也不克攻制于五也三四皆与五争二三升四四乗三各就本爻取象也○离二刚夹一隂墉象】
　　九五同人先号咷而后笑大师克相遇○象曰同人之先以中直也大师相遇言相克也
　　【本义五刚中正二以柔中正相应于下同心者也而为三四所隔不得其同然义理所同物不得而间之故有此象然六二柔弱而三四刚强故必用大师以胜之然后得相遇也直谓理直】
　　【谨按三伏戎四乗墉非大师不足以克大师云者声其罪而讨之即彖传所谓干行也理欲交战之际非其健不足以致决也同人与师反故称师】
　　上九同人于郊无悔○象曰同人于郊志未得也【本义居外无应物莫与同然亦可以无悔故其象占如此郊在野之内未至于旷逺但荒僻无与同耳谨按象传曰志未得谓索居离羣无比匪之伤亦无同志之助欲同而未得其人者也】




　　周易传义合订卷三
　　钦定四库全书
　　周易传义合订卷四
　　大学士朱轼撰
　　上经三
　　大有【干下离上】
　　大有元亨○彖曰大有柔得尊位大中而上下应之曰大有○其德刚健而文明应乎天而时行是以元亨【谨按大有一隂居尊而众阳应之所有者大也传言应天天谓五阳与同人不一例同人有同有不同大有一有无不有也天行健应天则与天时俱行矣以刚健文明之德法天出治大亨不待言矣○又按大有乃纯干而九五一爻变者也五为卦主五变则干之坤矣干健行坤应天而时行六五体坤应干故占者元善而亨通也坤彖传曰含光大含有也光大大也】
　　象曰火在天上大有君子以遏恶扬善顺天休命【程传火高在天上照见万物之众多故为大有大有繁庶之义君子观大有之象以遏絶众恶扬明善类以奉顺天休美之命万物众多则有善恶之殊君子享大有之盛当代天工治养庶类治众之道在遏恶扬善而已恶惩善劝所以顺天命而安羣生也】
　　【谨按同人类族辨物善恶之情洞照无遗矣大有则遏之扬之明以察几尤必健以致决也】
　　初九无交害匪咎艰则无咎○象曰大有初九无交害也
　　【谨按二以五之有为有三以其有为五之有五又以所有为上之有皆有交也有交即有害矣初在下无位上无系应故不干涉于害当大有之时而置身事外似乎非宜然而匪咎也以其为初也又戒其不可以易心处之大有之时最易有害稍稍放纵无交亦不免咎也】
　　九二大车以载有攸徃无咎○象曰大车以载积中不败也
　　【程传壮大之车重积载于其中而不损败犹九二材力之强能胜大有之任也】
　　【谨按九二大车也以载载五也九二为六五所任不负付托之重如大车积载行而不败是以君之有为有也干为大车离牛引之以载攸徃象】
　　九三公用亨于天子小人弗克○象曰公用亨于天子小人害也
　　【程传公当用亨于天子若小人处之则为害也自古诸侯能守臣节忠顺奉上者则蕃养其众以为王之屏翰丰殖其财以待上之征赋若小人处之则不知为臣奉上之道以其为已之私民众财丰则反擅其富强益为不顺是小人大有则为害又大有为小人之害也】
　　【谨按九三居下卦之上公象在两卦之间与四五互兑兑为悦以下悦上享于天子象享谓献享人臣效忠竭力忘家为国莫非享也以财物献贡特享之一端耳然当大有之时惟君子能用其所有以効顺于天子若小人则擅其富强不守臣节以至陷于不义是小人不克用大有而反为大有害也疏广谓子孙多财则损其智益其愚有之为害不独公侯为然也】
