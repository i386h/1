<!-- { "loadSidebar": true } -->
　　初九虞吉有他不燕○象曰初九虞吉志未变也【谨按虞安也安其所不安也丧礼既葬立主祭以安之谓之虞祭人心依据乎理而后安犹死者神气依主而后安也初九阳刚得正居下卦之初其心赤子之心也赤子纯一无伪意之所向期于必得拂之则泣顺之则喜慈母诚求虽不中不远一诚之所通也初之为初主一无适有如是则安不如是而不安者故曰虞虞则无不通矣有他谓应四初九之安安于初也若应四则不安矣此申言虞之义也传以志未变释虞尤为直截爻取初义不取应义】
　　九二鸣鹤在阴其子和之我有好爵吾与尔靡之○象曰其子和之中心愿也
　　【谨按鸣鹤谓五其子谓二子母一气感通孚之至也鹤鸣而子和之鸣者曰我有懿美之徳不可失也和者曰我与尔靡之也我犹云我们谓共有好爵吾子自谓尔谓母靡者诚笃固守之谓二以九处中与五同徳相应故有此象爻辞兼二五言之故五爻不言如何孚但云有孚挛如象传曰中心愿愿出于中心孚之至矣子之愿愿母之愿也兑鸟象色白鹤象兑口承巽风鸣和象】
　　六三得敌或鼓或罢或泣或歌○象曰或鼔或罢位不当也
　　【谨按六三不中不正上比六四是其同类故曰得敌敌犹匹也然情态无常时而鼓舞欢洽时而谢絶怨望不能成孚鼔故歌罢故泣下句申上句○又按三四以柔居卦中所谓中虚而孚者鼔罢歌泣亦见诚意恳切但以居位不当心无所主唯所信是从耳三四相承敌象巽风鼔象在艮罢象兑泽泣象互震歌象】
　　六四月几朢马匹亡无咎○象曰马匹亡絶类上也【谨按月阴也以柔居柔其徳无亏故云几朢上比九五恭顺专一下絶六三不与党援犹泰卦所谓朋亡也乘马骖服各两两必力称色均故谓之匹三四俱阴四乘三而比五故云马匹亡传云絶类絶三也上比五也】
　　九五有孚挛如无咎○象曰有孚挛如位正当也【谨按五以阳刚居尊位得中且正孚之至也有孚挛如谓孚之至无可复加也挛者固结而不解之意二爻鹤鸣子和好爵与靡已尽二五相孚之义本爻第以挛如二字赞之】
　　上九翰音登于天贞凶○象曰翰音登于天何可长也【谨按感人莫如音诚积于中必以声音达之禽鸟因时而鸣发于天籁又诚之至者也故二曰鹤鸣上曰翰音翰谓飞鸟先儒引礼记指为鸡未当鹤鸣幽阴诚不可掩也若登于天则辽逺甚矣上九居卦之上孚之极而过者也孚本无过过则非孚矣如与人约信久而践言孚也然或时异事殊前言已不可复不得不为变通变通正所以为信若执定而不变则非理之正反不得谓之信矣此卦辞所云利贞也正无定在有时如是而正有时如是而不正正者经也经济以权权即是经若执定一途以为正则正而不正矣彼上九不知执一之非孚非正也而硁硁不变自以为孚自以为正此孚而正之所以凶也贞凶如节卦苦节不可贞意初传志未变上传曰何可长初欲其不变上欲其变也何可长谓长守此信断乎不可也】
　　小过【艮下震上】
　　小过亨利贞可小事不可大事飞鸟遗之音不宜上宜下大吉○彖曰小过小者过而亨也○过以利贞与时行也柔得中是以小事吉也○刚失位而不中是以不可大事也○有飞鸟之象焉飞鸟遗之音不宜上宜下大吉上逆而下顺也
　　【谨按阳大阴小四阴囚二阳于中阳衰阴盛故名小过小过者小者过也过非正也而有时以过为正者如国奢示俭之类与时偕行斯过而贞亨而利矣是惟小事则然若大事则有一定之则不得随时高下故曰可小事不可大事人情于小事每多忽略过者周详审慎是以过而亨也彖传小者过三字释卦名而亨释所以亨之义又以卦爻释卦辞二五柔得中故小事吉二阳失位故不可大事全卦中二阳象鸟身上下四阴象鸟翼之舒遗之音鸟相命也不宜上宜下即相命之辞鸟上飞则逆随势而下则顺顺谓合乎理之正即贞也上下谓过之大小小事固可过然湏在情理之中不得矫强至于太甚小过过小自是两层然惟小事过故所过亦小也六爻初飞上过上也故凶二过其祖上也遇其臣则下矣三四弗过遇之过则上遇则下矣五不雨已上也取彼在穴则下矣】
　　象曰山上有雷小过君子以行过乎恭丧过乎哀用过乎俭
　　【谨按恭哀俭三者易于不及小有过焉非过也庶不至不及也若大过则恭而劳俭而固哀而防性矣乌乎可】
　　初六飞鸟以凶○象曰飞鸟以凶不可如何也
　　【程传其过之疾如飞鸟之迅岂容救止也凶其宜矣不可如何无所用其力也】
　　【谨按鸟翼鋭在末逞其鋭而高翔远举欲止之而不可得故曰不可如何也】
　　六二过其祖遇其妣不及其君遇其臣无咎○象曰不及其君臣不可过也
　　【谨按二与五为应而隔于三四三四在二之上五又在三四之上二往应五则必越三四而上之矣六二柔顺中正不肯躁于进故宁比三而不应五所以然者二在三四五之下以阴阳言六二妇也六五为妣三四二阳为祖二上越三四而应五是遇其妣而过其祖矣然以位言五君也四三近君大臣二小臣也小臣不可过乎大臣分也臣不可过则君不可及矣为之奈何亦惟遇其臣以通于君而已不可遇非二阳阻之二自安分而知其不可也汉之晁错贾谊闇于六二之义矣】
　　九三弗过防之从或戕之凶○象曰从或戕之凶如何也
　　【谨按二阳在四阴之中以位言不及五上而过乎二初然当小过之时四在阴下固不敢过即三在阴上亦不得少存过之之见过不以位而以情高自位置盛气凌人过也疾恶太严亦过也过与从反过者高而亢从者卑而贬不亢不卑者委曲婉转以遇之严气正性以防之也遯大象曰君子以远小人不恶而严弗过防之之谓与四爻不言防者四之所遇者五君臣之际既不可以直行己意惟有恭顺诚恳以图濳移黙化虽往厉必戒而意外之祸非意计所能弥缝也三之所遇者二初阴性叵测远之不可昵之不得稍不慎重其祸立至九三过刚不中又踞二阴之上为下卦之主圣人恐其自恃刚正而易而无备也故以此戒之六二中正未必戕阳但阴性不可测虑其或然耳】
　　九四无咎弗过遇之往厉必戒勿用永贞○象曰弗过遇之位不当也往厉必戒终不可长也
　　【谨按九四以刚居柔无咎之道也然处位不当故又戒之当小过之时居近君之位必敛藏慎密不露丝毫锋铓庶可黙为转移若往而有为其厉必矣所当谨戒不可固执常道也卦辞曰利贞过而贞则利贞而过终不可长也三四二爻彖传所谓刚失位而不中者九三以刚处刚亦云失位者不中即失位也不中之病非亢即贬故圣人于三四二爻切戒之四以刚处柔较善于三故曰无咎】
　　六五密云不雨自我西郊公弋取彼在穴○象曰密云不雨已上也
　　【谨按五以阴柔居尊位不能有为如密云不雨盖必阴阳和而后雨泽降凄凄之云起自西郊阴也而阳不交通是以不能成雨向使阴得阳助何患泽不下究乎于是为五进一策曰公其弋取彼在穴三四徒拥虚位不见亲信无异岩穴之士全卦为厚坎二阳陷于四阴之中为在穴象坎为弓互巽为绳弋象艮为手取象】
　　上六弗遇过之飞鸟离之凶是谓灾眚○象曰弗遇过之已亢也
　　【谨按上处小过之极诸爻皆在其下何所遇哉已过之矣如飞鸟之疾高亢已甚必罹矰缴凶何如之六爻言过皆自下而上然取象飞鸟横看尤明二阳为鸟身上五为左翼初二为右翼四不能左五上过之也三不能右二初过之也二五犹在初上之内初又过二上又过五所谓鸟翼之锐在末也然上较初其锐尤有甚焉凡鸟之飞左翼高右翼下高猛于下也故初虽凶不若上之天灾人害交至也○又按弗遇过之与三爻弗过防之四爻弗过遇之俱两字为句】
　　旣济【离下坎上】
　　旣济亨小利贞初吉终乱○彖曰既济亨小者亨也○利贞刚柔正而位当也○初吉柔得中也○终止则乱其道穷也
　　【谨按为卦上坎下离水火相交为既济既济何以不大亨既济之时大事已亨也大事已亨而不能保其长亨也故云亨小利贞云者六十四卦惟既济爻爻得位戒占者利如是而后亨也初吉终乱申明亨小之义亨故吉亨小故终乱治乱相循天道之常惟圣人慎始持终为能通其变于未穷使不至于极耳彖传既未济释吉亨俱云柔得中者既济柔得中于下未济柔得中于上也既济曰终止未济曰不续终坎阳非不得中所以不如离者既济坎在上未济坎在下也未济终济吉在上卦既济终不济吉在下卦卦言终乱传言终止则乱止则乱不止可保其不乱也止与未济未出中对坎为陷一阳陷于二隂之中未出者欲出而未能止者自安于中而不出也其道穷谓穷由失道穷则不亨矣离明得中则治而吉坎陷因循则不吉而乱治乱非尽关于天时也穷与亨对张氏曰三隂得位而三阳下之为小亨之象】
　　象曰水在火上既济君子以思患而豫防之
　　【程传水火既交各得其用为既济时当既济惟虑患害之生故思而豫防使不至于患也自古天下既济而致祸乱者盖不能思患而豫防也】
　　初九曳其轮濡其尾无咎○象曰曳其轮义无咎也【谨按轮所以行曵之则行而退矣知退故虽濡尾无咎当济之时宜可有为也而有曳轮濡尾之戒方济之初不可不慎也取象二三四互坎坎为轮为尾初阳在坎下曵轮象亦濡尾象】
　　六二妇丧其茀勿逐七日得○象曰七日得以中道也【谨按位所以行道丧茀失位也枉道狥人者逐也七日得以理数决之孟子所谓舍我其谁也仪封人曰何患于丧丧茀勿逐也曰天将以夫子为木铎七日得也】
　　九三高宗伐鬼方三年克之小人勿用○象曰三年克之惫也
　　【谨按九三以刚居刚刚之至者也程传云圣人因九三当既济之时而用刚故发此义以示人为法为戒意深远也爻辞以象为占谓占得此爻者利用伐叛但久而后成功成功后不可用小人也火性炎上三居离体之终为尤烈又当二卦之交水火交防必战战而克则济矣伐鬼方者伐坎也坎为盗居北鬼方象五行水克火然火亦克水火克水者克之正以济之也灶里然薪釜水沸热是火烈而水亦烈矣以克为济者此也坎爻有三三年克之象小人勿用小谓隂坎隂卦也克之斯勿用之矣未济四爻即既济三爻均之火克水也但既济上克未济下克火炎上上克易下克艰故未济曰震用震有赫怒意不言克者日蒸水而热不若釜水之沸也有赏于大国即勿用小人意小往则大来也象曰三年克之惫也用兵时久则困亦见泰尽否来之意】
　　六四繻有衣袽终日戒○象曰终日戒有所疑也【程传四在济卦而水体故取舟为义四近君之位当其任者也当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也不言吉方免于患也既济之时免患则足矣岂复有加也】
　　【谨按四在坎下濡象三刚在下衣袽象四多惧戒象】
　　九五东邻杀牛不如西邻之禴祭实受其福○象曰东邻杀牛不如西邻之时也实受其福吉大来也
　　【谨按先天离东坎西离坎邻坎离邻也后天离南坎北离于时为夏坎于时为冬也杀牛冬祭禴夏祭也夏时百物未成故薄祭冬则百物皆济故蒸用太牢然持盈保泰之道莫如节制俭约不如西邻之禴祭谓时当既济易生骄侈不如常守初时之俭约为可实受其福也象辞补出时字接实受句辞义显然吉大来谓不止小亨也】
