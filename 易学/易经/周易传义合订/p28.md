<!-- { "loadSidebar": true } -->
　　【谨按兑説也我説人人亦説我故亨説必以道故利贞兑以阴为主一耦在二竒之上口象也凡説必形于言笑故以外柔为主然中不实则为巧言为谄笑小人之説也卦才刚中柔外是以刚为体柔为用如是以为説则贞而利而所説者大矣杨诚斋谓民知圣人劳我以佚我死我以生我也是以説而自劝夫劝民与民自劝相去远矣故圣人大之】
　　象曰丽泽兑君子以朋友讲习
　　【谨按习以习所讲讲以讲所习兑口相对讲也讲之明则相悦以解自不能已于习矣】
　　初九和兑吉○象曰和兑之吉行未疑也
　　【谨按六爻取义俱合上下两卦并看大象所谓丽是也初与四为丽四亦初也二与五为丽二五皆中也三与上为丽三亦上也辞意亦各相因初之和调和也四之商商量也四待商初所以费调也初在下无乘又不近阴意之所向惟明耳四则下比于三三阴也阴阳相説未免少有系恋故未宁然不过微瑕小隙一经筹度便已决然故曰有喜若初则无一毫介系故传曰行未疑也】
　　九二孚兑吉悔亡○象曰孚兑之吉信志也
　　【谨按二五俱云孚孚者説之本刚中而贞所説者大卦辞云亨亨以此也盖两心相契出于中之诚然中孚所谓挛如是也以刚居柔本有悔以中而悔亡也】
　　六三来兑凶○象曰来兑之凶位不当也
　　【谨按三与上丽三之来来上也上之引引三也来来之也从下招上为来从上导下为引淫朋昵狎以为悦悦不以道者也三不中不正以阴柔为兑主故有此象】
　　九四商兑未宁介疾有喜○象曰九四之喜有庆也【谨按传云忧悔吝者存乎介介谓介乎两者之间也一念未能决絶便是病痛商而去之勿药有喜矣】
　　九五孚于剥有厉○象曰孚于剥位正当也
　　【谨按孚于剥谓当受剥之地毅然不为所系独以至诚下应九二也阴害阳为剥五当兑时与上为比能絶上应二非得中且正安能如是曰有厉戒之也或云二亦比三何以无戒曰三乘承皆刚不能胜刚上则高踞五上且以柔居柔为得正小人貌为君子阴柔之至性尤难测此五之所以难于二也】
　　上六引兑○象曰上六引兑未光也
　　【谨按引与来义同而引又工于来来者鼔舞而致之引则巧计以诱之也其心暗昧而不可告人凶不足道也】
　　涣【坎下巽上】
　　涣亨王假有庙利渉大川利贞○彖曰涣亨刚来而不穷柔得位乎外而上同○王假有庙王乃在中也○利渉大川乘木有功也
　　【谨按风行水上离披纷散涣之象也涣而能聚则亨矣王假有庙者以子孙之精神防祖考之精神亦以一人之诚意合万国之欢心如此而涣者可聚虽艰难险阻如大川之渉亦无不利盖胡越同舟协力共济聚而有功也利贞谓聚必以正不正则为党为比虽聚亦涣也卦变自否九来居二得中而不穷坎为险陷入险不穷谓与五应也六往居外卦之下而上同上同谓上顺乎五也传以刚来柔往释卦名以不穷上同释亨义王假有庙取九五居中之义彖传王乃在中在字释假字中字释庙字九四下而为五应六二上而顺乎五九五乃在中不动以受二之应四之顺其象为王者假至乎庙中诚敬斋肃而神人皆格也乃字对二与四言二四往来五乃在中也利渉大川取巽在坎上为乘木之象渉阴有具斯涣可济而有功矣】
　　象曰风行水上涣先王以享于帝立庙
　　【程传风行水上有涣散之象先王观是象救天下之涣散至于享帝立庙也収合人心无如宗庙祭祀之报出于其心故享帝立庙人心之所归也系人心合离散之道无大于此】
　　初六用拯马壮吉○象曰初六之吉顺也
　　【程传初之所以吉者以其能顺从刚中之才也始涣而用拯能顺乎时也】
　　【谨按初六阴柔不正何能拯涣所恃者上顺于二耳涣而拯其势最急风起水泛拯救稍缓顷刻之间弥漫无际矣马行疾马壮尤疾阳刚有为之象也顺如顺承天之顺初坤也二干也】
　　九二涣奔其机悔亡○象曰涣奔其机得愿也
　　【谨按卦所以成涣以阳下居二也涣涣否也所贵乎涣否者以涣而能聚也九马壮也奔而下于二涣而能济者也机人之所凭以安者九二得中上应五而下比初得所安矣彖传所谓来而不穷者是也奔机涣也奔而于机即拯也奔而涣则悔奔机而涣可拯故悔亡】
　　六三涣其躬无悔○象曰涣其躬志在外也
　　【谨按六往居四九来居二三介于二四之间无所为涣也亦无所为拯也然上比四下比二二不穷三亦不穷四上同三亦上同涣乎聚乎惟二与四是从而已无一毫主持于其间故曰涣其躬躬涣则人聚此以涣为聚者也传云志外外谓五四之上同同以身三之上同同以志也王氏谓自此以上四爻皆因涣以拯涣者谓涣其所当涣则不当涣者聚矣愚意二之奔机亦涣以拯涣者也】
　　六四涣其羣元吉涣有丘匪夷所思○象曰涣其羣元吉光大也
　　【谨按六自否之二往居四初与三本其羣类也今离初与三而往居四涣其羣也居四而上同五涣有丘也何云有丘絶阴而从阳是散小羣为大羣聚若丘陵之高也彼旧日等夷如初与三始且为之抱离羣之伤今见有丘大出望外矣涣羣与泰三爻朋亡同故象传俱云光大○又按汉唐宋之乱皆起于党援离大羣为小羣涣也散小羣为大羣救涣也】
　　九五涣汗其大号涣王居无咎○象曰王居无咎正位也
　　【谨按涣汗句其大号涣句涣汗即卦辞王假有庙象传享帝立庙也精神积于中流贯于万事万物犹汗为人之精液发而周浃于四体能如是则号令所至风行草偃而大号涣矣大号涣则万国倾心为君者垂裳端拱坐致雍熈之盛故曰王居谓王居其所而天下环拱而戴之即传所谓王乃在中也如此又何咎之有乎】
　　上九涣其血去逖出无咎○象曰涣其血远害也【谨按上九处涣之极而能出乎涣者也涣极则血矣逖矣能出乎涣则血去逖出矣血逖涣也去之出之涣其涣也或曰上爻六易九则为坎坎阴血也九在涣上卦不为坎而为涣是涣去坎之忧伤者上九也此説亦精】
　　节【兑下坎上】
　　节亨苦节不可贞○彖曰节亨刚柔分而刚得中○苦节不可贞其道穷也○説以行险当位以节中正以通○天地节而四时成节以制度不伤财不害民
　　【谨按有节有文之谓礼然能节则文不待言节者中正不易之则也先王制礼本人情之固有而达之以经曲之仪大中至正无过不及使人范围于其中有如是则安不如是则不安者有子所谓和为贵而小大由之者是也六爻如四之安五之甘从容中节者也二节而过者上斯苦矣三不及初勉而及者也卦变自泰九上居五六下居三传云刚柔分犹贲传分刚文柔之义泰卦阴聚于外阳聚于内节则分刚于上而刚节矣分柔于下而柔节矣此节之所由名也而所分之刚居五得中以阳刚有为之才得中而不过斯节道之所以不穷而亨也苦节不中也不中故苦苦故穷其道然也节之道本不穷人苦节者自取穷耳若如卦徳之説以行险九五爻之当位中正则通而不穷矣何不可贞之有説以行险二句孔氏谓更就二体及二五当位重释为节得亨之义以明苦节之穷也天地节一段极言节道之大天道寒暑有节故四时序人君法天行政理财为大量入为出匪颁有常节以制度也国家经赋止有此数滥用则伤财财伤则必多取于民未有费出不经而不暴征横敛者王者计十年之通以制用定什一之法以取民法天道之中正也取象水在泽上不流不泛节象五至二互大离火在其上炎上作苦苦节象坎险穷象坎为冬大离为夏互震为春兑为秋四时象倒巽财象坎有裁制不伤财象初在下为民位三二为半坎得初而不成坎不害民象】
　　象曰泽上有水节君子以制数度议徳行
　　【谨按徳行者一身之度数所谓制节谨度是也议道自己未有已不节而能节人者】
　　初九不出户庭无咎○象曰不出户庭知通塞也【谨按初阳刚居正而在民位抱道守贞之君子也传曰知通塞时未通而守塞虽塞无异中正之通初变则为重坎以一阳塞口而为节以塞为通者也】
　　九二不出门庭凶○象曰不岀门庭凶失时极也【谨按二当有为之时以中而不正不能助九五以成节功懐宝迷邦务尤之流也圣人直断之曰凶悲天悯人之意可见矣取象三四五互艮艮为门二阳键关不出门庭象初在下为泽底泽漏则涸故不出无咎二在泽中满则溢故不出凶】
　　六三不节若则嗟若无咎○象曰不节之嗟又谁咎也【谨按六自泰之五下居三卦之所以为节三为之也节自我成而阴柔不中不正卒不能节此其所以嗟也能嗟则必勉为节谁复咎之哉二若字想像之辞谓六三不能节而求节其意若有然者取象兑口不正而互震动坎水泻矣不节象兑口出声而承坎险其心忧矣嗟若象】
　　六四安节亨○象曰安节之亨承上道也
　　【谨按五下三上四处其中安然不动无所作为也惟顺承九五之中而已文王化行南国在位之臣羔羊素丝退食委蛇何其节而暇也卦辞曰亨以九五中正以通也爻辞于四曰亨四之亨即五之亨也】
　　九五甘节吉往有尚○象曰甘节之吉居位中也【谨按传云中正以通谓九五也防通典礼以节天下在己则为安行在物则为悦从节之甘者也财成辅相以节天地则四时成樽节爱养以节万物则无伤无害位育之功大矣故曰往有尚九自泰之三而上居五抑过就中得所愿矣故曰甘甘对苦言】
　　上六苦节贞凶悔亡○象曰苦节贞凶其道穷也【谨按以重卦言上居节之极以外卦言居险之极极故穷穷乃苦也故曰贞凶然于律身之道无亏悔何有哉檀弓所云不食嗟来节也曽子曰其嗟也可去其谢也可食卒不食而死节而苦矣然身死而节完虽凶无悔先儒讲节字只在财用丰俭上说似乎未尽节义○又按上变则为中孚穷则变变则通节后继以中孚卦有济节之义】
　　中孚【兑下巽上】
　　中孚豚鱼吉利渉大川利贞○彖曰中孚柔在内而刚得中説而巽孚乃化邦也○豚鱼吉信及豚鱼也利渉大川乘木舟虚也○中孚以利贞乃应乎天也
　　【谨按有全卦之中有二体之中全卦之中虚二体之中实实则纯乎天理虚则无一毫人欲之私以此动物物莫不献其诚故曰孚孚字从爪从子从乳旁从粰旁有滋生字孕胚胎乳育之象如天地生物一气流形在万物者一如其在天地也我诚而物有不诚不可谓孚物诚一如我之诚然后可谓孚彖传言信及豚鱼谓豚鱼亦化为信也豚鱼信故不独感豚鱼者吉豚鱼亦吉也如此则艰难险阻无非坦途虽渉大川何不利之有孚信之道利于贞惟贞乃可言孚孚而不正是小忠小信论语所云好信不好学其蔽也贼谓之有孚可乎天道元始贞终中孚以利贞法天道也彖传释卦名虽兼卦徳然説而巽者孚之达未有中实中虚而不説而巽者矣又以卦体卦象释利涉巽在兑上为乘木中空外实为舟虚舟虚则无沈溺之患故利人惟中有物故溺于客感之私中虚则感物而不役于物矣】
　　象曰泽上有风中孚君子以议狱缓死
　　【谨按以至诚恻怛之心议狱求其生而不得然后杀之犹不遽杀也从而缓之中孚之意行于法律之外矣】
