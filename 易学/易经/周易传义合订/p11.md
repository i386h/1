<!-- { "loadSidebar": true } -->
　　【谨按三之得得四也四之获获三也四近君而获下危疑之道也虽贞亦不免凶必以诚信孚合而又相勉以道庶以人事君而无植党营私之嫌如此则光明正大何咎之有象曰有孚在道明功也明如泰爻象传所谓光大惟光大始能无私而所随为有孚在道岂惟无咎且有功也】
　　九五孚于嘉吉○象曰孚于嘉吉位正中也
　　【谨按五爻不言随而言孚九五中正居尊动物以诚也孚于嘉犹兑之孚于剥随二爻变即为兑当兑之时三上二隂说不以道剥阳者也随元亨亨者嘉之防也上之说说以道者也故五孚上为孚于嘉五君位本无不孚尚贤其先务也尚贤而天下随之嘉之防也犹兑五孚二而剥自消也】
　　上六拘系之乃从维之王用亨于西山○象曰拘系之上穷也
　　【谨按持以手为拘缚以物为维既拘之又维之五以诚感上以诚应一德相孚固结而不可解也两之字指上上之不能去五五有所以拘之维之者也王用亨于西山谓孚信之诚用以享神亦无不格极言相孚之至也曰王用见上之孚五操之也象曰上穷谓在卦之终穷极而无所徃在人则逺引髙蹈之象也非拘之维之肯为我留哉】
　　蛊【巽下艮上】
　　蛊元亨利涉大川先甲三日后甲三日○彖曰蛊刚上而柔下巽而止蛊○蛊元亨而天下治也利涉大川徃有事也先甲三日后甲三日终则有始天行也
　　【谨按皿有虫为蛊皿木器也木器坏更以木为之故爻辞俱言干卦自泰来刚上于上柔下于初刚上则亢而骄柔下则卑而谄以卦德言则上艮止下卑巽因循茍且全不事事日坏一日如器之不用而蠧生也故曰蛊蛊极则治天道循环自然之运也故其占为元亨序卦曰蛊者事也治蛊之事必勇徃直前不避艰危如涉大川又必先甲后甲虑始慎终而后蛊可治而亨也甲者十干之始拨乱为治更始也始非突然而兴也必有以开其先亦非一始而遂已也必有以善其后有以开其先迨乎时至事起而根基已立成功较易有以善其后虽至时穷数屈而积累既久为害犹轻传曰终则有始兼治乱言乱终则治始先甲三日豫谋治也治终又为乱始后甲三日豫防乱也甲为日干故言日三日言其久谓先之又先后之又后也先儒取辛丁之义见治蛊当及时事事也于经意亦合盖十干始甲如草木之甲拆也丁当也正当其时也戊犹茂盛已则止矣庚辛以后更变而从新已是下运气象治乱皆然以治虫论丁则泰之三爻忧盛危明时也辛则否之四爻扶危定倾时也巽先庚后庚与此同巽五爻变即为蛊】
　　象曰山下有风蛊君子以振民育德
　　【本义山下有风物坏而有事矣而事莫大于二者乃治已治人之道也】
　　【谨按振民新民也振犹康诰所谓作也育德自新也卦言治道故先振民又云育德者遡其本也】
　　初六干父之蛊有子考无咎厉终吉○象曰干父之蛊意承考也
　　【程传初六虽居最下成卦由之有主之义居内在下而为主子干父蛊也子干父蛊之道能堪其事则为有子而其考得无咎不然则为父之累故必惕厉则得终吉也处卑而尸尊事自当竞畏以六之才虽能巽顺体乃隂柔在下无应而主干非有能济之义若以不克干而言则其义甚小故専言为子干蛊之道必克济则不累其父能厉则可以终吉乃备见为子干蛊之大法也】
　　【谨按干为父坤为母自刚上柔下而父母之道俱失矣故六爻俱称父母不必指定某爻为某爻父某爻为某爻母也有子考无咎者考之咎即子之咎不顺乎亲不可以为子此子道之所以危也传曰意承考蛊者考治蛊者考之意也】
　　九二干母之蛊不可贞○象曰干母之蛊得中道也【杨氏曰子干母蛊易于专断而失于承顺故戒以不可贞】
　　【谨按九二以刚居柔而得中爻之最善者干父蛊易干母蛊难惟二之中能干人所难干也故不云干父而云干母贞者正也以正正不正也父子之间不免责善则离之患况于毋乎不可贞谓当积诚感动寓规谏于顺从委曲婉转以期其入斯为得中之道也中与正微有分正体中用正方中圆随时以处中则中而正矣】
　　九三干父之蛊小有悔无大咎○象曰干父之蛊终无咎也
　　【谨按干蛊之道必刚柔相济九三过刚故小有悔然与其柔母宁刚三虽有小悔而无大咎】
　　六四裕父之蛊徃见吝○象曰裕父之蛊徃未得也【谨按以柔居柔裕之象也干蛊如救焚拯溺稍缓则无及矣象曰徃未得谓欲徃而不能也宣王之兴几于治矣而周道终于不振至与幽厉同讥裕蛊之谓也】
　　六五干父之蛊用誉○象曰干父用誉承以德也【谨按誉誉父也用者用此誉加之父也或归美于父或谕父于道使父无蛊名子无干名斯可谓用誉矣象传例举一二句包括全文独此言干父用誉不言父蛊者用誉则蛊不蛊也承以德承进也谓以道德之誉进之父也六五柔中为中兴之贤主故有此象】
　　上九不事王侯高尚其事○象曰不事王侯志可则也【本义阳刚居上在事之外故为此象而占与戒皆在其中矣】
　　【谨按蛊事也上九以不事为事孟子所谓士何事尚志是也当蛊之时风俗頽靡上九以特立之节振之所以鼔励人心者大矣桐江一丝系汉九鼎得上九不事之道也】
　　临【兑下坤上】
　　临元亨利贞至于八月有凶○彖曰临刚浸而长　说而顺刚中而应○大亨以正天之道也○至于八月有凶消不久也
　　【谨按逼而进谓之临为卦上坤下兑二阳浸长其势淩逼众隂也以卦才言下说而上顺九二刚而得中上应乎五故占者大亨而利于正刚正而和顺者天之元德也生物之机勃然而不可遏始而亨亨而利而贞皆一元之所醖酿也临当刚长之时而刚中和顺合乎天道此所以有元亨利贞之占也临为十二月之卦反易为观观为八月卦犹是二阳也乃逼四隂之二阳即逼于四隂之二阳为临为观爻画无改十二月之象即八月之象也天道盈虚互乗以卦象观之一转移间而长者已消方长之阳即有凶之阳也此君子所以利于贞也】
　　象曰泽上有地临君子以教思无穷容保民无疆【谨按教曰思谆切勤恳若兑泽之深保曰容含胞与如坤土之大无穷无疆者爻辞所谓咸临至临敦临也】
　　初九咸临贞吉○象曰咸临贞吉志行正也
　　【本义卦唯二阳徧临四隂故二爻皆有咸临之象初九刚而得正故其占为贞吉】
　　【谨按象传志行正阳正隂邪初之志欲上行以正不正也】
　　九二咸临吉无不利○象曰咸临吉无不利未顺命也【本义刚得中而势上进故其占吉而无不利也】
　　【谨按初之行方有志也二则直逼众隂一徃无前故曰无不利象曰未顺命戒辞也二之利命也天命靡常当思所以保之第曰顺受耳利者将不利矣】
　　六三甘临无攸利既忧之无咎○象曰甘临位不当也既忧之咎不长也
　　【谨按卦义专取阳临隂爻又分二卦言之下卦二阳之临临隂也上卦之临上临下也三以隂居下卦既非临隂之阳又非临下之上其位两不相当上下俱无所利惟恃说主以甘说临人安能免于咎乎三居下体不得上援三隂且切近二阳其势已迫小人当穷蹙之时勉强依人貌虽说而心则苦圣人因而导之曰吾知尔之有忧也既忧矣其即舍隂从阳毋与阳拒一变而成泰指顾间事也何至长咎乎○又按上三爻俱以阳迫而忧爻特于六三发之小人知忧畏即可变为君子故上卦三爻俱无凶咎】
　　六四至临无咎○象曰至临无咎位当也
　　【谨按六四切近下卦又与初应临之至也临之至则能顺乎阳故无咎象传位当当读平声】
　　六五知临大君之宜吉○象曰大君之宜行中之谓也【谨按知临如舜好问好察不自用而用人君道之极也传曰行中谓应阳中庸所谓用其中是也六五柔懦不能有为舍已从人则能变柔中为刚中矣】
　　上六敦临吉无咎○象曰敦临之吉志在内也
　　【谨按居临之终敦厚笃切于临者也传曰志内内谓下卦二阳志字与初爻志行正应初九咸临不至于上不止上六坤顺之极故能以二阳之志为志其临为最笃吉而无咎也】
　　观【坤下巽上】
　　观盥而不荐有孚颙若○彖曰大观在上顺而巽中正以观天下○观盥而不荐有孚颙若下观而化也○观天之神道而四时不忒圣人以神道设敎而天下服矣【本义观者有以示人而为人所仰也九五居上四隂仰之又内顺外巽而九五以中正示天下所以为观谨按盥而不荐有孚颙若即彖传所云神道也其义可想像不可名言先儒谓不轻用又谓不荐诚意未散均属未当天道不言而四时运行圣人无为而天下化成不显笃恭之妙即无声无臭之天载也】
　　象曰风行地上观先王以省方观民设敎
　　【本义省方以观民设敎以为观】
　　初六童观小人无咎君子吝○象曰初六童观小人道也
　　【程传所观不明如童稺乃小人之分故曰小人道也】
　　【谨按小民不识不知顺帝之则故童观无咎士子幸生文明之代不能观型效法依日月之末光为君子之豹变是则可耻也卦为大艮艮少男初又其最小者】
　　六二闚观利女贞○象曰闚观女贞亦可丑也
　　【本义隂柔居内而观乎外闚观之象女子之正也故其占如此丈夫得之则非所利矣在丈夫则为丑也谨按艮为门卦象大艮三四五又互艮重门象坤之阖戸闭门象二女象闚观者隐身于暗与四之观光异矣】
　　六三观我生进退○象曰观我生进退未失道也【谨按三在上下之间可进可退观我生者观我所行也行自我出故曰生自我出者我得而主之进可也否则奉身而退耳】
　　六四观国之光利用宾于王○象曰观国之光尚宾也【本义六四最近于五故有此象其占为利于朝觐仕进也】
　　【程传君子懐负才业志在乎兼善天下然有卷懐自守者盖时无明君莫能用其道不得已也岂君子之志哉故孟子曰中天下而立定四海之民君子乐之既观见国之盛德光华古人所谓非常之遇也所以志愿登进王朝以行其道故云观国之光尚宾也尚谓志尚其志意愿慕宾于王朝也】
　　【谨按尚宾谓以作宾为尚三观我生进退四则不待观而决于进矣】
　　九五观我生君子无咎○象曰观我生观民也
　　【本义九五阳刚中正以居尊位其下四隂仰而观之君子之象也故戒居此位得此占者当观己所行必其阳刚中正亦如是焉则得无咎也此夫子以义言之明人君观己所行不但一身之得失又当观民德之善否以自省察也】
　　【谨按九五大观也政敎自我出故曰生返观而有合于君子之道则可为天下大观而无咎矣我之所生民之所受故曰观我生观民也】
　　上九观其生君子无咎○象曰观其生志未平也【本义上九阳刚居尊位之上虽不当事任而亦为下所观故其戒辞略与五同但以我为其小有主宾之异耳志未平言虽不得位未可忘戒惧也】
　　【谨按初民二妾三四臣五君位上师位也世道人心之得失由我而造观非徒自问而已必求其有得无失也如此方于君子之道无咎自我言曰我生自所生者言曰其生观我生者观民于我观其生者观我于民也传曰志未平谓虽身在事外而世道人心不能一刻忘也】
　　噬嗑【震下离上】
　　噬嗑亨利用狱○彖曰颐中有物曰噬嗑○噬嗑而亨刚柔分动而明雷电合而章柔得中而上行虽不当位利用狱也
