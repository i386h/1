<!-- { "loadSidebar": true } -->
　　九四匪其彭无咎○象曰匪其彭无咎明辨晳也【谨按九三享于天子以其有为天子有也四则曰是本天子有也吾何有哉不以所有为其有是为匪其彭四处近君之位必如是而后无咎传曰明又曰辨又曰晳极言其智也惟智者能处盈而无咎九四以刚处柔下无系应故有此象】
　　六五厥孚交如威如吉○象曰厥孚交如信以发志也威如之吉易而无备也
　　【程传下之志从乎上者也上以孚信接于下则下亦以诚信事其上故厥孚交如由上有孚信以发其下孚信之志下之从上犹响之应声也威如之所以吉者谓若无威严则下易慢而无戒备也谓无恭畏备上之道备谓备上之求责也】
　　【谨按厥孚交如即传所谓应乎干也上以诚感斯下以诚应故曰信以发志易而无备者谓一隂自守简易无备而人不敢犯由其信孚而威亦着也怀德者自畏威非孚外别有威也○中虚有孚象】
　　上九自天祐之吉无不利○象曰大有上吉自天祐也【郑氏汝谐曰履信思顺又以尚贤盖言五也五厥孚交如履信也居尊用柔思顺也上九在上尚贤也五获天之祐吉无不利由其有是也言五而系之上何也五成卦之主上其终也五之德宜获是福于终可验也易之取义若是者众小畜之上九曰妇贞厉月几望言六四之畜阳至上而为贞厉之妇几望之月也若指上九而言则上九阳也不得为妇与月说易者其失在于泥爻以求义故以履信思顺尚贤归之于上九也易之所谓尚者上也五尚上九之贤故自天之祐于上九见之】
　　【谨按易以上爻终全卦之义者多矣大有尤显而易见九贤也上在五上五上之也象传曰大有上吉言大有明其为全卦发也上吉犹言终吉王公之尊贤天位与共也天禄与食也尧之事舜也百官牛羊仓廪备是以其有为贤有也系辞传曰履信思顺又以尚贤谓以信顺之道尚贤也尚贤则人助之人之所助天之所祐也天祐则诸祥至百灵集大有而无不利矣】
　　谦【艮下坤上】
　　谦亨君子有终○彖曰谦亨天道下济而光明地道卑而上行○天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　【谨按凡一阳之卦自剥复来二五得中为比为师复初奋起于四为豫剥上退逊于三为谦彖传天道阳也谓九三地道隂也谓上六下济上行谓三徃而上来也上尊也而降居下谦也三卑也而升于上升由于卑亦谦也下济与卑释谦光明上行释亨不言卦才者爻辞已明君子有终君子亦谓九三朱子谓有终即亨先屈后伸也天道亏盈一段即是上意极言之以明有终之义也】
　　象曰地中有山谦君子以裒多益寡称物平施
　　【谨按山在地上则山高于地在地下则山与地平变剥为谦是裒多益寡也称物平施恕道也谦者德之盛恕其入德之功欤】
　　初六谦谦君子用涉大川吉○象曰谦谦君子卑以自牧也
　　【谨按山在地下谦也下之下谦而又谦也承互坎涉大川象莫险于涉川用谦则履险如平矣传曰卑以自牧初无位惟自养而已】
　　六二鸣谦贞吉○象曰鸣谦贞吉中心得也
　　【程传二以柔顺居中是为谦德积于中谦德充积于中故发于外见于声音顔色故曰鸣谦居中得正有中正之德也故云贞吉凡贞吉有为贞且吉者有为得贞则吉者六二之贞吉所自有也】
　　【谨按谦而鸣谦之至也六二得中得正故有此象占者能如六二之贞则吉矣凡言鸣者皆发于中心之诚然不能自己春至鸟言自然天籁非作而致其情也二上两爻俱鸣谦传于二曰中心得于上曰志未得德同而位异也二应五比四理得心安上居卦终而为三应中心欿然不安其发于言辞者一以写其心之自得一以达其志之不安谦同而鸣不同也】
　　九三劳谦君子有终吉○象曰劳谦君子万民服也【本义卦惟一阳居下之上刚而得正上下所归有功劳而能谦尤人所难故有终而吉占者如是则如其应矣】
　　【谨按九三为成卦之主故辞与卦辞同竒功伟绩非居之以谦鲜能保终劳谦君子惟伊周足当之○三居互坎之中劳象三主艮有终象】
　　六四无不利防谦○象曰无不利防谦不违则也【谨按此爻遵程传作一句读但防谦不必兼上下宣之于口为鸣发之于躬为防四在九三之上以柔居柔屈己以下有功之贤卑躬折节无所不至人或疑其过于恭矣而不知以四下三虽极其谦而无有不宜也象曰不违则即大象所云称物平施也】
　　六五不富以其邻利用侵伐无不利○象曰利用侵伐征不服也
　　【杨诚斋曰不富心之虚也虚心以纳天下天下之善归之汉髙自以不如三杰故能有三杰也谨按不富以其邻利矣用侵伐则无不利九三万民服服三即所以服五而犹有未服者侵伐其容己乎六五柔顺居尊圣人恐其一于谦退故以用侵伐戒之○阳实隂虚不富也而能以其邻者聚人不以财而以德也】
　　上六鸣谦利用行师征邑国○象曰鸣谦志未得也可用行师征邑国也
　　【谨按上六居卦终为三所应欿然不安而鸣谦圣人曰欲求志安无如治私私克则谦有终矣呉易斋曰一阳五隂之卦自剥而外皆有师象圣人以一阳之在二者名其卦为师而旁见其义于诸卦复之上六曰用行师终有大败戒微阳不可轻用也谦之行师见于爻豫之行师见于彖未有不谦不豫而可以行师者也至比九五王用三驱则隐寓行师之意而不显言盖放牛归马时矣】
　　豫【坤下震上】
　　豫利建侯行师○彖曰豫刚应而志行顺以动豫○豫顺以动故天地如之而况建侯行师乎○天地以顺动故日月不过而四时不忒圣人以顺动则刑罚清而民服豫之时义大矣哉
　　【谨按豫有二义豫先也豫乐也卦自复来一阳奋起而上居四先之义也一阳居四而众隂应之其志得行又以坤遇震为顺以动乐之义也事必前定而后胜任而愉快否则事困道穷不先即不乐矣人心和顺而后暇裕周详否则忧虞窘迫不乐即不能先矣利建侯行师亦有二义天造草昧祸乱未宁利于建侯行师豫先之豫也人心效顺众志归诚建侯行师无有不利豫乐之豫也彖传止言豫乐而豫先之义已该释卦名兼言卦体卦德释卦辞止言卦德者动者阳顺者隂曰顺以动则刚应志行意已在其中爻辞除九四与卦义同余皆以豫悦为逸欲而戒人以豫计也○震为侯坤为土建侯象震为长子坤为众长子帅众行师象】
　　象曰雷出地奋豫先王以作乐崇德殷荐之上帝以配祖考
　　【郑康成曰奋动也雷动于地上万物乃豫也人至乐则手欲鼓之足欲舞之王者功成作乐以文得之者作籥舞以武得之者作万舞各充其德而为制祀天帝以配祖考者使与天同飨其功也故孝经云郊祀后稷以配天宗祀文王于明堂以配上帝也】
　　【谨按奋雷奋也亦物奋也奋则乐矣雷入地而后出地雷奋而后物奋是则豫先之义也乐以宣和乐之至也崇德报本亦见有开必先之义焉】
　　初六鸣豫凶○象曰初六鸣豫志穷凶也
　　【程传云初六谓其以隂柔处下而志意穷极不胜其豫至于鸣也必骄肆而致防矣】
　　【谨按初以隂柔居下上应四阳是不中不正之小人恃有强援而溺情于豫骄盈见于声音顔色其志意穷极无复逺图取防之道也豫为谦之反易豫初即谦上鸣一也而谦与豫迳庭矣】
　　六二介于石不终日贞吉○象曰不终日贞吉以中正也
　　【谨按系辞备矣六爻惟二得中正当豫之时能以中正自守是其介节如石之坚也不终日谓不溺于豫而去之速此豫先之豫也○互艮石象坤地象二居坤互艮介象中而且正介于石象承震旦不终日象】
　　六三盱豫悔迟有悔○象曰盱豫有悔位不当也【本义隂不中正而近于四四为卦主故六三上视于四下溺于豫宜有悔者也故其象如此谨按盱张目视也承意防伺顔色如是以为豫必为人所贱恶其悔必矣然不早悔又将悔之无及也此溺于逸乐而不能早为计者也】
　　九四由豫大有得勿疑朋盍簪○象曰由豫大有得志大行也
　　【本义九四卦之所由以为豫者也故其象如此而其占为大有得然又当至诚不疑则朋类合而从之矣故又因而戒之簪聚也又速也】
　　【谨按勿疑戒早讣也大有得即彖传所云刚应而志行也】
　　六五贞疾恒不死○象曰六五贞疾乗刚也恒不死中未亡也
　　【谨按声色之好疾也不为淫声邪色所惑正而固也正而有疾虽疾不失其为正所以然者以下乗九四之故六居五位本得中然当豫之时而有隂柔之疾非得阳刚之助未有不亡其中者矣中即正也惟中未亡故疾不死六隂爻又与四三互坎疾象居五得中贞象】
　　上六防豫成有渝无咎○象曰防豫在上何可长也【谨按上以隂柔居豫之极昬迷于豫者也然卦至上而成成则变变则无咎矣上变而为离离明者防之反也象传何可长谓不容不变也　又按豫而由失计于先也】
　　随【震下兑上】
　　随元亨利贞无咎○彖曰随刚来而下柔动而说随大亨贞无咎而天下随时○随时之义大矣哉
　　【谨按随从也卦自否来否之上九来初而为震震一阳在二隂之下初六徃上而为兑兑二阳在一隂之下皆为刚随柔以卦德言震动而兑说动者阳说者隂是又为柔随刚我随人人亦随我是之谓随占者有如是之德则大亨矣然必随所当随乃为无咎若不当随而随是谓比匪安得无咎邪传释卦名曰动而说虽谓人随我然只泛言人我相从之理至释卦辞乃言随而说者之众随极乎天下非大亨乎非贞而无咎能之乎卦取刚下柔之义而六爻又以两爻相比为随初刚随二柔五刚随上柔三四则柔下而刚上故圣人于四有贞凶之戒三亦戒以居贞也本义王肃本时作之○又按舍己从人者人君之大德故刚下柔而天下随之此随卦所以元亨利贞也】
　　象曰泽中有雷随君子以向晦入宴息
　　【本义雷藏泽中随时休息】
　　【谨按舍之则藏向晦宴息之谓也】
　　初九官有渝贞吉出门交有功○象曰官有渝从正吉也出门交有功不失也
　　【谨按阳主倡隂主随九从上下于下而随柔是所司之官有渝矣然随所当随而不失其正则吉出门交有功申说贞吉之义出门谓择而交不于所私昵也有功故吉象曰不失谓虽有渝不为失也卦之为随以九下于初故全卦之义于初发之】
　　六二系小子失丈夫○象曰系小子弗兼与也
　　【谨按有所系则不能兼与而有失矣象传于二言弗兼与三言舍下互见也三隂皆言系系恋也阳之随无心好民好恶民恶非以说民也而民之于上若有系之者欲去而不能邠民曰仁人也不可失也斯之谓系欤隂之说阳阳说之也小子依依安能舍此而从夫于逺乎三爻小子之失亦犹是也先儒以有所失为咎误矣初阳在下小子象二与五应丈夫象】
　　六三系丈夫失小子随有求得利居贞○象曰系丈夫志舍下也
　　【本义丈夫谓九四小子亦谓初也三近系四而失于初其象与六二正相反四阳当任而已随之有求必得然非正应故有不正而为邪媚之嫌故其占如此而又戒以居贞也】
　　【谨按居贞即四爻所谓有孚在道以明也】
　　九四随有获贞凶有孚在道以明何咎○象曰随有获其义凶也有孚在道明功也
