<!-- { "loadSidebar": true } -->
　　象曰天下雷行物与无妄先王以茂对时育万物【程传雷行于天下隂阳交和相薄而成声于是惊蛰藏振萌芽发生万物其所赋与洪纎髙下各正其性命无有差妄物与无妄也先王观天下雷行发生赋与之象而以茂对天时养育万物使各得其宜如天与之无妄也茂盛也茂对之为言犹盛行永言之比对时谓顺合天时天道生万物各正其性命而不妄王者体天之道养育人民以至昆虫草木使各得其宜乃对时育物之道也】
　　【谨按惟对时乃能育物天道无心而成化随物赋予圣人因时而育物泛应曲当惟其时而已作止语黙各当其可而一身之物育节宣补救时措咸宜而天下之物育卦辞元亨物育也利贞对时也物与与雷也雷动而物与俱动也卦名另读此全易通例也】
　　初九无妄往吉○象曰无妄之往得志也
　　【本义以刚在内诚之主也如是而往其吉可知故其象占如此】
　　【谨按以卦名为爻辞一爻可蔽全卦之义无妄容有不正当其初则无不正也故徃而吉】
　　六二不耕获不菑畬则利有攸往○象曰不耕获未富也
　　【谨按六二所谓中正而应者但能无妄则往无不利矣不耕而望获不菑而望畬正是无妄○耒耜之利取诸益三四五互巽下卦为震风雷为益耕获菑畬象】
　　六三无妄之灾或系之牛行人之得邑人之灾○象曰行人得牛邑人灾也
　　【谨按六爻皆无妄惟初二五得正三上不正之甚者也故不免灾曰无妄之灾谓灾从无妄生也杂卦曰无妄灾也无妄何以灾无妄者无所为而为善也为善而有望报之心则妄矣然君子不求福未尝不避祸孔子当滔滔日下之世不以为不可而为之悲天悯人无妄之至也乃为之而卒不可则不为是以未尝有所三年淹也无妄者率其一往之诚不顾祸福之来无妄则诚无妄矣其如天命不祐何先儒以无妄之灾为非分愚谓灾固无妄者所自取也圣人作易无非敎人趋吉避凶无妄辞义尤显系牛之失随举一事言之或云者犹言即如有如也系牛于路行人得之非盗也假如系于邑行人何从而得之邪不逆不亿者无妄之道也然而有失牛之灾矣象传曰邑人灾也谓邑人自灾非行人灾之也○震行人象初至四互厚离牛象】
　　九四可贞无咎○象曰可贞无咎固有之也
　　【本义阳刚干体下无应与可固守而无咎不可以有为之占也有犹守也】
　　【谨按九四非正也然居干体以刚处柔即为得正九五不至太刚亦以得中之故传曰固有谓贞固守之不失所有也】
　　九五无妄之疾勿药有喜○象曰无妄之药不可试也【本义干刚中正以居尊位而下应亦中正无妄之至也如是而有疾勿药而自愈矣故其象占如此既已无妄而复药之则反为妄而生疾矣试谓少尝之也】
　　【谨按无妄之疾非灾也勿药有喜并非疾也九五中正而应故有此象然勿药有喜自是实理周公遭流言之谤东征三年赤舄几几得勿药之义矣汉隽不疑为同舍郎诬盗金辄买金偿之亦庶几此义又若申生孝己之死伯夷叔齐之饿疾也求仁得仁有喜也彼败名丧节者岂尽其初心哉皆药疾误之耳盖疾非灾比无妄而正者必不灾不必不疾圣人恐人以疾为灾而谓无妄之灾不尽由于不正故于九五发勿药之义所以示人者深切矣】
　　上九无妄行有眚无攸利○象曰无妄之行穷之灾也
　　【谨按上九与六三相应俱不中不正又处卦之穷穷则往无可往矣】
　　大畜【干下艮上】
　　大畜利贞不家食吉利涉大川○彖曰大畜刚健笃实辉光日新其德○刚上而尚贤能止健大正也○不家食吉养贤也○利涉大川应乎天也
　　【谨按大小畜皆隂畜阳自畜者言为小自所畜言为大畜止也聚也惟止故聚聚极则散散然后见聚之多彖传以卦德释卦名干刚健艮笃实刚健笃实积厚而光辉畜之久而其德日新如中庸所云明着动变光辉之至由其中之充积者大也利贞以下占辞畜大者必以正异端曲学畜多而不以正者固有矣畜大而能贞食禄则吉涉川则利彖传又发明卦才云所以利贞者卦自大壮四往居上阳刚贤也在六五尊位之上为君能屈己而尊贤又卦德以艮止干干健最难止而能止之凡此皆正大之道也卦有此才故占者利于贞所以不家食吉者以尚贤即能养贤所以利涉大川者以六五与九二应所行能应乎干无艰不可济也】
　　象曰天在山中大畜君子以多识前言往行以畜其德【程传天为至大而在山之中所畜至大之象君子观象以大其蕴蓄人之蕴蓄由学而大在多闻前古圣贤之言与行考迹以观其用察言以求其心识而得之以畜成其德乃大畜之义也】
　　【谨按多识蓄学也蓄学所以畜德前言往行皆体之于心修之于身也若徒以资见闻则非利贞之义矣】
　　初九有厉利己○象曰有厉利己不犯灾也
　　【程传有危则宜己不可犯灾危而行也不度其势而进有灾必矣】
　　【蔡虚斋曰初九不可进而未必能自不进故戒之云进则有厉惟利于己也若九二之处中能自止而不进者也则以其所能言之曰舆说輹】
　　【谨按初九童牛也进则偾辕矣盖阳刚在下少年喜事轻于进者也洛阳年少才大而术疏犹且不免轻浮浅露者无论己卦辞不家食吉初二両爻则必家食而后免于凶者也】
　　九二舆说輹○象曰舆说輹中无尤也
　　【本义九二亦为六五所畜以其处中故能自止而不进有此象也】
　　【谨按知止不辱汉之郭泰晋之陶潜是也○干为大车舆象二三四互兑兑为折伤说輹象】
　　九三良马逐利艰贞曰闲舆卫利有攸往○象曰利有攸往上合志也
　　【程传三以刚健之才而在上者与合志而进其进如良马之驰逐言其速也虽其进之势速不可恃其才之健与上之应而忘备与愼也故宜艰难其事而由贞正之道舆者用行之物衞者所以自防当自日常闲习其车舆与其防卫则利有攸往矣三体干而居正能贞者也当其锐进故戒以知难与不失其贞也志既锐于进虽刚明有时而失不得不戒也】
　　【项氏安世曰初九在初故称童牛九二以刚居柔无势故为猪豕九三纯干故为良马】
　　【谨按舆所以行卫所以防行士君子隐居求志于致君泽民之道信之真而无一毫之疑闲舆也礼义干橹忠信甲胄闲卫也如此则一出而君相信用苍生倚頼矣后汉党人矜言气节东晋处士纯盗虚声又复疏狂无备激烈鼓祸丧身误国有愧大畜九三之义矣○三应上两马相逐象干为大车舆象互震为警动卫象】
　　六四童牛之牿元吉○象曰六四元吉有喜也
　　【本义童者未角之称牿施横木于牛角以防其触诗所谓福衡者也止之于未角之时为力则易大善之吉也故其象占如此学记曰禁于未发之谓豫正此意也】
　　【朱子语类大畜下卦取其能自畜而不进上卦取其能畜彼而不使进然四能止之于初故为力易五则阳已进而止之则难以柔居尊得其机防可制故亦吉但不能如四之元吉耳】
　　【谨按治国者防民之淫礼教其牿也治心者遏欲之萌戒愼其牿也若待其败坏放肆潜滋暗长而后为之图晚矣】
　　六五豮豕之牙吉○象曰六五之吉有庆也
　　【谨按豕性躁猛九二以刚处柔而得中豕而豮者也豮矣而又牙之为豕计者至矣圣人治天下虽风俗醇美犹必制礼以为之防也牙杙也所以系矢者】
　　上九何天之衢亨○象曰何天之衢道大行也
　　【本义何天之衢言何其通达之甚也畜极而通豁达无碍故其象占如此】
　　【胡氏炳文曰隋畜随发不足为大畜惟畜之极而通豁达无碍如天衢然此不徒为仕者之占大学章句所谓用力之久一旦豁然贯通者亦是此意多识前言往行以畜其德者以之可也】
　　【谨按畜极而通畅于四肢发于事业光辉之至也卦体以隂畜阳而上九一阳透出二隂之上畜极而发犹中庸所谓溥博渊泉而时出之也出则声名洋溢天地覆载日月照临之处无非刚健笃实之所发皇矣故圣系爻而赞之曰何通达之甚也传则曰是道之大行也】
　　颐【震下艮上】
　　颐贞吉观颐自求口实○彖曰颐贞吉养正则吉也观颐观其所养也自求口实观其自养也○天地养万物圣人养贤以及万民颐之时大矣哉
　　【程传贞吉所养者正则吉也所养谓所养之人与养之之道自求口实谓其自求养身之道皆以正则吉也】
　　【谨按颐养也养得其正则吉矣观颐观其所养也养贤则正养奸则不正也自求口实观其自养也养大体则正养小体则不正也尸位素餐者养小体之小人敬事后食者养大体之大人也观颐之道即以其人之自养者观之也彖传天地一段极言颐之道而赞其大天地化育万物而裁成辅相赖有圣人圣人养贤以养万民而成参赞位育之功此颐道之所以大也正故大大故吉观天地圣人之养可知颐之道矣○又按卦变自观观教也颐养也以观之道正颐颐正而教在养中矣观五爻传曰观我生观民观颐观民也自求口实观我也六爻之义四隂待养于二阳阳实隂虚也自上而下曰颠颠坠也自下而上曰拂拂逆也二四养于初为顚颐三五养于上为拂颐二五言拂经者经正也五居尊而待养于上拂颐即拂经矣然五养上以禄上养五以德能专一无他如四之眈眈逐逐则亦不失为正也二以颠颐于初为正若拂颐于上则亦拂乎正矣故曰拂经于丘颐二养于初五养于上取相比之义三养于上四养于下取相应之义】
　　象曰山下有雷颐君子以愼言语节饮食
　　【程传以二体言之山下有雷雷震于山下山之生物皆动其根荄发其萌芽为养之象以上下之义言之艮止而震动上止下动颐颔之象以卦形言之上下二阳中含四隂外实中虚颐口之象口所以养身也故君子观其象以养其身愼言语以养其德节饮食以养其体不唯就口取养义事之至近而所系至大者莫过于言语饮食也在身为言语于天下则凡命令政教出于身者皆是愼之则必当而无失在身为饮食于天下则凡货资财用养于人者皆是节之则适宜而无伤推养之道养德养天下莫不然也谨按愼言语者言顾行行顾言非徒讷于口己也节饮食者无以小害大无以贱害贵非徒减于口己也】
　　初九舍尔灵观我朶颐凶○象曰观我朶颐亦不足贵也
　　【本义灵不食之物朶垂也朶颐欲食之貌初九阳刚在下足以不食乃上应六四之隂而动于欲凶之道也故其象占如此】
　　【谨按我当属上卦自观来当其为观九居五为大观自九下居初而为颐仰观上九如在天上不免垂涎而为朶颐是舍其观于人者仰而观人也鉴吉凶喻阳之在五为大观也象传亦不足贵谓隂本贱阳本贵乃至垂涎于上则亦不足贵矣】
　　六二顚颐拂经于丘颐征凶○象曰六二征凶行失类也
　　【谨按二与初同体相比顚颐宜也乃以隂柔处动体不安于下见在上者势力足以养人而拂经以求颐是行而自失其类也欲不凶可得乎○上主艮在上丘象】
　　六三拂颐贞凶十年勿用无攸利○象曰十年勿用道大悖也
　　【谨按三与上应拂颐亦其常也然不中不正而处震极履邪好动系悦于上虽贞亦凶贞谓拂颐于上犹不失为正也勿用谓求养不得十年勿用则终勿用矣何利之有上九位髙任重使六三得为食客势必招权纳贿无所不为此房琯所以败于秩揖也】
　　六四顚颐吉虎祝眈眈其欲逐逐无咎○象曰顚颐之吉上施光也
