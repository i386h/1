<!-- { "loadSidebar": true } -->
　　【谨按此承上二节而极赞之言易之为道非但至精至变也又极天下之至神神也者妙万物而为言也○又按寂不与感对未感固寂感亦寂也随感随通寂然不动者自若也自人心言之廓然大公者性物来顺应者情性者心之体情者心之用也人得天地之理以为心心即理理即性也中庸言天命之谓性谓人之有性乃命之于天而不假乎人为者也程子谓今人言天性柔缓与刚急皆生来如此此训所禀受若性之理则无不善曰天者自然之理也程子之意盖言性之为名本训所禀受柔缓刚急莫非禀受于有生之初故亦谓之性但其理则无不善偏刚偏柔者禀受乎天之气无不善者禀受乎天之理也惟得于禀受故生来如此而无假于人为是之谓性也先儒云心者性情之主主字与主一之主同谓性情俱于是乎在心外无所谓性情也岂惟无心外之性情亦非别有一理纳于心中而存之为性发之为情也此心生来是仁底生来是义底生来是恻隐羞恶底仁者心之仁义者心之义恻隐羞恶者心之恻隐羞恶也故曰心如谷种生之性便是仁盖生理浑含勃然不可遏者谷种之性岂得谓别有一生之理安放谷种中乎又如附子热大黄寒其性尔也何以见附子之性之热大黄之性之寒以其能已热证祛寒疾而知之也已热祛寒者附子大黄之情也若夫麫煨附子而去其毒酒蒸大黄而制其猛则后起之人功不得以不毒不猛而谓附子大黄之性本如是也寒热者天命之性毒与猛气质之性也热过而为毒寒过而为猛犹之仁流于姑息义流于武断也孟子云乃若其情则可以为善矣乃所谓善也若夫为不善非才之罪也性只是泛説其能如是情则实见其如是情者性之迹也人心未与物接无所谓恻隐羞恶也遇可恻隐之事即恻隐遇可羞恶之事即羞恶不待计较谋虑而自能如此是乃心之才也力量能为之谓才才即性也彼自谓不能者枉其性者也因其所已能以求尽其未能者复其性者也尧舜之无不能只是性之而已○或问见孺子入井而恻隐可是孺子入而感吾心非吾心出而应孺子曰然伊川谓非出于外感于外而发于中也明道亦言以性为随物于外则当其在外时何者为在内物来顺应者体用一原内外无闲静亦定动亦定也先儒言定性定即寂然不动之谓也○又按圣人物来顺应是心与物两相凑合事至吾前喜其所喜怒其所怒一率乎吾性之自然而于物已无违也可喜则喜可怒则怒一循乎物则之当然而于吾心适洽也告子彼长而我长之一语颇得因物付物之意然以此为义外是未知此理原具于吾心也理具于心而散于物在心在物原无二理故圣人随感而随通常人气拘于初物蔽于后而皆备之理失心与物遂扞格而不通矣是以大学教人以格物为首务格物者格其理也以心格物即以物格心格即是知非以格求知也格得一件即知得一件至于豁然贯通而后知致而理得矣知即是明徳致即是明明徳诚意所以实此知也心正则复还其虚灵之本体而不滞于物是致知之极功也心者人之神明气之精爽所谓人心有觉是也恻隐羞恶辞让是非无非心之觉恻隐者仁心之觉羞恶者义心之觉也朱子谓以仁爱以义恶以礼让以智知心也又云以智言所以知是非之理则智也性也所以知是非而是非之者情也具此理而觉其为是非者心也觉即是知易言感而遂通通即觉也情者性之动意者心之发情是就现成恁地而言意是主张要恁地如见孺子入井而恻隐情也苐曰恻隐已耳于孺子无济也不成其为恻隐也如何救此孺子而计较经营以成其恻隐者意也故曰意因有是情而后用也意为情用而有一毫之不诚则爱恶皆虚矣故必如好好色如恶恶臭而能满其发见之分量而所知为不诬也然意为心用而心不可为意用意不为心用则已发之情不实心爲意用则未发之性不虚好善如好色恶恶如恶臭者意之诚也所好而不知其恶恶而不知其美则意之所向者偏而心亦随之而不正矣心不正则视而不见聴而不闻尚可以言知乎正心者无意也非无意也意聴于心也意聴于心则此心自为主宰无事则扩然大公有感则物来顺应吾心之全体大用明而知之能事毕矣或曰理备于人心但克己则理自复何待格物曰事物之是非不明何由知其为己而克之此如权衡以称物以有斤两之则也斤两之则失势必较量物之重轻而后其则可得而复若以意为斤两保无毫厘之谬乎阳明以致知为致良知其説未尝不是有生之初虚灵不昧之体原不待虑而知然既曰致则必有恁地推致工夫虽圣人不能不学今有善人于此气禀至清物欲无蔽然使不习一事不读一书能应物而各当乎凡多闻多见慎思审问皆格物之功也道之大原出于天而付于人物器即道道即器也舍物而言知是犹掩耳闭目而求闻见愚者知其不然矣】
　　夫易圣人之所以极深而研几也
　　【本义研犹审也几微也所以极深者至精也所以研几者至变也】
　　【谨按此以下言圣人之道俞氏曰极深谓以易之至精穷天下之至精研几谓以易之至变察天下之至变】
　　唯深也故能通天下之志唯几也故能成天下之务唯神也故不疾而速不行而至
　　【本义所以通志而成务者神之所为也】
　　子曰易有圣人之道四焉者此之谓也
　　右第十章
　　【本义此章承上章之意言易之用有此四者】
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　【本义开物成务谓使人卜筮以知吉凶而成事业冒天下之道谓卦爻既设而天下之道皆在其中龚氏曰通志以开物言定业以成务言断疑以冒天下之道言惟其能冒天下之道所以能断天下之疑谨按开物犹言生物有物即有事有生即有成干知大始坤作成物是也冒天下之道言天下万事万物总不能出此理之外中庸所谓体物而不可遗也圣人以易之理治天下财成辅相修道之教也是故示之以吉凶知明而物开教之以趋避处当而事成凡徳礼政刑之用皆是不独易书已也惟冒天下之道故能开物成务惟断天下之疑故能通志定业文王序卦乾坤之后继以屯蒙盖必杂而着然后见而不失其居而万物得遂其生成也】
　　是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫
　　【本义圆神谓变化无方方知谓事有定理易以贡谓变易以告人圣人体具三者之徳而无一尘之累无事则其心寂然人莫能窥有事则神知之用随感而应所谓无卜筮而知吉凶也神武不杀得其理而不假其物之谓】
　　【孔氏曰易道深远故古之聪明睿知神武之君用此易道不用刑杀而威服之也】
　　【龚氏原曰圆者其体动而不穷神者其用虚而善应卦者象也象则示之以定体爻者变也变则其义不可为典要以此洗心者所以无思也以此退藏于密者所以无为也以此吉凶与民同患者感而遂通天下之故也】
　　【王氏曰圣人以此蓍卦六爻洗去大心之累则是心也廓然而大公用能退藏于密而不穷之用黙存于我焉此即易之所谓寂然不动也夫妙用之源黙存于圣人之心则发而为用也酬酢万物而不穷乐以天下忧以天下故曰吉凶与民同患此即感而遂通天下之故也】
　　【谨按以此二字贯下四句蓍卦爻易也其徳其义易之理也圣人之所以者以其理也此理赋于天为命受于人为性性具于心虚灵不昧下愚与上哲无异也自气拘物蔽而清者浊明者昬矣惟圣人心徳浑全湛然如鉴之空水之澄无一毫渣滓尘垢一似以蓍卦爻之理洗涤其心者然也故当其退而无事举千变万化之妙用尽藏于寂然不动之中而渊深静穆而不可测迨夫事至物来痌瘝一体欲立立人欲达达人不待安排推暨而至诚恻怛之有触辄动所谓感而遂通天下之故也程子谓易是甚易者密也愚谓密是甚密者仁也盖天理之周流本无虚假间断无虚假间断故密密则此心纯乎天理随处发见如混混源泉川流不息圣人民胞物与老安少怀只是此心天理周流而已知来藏往谓圣人洗心藏密吉凶同患犹蓍之圆神以知来卦之方知以藏往也来谓事之未来吉凶之几未着而能早见于事前中庸所谓祸福将至善不善必先知之此圣人之神也藏犹言存谓吉凶之理具在如孔子闻孔悝之乱而叹由之死汉昭帝辨燕王旦上书之诈皆事之已然而耳目所未到者自明者视之则其理见在而无不可知此圣人之知也知者仁之觉动之几也一念恻隐之萌不能自已孟子所谓良知也仁者万物一体故吉凶同患患即知也程子以痿痹喻不仁盖惟隔于物我之私故痌瘝漠不相知仁者欲立立人欲达达人不待见而后知知之所以神也不言六爻之易者神知之妙无非易也○又按洗心藏密即中庸所云中也者天下之大本也程子以未发之中为在中之义与中道之中不同盖凡言在者有在有不在也有在有不在者道之中即中节之和也当喜而喜则在喜而不在怒矣当哀而哀则在哀而不在乐矣当怒当乐则又不在喜不在哀矣此所谓中无定体随时以处者也若其未发则喜怒哀乐之理浑沦充积于不见不闻之地于此而拟其所在以为有乎无乎无在而无不在者在中之谓也无在者中之虚无不在者中之虚而实也犹居四方之中不东不西不南不北而东西南北道里适均故能跨而有之若偏东则不能有西偏南则不能有北矣陈北溪论太极亦云以其在中有推极之义盖极之为物常在物之中四面到此皆去不得此可与程子论未发之中参看盖未发之中即太极也人受天地之中以生此心至虚至灵本无一毫遗漏欠缺凡与圣原无异也但为气禀所拘遂有偏刚偏柔之异偏于此则遗彼偏于彼则遗此由是而在中者不中矣惟圣人气禀极其清明方寸之内天理浑然静深莫测而天下之大本以立此所以寂然不动感而遂通天下之故也】
　　是以明于天之道而察于民之故是兴神物以前民用圣人以此斋戒以神明其德夫
　　【本义神物谓蓍湛然纯一之谓斋肃然警惕之谓戒明天道故知神物之可兴察民故故知其用之不可不有以开其先是以作为卜筮以教人而于此焉斋戒以考其占使其心神明不测如鬼神之能知来也】
　　【邱氏曰心即神明之舍人能洗之而无一防之累则此心静与神明一于揲蓍求卦之时能以斋戒存之则此心动与神明通心在则神在矣】
　　【谨按上节洗心退藏于密圣人之斋戒也圣人无时无事而不敬虽燕居狎处常如抱策灼论语所谓参前倚衡是也吉凶同患知来藏往圣人之神明也惟敬止故缉熈此干干惕若之君子即聪明睿知之圣人也常人所得于天者皆有虚灵不昧之徳惟牿亡于物感之私方寸之内劳攘胶葛遂使神荡而不守志劳而日昏然当如梦如醉之时偶有警惕未尝不肃然整顿今人入神庙中见塑像森严不觉起畏试防此时心地还有他物得入来否又如行船遇风静坐闻霹雳猛烈此时还有妄想萌动否可知本来良心到底未灭但能斋肃戒畏则天心旋复自然如梦之醒酲之解矣圣人之作筮盖神道设教使人于此斋戒以复其神明之徳也斋戒二字孔子示人入徳之门作圣之基礼云三日斋七日戒如见所为斋者使人心常能如此有不为大圣者乎】
