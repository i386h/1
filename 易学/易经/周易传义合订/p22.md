<!-- { "loadSidebar": true } -->
　　上六无号终有凶○象曰无号之凶终不可长也【夲义隂柔小人居穷极之时党类已尽无所号呼终必有凶也占者有君子之德则其敌当之不然反是谨按胡仲虎曰一隂尚存若无卦辞之孚号二爻之惕号则患生所忽终必有凶此説似得儆戒君子之意然卦辞曰孚号谓恳切戒命二爻曰惕号谓号令儆惕此二号字程传俱读去声上爻无号号字读平声谓咷呌呼吁也君子纵戒惧何至于此程传无作毋谓毋用号夲义谓党类已尽无可号愚意小人当穷蹙之时咷呌呼吁其意有二一则妄冀召合乎党类一则希图见怜于君子然同类已尽矣君子志在决隂不决不已号何益乎曰终有凶戒小人即所以儆君子也唐薛季昶刘幽求俱劝五王诛三思张柬之曰大事已定彼犹机上之肉耳未防武氏势复盛柬之等抚牀叹愤莫可如何可知防患不可以不周而去恶不可以不尽也】
　　姤【巽下干上】
　　姤女壮勿用取女○彖曰姤遇也柔遇刚也○勿用取女不可与长也○天地相遇品物咸章也○刚遇中正天下大行也○姤之时义大矣哉
　　【苏子瞻曰姤者干之末坤之始也故曰天地相遇刚者二也中正者五也隂之长自九二之亡而为遯始无臣也自九五之亡而为剥始无君也姤之世上有君下有臣君子欲有所为何所不可故曰刚遇中正天下大行】
　　【谨按一隂生于五阳之下渐以盛大女之渐长而壮者也取以为配是司晨之牝鸡也欲家室长乆可得乎故其占为勿用取女彖传柔遇刚谓柔为主而遇刚也柔为主而遇刚是隂陵阳也邪干正也若阳倡隂和如天地相遇天气下降地气上升羣生化育品物章明遇之最善者也即以卦才言之九五刚健得中且正遇物以中正之道此天下之所利见而惟恐不遇者也隂阳之道自其争胜者言则隂为阳害而不可姤自其配合者言则阳为隂倡而不可不姤惟阳为倡而姤隂故隂不能为害而姤阳此姤之时义不可不知也】
　　象曰天下有风姤后以施命诰四方
　　【程传风行天下无所不周为君后者观其周徧之象以施其命令周诰四方也风行地上与天下有风皆为周徧庻物之象而行于地上徧触万物则为观经歴观省之象也行于天下周徧四方则为姤施命令之象也】
　　【谨按巽为申命姤大巽也大号涣而风行草偃即传所谓刚遇中正而天下行也○又按姤为五月之卦月令夏至之日施命诰四方宣布以防微隂也复象先王以至日闭闗安静以飬彻阳也】
　　初六系于金柅贞吉有攸往见凶羸豕孚蹢躅○象曰系于金柅柔道牵也
　　【夲义柅所以止车以金为之其刚可知一隂始生静正则吉往进则凶故以二义戒小人使不害于君子则有吉而无凶然其势不可止也故以羸豕蹢躅晓君子使深为之备云】
　　【谨按一隂始生其势渐长制之当于其微而未盛之时初制于二犹豕之系于金柅柅木之坚者其色黄故谓金九二阳刚柅象得中金象系之者禁其往也守贞而不往则吉往则凶立见矣豕性隂躁虽羸弱未及强盛而志在消阳系之虽固而不能禁其蹢躅蹢躅谓前后踶趹孚信也其志固然制之不可不力也象曰柔道牵谓不可不牵制之】
　　九二包有鱼无咎不利賔○象曰包有鱼义不及賔也【谨按九二以刚居柔得中制隂有道初虽跳踯不能出其范围故曰包有鱼谓能包而有之也不利賔谓不可使他遇以义制之使専一也】
　　九三臀无肤其行次且厉无大咎○象曰其行次且行未牵也
　　【谨按九三过刚不中欲下而就隂危矣幸而其行不前不致为隂柔所牵可以无咎也】
　　九四包无鱼起凶○象曰无鱼之凶逺民也
　　【谨按曰不中正虽与初应不能包而有之是鱼其所夲有以不能包而亡之也自六言之为鱼自初言之为民无鱼是无民也故曰起凶谓凶从此起也】
　　九五以杞包瓜含章有陨自天○象曰九五含章中正也有陨自天志不舍命也
　　【林希元曰含章不是全无所事是用意周宻不动声色而自有以消患于方萌也】
　　【谨按二之包制之也五之包覆之也如杞木高大枝叶繁盛瓜生其下亦覆于其下已耳含章有陨自天申言以杞包瓜之义九五居高临下垂裳端拱不动声色而德辉所被隂邪自消盖福自天降非庆赏刑威之所致也坤卦含章含其章也此言含章含而章也即传所云品物咸章也有陨自天所谓天下大行也象曰志不舍命谓念念不违天命命亦自我造也】
　　上九姤其角吝无咎○象曰姤其角上穷吝也
　　【夲义角刚乎上者也上九以刚居上而无位不得其遇故其象占与九三类】
　　【谨按上与隂逺不能制隂然非其事任故无咎象曰上穷吝也所谓处之穷身在事外律以君子济世之义为可吝也】
　　萃【坤下兑上】
　　萃亨王假有庙利见大人亨利贞用大牲吉利有攸往○彖曰萃聚也顺以説刚中而应故聚也○王假有庙致孝享也利见大人亨聚以正也用大牲吉利有攸往顺天命也○观其所聚而天地万物之情可见矣【谨按为卦上兑下坤兑説也坤顺也説而顺复刚中而应卦之所以名萃也萃亨亨字冐下二段亨利贞紧承利见大人九五阳刚居尊为一卦之主王者之象亦大人之象也王者有宗庙所以妥祖宗之灵合万国之欢也王者至扵庙中得萃天下之道矣圣人作而万物覩大人天下之所归往也人众必有所归而后不涣归非所归则失正而不利不亨若大人者所当见而萃之也至有庙且虚説用大牲正所以致孝享也利见大人言具理当如此有攸往才是往而萃假有庙而用大牲王者之萃天下也大人利见相率以往天下之萃于大人也传曰刚中而应刚中者王者所以萃天下应者天下之萃于大人也天命理也顺即萃也萃者萃于理而已天地万物虽有髙下散殊之分无非一理之所濩布观萃之顺命而天地万物之情可见矣】
　　象曰泽上于地萃君子以除戎器戒不虞
　　【程传泽上于地为萃聚之象君子观萃象以除治戎器用戒备于不虞凡物之萃则有不虞度之事故众聚则有争物聚则有夺大率既聚则多故矣故观萃象而戒也除谓简治也去弊也除而聚之所以戒不虞也】
　　初六有孚不终乃乱乃萃若号一握为笑勿恤往无咎○象曰乃乱乃萃其志乱也
　　【谨按初居最下不能攸往与二同类相比其志固然又与四为正应孚于二者未必不移情于四二见其孚信之不专必拒而逺之二与初之交不终乃萃不专而乱之故也然四比于五终不应初初之柔弱亦必不能上达是萃以不专而两失之矣为初计惟有自悔自艾痛哭流涕以求聚于二庻相逢握手破愁为欢何恤之有握谓援手二爻所谓引是也往者二引初而往六二引吉无咎初六为二引亦无咎】
　　六二引吉无咎孚乃利用禴○象曰引吉无咎中未变也
　　【谨按下卦三隂同体初与三不能自达而比于二二能引之使萃于五则吉而无咎矣孚诚信也六二虚中无私以应九五孚矣孚乃利用禴禴薄祭也谓澹泊寜静谨守臣莭无智名无勇功犹夏时禴祭致敬而不备物也六二隂柔无为近于用禴然为国得人而有好贤下士之名即不可谓禴也用禴必夲于孚不孚而禴即澹泊寜静无非矫饰如交神明者不诚不敬丰啬皆虚文耳然不孚固不能禴而孚者亦未必尽能用禴人臣体国公忠而形迹之间偶失检防致唘疑衅者不少矣孚者二之所自有圣人恐其形迹之或疏也故以用禴勉之象曰中未变者孚之至也以中为孚变则孚而乱矣】
　　六三萃如嗟如无攸利往无咎小吝○象曰往无咎上巽也
　　【谨按六三隂柔不中不正上无应与欲萃不得而嗟嗟犹号也无攸利谓三之才力不能自达往谓丅比于二二引之则可以往而无咎也三位二上不能自往而待引于二是则可吝耳象曰上巽也谓三在二上能巽顺乎二三与四五互巽故不言顺而言巽】
　　九四大吉无咎○象曰大吉无咎位不当也
　　【谨按二爻引字为句此爻大字为句隂小故二爻言禴阳大故四爻言大卦辞用大牲四之谓也阳刚之才五所用以萃天下者也然四处近君之位阳居隂为不正才大而居之以不正势必专主专民为君国大患故必能孚诚恭顺以致吉乃可免于咎也二四俱言吉无咎二之引近于树党四之大近于专权党与专皆凶不党不専则吉也】
　　九五萃有位无咎匪孚元永贞悔亡○象曰萃有位志未光也
　　【谨按九五阳刚居尊有其位矣当萃之时而冇位位固天下之所萃也不尊不信非位无以萃然萃徒以位萃匪孚也暴秦以力服天下不旋踵而亡匪孚而悔也必有元永贞之德而后悔亡元干德永贞坤德德合乾坤则刚中而应无思不服矣象传志未光谓匪孚】
　　上六赍咨涕洟无咎○象曰赍咨涕洟未安上也【谨按上以隂柔处卦之终在五之外不得所萃孤臣孽子君门万里无由自达危惧不安于心而咨嗟涕涙比初之号三之嗟其怨艾恳切更有甚焉故无咎也】
　　升【巽下坤上】
　　升元亨用见大人勿恤南征吉○彖曰柔以时升○巽而顺刚中而应是以大亨○用见大人勿恤有庆也南征吉志行也
　　【谨按为卦上坤下巽木生地中象木之质柔巽又木之柔者也卦除二三两阳爻外余皆柔爻初在下木夲象四五枝榦象自初而达于四升矣又达于五升无可升矣五爻辞曰升阶阶以渐而高升者循级而上级尽而止故曰柔以时升卦德上顺下巽九而刚得中而与五应巽而顺刚中而应大亨之道也大人即九二凡卦以柔为主者必辅之以刚非刚则柔不能行用见大人则有福庆而进无不吉矣南征吉申上元亨之义谓用大人之见可得元亨而进无不吉也程传云见大人必遂其升遂其升则己之福庆而福庆及物也南人之所向南征谓前进前进则遂其升而得行其志是以吉也】
　　象曰地中生木升君子以顺德积小以高大
　　【谨按木之长而上其性然也顺之则升屈抑之则不升矣君子之修德也勿忘勿助顺之谓也】
　　初六允升大吉○象曰允升大吉上合志也
　　【谨按初居下卦之下为巽之主木之根也木之升长由于根然非得阳和之滋则生意竭矣初比于二二以刚中之德上应于君当升之任者也初与同体共有前进之志两心相信信而同升其吉大矣】
　　九二孚乃利用禴无咎○象曰九二之孚有喜也【谨按九二卦辞所谓大人也刚中而应其志孚矣孚乃利用禴与萃二爻同以阳刚之才事仁柔之主必小心寅畏谨之又谨约之又约而后疑谤息而上下之交益固孚以行禴愈禴则愈孚矣此圣人之勉九二较萃之六二为更切焉不言吉者免咎即是大吉故曰九二之孚有喜也】
　　九三升虚邑○象曰升虚邑无所疑也
　　【夲义阳实隂虚而坤有国邑之象九三以阳刚当升时而进临于坤故其象占如此】
　　【谨按九三以阳居阳勇于进者也象曰无所疑谓进而无所疑畏也不言无咎吉未可知也】
　　六四王用亨于岐山吉无咎○象曰王用亨于岐山顺事也
　　【谨按六四以柔居柔位居坤巽之间上顺君下顺民顺之至矣王用亨于岐山使之主祭而百神享也顺理而事君孚而神格此六四之以时升升以顺也】
　　六五贞吉升阶○象曰贞吉升阶大得志也
