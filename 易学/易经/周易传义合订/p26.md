<!-- { "loadSidebar": true } -->
　　【谨按渐渐进也止扵下而巽扵上为不遽进之义进以渐则无往不吉女归其大焉者也然又利扵贞正渐而不正如女归年不齐徳不符虽以渐而未必吉也卦自否来六上居四九下居三彖传曰进得位进谓六四一爻得位谓中间四爻一柔进而诸爻之位皆得故曰往有功往即进也得位释贞往有功释利进以正二句以人事言刚得中谓九五一爻止而巽以卦徳言惟刚乃能有为非刚得中柔虽得位终不能往而有功刚得中而非有巽止之徳则又失之太刚亦不能有功此二段补足上文释利贞之义】
　　象曰山上有木渐君子以居贤德善俗
　　【本义二者皆当以渐而进】
　　【谨按勿忘勿助深造以道居德也渐仁摩义久道化成善俗也善俗必先居德自新以新民也】
　　初六鸿渐于干小子厉有言无咎○象曰小子之厉义无咎也
　　【本义干水涯也始进于下未得所安而上复无应故其象如此而其占则为小子厉虽有言而于义则无咎也】
　　【程传诸爻皆取鸿象鸿之为物至有时而羣有序不失其时序乃为渐也】
　　【谨按鸿水鸟干水涯也水鸟渐于水涯进犹不进也艮为小子初爻小之小者也才弱无援故厉厉危惧也有言谓小子畏而不进人或有讥笑之者然能知畏则义无咎也二三四互坎初在二下干象】
　　六二鸿渐于磐饮食衎衎吉○象曰饮食衎衎不素饱也
　　【程传二居中得正上应扵五进之安裕者也但居渐故进不速磐石之安平者江河之滨所有象进之安自干之磐又渐进也二与九五之君以中正之道相应其进之安固平易莫加焉故其饮食和乐衎衎然吉可知也】
　　【谨按六二中正进以其渐故饮食衎衎诗所谓自公退食委蛇委蛇是也若躁急妄进虽食不暇咽亦素餐耳磐石安而固六二中正磐象】
　　九三鸿渐于陆夫征不复妇孕不育凶利御寇○象曰夫征不复离羣丑也妇孕不育失其道也利用御寇顺相保也
　　【程传平髙曰陆平原也三在下卦之上进至扵陆也阳上进者也居渐之时志将渐进而上无应援当守正以俟时安处平地则得渐之道若或不能自守欲有所牵志有所就则失渐之道四隂在上而密比阳所説也三阳在下而相亲隂所从也二爻相比而无应相比则相亲而易合无应则无适而相求故为之戒夫阳也夫谓三三若不守正而与四合是知征而不知复征行也复反也不复谓不反顾义理妇谓四若以不正而合则虽孕而不育盖非其道也如是则凶也三之所利在扵御寇非理而至者寇也守正以闲邪所谓御寇也不能御寇则自失而凶矣】
　　【谨按夫谓三妇谓四九自否之四来居三离其干之羣类而以刚下柔若不守正而与四合是知征而不知复为可丑也六自三往居四以柔乘刚若以不正而合则失隂阳倡随之道虽孕亦不育也若此者皆为情欲所牵之故情欲即寇也九三能以其阳刚断此情欲则顺乎理而自守不失即可保四使无失也故彖传曰顺相保渐陆与夫征各为一象五爻亦然髙平曰陆三在下卦之上髙象九一竒横互乎象卦变三四互易夫征不复妇孕不育象】
　　六四鸿渐于木或得其桷无咎○象曰或得其桷顺以巽也
　　【程传当渐之时四以隂柔进据刚阳之上阳刚而上进岂能安处隂柔之下故四之处非安地如鸿之进于木也木渐髙矣而有不安之象鸿趾连不能握枝故不木栖桷横平之柯唯平柯之上乃能安处谓四之处本危或能自得安宁之道则无咎也如鸿之扵木本不安或得平柯而处之则安也四居正而巽顺宜无咎者也必以得失言者因得失以明其义也】
　　【谨按四为巽主木象以隂居隂位得其正桷象或者以此之故可以无咎也或云者庶防之辞象传顺以巽即是无咎】
　　九五鸿渐于陵妇三嵗不孕终莫之胜吉○象曰终莫之胜吉得所愿也
　　【程传陵髙阜也鸿之所止最髙处也象君之位虽得尊位然渐之时其道之行固亦非遽与二为正应而中正之德同乃隔于三四三比二四比五皆隔其交者也未能即合故三嵗不孕然中正之道有必亨之理不正岂能隔害之故终莫之能胜但其合有渐耳终得其吉也以不正而敌中正一时之为耳久其能胜乎】
　　【谨按始离而终合合以渐也五为尊位陵象】
　　上九鸿渐于陆其羽可用为仪吉○象曰其羽可用为仪吉不可乱也
　　【谨按旧本以陆为逵固未当或谓既渐于陵复渐于陆进而又退渐之至也其説亦未足信愚意六爻渐字只当进字干磐木陆陵各就本爻取象非谓干进于磐磐进于陆也三上俱阳爻在一卦之上故同取陆象陆为人所往来之处三过刚而妄进不免矰缴之伤上无位又以阳居隂忘机之鸟也故翺翔自如仪谓飞翔可观在人则亮节清风顽廉懦立亦一代之光也象传不可乱谓飞翔整暇泰然自若不可摇动虽専释本爻然各义俱该女归之吉吉以此也】
　　归妹【兑下震上】
　　归妹征凶无攸利○彖曰归妹天地之大义也天地不交而万物不兴归妹人之终始也○説以动所归妹也○征凶位不当也无攸利柔乘刚也
　　【谨按上震下兑兑少女故曰妹妹对姊言归往也彼不来而此往兑下于震也归者妹归不以时也妹归不以礼也惟汲汲于归而不待时故归不以礼两意一义也男女人之大伦所以继续终始也归妹之征凶无攸利以位不当而柔乘刚之故盖动于情欲之私则滛邪无所不至以説而动是以男牵而失刚女艺而失顺动不以正而夫妇之伦渎欲吉而利不可得矣传虽逐句注释其实意义一串卦自泰来三四互易爻爻失位三柔乘二五柔乘四上与初虽正然隂上刚下亦失上下之序故曰乘刚曰位不当至六爻系辞各就本爻起义不取上下卦相应以六爻皆妹象也下卦已归之妹上卦未归之妹初之以姊取在下之义下斯贱矣故虽贤女而归以姊上之无实取在上之义上则穷极无所归往故有昬约而不终九居二得中正室也然以阳居隂所处之位不称贤女不得于狂夫而见弃谷风终风之类是也六三失德人莫之取反归以姊又不如初之恒德相承矣九自泰之三上扵四家本微贱髙自位置不轻以身许人择而愆期者也愆期亦取不正之象求我庶士卒不相值也迟归有时是慰藉劝勉之辞六五居亦失位不正然归妹之五以不正为正者也凡男必先于女而王姬则女先于男王姬下降同姓诸侯主之以尊降卑位本不匹也】
　　象曰泽上有雷归妹君子以永终知敝
　　【谨按事必有始而后有终无始则敝敝则不终矣】
　　初九归妹以娣跛能履征吉○象曰归妹以娣以恒也跛能履吉相承也
　　【谨按初九居下而上无应其象为娣犹人之跛而不能正行也然阳刚为女子之贤徳跛也而能履焉履亦取在下之象虽不能行逺尚能履步所以然者以不失恒徳故能顺承女君而成内助】
　　九二眇能视利幽人之贞○象曰利幽人之贞未变常也
　　【谨按九二中矣而未正所遇不淑眇之象也夫妇为比目鱼妇为夫所弃则眇矣犹能视者阳刚得中为能抱道守贞虽中心是悼而德音莫违此幽人之贞不以穷困变其志节者利何如之】
　　六三归妹以须反归以娣○象曰归妹以须未当也【谨按六三在下卦之上本非贱者以不中不正为説之主而上无正应乃待归而人莫之娶者也当反退于下求为娣媵则可也须与四爻愆期等四迟归有时三则终无归日矣故教以退处于娣此传义解也又一説六自泰之四爻下居三在泰为坤之下体女之贱者也居三不正又为説主在上下二卦之间传所谓説以动者此也从坤下体而来是归妹以须也须者女奴之称其归也不在娣侄之列以须从妹非归于夫也及其既归容説取怜俨然抱衾禂而在公贵宠亚于女君须也而娣矣然终以隂柔不当其位不免于反归反归大归也妇人以母家为归宗须往而娣归往不得竝于绿衣之小星反不得比于荼苦之弃妇爻之不善无过于此不言凶者凶不足道也上爻之承筐无实乃有婚约而不终者三爻之反归乃已婚而不终者上为上卦之终三为下卦之终传云归妹人之终始终始者终而复始之谓三上二爻终而已矣无复有始而上又全卦之终故为尤凶但三之凶自取上则天实为之也此説亦通】
　　九四归妹愆期迟归有时○象曰愆期之志有待而行也
　　【谨按四过乎中矣九自秦之三往居四阳居隂究不当位愆期之象也】
　　六五帝乙归妹其君之袂不如其娣之袂良月防朢吉○象曰帝乙归妹不如其娣之袂良也其位在中以贵行也
　　【谨按六五隂柔居尊又坤体帝乙妹也帝妹尊矣而能柔顺谦逊不务华饰女徳之盛者也】
　　上六女承筐无实士刲羊无血无攸利○象曰上六无实承虚筐也
　　【谨按曰女曰士未成夫妇也卦言归妹重在女女承筐无实故士刲羊无血占辞与卦辞同归妹之凶上其最也】














　　周易传义合订卷八
<经部,易类,周易传义合订>
　　钦定四库全书
　　周易传义合订卷九
　　大学士朱轼撰
　　下经四
　　丰【离下震上】
　　丰亨王假之勿忧宜日中○彖曰丰大也明以动故丰○王假之尚大也勿忧宜日中宜照天下也○日中则昃月盈则食天地盈虚与时消息而况于人乎况于鬼神乎
　　【谨按传以卦徳释卦名而亨之义已见丰未有不亨者也然明动二徳善用之则为明作有功不善用之则为喜功好大丰之取义有盈满意有障蔽意惟其盈满是以障蔽也汉高惠文景重熙絫洽至武帝以明断之资狭小汉制震奋有为拓土开疆长驾远驭大则大矣而汉业之衰实由于此是故丰有亨道亦有忧道王者假至于此如日既中去昃不远矣然而犹未昃也能持盈保泰使常如日中则明无不照而亨可常保何用忧为彖传尚大也三字释王假之并起下释勿忧宜日中意日中则昃云云又极言理数之必然以示警】
　　象曰雷电皆至丰君子以折狱致刑
　　【谨按不曰用刑而曰致刑者情有重轻罪分大小各致于其所而不紊斯折狱之善道也】
　　初九遇其配主虽旬无咎往有尚○象曰虽旬无咎过旬灾也
　　【谨按初九阳刚得正而居离体光明正大之才也处丰之初如日方升有进无退时也又四自泰二上为震主当其在二初所比也故曰配主自往居四而初失所比矣然初应四者也如失而复防故曰遇以初之才初之时遇震动有为之四相资为理兴废举敝振纲肃纪事事谋其万全规模制度必有垂之永久而无弊者矣故曰虽旬无咎往有尚旬十也十者数之终也取象六爻自初歴四至上而周又转而至初则为七至四则为旬虽旬无咎谓不但有始有终即时防再更尚复可延此往而有为之所以可尚也以时言之六十年周一甲子三十年为一世两世犹卦之重也六十年为六甲前三甲与后三甲相应一甲甲子四甲甲午子午对也二甲甲戌五甲甲辰辰戌对也犹六爻初应四二应五三应上也故六十年中前三十年与后三十年有别前六十年与后六十年又别盈虚消息之道然也人定胜天可使六十年全盛即更歴一世至于百年虽不如前此之盛亦可苟幸无咎过此以往则不可保矣○又按分日为旬寅一卯二辰三巳四午五正日中也未六申七酉八戌九则日入而昏矣旬无咎光华复旦之象也全卦之义于初爻发之终由于始也又丰卦初变则为小过尚大而不为小初阳之功也】
　　六二丰其蔀日中见斗往得疑疾有孚发若吉○象曰有孚发若信以发志也
