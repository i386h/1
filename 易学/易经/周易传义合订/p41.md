<!-- { "loadSidebar": true } -->
　　【程子上下篇义曰乾坤天地之道隂阳之本故为上篇之首坎离隂阳之成质故为上篇之终咸恒夫妇之道生育之本故为下篇之首未济坎离之合既济坎离之交合而交则生物隂阳之成功也故为下篇之终二篇之卦既分而后推其义以为之次序卦是也卦之分则以隂阳阳盛者居上隂盛者居下所谓盛者或以卦或以爻卦与爻取义有不同如剥以卦言则隂长阳剥也以爻言则阳极于上又一阳为众隂主也如大壮以卦言则阳长而壮以爻言则隂盛于上用各于其所不相害也干父也莫亢焉坤母也非干无与为敌也故卦有干者居上篇有坤者居下篇而复阳生临阳长观阳盛剥阳极则虽有坤而居上姤隂生遯隂长大壮隂盛夬隂极则虽有干而居下其余有干者皆在上篇泰否需讼小畜履同人大有无妄大畜也有坤而在上篇皆一阳之卦也卦五隂而一阳则一阳为之主故一阳之卦皆在上篇师谦豫比复剥也其余有坤者皆在下篇晋明夷萃升也卦一隂五阳者皆有干也又阳众而盛也虽众阳説于一隂説之而已非如一阳为众隂主也王弼云一隂为之主非也故一隂之卦皆在上篇小畜履同人大有也卦二阳者有坤则居下篇小过虽无坤隂过之卦也亦在下篇其余二阳之卦皆一阳生于下而达扵上又二体皆阳阳之盛也皆在上篇屯蒙颐习坎也阳生扵下谓震坎在下震生扵下也坎始扵中也逹于上谓一阳至上或得正位生于下而上达阳畅之盛也阳生于下而不达扵上又隂众而阳寡复失正位阳之弱也震也解也上有阳而下无阳无本也艮也蹇也震坎艮以卦言则阳也以爻言则皆始变防也而震之上艮之下无阳坎则阳陷皆非盛也惟习坎则阳上达矣故为盛卦二隂者有干则阳盛可知需讼大畜无妄也无干而为盛者大过也离也大过阳盛于中上下之隂弱矣阳居上下则纲纪于隂颐是也隂居上下不能主制于阳而反弱也必上下各二隂中惟两阳然后为胜小过是也大过小过之名可见也离则二体上下皆阳隂实丽焉阳之盛也其余二隂之卦二体俱隂隂盛也皆在下篇家人睽革鼎巽兑中孚也卦三隂三阳者敌也则以义为胜隂阳尊卑之义男女长少之序天地之大经也阳少扵隂而居上则为胜蛊少阳居长隂上贲少男在中女上皆阳盛也坎虽阳卦而阳为隂所陷溺也又与隂卦重隂盛也故隂阳敌而有坎者皆在下篇困井涣节既济未济也或曰一体有坎尚为阳陷二体皆坎反为阳盛何也曰一体有坎阳为隂所陷又重于隂也二体皆坎阳生扵下而达于上又二体皆阳可谓盛矣男在女上乃理之常未为盛也若失正位而隂反居尊则弱也故恒损归妹丰皆在下篇女居男工隂之胜也凡女居上者皆在下篇咸益渐旅困涣未济也唯随与噬嗑则男下女非女胜男也故随之彖曰刚来而下柔噬嗑彖曰柔得中而上行长阳非少隂可敌以长男下中少女故为下之若长少敌势力侔则隂在上为陵阳在下为弱咸益之类是也咸亦有下女之象非以长下少也乃二少相感以相与所以致陵也故有利贞之戒困虽女少扵男乃阳陷而为隂揜无相下之义也小过二阳居四隂之中则为隂盛中孚二隂居四阳之中而不为阳盛何也曰阳体实中孚中虚也然则颐中四隂不为虚乎曰颐二体皆阳卦而本末皆阳盛之至也中孚二体皆隂卦上下各二阳不成本末之象以其中虚故为中孚隂盛可知矣】
　　【孔氏曰韩康伯云序卦之所明非易之蕴也盖因卦之次托象以明义今验六十四卦二二相耦非覆即变覆者表里视之遂成两卦屯蒙需讼师比之类是也变者反覆惟成一卦则变以对之乾坤坎离大过颐中孚小过之类是也且圣人本定先后若元用孔子序卦之意则不应非覆即变然则康伯所云因卦之次托象以明义盖不虚矣】
　　【谨按易之义蕴深而取类广朱子所谓事事夹杂在里面是也即如六十四卦之序文王分上下两篇先后次第在文王自有取义未必尽如孔子所云在孔子亦第随举其一以见凡例非谓序卦之义尽于是也不但序卦文之系卦周公之系爻孔子之作十传亦各有取义文自为文之易周孔自为周孔之易三圣人之书不必尽合也易不必尽于三书三书之外不必无易也宋儒之言理汉儒之言象以及杨子之法言焦氏之卦气京氏之灾异下逮管辂郭璞之数所言醇杂不一莫非六十四卦之所蕴蓄也】
　　杂卦传
　　干刚坤柔比乐师忧
　　【朱氏曰比得位而众比之故乐师犯难而众从之故忧忧乐以天下也】
　　临观之义或与或求
　　【本义以我临物曰与物来观我曰求或曰二卦互有与求之义】
　　【谨按以临临观与也观来观临求也观为临观予也临来临观求也故曰或与或求】
　　屯见而不失其居蒙杂而着
　　【本义屯震遇坎震动故见坎险不行也蒙坎遇艮坎幽昧艮光眀也或曰屯以初言蒙以二言蘓氏曰君子以经纶故曰见盘桓利居贞故曰不失其居蒙以养正蒙正未分故曰杂童明故曰着谨按见与着对不失其居与杂对屯者守其故蒙者弃其故也】
　　震起也艮止也损益盛衰之始也
　　【俞氏曰损益盖未至于盛衰而盛衰自此始也】
　　【钱氏曰损益否泰为盛衰反覆之介易所最重者也杂卦于他卦分举而损益否泰则合举之以明盛衰之无常反覆之甚速也周易自乾坤至否泰十二卦自咸恒至损益十二卦此除乾坤外自比师至损益十卦自咸恒至泰否十卦】
　　大畜时也无妄灾也
　　【本义止健者时有适然无妄而灾自外至】
　　【郭氏曰君子藏噐于身待时而动然则多识前言往行以畜其徳亦以待时也无妄之谓灾其余自作孽而已故无妄匪正有眚】
　　【谨按无妄自有灾灾然后见无妄详见无妄卦时与灾对得时则亨而无眚也】
　　萃聚而升不来也谦轻而豫怠也
　　【柴氏曰谦者视已若甚轻豫则有满盈之志而怠矣】
　　【张氏曰萃有聚而尚往之义升有往而不反之义】
　　噬嗑食也贲无色也
　　【本义白受采】
　　【谨按噬嗑之食酒太羮之味也与无色之贲对】
　　兑见而巽伏也
　　【本义兑隂外见巽隂内伏】
　　随无故也蛊则饬也
　　【谨按随所当随不必故旧】
　　【俞氏曰随人则忘旧蛊则饬而新也】
　　剥烂也复反也
　　【项氏曰剥烂尽复反生也凡果烂而仁生物烂而蛊生木叶烂而根生粪壤烂而苗生皆剥复之理也】
　　晋昼也明夷诛也
　　【虞氏曰离日在上故昼也明入地中故诛也】
　　【谨按画明也诛伤明也】
　　井通而困相遇也
　　【本义刚柔相遇而刚见揜也】
　　【谨按穷通有时井之通井之时困之穷困之时也君子随遇而安可耳】
　　咸速也恒久也
　　【谨按咸无心不期然而然速也恒用力无时不然久也】
　　涣离也节止也解缓也蹇难也睽外也家人内也否泰反其类也
　　【虞氏曰涣散故离节制度数故止】
　　【徐氏曰外犹言外之也非内外之外以情之亲疏为内外也】
　　【谨按缓与急对难急也缓之则解矣】
　　大壮则止遯则退也
　　【本义止谓不进】
　　【郭氏曰壮不知止小人之壮也君子之壮则有止遯之退大壮之止则克己之道】
　　大有众也同人亲也革去故也鼎取新也小过过也中孚信也丰多故也亲寡旅也
　　【潘氏曰物盛则多故旅寓则寡亲】
　　【谨按丰盛之时非亲亦亲旅则谓他人昆亦莫我闻矣】
　　离上而坎下也
　　【本义火炎上水润下】
　　小畜寡也履不处也
　　【本义不处行进之义】
　　【谨按寡弱也以小畜大力弱而不能聚也处止也小畜上爻曰既雨既处于小畜曰寡戒之也于履曰不处勉之也】
　　需不进也讼不亲也
　　【谨按进者进而就也不进则相违矣在需则喜其不进在讼则戒其相违也】
　　大过颠也姤遇也柔遇刚也渐女归待男行也颐养正也既济定也归妺女之终也未济男之穷也夬决也刚决柔也君子道长小人道忧也
　　【本义自大过以下卦不反对或疑其错简今以韵协之又似非误未详何义】
　　【胡氏曰本义谓自大过以下或疑其错简以韵协之又似非误愚窃以为杂物撰徳非其中爻不备此盖指中四爻互体而言也先天图之左互复颐既济家人归妺睽夬干八卦右互姤大过未济解渐蹇剥坤八卦此则于右取姤大过未济渐四卦于左取颐既济归妺夬四卦各举其半可兼其余矣始于干终于夬夬之一隂决尽则为干也】
　　【谨按大过顚也颐养正也姤遇也夬决也渐女待男行始也归妺女之终也归妺女先男本不能有终传曰女之终谓卦意眀女归之贵有终也既济定也未济穷也八卦何尝不反对但文法参差耳似可无庸凿求也】









　　周易传义合订卷十二
