<!-- { "loadSidebar": true } -->
　　干为天为圜为君为父为玉为金为寒为氷为大赤为良马为老马为瘠马为駮马为木果
　　【本义荀九家此下有为龙为直为衣为言】
　　【孔氏颖达曰此一节广明乾象干既为天天动运转故为圜为君为父取其尊道而为万物之始也为玉为金取其刚之清明也为寒为氷取其西北寒氷之地也为大赤取其盛阳之色也为良马取其行健之善也老马取其行健之久也瘠马取其行健之甚瘠马骨多也駮马有牙如锯能食虎豹取其至健也为木果取其果实着木有似星之着天也】
　　坤为地为母为布为釡为吝啬为均为子母牛为大舆为文为众为柄其于地也为黒
　　【本义荀九家有为牝为迷为方为囊为裳为黄为帛为浆】
　　【孔氏颖达曰此一节广明坤象坤既为地地受任生育故为母也为布取其广载也为釜取其化生成熟也为吝啬取其生物不转移也为均以其地道平均也为子母牛取其多蕃育而顺之也为大舆取其载万物也为文取其万物之色杂也为众取其载物非一也为柄取其生物之本也为黒取其极隂之色也】
　　震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜
　　【本义荀九家有为玉为鹄为鼔】
　　【孔氏颖达曰此一节广明震象为黄取其相杂而成苍色也为旉取其春时气至草木皆吐旉布而生也为大涂取其万物之所生也为长子震为长子也为决躁取其刚动也为苍筤竹竹初生色苍也为萑苇竹之类也其于马也为善鸣取雷声之逺闻也为馵足马后足白为馵取其动而见也为作足取其动而行健也为的颡白额为的颡亦取动而见也其于稼也为反生取其始生戴甲而出也其究为健极于震动则为健也为蕃鲜取其春时草木蕃育而鲜明】
　　巽为木为风为长女为绳直为工为白为长为髙为进退为不果为臭其于人也为寡髪为广颡为多白眼为近利市三倍其究为躁卦
　　【本义荀九家有为杨为鹳】
　　【孔氏颖达曰此一节广明巽象巽为木木可以輮曲直巽顺之谓也为绳直取其号令齐物也为工亦取绳直之类为白取其洁也为长取其风行之逺也为髙取其木生而上也为进退取其风性前却为不果亦进退之义也为臭取其风所发也为寡髪风落树之华叶则在树者稀疎如人之少髪为广颡额濶发寡少之义为多白眼取躁人之眼其色多白也为近利取躁人之情多近于利也市三倍取其木生蕃盛于市则三倍之利也其究为躁卦取其风之势极于躁急也】
　　坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心
　　【本义荀九家有为宫为律为可为栋为丛棘为狐为蒺蔾为桎梏】
　　【孔氏颖达曰此一节广明坎象坎为水取其北方之行也为沟渎取其水行无所不通也为隐伏取其水藏地中也为矫輮使曲者直为矫使直者曲为輮水流曲直故为矫輮也为弓轮弓者激矢如水激射也轮者运行如水行也为加忧取其忧险难也为心病忧险难故心病也为耳痛坎为劳卦听劳则耳痛也为血卦人之有血犹地冇水也为赤亦取血之色其于马也为美脊取其阳在中也为亟心亟急也取其中坚内动也为下首取其水流向下也为薄蹄取其水流迫地而行也为曳取其水磨地而行也其于舆也为多眚取其表里有隂力弱不能重载也为通取其行有孔穴也为月月是水之精也为盗取水行濳窃也其于木也为坚多心取其刚在内也】
　　离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为其于木也为科上槁
　　【本义荀九家有为牝牛】
　　【孔氏颖达曰此一节广明离象离为火取南方之行也为日月是火精也为电火之类也为中女离为中女为甲胄取其刚在外也为戈兵取其以刚自捍也其于人也为大腹取其怀隂气也为乾卦取其日所烜也为鼈为蟹为蠃为蚌为皆取刚在外也其于木也为科上槁科空也隂在内为空木既空中上必枯槁也】
　　艮为山为径路为小石为门阙为果蓏为阍寺为指为狗为鼠为黔喙之属其于木也为坚多节
　　【本义荀九家有为鼻为虎为狐】
　　【孔氏颖达曰此一节广眀艮象艮为山取隂在下为止阳在上为髙故艮象山也为径路取其山路有防道也为小石取其艮为山又为阳卦之小者也为门阙取其崇髙也为果蓏木实为果草实为蓏取其出于山谷之中也为阍寺取其禁止人也为指取其执止物也为狗为鼠取其皆止人家也为黔喙之属取其山居之兽也其于木也为坚多节取其坚凝故多节也】
　　兑为泽为少女为巫为口舌为毁折为附决其于地也为刚卤为妾为羊
　　【本义荀九家有为常为辅颊】
　　【孔氏颖达曰此一节广眀兑象兑为泽取其隂卦之小地类卑也为少女兑为少女也为巫取其口舌之官也为口舌取西方于五事而言也为毁折为附决兑西方之卦取秋物成熟槀秆之属则毁折也果蓏之属则附决也其于地也为刚卤取水泽所停则咸卤也为妾取少女従姊为娣也】
　　【谨按易之取类也大孔子特随举言之非必八卦之象尽于此也所取之象有显而易见者亦有隐而难眀者先儒注释甚多今姑存孔疏亦未见其尽有合也】
　　序卦传
　　有天地然后万物生焉盈天地之间者唯万物故受之以屯屯者盈也
　　【项氏曰屯不训盈也当屯之时刚柔始交天地絪緼雷雨动荡见其气之充塞也是以谓之盈尔故谓之盈者其气也谓之物之始生者其时也谓之难者其事也若屯之训纷纭盘错之义云尔】
　　屯者物之始生也物生必蒙故受之以蒙蒙者蒙也物之稺也物稺不可不养也故受之以需需者饮食之道也饮食必有讼故受之以讼
　　【朱氏曰饮食必有讼干糇以愆豕酒生祸有血气者必有争心故次之以讼】
　　讼必有众起故受之以师师者众也众必有所比故受之以比比者比也
　　比必有所畜故受之以小畜物畜然后有礼故受之以履履而泰然后安故受之以泰
　　【谨按比而无以畜之则杂而乱先王制礼所以齐不齐也履非礼也舎礼则身无所措故以履为礼】
　　泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫
　　豫必有随故受之以随以喜随人者必有事故受之以蛊蛊者事也有事而后可大故受之以临临者大也
　　【谨按我随人人亦随我同心协力而事可济矣】
　　物大然后可观故受之以观可观而后有所合故受之以噬嗑嗑者合也物不可以苟合而已故受之以贲贲者饰也致饰然后亨则尽矣故受之以剥剥者剥也【谨按百拜以合宾主六礼以合夫妇匪是则渎矣文饰者忠信之薄文过而蔑其质是以剥也】
　　物不可以终尽剥竆上反下故受之以复复则不妄矣故受之以无妄有无妄然后可畜故受之以大畜
　　【谨按刚健笃实无妄也光辉日新徳之畜而盛也】
　　物畜然后可养故受之以颐颐者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也
　　【畜然后可养犹孟子所谓集义以养气也匪是则馁矣故曰不养则不可动】
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不久也故受之以恒恒者久也
　　物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人
　　【谨按遯退也遯而壮退者进矣不可以终壮谓不徒壮而已】
　　家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也
　　【谨按缓取散缓之义亦取寛缓之义治蹇如治乱丝急之则乱者愈乱矣缓云者艰难委折不取效于旦夕冒小害以收大利忍小忿以圗大功缓也必有失也失卽是损损而后可益也益不已而决言多而防溃也决则散散则复萃遇在夬与萃之闲】
　　物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井
　　井道不可不革故受之以革
　　【朱氏震曰井在下者也井久则秽浊不食治井之道革去其害井者而已】
　　革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也
　　穷大者必失其居故受之以旅旅而无所容故受之以巽巽者入也
　　入而后説之故受之以兑兑者説也説而后散之故受之以涣涣者离也
　　【谨按凡人为学而厌倦思去者由其入之不深也入则极深研几久之而得言忘象得意忘言有鼓舞不能自已者矣散对入言入者入于内散者散于外也孟子深造以道入也自得説也取之左右逢其源散也】
　　物不可以终离故受之以节节而信之故受之以中孚有其信者必行之故受之以小过
　　【发抒者恐其太过必有以节之既已有节则宜信以守之信而硁硁则有过中之患矣】
　　【项氏曰有其信犹书所谓有其善言以此自负而居有之也自恃其信者其行必果而过于中】
　　有过物者必济故受之以旣济物不可穷也故受之以未济终焉
　　【谨按过则济太过则穷既未济皆自过来】
