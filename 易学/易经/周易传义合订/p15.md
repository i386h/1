<!-- { "loadSidebar": true } -->
　　【谨按六四得正所应又正己不胜任求在下之贤而顺从之吉之道也然必下而专求而继斯能得贤人之助以惠养下民而其施光矣○艮虎象四心位乘震动欲逐逐象】
　　六五拂经居贞吉不可涉大川○象曰居贞之吉顺以从上也
　　【本义六五隂柔不正居尊位而不能养人反赖上九之养故其象占如此】
　　【谨按拂经求养于上也居贞尃一无他岐也不可涉川才柔弱也】
　　上九由颐厉吉利涉大川○象曰由颐厉吉大有庆也【本义六五赖上九之养以养人是物由上九以养也位髙任重故厉而吉阳刚在上故利涉川程传上九以刚阳之德居师傅之任六五之君柔顺而从于己赖己之养是当天下之任天下由之以养也以人臣而当是任必常怀危厉则吉也如伊尹周公何尝不忧勤兢畏故得终吉夫以君之才不足而倚赖于己身当天下大任宜竭其才力济天下之艰危成天下之治安故曰利涉大川得君如此之专受任如此之重茍不济天下艰危何足称委遇而谓之贤乎当尽诚竭力而不顾虑然惕厉则不可忘也项氏曰六五上九二爻皆当以小象解之六五之居贞非自守也贞于从上也故曰居贞之吉顺以从上也上九之厉吉非能自吉也得六五之委任而吉也故曰由颐厉吉大有庆也】
　　【谨按上之庆五之庆也上贤者而五养之也上为艮主艮止也颐之道不贵动而贵止故二征凶五居贞吉若上九受委任之重艰难干济不敢告劳然必智深勇沉而后可遗大投艰彼轻躁妄动者一事无成况能任天下之重乎曰厉吉又曰利涉大川谓知其危厉而愼之而后大川可涉也】
　　大过【巽下兑上】
　　大过栋桡利有攸往亨○彖曰大过大者过也○栋桡本末弱也○刚过而中巽而说行利有攸往乃亨○大过之时大矣哉
　　【本义大阳也四阳居中过盛故为大过上下二隂不胜其重故有栋挠之象又以四阳虽过而二五得中内巽外说有可行之道故利有所往而得亨也】
　　【程传隂弱而阳强君子盛而小人衰故利有攸往而亨也】
　　【谨按大过阳过也阳大隂小也四阳在外为中孚在中为大过四隂在内为颐在外为小过圣人内阳外隂之意也阳聚于内而阴摈于外内外本相维系外弱则内不能支此必然之理也今两柔夹持四刚如木之两端受窍两端弱则中挠矣卦有此象故占者必利有攸徃乃亨彖传刚过得中谓过者刚也君子道长小人道消也中对本末言即在中之中不专指二五过而得中如子产治郑孔明治蜀时当用严过而非过也又二柔上主兑兑说也下主巽巽顺也巽而说下加一行字谓行其过行其中也所谓义以为质而礼以行之逊以出之也过不可行中则行矣中而巽说行无不宜矣此所以利有攸往而亨也若过髙激烈而不可行则不免栋桡之凶矣亨于何有大过而亨大过之所以为大也故赞之曰大矣哉蔡氏清曰大过之时非时大过也人当大过之时也以其时事宜于大过也其理正小过所谓过以利贞与时行者也大过二字属人】
　　象曰泽灭木大过君子以独立不惧遯世无闷
　　【程传泽润养于木者也乃至灭没于木则过甚矣故为大过君子观大过之象以立其大过人之行君子所以大过人者以其能独立不惧遯世无闷也天下非之而不顾独立不惧也举世不见知而不悔遯世无闷也如此然后能自守所以为大过人也】
　　【谨按过有二义卦爻所谓过过其行者也大象之谓过过于人者也不惧无闷二句当合防用舍行藏各当其可时中之道也】
　　初六借用白茅无咎○象曰借用白茅柔在下也【本义当大过之时以阴柔居巽下过于畏愼而无咎者也故其象占如此白茅物之洁者】
　　【谨按初六在下为巽主巽为茅为白借承载也初六在下而上载四刚也以一柔而载四刚才薄而任重所以得无咎者取其敬愼也敬愼之意全在用字系传曰茍错诸地而可矣借之用茅愼之至也阳过则竟过矣而必承之以柔亦以柔济刚之道也其有借于柔者大矣象传曰柔在下系传曰愼之至盖过于畏惧过而不过也小过象传曰行过乎恭其此之谓欤】
　　九二枯杨生稊老夫得其女妻无不利○象曰老夫女妻过以相与也
　　【本义阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也】
　　【谨按初六借用白茅九二借之最亲切者也杨阳也大过之阳枯杨也稊根也二比初初在二下杨之稊也枯杨生稊九二比初六象老夫得女妻又枯杨生稊象】
　　九三栋桡凶○象曰栋桡之凶不可以有辅也
　　【本义三四二爻居卦之中栋之象也九三以刚居刚不胜其重故象桡而占凶】
　　【司马氏曰大过刚已过矣止可济之以柔不可济之以刚故大过之时皆以居阴为吉不以得位为美吴氏曰三四居卦之中皆栋象三桡而四隆者三以刚居刚四以刚居柔一也三在下四在上二也三下虚四下实三也】
　　【谨按彖传刚过而中巽而说行刚柔相济之谓也九三太刚九四应柔则又太柔故九三为栋桡之凶九四栋隆又有他吝之戒吴氏所言三者以居刚居柔为重象传不可以有辅谓其自折不可辅也】
　　九四栋隆吉有它吝○象曰栋隆之吉不桡乎下也【本义以阳居阴过而不过故其象隆而占吉然下应初六以柔济之则过于柔矣故又戒以有他则吝也谨按象曰不桡乎下谓栋隆之吉以不应初也若有他则太柔而为下所桡矣】
　　九五枯杨生华老妇得其士夫无咎无誉○象曰枯阳生华何可久也老妇士夫亦可丑也
　　【程传枯杨不生根而生华旋复枯矣安能久乎老妇而得士夫岂能成生育之功亦为可丑也何氏楷曰极盛将枯而又生华以自耗竭不能久矣二以刚居柔初以柔居刚此未甚过者也又在卦初故过以相与可成生育之功五以刚居刚上以柔居柔皆过者也又在卦终故阴阳相比祗以为丑其相反如此】
　　【谨按爻言无咎无誉谓虽无咎亦无誉也传曰亦可丑即无誉意无美名斯有丑声矣】
　　上六过涉灭顶凶无咎○象曰过涉之凶不可咎也【本义处过极之地才弱不足以济然于义为无咎矣盖杀身成仁之事故其象占如此】
　　【钱氏志立曰泽之灭木上之所以灭顶也虽至灭顶然有不容不涉即不得不过者孔子所以观卦象而有独立不惧之思也】
　　【谨按大厦之倾非一木所能支上六身在事外可以谢责而不忍柔弱无能明知无益而必为丧元不忘过矣杀身成仁过而不失其中者也】
　　坎【坎下坎上】
　　习坎有孚维心亨行有尚○彖曰习坎重险也○水流而不盈行险而不失其信○维心亨乃以刚中也行有尚往有功也○天险不可升也地险山川丘陵也王公设险以守其国险之时用大矣哉
　　【本义习重习也坎险陷也其象为水阳陷阴中外虚而中实也此卦上下皆坎是为重险中实为有孚心亨之象以是而行必有功矣故其占如此】
　　【程传维其心可以亨通者乃以其刚中也中实为有孚之象至诚之道何所不通以刚中之道而行则可以济险难而亨通也以其刚中之才而往则有功故可嘉尚若止而不行则常在险中矣坎以能行为功谨按八纯皆习独于坎言之者以其德为险也坎险矣习则险之又险也四阴坎象二阳水象阳刚源泉也居中不盈也盈谓出乎坎外二五俱水由内而外若水之流终未离乎坎中也然在中非虚行险有常后坎之流犹是前坎之流也前坎之行无殊后坎之行也逝者常逝也就下者常就下也信也此卦辞所谓有孚也维心亨紧承有孚占者维有是孚信之心则亨通而行有尚也彖传乃以刚中总释有孚心亨末节极赞险道之大亦见行之有尚也险曰设险之用也刚中有孚者其本也以阳刚中正之德发而为整齐严肃之行论语所谓内忠信而外厚重是也其大者莫如王公之守国程子云山河城池设险之大端也若夫尊卑之辨贵贱之分明等烕异物采凡所以杜絶陵僭限隔上下者皆体险之用也】
　　象曰水洊至习坎君子以常德行习敎事
　　【程传坎为水水流仍洊而至两坎相习水流仍洊之象也水自涓滴至于寻丈至于江海洊习而不骤者也其因势就下信而有常故君子观坎水之象取其有常则常久其德行人之德行不常则伪也故当如水之有常取其洊习相受则以习熟其敎令之事夫发政行教必使民熟于听闻然后能从故三令五申之若骤告未喻遽责其从虽严刑以驱之不能也故当如水之洊习】
　　【司马氏曰水之流也习而不已以成大川人之学也习而不止以成大贤故君子以常德行习敎事谨按常德行习教事学不厌诲不倦也】
　　初六习坎入于坎窞凶○象曰习坎入坎失道凶也【本义以隂柔居重险之下其陷益深故其象占如此】
　　【谨按初六在重卦之下故云习坎窞者坎中之坎也】
　　九二坎有险求小得○象曰求小得未出中也
　　【谨按二在险中险其所自有也自有之险宜且安之岂能遽出求谓求所以济险小得谓不能大有功也身处险中而求济险做得一分便是一分若遽求出险徒取祸败何益之有】
　　【陈仁锡曰求其小不求其大原不在大也涓涓不已流为江河如掘地得泉不待溢出外然后为流水也】
　　六三来之坎坎险且枕入于坎窞勿用○象曰来之坎坎终无功也
　　【谨按来之依传义作来往三处上下之间来而下坎也往而上亦坎也上下皆坎故曰坎坎险之至矣尚何往哉且枕藉于险中以待时可耳盖入于坎窞虽欲用不可得也象曰无功谓用亦无益初在习坎之下三在习坎之中故俱曰坎窞】
　　六四樽酒簋贰用缶纳约自牖终无咎○象曰樽酒簋贰刚柔际也
　　【王氏弼曰处重险而履正以柔居柔履得其位以承于五五亦得位刚柔各得其所皆无余应以相承比明信显著不存外饰处坎以斯虽复一樽之酒二簋之食瓦缶之器纳此至约自进于牖乃可羞之王公荐之宗庙故终无咎也】
　　【崔氏曰于重险之时居多惧之地比五而承阳修其洁诚进其忠信则终无咎也】
　　【谨按纳约谓纳此至约之物即上樽酒贰簋自牖者简便之至不于庭不于堂亦不于户无拜献授受之文盖刚柔相际亲比而不假文饰且坎难之时亦无暇文饰也凡坎卦多言饮酒需困未济是也处险之道贵忍耐又贵振刷酒能缓急迫之情酒能振柔懦之气而鹿鸣鱼丽先王所以聨上下之交而合臣主之欢者未尝不取于此是亦有孚心亨之一助也○又按六四虽当位而无济险之才仲长统所谓清悫谨慎循常习故者也程传泛言大臣正君之道非四所能及象传曰刚柔际谓刚柔之交浃洽无间纳之于此受之于彼如胶投漆水融乳一切仪文无所用之汉世祖谓冯异仓卒无蒌亭豆粥滹沱河麦饭厚意久不报曰仓卒险难时也曰厚意诚悃恳至而形迹不存也与此爻之义最合○坎有耳有腹有足樽簋象坎阳酒象互艮牖象】
　　九五坎不盈只既平无咎○象曰坎不盈中未大也【本义九五虽在坎中然以阳刚中正居尊位而时亦将出矣故其象占如此】
　　【谨按不盈只平一反一正文法盈是出于坎外平则但平坎畔而已曰只平未出坎也曰既平则出坎有日矣】
　　上六系用徽纆寘于丛棘三嵗不得凶○象曰上六失道凶三嵗也
