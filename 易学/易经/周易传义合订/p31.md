<!-- { "loadSidebar": true } -->
　　【蔡氏曰观象玩辞学易也观变玩占用易也学易则无所不尽其理用易则惟尽乎一爻之时居既尽乎天之理动必合乎天之道故曰自天祐之吉无不利】
　　【王氏曰平居无事观卦爻之象而玩其辞则可以察吉凶悔吝之故及动而应事观卦之变而玩其占则可决吉凶悔吝之几故动无不吉也】
　　【谨按圣人观造化自然之象而设卦君子观卦象而尽造化自然之理此节申言上节之义以明学易者之吉而利也】
　　右第二章
　　【本义此章言圣人作易君子学易之事】
　　彖者言乎象者也爻者言乎变者也
　　【本义彖谓卦辞文王所作者爻谓爻辞周公所作者象指全体而言变指一节而言】
　　【虞氏曰八卦以象告故言乎象也爻有六画九六变化故言乎变者也】
　　吉凶者言乎其失得也悔吝者言乎其小疵也无咎者善补过也
　　【本义此卦爻辞之通例】
　　是故列贵贱者存乎位齐小大者存乎卦辩吉凶者存乎辞
　　【本义位谓六爻之位齐犹定也小谓阴大谓阳】
　　忧悔吝者存乎介震无咎者存乎悔
　　【本义介谓辩别之端盖善恶已动而未形之时也于此忧之则不至于悔吝矣震动也知悔则有以动其补过之心而可以无咎矣】
　　【呉氏曰列贵贱者存乎位覆説爻者言乎变齐小大者存乎卦覆説彖者言乎象分辩吉凶存乎彖爻之辞覆説言乎其失得也悔吝介乎吉凶之间忧其介则趋于吉不趋于凶矣覆説言乎其小疵也震者动心戒惧之谓有咎而能戒惧则能改悔所为而可以无咎覆説善补过也】
　　【谨按爻者交也六位之周流不居而变生焉观位之变而爻之贵贱可见矣彖者材也卦成而体材毕具而象着焉观卦之象而彖之大小可定矣占之吉凶视乎卦爻之大小贵贱大与贵得也小与贱失也失则凶得则吉也观爻彖所言之得失而吉凶了然矣两者之间谓之介有吉凶之介悔吝是也悔吝己离乎吉尚未至于凶有悔吝之介可悔可吝之事已萌于中尚未形于事此所谓小疵也于此而能忧则悔吝者不悔吝矣不悔吝则吉矣忧之云何恐惧修省震之谓也震则悔悔者悔悔吝也悔悔吝之萌于中也此无咎补过之道也】
　　是故卦有小大辞有险易辞也者各指其所之
　　【本义小险大易各随所向】
　　【谨按天地间本有自然之易而人不悟也于是为之画卦以示象又虑人之观象而不悟也而为之系辞辞系而学易者乃确乎其有据矣故此章大意重赞系辞前二节言彖爻辞之通例中二节教学易者观象占以自省末言辞之险易因乎卦之大小言卦而爻可知矣圣人随卦系辞使人知所适从学易之君子可不乐而玩哉○又按卦之小大随乎时如复便是大剥便是小卦大故辞易复之出入无疾朋来无咎是也卦小故辞危剥之不利有攸往是也辞险者示人知所避辞易者示人知所趋也】
　　右第三章
　　【本义此章释卦爻辞之通例】
　　易与天地凖故能弥纶天地之道
　　【本义易书卦爻具有天地之道与之齐凖弥如弥缝之弥有终竟聨合之意纶有选择条理之意朱子语类云凡天地间之物无非天地之道故易能弥纶天地之道弥如封弥之弥糊合使无缝罅纶如丝纶之纶自有条理言虽是弥得外靣无缝罅而中则事事物物各有条理弥而非纶则空疏无物纶而非弥则判然不相干此二字见得圣人下字甚密也】
　　【谨按缝合隙漏之谓弥剖晰混茫之谓纶象传所谓财成辅相是也】
　　仰以观于天文俯以察于地理是故知幽明之故原始反终故知死生之説精气爲物游魂爲变是故知鬼神之情状
　　【本义此穷理之事以者圣人以易之书也易者阴阳而已幽明死生鬼神皆阴阳之变天地之道也天文则有昼夜上下地理则有南北高深原者推之于前反者要之于后阴精阳气聚而成物神之伸也魂游魄降散而为变鬼之归也】
　　【林氏希元曰幽明之故死生之説鬼神之情状其理皆在于易故圣人用易以穷之也然亦要见得为圣人穷理尽性之书耳非圣人真个即易而后穷理尽性也】
　　【谨按天文有昼夜上下地理有南北高深昼为明夜为幽南为明北为幽幽阴也明阳也死生鬼神即幽明也人得天之理以生生理尽而死故原始而知所以生即返终而知所以死反者反乎始以观之也精血也精血阴也呼吸出入之气阳也精与气合聚而为物神之伸也魂者气之运用也呼吸者气能呼能吸者魂也魄与体俱耳目之聪明是也耳目形也耳之聴而聪目之视而明者魄也魂阳也魄阴也人死则魂升而魄降魄随形体形体入地故魄亦降于地传止言游魂省文也此鬼之归也死生物变即天地贞元之理此易书所以通于幽明之故也】
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【本义此圣人尽性之事也天地之道知仁而已知周万物者天也道济天下者地也知且仁则知而不过矣旁行者行权之知也不流者守正之仁也既乐天理而又知天命故能无忧而其知益深随处皆安而无一息之不仁故能不忘其济物之心而仁益笃盖仁者爱之理爱者仁之用故其相为表里如此谨按知之所及仁亦及焉则知非空虚驰骛之知故曰不过旁行即周徧不流即不过也释氏空虚无着过而流者也知仁云乎哉安土谓随所处而安素位而行也欲立立人欲达达人一体痌瘝之意随在周流不必泽被生民然后为仁此安土敦仁之谓也不忧者遯世无闷也爱人者吉凶同患也惟安土敦仁故悲天悯人与乐天知命并行而不悖】
　　范围天地之化而不过曲成万物而不遗通乎昼夜之道而知故神无方而易无体
　　【本义此圣人至命之事也范如铸金之有模范围匡郭也天地之化无穷而圣人为之范围不使过于中道所谓裁成者也通犹兼也昼夜即幽明死生鬼神之谓如此然后可见至神之妙无有方所易之变化无有形体也】
　　【蔡氏曰神无方易无体独系之至命一条至命从穷理尽性上来乃穷理尽性之极致非穷理尽性之外他有所谓至命也故独系之至命自足以该乎穷理尽性】
　　【谨按曲成万物尽人物之性也范围天地赞化育也通乎昼夜之道而知则与天地参矣知谓心与造化黙契非徒见闻之知也神之无方者易之无体也故圣人体易之道而穷理尽性以至于命也】右第四章
　　【本义此章言易道之大圣人用之如此】
　　一阴一阳之谓道
　　【本义阴阳迭运者气也其理则所谓道】
　　【谨按两一字即周子一动一静互为其根之义】
　　继之者善也成之者性也
　　【本义道其于阴而行乎阳继言其发也善谓化育之功阳之事也成言其具也性谓物之所受言物生则有性而各具是道也阴之事也周子程子之书言之备矣】
　　【程子曰止于至善不明乎善此言善者义理之精微无可得名且以至善目之继之者善此言善却言得轻但谓继斯道者莫非善也不可谓之恶○生生之谓易是天之所以为道也天只是以为道继此生理者即是善也善便有一个元底意思元者善之长万物皆有春意便是继之者善也成之者性也成却待万物自成其性湏得】
　　【谨按一阴一阳者天之道有其继之而道在人物矣乾元资始万物化生而阴阳之流行以着故曰继犹孟子继之以不忍人之政之继也继之斯成之矣乾道变化各正性命而天地之功用以成也天所赋予于人物者纯粹以精本无不善人物得之而为性性丽于气质遂有偏刚偏柔之分程子所谓才説性时便已不是性也盖理丽于气气丽于形耳目形也耳之听目之视气也聪明理也聪者耳之聪明者目之明舍耳目则聪明无由见耳目之气不清则聪明失矣书言人心惟危道心惟微亦就大贤以下气质偏駮者言之也人心者食色之性口之于味耳之于声目之于色凡知觉从形骸上起者皆气为之也耳目之官不思而蔽于物纵其所之而莫为之遏则亦何所不至哉故曰危道心者义理之性也理丽于气中理能帅气则气为理用孟子所谓立乎其大而小者不能夺也惟气质駮杂者气强而理弱运用一由乎气朱子云如大礼赦文一时税都赦了有村知县硬捉防要纳更自叫上靣不应又如子不肖父亦管他不得便见得气粗而理微人当物感交乘之时天理何尝冺防然偶一发见而微茫恍惚旋而销归何有如饥者甘食渴者甘饮未尝不思饮食之正只縁气浊而为形役以故得之则甘而饮食之正理亦退而聴命矣盖道心之发每为人心所掩故晦昧而不能以自着惟危故微微则危者益危矣圣人气质清明才有甘食悦色之心而非礼勿视不义不食之心已在其中人心无非道心夫何危微之有然理欲之消长其几甚微常存戒慎则中人亦可渐化其偏駮一念放纵虽上哲不能常保其清明此唐虞授受所以兢兢告诫也下节知者仁者气清而不能无浊百姓则浊而不清者也○又按善言性者莫如孟子程子孟子言性善者天命之性也程子言恶亦不可谓非性者气质之性也气质之性即天命之性也恶者善之恶也知善之恶则知性之无不善矣何也仁主爱姑息狎昵亦爱也义主断卤莽防裂亦断也以是知人性之无不仁无不义特因气质之偏而任其所向而流于恶耳故曰为不善非才之罪也以为善之才为恶才本无过用才者过也故朱子云孟子言才指本性而言伊川谓才有善有不善自其禀于气质者言之也盖才是性之发用性有气质之偏故才有不善也】
　　仁者见之谓之仁知者见之谓之知百姓日用而不知故君子之道鲜矣
　　【本义仁阳知阴各得是道之一隅故随其所见而目为全体也日用不知则莫不饮食鲜能知味者又其每下者也然亦莫不有是道焉或曰上章以知属乎天仁属乎地与此不同何也曰彼以清浊言此以动静言】
　　【朱子语类云万物各具是性但气禀不同各以其性之所近者窥之故仁者只见得他发生流动处便以为仁知者只见得他贞静处便以为知下此一等百姓日用之间习矣而不察所以君子之道鲜矣】
　　显诸仁藏诸用鼔万物而不与圣人同忧盛德大业至矣哉
　　【本义显自内而外也仁谓造化之功德之发也藏自外而内也用谓机缄之妙业之本也程子曰天地无心而成化圣人有心而无为】
　　【谨按用即无方之神也体有定而用无方也俞氏谓春夏之发生所以显秋冬所藏之仁秋冬之收成所以藏春夏所显之用如此则当云显其仁藏其用不当云显诸藏诸也显诸仁者显而为生成之仁藏诸用者藏而为机缄之用也内外体用原不分两时元始贞终无非仁也所以运此仁者敦化之妙用也大业谓显仁盛德谓藏用先儒以仁属徳以用属业盖胶执发生为显仁收成为藏用故耳】
　　富有之谓大业日新之谓盛德
　　【张子曰富有者大而无外日新者久而无穷】
　　【谨按富有而无欠缺发之于外者大也日新而无止息藏之于内者盛也】
　　生生之谓易
　　【本义阴生阳阳生阴其变无穷理与书皆然也】
　　成象之谓干效法之谓坤
　　【本义效呈也法谓造化之详密而可见者】
　　极数知来之谓占通变之谓事
　　【本义占筮也事之未定者属乎阳也事行事也占之已决者属乎阴也极数知来所以通事之变张忠定公言公事有阴阳意盖如此】
