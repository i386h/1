<!-- { "loadSidebar": true } -->
　　【本义剥落也五隂在下而方生一阳在上而将尽隂盛长而阳消落九月之卦也隂盛阳衰小人壮而君子病又内坤而外艮有顺时而止之象故占得之者不可有所往也】
　　【程传君子不利有所徃唯当巽言晦迹随时消息以免小人之害也】
　　【谨按剥者逐层解脱之谓剥一卦而兼五卦之义剥干之初为姤姤进而剥二为遯遯进而剥三为否否进而剥四为观观进而剥五则不剥者无几矣故直谓之剥当剥之时自初至五已剥矣犹望五之不剥上也故四爻俱言剥独于五曰以宫人宠无不利五之利即上之利也而上不敢冀幸隂之不剥而以为利上自有上之利也君子观剥卦之象而知天行之消息顺时而止身全而道自亨故曰不利有攸往往则不利不往则无不利矣】
　　象曰山附于地剥上以厚下安宅
　　【朱子语类惟其地厚所以山安其居而不摇人君厚下以得民则其位亦安而不摇犹所谓本固邦宁也谨按初爻传曰灭下大象曰厚下下厚则上安下灭则上倾是以君子贵知务也】
　　初六剥牀以足蔑贞凶○象曰剥牀以足以灭下也【谨按隂长则阳藏故以牀喻阳上爻舆庐亦取藏义又一竒横于五耦之上其象如牀隂之剥阳不至于上不止而不遽及上也先以剥足者剥之足剥即言蔑贞以灭自下也下对上言下剥则上可知矣故不曰剥下而曰灭下○又按剥无留余为蔑蔑有层次为剥伏圣命卦剥至于观犹不言剥未蔑不可为剥也周公系爻剥始及初即谓之蔑剥则未有不蔑也】
　　六二剥牀以辨蔑贞凶○象曰剥牀以辨未有与也【谨按辨牀之上下合缝处也以剥辨者剥牀辨剥而牀之上下不相聨属矣传曰未有与谓牀之必倾释蔑贞之义也初剥足已知蔑贞凶至二则益信矣】
　　【郑康成曰近膝之下屈则相近伸则相逺故为辨辨分也】
　　【崔氏憬曰以牀言辨牀梐也在第足之间】
　　六三剥之无咎○象曰剥之无咎失上下也
　　【谨按羣隂之中三独与阳应应之则不剥之矣然当隂剥阳之时三亦剥阳之隂也以剥为名而实应之此小人承顺乎君子者也剥之无咎作一句读谓剥中之无咎者故曰失上下言不与羣隂为党也】
　　六四剥牀以肤凶○象曰剥牀以肤切近灾也
　　【谨按渐近乎上剥及肤矣凶何如也○又按崔憬谓肤荐席也若兽之有皮毛也此说亦通盖剥者牀爻辞以牀喩阳也】
　　六五贯鱼以宫人宠无不利○象曰以宫人宠终无尤也
　　【谨按贯鱼谓羣隂以次而进明五之在前也五在前能率领众隂以顺乎阳如正后之以宫人事君而受其宠则无不利矣程子曰此别设义以开小人迁善之门也○隂鱼象五在羣隂之前贯鱼象五率众隂承阳顺而止以宫人宠象】
　　上九硕果不食君子得舆小人剥庐○象曰君子得舆民所载也小人剥庐终不可用也
　　【谨按上九受剥者也众阳摇落硕果独悬君子道消小人得志时也然于君子无伤也纵使零落退处而物望攸归舆之得以剥而得也剥何伤于君子于小人无利也善类亡则邦国瘁剥君子即所以自剥也又何利于小人得舆谓君子得为众人之舆乱极思治众心愿归于君子犹物之积载于舆也无君子则国破家亡小人亦无所容矣众人之舆即小人之庐也○坤为众得舆象艮庐象】
　　复【震下坤上】
　　复亨出入无疾朋来无咎反复其道七日来复利有攸往○彖曰复亨刚反○动而以顺行是以出入无疾朋来无咎○反复其道七日来复天行也○利有攸往刚长也○复其见天地之心乎
　　【程传复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来无咎以卦才言其所以然也下动而上顺是动而以顺行也阳刚反而顺动是以得出入无疾朋来而无咎也朋之来亦顺动也其道反复往来迭消迭息七日而来复者天地之运行如是也消长相因天之理也阳刚君子之道长故利有攸往一阳复于下乃天地生物之心也先儒皆以静为见天地之心盖不知动之端乃天地之心也非知道者孰能识之】
　　【谨按阳往而返为复以人事言由恶而迁于善由乱而返于治也亨以下占辞隂气闭塞阳气宣通故刚反而亨一阳初生气微易为隂邪所害为卦上坤下震坤顺震动惟能顺理而动故无阻碍而羣阳相随而至人心一念见道必顺养而扩充之斯不为纷华所夺而众善日长矣自占者言之君子孤立每为小人中伤能顺理而动则亦不致为害而同类亦弹冠而来何咎之有乎反复其道言隂阳消长自然之理反对往言自此趋彼为往自彼来此为反言反则兼往矣复则反而已至于此也隂生一位即阳退一位自姤歴坤而阳复生于下以爻言则更六位而复始以卦气言则自五月一隂生至十一月而一阳复故曰七日来复人情久出乍归必曰吾去若干日矣人之慰之者亦曰若干日矣遡往日之去幸今日之归也谓消长之道往复迭运今幸而往者反矣穷极而通从此坦行无碍利有攸往也彖传既释卦辞又总结之曰复其见天地之心乎圣人之意欲人自认其本心而扩而充之也天地之心仁也即至诚无息发育万物之本也天地之心未尝乍息但当収敛退藏之时则无由见之耳人以天地之心为心一念乍动而生生不已之机勃然而不可遏如齐王以羊易牛之心察而充之足以王矣此心之复在清夜平旦而牿亡于旦画但静而复者其体动而复者其用学者涵养于不睹不闻之时省察于隐微独知之地动静交致其功而后道心长而人心退听矣王伯厚云复以自知必自知然后能见天地之心此语体认最切】
　　象曰雷在地中复先王以至日闭关商旅不行后不省方
　　【本义安静以养微阳也月令是月斋戒掩身以待隂阳之所定】
　　【程传雷者隂阳相薄而成声当阳之微未能发也雷在地中阳始复之时也阳始生于下而甚微安静而后能长先王顺天道当至日阳之始生安静以养之故闭关使商旅不得行人君不省视四方观复之象而顺天道也在一人之身亦然当安静以养其阳也】
　　【谨按闭关云者闲其内使不出防其外使不入理欲关头不可不愼也】
　　初九不逺复无只悔元吉○象曰不逺之复以修身也【本义一阳复生于下复之主也只抵也又居事初失之未逺能复于善不抵于悔大善而吉之道也谨按一阳初生复也复于初不逺也人有过而能悔悔而后能改若过未形而即改过而非过也故无只悔二爻传曰下仁四爻曰从道仁与道皆谓初阳道散见于日用随事体之而各得仁则心德之全也天理周流无一息之间断有间即非仁矣系辞传曰颜氏之子有过未尝不知知之未尝不改盖其心当存偶有一念之愆旋即克而治之所谓不逺之复也圣人于颜子许其不违仁其余则曰不知其仁二四所得有浅深故象传分别言之○又按求仁必先体道曾子躬行实践至于真积日久乃悟一贯之防一即仁也学者体道以修身必至于仁而后道全德备而身修矣】
　　六二休复吉○象曰休复之吉以下仁也
　　【谨按六二下比初阳复之休美者也初不逺复仁也二比初下仁也○又按休训为美者惟休乃美也休者休息也休养也顔子三月不违其涵养于平日者素矣下此则必体察于一念来复之初而涵泳从容勿忘勿助久之而防者着危者安外物自不得而夺之矣彖传曰动而顺行顺即休也二中正而柔顺故有此象若六三不中不正居震动之极虽天心时复而躁急躐等居之不安故有频复之厉厉者休之反也仁者天地生物之心也复见天地之心故以初为仁】
　　六三频复厉无咎○象曰频复之厉义无咎也
　　【谨按六三在两卦之间居震动之极不能有常而频复频者复而失失而又复所谓入见圣道而说出见纷华靡丽而说也厉危也惟危者人心来复者道心也屡失故厉屡复故无咎频复云者谓前此屡失今又来复也从此顺而养之刚长而利有攸往矣程子云此开人迁善之道也】
　　六四中行独复○象曰中行独复以从道也
　　【谨按五上在上二三在下四介于上下之间能挺然自防舍其类而行与初应是独复以从道也剥三亦在羣隂之间而上与上应传曰失上下言上下则中可知言失上下则独行而从阳可知二卦爻传意义互见也】
　　六五敦复无悔○象曰敦复无悔中以自考也
　　【程传以中道自成也五以隂居尊处中而体顺能敦笃其志以中道自成则可以无悔也自成谓成其中顺之德】
　　【谨按凡卦爻言无悔者在吉凶之间惟复卦不然有复前之悔悔而后复非不逺之复也有复后之悔复而又悔非敦于复者也初惟不逺复故无祗悔五惟敦复故无悔或问五何以不言吉曰五去初逺非不逺之复也然则初与五之复后遂无过乎曰纵有过亦不逺而复耳初顔子五曾子也曾子至真积日久之则亦不逺复矣六爻五不及初而胜于二四二四资初以为复有待而兴者也三之频复正与无悔反三不及二四四又不及二二之下仁心悦诚服四之从道勉强企及者也○又按上六迷复故五爻曰敦若敦艮敦临皆取卦终之义】
　　上六迷复凶有灾眚用行师终有大败以其国君凶至于十年不克征○象曰迷复之凶反君道也
　　【本义以隂柔居复终终迷不复之象凶之道也故其占如此以犹及也】
　　【谨按二比初而复四应初而复三与初同体而亦复五虽逺初能以中道自成而复上则去初尤逺位复不中是以迷也迷如人出外而忘其家欲复不可得矣坤卦辞曰先迷后得主利上处卦终后无可后故失主而迷传曰反君道谓上六背乎阳道犹坤彖所谓先迷也用行师以下极言背阳之凶行师者上用之者阳也阳欲变隂而隂不为之变阳有阻碍即阳之凶也故曰以其国君凶至于十年不克征谓阳不能前进也坤为众师象震为长子行师象故一阳五隂之卦多言行师】
　　无妄【震下干上】
　　无妄元亨利贞其匪正有不利有攸往○彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　【谨按卦自遯来三下居初为下卦之主一卦之中亦有往来内外也在人则凡事以诚心为主论语所谓主忠信是也又卦德上健而下动卦爻二五得中得正而相应在人则本诚一无伪之心任天而动中正而上下相应故其占为元亨而利于正无妄者天德也天德无不正圣人与天合德亦无不正匪正有眚为占者戒也占者有无妄之德又必合乎当然之则乃可大亨或问无妄矣安得有不正曰惟无妄故不免不正其不正者正其所以无妄也仁主爱义主敬当爱而爱当敬而敬有时以不爱为爱以不敬为敬此当然不易之则也无妄者止知有爱敬而无一毫之不爱不敬则必满其爱敬之量极其爱敬之情率是以往遂有爱流于姑息敬流于畏葸者矣爱而姑息敬而畏葸将爱人而人不我爱敬人而人不我敬动多拂逆欲往何之此所谓匪正之眚无妄之灾也○又按命兼理数祸福数也正不正理也数不外乎理正则福不正则祸此一定之天也临彖传曰天之道无妄曰天之命命即道也临之刚正和顺无妄之刚健正中皆乾道也惟德合乎干故占辞与干同】
