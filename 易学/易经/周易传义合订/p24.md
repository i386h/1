<!-- { "loadSidebar": true } -->
　　上六井收勿幕有孚元吉○象曰元吉在上大成也【本义收汲取也晁氏云收鹿卢收繘者也亦通幕蔽覆也有孚谓其出有源而不穷也井以上出为功而坎口不揜故上六虽非阳刚而其象如此然占者应之必有孚乃元吉也】
　　【谨按此以上爻终五爻之义寒泉食井养也勿幕则养不穷矣汲井之繘已收可以幕而勿幕也求者已往而施者自在由实有是于中故其出无穷井道至此而大成矣治道如是而无可复加矣九五中正有孚也五不言吉上之元吉即五之吉也】
　　革【离下兑上】
　　革已日乃孚元亨利贞悔亡○彖曰革水火相息二女同居其志不相得曰革○已日乃孚革而信之文明以説大亨以正革而当其悔乃亡　天地革而四时成汤武革命顺乎天而应乎人革之时大矣哉
　　【本义革变革也兑泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信故必已日而后信又以其内有文明之徳而外有和説之气故其占为有所更革皆大亨而得其正所革皆当而所革之悔亡也一有不正则所革不信不通而反有悔矣谨按已日谓已当革之日文王三分有二未可以革也武王观兵商郊犹未可以革也至孟津渡河八百来会斯已革之日矣人情安常习故非其时而言革则众心不孚其谁从我悔且不免何亨之有已日乃孚谓可革之时革之而人皆信从也卦徳内明外説明则动合时宜説则事无勉强是以大亨利贞革当而悔亡也革容易有悔必元亨利贞乃当可而悔亡先儒以已日为革后必待革后乃孚是未革尚不孚也不乎何以能革乎天地一段极赞革道之大四时成天地之孚也顺天应人汤武之孚也】
　　象曰泽中有火革君子以治厯明时
　　【本义四时之变革之大者】
　　【谨按寒暑代谢四时之革也财成辅相之道属之君子天道之革无非君子之革矣抚五辰顺四时治厯明时之极功也】
　　初九巩用黄牛之革○象曰巩用黄牛不可以有为也【本义虽当革时居初无应未可有为故为此象巩固也黄中色牛顺物革所以固物亦取卦名而义不同也其占为当坚确固守而不可以有为圣人之于变革其谨如此】
　　【谨按初之时当坚守以待未可有为初九过刚不中必上比六二用其中顺之道乃能固守而不妄动革亦取变革之义鸟兽皮毛逐时更变故谓之革尧典所谓希革是也五虎变上豹变虎文炳豹文蔚六二未能为虎豹为炳蔚黄牛焉耳牛顺也黄中也初九以刚居阳而不中能比二而用其中顺之道则其不中不顺者革而所守固矣故曰巩用黄牛之革巩物莫如革故巩字从革】
　　六二已日乃革之征吉无咎○象曰已日革之行有嘉也
　　【谨按二柔顺中正上应九五有革之才当革之任者也至于已日不患其不革矣乃字不承已日承六二谓当革之时如六二之才乃可革之也二非已日征非往革经画全在革前象曰行有嘉谓只管行去自有嘉美嘉即吉谓有孚而革也伊尹谓朕载自毫其六二之谓欤】
　　九三征凶贞厉革言三就有孚○象曰革言三就又何之矣
　　【本义过刚不中居离之极躁动于革者也故其占有征凶贞厉之戒然其时则当革故至于革言三就则亦有孚而可革也】
　　【谨按三无任革之才而当可革之时故重戒之革言三就谓言革者已有成説即已日之谓初曰已可革矣未足信也再曰已可矣犹未足信也三曰已可则真可矣已曰乃孚此其时乎象曰又何之谓此时不革何待而往乎以九三之才征则凶征于九三之时则贞贞矣不可不征也冒凶以往危矣哉知危不危凶可免矣】
　　九四悔亡有孚改命吉○象曰改命之吉信志也【谨按悔亡与卦辞同必吉而后悔乃亡也革言改命者革而当命自改耳于革者无与焉命犹令也号令之发所以示人更新若仍旧贯则无庸命矣凡言命皆革也而言革又必归之命无定者数有定者理理与数合人事既有可据天道岂曰难知卦曰已日乃孚谓孚乃已日也以孚占日非以日騐孚也易书言命必于四爻四革爻也干四爻或跃在渊文言释之曰乾道乃革讼四爻曰复即命又曰渝安贞渝即革也否四曰有命四为否泰之转关君命即天命也】
　　九五大人虎变未占有孚○象曰大人虎变其文炳也【程传九五以阳刚之才中正之德居尊位大人也以大人之道革天下之事无不当也无不时也所过变化事理炳着如虎之文采故云虎变龙虎大人之象也变者事物之变曰虎何也曰大人变之乃大人之变也以大人中正之道变革之炳然昭著不待占决知其至当而天下必信也天下蒙大人之革不待占决知其至当而信之也】
　　【谨按未占有孚谓天下之孚信乎大人者无事于占而决也圣人作而万物覩不言而信也】
　　上六君子豹变小人革面征凶居贞吉○象曰君子豹变其文蔚也小人革面顺以从君也
　　【程传革之终革道之成也君子谓善人良善则已从革而变其着见若豹之彬蔚也小人昏愚难迁者虽未能心化亦革其面以从上之教令也龙虎大人之象故大人云虎君子云豹也人性本善皆可以变化然有下愚虽圣人不能移者以尧舜为君以圣继圣百有余年天下被化可谓深且久矣而有苗有象其来格烝乂盖亦革面而已小人既革其外革道可以为成也苟更从而深治之则为己甚已甚非道也故至革之终而又征则凶也当贞固以自守革至于极而不守以贞则所革随复变矣天下之事始则患乎难革已革则患乎不能守也故革之终戒以居贞则吉也居贞非为六戒乎曰为革终言也莫不在其中矣人性本善有不可革者何也曰语其性则皆善也语其才则有下愚之不移所谓下愚有二焉自暴也自弃也人苟以善自治则无不可移者虽昏愚之至皆可渐摩而进也唯自暴者拒之以不信自弃者絶之以不为虽圣人与居不能化而入也仲尼之所谓下愚也然天下自弃自暴者非必皆昏愚也往往强戾而才力有过人者商辛是也圣人以其自絶于善谓之下愚然考其归则诚愚也既曰下愚其能革面何也曰心虽絶于善道其畏威而寡罪则与人同也唯其有与人同所以知其非性之罪也谨按虎文疏朗豹文细密革道已成抚辰顺时万物蕃育五之虎文炳也制礼作乐润色鸿猷上之豹文蔚也虎豹之变在治化上説被化者小人也革面即虎变豹变之象最易革者民之心岂有虎豹炳蔚之时而民犹匿其情乎民匿其情可谓文炳文蔚乎革曰面者黎民于变只在气象间见之象曰顺以从君犹云顺帝之则革面者不识不知之象也虎豹之变亦就皮毛上説若以革面而非革心将谓文炳文蔚者亦皆涂饰耳目邪若程子所谓下愚不移则如共驩之恶面亦不可得而革也况言心乎至有苗有象既经感悔则亦内外如一矣】
　　鼎【巽下离上】
　　鼎元吉亨○彖曰鼎象也以木巽火亨饪也圣人亨以享上帝而大亨以养圣贤○巽而耳目聪明柔进而上行得中而应乎刚是以元亨
　　【本义鼎烹饪之器为卦下隂为足二三四阳为腹五隂为耳上阳为有鼎之象又以巽木入离火而致烹饪鼎之用也故其卦为鼎下巽巽也上离为目而五为耳有内巽顺而外聪明之象卦自巽来隂进居五而下应九二之阳故其占曰元亨吉衍文也】
　　【程传云鼎大器也重寳也故其制作形模法象尢严鼎之名正也古人训方方实正也以形言则耳对植扵上足分峙扵下周圆内外高卑厚薄莫不有法而至正至正然后成安重之象故鼎者法象之器卦之为鼎以其象也】
　　【谨按卦名鼎取爻画有鼎象又二体上离下巽以木入火亨饪之象也圣人享帝二句言亨饪之用所关者大起下释元亨意享帝享贤均享之大者传文加一而字明卦之取义重在养贤也卦徳巽顺而离明明者必聪又六五为鼎耳故兼耳目言之卦变自遯六上居五为一卦之主居尊得中而羣刚应之是以元亨巽则下贤明则知人应刚则得人致治此中顺之君所以常保神器之重也】
　　象曰木上有火鼎君子以正位凝命
　　【本义鼎重器也故有正位凝命之意凝犹至道不凝之凝传所谓协于上下以承天休者也房氏曰鼎者神器至大至重正位凝命法其重大不可迁移也】
　　【项氏曰存神息气人所以凝夀命中心无为以守至正君所以凝天命】
　　初六鼎顚趾利出否得妾以其子无咎○象曰鼎顚趾未悖也利出否以从贵也
　　【谨按初之位在下趾象上应四顚象初之时将用而未用古者祭祀先一日濯器将用鼎以亨必倒之而出其秽趾在下倒之则向上矣是谓颠趾趾而颠似乎悖矣然不颠则否不出颠趾者利出否也否出而后实可入其象为得妾以其子得御也妾贱以君御之颠趾也然妾之得以其育子也以子之故而御妾犹之出鼎否而纳新不得不颠其趾也彖传曰从贵贵谓鼎实之美所以享帝享贤贵之至也从者舎彼而从此也颠趾亦关尊卑之义舍而勿论从鼎实之贵也以人事言革茅下士至微至贱乃俨然受朝廷之禄养不知者方以为悖而养贤之主谓天下无弃才但能鼔励濯磨虽一才一艺亦足供臂指之使故乐得而养之也】
　　九二鼎有实我仇有疾不我能即吉○象曰鼎有实愼所之也我仇有疾终无尤也
　　【谨按以刚居中鼎之实也鼎实以上出为用九二阳刚得中上应六五之主可致凝命之功然二以中道自守必五即而就之如莘野南阳三顾三聘而后出无如五有隂柔之疾下比于四四又为覆餗之大臣不能荐贤为国二虽欲见用岂能枉道求合哉我仇谓五仇匹也诗曰公侯好仇我仇谓我所仇匹也有疾如齐王所谓有疾也即就也有疾故不能下求二然六五柔顺得中终必悔悟二能守道而慎所往终必见用爻不言者二三爻一例二又胜于三三言方雨亏悔二可知也】
　　九三鼎耳革其行塞雉膏不食方雨亏悔终吉○象曰鼎耳革失其义也
　　【谨按九三过刚不中猛于求进为六五所疑而不见用其象为鼎耳革五为耳耳所以举而行者革则不可举而行塞矣三当风火之交风嘘火烈鼎中沸腾耳亦炽热而革革变也鼎之为用变腥为熟火过则不止物变而鼎腹鼎趾以至鼎耳其色皆变矣耳变而不可举虽有雉膏之美无由上出而为人食火太炽必济之以水故曰方雨亏悔隂阳和而后雨降言阳刚得正苟能自守五必释然方且君臣和洽而悔可亡矣过刚故有悔能自守则悔亏○又按五为柔顺聪明之主二三之不见用四隔之也方雨亏悔其在折足覆餗之后乎故爻于二不言而于三言之三近于四也象曰失义谓失亨饪之宜犹九三昧于进退之义也】
　　九四鼎折足覆公餗其形渥凶○象曰覆公餗信如何也
　　【程传四大臣之位任天下之事者也天下之事岂一人所能独任必当求天下之贤智与之协力得其人则天下之治可不劳而致也用非其人则败国家之事贻天下之患四下应于初初隂柔小人不可用者也而四用之其不胜任而败事犹鼎之折足也鼎折足则倾覆公上之餗餗鼎实也居大臣之位当天下之任而所用非人至于覆败乃不胜其任可羞愧之甚也其形渥谓赧汗也其凶可知系辞曰德薄而位尊知小而谋大力小而任重鲜不及矣言不胜其任也蔽于所私徳薄知小也】
　　【谨按四之折足非足折自折也器小而盈又任用所私无休休有容之量宜其凶也○又按四应初初趾也贱也顚之则出否任之则折足可小知不可大受也】
