<!-- { "loadSidebar": true } -->
　　【谨按孚而挛如则无不孚之人矣故不独孚四隂也不独孚众阳也并使众阳与四隂孚共成一大孚此之谓挛如故曰富以其邻以者驱而用之也邻兼隂阳五爻言一爻而兼上下五爻非富而有力者能之乎夫欲聚阳者隂也隂不富故畜不成孚五而五孚众阳而后得遂其畜阳之志象曰不独富谓五以其富为四之富也畜者隂畜而亨者阳也阳自谓以隂而不知隂已以阳也亨者阳畜者隂也】
　　上九既雨既处尚德载妇贞厉月几望君子征凶○象曰既雨既处德积载也君子征凶有所疑也
　　【谨按上九承四五二爻而言五四相孚故畜成而既雨既处处即畜惟处故雨也尚德以下戒辞】
　　履【兑下干上】
　　履虎尾不咥人亨○彖曰履柔履刚也○说而应乎干是以履虎尾不咥人亨○刚中正履帝位而不疚光明也
　　【本义兑亦三画卦之名一隂见于二阳之上故其德为说其象为泽履有所蹑而进之义也以兑遇干和说以蹑刚强之后有履虎尾而不见伤之象故其卦为履而占如是也人能如是则处危而不伤矣○语类云以隂蹑阳是随后蹑他如踏他脚迹相似所以云履虎尾三四爻发虎尾义便是隂去蹑他阳后处谨按履践也有所循縁而行也柔履刚者以刚为体柔为用也惟刚能有为然不济之以柔则为刚愎为刚暴爻所谓眇能视跛能履是也人之刚强任道如履虎尾然虎咥人者也畏而去之者无勇者也然过刚则折其伤实多又如履虎尾而受咥惟礼行逊出和顺而合于道斯吉而亨矣彖传应乎干释履虎尾说而应释不咥人此以卦德解卦辞刚中正一节又以九五一爻言之以刚德履帝位履虎尾也中正则不疚而光明不咥人亨也有德有位可以有为矣然必事事合乎中正内省不疚如五爻之贞厉乃光明而当位宋太祖云早间乘兴决一事终日不乐不乐即疚矣张氏曰临天下者其可危为大盖人君以一身抚驭四海使所履一不正而蹈于非礼则政令纪纲弛于上谗贼寇攘起于下穆王命君牙曰心之忧危若蹈虎尾涉于春冰是也】
　　象曰上天下泽履君子以辨上下定民志
　　【程传天在上泽居下上下之正理也人之所履当如是故取其象而为履君子观履之象以辨别上下之分以定其民志夫上下之分明然后民志有定民志定然后可以言治民志不定天下不可得而治也古之时公卿大夫而下位各称其德终身居之得其分也位未称德则君举而进之士修其学学至而君求之皆非有预于已也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辨上下使各当其分以定民之心志也】
　　【谨按上下尊卑之分秩然而不可逾者礼体之严也而民志以此而定可知礼本人情其体严而其用和亦说而应干之义也】
　　初九素履徃无咎○象曰素履之徃独行愿也
　　【本义以阳在下居履之初未为物迁率其素履者也占者如是则徃而无咎也】
　　【谨按素履之徃素位而行也象曰独行愿不愿乎外也行乎贫贱履刚也自得而不愿乎外柔也初九阳居阳为得正故曰素履九二得中故曰坦坦】
　　九二履道坦坦幽人贞吉○象曰幽人贞吉中不自乱也
　　【本义刚中在下无应于上故为履道平坦幽独守贞之象幽人履道而遇其占则贞而吉矣梁氏曰行于道路者由中则平坦从旁则﨑险九二以刚居中是履道而得其平坦者也持身如是不轻自售故为幽人贞吉】
　　【谨按履道履刚也坦坦柔也】
　　六三眇能视跛能履履虎尾咥人凶武人为于大君○象曰眇能视不足以有明也跛能履不足以与行也咥人之凶位不当也武人为于大君志刚也
　　【本义六三不中不正柔而志刚以此履干必见伤害故其象如此而占者凶又为刚武之人得志而肆暴之象如嬴政项籍岂能久也】
　　【谨按眇能视二句不平不能视者即不能履况复跛乎眇非不可视跛非不可履病在自以为能当视而视当履而履履虎尾也能审见慎行何至咥人之凶乎六三隂柔无能眇跛象六居三不中不正处五阳之间蹑干刚之后能视能履象不能而自以为能敢作敢为所为必败故直断之曰履虎尾咥人凶又曰武人为于大君者随举其人以实之也为于大君谓事君而为其事也九五大君三四为于大君者为君难为臣不易故九五贞厉九四愬愬以四校三吉凶判然矣于大君言其事之大为于大君言其任之重以至大之事至重之任而为之以卤莽灭裂之武人无论所为之必无济也即使功建名立终不免祸患之及韩彭之死无论矣霍光不学无术致不能保其妻子亦武人之流亚也传曰位不当谓六三居五阳之闲非徒隂居阳已也以位言为不当以情言为志刚也六三为兑主在全卦为说而应干就爻言爻则为不当位而志刚】
　　九四履虎尾愬愬终吉○象曰愬愬终吉志行也【本义九四亦以不中不正履九五之刚然以刚居柔故能戒惧而得终吉】
　　【谨按九四履刚志在于行愬愬则慎之又慎矣盖以柔履刚终得行而伸其志也象传曰志行与三之志刚异矣四近君而多惧处多惧之地不惧则凶惧则吉也】
　　九五夬履贞厉○象曰夬履贞厉位正当也
　　【谨按九五阳刚中正而居尊位传所谓履帝位而不疚者也贞厉者刚健贞固常怀危厉犹干三爻干干惕若也夬履履刚也贞而厉柔也唐虞君臣动色相戒九五之谓欤○又按一隂之卦自夬姤来而履又夬之反夬决也刚决柔也夬变为履则柔为刚用矣然上来居三三徃居上而五如故夬者自夬也干刚独断者君道之正然才或伤于所恃祸多生于所忽危矣哉九五知其危而艰贞惕厉以处之故当决而后决欲决而不轻决此其所以终能决也传曰位正当言正而中可知矣惟中正故贞厉夬五象传曰中未光履则不疚而光明矣】
　　上九视履考祥其旅元吉○象曰元吉在上大有庆也【谨按九三自谓能视能履上九惟恐不能而用视于履视不以目而以心内自省察也考祥考即视祥善也所谓内省不疚也如是则动容周旋无不吉矣君子自修之道无时不用其省察然终身之惕不能保无一朝之懈弛必履之终如是乃为元吉故曰元吉在上大有庆也○又按上九一爻终全卦之义必其旋元吉而后履道成也】
　　泰【干下坤上】
　　泰小徃大来吉亨○彖曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也【程传小谓隂大谓阳徃徃之于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人徃处于外是君子得位小人在下天下之泰也泰之道吉而且亨也不云元吉元亨者时有污隆治有小大虽泰岂一槩哉言吉亨则可包矣】
　　【蔡虚斋曰内君子而外小人不是君子在朝廷小人在邦国只是内者为主而用事外者退听而已谨按内阳而外隂释小徃大来之义阳为君子隂为小人阳内隂外是君子用事而小人退听也卦有此象而防辞不言然否卦曰不利君子贞则泰之利君子贞可知矣故孔子推言之以足吉亨之义惟小人道消故君子道长长即亨也隂阳之道配而合之则隂阳相为用阳生而隂长也阳君道隂臣道也离而二之则隂阳相为敌阳正而隂邪也阳君子隂小人也易言隂阳兼此二义而扶阳抑隂之意为多或问邪正之消长与隂阳之徃复有不同乎曰天道不可无隂国家不可有小人但就一时言之隂退阳进犹之君子道长小人道消也六爻多戒辞盖专取君子小人消长之义初爻拔茅茹勉用贤也二爻包荒休休有容之大臣也正当泰时而曰冯河云云忧盛危明之意深矣三四为泰否转关四之翩翩即三爻所谓复也其孚与不戒以孚相应君子能孚则不畏小人之孚矣戒之以艰贞为小人将孚故也五爻以祉元吉戒以用贤保泰也至上则否至矣自邑告命犹望进贤退不肖挽囘于无可挽囘时也】
　　象曰天地交泰后以财成天地之道辅相天地之宜以左右民
　　【程传天地交而隂阳和则万物茂遂所以泰也人君当体天地通泰之象而以财成天地之道辅相天地之宜以左右生民也财成谓体天地交泰之道而财制成其施为之方也辅相天地之宜天地通泰则万物茂遂人君体之而为法制使民用天时因地利辅助化育之功成其丰美之利也如春气发生万物则为播植之法秋气成实万物则为收敛之法乃辅相天地之宜以左右辅助于民也民之生必赖君上为之法制以敎率辅翼之乃得遂其生养是左右之也】
　　【谨按生物者天地经画敎养以成全天地生物之功者后也扶助生民正所以辅相天地辅相即财成也】
　　初九拔茅茹以其彚征吉○象曰拔茅征吉志在外也【谨按初在下卦之下上比于二二进而应五初亦与之俱进其象为拔茅连茹茹茅之根也根起则同根之别茅亦牵连而起拔者二也初在二下同根之别茅也彚类也初与二同德也以者二以初也谓贤人之进如拔茅连茹以其类升也征吉占辞象曰志在外外谓六五二志在五初亦与俱传所谓上下交而志同也○又按曰征吉庆贤人之见用正以勉君相之用贤也】
　　九二包荒用冯河不遐遗朋亡得尚于中行○象曰包荒得尚于中行以光大也
　　【本义九二以刚居柔在下之中上有六五之应主乎泰而得中道者也占者能包容荒檅而果断刚决不遗遐逺而不昵朋比则合乎此爻中行之道矣】
　　【谨按九二以阳居隂而得中刚柔交济无偏无党休休有容之大臣也荒大也广也谓其度量之包容广大也有此包容之量用之以处事勇而断冯河也周而徧不遐遗也和而不同周而非比朋亡也如此则光明正大合乎中行之道矣】
　　九三无平不陂无徃不复艰贞无咎勿恤其孚于食有福○象曰无徃不复天地际也
　　【本义将过乎中泰将极而否欲来之时也恤忧也孚所期之信也戒占者艰难守贞则无咎而有福谨按平泰也陂否也泰不可常无有泰而不否者所以泰者隂徃居外之故隂非长徃无有徃而不复者艰谓忧勤惕厉贞谓诚慤敦固艰则知危不危可勿恤矣贞则诚信感格而有孚矣岂但无咎且将食福此保泰之道也勿恤其孚作两句读谓勿恤也其将孚乎孚则格人亦格神故曰食福象曰天地际谓隂长阳消之关际也】
　　六四翩翩不富以其邻不戒以孚○象曰翩翩不富皆失实也不戒以孚中心愿也
　　【本义已过乎中泰已极矣故三隂翩然而下复不待富而其类从之不待戒令而信也其占为有小人合交以害正道君子所当戒也隂虚阳实故凡言不富者皆隂爻也】
　　【谨按翩翩疾飞也亦羣飞也象曰翩翩不富皆失实也谓所以一倡羣和者正以不富之故泰之时小人在外无权故一闻来复即不戒而孚此由平日素怀来复之愿也】
　　六五帝乙归妹以祉元吉○象曰以祉元吉中以行愿也
