<!-- { "loadSidebar": true } -->
　　【程传以阴柔而自处极险之地是其失道也故其凶至于三嵗也三嵗之久而不得免焉终凶之辞也言久有曰十有曰三随其事也陷于狱至于三嵗久之极也他卦以年数言者亦各以其事也如三嵗不兴十年乃字是也】
　　【谨按囚狱之惨险之至矣三嵗不得谓必待三嵗之后能自悔悟乃得出也言三嵗之久不得正望其三嵗之后能得也王弼曰囚执寘于思过之地自修三嵗乃可以求复故曰三嵗不得卦惟初上二爻最凶初在重险之下上则坎险之极也○又按程传谓三年十年言其久此论最当然三与十各有取象三取一卦三爻之象十取一卦周而复起一卦之象设蓍十有八变而成卦九变而小成一爻三变三其三为九三爻成而复起一爻为十也他卦言七日者亦是此义数尽于十二六爻其半也自本爻起歴全卦六爻而复于本位为七剥而夬姤而复更归于剥姤是也七以日言为速三与十以年言为久又六为老阴加一则为七九为老阳加一则为十三则老阳三之一老阴二之一也故七日得与七日来复皆言阳震既济谓阳失而复得也十年俱言阴屯颐皆互坤也三则或阴或阳无定也○徽二股索纆三股索坎为桎梏为蒺蔾徽象象】
　　离【离下离上】
　　离利贞亨畜牝牛吉○彖曰离丽也日月丽乎天百谷草木丽乎土重明以丽乎正乃化成天下○柔丽乎中正故亨是以畜牝牛吉也
　　【本义离丽也阴丽于阳其象为火体阴而用阳也物之所丽贵乎得正牝牛柔顺之物也故占者能正则亨而畜牝牛则吉也】
　　【吴氏曰牛牝皆坤象离中画一阴坤之中画也故象牝牛】
　　【谨按一阴丽于二阳之间故名离彖传离丽也句释卦名曰月丽乎天四句释利贞亨柔丽乎中正节释畜牝牛吉重明丽乎正谓二五得中治天下者明而丽乎正则化成天下如日月之照丽乎天百谷草木之华丽乎地此离之所以贞而亨也贞者干之刚德坤顺承乎天以干之贞为贞故曰利牝马之贞离禀坤德必丽乎中正乃亨不然则柔懦无为何亨之有乎卦曰利贞又曰畜牝牛吉者牛任重行逺柔而贞者也柔而贞者坤之顺德也人之顺德养而后成故曰畜顺即是贞柔道以顺为正也牝牛与牝马同坤对干言干为马坤马之牝也离对坤言坤为牛离则牛之牝也离卦可言利牝牛之贞坤卦亦可言畜牝马吉各随文气之顺耳】
　　象曰明两作离大人以继明照于四方
　　【程传若云两明则是二明不见继明之义故云明两明而重两谓相继也作离明两而为离继明之义也震巽之类亦取洊随之义然离之义尤重也大人以德言则圣人以位言则王者大人观离明相继之象以世继其明德照临于四方大凡以明相继皆继明也举其大者故以世袭继照言之】
　　【谨按继明者缉熙光明日新又新也照于四方明明德于天下也】
　　初九履错然敬之无咎○象曰履错之敬以辟咎也【胡氏曰错然敬之貌居离之初如日之初生于事之初常错然警惧以进德修业所以得免其咎谨按事之初来不必眞错也而畏惧之心虽易如难虽简若纷故曰履错然孔子所谓临事而惧是也敬之之事最着力惧即是敬而不足以尽敬之义敬者整顿精神专一心志以我驭事确有把柄确有主宰至是而错者不错矣此则好谋而成之谓也】
　　六二黄离元吉○象曰黄离元吉得中道也
　　【谨按黄离者离于黄也二五皆中而二独言黄者黄坤德也二臣五君也离有分析之义黄而离犹坤五之黄中通理】
　　九三日昃之离不鼔缶而歌则大耋之嗟凶○象曰日昃之离何可久也
　　【梁氏曰三居离之中乃日昃之离也夫持满定倾非中正之君子不能三处日之夕而过刚不中其志荒矣故不鼓缶而歌则大耋之嗟其歌也乐之失常也其嗟也哀之失常也哀乐失常能无凶乎君子値此之时则思患之心与乐天之诚竝行不悖歌无暇也嗟何有乎】
　　【谨按小人溺于声色耽乐无厌因而贪生恶死其忧也忧不及乐也忧不及乐是以汲汲于乐忧之心即乐之心非徒兴尽悲来已也则字文气最不乐则忧不忧则乐更无不忧不乐之时象传何可久也谓歌不可长嗟复何益不责之深于责也○内互巽风鼓象外互兑口歌象】
　　九四突如其来如焚如死如弃如○象曰突如其来如无所容也
　　【谨按九四居上卦之下前离方终后离忽起又阳刚暴躁上逼五阴其象为突如而来焚火焚物也死而弃火自死自弃也】
　　六五出涕沱若戚嗟若吉○象曰六五之吉离王公也【程传六五之吉者所丽得王公之正位也据在上之势而明察事理畏惧忧虞以持之所以能吉也不然岂能安乎】
　　【谨按象传离王公谓处尊位而能忧勤惕励自无不吉六五重明中兴之象忧勤惕励之至国之所以兴也离于王公而嗟若吉可知为君之难而虎尾春冰之戒为不虚矣五王也兼言公者见为君难为臣亦不易也】
　　上九王用出征有嘉折首获匪其丑无咎○象曰王用出征以正邦也
　　【程传王者用此上九之德明照而刚断以察除天下之恶所以正治其邦国刚明居上之道也谨按上九明之至也明故能断威震而刑不滥无咎之道也六五象传曰离王公谓六居尊位有邦家之责也上爻曰王用出征谓六五隂柔必用上九之威断以除乱乃可正邦也○又按朱子云六二中正六五中而不正今言丽乎中正说六二分数多愚谓卦爻所重在中中可兼正正不可兼中传曰丽乎正又曰丽乎中正俱兼二五而言丽乎正者谓丽所当丽非当位之谓也大象大人以继明照于四方所重在上卦可知五为全卦主爻丽乎尊位而忧勤惕励至于涕泣故能以履错之敬任事以牝牛之顺畜德用二以致治用上以戡乱而四之凶暴三之庸劣无所容于世矣凡小附大寡附多虚附实皆丽也不能自见而有所寄托以行故所丽者常包乎其外而丽之者乃得举乎其中阴丽乎阳实阳之丽乎阴也明者阳也非隂也如茑萝之施松栢其发生蔓衍者松栢也人之生也神丽乎形形亡则无所谓神矣以爻画言则二五为丽乎中正合全卦六爻而言则五为主而二与上皆丽乎五者也颜子附骥尾萧曹依末光得所丽矣若荀彧之于孟德陈相之于许行丽非所丽遂为名敎之贼人心之蠧呜呼可不愼哉】










　　周易传义合订卷五
　　钦定四库全书
　　周易传义合订卷六
　　大学士朱轼撰
　　下经一
　　咸【艮下兑上】
　　咸亨利贞取女吉○彖曰咸感也○柔上而刚下二气感应以相与止而说男下女是以亨利贞取女吉也○天地感而万物化生圣人感人心而天下和平观其所感而天地万物之情可见矣
　　【谨按咸同也通也物生有万各不相类有其通之则异者同矣彖传以感释咸咸者无心之感也张子曰万物本一故一能合异能合异故谓之感卦变自否来柔往居上刚来居三干以一画于坤坤以一画予干乾坤交至于三索交感之至矣卦象兑为泽艮为山山泽通气阴阳感应以相与也卦德艮止兑说止而说以止为说也说感也止则无心矣又艮少男兑少女男下女礼成而婚合也相感之道如此是以亨利贞取女吉也先儒谓干有四德咸得其三独言取女吉者相感莫如男女也取女吉凡感皆吉可知矣天地以下极言感通之理天地万物之情本无私也故天地圣人感以无心而万物化生天下和平莫知其然而然也感字与应字对咸则感与应两相忘矣老者安之少者怀之圣人无所为安之怀之也老者自安少者自怀初不知谁为安之怀之也圣人感而万物应邪万物感而圣人应邪即感即应即应即感也感非感应非应也咸之时义大矣哉寂然不动者性感而遂通者情天地万物之情观其感而可见矣又按下经首咸恒二卦备乾坤之德故曰天地万物之情可见或谓咸感也恒久也泽山之渟峙有定何以不名恒而名咸雷风之鼓荡无常何以不名咸而名恒以卦德言动而入谓之感可也说而止谓之久可也曰感无心也久不已也反恒为咸不动也不入也止而说已耳卦言取女吉贵专一也故六爻俱戒躁动反咸为恒不说也不止也动而入焉耳卦言利攸往贵变动也故六爻俱戒胶固】
　　象曰山上有泽咸君子以虚受人
　　【程传泽性润下土性受润泽在山上而其渐润通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择合而受之非圣人有感必通之道也】
　　【谨按廓然大公虚也物来顺应受也】
　　初六咸其拇○象曰咸其拇志在外也
　　【谨按咸以人身取义中三阳为身心上下三阴为首足初在下拇象也六以隂柔处卦初上与四应其咸也拇也拇足大指虽主于动而其动甚微以此感物其感浅矣感浅故不言吉凶○又按咸为无心之感感以无心故吉初志外三志随人皆以有心失之五志末以无心得之二之中犹戒其以理持志四之正亦戒其以私致害上以口说为感又在有心之下矣】
　　六二咸其腓凶居吉○象曰虽凶居吉顺不害也【谨按二以阴在下与五为应急于感者也其咸也腓也腓足肚行则先动以此感物躁妄取凶之道也然二居中得正能安其居而守道以待上之求则吉矣顺不害顺谓合于理而不以感害其心也二三四互巽故云顺害与未感害之害同】
　　九三咸其股执其随往吝○象曰咸其股亦不处也志在随人所执下也
　　【谨按三为艮之主有所执限而不自进者也然九自上下于三本干体也又上承四五二阳四五挈之同进自不能已矣主艮于下而从进于上然则所执者何执于随四而已其咸也股也股本持足而为足所随者然身动则股与俱动如此而往不可羞吝乎】
　　九四贞吉悔亡憧憧往来朋从尔思○象曰贞吉悔亡未感害也憧憧往来未光大也
　　【谨按四在三阳之中心之象也不言咸其心感无非心也四不正故戒以贞贞者大公无我象传所谓虚受是也朱子云憧憧只是一个忙此语形容最切人止一心刻刻算计才要这様又要那様方寸之间往来胶葛急遽仓皇茫无头绪欲求一刻之暇不可得也系传天下同归而殊涂一致而百虑惟同归故殊涂惟一致故百虑若一任意计思量纵殚精瘁神而思虑之所不及者多矣从尔思者惟尔同类之人耳岂能无不通乎人心惟至虚至公故光明广大无逺不及一有私系即暗而狭矣虽有同类之从从也非感也从尔私者此以思往彼以思来也】
　　九五咸其脢无悔○象曰咸其脢志末也
　　【本义脢背肉在心上而相背不能感物而无私系九五适当其处故取其象而戒占者以能如是则虽不能感物而亦可以无悔也】
　　【程传脢背肉也与心相背而所不见也言能背其私心感非其所见而说者则得人君感天下之正而无悔也】
　　【谨按九五比上应二不能无心故圣人以此勉之象曰志末谓必如脢乃能无私应之志也咸脢艮背自是两様咸虚而艮止也】
　　上六咸其辅颊舌○象曰咸其辅颊舌滕口说也【程传上隂柔而说体为说之主又居感之极是其欲感物之极也故不能以至诚感物而发见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也】
