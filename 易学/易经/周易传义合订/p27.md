<!-- { "loadSidebar": true } -->
　　【谨按编草为覆曰蔀蔀丰则日中如夜矣见斗日无光也三四以阳刚之才居全卦之中二为离明之主居下卦之中故皆曰日中所以见斗见沬者蔽于五与上也五以其蔀蔀二五暗而二亦掩其明由二急于往应致滋疑疾也若能积诚以动五必翻然改悟疑疾亡而诚信孚见斗之昏暗化而为日中之光华五爻所谓来章有庆誉五之吉即二之吉也】
　　九三丰其沛日中见沫折其右肱无咎○象曰丰其沛不可大事也折其右肱终不可用也
　　【谨按三与二四同为五臣而三位又与上应上之昏暗甚于五故三之受蔽甚于二与四犹蔀内加沛暗之至也如此则忠君爱国之心抑而弗伸卒废弃以终其身已耳复何望乎右肱人所任以作事者折则无能为矣折右肱与明夷夷于左股同五上坤体坤夷明者也二往得疑疾几于不免三过刚不中不度量而往宜其折矣】
　　九四丰其蔀日中见斗遇其夷主吉○象曰丰其蔀位不当也日中见斗幽不明也遇其夷主吉行也
　　【谨按二应五四承五丰蔀一也而有不同者二位卑而逺受蔽由于往应不往则不蔽矣四则居高近君身膺辅弼之任而阳刚主动处不当位不能正身以正君是自取丰蔽也必下而求初而后明动相济而四得展其震动有为之才矣四以阳刚为震之主自用故滋蔽用贤则有功衞霍以战功耗国由董汲之不遇也传曰行也与初爻尚往对看】
　　六五来章有庆誉吉○象曰六五之吉有庆也
　　【谨按来章来二也二文明而章美也来与二爻往字对冯氏谓二言往五言来往来交合章明之象初与三四皆阳刚有为之才二来则羣贤彚征矣有庆誉谓明动相资功业之盛如日正中卦辞王假之正指此爻○又按易书言庆言誉多在五爻五居尊位以天下之福庆为庆也有庆斯有誉矣又二多誉五能用二二之誉即五之誉也】
　　上六丰其屋蔀其家闚其户阒其无人三歳不觌凶○象曰丰其屋天际翔也闚其户阒其无人自藏也【谨按上以阴柔处动之极居丰之终满假躁动自谓高明不世出而不知昏暗之至也丰屋蔀家不止丰蔀丰沛已也阒其无人非无人也不觌也不觌至于三年则长夜矣不但日中见斗见沬已也杨子云天收其声地藏其热高明之家鬼瞰其室此爻确注也从来满假骄盈者其究必沦于幽囚上以好大喜功导其君即以穷奢极欲便其私自顾在九天之上而不知已入九渊之下曽几何时而二四信用上之宠以衰而势以危至于三歳不觌则徽纆丛棘终身不见天日矣哀哉○又按人之明以目能见也然日则见夜则不见是非目之明日之明也日中不见者有蔽之者也凡蔽物者必于其上二三四爻之蔽上与五蔽之也而五又蔽于上导其君以侈肆矜张二三往争之而二得疑三折肱疑而折则明体不伸而日中如夜矣九四位高近君有不容谢之责然必不自用而用人而后能正己以正君否则与二四同受丰蔽矣惟初远于五上故不受蔽】
　　旅【艮下离上】
　　旅小亨旅贞吉○彖曰旅小亨柔得中乎外而顺乎刚止而丽乎明是以小亨旅贞吉也○旅之时义大矣哉【本义族羇旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可苟者然道无不在故自有其正不可须臾离也】
　　【谨按丰反为旅丰尚大旅则小矣卦自否来柔自三上居于五是得中于外卦而顺乎上四二刚以柔处旅而顺从乎刚旅之道也上卦离明下卦艮止止于明则得其所止亦旅之善也卦有此才故占者可以小亨虽在旅中贞则吉也贞即顺刚丽明也旅之时有何大亨小亨而已既曰旅小亨又曰旅贞吉重言旅者以旅之时人所易忽不知旅自有道非苟焉已也郭泰宿处洒扫洁治庶几旅贞之义矣孔子读易至旅有见于道大不可离体道之君子造次颠沛必于是因叹曰旅之时义大矣哉】
　　象曰山上有火旅君子以明慎用刑而不畱狱
　　【谨按明一层慎一层不畱狱一层明而慎则狱不滥慎而不畱则狱无滞此如山之重火之速也】
　　初六旅琐琐斯其所取灾○象曰旅琐琐志穷灾也【谨按下卦为艮为童仆初在下卦之下阴柔不中不正旅中之隶舆细人也琐琐猥屑貌诗所谓琐尾是也毛西河以斯其所为句取琐所协韵最当但以斯为斧以斯之之斯尚属牵强愚意斯承上言谓斯琐琐者乃此軰之所也凡旅不过暂止而隶舆下贱不克自振终身于旅而已】
　　六二旅即次怀其资得童仆贞○象曰得童仆贞终无尤也
　　【谨按次舍旅所安也一宿曰宿再宿曰信过信为次即者即其所在而次也三上五下而二不动故曰即次旅所重者资所相依者童仆怀其资得童仆贞旅之最吉者也六二柔顺中正故有此象得童仆谓初比二中爻互巽为资】
　　九三旅焚其次丧其童仆贞厉○象曰旅焚其次亦以伤矣以旅与下其义丧也
　　【谨按九三过刚不中躁妄而不能自守往则上无应来则下无与上下俱失故厉若能安分自守何厉之有九自否之五下居三干变为离旅焚其次象自上而下与二初同体六二中正不为所比初已比二二之所得三之所丧丧其童仆贞厉象传云以旅与下其义丧也与下与上爻在上反主仆之分虽流离琐尾不可失也若如等夷相与则尊卑无别不成其为主仆矣三性刚躁无常忽亢忽贬亢则失人贬则失己己失而人亦失矣本欲与之而反失之亦由丧其顺徳之故也】
　　九四旅于处得其资斧我心不快○象曰旅于处未得位也得其资斧心未快也
　　【谨按五下三上四介于其间而不动故曰旅于处诗曰于时处处于时庐旅同一旅也久则为处矣既云处又云旅以其位不当终不能久于此也四居离体下互巽故曰得其资斧我心不快亦由位不当虽有资斧终不甘久居于是也四离体互巽资斧象五四三二为厚坎不快象】
　　六五射雉一矢亡终以誉命○象曰终以誉命上逮也【本义雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也】
　　【谨按六自三往居五发此至彼射象九在干中矢象下于三一矢亡象离火文明雉象终以誉命占辞羇旅之臣有中顺文明之徳所至誉满公卿虽丧位出疆终以令誉被赐还之命不久困旅中也传曰上逮谓达而上也三甘心与下而不上上不能上而自以为上五则不求上而自达于上者也】
　　上九鸟焚其巢旅人先笑后号咷丧牛于易凶○象曰以旅在上其义焚也丧牛于易终莫之闻也
　　【谨按三以旅与下狎防之过上以旅在上骄倨之过三焚其次次在离中上焚其巢巢在离上五为雉上为鸟雉文而鸟鸷也上九变六则为小过飞鸟象今一阳踞上不飞而戢其左翼鸟之不飞而巢者也鸟焚巢则欲止无地所谓绕树三帀无枝可栖旅之穷至此极矣然当其未焚栖迟偃仰方且俦侣并命以鸣得意一炬之惨所不计及也先笑后咷惟笑故咷至咷则悔无及矣盖旅以柔顺乎刚而亨上九以旅在上一念骄倨遂丧其顺徳而不自知焚巢之号所自取也离畜牝牛吉畜牝牛难丧之则易也】
　　【毛西河曰传曰同人亲也惟同人为亲故先号咷而后笑何则以亲故也又曰亲寡旅也惟亲寡故先或笑而后必号咷何则以害所亲也离火之声笑号莫定无亲之旅终致哀恻】
　　巽【巽下巽上】
　　巽小亨利有攸往利见大人○彖曰重巽以申命○刚巽乎中正而志行柔皆顺乎刚是以小亨利有攸往利见大人
　　【谨按巽入也其象为风风被万物温生肃杀物莫不应入之深也人君号令天下如天之风物巽命也重巽申命也卦以柔为主而九五阳刚中正志在申命行事二柔皆顺乎刚虽不能大有为亦可以小亨而利有攸往也刚柔同居巽体刚巽乎中正之道而柔又巽乎刚巽乎中正者和易近人易知有亲之大人也柔之巽顺乎刚见大人也是以亨而利汉高惠文景皆巽乎中正之君虽制礼作乐谦让未遑而才足有为是以萧何法律叔孙绵蕞得展其小技定为一代之制大凡小人可以小知然必得君子在上乃得罄其一得之长此利有攸往由于利见大人也卦以柔为主卦辞俱为二阴言之也】
　　象曰随风巽君子以申命行事
　　【谨按命之又命犹巽风之随也事行而天下靡然从风信而勿疑也】
　　初六进退利武人之贞○象曰进退志疑也利武人之贞志治也
　　【谨按巽为进退初又在下卦之下进则遇刚退复无地犹豫不决其志疑也何以治疑其惟武人之贞乎武人之出师号令严明进则进退则退有一定之律此师之贞也如是则利矣】
　　九二巽在牀下用史巫纷若吉无咎○象曰纷若之吉得中也
　　【谨按九二以阳刚居下卦上无应与比于初阴又卦自遯来刚自四下于二巽之至矣故曰巽在牀下然刚而得中虽过于巽非上之穷初之进退比也史巫所任者口説故以谕申命之烦一事而往反丁宁不厌重复犹史巫之祝赞喋喋也凡任口说者非谄则凟占者必如九二之中则虽过于烦碎行之而吉可无谄凟之咎矣巽二阳在一阴之上牀象二比初在牀下象巽为倒兑二三四又互兑兑为口舌二阴兑口巫史象】
　　九三频巽吝○象曰频巽之吝志穷也
　　【谨按三在上下之间过刚而不中其象为频巽频巽者时或不巽旋而又巽也上之穷时穷也三之穷志穷也人惟立定志向则行止得以自主九三血气用事轻率躁妄反覆无常南人所谓人而无恒不可作巫医也穷由自取不可羞吝乎】
　　六四悔亡田获三品○象曰田获三品有功也
　　【谨按初四二爻皆柔顺乎刚四以柔处柔为得正可谓善处巽者故一言六四即云悔亡阴柔本有悔所以悔亡者履正近君无进退之疑勇于奉命而有功也田田猎也三品谓所获之多程传云四能巽乎上下之阳如田之获三品一为干豆一供賔与充庖一颁徒御遍及上下也沈氏曰获三品令行之效也胡氏曰田武事也初利武人之贞四之田获用武而有功者也】
　　九五贞吉悔亡无不利无初有终先庚三日后庚三日吉○象曰九五之吉位正中也
　　【谨按九五卦辞所谓大人彖传所谓巽乎正中也爻何以有戒辞五君位也必干刚独断权不下逮乃为君道之正五当巽时二柔用事虽阳刚志行而谦让未遑几于悔矣必固守中正之徳乃吉而悔亡无所往而不利矣无初悔也有终悔亡也先庚后庚取重申之义初前命终后命也更前为后故曰庚先庚三日后庚三日谓不待庚时先湏审慎己庚之后尤要整饬三日云者先之又先后之又后与蛊卦先甲后甲意同蛊彖传曰终则有始兼治乱言治终则乱始乱终则治始也巽五爻曰无初有终有无俱以治言此之所谓终彼之所谓始也】
　　上九巽在牀下丧其资斧贞凶○象曰巽在牀下上穷也丧其资斧正乎凶也
　　【谨按上九居卦终高而无与欲下同于三又无阴阳相与之义巽极而失其阳刚一事不能为一歩不可行穷而落魄无以自存虽正亦凶也二上皆巽在牀下二中故吉上穷故凶巽者之心计精防防密得丧之关算之熟矣而不知患得患失者之终于有失无得也象曰正乎凶也巽何尝非正巽而穷则贞失其贞而凶矣巽倍利互离为斧倒巽为兑兑为毁折丧其资斧象】
　　兑【兑下兑上】
　　兑亨利贞○彖曰兑说也○刚中而柔外说以利贞是以顺乎天而应乎人説以先民民忘其劳说以犯难民忘其死説之大民劝矣哉
