<!-- { "loadSidebar": true } -->
　　【谨按三人谓泰下卦三阳阳性上行故曰三人行一人谓九三三以九予上而自得六三损而上益也然九往上而比五六来三而比二是上下各得其友也益者固益损者亦未尝不益也友者匹偶之称得谓隂阳相得先儒以初二二阳四五二隂相比为友与系传致一之义不合又云三应上为友泰卦爻爻相应又何用损一而后得友欤卦取九上六下之义得友止言上三初四不与焉三人行均欲得友也势不能同行而同得于是乎有损焉损一人则所损之一人得其友而不损之一人亦得其友所损之一人与不损之一人各得一人则一隂一阳配合而致一矣象传曰三则疑谓一人得友而又损一人与俱则三而疑也尚得为友乎此爻之意谓损必当可即卦传所云二簋应有时也或谓若损二易五岂不各爻皆得乎曰损二易五为既济得友又不足以尽之损反为咸咸取女吉亦得友之义也】
　　六四损其疾使遄有喜无咎○象曰损其疾亦可喜也【谨按上卦受益者也四居上下之间则以损为益焉疾如齐宣王好货好色之类六四隂柔不中故有气质之疾损其疾者陈善闭邪以正其君也初九阳刚已事遄往为能损去六四隂柔之疾使之速愈勿药有喜也如此则四受初益可以无咎矣】
　　六五或益之十朋之弗克违元吉○象曰六五元吉自上祐也
　　【夲义柔顺虚中以居尊位当损之时受天下之益者也两为朋十朋之大寳也或以此益之而不能辞其吉可知占者有是德则获其应也】
　　【谨按益五者二益之多不可计数故言或直十朋大寳也勿克违受之允当也元吉如此非天祐而何】
　　上九弗损益之无咎贞吉利有攸往得臣无家○象曰弗损益之大得志也
　　【谨按此亦以上爻终五爻之义也五爻象传曰自天祐益之自天于人何损盖受益之极无所损于下而益之者无可加无咎贞吉利有攸往爻辞与卦辞同谓损之道必如是而后善也得臣无家申言受益之大莫非王臣益之也天下为家弗损也唐之琼林大盈有家无臣矣】
　　益【震下巽上】
　　益利有攸往利涉大川○彖曰益损上益下民説无疆自上下下其道大光○利有攸往中正有庆利涉大川木道乃行○益动而巽日进无疆天施地生其益无方凡益之道与时偕行
　　【夲义益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之象故其占利有所往而利涉大川也】
　　【谨按卦自否来乾坤始交而为震巽出乎震齐乎巽春阳布泽盛德在木天道大光万物亨通时也其为益大矣哉以爻言二五得正得中中正有庆故攸往咸宜而无不利也损中而不正故云有孚元吉无咎可贞谓必如是而后利也益之中正孚诚贞固不待言矣然益上损下所损防何为力甚易损上益下益大损亦大如爻言大作迁国之类非易易也故曰利涉大川天道灾沴消而育盛治道险难济而膏泽流犹大川济而后见舟楫之功也传曰木道乃行谓木道以涉川而行也动而巽以下极言益之理与损传同惟动而巽于理故日进无疆日进益也无疆犹无方谓无定所也自干而下天施也自坤而上地生也施予也生受也天地之施生有时而无一定之方时之所在即理之所在与时偕行益乃无疆矣】
　　象曰风雷益君子以见善则迁有过则改
　　【何氏楷曰咸言速心之德通于虚也不损不虚惩忿窒欲损之又损致虚以复其为咸恒言乆心之德凝于实也不益不实迁善改过益之又益充实而成其为恒】
　　初九利用为大作元吉无咎○象曰元吉无咎下不厚事也
　　【谨按九自上下于初初民也莫大于民事利用为大作事民之事也事民之事者以民不能自厚其事也厚谓重孟子所谓不可缓是也六四利迁国国迁则相土居民乃疆乃理其所兴作岂细故邪曰利用因民之所利而利之也用用民也上不缓民之事正欲民不自缓其事如孟子所引豳诗是也如此则上以益下为事下亦自事其事以受益于上大吉无咎之道也】
　　六二或益之十朋之弗克违永贞吉王用亨于帝吉象曰或益之自外来也
　　【谨按倒损为益益之二损之五也故益二爻辞与损五同十朋之上益下也六二贞矣犹恐隂柔不能固守故戒以永贞王用亨于帝王谓五用者二也使之主祭而山川亨之吉自天来非徒上之益之也】
　　六三益之用凶事无咎有孚中行告公用圭○象曰益用凶事固有之也
　　【夲义六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信】
　　【谨按六三与损四同事吉则益凶则损用凶事者以损为益也投之以艰钜试之以盘错而后操心危虑患深警戒震动过可补而功以着矣六三不中不正不正则伪不中则偏其不能见信于上久矣浸假而经歴危虞备尝险阻诚慤生于动忍亢戾消于艰贞有孚矣中行矣告公用圭而上下之情洽凶者变为吉矣书言用降我凶德嘉绩于朕邦此之谓也象曰固有谓以凶为益事理之所固有也三承巽巽倒为兑告而获命象三位多凶用凶事象】
　　六四中行告公从利用为依迁国○象曰告公从以益志也
　　【谨按四之六自初徃也四得六而九下初所谓损上益下者此也然四近君位必所行得中告于公而信之乃可成益下之大事告公从与三爻告公用圭同内卦在否为坤六徃居四二三四又互坤坤为邑内坤变为互坤迁国象四比五依象古者迁国必有依传曰周之东迁晋郑焉依是也利用为依谓五用四为依也迁国益下之大事人情安土重迁难与虑始盘庚所以申命至三也此爻迁国自四主之不惟民不信公亦不能无疑必平日所行事事合于中道无一毫偏倚之私君乃信其益下之心出于至诚非好为茍难也象曰益志谓志在益民故告公从也三爻言有孚中行此止言中行未有不孚而能中者言中孚可知矣三四在两卦之间全卦之中也益之四即损之三为依犹得友也余爻辞意亦多相类】
　　九五有孚惠心勿问元吉有孚惠我德○象曰有孚惠心勿问之矣惠我德大得志也
　　【谨按五阳刚中正益下之心出于至诚勿问下之德我否也然上孚则下亦孚至诚爱戴感惠我之德也必矣是谓大善而吉象曰大得志谓得遂益民之志也】
　　上九莫益之或击之立心勿恒凶○象曰莫益之偏辞也或击之自外来也
　　【谨按益隂者阳也上在事外无益人之任徒拥阳刚以自益耳以阳处隂益不以正也居卦之终求益之极也圣人重为之戒曰谁为尔益者岂惟莫益或且起而夺之矣以益招击益也而实损之至矣雷风相与为恒益亦风雷之象也至上九则如恒九三之不恒其德而承之羞者众矣系传曰危以动惧以语无交而求夫无交而惧而危小人未尝无一念之愧悔而贪得之心终不能自已是立勿恒也其能免于凶乎象曰偏辞谓但言莫益止説得一半耳】
　　夬【干下兑上】
　　夬扬于王庭孚号有厉告自邑不利即戎利有攸往彖曰夬决也刚决柔也健而説决而和○扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　【谨按环之有缺者为玦卦象上缺故名夬左传赐之玦则决因象定名而义亦见焉矣五阳竝进同逐一隂决之使尽也下干上兑健而説也健而説则从容审慎无壮趾壮頄之患故曰决而和扬于王庭声其罪也一隂敢踞五阳之上罪不容诛也既扬其罪乃相与恳切孚信以号令其众有厉号辞也谓虽一隂不可易视当戒慎以决之也以刚决柔声罪致讨何等光明正大然必以危惧处之乃成此光大之功故曰其危乃光也既扬号于庭又各告其私邑古者邑出车乘故各自告诫之告之辞曰不利即戎师之所尚不在于战战则杀戮糜烂败固穷胜亦穷也然刚至于五长矣未至纯刚长未终也往而决而后刚有终故又曰利有攸往不利即戎即冇厉意利有攸往即扬于王庭意】
　　象曰泽上于天夬君子以施禄及下居德则忌
　　【夲义泽上于天溃决之势也施禄及下溃决之意也居德则忌未详】
　　【谨按泽上于天势必溃决而为雨露未有积于上而不下者施禄及下散财身之道也然非所论于德德之居也日知其所亡月无忘其所能孜孜于善犹之孜孜于利也故曰居德则忌忌防决也】
　　初九壮于前趾往不胜为咎○象曰不胜而往咎也【夲义前犹进也当决之时居下任壮不胜宜矣故其象占如此】
　　【谨按大壮初九曰壮于趾此曰壮于前趾大壮曰阳夬进而五矣】
　　九二惕号莫夜有戎勿恤○象曰有戎勿恤得中道也【谨按九以刚居柔而得中内懐兢惕外严戒号以静制动有备无患者也虽莫夜有戎亦不足忧矣○又按惕而号孔明之出师二表宣公之奉天诏命是也加以设防警柝何恤乎莫夜之戎乎二位干中惕象上承兑口号象】
　　九三壮于頄有凶君子夬夬独行遇雨若濡有愠无咎○象曰君子夬夬终无咎也
　　【谨按三与上应者也当决之时过刚不中又引相应之嫌壮往之气形于顔面决而不和取凶之道也然九三刚而得正不失为君子故以君子无咎之道勉之君子夬夬谓一决未已而再决也夫决则决耳何待于再决以再是不决于决也然决而再则亦无不决矣独行遇雨独行对众阳言诸阳惟三与上应王导所谓不幸而出臣族当日周戴诸公虽谅其无他未尝不愠见于色而导卒能平逆敦而全百口庶防君子之道欤遇雨谓隂阳相遇文意谓君子夬夬虽独行遇雨似有霑濡不免见愠于众阳然终能决隂而无咎先儒更移经文未当】
　　九四臀无肤其行次且牵羊悔亡闻言不信○象曰其行次且位不当也闻言不信聪不明也
　　【夲义以阳居隂不中不正居则不安行则不进若不与众阳竞进而安出其后则可以亡其悔然当决之时志在上进必不能也占者闻言而信则转凶而吉矣牵羊者当其前则不进纵之使前而随其后则可以行矣】
　　【谨按牵羊悔亡教之进也闻言不信虑其不受敎也象曰聪不明坎为耳上卦半坎坎止半聪不明象坐不安故行姤三之行远隂也夬四之行驱隂也】
　　九五苋陆夬夬中行无咎○象曰中行无咎中未光也【谨按三五俱言夬夬三应隂五比隂也然九五刚健中正刚而行之以中决断而不猛非九三所能及三终无咎五则始终无咎也中行矣止于无咎者中未光也象传其危乃光方决之时未敢信其光也苋感隂而生陆谓高平之地隂在五上苋生于陆象】
