<!-- { "loadSidebar": true } -->
　　六五鼎黄耳金利贞○象曰鼎黄耳中以为实也【王申子云黄中色谓五金刚徳谓上耳不虚中则有而无所措耳而无则有实而无所施故六五虚中以纳上九之助而后一鼎之实得以利及天下犹鼎黄耳得金也】
　　【谨按六五柔顺居中为离明之主其象为黄耳耳者鼎之主黄者色之中当九四退位之后二三进用宣猷効力济济盈廷六五抱中守顺垂裳端拱为天下君上九居宾师不臣之位提纲挈领断断休休而天下皆为之用想其光华文明之象巍乎焕乎无所拟诸则以为黄耳已耳金已耳大象辞所谓正位凝命是也传云中以为实六五本无实中即其实也无为而有为者也】
　　上九鼎玉大吉无不利○象曰玉在上刚柔节也【本义上于象为而以阳居隂刚而能温故有王之象而其占为大吉无不利盖有是徳则如其占也谨按自五言之上为金自上言之又为玉金坚而玉润六五柔赖上为金上九刚自处以玉也吉无不利上之吉即五之吉上之利即五之利也惟上能辅五亦惟五能用上鼎取养贤之义上在五上犹大有所谓尚贤也象曰刚柔节亦合金玉为言】
　　震【震下震上】
　　震亨震来虩虩笑言哑哑震惊百里不丧匕鬯○彖曰震亨○震来虩虩恐致福也笑言哑哑后有则也○震惊百里惊逺而惧迩也出可以守宗庙社稷以为祭主也
　　【程传云阳生于下而上进有亨之义又震为动为恐惧为有主震而奋发动而进惧而修有主而保大皆可以致亨故震则有亨】
　　【谨按震自人心言曰来者事来于外即震来于心也虩虩恐惧貌哑哑谓言笑自安其常也君子之心无时而不戒惧当震动之来尢加谨畏然所谓戒惧者只是返躬内省尽其在我而已传曰笑言哑哑后有则也则谓事物当然之理即艮卦传所云止其所也为臣止敬为子止孝孝敬者臣子之则也吾自尽吾臣子之所当为艰危险阻乌得而夺之周公恐惧流言东征三年赤舄几几得处震之道矣震来二句申説震而亨之义谓占者如是则亨也震惊百里二句以象言而占亦在其中震为雷为长子长子主器以奉宗庙社稷之祀假而有事庙中而雷声震赫主祭者能尽诚敬何至丧失所执之匕鬯葢事无难易一归于当然之则则吾身吾心有所凭藉以自固不但语黙动静不失其常以之守家守国亦确乎其不可拔矣惊逺惧迩迩谓四阳逺谓初阳惊惧即震来虩虩意彖传可出而守宗庙社稷上不必増不丧句○又按处震之道全在虩虩二字惟能惧故能不惧惧之心即不惧之心孔子之迅雷风烈必变即大舜之烈风雷雨不迷也震动之来不以事而以心顺逆险易之境各挟其可忧可喜以尝我惟素位而行兢兢业业常切临深履薄之戒而贫贱不移富贵不淫斯无入而不自得矣故曰恐致福也】
　　象曰洊雷震君子以恐惧修省
　　【程传洊重袭也上下皆震故为洊雷雷重仍则威益盛君子观洊雷威震之象以恐惧自修饬循省也君子畏天之威则修正其身思省其过咎而改之不唯雷震凡遇惊惧之事皆当如是】
　　【胡氏曰恐惧作于心修省见于事修克治之功省审察之力】
　　【谨按恐惧而修修而又省君子之洊雷也】
　　初九震来虩虩后笑言哑哑吉○象曰震来虩虩恐致福也笑言哑哑后有则也
　　【谨按初为卦主故辞与卦同○又按卦辞取象全卦爻辞取象本爻位初震来象主震虩虩象阳刚有为而得正笑言哑哑象】
　　六二震来厉亿丧贝跻于九陵勿逐七日得○象曰震来厉乗刚也
　　【谨按卦变自临六来居二而乗初刚震来厉也六来则九往九贝也二得六而失九丧贝也二三四互艮四最在上为艮主跻于九陵也亿大也丧贝所丧者大也一卦六爻变至七则本爻复七日得也处震之道在不丧二隂柔无才又逼近初刚不能不丧矣然有中顺之徳虽失所有终不求而自获也传曰乘刚乘者刚震来也震以乘刚震无害也如以警惕之心乘踶趹之马自然不致失坠】
　　六三震苏苏震行无眚○象曰震苏苏位不当也【程传苏苏神气缓散自失之状三以隂居阳不正处不正于平时且不能安况处震乎故其震惧而苏苏然若因震惧而能行去不正而就正则可以无过眚过也三行则至四正也动以就正为善故二勿逐则自得三能行则无眚以不正而处震惧有眚可知】
　　【谨按震者振也所以振不振也是以圣贤豪杰之兴多从忧患中来惟隂柔不正之人一经挫折终身不振终于废弃而已然六三之苏苏犹愈于上六之索索苏苏止是頽懦无为苟能自强则不振者振矣若索索则懵然全无知觉虽欲行可得乎故六三行无眚而上六则征凶也】
　　九四震遂泥○象曰震遂泥未光也
　　【谨按九自临之二上于四本以成震也而陷于四隂之中为大坎震而不震矣曰遂者谓自二往四而不反也象曰未光震动则光陷于坎斯不光矣】
　　六五震往来厉亿无丧有事○象曰震往来厉危行也其事在中大无丧也
　　【谨按往谓初初逺于五来谓四四近乎五也初往而四又来是震无已时也危矣哉防丧所事矣然五得中其事亦在中之事也故亿无丧无丧有事即不丧匕鬯五为尊位故云○又按亿之为数最多言所丧失者无多也象曰大无丧大亦多也】
　　上六震索索视矍矍征凶震不于其躬于其邻无咎婚媾有言○象曰震索索中未得也虽凶无咎畏邻戒也【程传索索消索不存之状谓其志气如是六以隂柔居震动之极其惊惧之甚志气殚索也矍矍不安定貌志气索索则视瞻徊徨以隂柔不中正之质而处震动之极故征则凶也震之及身乃于其躬也不于其躬谓未及身也邻者近于身者也能震惧于未及身之前则不至于极矣故得无咎苟未至于极尚有可改之道震终当变柔不固守故有畏邻戒而能变之义圣人于震终示人知惧能改之义为劝深矣婚媾所亲也谓同动者有言有怨咎之言也六居震之上始为众动之首今乃畏邻戒而不敢进与诸处震者异矣故婚媾有言也】
　　【谨按征凶以下皆占辞上居卦之终震之极极则震来甚于前终则欲戒而已晚故占得此爻者必戒之于早则虽凶无咎也】
　　艮【艮下艮上】
　　艮其背不获其身行其庭不见其人无咎○彖曰艮止也时止则止时行则行动静不失其时其道光明　艮其止止其所也上下敌应不相与也是以不获其身行其庭不见其人无咎也
　　【程传人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也】
　　【呉氏曰慎曰程子廓然而大公物来而顺应即其义盖廓然大公则忘我而不获其身物来顺应则忘物而不见其人动静各止其所斯能内外两忘】
　　【谨按艮止也止于是而不迁即大象所云不出其位也止固止行亦止惟其时耳时之所在即位之所在也传曰艮其止止其所也谓艮之为止犹背之止其所也人之所见在前后则不可见不可见则身与物俱不相涉是为止之所象背处于身世不相涉之地故得安其位而身与物不得而扰之是为止其所象以卦才言上下两卦相应之爻如两峰对峙各为一所也上不来下不往两不相与各止其所也人心未与物接寂然不动退藏于密不事矜持而五官百骸自然整齐严肃静而止也及其酬酢万变随物付予无事安排布置而物物各得其愿动而止也人身目视耳听有身即有欲静而止则内欲不出犹背之背乎身也万物之来各挟其可欲以尝我动而止则外欲不入犹背之背乎人也故曰不获其身行其庭不见其人经以背象艮与爻辞艮腓艮趾不同自趾至辅皆当艮而背则本艮也不获其身三句紧承背説传以卦才释艮背之义而不获不见意已在其中盖惟止其所故所止之外一槩不获不见亦惟不获不见乃可谓止其所也卦变自观观卦辞大观在上人观我也爻辞观我生自观也三上五下而人我之观皆失矣】
　　象曰兼山艮君子以思不出其位
　　【谨按有一毫意见之未忘即是出位圣人之不出物来顺应也学者之不出主一无适也故学易之功在主敬穷理穷理则知止主敬斯得止矣】
　　初六艮其趾无咎利永贞○象曰艮其趾未失正也【程传当止而行非正也止之扵初故未至失正事止于始则易而未至于失也】
　　【谨按初六以隂居阳本不正也然止于初犹未失正贞曰永即上九之敦艮也初六利永贞慎终于始也】
　　六二艮其腓不拯其随其心不快○象曰不拯其随未退听也
　　【本义三止乎上亦不肯退而听乎二也】
　　【谨按六二柔顺中正得止之宜者也何以不能自守而比于三如腓之随限乎二与三同体三在上为艮主情亲而分尊犹子弟之于父兄欲不随不得也三过刚不中失止之宜二不能以其中正之道救之是以其心不快三能得之于二二不能得之于三故爻辞原二之心而象传又明其咎之所归曰未退听也】
　　九三艮其限列其夤厉薰心○象曰艮其限危薰心也【谨按九自观之五下于三成艮之主也过刚不中执而不变与大传其道光明相反故曰厉薫心限背中脊骨夤膂也艮其脊骨则膂如列而不能屈伸矣厉薰心谓艰蹇畏忿如火薰灼不安之甚也与二之不快异矣咸下卦为艮咸初言拇拇即趾也二亦言腓咸主动故三不言限而言股股在腓之上限之下凡限以下皆随限者也而限又随心艮限列夤者勿求于气也至厉薰心则气壹动志矣】
　　六四艮其身无咎○象曰艮其身止诸躬也
　　【本义以隂居隂时止而止故为艮其身之象而占得无咎也】
　　【胡云峰曰咸九四憧憧往来以心之动言此不言心而言身兼动静言也身止则知心得其所止矣谨按身兼全体言手容恭则手得所止矣足容重则足得所止矣六居四为当位五官各得其所之象不言背者止而未忘也】
　　六五艮其辅言有序悔亡○象曰艮其辅以中正也【本义六五当辅之处故其象如此而其占悔亡也悔谓以隂居阳】
　　【郑亨仲曰爻言辅不言口言身不言腹言夤不言脐皆背面而立之象】
　　【谨按言者心之声也心正而后言有序艮其辅非不言也当言而后言惟有中德者能之咸于上言辅颊舌五言脢艮以背为全卦象而上九又取厚终之义故于五言陠】
　　上九敦艮吉○象曰敦艮之吉以厚终也
　　【程传天下之事唯终守之为难能敦于止有终者也上之吉以其能厚于终也】
　　【谨按爻曰敦象传曰厚终系辞所谓所成终也吉则笃实光辉万事万物从此始矣四五二爻不言吉者艮所成终也第曰艮耳未可遽许其吉至上则艮终而吉矣】
　　渐【艮下巽上】
　　渐女归吉利贞○彖曰渐之进也女归吉也○进得位往有功也进以正可以正邦也○其位刚得中也○止而巽动不竆也
