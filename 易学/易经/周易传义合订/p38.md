<!-- { "loadSidebar": true } -->
　　易之为书也原始要终以为质也六爻相杂唯其时物也
　　【本义质谓卦体卦必举其始终而后成体爻则唯其时物而已】
　　【吴氏曰质谓卦之体质文王原卦义之始要卦义之终以为卦之体质各名其卦而系彖辞也爻之为言交也周公观六位之交错唯其六爻之时各因其义而系爻辞也此章言六爻而六爻统于彖故先言彖乃説六爻也】
　　【谨按始谓内卦终谓外卦两卦合而象变徳之体质具矣六爻自初至上如干之潜见惕跃飞亢时也有时即有物物事也】
　　其初难知其上易知本末也初辞拟之卒成之终【本义此言初上二爻】
　　【谨按初卦之本上卦之末也第观其本则全象无由得知末则六爻已具何难知之有以是而推圣人当日系辞于初则拟之议之而后命焉上则卒竞初之所拟以成一卦之终耳如干初九拟其阳之在下曰潜龙至于上则阳极而为亢始乎潜而跃而飞而终乎亢不待拟议而可知也】
　　若夫杂物撰徳辨是与非则非其中爻不备
　　【本义此谓卦中四爻】
　　【谨按物字与首节物字同一爻有一爻之物杂而为六则全卦之徳备列矣徳字与首节质字同先儒以此节论中爻互卦下文二四三五同功谓二与四三与五各相互毕竞非正觧】
　　噫亦要存亡吉凶则居可知矣知者观其彖辞则思过半矣
　　【本义彖统论一卦六爻之体】
　　【吴氏曰章首第一句言彖第二句总言六爻此一节又总言六爻而归重于彖盖为结语与章首起语相终始】
　　【谨按要者统而言之谓合观全卦六爻之体而存亡吉凶之义居然可见知者二句申説上文又按首节言卦有卦体爻有爻义二三四节又言卦体合六爻而成非六爻之外别有卦体也初爻卦之本上爻卦之末二三四五卦之中有本有末有中一卦之体备而是非了然故曰观其彖辞则思过半矣】
　　二与四同功而异位其善不同二多誉四多惧近也柔之为道不利逺者其要无咎其用柔中也
　　【本义此以下论中爻同功谓皆隂位异位谓逺近不同四近君故多惧柔不利逺而二多誉者以其柔中也吴氏曰二与四同是隂位若皆以柔居之则六二六四同是以柔居隂故曰同功然其位则有逺近之异五者一卦之尊位故逺近皆自五而言二与五应为逺四与五比为近以位之逺近有异而其善亦不同逺者意气舒展而多誉近者势分逼迫而多惧多者谓不尽然而若此者众尔近也二字释四多惧谓四之所以惧不能如二之多誉者盖迫近尊位不得自安故也柔之为道以下释二多誉柔不能自立近者有所依倚逺者宜若不利二逺于五而其归得以无咎者以其用柔而居下卦之中矣】
　　【谨按此以下申言惟其时物同功异位者惟其时也一爻有一爻之时时殊而事亦别矣不言初上者初可以二推上可以四推也阳居阳位隂居隂位为得正得正则可以有为而功以着二四皆以柔为功而有誉与惧之别者地分逺近也止言近者承四多惧而言下三句释二多誉柔本不利于逺所以得无咎者同一柔而二能用柔以中也二之贤于四者以地之逺而其要全在用得其中四能比五资五之中以为中则惧者不惧矣】
　　三与五同功而异位三多凶五多功贵贱之等也其柔危其刚胜邪
　　【本义三五同阳位而贵贱不同然以柔居之则危唯刚则能胜之】
　　【吴氏曰三与五同是阳位若皆以刚居之则九三九五同是以刚居阳故曰同功然其位则有贵贱之异贱者刚居刚为太过而多凶贵者刚居刚为适宜而多功二多誉四多惧之上有其善不同一句而三多凶五多功之上无之者誉惧虽不同而皆可谓之善凶则不可谓善矣故不言也贵贱之等也五字释三多凶谓三之所以凶不能如五之功者盖贵贱有等贱者不与贵者同故也其柔危以下释五多功五为尊位以柔居之则不胜其任而危惟刚居之则能胜其任而有功也】
　　【谨按三五同功犹之二四也而有功与凶之分者贵贱之等也此句紧承五多功谓五之贵异于三之贱也下二句释三多凶其柔危其刚胜与上节柔之为道二句意同言柔危正见刚之不危也刚之为道本无害于贱者所以不免于凶者其刚胜也以柔居刚则危以刚居刚则又胜是必处之以中而后有功而无过三不中是以凶也若能下比乎二资二之中以为中则凶者不凶矣惧与誉功与凶俱承同功而言二之誉以功四之惧亦以功逺者寄股肱之任以宣力为劳近者托心膂之亲以专擅为嫌也五以功为功三以功为凶贵者得为而为贱者不可为而为也】
　　右第九章
　　易之为书也广大悉备有天道焉有人道焉有地道焉兼三才而两之故六六者非它也三才之道也
　　【本义三画已具三才重之故六而以上二爻为天中二爻为人下二爻为地】
　　道有变动故曰爻爻有等故曰物物相杂故曰文文不当故吉凶生焉
　　【本义道有变动谓卦之一体等谓逺近贵贱之差相杂谓刚柔之位相间不当谓爻不当位李氏曰一则无变无动兼而两之于三才之道皆有变动以其道有变动故名其画曰爻爻者效也言六画能效天下之动也爻有贵贱上下之等故曰物物有九六杂居刚柔之位则成文交错之际有当不当吉凶由是生焉】
　　【吴氏曰以时义之得为当时义之失为不当不以位论】
　　【谨按柔居柔刚居刚为当位然亦有刚宜柔柔宜刚者宜即当当则吉不当则凶也】
　　右第十章
　　易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　【本义危惧故得平安慢易则必倾覆易之道也】
　　【髙氏曰一部易原始要终只是敬惧无咎而已故曰惧以终始无咎者善补过也易中凡説有喜有庆吉元吉都是及于物处若本等只到了无咎便好】
　　【何氏曰使者天理之自然若或使之也】
　　【谨按易之辞危知危则化险为平否则一念慢易而倾覆随之矣此其为道甚大天下万事万物莫有出于此道之外者可不惧乎】
　　右第十一章
　　夫干天下之至健也徳行恒易以知险夫坤天下之至顺也徳行恒简以知阻
　　【本义至健则所行无难故易至顺则所行不繁故简然其于事皆有以知其难而不敢易以处之也是以其有忧患则健者如自髙临下而知其险顺者如自下趋上而知其阻盖虽易而能知险则不陷于险矣既简而又知阻则不困于阻矣所以能危能惧而无易者之倾也】
　　【谨按两知字即干以易知之知坤亦言知者以干之知为知知即能也以易处难则险者可平以简御繁则阻者可通也】
　　能説诸心能研诸侯之虑定天下之吉凶成天下之亹亹者
　　【本义侯之二字衍説诸心者心与理防干之事也研诸虑者理因虑审坤之事也説诸心故有以定吉凶研诸虑故有以成亹亹】
　　【朱子语类云能説诸心能研诸虑方始能定天下之吉凶成天下之亹亹凡事见得通透了自然欢説既説诸心是理防得了于事上更审一审便是研诸虑研是更去研磨定天下之吉凶是剖判得这事成天下之亹亹是作得这事业】
　　【谨按能説能研谓乾坤之道能如是也张子以説心承易简研虑承知险知阻较胜本义】
　　是故变化云为吉事有祥象事知器占事知来
　　【本义变化云为故象事可以知器吉事有祥故占事可以知来】
　　【何氏曰凡人事之与吉逢者其先必有祥兆天人相感志一之动气也圣人作易正以迪人于吉故独以吉事言之与吉之先见同义】
　　【谨按圣人体乾坤之徳以作易隂阳有变化即有云为如震之动巽之入卦之云为也干之濳见惕跃爻之云为也当动而动当入而入当濳见而濳见则行无不宜故知卦爻变化之象而利用成器之道在其中矣卦爻有吉凶之占人事休咎之徴也占吉者必实有吉祥之事占凶者必实有凶咎之事故玩其占而未来之事可知矣止言吉祥者省文也上二节泛言乾坤之道此节始言易乾坤之道能定吉凶故易书可以知来乾坤之道能成天下之亹亹故易书可以知器】
　　天地设位圣人成能人谋鬼谋百姓与能
　　【本义天地设位而圣人作易以成其功于是人谋鬼谋虽百姓之愚皆得以与其能】
　　【谨按圣人作易以成天地之能故作事者谋之人又筮以谋诸鬼神而天地圣人之能百姓无不与能矣此承上节赞圣人作易之功】
　　八卦以象告爻彖以情言刚柔杂居而吉凶可见矣【本义象谓卦画爻彖谓卦爻辞】
　　【蔡氏曰八卦以象告则刚柔杂居矣爻象以情言则吉凶可见矣】
　　【谨按情即象之情也象言卦彖言爻互见也此节以下皆发明变化云为吉事有祥之义】
　　变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝
　　【本义不相得谓相恶也凶害悔吝皆由此生】
　　【项氏曰爱恶相攻以下皆言吉凶以情迁之事而以六爻之情与辞明之吉凶悔吝利害之三辞分出于相攻相取相感之三情而总属于相近之一情此四者爻之情也命辞之法必各象其爻之情故观其辞可以知其情利害者商略其事有利有不利也悔吝则有其迹矣吉凶则其成也故总而名之曰吉凶相感者情之始交故以利害言之相取则有事矣故以悔吝言之相攻则其事极矣故以吉凶言之爱恶逺近情伪姑就浅深分之若错而综之则相攻相取相感之人其居皆有逺近其情皆有情伪其情皆有爱恶也故总以相近一条眀之近而不相得则以恶相攻而凶生矣以伪相感而害生矣不以近相取而悔吝生矣是则一近之中备此三条也凡爻有比爻有应爻有一卦之主爻皆情之当相得者也今称近者止据比爻言之反以三隅则逺而为应为主者亦必备此三条矣但居之近者其吉凶尤多故圣人槩以近者明之】
　　【蔡氏曰爱恶相攻三句平等説下文却合言之曰大抵凡易之情近而相得者为贲不相得而逺者亦无害唯是近而不相得者则凶又有害而悔且吝矣】
　　【谨按变动者八卦之象象之告告人以出入利用也有象即有情情迁而不一故系辞有吉有凶言乎其情之迁也利宜也行而不宜动辄得咎害也吉凶者利害之成悔吝则已离乎利尚未至于害也取求索也感触伤也取而不得则感动于中而攻夺随之矣情之迁始于逺近有逺近而后有情伪极而至于爱恶逺近以情言不以地言如屯六二之十年乃字逺也而终合小畜九三之説辐反目近也而终背六爻有比有应应比者不必不逺不应不比者不必不近也以人事言之怨恶攻取之端多起于亲昵孔子称晏平仲善与人交只是久而能敬敬则不凟不凟则不怨永无捐弃之患矣近而不相得者近即不得非近矣而有得有不得也不相得即相取相感相攻也故直断之曰凶即不凶亦或害之不害亦不免悔且吝也既曰相攻又兼言爱恶吉凶者泛言情与效也】
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　【本义卦爻之辞亦犹是也】
　　【张氏曰此节即人之辞以情迁者验易之辞以情迁也】
　　右第十二章




　　周易传义合订卷十一
　　钦定四库全书
　　周易传义合订卷十二
　　大学士朱轼撰
　　説卦传
　　昔者圣人之作易也幽赞于神眀而生蓍
