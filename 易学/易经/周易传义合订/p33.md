<!-- { "loadSidebar": true } -->
　　【本义此简本在大衍之后今按宜在此天数五者一三五七九皆竒也地数五者二四六八十皆耦也相得谓一与二三与四五与六七与八九与十各以竒耦为类而自相得有合谓一与六二与七三与八四与九五与十皆两相合二十有五者五竒之积也三十者五耦之积也变化谓一变生水而六化成之二化生火而七变成之三变生木而八化成之四化生金而九变成之五变生土而十化成之鬼神谓凡竒耦生成之屈伸往来者】
　　【孔氏曰言此阳竒阴耦之数成就其变化而宣行鬼神之用】
　　【程子曰数只是气变化鬼神亦只是气天地之数五十有五变化鬼神皆不越于其间】
　　【谨按天数有五一一也三二也五三也七四也九五也地数有五二一也四二也六三也八四也十五也此就天地竒耦之数逐一言之各有是五者之目也若夫竒与竒耦与耦之相得也竒与耦之各有合也则二五之积数也五位谓河图四面中夹之位分竒耦言之曰相得北一与西九相得为十南七与东三相得为十又得中五为二十有五此天之积数也南二与东八相得为十北六与西四相得为十又得中十为三十此地之积数也合竒耦言之曰各有合一六合于北为七九四合于西为十三两位合而为二十二七合于南为九三八合于东为十一两位合亦为二十又合中位之十五为五十有五此天地之积数也竒耦之生生不穷惟其积也积则对待之体流行之用互根互藏之妙具焉矣此变化之所以成鬼神之所以行也自无而有曰变变即神也自有而无曰化化即鬼也变化言其功鬼神言其用也河图四位西北金水为一类东南木火为一类相得有合各从其类也得曰相合曰各互文也中者四方之统防五数之主十数之全数起于五而成于十也一得五为六二得五为七三得五为八五合一又合四为十五合二又合三亦为十卜者两其五也二十有五者五其五三十者六其五也五十有五者十一其五也邓氏旭章云妙处全在五十之后有五彼数始于五极于十五数各终为五十是成数也极于十复起于五五数又各始为五是生数也五十又有五生成所以不终非所以成变化而行鬼神乎此所以三字紧顶有五】
　　大衍之数五十其用四十有九分而爲二以象两挂一以象三揲之以四以象四时归竒于扐以象闰五岁再闰故再扐而后挂
　　【本义大衍之数五十盖以河图中宫天五乘地十而得之至用以筮则又止用四十有九盖皆出于理势之自然而非人之知力所能损益也两谓天地也挂悬其一于左手小指之间也三三才也揲间而数之也竒所揲四数之余也扐勒于左手中三指之两间也闰积月之余日而成月者也五歳之间再积日而再成月故五歳之中凡有再闰然后别起积分如一挂之后左右各一揲而一扐故五者之中凡有再扐然后别起一挂也】
　　【韩氏曰王弼云演天地之数者五十也其用四十有九则其一不用也不用而用以之通非数而数以之成斯易之太极也】
　　【谨按上文言图具造化之全此以下言圣人法图数立为筮策之数】
　　干之策二百一十有六坤之策百四十有四凡三百有六十当期之日
　　【本义凡此策数生于四象盖河图四面太阳居一而连九少阴居二而连八少阳居三而连七太阴居四而连六揲蓍之法则通讣三变之余去其初挂之一凡四为竒凡八为耦竒圆围三耦方围四三用其全四用其半积而数之则为六七八九而第三变揲数策数亦皆符防盖余三竒则九而其揲亦九策亦四九三十六是为居一之太阳余二竒一耦则八而其揲亦八策亦四八三十二是为居二之少阴二耦一竒则七而其揲亦七策亦四七二十八是为居三之少阳三耦则六而其揲亦六策亦四六二十四是为居四之老阴是其变化往来进退离合之妙皆出自然非人之所能为也少阴退而未极乎虚少阳进而未极乎盈故此独以老阳老阴计乾坤六爻之策数余可推而知也期周一歳也凡三百六十五日四分日之一此特举成数而概言之耳】
　　【谨按过揲之数以四干之策竒三其四为一变每爻三变得四九三十六六爻十有八变共得二百一十有六策坤之策耦两其四为一变每爻三变得四六二十四六爻十有八变共得一百四十有四策此据二太之数言之也详见图义】
　　二篇之策万有一千五百二十当万物之数也
　　【本义二篇谓上下经凡阳爻百九十二得六千九百一十二策阴爻百九十二得四千六百八策合之得此数】
　　是故四营而成易十有八变而成卦
　　【本义四营谓分二挂一揲四归竒也易变易也谓一变也三变成爻十八变则成六爻也】
　　八卦而小成
　　【本义谓九变而成三画得内卦也】
　　【谨按既言成易成卦又言八卦者有内而后有外有小成而后有大成其序如此乃补足上文成卦意】
　　引而伸之触类而长之天下之能事毕矣
　　【本义谓已成六爻而视其爻之变与不变以为动静则一卦可变而为六十四卦以定吉凶凡四千九十六卦也】
　　【谨按此言成卦后变占之法】
　　显道神徳行是故可与酬酢可与祐神矣
　　【本义道因辞显行以数神酬酢谓应对祐神谓助神化之功】
　　【项氏曰天道虽幽可阐之以示乎人人事虽显可推之以合乎天明可以酬酢事物之宜幽可以赞出鬼神之命】
　　子曰知变化之道者其知神之所为乎
　　【本义变化之道即上文数法是也皆非人之所能为故夫子叹之而门人加子曰以别上文也】右第九章
　　【本义此章言天地大衍之数揲蓍求卦之法然亦略矣意其详具于大卜筮人之官而今不可考耳其可推者啓蒙备言之】
　　易有圣人之道四焉以言者尚其辞以动者尚其变以制器者尚其象以卜筮者尚其占
　　【本义四者皆变化之道神之所为者也】
　　【何氏曰此章与第二章观象玩辞观变玩占相应】
　　【谨按以者以易之道也以言者讲论阴阳动静之理以动者审察进退存亡之宜制器者裁制合度而利于应用动之成也卜筮者剖断是非以决其疑动之始也变者爻之变动不居象则爻变已定而成卦占即吉凶悔吝之辞也尚占承尚辞尚象承尚变】
　　是以君子将有爲也将有行也问焉而以言其受命也如响无有远近幽深遂知来物非天下之至精其孰能与于此
　　【本义此尚辞尚占之事言人以蓍问易求其卦爻之辞而以之发言处事则易受人之命而有以告之如响之应声以决其未来之吉凶也以言与以言者尚其辞之以言义同命则将筮而告蓍之语冠礼筮日宰自右赞命是也】
　　参伍以变错综其数通其变遂成天地之文极其数遂定天下之象非天下之至变其孰能与于此
　　【本义此尚象之事变则象之未定者也参者三数之也伍者五数之也既参以变又伍以变一先一后更相考覈以审其多寡之实也错者交而互之一左一右之谓也综者总而挈之一低一昻之谓也此亦皆谓揲蓍求卦之事盖通三揲两手之策以成阴阳老少之画究七八九六之数以定卦爻动静之象也参伍错综皆古语而参伍尤难晓按荀子云窥敌制变欲伍以参韩非曰省同异之言以知朋党之分偶参伍之验以责陈言之实又曰参之以比物伍之以合参史记曰必参而伍之又曰参伍不失汉书曰参伍其贾以类相凖此足以相发明矣】
　　【朱子语类云纪数之法以三数之则遇五而齐以五数之则遇三而防所谓参伍以变者前后多寡更相反覆以不齐而要其齐○又云参伍所以通之其治之也简而疏错综所以极之其治之也繁而密谨按搀一于两为三三又加两为五参三之也伍五之也朱子云数三遇五而齐数五遇三而防者从三起数又三而遇五从五起数又五而防九九者三其三也左右互易错也上下倒易综也参之伍之错之综之极其反覆搀杂以尽数之变也变非一变故曰通文即象也卦画开文字之祖文成而象乃着○又按文者卦之文象者卦之象然天下之文莫大于是天下之象莫外于是矣】
　　易无思也无为也寂然不动感而遂通天下之故非天下之至神其孰能与于此
　　【本义此四者易之体所以立而用所以行者也易指蓍卦无思无为言其无心也寂然者感之体感通者寂之用人心之妙其动静亦如此】
　　【邵子曰无思无为者神妙致一之地也所谓一以贯之圣人以此洗心退藏于密】
