<!-- { "loadSidebar": true } -->
　　刘长民曰坤其动也辟应二之徳其静也翕应四之位翕闭也是天地否闭之时贤人乃隠不可衒其才知也○易外初之霜至四而成坚氷矣坤之囊为坚氷所括矣此坤之静翕以为广生之时也闭者括囊之象盖重隂之始天地不通天地亦且括其囊而况于贤人乎月令仲冬之月毋发天地之房房者囊也按此可知坤之六四不可作近君之位看盖全坤皆臣道六五之黄裳亦臣也六四之括囊乃在下之贤人故以俭徳避难为贵若作大臣岂可以括囊为立朝之至道哉
　　君子黄中通理正位居体美在其中而畅于四支发于事业美之至也
　　朱汉上曰五动为坎坎为通有美在中而通于理也正位而居坤体不失为臣之道黄裳也○赵复斋曰中而不倚故通偏则滞矣正五之中位居坤之顺体此明六五之为纯臣也○项平甫曰四方之色各有所偏通于此者必不通于彼居中央则无不通矣是故土王四季脾主四支也黄中属黄字通理属裳字正位属黄字居体属裳字美在其中属黄字四支事业属裳字有黄中之徳则理可旁通有正中之位则体可安居○蔡伯静曰二五皆中二居内卦之中其发见于外者不疑其所行而已五外卦之中其施于外者有事业之可观坤道之美至此极矣○郑东谷曰象与文言皆以黄为中以裳为文为美盖古之服制十二章衣为绘裳用绣考工记五采备为绣裳备五采与衣绘不同故裳为至美为至文是以六五取象焉○胡云峯曰直内方外之君子即黄中通理之君子盖敬以直内则表里如一即所以为黄中义以方外则事皆合理即所以为通理○吴草庐曰黄中黄色在中也通达也理身之肤腠青白黒赤皆偏位唯中央黄色为正位体下体黄在中而外达于身之肤腠者以正位之色为裳而居于身之下体也美在其中谓黄中正位畅于四支谓通理居体○蔡虚斋曰黄裳二字分而言之则黄为中裳为顺合而言之则惟中故顺存于中为中形于外为顺理一而已惟有黄中之徳故能以下体自居○易外干之五以位乎天徳为吉坤之五以居乎地体为吉
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄干令升曰未离隂类故曰血隂阳色杂故称黄隂阳离则异气合则同功君臣夫妻其义一也○本义疑谓均敌而无小大之差也黄天地之正色言隂阳皆伤也○俞石涧曰血言黄则天地杂类而隂阳无别矣故曰天地之杂也然而天地定位于上下其大分终不可易故其终又分而言之曰天而地黄
　　说卦传
　　孔仲达曰此备说重卦之由及八卦所为之象谓之说卦焉
　　按此乃约言卦画象辞之所由来为学易观玩之资
　　昔者圣人之作易也幽赞于神明而生蓍参天两地而倚数
　　孔仲达曰以此圣知深明神明之道而生用蓍求卦之法赞者佐而助成使微者得着倚立也其揲蓍所得取奇数于天耦数于地而立七八九六之数何以参两为目奇耦者盖古之奇耦亦以三两言之且以两是耦数之始三是奇数之初不以一目奇者张氏云以三中含两有一以包两之义明天有包地之徳阳有包隂之道○苏子瞻曰介绍以传命谓之赞天地鬼神不能与人接故以蓍为之介绍○三两者天数三地数二明数之正于五也自五以往非数也皆相因而成者也○程明道曰用蓍以求卦非谓有蓍而后画卦○张南轩曰一三五七九皆阳数也独以一三五参之而用九者此倚其阳数也二四六八十皆隂数也独以二四两之而用六者此倚其隂数也特取九六而不用七八者乃参天两地而倚其数也○项平甫曰生蓍谓创立用蓍之法神不能言以蓍言之所以赞神出命谓之幽赞即所谓祐神也三奇为阳画两其三以为隂画三画为初卦两其三以为重卦此画卦之参两也○观彖天一地二数之原也然一数则乗除俱不行故天数起于三地数起于二参而两之以为数所倚三三则九二三则为六一三两二则为七一二两三则为八
　　观变于隂阳而立卦发挥于刚柔而生爻和顺于道徳而理于义穷理尽性以至于命
　　虞仲翔曰卦为阳变成震坎艮隂变成防离兊故立卦三变成爻十八变而成卦八卦而小成是也○孔仲达曰用蓍在六爻之后非三画之时繋辞言伏羲之画卦故直言仰观俯察此则论既重之后端策布爻故先言生蓍后言立卦非是圣人幽赞元在观变之前○本义和顺从容无所乖逆统言之也理谓随事得其条理析言之也穷天下之理尽人物之性而合于天道此圣人作易之极功也○语录此本是就易上说易上尽具许多道理直是穷得物理尽得人性到得天命所以通书说易者性命之原○项平甫曰阳气不可见则画为刚爻以发之隂气不可见则画为柔爻以发之凡爻皆用刚柔之爻以发挥二气之变也道即命徳即性义即理和顺于道徳而理于义穷理尽性以至于命此两句反覆互言之也易之奇耦在天之命为隂阳之道在人之性则为仁义之徳在地之宜则为刚柔之理和顺于道徳而理于义此易之所能也故自幽而言以至于显此所谓显道也穷理尽性以至于命言易之所知也故自显而言以至于幽此所谓神徳行也上文既言蓍数卦爻则此二句于爻辞彖辞言之○徐进斋曰如干为天道而元亨利贞即其徳爻之潜见飞跃即其义以一卦而统言之所谓和顺也就六爻而言之所谓理也○熊梅边曰上言圣人作易之功下言易书精微之蕴右第一章
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　韩康伯曰隂阳者言其气刚柔者言其形万物资始于天成形于地故天曰隂阳地曰柔刚或有在形而言隂阳者本其始也在气而言柔刚者要其终也六位爻所处之位○孔仲达曰昔者圣人画卦作易将以顺从天地生成性命之理也其天地生成万物之理须在隂阳必备是以造化辟设之时其立天之道有二种之气曰成物之隂与施生之阳也其立地之道有二种之形曰顺承之柔与持载之刚也天地既立人生其间立人之道有二种之性曰爱惠之仁与断制之义也既备三才之道而两之作易本顺此道理故因而重之使六画而成卦也六画所处有其六位隂位阳位迭用柔爻刚爻以居之故成爻卦之文章也
　　按此章可见圣人画卦是必定六画少一画不可多一画不能此乃天地间自然之象自然之理所谓一分为二二分为四四分为八八分为十六十六分为三十二三十二分为六十四之说与夫一而二而三而四而五而六且谓可自此而七而八而九以至不可穷诘者皆非圣人作易之道也右第二章
　　天地定位山泽通气雷风相薄水火不相射八卦相错数往者顺知来者逆是故易逆数也
　　韩康伯曰八卦相错变化理备于往则顺而知之于来则逆而数之作易以逆睹来事以前民用○孔仲达曰此一节就卦象明重卦之意易以乾坤象天地艮兊象山泽震防象雷风坎离象水火若使天地不交水火异处则庶类无生成之用品物无变化之理所以因而重之令八卦相错则天地人事莫不备矣故云天地定位而合徳山泽异体而通气雷风各动而相薄水火不相入而相资既八卦之用变化如此故圣人重卦令八卦莫不交互而相重以象天地山泽雷风水火莫不交错则易之爻卦与天地等既往之事将来之几备于爻卦中矣○郭白云曰天地之位定然后山泽雷风水火相与为用此八卦所以有必相错之道也是以圣人重之而后可以数往知来人之道数往者顺而易知来者逆而难易之逆数未见其难者盖由其道之始必知其道之终也是亦原始可以要终之义○尹和靖曰易之道如日星未到泰之上六便知泰将极未到否之上九便知否将倾此谓几易之为书要知测未萌事若已往事何用知之数亦不必逆筹算数者理也理在必然如政在大夫五世希不失陪臣执国命三世希不失也○张南轩曰易之于天下皆逆数而察其来逆如逆暑逆寒○邱行可曰易言藏往知来彰往察来又言数往知来则方来已往之事易皆有以知之然往者已过而易知来者未形而难知易之占筮为知来设故曰逆数也正如所谓占事知来遂知来物前民用皆逆数之谓也
　　按此章邵子谓是伏羲先天图位本义因之盖前儒所未有者也今细玩经文唯天地定位一语似可作干南坤北看然实与上系传天尊地卑语气一例山泽以下未见明立位次且经文言八卦相错明指六十四卦言非八卦之定位也数往者顺二句自是泛说下接是故易逆数也才说到易亦一定文义今若云起震而歴离兊以至于干数已生之卦自防而歴坎艮以至于坤推未生之卦则数往二语已贴易说下何以有是故之文且易之生卦夫子言乾坤生六子可谓明白晓畅矣何有先生干震离兊而后生防坎艮坤之理况逆知来事蓍筮之徳蓍在重卦后故先言八卦相错承上章易六位而成章来非言三画之八卦也但重卦亦只是八卦故以天地定位四语明所以必相错之理以相错而成知来物前民用之功也邵子之易自成一家非伏羲文王周孔之易也
　　右第三章
　　雷以动之风以散之雨以润之日以暄之艮以止之兑以说之干以君之坤以藏之
　　九家易曰乾坤交索既生六子各任其才往生物也○孔仲达曰此重明八卦养物之功上四举象下四举卦者王肃以为互相备也○张子曰隂性凝聚阳性发散隂聚之阳必散之阳为隂累则相持为雨而降隂为阳得则飘扬为云而升隂气凝聚阳在内者不得出则奋击而为雷霆阳在外者则周旋不舎而为风○蔡节斋曰动则物萌散则物具二者言生物之功也润则物滋暄则物舒二者言长物之功也止则物成说则物遂二者言收物之功君则物有所归藏则物有所息二者言藏物之功也○邱行可曰雷动风散乾坤初爻交而为震防也雨润日暄乾坤中爻交而为坎离也止之说之乾坤终爻交而为艮兑也此六子生物之序也然六子致用主于干而动归于坤而藏此又父母之功也故以乾坤终之○潘天锡曰上文先言天地之无为后言六子之相为用言天地之用六子也此章先言六子之职后言乾坤之道言六子非乾坤无以主之藏之
　　右第四章
　　帝出乎震齐乎防相见乎离致役乎坤说言乎兑战乎干劳乎坎成言乎艮
　　孔仲达曰此帝为天帝○崔氏憬曰帝者天之王气也春分震王而万物出生立春防王而万物洁齐立夏离王而万物皆相见立秋坤王而万物致养秋分兑王而万物所说立冬干王而隂阳相薄冬至坎王而万物之所归立春艮王而万物之所成终成始也以其周王天下故谓之帝○苏子瞻曰古有是言也本义帝者天之主宰
　　万物出乎震震东方也齐乎防防东南也齐也者言万物之洁齐也离也者明也万物皆相见南方之卦也圣人南面而聴天下向明而治盖取诸此也坤也者地也万物皆致养焉故曰致役乎坤兑正秋也万物之所说也故曰说言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
