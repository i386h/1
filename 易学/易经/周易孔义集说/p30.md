<!-- { "loadSidebar": true } -->
　　郑康成曰山气下泽气上二气通而相应以生万物故曰咸○虞仲翔曰坤三之上成女干上之三成男乾坤气交以相与○王子邕曰山泽以气通男女以礼感男而下女婚姻之正初婚之所以为礼取女之所以为吉○刘长民曰卦以咸名传以感释圣人之微防欲明感物之无心也○程传咸有皆意相感莫如男女而少甚焉在卦柔爻上而刚爻下柔上变刚而成兑刚下变柔而成艮隂阳相交为男女交感又兑女在上艮男居下亦柔上刚下也隂阳二气相感相应而和合是相与也艮止于下笃诚相下也兑説于上和合相应也以男下女和之至也是以能亨通而得正也○张子咸皆也男女相配故为咸感如影响无复先后有动必感咸感而应故曰咸速也　无所不感者虚也感即合也咸也以万物本一故一能合异以其能合异故谓之感若非有异则无合天地乾坤隂阳也二端故有感本一故能合　能通天下之志者为能感人心圣人同乎人而无我故和平天下莫盛于感人心○本义艮止则感之专兑説则应之至○赵复斋曰咸女在外未归亲迎之时故男下女恒女已归居室之时故夫尊妇卑匪隂先倡示皆感也感而后应则非速矣止而説则情不流性情也男止女説是女説于止也夫妇之情贞矣○张紫岩曰隂阳之感少则一一则诚诚则速□项平甫曰二气感应以相与亨也止而説利贞也男下女示取女之吉也○邱行可曰凡物两相对待而后感应之理生故咸有感意　无心者不能感故咸加心而为感有心于感者亦不能咸感故感去心而为咸○王伯厚曰咸之感无心感以虚也兑之説无言説以诚也○王秋山曰止而説谓艮止不动而意气自相和説故六爻皆欲其静○胡双湖曰一卦重在三上两爻三为艮主上为兑主男女皆得其正故利贞取女吉况二五又正二体又以艮为重艮为感主兑是应体○胡云峯曰上经首干气化之始而曰品物流形下经首咸形化之始而曰二气感应气与形未尝相离也○梁孟敬曰观其所感不言圣人之情者盖圣人之情即天地之情万民之情即万物之情也
　　初六咸其拇　象传咸其拇志在外也【拇俞氏云当作】孔仲逹曰与四相感所感在外○吕蓝田曰四以心感初以足行然后相应不曰足而曰拇者初以隂居下静而未行足虽不行不害拇之能动盖心与四应而迹未应也○本义拇足大指咸以人身取象感于最下咸拇象感之尚浅欲进未能故不言吉凶此卦虽主于感然六爻皆宜静而不宜动○语録艮虽是止然咸有交感之义都是要动然才动便不吉○王童溪曰六爻皆取诸身者盖四支百体其血气脉络之相感通固有至理行乎其间天地万物感通之理即身可见足有行止而拇常向外此自然之天也初六艮止未动与四相应故取以为○胡云峯曰六爻人身形之感者易滞○易抄拇非全指足动非拇然拇亦动属矣一念虽微而志已向外故君子必慎其独○高忠宪曰动于形皆欲也四不以形而以意意亦欲也圣人感人心者一贞而已○华霞峯曰止体而有动象以其与说体为应见可説而动则凶
　　六二咸其腓凶居吉　传虽凶居吉顺不害也王辅嗣曰咸道转进离拇升腓腓体动躁者也由躁故凶居则吉矣○程传居中得正应又中正其才本善以在咸时质柔而上应故动凶居吉非戒之不得相感唯顺理则不害谓守道不先动也○本义腓足肚欲行则先自动不能固守者也二当其处又以隂柔不能固守故取其○郭兼山曰爻有艮巽居则得咸艮之义○郭白云曰腓动足随足之力本诸此为下体之要六二似之二居止之中腓为动之主吉凶之责在此○项平甫曰二五相应五为脊肉于人无感而二以腓肉自动而求之凶此爻动则为大过不动则仍为咸故为居吉○王童溪曰以艮体位互巽下巽为股巽究为躁卦巽顺为顺不害○赵汴水曰天下有同然之欲因其同欲者而尽其在我自有潜感黙应之道顺人心之所同则不害我感也○华霞峯曰咸六二即艮六二居吉即艮六二之艮其腓也咸其腓则凶艮其腓则吉
　　按同一艮也同一腓也而于纯艮为吉于咸为凶者彼无相与之意此有感应之情也
　　九三咸其股执其随往吝　传咸其股亦不处也志在随人所执下也
　　虞仲翔曰巽为股为随艮为手故称执○程传阳刚为主于内居下之上宜自得正道以感于物乃应于上六阳好上而说隂上居感説之极故三感而从之股随身而动者言随物而动如股然感于所説而随之往可羞吝前二隂爻皆有感而动三阳爻亦然故云亦不处谓动也刚阳不能自主志反在于随人所操执者卑下之甚也○郭兼山曰居止之极亦以随人尚不能处所执愈下○项平甫曰上性説三性执彼以口説我我执而随之遂往而不可囘○王童溪曰股随上体而动者感道利于贞苟失其正则志在于随人而已九三正也以阳居阳刚过则躁动而失正矣○沈守约曰人从己者上之所以感人故其徳光己从人者下之所以感人故其道吝爻变为坤上说而下顺随也卦变为萃以阳随隂聚非其正吝也○梁孟敬曰隂説于阳阳固易动而説人以言其动尤易
　　按此爻象亦由互巽来进退随人不能自止
　　九四贞吉悔亡憧憧往来朋从尔思　传贞吉悔亡未感害也憧憧往来未光大也
　　王辅嗣曰处上卦之初应下卦之始二体始相交感以通其志凡物始感而不以正则至于害故必贞然后吉吉然后亡其悔○程明道曰天地之常以其心普万物而无心圣人之常以其情顺万事而无情故君子之学莫若廓然而大公物来而顺应○程传在中而居上当心之位故为感之主而直言感之道真正则吉而悔亡四説体居隂而应初故戒于贞感之道无所不通有所私系则害于感通乃有悔也圣人感天下之心贞而已矣贞者虚中无我之谓贞一则所感无不通若往来憧憧然用其私心以感物则思之所及者能感而动所不及者岂能无所不通乎○张子体説之初应止之始已劳于上朋止于下故憧憧得朋未为光大○本义股上脢下又当三阳之中心之象咸之主也心之感物当正而固四以阳居隂为失其正而不能固故能正而固则吉而悔亡若累于私感则但其朋从之不复能及逺矣○语録往来是感应合当有底憧憧是私感应自是当有只是不当私感应一心方欲感他一心又欲他来应如正其义便欲谋其利明其道便欲计其功○赵复斋曰心感则精思感则粗圣人感人心非思所能与○杨山曰九四心位不言心心无不该不可以位言也心犹镜居其所而物自以形来则所鉴者广若执镜随物以度其形所照几何○王童溪曰体説则害于刚果居隂则妨于流动应初则有所偏系○项平甫曰九四咸之所故不言咸而言咸之道贞一无悔者未感之初未有利害既感之后能如初之贞一则明通公溥天下和平如其未也虽三刚三柔皆以正应感则感矣终未得为光大○齐节初曰憧憧心动貎贞则静静则虚虚则一一则来也无迎往也无将既应之后犹未应之初何憧憧之有○胡双湖曰四与初为往来之爻而皆不正故戒○俞石涧曰朋指初六私应○唐凝庵曰憧从心从童防昧未明貎撰巽为进退为不果故憧憧往来○华霞峯曰感为至静无感之感应为空谷应声之应往来如日月寒暑之往来才是贞一着思虑便多忙迫所谓感害不正之感即是心害孟子所谓人心亦皆有害天地普万物而无私何等光大憧憧是隂私狭小气象故曰未光大
　　九五咸其脢无悔　传咸其脢志末也
　　虞仲翔曰脢夹脊肉也○张紫岩曰上不为上之颊舌下不为四之憧憧无思无为而躬行中正是为咸其脢志末者以志为末得无思无为之正○项平甫曰四与上体相近故分主心脊之事五官之治皆主于心以九四当之五脏之络皆系于背以九五当之四居上下之交有往来象故为思而在心五以刚居四外故为脢而在背心有思则有得失故必贞而后悔亡脢无所思故无悔○李西溪曰悔亡是有悔而亡之也无悔是无复有悔也○赵氏善誉曰脢在背非有欲者非动而求感者艮其背之意○王秋山曰阳刚中正为咸之主能不思不动以感而待人之自应得咸之道是以无悔志末者谓他有志于感者抑末耳不若五感以无思之善也文义如信如何也过旬灾也之
　　按此爻阳刚中正卦辞之所谓利贞者此爻尽之咸其脢乃无思无为之象与朋从尔思正相反志末王辅嗣误解为志在上六后儒因之夫九五刚中正既咸其脢而无思又何所见而指为志在上六如初之志在外以拇之向外而言也若咸脢则无志而何有于末且孔子作传未有与象辞相戾者若病其不能感物及谓其志之浅末则与象辞无悔不恊故惟张氏得其防
　　上六咸其辅颊舌　传咸其辅颊舌滕口说也【本义滕腾通用】虞仲翔曰滕送也○王辅嗣曰辅颊舌为语之具○孔仲达曰滕竞与也所竞者口无复心实○本义隂柔处説之终感之极感人以言而无其实兑为口舌故其象如此○语录咸以人身取象咸上一画如人口中三画有腹背之象下有足象艮亦以人身为象但艮卦差一位
　　总论
　　郭兼山曰近取诸身咸艮二卦为详而其成终特异岂非咸极于説艮终于止耶○易山斋曰咸以心为主而偏体皆所感之一○郭白云曰合一卦言之则足以见天地万物之情自六爻观之则所遇所感不同其咸分矣犹耳目手足之用不同安足识人之大体哉○程前村曰初与四应故拇与心皆在前二与五应故腓与脢皆在后三与上应故股与辅颊舌皆在两旁而舌居中○龚泉峯曰取与艮但咸感艮止感者动而止者静故咸不如艮
　　【巽下震上】　　中爻干兑
　　朱子恒古字作□其説一只船两头靠岸可见彻头彻尾○何子曰恒从心从亘说文云竟也恒之从亘盖取绵亘至竟无间断之意
