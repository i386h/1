<!-- { "loadSidebar": true } -->
　　按卦有巽离兑备三隂之卦密云象三阳横亘于下泽气不能下流不雨象密云不雨因阳气未交自属至理诸儒多以云起西方隂位阳气不应而不雨或有所本实无其验愚谓自我西郊文王特即其所处而言雨泽不能下于西耳非言云之起于西方也此卦多主臣畜君郭氏独主畜天徳极得观象之法且于畜聚之义尤合一卦可该万事若止主畜君而言所用偏矣故并存之
　　初九复自道何其咎吉　象传复自道其义吉也杨龟山曰六四得位为一卦之主而初与之为应受畜于四者也过未形而畜之其复自道矣夫何咎之有○郭白云曰天徳之大而人畜之虽曰小畜亦已艰矣唯早辨者易为力易为力则复自道复则鲜失是以吉而无咎然曰复者何盖小畜未能无失是以不免有复也○王童溪曰初九之阳动乎一卦之初动之微也当动之微制之使不愆于道则用力少而见功多而无制之之劳矣故曰复自道如不逺复是也孟子曰惟大人为能格君心之非小畜之初动之微所谓心之非也复而自道其尽格心之业乎○赵复斋曰往其反为复阳欲上行遇隂而止故复于下以畜其徳其往也本有咎既复矣咎变为吉○沈守约曰初居健始四为畜主健处于下巽应乎上畜于未然引以当道不待过举而后图之何咎盖初变为巽健而能顺其义吉也○王秋山曰复反也初志欲上行而为四得时得位者所畜故复然刚而得正虽为所畜而复如自守以正不为所畜者故曰复自道言虽为彼所畜而吾实自复于道也○龚泉峯曰初九知几不进而自复其道何咎之有易及诸经无有以复为上进者○观彖下卦三爻自畜者也初能顺时义而止退复自道无咎且吉矣
　　九二牵复吉　象传牵复在中亦不自失也
　　郭白云曰不能辨之于早至二艰矣牵勉强之义非自复之易然勉强能复犹为吉也非二有刚中之徳亦将自失○杨诚斋曰初安于复故为自复二勉于复故为牵复二虽刚而犹居中故能勉于复虽不及初之自复岂不愈于过刚而不知止者乎故亦许其不自失○王秋山曰亦者谓初既以刚正而自道二亦以刚中而不自失也
　　九三舆说辐夫妻反目【辐陆氏曰本又作輹车下防也】　象传夫妻反目不能正室也
　　程传三以阳爻不中密比于四为隂畜制不能前进犹车舆説去轮辐言不能行也夫妻反目谓怒目相视妇制其夫未有夫不失道而妻能制者也故説辐反目三自为也○本义刚而不中迫近于隂为所系畜不能自进然以志刚又不能平而与之争夫妻反目之象○张紫岩曰干为金为圜为良马有舆轮象互离为目巽多白眼为反目○沈守约曰三处健极过举已形失夫子之义勉义过中失妇道之顺两者俱失岂正室之道小畜之道尚往往则亨説辐未亨也至五然后亨小畜之道贵和和则雨反目未和也至五然后雨以未巽故也○王童溪曰初九动之微制之无劳九二动之已形制之已劳九三则行过乎中而刚动之才已极制之之力犹之舆也欲使不行非説去其辐不可夫説辐而使之不行则在我失之强聒而在彼易以怨憝制之于中不若制之于初制之于终不若制之于中人臣之有所畜制者劳逸难易之分此三爻尽之○项平甫曰九三反目则称妻言相敌也上九既雨则称妇言相顺也舆説辐陆氏释文云本亦作輹按辐无説理必轮破毂裂而后説舆下之輹车不行则説之今畜道止于不行非有破裂之象与大壮大畜同作輹字为长○来矣鲜曰干为夫长女为妻
　　按三所比者小畜之主必为所畜六四畜止三阳三当其际首先受畜故有此象夫畜于妻宜其不能平也孔子罪以不能正室以见若无过举何事于畜何至为妻所畜此推本之论亦以况臣之所以畜君也
　　六四有孚血去惕出无咎　象传有孚惕出上合志也程传四处近君之位畜君者也若内有孚诚则五志信之从其畜也卦独一隂畜众阳苟欲以力畜之必见伤害惟尽其孚诚以应之则可以感之矣故其伤害逺其危惧免可以无咎此以柔畜刚之道以人君之威严而微臣能畜止其欲有孚信以感之四既有孚则五信任之与之合志所以得惕出而无咎惕出则血去可知举其轻者也五既合志众阳皆从之矣○张紫岩曰四五皆曰有孚君臣之际非孚莫畜惟臣孚于爱君君孚于从臣何咎之有四互体离巽顺而明用能有孚血去惕出○郭白云曰以人畜天以柔畜刚非天下之至诚其孰能与于此○王童溪曰小畜之成卦在此一爻也禀至柔之才处多惧之地而任畜止之权其忧伤恐惧何如也然吾之诚意既至则金石可动而况于人乎○赵复斋曰自三言四乘刚则危自五言四承阳则顺重卦故乗刚巽之承阳本体也顺上畜下故无伤无恐下畜三阳上奉九五有君人之大徳有事君之小心○胡云峯曰中虚为巽之本中实为巽之质小畜四五皆曰有孚此意也○唐凝庵曰六四虽为畜主其力甚微故有伤害之惧惟虚中与上合志相孚以畜干则是非以巽之隂畜干乃以全巽畜干矣故无咎○观彖臣而畜君必有壅阏未能通达者惟积诚之至则壅阏可去而情可通如人身之有结滞血去而气通也
　　九五有孚挛如富以其邻　象传有孚挛如不独富也张子六四为众阳之主已能接之以信孪如不疑则亦为众所归故曰冨以其邻○本义巽体三爻同力畜干邻象而九五居中处尊势能有为以兼乎上下故为有孚挛固用富厚之力而以其邻之象以言能左右之也○张紫岩曰君臣交孚王道以昌致之在臣孚之在君九五刚中六四以诚意上交于五而畜之羣阳罔不顺比莫可觧矣阳实为富巽绳为挛如四五以巽顺履干位内刚外顺隂阳交济为有孚○朱汉上曰五近四相得无应以分其志有孚也易言交如者异体交也挛如者同体交也四五同巽体君臣同志挛如也四虚五实而五与之共位食禄四得尽其心能以富用其邻也相比为邻巽离亦邻也○王童溪曰此小畜之所以亨也以九居五阳之纯也阳之纯则为充实充实有孚也六居四隂之纯也隂之纯为谦虚谦虚有孚也○沈守约曰爻变为艮止卦变为大畜能止健也畜道之大成也○李蒙斋曰九五刚明中正之君而行巽顺柔克之政四以正匡其君五以正用其臣君臣合志四五皆言有孚而五又曰挛如者盖君臣相信固不固在君而不在臣也○何子曰六四隂虚九五阳实能推其富以助六四是富以其邻也名以巽止健实以健止健也
　　上九既雨既处尚德载妇贞厉月几望君子征凶　象传既雨既处徳积载也君子征凶有所疑也【载音在才再切】虞仲翔曰巽称妇以巽妇畜干夫以上畜下故贞非隂道之顺故厉月几望者隂之盛也○刘长民曰阳老而隂长不已极则反阳密云不已终为雨也上九居女之长长而不已至坤仪也坤德积而不已至龙战也○程传既雨和也既处止也既和而止畜道成矣四用柔巽之德积满而至于成也载积满也○张紫岩曰居上而畜道以成利泽以敷曰既雨既处居此位当此时其周公还归事乎曰妇贞厉欲其谨守臣道之贞不可一日忘厉也曰月几望君子征凶欲其用谦持恭于礼不敢少越也盖上九居五阳先于臣道疑若过亢自非体巽君子莫知自畜而犯义矣○朱汉上曰坎为月离日在兑西月望之时也巽为不果疑也【按卦有互离为日爻变坎为月几望之象】○沈守约曰德者文德之积妇贞厉者戒其不顺也疑似也君子以中顺为主上九位当畜道之盛则疑于亢矣爻变为坎卦变为需既雨之象○项平甫曰居畜之极畜道已成不雨者既雨尚往者既往説辐者为载反目者为妇彖之所谓亨者于是见之徳积而成载所畜大矣然以小畜大非可常之事妇道贞此而不变则危君子过此而复行则凶月望则昃隂极则消自然之理臣之畜君固出于正然进而不止则君有所疑能无凶乎既亨之后又以戒之○吴草庐曰隂藏于阳之内阳旋绕不已则为风上变为柔则成坎而为雨故曰既雨雨作而风息外阳不复动故曰既处○观彖小之为道臣道也妻道也以小畜大而至于成退而不居可也疑如隂疑于阳之疑
　　按小畜与大畜唯四五一隂二隂之殊而卦之分小大者不在于四五之隂爻也盖小畜主巽而言巽为隂卦大畜主艮而言艮为阳卦巽徳入畜之力小艮徳止畜之力大此小大所由名也然则小畜之义自不专主六四一隂而彖传特举柔得位而言者以巽之为巽在隂爻也隂地道也臣道也妻道也此隂阳之定分也不可槩以隂为小人观坤之文言隂亦称君子矣小畜得位之隂徳主巽顺非小人也上爻征凶之戒乃于卦终卦外致扶阳抑隂之意犹坤上之龙战也究之坤上之龙战与干上之亢龙一而已皆不可为全卦之正义先儒存小人害君子之见视六四一隂若贼则与彖辞言亨传言柔得位者相左至以亨属阳按之卦义未合夫畜有止义蕴义序卦物畜然后有礼物畜然后可养则畜之为用妙矣逺矣义取于畜为止为蕴皆取其能畜非取其不能畜也所止所蕴均指内干大畜畜极而通小畜畜极而成故畜未成有不雨之叹畜成有既处之占干阳不贵上进而贵止于内也若以上进为吉则以不能畜为吉卦何取于畜乎
　　【兑下干上】　　中爻离巽
　　项平甫曰履不处也履止训行畜止而履行二卦正相反对也人之所行未有能外于礼者故序卦谓履为有礼非以礼训履也○李蒙斋曰动以天为无妄是动合乎天徳也明乎天为同人人心即天心也悦乎天为履是圣人乐天之道也
