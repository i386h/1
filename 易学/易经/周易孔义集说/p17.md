<!-- { "loadSidebar": true } -->
　　虞仲翔曰应震善鸣失位故凶○石守道曰四为豫主初与之相应小人得志必极其情欲以至于凶○苏子瞻曰所以为豫者四也而初和之故曰鸣已无以自乐而恃其配以为乐志在因人而已所因者穷不得不凶○本义卦辞为众乐之义爻辞除九四与卦同外皆为自乐所以有吉凶之异穷谓满极○赵汴水曰位方在初时势未穷而竞躁如此是志已先穷也○胡双湖曰豫初六即谦上六皆震善鸣象○钱啓新曰雷从地出雷自声地自镇静豫不可鸣如地不可震四动初动雷鸣地鸣凶象○吴觐华曰坤初正在闭藏之时若一鸣便泄漏含藏之气故凶○易外师之长子与豫之侯皆在坎中故其初即惧豫四在坎众隂从之皆行乎险危莫甚焉可以鸣豫为得志乎志穷满也豫为谦之反正忧其满谦可鸣而豫不可鸣豫虽志行而不可穷故豫之初即以为戒按初与四所应虽正然四既权要初复不正以豫应之所操者佞悦之术所希者烜赫之势更无道义以正应之故遂致穷极其豫凶亦甚矣
　　六二介于石不终日贞吉　象传不终日贞吉以中正也虞仲翔曰与四为艮艮为石○侯行果曰得位居中柔顺正一明豫动之可否辨趋舍之权宜如坚石不可移变应时则改不待终日故曰贞吉○程传当豫之时独能以中正自守是其节介如石之坚人于豫乐心悦之遂至于耽恋不能已二介如石其去之速不俟终日故贞正而吉○本义乐易溺人独此爻上下皆溺于豫而独能以中正自守其徳安静而坚确故思虑明审不俟终日而见凡事之几微○朱汉上曰初三不正二介于不正之间确然如石不可转也三内卦之终二动离为日不终日也离目为见见之是以不俟终日而作中也故见不中正也故见不正○项平甫曰凡物之两间为介介所以分也説文云介分画也当豫之时五弱四强人莫能分六二辨于去就之分如介于石间断然易识不待事成故吉○冯厚斋曰九四权臣象权所在众所趋初鸣三盱举世皆趋四以为説知有五君也哉二者五之应人臣在下者也居中履正知有君臣之分不徇权势四不可夺而五不得应遂翩然而下不俟终日此孔子不脱冕而行干之三言终日二之日故有不终日象○丘行可曰豫以无所系应为吉初应四而三五比四皆有系者是以为凶悔疾六二隂静而中正与四无系特立众隂之中而无迟迟耽恋之意静则确然自守动则见几而作吉矣○郑东谷曰惟至晦者能明惟至静者能动二静晦自守故动不失几二之豫先知之豫也○赵汴水曰介刚之义石刚之质六二备坤二刚方之徳故有介于石之象子曰忧悔吝者存乎介初与四应三与四比二介于初三之间虽与五正应而九四以刚臣在柔君之侧故六二介然如石曽不待终日之间已先知四之不当从守正如此吉道也豫与比反比乃刚君故欲羣隂皆比而不比者凶豫有强臣故不取羣隂之宗四而不宗者吉○郝京山曰介于石静而定坤象不俟终日明而决震象○钱啓新曰止则石震不能惊动则雷艮不能止○易外雷于豫之初未出地而鸣故凶二未出地而介于石之间矣出之速不俟终日故吉二艮之初乃山之根石也介者止之至也止于山介也止于山之石尤介也下卦本坤艮为坤之介故曰介于石艮之起震不崇朝而雷雨作知几者莫如雷其作也有连日而无终日故曰不终日
　　按二与五不相应与四不相比君门万里权势复逺处地之中山之下故有众醉独醒之象此考磐在涧以寤歌为乐豫得豫之正者也　六二所处上庸主下权臣虽其臣刚正公忠报国归而佐之可以身名俱泰而犹必坚守如石去之若凂可见权要之地非独奸佞不可近荣宠之境非独乱世不可恋也
　　六三盱豫悔迟有悔　象传盱豫有悔位不当也本义盱上视也隂不中正而近于四四为卦主故六三上视于四而下溺于豫宜有悔者也其占为事当速悔若悔之迟必有悔也○郭白云曰睢盱上视而悦之非介于石也迟疑而有待非不终日也○朱汉上曰三动成巽巽为多白眼睢盱上视媚佞以求豫○吴草庐曰上悔字改悔之悔下悔字悔吝之悔六三之不能自守速宜改悔若改悔之迟则有悔矣○胡云峯曰六三虽柔其位则阳犹有能悔之意溺于豫而悔之迟则又犹豫者也
　　按三处互坎之初几入于险矣居互艮之下犹能止而不进动而成巽犹豫未决悔迟之象吴本以盱豫为句悔迟有悔为句宜从之与本义亦合
　　九四由豫大有得勿疑朋盍簪　象传由豫大有得志大行也
　　虞仲翔曰据有众隂坤以众顺故大有得得羣隂也坎为疑故勿疑○王辅嗣曰众隂由之以得其豫大有得也不信于物物亦疑焉勿疑则朋合○侯行果曰为刚之主众隂所宗莫不由之以得其逸体刚心直志不懐疑故得羣物依归朋类大合若以簪篸之固括也○刘长民曰羣隂止滞独体刚阳居动之始震发羣隂故隂皆由我而豫四虽体阳犹居隂位未离其类故称朋焉簪者所以固冠而总髪冠之危頼簪以固之犹君位危頼臣以安之○石守道曰簪居首君象六十四卦唯豫九四居臣位之极以一阳主五隂更无阳爻以分其权是居盛位大有权以得民也其君得无疑乎必以其民朋附于君此一爻周公当之○程传为动之主动而众隂悦顺为豫之义四大臣之位六五之君顺从之以阳刚而任上之事豫之所由也大有得言得大行其志以致天下之豫居大臣之位承柔弱之君而当天下之任危疑之地独当上之信任而下无同徳之助所以疑也唯当尽其至诚勿有疑虑则朋类自当合聚簪聚也簪之名簪取聚髪○朱子四以震体之阳为隂主如大臣转天下之危为安上无为而下佚乐故曰由豫○耿希道曰以象言之万物莫不由雷以豫以爻言之五隂莫不由阳以豫勿疑乃能协众力以安其上犹簪之总众髪以安其冠若自疑则众斯睽矣○朱汉上曰疑者众隂不从五而从已也盍合也坎为髪为通四刚在众柔之际交而通之犹簪也髪非簪则散乱不理○邱行可曰卦五柔爻皆断一刚爻独连故以簪为象○张紫岩曰姬旦总羣臣以辅成王诚信而已疑心一萌士将去之坎中为勿忧一阳为首为簪众隂为髪○沈守约曰震动也变而为坤顺动而豫率土之众由之而豫上下纯坤朋合之象○王秋山曰勿疑之道在总合上下之朋以归于君如簪总合众髪以归于上○俞石涧曰彖传刚应而志行盖谓此也
　　六五贞疾恒不死　传六五贞疾乘刚也恒不死中未亡也
　　虞仲翔曰坎为疾位在震震为反生○程传人君致危亡之道非一而以豫为多在四不言失正而于五乃见其强逼者四本无失故于四言大臣任天下之事之义于五则言柔弱居尊威权去己之义各据爻以取义也○本义当豫之时以柔居尊沈溺于豫又乘九四之刚众不附而处势危贞疾之象○王童溪曰当逸豫之时恣骄侈之欲宜其死于安乐有余也然乘九四之刚恃以拂弼于己故得恒不死孟子曰入则无法家拂士出则无敌国外患者国恒亡六五之得九四法家拂士也故虽当豫之时不得纵其所乐恒不死宜也夫中以位言之则五之位以人言之则人之心位号犹存人心未去所以恒不死○朱汉上曰恒震巽也六五动则有震巽恒久之象中者人心也中尽亡则灭矣○郑东谷曰二与五皆不言豫二静晦不为豫也五乘刚不敢豫也四方得位为众所归五之欲有所制而不得逞偲偲然视四之制已若正固之疾人得一固疾疾虽不快于己亦足以久其生者有戒心也四以和豫得众而无害五之心五得四而有戒心是以未亡而常存○吕东莱曰观豫六五之象然后知上无耽乐之君则下无擅权之臣○冯厚斋曰贞疾犹痼疾痼固也疾自外入者当豫之时上下耽于逸乐以天下之事天下之才尽付九四大臣而漫不省此贞疾之证然君臣之名位未亡此恒不死之证○赵汴水曰疾者豫之反书曰有疾弗豫是也○雷西仲曰中犹降衷之衷言六五降衷之性未亡也○髙忠宪曰可见中者人之命脉○观彖贞者常也恒亦常也
　　上六冥豫成有渝无咎【项氏以冥豫成为句吴草庐本从之】象传冥豫在上何可长也
　　项平甫曰成者极也豫极则昏故曰冥豫成豫反为谦谦则无豫怠之咎上变为晋晋则无冥暗之咎故曰有渝无咎凡言渝者当以变卦观之○沈守约曰柔居众隂之上无阳刚之应豫之象也爻变为离卦变为晋明出地上明乏至也明能烛理知祸福之机有渝之象○赵汴水曰在上所以释冥何可长所以释渝○髙忠宪曰豫上故冥动极故渝虽昏冥之至而渝则无咎故顺动之道知其不善速改以从善而已
　　总论
　　按此卦卦义全美而爻多凶咎盖天下之治以人心和乐熙熙皥皥为极盛卦举全义故以治言而全美心德之治以戒谨恐惧兢兢业业为进德爻分才位故以德言而多咎乐不可耽逸不可纵生于忧患而死于安乐岂独为人君戒哉若六二之豫则孔顔曲肱陋巷之乐矣　本卦大体象坎坎水内明外暗上处卦外故曰冥又坎月在雷雨之际晦冥之象

　　周易孔义集説卷四
　　钦定四库全书
　　周易孔义集説卷五
　　光禄寺卿沈起元撰
　　上经
　　【震下兊上】　　中爻艮巽
　　随元亨利贞无咎　彖传随刚来而下柔动而説随大亨贞无咎而天下随时【本义云王肃本时作之今当从之】随时之义大矣哉【本义云王肃本时字在之字下今当从之】
