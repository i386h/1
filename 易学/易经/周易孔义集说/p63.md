<!-- { "loadSidebar": true } -->
　　孔仲达曰十翼之中第三翼总象一卦故谓之大象凡六十四卦説象不同总包六爻不显上体下体则乾坤二卦是也或直举上下二体者若云雷屯天地交泰凡十四卦或有举两体上下相对者天与水违行讼上天下泽履凡四卦或直指上体而为文者若云上于天需风行天上小畜凡十五卦意取上象以立卦名也亦有先举下象以出上象者地上有水比泽上有地临凡十二卦亦意取上象共下象而成卦也或先举上象而出下象义取下象以成卦义者山下有泉蒙地中有水师凡十三卦或有虽先举下象称在上象之下者若雷在地中复天在山中大畜明入地中明夷泽无水困亦义取下象以立卦也○项平甫曰卦有吉凶善恶而大象无不善者如剥与明夷人君无用隂剥阳之理则当自剥以厚下君子无用暗伤明之事则当自晦以涖众诸大象例皆然故大象与彖辞无同文者苟同义焉无所复用大象矣○胡双湖曰大象皆着以字即一以字示万世学易之凖○俞石涧曰称上称大人者皆一称先王者七称后者三称君子则五十三易盖为君子谋不为小人谋也
　　天行健君子以自强不息
　　孔仲达曰天体之行昼夜不息周而复始无时亏退故云天行健君子以自强不息此以人事法天○胡安定曰以字明其用易也自与晋自昭明徳之自同用功在我非由乎人也自强象干之健不息象干而又干○本义凡重卦皆取重义此独不然者天一而已但言天行则见其一日一周而明日又一周若重复之象非至健不能○赵汴水曰诸卦皆举卦名惟干言健案集韵干渠焉切或作当是譌为健按孔氏以不言天行干而言健所以尊干异于他卦者非也其实干健二字乃声之讹尔
　　地势坤君子以厚徳载物
　　本义地之象亦一而已故不言重而言其势之顺则见其髙下相因之无穷至顺极厚而无不载也○冯时行曰法坤以厚徳法重坤以载物天地民物之责圣贤道学之传非徳之厚孰能载之○李去非曰天以气运曰行地以形载曰势
　　云雷屯君子以经纶
　　张子云雷皆是气之聚处屯聚也○本义经纶治丝之事经引之纶理之屯难之世君子有为之时○郭白云曰坎在上为云坎在下为雨○项平甫曰经者立其规模纶者纠合而成之经以象雷之震纶以象云之合○呉草庐曰君子治世犹治丝欲解其纷乱屯之时必欲解其郁结
　　山下出泉蒙君子以果行育徳
　　本义泉水之始出者必行而有渐○王童溪曰泉水之源所谓纯一而不杂者○项平甫曰果行象泉之出育徳象山之深○徐进斋曰蒙而未知所适必体坎之刚中以果决其行而达之蒙而未有害必体艮之静止以养育其徳而成之○真西山曰果行如水之必行育徳如水之有本
　　云上于天需君子以饮食宴乐
　　孔仲逹曰云上于天是天之欲雨待时而落所以明需○司马温公曰云上于天万物防之滂沱下施万物饮之以丰以肥以荣以滋故君子以饮食宴乐○程传云气蒸而上升于天必隂阳和洽然后成雨故为须待之义隂阳之气交感而未成雨泽犹君子蓄其才徳而未施于用君子观需之象懐其道徳安以俟之饮食以养其气体宴乐以和其心志居易以俟命也○张紫岩曰饮食宴乐盖自养象云上于天利泽必下君子观象养其身以养人至九五需于酒食则养人之功博矣○项平甫曰饮食以养阳象坎宴乐以养隂象干饮食宴乐需客之具古语宴客为需○王童溪曰雨为万物之所需须此以养也物得所养则得其生人君之待天下使之各尽其耕凿之利此养天下之道也使之仰父俯子嬉游顺适而无追胥劳扰之害此宴乐天下之道也需之义也○吕东莱曰饮食宴乐涵养此理而已○呉草庐曰饮食者各因其自养之素如夫子之饮水疏食顔子之一箪一瓢宴身安而他无所营作乐心愉而他无所谋虑坎为酒饮也中爻成兑食也阳居内有宴安象阳舒为乐乐天不忧象
　　按圣人一言包蕴无穷饮食宴乐自养养人皆是合观诸説义乃完足
　　天与水违行讼君子以作事谋始
　　本义天上水下其行相违作事谋始讼端絶矣○项平甫曰干阳生于坎子坎水生于天一干坎本同气而生者也一动之后相背而行遂有天渊之隔天下事不可以细微而不谨不可以亲昵而不敬祸难之端夫岂在大○呉草庐曰作事坎象谋始乾象坎水流行如有事作为干知大始能说诸心○观彖理明于素则争心不生虑周于先则争端不起
　　地中有水师君子以容民畜众
　　本义水不外于地兵不外于民故能养民则可得众○杨诚斋曰君子容民如地容水能容受之斯能畜聚之○刘习静曰居则为比闾族党之民役则为伍两军旅之众众即民也容之畜之于无事之日用之于有事之时○项平甫曰地之能固以其中有水他水所以畜地君子之于民浸润之道深入乎其中所以能涵蓄万众而不分也容畜属坎民众属坤○王童溪曰散漫而不一者水众象也翕受而无遗者地君子之徳也有翕受含洪之徳则平居知有尊君死长之义一旦驱之死地则捐躯効命谓容之畜之者所以能用之也○张紫岩曰水居地中容而有制君子法象不容无以得天下心不畜无以制天下命观井田丘乘法师象见矣师五得坤中尽容畜意○呉草庐曰地犹人之肌肉水犹人之血脉地中有水犹人肌肉中有血脉灌注之也以地之至广而水之灌注无不周徧犹人之至众而将之统御无不管摄故卦名师○易外地中有水不见其水而无地非水容民畜众不见其众而无民非众使小人乐乐而利利君子贤贤而亲亲而师道尽矣
　　地上有水比先王以建万国亲诸侯
　　程子建万国以比民民不可得而尽比故建诸侯使比民而天子所亲者诸侯而已是比天下之道○本义地上有水水比于地不容有间建国亲侯先王所以比天下而无间者○王童溪曰物相比而无间者莫若水子夏传曰地得水而柔水得地而流也君民之势亦然建国亲侯使上下逺近脉络相通则君臣之势交相比矣○朱汉上曰坤为众封建自古不废夫子必曰建万国者众建诸侯而少其力也○项平甫曰水与土同生于申而衰旺死生无不同之故先王象之以立封建之法亦所以同其盛衰而为至亲不可解之防也万国象地诸侯布其上象水
　　风行天上小畜君子以懿文徳
　　程传畜聚为蕴蓄之义君子所蕴蓄者大则道徳经纶之业小则文章才艺君子观小畜之象以懿美其文徳○本义风有气而无质能畜而不能久故为小畜懿文徳言未能厚积而逺施也○游广平曰风之柔无所不入地类也故有文徳之象舜格有苖文徳之懿也仲山甫柔嘉维则令仪令色则所以畜宣王者文徳而已矣○杨山曰小畜之时以柔畜刚故君子以懿文徳逺人不服则修文徳以来之畜刚莫大乎文徳也○王童溪曰何为懿曰积小以至大由微而至着之谓也王荆公曰小者之畜其可以暴为之乎懿文徳为之不以暴也○沈守约曰风行天上有声而无实犹徳蕴胷中有心无用是以懿文徳而已盖巽之用为洁齐为号令为行权其在天下则为姤后以施命诰四方其在地上则为观先王以省方观民设教今在天上未能洁齐于物未能号令于时未能行权于道是有声而无实但作密云而未能雨泽以及下也
　　上天下泽履君子以辨上下定民志
　　程传天在上泽居下上下之分尊卑之义天下之正理也君子观履之象以辨别上下之分以定其民志夫上下之分明而后民志定民志定然后可以言治古之时公卿大夫而下位各称其徳终身居之得其分也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣○张紫岩曰泽气上通其性悦礼必人情通悦而后可久且泽水静止象民志之定○项平甫曰天上地下其分自絶不必辨也天上水下其志自乖不必定也唯上天下泽则泽之气常行于天而天之分自严于上故为行而不处之象又为辨而能定之象此其所以合于礼也辨上下干之断定民志兑之説○朱汉上曰巽为不果疑也古之治天下者思去民之疑志以定之耳○沈守约曰履者礼也礼由隂作以治阳也乐由阳来以治隂也一隂生于姤姤隂始遇也天地相遇品物始章礼之本也由姤而升一隂至三而为履刚柔之势始立矣于是制礼焉以辨上下定民志虽有刚武不能暴文柔制礼之时也自姤而升由隂作也而居于三治阳也一阳生于复复徳之本也由复而升一阳至四为豫雷已奋而上逹矣于是作乐焉以荐上帝配祖考上律天时而下顺民心作乐之时也自复而升由阳来也而居于四治隂也履道贵谦不喜处盈卦之阳爻皆以不处其位为善○赵复斋曰干父也八卦之始至尊兑少女也八卦之终至卑故取上天下泽也○杨诚斋曰天髙地下泽又下之下者
　　天地交泰后以财成天地之道辅相天地之宜以左右民
　　苏子瞻曰物至于泰极矣不可以有加矣故财成辅相以左右民使不入于否而已否未有不自已甚者始左右之使不失其中则泰可以常有也○本义财成以制其过辅相以补其不及○郭兼山曰子为天正丑为地正寅为人正自子至寅三阳生而三才之道备故泰者可以备人事以奉天时之时也○朱汉上曰泰者天地交也财成辅相者以人道交天地也坤为民财裁古通用○张紫岩曰箕子陈洪范自五行至五福六极财成辅相之道举备其中○郭白云曰泰之时万物盛极而人不知节故财成辅相以天地交泰之道左右吾民也○蔡节斋曰天地之道以气形全体言天地之宜以时势所趋言气化流行圣人为之裁制以分春夏秋冬之节地形广邈圣人为之裁制以分南北东西之限春生秋杀此时运之自然髙黍下稻此地势之所宜圣人辅相之使春耕秋敛髙者种黍下者种稻
　　天地不交否君子以俭徳辟难不可荣以禄
　　郭白云曰俭徳辟难与疎且逺者言也○杨诚斋曰非能忍天下不可忍之穷不可避天下不可避之难穷之不忍诱之者至矣诱之所投祸之所随唯不可荣以禄则免矣○项平甫曰俭徳避难不与害交也不可荣以禄不与利交也此君子所以体天地不交之象不可荣犹言不可得而荣俭徳属地之啬不可禄属天之髙○赵复斋曰俭损其徳谓韬光晦迹不见于外
　　按俭徳即括囊之义处浊世而闻望显著禄一及难不免矣
　　天与火同人君子以类族辨物
　　虞仲翔曰方以类聚物以羣分君子和而不同故于同人以类族辨物也○苏子瞻曰水之于地为比火之与天为同人同人与比相近而不同不可不察也比以无所不比为比同人以有所不同为同○程传不云火在天下天下有火而云天与火者天在上火炎上火与天同故为同人之义君子以类族辨物各以其类族辨物之同异也若君子小人之党善恶是非之理物情之离合事理之异同凡同异者君子能辨明之故处物不失其方也○王童溪曰同人所以为同者非浑然无所区别之谓类物之族而后物得所辨则以不同同之乃所以为同人○冯厚斋曰类族如天之兼覆辨物如火之烛照○赵复斋曰干与离其卦殊天与火其物异故君子同天下之理不同天下之物○合订类族犹孟子之类萃大善与大善为类族小善与小善为类族君子之辨物辨以此也辨则不同矣唯有不同而后有同良楛美恶之不齐物之情也亲疎厚薄之异等人之伦也去稂莠所以植嘉禾逺小人所以亲君子若浑而同之是大乱之道也
　　火在天上大有君子以遏恶扬善顺天休命
