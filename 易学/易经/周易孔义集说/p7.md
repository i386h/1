<!-- { "loadSidebar": true } -->
　　项平甫曰干阳已至入穴者非上六也不之客也○朱汉上曰三阳自外入主人未应不之客也上六九三当位而应九二初九不当位而不应三阳同敬其一不敬其二则需之者所失大矣象辞去其三人止曰不之客来者为上六也上六于二于初为不当位也当位而应则得一人不当位而兼应之则得三人自不当位言之则失也自得三人言之则虽不当位未大失也○沈守约曰坎为穴变为巽入也按入穴之象説者泥于坎险而不得其义辅嗣以为固伊川以为安紫阳以为陷夫穴既非固安之所陷则无终吉之理且上居卦外何反言入坎险将出何复言需均未协也盖上三爻非需险也云上于天坎水养物之功必资干阳之通气未通而待其通故亦曰需需之而干阳上通则养道功成上为天位坎云极于天而三阳之气上腾云际故曰入于穴客之入也项氏得之在上之穴为牖上通天光客之入穴即坎卦六四纳约自牖之象敬之终吉即樽酒簋贰终无咎之象上六隂柔与干刚相接即刚柔际之谓也阳尊隂卑故须敬之彖所谓有孚光亨者在此此需道之成终也孔子释象凡象辞二句三句各一义者句为释之辞繁而义一者约而释之传例如是此四爻不释出自穴者以出穴之义即在需于血内也上爻不释入于穴者以入穴即下句来字也学者熟玩孔传爻义自明要之一卦六爻移步换形义各有取所谓不可为典要唯变所适也至于需之大义治功则休养滋培性功则涵养冲和皆需道也故次屯之后若泥于处险之偏象而为逃避伏匿之曲说适成满纸荆棘耳
　　【坎下干上】　　中爻离巽
　　邱行可曰讼字从言从公言出于公则为讼不公则为诬为诈非讼也○熊与可曰干坎互巽离有家人卦故讼每起于家人风火鼓扇而天水违行○张中溪曰人有争不能直之于私故言于公也
　　讼有孚窒惕中吉终凶利见大人不利涉大川　彖传讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　孔仲达曰窒塞也惕惧也凡讼之体不可妄兴必有信实被物止塞而能惕惧中道而止乃得吉也若终竟讼事虽复窒惕亦有凶也刚来而得中辅嗣必以为九二者凡上下二象得于下象者则称来且凡云来者皆据异而来九二在二隂之中故称来○刘长民曰刚来谓二性本刚直好胜而讼也来居柔能屈其性也处中位不失中道也○程传刚自外来而成讼则二乃讼之主也据卦辞二乃善也爻则以自下讼上为义所取不同也○本义讼争辨也上干下坎干健坎险上刚以制其下下险以伺其上又为内险而外健又为已险而彼健皆讼之道也九二中实上无应与又为加忧当下卦之中有有孚而见窒能惧而得中之象上九过刚居讼之极有终极其讼之象九五刚健中正以居尊位大人之象以刚乗险以实履陷不利渉大川之象○语録九二正应在五五亦阳故窒○项平甫曰曲直未得故窒胜负未明故惕○林黄中曰需讼皆有坎故有孚同坎在上而进不陷故需曰光亨坎在下而光自掩故讼曰窒惕○郑东谷曰坎三爻惟二刚而无应窒于二隂之间窒生讼讼生惕虽窒惕也然二刚而得中有孚之象有孚而中则不极于讼有吉义焉○胡云峯曰天子主诸侯有司主士庶讼非特士庶之争○来矣鲜曰中爻巽木下坎水本可涉大川但三刚在上阳实隂虚遇巽风舟重遇风则舟危矣舟危岂不入渊○何子曰以窒故讼以惕故不终讼
　　按中吉传以得中释之盖惟得中故能中止
　　初六不永所事小有言终吉　传不永所事讼不可长也虽小有言其辩明也
　　王辅嗣曰处讼之始讼不可终故不永所事然后吉○刘长民曰初虽应四而体惟相违故亦为讼四以刚处柔能变其志而不成讼故终吉○程传以柔居下不能终极其讼者也以上有应援故虽小有言终得吉在讼而相应相与者也故初于四获其辩明○张紫岩曰互离在前离明为其辩明○项平甫曰此终吉者在讼为不终在人为有终○杨慈湖曰讼之初未深小有言而已○沈守约曰坎变为兑兑为口小有言象○杨诚斋曰才弱者有惭忿而无遂心位下者有微愬而不敢于大讼故虽有言而小○胡云峯曰初不曰不永讼而曰不永所事事之初犹冀其不成讼也小有言我不能已也○沈克斋曰永字象水长流不已初在坎下坎水不能出而长流故为不永
　　九二不克讼归而逋其邑人三百户无眚　传不克讼归逋窜也自下讼上患至掇也
　　荀慈明曰下与上争即取患害如掇拾小物也二者下体之君君不争则百姓无害○程传二五相应之地而两刚不相与相讼者也九二以刚处险为讼之主乃与五为敌五以中正居尊位其可敌乎是为讼而义不克也○朱汉上曰以不正而讼中正不可也况以臣讼君乎归者二自五而反逋者失位而窜坎为隐伏窜也○项平甫曰一家好讼百家受害言三百户无眚见安者众也○张紫岩曰事固有下讼上者乎曰臣不能自节以礼义而区区欲必伸其志于道不逊于天不顺有致讼之理而刑罚所由加也是谓自贻伊戚曰患至掇云圣人着此训明君臣之间道贵同不同则疑疑则争争则乱○沈守约曰坎而为坤干居其上君臣之象卦变为否上下不交讼象坤顺也知义不可避险而逃不失其顺不克讼之象○郑东谷曰成卦各有所主所以讼者二实为之初三虽同险体盖附之也是以初与三有终吉之义而以讼之必不胜者寓于二焉○兰惠卿曰二为逺臣大夫之位古者大夫食二百八十八人之禄三百户其举全数乎○冯厚斋曰此卿大夫有位者之讼也○熊梅边曰讼之得名正以二居险中卦辞之有孚窒为二而发以下讼上凶患可知惟其居中有孚窒塞而能惕故能归逋而无○俞石涧曰既逋则近己者无连坐之患故曰其邑人三百户无眚○来矣鲜曰坎为眚变坤则无眚矣
　　按邑人三百户无眚郑康成以为三百户言至薄也王辅嗣注邑过三百窜而据强灾未免也传义皆用其説愚谓逋窜之后尚恐据强为灾则百户句意乃更深一层何以象传畧之盖以下讼上罪同叛逆必取诛灭不止一身一家传所谓患者此也宜从荀氏为直截
　　六三食旧德贞厉终吉或从王事无成　象传食旧德从上吉也
　　虞仲翔曰道无成而代有终坤三同义也○孔仲达曰六三以隂柔顺承上九居争讼之时处两刚之间贞正自危柔体不争系应在上故终吉○程传三虽居刚而应上然质本隂柔处险而介两刚之间危惧非为讼者贞谓坚固自守厉终吉谓虽危地能知危惧则终必获吉柔从刚下从上三不为讼而从上九所为或从王事无成谓从上而成不在己也○王童溪曰讼者刚健之事非柔顺者所能为故初与三皆云终吉然初之终吉即其初而知其终之有吉也三之终吉居其终而安享是终吉也贞固自守而无九二九四上下之交焉则虽处危险之极而终吉故讼之六爻不言讼惟三为然○张紫岩曰位在坎上有互离体变坎险为离明○项平甫曰旧德坤也坤之中爻动而成坎初六六三皆旧爻也曰贞曰或从王事无成皆六三旧辞故圣人引之以实其义所以发凡起例使人知三百八十四爻皆乾坤之旧也六三为上所讼上终讼之人不可与辩三贞守旧德含章不变自无讼理或不幸而与争王事则明其事理而让其成功以存从上之体从上吉谓从上九也初以讼为所事三之王事亦争辩之事尔○熊梅边曰坤六三亦曰或从王事无成而曰有终者以地道代有终也此不曰有终者讼不可终也讼以中止为吉无成乃所以为有终所以为中吉○龙麟洲曰以离明体上承干君有从王事象巽为不果有无成象○唐凝庵曰旧德以坤从干之旧德也
　　按旧德坤顺之德也顺则不讼何吉如之故传以从上为旧德其义显矣
　　九四不克讼复即命渝安贞吉　传复即命渝安贞不失也
　　虞仲翔曰失位故不克讼渝变也变而成巽巽为命故即复命渝动而得位故安贞吉○程传阳刚而居健体不得中正本为讼者初正应而顺从非与讼者无与为敌其讼无由而兴故不克讼又居柔应柔亦能止之义命为正理失正理为方命故以即命为复夫刚健而不中正则躁动故不安处非中正故不贞所以好讼若义不克讼而不讼反就正理变其不安贞为安贞则吉矣○朱汉上曰克其刚强欲讼之心而与初相应相应则情义相得各复其所何讼之有各复其所者复即命也九四处柔体离巽柔巽故无狠怒明则知可否斯九四所以能复欤巽为命为号令陆绩曰讼之复干变为巽○项平甫曰九四变为六四则以柔居柔既安且正长无好讼之失矣故曰复即命渝安贞不失也此亦以渝字发逐爻自变为四千九十六卦之例也○胡云峯曰四之不克讼与九二不同九二坎体其心本险九四干体其心能安乎天理之正故吉然曰归曰渝皆知反者九二识时势能反而安其分之小九四明义理能变而安于命之正○潘去华曰讼非善事四何以能变而安贞在干阳一惕间也故前念之悔即为后念之贞竞心之忘即道心之正也
　　九五讼元吉　传讼元吉以中正也
　　王子邕曰以中正之德齐乖争之讼元吉也○王辅嗣曰用其中正以断枉直中则不过正则不邪○沈守约曰干变为离大明中天幽枉必达○赵汝楳曰大人在上平诸侯万民之讼至于让畔让路而息争吉孰大焉○观彖有大人之德故未讼则感之而化已讼则就之而直
　　上九或锡之鞶带终朝三褫之　传以讼受服亦不足敬也
　　王辅嗣曰处讼之极以刚居上讼得而胜者也以讼受锡荣胡可保故终朝之间褫带者三也○项平甫曰上本干之亢龙以刚终讼于法当凶自无胜理以三从之故有或来之锡言出于望外也○沈守约曰爻变为兑兑为口健极而尚口终讼之象兑泽也天而为泽锡命之象卦变为困尚口乃穷也○胡云峯曰或设若也非必之辞鞶带命服以锡有德非以赏讼岂有必得之理甚言讼不可终也○来矣鲜曰离日居下卦终之象坎为盗褫夺之象○焦弱侯曰康成注以褫为拕言与小象合不知孔子正发明言外之意以为虽不见夺亦不足敬也○龙麟洲曰上与六三撰离中爻故曰鞶带身之文也外实中虚皆离象
　　【坎下坤上】　　中爻震坤
　　师贞丈人吉无咎　彖传师众也贞正也能以众正可以王矣刚中而应行险而顺以此毒天下而民从之吉又何咎矣
