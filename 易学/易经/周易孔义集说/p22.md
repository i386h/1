<!-- { "loadSidebar": true } -->
　　郑康成曰离为槁木坎为耳木在耳上何校灭耳之象○程传上过乎尊位无位者也故为受刑者居卦之终是其间大噬之极也何负也谓在颈也○朱汉上曰四坎为耳上九宜曰耳不聪而曰聪不明何也坎水离火日月之光火外景也于目为视水内景也于耳为聼视聼之用无非明也○项平甫曰上九离之极离主目坎主耳离极则伤坎火旺则水囚故耳受其病○沈守约曰上处卦极变而为震动极而不知己也离丽也震动为木上极而丽于木何校象○毛伯玉曰以怙终故寄之上九○王秋山曰居卦之外火体炎上而去震逺是有雷霆之威若罔闻知炎炎于上而不顾故凶○吴草庐曰上画为首刚画在上首械象首械在坎耳之上是械之厚掩过其耳而耳不见也居卦之终问狱已成而首何至厚之械罪不可掩矣○来矣鲜日上九未变离明在上坎耳在下故聼之明今上九变则不成离明矣所以聼之不明也坎既心险又不信好言所以犯大罪
　　按彖传颐中有物则专指九四一爻而言至卦辞利用狱传以刚柔分动而明雷电合而章柔得中而上行释之则是二体六爻皆有噬嗑之道各有用狱之义自不得复泥于九四之梗矣卦体与爻象取义不同类如此以噬四为主以六爻递相噬者均枝辞也初上两爻孔子系辞备言小人之状故诸儒以为受刑之人説自不易但初上之为小人何欤盖天下国家之害惟在小人之为间而柔恶易去刚恶难除初上皆刚而无位故圣人以象为间之小人卦象震离雷电相合本天地间暴烈之气在上为用威在下即为不靖无位而不靖初上以之初乃孽之萌上为恶之极且中爻艮山坎水坎为险防为刑狱为法律为弓矢为盗离为兵戈为恶人是卦有外示阳明中藏险毒之象初动而之险将入山水之间挟弓矢兴戈兵而为盗势且必丽于法幸而艮止于前变为坤顺尚可惩之于初此屦校灭趾之象也孔子以为小人之福也上则伏险在中亢威在上变为叠震动不知止离火不戢必自焚身当狱成不变之时其能免乎此周公于灭耳之下更系以凶孔子以为恶积罪大者也止恶于初怙终不悛爻中固有其象非硬设也
　　【离下艮上】　　中爻坎震
　　傅氏云贲古斑字文章貎
　　贲亨小利有攸往　彖传贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　荀慈明曰隂来居干之中文饰刚道交与中和故亨分干之二居坤之上上饰柔道兼据二隂故小利有攸往矣○孔仲达曰文明离也以止艮也用此文明之道裁止于人是人之文徳之教○苏子瞻曰刚不得柔以济之则不能亨柔不附刚则不能有所往故柔之文刚刚者所以亨也刚之文柔小者所以利往也易有刚柔往来上下相易之説而最着于贲学者推其所从变曰泰变为贲此大惑也一卦之变为六十三岂独为贲哉徒知泰之为贲又乌知贲之不为泰乎○程传山者草木百物所聚下有火则照其上草木品彚皆被光彩有贲饰象物有饰而后能亨无本不立无文不行有实而加饰则可以亨贲饰之道非能增其实也但加之文彩耳事由文而显盛故小利有攸往往者加进也　理必有对待有质则有文一不独立二则为文非知道者孰能识之　离在内故曰柔来艮在上故曰刚上非自下体而上也天文谓日月星辰之错列寒暑隂阳之代变以察四时之迁改人文人理之伦序○本义柔来文刚阳得隂助而离明于内故为亨以其刚上文柔而艮止于外故小利有攸往刚柔之交自然之文故曰天文先儒说天文上当有刚柔交错四字理或然也○项平甫曰贲亨谓内卦也小利有攸往谓外卦也凡卦之徳以内卦为主事外卦为发用　古人之于文不敢一日离也因其羞恶辞让之节而为之文以饰之其交也以礼其合也以义百拜而饮三辞而受六礼而婚所以饰其情而养其耻也荀子不知而以为伪晏子不知而以为劳战国之君以为迀濶西晋之士以为鄙吝独伏羲文王周公孔子以为此奉天命之变成人伦之化不可以一日无也观贲之六爻无一爻凶咎者圣人之贵文若此○朱汉上曰以天文言之无非刚柔交错象物成列光耀离合日阳也而为离月隂也而为坎以人文言之父子君臣夫妇朋友长防五者刚柔交错粲然成文天理也非人为也上下内外尊卑贵贱其文明而不乱各当其分而止矣文明以止则祸乱不生灾害不作○王秋山曰文盛则实必衰小利有攸往者谓不可太过以灭其质也○吴草庐曰丽于物而其焰炎热者有体之火未丽于物而其气温暖者无体之火山下有火山腹之内有此无体之火也书曰贲若草木温暖之气能长养万物草木畅茂贲然有光故为贲○俞石涧曰文贵乎明不明则无别又贵乎止不止则流○梁孟敬曰朝廷文之以仪制而亨焉賔主文之以礼貎而亨焉家人文之以伦序而亨焉推之事物凡有质者无不待于文也○何子曰离本明艮亦光明两者合而相贲故为贲刚为质柔为文柔来文刚本先立矣而文行焉故亨分刚上而文柔非以刚为文也刚居上而柔始得成其文不然无质之文非文也○高忠宪曰离明艮止文明内蕴天然本色不杂外饰故为贲○观彖离柔也宜在外而居内是柔来文刚又卦画六二之柔来文初三之刚也艮刚也宜在内而居外是刚上文柔又卦画上九之刚上文四五之柔也　时变者如春夏之敷华柔来文刚也秋冬之成实刚上文柔也化成者如礼乐之明备文明之功也性命之各得以止之效也
　　按凡在内卦曰来外卦曰往不可谓卦中升降尤不可谓自他卦往来也此言分者以内卦为主以刚爻为本也
　　初九贲其趾舍车而徒　象传舍车而徒义弗乗也王辅嗣曰在贲之初以刚处下居于无位弃于不义安夫徒歩以从其志○崔氏憬曰刚柔相交以成饰义者也今弃二比故曰舍车四乘于刚艮止其应初全其义故舍而徒自饰其行曰贲其趾趾初也○程传初九有刚明之徳而在下者也无所施于天下唯自贲饰其所行而已趾取在下而所以行也君子守节处义其行不苟义或不当则舍车舆而寜徒行众人之所羞而君子以为贲也初应四正也从二非正也舍二而从四舍车而徒行也○朱汉上曰二坎为轮车也四震为大涂为足足趾行乎大涂徒行也六二非正应义弗乘也○吴草庐曰二之柔来饰初之刚初不受饰故舍二之车而自饰其趾内饰于己而不资外饰于人刚正而明者能之○胡双湖曰前有互坎初未入坎体故有舍车徒行象○胡云峯曰君子行义必于在下之时发足之初观之○来矣鲜曰舍车而徒即贲其趾也变艮止而又止舍象升乎车者必在上方可乗初在坎下无乗之理故有舍坎车而从震趾象
　　六二贲其须　象传贲其须与上兴也
　　王辅嗣曰得其位而无应三亦无应俱无应而比焉近而相得者须之为物上附者也故贲其须○侯行果曰自三至上有颐之象二在颐下须也上承于三与之同徳可相与而兴起也○朱汉上曰二三刚柔相贲文不虚生须生于颐须所以贲其颐也○项平甫曰六二主内卦之文者也内卦以文为文须之丽于身最为虚文也然阳气不盛不足以贲其须则须与阳同其盛也故曰与上兴○郑东谷曰二以一柔而处二阳之间二阳皆頼其贲然隂柔而贰其所贲则非义矣　与上兴谓贲三也初已应四二不必贲之三则上无其应二所当贲也○吴草庐曰须之美者生而美也六二柔丽乎中正固有其美如须之美非有待于外物而贲者然隂柔不能自动必附丽乎阳如须虽有美必附丽于颐也○态梅边曰柔不能自立得刚而后立下不能自兴得上而后兴按此乃柔来文刚之爻也初舍之故贲三
　　九三贲如濡如永贞吉　象传永贞之吉终莫之陵也卢氏曰有离之文以自饰故曰贲如有坎之水以自润故曰濡如体刚得正故永贞吉○程传三处文明之极与二四相贲贲之盛也光彩润泽故云濡如与二四非正应相比而成贲故戒以永贞则吉○郑东谷曰隂之交贲易以陵乗乎阳故告之○胡云峯曰互坎有濡义亦有防义濡首濡尾濡而防者也九三非不贞也能永其贞则二隂与我为润泽之濡我与彼不为防溺之濡矣
　　按胡氏説与卢氏程氏稍异玩传终莫之陵句胡氏説正可备叅
　　六四贲如皤如白马翰如匪冦婚媾　象传六四当位疑也匪冦婚媾终无尤也
　　崔氏憬曰以其守正待应故终无尤○李氏鼎祚曰坎为盗故疑当位乗三应初逺阳故曰当位疑也○孔仲达曰以其当位得与初应但碍于三故迟疑也若不当位则与初非应何须致疑○张子六四以柔居隂性为艮止志洁行坚终无尢也○张紫岩曰四洁白其徳以自守初自下从之犹马疾驰初四皆未受饰质之美者四以柔居柔抱道守静始以乗刚而疑终以志同道行而无尤互坎为白马刚阻为冦艮变巽为皤如初本干体为马○项平甫曰三当贲道之隆四当贲道之变故下三爻皆以文为贲自四以上属艮艮为笃实而主白故上三爻皆以白为贲姚小彭氏曰商人尚白戎事乗翰翰与皤皆白色也○沈守约曰初逺三比疑三塞路○潘天锡曰初四正应始虽疑虑终必得合复何尤哉○梁孟敬曰六四在离明之外为艮止之始乃贲之极盛而当返质之时也故云贲如皤如○华霞峯曰贲如也而曰皤如犹舍车而徒而曰贲趾也以道义为贲者也
　　按初来应四亦有刚上文柔之意又婚媾之道阳求隂隂不当求阳况四守正艮止则白马翰如自指初而言初之舍车而徒应四之志专矣初徳简素故为翰如冦者四自疑也三匪冦四在坎中故疑变为重离冦疑释而婚媾合故曰终无尤易传凡言疑者非实象也与屯六二不同
　　六二贲于丘园束帛戋戋吝终吉　象传六五之吉有喜也
　　荀慈明曰艮山震林山林之间贲饰丘林以为园圃隠士之象五体中履和勤贤之主尊道之君也○虞仲翔曰艮为山故称丘木果曰园六五动成巽巽为帛为绳艮手持故束帛○石守道曰居贲之时须一隂一阳交相贲饰六五下无应与比于上九上九居卦外无位之地丘园象○程传五虽居位获贲于外比之贤○本义束帛薄物戋戋浅小之意○郭白云曰六五为贲之主及于丘园圣人不遐遗之义也贲之盛大无过于得贤及逺为国之休光○赵复斋曰六五贲上聘于隠者上九贲五来受聘命○梁孟敬曰居至尊之位宜徴集丘园之贤以共成文明之治隂性吝啬然贤人不以币帛为悦六五虚中待贤则币帛虽微而贤者亦进矣○何子曰丘园指上此与蛊卦上体艮同蛊上九不事王侯则此上九为山林之贤无疑矣束帛戋戋其迹似吝因卦体文明以止特取此以见敦本尚实之意仪文虽薄然孚契真儒挽回末俗之机实在于是故终与上九合志而吉按此爻五为君位无丘园自贲之理卦以刚柔交错为贲故有应以应为贲初与四也无应则以比为贲二比三故曰贲其须与上兴也五比上故贲于丘园上九为刚上文柔之爻则上之贲五乃卦义所在非五之贲上乃五受上之贲也礼聘高贤之説不可易凡传言有喜有庆者皆取隂阳相合之义此自主五上相合也
　　上九白贲无咎　象传白贲无咎上得志也
