<!-- { "loadSidebar": true } -->
　　荀慈明曰雷为号令今在山下闭藏故慎言语以阳食隂艮以止之故节饮食○程传雷震于山下山之生物皆动其根荄发其萌芽为养之象口所以养身君子观象以养身慎言语以养其徳节饮食以养其体在身为言语于天下则凡命令政教出于身者皆是愼之则无失在身为饮食于天下则凡货财资用养于人者皆是节之则无伤○王童溪曰山物之善止者雷物之善动者山下有雷则动有止之谓也○项平甫曰愼言语象雷之藏身节饮食象山之止物○冯厚斋曰法雷之动以慎其所出法山之止以慎其所入○俞石涧曰雷在山上则声已在山是为小过在山下则声未出山其动不至于过是颐养之象
　　泽灭木大过君子以独立不惧遯世无闷
　　刘长民曰用之则独立不惧舍之则遯世无闷○朱子木虽为水所浸而木未尝动故君子观之而独立不惧遯世无闷○项平甫曰独立不惧木之植也遯世无闷泽之説也
　　水洊至习坎君子以常徳行习教事
　　司马温公曰水之流也习而不已以成大川人之学也习而不止以成大贤○程传两坎相习水流仍洊之象水自涓滴至于江海洊习而不骤也其因势就下信而有常故君子取其有常则常久其徳行不常则伪也取其洊习则习熟其教令之事若骤告未喻遽责其从不能也○苏子瞻曰事之待教而后能者教事也君子平居常其徳行故遇险而不变习教事故遇险而能应○本义治己治人皆必重习然后熟而安之○郭白云曰常徳行所以行险而不失其信习教事所以设险而固其国○耿希道曰行险者武事所谓教事武事也冯厚斋曰如周官大司马四时之教是也
　　明两作离大人以继明照于四方
　　王辅嗣曰继谓不絶也明照相继不絶旷也○孔仲达曰继续其明乃照于四方若明不继续则不得久为照临○程传大人以徳言则圣人以位言则王者大凡以明相继皆继明也举其大者以世袭继照言之○陆农师曰日照乎昼火照乎夜继续而起不至絶旷○朱子两作犹言洊至今日明来日又明只是一个明两番作作起也○郭白云曰六十四卦唯离象独称大人大人者与日月合其明故称大人○项平甫曰日君象也不容有两故明之两作者为大人继明之象继有前后之义非并作也日继日犹君继君有天子诸侯嗣位之象故曰六五之吉离王公也继明与重明不同重明如圣益圣继明如圣继圣也○赵复斋曰日入而升谓之两作日新不已谓之继明○梁孟敬曰人君有缉熙之敬而光明无间固继明也世世以明相继重华重光亦继明也○易外明两作所谓大明终始也
　　山上有泽咸君子以虚受人
　　崔氏憬曰山髙而降泽下而升山泽通气咸之象○程传人中虚则能受实则不能入矣虚中者无我也中无私主则无感不通以量而容之择合而受之非有感必通之道也○张子感物之善莫若以虚受人有所系慕皆非正吉○吕蓝田曰山能出云而致雨者山内虚而泽气通也○本义山上有泽以虚而通也○语録兑上缺泽口象兑下二阳泽底象艮上一画阳土之象下二画隂中虚便是渗水象○项平甫曰艮象下虚兑象上达○赵汴水曰彖爻与象各有攸主释彖言咸感释象言虚受唯圆机之士可以学易
　　雷风恒君子以立不易方
　　王童溪曰方也者不易之地也大学为人君止于仁为人臣止于敬此不易之地所谓有常之徳也○朱汉上曰巽股为立动而不易其方其不动者乎○项平甫曰雷风相与者其情也雷主声风主气声之与气相从而不厌雷风恒者其方也声常在外气常在内二物者天下之至动也而不易如此是以君子象之方之所在则立焉非一方也○邱行可曰巽入也而在内震出也而在外二物各居其位则谓之恒故君子体之而立不易方若雷入而从风风出而从雷二物易位而相从则谓之益故君子体之亦有迁改之义此恒益之不同○赵汴水曰雷风二物至不能久而天地之化所以能久者雷风也○胡云峯曰雷风虽变而有不变者存体雷风之变者为我之不变者善体风雷者也○胡双湖曰震巽皆木有立象巽震同处东南故有不易方象
　　天下有山遯君子以逺小人不恶而严
　　崔氏憬曰小人浸长如山之侵天君子遯避若天之逺山○侯行果曰羣小浸盛君子避之但矜严于外不憎恶于内○王会之曰君子之逺小人如天道黙运不下校于物○张子恶读如憎恶之恶逺小人不可示以恶也○本义天体无穷山髙有限○朱汉上曰初四二五相应不恶也四阳以刚严在上临之不恶而严也○张紫岩曰不恶如天之无不容严若山之静而止○王童溪曰天非与山较髙下也而山之于天自有不可侵之势据巅以观天而天愈髙愈逺愈不可及○项平甫曰干为君父故严艮为少男故小○王秋山曰天干也上三阳健行而逺去山艮也下二隂为一阳止之而不得行是小人犹有所制而君子得以从容逺去又见去之髙者其势不可得而止遯之象
　　雷在天上大壮君子以非礼弗履
　　孔仲达曰壮而违礼则凶凶则失壮○程传自胜之谓强○张子克己反礼壮莫甚焉○朱子雷在天上是甚威严人之克己能如雷在天上则威严果决方能克去非礼○项平甫曰内知非礼属干外能弗履属震知行并进至壮者能之○赵复斋曰动乎天故非礼弗履○冯氏去非曰天上而泽下为礼天下而雷上宜其戒非礼也○赵汴水曰雷在天上非所宜履犹壮者之行易越礼度故戒之○徐方塘曰礼天秩乾象震为足履属震象
　　明出地上晋君子以自昭明徳
　　程传昭明之也去蔽致知昭明徳于己也明明徳于天下昭明徳于外也明明徳在己故曰自昭○朱汉上曰干曰自强晋曰自昭二者自已为之天行日进谁使之哉○项平甫曰明徳以象曰自昭以象出地○赵复斋曰如日之升无或使之揠苖则害矣
　　明入地中明夷君子以莅众用晦而明
　　王辅嗣曰藏明于内乃得明也显明于外巧所避也○孔仲达曰君子用此明夷之道以临于众冕旒垂目黈纩塞耳无为清静民化不欺若运其聪明显其智慧民即逃其密纲奸伪滋生藏明用晦反得其明○张子不任察而不失其治○郭白云曰明夷非毁其明也晦其明而已晦其明则有终明之道○朱子晦是不察察外晦而内必明○张紫岩曰明失当求之晦即一身之间用晦则神气守而智益明酬酢事变不失其性不独莅众当晦也明入地中旦而复明曰用晦而明○项平甫曰用晦而明以坤养离也○吕东莱曰此君子养明之道不有虞渊之入焉有旸谷之明○何子曰用晦而明谓明生于晦
　　风自火出家人君子以言有物而行有恒
　　苏子瞻曰火之所以盛者风也火盛而风出焉家之所以正者我也家正而我与焉○朱子风自火出如一炉火必有气冲上去便是风○杨山曰言忠信则有物行笃敬则有恒○张紫岩曰风象化火象礼化自礼出君子必诚其言行非礼仪法度不言行○谢上蔡曰不诚则无物诚者物之终始终始者有常之谓○项平甫曰五行之气热极为风人心之动化为风凡风皆自火出者也盖万物以火为内天下以家为内人之言行以心为内言行风也有物有恒心主之也○李西溪曰风自火出槖籥之火也大凡鼓铸须是鼓得许多风从火里出槖籥自有一个户庭阃奥家之象就中必有模范言行身之模范也物恒其则也一身之模范一家之模范也○徐进斋曰物恒内也言行外也外本乎内风自火出象○呉草庐曰言属火言有物如火之丽于物而传行如行地之风其行有常○胡云峯曰一家之化自吾言行出皆由内及外自然薰蒸而成者也○华霞峯曰言行最不可欺家人
　　上火下泽睽君子以同而异
　　荀慈明曰火性炎上泽性润下故曰睽也大归虽同小事当异百官殊职四民异业文武并用威徳相反共归于治故曰以同而异○程传不能大同者乱常拂理之人也不能独异者随俗习非之人也要在同而能异耳○项平甫曰同象兑之説异象离之明君子周而不比和而不同羣而不党皆同而异也○杨诚斋曰禹稷顔回同道而异趣夷惠同圣而异行未足为同之异也一孔子也而齐鲁之去异迟速一孟子也而今昔之餽异辞受此同而异也○张舜文曰离兑同出于坤火泽同出于地一动而上一动而下其末异如此
　　按凡大象都止就本卦全象取意效法明夷即用其晦睽即用其异但异非直异有同者在乃可异耳与彖传合睽之义自别
　　山上有水蹇君子以反身修徳
　　陆公纪曰水本应在山下今在山上终应反下故曰反身君子处穷之时则独善其身○孔仲达曰蹇难之时惟宜反求诸身道成徳立方能济险○朱子困之极事无可为惟有致命遂志山上有水如山上之泉曲折多艰然犹可行故教以反身修徳○冯厚斋曰艮为躬在内反身象坎水象徳蒙之徳亦坎也○蔡节斋曰反身止乎外艮象修徳养乎中坎象○赵汴水曰山上有水立卦以起义险在前偃卦以起义
　　雷雨作解君子以赦过宥罪
　　王辅嗣曰赦放免过误失宥寛宥罪故犯过轻则赦罪重则宥○项平甫曰过与罪属坎坎为法律为徽纒赦宥属震震为动出为反坐
　　山下有泽损君子以惩忿窒欲
　　虞仲翔曰兑説故惩忿艮止故窒欲○孔仲达曰惩者息其既往窒者闭其将来忿欲皆有往来惩窒互文而相足也○程传气通上润深下増髙皆损下之象修己之道所当损者唯忿与欲○项平甫曰惩者遏而絶之如泽之絶山窒者塞而不流如山之塞泽○王秋山曰和説则无忿知止则无欲故曰损徳之修也○俞石涧曰山下有泽则泽寇山而山塞泽泽日壅山日削为损之象扬子云曰山杀瘦泽増髙其説是已
　　风雷益君子以见善则迁有过则改
　　王辅嗣曰迁善改过益莫大焉○孔仲达曰必雷动于前风散于后然后万物皆益二月啓蛰之后风以长物八月収声之后风以残物风之为益其在雷后○刘长民曰六子皆有益于物必曰风雷者水火山泽惟能结聚万物必由散动然后増长○程传风烈则雷迅雷击则风怒二物相益者也○张紫岩曰万物至是有去故从新之益坤隂变否为迁善为改过○胡云峯曰速于迁善则过当益寡决于改过则善当益纯又自有相益之功○观彖雷发动其阳气故有迁善之义风消散其隂气故有改过之义
　　按损上以益下原兼损而言必有所损乃有所益故传言改过者损也言迁善者益也与卦义通又不独以象取也
　　泽上于天夬君子以施禄及下居徳则忌
　　张紫岩曰功力争归虽霈天之泽不自以为功则人心悦而天意得泽上于天利泽下施与天下同古者谓禄曰天禄干下为禄干刚为徳居徳则兑毁随至曰居徳则忌○蔡进斋曰居其徳而不施则与象反矣故忌○赵复斋曰戒满而溢○李隆山曰居者积而不流之谓若奇货可居之居○李蒙斋曰忌如道家所忌之忌功被天下而守之以让其是道欤○赵汴水曰泽本在下气腾而上于天必决而复下为雨露之泽禄施及下体天泽下沛之义居若宠利居成功之居所谓有其善矜其能者以徳自居犹以禄自富○来矣鲜曰夬三月之卦正天子行惠布徳之时恩泽之泽居者施之反
　　按此与无敢折狱文法同云峯以为大象无反例者非
　　天下有风姤后以施命诰四方
