<!-- { "loadSidebar": true } -->
　　苏子瞻曰神之所为不可知观变化而知之矣变化之间神无不在○张子惟神为能变化以其一天下之动也人能知变化之道其必知神之所为也○本义变化之道即上文数法是也皆非人之所能为故夫子叹之
　　右第九章
　　本义此章言天地大衍之数揲蓍求卦之法
　　易有圣人之道四焉以言者尚其辞以动者尚其变以制器者尚其象以卜筮者尚其占
　　项平甫曰四者虽云辞占象变而下文所论则皆占也君子将有为节言所占之事也参伍以变节言占之法也易无思也节言占之理也○张南轩曰易者无形之圣人而圣人有形之易故易乃圣人之道而圣人乃尽易之道者也故指易以为圣人可指圣人以论易亦可故曰易有圣人之道四焉指其所之者易之辞以言者尚之则言无不当矣化而裁之者易之变以动者尚之则动无不时矣象其物宜者易之象制器者尚之则可以尽创物之知极数知来者易之占卜筮者尚之则可以穷先知之神
　　按系传器字如形而下者谓之器形乃谓之器器字所包甚广不必专指网罟耒耜之类此制器二字即下立成器以利天下盖大经大法无非器也圣人制礼作乐即制器也要以一成而不可变者则谓之器故尚其象
　　是以君子将有为也将有行也问焉而以言其受命也如响无有逺近幽深遂知来物非天下之至精其孰能与于此
　　孔仲达曰君子将欲有所施为将欲有所行往占问其吉凶而以言命蓍蓍受人命报人吉凶如响之应声也○观彖此以蓍言之象辞占变之用所以行也明炳于几先故曰至精
　　参伍以变错综其数通其变遂成天地之文极其数遂定天下之象非天下之至变其孰能与于此
　　虞仲翔曰观变隂阳始立卦故成天地之文物相杂故曰文数六画之数六爻之动三极之道故定天下吉凶之象○项平甫曰凡占之法有变有数毎爻三揲为三变毎揲有象两象三象四时象闰象再闰为五小变此参伍以变也三揲之奇分而计之则得三少三多两多一少一多两少之数去三揲之奇以左右手之正策合而计之则得四九四六四七四八之数此错综其数也错谓分而间之综谓合而总之此两句止论一爻之法通六爻之变得十有八变遂成初二三四五上以为刚柔相杂之文极六爻之数得七八九六遂定重单交拆以为内外两卦之象此两句方论成卦之法故曰此言占法也○观彖此以卦爻言之象辞变占之体所以立也用周于无穷故曰至变
　　易无思也无为也寂然不动感而遂通天下之故非天下之至神其孰能与于此
　　孔仲达曰故谓事故言通天下万事也○本义此四者之体所以立而用所以行者也易指蓍卦无思无为言其无心也寂然者感之体感通者寂之用○语类寂然感通与穷理尽性本是説易不是説人诸家皆是借来就人上説○项平甫曰蓍之变策之数爻之文卦之象皆寂然不动之物初不能如人之有思有为皆纯乎天者也乃问焉而以言则受命如响遂知来物则感而遂通天下之故皆同乎人也此言占理也○张彦陵曰上数遂字已含有神字意非精变之外别有神○观彖此又总蓍卦爻而言之机妙于不测故曰至神
　　夫易圣人之所以极深而研几也惟深也故能通天下之志惟几也故能成天下之务惟神也故不疾而速不行而至子曰易有圣人之道四焉者此之谓也
　　虞仲翔日深谓幽賛神明无有逺近幽深遂知来物故通天下之志谓蓍也务事也谓易研几故成天下之务谓卦也寂然不动感而遂通故不行而至者也○韩康伯曰极未形之理则曰深适动防之防则曰几○孔仲达曰言易道大故圣人用之所以穷极幽深而研覆几防也无有逺近幽深是极深也参伍以变错综其数是研几也○本义所以极深者至精也所以研几者至变也所以开物成务者神之所为也○语类极深是至深难见底道理都从易上见得如幽明之故死生之説鬼神之情状研几是研磨出那几防来如吉凶悔吝几防毫厘处都研出来○项平甫曰至精至变至神易之体也惟深惟几惟神易之用也物情难尽惟精于占者能极逺近幽深之情而系其辞故虽深而无不至也事变至防人所易忽惟明于变者能推分合错综之文而见其至故虽防而无不察也自将有为以下专论尚其占一事犹以四事终之者占则有辞变则有象举其一则四事皆在其中矣○张紫岩曰精之所烛来物遂知天下之志于此而可通变之所该万象以定天下之务于是乎可成○呉草庐曰以辞为占则可以前知而开通天下人之心志以变得象则可以制作而完成天下人之事务
　　右第十章
　　观彖此申释第二章居则观象一节之意
　　按夫子看一部全易不出此四者故设卦章首述卦爻蓍数以明辞占象变之本至此乃指出四者为圣人之道夫子賛易之纲领尽于此
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　本义开物成务谓使人卜筮以知吉凶而成事业冒天下之道谓卦爻既设而天下之道皆在其中○物是人物务是事务○项平甫曰此一节先设问答次以是故发辞开物知其未然也成务定其当然也断疑即志与事之决也○龚泉峯曰通志以开物言定业以成务言断疑以冒天下之道言惟其冒天下之道所以能断天下之疑
　　是故蓍之徳圎而神卦之徳方以知六爻之义易以贡圣人以此洗心退藏于宻吉凶与民同患神以知来知以藏往其孰能与于此哉古之聪明睿知神武而不杀者夫
　　韩康伯曰圎者运而不穷方者止而有分唯变所适无所不周故曰圎卦列爻分各有其体故曰方贡告也六爻变易以告人吉凶○崔氏憬曰蓍之数七七四十九象阳圎其为用变动不定因之以知来物是圎而神也卦之数八八六十四象隂方其为用爻位有分因之以藏往知事是方以知也○龚括苍曰神则无方知则有方无方故常知来来亦无方也有方故常知往往则有方矣卦者象也象则示之以定体爻者变也变则其义不可为典要○本义圣人体具三者之徳而无一尘之累无事则其心寂然有事则神知之用随感而应所谓无卜筮而知吉凶也神武不杀得其理而不假其物之谓○语类此言圣人所以作易之原也圣人以此洗心此字指蓍卦之徳六爻之义而言洗心言圣人玩此理而黙契其妙也其所以知来者所谓圎而神也所以藏往者所谓方以知也是以明于天之道以下乃言教民卜筮之事神武不杀只是譬喻○王童溪曰圣人以此蓍卦六爻洗去夫心之累则是心也廓然而大公而不穷之用黙存于我即所谓寂然不动也而为用酬酢万变而不穷忧患在民而圣人以为己之忧患故曰吉凶与民同患即所谓感而遂通也神蓍之徳吉凶隠于未形圣人神以知来则神在圣人而不专在蓍矣知卦之徳吉凶显于既者圣人知以藏往则知在圣人而不专在卦矣谓之聪明睿知谓之神武不杀所谓蓍卦之神知咸在圣人也○项平甫曰蓍开于无卦之先所以为神卦定于有象之后所以为知○郑合沙曰圎者运而不穷可以逆知来物方者其体有定可以识于既往○俞石涧曰防云藏当作识盖因上文退藏之藏遂讹为藏愚谓藏与识相似识误为藏恐防然也○何子曰吉凶之几将至而未至者曰来吉凶之理见在而可知者曰往
　　是以明于天之道而察于民之故是兴神物以前民用圣人以此斋戒以神明其徳夫
　　本义神物谓蓍龟湛然纯一之谓斋肃然警惕之谓戒明天道故知神物之可兴察民故故知其用之不可不有以开其先○语类此言作易之事也蓍龟灵物也圣人亦必神明其徳者斋戒便灵不斋戒则不灵也○王童溪曰福善祸淫者天之道圣人明其所必然为善得福为恶得祸者民之故圣人察其所由致○圣人以此斋戒以神明乎神物之徳使斯民亦皆致敬咸知其徳之为神明而信其所告也此之谓兴前言蓍之徳圎而神则神物固有是徳也不斋戒以神明之何以前民用乎○张南轩曰蓍龟天能生之而不能兴之惟圣人用其四十九而幽賛于神明者所以兴其蓍也钻之七十二而置之前者所以兴其龟也○项平甫曰此第二节言始立蓍筮之人自此以下遂言画爻布卦之法○胡云峯曰上文谓蓍卦爻之理不假于物而皆具于圣人之心此则谓蓍卦爻之用不能不假于物而亦不外乎圣人之心○俞石涧曰其徳谓蓍之徳神明谓神而明之存乎圣人占者能以敬心求蓍则受命如响无有不应○陆聚缑曰古之聪明睿知神武而不杀者先儒均无所指惟项平庵指为伏羲而双湖继之然其説未允伏羲之世民风朴僿岂能尽知揲蓍史记云黄帝迎日推策顺天地之纪幽明之占存亡之难旁罗日月星辰水波土石金玉世史类编云帝命大挠作甲子容成作盖天首作筭数则厯法兴而蓍数亦由此起下系传云黄帝尧舜氏作通其变使民不倦神而化之使民宜之岂非教民揲蓍之一徴乎况五兵之制亦创自轩皇则神武而不杀者舍黄帝其谁属【按此可备一説】
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　朱子或问问阖户一叚只是此一物以其阖谓之坤以其辟谓之干以其阖辟谓之变以其不穷谓之通曰是如此○郭白云曰系辞论变通最为易之要道其义防而难知也因其防而难知故以户言之盖圣人举近人而易晓者以见乾坤变通以至制法尽神之妙举一户之义足以兼明之坤隂物故有阖户象干阳物故有辟戸象既能阖复能辟所谓变也朝辟暮阖往来不穷所谓通也通者通其变也至于户之可见则曰象其有形则曰器制而用此者则曰法也利于出入之用而天下之民无不用之又其所以为神也○来矣鲜曰即一户而易之理已在目前矣○观彖阖辟变通见象形器是天道也制用之法咸用之神是民故也
　　是故易有太极是生两仪两仪生四象四象生八卦八卦定吉凶吉凶生大业
　　马季长云易有太极谓北辰居位不动其余四十九转运而用也○崔氏憬曰大衍五十有一不用太极也不变者也○苏子瞻曰易有太极是生两仪分而为二以象两则其一不用太极之象也○郭白云曰四象者九八七六隂阳老少之象此与大衍序同○李克恭云易变也然必有不变者而变者以生説文极中也屋极谓之中梁上脊檩有太极之一乃生两仪仪匹也一隂一阳相匹也天地两仪也故曰分而为二以象两无太极则五十策两分之防皆奇防皆耦无奇耦两仪也两仪生乃可挂一而四揲之以得七八九六之四象是两仪生四象也四象生则九变而成内卦十有八变而成外卦是四象生八卦也八卦则六十四卦具矣有八卦而吉凶可定趋吉避凶而大业以生矣
　　按此节承上文言蓍卦之徳隂阳之变故以揲蓍成卦之义总束上文太极句自韩孔以老氏无字一字解之邵子以为无为之本宋儒以为极至之理而太极生两仪则以为有理而后生气无敢为异説者然愚体玩数十年觉太极二字説来终近且于悬空太极之下着一生字尤未慊于心马氏以不动之一为太极崔氏苏氏宗之盖其时太极圗之説未出也而生字之义克恭李氏洗切实攧扑不破此章专言蓍筮不应于蓍数之外无端又添一义况夫子言易有太极明明主易而言非谓天地万物之先有此太极也两仪亦主易卦之隂阳言非泛指天地间之隂阳也故周子圗説可别作一书读不必以此牵合
