<!-- { "loadSidebar": true } -->
　　王辅嗣曰未有违谦越礼而能全其壮者也故阳爻皆以居隂位为美○张子乘刚本有悔不用其壮故贞吉三以四为藩九四上无阳爻故藩决○朱汉上曰坤为舆震木在舆下为輹○项平甫曰以刚居柔有能正之吉无过刚之悔恐人以居柔为不进也故以尚往明之大壮至四犹曰尚往夬已至五犹曰利有攸往盖刚不尽长柔不尽消则其事不竟此除恶务本之法○赵复斋曰阳壮隂自坏也○王童溪曰四之悔以不如九二之中也贞吉则不中之悔可亡四虚善载为大舆干三阳居下辅上而能行故其輹壮贞吉悔亡理也藩决不羸势也壮于大舆器也由是理乘是势而用是器此君子之盛也○赵汴水曰震为动舆所以行也二止吉于其身四引羣阳进而为干其兼善者欤○沈守约曰三阳健进已为之长率同进隂不塞路四升则夬矣是以尚往震变为坤动而顺悔亡象卦变为防君子道亨○张中溪曰四以上则震为大涂羣羊并驱而前无羸困之患○易外大壮至四而后可动四者动之位干非震不能运长男代父而行有四而坤隂之藩无不决
　　六五丧羊于易无悔【易音亦】　传丧羊于易位不当也刘长民曰大壮者用壮以济时五居盛位反体隂柔失其为壮中以自守不能济但无悔而已○王介甫曰刚柔所以立本变通所以趋时方其趋时则位正当而有凶咎位不当而无悔者有矣大壮之时得中而处之以柔能丧其很者也○本义卦体似兑羊外柔而内刚也六五以柔居中不能抵触虽失其壮然亦无所悔○语录易疆场之易汉食货志疆场作易○赵复斋曰丧羊于易失刚也无悔在中也丧羊疑非壮在中犹壮尔○王童溪曰程伊川言人君治壮之道按旅上九之牛既于上九取义则六五之羊亦不当于羣阳取义也○项平甫曰位不当者明无悔在中不在位也○胡云峯曰旅上九丧牛于易牛性顺上九以刚居极失其所谓顺此曰丧羊于易羊性刚六五以柔居中失其所谓刚自失其壮故爻独不言壮
　　按大壮时义虽贵用柔而五在君位岂宜失壮曰位不当也亦示不足之意云易震大涂旅上九丧牛之易变震也疆易道旁牛羊动逸丧
　　上六羝羊触藩不能退不能遂无攸利艰则吉　传不能退不能遂不详也艰则吉咎不长也
　　本义壮终动极故触藩而不能退然其质本柔故又不能遂其进然犹幸其不刚故能艰以处则尚可以得吉○蔡进斋曰羝羊取在上用角之义○项平甫曰九三上六皆在本卦之上三为健之穷上为动之穷故皆有触藩象上六质本柔暗而又好动不能详审是以进退失据凡人处事以为易则不详以为难则详矣不详以致咎则当务详以免咎上六动极则止故又有克艰之变为大有故曰咎不长也○熊梅边曰上六前无滞碍而亦言触藩者处一卦之穷也不能退者在众爻之上不能遂者亢而不可前进也

　　周易孔义集説卷九
<经部,易类,周易孔义集说>
　　钦定四库全书
　　周易孔义集说卷十
　　光禄寺卿沈起元撰
　　下经
　　【坤下离上】　　中爻艮坎
　　按晋于文为防日两至也自北至以至南至进而盛也
　　晋康侯用锡马蕃庶昼日三接　彖传晋进也明出地上顺而丽乎大明柔进而上行是以康侯用锡马蕃庶昼日三接也
　　荀慈明曰坤为众故曰蕃庶○侯行果曰康美也○崔氏憬曰卦名晋而五爻为主故言柔进而上行也○程传凡卦离在上者柔居君位多云柔进而上行在下而顺附于大明之君诸侯之象○本义康侯安国之侯锡马蕃庶昼日三接言多受大赐显被亲礼上离下坤有日出地上之象顺而丽乎大明之徳○赵复斋曰别而言之坤顺离丽兼而言之六五以顺徳丽二阳三隂顺进欲同丽也六五上行已进也三隂从之欲进也康侯之马与牝马同下献上亦曰锡朝贡曰锡○郭白云曰杂卦曰晋昼也则知晋之义不止于进言明以进也晋与大有略相大有火在天上君道也晋明出地上臣道也以人臣之进独备一卦之义则臣道之至大者非康侯安足当之卦辞专以康侯为义不及其他也其徳柔顺而明故下能康一国之民而上能致王者之宠○杨山曰侯有君道者也○徐进斋曰马坤象昼日离明在上象○姚氏小彭曰用锡马蕃庶侯享王之礼锡犹纳锡锡贡之锡享礼马匹卓立九马随之故曰蕃庶昼日三接王接侯之礼觐礼延升一也觐毕致享升致命一也享毕王劳之升成拜三也○项平甫曰三女之卦独离柔在上为得尊位大中故谓之上行巽在六四例谓之上合上同兑在上六例谓之上穷皆不得为上行○林刚中曰晋有诸侯朝王之坤为土为民有土有民诸侯○俞石涧曰晋日之进升渐木之进日出地上其明进而盛升渐进而无明盛之诸侯进献于王物大且多表其顺也王接诸侯于昼昭其明也○王秋山曰明出地上足以照临一方未足以照临四海未至于天犹可以进若明在天上则不可以进言矣○梁孟敬曰进盛之时虽不言吉亨而吉亨可知以顺而丽于大明虽不言利贞而正可知○易外大明日也干与晋皆言之干之大明其潜为始亢为终亢而复潜终而复始故曰大明终始晋之大明出于地地之日也为大明之始大有之日升于天天之日也为大明之终晋之日从地以至山从山以至水四为坎之中艮之上登泰山日观见海中日出而晋乎天文明之盛也○观彖顺而丽乎大明以顺为主而大明丽之盖明丽皆离徳离之明必有所丽也柔进上行所以发明卦意而起爻义
　　按此六五与大有同大有言尊位大中而此祗言上者明非天子之也所以六五辞曰失得曰往吉皆非天子之事
　　初六晋如摧如贞吉防孚裕无咎　传晋如摧如独行正也裕无咎未受命也
　　王辅嗣曰处顺之初应明之始明顺之徳于斯将隆进退不失其正贞吉也处卦之始物未之信故曰罔孚方履卦始未至履位故必裕之然后无咎○孔仲达曰摧退裕寛独犹专也言进与退专行其正未受命未受锡命也○程传圣人恐居位者废职失守以为裕故特云裕无咎者未当职任故也若有官守不信于上一日不可居也○张子居晋之初正必见摧故摧如不害于贞吉○王介甫曰初六以柔进君子也常人不见孚则或急于进以求有为或急于退则怼上之不知孔子待价防孚而裕于进也孟子久于齐防孚而裕于退也○赵复斋曰晋主在五不取四应时之宜也晋如志在五也摧如阻于四也贞以自守虽无信者寛以自处待时而进○毛伯玉曰摧如在彼而我不可以不正罔孚在上而我不可以不裕○张紫岩曰互艮在上艮山为摧小人扼君子之进其势若山九四炎上之性互体坎坎为小人初以坤顺在下为罔孚○沈守约曰爻变震卦变噬嗑有物间之罔孚象○胡双湖曰坤体寛裕故无咎
　　六二晋如愁如贞吉受兹介福于其王母　象传受兹介福以中正也
　　虞仲翔曰应在坎上故愁如得位处中故贞吉○九家易曰大福谓马与蕃庶之物是也○程传王母隂之至尊六五也二中正之徳六五大明之君与之同徳必当加之宠禄受介福于王母介大也○赵复斋曰晋如志应也在下而裕得位而愁其揆一也五居尊位与坤合徳气同志应终莫之阻隂阳之情或以配合或以类聚惟其时尔或谓六二无应未知晋之同气而升也○郭白云曰柔顺中正臣道莫美于斯小人以进为喜君子以进为惧故召公为保则不悦正考父三命而伛俯兹其所以顺而丽乎大明欤是以贞吉受福○项平甫曰进者君子之所难也初未为众所允以正处之以裕待之此将进之道二既进而当位则忧患之原方起于此固守中正不改其度此既进之道○雷西仲曰责愈重而忧愈深当靖恭不懈职思其忧则正矣正则吉○王秋山曰处晋之时与五同徳其仕于诸侯之命卿命大夫欤其者随其仕国之辞王母谓五虽居尊而实隂犹居君人之位而实臣也
　　按二动成坎坎为加忧故有愁如坤静安贞非艳于进者以在晋时而当路受宠故愁如而吉
　　六三众允悔亡　传众允之志上行也
　　程传三不中正宜有悔而在顺之极三隂皆顺上者是三之顺上与众同志悔所以亡有顺上向明之志而众允从之何所不利上行上丽于大明也○朱汉上曰三志上行则二隂因之得丽乎大明○项平甫曰三已晋而在上晋道已成众志皆信○赵汴水曰三之位下不在田正明出地上之时○胡双湖曰三方成坤体众坤土居五行中有信象上互坎亦有信
　　按坤主臣道而此卦言臣道上进之冝晋六三即坤之六三坤三有含章之贞从王之知于其进也善矣
　　九四晋如鼫鼠贞厉　传鼫鼠贞厉位不当也翟子元曰鼫鼠昼伏夜行贪猥无已虽进承上潜据下隂久居不正之位故有危厉○张子鼫鼠为物贪而畏人体阳欲进反据隂位动止皆失与六三义正相反○本义不中不正以窃高位危道也○赵复斋曰晋之时隂为君子阳为小人大哉时乎○项平甫曰晋之道以顺而丽以柔而上者也四虽已进乎上失柔顺之道故如鼫鼠若固执而不悛危必至○朱汉上曰鼫鼠子夏传作硕鼠硕大也艮坎为鼠阳为大○张紫岩曰九四互坎弃明徳包险心曰晋如鼫鼠以离体居互坎中互艮终止于昼动于夜○蔡进斋曰位柔爻刚贪据高位喜接众柔前畏大明之君而不敢进○王童溪曰诸爻皆以柔进九四独以刚进以炎上之性上侵而五又有不可犯之势位不当者谓以刚进失晋之义也○冯厚斋曰鼠昼伏者也晋之离昼也在离之下伏于昼者也○沈守约曰变为剥小人之极○唐凝庵曰以强臣居柔君之侧撰艮则止下之进撰坎则灭五之明
　　按鼫鼠一説蝼蛄也俗呼为土狗孔氏正义按蔡邕劝学篇云鼫鼠五能不成一技术注云能飞不能过屋能缘不能穷木能游不能渡谷能穴不能揜身能走不能先人本草经云蝼蛄一名鼫鼠荀子劝学篇作梧鼠崔豹古今注作鼯鼠是鼫鼠非诗之硕鼠也然据此则鼫鼠非鼠于爻象未合不若从硕鼠为得项氏又云古易鼫字有一本作硕则今本鼫字或系硕字之讹盖以不中不正而处近君之位征其贪也外刚内柔色厉内荏知其畏人也若蝼蛄土狗与爻无渉
　　六五悔亡失得勿恤往吉无不利　传失得勿恤往有庆也
　　刘长民曰阳躁动隂静止三五阳位以隂居之能节其动故爻辞不称晋而皆曰悔亡○石守道曰以道自任得失不以介意小人患得患失恤也○本义以隂居阳宜有悔矣以大明在上而下皆顺从故悔亡又一切去其计功谋利之心则往吉而无不利○郭白云曰君道无它中与明而已六五居中何悔不亡○张紫岩曰柔进上行臣有明徳而用之以顺故悔亡五位在离中离为日初明终晦为失得离中虚为勿恤出坎为有庆获六二正应且在下者莫不顺丽其明为往吉无不利勿恤云者不当恤一己私往尽爱君爱天下心斯吉矣○丘行可曰五所谓柔进而上行者也在下三隂皆欲附倚为四所间失也终与已合得也言五但当往而上进得失皆当置之不问○胡云峯曰事有不必忧者勿恤寛之之辞有不当忧者勿恤戒之之辞此为戒辞盖当晋之时易有患得患失之心才柔又易有失得之累也○王秋山曰此爻成晋之主也圣人以康侯当之明出地上未至于天位虽尊而明不及逺一国之君也
　　按此爻正与彖合有庆即锡马蕃庶昼日三接之谓
　　上九晋其角维用伐邑厉吉无咎贞吝　象传维用伐邑道未光也
