<!-- { "loadSidebar": true } -->
　　王辅嗣曰入则为反出则刚长○孔仲达曰褚氏庄氏并云五月一隂生至十一月一阳生凡七月而云七日者欲见阳长须速故变月言日○李氏鼎祚曰剥卦阳气尽于九月之终至十月末坤卦将尽则复阳来隔坤之一卦六爻为六日复来成震一阳生为七日○胡安定曰凡歴七爻以一爻为一日故谓之七日○程传复亨既复则亨也阳气复生于下渐亨盛而生育万物君子之道既复渐以亨通泽于天下故复有亨盛之理复生于内入也长进于外出也先云出语顺耳阳之始生其气至微故多摧折春阳之发为隂寒所折出入无疾谓无害之者故无咎所谓咎在气为差忒在君子之道为抑塞卦才有无疾之义乃复道之善三阳子丑寅之气生成万物众阳之功也若君子之道既消而复岂能即胜小人必待朋类渐盛则能协力以胜之下动而上顺是动而以顺行是以得出入无疾朋来而无咎朋之来亦顺动也姤阳之始消七变而成复故云七日一阳复于下乃天地生物之心先儒皆以静为见天地之心不知动之端乃天地之心也○张子复言天地之心咸恒大壮言天地之情心内也情则见于事也剥之与复不可容线须防不复则乾坤之道息故适尽则生更无先后之次此义最大刚长之时预戒以隂长故言至于八月有凶若复则不可须防断故言七日者昼夜相继元无断续之时也见天地之心者天地之心唯是生物天地之大徳曰生也○本义积隂之下一阳复生天地生物之心几于灭息而至此乃复可见在人则为静极而动恶极而善本心几息而复见之端也语録天地之心动后方见圣人之心应事接物始
　　见三阳之时万物蕃新只见物之盛大天地之心却不可见唯是一阳初复万物未生冷冷静静而一阳既动生物之心闯然而见虽在积隂之中自掩藏不得此所以必于复见天地之心也○朱汉上曰阳生于子隂生于午自午至子七而必复乾坤消息之理一岁一月一日莫不皆然易有以爻为岁者以爻为月者以爻为日者于复言七日来复者明卦气也○赵复斋曰六位为主六龙为朋○杨龟山曰动而不以顺行则疾之者至动而以顺行而后出入无疾而后朋来无咎○杨诚斋曰孰为天地之心动而生物贵阳贱隂长君子消小人是也体之圣失之愚履之治舍之乱圣愚治乱此心而已○赵汴水曰初复之刚精鋭勇往况众刚朋来动易决裂倘逆理而行则小人将伺隙而起亨未可保也圣人即是以二字发明其指趣示人深矣○胡双湖曰复卦彖辞文王于一阳之复何其爱之深而劳问喜庆之至也若曰一阳初复可亨道矣出入得无疾乎朋类将来为临为泰庶几无过咎乎自反而复还在道七日始遂来复而今而后庶乎其利有攸往矣此皆劳问喜庆之词也○俞石涧曰向在剥时君子唯顺而止之今为复则以顺而行时虽不同君子行止无非礼也顺顺天理也顺理而行无往不可天行谓天道之运行剥穷于上而反于下则止者复动往者复来犹天道之运行周则复始也初九乃复生之主爻果核一点其名曰仁气候肃杀寂然不动气候发生则其仁萌芽自核中而出即此天地生物之心可见○华霞峯曰反复其道计其反复之道也○观彖心者统性情兼体用者也此卦一阳初反动静之间谓之性则已发谓之情则未着故特以心言之以括性情之妙也按王辅嗣以寂然至无动息地中为见天地之心此老庄虚无之説辅嗣往往以此説易与圣道岐互自伊川谓动之端乃见天地之心朱子畅其説始为确解震动在下安得云静耶朱子谓濓溪就利贞上説复与伊川説差不同王弼之説与濓溪同予谓不然濓溪所云利贞诚之复非指复卦之复就贞上説乃以剥之硕果为复非地雷之复也通书又言诚复其不善之动而己亦与一阳之复絶不相闗非辅嗣所可同也
　　初九不逺复无祗悔元吉【祗音柢】　象传不逺之复以修身也
　　程传复者阳阳君子之道故复为反善之义初复之最先者失而后有复唯失之不逺而复则不至于悔大善而吉也祗抵也无祗悔不至于悔也修身之道唯其知不善则速改从善而已○杨龟山曰初九阳始生而未形动之微也吉凶悔吝生乎动未形而复其复不逺矣○赵汴水曰隂阳有反复违道者无自复之理圣人故断之以修身○胡云峯曰本心呈露之初
　　按易者教人法天之学孔子于此卦象传尤显言之以修身句特特提明
　　六二休复吉　象传休复之吉以下仁也
　　本义柔顺中正近于初九复之休美吉道也○赵复斋曰初九先觉六二资之易为功也初九之仁寄言于二圣人微防能言之类莫能加矣草木之仁布种于地其生也根茎畅达莫之能遏二居初上不期而化何以异此○胡云峯曰遯贵逺莫逺于上九而九五能比之故曰嘉复贵不逺初九不复逺而六二能比之故曰休○梁孟敬曰一阳在下为卦之主犹仁人也故卦之众隂以与初逺近向背为得失○何子曰六十四卦言仁仅见于此是知不逺复便是仁也故孔子曰仁逺乎哉○易外下仁者何下初也仁硕果之仁也初在下故曰下仁初在下为仁干之一也凡仁必二故二爻言仁仁在果中果以雷拆则见仁
　　按以下仁注家以初九为仁六二下之吴草庐云他处凡言下者皆谓在其下也刚下柔男下女屯贵下贱初九在六二之下也未有在其上而言下者其説至当然吴氏竟以仁属六二则又不可赵氏之説精矣盖仁者即天地之心亦即人之心初阳是也下即内也自二言之为仁在于内即心存于身广胖之美为休为吉
　　六三频复厉无咎　象传频复之厉义无咎也
　　本义以隂居阳不中不正又处动极复而不固屡失屡复之象屡失固危复则无咎○沈守约曰震而为离动而明非迷不知复者频复象卦变明夷明伤而后求复危道也○胡云峯曰三上下进退之间故曰频柔而不中以其位刚故频复
　　按以不中不正而屡失以居震极而能频复震无咎者存乎悔震动之功多矣
　　六四中行独复　象传中行独复以从道也
　　王辅嗣曰处中得位而应于初独得所复顺道而反物莫之犯○孔仲达曰上下各有二隂已独应初居在羣隂之中故曰中行独自应初故曰独复从道而归故曰以从道○张子柔危之世以中道合正应故不与羣爻同○本义为与众俱行而独能从善之象○郭白云曰剥六三乃复六四反对其义相类在剥则取其失上下以应乎阳在复取其独复以从道○朱汉上曰道言初九震为大涂亦道也不言吉无咎者正则吉可知频复之厉犹无咎也四独复五敦复不言吉者不以利害言也○沈守约曰下体震也四变而从震独复象○俞石涧曰道指初九修身之道于羣隂中从道而不从众○缪当时曰中即中以自考中字独即中庸慎独之独四能以中而行而于独知之中憬然自觉所谓复以自知也盖复之为复全在初爻犹人之初念也五隂皆复此而已唯四在隂中有所专向故发此意
　　六五敦复无悔　象传敦复无悔中以自考也
　　孔仲达曰处坤之中敦厚于复○程传以隂居尊处中而体顺能敦笃其志以中道自成则可以无悔自成谓成其中顺之徳○本义考成也○赵复斋曰二四之复资诸人者五之复成诸已者与初非应位自守中尔○郑东谷曰厚体而居中是谓黄裳之吉以是而复复在我者也诸卦六五唯坤体则无不善此黄中之理○张紫岩曰以坤履震中徳而不息自能敦复也○项平甫曰临以上九为敦临艮以上九为敦艮皆取积厚之极复于五即言敦复者复之上六迷而不复故复至五而极○沈守约曰坤体至厚卦变为屯屯固也一阳方生其气闭固则刚得上长先王以至日闭闗敦复得之○李隆山曰易中阳长之卦凡在上隂柔之主未尝不附而顺之故复临泰大壮诸卦六五皆以下顺阳刚而得居上之体○李蒙斋曰中者六五固有之性也人受天地之中以生惟其有是性是以非比非应而能复○胡云峯曰本有坤体又互坤厚之至也不逺复者善心之萌敦复者善行之固敦复则其复也无转移自然无悔矣不逺复入徳之事敦复成徳之事
　　按考尔雅训成程朱本之初六之修身至此而成徳中者敦复之由成者敦复之徳或训考为察非六五身分
　　上六迷复凶有灾眚用行师终有大败以其国君凶至于十年不克征　象传迷复之凶反君道也
　　虞仲翔曰坤冥为迷○荀慈明曰坤为众故曰行师阳息上升必消羣隂故终有大败○程传隂柔居复之终终迷不复灾自外来眚由己作无施而可复则合道迷复与道相反也○张南轩曰隂柔之才去刚太逺所谓人欲肆而天理灭者○王童溪曰在复之上隂暗柔懦故迷迷者失道之谓○项平甫曰隂盛之时君道常为小人所以故曰以其国君凶二最近初故为休复上最逺初故为迷复迷则相仇上六即坤上六龙战之爻故有行师之象盖与初战也○徐进斋曰位高而无下仁之美刚逺而无迁善之机厚极而有难开之蔽柔终而无改过之勇○胡云峯曰坤体而居上卦之上先迷者也迷复与不逺复相反十年不克征亦七日来复之反干无十坤无七隂极于六而七又为干之始阳极于九而十自为坤之终凡言十年者坤终之象○杨廷秀曰心为天君以其国君言防失其本心　合订坤为众震为长子行师象故一阳五隂之卦多言行师
　　按孔子于迷复言反君道者非谓上有君象也盖复以见天地之心心者何生物之心也乃君道也迷复则此心熄矣隂至上六坚氷肃杀生意几灭故曰反君道也下四爻皆已复独上迷复故极言其凶

　　周易孔义集説卷六
　　钦定四库全书
　　周易孔义集説卷七
　　光禄寺卿沈起元撰
　　上经
　　【震下干上】　　中爻艮巽
　　程传既复于道则合正理而无妄故复之后受之以无妄为卦干上震下震动也动以天为无妄动以人欲则妄矣
　　无妄元亨利贞其匪正有眚不利有攸往　彖传无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
