<!-- { "loadSidebar": true } -->
　　干令升曰毒荼苦也六军之锋残破城邑皆所以荼毒奸宄之人使服王法者也毒以治民明不获已而用之故于六爻皆着戒慎之辞也○王辅嗣曰丈人严庄之称也为师之正丈人乃吉也兴役动众无功罪也故吉乃无咎○孔仲达曰云贞正者欲见齐众必须以正故训贞为正也刚中谓九二应谓六五险谓坎顺谓坤刚中而无应或应而不刚中或行险而不柔顺皆不可行师○石守道曰二为师之主王能任之专任长子故无咎○司马温公曰毒之者将以安之也若鍼砭所以己疾也○程传有吉而有咎者有无咎而不吉者吉且无咎乃尽善也吉谓必克无咎谓合义师旅之兴不无伤财害人毒害天下然而民心从之者以其义动也○本义坎险坤顺坎水坤地古者寓兵于农伏至险于大顺藏不测于至静之中又卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故卦名曰师以谓能左右之也一阳在下之中而五隂皆为所以也险谓行危道顺谓顺人心○杨龟山曰比则众在内一阳在上为之主君象也师则众在外一阳在下为之主将帅象也○赵复斋曰师之主贵柔中师之帅贵刚中柔者出师之本刚者行师之用○游定夫曰诗称方叔元老老者成德之称丈人者老者之尊称而法度所资也师之道以律为主故以丈人言之用师以正天下之不正故师谓之征刚中而应任将之道行险而顺兴师之道仰顺乎天无违天以干时俯顺乎人无拂人以从欲故能以众正则人皆知其欲正己而已天下孰不趋于正哉○张紫岩曰丈人谓二智德俱全之称仁爱足以抚天下之命法度足以制天下之命谋猷足以托天下之命为丈人○项平甫曰易之言兵必正必大人必出于王道然后获吉而无后祸
　　按中爻震为长子九二当之故为丈人
　　初六师出以律否臧凶　传师出以律失律凶也李氏【鼎祚】曰初六以隂居阳履失其位以斯行师失律者也凡首率师出必以律若不以律虽臧亦凶○苏子瞻曰以律者正胜不以律者奇胜能以奇胜可谓臧矣然其利近其祸逺其获小其丧大故曰凶○程传初师之始也行师之道以号令节制为本师出当以律不然虽臧亦凶善谓克胜凶谓殃民害义也○王童溪曰否失律也臧善也谓有功也师不以律虽有功亦凶○李隆山曰二为师主初受节制有师出以律之象○沈守约曰坎为法为众为通变而为兑法壅而不行众散而为弱之象是以凶也○胡云峯曰以律不言吉者谨严乃出师之常胜负犹未可知故不言吉出而失律凶立见矣
　　按本义云否臧谓不善也似直截但玩象传以失律为凶是失律则凶不止不善王氏苏氏程氏以失律二字专释否字似优盖臧可训善未可作律字看也
　　九二在师中吉无咎王三锡命　传在师中吉承天宠也王三锡命怀万也
　　孔仲达曰承上之宠为师之主任大役重无功则凶故吉乃无咎○李氏【鼎祚】曰二互体震震本数三三锡命之象○程传九二一阳为众隂所归五居君位是其正应二乃师之主专制其事者也凡师之道威和并至则吉也既处之尽其善则能成功而安天下故王锡宠命至于三也在师中吉者以其承天子之宠任也天谓五也人臣非君宠任之专安得专征之权而有成功之吉王三锡以恩命褒其成功以威懐万也○张子怀威万所以重将帅○朱子在师中吉言以刚中之德在师中所以为吉○朱汉上曰九二刚居柔威和并用得中者也○张紫岩曰二居下卦中曰在师中吉自五至二歴互坤三位曰王三锡命坤在上曰万○冯厚斋曰凡行师将必亲之在师之中然后得吉而无咎将不在中而督人以战谁用命哉○项平甫曰在师中者明其为将也吉者战胜也无咎者民从之而无怨也王三锡命者君宠之也爻辞本是三事小象特交错其文言在师中吉以其承天之宠言王三锡命以其能懐万盖明二所以胜非己之功以与五相应得君宠也五之锡命非喜其能胜以二用中德众隂从之赏其能懐吾民也将而知此无恃功之心君而知此则不赏残民之将○胡云峯曰在师中吉无咎即卦辞意也中则无过不及所以为贞在师而中所以为丈人故师六爻唯九二吉无咎○易外丈人以水为德万之懐亦犹水之容畜乎地也水为元气之所生丈人为王养其元气以为祈天永命之本坤为万坎为懐众隂在一阳之懐其象如此
　　按在师中或以为中道或以为下卦之中或以为在师之中诸説当合看孔子以中正二字定易之吉凶原借爻位説得中位即是中道在师卦即是师中威万项氏与程张説小异亦可合看
　　六三师或舆尸凶　传师或舆尸大无功也
　　程传舆尸众主也盖指三也以三居下卦之上故发此义军旅之事任不专一覆败必矣○本义以隂居阳才弱志刚不中不正犯非其分故其象占如此○王童溪曰九二师之主也而六三复居其上外柔懦而内刚狠之人也而兼主军制岂不兼丧前功耶故曰大无功也故六五复申其戒曰弟子舆尸使不当也○杨龟山曰唐九节度之师不立统帅虽李郭之善兵犹不免败衂则舆尸之凶可知○朱汉上曰坤为舆舆又训众三动得位尸之也坎变兑毁其师也
　　六四师左次无咎　传左次无咎未失常也
　　王辅嗣曰得位而无应无应不可以行得位则可以处故左次之而无咎也行师之法欲右背高故左次之○程传左次退舍也隂柔不中而居隂得正知难而退师之常也不能胜而完师贤于覆败远矣○张紫岩曰六四以坤顺居互震上动而不失其静且震位居左为左次○沈守约曰左者无用之地也左次待命未失其常也卦变为解动而免于险是以无咎○李隆山曰坤体平陆而无险左旋其斾下依坎水之阻而止军者也军事出则尚右旋反则尚左○胡双湖曰师再宿为信过信为次左次退宿也兵法前右后左则右为重左不用之地四左次与明夷四左腹同坤体之下○熊梅边曰左坚壁不动之意出坎险入坤顺○郭亨仲曰左次依震林坎水静止而不动○易外左次者按师以待其服解缓也缓而左次以不尚力为德也左次亦以律故曰未失常常者律也
　　六五田有禽利执言无咎长子帅师弟子舆尸贞凶象传长子帅师以中行也弟子舆尸使不当也
　　虞仲翔曰长子谓二震为长子在师中故帅师弟子指三三体坎坎震之弟失位乗阳故贞凶○孔仲达曰犯而后应故往即有功犹如田中有禽而来犯苗若往猎之则无咎过以中行是九二居中也使不当谓六三失位也○石守道曰执言犹书所谓奉辞也○程传五君位故言兴师任将之道师之兴必盗贼奸宄为生民害然后明其罪而讨之二在下而为师之主长子也若以弟子众主之则所为虽正亦凶也任使之不当也○本义六五用师之主柔顺而中不为兵端者也○朱汉上曰五应二二为田震为稼坎为豕田豕害稼○沈守约曰坤众也致役也坎劳卦也劳众以徒役之事田之象坤顺也坎刚居中直也顺且直执言之象○冯厚斋曰田猎以除田之害故曰田二在地之中由之象
　　上六大君有命开国承家小人勿用　传大君有命以正功也小人勿用必乱也
　　程传此专言师终之义不取爻义盖以其大者若以爻言则六以柔居顺之极师既终而在无位之地善处而无咎者也○本义师之终顺之极论功行赏之时也坤为土故有开国承家之象○赵复斋曰师之终不再举赏功之际戒受封者勿用小人其义深矣用小人国必乱乱则师又举非师之终或谓小人有功者不赏非也王者六乡之民皆君子统之者六卿也何假于小人而用之○张舜元曰谓之大君者别于诸侯也礼乐征伐自天子出万世之通法也○郭白云曰武成之终曰列爵惟五分土惟三又曰敦信明义崇德报功则尽上六之义者其武王乎崇德则小人勿用矣○杨慈湖曰正功言赏必当功不可差失也开国承家之始其初不可用小人也于此始言勿用者因此赏功原其始也用小人为将帅幸而成功则难于不赏使之开国承家则害及民必乱也○冯厚庵曰爻比六五大君有命之象三为应弟子舆尸之象故曰小人勿用以位为弟子以德为小人本爻隂柔不断故戒○赵汴水曰大君六五也周官将军皆命卿开国者出封为诸侯师帅皆中大夫旂帅皆下大夫承家者大夫之采邑○胡云峯曰初师之始故纪其出师而有律上师之终故纪其还师而赏功六爻中出师驻师将兵将将伐罪赏功靡所不载其终始节次严矣末曰小人勿用则又戒辞也然亦在于谨其始焉耳曰丈人曰长子用以行师者得其人及其开国承家自不至于用小人矣○熊梅边曰开国承家则天下定矣功成治定师道终矣自兹以往只戒以小人勿用则可保安于无穷也○邵二泉曰弟子舆尸戒于师始小人勿用戒于师终始无弟子则终无小人○来矣鲜曰变艮为门阙家之象又为止勿用之象○观彖凡上爻有以君道言者皆以卦终取义非以其爻为君位也
　　按小人勿用程朱皆以有功勿用为疑愚谓此皆三代以后之事三代以上征诛创业岂有贩缯屠狗之徒而曰有功勿用耶所采诸説得易本防
　　【坤下坎上】　　中爻艮坤
　　郭白云曰一阳之卦得位者师比而已得君位者为比得臣位者为师
　　比吉原筮元永贞无咎不宁方来后夫凶　彖传比吉也比辅也下顺从也原筮元永贞无咎以刚中也不宁方来上下应也后夫凶其道穷也【比吉也王昭素谓多此也字朱子云当云比吉比辅也】
　　程传比吉道也人相亲比自为吉道故杂卦云比乐师忧民不能自保戴君以求宁君不能独立保民以为安不宁而来比者上下相应也○朱汉上曰凡物则危羣则强父子夫妇朋友未有危而不凶者人君为甚故比而吉谓九五也○项平甫曰凡卦自上而下为来比之成卦本以坤在下为下顺而从又四隂在下顺而从巳五巳得比辅之义矣而五犹以位在坎中忧畏不宁方且来比于下上下之心相求如此比之所以成也屯之初九动乎险中故为宜建侯而不宁比之九五居坎而下比故为不宁方来皆以坎为不宁也坎险多忧故为不宁之象方来与朱绂方来之方来同○王童溪曰以卦言之则一阳而五隂比之然上六视下诸爻则其道为穷当比之时显比之主若揭日月于上自四而下皆面夫五而顺从之上六独背夫五而后之迷悟失道其能独存于天下乎○杨慈湖曰君子体仁足以长人体元居贞同天不息所以能比天下○邱行可曰原再也内卦坎为初筮彖释之曰以刚中谓九二也比外卦坎为再筮彖释之曰以刚中谓九五也○冯厚斋曰萃与比下坤同而上体水泽不甚相逺萃以九四一爻有分权之势故元永贞言之于五比下无分其权者故元永贞言之于彖○王秋山曰四隂顺从乎五五下比于四隂故曰上下应上六立于外如后其夫者夫谓五阳也上隂妇也妇而比夫当然之理不先而后凶之道也○来矣鲜曰比刚中在上故有三德而人来亲辅也刚中则私欲无所留所以为元善者此也刚中则健而不息所以为永者此也刚中则正固而不偏所以为贞者此也盖八卦正位坎在五所以有此三德而无咎
　　初六有孚比之无咎有孚盈缶终来有他吉　传比之初六有他吉也
