<!-- { "loadSidebar": true } -->
　　钦定四库全书　　　　　经部一
　　周易孔义集说　　　　　易类
　　提要
　　【臣】等谨案周易孔义集说二十卷
　　国朝沈起元撰起元字子大太仓人康熙辛丑进士官至光禄寺卿是书大防以十翼为夫子所手着又未经秦火其书独完故学易者必当以孔传为主因取明髙攀龙周易孔义之名别加纂集于古今说易诸书无所偏主惟合于孔传者即取之其篇次则仍依今本以传象传繋于经文之下谓易之亡不亡不系于古本之复不复王氏以传附经亦足以资观玩惟大象传徃徃别自起义文言则引伸触以阐易蕴皆无容附于本卦故别出之前列三图一为八卦方位图一为乾坤生六子图一为因重图皆据系辞説卦之文至于河图洛书先天后天方圆诸图则谓此陈邵之易非夫子所本有概从删薙颇能扫除纷纭轇轕之习其中亦多能推騐旧説引伸新义如干彖传大明终始王注程传朱子皆未确解起元独取侯行果大明日也之说而证以晋彖传之顺而丽乎大明礼所云日生于东于经义颇有根据观六三九五上九之观我生观其生自孔疏以动出为生而后儒遂以动作施为解之俱不免于牵强起无独取虞翻生谓坤生民也之说尤有合于九五象传观民之防其释大象传比求义于字句相似而义不同者推阐更为细宻在近来说易家中亦可云有本之学矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　周易孔义集説
　　传易源流
　　班固曰孔子晚而好易读之韦编三絶而为之传传即十翼也自鲁商瞿子木受易于孔子以授鲁桥庇子庸子庸授江东馯臂子弓子弓授燕周丑子家子家授东武孙虞子乗子乗授齐田何子庄及秦燔书易为卜筮之书独不禁故传授者不絶【隋书云秦焚书周易独以卜筮得存惟失説卦三篇后河内女子得之】汉兴田何号杜田生授东武王同子中及洛阳周王孙梁人周寛齐服生皆着易传汉初言易者本之田生同授缁川杨何寛授同郡砀田王孙王孙授施讐及孟喜梁丘贺由是有施孟梁丘之学焉施讐传易授张禹及琅邪鲁伯禹授淮阳彭宣及沛戴崇伯授太山毛莫如琅邪邴丹后汉刘昆受施氏易于沛人戴賔传子轶孟喜从田王孙受易喜为易章句授同郡白光及沛翟牧后汉洼丹觟阳鸿任安皆传孟氏易梁丘贺本从太中大夫京房受易后更事田王孙传子临临传五鹿充宗及琅邪王骏充宗授平陵士孙张及沛邓彭祖齐衡咸后汉苑升传梁丘易以授京兆杨政京房受易梁人焦延夀房为易章句説长于灾异以授东海殷嘉及河东姚平河南乘皆为郎博士由是前汉多京氏学后汉戴冯孙期魏满并传之费直传易授琅邪王璜为费氏学本以古字号古文易无章句徒以彖象系辞文言解説上下经汉成帝时刘向典校书考易説以为诸易家説皆祖田何杨叔元丁将军大义畧同唯京氏为异向又以中古文易经校施孟梁丘三家之易经或脱去无咎悔亡唯费氏经与古文同范氏后汉书云京兆陈元扶风马融河南郑众北海郑康成颍川荀爽并传费氏易沛人高相治易与费直同时其易亦无章句专説隂阳灾异自言出丁将军传至相相授子康及兰陵毋将永为高氏学汉初立易杨氏博士宣帝复立施孟梁丘之易元帝又立京氏易费高二家不得立民间传之后汉费氏兴而高氏遂微永嘉之乱施氏梁丘之易亡孟京费之易人无传者唯郑康成王辅嗣所注行于世而王氏为世所重其系辞以下王不注相承以韩康伯注续之

　　总论
　　易象自八物外有卦画竒耦之象内外上下之象有三才之象有中爻之象有变爻之象中爻为杂物撰徳四画内又别为两卦而象亦随之变爻者用九用六易之占専视变爻故爻辞已有兼变卦而言者则象亦随变而易此皆按之卦爻核之文周孔三圣之辞而确乎不可易者非傅防也惟汉晋先儒以应为象云自某爻至某爻成某卦殊属牵强盖应以情应非此爻之彼爻也至半离半坎之说巧而弥拙均不可用其与说卦间有互异读易者第据辞言象如干不为虎而据履彖则干为虎坤不为马而据坤彖则坤为牝马不必泥说卦而曲为之辞也
　　易言六位时成又言六位而成章无无位之说王辅嗣谓初上无位谬矣伊川谓干上九贵而无位乃爵位之位非隂阳之位隂阳竒耦岂容无也李安溪以易初二无言位当不当者独三四五三爻言当位则所谓位者亦借以明分位之位谓德与位称也愚谓当位者即正之谓也初上言正者多矣岂非当位乎亦不可泥矣
　　伏羲之卦画彖爻之所取既无非象矣至中正亦有象则孔圣之所创也文周系辞以断吉凶而所以为吉凶者其道何由孔子定之以中正而后吉凶悔吝之故得然易象何以有中正孔子以一卦分二体而以二五为中之象以六爻分隂阳之位以所乗之隂阳当位为正之象此与伏羲以为隂阳皆从无象中开辟出来非开天之圣人不能夫中正二字典谟以来第言虚理至孔圣传易而遂有实象可据于是推之而无不验按之而不可易斯亦竒兵可见一部易书无一字不着实至实而至虚故曰洁净精微易之时义孔子发之以一卦为一时一爻又各有一爻之时于是天下万世钜细精粗之道无不备此即所谓时中之道也
　　卦变之説惟程子之论为不易盖变为易之要义孔子系辞传言之详矣要不越于隂变阳阳变隂乾坤生六子变之权舆也六十四卦以因重而得一重则六位已定必不可谓自某卦来也来氏创为错综之説不过正对反对之别名亦与因重之义不符易道贵交天地不交则万物不生君臣父子夫妇兄弟朋友不交则人道灭絶故易以隂交阳阳交隂为造化之枢杻孔子更从二体六爻内以应言乎逺交以比言乎近交而后交之道始备交有善不善而吉凶悔吝生焉则又于应比之内考其中不中正不正合时义违时义以定之此所谓神而明之者也易冒天下之道而其大要不外三纲君道也臣道也父道也子道也夫道也妇道也如是而已矣但辞寄于象苟不得于象必谬于其辞谬于其辞必害于其道圣人因象立言无只字泛设孔子释文周之辞至简而至精所用虚字如而字以字之字皆有深意以显系辞之道学者一字玩忽差以毫谬以千里害不在辞义而在世道
　　言易者数千家即训辞者亦人执一説其间有义可旁通者有必不可兼及者后学浅末何所适从熟玩文义可以定之圣人之言自典谟至今不独道无有二即文理亦万古不异虚心涵泳圣人之情有灼然着见不可移易者所谓文在兹者此也
　　易者圣人教人法天之学也圣人不以不可见之天敎人而以可见之天敎人则八物是已八物皆天也天地雷风水火山泽相错而成六十四卦使人观象而知万事之理皆本于天行止进退事上与下宜刚宜柔象义胥备效之为事业成之为德行故大象传必曰以岂俟蓍筮而始显其用哉
　　易之兴也其于中古乎孔子斯言想见伏羲画卦以来易之道晦也久矣连山归藏不特后世不传其説而孔子亦仅云吾得坤干焉而未言其义周礼太卜掌三易之灋一曰连山二曰归藏三曰周易其经卦皆八其别皆六十有四想见前此祗为卜筮之用然考左氏所载筮卦占验之妙亦据系辞以断当周易未作以前有画无文所为卜筮者亦不知其若何为用意即朱子所谓如今之环珓相似耳则伏羲当日画卦以通神明之德以万物之情顺性命之理者终如长夜于是文周起而系之以辞而易道始兴是即卜筮之用亦自文周而始神不特阐幽微显义理剖晰也宋道士陈图南乃言羲画不立文字使天下之人观其象而已能如象焉则吉凶应违其道则吉凶反后世卦画不明易道不传圣人于是不得已而有辞学者为道止于是而不复知有画矣此直以文周之辞转有妨于易道欲废辞而观象其诬圣实甚而后儒犹有宗之者甚矣索隐行怪之惑人也

　　凡例
　　古周易文王卦辞周公爻辞为经上下二篇孔子十翼为传十篇各为一书费长翁始以彖象系辞之言解上下经郑康成合彖传大象传小象传于经加彖曰象曰字王辅嗣祖之谓孔子赞爻之辞本以释经宜相附近又取乾坤二卦文言附入加文言曰三字于首于是好古者每叹古易之亡至宋吕汲公吕东莱订正古易十二篇朱子本义初本亦据东莱本篇次至明初修大全复析本义従程传之序则今之行本也愚谓易之亡不亡存乎其义耳篇次分合岂直筌蹄而已哉学易者不能舍卦爻辞以求易即不能舍孔传以解辞伊川易传序云未有不得其辞而通其意者余所传者辞也然则欲得文周之辞舍孔传其曷由王氏以传附经用资观玩乃学易之定法不得云变乱今仍之唯大象传乃孔子以卦画二体示人观象学易之道往往别自起义补文周未发之防文言则引伸触类以阐易蕴皆无容附于本卦经文之后者不敢尽同王氏也
　　十翼之説各家不同胡安定以上彖下彖大象小象文言上系下系説卦序卦杂卦为十翼似为得之兹以彖传小象传分附各卦经文外余上下系辞传大象传文言传説卦传序卦传杂卦传仍自为篇次
　　高忠宪云易注自夫子即注即经非夫子而乌知易之所语何语哉尝叹以为至论后之説易者第当详绎孔传自得经防王辅嗣以来卦爻下先为注释非勦袭即岐贰甚非宜也赵复斋于干彖有云元亨利贞形容干体夫子赞之其防甚明后学玩辞自有所得更立语言去本愈逺噫岂独干彖云尔哉苟非分经合传则经文下直不容置一辞矣兹故于卦爻辞下即附孔传后列诸儒之説以释孔传向以彖曰象曰字致后儒即以孔传为彖象则郑氏之贻误也今易曰为传以正之为隂文以志之使初学者知经传之别知卦爻辞之为彖象开卷了如
　　易理广大悉备不可穷殚然孔子曰易有圣人之道四焉者举其要矣説易者专门名家古今辈出纵有纯驳要皆各有所得唯焦氏京氏主于灾变占验与孔传言义理背驰此外岂无发明经义之处乃王辅嗣一扫马郑程朱一扫注疏程传本义亦互有异同易义之纠纷视他经为甚夫羣言纷挐折衷圣人孔子为万世立极之圣人又惟此十翼为所手着韦编三絶而后成非若诗书春秋之删订笔削犹有难求其説者又未经秦火其书独完则学羲文周三圣之易者自当以孔传为主愚不揣浅陋于汉晋唐宋元明以及
　　本朝説易诸书概无偏主惟以合于孔传足以旁通曲畅者即为采入名曰孔义集説以明遵孔之意其诸儒则统以时代为先后焉
　　汉唐人释经一字一义凡经前人所发者必称某氏云云不欲袭为已説可见先儒之不苟此书单辞片语必载某氏存此志也其前儒所发后儒宗之既采前説后不复赘惧复叠也
　　説易者千余家其可会通互参者兼取弗遗其衷之孔传弗符者既不复录宜无庸置辨然有数説同而一説异有千百年遵用而忽易一解者取舎之故不得不极其所以然以别其是非以定其指归又间有先儒所未及愚以千虑一得偶有所见统附为案以俟明者采焉
