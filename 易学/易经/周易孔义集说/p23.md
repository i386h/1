<!-- { "loadSidebar": true } -->
　　王辅嗣曰处饰之终饰终反素而无患忧得志也○孔仲达曰守志任真得其本性居上得志○程传得志者在上而文柔成贲之功六五之君又受其贲故虽居无位之地而实尸贲之功○杨龟山曰贲无色色色者也白贲受色者也上九贲之极刚止乎上有其质而文明丽之故无咎而得志○赵复斋曰艮止故静贞文之极得白乃所以为贲○项平甫曰六二柔来而文刚主内卦之文者也内卦以文为文上九分刚上而文柔主外卦之文者也外卦以质为文故曰白贲无咎白本非所以贲也然文自质始白故在众采之先文之既盛必以质终则白又在众采之后是则白者贲之所成终而成始也以艮之白成贲之终得遂其笃实之志○李隆山曰杂卦贲无色也其白贲之谓乎卦以贲饰为义而诸爻所以相贲大率皆清修洁白而非浮靡之事至上九白贲则凡世间之色无可观矣○王秋山曰上九止文之流于终终则反而质矣故贲道成而无无故无咎得志志在成贲也○何子日子不云乎质有余者不受饰贲非君子之所乐也故终之以白贲白指上九其所贲者四五曰白者以假象言艮止之终全体无文之贲即文明以止之止字也惟上九以白色下贲乎二柔故四得之而为皤如五得之而为束帛而下卦之文明者亦得之而有所砥文极必币有艮之笃实以敦厚其终则不至于何咎之有○华霞峯曰得志得文明以止之志
　　【坤下艮上】　　中爻重坤
　　剥不利有攸往　彖传剥剥也柔变刚也不利有攸往小人长也顺而止之观象也君子尚消息盈虚天行也王辅嗣曰坤顺艮止所以顺而止之不敢以刚止者强亢激拂触忤以陨身身既倾焉功又不就非君子之所尚也○孔仲达曰剥剥落也君子通达物理贵尚消息盈虚值消虚之时存身避害危行言逊也盈息之时极言正谏建事立功也天行谓逐时消息盈虚乃天道之所行也○刘长民曰小人方盛不可逆止顺而止之使不为害可也○程传夏至一隂生而渐长一隂长则一阳消至于建戍则极而成剥是柔变刚也卦有顺止之象乃处剥之道君子当观而体之○郭白云曰潜龙勿用内文明而外柔顺艰贞晦其明俭徳避难遯之时义皆君子遇剥之义也○赵复斋曰隂盛不进受阳之止阳微不去期以止隂非明消息盈虚之理孰能知此　决水者尽去剥果者核存易岂人私惟天道尔顺而止之变剥也圣人造化之妙也○杨龟山曰观剥之象则知所以治剥矣夫寒暑之变天且不能暴为之况于人乎顺而止之其渐而非暴之谓乎○杨诚斋曰不利有攸往其遂聼天下之自乱乎圣人固曰盍观诸剥之象乎坤顺艮止止乱以顺止小人亦以顺故解党祸者陈实之临延唐祚者方庆之对皆顺而止之非逆而激之也此君子治剥之道也○赵汴水曰治滔天之水者必先疏其流絷逸鞅之马者必稍避其鋭善御小人者亦惟顺其方张之势静处事外不轻攸往以存其在我使小人逡巡敬视而不敢迫乃可徐止其进倘冐然与角必将摧折败北尚安能止之耶故顺而止之之方非姑息也非养奸也一阳无恙来复于是而基焉不然并与一阳而剥之君子之道不几于熄乎陆徳明作顺而止无之字如此则但明两卦之徳不见君子观象以止小人之义○陈隆山曰夬刚决柔剥柔变刚君子之去小人声其罪与天下共弃之名正言顺故曰决小人之欲去君子辞不顺理不直必萋菲浸润以浸蚀之故曰变一字之间君子小人之情状皦然矣○吴草庐曰隂长已至五仅存一阳再往则并一阳消之矣故不宜有往○胡双湖曰不利有攸往戒阳也有挽留一阳意体艮止之象也若一阳更往则为坤阳道尽矣○来矣鲜曰消息盈虚四字皆以阳言复者阳之息姤者阳之消干者阳之盈坤者阳之虚
　　按不利有攸往以去训往即果食不食之义箕子之为奴存畴范也狄梁公之事武后存唐祚也顺而止之如孔子之见南子应佛肸孟子之説齐宣与夫陈平之王诸吕皆是道也观象为学易通义夫子特于剥言之者以顺而止之乃旋干转坤大作用即在剥卦本象恐人以卦极不善观之忽耳乃后世説易者犹仅作顺而止看略去之字孔义晦矣
　　初六剥牀以足蔑【荀爽本作灭】贞凶　象传剥牀以足以灭下也
　　孔仲达曰牀者人之所以安处也在剥之初剥道从下而起○兰惠卿曰一阳在上五隂载之牀象○蔡节斋曰牀者人之所安其体上实下虚故取以象剥足在下又取以象初
　　六二剥牀以辨蔑贞凶　象传剥牀以辨未有与也孔仲达曰辨牀身之下足之上分辨之处○崔氏憬曰辨当在第足之间牀梐也未有与者言至三则应故二未有与也○丘行可曰与应也凡隂阳相应则为有与咸六爻皆应则为感应以相与艮六爻皆不应则谓之敌应不相与剥之未有与者是言当剥之时在上未有阳以应隂无以止隂之进也使其间有一君子与之为应以遏止则犹有所顾忌而不敢肆○吴草庐曰六三之剥之唯其有与也未有云者言六二之所未有至六三而后有也盖伤有与之不早而仅存一阳也○何子曰二之所应者五五君位也其闗系为至大得九五则有与其卦为观故大观在上下观而化得六五则未有与其卦为剥小人道长蔑贞之凶皆以无与得之深惜剥之不得为观也按卦以时言爻以位言卦既为剥则六爻皆居剥之时不可复议某为剥阳之隂某为受剥之阳其凶其无咎无不利为占者设也从本爻位象得之主君子主小人者皆偏也　贞者何硕果也乾元至收敛成实为贞硕果之象也初二两爻居剥之始即言蔑贞即履霜坚氷之意危之也干之元藏于坤下三爻坤体坤道以从阳为安贞今乃剥阳则为蔑贞蔑坤之贞即蔑干之贞其凶宜矣
　　六三剥之无咎　象传剥之无咎失上下也
　　王辅嗣曰与上为应羣隂剥阳我独协焉虽处于剥可以无咎三上下各有二隂而三独应于阳则失上下也○孔仲达曰上下羣隂皆悉剥阳已独能违失上下之情而往应之所以无咎○程传志从于正在剥之时为无咎如东汉之吕强是也○赵复斋曰三应五比皆能存阳而免凶○沈守约曰浑迹小人之间隂为君子之应剥之无咎者也盖处剥之道以顺而止为善坤而为艮顺而止也○何子曰唯其失四小人所以得一君子三以失上下而无咎犹坤以防朋而有庆
　　按失上下犹否二之不乱羣也
　　六四剥牀以肤凶　象传剥牀以肤切近灾也
　　王辅嗣曰剥道浸长牀既剥尽以及人身靡所不凶○程传五为君位剥已及四在人则剥及其肤身垂于亡矣○张舜元曰艮为肤噬嗑六二噬肤互艮体○沈守约曰艮为背四居艮始肤也变而为离离为火剥肤象
　　六五贯鱼以宫人宠无不利　象传以宫人宠终无尤也
　　虞仲翔曰剥消观五巽为鱼为绳艮手持绳贯巽贯鱼也艮为门阙为宫室动成观故无不利○何氏妥曰下比五隂骈头相次似贯鱼鱼为隂物以喻众隂○程传一阳在上众隂有顺从之道故发此义○张子隂阳之际近必相比六五能上附于阳反制羣隂不使进逼方得处剥之善下无剥之之忧上得阳功之庇故曰无不利○郭白云曰六五柔得尊位大中为剥之主能御众隂以承阳者也○张南轩曰五虽君位而卦有隂为之主不取君义者坤剥遯明夷归妹旅也非人君所处故无君义○张舜元曰柔得尊位众隂以次相传有后以宫人备数进御于君之象○沈守约曰为羣隂之主而上承于阳以顺止之道反制小人使之顺而不犯贯鱼之谓艮而为巽巽而止也卦变为观观而化也○丘行可曰遯剥皆隂长之卦遯隂长而犹微可制故遯言阳制隂之道曰畜臣妾吉剥隂长而已极不可制矣故不言阳之制隂而言隂之从阳曰贯鱼以宫人宠○龙麟洲曰内坤为女加以撰坤女之众也门阙之间众女居焉宫人象○来矣鲜日一阳在上五率其众隂本卦原有此象内顺外止本卦原有此徳隂顺则能从乎阳艮止则必不剥阳矣隂聼命于阳小人聼命于君子也故元不利○华霞峯曰剥之五隂剥一阳而无利统卦象言之也三应阳而无咎五承阳而无不利就爻象言之也
　　上九硕果不食君子得舆小人剥庐　象传君子得舆民所载也小人剥庐终不可用也
　　侯行果曰艮为果为庐坤为舆○杨龟山曰羣隂剥阳而一刚止乎上硕果也不食者顺而有以止之也○朱汉上曰五隂奉一阳君子得众而民载之故曰民所载也上九剥而为六小人自彻其庇至于无所容其躯而在外之君子亦失其所故曰终不可用也○赵复斋曰果必硕而后反生阳必剥而后复故阳不可以无剥此天理也○张舜元曰剥自干变干为木果下应六三不为所剥故不食○王童溪曰一阳居众隂之上果之硕大者也不食者生育之萌正寄诸此也坠地而复生则剥反为复矣此复初九之一阳即剥之上九也一阳居上有众民共载之象剥道既终九复见剥则小人无可庇其躯矣○丘行可曰卦以上九为主其曰硕果不食幸阳之存也○赵汴水曰此爻为艮止之主一阳岿然在上足以止羣隂之进不为其所剥○胡云峯曰此一阳也在坤之月为剥之尽而复生在此则剥未尽而能复生果中有仁天地生生之心存焉○吴草庐曰君子谓一阳坤为舆五隂承载一阳如人之在车上小人谓上九变为柔也一阳上覆五隂有庐之象竒变为耦如庐之破壊穿漏而无以覆盖其下○何子曰上九当剥之终吉凶未定天若祐晋则为谢安之止桓温天下皆得载天不祐汉则为王允之死于防汜而小人亦自底于亡斯二者天也此爻不言吉凶圣人之意深矣○易外艮之木坚而多节故生剥之硕果出地厚之中而在高山之上果之仁天地之仁也不食者天地之所以留其仁也剥烂也硕果其坚如石故不烂以坤土之厚而含之以艮山之高而安敦之太和保合之固人不得而食之为万物之所资始资生乾元不可见曷不观之硕果
　　【震下坤上】　　中爻重坤
　　复亨出入无疾朋来无咎反复其道七日来复利有攸往　彖传复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
