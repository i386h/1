<!-- { "loadSidebar": true } -->
　　物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎
　　韩康伯曰井久则浊秽宜革易其故○崔氏憬曰天地相遇品物咸章故曰聚也冥升在上则穷故言升而不已必困也困极于臲卼则反下以求安○程子物积聚而益髙大聚而上也变生而熟易刚而柔革物也
　　主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也
　　张南轩曰一阳在下故动飘风不终朝骤雨不终日此物不可以终动○阎氏彦升曰晋所谓进者有进而已此进必有伤也渐所谓进者渐进而已乌有不得所归者乎
　　穷大者必失其居故受之以旅旅而无所容故受之以防防者入也入而后说之故受之以兑兑者说也程子旅亲寡非防顺何所取容物相入则相说相说则相入○张南轩曰入于道故有见而说○朱汉上曰旅者君子之穷也防者隂入于阳之下也天之泽万物礼义之说人心不入则不说
　　说而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过
　　韩康伯曰涣者发畅而无所壅滞若肆而不反则遂乖离也事有其节则物之所同守而不散越也守其信者失贞而不谅之道以信为过也故曰小过○张南轩曰惟说于道故推而及人说而后散故受之以涣○朱汉上曰天地之节不可以不信不信则无以成万物而况于人乎饮食起居身之节也不信则致疾尊卑长幼家之节也不信则召乱○项平甫曰有其信犹书所谓有其善言以此自负而居有之也自恃其信其行必果而过于中○蔡虚斋曰立节制于此上当信而守之下当信而行之故受以中孚若果于自信事不加详审而在所必行能免于过乎
　　有过物者必济故受之以既济物不可穷也故受之以未济终焉
　　韩康伯曰行过乎恭礼过乎俭可以矫世励俗有所济也○苏子瞻曰未济所以为无穷也○张南轩曰事至于既济则人情倦于有为事之隳废而物之穷也故受之以未济○项平甫曰大过则逾越常理故必至于陷小过或可济事故有济而无陷也坎离之交谓之既济此生生不穷之所从出也圣人犹以为有穷又分之以为未济盖情之交者不可以久而无弊必以分之正者终之
　　总论
　　蔡虚斋曰序卦之义有相反者有相因者相反极而变也相因未至于极者也
　　杂卦传
　　孔仲达曰此孔子更以意错杂而对辨其次第不与序卦同○龙观复曰按春秋传释系辞所谓屯固比入坤安震杀之属以一字断卦义往往古筮书多有之杂卦此类是也夫子存之为经羽翼非创作也
　　干刚坤柔
　　郭白云曰卦中之刚柔皆干之刚坤之柔也是以独以乾坤为刚柔
　　比乐师忧
　　韩康伯曰亲比则乐动众则忧
　　临观之义或与或求
　　龚括苍曰以上临下以下临上以已观物以物观已○郭白云曰临与所临观与所观二卦皆有与求之义或有与无求或有求无与皆非临观之道
　　屯见而不失其居蒙杂而着【熊与可云居协据】
　　本义屯震遇坎震动故见坎险不行也蒙坎遇艮坎幽昧艮光明也
　　震起也艮止也
　　损益盛衰之始也【郑康成作衰盛】
　　虞仲翔曰损泰初益上衰之始损否上益初盛之始
　　大畜时也无妄灾也【熊云时协是灾协宰】
　　何子曰大畜天衢之亨得时矣然无畜而时不谓时也大畜故谓之时耳无妄或繋之牛逢灾矣然有妄而灾不谓灾也无妄故谓之灾耳
　　萃聚而升不来也【熊云来协里去声】
　　苏子瞻曰泽上于地萃聚于下也地中生木升于上也
　　按泽水常潴故曰聚木上升而不反生故曰不来
　　谦轻而豫怠也【熊云怠协棣】
　　龚括苍曰意在卑故不自重意在乐故不自勤
　　噬嗑食也贲无色也
　　本义白受采○俞石涧曰以色为饰曰贲唯其无色所以贲之若元有色则不可谓之贲也
　　兑见而防伏也【熊云伏协辟】
　　苏子瞻曰柔在外则见在内则伏
　　随无故也蛊则饬也
　　俞石涧曰故谓故旧与革去故之故同随人则忘旧蛊则饬而新也○观彖守其故则不能舎已而随人饬其新则可以去弊而兴善
　　剥烂也复反也
　　徐进斋曰剥烂则阳穷于上复反则阳复于下犹果之烂坠于下则可种而生矣
　　晋昼也明夷诛也【熊云诛叶咮】
　　郭白云曰晋与明夷朝暮之象故言明出地上明入地中○孙氏奕曰反对之义明出地上为昼明入地中为昧当作明夷昧也
　　井通而困相遇也
　　项平甫曰以通与遇为反对则遇为相抵而不通之象矣防之上爻主塞坎水之上源而井之坎出其上盖塞而复通者也故谓之通兑之下爻主塞坎水之下流而困之坎适在其下正遇其塞所以困也
　　咸速也恒久也【熊云久叶已】
　　虞仲翔曰相感者不行而至故速日月久照四时久成故久
　　涣离也节止也
　　徐进斋曰涣节皆有坎水风以散之则离泽以潴之则止
　　解缓也蹇难也
　　龚括苍曰蹇则急解则易○俞石涧曰互文见意也
　　睽外也家人内也
　　朱汉上曰闗子明曰明乎外者物自睽明乎内者家自齐○项平甫曰外内皆以离言也火在外则气散火在内则神凝治身治国一也
　　否泰反其类也【熊云类叶耒】
　　龚括苍曰阳与阳隂与隂类也否泰以其类反故爻言彚言畴
　　大壮则止遯则退也
　　项平甫曰以乾卦言也干壮则止而不退干遯则退而不止○观彖难进而易退
　　大有众也同人亲也革去故也鼎取新也
　　朱汉上曰功成者退方来者进一去一取天之道也
　　小过过也中孚信也【熊云故过新信互韵信叶申】
　　龚括苍曰大者之过所谓分也小者之过所谓过也孚而不中非所谓信也○观彖行有时而或过心无时而不实
　　丰多故也亲寡旅也【熊云故叶古】
　　苏子瞻曰丰以盛大而多忧旅以寡弱而相亲
　　离上而坎下也【熊云下协虎】
　　韩康伯曰火炎上水润下
　　小畜寡也履不处也【熊云寡叶古】
　　观彖一隂畜众阳则寡而为力也微一隂履众刚则危而不敢宁处
　　需不进也讼不亲也【熊云进协津】
　　大过颠也姤遇也柔遇刚也渐女归待男行也颐养正也既济定也归妹女之终也未济男之穷也夬决也刚决柔也君子道长小人道忧也【熊云颠滴音切正协贞定协汀行协杭穷协强终叶章】
　　虞仲翔曰既济六爻得位定也女终于嫁从一而终故女之终也○苏子瞻曰杂卦皆两两相从而明相反之义自大过以下则非相从之次盖传者失之也今改而正之曰颐养正也大过颠也姤遇也柔遇刚也夬决也刚决柔也君子道长小人道忧也渐女归待男行也归妹女之终也既济定也未济男之穷也初上者本末之地也以阳居之则正以隂居之则颠故曰颐养正也大过颠也艮下防上为渐男下女非其正也故曰渐女归待男行也兑下震上为归妹男女之正也故曰归妹女之终也离上坎下为男女之正也故既济定也坎下离上男失其位穷之道故曰未济男之穷也如此则相从之次相反之义涣然若合符节矣○蔡节斋曰自大过以下有乱简杂卦皆反对协韵为序今以其例改正大过颠也颐养正也既济定也未济男之穷也归妹女之终也渐女归待男行也姤遇也柔遇刚也夬决也刚决柔也君子道长小人道忧也○丘行可曰依蔡易读之则八卦既以类相从而韵亦叶但不敢僭改经文
　　按蔡氏所改与苏氏所改反对协韵同而次序则苏胜以乾坤始以既未济终更不失全易之大旨因错简而遂为决去一隂复为纯干之说恐非夫子意也








　　周易孔义集说卷二十
