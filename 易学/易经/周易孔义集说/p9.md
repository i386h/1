<!-- { "loadSidebar": true } -->
　　虞仲翔曰坤器为缶坎水流坤初动成屯屯者盈也故盈缶○刘长民曰居顺之首为比之先众愿从之故有他吉○程传言比之初六者比之道在乎始也始能有孚则终致有他之吉其始不诚终焉能吉上六之凶由无首也○本义比之初贵乎有信则可以无咎矣若其充实则又有它吉也○王童溪曰位之卑者则与之者必狭交之浅者则信之者必寡然有要道修吾胷中之诚而已诚则无上下之间比无不善○张紫岩曰四隂中虚为缶坎水坤土相承为盈缶○项平甫曰坎卦五为有孚四为用缶坎水盈则下流故初六取以为象○朱汉上曰缶所以汲质素之器诚之象水盈其中亦诚信充实而无间之象它吉谓比五子夏曰非应称他○沈守约曰坤为土为腹震为足土为腹而足居之缶象卦变为屯屯固比合合而能固比之善者也○龚泉峯曰比以九五为主初去五独逺而近比于二二中正故比之而无咎若至于诚意充积则虽逺于五而非应亦终得比之也○梁孟敬曰阳为实隂为虚初以隂居阳虚而能实孚信之象缶本虚也有盈缶则实矣○赵氏曰易六爻贵于正应惟比诸爻不论应否而专以比五为义○高忠宪曰易重初初者未变之心也故曰有孚按传云比之初六者盖比以爻位言则隂阳相比以二体言则水土相比水性润下下者得之最先初处顺之始有率先归顺之象地之最下有先得水润之象象辞之有孚以初六也有他吉者亦以初六也比之有以比四为説者愚谓比卦不主应以成卦言则贵比五以比辅之义言则附近为比当以比之为比二他吉为比五有孚比之初之孚也有孚盈缶五之孚也项氏之説精矣
　　六二比之自内贞吉　传比之自内不自失也吕蓝田曰比之时主比不主应二独应五守贞性于内而不自失者也○程传二与五为正应皆得中正以中正之道相比者也二处于内自内谓由己也以中正之道应上之求乃自内也不自失也○郭白云曰比以九五为主而六二正应为主于内盖率天下而比五者故自内至外率天下以归王也○王童溪曰正者吾性之自然而不变也比而不失吾性之自然者故曰自内相比而或失之伪为者皆非自内也○项平甫曰六二之正其所自有以六居二正位也以二比五正应也但能守其所固有则足以吉矣○李隆山曰比之世隂皆求阳而非阳求隂故二之比五自内之外出应乎上者也○胡云峯曰凡卦以下卦为内上卦为外六二言内六四言外内外卦之分见于此○梁孟敬曰贞吉有爻之本善者有爻非贞而为之戒者此曰贞吉爻之本善也
　　按自内即二之中正也以中正为比而不以迎合谄附为比故贞吉
　　六三比之匪人　传比之匪人不亦伤乎
　　王辅嗣曰四自外比二为五应近不相得逺则无应所与比者皆非其亲是以悲伤○本义隂柔不中正承乘应皆隂所比皆非其人之象○赵复斋曰初比于五先也二应也四承也六三无是三者之义将不能比五矣○沈守约曰三变成艮止于两隂之间比匪之象卦变为蹇三已逼险往则蹇矣宜其伤也○陈氏【臯】曰君子修洁自立则四海之内皆所亲也六三以隂居阳不守正也处不得中非正行也上无应援人不录也独立无依亦可伤矣○胡云峯曰此爻畧似蒙六四蒙所求者九二而四独逺之比所宗者九五而三独不比之
　　按三处中爻艮位有止而不进比于五之象坤之极有迷之象上有显比之君而迷于所比故可伤
　　六四外比之贞吉　象传外比于贤以从上也
　　程传四与初不相应而五比之外比于五乃得贞正而吉也五阳刚中正贤也居尊位上也亲贤从上比之正也○项平甫曰四与上皆正而吉凶异者四在五内故能比五上在五外不能比五也○朱汉上曰以正比贤以臣比君外比之所以吉也○张紫岩曰四位居坤上率三隂从五是为贞显比之功自四成之德位居隂在比得臣道顺贞用以贞吉○龚泉峯曰二四皆以隂居隂是自处已得其正而承五所比复得其人故皆言贞吉
　　按四五同体而特言外比之者正以明四与初之不为应也坎卦中一阳为水上下二隂为土四隂亲承九五之坎水为比之至亲切者故贞吉上亦坎体而水性下流比下之土而不比上之土有沧海桑田之势故凶
　　九五显比王用三驱失前禽邑人不诫吉　象传显比之吉位正中也舍逆取顺失前禽也邑人不诫上使中也
　　程传五居君位处中得正得比道之善者也显明其道如诚意以待物恕己以及人发政施仁使天下蒙其泽天子之田围合其三面前开一路使之可去邑王者所都诸侯国中礼取不用命者乃是舍逆取顺也顺命而去者皆免矣比以向背而言谓去者为逆来者为顺○朱子邑人不诫如有闻无声言不消告诫如归市者不止耕者不变田猎之礼置旃以为门刈草以为长围田猎者自门驱而入禽兽向我而出者皆免惟驱而入者皆获故以前禽比去者不追上使中由上之德使不偏也○杨诚斋曰王者之比天下明示之以大中至正之道而已可以比天下而不可以示天下王者不由也故曰显比有比天下之道而无比天下之心可与比天下矣上使中者上以中正比其下下以中正比其上非使之使也不使之使也太王去邠而从者如归市则驱禽而禽不去成汤征葛而怨后予则不令而捷于令圣人何心哉○李隆山曰初六终来有他六二比之自内六四外比之五皆受之其取顺之谓乎六三居内卦之前而比之匪人上六居外卦之前而比之无首此二者或伤或凶皆其自取九五不问也其舍逆而失前禽之谓乎○张紫岩曰比至九五其道大成以一阳主众隂刚中而贞且位居艮上中正之道足以制羣隂而止之莫不效顺是为显比上以隂在外为失禽坤下为邑人坤顺为不诚失前禽者遐裔未宾抚之以寛而遂其生○郭白云曰书曰民心罔中惟尔之中其使中之谓乎○朱汉上曰坤为众为舆坎为轮田猎之象艮为黔喙坎为豕震为决躁内卦为后外卦为前坤在下为邑○李仲永曰六二正应邑人也得位得中不期约而自孚故曰不诫吉○胡云峯曰诸爻言比之隂比阳也五言显比阳为隂所比也师比之五皆取田象师之田有禽害物之禽也比之失前禽背已之禽也在师则执之王者之义也在比能失之王者之仁也○胡双湖曰显互艮光辉象三驱坤三爻象互艮为旃门下三隂驱而入门象上一隂在门外失前禽象○呉草庐曰驱即所谓驱逆之车驱禽兽使趋田也坎马驾坤舆以行驱象○俞石涧曰前禽即后夫众已比五而上独后是为后夫众皆随五而上独前去是为前禽○陆庸成曰三驱失禽置失得于勿恤者状荡平之王心邑人不诫冺知识于大顺者状熙皥之王化
　　上六比之无首凶　象传比之无首无所终也
　　王介甫曰隂之为物以阳为首而比之者也乗九五而不承焉比之无首者也以阳为首则有所终先阳则迷而失道况无首乎○本义以上下言之则为无首以始终言之则为无终○郭白云曰上六非天下之所比又不能比人为臣而无君与无元首何异哉是以凶而无所终也○张紫岩曰上六位坎险上比终已独失所附从无所容于天地之间曰无首○吴草庐曰上六居一卦之上如人首在一身之上也独外王化不内向九五是比之下体俱足而上体不完犹人之无首也○胡云峯曰上六无首凶正与彖辞后夫凶相应
　　按卦以水地为比水满于上必致泛溢不受地之约束亲比之道至此而决裂此即泽风大过之上过涉灭顶水火既济之上濡其首皆以水爻在上为水满之象而此又为坎险之极中懐叵测非明顺归往之性居比之终为卦之外据五之上有不服之象故其辞若此至蹇之上六亦水盈于上而而有来硕之象者以水在山上满则下流于山有来硕之道若夫屯之上为泣血涟如亦水泛无归之象与此畧同需之上水有入穴之象以正应得阳刚转可和而为雨故得终吉此则下应匪人其凶宜矣

　　周易孔义集説卷二
　　钦定四库全书
　　周易孔义集説卷三
　　光禄寺卿沈起元撰
　　上经
　　【干下巽上】　　中爻兑离
　　胡云峯曰自乾坤而下屯蒙需讼师比皆三男阳卦用事至此方见巽之一隂用事而以小畜名焉尊阳也
　　小畜亨密云不雨自我西郊彖传小畜柔得位而上下应之曰小畜健而巽刚中而志行乃亨密云不雨尚往也自我西郊施未行也
　　胡安定曰隂阳交雨泽乃施若阳气上升而隂气不能固蔽则不雨若隂气虽能固蔽而阳气不交亦当不雨犹若釡甑之气以物覆之则蒸而为水也○程传物相比附则为聚聚畜也又相亲比则志相畜所以次比畜止也止则聚矣干在上之物乃居巽下夫畜止刚健莫如巽顺为巽所畜故为畜也然巽隂也惟能以巽顺柔其刚健非能力止之也畜道之小者也得位得柔巽之道也能畜羣阳之志是以为畜语録或以小畜为臣畜君大畜为君畜臣曰大畜只是所畜者大小畜只是所畜者小不必指定一件事便是臣畜君君畜臣皆是这个道理随大小用○本义我者文王自我文王演易于羑里视岐周为西方正小畜之时也柔得位谓六居四上下谓五阳○张紫岩曰六四居近君位体巽顺至德总揽羣刚而上畜于君曰小畜亨卦体有至健不息之诚而又将之以巽顺畜其入矣九五刚中六四比而承之其志遂行故亨不雨徳泽不施也臣之诚意虽通于上而君徳未孚若天气未应然何以尚往臣事君勉尽吾道而已不以未孚而怠其爱君之心畜道斯成畜君者好君也小畜贵往○朱汉上曰四得位上下五阳说而应之説则见畜矣非应曰应隂者阳之所求此以六四言小畜之义健而济之以巽则易入刚不过乎中则志行于上下两者得则柔道亨而阳为隂所畜矣此以二体言小畜之才六四志在畜君以往为尚然不待唱而先之故其施未行○郭白云曰刚徳天徳也天徳畜之则止不畜则失圣人之所以为圣以能畜天徳而已畜有二道止而畜之者畜之大也入而畜之者畜之小也能大畜天徳则理无不亨小畜疑其未亨故言亨也上下应者阳道喜于从隂虽非其位其志皆应志行四之巽志也刚徳居中而巽志行是以亨也尚往者其道方行行犹未已也密云尚往则泽有必下之理尽其道为大畜施未行为小畜○王童溪曰柔能制刚弱能制强其所以能者何也曰柔得位而上下应之盖柔不得位则受制于众刚之不暇上下不应则众刚之情俱不我协如制刚何魏郑公之尊宠故得肆志于太宗○项平甫曰凡隂蔽之极则阳气蒸而为雨密云不雨者隂方上往未至于极自我西郊者方起于此未至于彼然谓之尚往则非不往谓之未行则非不行亨固在其中矣为以臣畜君终当感悟之象○王秋山曰上下应之谓五阳皆从之从之则为所畜○胡双湖曰一隂卦六小畜干下必上达巽上必下入六四当其际也密云兑泽气上蒸象不雨巽风散之离日烜之象西郊兑象○胡云峯曰下畜上小畜大正文王与纣之事但能用巽柔之道以止畜其恶终不能大有所为文王观象而适有防于心故以其所遭者言之○张湛虚曰刚中而志行指巽卦言刚中九五也以刚居巽体中由四之孚上合其志得相固结志行巽之志行也○观彖密云不雨气上行而畜聚未固也成卦之义虽主于一隂畜众阳及系辞其爻则诸爻皆有畜意读易者谓隂虽畜阳阳犹可亨失卦意矣
