<!-- { "loadSidebar": true } -->
　　程传无妄者至诚也至诚者天之道也无妄有大亨之理法无妄之道利在贞正失贞正则妄也虽无邪心苟不合正理则妄也乃邪心也故有匪正则为过眚坤初爻变而为震刚自外而来也震以初爻为主成卦由之故初为无妄之主动以天为无妄九居初正也下动上健刚健无妄之体也五以刚居中正下复以中正相应是顺理而不妄也天命谓天道也○本义无妄实理自然之谓　语録如贤者过之其心岂曽有邪却不合正理佛氏亦岂有邪心者○朱汉上曰刚自外来安能必其为主于内动而健安能使刚中而必应以正而至于大亨乎非天命不能也天命即天理非人为也○赵复斋曰刚自外来寄象尔其实天之所赋我固有也○郑亨仲曰阳复妄消之时惟利正者其匪正者皆不利也○郭兼山曰天下雷行其动以时故春分而出万物随之而出秋分而入万物从之而入莫之令而常自然故曰乾道变化各正性命其或感之有正有不正养之或得或失所以为夭寿为灾眚是为匪正有眚之理○王童溪曰初九之刚干索于坤而为震而无妄之外体又干也则初九之刚实自干来故曰刚自外来在无妄则内体也故曰为主于内初九九五六二正也正则能大亨六三上九不正也不正则妄矣故有眚灾以正而往何往不利故初九往吉六二利有攸往苟匪正则无妄之世何所往而利哉○赵汴水曰动与天合理宜大亨然干犹曰利贞况震之动吉凶悔吝由是而生安得不利于正乎此卦以匪正反覆致戒于以知圣人作易取义○胡双湖曰艮止在前不利往象○王秋山曰无妄之往乃言无妄之时而为此匪正之往往将何之
　　初九无妄往吉　象传无妄之往得志也
　　程传九以阳刚为主于内中诚不妄者也无妄而往无不得志以之修身则身正以之治事则事得其理以之临人则人感而化○李隆山曰无应而谓之往吉者两刚相遇不牵于系应之私是之谓无妄此初所以吉四所以无咎若二五相应三上相应而三灾五疾上眚有应之不若无应可见○赵汴水曰诸卦爻所举卦名有取名之义者有纪卦之时者此卦特纪其时故曰吉曰灾曰疾曰眚皆系名以纪时如曰无妄诚也诚则有吉而已安得有他○何子曰此爻足蔽全卦震阳初动诚一未分是谓无妄动与天合何不吉之有
　　按此爻能尽无妄之道故直以卦名予之而不系他辞余爻所谓无妄则纪卦时耳往者震也
　　六二不耕获不菑畬则利有攸往　象传不耕获未富也
　　虞仲翔曰震为耒耜为禾稼互艮为手耒耜在手耕象禾稼在手获象○胡双湖曰二为田菑畬象不耕获不菑畬艮止义利往震动义○丰复初曰未犹非也富谓利也不于力耕之初遽有望获之心乃仁人不计功谋利而天徳全矣○来矣鲜曰柔顺中正当无妄之时无私意期望之心不方耕而即望其获不方菑而即望成畬必如此则利有攸往也未富谓未有富之心○何子曰未耕望获未菑望畬始耕望获既菑望畬意欲日广谓非妄欤六二中正应五本自利往然无妄卦中独不取应虑其有所系累也故告之不耕获不菑畬正谊不谋利明道不计功也
　　六三无妄之灾或系之牛行人之得邑人之灾　象传行人得牛邑人灾也
　　虞仲翔曰坤为牛艮为鼻为止巽为绳系牛鼻而止桑下或系之牛也干为行人坤为邑人○程传三隂柔不中正妄也又志应于上欲也亦妄也○郭白云曰居震动之极应上九妄行穷灾之爻是亦妄行之人也匪正有眚之道○王童溪曰六三不正在无妄之时宜其有灾○胡双湖曰牛离象系艮止义隂本坤体有邑象
　　按彖辞主全象爻辞主时位故往往彖全吉而爻多凶咎独此卦动以天为无妄而彖有正匪正利不利之不同已该爻象言矣有眚不利皆因匪正则非无妄之自有眚灾也杂卦无妄灾也乃夫子别出一解不可泥盖无妄为天命命即理理主阳故刚自外来为主动而健刚中而应三语皆主阳言隂爻则隂为人欲妄也位不中正妄也不得以卦名无妄而六爻皆无妄也此爻无妄之灾正彖所谓匪正有眚也爻辞无妄纪其时耳三以不中正之隂动极而应上上为妄行有眚之人故以行人象之邑者内卦隂爻三之象也以艮止之牛应上在上为有得在三为失牛牛有顺徳隂亦顺质隂动而从妄行有眚之阳失其顺矣则灾固三之妄动所致岂降自天之谓乎其不正而止于有灾眚者则仍以无妄之时物与无妄举世皆阳和发生之象万物于畅茂之中或有夭折屈抑要非若严霜氷雪之侯有摧毁死灭之虞故不言凶
　　九四可贞无咎　象传可贞无咎固有之也
　　程传以阳居干体若复处刚则为过矣过则妄矣居四无尚刚之志也可贞与利贞不同可贞谓其所处可贞固守之利贞谓利于贞○本义阳刚健体下无应与可固守而无咎○张紫岩曰四以干刚居互艮上艮止也刚止则妄息咎从何来○胡云峯曰利贞兼正而固之意可贞则专训固字而无正字义○王秋山曰无妄一卦动以天者初九安其天而不动者九四以干体而应阳刚纯乎天也体刚用柔不动于欲也此九四之可贞无咎○俞石涧曰九四不正则不可动而往矣故贞静而止则无咎○何子曰初九行乎其所当行九四止乎其所当止
　　九五无妄之疾勿药有喜　象传无妄之药不可试也虞仲翔曰五动成坎坎为心病巽为草木艮为药石○本义干刚中正以居尊位而下应亦中正无妄之至也如是而有疾勿药而自愈矣既己无妄而复药之则反为妄而生疾矣试谓少尝之也○王秋山曰易例阳为天理隂为人欲故阳为隂所累者皆曰疾如损之损其疾鼎之仇有疾兑之介疾是也今五下应二是二之隂为五之疾然二亦中正以天徳言之为不纯疾也以中正言之则至善疾而非疾也故勿药有喜○何子曰有应则恐不能无私故以为疾然二五中正应而无害于应如太虚云影自去自来岂足病哉告子之悍然力制以为不动心释氏之灭伦弃世以为不住相犯勿药之戒也○观彖勿者戒辞也既无妄矣不可以祸福利害动其心若少有灾患而即为解免则因以生妄且益灾矣
　　上九无妄行有眚无攸利　象传无妄之行穷之灾也赵复斋曰事类亢龙者也○赵汴水曰上九居健之极故不能止而有行○何子曰上九与六三震足为应有行之义不中不正不能以理胜欲行必有眚无妄之行犹彖传无妄之往
　　总论
　　项平甫曰无妄之时以诚灭妄以阳灭隂凡阳皆胜凡隂皆不利初九往吉阳之得志六二中正异于他隂犹戒以不耕获不菑畬则利有攸往一则字盖疑之也六三隂不得位所应又穷灾如之何九四阳虽不得位而质刚体健可以自守九五与隂相应故不免于疾可见隂之为累上九当时位之穷无可行之理故曰穷之灾也即亢龙之爻辞也○李蒙斋曰动以天为无妄无应即天理之公动以人为有妄有应即人欲之私故六爻以无应为得
　　【干下艮上】　　　中爻兑震
　　大畜利贞不家食吉利渉大川　彖传大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也
　　孔仲达曰干健上进艮止在上能畜止刚健故曰大畜刚健谓干笃实谓艮刚健笃实故能辉耀光荣日日増新其徳若无刚健则劣弱必既厌而退无笃实必虚薄必既荣而陨何能辉光日新乎尚贤谓上九○程传艮在上而止干于下蕴畜至大之象在人为学术道徳充积于内乃畜之大也人之蕴畜宜得正道故云利贞若异端偏学所畜至多而不正者有矣既道徳充积于内宜在上位享天禄施为于天下则不独一身之吉天下之吉济天下之艰险乃大畜之用故利渉大川各以卦之才徳言诸爻则惟有止畜之意○张子阳卦在上而上九又在其上故曰刚上而尚贤○本义日新其徳而畜之大九自五而上六五尊而尚之又能止健皆非大正不能六五下应干为应乎天○赵复斋曰无妄震下干上动以天也受之以大畜干下艮上全夫天而止也　又曰尚贤尊上九也不家食吉养贤三阳类升也○郭兼山曰健为天徳止健畜天徳也大有有贤之卦也大畜畜贤之卦也○张紫岩曰大畜以畜徳为贞干刚止乎内畜徳之大者畜徳而后可畜贤羣阳在下为贤干为天艮止之天下刚徳之贤毕畜是为大畜○王童溪曰所畜之大于己则畜徳于人则畜贤○赵汴水曰下不健则其动尼于止而遽息息则不能光上不止则气势振于健而动摇摇亦不能光今镇止愈力而刚动愈健是以其光与日俱新上九之刚屹然在上大君尊崇而嘉尚之以其能止干之健也○胡双湖曰大畜以艮止干得名而自利贞以下则皆取干上进行健之义畜极则通也○胡云峯曰卦有干体者多曰利渉大川健故也○俞石涧曰止健非故抑其进养之以待用也阳卦为大隂卦为小小畜以小畜大非正也大畜以大畜大则正也唯其大正而能止健故健者咸止于下由是践履熟涵养深所畜者久无复有轻躁之失○梁孟敬曰畜者止也聚也止则聚矣干上进而艮能止之其力大又三阳至大艮能畜之所畜聚者至大亦大畜之义小畜之为小者巽隂卦故其力小○何子曰何畜乎干惧其过鋭而或躁过刚而或折过大而或简故畜焉以裁之此圣人陶铸天下之妙机艮为门阙家象中爻兑口食象上九畜极而通艮家变为坤国故有不食于家而食于国之象中爻震木在兑前舟行而前渉大川象按以二体言则刚健笃实为卦之材刚上尚贤止健主艮止之徳而言也而以中爻互震干阳既主上行震动则必进故有不家食渉大川之象兑泽为大川干健震动以行之应天之六五以接之故利可见互卦并重
　　初九有厉利己　象传有厉利己不犯灾也
　　王辅嗣曰四乃畜己未可犯也○石徂徕曰干虽刚健前碍山险必不能通○程传健体居下必上进者也六四在上畜止进则有危在他卦为正应相援大畜相应乃为相止上与三皆阳则为合志而无相止之义○本义干之三阳为艮所止故内外之卦各取其义○赵复斋曰阳未盛进则危止则利阳体故欲进位下故能止○沈守约曰干而为巽健而巽则知止也○俞石涧曰需初曰不犯难谓坎水之险此曰不犯灾谓艮山之阻○何子曰履干之初行而未成正用潜时也
　　按与小畜初同意
　　九二与説輹　象传舆説輹中无尤也
　　吕蓝田曰説辐不驾而已车体犹完以刚居中自全不进○苏子瞻曰小畜之説輹不得已也故夫妻反目大畜其心愿之故中无尤也○程传二为六五所畜止势不可进又得中道度其势之不可止而不行○朱汉上曰初刚正二刚中四五柔柔能畜刚刚知其不可犯而安之时也夫气雄三军者或屈于宾赞之仪才盖一世者或聼于委裘之命○兰惠卿曰小畜六四为主近畜九三以隂畜阳又非正应所以九三不受畜而夫妻反目大畜九二受六五所畜以君畜臣以上畜下二五皆中又其正应何尤之有○项平甫曰诸卦多于干言舆盖车之全体唯干足当之○沈守约曰二有载上之才而守难进之义守中而安其分者干而为离健而中虚舆也卦变为贲明而知止是以无尤○观彖小畜初二以理自止故皆吉大畜初二势不得不止免于灾尤而已
　　按小畜九二牵复吉同以中不自失也
　　九三良马逐利艰贞日闲舆卫利有攸往　象传利有攸往上合志也
