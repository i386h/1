<!-- { "loadSidebar": true } -->
　　恒亨无咎利贞利有攸往　彖传恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣郑康成曰雷风相须而养物犹长女承长男夫妇同心而成家久长之道也○王辅嗣曰震刚而巽柔刚尊在上柔卑在下得其顺序雷之与风二气相与更互而相成震动而巽顺无有违逆六爻刚柔皆相应和四事皆可久之道○苏子瞻曰恒非一日之故惟久于其道而无意于速成者能之物未有穷而不变者故恒非能执一而不变能及其未穷而变耳居恒之世而利有攸往者及其未穷而往则终始相受如环无端○程传久于其道可恒之正道也不恒其徳与恒于不正皆不能亨而有咎也恒非一定之谓一定则不能恒矣惟随时变易乃常道也故云利有攸往○朱子物理之终始变易所以为恒而不穷体之常所以为用之变用之变乃所以为体之常　正便能久○赵复斋曰恒故终则有始若终而穷岂曰恒乎○郭白云曰恒之所以为道者二久于其道也终则有始也久于其道虽天地如之终则有始虽日月四时亦如之此所以见天地万物之情○王童溪曰利有攸往惟有常者能之此所谓不已也天地之道自百刻积而为昼夜自昼夜积而为寒暑晦明往来迟速进退机缄不停故终始相循如环无端惟其有常故有往而利○张紫岩曰乾坤动静震巽先索得之乾坤无为付生地之功于震巽雷动风散终始不易以常久之徳发生万物于天地间刚柔迭应不违其序有常道以亨也○徐进斋曰有不易之恒有不已之恒○吕东莱曰刚上柔下尊卑定分之常雷风相与运用变化之恒巽而动天地万物未尝不顺理而动刚柔相应天下之理未尝无对也此四者大易之正义大抵通天下万世常行无弊者必正理也一时所尚一人所行必不能乆　书之终始惟一时乃日新一之内自有新新之内自有一不常中自有常也　当玩所恒二字○熊梅边曰恒字从亘从心所谓亘古今而不已者此心也贞也贞则久于其道此以人事言天地之道恒乆不已亘古今不知其所始终此以天道言○胡云峯曰咸恒皆言利贞咸止而説即是贞恒巽而动动未必贞也故彖详焉○陈紫峯曰即恒久之理观之天髙地下万物散殊不特声色貎象常久如此而徳性功用亦亘万古而不易少有变易则为恠异不祥矣○何子曰震巽隂阳之始兑艮隂阳之终咸恒相反而终始见也日月得天之行度故能长乆其照四时变新化旧故能长乆成就万物○观彖咸语其情故二少之交专而不贰恒言其理故二长之分定而不移　凡天地万物之偶然不常者非其情也故观其所恒而天地万物之情可见
　　初六浚恒贞凶无攸利　传浚恒之凶始求深也孔仲达曰卦初故言始在下故言深凶谓在于始而求深也○陆君阳曰初为常始宜以渐为常而体巽性躁遽求深入是失久于其道之义○胡安定曰天下之事必皆有渐积日累久而后成功居卦之初事之始而责其长久之道永逺之效是犹为学之始欲至周孔为治之始欲及尧舜必无所利欲速则不达也○王童溪曰初巽之主当恒之初而以深入为恒犹之造事无一日之劳而遽求其事成为学无一日之功而遽求其造道○张紫岩曰子夏敎门人先洒埽应对进退盖入道之序不可躐等安在夫求之深也○朱汉上曰初入卦底在兑泽之下巽为股股入于泽下入之深也四震体躁动初不正而始与四交求之太深故凶○沈守约曰变为乾卦为大壮健而壮于进求深也○王秋山曰初六质柔而志刚质柔故昧于逺见志刚故欲速不达非急暴而不能恒则必苟且而不可恒○胡双湖曰爻不正故戒以虽贞亦凶况不贞乎
　　按大壮初爻壮于前趾贞凶与此爻义同
　　九二悔亡　传九二悔亡能久中也
　　孔仲达曰失位故称悔居中故悔亡能久中者处恒故能乆○程传以中而应中其处与动皆得中也○郭白云曰可久之道无它焉中而已矣过犹不及皆非可乆○王童溪曰以阳动之才处隂静得中之位是适动静之中○程沙随曰大壮九二解初六及此爻皆不着其所以然盖以爻明之也○沈守约曰巽而为艮巽止于中久中也○胡云峯曰提出能乆中三字诸爻不中故不久皆可见○王秋山曰位之中刚柔之中应之中是无往不中
　　按传久者卦时中者爻徳合而言之悔自无矣
　　九三不恒其徳或承之羞贞吝　传不恒其徳无所容也
　　本义位虽得正然过刚不中志从于上不能久于其所故为不恒其徳或承之羞之贞吝者正而不恒为可羞吝○郭白云曰过中则不恒不恒则日入于小人之域人而无恒不可以作巫医况事君治民之职乎○杨山曰处雷风相与之际雷动之风散之宜不能安其处也○冯厚斋曰巽为进退不果九二九三同也然九二以刚处柔而得中是以悔亡九三过刚不中其究为躁卦是以不恒其徳○项平甫曰无所容者动静皆不可也刚极而躁居下上之交非能常者也以妄而动必有羞辱承之即使固守不动常于不中亦为可吝○沈守约曰巽而为坎下入于坎上迫于震无所容○熊梅边曰恒巽下震上益震下巽上恒九三即益上九益上立心勿恒故有或击之凶恒三其徳不恒故或承之羞○观彖行无常度则已不安事无常法则物不顺
　　按不恒其徳宜有咎矣然象云或承之羞传云无所容何若是甚欤盖此爻与恒其徳正相反上卦六五虽隂而体实震男故为夫子之凶九三虽阳而体实巽女卦以男上女下男外女内为定分今以巽女而上应震男中含兑説不中躁进是不安于居下守内之分也又所之之应振恒凶象无相与之情有相薄之势宜人人共耻已亦怀惭无地自容其氓诗之谓欤
　　九四田无禽　传久非其位安得禽也
　　胡安定曰不中不正不常之人也为治则敎化不行抚民则膏泽不下是犹田猎而无禽可获○郭兼山曰以不正之刚居不中之地恒之时久非其位也○蔡节斋曰四为动主好变以好变之心应浚恒之初必不能相有故无禽田者奔驰无常所故取为○沈守约曰震为车为杀变为坤坤为土为致役田狩卦变为升升不来也自下升虚无禽○胡云峯曰师六五所应者刚刚实故田有禽恒四所应者柔柔虚故无禽○来矣鲜曰应爻为地道又震为大涂故曰田应爻巽为鸡禽应爻深入与井下体同故皆曰无禽
　　按传言久者卦时也非其位者爻义也
　　六五恒其徳贞妇人吉夫子凶　传妇人贞吉从一而终也夫子制义从妇凶也
　　孔仲达曰系应在二不能傍及他人是恒常贞一其徳故曰恒其徳贞用心专贞从唱而已是妇人之吉夫子须制断事宜不可从唱五在震为夫二在巽为妇五系于二从妇凶也○石徂徕曰一阳也隂当从阳而终○程传以隂柔应阳刚居中而所应又中故恒久其徳则为贞○赵复斋曰居中则恒所应未定以六应九隂从阳也以震屈巽夫从妇也爻义为吉卦体为凶○郭兼山曰六五有震兑二体故有妇人夫子之义○项平甫曰九二以刚中为常故悔亡六五以柔中为恒五夫也父也君也而可乎○冯厚斋曰徳则妇之柔位则夫之尊易故两存其说○丘行可曰二五皆不当位而得中者也而五之久不如二之久五之柔中不如二之刚中也○赵汴水曰以男下女不过暂行于初婚岂可久之道故孔圣因妇人夫子吉凶之爻而发制义之训始而男下于女所以致其感否则情睽终而夫刚妇柔所以制其义否则道悖必合二卦而后夫妇之道始全
　　上六振恒凶　传振恒在上大无功也
　　程传居恒之极震之终恒极则不常震终则动极居上非其安处隂柔不能固守以振为恒也振者动之速抖擞运动之意○王童溪曰天下本无事庸人自扰之隂柔居动极而在一卦之上此所谓扰乱天下之庸人也○吕东莱曰立天下之大功必悠久胶固然后能成若振动躁扰暂作易辍安能成功○冯厚斋曰初上本末也巽木在下而爻以柔弱在上九三应之有风以动之浚其本而振其末失其道矣○雷西仲曰贪土地求边功穷兵黩武徭役诛求无时休息振恒象○易外振不可恒雷振而在上则风振而在下风因雷而振雷亦因风而振雷与风失其相与之中而居于相薄之极不惟无徳亦大无功是雷风之凶也
　　总论
　　苏子瞻曰艮兑合为咸震巽合为恒故卦莫吉于咸恒者以其合也及离而观之见已而不见彼则所以为咸恒者亡矣故咸恒无完爻其美者不过悔亡○蔡节斋曰恒常也一体兼二义知不易者泥常知不已者厌常皆不得恒之正也初柔过求乎常上柔居终三四位不正皆偏乎不已者也或厌常或乱常故凶且吝二五居中几于得恒之正然五位刚而爻柔二爻刚而位柔皆非有得乎恒之正也
　　【艮下干上】　　中爻巽干
　　遯亨小利贞　彖传遯亨遯而亨也刚当位而应与时行也小利贞浸而长也遯之时义大矣哉
　　郑康成曰遯逃去之名艮为门干有健徳巽为进退君子出门行有进退逃去　居小官行小事则逺妬忌之害○孔仲达曰小人之道方长君子非遯不通故曰遯而亨九五以刚而当其位有应于二非为否亢遯不否亢即是相时而动所以遯而得亨浸渐进之名二隂渐长正道未即全灭故小利贞○吕蓝田曰柔浸长非贞不立可以自令不可以求胜○程传隂长阳消君子退藏以伸其道道不屈则为亨隂长必以浸渐未能遽盛君子尚可小贞其道也○张子当位而应理不当遯以隂长故遯故曰与时行又曰小利贞又曰遯而亨○朱子隂方微为其刚当位而应所以能知时而遯是能与时行○杨山曰刚当位而应未至于上下不交也小利贞与屯之小贞吉义同○郭白云曰干健艮止有刚健之徳而止于上大畜也有刚健之徳而止于下所以为遯也小利贞可小事也孔子为委吏乘田中都司寇孟子为齐卿皆小事也不知者以为小而不思也故孔子明其大而后知小利贞小事吉者有大用存焉○吕东莱曰遯之时尚可小利贞若否则不可为矣剥则顺止而已然遯否消长所争不多时节不可轻易处○项平甫曰当位言以正自居而以权应柔得逊遯之义遯而亨者圣贤随时之本义小利贞者圣贤救世之微机○王童溪曰遯者阳退之卦不论盛衰论屈信也二隂虽微其势来而信四阳虽盛其势往而屈○赵汴水曰自一隂而二隂如水之浸淫必至稽天君子于此而小正之彼犹以渐而进不然决裂奔逸为害不细○吴敬斋曰非以刚当位而应为犹可亨惟其当位而应能顺时而遯所以亨也○华霞峯曰遯之亨全在刚当位而应阳方用事柔犹顺从而其势骎骎有不可制之渐君子及此时而行所以全身全节遯而冺乎遯之形即九五之嘉遯遯得恰好鸱夷之遯遯于入吴霸越之时赤松之遯遯于万户封侯之时刚不当位而行是君子迫于小人之逐而行失遯之时义此望之更生所以及恭显之祸也
　　按小利贞遯之妙用虞氏荀氏以小为二隂易未有为小人谋者况彖传下文接遯之时义可见彖辞此语主阳刚之遯而言其义也浸而长时也小利贞义也○小官小事自守之贞婉转防维救时之贞二义可兼当位而应以五应二而言为不拒小人以二应五而言为隂犹承顺二义亦兼
　　初六遯尾厉勿用有攸往　传遯尾之厉不往何灾也
