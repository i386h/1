<!-- { "loadSidebar": true } -->
　　初率其辞而揆其方既有典常苟非其人道不虚行虞仲翔曰其出入有度故有典常神而明之存乎其人不言而信存乎徳行故曰道不虚行○孔仲达曰虽千变万化不可为典要然循其辞度其义原寻其初要结其终皆唯变所适是其常典也○侯行果曰方道也○邵子曰既有典常常也不可为典要变也○朱汉上曰不可逺者易之体也为道屡迁者易之用也能知卦象合一体用同源斯可以言易之书矣○观彖方谓时位由其辞以审度其时位则不可为典常者皆有典常矣
　　右第五章
　　项平甫曰此章専论易之爻辞易之为书也不可逺为道也屡迁二句一章大指自变动不居至唯变所适言屡迁也自出入以度至道不虚行言不可逺也唯其屡迁故虚而无常不可为典要唯其不可逺故有度有方有常而不可虚行人能循其不可逺之理则屡迁之道得矣
　　按一部易经时中二言可括不可为典要者时之屡迁也典常者中之不可逺也
　　易之为书也原始要终以为质也六爻相杂唯其时物也
　　韩康伯曰质体也卦兼始终之义也○孔仲达曰一卦之中六爻相错杂各合其时若屯初九是居贞之时六二是乗阳屯邅之时○朱汉上曰六爻相杂时异而物异八卦本象也时物别象也○徐进斋曰时谓六位之时物谓隂阳二物也○吴草庐曰要如要于路之要谓遮截其归宿之处文王原卦义之始要卦义之终以为卦之体质而系彖辞也爻之为言文也六位之隂阳相杂而交错也周公观六爻之交错唯其六位之时或是阳物或是隂物各因其义而系爻辞也
　　按一爻言初六爻言上始终之谓也
　　其初难知其上易知本末也初辞拟之卒成之终干令升曰初拟议之故难知卒终成之故易知本末势然也○孔仲达曰卦之初始起于微细拟议其端绪事未显著故难知也卦之上爻事已终极成败已成故易知
　　若夫杂物撰徳辨是与非则非其中爻不备噫亦要存亡吉凶则居可知矣知者观其彖辞则思过半矣韩康伯曰彖举立象之统论中爻之义约以存博简以兼众一以贯之者也○崔氏憬曰上既具论初上二爻次又以明其四爻也言中四爻杂合所主之事撰集所陈之徳能辨其是非备在卦中四爻也下论二三四五是重述其功位也○苏子瞻曰彖者常论其用事之爻故观其彖则其余皆彖爻之所用者也○朱子先儒解此多以为互体汉儒多用之看来此说亦不可废○朱汉上曰物无常是亦无常非蒙以九二纳妇而六三娶则不利节初九以不出无咎九二以不出失时是非得失不可不辨也○胡双湖曰物谓内外卦隂阳二物杂谓其自中四爻杂而互之又自成二卦之徳故谓之撰内卦外卦既足以示人复有互体而辨之则是与非益可见○胡云峯曰此承六爻相杂而言也六爻本自相杂二三四五于六爻中又杂物撰徳如屯下震物为雷徳为动上坎物为水徳为险下互坤则杂物为地撰徳为顺矣上互艮则杂物为山撰徳为止矣可以辨是非而易愈备按易道主时夫子彖传言时义时用此一卦之时也六爻时物则于卦时内又为爻之时如复主一阳之复而五隂皆有复义遯主四阳之遯而二隂亦主遯言从卦时也屯初为建侯之主屯二即以初为为难之刚同人以二五中正之应为利贞而于爻则二以应为吝皆与全卦之义不同所谓六爻之时物也至于中爻互体则有以互体而备全卦之用者如屯有互坤为众故利建侯有五艮为止故勿利有攸往师之丈人以互震也蛊之先甲先甲以互震也颐有互坤故取养义中孚有三四大离故取中虚之义此一例也有从互体而立爻义者同一震也重卦之四在互艮互坎之中故有泥象同一艮也重卦之三在互坎互震之中故有危薫心象举斯以观余可类推故曰辨是与非则非中爻不备也因彖辞已有以中爻立义者故曰思过半矣
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪韩康伯曰同功同隂功也而有内外二处中和故多誉四位逼于君故多惧也三五同阳功也○崔氏憬曰此重释中四爻功位所宜也二四皆隂位隂之为道近比承阳故不利逺二逺阳虽则不利其要或有无咎者以二柔居中异于四也三处下卦之极居上卦之下而上臣天子若无含章之美则必致凶五居中不偏贵乗天位故多功○苏子瞻曰有善之名而近于君则惧矣故二之善宜着四之善宜隠刚胜柔危皆非必然者也从其多者言之尔○朱汉上曰三处下卦之极其柔居之则危以刚居刚过则易败此三所以多凶若五以刚居之得尊位大中宜处贵者也以柔居之有处谦执柔以贵下贱之美此五所以多功○王童溪曰三既多凶不复言其善之不同以无善可录也盖柔则不当位而危刚则过刚而胜故也○张南轩曰论二与四详于二而略于四论三与五详于三而略于五即此以见彼也○蔡节斋曰一卦六爻以五为主主五则四近而二逺也柔利近刚四近而位不中故多惧二虽逺而多誉者以居柔中之位也○许鲁斋曰四虽得正而犹有不中之累况不得其正者乎二虽不正犹有得中之美况正而得中者乎上卦之中乃君位一爻之徳莫精于此○何子曰月逺日则光满近则光微多誉多惧之说也○观彖以是推之四虽多惧而柔亦无咎以不利逺则利近故以六四承九五则吉三柔危推之于五则六五亦不如九五之功多矣
　　右第六章
　　吴草庐曰此章言六爻而六爻统于彖故先言彖乃说六爻也
　　易之为书也广大悉备有天道焉有人道焉有地道焉兼三才而两之故六六者非他也三才之道也
　　本义三昼已具三才重之故六○项平甫曰言圣人所以兼三才而两之者非以私意傅防三才之道自各有两不得而不六也
　　道有变动故曰爻爻有等故曰物物相杂故曰文文不当故吉凶生焉
　　陆公纪曰天道有昼夜之变地道有燥湿之变人道有行止动静善恶之变圣人设爻以效三者之变故谓之爻○韩康伯曰等类也干阳物也坤隂物也爻有隂阳之类而后有刚柔之用故曰爻有等故曰物○苏子瞻曰凡干之类皆阳物坤之类皆隂物○项平甫曰文不当者九居隂六居阳位也○徐进斋曰一不独立二则伪文隂阳相杂故谓之文○吴敬斋曰以时位之得为当时义之失为不当○何子曰不当者非专指阳居隂隂居阳也卦情若淑成以不当为吉卦情若慝反以当位为凶
　　右第七章
　　易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　韩康伯曰文王与纣之事危其辞也易慢易也保其存者亡不忘亡者存有其治者乱不忘危者安惧以终始归于无咎安危之所由爻象之大体也○孔仲达曰惧以终始者言能于始思终于终思始也始终皆惧要归于无咎也○张子百物不废巨细无不察也○王童溪曰干九三重刚不中可谓危矣然以惕惧自处虽危无咎豫初隂弱居下可谓易矣然以逸豫而鸣则志穷而凶是道也在天地之间物物皆然不特人如是也上而日月之明晦寒暑之往来下而草木之荣谢虫鱼之生死莫能逃此本末盛衰之理故曰其道甚大百物不废然知其说者在乎终始以致其惧而已○张南轩曰既惧其始使人防微杜渐又惧其终使人持盈守成○髙忠宪曰无咎者善补过也易中凡说有喜有庆吉元吉都是及于物处若本等只到了无咎便好
　　夫干天下之至健也徳行恒易以知险夫坤天下之至顺也徳行恒简以知阻能说诸心能研诸侯之虑定天下之吉凶成天下之亹亹者【侯之衍文】
　　苏子瞻曰已险而能知险已阻而能知阻者天下未尝有也故处下以倾髙则髙者毕赴用晦以求明则明者必见易简以观险阻则险阻无遁情矣○本义健者如自髙临下而知其险顺者如自下趋上而知其阻所以能危能惧而无易者之倾也○语录此段专是以忧患之际而言都是处忧患之道○王童溪曰文王之盛徳本诸乾坤乾坤之徳行易简也有得于乾坤易简之徳行以为我之徳行则天下险阻无不尽知之矣无常不可为徳行干无时不易坤无时不简故曰恒所以恒者以其至健至顺也易简者我心之固有优游涵泳其味无穷能无说乎险阻在前往来于中能无所研乎易有爻有象所以效天下之易简也爻象动乎内吉凶见乎外功业见乎变则定吉凶成亹亹者皆易简之为也○项平甫曰唯中心易直者能察天下险巇之情唯行事简静者能察天下繁壅之机○陆聚缑曰至健至顺是赞乾坤之徳徳行二句乃言效法乾坤者能易以知险简以知阻也○观彖此以体乾坤之徳者言
　　是故变化云为吉事有祥象事知器占事知来天地设位圣人成能人谋鬼谋百姓与能
　　苏子瞻曰言易简者无不知也易简者取诸物而足也○本义天地设位而圣人作易以成其功于是人谋鬼谋而百姓皆得以与其能○语录与能与字去声他因卜筮方能做得事便是与能○王童溪曰天地设位于上下圣人成能于两间此乾坤之徳所以全尽于圣人也人谋即成天下之亹亹鬼谋即定天下之吉凶○项平甫曰人之言动即易之变化故曰变化云为此四句即上系之四道也云为即尚其辞尚其变也象事占事即尚其象尚其占也精于变化云为则知动之微吉之先见故曰吉事有祥此以辞与变体之于身也即干之知险也精于观象则可知制器之理精于占卜则可知方来之事此以占与象措之于事也即坤之知阻也○张南轩曰天能天而不能地地能地而不能天赖圣人成其能○吴草庐曰人能以易中变化之道用之以言动则于事皆可以吉而有祥不至于凶而有灾也
　　八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝
