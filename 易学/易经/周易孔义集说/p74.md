<!-- { "loadSidebar": true } -->
　　孔仲达曰若干之初九趋向勿用之时上九趋向亢极之时是诸爻之变皆臻趋于时也其刚柔立本者立其卦本而不易也卦者时也变通者趋时者也卦既总主一时爻则就一时之中各趋其所宜之时故略例云爻者趋时者也○朱子刚柔者隂阳之质是移易不得之定体故谓之本若刚变为柔柔变为刚便是变通之用○刚柔是本变通即是其往来者○朱汉上曰趋时者时中也
　　吉凶者贞胜者也天地之道贞观者也日月之道贞明者也天下之动贞夫一者也
　　本义贞正也常也物以其所正为常者也观示也天下之动其变无穷然顺理则吉逆理则凶则其正而常者亦一理而已矣○髙氏萃曰天常示人以易地常示人以简虽隂不能以不愆阳不能以不伏而贞观之理常自若也日明乎昼月明乎夜虽中不能以不昃盈不能以不食而贞明之理常自若也天下之动进退存亡不可以一例测然顺理则裕从欲唯危其揆一也惠迪吉从逆凶无二致也是则造化之正常即吉凶之贞胜岂可以二而求之哉○观彖吉凶之遇善恶参差故有侥幸获福无妄生灾者然非其常也必以其常者为胜天下之动亦常夫一理而已矣○朱髙安曰祸福之来与是非相因间有不然者未定之天终归于有定变不胜常也
　　按贞胜之说张子以正为贞朱子谓非经旨细玩以贞作正于理极的但于贞夫一文义未洽既曰正矣又何容更添一字朱子以常相胜释贞胜则又看得贞字轻惟以常者为正则常字内包得正字孔子恐人误看贞字故又言贞夫一以明之也
　　夫干确然示人易矣夫坤隤然示人简矣爻也者效此者也象也者像此者也
　　本义确然健貌隤然顺号所谓贞观者也此谓上文乾坤所示之理爻之奇耦卦之消息所以效而像之○王童溪曰爻之立也效此易简而已象之立也像此易简而已谓自刚柔健顺而外初无他事也○项平甫曰干易坤简爻效象像即上文所谓象在其中爻在其中也此刚柔立本之事
　　爻象动乎内吉凶见乎外功业见乎变圣人之情见乎辞
　　张子因爻象之既动明吉凶于未形故爻象动乎内吉凶见乎外随爻象之变以通其利故功业见也圣人之情存乎教人而已○郭白云曰爻象动于卦中吉凶见于人事○项平甫曰爻象吉凶功业圣人即上文所谓变在其中动在其中也此变通趣时之事○郑亨仲曰道之在事者爻效之其在理者象像之静而已则吉凶冺而未见动然后吉凶见○吴草庐曰圣人之道四者而独归重于辞盖此篇为系辞之传故也
　　右第一章
　　孔仲达曰此覆释上系第二章象爻刚柔吉凶悔吝之事更具而详之○观彖传以系辞为名则所赞者文周之辞也然必推本设卦所以着明辞所由系而下传于辞尤详以后数章亦皆所以申释此章之意也
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义
　　崔氏憬曰言圣人行易之道当法天地之大徳寳万乗之大位谓以道济天下为寳是其大寳也○苏子瞻曰理财者疏理其出入之道使不壅耳非取之也正辞者正名也○朱子正辞只是分别是非教化便在正辞内○朱汉上曰天地之大徳曰生者仁也圣人成位乎两间者仁而已义所以为仁非二本也故曰立人之道曰仁与义○王童溪曰前章言圣人作易以垂万世之教此章乃言圣人用易以致天下之利圣人所以配天地而王天下者亦有仁义而已矣仁徳之用也义所以辅仁理财如作纲罟耒耜致民交易之类○项平甫曰圣人之仁即天地之生大寳曰位即崇髙莫大于富贵故自此以下以包羲氏神农氏黄帝尧舜氏实之皆圣人之富贵者也财者百物之总名理财谓水火金木土谷惟修所以利民也正辞谓殊贵贱明取予辨名实导使知义也禁民为非谓宪禁令致刑罚以齐其不可导者也盖养之教之而后齐之其徳意之所发主于仁民义者仁之见于条理者○真西山曰易之并言仁义者此章及说卦立天之道章而已在天地曰生在圣人曰仁按此节注疏本属上章朱子本义因之朱汉上曰胡旦分天地之大徳曰生为一章阳卦多隂为一章考之文义当从旦龚原本亦然工童溪本吴草庐王秋山本皆以此为下章之首安溪观象亦然愚玩文义伏羲神农黄帝尧舜皆圣人之得位者此节实为全章纲领考注疏章次谬误非一皆经本义改正此节偶未及改耳今从诸儒本为下章之首又本义云曰人之人今本作仁吕氏从古盖所谓非众罔与守邦考释文仁作人注云王肃卞伯玉桓明僧绍作仁嵩山晁氏东莱吕氏皆从释文李秀岩曰蔡邕云以仁守位以财聚人则汉以前已用此仁字矣今仍之
　　古者包羲氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情
　　本义王昭素曰与地之宜诸本多有天字俯仰逺近所取不一然不过以验隂阳消息两端而已神明之徳如健顺动止之性万物之情如雷风山泽之象○语类圣人心细虽以鸟兽羽毛之微亦尽察得有隂阳凡草木禽兽莫不有隂阳鲤鱼脊上有三十六鳞龙脊上有八十一鳞又如草木之有雌雄银杏桐楮牝牡麻竹之类○朱汉上曰自此以下明备物致用立成器以为天下利者无非有取于易皆仁也曰王天下者明守位也○蔡节斋曰圣人所画之卦精可以通神明之徳粗可以类万物之情神明之徳不可见者也故曰通万物之情可见者故曰类○项平甫曰象以气言属阳法以形言属隂鸟兽之文谓天产之物飞阳而走隂也土地所宜谓地产之物木阳而草隂也○王秋山曰伏羲继天立极画八卦以前民用后之圣人相继而作制为相生相养之具皆所以广天地生生之徳自网罟至书契是也○熊梅边曰仰则观象二句圣人所以作易仰以观于天文二句圣人所以验易○俞石涧曰因而重之为六十四卦其实只是八卦故防震相遇而文王名之曰益在伏羲则震下防上而已震离相遇而文王名之曰噬嗑在伏羲则震下离上而已他卦皆然○陆聚缑曰此羲皇画卦之由若见龙马负图而画卦不过观鸟兽之文一端而已
　　作结绳而为网罟以佃以渔盖取诸离
　　孔仲达曰诸儒象卦制器皆取卦之爻象之体取象不取名也韩氏乃取名不取象于义未善○张子制作之意盖取诸某卦非必见卦而始有为也是夫子之言耳○本义两目相承而物丽焉○胡安定曰盖者疑之辞也言圣人创立其事不必观此卦而成之盖圣人作事立器自然符合于此卦象也非准拟此卦而后成之故曰盖取○郭白云曰当时之人知为网罟渔佃而已不知有所取也孔子以易道观之然后知是盖有取于离故曰盖取○朱汉上曰上古茹毛饮血故教以佃渔防绳离目两目相连结绳为之离为雉佃也兑防为鱼渔也○冯厚斋曰离有二义曰象曰理理谓丽也谓丽于网罟也象谓虚中网罟之目虚也
　　包羲氏没神农氏作斵木为耜揉木为耒耒耨之利以教天下盖取诸益【耨王昭素云诸本或作耜乃合上文】
　　本义二体皆木上入下动○蔡节斋曰耜耒首断木之锐而为之耒耜柄揉木使曲而为之○吴草庐曰益上防二阳象耒之自地上而入下震一阳象耜之在地下而动耒耨旧本作耜
　　日中为市致天下之民聚天下之货交易而退各得其所盖取诸噬嗑
　　本义日中为市上明而下动○朱汉上曰离日在上为日中坤众在下为市为民○郑合沙曰十三卦始离次益次噬嗑所取者食货生民之本也○谢叠山曰震大涂艮小径市井衢巷象
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤朱汉上曰干在上为衣坤在下为裳○项平甫曰乾坤相变为六十四卦此变通之象也○俞石涧曰易无有穷也穷者数也阳数穷于九隂数穷于六穷则变变则通干用九六爻俱变则为坤坤用六六爻俱变则为干○翁庶善曰干数九故王之司服九章坤数六故后之司服六章○陆聚缑曰通其变至吉无不利一段盖言揲蓍求卦始于黄帝以之教民乃开物成务之大者也所谓取诸乾坤者揲蓍之法不离奇偶故孔子断为取诸乾坤又按伏羲节先言画卦后及制器而言纲罟黄帝尧舜节先言揲蓍后及制器而言垂衣裳上衣下裳亦乾坤之象当如首节分二段
　　按揲蓍求卦为始于黄帝者创自陆氏于上系蓍之徳节已言之盖陆氏实从此节悟出易之言通变化裁多言揲蓍求卦今此节若泛言圣人之用易何故于十三卦制器之中忽发此数语且传文易穷则变特提易字明主易之蓍卦而言非言世运非言人事也陆聚缑研穷易理至二十年此种开辟之见自是不易且与项氏俞氏之说有默符者十三卦皆言制器此节只取衣裳二字与网罟耒耜等字一例天下治与教天下利天下诸语一例无庸重看
　　刳木为舟剡木为楫舟楫之利以济不通致逺以利天下盖取诸涣
　　九家易曰木在水上流行若风○本义致逺以利天下疑衍○郭白云曰防为木坎为水故其彖曰利涉大川乗木有功也○吴草庐曰刳木者空其中为舟以浮水剡木者剡薄其端为楫以运舟二三四五上舟虚之象初耦二楫运于舟后之象
　　服牛乗马引重致逺以利天下盖取诸随
　　司马温公曰服牛乗马附物而行○本义下动上说○董番阳曰大车服牛以引重小车乗马以致逺
　　重门击柝以待暴客盖取诸豫
　　朱汉上曰坤为阖戸坎盗逼之暴客也○俞石涧曰坤为阖戸互艮为阙重门象震动而有声之木互艮为阍人击柝象
　　断木为杵掘地为臼臼杵之利万民以济盖取诸小过本义下止上动○郑少梅曰艮为土木克之掘地也○邱行可曰震木上动艮土下止杵臼治米之象胡双湖曰震木互兑金断之为杵象
　　木为弧剡木为矢弧矢之利以威天下盖取诸睽胡双湖曰以有互坎也坎为弓睽上张弧说弧皆取坎象坎木兑金剡之则为矢○来矣鲜曰坎为弓矢离为戈兵又水火相息皆有征伐之意
　　上古穴居而野处后世圣人易之以宫室上栋下宇以待风雨盖取诸大壮
　　蔡节斋曰栋脊檩宇椽也栋直承而上取四刚义宇两垂而下取二柔义
　　按干为天主覆物上下四方为宇皆天所覆有宫室象雷动则风雨将至宫室成于下雷动于上故曰以蔽风雨
　　古之葬者厚衣之以薪葬之中野不封不树丧期无数后世圣人易之以棺椁盖取诸大过
　　张紫岩曰阳藏其中送死之义○郑少梅曰栋宇必固其基故大壮下累四阳以为基棺椁必坚其中故大过中存四阳以坚其中○谢叠山曰棺椁木皆四片大过全体又有坎穴皆埋葬象初土坤爻为上下皆土木在土中棺椁象○观彖木入泽中
　　按大过与颐反对颐以养生大过送死说详下经
　　上古结绳而治后世圣人易之以书契百官以治万民以察盖取诸夬
　　吴草庐曰古者结绳以为信大事大其绳小事小其绳以识别也书以刀笔画木简为文字契以木刻一二三四之画而中分之各执其一合之以为信书契自一画二三四画始至五画则为□盖至五而穷穷则变夬有五奇画象书契之一二三四五至六则变矣故上画耦者奇之变也又象契之上端分为二之处十三卦之制作画卦始书契终盖万世文字之祖肇于画卦备于书契
　　是故易者象也象也者像也
