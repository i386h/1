<!-- { "loadSidebar": true } -->
　　侯行果曰初登于天谓明出地上下照于坤后入于地谓明入地中昼变为夜此言晋与明夷往复不已○苏子曕曰六爻皆晦也而所以晦者不同自五而下明而晦者也若上六不明而晦者也故曰不明晦言其质晦非有托也强明而实晦○本义居坤之极不明其徳以至于晦始则处高位以伤人之明终必至于自伤而坠厥命○语录不明晦是合下已是不明○郭白云曰不明晦其明息矣○杨诚斋曰纣之嗣立闻见甚敏材力过人其初登于天之时乎及其昏弃厥徳而为独夫其后入于地失则之时乎○沈守约曰坤变为艮艮山也日所由以出没○赵汴水曰则谓以明徳为君天下之则六二之顺以则为事君之则上六之失则为君人之则○胡双湖曰以卦言则伤离之明者在坤坤为晦以爻言则伤下五爻之明者在上上独为晦○胡云峯曰上六不曰明夷而曰不明晦葢惟上六不明而晦所以五爻之明皆为其所夷
　　【离下巽上】　　中爻坎离
　　家人利女贞　彖传家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣马季长曰火以木为家故称家人女以男为家家人以女为奥主长女中女各得其正故特曰利女贞○王辅嗣曰家人之义以内为本者也故先説女○程传正伦理笃恩义家人之道也卦外巽内离为风自火出火炽则风生风生自火自内而出由家而及于外之象二与五正男女之位于内外明于内而巽于外处家之道也独云利女贞者夫正者身正也女正者家正也女正则男正可知○本义利女贞者欲先正乎内也严君亦谓二五上父初子五三夫四二妇五兄三弟以卦画推之又有此○赵复斋曰自二至五隂阳得位柔皆顺乎刚初上包括盛且闲正家之必曰利女贞者离巽皆女故也○郭白云曰齐家自夫妇始故舜观厥刑于二女文王刑于寡妻至于兄弟利女贞者又家道之本与诗首关睢同○朱汉上曰子事父母妇事舅姑皆鸡鸣而朝故曰严○张紫岩曰巽化也入也离礼也明也家人以礼为本内明外化家道以成家人又有互离体二隂居离中而四阳悉当其位曰女正位乎内男正位乎外○王童溪曰九三上九父母各在一卦之上刚而过中严也故父母称严君各尸内外之尊○郑东谷曰长女处下而巽顺乎阳中女居中而附丽乎阳妇人尽从阳之义女之贞也○赵汴水曰父义母慈何以亦称严母不严家之蠧也凟上下之分庇子弟之过乱内外之别父虽严有不能尽察者必父母尊严内外齐肃然后父子兄弟夫妇各尽其道而后家道正○熊与可曰卦四阳二隂阳以刚而主严隂以柔而主顺正家之道尽矣○胡双湖曰女正兼二四言之然爻惟二称贞吉则六二一爻尤重又离下巽上顺长中之序则二女皆正○胡云峯曰四阳二隂阳强隂弱夫唱妇随之二柔皆居隂位执柔而不敢抗之家人内也当以离内为主○上父初子上下分而父子之伦正五夫四妇五上四下也三夫二妇三上二下也五兄三弟五上三下也上下分而家道正○林次厓曰所正虽在女所以正之者则在夫盖主家之人也正家而天下定犹云人人亲其亲长其长而天下平不作正家之效説
　　按男女正天地之大义葢男女者隂阳也即乾坤也即天地也此天地二字不必更从爻位上穿凿
　　初九闲有家悔亡　象传闲有家志未变也
　　王辅嗣曰教在初而法在始家渎而后严之志变而后治之则悔矣处家人之初为家人之始故必闲有家然后悔亡○张子男处女下悔也○杨山曰为宫室辨内外男不入女不出闲也○赵复斋曰二隂内丽三阳闲之不出阃也闲之在始初志未变则闲益固○沈守约曰离始变为艮明于闲家之道而止于未变之前艮为门阙闲卦变为渐杜其渐也○吴草庐曰初上二爻以初终取义中四爻分上下二体取义下体在下之家以有家之臣言三为夫二为妇上体在上之家以有天下之君言五为王四为后取近比为配家道尚亲也○胡云峯曰初之时当闲九之刚能闲○俞石涧曰初九刚而不中不能无悔悔亡者离体而有先见之明能闲于始也○梁孟敬曰子始有室始代父而任事始命于朝而为士大夫皆是○钱启新曰撰坎在前初闲坎下如水有防○龙麟洲曰一竒下横闲象○来矣鲜曰闲从门从木木设于门所以防闲
　　六二无攸遂在中馈贞吉　象传六二之吉顺以巽也王辅嗣曰居内处中履得其位以隂应阳尽妇人之正义无所必遂职乎中馈巽顺而已是以贞吉○本义柔顺中正女正位乎内者也○赵复斋曰顺巽乎三以馈尊者二之正也○朱汉上曰坎水离火而应巽木女在中当位烹饪而主馈事顺也○王童溪曰诗有采蘩以奉祭祀为不失职采苹以供祭祀为循法度妇人之职守然也○易山斋曰此爻正所以发明利女贞之义○蔡宸锡曰以柔居柔无遂事之才居中得正无遂事之志
　　九三家人嗃嗃悔厉吉妇子嘻嘻终吝　传家人嗃嗃未失也妇子嘻嘻失家节也
　　吕蓝田曰以阳居阳纯以严治家人所以嗃嗃嗃嗃者讙言也彼虽议我我未失道悔厉犹吉若过于严刚责善已甚贼恩之至皆有离心妇子嘻嘻失治家之节终吝道也嘻嘻嗟怨声○王介甫曰刚严之过虽未失吉妇子怨望至于嘻叹终亦吝而已未若九五之懿○王酸枣曰在一卦之上刚严过中则伤猛○杨山曰家人有严君焉而九三所以限制内外未失也妇子以悦顺为事至于嘻嘻则失节矣刚过非妇子之道○项平甫曰嗃嗃嘻嘻只一意非相反之辞称家人者一卦之主治家者也治家过严虽多悔而难安然于家道未有所失若治家失道如谷风之有洸有溃小弁之维其忍之使妇子嘻叹怨毒则终不可行故吝嘻嘻二字在诗之噫嘻礼之嘻其甚矣左氏传之譆譆出出阳虎从者曰嘻皆为叹惧之声未有训为笑乐者九三重刚而不中故其象如此若以为笑乐失节则终乱之道不止于吝矣○赵汴水曰家人九三也嗃嘻説文无此二字嗃嗃以爻义求之当作严毅之声嘻嘻悲叹声三刚明知齐家之尚于严以声色严毅齐家虽有悔也能危厉自谨则子严父诏妇顺夫指家道之吉倘过于严变和恊而为嗟叹则始吉终吝节犹竹节竹于虚之中以实为节过于实则阏其生意乖其辑睦失其节矣○俞石涧曰嗃嗃当依刘向本作熇熇诗云多将熇熇説文云火热也雷霆天之威也使日轰轰焉求人之过而诛击之将不胜其病矣○吴草庐曰嗃与熇通如火之炎炽嘻字与譆通苦热痛呼之声亦于离火取象○何子曰嘻嘻甚于嗃嗃葢不堪而叹説者自汉来多曰嗃嗃之反宋王囘疑重刚无嘻笑理独得卦情火声无常若叹若泣有嘻嘻节不过也
　　按圣人言道不越于中过犹不及未有宁过毋不及之説治家固主刚严亦尚雍睦天下有渎乱之患亦有乖离之祸家道穷则乖故受之以睽可见终吝之占已伏乖睽之义细玩传刚严之吉已具上截夫予以未失许之尚有不足之意焉下截正着其不中之失故以为戒节者节其过以归于中之谓由九三刚过而言故以吕氏诸説为优
　　六四富家大吉　传富家大吉顺在位也
　　虞仲翔曰得位应初顺五乘三比据三阳故富家大吉○孔仲达曰体巽承尊长保禄位吉之大者○石守道曰父子笃兄弟睦家之肥大臣亨禄位皆富也○郭白云曰君子修身齐家由内出外至于巽体家道成矣六四之富岂金玉布帛哉父父子子兄兄弟弟夫夫妇妇是也得道为顺失道为逆故曰顺在位也礼以家之肥国之肥天下之肥是谓大顺易所谓富犹礼所谓肥言顺在位则礼之大顺也○赵复斋曰化行乎下家之肥正家由五归美于四成化之首也○张紫岩曰四位巽初居互离中离南方万物毕亨为富巽顺而有明徳是以能富其家○徐进斋曰当位应刚又介二刚之间以柔得刚以虚受实故曰富家顺在位谓父子兄弟夫妇各正其位而无逆也○李去非曰初闲之二馈之三治之四则亨其富此治家之序○沈守约曰变巽而为干顺巽而笃实富家象○吴草庐曰九五王也六四后也后所处乃王之家富有四海以天下为家故曰富家大吉大者阳也亦谓九五后不敢有其吉而以归之九五娥皇嫔虞涂山氏相夏太姒邑姜兴周此舜禹文武之吉也○胡云峯曰四之位在上而主家之妇○何子曰变干为大干包万有卦变同人合家人而同心宜其富也顺者柔正也在位者五之配也他卦以二为五配此独以四为五配故四爻之辞无善于此○观彖男之功成于女犹天之功成于地此家人所为利女贞也故大吉之辞不于五而于四言之
　　九五王假有家勿恤吉　传王假有家交相爱也王辅嗣曰履正而应处尊体巽父子夫妇兄弟六亲交爱而天下定故勿恤而吉○苏子瞻曰王者以天下为家九五有人君之徳故称其徳论天下之家焉君臣欲其如父子父子欲其如君臣圣人之意也○赵复斋曰五刚中正齐家之本四以下皆正齐家之效○王童溪曰以二五言之则二爻居相应之地二有内助之徳而五爱之五有刑家之道而二爱之此所谓交相爱也以六爻言之则六爻刚柔皆得其正以正道交相亲爱此九五所以为一家之主也彖辞正家而天下定尽是道者九五也○杨诚斋曰正人在法感人在心使人爱我易使人交相爱难九五以干徳之刚明居巽位之中正爱心感人巽而入之所以感假其家人以及天下莫不交相爱也○郭白云曰勿恤者王假有家毋忧天下之不定也○项平甫曰彖以家人为主言父母之治家人如治天下故义主于严九五以君位为主言人君之视天下如视家人故义主于爱○沈守约曰变为艮艮为门阙风行于闺门之内而及于天下假有家卦变为贲交相爱礼之文也○赵汴水曰尧之恊和时雍始于睦族故一家交爱而一国交爱一国交爱而天下无不交爱此王之有家也○杨释褐曰闲有家闲之于始假有家假之于终○丘行可曰三五阳刚皆主治家者也三刚而不中失之过严五刚而得中威而能爱尽治家之道故人无不化可以勿忧恤而吉彖以严正为吉五以相爱为义严以分言正家之义爱以情言假家之义假有感假之义○龚泉峯曰假格同犹奏假昭假之假谓感格也初之闲以法度至王假有家则躬行感化之矣○何子曰舜格于文祖公假于太庙格假互用可证中爻坎为加忧此爻出于坎外故勿恤
