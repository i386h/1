<!-- { "loadSidebar": true } -->
　　丰亨王假之勿忧宜日中　彖传丰大也明以动故丰王假之尚大也勿忧宜日中宜照天下也日中则昃月盈则食天地盈虗与时消息而况于人乎况于鬼神乎孔仲达曰动而不明未能光大资明以动乃能致丰故曰明以动故丰○程传丰为盛大其义自亨明动相资而成丰大也王者有四海之广兆民之众极天下之大故唯王者能致之所有既大其保之治之之道亦当大也故尚大○张子宜日中不宜过中○本义盛极当衰有忧道焉圣人以为徒忧无益但能守常不至于过盛则可矣故戒以勿忧宜日中日中则昃又发明卦辞外意言不可过中也○郭白云曰日过中则昃丰过盛则忧一道也宜如日之方中用中道以持满则可无忧日未中则不及既中则过惟日中无偏照○朱汉上曰离日震动日动于下升于东方万物咸睹宜照天下也○王童溪曰何谓所尚之大明以动是也非明无以照非动无以行所以致是丰者此道能尽此道者惟王致丰之王者六五也六五以柔尊居震体有震惧惊忧之象故戒之以勿忧离日在下日未中之象未中则照有所不周故勉之以宜日中然致丰易保丰难故圣人于此又因日中之一辞而别演其义○项平甫曰有大则患失其大无疆惟休亦无疆惟恤此古今之至情也圣人曰是不必忧昭吾明徳如日之中照临下土岂有隂慝敢干然日月有昃食之虞天地有盈虗之变人不免于死生鬼神不免于聚散则丰岂吾所能常有又岂忧虑之所能如何哉此圣人极言勿忧之理因以足日中之义使知中者人之所当勉而昃亦非人之所能为也　丰卦皆以明为主故下三爻皆明而无咎上三爻皆暗以求明为吉不能求为凶此所以宜日中也○沈守约曰丰六月卦雷奋而亨火盛而炽之时雷电交作云行雨施百谷皆丰故为丰帝出乎震相见乎离人君向明而治以成丰亨盛大之治人主之象非人臣之所当是以王假之尚大也而爻以幽暗不明为象者盖以体言之雷动于上电照于下风雨晦防之时也以爻言之初九之阳二隂乘之三四之阳五上重隂覆之隂掩阳之象以理言之时丰盛则芽蘖生焉是以戒其过○毛伯玉曰丰大也亦盈也惟有道者明徳若不足未甞中故不昃未甞盈故不食日新则为大反是则为盈知日中之宜则知日昃之可戒○胡云峯曰日在下雷在上是正昼昏暗雷电大作之时故不取日象而彖曰宜日中宜照天下丰似明夷　盈虗消息惟剥与丰言之剥则君子之道已消而虗故有息之机丰则天下之势已息而盈故有消之机天地鬼神乾卦后惟谦与丰言之谦则有虚可以持盈丰则自盈必至于虗○何子曰丰有忧道焉而曰勿忧盖于此有道焉致丰之本即保丰之道离明主之而震动将之也
　　按王假之程传与彖传文义合宜日中句彖辞意因未中而曰宜孔传虑其昃以常保其中为宜各有攸取也月盈则食食亏也非月食日食之食
　　初九遇其配主虽旬无咎往有尚　象传虽旬无咎过旬灾也
　　孔仲达曰丰者文明以动尚乎光大者也初配在四以阳适阳以明之动能相光大○苏子瞻曰凡人智生于忧患而愚生于安佚丰之患常在于闇故爻皆以明闇为吉凶初二三皆离而有明徳者四五上则丰而闇者离火也日也以下升上其性也以明发闇其徳也故三离皆上适于震初九适四其配也○刘长民曰旬数之极犹日之中无咎者谓初未至中犹可进也若进而过中则灾故云过旬灾也爻辞不言丰者谓初未至丰往有尚言其进至于丰也○程传明动相须犹形影相资如表里初九明之初九四动之初位则相应用则相资故初谓四为配主配虽匹称然就之者也如配天以配君子往而相従则能成其丰○吕蓝田曰十日谓之旬旬盈数两阳合而成大虽盈无咎过盈则溢○项平甫曰初以四为配四以初为夷上下异辞也自下并上曰配○钱启新曰一月三旬初二象上旬十日旬亦盈数故言虽以示不可过之意丰初乃日升月恒之时上至望不满旬日日仅有半日之升余皆昃时月不满旬日之恒余皆食时丰而过旬无不是灾日世上福只享三分便已当虞其过
　　六二丰其蔀日中见斗往得疑疾有孚发若吉　象传有孚发若信以发志也
　　程传明动相资乃能成丰二为明主又得中正而五居应地隂柔不正非能动者独明不能成丰则丧其明而为昏暗　有孚发若谓以己之孚信感发上之心志也○郭白云曰天下之理明则无疑闇则疑六二用明投闇往得疑疾乃其宜也○朱汉上曰震巽为草二在草中有周匝掩蔽之意巽为不果六五隂失位疾也○张紫岩曰震苍筤竹萑苇为蔀离中虗为孚为信○王童溪曰无应而不动有明而无用故体柔居隂以自蔽晦丰其蔀象蔀草莽隂蔽之地当明盛之时应六五昏暗之君故曰日中见斗斗居中而主运平六五象○王秋山曰六爻唯初九应震之初六五应离之中故明余则当雷収电息之时故暗二虗中故有孚五亦虗中故可发此六二之吉也○胡双湖曰离外有互兑为泽有浴咸池象前有震木有拂若木象皆非中天之日乃出东方之日也日中皆离象目亦取离目斗皆取五○钱启新曰二与三四成巽巽为隂木为髙为长所大者不过如蔀草之蓊蘙然丰其蔀象○来矣鲜曰蔀草名○何子曰斗为帝车运乎天中五以柔暗居尊二仰承之为日中见斗
　　按诸爻日中犹言昼日也非中天之中电闪则雷击雷迅则电赫二者本相应卦义在明以动贵用离明以发震志而二居臣位上虽暗君而属震体犹有可发之志如电闪则雷自奋非若明夷之暗晦故彖传独释有孚句以明其吉正与六五之来章相应若非语辞谓五也能发若则始虽有疑而终必相孚在积其明诚而已明夷之六二犹以用拯马壮为吉况在丰时犹明盛之世耶于此可识臣道
　　九三丰其沛日中见沫折其右肱无咎　象传丰其沛不可大事也折其右肱终不可用也
　　程传三居明体之上阳刚得正应上隂柔震终则止不能动者也无上之应不能成丰沫星之微小见沫闇之甚也右肱人所用贤才无可赖之主如折其右肱○吕蓝田曰以阳居阳其明宜广而应于上六一阴蔽之油然作云沛然下雨日中盛明不免障蔽○朱汉上曰上六闇极不可用之以有为従之必罹其咎故自折其右肱示终不可用则无咎○张紫岩曰微子去箕子为之奴折右肱义也○王童溪曰沫作昧斗后小星五有斗象上居五后则沫居斗后也三有才而上无足赖则丰大之功何恃而可成右肱既折胜大事者无其具矣○沈守约曰三之互体兑也兑为泽丰其沛象○何子曰右肱谓九三变柔互艮为肱兑为毁折阳爻为右○华霞峯曰日以出震为用明以善动为用上柔掩三故丰沛见沫三失其动故折其右肱皆上之为于九三无咎也
　　按三变为互坎大雨之象故曰丰其沛三之所应穷大失居彼在天际不接于下岂复可用折右肱明者之自晦也
　　九四丰其蔀日中见斗遇其夷主吉　象传丰其蔀位不当也日中见斗幽不明也遇其夷主吉行也
　　孔仲达曰以阳居隂闇同六二夷平也四应在初同是阳爻能相显发而得其吉四与初交相为主者宾主之义○陆君阳曰初云配主恭也四云夷主谦也○程传四为动主然以不中正遇隂暗之主岂能致丰居大臣之位而得在下之贤同徳相辅其助岂小故吉夷等夷也○张子近比于五故亦云见斗正应亦阳故云夷主○郭白云曰初与四迭称主者明动相须莫适为主惟明者知求动以为主动者知求明以为主○朱汉上曰处不当位自蔽其光明故曰幽不明九四不正其不明自取之异于二三○项平甫曰二四爻辞同用蔀斗而其意不同故曰位不当言以九居四不得比六二之当位曰幽不明言九四之幽暗不得比六二之自明曰行也言九四之当行不得比六二之不往二中正而明四不中正而又不明也○沈守约曰卦变明夷晦其明也丰蔀见斗象动以顺以吉行象○胡云峯曰二应五四承五故象同○俞石涧曰丰不为明夷者赖有九四尔
　　按四震主何以幽不明盖互巽不果互兑为泽雷藏泽中防于震之遂泥雷止则电息故幽然动体故在象传以行也明之言雷动则电自应之幽者明矣故吉由遇其夷主如得夜行之烛两阳非应故皆曰遇
　　六五来章有庆誉吉　象传六五之吉有庆也
　　程传二有文明中正之徳大贤之在下者五与二虽非隂阳正应在明动相资之时有相为用之义五若能来章则有庆誉而吉○杨诚斋曰六五隂爻而雷质虽柔而实刚君雷而佐电虽暗而亦明○郭白云曰丰以无所丰为大是以六爻之中称丰者皆无善道而六五不言丰独为可尚○冯缙云曰六二言往六五言来往来交合章明之象○王童溪曰五之所处者中也中则无自丰自亢之失所以有来章之吉○张紫岩曰二五处雷电中位二以离中而丽于阳为章五下二羣阳毕应之曰来章兑为誉五处震中柔而有断是以能来天下贤○王秋山曰以下卦而视六五有日中隂蔽之象以六五而视下卦有离明返照之象五又柔顺得中谦虚待下故能来章岂惟有誉其福庆将及于天下○钱启新曰五日中之位五为假之于上尚四之动以为动尚二之明以为明明动合而章皆五中天之章○华霞峯曰五天位天之明原以日之明为明离日丽天则障蔽悉除而光天有庆矣
　　按此爻柔顺居中与二同徳爻辞故自言其象之吉不复泥于见斗之辞而以为暗君也
　　上六丰其屋蔀其家闚其户閴其无人三嵗不觌凶象传丰其屋天际翔也闚其户閴其无人自藏也石守道曰子云云炎炎者灭隆隆者絶观雷观火为盈为实天収其声地藏其热髙明之家鬼瞰其室正合此义○程传以隂柔之质居丰极动终其满假躁动甚矣丰其屋处太髙也蔀其家居不明也髙亢昏暗自絶于人人谁与之○张子丰屋蔀家自蔽之甚穷大而失居者也处上之极不交于下而居动之末天际翔也○朱汉上曰震巽为草周匝掩蔽蔀其家也自处髙大如飞鸟务上翔于天际上动成离离为飞鸟在外卦之际天际也九三正应自下往闚之三离目为见坤户阖而不应閴寂乎其无人三自四歴三爻三嵗不觌也○张紫岩曰丰其屋以聚敛裒积为事自盈也蔀其家家道不明也閴其无人天下离心也○王童溪曰以六居上愚自用也在上曰屋丰其屋翔于天际在下曰家蔀其家掩蔽其内谓之自藏非人之逺已乃已之逺人此九三所以甘心于折肱也○项平甫曰外极其大而内极其暗○熊梅边曰此日中则昃盛极必衰理势所然○胡云峯曰卦辞曰宜日中二下卦之中日中之象五上卦之中日中之位初与四未及乎中三与上已过乎中上又处丰之极○胡双湖曰上有震巽木屋象初至四互家人家象震初画户象无人本爻隂虗也○髙忠宪曰柔暗自髙上翔而不下应故失三之明而取凶○吴氏桂森曰丰大也人生名誉要大事业要大家计要大不知尽是蔽明之物所以都做了丰蔀丰沛丰屋遮天黑地若得本心之明一出头便大明中天一切障蔽立时消化如何累得明象传自藏也自有而自蔽之也
　　总论
