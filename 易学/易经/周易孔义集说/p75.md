<!-- { "loadSidebar": true } -->
　　干令升曰言是故又总结上文也○崔氏憬曰上明取象以制器之义故以此重释于象言易者象于万物象者形像之象也○蔡氏攸曰象与卦并生以寓天下之颐其变不一而象亦为之滋矣上古尚此以制器中古观此以系辞而后之言易者乃曰得意忘象得象忘言一切指为鱼兔筌蹄殆非圣人作易前民用之意也○吴草庐曰此章第一节总叙以起下文自包羲至书契言制作之事而以是故总结之谓易卦皆器物之象
　　彖者材也爻也者效天下之动者也是故吉凶生而悔吝着也
　　韩康伯曰材才徳也彖言成卦之材以统卦义也朱子易之有象其取之有所从其推之有所用非苟为寓言也○项平甫曰象即卦也卦着全卦之象彖言上下两卦之材爻贡六爻之动三者具而吉凶悔吝明矣此章首言包羲观物制易中言数圣人观易制物皆尚象之事此乃言尚辞尚变尚占之事而易之四道备矣○朱汉上曰卦有刚柔材也有是时有是象必有是材以济之材与时防足以成务矣然天下之动其物难知有同是一时同处一事所当之位不同则趋舎进退殊途矣故爻效天下之动卦同爻异趋时之变不得而同○吴草庐曰又以是故结上文二句谓彖爻如此故生出吉凶使人趋避着明悔吝使人警悟
　　按吉凶悔吝当平讲
　　右第二章
　　按此章句从项氏吴氏
　　阳卦多隂隂卦多阳其故何也阳卦奇隂卦耦
　　韩康伯曰夫少者多之所宗一者众之所归阳卦二隂故奇为之君隂卦二阳故耦为之主
　　其徳行何也阳一君而二民君子之道也隂二君而一民小人之道也
　　郭白云曰隂阳二卦皆以阳为君一君而二民其道顺故为君子二君而一民其道逆则为小人○朱汉上曰阳卦一君而徧体二民二民共事一君一也故为君子之道隂卦一民共事二君二君共争一民二也故为小人之道○吴敬斋曰阳卦固主阳也隂卦亦主阳可见阳有常尊也
　　按此二节见圣人玩易之法是活法不是死法阳卦奇为主隂卦耦为主六子之定例亦重卦之常例然阳终是君隂终是民卦之徳行又有君子小人之道矣
　　右第三章
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也
　　韩康伯曰天下之动必归于一思以求朋未能一也一以感物不思而至涂虽殊其归则同虑虽百其致不二苟识其要不在博求一以贯之不虑而尽矣○精义由于入神以致其用利用由于安身以崇其徳○孔仲达曰此明不能无心感物使物来应乃憧憧然役用思虑也不须思虑任运往来自然明生自然岁成往来相感屈信相须尺蠖之虫先行必屈言信必须屈也龙蛇初蛰是静也以存身者言静以求动也圣人用精微之义入于神化寂然不动乃能致其所用先静后动是动因静而来也欲利己之用先须安静其身可以増崇其徳此亦先静后动动亦由静而来也精义入神以致用利用安身以崇徳此二者皆人理之极过此二者以往则微妙不可知穷极微妙之神晓知变化之道乃是圣人徳之盛极也○程传夫子因咸极论感通之道夫以思虑之私心感物所感狭矣物有万殊事有万变统之以一则无能违者故贞其意则穷天下无不感通焉屈则有信信则有屈所谓感应也有感必有应凡有动皆为感感则必有应所应复为感感复有应所以不已也○张子屈信相感而利生感以诚也精伪相感而利害生杂之伪也何思何虑行其所无事而已下文皆是一意天下无穷动静情伪止一屈信而已在我先行其所无事则是意必固我已絶百虑而一致先得此一致之理则何用百虑虑虽百卒归乎理而已精义入神事豫吾内求利吾外也利用安身素豫吾外致养吾内穷神知化乃徳盛自致非思虑之能强故崇徳而外君子未或致知也○气有隂阳推行有渐为化合一不测为神其在人也知义用利则神化之事备矣徳盛者穷神则知不足道知化则义不足云○穷神是穷尽其神也入神是仅能入于神也言入如自外而入义固有浅深○本义此引咸九四爻辞而言往来屈信皆感应自然之常理加憧憧焉则入于私矣因言屈信往来之理而又推以言学亦有自然之机也○语类天下何思何虑一句便打破思字日月寒暑之往来尺蠖龙蛇之屈信皆是自然底道理为学亦只是如此精义入神用力于内乃所以致用乎外利用安身求利于外乃所以崇徳于内虽至于穷神知化亦只是徳盛仁熟所致何思何虑之有○义者宜而已精者犹曰察之云尔察之之至而入于神有不可容言之妙所以用无不利也精义入神如何不思那致用底却不必思致用是事功是效验○郭白云曰孔子于此虽论何思何虑而极天下往来之理而论之则知爻辞往来二字非徒然也是所谓玩辞也○杨诚斋曰精于庖者其刀入神精于射者其矢入神苟入神矣其致用于庖与射也何有而况精于义理而入神者乎○项平甫曰精义以利其用利用以崇其徳未可以言无思无虑也至于过此以往而入于穷神知化之乡安于盛徳仁熟之境乃可以何思何虑此夫子从心之时孟子圣神之境也○蔡虚斋曰圣人心胷大如咸九四只说人心感应之公私夫子一触便上彻日月寒暑下彻尺蠖龙蛇而致于穷神知化一触无遗者是也○吴氏一源曰人皆知信之利而不知屈之所以利也故以尺蠖龙蛇明之専言屈之利以示人正欲人养静以一动无感以待感也
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　朱子石是挨动不得之物自是不应去动他若是只管去用力徒自困耳○柴与之曰此言困之小人不知义以危身○邱行可曰石非可困之物而困焉则用力于不当用之地名乌得而不辱
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　韩康伯曰括结也君子待时而动则无结阂之患○朱子公用射隼孔子自是发出言外之意
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　孔仲达曰此节明小人之道不能恒善若因惩诫而得福也故引噬嗑初九以证之
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶
　　孔仲达曰此明恶人为恶之极以致凶引噬嗑上九爻辞以证之
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑朱子常有危亡与乱之虑则可以安其位保其存有其治○吴草庐曰自处于危者乃自安其位之道也按此即否九五爻辞以明君子保安图治之道
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　张紫岩曰居台鼎之位徳知力三者一有所阙则弗能胜其事而况俱不足者乎鼎九四以阳承隂位不中正而又下应于隂徳薄也位离明下知小也互兑兑毁力小也○钱融堂曰为君不明于所择为臣不审于自择以至亡身危主误国乱天下皆由不胜任之故可不戒哉
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　孔仲达曰动谓心动事动初动之时其理未着已着之后则心事显露若未动之先又寂然顿无几是离无入有在有无之际故云动之微直云吉不云凶者凡豫前知几皆向吉而背凶违凶而就吉无复有凶故特云吉诸本或有凶字者其定本则无不俟终日言赴几之速也豫之六二既耿介如石不动才见几微即知祸福何用终竟其日当时则断可识矣凡物之体从柔以至刚凡事之理从微以至彰知几之人既知其始又知其末是合于神道故为万夫所瞻望也○张子几者象见而未形者形则不待神而后知也吉之先见云者顺性命则所先见皆吉也○朱子几是欲动未动之间便有善恶所以圣贤说慎独是就几微处理防○朱汉上曰吉之先见譬如阳生而井温雨降而云出众人不识而君子见之○项平甫曰谄者本以求福而祸常基于谄渎者本以交驩而怨常起于渎易言知几而孔子以不谄不渎明之此真所谓知几者矣欲进此道唯存察之熟疆界素明者能之此所以必归之于介如石者欤○胡双湖曰豫六二爻唯曰介于石不终日贞吉而夫子发明几学以教人盖介有几义祁寛谓至纎至细处者深为得之上交谓五下谓初惟当豫时不谄不渎不沈溺于豫此其所以为知几也
　　子曰颜氏之子其殆庶几乎有不善未尝不知知之未尝复行也易曰不逺复无祗悔元吉
　　苏子瞻曰知之而复行者非真知也世所以不食乌喙者徒以知之审耳使知不善如知乌喙则世皆颜子矣所以不及圣人者犹待知尔○程子颜子所谓不善者只是微有差失才差失便知便更不萌作颜子与圣人只此分别○朱子庶几近意言近道也○项平甫曰殆者将也庶几者近辞也
　　天地网緼万物化醇男女构精万物化生易曰三人行则损一人一人行则得其友言致一也
　　本义网緼交密之状醇谓厚而凝也言气化者也化生形化者也○语录致一専一也若不専一则各自相离矣天地男女都是两个方得专一三人行减了一个则是两个一人行得其友成两个便専一○项平甫曰天地之交合万物而同生故曰化醇万物之交各成其类故曰化生○吴草庐曰以一合一则其情専以一合二则其情分
　　按文言传大抵夫子于本爻正意之外触类旁通发明言外之意即此爻辞三人损一明损之主爻也一人得友明损之所以有孚也故象传以三则疑也释之言非损一非得友则不孚也此爻辞之正意夫子玩辞见损有少男少女之象又看出致一之道此本爻言外之意
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　韩康伯曰虚已存诚则众之所不逆也躁以有求则物之所不欲也○项平甫曰危以动则民不与党与之与无交而求则民不与取与之与○以易对惧直者其语易曲者其语惧干之所以易者以其直也○吴草庐曰安其身谓循理则身康安动谓变动其民也易其心谓平志则心和易语谓告语其民也定前定交下交谓先施于民以固结之求犹责也责其爱戴归向也
　　右十一节
　　按此皆爻象文言错简说详上系传
　　子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之徳其称名也杂而不越于稽其类其衰世之意邪
