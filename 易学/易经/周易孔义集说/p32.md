<!-- { "loadSidebar": true } -->
　　虞仲翔曰在艮宜静不往则无灾也○孔仲达曰小人长于内应出外以避之而最在卦内是遯之为后危厉既至当危行言逊勿用更有所往○陆君阳曰隂气已至于二而初在其后故曰遯尾避难当在前而在后故厉○苏子瞻曰遯者皆外向故初六为尾○程传遯者往遯也在前者先进故初乃为尾初以柔处微既已后矣不可往也微者易于晦藏占人处微下隠乱世而不去者多矣○冯厚斋曰爻有横象竪象以人言则其象竪上首而下足以物言则其象衡前首而后尾○吕东莱曰君子见几而作若羣贤既遯之后方欲去则不可去矣如蔡邕未能逺遯卒为董卓所用竟不能免○杨诚斋曰卦以二隂为小人爻则均退避之君子盖皆遯爻则发遯义也○王秋山曰初柔而不能决止而不能行故遯而在后然位居卑下不往即遯也
　　六二执之用黄牛之革莫之胜説【説音脱】　传执用黄牛固志也
　　虞仲翔曰艮为手称执坤为黄牛艮为皮説解也○程传二以中正顺应于五五亦以中正亲合于二其交自固黄中色牛顺物革坚固之物二五以中正顺道相与其固如执系之以牛革也○吕东莱曰人情当屯难遯逃之际最易相亲以六二之才与九五应其附丽固结如黄牛之革正以遯之时其情易亲卫之北风曰惠而好我携手同归序言卫国并为威虐相携持而去焉亦遯之时矣
　　按此爻正彖传所谓刚当位而应者也执之之字自指五言卦之所为能遯而亨者在此故固志正志两志相应外无内应心志不契欲遯得乎卦主遯义不应以爻不言遯而遂为不可遯之説并谓挽留君子之遯也各卦爻义非必皆以应言然隂长之时独能应阳圣人必标而出之如否之六二为包承吉剥之六四为无咎也况此爻为彖传所举自当从应而言二五之交既固故五得从容而遯五遯则二亦从之而遯内外相应遯之所以亨欤以执用黄牛第为二之必遯者亦偏也本卦无君象二亦非臣象谓君臣相得者非
　　九三系遯有疾厉畜臣妾吉　传系遯之厉有疾惫也畜臣妾吉不可大事也
　　王子邕曰三下系于二曰系遯系执而获危惧故有疾惫比于六二畜臣妾之象○孔仲达曰无应于上系意在二处遯之时而有所系故曰系遯既系于隂即是有疾惫而致危厉也○赵复斋曰系隂不去于遯则危留以止隂乃有济也○郭兼山曰剥以宫人宠言君位也遯畜臣妾吉言臣位也○王童溪曰九三艮主止于内体而为二隂之主故当遯不遯情有所溺故其疾至于惫乱世君子不知逺害贪位慕禄日与小人为偶者也○冯厚斋曰干三阳所以得遯而避二隂之长者以有九三以止之也今九三为二隂所系将为隂气所薄而元气危矣能如人主之畜臣妾柔而服之使二隂止于内而不往乃吉道也作易者以隂阳消长之会寄之九三忧之治之为君子虑者周○徐进斋曰系者我为彼所系隂为主畜者彼为我所畜阳为主○王秋山曰凡阳为隂所累者曰疾○何子曰巽为绳系象初艮男之下画为臣二互巽之下画为妾又艮为阍寺亦臣妾象又畜为止畜臣妾使不伤阳艮止象
　　按九三变即成否此一爻所关匪细隂阳相比者其常也此爻系隂而即有疾甚至于惫者圣人以向衰之阳而溺于方盛之隂故设此象以危之也若以艮止之力为维持节制之方使不至为否功转不小故以吉归之不可为大事者以其时之仅可小利贞也正言畜之苦心九三居艮终互干之始故视二隂为臣妾
　　九四好遯君子吉小人否　传君子好遯小人否也张子有应于隂不恶而严故曰好遯小人暗于事几不忿疾成仇则私溺为虑矣○项平甫曰好遯嘉遯只是一意四与初皆不正故其应谓之好言以情合也五与二皆中正故其应谓之嘉言以礼合也否如字言小人则不然也○徐进斋曰好犹情好契好○吕东莱曰此君子小人之分以四刚柔相半也九之刚胜便为君子四之柔胜便入小人故兼言之○观彖好者不恶之义也四居外卦而下与初应有善其遯之象此小人如孟子所谓小丈夫者壮之用壮者亦然
　　按好遯当主张子说好与嘉皆遯之妙用方与彖辞刚当位而应与时行之义合
　　九五嘉遯贞吉　传嘉遯贞吉以正志也
　　程传遯非人君之事故不主君位言　志正则动必由正所以为嘉○张子五居正处中能正其志故获正吉○本义阳刚中正下应六二亦柔顺而中正遯之嘉美者也○语録是刚当位而应处是去得恰好时节○李隆山曰亨者嘉之会嘉者隂阳之合而亨故婚姻谓嘉礼○沈守约曰嘉遯遯其迹也刚当其位逺小人也应二之隂浑其迹也当位而应是以能与时行不恶而严也○龚泉峯曰嘉遯贞吉即彖传所谓遯而亨也○观彖伊尹复政告归功成身退可谓美矣不以宠利居成功其志然也
　　上九肥遯无不利　传肥遯无不利无所疑也王辅嗣曰最处外极无应于内超然絶志心无疑顾忧患不能累矰缴不能及○郭白云曰肥者道之充实也以是道而处遯世进退有余裕矣夫何疑○朱汉上曰动成兑説见于外肥也○吕东莱曰遯而未与物忘迟疑不决二者交战安能心广体胖故惟无所疑然后能肥遯○赵汴水曰三系于隂四五应隂皆不能不自疑者至上则疑虑尽亡○项平甫曰坤六二无不利文言曰则不疑其所行也遯上九无不利曰无所疑也小畜上九征凶象曰有所疑也然则疑者行之祸也○遯下三爻艮主止为不往为固志为系遯上三爻干主行故为好遯为嘉遯为肥遯往下位而不往者栁下惠在内而能固其志者季札子臧当遯而犹系者大夫种乘相好之时而遯者范蠡已为嘉耦而犹遯者子房在事物之外肥而无忧者四皓两生也○沈守约曰变为兑刚决而説非不得已而去也干体健大兑体説泽肥象○吴草庐曰遯宜在人先上九遯之最先超然无累○胡云峯曰遯而亨其惟干之三爻乎干为天与山絶逺故能得意于遯上居卦外尤寛裕自得肥者疾惫之反按有海濶从鱼跃天空任鸟飞之意
　　【干下震上】　　中爻干兑　约象兑
　　大壮利贞　彖传大壮大者壮也刚以动故壮大壮利贞大者正也正大而天地之情可见矣
　　苏子瞻曰以大者为正天地之至情也○程传阳长以盛是大者壮也以干之至刚而动故为大壮为大者壮与壮之大也大壮之道利于贞正不得其正强猛之为耳非君子之道○本义二月之卦也阳壮则占者吉亨不假言但利在正固而已○郭白云曰徳之大者无逾于天必得天之刚徳而动而后谓之大壮大者天也正则天之徳也孟子王请无好小勇王请大之惟孟子明大小之义圣人以羊譬壮深见小人之情矣○张紫岩曰天地不壮无以成动出之功君子不壮无以立朝廷之治元气不壮无以保一身之安阳胜隂君子胜小人正气胜邪气皆大者壮也惟不贞则必暴必折必拂常逆理而违厥中大壮所以贵于正○项平甫曰刚则不为物欲所挠故其动也壮使以血气而动安得壮大者正也明大壮即是大正以正者为大而正有以事理得中为正者有以隂阳当位为正者刚以柔济柔以刚济此事理之正也大壮之所谓利贞者利守事理之正不以爻位言故二四五不当位而皆利初三上当位而皆不利○兰惠卿曰复一阳在内而甚微故曰心心者在内而难见故曰其见乎大壮四阳壮盛已形于外故曰情情则显于外而易见故曰可见矣○易山斋曰大壮以阳盛为戒刚过而暴则其正乃所以不正也○熊梅边曰四阳盛长前临二隂犹有利贞之戒盖不以隂之寖微而有忽也○齐节初曰大者壮以气言大者正以理言○易外雷在复为元在无妄为亨故在大壮为利贞贞所以成其大也无妄时恐其有匪正之眚大壮时亦恐其有非礼之履盖震性决躁其究为健大壮之彖不言吉凶独以利贞为言忧之之深也雷在天上为男壮风在天下为女壮男壮则有乘干之势蔡墨以雷乘干为臣强之象不贞之咎也
　　初九壮于趾征凶有孚　传壮于趾其孚穷也虞仲翔曰应在干终故其孚穷○孔仲达曰初在体下趾象在下而用壮陵犯于物凶其信矣○程传阳刚健体而处下壮于进者也夫以刚处壮居上犹不可行况在下乎凶可必也○吕东莱曰处卑下居贫贱而恃其强壮躁于求进不能自制其壮反为壮之所使此弱也非壮也○冯厚斋曰人行趾先动古人于始事必踌躇进退始事而用壮何为不凶○王秋山曰卦虽以刚壮为义然爻义皆贵于用柔○熊梅边曰与夬初九同盖无正应故也
　　按有孚自王辅嗣以来诸儒皆作信其必然解于易中言有孚之例未合虞仲翔以为应在干终即朱汉上孚四之説也赵复斋以为信于羣阳何子以为孚二于易辞有孚之例合矣然似因孚而致凶经于征凶之下系以有孚终不若旧注于文义为顺姑从之周公系辞或别有解存疑可也
　　九二贞吉　传九二贞吉以中也
　　王辅嗣曰居得中位以阳居隂履谦不亢是以贞吉○程传以阳刚当大壮之时居柔而处中是刚柔得中不过于壮处得中道无不正也○杨山曰大者之正唯九二尽之○郭白云曰卦辞言利贞得其贞者九二也以刚居中是能固守大壮之道也○易山斋曰大壮贵以阳居隂虑其过壮也故二与四皆言贞吉九四非中故以悔亡戒之○王秋山曰以者用也言以九居二不用其刚而用其中也
　　九三小人用壮君子用防贞厉羝羊触藩羸其角　传小人用壮君子罔也
　　程传以阳居阳而处壮又当干体之终壮之极也小人尚力用其壮勇君子志刚则为用罔罔无也犹蔑也蔑视于事无所忌惮也君子小人以地言刚太过无和顺之徳多伤莫与贞固守此则危道也羊壮于首羝为喜触故取为人尚刚壮所当必用必至摧困○本义视有如无君子之过于勇也○蔡进斋曰用壮无礼之勇用罔不虑之决三四五爻有兑兑为羊藩四也羸拘累纒绕也○朱汉上曰震为萑苇为竹木在外为藩○王童溪曰九四居前在二卦之间而为二体之限藩也○项平甫曰大壮之时以过刚为戒位愈正则愈危矣刚而又刚其刚不能自制必至触藩而羸角○赵汴水曰三为下卦之上有角○高忠宪曰用罔之君子无以异于用壮之小人贞厉同触藩羸角同人品异而偾事一也
　　按用罔句或作不用其壮为解细玩爻辞用防之下接贞厉又以羝羊二句并承之故传即以君子罔释小人用壮明其同病也干阳为君子兑隂为小人卦四阳二隂为大兑故多取羊
　　九四贞吉悔亡藩决不羸壮于大舆之輹　传藩决不羸尚往也
