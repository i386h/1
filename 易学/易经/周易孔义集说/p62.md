<!-- { "loadSidebar": true } -->
　　孔仲达曰未济者未能济渡之名六五以柔居中下应九二纳刚自辅故于未济之时终得亨通○本义未济事未成之时水火不交不相为用卦之六爻皆失其位故为未济汔几也防济而濡尾犹未济也何所利哉　语録未济取狐为象上象首下象尾　未济未出中不是説九二一爻是合一卦之体皆未出乎坎险所以为未济不续终是首济而尾濡不能济不相接续故曰不续终也狐尾大濡则不能济○郭白云曰既济曰亨未济亦曰亨者既济之亨已然之亨未济之亨将然之亨未济之濡其尾以小狐防济而濡尾也○沈守约曰离隂卦五隂爻力不足是以不续终○李隆山曰坎为穴为隐伏物之穴居隐伏徃来水间者狐也○项平甫曰既济未济皆以柔为主既济自六二而达于上六则济之事已终故为既济未济自初六而至于六五几于济矣而未能出中以至于上则其事犹未终也故为未济故曰未济亨柔得中也小狐汔济未出中也濡其尾无攸利不续终也其曰虽不当位虽六爻皆不当位义但取五而已濡其尾即是不能全济之象无攸利之后复言刚柔应者覆解上文亨字也虽无攸利用其柔中以与刚应自有致亨之理○呉草庐曰三四五互坎为狐刚大柔小以六五隂柔故曰小狐汔几也几及于上也井卦之水在九五井口之中未出上六井口之外则曰汔至未济之狐在六五坎水之中未登上九水外之岸故曰汔济盖六五狐之前体若至上九则为出水登岸矣尾在前水之内后水之问故濡○俞石涧曰济之名由坎而得既济坎在上而难在五亨之者二故既济之亨主二未济坎在下而难在二亨之者五故未济之亨主五狐之渡水其尾必掲用力尽在尾今小狐汔济而濡尾弱而不能用力又安能济○何子曰当五之位已渉二坎故曰汔济然未克济者以上九障其前也中即柔得中之中既未出中则始虽连续以渉而未能与前相继续而成其终矣然刚柔皆应隂得阳以为助未济者终于必济故亨○郭鹏海曰既未济均以柔得中则敬慎胜也既济之乱以终止未济之无攸利以不续终则克终难也既曰柔得中而又有不续终之戒可见济事无可轻忽之时既曰不当位又着刚柔之应可见得人无不可济之事
　　按狐或以为九二非也朱子以全卦未出险为未济者得之彖主一卦之象故狐在五得中而未出中语自一串而反覆言之初爻之濡其尾则自主本爻言之不必与彖同也或以初九爻象遂谓彖之小狐主初而言则与彖传未出中句不合亦不可从小狐之汔济未济以隂柔力弱以致濡尾程传以为勇于济者似无其象
　　初六濡其尾吝　象传濡其尾亦不知极也
　　王辅嗣曰处未济之初最居险下不可以济者也而欲之其应进则溺身未济之始始于既济之上六也濡其首犹不反至于濡尾然以隂居下困则能反故不曰凶○程传以隂柔处险而应四处险则不安应四则志行于上然已极隂柔四非中正不能援之濡尾则不能济不度其力而进终不能济为可羞吝○朱汉上曰卦后为尾坎水濡之○徐进斋曰既济初濡其尾无咎者才刚离体离明则知缓急之宜而不急济虽濡尾亦终济未济初濡其尾吝者才柔坎体坎陷则冒险以进而急于求济至濡尾而不能济○李氏光曰志欲有为而才不足虽履危涉难奋不顾身为可吝○雷西仲曰知始之欲济而不知终之不能续故曰亦不知极也极者终穷之谓
　　九二曳其轮贞吉　象传九二贞吉中以行正也干令升曰坎为轮离为牛牛曳轮上以承五命○孔仲达曰居未济时处险难内体刚中之质以应于五五体隂柔委任于二令其济难者也经纶屯蹇任重忧深曳其轮者言其劳也靖难在正然后得吉位虽不正以其居中故能行正○代仲顔曰负荷重任若车重行迟施曳其轮用正治难而得其吉○吕蓝田曰刚中而应志在出险虽曳轮于险中犹行之不止○郭白云曰曳其轮将以有行也六五柔中必得九二刚中之臣相与为应乃可有济曳轮用力甚艰而后有济也○熊与可曰坎轮离牛既济坎在外初与四应故离自内曳之欲其止未济坎在内五与二应故离自外曳之欲其出于险○王秋山曰曳其轮竭力为上以求济也阳刚居大臣之位受六五孚信之知乘其中正之车牵曳其轮而进虽未济保其必济按未济之亨在刚柔之应而尤主于二之刚中为应求济之时任济之责岂容止而不进况坎险非可安之所不进何待孔子谓其行正非谓其守正也传义之説窃所未安九二刚中居柔非重刚躁进之比拯主之难何嫌于进其与既济初爻辞同而义异熊説精矣盖既济初九之轮在前未济九二则适当轮位也
　　六三未济征凶利渉大川　象传未济征凶位不当也本义隂柔不中正居未济之时以征则凶然以柔乘刚将出乎坎有利渉之象或疑利上当有不字○刘夀翁曰六三居险之极未能出险而隂柔失位才不足以济又求进焉凶可知矣乌能渉大难乎既曰征凶又曰利渉文义相背本义疑利字上有不字为得之○赵汴水曰居未济之终过此则近于济矣故特表以卦名○胡双湖曰自三至五又互坎大川象○胡云峯曰未济之时唯刚乃克有济六三隂柔不中正故明言未济征凶○龙麟洲曰渉大川坎象三居水火之交故征进则凶下坎虽终撰坎继之故又不利渉
　　按此爻从朱子后説为直截观孔传祗释征凶可见
　　九四贞吉悔亡震用伐鬼方三年有赏于大国　象传贞吉悔亡志行也
　　程传九四阳刚居大臣之位上有虚中明顺之主又已出于险未济已过中有可济之道九而居四故戒以贞固则吉而悔亡震动之极也力勤而逺伐三年然后成功济天下之道当贞固如是○吕蓝田曰离体有文明之徳利伐幽闇故皆曰伐鬼方斯爻刚徳不盛故必贞吉悔亡然后可以行其志不曰克之而曰有赏既济九三强刚之质尚力以取胜斯爻不纯以武不战而服也○本义以不贞之资欲勉而贞非极其阳刚用力之久不能○郑亨仲曰四动成震故以威震为义○沈守约曰既济之惫明衰也未济之赏明进也○冯厚斋曰鬼方初六也有赏六五大君也大国本爻之位阳为大位为国○项平甫曰未济之时所喜在刚九四所居者柔比九三为有悔必贞以胜之然后能任其事而无悔曰贞吉又加震字亦勉之之辞曰志行言其志必行而不屈然后得吉而无悔○张紫岩曰三年克之而后行赏缓而图之欲全其生也周公东征用此矣离南方万物亨嘉之时为赏歴坎三爻以应初为三年○郑东谷曰既济初吉终乱未济初乱终吉以卦体言既济则出明而之险未济则出险而之明以卦义言济于始必乱于终乱于始必济于终天道物理然也作易者于既济之三以伐鬼方为戒于未济之四以伐鬼方为功既济欲其安于济三妄动以求功必入于险故戒未济欲其济难四动而求功能出于险故美之○陈隆山曰既济之三未济之四二爻正当济难之地故象讨伐但既济言髙宗未济则受命出征者耳○雷西仲曰先言贞吉悔亡后言伐鬼方者先自治而后治人也○李蒙斋曰既济之世利用静未济之世利用动○胡云峯曰九四以刚居柔故曰震用震惧也临事而惧未济者必济○梁孟敬曰既济之时其兵贪兵也故三年则惫未济之时其兵义兵也故三年则有赏按既济坎险在外九三之伐为徼功于外故为戒未济坎险在内九四之伐为靖难于内故有赏四变中爻为震故曰震用
　　六五贞吉无悔君子之光有孚吉　象传君子之光其晖吉也
　　本义以六居五亦非正也然文明之主居中应刚虚心以求下之助故得贞而吉且无悔又有光辉之盛信实而不妄吉而又吉也　晖者光之散也○郭白云曰有孚虚中也故能尊贤而容众上言贞吉始之吉也下言有孚吉终之吉也此所谓能续终者也文王徽柔懿恭所谓柔中也光于四方显于西土君子之光也○王童溪曰六五体柔居中谦光下逮而人信之近而九四逺而九二所以济者有其人而享成功者在乎我离明之徳不显而自光由中之孚不言而自信○张紫岩曰未济隂阳失位君用柔臣用刚圣人于九二九四六五爻辞皆曰贞吉谓不贞则失君臣之常不可与有济也二以曳其轮为贞四以伐鬼方为贞五虚心以孚于二刚为贞○呉草庐曰离日在天下照地上光被于九二光及九二而晖在六五也○郝京山曰有孚二五交映而吉也大明居中二五相得坎承离明离资坎润晖映发越清通而不可揜○沈克斋曰五唯以隂虚而有丽阳之光则亦有三阳之孚孚在内则光有本光愈盛则孚愈充昭著之文明莫非盛徳之发越始以五之孚孚于三阳终以三阳之光尽合为五之光故吉而又吉○易外未济之五日中天之时周礼十煇注谓日旁之光气也晖古文作□中防象日之精外象日之光迸四射太阳盛实所致　观彖由未济而济则光辉倍盛雷雨之后而见青天其辉光必倍于常时凡人之出于磨厉与国家之兴于忧危理皆如此
　　上九有孚于饮酒无咎濡其首有孚失是　象传饮酒濡首亦不知节也
　　朱汉上曰上孚于三坎为酒○项平甫曰既济之终有乱之理故上六以濡首为时事之危未济之终有济之理故上九以濡首为人事之失济以孚为美然所以用此孚者不可忽也六三以坎从离饮酒象上九自离入坎首反向下而入于酒濡首象我饮彼则彼可以出险而成既济之功彼濡我则并我而入于险矣天下将济岂可有失失则败矣○王童溪曰易三百八十四爻而成书其半隂也半阳也然易为君子谋故以干之初九始马而未济之上九终焉贵阳道也于干初则戒以勿用于未济上九则戒以濡首始终为君子谋也○赵复斋曰出险故孚于饮酒不节故失也○邱行可曰内三爻坎险也皆未济之事外三爻离明也则未济为既济矣○李蒙斋曰未济之终甫及既济而复以濡首戒之惧以终始其要无咎此之谓易之道○呉草庐曰失是者失其是也○胡云峯曰既济三阳皆得位未济皆失位然既济之五反不若未济之上者以时而言未济不若既济之初既济不若未济之终○王秋山曰未济终则变而济消息之理然也况四有受赏之功至五吉而又吉是变未济为既济矣上九风涛既息舟楫达岸之时又以刚明处之宜乎上下有孚信其已济欢然交欣以乐其乐也然过于乐而濡首则先信其已济者皆非所信也失是者非也夫子曰亦者谓亦如既济之上六溺宴安而不知节也易象传亦字多若此○华霞峯曰不知节道理至当处有天然之节合乎节则是过此便不是初知极上知节总成其是
　　按易象皆寓象也一坎耳变水而为酒是化险为夷易危为安之象上孚于三三坎体故曰孚于饮酒也认定饮酒宴乐者泥矣然酒即水也可以溺人故又曰饮酒濡首只是溺于安乐意非沈湎也总论
　　李西溪曰上篇首乾坤终坎离下篇首咸恒终既未济亦坎离也上篇首天地隂阳之正也故以水火之正终焉下篇首夫妇隂阳之交也故以水火之交终焉○呉敬斋曰易之为义不易也交易也变易也乾坤之纯不易者也既济未济交易变易者也以是始终易之大义

　　周易孔义集説卷十六
<经部,易类,周易孔义集说>
　　钦定四库全书
　　周易孔义集説卷十七
　　光禄寺卿沈起元撰
　　大象传
