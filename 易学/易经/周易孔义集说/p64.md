<!-- { "loadSidebar": true } -->
　　司马温公曰火在天上明之至也至明则善恶无所舛庆赏刑威得其当然后能保有四方以顺天休命○本义所有既大无以治之则衅孽萌于其间矣天命有善无恶故遏恶扬善所以顺天反之于身亦若是而已○赵复斋曰明能辨善恶健能遏而扬之○杨诚斋曰天讨有罪吾遏之以天天命有徳吾扬之以天吾何与焉故曰顺天休命同人离在下而权不敢专故止于类而辨大有离在上而权由已出故极于遏而扬
　　地中有山谦君子以裒多益寡称物平施
　　石守道曰山髙则损之地卑则益之是损山之髙益地之卑也夫损髙而益卑损多而益寡乃称物平施○苏子瞻曰谦之为名生于过也物过然后知有谦使物不过则谦者乃其中耳过与中相形而谦之名生焉圣人即世之所名而名之其实则反中而已地过乎卑山过乎髙君子多者取之谦也寡者益之亦谦也○本义以卑蕴髙谦之象裒多益寡所以称物之宜而平其施亦谦之意　语録人多见得在己者髙在人者卑谦则抑己之髙而卑以下人便是平也○朱汉上曰裒荀郑诸儒读作捊取也字书作掊山在地中则髙者降而下卑者升而上髙卑适平上三隂多也下二隂寡也艮为手掊也故君子取有余益不足以贵下人则贵贱平以财分人则贫富平以徳分人则贤不肖平然平非漫无尊卑上下差等也称物而施适平而止平者施之则也坎为水天下之平施者无若水也○郭兼山曰裒多益寡徳之盛称物平施礼之恭○冯厚斋曰凡大象皆别立一意裒多益寡称物平施非君子谦徳之象乃君子治一世使谦之象也○杨山曰何谓称物逺近亲疎各当其分所谓称也何谓平施所以施之其心一焉所谓平也○胡双湖曰地虽卑而多山虽髙而寡今地中有山有裒多益寡象乃称物平施也一阳在中有衡平之象五隂有物与施之象○易外山之末在地上而本在地中地中有山山之本也山藏其本而见其末此山之谦也水伏流于地中不见其形水之谦也谦兼隂阳二土二土之徳故曰谦其徳博厚而皆平故曰以平施
　　雷出地奋豫先王以作乐崇徳殷荐之上帝以配祖考郑康成曰奋动也雷动于地上万物乃豫也人至乐则手欲鼔之足欲舞之王者功成作乐以文得之者作籥舞以武得之者作万舞各充其徳而为制祀天帝以配祖考使考与天同其飨也○荀慈明曰乐者圣人因人之豫而节之所以养其正而闲其邪其和可以感鬼神而况于人乎○司马温公曰雷出地春分候也春分之时雷迅出地以动万物万物莫不奋迅悦豫而从之豫喜意也作乐所以餙喜也荐之上帝以配祖考用乐之盛者○程传阳始闭郁及奋发则通畅和豫故为豫○本义雷出地奋和之至也先王作乐既象其声又取其义殷盛也○郭兼山曰雷出地盖帝出乎震之时夏之二月帝者生物之宗祖考者人之始○郭白云曰禘有乐而尝无乐先王作乐之道因雷之収发盖春秋者天地之阖辟也一辟而雷奋于是乎乐作故能通隂阳之气一阖而雷収于是乎不作乐以顺隂阳之理此所以禘有乐而尝无乐合于豫之作乐崇徳也○郭亨仲曰四至初有宗庙之象○易外雷起黄钟为声音之元当在地中中和之气始复当在地上中和之气大行此天地之至乐也先王奉之以作乐崇其中和之徳以荐上帝亦以天地之中和还之于天地而已乐以人声为本而人声以天声为本雷者天之声中声也纯刚无欲乃元音也豫卦震乐之始作互坎乐之中中和之徳充实于中也互艮乐之成下坤雷反于地归其本根也雷以气为道然气不可象故象其声声在则气在以声宣其气人气宣而上帝之气宣矣宣上帝之气以宣天下人之气何徳之崇如之
　　泽中有雷随君子以向晦入宴息
　　翟子元曰雷春夏用事今在泽中秋冬时也○吕蓝田曰雷入于泽退藏不用如日之向晦羣动皆息君子不得不随○本义雷藏泽中与时休息○项平甫曰震朝气也兑暮气也春入于秋嵗之暮也卯入于酉日之暮也木入金乡则絶雷入泽中则蛰人入晦时则息皆随时之明义○张紫岩曰潜神至静之地而后能尽动説之道君子存身于静其动也仁天下説随大功以着○冯厚斋曰雷发于震之春収声于兑之秋由震而兑雷藏泽中与时休息日出于东方之震而入于西方之兑由震而兑自明向晦天地之随为昼夜为寒暑为古今君子之随为动息为语黙为行藏○易外山止也泽引也卦互艮互巽巽顺也顺以止之顺以引之此所以合乎造化行乎鬼神
　　山下有风蛊君子以振民育徳
　　程传风遇山而回则物皆散乱故为有事之象君子观有事之象在已则养徳于天下则济民○本义物壊而有事莫大于二者乃治己治人之事也○李隆山曰山下有风风落山之谓山木摧落蛊败之象振民谓巽风之鼓为号令育徳犹艮山之养成材力○朱汉上曰震动在外振民也兑泽在内育徳也育徳者振民之本○俞石涧曰小畜风在天上观风在地上涣风在水上并无所阻故皆言行蛊之风则止于山下为山所阻而不能条达故不言行而言有○来矣鲜曰风俗頺败由于民徳之不新民徳之不新由于己徳之不明
　　按大象传大抵以内外卦起义故先内而后外不必以治己在治人之后为疑
　　泽上有地临君子以教思无穷容保民无疆
　　王辅嗣曰相临之道莫若説顺不恃威制得物之诚故物无违○本义教之无穷兑也容之无彊坤也○郭白云曰天之泽谓之泽地之泽亦谓之泽皆以及物为功故泽为説○朱汉上曰以土制水宜若易者然迫之以险隘奔溃四出壊之而后已居之以寛大则蓄而为泽矣君子之于民也亦然临之以势势有尽也亲之以教教无穷也○赵汴水田泽之于地有润而无竭故君子以教思无穷地之于泽有受而无阻故君子以容保民无疆○胡云峯曰不徒曰教而曰教思其意思如兑泽之深不徒曰保民而曰容保民其度量如坤土之大
　　风行地上观先王以省方观民设教
　　九家易曰风行地上草木皆偃故以省察四方观视民俗而设其教也○吕蓝田曰风行地上万物得其所以化○程传风行地上周及庻物为由歴周览之象观民设教如奢则约之以俭俭则示之以礼省方观民也设教为民观也○朱汉上曰巽为多白眼观也坤为民○张紫岩曰坤地为方申命为教○项平甫曰方与民属地省之观之教之属风○易外天道莫神于风之所化巽司风化震司动化动以为生化以为成小畜为风之始行于天上未能化物也观为风之终行于地上而物乃尽化故观者风化之主也观古文作□即风字故观者风之卦也天之神道莫如风圣人之神道莫如教天以风为教圣人以教为风故曰风教
　　电雷噬嗑先王以明罚勑法【电雷诸本作雷电朱子云当作电雷今从石经本改正】侯行果曰雷以动物电以照物雷电震照则万物不能怀邪故先王则之明罚勑法以示万物○朱汉上曰明其罚之轻重使人晓然易避效电之明正其法令以警懈惰效雷之动九四坎为律法也○王秋山曰电掣则雷震雷迅则电赫相须并用亦有一噬一嗑象○熊梅边曰明罚勑法以先王言者取其法令垂后世折狱致刑以君子言者所以制小人
　　山下有火贲君子以明庶政无敢折狱
　　程传山者草木百物之所聚火在其下庶类咸被其光明贲餙之象君子以修明庶政成文明之治折狱者专用情实有文餙则没其情矣故无敢用文以折狱也○朱子明庶政是离无敢折狱是艮明在内不能及逺故止而不敢折也此与旅都説刑狱但争艮与离之在内外止在外明在内故明政而不敢折狱止在内明在外故明慎用刑而不留狱
　　山附于地剥上以厚下安宅
　　刘长民曰山以地为基厚其地则山保其髙君以民为本厚其下则君安于上○蔡节斋曰厚下坤象安宅艮象○刘寿翁曰厚下安宅此言治剥之道○冯厚斋曰以上下厚薄取象不以隂阳消长为义○李隆山曰易中象辞曰大人曰君子曰先王而此独曰上者剥之世在下皆羣隂而犹有一阳在上作易者喜见之故指在上之一阳而为之辞
　　按山附于地犹之君托于民孔子观象于此已别具只眼故不曰地上有山也説家或泥于卦义以附于地为頽剥之象转觉牵强盖民犹水也可以载舟可以覆舟地薄则山崩防地厚则山安宅圣人所以止剥于未然也
　　雷在地中复先王以至日闭关商旅不行后不省方程传雷在地中阳始复之时阳始生于下而甚微安静而后能长先王顺天道当阳之始生安静以养之人身亦然当安静以养其阳也○郭白云曰闭塞人事以助天地之发○朱汉上曰复冬至之卦剥艮为门阙反则闭关○冯厚斋曰后天子诸侯之通称省方廵省四方○潘天锡曰闭关体坤之阖户○项平甫曰彖取阳之复来故可以出入可以朋来可以有攸往象取雷之在中故不可以行不可以出○呉草庐曰一阳初生于地中未能为雷而曰雷者春时之雷即此初生之阳所为也关者四郊之门商旅不通则外者不入内人君不巡狩则内者不出外盖欲地上安静以养地下初动之阳商旅坤为众象行者众为大涂象后震为君象方坤为国土象○易外天之风无时不有故曰天下有风地之雷无时而不在故曰雷在地中地无下地之下天也故不言地下而曰地中
　　按震之雷即震之龙也复之初即干之初潜龙也十月之龙战之龙即十一月之潜龙之龙唯其潜而勿用故有闭关之象知冬月之潜龙即知冬月之伏雷阳未尝有一刻之或息
　　天下雷行物与无妄先王以茂对时育万物
　　张子物因雷动雷动不妄则物亦不妄故曰物与无妄育不以时害孰甚焉○本义天下雷行震动发生万物各正其性命是物物而与之以无妄也先王法此以对时育物因其所性而不私焉○蔡进斋曰对与对越上帝之对同○兰惠卿曰如春毋取麛夏毋伐木之类○项平甫曰时以象天物以象震○呉草庐曰茂懋通勤勉之意上奉天时以行政令使无一民不得其所无一物不遂其生○胡双湖曰震为春互巽为春夏之交先王茂对此生长之时以养育万物是亦圣人之雷行物与之以无妄矣○何子曰雷无私震物无私与故以为无妄之象对时谓顺合天时对时而曰茂涵蓄多少尽性至命之理非极诚无妄者不能对时正所以育之
　　天在山中大畜君子以多识前言往行以畜其徳程传畜为止畜又为畜聚天在山中之象则为蕴畜艮止干之义则为止畜止而后有积故止为畜义天在山中所畜至大多闻前古圣贤之言与行考迹以观其用察言以求其心识而得之以畜成其徳乃大畜之义○朱汉上曰内卦兑口前言也外卦震行往行也○项平甫曰文在外故为小畜识在心故为大畜○龚泉峯曰以畜为止者文王周公之易兼取畜止畜聚二义者孔子之易○张中溪曰天在山中畜其气也凡山中雷雨云风之气皆天也○魏鹤山曰天在山中譬则心之体也闻一言见一行审问慎思明辨笃行以畜其心之徳则愈畜而愈大○冯深居曰多识如天之容覆畜徳如山之围绕○俞石涧曰地之上空虚处皆天也室中有天洞中有天山中之天何疑焉
　　山下有雷颐君子以慎言语节饮食
