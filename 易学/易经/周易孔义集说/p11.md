<!-- { "loadSidebar": true } -->
　　履虎尾不咥人亨　彖传履柔履刚也説而应乎干是以履虎尾不咥人亨刚中正履帝位而不疚光明也程传天在上泽处下上下之分尊卑之义理之当也礼之本也常履之道也故为履履践也借也履物为践履于物为借以柔借刚故为履言履借于刚乃见卑顺説应之义人之履行如此虽履至危之地亦无所害故履虎尾而不见咥所以能亨也○本义履有所蹑而进之义以兑遇干和説以蹑刚强之后履虎尾而不见伤之象刚中正指九五也　语録上干下兑以隂蹑阳是随后蹑他如踏他脚迹相似故卦之三四爻发履虎尾之义○防定夫曰卦之才以一柔进退履众刚故有履虎尾象而不咥人亨者説而应乎干故也説而不应乎干则不敬应而非説则不和敬以和何事不行不疚者兑泽下流故也膏泽下于民则内省不疚矣○杨龟山曰礼以用和为贵説而应和之至也○郭白云曰履者行道之义干天道也天下之所难履而行之者故有履虎尾象直取其难非取其为害也然履虎尾有咥人之患履干之道者虽难而无咥人之患唯有亨之理也○沈守约曰舄履之履所以借也步履之履谓之履践也故履有上践下借之义干以刚践于上而兑以柔借于下故曰柔履刚也干之刚健在上虎也兑之文柔在下尾也故以履虎尾为象盖六三以一隂为履之主过中处阳界二重刚位非所据履危也然其体则下承上也其情则説而奉乎干也失其所履而全其所承虽危而无伤是以不咥人亨○王童溪曰履德之基也德有凶有吉吉凶相辽皆自所履始是以君子恐惧戒敬不敢失足书云若蹈虎尾是也○吕东莱曰履系辞独举最危者言之何也大抵践履功夫须于至难至危之处试验过方始无往不利危无过于履虎尾尊无过于履帝位自履帝位推之自尊及卑自履虎尾推之自危及安天下之时位皆在其中矣○项平甫曰卦有二义自下卦言之六三以兑説与干应下説上和自上卦言之九五以中正临下虽刚而和皆履虎尾而不咥者也三自下通上故谓之亨五自上通下故谓之光明是亦亨也不疚以训不咥光明以训亨字○朱汉上曰独于履言帝位者易君德而当君位者五卦否无妄同人遯干体而无履之时有是徳有是时而履是位者唯履而已上下履位物物循理之时也离为明故曰光明○胡云峯曰程传训履为践为借以上下论也本义有所蹑而进以前后论也于尾字尤切涉世多是危机不为所伤乃见所履大传曰易之兴也其当文王与纣之事耶是故其辞危危莫危于履虎尾矣九卦处忧患以履为首説而应乎干是以下体之兑应上体之干若蒙曰志应师曰刚中而应是刚柔两爻自相应比小畜上下应是一爻为主而众爻应之○梁孟敬曰人之于礼亦践行其天理者故履为礼也和非阿容悦非佞媚亦恭顺而不失其正耳兑之刚中而柔外此其道也○蔡虚斋曰八卦兑为至弱干为至健以至弱而蹑至健后自是危几故独以履名卦
　　按虎于説卦干兑皆未之及据此卦彖传之文明以干为虎诸家以兑西方为虎支矣孔传因天泽之象推到履帝位亦即以履帝位作履虎尾义精矣凡重卦例一隂一阳者一为卦主此卦六三爻德无取而在全卦自以六三为主游氏一柔进退履众阳之説最精其所以不咥人则在卦德也
　　初九素履往无咎　象传素履之往独行愿也
　　荀慈明曰初九者潜位素履谓衣布之士未得居位独行礼义不失其正故无咎○陆公纪曰礼以文为主在礼之初未离于质○胡安定曰礼之始率以质素为本往则践履而行之谓○程传安履其素而往者独行其志愿而己独专也若欲贵之心与行道之心交战于中岂能安履其素也○张子隂累不干无应于上故其履洁素正己而不求于人不愿乎其外者○本义居履之初未为物迁率其素履也○游定夫曰素无饰也大行不加穷居不损岂借美于外哉履此而往独行其平昔之志而已○郭白云曰素有先定于内之义○沈守约曰兑体柔顺而又居下志刚守下不求于应处下而説当履危之始安时处顺独履素行善履之始是以往无咎非有应也独行愿之象○项平甫曰初九重刚其志在行不能使之不往能不失其初心之素则无咎○吕东莱曰言人当事事守初心不为地位所移此最教人出门第一步○龚泉峯曰赤子之初心未达之所守皆所为素也○俞石涧曰履道贵柔不贵刚在履之初而以刚居刚本有咎也唯能安于素履处卑下而不僭则无咎
　　九二履道坦坦幽人贞吉　象传幽人贞吉中不自乱也
　　虞仲翔曰二变成震为道为大涂故履道坦坦○程传九二居柔寛裕得中坦坦平易之道○杨龟山曰刚中而承柔异乎六三之履虎尾也故曰履道坦坦居中处説而上无应故曰幽人○张紫岩曰二居泽中隂掩之为幽人中正为坦坦互离有明徳而又得中盖臣之能定者○朱汉上曰道中正也幽人言静而无求○沈守约曰兑而为震説而动动而行于大涂履道坦坦之象卦变无妄刚自外来而为主于内中不自乱之象○邱行可曰履以阳处隂为美二与四同二坦坦而四愬愬二得中而四不得中也○吴草庐曰二为地上为人○胡云峯曰柔在其前虚而无碍○梁孟敬曰行于道路者由中则平坦从旁则崎岖以刚居中得其平坦○何子曰二臣位而言幽人盖谓幽静恬淡之人履柔行中无所歆羡○髙忠宪曰君子虽中天下定四海而幽人之心自若按二居泽中地位变为震为雷藏泽中幽人也离明则能明哲保身爻变中爻为艮思不出位之象故能守贞此贞字当主贞固意且易例中可该正非以贞为戒也况履贵居柔不以不正为嫌
　　六三眇能视跛能履履虎尾咥人凶武人为于大君象传眇能视不足以有明也跛能履不足以与行也咥人之凶位不当也武人为于大君志刚也
　　本义六三不中不正柔而志刚以此履干必见伤害○耿希道曰视欲正视而不正则眇者也行欲中行而不中则跛者也故归妹初九不中则为跛九二不正则为眇履六三不中又不正故跛眇兼焉归妹履皆兑下也○杨龟山曰以成卦之才言之説而应乎干故履虎尾不咥人亨以一爻言之柔失位不中而上承三阳则履虎尾咥人凶也○郭白云曰以隂居阳无中正之道又以一柔介五刚之间势无全人故有眇跛之义夫居五刚之中履于上则不能履于下视于前则不能视于后常有不足之道位不当者欤武人三军之勇者其视一于进而已其履亦一于进而己此所以唯武人可用是道以有为于大君也其志刚也故爻辞于咥人凶之后继以武人为于大君言志刚不言吉凶者明武人可用也履六三九五皆有二义亦如恒之妇人吉夫子凶○朱汉上曰离为目兑毁之眇也巽为股兑折之跛也○沈守约曰以一隂为兑之主而在干下履虎尾之象干为首兑为口健而尚口咥人凶之象也○蔡西山曰眇跛爻柔也能视能履位刚也○王秋山曰质暗才弱本不足以有为以当履之时一隂为主适与时遇是以不顾其位不当勇于行而履危蹈祸斯道也唯武人用之以为王事一于进以行其志之刚则可○吴草庐曰通指一卦而言上九虎之首也虎口实而合有不咥之象此据一爻而言三为人位兑口虚而开如人在虎口中故有咥人象血气之勇非义礼之勇武人象为谓以膂力之刚而効使令也○俞石涧曰大君指九五○观彖凡爻既断吉凶之后而又加一辞者皆发明占外之意以反决其占也
　　九四履虎尾愬愬终吉　象传愬愬终吉志行也王辅嗣曰逼近至尊以阳承阳处多惧之地故曰履虎尾愬愬也然以阳居隂以谦为本虽处危惧终获其志故终吉○吕蓝田曰履道尚行则虎尾不可不履四质刚而志柔惧而获吉志行也○程传九虽刚而志柔四虽近而不处故能兢慎畏惧则终免于危而获吉阳刚能行者也居柔以顺自处也○郭白云曰舜之志孝也文王之志仁也克谐以孝舜居难而志行也出羑里而请除炮烙文王居难而志行也○朱汉上曰动成震为恐惧○王童溪曰四处三阳之后故亦曰履虎尾在卦德曰履虎尾不咥人亨其九四之谓乎○沈守约曰干而为巽巽顺也卦变中孚信也近君多惧而能巽顺而信是以终吉○项平甫曰诸爻皆以位为志初为行愿二为中不自乱三为志刚四为志行皆主位言之盖其所自处如此则其志可知矣三言志刚可见四之志柔四言志行可见三之志不足行皆互文也○俞石涧曰初曰独行愿去君逺也四曰志行近君也处履之时居近君位履以和行故六三之志徒刚九四之志则行
　　按干之初虎之尾也四正当其位故有履象歴危险而德弥修行愈成此爻之谓矣
　　九五夬履贞厉　象传夬履贞厉位正当【平声】也
　　张紫岩曰贞厉谓贞其徳厉其志德贞志厉夬道乃成得干中为位正当○沈守约曰干而为离刚而明也刚而明是以能决○王童溪曰以刚中履帝位刚则足以有决中而且正则其决也莫不当矣然或不知以危惧自处则刚有时而息中有时而过正有时而变故戒以贞厉当履虎尾之时其危惧戒敬之心不可俄顷而弗置之念况九五之位乎○梁孟敬曰干天下之至健也德行恒易以知险五健之至矣而知险之戒可不慎哉
　　按此爻即彖传所谓履帝位而不疚者也合之象传位正当句自无不足之辞贞者中正也厉者干健也
　　上九视履考祥其旋元吉　象传元吉在上大有庆也王辅嗣曰祸福之祥生乎所履处履之极履道成矣故可视履而考祥也居极应説髙而不危是其旋也○程传上处履之终于终视其所履行以考其善恶祸福若其旋则善且吉也旋谓周旋完备无不至也○郭兼山曰视履者犹洪范之五事考祥者犹念用庶徴其旋元吉犹向用五福○沈守约曰积其行履其所得其终庆其有余矣盖履以説而应乎干为义干变为兑健而能説得履之道其旋元吉也干为天兑为泽干而为兑天泽也大有庆之象○张紫岩曰位在干上兑说承之天应乎上人説于下然且汲汲益视所履思有不合于天者必将修身成已而求致其祥非刚健不息得乾元用九之道其孰能致此哉互离目为视○王秋山曰元吉在上谓大善于终也○俞石涧曰不失其素而终始如一则元吉○梁孟敬曰人之所履者观之于始则诚伪未可见唯观之于终然后见也
　　【干下坤上】　　中爻兑震
　　胡云峯曰三阳来而居内三隂往而居外惟泰卦为然自乾坤至履阳三十画隂三十画隂阳之数适相等然后为三阳三隂之泰泰岂偶然哉三隂三阳之卦凡二十而否泰适居其先故卦辞独以往来言
