<!-- { "loadSidebar": true } -->
　　荀慈明曰隂阳相易出于乾坤故曰门名谓卦名○本义衰世之意盖指文王与纣之时也○徐进斋曰天地之撰隂阳造化之迹也有形可拟故曰体言效其至著者也神明之徳隂阳健顺之性也有理可推故曰通言极其至微也○李蒙斋曰杂而不越者言六十四卦其称名虽杂而不越乎乾坤刚柔之道○吴草庐曰易谓六子以奇耦相易而成卦乾坤者六子之所从出故曰门物犹言画也射礼画于地者亦曰物干阳之徳坤隂之徳交互相合以生六子而震坎艮有一刚二柔之体防离兑一柔二刚之体此八卦者与天地神明一也体谓以之为体撰犹言所为体天地之撰以卦体言通神明之徳以卦徳言名谓重卦之名杂谓不一越过也文王所称六十四卦之名虽其义不一而皆不过自八卦中出○观彖伏羲之时八卦有名而已六十四卦之名则至文王而始具世变风移情伪日滋非是不足以周尽之故考其类而知其为衰世之意
　　夫易彰往而察来而微显阐幽开而当名辨物正言断辞则备矣
　　张子如坤初六验履霜于已然察坚氷于将至之类一云数往知来其义一也显者则微之使求其原幽者则阐之使见其用故曰其事肆而隠○本义而微显恐当作微显而○王童溪曰往者彰之使人稽其所以然来者察之使人逆其所未然显者吾微之使人不敢有所玩幽者吾阐之使人无或有所蔽○郭白云曰当名谓卦也辨物谓象也正言彖辞也断辞系之以吉凶者也○张南轩曰论易之神彰往察来易之道微显阐幽傥非乾坤开而当名辨物正言断辞则易之道安能备而无穷乎是以阳奇隂耦以示之然后即其健而名之以干即其顺而名之以坤以八卦六十四卦当其名名既当则隂阳之物虽相杂有自然而辨者矣以吉凶言失得悔吝言小疵皆正其言也言既正则辞之指其所者有自然而断者矣○王秋山曰自夫乾坤之门一开而为八八而为六十四其卦其象各当其名其刚其柔各辨其物而又正之以至赜至动之言断之以吉凶悔吝之辞易之道无不备矣○吴草庐曰微显即神徳行也谓以人事之显而本之于天道所以微其显阐幽即显道也谓以天道之幽而用之于人事所以阐其幽
　　其称名也小其取类也大其旨逺其辞文其言曲而中其事肆而隠因贰以济民行以明失得之报
　　本义肆陈也贰疑也○张南轩曰名卦曰睽而已而天下之事同男女之事类在焉名卦以恒而已而日月之久照四时之久成在焉此称名小而取类大也○程敬承曰理贞夫一而民贰之有失得故贰也明失得之报则天下晓然于理之一而民行济矣济者出之陷溺之危而措之安吉之地此其所以为衰世之意耶○观彖惟其旨逺辞文也故虽旁通曲喻而皆切于事理之实惟其名小类大也故虽杂陈兼该而悉原性命之奥
　　右第四章
　　按此四节诸儒疑多阙文吴草庐将小人之道也以下释咸困十一节定为文言错简而以阳卦多隂二节与此合为一章遂觉通章贯穿兹本章次虽未敢更定然以上章小人之道也句观之可见八卦之象已包涵衰世之事所谓设卦以尽情伪虽伏羲时风淳俗古未有其事而前知之圣已知其必有此事而画卦以尽之也但其时有卦无名其义未显至文王始彻底开辟出来而易之用乃备上章言阳卦隂卦是言六子此章首言乾坤易之门见六子之所从出文义自一贯
　　易之兴也其于中古乎作易者其有忧患乎
　　孔仲达曰谓卦爻辞之辞起于中古作易者身既忧患须垂法以示于后以防忧患之事故系之文辞明其失得吉凶也○张子谙识情伪吉凶之变故能体尽性命○本义文王拘于羑里而系彖辞易道复兴○郭白云曰圣人道不行于天下而忧患天下后世之深欲力以斯文昭示来世此文王所以蒙大难而作易也○吴草庐曰羲皇之易有画而已三画卦虽有名而六画卦未有名文王始名六画之卦而系之以辞易道至此而复兴也卦名及辞皆前此所未有故不云述而云作
　　是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也防徳之制也
　　荀慈明曰惩忿窒欲所以修徳见善则迁有过则改徳之优裕也○虞仲翔曰初干之元故徳之本也○立不易方守徳之坚固○干令升曰柄所以持物谦所以持礼○韩康伯曰复反其所始故为徳之本○侯行果曰履蹈礼不倦徳之基也○本义上天下泽定分不易必谨乎此然后其徳有以为基而立也九卦皆反身修徳以处忧患之事而有序焉基所以立柄所以持复者心不外而善端存恒者守不变而常且久惩忿窒欲以修身迁善改过以长善困以自验其力井以不变其所然后能防顺于理以制事变也○语类防多作断制之象盖防字之义非顺所能尽乃顺而能入之义是入细彻底方能断得杀○王童溪曰特言九卦者盖言文王当时之事也使文王在当时无有是徳其能脱于忧患之域乎○项平甫曰基犹筑室之基有实行然后徳可积而崇也本者物所从生善之端人心发见之初故曰徳之本地体本静而其生不穷井道似焉故曰徳之地○张南轩曰履徳之基为先步步踏实地也○陆象山曰履谓以行为徳之基也基始也徳自行而进也有而不居为谦盈则徳丧矣常执不盈之心徳乃日积不常则徳不固故曰恒徳之固○不临患难难处之地未足以见其徳故曰困徳之辨○卢氏曰基与地有别基小而地大基是初起脚跟地是凝成全体○吴草庐曰辨者识之明孟子谓人之有徳慧术智恒存乎疢疾因身之困而心识开明也○陈紫峯曰基从积行上说本就心里说固是得寸守寸得尺守尺地则全体不穷○陆聚缑曰九卦以履为首防为终者盖文王遭谗而甘受羑里之囚正有见于上天下泽为君臣之大分也其后闳夭之求美女奇物善马以献纣乃得赦遂献洛西之地请除炮烙之刑岂非防以行权之妙用乎
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁防称而隠
　　虞仲翔曰阳始见故小干阳物坤隂物也以干居坤故称别物○韩康伯曰和而不至从物者也和而能至故可履也改邑不改井所居不移而能迁其施也○苏子瞻曰雷风相与故杂○张横渠曰益物必诚如天之生物曰进日息自益必诚如川之方至日増日得○长必裕之非虚设也○本义此如书之九徳礼非强世而事皆至极○复阳微而不乱于羣隂困身困而道亨井不动而及物防称物之宜而潜隠不露○语类隠如风之动物无物不入但见其动而不见其形权之为用犹是○称是防顺恰好底道理有能称量而不能隠至露形迹者非防之道也○龚括苍曰卦有徳则有体有体则有用履徳之基以徳言也履和而至以体言也履以和行以用言也履者以柔履刚而能说故曰和说而应乎干则亨故曰至此礼之用和为贵也谦之成卦在九三以刚下人众隂归之故尊而光雷风相与刚柔皆应所谓杂也杂则宜厌而愈久所谓不厌与涅而不淄同也外刚则见内柔则隠防为权故能称其性入故能隠○项平甫曰此释卦之两体履和即兑说至干健也和而不健者不能至也恒非执一而废百也日月往来四时变化代明并育而不相厌所以能久也○吴草庐曰尊谓坤地之卑而尊之使居艮山之上光谓艮山虽下于坤而自不失其为髙先难谓方损之初如浚兑泽于下畚土以上也后易谓既损之后如艮山之静止而受土以成其髙也设谓虚假如揠苗而长之非实有长裕也居其所谓防之二阳在下体水之在井中者也迁谓坎之一阳在上体水之汲而及物者也称谓防二阳在隂之前其重不偏如称物之平隠谓一隂入阳之内为卦之主○俞石涧曰恒刚柔皆应而其文交错如青黄之交错可谓杂矣而有常至久而不厌也
　　履以和行谦以制礼复以自知恒以一徳损以逺害益以兴利困以寡怨井以辨义防以行权
　　虞仲翔曰礼之用和为贵故以和行有不善未尝不知故自知也恒立不易方故一徳也○孔仲达曰性能谦顺可以裁制于礼困守节不移不怨天不尤人故寡怨○欧阳永叔曰君子一身之损益天下之利害也肆其忿欲者天下有受其害者矣迁善改过天下有蒙其利者矣○本义辨义谓安而能虑○语类见得道理精熟后于物之精微委曲处无处不入所以言防以行权○朱汉上曰井自守以正与人必以正各得其宜也九卦独不取离明在地中时也○陆象山曰损其害徳者而吾身之害固有可逺之道有益于已者为利利莫如善君子迁善故曰兴利福庆之利固有自致之理在君子有不足言者防顺于理如权之于物随轻重而应不以一定而悖理也○项平甫曰此一节推卦之用○胡双湖曰此节方论圣人用九卦以处忧患之道故皆以以之一字言之亦如六十四卦大象必着以字以明其用易也
　　右第四章
　　叶敬之曰此章三陈九卦専言卦也易道屡迁一章専言爻也
　　易之为书也不可逺为道也屡迁变动不居周流六虚上下无常刚柔相易不可为典要唯变所适
　　侯行果曰居则观象动则玩占故不可逺也○孔仲达曰屡迁言隂阳数数迁改若干之初九则潜龙九二则见龙也不居言隂阳六爻更互变动不恒居一体也周流六虚者言隂阳周遍流动在六位之虚位本无体因爻始见故称虚无常者既穷上位之极又下来居于初如剥卦一阳上极十一月一阳来归初也相易言隂阳六爻两相交易不可为典常要防唯随变动之时所适也○朱子易不可为典要有阳居阳爻而吉者又有凶者有隂居隂爻而吉又有凶者有有应而吉者有有应而凶者是不可为典要之书也○易不是死法太都是死法○朱汉上曰周易言变故古人言易虽不筮必以变言其义史墨论干之初九曰在干之姤是也筮之之卦皆变也说卦震曰其究为健三变干也防究为躁卦虞翻曰防三变成震也六子皆以乾坤相易而成刚柔之交或谓之来或谓之文或谓之分或谓之上下所谓唯变所适也
　　其出入以度外内使知惧又明于忧患与故无有师保如临父母
　　虞仲翔曰神以知来故明忧患知以藏往故知事故○韩康伯曰明出入之度使物知内外之戒也出入犹行藏外内犹隠显遯以逺时为吉丰以幽隠致凶渐以髙显为美明夷以处昧利贞此外内之戒也○司马温公曰易出入六爻为人出入之法度○苏子瞻曰忧患之来苟不明其故则人有苟免之心而怠故易明忧患又明其所以致此之故○朱汉上曰出入以一卦内外言之两体也出者自内之外往也入者自外之内来也当出而入当入而出其患一也故大观在上闚观者丑三阳方壮牵羊悔亡唯精于义者能知之知义则知惧矣又明于忧患与故无有师保教训而严惮之有如父母亲临而爱恤之见圣人之情也○蔡节斋曰易之出入皆有度不差或内或外使人知所惧此言易之不可逺也○俞石涧曰度节度也使知惧如泰倒转为否内干出而为外干则戒之曰不利此外而使知惧也需倒转为讼外坎入而为内坎此内而使知惧也○蔡虚斋曰卦爻所说者皆利用出入之事出入必以其法法者事理当然之则也
