<!-- { "loadSidebar": true } -->
　　三与初同为柔险然初在下而下注三则在上而上从合四五撰巽是三以柔顺从上者也三之才非二四虽未能不克讼却能以柔顺自安谓之食旧徳旧徳谓本分中素有之徳循理守已只于本分中生活三之得吉能安意从上也人之好胜好争皆起不安常分一念安于从上则是非可否惟上之聴何至违而成讼此为贞此所以厉终吉若出而从王事则不敢自主其成就是从上之道盖为臣任事难于一味自守故申此义无成正是守分也【坤曰地道无成讼三即坤之三】三之妙全在一从从与违行正相反【食旧徳即吃亏二字】
　　九四不克讼复即命渝安贞吉象曰复即命渝安贞不失也【即就也命正理也渝变也】
　　九五讼元吉象曰讼元吉以中正也
　　上九或锡之鞶带终朝三褫之【终讼无理而或取胜然其所得终必失之】象曰以讼受服亦不足敬也
　　四干体初或有违乎四四即能正乎初何至有讼故亦称不克讼反初之违而复还天理是在乎四故曰复即命命五中正之天命也改初之违而归于一正亦在乎四故曰渝安贞【命指理言曰复贞指事言曰渝】如此方无违行之失象曰不失也二之力在一归四之力在一复九五中正其讼也以至当天理照本来真心【正刚中之相应也】
　　时时内自讼正是圣人尽心至命心与天一歩不违工夫所以元吉上九过刚不中处讼之终有成讼之象以其居高应柔有讼胜之象讼而胜即或锡之鞶带能束服人而不敢争然能服其外不能服其心安得有敬畏之心终朝而三褫之矣褫彻去也
　　按本义讼而能胜之故有锡命受服之象大意因讼得利皆是必失之道故以三褫示警此亦至理但鞶带以皮为之【礼记男鞶革】所以束下体未见为命服也且讼而强束人者恒有讼而获赐于上者不恒有故从服人之説
　　总　处讼善道二以徳自胜四以理克制初能识微于事先三能自屈于当局五尽归中正故称元吉元吉第一义也工夫豫于平时若不克讼之义则人人所宜置力亦临事当机之要诀也
　　师贞丈人吉无咎【卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故卦之名曰师丈人长老之称】彖曰师众也贞正也能以众正可以王矣刚中而应行险而顺以此毒天下而民从之吉又何咎矣【以谓能左右之也应谓六五应之】
　　需讼心体从干上摩荡过师比心体从坤上摩荡过从干上摩荡只透得干始知体从坤上摩荡方透得坤能行事师之险在内正要从千险万险中透出坤顺故夫子杂卦于乾坤之后首列之以比乐师忧然不有先天下之忧何以有后天下之乐故序卦师先于比正是从前下手忧危克战治心最切工夫也师者众之死生国之存亡系焉故行师者战战兢兢无一时不险无一念不险掺心之法能时时念念常知此险真见得一或不慎便是死生存亡关系知此可与言师矣师道无过一正师以正动乃为王者之师故曰征之为言正也各欲正已也以师之正正天下之不正者便是王道然必先于自正能使一军同以正天下为心方是能以众正也丈人云者即爻中所称长子以二撰震故也【坎中一阳即震初一阳】震为长男元善之长是天地之仁徳也行师天下之至险惟有以仁徳行之杀道尽是生道如此天下岂有不顺从者所谓行险而顺丈人正神武不杀之仁将也所以正众者在此正天下者在此盖师以戢禁乱安民和众故非仁人不可以言师
　　师之所加不但被师者受荼毒即行师者劳民伤财亦极受毒然不是这一畨毒不足以勘乱定民生成正邦之功也人心难正不是一畨毒亦不能尅治以收清明宁一之功故非毒天下而民从之何得吉又无咎
　　象曰地中有水师君子以容民畜众
　　地中有水险藏于顺也容民之中而畜众焉兵藏于民也险王公之所以守国惟民中藏兵可以潜消天下之邪心而无敢不一于正天下之至险在焉先王养兵之法如此
　　初六师出以律否臧凶【否臧谓不善也】象曰师出以律失律凶也
　　九二在师中吉无咎王三锡命象曰在师中吉承天宠也王三锡命懐万邦也
　　六三师或舆尸凶象曰师或舆尸大无功也
　　初在下从主帅初之律也故从律则臧失律则否臧其律谓何不杀二之律也二曰在师中真能以众正方称得在师中【在字重看左传不在军事】孟子曰无敌于天下者天吏也为将之道一行一止都奉天为生杀方是师中之道如此方承得天宠而受王三锡之命矣【小象承天宠句起下文语】盖主将事事奉行天道则事事皆生天下之道万邦自然归心故曰懐万邦也二为主师则三四皆偏禆矣三乗二有舆尸之象舆尸谓参舆中之事如二主仁三则主杀岂能使长子成师中之功故必凶而谓之大无功也
　　六四师左次无咎象曰左次无咎未失常也
　　六五田有禽利执言无咎长子帅师弟子舆尸贞凶【敌加于己不得已而应之故为田有禽之象言语辞也】象曰长子帅师以中行也弟子舆尸使不当也
　　上六大君有命开国承家小人勿用【论功行赏之时也】象曰大君有命以正功也小人勿用必乱邦也
　　四顺体左次者聴命于主将之义也此禆将之常道故曰未失常军事尚右故左次【即次之次非必退舍】顺帅之象亦尚仁之象【左仁也右义也】五命将者也田有禽妨民者也故利执言声罪致讨也惟命将也原为去乱以仁民故使将也必且任仁而黜暴中行长子所以可使舆尸弟子所以不当使上六则师之成功惟其有承天之仁将所以致有受命之大君故称有命若小人一用则违天逆命所以必不可用为必乱邦也
　　小人勿用小人未尝无功只以杀为功与仁人之功正相反故其害必乱邦与懐万邦亦正相反师中之小人即理中之欲念弟子必不可舆尸欲念岂得使胜理知此方可以承天而有命
　　总　何谓师贞则仁而已矣士卒之律律此也故失律谓之不臧王之所宠宠此也故锡命谓之承天懐柔万国之上公即不杀为威之仁将五云田有禽有残吾民之禽兽则执言以讨之讨其害仁者也上云以正功有以众正之功臣则开国以赏之赏其行仁者也故将有五徳首曰仁为将且然况大君乎震生元善也为人心真主宰舍此无可忧者矣
　　比吉原筮元永贞无昝不宁方来后夫凶【比亲辅也以一人而抚万邦以四海而仰一人之象】
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　乾坤既列凡叙六坎以人生坎险难平之故自屯蒙需讼而至于师曰行险而顺已从师忧中百般防摄过来至此险者已出而不见其险矣故圣人于比独不言险字盖师之险在内内而克尽其忧危比之险在外则外险自得其通达比所以乐【杂卦比乐】从兢业中透出心体达之无不遍满能通天下为一心故乐也心体到比才得乎心之正位满得心之分量九五刚中全是干五飞龙体叚所谓百体皆从此刚也所谓万物皆覩此刚也故比自吉其所以吉以众隂辅一阳无不顺从于下也卦徳莫吉于一阳为主有一君统众民之象惟比以一阳居九五言其徳徳则居乎天位言其位位乃位乎天徳真是大君建极之象故特称原筮原者万化一原之原筮者千变万化推衍不穷之道比五刚中真能执一以御万居中以定四方万事万化无不于此出谓之原筮也以其徳之可大曰元以其徳之可乆曰永以其可大可乆而又无不正曰元永贞【五字皆賛辞】元永贞是与天地合其徳也【元乾道永贞坤道】以此其徳自无一人不顺从矣不宁方来者下之人内外逺近不同同一心以归往内而近者不敢自安于内且近外而逺者不敢自阻于外且逺方方而来上下顺也又有后夫凶只因上六一爻乗五有不顺之象以其在上之人也称夫以其过于五也称后夫盖比之贵惟在徳徳之贵惟在刚中今上六既无其徳又非其位全是过中失正何以成比故曰其道穷言不能比五又不能为下所比也即如尧舜之德一当倦勤尚且择贤禅位正为中不可过也【上六之无所终即此义】比无上比下下比上两义凡位在下者自比上位在上者自比下相须成比只一个道理【本义分属未妥】
　　象曰地上有水比先王以建万国亲诸侯
　　地五方异气高下燥湿之不同血脉则流贯而通于一水是也故地上有水比象万国之民气禀习俗之不同其血脉亦流贯而通于一心是也故建万国亲诸侯欲使上下之心常得流通如地上之水也天子得诸侯心与民通坎象民得诸侯心与天子通坤象
　　初六有孚比之无咎有孚盈缶终来有他吉象曰比之初六有他吉也
　　比辅也下顺从也其所以能使之顺从者全以归往之徳在五初在下其去五最逺通之不易然初为坤顺首爻初若不从何由成比故惟一心向往以孚元永贞之徳方得比于五而无咎也又曰有孚盈缶者初虽与五不相当却与四正相应初六孚五之诚积之满而得比于四则合于五矣缶土器坤象盈缶取其透过坤之三爻而及于四也又曰终来者六四上六同为坎体初之孚既盈于四而四来则上六亦孚而终来合全卦成比有他吉也有他者犹云意外初原始要比之成必于初乎始故爻辞先及终吉焉以心体言之从初要信得中体真是为有孚然必从一事孚积而至于事事孚方是盈缶如此心体到底相安曰终来纵有意外疑难亦无他害有他吉也以王道言之初是下位逺臣四是公卿近地初之比须是一片诚心充积之盛通于王之近臣则亦通于王而成大顺矣如此天下岂复更有不从王者是皆初之诚意感孚有他吉也
　　六二比之自内贞吉象曰比之自内不自失也
　　六三比之匪人【隂柔不中正承乘应皆隂】象曰比之匪人不亦伤乎六四外比之贞吉象曰外比于贤以从上也
　　二以应五称内比三以应上为比匪人四以近五反称外比何谓内比观小象曰不自失则所云内者一心以向上只是内自尽其心也何谓外比观小象曰比于贤则所云外者合众心之顺以归五所以谓之以从上也【以者能左右之】二如天子心腹臣四乃公侯之位能聨逺近内外以从五故有此象曰比于贤能顺五者即贤也二之内比非无外聨众人之心四之外比非无自尽其诚之意因位而分言之互观则同一比之善道也
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也【天子不合围开一面之网来者不拒去者不追故为用三驱失前禽邑人不诫之象盖虽私属亦喻上意不相警备以求必得也】
　　隂之比阳逺近内外不同若五之比下何分内外何分逺近中正而天下归荡荡平平显用其道天下共由人人得而比之曰显比王用三驱下则正举王者田猎一事以明显比之象三驱之礼从王者行则为顺而取之背王者行则为逆而舍之是王者明明白白与人一条大明之路人人可由但人自不肯由如前禽之失是也失谓失其正路邑人不诫王者此心人人共晓故王者所取人皆取之王者所舍人皆舍之不求其必得也此句又极状王道之显而共由如此
