<!-- { "loadSidebar": true } -->
　　初六艮也以隂居刚而在一卦之下应乎九四之兑故曰咸其拇咸感也拇足之巨指也艮为指而在下体之下拇之象也初六九四艮兑相与咸其拇之象也足将动而拇先焉咸其拇者感其动之速也感道有三感人以言民亦以言应之上六是也感人以动民亦以动应之初六是也感人以心民亦以心应之九四是也夫民者至愚而神者也可欺而来不可欺而留也感人以言人未之信也感人以动则可以来之矣然茍无以得其心则不旋踵而去耳诗云惠而好我携手同行惠而好我携手同归是可欺而来也又曰逝将去汝适彼乐土逝将吾女适彼乐郊是不可欺而留也孟子曰以力服人者非心服也力不赡也以徳服人者中心説而诚服也此初六九四之辨也然初六之咸其拇非九四而谁欤四无以得其心彼为来也所以然者道有诚伪故化有浅深初言其来四言其服其揆一也是以爻辞但曰咸其拇而不系以吉凶悔吝之辞文成于彼而起义在此故子曰咸其拇志在外也外谓四也初六之来其志在于求四而已此与防之初九防茅征吉志在外之义同
　　六二咸其腓凶居吉象曰虽凶居吉顺不害也
　　六二巽也以隂柔而在下卦之中应乎九五之干曰咸其腓腓胫腨也巽为股而在下体之中腓之象也五为干二为巽干尊而巽卑刚上而柔下无相与之意咸其腓之象也夫拇主乎动舌主乎言心主乎思感之所在虽有浅深然无感不应无求不与矣若夫施于块然胫腨之间孰应而与之乎感而莫之应求而莫之能与则害之者至矣故曰凶又曰居吉以六居二而体乎巽臣道也妇道也男下于女女乃从之君下于臣臣乃应之今九五不下于二二之不应乃五之凶而非二之咎也徃而求之谏则不行言则不听欲无凶得乎居以待之斯为吉矣故子曰虽凶居吉顺不害也二逺于九五而近于九三五犹不足与而况于三乎居中守正而巽顺以行之可以免于害矣若初六九四徃来憧憧而不相感应则害将至焉是以贞吉而后悔亡来感则为害也説者以爻辞凶吉相随故指腓为躁动之物腓腨肉也何谓躁哉以文害辞失之逺矣
　　九三咸其股执其随徃吝象曰咸其股亦不处也志在随人所执下也
　　九三上体为干下体为震以阳居刚而在下卦之上应乎上六之巽故曰咸其股股髀也震为足巽为股而在下体之上股之象也九三上六无相与之意咸其股之象也夫震长男巽长女配也干西北巽东南遇也刚下而柔上宜若感矣然巽一而干震二是二君而一民也既殊二少之情又无相与之意是以谓之股也股居上下之交动静之际坐作进退于是乎頼之宜若异乎腓矣然以动则系乎拇以思则系乎心心不思拇不动股虽欲行而不可得也感在于此亦不常处矣故执其随语有之十羊九牧羊不得食人亦不得息况二君而一民乎以二君而求之一民君有余而民不足其势必将执六二而随之如股欲随腓而动也股欲随腓而腓则不动矣故曰徃吝二之中正不肯应五其肯从于三乎徃而求之羞吝之道也故子曰咸其股亦不处也志在随人所执下也下谓二也亦谓其所执卑下也将为民主而志在随人其所执下矣或曰干为首震为足而取诸巽股以为象何哉曰干震合体则手足之象俱变矣三在下体之上乘于二而应乎上舍已而随人二爻皆巽也三之为股不亦宜乎
　　九四贞吉悔亡憧憧徃来朋从尔思象曰贞吉悔亡未感害也憧憧徃来未光大也
　　九四上体为兑下体亦为兑以阳居柔而在上卦之下故曰贞吉悔亡以此为贞斯为吉矣得其贞吉悔可亡矣兑为説而在上体之下股脢之间心之位也所谓感人心而天下和平者也所以然者初六九四下艮上兑有感应相与之意也故曰憧憧徃来説者皆曰憧憧而徃来按易字义严于春秋不如是之赘憧者盖心未定之辞其文从心从童犹童心也二少相感有童子之心焉下兑上兑是以系之憧憧也干之干干坎之坎坎夬之夬夬皆如是矣夫艮一也而兑二是一君而二民也一君二民君子之道以此为贞宜其吉矣徃来者感应之谓也四居上下之交进退之际有徃来之象焉曲礼曰徃而不来非礼也来而不徃亦非礼也三与五皆体干而以阳居刚二与上皆体巽而以隂居柔逺近相形邪正相杂故其隂阳专独无徃来之意惟初四二爻艮兑相与无他爻以分其应其志交其情説故一徃一来其心憧憧然应咸之义矣故曰朋从尔思思者心也朋者众也隂为众下兑上兑是以系之也天下虽朋众莫不从尔所思矣爱之则存利之则至亲之则父子虐之则仇讐故曰观其所感而天地万物之情可见也天地万物犹不外于吾心而况乐生恶死趋利避害与我无异者哉是以古之圣人劳而即安则思民之勤寒而御衣则思民之冻饥而进膳则思民之饿上栋下宇则思民之暴露左嫔右姬则思民之怨旷老吾老以及人之老防吾防以及人之防所欲与之聚之所恶勿施尔也天下之心其有不感者乎故不曰感其心而曰朋从尔思圣人之防深功着明矣故子曰贞吉悔亡未感害也憧憧徃来未光大也感人之道惟四为至然犹曰悔亡云者为其刚上柔下若未相感则几有疑阻之害焉惟其既已感应而相与故初虽柔而其体则艮四虽刚而其体则兑或徃或来彼此无间固不害于刚上柔下也系以悔亡不亦宜乎若九二六五中正相与则无悔亡之辞矣夫既已感其心则止而説可也然犹曰徃来云者为其以九居四以位则未光以时则未大位乎进退反复之间是以其心憧憧而其迹徃来未定也若六五九二中正相与则无憧憧徃来之辞矣是以防之二五其体艮兑其象为帝乙归妹朋亡得尚乎中行元吉光大不亦宜乎故予曰天下何思何虑天下同归而殊涂一致而百虑天下何思何虑盖言天下之人不异于一人之心圣人之所以感人能举斯心加诸彼而已夫又别有何思别有何虑乎是以反复言之为君人者之龟鉴也其详解见系辞
　　九五咸其脢无悔象曰咸其脢志末也
　　九五干也以阳居刚而在上卦之中应乎六二之巽故曰咸其脢脢背膂肉也干为圜而在上体之中脢之象也自三至五皆有乾象三干之初震为足四干之中坎为心五干之少则艮为背矣九五体干而以阳居刚六二体巽而以隂居柔了无相与之意咸其脢之象也脢与腓股无感应之理而脢特甚焉何者与心相背而不相得也块然居上而无所知觉也喻人之心不知其休戚而能感人者自古及今未尝有也阳为尊隂为卑阳为富隂为贫阳为贵隂为贱若九五者可谓富贵而尊髙者也贵为天子而不以逮下则贵日骄而贱日陵矣富有天下而不以分人则富日侈而贫日困矣君尊如天臣卑如地天下髙则尊者愈亢而卑者愈沉矣堂上逺于百里君门逺于万里内外猜阻而上下背驰矣五之于二既无相与之意而比于上六舍二而求上上则与之腾口説而已其背驰也不亦宜乎故曰无悔夫聚人所欲而去其所恶未有不得其心者也施其所恶而夺其所故未有不失其心者也若九五者咈百姓以从已之欲是与民相背者也与民相背民亦背之而去而理之必至自取之也复何悔乎如二言腓三言股皆谓所感者贱不当其心感在皮肤人莫之应耳然以其在下体感道未至犹可以悔过修徳推诚及物冀能感其心也是以六二九三皆不能无悔至九四而后悔亡所谓爱人不亲反其仁治人不治反其智礼人不答反其敬行有不得者皆反求诸已尽其在我者而天下之心得矣至于九五任其独富之情逞其自贤之志民穷而主不恤下怨而上不知以至于危亡而不悟者也尚何能悔乎商周之亡秦隋之败皆是物也虽欲悔之固已无及矣此与同人于郊无悔之义同而説者独谓九五中正而以无悔为尽善之辞以此学易是亦学其悔矣子曰咸其脢志末也末谓上也亦谓其志浅末者也为天下主而以近习为悦以口舌为能其志固已末已
　　上六咸其辅颊舌象曰咸其辅颊舌滕口説也
　　上六巽也以隂居柔而在上卦之上应乎九三三干震也故曰咸其辅颊舌六二既为巽是上六又居一卦之终而兑之上爻也兑为口舌而在上体之上故有辅颊舌之象焉传曰动民以行不以言咸其辅颊舌者感人以言也感人以言人必以言应之所谓以言教者讼也故子曰咸其辅颊舌滕口説也依虞本作腾上六虽刚下柔上有相与之形而偏隂独阳无相与之意三体干震既二君而一民矣而又近乘九五莫知适从相与滕口説而已防謟并兴讼诽交作腾口説之谓也

　　序卦曰夫妇之道不可以不乆也故受之以恒恒者乆也
　　恒之为卦咸之反也自咸之恒上下相易二五迭居而成卦也上下相易则艮为巽兑为震矣二五迭居则阳处柔隂处刚矣夫艮兑者夫妇相感之道也是故刚下而柔上以明男下女之义也既已相感则咸为震巽震巽者夫妇居室之道也是故柔下而刚上以明女从男之义也恒之言乆也夫妇居室长乆之道是以谓之恒也男动乎外女巽乎内家之恒也君动于上臣巽于下国之恒也然而昧者观之则曰刚上而柔下上动而下巽斯可乆而无变者也乆而无变则上下否隔而内外乖离矣乌能恒哉易曰穷则变变则通通则乆此则恒之义也是故刚柔相易二五迭居所以为恒其徳而悔亡者也受之以恒斯其义矣
　　恒亨无咎利贞利有攸徃彖曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸徃终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣下巽上震成卦曰恒者初为巽二为干三为兑四为震震为长男巽为长女闺门之政听命于长室家之道永终是图此震巽之所以为恒也至于四象八卦反复相取中含乾象则已备见于咸矣或曰易六十四其对者五十有六吾子皆别言其义独咸恒二卦相通为例何也曰此自然之理先圣之述也其敢有所增损于其间哉何独咸恒乾坤亦然也乾坤二卦兼明终始之义咸恒二卦兼明离合之情是故相通而为例也上经首乾坤以明天地之道下经首咸恒以明夫妇之宜岂得与余卦同日而论哉恒亨无咎利贞利有攸徃何谓也曰震刚也巽柔也刚下而不上则贵反陵于贱矣柔上而不下则卑反逾于尊矣刚上而柔下恒之所以亨也震为雷巽为风雷动而上风巽而下雷作于前风随于后雷风相与恒之所以无咎也巽风也震动也巽而动恒之所以为利也六爻刚柔各从其应而不相犯恒之所以为贞也震为春巽为夏兑为秋艮为冬艮也者万物之所成终而所成始也恒之上六体乎艮反之则为咸是故有终始之象焉终则有始恒之所以利贞有攸徃也所以然者夫妇之道君臣之义其情不可一日而不交其位不可一日而不正也故虽刚上柔下六爻皆应茍非雷风相与巽而动终则有始何以能亨无咎利贞利有攸徃哉故夫子推言天地日月四时之义以明圣人之道焉天地之道所以能行者乆而不已也日月之照所以能乆者运而不息也四时之成所以能乆者变化而不穷也圣人之所以化成天下悠乆无疆者亦体夫天地日月四时之运动变化而已矣夫日行天之一度月行十三度有竒茍非天运之速则日一嵗而一周月三旬而一至也安能朝出而夕入东见而西坠乎是故圣人观其所恒而见天地万物之情未有不变通而能之者也乆于其道其是之谓乎或曰天尊地卑乾坤定矣恒以刚上柔下为义不取诸乾坤而取诸震巽何也曰天地定位雷风相与位定而不交故其卦为否相与而不易故其卦为恒也
　　象曰雷风恒君子以立不易方
