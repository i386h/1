<!-- { "loadSidebar": true } -->
　　九三下体为离上体为震以阳居刚而在下卦之上应乎上六之坤而介于二四之坎四又坤也故曰明夷于南狩南明方也狩从禽也离为明震为动故有南得之象狩于南方可谓明且动矣而犹曰明夷云者其所遇皆坤坎也故曰得其大者大首上六也以震遇坤斯得之矣或曰干为首而坤称之何哉曰五上天位也以象言之则干为首以位则上为首为其居上卦之上是以谓之大首也古者谓君元首明夷之大首非商王之谓乎故曰不可疾贞疾速也以速为贞则不达矣震为决躁故有疾贞之戒焉此圣人之所以须天命而世俗之所谓阴谋者也诗云于铄王师遵养时晦可谓明夷于南狩矣文王受命有此武功可谓得其大首矣匪棘其欲遹追来孝可谓不可疾贞矣文王三分天下有其二以服事商武王观兵孟津不期而防者八百国皆曰纣可伐矣王曰女未知天命乃复归然孔子犹曰武尽美未尽善也其不可疾贞之义欤故子曰南狩之志乃大得也拘系之乃从维之文王之志也夫
　　六四入于左腹获明夷之心于出门庭象曰入于左腹获心意矣
　　六四上体为坤下体为坎以阴居柔而在上卦之下应乎初九之离故曰入于左腹三四居中腹之象也四本与上同体而九三与之同位入于左腹之象也三有离体四有坤体坤为腹离亦为腹三阳而四阴是以谓之左腹也左手足不如右强左耳目不如右明左静而右动左逸而右劳居腹之左是安逸而无为者也人之常情好安而恶危好动而恶静好逸而恶劳干戈之事非其所欲也开之于安逸之涂则虽劳而不怨示之以生全之意则虽死而不避入于左腹之谓也极之于涂炭之中而措之于袵席之上其有不入者乎以阴求阳以暗求明物之情也六四上无所戴共比九三如水之就下矣故曰获明夷之心于出门庭心为火离之物也九三为离初九亦为离以九三之离而配六四之坎所谓赤心而置人腹中者也以六四之坎而配初九之离是为获明夷之心矣出门庭谓初九也同人豫初九皆有出门之象焉夫初九日飞而垂其翼行而不暇食以明夷为心而出自门庭者也茍非入于左腹何以获其心乎得其心斯入其腹入其腹斯得其心矣君子谓之心小人谓之腹或曰何谓也曰君子者民之所视以为休戚者也庶民者君子之所视以为去就者也君子从之则庶民归之庶民从之则君子归之矣伯夷太公之称曰盍归乎来吾闻西伯善养老者而孟子则曰天下之父归之其子焉往岂非相为去就也哉周自后稷公刘太王王季积徳累功仁及草木至于文王视民如伤可谓入于左腹矣史记称商　　　少师强抱乐器而奔周又称防子抱祭器而适周此则所谓获明夷之心于出门庭者乎故曰虽有周亲不如仁人武王克商未及下车归马放牛示弗复用以此见商之余民厌苦兵革而思乐息肩故武王之顺其心如此也楚灵小曰尚有天下民患王之无厌也故从乱如归为人上者可不鉴哉或曰子言初与四相与于此又言离坎相配何也曰初之所以不获于四者以坤之制坎也九三之震既出乎坤而入于左腹矣坎之下交于离固其所也获明夷之心又以防子言之何也曰伯夷太公防子皆明夷之心也失于商而获于周均也自其飞而垂翼行而不食则系之伯夷太公自其获之于出门庭则系之防子先后之序逺近之别也岂不然哉
　　六五箕子之明夷利贞象曰箕子之贞明不可息也六五艮也以阴居刚而在上卦之中下无所应上无所与而介于坤坎之间故曰箕子之明夷五天位也以六居之明则为顺暗则为弱今六五体艮而在坤坎之间暗弱之象衰季之王也然明夷之终既已失位故不得居五而系之上六则五者盖其未失位之时也而以箕子当之者箕子为之奴则主存与存也比干谏而死则主亡与亡也然则夫子所称三仁坤之三爻其当之矣故曰利贞此之所谓利艰贞者也坤为坎晦为幽艮为止故有艰贞之象夫箕子之所为佯狂囚奴防耻而不去者盖欲传商之祀而不亡也欤程婴与公孙杵臼议曰立君与死孰难曰死易立君难防子去之去而已矣比干死之死而已矣夫箕子者既欲不去又欲不死此所以为难也王氏曰比干贞而不利防子利而不贞而利贞者箕子而已武王既有天下箕子为之陈洪范则九畴之叙不失其传受封朝鲜嗣绵逺则成汤之后不替其祀兹非利与故子曰箕子之贞明不可息也息者生息也易言与消息为反对之辞盖言箕子所以利于贞者其明可消而不可息也不息则其明全矣由是言之三仁之中惟箕子为无间
　　上六不明晦初登于天后入于地象曰初登于天照四国也后入于地失则也
　　上六坤也以阴居柔而在上卦之上应乎九三三离震也故曰不明晦晦昧也明非晦不明其晦也诸爻皆曰明夷上六独曰不明晦者自二至五有震坎艮之象焉震坎艮阳也阳为明而皆下于坤是以谓之明夷也上六之坤乃自为之是以谓之不明晦也故曰初登于天后入于地上天位故有初登之象上六体坤故有后入之象所以然者九三之离方出于上六非其敌也宜其后入于地矣故子曰初登于天照四国也后入于地失则也以言兴亡之系乎明暗也如此文王为顺则而商王为失则岂不然哉或曰文王重易而以明夷之九三自居是何用心哉曰此天地自然之象数也而文王岂能増损之哉文王之重易也离居坤下谓之明夷及其分为六爻也既有上六明夷之主必有九三平乱之臣六四之庶民岂无厌乱之情初九之君子宜有见防之作六五之位尚存则有明哲保身之士六二之位未改则有遵养时晦之君谁非文王与纣之事而古今兴亡之际何独不然耶















　　周易经传集解卷十八
　　钦定四库全书
　　周易经传集解家人睽卷十九
　　宋　林栗　撰



　　序卦曰夷者伤也伤于外者必反于家故受之以家人家人为卦明夷之变也自明夷之家人下卦不动上坤为巽变其五上二爻而成卦也坤顺也巽巽也顺之与巽无以相逺而成卦之才若是不同者取其爻象而名之也以六居五则无以应六二以六居上则无以制九三是以为明夷变其爻则尊卑内外莫不各当其位是以谓为家人也夷者伤也伤于外而反于家事之必至理之固然也易乃取以为序其意义安在夫以一人之尊而居亿兆之上可谓崇髙矣初登于天照于四国可谓聪明矣然乃夷其明而至于亡何也天下之本在国国之本在家天下之所以入于明夷者乱之所生未尝不始于家也诗云乱匪降自天生自妇人若夫伤而能悔悔而能反者必由家齐而后国治国治而后天下可平故曰纣以妲已亡周以任姒兴书云牝鸡无晨牝鸡之晨惟家之索诗云刑于寡妻至于兄弟以御于家此则伤于外必反于家故受之以家人意也文中子书以明内齐外言家人之象伊川程氏曰万物至巽而防齐非巽有齐之义也易之取象皆如是矣何独于巽而疑之然明内齐外不足以指其义伊川乃以外巽内明言其象亦未为得夫外巽内明是犹明夷之义也家人何取焉乃若孔子亦岂云尔哉曰女正位乎内男正位乎外而家人之象粲然着矣由是言之不通乎变未可与言易也
　　家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣下离上巽成卦曰家人者初为离二为坎三又为离四为巽离明也离丽也巽巽也巽入也内明而外巽内丽而外入所以为家人者不可得而见也巽长女也离中女也二女同居所以为家人者不可得而见也为其有坎离之象焉坎离男女也合而言之则夫妇也重而言之则父母也总而言之则一家之人也自五以下皆有离坎之象焉是以谓之家人也然则既济之不为家人何也曰既济之终以六居上乆而不知变则其道穷矣是故有濡首之象焉若夫家人以九终之譬如人之一家内外皆有防闲始终不失其严然后家人之象成矣家人利女贞何谓也曰家人反复有巽离兑之象焉巽离兑三女也其在六爻为女者二四而已二四隂位也隂居之女之正也家人之道利在女正也女正则男正可知矣或曰何谓也曰男子生而有四方之志为君长则有治民之道为臣下则有事上之宜其所谓正不止施于家人也言女正知其家道正矣是故九五正位乎外六二正位乎内男女各得其正矣五天位也二地位也天穹隆而在上地磅礴而居下故子曰家人女正位乎内男正位乎外男女正天地之大义也或曰然则九三六四非男女之正与曰家人有夫妇之别焉有父子之严焉有姑妇之顺焉有兄弟之敬焉有娣姒之睦焉由夫妇而言则五夫道也二妇道也内外之位正也由父子而言则五为父四为子三为母二为妇上下之分定也由兄弟而言则五兄也三弟也二四盖娣姒也长少之叙明也一家之象粲然备矣故子曰家人有严君焉父母之谓也父父子子兄兄弟弟夫夫妇妇而家道正正家而天下定矣程氏曰一家之中不严则孝敬衰无君则法度废故必有所尊严而君长之者九五九三之谓矣或曰説者谓五为父四为母若何曰非也自父母相配而言则是夫妇也二位是已对子而言故称父母九五为父教子以治乎外九三为母诏妇以治乎内岂不坦然明白也哉若以四言之则母失其严子失其顺矣或曰母主乎爱尚乎慈系之九三不已过乎曰谚不云乎慈母有败子严家无格虏昔之贤母以教子治家名闻后世者岂惟慈爱而已乎子曰家人有严君焉父母之谓也学者尚何疑焉
　　象曰风自火出家人君子以言有物而行有恒
　　火者离也风者巽也火性上炎威严之象也风体旁行教化之象也火烈而风生焉家严而化行焉夫火南方之物也心君之属也人之所望而畏焉者也君子观此之象然后知身不可不正而家不可不严矣言有物行有恒所以修身而齐家取风火之义也
　　杂卦曰家人内也
　　家人为卦以男女正位而成其在六爻以闺门之内治为义何者初上二阳有门墙扞蔽之象二三四五有室家男女之象焉是以谓之内也传曰君义臣行父慈子孝兄爱弟敬所谓六顺也礼妇人送迎不出门见兄弟不逾阈外言不入于梱内言不出于梱故家人之象以初上二爻为内外终始之闲中间四爻为少长尊卑之序初之悔亡上之终吉内外终始之有其闲也二之无攸遂三之嗃嗃四之富家五之勿恤而皆系之吉者长少尊卑之得其序也或曰然则初九以阳居刚上九以阳居柔其所以防闲之道不同何也上卦为外下卦为内上九者外之极宫之前也初九者内之极室之后也宫室之制前有门阙后有垣墙门阙所以司启闭也故刚柔杂焉垣墙所以杜罅隙也峻为之闲严为之禁岂非防防谨始之义也哉
　　初九闲有家悔亡象曰闲有家志未变也
　　初九离也以阳居刚而在一卦之下应乎六四四坎巽也故曰闲有家闲阑也扞蔽之义也有家而无闲不能有其家者也闲之者礼之谓乎所以扞蔽内外不可窥窬者也家人之道外不逾阈内不逾梱故初九不以应言取诸防闲以为义也故曰悔亡初应在四是以有悔行之于始故得悔亡人之常情妻子之间宠之而弗教纵之而弗禁其心以为爱之也驯习浸淫防于不义则长者之过也悔而图之将无及矣是故君子于其始而闲之则放僻邪侈无自而生悔可亡也故子曰闲有家志未变也逮其志变习流然后从而止之则用力多而不可胜制矣
