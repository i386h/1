<!-- { "loadSidebar": true } -->
　　天者干也火者离也天道下际火性上炎是故与之为同人也君子体之以类族而辨物类其族则离坤为宗干坎为类辨其物则坤坎为比坤离为明夷干坎为讼而干离为同人矣故曰方以类聚物以羣分此之谓也自昔人君未尝不欲逺邪而近正亲君子而疎小人然而奸佞满朝忠良去位至于危亡而不悟者葢有以正为邪以邪为正以小人为君子以君子为小人者矣良以不知类其族而辨其物故也君子小人之异犹水火之不相入也知炎上之性必同乎干润下之性必比乎坤则君子小人不能逃其鉴矣水之在地血脉流通故以无所不比为比火之通天一缕耳故以无所不同为同也説卦离为乾卦亦以其物而辨之与
　　杂卦曰同人亲也
　　同人为卦以干离合志而成其在六爻以二五同心为义然卦惟二隂五阳所欲同也三四介于二五之间皆欲据二而同之人之中正非三四之所能陵也不得其心而胁之以势岂得而同之哉是故上下两爻皆有同人之辞而三四两爻乃有伏莽乗墉之象以其失同人之义故也何者同人之时刚柔上下皆有相亲之意不患其不同而患其不正也二五之同心斯可谓中正者矣初之同二出于无心也上之同五葢有不得已焉者也
　　初九同人于门无咎象曰出门同人又谁咎也
　　初九离也以阳居刚而在下卦之下上无其应而近于六二故曰同人于门无咎初之于二有出门相遇之象同人之时二五相应初九六三以近而同宜若有咎矣然初体乎离二体乎巽无配合之义初在二下不隔五路无乗陵之象其出门而同人乎出门而同孰非同人四海之内皆兄弟也夫谁咎之哉故子曰出门同人又谁咎也
　　六二同人于宗吝象曰同人于宗吝道也
　　六二巽也以隂居柔而在下卦之中应在九五而承于九三连于九四故曰同人于宗吝异体为配同体为宗异类为配同类为宗宗也者其族类也三四有离兑之象焉而九五则纯干也是故二于五为配而于三四为宗矣何者二三四为同体巽离兑为同类故也以其皆体乎干故有同人之意以其兼乎离兑故有宗党之嫌焉同于宗党羞吝之道也或曰二之所以为同人者中正而应也乃有同宗之吝何哉曰吉凶无常惟人所召六二以离之中爻而体乎巽谓其居中守正有应在五而其性炎上故曰同人于野亨谓其以隂居柔体乎卑巽而承于九三故曰同人于宗吝亦其在象也知其为离而未知其为巽也故直言于野之亨及其在爻巽体成矣故有于宗之戒也然二不体巽亦无以自存于三四之间矣同于宗则吝同于野则亨君子之志于斯也可不自求本心而择其去就也哉
　　九三伏戎于莽升其髙陵三不兴象曰伏戎于莽敌刚也三嵗不兴安行也
　　九三上体为干下体为离以阳居刚而在下卦之上上无其应而乗乎六二之巽故伏戎于莽升其髙陵离为戈兵巽为伏为蕃鲜故有伏戎于莽之象巽为髙三居下卦之上而乗乎巽故有升其髙陵之象同人之时六二九五同志相应九三以其道近欲据而有之惮五之刚健故伏戎于莽以敌之惮三之中正故升其髙陵以胁之然五之刚健非三之所能敌也二之中正非三之所能胁也故曰三嵗不兴离为丽而在巽兑之中故有三不兴之象卦唯一隂五阳皆欲同之三与五同功而近于二其困而不反宜哉故子曰伏戎于莽敌刚也三不兴安行也四以阳居柔逺于二而近于五犹有困而反则之理三以阳居刚逺于五而近于二自以为当然则安而行之矣或曰柔得位得中而应乎干是之谓同人九三亦干也而无相与之义何哉曰易之为书唯变所适三四者变化之地也上无九五则三四得为乾象矣九五之干纯而不杂三四之干杂以离兑九五之干中正而在天位三四之干不中不正而在上下之交是以即其变而言之也天无二日民无二王九五而在上而九三犹欲为干不可得矣此二之所为去就也
　　九四乗其墉弗克攻吉象曰乗其墉义弗克也其吉则困而反则也
　　九四上体为干下体为兑以阳居柔而在上卦之下下无其应而乗乎九三之离连于六二之巽故曰乗其墉弗克攻吉离为中虚巽为髙九三升其髙陵矣四又乗之故有乗墉之象二应在五三又伏戎四非其敌故有弗克攻之象夫同人者同心之谓也欲与人同而不得其心至于乗墉以迫内外无与入于二刚之间宜其弗克攻也乗墉弗克宜若有咎矣然而系之吉者何也二五之应三四难之三不能得于二而况四乎四以居柔其弗克攻困而能反愈于九三逺矣同人之时上下亲附叛则讨之服则舍之九四之吉不亦宜乎故子曰乗其墉义弗克也其吉则困而反则也义之言宜也
　　九五同人先号咷而后笑大师克相遇象曰同人之先以中直也大师相遇言相克也
　　九五干也以阳居刚而在上卦之中应在六二而隔于三四故曰同人先号咷而后笑大师克相遇九五六二彖所谓同人于野亨是也五为干干西北也二为巽巽东南也三为离离东方也四为兑兑西方也干巽之相从也涉乎离兑然后相遇于坤干之在坤故曰野野者天地之际也乾坤之交必越乎兑兑为口故有号咷之象方其未相见也不免于号咷及其既克而相遇于野宜其油然而笑也诗不云乎未见君子我心悲伤亦既见止亦既觏止我心则夷或曰六二之义既取诸巽则何以明天火同人之义乎曰取诸巽者非同乎巽也取诸离者亦非同乎离也由巽而达乎干则离兑之类无不同矣巽离兑皆同则凡在坤者无不同矣六二之象在卦为离在爻为巽其位则二也地二生火是故谓之离中虚其在五行火出于木是故卦取诸离爻取诸巽凡以明乾坤之义而已矣故曰物不可以终否受之以同人此之谓也子曰同人之先以中直也二五中正故有中直之象其中甚直而困于强梁故至于号咷也大师相遇言相克也九五为大六二为师二爻同志故其象得以互称二五俱克故以相遇为文也二五同心人莫能间君臣之义夫妇之道无易于此矣故曰君子之道或出或处或黙或语二人同心其利断金同心之言其臭如兰美之至也二出而五或处二黙而五或语出处语嘿虽不同而心则同也及其出也则利可以断金及其语也则其臭如兰矣金者刚也干为金兑亦为金九五为干离九四为干兑故有断金之象兰也者言其臭味同也兰生深林去人愈逺而香气愈盛离以他臭则其香变矣言君子之不可杂以小人也六二之君子其可以比德于兰乎九五与之同其臭味都俞赓歌不谋而同闻其言者如入芝兰之室矣夫子叹美形容之若此而学者不胜异説以谓二五而不能大同吁可怪矣三四皆欲其隂非五之所得同也同乎六二则天下大同矣六二守正以疏九五而责以不能大同岂不谬哉使二义当泛应则一隂而受五阳焉知其不能大同也伊川程氏曰先隔则号咷后遇则笑矣乃私昵之情非大同之体也夫人乖离则悲遇合则喜悲则号咷喜则欢笑此天下之至情也今使之乖离勿悲遇合勿喜悲勿号喜勿笑是率天下为伪而已岂圣人之意乎
　　上九同人于郊无悔象曰同人于郊志未得也
　　上九干也以阳居柔而在上卦之上下无其应而乗乎九五五亦干也故曰同人于郊无悔干为郊野九五曰野上九曰郊以逺近言之也序曰与人同者物必归焉同人之时二五同心天下莫不同矣苟非凭陵强暴之徒皆有同人之人也是故初九在二之下不为九五之难自门而出即同于二无心而同者也同于二则同于五矣上九在五之上下为六二之难自郊而入即同于五不得不从者也同于五则同于二矣凡易之情近而不相得则凶或害之悔且吝初上二爻皆处不争之地是以不罹于咎悔也然二五既遇于野而上九方于郊是以未得其志焉矣故曰同人于郊志未得也或曰初为门二为宗三为莽四为墉五为郊野则逺之极也上逺于五而反为郊何哉曰邑外谓之郊郊外谓之野则野为逺矣野之外又有郊焉郊之外又有邑焉不又逺乎哉此上九之所以为郊也

　　序卦曰与人同者物必归焉故受之以大有
　　大有成卦同人之反也大有也者有天下之大也刚为大而柔有之干为大而离有之也同人大有皆一柔而五刚同人之柔在于臣位其所同者九五而已是以谓之同人也大有之柔居于尊位上下诸阳皆为所有所以谓之大有也不曰有大而曰大有者柔得尊位居大而有之其所有者盛大而富有是以谓之大有也夫同人之时二五同心天下莫不同矣然而未能有之何也为其以九居五无含之义是以羣阳并争而未知所归也六二九五既已相遇于野矣然后感应以相与反而易之以六居五则包含容纳无所不至五阳虽欲无归不可得也孟子曰大舜善与人同舍己从人乐取诸人以为善自耕稼陶渔以至为帝无非取诸人者又曰所欲与之聚之所恶勿施尔也民之归仁也犹水之就下兽之走圹也此大有之所以次同人也或曰实不能以畜实虚则能之刚不能以有刚柔则能之此则大小畜大有之义也然以柔有刚以小畜大其义则一而已既曰小畜而又曰大畜既曰大畜而又曰大有何也曰小畜者畜之者小也六四是也大畜也者畜之者大也大有者有之者大也六五是也能畜之者未必能有之也以有六四之分其应也是故小大畜以小大为差大畜大有以畜有为辨也隂为小而谓之大何也以其居于天位是以谓之大也
　　大有元亨彖曰大有柔得尊位大中而上下应之曰大有其德刚健而文明应乎天而时行是以元亨
　　下干上离成卦曰大有者初为干二亦为干三为兑四为离离丽也兑説也干健也柔而丽者有之矣健而丽者未之闻也然而遂以为大有何哉以有兑象存乎其间也虽天下之志从而以柔説行之其丽也宜矣是故得而有之也晋卜偃为文公筮遇大有之暌曰是卦也天为泽以当日去暌而复亦其所也大有之暌则变为兑也去暌而复大亦干兑离之象矣由是言之春秋以来卜筮之家未尝不用四象而魏晋诸儒取而日陈之或谓之互体或谓之卦变穿凿傅防无所依据此四象之所以晦也大有元亨何谓也曰元亨利贞在天为四时在人为四德在易为四象四象具则四时成四时成则四德备乾坤之四象皆乾坤也万物之所资始而资生也故系之元亨利贞以明始终之义也大有之四象其初二为干故系之元亨者得干之始而亨也同人之四象其三四为干故系之利贞者得干之保合太和也故子曰其德刚健而文明应乎天而时行是以元亨刚健者干之元也文明者干之亨也由刚健而文明故曰元亨由文明以刚健故曰利贞是之谓应乎天而时行者也卦以一柔为大有之主其配在干故有应乎天之象也
　　象曰火在天上大有君子以遏恶扬善顺天休命火者离也天者干也火在天上为日为电惟其髙明下烛羣物斯无所不见矣君子体之以旌别淑慝恶者以遏善者以扬所以顺天之休命也夫君子者何尝无善善恶恶之志也盗憎主人曲士丑正苟非其时而不在其位乃抑扬暴白于其间适足以招咎而已故曰知我者其惟春秋乎罪我者其惟春秋乎民之多辟母自立辟今也天有休命黜幽陟明君子顺之遏恶扬善斯其时也火在天上柔得尊位而应乎干其顺天休命之象乎
　　杂卦曰大有众也
