<!-- { "loadSidebar": true } -->
　　前章既言爻象拟议以成变化于此遂言其数与占亦所以成变化也大衍之数五十者京房云十日十二辰二十八宿其一不用者天之生气也马融云太极两仪日月四时五行十二月二十四气其不用者北辰居极也荀爽云八卦各六爻加乾坤二用凡五十干初九勿用故用四十九也郑康成云天地之数五十有五以五行气通凡五行减五大衍又减一故四十九也姚信董遇云五十有五其六以象六画之数故减之而用四十九也诸儒之论不一王弼莫知所从又不能深探其义故直云演天地之数所赖者五十也韩康伯师宗其陋孔頴达从而释之以为所赖五十者自然如此别无意义不知其所以然也近世李防伯又推明其説乃谓天地之数虽五十五至揲蓍之法止可用五十故取其整数而已也临川王氏曰大衍之数五十其用四十有九此自然之数也未有知其所以然者也又曰五十之所宗者五而四十九之所宗者一则又议其所以然矣将以知为不知乎抑以不知为知乎孟子曰天之髙也星辰之逺也茍求其故千之日至可坐而致也而乃曰未有知其所以然者不亦厚诬圣贤也哉夫天地之数五十有五有小衍有大衍小衍之数衍其五大衍之数衍其五十大衍之义具于小衍之中小衍之数包乎大衍之内小衍之数至五十而终大衍之数至五十而起五者何土之生数也十者何土之成数也土与水火木金先后而生不与水火木金先后而成水火木金一者成而土在其中矣是故一之成为六而五与之俱其数十有一二之成为七而五与之俱其数十有二三之成为八而五与之俱其数十有三四之成为九而五与之俱其数十有四总而言之则五十也是故洛书五十而居中央河图纵横而为十五天造地设授之圣人非私智之所能议矣或曰图书之数有一二三四而子不用为五者一而子四数之何也曰为五者一而四数之则既言其畧矣一二三四既已为六七八九矣又可得而见乎水火木金非土则不成东西南北非中央则不位故六七八九各具其方而五无乎不在故为五十之数也以土之生数而合四者之成数既为五十以土之成数而合四者之生数亦为五十也苏氏曰五在六七八九之中故不特数一二三四在十之中然而特数者言四时足以举土言土不足以举四时也夫一二三四者四时也六七八九者亦四时也两言四时而一举土则是两之间为四孟四仲者二为四季者一而已是以其论不能通也或曰五十之数既闻命矣其用四十有九何也曰十盈数也不可衍也故虚其一以象太极太极混成隂阳未分不可用也故用四十有九四十有九者七七之数也故可衍而用之也伏羲之六六文之八八老聃之九九皆如是尔分而为之以象两仪也挂一于中以象三才也揲之以四以象四时也或曰一非太极也四十九之总数也一即四十九四十九即一也两非两仪也一与一合而成两凡两者皆是也三非三才也一与二合而成三凡三者皆是也其説似是矣而实非也十百千万孰非一为之总而奚取于四十九乎一即四十九四十九即一者以何数而推之乎既有一矣分而为二则三也奚取于一与二合乎又挂其一则四也奚取于二与一合乎凡两凡三者皆所取象则揲之以四曷为不取凡四而独曰四时乎子曰易有太极是生两仪又曰有天道焉有地道焉有人道焉学者又何疑哉至或谓虚一为天一者其谬不辨可知矣曰然则夫子何靳其辞而不明以告人也曰夫子不谓学者若是之聋瞽也言四时则三才两仪可知矣言象两象三则太极可知矣曰然则四何必言时也曰易有四象言时所以别象也夫子之述大衍也葢将以寓厯法焉故言时言闰言朞之日所以致千之日者也归竒于扐以象闰闰者积之余分月之盈缩而成也三而置一闰五而置再闰十有九七闰而成一章故揲数之余不即归于挂而寄于扐再扐而后挂者所以象五而再闰也或曰然则三而一闰十九而七闰独无以象之与曰至理无毫厘之差善学者三隅之反一揲而再扐为闰者二三揲之数非六闰乎合于挂一之三是为七闰矣挂一之三非三一闰之乎故易十有八变而成卦厯十有九而而成章归竒之六挂一之三当其七闰矣厯多一而大衍有虚之一数其当之犹有余欠乎使圣人一一而言之葢有不胜言者矣天数五五竒也地数五五耦也一与六相得而成水二与七相得而成火三与八相得而成木四与九相得而成金五与十相得而成土是则五位相得也一与二合阳水隂火也三与十合阳木隂土也五与六合阳土隂水也七与四合阳火隂金也九与八合阳金隂木也是之谓各有合也天数二十有五总五竒而数之也地数三十总五耦而数之也凡天地之数五十有五古今之言数者莫不本于此此所以成变化而行神也行神者四时所以行成变化者万物所以生在天成象者为变在地成形者为化在天而明者为神在地而幽者为皆不能逃乎数也乾坤之策凡三百六十説者曰隂阳老少其防合之皆三百六十经云乾坤者举老而称也愚曰不然乾坤之防三百六十六子之策千有八十夫六子者不可举二而该也故但称乾坤以例其余尔当朞之日説者曰期三百六旬有六日经云三百六十举其成数也愚曰不然夫六日者闰之积也三百六旬有六日者通闰而言也既以归竒于扐矣安得复数六日乎哉曰然则期之日三百五十四耳其六亦闰积也而并数之何哉曰此总一之中十二月之行有盈有缩积其差而后有六日也非三百六旬之外有六日之比也如必无之而后可则再闰之积其筭六十亦有盈而无缩乎若夫天下之物其数不止于万故万有一千五百二十当之而无遗矣故夫大衍之象太极一也两仪二也三才三也四时四也五五也太隂六也少阳七也少隂八也太阳九也万物十也凡天地之数无所不具是之谓大衍也若夫四营者分二挂一揲四归竒而成易也易者变也十有八变者三变而成爻六爻而成卦也八卦而小成者一卦之成八卦具焉天地万物之理粗可见矣引而伸之触而长之天地之闰一物之理莫不该括于其中天下之能事毕矣道神而不显故显诸仁徳行显而不神故藏诸用显仁则取诸阳藏用则取诸隂所以和同天人之际使之无间者也道之显也则可与酬酢徳之神也则可与祐神矣应万物之求是谓酬酢赞天地之化育是谓祐神皆触而长之能事之所至也语至于神岂小智之所能测哉故夫子叹之曰知变化之道者其知神之所为乎天地之所以成变化圣人之所以祐神皆不外乎数矣
　　易有圣人之道四焉以言者尚其辞以动者尚其变以制器者尚其象以卜筮者尚其占是以君子将有为也将有行也问焉而以言其受命也如响无有逺近幽深遂知来物非天下之至精其孰能与此叅伍以变变错综其数通其变遂成天地之文极其数遂定天下之象非天下之至变其孰能与于此易无思也无为也寂然不动感而遂通天下之故非天下之至神其孰能与于此夫易圣人所以极深而研几也唯深也故能通天下之之志唯几也故能成天下之务神也故不疾而速不行而至子曰易有圣人之道四焉者此之谓也
　　前章既言爻之义大衍之数此章遂合而言之辞变象占四者圣人之道而君子之尚也辞与象具于卦所谓观象玩辞是也变与占出于蓍所谓观象而玩占是也尚之为言尊也以之为言用也用之于言则其辞可宗也用之于动则其变可师也用之于制器则其可法也用之于卜筮则其占可贵也也是以君子将有所为也将有所行也或问焉而应之以言如响之应声何也以能尚其辞也旡有逺近也旡有幽深也方来之事无不前知如有神告之何也以能尚其占也问之而不可穷也究之而不可测也非天下之至精其孰能与于此也防伍以变者二三四五以求其变也二至四三至五列之为四象覆之为八卦易之变也不言二四三五而言防伍者三以相防五以相伍防成而变起伍成而变终也刚柔相易变化代兴通乎此者遂能成天地之文是以尚其变也错综其数者七八九六以推其数也七与八九与六合之为十五衍之为五十易之数也不言七八九六而言错综者错而为四综而为一七八九六谓之错十五五十谓之象而后有滋滋而后有数数极乎此者遂能定天下之象是以尚其象也其变旡所不通其象旡所不具非天下之至变其孰能与于此也或曰何谓变何谓占曰一卦之变为六十四一爻之变为三百八十有四所谓变也元贞利贞穆姜得之以为祸黄裳元吉南蒯遇之以为凶所谓占也象与变谓之观辞与占谓之玩何也曰象者爻之所具而显晦存乎辞变者蓍之所告而吉凶兆乎占观其蓍玩其理宜然也然则辞与占同为至精象与变同为至变也曰精者一之至也变者万之极也象非一也玩辞而知之变非一也玩占而知之精在此而变在彼通乎一而万事毕也至精未免于思也至变未免于为也若夫旡思也寂然不动旡为也感而遂通天下之故此又非至精至变之所及也非天下之至神其孰能与于此也故曰夫易圣人所以极深而研几也深者至精之也几者至变之宗也千人万人之心一人之心是也故唯深可以通天下之志一日二日万几差之毫厘谬以千里故唯几可以成天下之务此亦疾而速行而至者也极其深而至于无思研其几而至于旡为此则不疾而速不行而至神之所为也然皆不出于辞变象占之中故曰易有圣人之道四焉此之谓也
　　天一地二天三地四天五地六天七地八天九地十子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明叡智神武而不杀者夫是以明于天之道而察于民之故是兴神物以前民用圣人以此齐戒以神明其徳夫是故阖戸谓之坤辟戸谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神是故易有太极是生两仪两仪生四象四象生八卦八卦定吉凶吉凶生大业是故法象莫大乎天地变通莫大乎四时悬象着明莫大乎日月崇髙莫大乎富贵备物致用立成器以为天下利莫大乎圣人探索钩深致逺以定天下之吉凶成天下之亹亹者莫大乎蓍是故天生神物圣人则之天地变化圣人效之天垂象见吉凶圣人象之河出图洛出书圣人则之
