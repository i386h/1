<!-- { "loadSidebar": true } -->
　　钦定四库全书
　　周易经传集解卷三十四
　　宋　林栗　撰
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趋时者吉凶者贞胜者也天地之道贞观者也日月之道贞明者也天下之动贞夫一者也夫干然示人易矣夫坤隤然示人简矣爻也者效此者也象也者像此者也爻动乎内吉凶见乎外功业见乎变圣人之情见乎辞天地之大徳曰生圣人之大宝曰位何以守位曰仁何以聚人曰财理财正辞禁民为非曰义
　　上章首论乾坤次言爻此章首言爻象次论乾坤圣人反覆赞明以晓学者乾坤见于爻象爻象出于乾坤求而得之无他义也今以八卦成列而观之则六十四在其中矣因而重之每卦六画则三百八十四爻在其中矣象成而未推则先后不可见故刚柔相推而六十四象之变在其中矣爻成而未系则吉凶不可见故系辞而命之以吉凶则三百八十四爻之动在其中矣吉凶悔吝生乎动是以系之辞也易曰动悔有悔征吉王通乃谓不动则无悔言易者从而和之生乎天地之间嗜欲饥渴犹夫人也而欲不动得乎哉至言功业见乎变则又不得而恶夫动矣是故刚柔相推以立一卦之本六爻变通以趋一卦之时吉凶悔吝以辨六爻之胜此圣人之所以为易者也岂曰不动云乎哉其曰吉凶者贞胜何谓也刚胜则柔伏柔胜则刚陵卦必有本有本斯有时爻必有正有正斯有胜爻之正者卦之本也爻之胜者卦之时也其吉凶之辞则视其所以为正者胜与不胜而已胜则系之以吉不胜则系之以凶何谓正所以为天地之正者万物可见是也故曰贞观所以为日月之正者天下常明是也故曰贞明所以为天下之正者民无二王是也故曰贞一万物不可见则天地息矣天下不常明则日月废矣民不知有君则天下乱矣故卦必立之本爻必取其正然后视其刚柔之胜以为吉凶悔吝之辞也是故有贞吉有贞凶有利贞有勿用贞有可贞有不可贞有贞厉有贞悔亡有贞吝有贞无咎而説者乃曰吉凶之来唯正可以胜之若是则一言而足矣又何尚于易乎夫微子去之箕子为之奴比干谏而死彼三人者孰为正胜也哉或曰乾坤成列而易列乎其中矣八卦成列而象在其中矣何以异乎曰无以异也八卦之为六十四重之而可见也乾坤之为六十四变之而可见也方其未重未变也果安在乎固以先立乎其中矣刚貌也易言乎其不可防也隤柔貌也礼言隤乎其顺也干刚之粹故其体然而示人以易知坤柔之纯故其体隤然而示人以简能惟简且易故变于六十四卦动于三百八十四爻而所以为然之刚隤然之柔者常自若也是故爻也者效其刚柔者也象也者像其刚柔者也象有变通辞有鼓舞故爻象动乎内而吉凶见乎外祸可转而为福败可因而为成故功业见乎变事有若难而易有若危而安故圣人之情见乎辞天地之徳大矣语其大者莫大于生也生也者变化是也其在易则生生是也圣人之宝大矣语其大者莫大于位也位也者尊卑是也其在易则六位是也天地之道刚与柔也圣人之道仁与义也以财聚人以人守位则谓之仁以正理财以理禁民则谓之义仁义之不可偏用犹隂阳之不可偏胜也圣人之用仁义也犹天地之用隂阳也岂可以迹而求之哉非正不可以理财非财不可以聚人非理不可以禁民非民不可以守位故天地之化成也不知其孰为隂孰为阳圣人之化成也不知其孰为仁孰为义此易之道所以与天地圣人为一者也苏氏曰理财者疏理其出入之道使不壅也正辞正名也无道之世唯不正其名故上有愧于辞而下不直其上令之不得诛之不止何以禁民之为非也斯言得之矣
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以万物之情作结防而为网罟以佃以渔葢取诸离包牺氏没神农氏作斵木为耜揉木为耒耒耨之利以教天下葢取诸益日中为市致天下之民聚天下之货交易而退各得其所葢取诸噬嗑神农氏没黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利黄帝尧舜垂衣裳而天下治葢取诸乾坤刳木为舟剡木为楫舟楫之利以济不通致逺以利天下葢取诸涣服牛乗马引重致逺以利天下葢取诸随重门击柝以待客葢取诸豫断木为杵掘地为臼臼杵之利万民以济葢取诸小过木为弧剡木为矢弧矢之利以威天下葢取诸暌上古穴居而野处后世圣人易之以宫室上栋下宇以待风雨葢取诸大壮古之葬者厚衣之以薪葬之中野不封不树丧期无数后世圣人易之以棺椁葢取诸大过上古结绳而治后世圣人易之以书契百官以治万民以察葢取诸夬是故易者象也象也者像也者材也爻也者效天下之动者也是故吉凶生而悔吝着也
　　前章既言象之所以像爻之所以效此章遂言圣人观象以备物致用立成器以为天下利也包牺一曰伏羲或言其姓氏之义或言其年世之数自汉以来难知矣要之古圣人始作八卦者也观象于天观其然者也观法于地观其隤然者也观鸟兽之文龙虎鸟是也观地之宜山川原隰是也在天有其象者在地有其法在地有其宜者在天有其文近取诸身志气形骸是也逺取诸物禽兽草木是也在我有其理者在物有其生在物有其知者在我有其义圣人以天地人物而参诸身于是始作八卦是故天地有神明之异通其徳则匪殊物我有灵昧之殊其情则为一神明之徳万物之情既已包括乎爻象之中则备物致用唯聴所取而已此圣人得天下之至取诸物宜而不可恶者也试递言之上目为罔下目为罟畋渔之象也离为目为飞鸟为鱼鼈巽为绳兑为泽结其绳张其目髙则飞鸟丽之下则鱼龞丽之葢取诸离象然后畋渔之象备之上木为耒下木为耨耒耨之象也震为动坤为土艮为坚木巽为入而又有兑焉兑为金木用其坚金致其鋭动而入土土乃发生然后耒耨之象备矣日丽乎上足动乎下日中为市之象也震为动艮为止坎为通离为丽动为止易通与丽交然后交易之象备矣上尊为衣下卑为裳衣裳之象也干为大赤非坤则不为坤为大黒非干则不为纁乾坤成列而后衣裳之象备矣木行于上水流于下舟楫之象也坎为水震为足艮为手巽为木兑为金金以制木木以行水人之手足动乎其中然后舟楫之象备矣足共其事口仰于人牛马之也震为动艮为止巽为木兑为金金以为衔木以为梏随人而作随人而止然后服牛乗马之象备矣内阖其门外鸣其柝备豫之象也坤为夜为阖戸艮为径路为门阙坎为盗为伏震为呜为大涂夫盗昼伏夜动或潜于径路或出于大涂或伏于门阙主人阖其戸鸣柝而惊之然后重门击柝之象备矣土止于下木动于上臼杵之象也艮为土又为手巽为木兑为金震为足断木为杵掘地为臼木金以为器手足以为用然后杵臼之象备矣毁折为弧戈兵为矢弧矢之象也兑为金离为火为电为矢坎为弓巽为木以金治材以为弧矢以威天下如火如电然后弧矢之备矣下天为宇上木为栋宫室之象也干为天兑为泽震为木巽为风艮为阙风行于木泽上于天而巍然门阙不动乎上然后宫室之象备矣木周其内金锢其外棺椁之象也巽为木为入干为人兑为金为刚卤之地木以为藏金以为固内外周身以入于土然后棺椁之象备矣君用其刚民从其决书契之象也干为金兑为口巽为绳又为本以金削木而为契以口谐声而为书记文明遂以代结绳之政然后书契之象备矣是故观乎重离则见上网下罟之象观乎益则见上耒下耜之象观乎噬嗑则见三阳为人三隂为货交易之象观乎乾坤则见六幅为衣十二幅为裳尊卑之象观乎涣则见人动乎上楫动乎下舟行之象观乎随则见服牛乗马引重之象观乎豫则见内外重门闭固之象观乎小过则见臼杵椎舂之象观乎暌则见张弧挟矢之象观乎大壮则见宫室门阙之象观乎大过则见舆棺辇椁之象观乎夬则见书契缄縢之象圣人岂茍云乎哉然而独于黄帝尧舜言通其变使民不倦神而化之使民宜之何也岂包牺神农之时未能变通也或曰不然所谓变化者乾坤之道也取诸乾坤故不得不兼言乎变化也又曰易穷则变变则通通则乆不于它卦而独于此何谓也曰乾坤易之緼也取诸乾坤故不得不兼言乎易也其在他卦岂得而该徧之哉故曰易者象也象也者像其形容也者材也材也者辨其材用也爻也者效也效天下之动也既效其动是故吉凶生而悔吝着也苏氏曰也爻折爼包牺象之矣或曰伏羲始画八卦文王重易六爻方其未重也备物致用于何而取之曰八卦成列象在其中矣因而重之爻在其中矣至于文王实始作易布其爻而系之辞前乎此者未尝无六十四也周官三易葢有之矣然包牺作结绳为网神农作耒耜通交易黄帝尧舜垂衣裳而作舟楫服牛乗马重门击柝臼杵弧矢栋宇书契皆在三易之前葢得其意云尔非必即其书而取其义因其象而致其用也子云上古结绳而治后世圣人易之以书契百官以治万民以察葢取诸夬然则未有书契以前安得夬卦而取之哉近世学者必欲言伏羲既画八卦又因而重之者非矣
　　阳卦多隂隂卦多阳其故何也阳卦竒隂卦耦其徳行何也阳一君而二民君子之道也阳二君而一民小人之道也易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望子曰顔氏之子其殆庶几乎有不善未尝不知之者未尝复行也易曰不逺复无祗悔元吉天地絪緼万物化醇男女搆精万物化生易曰三人行则损一人一人行则得其友言致一也子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
