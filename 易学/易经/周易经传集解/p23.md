<!-- { "loadSidebar": true } -->
　　上六坤也以隂居柔而在上卦之上应在六三二爻俱隂同体乎坤无相应之义故曰敦临敦厚也增培之义也坤为厚德以坤临坤是之谓敦临以复之敦复艮之敦艮皆取重复之义也六三以巽顺之德而临二阳虽不当于其位既有忧惧之诚矣上六又以坤之厚徳而临之六三之变则为泰矣三且无咎而况于上乎故曰吉旡咎包荒藏疾不显亦临斯之谓也故子曰敦临之吉志在内也嫌于六三不当其位宜若不知不应是以夫子发明之尔临之为大不亦宜乎以三之不当位而上六其配六四其承皆有宜悔是以三爻皆着无咎之辞故曰无咎者善补过也




　　序卦曰物大然后可观故受之以亲
　　观之成卦临之反也二阳在下四隂自上而临之二阳在上四隂自下而观之也以坤临兊谓之临以坤观震谓之观也夫大者小之所观也上者下之所观也茍无临下之大徳足以居于人上而为天下之所观哉书曰有容德乃大临之义也七世之庙可以观徳万夫之长可以观政观之义也此观之所以次临或曰三隂为否五隂为剥恶其长也四隂在否剥之间而独为观何哉曰三隂为否者天地不交外徤而内顺也五隂为剥者山附于地顺而止之也四隂为观者风行地上顺而巽也因其自然之象而命以自然之名岂强为之分别哉
　　观盥而不荐有孚颙若曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　上巽下坤成卦曰观者初为坤二亦为坤三为艮四为巽顺以巽则化行而民服矣何以明其为观哉谓其有艮象焉坤为众艮为止巽为齐众止而齐斯以为观而已矣观盥而不荐有孚颙若何谓也曰可观者二阳也观之者四隂也九五为盥而上九为荐也自下观上近则覩之故九五中正为天下之所观六四最近为观光之上賔四隂之所观者九五而已至于上九隔乎九五观瞻之所不及也故曰观盥而不荐也未有盥而不荐者也未有观盥而不观荐者也然而沃盥在于阼阶荐献在于室寝阼阶之下可得而观室寝之中非众之所覩也故曰观盥而不荐也化民之道莫逺于诚行诚之道莫重于祭祭祀之礼莫先于盥盥洗手也奠币酌鬯以求神之初也宗庙致敬精诚专一莫盛于此时及夫既灌之后三献而荐腥五献而荐熟其文繁其礼缛虽强有力者犹有时而惰矣则其精诚之着见岂能如沃盥之时耶故子曰禘自既灌而徃者吾不欲观之矣谓其精诚之不一也孚之言信也颙之言严也方盥之初诚意充乎内肃敬形于外盛徳之容观者自化不言而信不戒而严诚孝所格无乎不通故有孚于下颙颙如也微之显诚之不可揜也如此夫孟子曰至诚而不动者未之有也不诚未有能动者也夫诚者自成也万物之所成终而所成始也未有诚于盥而不诚于荐者也然而彖以是为言者盖曰民之化我观我之盥而不观于荐也若观于荐则化我未必若是之孚也是以观盥而不荐也夫观盥而不观荐者以吾之诚敬在于盥也吾之所以致吾诚敬者岂其盥之时耶固在于斋之日也散斋七日致斋三日虚而明一而精人莫之见也始发于盥其容肃然故可观也呜呼古之圣人所以斋戒以神明其徳者其取诸此乎故子曰大观在上顺而巽中正以观天下观盥而不荐有孚颙若下观而化也观人者谓之观观于人者谓之观观官唤反大而在上者二阳也中正以观者其惟五乎是以观盥而不荐者也中正既释其义又从而申明之曰观天之神道而四时不忒圣人以神道设教而天下服矣何谓也曰天者人之所观也君者民之所观也是以圣人观于天而天下观于圣人也天何言哉四时行焉百物生焉天神道也圣人体天故亦以神道设教脩己以安百姓笃恭而天下平盖有不言而信者矣神者何也一之谓也一者何也诚之谓也故曰至诚如神诚者天之道也诚则形形则着着则明明则动动则变变则化唯天下之至诚为能化谓之神道不亦宜乎子曰知变化之道其知神之所为乎徒见四时之行万物之育黎民之变蛮貊之孚而不知其所以致此者天故是谓之神也然则宗庙致敬不出堂庑之间而化行于天下岂不信哉或问禘之説子曰不知也知其説者之于天下也其如示诸掌乎此之谓也卦名及诸爻并如字读唯大观在上中正以观天下九五观民之观当以去声读之
　　象曰风行地上观先王以省方观民设教
　　风者巽也地为坤也风行地上无所不徧故先王以之廵守省方观民俗之好恶而为之设教焉犹风之行于地上也然观之成卦以四隂而观二阳取下观而化之义孔子于辞言以神道设教于九五之爻辞言观我生观民也与大象所谓观民设教辞同而义异矣
　　杂卦曰临观之义或与或求
　　与求之义已解在临临为与则观为求以人之求我而非我之求人也是以观之诸爻二阳者人之所求也四隂者求人者也初为童观二为闚观三为进退四为观光者求人者也五为盥上为荐者人之所求也为礼不敬吾何以观之哉
　　初六童观小人无咎君子吝象曰初六童观小人道也初六坤也以隂居刚而在下卦之下上无其应而逺于九五承于六二二亦坤也故曰童观坤为众在下为小者童子之象子贡曰不得其门而入不见宗庙之美若童子之观最在人后虽得其门而入亦不能有所见虽使见之亦不能知其意义也故曰小人无咎君子吝下民至愚随上所化由之而不知何咎之有若君子者行而不着习而不察旅进而观了无所覩虽当尧舜文武之时而不明礼乐教化之意含哺鼓腹不知帝力于我何有名为君子不亦可羞哉故子曰初六童观小人道也
　　六二闚观利女贞象曰闚观女贞亦可丑也
　　六二坤也以隂居柔而在下卦之中应乎九五之震故曰闚观震为明坤为阖户阖户而观闚于户牖者也自下观上近则覩之二虽与五为配有观感之义然去之逺矣体隂而居柔处内而守中在上而居贞是以谓之闚观也故曰利女贞幽闺静僻者女子之正也在礼送迎不出门见兄弟不逾阈虽有观礼之心而不失自防之正斯为利矣君子正其衣冠尊其瞻视闚牖而观不亦丑乎当观之时圣人在上天朝中天万物咸观况于六二是其正应所宜脱身邱园观光上国而乃自埋于民自藏于野虽容光之照闚见教化之一二自以为得之矣譬如坐井观天所得防乎故君子以为可丑也伊尹耕于有莘之野而乐尧舜之道及其幡然而起曰我岂若使是君为尧舜之君哉岂若使是民为尧舜之民哉岂若吾身亲见之哉故子曰闚观女贞亦可丑也
　　六三观我生进退象曰观我生进退未失道也
　　六三下体为坤上体为艮以隂居刚而在下卦之上应乎上九之兑故曰观我生生犹动也我自谓也在卦六爻皆以宗庙行礼为义初六童子之观六二妇女之闚也六三奉豆执之联六四在位陪祠之列也九五沃盥之始上九荐献之时也六三应于上九执事以承荐者也是以自观其动也故曰进退三四者内外之交上下之际进退之地也以六居三进退之象也宗庙之事羣臣百工骏奔走执豆笾或进而承君或退而复位非若陪祠之列屹立而不动也震为动巽为进退而坤艮称之何哉为其近于震而承于巽随其盥荐以为进退也然则四之不为进退何也曰四以进乎上卦得其位以近天子之光又何进退之云乎圣人在上固所宜仕若不自观其动进退以礼去就以义而惟位之为急至于钻穴逾垣而从之者失其道矣故子曰观我生进退未失道也
　　六四观国之光利用賔于王象曰观国之光尚賔也六四下体为坤上体为巽以隂居柔而在上卦之下承乎九五之震故曰观国之光震为旦有光明之象焉夫国莫重于礼礼莫重于祭宗庙之事陈其豆列其鼎爼设其皷钟舞其干翟荐其馨香昭其度数文物以纪之声明以发之有国之光华也四得其位以承于五能顺而巽斯得而观之矣故曰利用賔于王五为震四为巽震巽配也五居天位有王之象以四承五以巽配震有賔主之象焉周官大行人以九仪辨诸侯之命等诸臣之爵以同邦国之礼而大其賔客书曰賔于四门四门穆穆虞賔在位羣后德让至于夷蛮戎狄犹有来賔之义非特二王之后也三代之王得万国之欢心四海之内各以其职来助咸造在庭以观上国之光斯为利矣天下文明光四表贤德之人仕于王朝人君賔礼不敢尽臣之夫岂特人臣之利天下国家之利也故子曰观国之光尚賔也尚者上也观国之光惟尚賔为近之矣诗云振鹭于飞于彼西雝我客戾止亦有斯容观光之尚賔也
　　九五观我生君子无咎象曰观我生观民也
　　九五震也以阳居刚而居上卦之中所谓中正以观天下者也故曰观我生生犹动也我自谓也震为旦为动质明而行事是故九五盥之时也方盥之时精神专一致爱则存致慤则着以其恍惚以与神明交洞洞乎属属乎如弗胜如将失之是以耳无所闻目无所覩惟自观其动而已矣自观其动在我无失孝敬之心诚慤之意见于其面盎于其背俨然可观观者不言化之矣故曰君子无咎非盛徳之君子其能无咎乎君者民之表也表正而影正矣故子曰观我生观民也观民之义与大象不同説者皆于此失之当读为大观观天下之观观示也为人上者言思可道行思可乐徳义可尊作事可法容止可观进退可度以临其民是以其民畏而爱之则而象之圣人之以神道设教其斯而已矣五下应二二为坤自四以下其象皆坤坤为民故有观民之象也
　　上九观其生君子无咎象曰观其生志未平也
　　上九兊也以阳居柔而在上卦之上应乎六三之艮故曰观其生生犹动也其谓三也下艮上兑有相与之意焉上九隔乎九五不为民之所观而反观于六三者也何者观之六爻惟三五有艮震之体上九虽阳而其体兑也以兑从艮斯反观之矣兑説也孝子之享亲其荐之也必有愉色婉容是以繋之兑也震为卯兊为酉质明而行事曰晏而礼成是故上九荐之时也方荐之时礼文繁缛羞其爼豆序其礼乐备其百官奉承而进之或进乎下或进乎上以相与成礼者也诗云济济辟王左右趋之书云骏奔走执豆于斯时也虽欲自观其动不可得矣是故观我生者目注乎躬也观其生者目注乎物也目注乎物随物而动其进之也敬以愉其荐之也敬以欲已彻而退敬斋之色不絶于面如是其难也故曰君子无咎非盛德之君子其能无咎乎诗云有来雝雝至止肃肃相维辟公天子穆穆观我生也济济多士秉文之德于荐广牡相予肆祀观其生也故子曰观其生志未平也事物之来纷乎吾前欲其心平志一于盥之时亦已难矣或曰大观在上下观而化若斯之盛也不系之吉而但言无咎何哉曰是固然矣观我生者以我一身动为天下万民之所观过言则民作辞过动则民作则有诸内必形诸外诚于此必动于彼故莫见乎莫显乎防由是言之观我生者【缺】　　精
　　【缺】欲其无咎不亦难乎观其生者【缺】　　　　目观
　　天下万物之动民之好恶必【缺】　　　　良窳必知
　　其故左右前后罔匪正【缺】　　　　罔有不臧无逺不烛无幽不见由【缺】　　观其生者观之至详也欲其无咎不亦宜乎至精者正心诚意之谓也至详者应变酬酢之谓也当此之时而免于咎者吉之大者也非明明徳之君子其能无咎乎呜呼非天下之至精不足以观天下之至详也非天下之至静不足以观天下之至动也非天下之至一不足以观天下之至众也是故取乎盥而不取乎荐也观之时义大矣哉




　　周易经传集解卷十
