<!-- { "loadSidebar": true } -->
　　初九履错然敬之无咎象曰履错之敬以辟咎也初九离也以阳居刚而在下卦之下故曰履错然敬之履者礼也离为文明礼之象也错杂也三画离也六画亦离也四象八卦皆离也以离居离礼文错然之象也夫礼者下人者也敬也者礼之本也敬者质也礼者文也阳为质隂为文以阳刚之德居文明之初而在卦之最下为礼而能敬者也故曰无咎礼不错则不成文繁则乱当礼文错杂之时惟敬为本斯可以免于咎矣故子曰履错之敬以辟咎也孔子曰祭与其敬不足而礼有余不若礼不足而敬有余也丧与其哀不足而礼有余不若礼不足而哀有余也其辟咎之谓乎
　　六二黄离元吉象曰黄离元吉得中道也
　　六二巽也以隂居柔而在下卦之中故曰黄离黄中也离明也巽入也入乎离明之中黄离之象也日之出也其色赤及其中天也其色黄是以谓之黄离也险为虚下为谦中为正体乎谦虚而丽乎中正舍已从人以天下为明者也故曰元吉如日中天无所不照非元吉何以当之或曰六二以隂居柔而位乎地人臣之道也而以为火明之象何哉曰此八纯之卦不以相应为义者也子曰柔丽乎中正故亨六二之谓也及其重为上卦则是继明也故曰重明以丽乎正乃化成天下六五之谓也后明既升则前明已没故六二有牝牛之象也谓五为君谓二为臣则失之矣坤之六五曰黄裳元吉虽在天位而臣道也配干而称裳也离之六二曰黄离元吉虽在地位而君道也丽正而称离矣故子曰黄离元吉得中道也虽有尧舜之聪明而不得乎中道其能光宅天下也哉
　　九三日昃之离不鼓缶而歌则大耋之嗟凶象曰日昃之离何可久也
　　九三上体为兊下体为离以阳居刚而在下卦之上故曰日昃之离离明也日过中则昃矣离为日兊为夕下卦为昼上卦为夜九三下卦之终日昃之象也日昃之明其为明也不久矣故曰不鼓缶而歌则大耋之嗟凶缶瓦器也鼔之所以节歌按庄周鼓盆而歌蔺相如进盆并请秦王击缶汉杨恽仰天击缶而歌乌乌风俗通曰缶所以盛酒浆秦人鼓之以节歌诗曰坎其击缶宛邱之道则鼓缶不特秦声也简陋之器中国通用之故坎言樽酒簋贰用缶此言鼓缶而歌皆坎象也离者坎之变也故有不鼓缶之象焉子曰张而不弛文武弗能也弛而不张文武弗为也一张一弛文武之道也故君子于向晦宴息之时饮酒以娱乐鼓缶而啸歌可也耋老也八十曰耄九十曰耋兊为日昃故有大耋之象又为口故有歌嗟之象夫有盛必有衰有壮必有老有始必有终有生必有死物之常也故夫日昃者一日之老也秋冬者一岁之老也耄耋者百年之老也乐天知命安时处顺则日昃而啸歌歳终而饮蜡耋老而优游无日而不自得矣不能乐天知命而有老大之嗟终能免于死乎故曰凶诗云子有酒食何不日鼓瑟且以喜乐且以永日宛其死矣他人入室其斯之谓也或曰鼓缶而歌与大耋之嗟惧不逃乎昼夜之数则圣人何取于歌乐乎曰此为耄荒者之戒也人之聪明固有限量老虽智而耄及之矣强昏以为明若倦以为勤一日二日万几其失也多矣释其重任优游卒岁上智之事也是以尧之耄期则求贤而逊之位及其殂落百姓如丧考妣穆王耄荒方且作刑以经四方周道于是衰微此则歌嗟之辨也故子曰日昃之离何可久也蛊之上九贵乎髙尚其事离之九三贵乎鼓缶而歌消息盈虚与时偕行之义也
　　九四突如其来如焚如死如弃如象曰突如其来如无所容也
　　九四上体为离下体为兊以阳居柔而在上卦之下故曰突如其来如六四明之初而不当其位不顺之子也其体为兊兊居酉位昼夜之交昏瞑之际月将升而未明也而其体为离离为火日之既入月之方升而有赫然之明突然而来者燎原之火也古者谓子不顺为突九三耋而不传九四不待其萌而传悖逆之节譬若燎原之火突如其来如也州吁商臣是其人矣故曰焚如死如弃如书曰若火之燎于原不可向迩其犹可扑防焚如者不可向迩也死如弃如者犹可扑防也古者凶人之丧不居兆域死而弃之投畀豺虎天地人神之所不容也故子曰突如其来如无所容也突一作突
　　六五出涕沱若戚嗟若吉象曰六五之吉离王公也六五巽也以隂居刚而在上卦之中故曰出涕沱若戚嗟若六五继明而丽正者也何谓正曰天下之动贞夫一者也君父之所命国人之所立斯为正矣然而以柔居尊而有九四之逼凶焰炽烈不可向迩故至于涕泣而忧嗟巽为多白眼故有出涕戚嗟之象夫继统守成之君生于深宫之中长于妇人之手未尝知哀未尝知忧未尝知惧自非上圣鲜不以逸豫骄奢而失之者方其嗣位之初遭家多难至于出涕而忧嗟乃所以为之儆戒也故曰吉六五体巽而承于上九其亦信顺尚贤之义乎是以系之吉也子曰六五之吉离王公也离丽也王公者以位言之也在天下为王在一国为公也位也者圣人之大宝也位定而不敢争者逆顺之形判矣启既嗣位天下皆曰吾君之子也虽有扈之强乌能陵之哉
　　上九王用出征有嘉折首获匪其丑无咎象曰王用出征以正也
　　上九离也以阳居柔而在一卦之上故曰王用出征六五王也而九居其上王之所用以出征也离为甲胄为戈兵故有出征之象诗云王于出征以匡王国王于出征以佐天子是也管蔡之难周公东征应其义矣故曰有嘉折首获匪其丑嘉美也谓有功也犹言肤功美绩是也或曰嘉配也六爻无应故六五之于上九得称嘉也首元恶也殱厥渠魁胁从罔治折首之谓也丑类也自西自东自南自北无思不服获匪其丑之谓也九四体兊兊为毁折故有折首之象下卦三爻虽非其应而皆为所畜故有获匪其丑之象诗云执讯获丑而此言获匪其丑者武王克商通道于九夷八蛮成王既伐东夷肃慎来贺斯其义矣故曰四征弗庭绥厥兆民六服羣辟罔不承德又何咎之有哉故子曰王用出征以正也征之为言正也征一而正百斯之谓正也不曰吉而曰无咎者干戈之事无咎为难矣王肃本下有二句获匪其丑大有功也今本脱之

　　周易经传集解坎离卷十五
　　钦定四库全书
　　周易经传集解咸恒卷十六
　　宋　林栗　撰

　　序卦曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错至哉言乎生民之道人伦之本于是乎在矣上经首乾坤下经首咸恒斯其防矣乾坤天地也坎离男女也咸恒夫妇也咸恒之所以继坎离也夫震巽艮兑者皆乾坤之索也而独以坎离为男女者举其中以该长少也有长少则坎离为中无长少则坎为男离为女而已一隂一阳皆有配合之义也独以咸恒为夫妇者举其常以该其变也夫妇之道以二少相感而成以二长相安而正然父子君臣尊卑上下可得而言之矣何者有天地然后有万物人与草木禽兽无以异也有万物然后有男女人与草木禽兽无以异也有男女然后有夫妇有夫妇然后有父子人始有以别于草木禽兽矣有生而无知者草木是也有知而无礼义者禽兽是也饥而食渴而饮牝牡之情孳乳之爱禽叹与人同耳然而父子不能以相亲夫妇不能以相保无礼义之故也人之所以有礼义者圣人者出而教之也圣人之为教也造端乎夫妇而推本于父子制治于君臣而致严乎上下所以立人道中天地而与之参也咸恒为下经之首不其然乎
　　咸亨利贞取女吉彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　下艮上兑成卦曰咸者初为艮二为巽三为干四为兑艮少男也兑少女也男女慕少者人之至情也夫妇及时者人之大欲也此艮兑之所以为咸也覆而取之有震巽之象焉震巽为长艮兑为少少而相与长而相安夫妇之道得矣岂不乐其所自生而本其所自始乎乐其所自生本其所自始则震巽艮兑者皆干之所造也干为天为父为君无天何始无父何生无君何戴礼义之所自出也故曰有夫妇然后有父子有父子然后有君臣圣人岂强为之哉无父无君则更相残并惟力是视二少不得以相与二长不得以相安淫而暴之乱而弃之与禽兽何以异哉故曰先王有至徳要道以顺天下民用和睦上下无怨斯之谓也咸亨利贝取女吉何谓也子曰咸感也柔上而刚下二气感应以相与止而説男下女是以亨利贞取女吉也夫妇之道男女之既成者也是故不可以称元亨者嘉之防利者义之和贞者事之干斯可得而言之矣艮刚也而下于兑兑柔也而上于艮咸之所以亨也艮为山兑为泽山之气下于泽所以感之也泽之气上于山所以应之也二气感应以相与咸之所以利也艮止也兑説也止而説咸之所以为贞也以色交者色衰而弃以利合者利尽而踈其能止而説乎艮为男兑为女男下女咸之所以取女吉也男不下女而女从之非贞女也君不下士而士从之非贞士也如是者不可取女者请期纳采亲迎古之取女而御轮所以下之也其取士也就见于其家聘问于其野所以下之也取女如是则亨利贞而吉矣夫岂惟女之吉哉取之吉也斯道之亡也乆矣亲迎之礼废于夫妇之间就见之仪蔑于君臣之际为女与士者不待礼而行为君与夫者惟其易与而畜之未有不悔于其终者也可不戒哉可不念哉故曰天地感而万物化生圣人感人心而天下和平观其所感而天地万物之情可见矣天不下降则地不上腾君不下求则臣不报国万物之情孰不如此圣人之所以感人心而天下和平用此道也
　　象曰山上有泽咸君子以虚受人
　　山者艮也泽者兑也泽无在山上之理而此象言之者犹天在山中之义也泽之气上蒸于山为云雾为流泉山之草木莫不頼其润是山上有泽也故説卦曰山泽通气而释象曰二气感应以相与也春秋左氏曰泽竭则山崩亦其义也或曰泽之气上于山既闻其义矣二气感应以相与则山之气下于泽可得而闻乎曰山之气土气也泽之气水气也泽无土气何以钟聚水潦而化育出鱼乎故曰君子以虚受人山至髙也泽至卑也而山上有泽者以其虚而受之也巍然石山不生草木者无以受之故也是故古之明王圣主必虚其心以通下情然后忠言至计可得而入矣
　　杂卦曰咸速也
　　咸之为卦以二少相感而成其在六爻以感人迟速为义夫气同则从声比则应志趣茍合则倾盖而相投情素不通则白头而未察故王者感人以速为贵圣哲之治其应如响一日克己复礼天下归仁焉徳之流行速于置邮而传命也咸之诸爻皆有正应以常情度之二五得中宜为咸感之盛然二言腓五言晦不应咸感之义何也隂阳偏毗无相与之意也故夫防者天地之交也咸者山泽之交也以九居二以六居五则应夫交防之义今九五毗于阳六二偏于隂则不应咸感之义矣乃若九三上六其失惟均独初六以隂居刚九四以阳居柔于是有相与之意而初为艮四为兑又各在一卦之初斯为速感之象矣故圣人近取诸身拇腓股心脢辅分布六爻以明王者感人之象即其象而其义粲然矣
　　初六咸其拇象曰咸其拇志在外也
