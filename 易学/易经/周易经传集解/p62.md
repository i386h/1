<!-- { "loadSidebar": true } -->
　　九五贞吉悔亡无不利无初有终先庚三日后庚三日吉曰九五之吉位正中也
　　九五离也以阳居刚而在上卦之中下无其应而乗于六四之巽故曰贞吉悔亡巽之所以亨者刚居乎中正而志行也以九居五其体为离刚徤而文明大中而志正以此为贞斯为吉矣夫柔巽者岂大人君子之行哉惟刚中正者为能以行权是故贞乎九五然后吉而悔亡矣故曰无不利刚巽乎中正而柔顺乎刚何往而不利哉故曰无初有终先庚三日后庚三日吉此三言者总一卦之义而系于斯爻也阳为治阴为乱凡巽之昼先阴而后阳是先乱而后治之象也上下皆巽而莫或正之将浸滛委靡入于蛊壊之域惟九五刚徤中正无反无侧而巽以行之则变危为安易乱为治初悔而终吉矣震为甲兑为庚先庚三日者下卦三爻九三为兑也后庚三日者上卦三爻上九为兑也先庚三日起午而尽于中后庚三日起酉而尽于亥然后阴极而阳生为君子阴为小人君子为治小人为乱阴极而阳生庚终而甲始是小人变而为君子危乱易而为治安也故先之以无初有终又系之以吉斯其旨与或曰然则不系于而系于九五何也曰九五离也离为午先庚之所从起也蛊之与巽九五一爻之变耳以六居五则为先甲后甲以九居五则为先庚后庚此其所以贞吉悔亡无不利者也甲者东方之气舒缓之象庚者西方之气击敛之象当巽之时上下皆巽有以击敛之则无初而有终当蛊之下巽而止止又从而舒缓之故极其终而后有始也巽之爻象防如此学者可不深究之哉其详见于蛊卦
　　上九巽在牀下丧其资斧贞凶象曰巽在牀下上穷也丧其资斧正乎凶也
　　上九兑也以阳居柔而在上卦之上下无其应而连于六四之巽乗乎九五之离故曰巽在牀下巽之初爻有牀下之象焉然六四在诸爻之中则不应其象矣巽之牀下其惟初六乎上九之于初六逺而非其应为巽而从之哉为其居一卦之上而乗九五之刚巽于六四而不见纳穷于上必反于下疑初六之为配也是以巽之而无难矣然上下二卦本无相与之情上之巽于牀下非止若九三频巽之吝也故曰丧其资斧旅之九四以离兑为资斧至刚之物也上九资斧不巽乎九而九五承之则得其资斧矣穷于上而反于下是丧其资斧也丧其资斧者倒持利器以柄授人也欲无凶得乎故曰贞凶子曰巽在牀下上穷也丧其资斧正乎凶也以此为正正乎凶而已矣或曰九二上九其为巽在牀下一也而凶吉之异何哉曰九二近于初六而又得乎中行所为巽在牀下者非忘已以求人也中心有疑将以决于神明也上九穷于上而反于下所为巽在牀下者非有疑而未决也卑辱而志于此矣

　　序卦曰巽者入也入而后説之故受之以兑兑者説也兑巽之反也自巽之兑二五不动四爻相易而成也一阴在二阳之下能无入乎是以谓之巽也一阴在二阳之上能无説乎是以谓之兑也巽入乎其中然后説见乎其外物之至情也夫苟不相入何自而能説哉是以古之圣人有所作为必先本之以至诚申之以号令所以入人之心沦其肌肤浃其骨髓然后欢欣交通洋溢于外何令而不服何为而不成哉孟子曰仁言不如仁声入人之深也然则古之为政者其术亦可见矣盘庚之三篇周公之多诰几此也后世君子亦有用其民者矣不思所以入其心而强之以威刼之以势民始骇而狼顾矣以此为术而望其説服不亦难乎诗云君子之于人序其情而闵其劳所以説也子曰巽与之言能无説乎人情所至虽君子有所不免而况于下民乎受之以兑斯其义矣罔违道以干百姓之誉罔咈百姓以从己之欲所以顺乎天而应乎人者也民情莫不欲佚也説以率先而使之忘其劳莫不欲夀也欲以犯难而使之忘其使古之人其必有道矣孟子曰以佚道使民虽劳不怨以生道杀民虽死不怨杀者此之谓也是故説有大小子女玉帛车马衣裘人之所説也説于恵之所及而不説于恵之所不及则所説者小矣利之以农桑申之以孝弟及其説也相劝而为之则説之大者也是故兑之象为泽泽之所利者博矣其聚之也足以説及鱼鼈其散之也足以説草木百谷而生民之咸説之矣其为説也不亦大哉故曰説万物者莫説乎泽
　　兑亨利贞曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　下兑上兑成卦曰兑者初为兑二为离三为巽四又为兑其义则备于前矣兑亨利贞何谓也曰兑説也説也者事之所以立而功之所以成也夫妇不説则家道陵迟君臣不説则万事隳壊朋友不説则学问废缺百工不説则技艺不进庶民不説则王政不行惟説乃能亨也然易説者小人之情而难説者君子之性是则説者其小人之道与説虽小人之道而兑之为卦刚中而柔外是则君子之説而非小人之説也故曰利贞贞者正也説以正则为君子説以不正则为小人子曰近者説逺者来又曰敬一人而千万人説夫百人之聚未有不公而説而况于千万人乎説以利贞所以得万国之欢心也故曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉所谓顺乎天者如天之刚徤中正而能以美利利天下也所谓应乎人者聚其所欲去其所恶使天下翕心説而説服也不顺乎天无以应人不应乎人无以顺天
　　曰丽泽兑君子以朋友讲习
　　兑为泽重卦为丽泽丽相附也交相滋益説之也然坎兑皆水坎为劳兑为説何也曰坎为大川流而不盈是以知其劳也兑为泽止而不流是以知其説也君子以朋友讲习者取其交相滋益之义而已人之相説莫如朋友朋友之相説莫如讲习和而不流乐而不厌皆丽泽之也或曰君臣之相欢夫妇之相説反不若朋友之甚邪曰君臣有义夫妇有别茍惟説而已吾未见其能久也是故以艮配兑为咸以震配兑为妇妹是君夫妇之道也若夫朋友平居讲习则各出其所有而见其所长渐渍琢磨燕防谐谑无所不有而未尝有辞色之失洪渟深以待他日之用取诸丽泽不亦可乎
　　杂卦曰兑见而巽防也
　　防见之义前既言之矣兑之诸爻见而易察何谓也曰阳为君子阴为小人易之大旨也兑之六爻以四阳为君子二阴为小人故圣人不取诸形容而象其物宜则以其见而易察故也是故君子之説人皆见之説而见于外者也初九之于九二九四之于九五是已小人之説则踪迹跪秘巽而入焉説而不见于外者也六三之来兑上六之引兑是已然君子之説亦或不正小人之説有时而正故又以其所居辨之之所谓利贞者也初九九五君子之正也上六小人之正也六三小人之不正也九二九四君子之不正也夫谓之君子者以其行之正也然而不正者比乎小人也虽比乎小人知其必复也故九二悔亡九四有喜则以其能复故也谓之小人者以其行之不正也然而正者比乎君子也虽比乎君子而不保其往也故上六不言其吉凶未知其所以终也或曰君子而不正又得为君子乎曰正之难矣虽正犹有厉焉则九五是也人之操行有始直而终曲者有始曲而终直者有直而似曲者有曲而似直者惟其用心之如何耳孔子曰君子而不仁者有矣夫不仁犹谓之君子而况于正乎夫言岂一端而已夫各有所当也兑之为见不其然与
　　初九和兑吉象曰和兑之吉行未疑也
　　初九兑也以阳居刚而在下卦之下上无其应而承于九二之离故曰和兑孔子有言君子和而不同小人同而不和晏子曰和如和羮同如济水今之学者多不能剖和同之义愚谓辨之和与乖对同与异对君子以道相与则与至于乖然其言行有时而异矣此以为是彼以为非此以为得彼以为失是谓和而不同也小人以利相从则不敢为异然其心志有时而乖矣见利不能不并争见危不能不相弃是谓同而不和也今以阳刚居兑之初君子之正者也比乎九二得其也而小人者逺矣和而説之不亦可乎故曰吉子曰和兑之吉行未疑也初九亲君子而逺小人无可疑之迹矣其曰未者因九二以成文也在初未疑至二则可疑矣
　　九二孚兑吉悔亡象曰孚兑之吉信志也
　　九二离也以阳居柔而在下卦之中上无其应而下乘初九之兑承乎六三之巽故曰孚兑孚信也君子之道依乎中庸为人谋而无不忠与人交而无不信不惟君子信其不渝小人亦信其不为已甚也九二以刚中之徳体离明之资而处于君子小人之间信而説之可谓得乎中行矣故曰吉又曰悔亡比乎小人宜若有悔其志可信是以悔亡故子曰孚兑之吉信志也
　　六三来兑凶象曰来兑之凶位不当也
　　六三上体为巽下体亦为巽以阴居刚而在下卦之上上无其应而介于九二九四之间二爻皆离而四又兑也故曰来兑来而説之也巽为入故有来兑之象六三居下卦之上以一阴而处四阳之间自以为获上下之应视九二九四无违拒之意而又欲因四以求五因二以求初故极其柔信之行以为媚説之资是以谓之来兑也然九五居尊为兑之主而六三小人窃取非据茍以柔巽取媚上下将以诱而来之説之不以其道五之所不容也欲无凶得乎故子曰来兑之凶位不当也説者皆谓三舍四而求二谓之来兑夫三上下皆巽乘承皆刚来而从二则巽乎刚中之君子而不失为迁善之小人也又何咎之有哉借使三来求二于义不可二不之与而四已弃之则亦悔吝包羞而已何遽至于凶哉惟其不度徳不量力以小説大将以觊觎非望为九五所不容故其凶不可逃也
　　九四商兑未寜介疾有喜象曰九四之喜有庆也九四上体为兑下体为离以阳居柔而在上卦之下下无其应而乗乎六三之巽承于九五之兑故曰商兑未寜商度也犹商贾之商商兑也商其利而説之也三体巽巽为近利市三倍四体兑兑为口舌故有商兑之象焉然九五在上而九四承之将舍五而即三则其心有所不安是以商兑而未宁也故曰介疾有喜介辨也疾害也阴为疾阳为喜九五中正天下之所归往也六三不当其位武人为于大君者也四之于三説其利则与其祸无乃患乎初商其利而卒虞其害介然而絶之然后得一意以承于五五大人四君子也二阳相説则得君行道所谓有喜有庆者也或曰四之于三刚上而柔下有顺而无违乌在其舍三而即五乎曰凡説之道声同则相应气同则相求是谓水流湿火就燥者也八纯之卦上下相应无相与之情而九四上承九五是以能相説也为其居上下之交而不得乎中正既体乎离又体乎兑火动而上泽动而下比乎六三为利所诱是以商兑而未宁也然圣人作与万物咸覩岂以九四之贤而卒从六三之利乎四体离离明也介而絶之易耳故子曰九四之喜有庆也
　　九五孚于剥有厉象曰孚于剥位正当也
