<!-- { "loadSidebar": true } -->
　　此章申言性命之理前以逆数之此复顺言之前以序陈之此复错揉之其义则一而已理亦性也性亦命也命在乎天理在乎地性存乎人是以立天之道曰隂与阳者上二画也立地之道曰柔与刚者下二画也立人之道曰仁与义者中二画也此之谓顺也兼三才而两之故隂阳仁义刚柔六画而成卦分隂阳之画而迭用于刚柔之位故初二三四五上六位而成章画自上而下故曰数往者顺位自下而上故曰知来者逆和顺于道徳而理于义者数往之谓也穷理尽性以至于命者知来之谓也卦既立矣爻既陈矣则初上者本末之地始终之序故曰易逆数也数读如数往之数由下而数之至于上也隂阳气也柔刚体也画以气言在天成象也位以体言在地成形也画顺而下阳之降也位遡而上隂之升也夫易之为书隂阳刚柔而已世之儒者知天之为阳地之为隂干之为刚坤之为柔而不知天之道固备乎隂阳地之道固全乎柔刚也知天道曰隂阳地道曰柔刚而不知天之道亦兼乎柔刚地之道亦足乎隂阳也近取诸人男属乎阳女属乎隂男禀乎刚女禀乎柔然一人之身有不备乎隂阳刚柔者哉五藏六腑四肢百体各有隂阳刚柔之配然一体之中有不备乎隂阳刚柔者哉此易之所以分隂分阳而迭用柔刚之义也愚谓天地定位而下方是説卦之文自昔者圣人二段至易逆数也当合文言为一篇葢先儒既取文言分系于乾坤而其首末附入于此自六位而成章下文又脱数往者顺以下十四字然去圣乆逺无所质疑姑志于此以俟来哲
　　説卦
　　天地定位山泽通气雷风相薄水火不相射八卦相错雷以动之风以散之雨以润之日以烜之艮以止之兑以説之干以君之坤以藏之
　　天髙以覆地地下以承天是谓定位山气流于泽泽气蒸于山是谓通气雷遇风而震风遇雷而怒是谓相薄水入火而焦火入水而灭是谓不相射此八物也而八卦象之故相错而成六十四也天地之间一物之生非是八者不能以成雷以动之而后生风以散之而后拆雨以润之而后滋日以烜之而后畅艮以止之而后成兑以説之而后遂干以君之而得其所覆坤以藏之而得其所归然雷风雨日则言其物艮兑乾坤则称其名何也王肃云互相备也愚谓动入陷丽非全美之名而雷风雨日有不测之用名不足故言其物也天地山泽乃一定之体而徤顺止説有成物之功物不足故称其名也前言天地而后及六子后言六子而终于乾坤者明八卦之循环也自此以下或杂乾坤于六子之中或遗乾坤于六子之外皆相错义也
　　帝出乎震齐乎巽相见乎离致役乎坤説言乎兑战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而聴天下向明而治葢取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　帝者万物之宰也帝出乎震则万物不得不出万物成乎艮则帝之功亦成矣出而洁齐而相见见而致养养而后説説而后战战而后劳劳而后成成而后出自然之序也圣人为其语简复从而释之震东方也于时而春于日为旦物动而出也巽东南也春夏之交辰已之间洁齐而未用也离南方也于时为夏于日为中向明而利见坤西南也夏秋之交未申之间致役而遂养也兑西方也于时为秋于日为晡物息而相説也干西北也秋冬之交戌亥之间隂盛而疑阳相薄而战也坎北方也于时为冬于日为中物息而相劳也艮东北也冬春之交丑寅之间归者成终而出者成始也圣人之言葢有所互明焉故曰离也者明也则坎之为幽震之为旦兑之为暮可知矣坤也者地也则干之为天艮之为山兑之为泽可知矣坎者水也则离之为火震巽之为木干兑之为金坤艮之为土可知矣坎劳卦也则离之为暇震之为作兑之为息可知矣圣人向明而治葢取诸此也则昧爽丕显向晦入息从可知矣聴天下云者达四聪之义也彼丰其屋蔀其家者所聴止于近习而已震离坎言方而干艮巽不言者四维也坤兑不及方者言物之养莫如地言物之説莫如秋也离坎言方而兼其时物者南与明皆物之所观北与水皆物之所归也苏氏曰二言衍文也古者説兑通或无言者或从言者讹而加之耳当曰説乎兑诚乎艮诚者物之终始不诚无物故曰诚乎艮也或曰八卦之配于五行坎水离火兑金震木四时之物各位其方者也干金西北巽木东南何也曰水火生而可用也金木成而后可用也故巽位于东南干位于西北皆其成也八卦之物干为金巽为木而不言于震兑者以其未成也坤位西南艮位东北而俱为土何也曰四时之季土用其事其在东南也畏于木其在西北也逊于金故其用不足言也其在东北也火以七为之生其在西南也水以六为之用故致养于坤而始终乎艮也八卦之説坤为地艮为山而俱不言土者以其共之也坎为劳卦何也曰夫物劳于用而不劳于生劳于逆而不劳于顺故木之生火火之生土土之生金金之生水出于自然未尝劳也水之生木则有灌溉之劳矣自春而夏自夏而秋自秋而冬顺而行之未尝劳也自冬而春则有朔易之劳矣故曰坎者水也正北方之卦也劳劳也万物之所归也因其劳而劳之故曰劳乎坎在卦之井木上有水君子以劳民劝相葢取诸此也传曰一则神两则化子曰知变化之道者其知神之所为乎是故妙物者谓之神动之挠之燥之説之润之成之者谓之变化化则神矣神则化矣水火相逮而不相射雷风相薄而不相悖山髙泽下而其气相通是之谓神所以能变化也或曰山泽通气而终万物始万物独不言山何也曰终始万物山不足以充其义也坎离不言雨日而言水火何也曰雨日之功不可同时水火则相逮而济者也故震巽有在天之象而无在地之形艮兑有在地之形而无在天之象唯坎离居中在天则为雨日在地则为水火故言其用则取诸天言其象则取诸地也知此者可与言象矣
　　干徤也坤顺也震动也巽入也坎陷也离丽也艮止也兑説也干为马坤为牛震为龙巽为鸡坎为豕离为雉艮为狗兑为羊干为首坤为腹震为足巽为股坎为耳离为目艮为手兑为口
　　至刚不得不徤至柔不得不顺徤在下不得不动在中不得不陷在上不得不止顺在下不得不入在中不得不丽在上不得不説此天地万物自然之理也而八卦之故在下有动入之象在中有陷丽之象在上有止説之象动近乎徤入近乎顺者乾坤之一变也徤顺无作动入有为此其所以异也及其究也则动反为止入反为説其未止也陷于隂其未説也丽于阳皆自然之理也徤故为顺故为地动故为雷雷入故为风陷故为水丽故为火止故为山説故为泽徤故为马顺故为牛动故为龙入故为鸡陷故为豕丽故为雉止故为狗説故为羊是谓逺取诸物也首象其尊腹其虚足其动股象其随耳象其通目象其明手象其止口象其説是谓近取诸身也或曰动为龙入为鸡何义也曰龙动而升腾者也鸡入而伏藏者也陷为豕丽为雉何也曰豕污秽而陷泥涂者也雉文明而丽草木者也止为狗説为羊何也曰狗遇物而止者也羊见尊而説者也手象其止何也曰手动而有所止者也若足之动则无所不至矣艮亦阳物也岂其不动而已乎故止与静文似而义殊矣口象其説何也曰口易説者也説而见于外也人之説也宣之于口故喜亦从口喜説之説通乎言説之説皆兑象也
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女
　　子曰探頥索钩深致逺莫大乎蓍索搜求也揲蓍之防四营而成易三变而成爻所以搜索乎幽深者也干三索皆阳也坤三索皆隂也故干为天而称父坤为地而称母书曰唯天地万物父母以其得隂阳之纯粹而不杂故也乾道成男坤道成女故一索而得阳其卦成震则谓之长男再索而得阳其卦成坎则谓之中男三索而得阳其卦成艮则谓之少男一索而得隂其卦成巽则谓之长女再索而得隂其卦成离则谓之中女三索而得隂其卦成兑则谓之少女男女之辨以刚柔长少之差以先后也
　　干为天为圜为君为父为玉为金为寒为氷为大赤为良马为老马为瘠马为驳马为木果
　　为天天行徤也为圜圜则行也为君为父尊严也为玉为金坚刚也为寒为氷西北之卦也水得金气而坚凝也为大赤纯阳之色也为良马徤而有德也为老马乆而知险也为瘠马多骨而能行也为驳马强力而百兽之所畏也旧説驳马食虎豹为木果实也阳种也秋冬之交木果成矣
　　坤为地为母为布为釡为吝啬为均为子母牛为大舆为文为众为柄其于地也为黑
　　为地承天而顺也为母配父而资生也为布者布帛之布经纬而成也为釡者釡钟之釡寛虚而容也为吝啬隂性也为均纯徳也为子母牛母生而子顺也为大舆上任而下行也为文西南之卦赤白成文也为众自二至十倍于干为柄居物之后也为黑正隂之色也
　　震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为徤为蕃鲜
　　为雷阳之动也为龙阳之升也为黄天地之始交也为旉草木之始华也为大涂万物出而共由也为长子一索而得男也为决躁一阳在二阳之下其情躁怒必决而后已也为苍筤竹东方之色也为萑苇草木之易生者也其于马也为善鸣阳不得其平动而有声也为作足方动之初自力于行也为馵足隂在二其色见于足也为的颡隂在上其色见于颡也其于稼也为反生既获而更生者也上二隂为槀桔下一阳为根苖究之言极也极其动为徤极其旉为蕃鲜徤者干之徳蕃鲜者巽之时也一阳之究则为三阳之干其究而变则为一隂之巽也或曰干之金玉其为坚刚则同然金变而玉不变玉毁而金不毁震之竹苇其为青青则同然竹坚而苇脆苇枯而竹不衰其同称之何也曰言各有当也玉以象其自然之粹金以言其百链之精竹以象其劲直不御之苇以象其决躁易衰之情也或曰震东方木也巽东南木之余气也今震为竹而巽为木何也曰木以渐而长至巽而后成竹一枝而干霄是以系之震也
　　巽为木为风为长女为绳直为工为白为长为髙为进退为不果为臭其于人也为寡髪为广颡为多白眼为近利市三倍其究为躁卦
　　为木巽而升也为风巽而入也为长女一索而得女也为绳直执柔以齐物也为工随物以为制也为白少隂之色也一阳为苍三阳为大赤一隂为白三隂为大黑也为长为髙以渐而致之也风以况其长木以况其髙也为进退为不果隂性欲下而二阳俱升也为臭随风而还无所不入也震为声巽为臭乾坤之载则无声无臭矣为寡髪隂少而不荣也为广颡阳多而外见也为多白眼阳多而隂伏也为近利市三倍外实内虚则货财入也其究为躁卦亦以其变言之也八卦唯震巽言其究者原始反终也其余可以求矣
