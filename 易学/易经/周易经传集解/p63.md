<!-- { "loadSidebar": true } -->
　　九五兑也以阳居刚而在上卦之中下无其应而承于上六之巽故曰孚于剥剥柔变刚也小人而变君子故谓之剥也九五上六一阴一阳相近而合故有孚于剥之象焉九五中正大人也二与四皆以同徳相説而乃孚于剥何哉五正也上亦正也以正而合宜乎九五之孚之也为天下之主而有所未孚则不足以明九五之説然小人之心诚不易知其能洗涤而遂为君子者固有之矣然其措心积虑惟幸一日之得志而逞其贪欲之情是以名之为剥也故曰有厉厉危也有者不必然之辞也彼其一以正合未知其终不为邪也则五之信之也有时而厉焉虽有时而厉焉不可以不孚也其终为正为邪亦惟五之污隆而已所以然者五虽当位而不无正应上下虽説而未必随故上六之心未可保也若以六居二则当位有应而天下随之矣故随之五曰孚于嘉吉位正中也兑之五曰孚于剥位正当也其辞若无以相逺而味其旨则大不侔矣嘉配也谓六二之君子也剥剥也谓上六之小人也谓其孚于六二是以系之正中谓其孚于上六是以系之正当而已正当也者居得其位云尔惟其位之正当是以见上六之正以为我与而孚之也若六三者惟其位之不当是以见九二九四之不正以为其与而来之也夫岂一辞之苟措哉
　　上六引兑象曰上六引兑未光也
　　上六巽也以阴居柔而在上卦之上下无其应而乘乎九五之兑故曰引兑引牵引也巽为绳故有引兑之象上六之与九五本非其应而能以柔巽引而説之是以谓之引兑也子曰君子易事而难説説之不以其道不説也今九五大人而引于上六何哉曰五应在二其比在四二爻皆君子也而有不正之行其于九五虽为同徳而有所不合焉则上六小人得而引之宜也五正也上亦正也彼以正合而又巽与之言能无説乎然封伦裴矩在隋为佞人在唐为忠臣其终为正为邪未可知也是以不着其凶吉焉故子曰上六引兑未光也居天下之广居立天下之正位行天下之大道不得君子为之正应而乃説与小人鸟得为光大乎若随之九五既有六二之应上六又从而拘系之则有道光矣是故萃之五曰萃有位志未光也至比之九五则光矣故曰显比之吉位正中也所以然者上下萃而未必比上下説而未必随其义葢流通矣















　　周易经传集解卷二十九
　　钦定四库全书
　　周易经传集解卷三十
　　宋　林栗　撰




　　序卦曰兑者説也説而后取之故受之以涣涣者离也涣兑之变也自兑之涣下变为坎上反为巽二五不动而成也下变为坎则九二刚中流而不盈象所谓刚来而不穷也上反为巽则六四得位以承九五所谓柔得位而上同也夫所以为兑者刚中而柔外也以九居初则刚而易穷以六居上则柔而失位也是故兑之象为泽泽以水聚为説者也水聚而不流则壅阏而为臭腐枯渗而为涸竭矣涸者以其穷也腐者以其失位也决而为坎则刚来而不穷反而为巽则柔同而得位所以为涣也涣散也离也人情喜説则血气流通离散于四体而无所凝滞是以谓之涣也天下之势譬如一身既已心説而诚服矣虽散之四方万里之逺如居几甸之中可杀可辱可饥可饱而不可与叛其君是则説而后散之之义也坎为水巽为风风行水上水冻消释舟楫通行涣之象也涣之坎兑不其然乎
　　涣亨王假有庙利涉大川利贞曰涣亨刚来而不穷柔得位乎外而上同王假有庙王乃在中也利涉大川乘木有功也
　　下坎上巽成卦曰涣者初为坎二为震三为艮四为巽坎北方也震东方也艮东北也巽东南也一阳生于坎而六阳盛于巽阳气周流乎其中卦之所以为涣也涣者散也人之血气涣散则其身安国之政令流通则其国治故曰涣亨而子曰涣亨刚来而不穷柔得位乎外而上同释所以亨之义也夫所以为坎者九二也所以为巽者六四也以九居二则刚来而不穷以六居四则柔得位乎外而上同于九五也刚来而不穷徳之所以流行也柔得位乎外令之所以布宣也上同于五君臣合志而上下同心也如是而亨不亦宜乎王假有庙利涉大川利贞何谓也曰假大也王假有庙者非诸侯之所得有也九五者王之所居而庙之所在乎或曰萃涣二卦言王假有庙萃聚也涣散也聚散不同而有庙之义同何也曰天下萃聚而有君然后王庙可以建天下涣散而无事然后王庙可以居是故萃之庙在四而涣之庙在五各应其时义也説者皆袭焦延夀之论以上爻为宗庙愚谓不然宗庙者国之本也其在都邑之中矣涣自五而下有庙之象焉故言王庙而九五言王居明其所在也延夀之论踈矣或曰庙在王居则萃之在四何也曰萃之时王者方受天下之萃可以致其孝享而都邑未定宗庙未立故虽以九居五有位而未光然则庙之在四宜矣及涣之时天下涣然各得其所王者于是建都立邑辨方正位创其宗庙作其宫室以为子孙万世之图是以系之九五也昔周武王至于孟津八百诸侯不期而防斯之谓萃矣王来自商至于丰归马于卒山之阳放牛于桃林之野列爵惟五分土惟三斯之谓涣矣是故合而为一统离而为万聚而为军师卒伍散而为士农工商萃涣之别也説者乃以散离之辞为土崩瓦解之义不亦以文害辞以辞害意之甚者乎或曰然则有天下者玉食万方萃有其象而至于庙则五而已王假有庙于何而取之曰夫子不云乎王假有庙王乃在中也言自五以下有七庙之象而九二者王在宗庙之中致孝于神明之象也不其然乎或曰九五王也二亦为王何哉曰由天下归往而言之则五为王由宗庙祭祀而言之则二为王五为王者宅中之象也二为王者致孝之象也夫岂一端而足哉是故五为震二亦为震震长子而帝之出也居五以临天下居二以事其先斯为得之矣其言利涉大川则取诸坎巽也坎为水巽为风以风乗木而行于水上其利涉之象与系曰刳木为舟剡木为楫舟楫之利以济不通葢取诸涣以其义也利贞何也贞者正也天下涣然必有持正者莫为之正者离散而无所统一非涣之义矣是故九五正位居中而天下各得其所斯利贞之谓与或曰子以阴阳往复取诸夏时则既有征今又曰一阳生于坎而六阳盛于巽何谓也曰是何言与六经之道天人之理无所不该而况易之为书又其至者穷壤之间苟有是理圣人乌得而遗之顾乾坤复姤之配取诸离坎不应象愚是以辨之若蛊之先甲后甲盖取诸坎而巽之先庚后庚亦取诸离圣人于蛊剥复三卦皆言天行以释之然则一阳生于坎而六阳盛扵巽又岂穿凿而为矛盾之论哉学者谨马可矣
　　象曰风行水上涣先王以享于帝立庙
　　风者巽也水者坎也巽不取诸木而取诸风者木浮于水无以明涣之象惟风行水上而后涣之象可见矣风行水上水自动摇风作于此水散于彼故先王以之享帝立庙享帝以教钦立庙以教爱而民自化服矣若风行地上风至而后草偃故先王以之省方观民而设教焉葢相因而取象也当天下涣然无难之时享帝立庙适其宜矣
　　杂卦曰涣离也
　　涣之为卦以风行水散而成其在六爻以血气涣离为义风者气也水者血也血气所以荣卫其身也循于经络行于腑脏昼夜不息与天共地相为流通然后身安而无疾若有所壅隔而不离则疾之所由生也是故涣与咸艮皆以爻位分配人之一身然咸艮之义取喻人之形体形体分布于外故其象显其辞明涣之义取喻人之气血气血周流于内故其象其辞晦然学者不可不深求其指归也气属乎阳血属乎阴阳气行则血气俱行阳气滞则血气俱滞是故涣之诸爻以阳居柔者是血气之所行也以阴居刚者是血气之所滞也以阳居刚以阴居柔者是血气之所归藏也全涣之体有身之焉中四爻以二阳包二阴身腹之也奇画在上偶画在下首足之也初六言拯九二言奔六三言躬六四言羣九五言汗上九言血各随其所在而别之矣
　　初六用拯马壮吉曰初六之吉顺也
　　初六坎也以阴居刚而在下卦之下上无其应而承于九二之震故曰用拯马壮吉拯救抜也坎为陷震为动故有用拯之象坎为马为曳震为马为作足故有马壮之初六以阴在下宜取于足谓其体坎而承震震为足是以系之用拯也拯于险难之中而得马壮然后可以奔其机矣故初六在咸言拇在艮言趾而涣但言用拯不以形体言之也拇取其动也趾取其止也涣之初六始乎止而卒乎动故但言用拯而拇趾之着矣咸艮在下有二阴故初言咸趾二言腓涣惟一阴故但言用拯而腓之亦兼矣自二至上爻皆言涣而初独不言者谓其方拯而未离于难也故子曰初六之吉顺也当涣之初柔顺而居下故能自出于险陷之中又得马壮以行之斯为吉矣明夷六二以坎承震其辞曰用拯马壮吉而子曰六二之吉顺以则也与此象同
　　九二涣奔其机悔亡象曰涣奔其机得愿也
　　九二震也以阳居柔而在下卦之中上无其应而介于二阴之间二爻皆坎而三又艮也故曰涣奔其机震为动坎为险故有奔其机之象夫奔者以足涣之足在下而二言奔何也曰初六之足弱而陷九二之马壮而动故初言拯而二言奔相因而成义矣然则九二之所以能奔者其惟阳气之所在乎机旧读为几人之所慿以为安者也愚谓不然夫人出于险陷之中而履以平夷之地斯以为安矣而何至于慿几然后为安乎若慿几然后为安非痿则痹矣按经典几字无从木者説文曰机木名愚谓机当作机机不安也书曰邦之机陧机与祪同奔其机者奔去其不安之地也故曰悔亡夫吉凶悔吝生乎动九二动于险陷之中能无悔乎谓其去臲□而适乎易之涂斯为悔亡矣故子曰涣奔其机得愿也夫离险而就易去危而即安岂非人情之愿也哉之所谓刚来而不穷者也
　　六三涣其躬无悔象曰涣其躬志在外也
　　六三上体为艮下体为坎以阴居刚而在下卦之上应乎上九之兑故曰涣其躬躬者身也涣者离也坎为陷艮为止兑为毁折故有涣其躬之夫所取于涣者谓其血气周流于身而无所壅滞也居下体之上在一卦之中是血气之海也而涣之何哉有所止者有所陷有所毁折是将离去其身矣筋挛而不随肌痹而不仁气脱而不收血亡而不复皆涣其身者也故曰无悔离共身矣虽复悔之其能有救哉故子曰涣其躬志在外也夫一身之政聴命于心一家之政聴命于长一国之政聴命于君天下之政聴命于王是故血气涣而不离于身臣命涣而不离于国者其志在内而无外交者也当涣之时上有九五为涣之主而六三之志独应于上艮兑相与有陷上毁折之象焉是将志于外而离其君者也离其君者离其国也离其国者离其身也系之无悔宜哉
　　六四涣其羣元吉涣有丘匪夷所思曰涣其羣元吉光大也
