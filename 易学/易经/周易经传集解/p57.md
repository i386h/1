<!-- { "loadSidebar": true } -->
　　上九震也以阳居柔而在上卦之上下无其应而乘六五之艮故曰敦艮敦厚也益也艮之至也临之上六以益于六五为敦临复之六五以益于六四为敦复今艮之上九次乎六五刚柔殊惟而谓之敦艮何也曰取诸重卦而系之犹震之九四因初九之震而有遂泥之也九三既已艮矣上九又从而益之之所谓艮其背不获其身者也谓之敦艮不亦宜乎或曰子之言初六六四艮也九三上九震也而易之何哉曰重卦六爻无非艮也初六六四司艮之权而所以艮者九三上九也非艮乎隂艮乎阳也艮三索而得男虽含震动之而当归根复命之时止之又止乃其所也故曰吉子曰敦艮之吉以厚终也夫物不可以终动亦不可以终止故艮次震渐坎艮明屈信动静犹寒暑之相推也上九艮之终终则变矣而系之敦艮矣夫子又继之以厚终之辞何也曰震以初九为先而九四为后艮以上九为后而九三为先自下而上自然之序也然艮之先者其震亦先艮之后者其震亦后自然之理也上九方艮而九三已震则上之成终而三之成始也时止则止时行则行方其止也惟患其不固也及其动也惟患其不亟也故止则如山而动则如雷易之道也三在群隂之中而上下皆震其动也孰能御之矣上九之以厚终也不亦善乎

　　周易经传集解卷二十六
　　钦定四库全书
　　周易经传集解卷二十七
　　巽离坎艮　　　　　宋　林栗　撰

　　序卦曰艮者止也物不可以终止故受之以渐渐者进也
　　渐之成卦艮之变也自艮之渐变六五一爻而成也夫艮之所以为艮者上下敌应不相与也变其一爻则二五相应虽欲止焉不可得矣然下艮上巽艮为少男巽为长女长女而从少男人情之所丑长少之所难也是故欲止则不能欲进则不可是以为之渐也夫君子之穷通如四时之序时止则止时行则行既出乎艮可以行矣而犹渐云者君子之仕犹女子之嫁也非其配不合非其交不亲色斯举矣翔而后集此渐之所以次艮也
　　渐女归吉利贞曰渐之进也女归吉也进得位往有功也进以正可以正也其位刚得中也止而巽动不穷也
　　下艮上巽成卦曰渐者初为艮二为坎三为离四为巽艮少男坎中男离中女巽长女覆而取之有震兊焉震长男兊少女六子之象备矣方其为艮也四象八卦上下反覆不出乎三阳之中自艮而渐所变者一画耳而下之三爻有艮坎震上之三爻有巽离兊六子相遇有婚媾之然而二五之外爻位皆不相应五近乎四二近乎三又有害之者焉是故可以渐进而未可以遽行也故子曰渐渐进也今本下渐字作之非也夫子葢释渐者渐进之义后人传冩务从简便故于渐字加二遂讹为之字耳渐女归吉利贞何谓也曰非其配不合非其交不亲纳采问名纳吉请期至于亲迎而后礼成女之归如是则吉也夫岂惟女之吉哉取之者吉矣在卦自二至五皆有坎离之体而离上坎下有未济之象焉葢其进以渐而不可以茍合故也以此为贞不亦利乎故子曰进得位往有功也进以正可以正也其位刚得中也止而巽动不穷也自艮之渐变九居五是进而得位也九居尊位六二应之始虽未合终莫能胜是往而有功也以六居二不系于三是进以正也九五君也六二臣也君臣皆正则天下莫敢不正矣是可以正也其位刚得中也者明三四之非正也止而巽动不穷也者明渐之为卦本取渐进之义而下艮上巽艮止也巽巽也能止而巽所以能动而不穷也君子定其交而后求其进锐者其退速斯之谓矣
　　象曰山上有木渐君子以居贤德善俗
　　山者艮也木者巽也山上有木因山以为高积日累月以至高大渐之象也君子观于渐之象贤德之与居善俗之与邻薰蒸渐渍习与性成道德日隆学问日益由渐以成之也荀卿所谓生麻中不扶自直孟轲所谓引而置之庄岳之间数年虽日挞而求其楚也不可得矣董仲舒所谓积善在身犹长日加益而人不知也其皆渐之义乎
　　杂卦曰渐女归待男行也
　　渐之成卦以少男长女而成其在六爻以女归待男为义何则女子从人者也以茍合者必以茍离以礼始者必以礼终故待男而行者女归之吉也然待男而后行则女之未归者也女之未归有其志而无其事不足以充六爻之义故取诸物之渐者以况焉鸿者随阳之鸟其飞也不决起直上必以渐而致高或深乎水或遵乎陆或冲乎天非其往不往非其居不居其至有时其行有序物之渐也者宜莫如之故渐诸爻皆取诸鸿以为诸象而九三九五有妇孕不育之辞凡以明女归之义而已矣初六六二鸿之在水也九三六四鸿之在陆也九五上九鸿之在天也爻有动静位有显晦随其所居有吉凶悔吝之象也
　　初六鸿渐于干小子厉有言无咎曰小子之厉义无咎也
　　初六艮也以隂居刚而在下卦之下上无其应而承于六二之坎故曰鸿渐于干干水湄也坎为水故初有水湄之象所贵乎鸿者谓其高飞逺举出乎物外也渐于水湄则非其所处矣以其居不当位而所处至卑故有渐于之象焉诗所谓鸿飞遵渚是也阳为动隂为静阳为显隂为晦动静者言乎其出处也显晦者言乎其逺近也初六以隂居刚其爻静则以处为事者也其位显则虽处而近乎人矣是以有渐干之象也君子穷而在下以全身逺害为贵渐于干渚以求稻粱则祸之近也故曰小子厉有言无咎艮为少男故有小子之象小子者卑小之称也身卑而位小志逺而心危虽未免有言而终于无咎也其不免于有言何哉曰初应在四四坎巽而兊之上之也兊艮为配而坎巽应焉兊为口是以不免于有言而一爻皆隂无相与之意是以终于无咎也故子曰小子之厉义无咎也
　　六二鸿渐于磐饮食衎衎吉象曰饮食衎衎不素饱也六二坎也以隂居柔而在下卦之中应乎九五而承于九三二爻皆离而三又震也故曰鸿渐于磐磐大石也初体艮艮为石故二有渐磐之象焉然二体坎居中坎为水则所谓磐者水中之石也其爻静其位晦处而逺乎人是以有渐磐之象也故曰饮食衎衎吉坎为饮离为食六二中正而有应在上是以饮食衎衎然也鸿在水湄则有辟害之畏在水中则有谋食之难然君子爱身而乐其道虽箪食瓢饮朝夕不给而有衎衎自得之貎焉斯之谓吉也或曰六二居中而有九五之应是得时而遇主也取诸渐磐母乃非君子之志欤天下有道贤不家食所谓饮食衎衎者岂非君臣宴乐之象而吾子以为箪食瓢饮何其戾哉曰渐之言进也有渐进之义而未可以遽行也二应在五而近乎三三亦离也而有震焉急于进刚为三之从矣渐至于五君臣乃遇而六二之时以有宴乐之象乌在其三歳而不孕乎所为防身振羽志在云霄而不离乎磐石者以三之非其配也为其体坎而在中离人而五独网罗矰缴之患不至是以知其吉矣故子曰饮食衎衎不素饱也素犹常也言君子虽不常饱而不改其衎衎之乐也伐檀之诗曰彼君子兮不素餐兮与此同义葢言小人无功受禄而君子朝不谋夕也释者以素餐为空餐失其训话矣或曰子以艮为磐石而屯之初六谓震为磐石何也曰艮为石而在坎水之中是以谓之磐矣若夫屯之初六虽体乎震而在三隂之下犹未离乎艮也取诸磐桓不亦宜乎
　　九三鸿渐于陆夫征不复妇孕不育凶利御冦象曰夫征不复离群丑也妇孕不育失其道也利用御冦顺相保也
　　九三上体为离下体为震以阳居刚而在下卦之上上无其应而承于六四四坎巽也故曰鸿渐于陆陆平原也离为丽震为大涂故有渐陆之象焉鸿上不在天下不在水而渐于平陆其近祸也莫此为甚诗所为鸿飞遵陆是也九三以阳居刚而在于人位其爻动其位显出而近人是以有渐陆之象也故曰夫征不复妇孕不育凶夫谓三也三本非四之夫也妇谓四也四本非三之妇也三征以求四故离群而独往遵陆而忘反四下而比三故失其道而从人孕而不育何谓离群曰夫鸿群飞以避祸者也三刚而不中上无其应见利而不思害离下体而进乎上是离其群丑也自初至三有坎艮震之象焉艮止于干坎止于磐而震独上行是以谓之离群也何谓失道曰夫鸿自下而升高者也四柔而不中无其应见得而不思义舍逺举而趍下流是失其道也自四至上有巽离兊之象焉离渐于陵兊渐于逵而巽独下比是以谓之失道也是故见三之征而不见其福见四之孕而不见其有是凶不亦冝乎故子曰夫征不复离群丑也妇孕不育失其道也然渐上有二阳下有二隂三四介于其间而上下无应虽非其配而两穷相保以御外患则庶乎其可也故曰利用御冦顺相保也或曰然则君子之至于此也亦可以非配而合乎曰非也合以孕则凶合以御冦则利言同患相济者也夫同舟遇风则胡越相救如左右手岂必其婚合然后为之谋哉
　　六四鸿渐于木或得其桷无咎象曰或得其桷顺以巽也
　　六四上体为巽下体为坎以隂居柔而在上卦之下下无其应而介于三五之间二爻皆离而三又震也故曰鸿渐于木或得其桷鸿之在水也去人之逺莫如磐其在陆也去人之逺莫如木渐于木者将以逺举也鸿其足蹼艰于挃枝渐于木非其所安也巽为木坎为险离为防故有渐木之象焉桷榱椽也木之平柯有桷象焉故亦谓之桷渐于木者将以升也得其桷者将以栖也六四上下之爻而离乎人位其爻静其位晦处而逹乎人或得木而将升或得桷而将栖非众目之所覩是以惑之也故曰无咎夫所或于四者非以其乗三欤以坎则有配离之志以巽则有从震之情然渐自下而升高既已承乎九五矣岂将舎五而下比乎哉所为巽以从之者葢亦有待而后升如鸿渐木而或得其桷以为栖托之资也岂其得桷而遂无逺举之志乎是故三言其不育四言其无咎吉凶无常唯人所召耳所以然者上下之交进退之位也干之九四或跃在渊无咎子曰九四重刚而不中上不在天下不在田中不在人故或之或之者疑之也故无咎今渐之称鸿犹干之称龙也龙以喻大人鸿以喻君子若夫自下而升以时而动则鸿之与龙皆然矣夫龙变化不测升降自如至于三四犹有危矣之象而况于鸿乎鸿之所以异于龙者龙之潜跃变象易形不可得而覩而鸿择地以为安合以为固辟害而趋利去寒而就温故有网罗矰缴之虞此则大人君子之辨也由是言之进退之间危疑之际君子处之盖亦难矣非顺与巽其能免乎故子曰或得其桷顺以巽也巽言其体顺言其爻位也
　　九五鸿渐于陵妇三歳不孕终莫之胜吉曰终莫之胜吉得所愿也
　　九五体也以阳居刚而在上卦之中应乎六二而乘乎六四二爻皆坎而四又巽也故曰鸿渐于陵陵山之高者尔雅大阜曰陵易凢言高者必曰陵也诗云谓山葢卑为冈为陵民之讹言宁莫之惩是也离为飞鸟巽为高故有渐陵之象鸿自木渐陵虽去人未逺然形高而峻将奋迅于云霄之上矣五居天位其爻动其位显出而近乎人是以谓之渐陵也故曰妇三歳不孕终莫之胜吉妇谓二也自二至五所歴三爻三歳也二五相应而隔于三四以渐而进焉是以三歳而不孕也然二居中守正以待其配虽以九三之雄莫能胜焉至是乃与五合得其所愿吉可知矣此象之所谓女归吉而杂卦之所谓待男行者也故子曰终莫之胜吉得所愿也或曰屯之二五十年乃字而渐之二五三歳不孕其相去也皆以三爻其居位也皆以中正然其歳数之不同何也曰屯者难也刚柔始交而难生至于反常而后字是以有十年之淹也渐者进也刚柔相待而后进得其婚媾而遂行至于三歳亦云久矣岂难屯之比乎
