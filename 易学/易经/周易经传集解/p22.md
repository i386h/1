<!-- { "loadSidebar": true } -->
　　上九不事王侯髙尚其事象曰不事王侯志可则也上九震也以阳居柔而在上卦之上其应九三震兊也二震重刚无相与之义故曰不事王侯王者五也侯者二也在五之上而不应五不事王侯之象也夫蛊者事也震者动也当蛊之事而体乎震宜若有为者矣然而蛊之终也终则变矣九三之震既已能任其事上九超然逺举不累于物脱于是非利害之涂而出乎尘垢粃糠之外是乃不事王侯者也不事王侯何义也大夫七十而致政老而传家者也故曰髙尚其事上九之不事非不能事事也年髙而徳卲其所事者皆髙尚于世俗而不屑为其细也是以外致其位内得其家优防无为委任贤子享期頥之夀得令终之名也人之所贵乎有子孙者为其死而有所托老而有所传耳昧者乃以不事王侯为君子之髙节然则周公之勤劳仲尼之歴聘皆失节而不正者也圣人吉凶与民同志而乃以不事为髙岂不小哉治则见乱则方元亨利渉之时非俭徳避难之日不事王侯其义安在故曰大夫七十而致政老而传家者也壮而能事老而能传知足不辱知止不殆故子曰不事王侯志可则也易有君臣父子夫妇之道焉尊卑奠位则三者同其义也隂阳相求必着夫妇之义逺近咸应多取君臣之教若夫蛊者父子之义也施之于君臣则悖矣故初六有志而不敢徃九二刚中而不可贞子道也非臣道也九三子得专行有悔而无咎子道也亦非臣道也人君虽髙拱旡为委任臣下终不能如上九之不事事也故爻皆以父子明之而六五有干父用誉之辞上九有不事王侯之义以国言之则五为王而二为侯以家言之则五为妻而三为子易之取义不一而足皆如是矣礼曰事君有犯而无事亲有而无犯同归或殊也禅位之帝继体之君可则以观于蛊矣

　　周易经传集解卷九
<经部,易类,周易经传集解>
　　钦定四库全书
　　周易经传集解临观卷十
　　宋　林栗　撰

　　序卦曰蛊者事也有事而后可大故受之以临临者大也
　　临之成卦蛊之变也自蛊之临巽变为兑艮变为坤二五不动而成也巽变者兑入而説也艮变为坤止而顺也入而不説则事不可成止而不顺则功不可就此蛊之所以为事而临之所以为大也蛊之二五其体艮兑有相与之意焉事之所为作也然而六五干父而有用誉之嫌九二干母而有不可贞之疑所以然者以上有九在上故也及其在临则六五为坤而九二为震坤母也震长子也然后名正而言顺事立而功成矣是以谓之临也临之为大何也曰所以为临者泽上有地也泽大矣而地临之泽不逾地地斯为大矣君子之临民如地之临泽可也若以山而临之斯损而已矣或曰阳为大而大称之何也曰固哉子之为易也博厚如地而犹不可以称大乎对干而言斯有所避焉耳干称大则坤称至干称久则坤称大也书曰临下以简仲弓曰居敬而行简以临其民子曰干以易知坤以简能易则易知简则易从易知则有亲易从则有功有亲则可久有功则可大兹坤兊之所以为临欤
　　临元亨利贞至于八月有凶曰刚浸而长説而顺刚中而应大亨以正天之道也至于八月有凶消不久也下兑上坤成卦曰临者初为兑二为震三四为坤兑为泽坤为地震为动泽不动而地临之固其常矣及其动也有至于怀山襄陵则坤之所不能临也今兑震二阳不越乎中而地临其上此其所以为临欤故象不言地中有泽而言泽上有地谓之浸长而不能逾于地也故曰刚浸而长説而顺刚中而应是以谓之临也临元亨利贞至于八月有防何谓也曰临之成卦反覆初象初兊二震则三四为坤三巽四艮则五上为坤震兑艮巽者随之所谓元亨利贞也四象皆坤者坤之所谓元亨利贞也今临之象体配天之德而应四时之序是以称之也然则观之不为元亨利贞何也曰临观之义或与或求与者在此求者在彼既已言之于临虽不言于观可矣临之事象既应四时之序而观之有孚夫子释之以四时不忒亦可以知其指归矣故子曰大亨以正天之道也至于八月有凶者二阳为临二隂为遯圣人贵阳而贱隂好治而恶乱方长而虑其消方吉而示之凶也然自临至遯才七月耳而谓之八月者自复数之也隂阳之消长必自其始而推之日阳物月隂物七阳数八隂数主阳而言故称曰八临之曰八月有凶是也自复至遯凡八卦自一阳之生至二隂之长八月也圣人之意若曰君子小人相为消长如昼夜寒暑之常今临之时二阳乃长至于八月有凶道焉不可不预为之戒也故曰至于八月有凶消不久也王氏曰有凶者不必防不必无凶也善求之而已矣阳生于子而终于巳隂生于午而终于亥此周人之正先王所以稽天綂也阳起于寅而终于未隂起于申而终于丑此夏后氏之正先王所以授人时也梓慎有言夏数得天孔子亦曰行夏之时圣人于此未尝偏废焉非期不废不可废也然在天之运杪忽而难窥在人之时有象而可证易之为书以象示人者也故愚于夏时每有考焉先儒以乾坤十二爻复姤十二卦分配十二月建子之月为复为初九建丑之月为临为九二愚于乾坤二卦既辨爻配之非至于此卦则配复之象曰先王以至日闭闗啇旅不行后不省方临之曰至于八月有凶説者曰至日者冬至之日也八月者夏之六月周之八月也其余十卦虽无其义固可以数推矣然十月干亥而谓之坤正月勾萌而谓之泰二月阳微而谓之壮诸如此类义所未安按春秋书春王正月冬十有二月诗云四月维夏六月徂暑七月流火九月授衣皆以夏时为正也窃谓四时之序十二月之名冬不可以为春夏不可以为秋所谓三代不相防袭者但以十一月十二月为首再太甲惟元祀十有二月乙丑武王十有一年一月戊午秦汉元年冬十月是其例也唐虞廵狩十一月方如北岳而谓后不省方何哉复为十一月临为十二月八月有凶当是建酉酉者兑也兑为小人故言有凶而仲尼有消不久之辞啇旅不行后不省方施之正月义或然矣易之作也其在商之未亡而已用周正亦恐不然或曰既称至日便是冬至之日夫复何疑曰理之所在不以文辞若以至日便为冬至恶知其不为夏至乎如孟子言至于日至之时皆熟焉又当为何至也然则临之八月是为夏正学者订之
　　象曰泽上有地临君子以教思无穷容保民无疆泽者兑也地者坤也泽上有地临之象也宋氏曰以土制水冝若易者然廹之以险隘奔溃四出坏之而后己居之以寛大则蓄而为泽矣君子之于民亦然扼之以势势则有尽亲之以教教则无穷是以忘有尽之势思无穷之教以保无疆之民是以谓之临也
　　杂卦曰临观之义或与或求
　　与者临也求者观也临者以坤临兑也观者以坤观震也二阳在下上以咸临与之之义也二阳在上下观而化求之之义也有感而后有应有施而后有求我无以与之彼曷为求我哉是以临之六爻皆有与下之意焉六四之于初九六五之于九二则所谓咸临者矣至于上六下无其应犹以敦厚之德从而临之信乎其与之矣
　　初九咸临贞吉象曰咸临贞吉志行正也
　　初九兑也以阳居刚而在下卦之下应乎六四四坤艮也故曰咸临咸感也艮兑者咸之象也柔上而刚下感应以相与者也故初九之于六四感而后临是之谓咸临矣然以九居初六居四隂阳专一非所谓相与者也故曰贞吉贞者正也所贵乎咸者为其相与而乂吉其贞何也曰四臣位也应乎在下之贤可以交感而不可以相与者也若九五六二则失其义矣四之于初感而临之而初九得以守其正而行其志斯之谓吉矣故子曰咸临贞吉志行正也
　　九二咸临吉无不利象曰咸临吉无不利未顺命也九二震也以阳居柔而在下卦之中应乎六五之坤故曰咸临夫艮兑者易之所谓咸也而此以坤震言之何哉曰震动而坤顺也六五九二柔上而刚下感应以相与故二之于五亦感而后临临之初与四二与五各得咸之一体是也谓之咸临也故曰吉无不利君臣之间夫妇之际内外相应上下相与不谋而同不约而合可谓吉矣然而有之所言而然所行而善其应如响其行如流使其不善而莫之违也利于何有哉故子曰咸临吉无不利未顺命也顺者坤也坤在于五而不在二矣临之六爻自三以徃其象为坤在于九二未为顺矣大臣以道事君不可则止以顺为正者妾妇之道也以九居二而体乎震其得大臣之义乎
　　六三甘临无攸利既忧之无咎象曰甘临位不当也既忧之咎不长也
　　六三上体为坤下体为巽以隂居刚而在下卦之上上无其应而乗九二之震故曰甘临甘便佞也记曰小人甘以坏四隂之临二阳犹地之临泽也坤为土巽为入以土制水而入于水是刚浸长而坏其防也故有甘临之象为夫刚毅忠贞者君子之所优而小人之所惮也柔佞巽顺者君子之所乏而小人之所便也忠贞之言逆耳苦口巽顺之説其甘如饴初二阳为君子六三隂为小人以小人柔巽甘言媚色以入之是以谓甘临矣方临之时君子道长而六三之小人不知退聼犹以邪佞之资行巽顺之道自上而临之必不为君子所容故曰无攸利三承于四四应在初二阳方长而当其冲其危可立而待也然坤为顺巽为伏方临之时自知不敌顺而伏焉庶乎其免矣故曰既忧之无咎夫君子之进非小人之利也穷而攫搏亦其宜矣然且匿其凶险之心而见其顺伏之意以六三而遇九二无闭拒之情焉可谓知危而忧惧者矣君子之于小人亦岂得志而雠疾之哉彼既忧惧而自新惟我之为聴则阳日以长隂日以消六三之小人变而为君子则泰之象矣夫又何求故子曰甘临位不当也既忧之咎不长也一变为泰夫岂长乎
　　六四至临无咎象曰至临旡咎位当也
　　六四上体为坤下体为艮以隂居柔而在上卦之下应乎初九之兑故曰至临坤为地艮为山山髙于地者也山附于地而临兑泽之上泽至而能临之斯之谓至临矣六四初九艮兑相应以六居四当于其位泽之浸长及三而已四其免乎何者入乎巽而止乎艮故也或曰子以山泽为损明坤兊之为临而于此又曰山附于地泽至而能临之何义也曰山泽损者泽上即是山也山下有泽能无损乎山附于地地固自若也泽上有地能无临乎是故损之六三坤巽乎泽自四以徃有艮而无坤坤之象毁矣临之六三虽巽于泽自四以徃坤象隤然是以谓之至临也初九者在下之贤六四者近君之臣也柔上而刚下兊艮相应有交感之象焉二刚浸长至三而泰六四之德足以临其上矣故曰无咎书曰如有一个臣断断猗无他技其心休休焉其如有容人之有技若巳有之人之彦圣其心好之不啻若自其口出实能容之以保我子孙六四之谓矣夫如是何咎之有故子曰至临无咎位当也
　　六五知临大君之宜吉象曰大君之宜行中之谓也六五坤也以隂居刚而在上卦之中应乎九二之震故曰知临也惟天下至圣为能聪明叡知足以有临也六为柔五为刚居上而得中感应以相与得夫临下之道矣临下之道太刚则折太柔则弛不刚不柔施得其当是以谓之知临也故曰大君之宜吉有天下而君之谓之大君宜适称也夫所谓不刚不柔者非但抑刚而抗柔也有时而刚有时而柔当于事而合于人心谓之大君之宜矣吉孰如之故子曰大君之宜行中之谓也夫四五皆坤象也或言大或言至以其位称之也
　　上六敦临吉无咎象曰敦临之吉志在内也
