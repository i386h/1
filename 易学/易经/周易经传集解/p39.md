<!-- { "loadSidebar": true } -->
　　初六坤也以阴居刚而在下卦之下应乎九四四离震也晋之为卦自下而进故以所遇如其义初六进而遇六二之艮故曰晋如摧如艮止也初六方进以从震而六二止之是以为摧如也故曰贞吉贞犹止也阳为行阴为止坤虽在离兑之间而有阖户之象焉进而遇艮欲往何之乎以六之柔体坤之顺斯能贞固守之而吉吉也故曰罔孚裕无咎初六之于九四是其所孚矣今也阂于六二而不得进虽有上行之志其谁信之哉忠而不见知信而不见察在于常人岂能无愤愠不平之心乎岂能无憔悴不乐之意乎有一于此未免有吝惟天下之至顺为能寛自得不戚戚于退不汲汲于进不怨天不尤人绰绰然有余裕斯为无咎矣故子曰晋如摧如独行正也或曰三阴同志何以谓之独行曰复之诸阴皆复于初而四为独复履之诸阳皆承乎五而初为独行盖言其特立独行非无朋之谓也见摧而不失其正防孚而不失其斯谓独行之君子乎乃若六二则有愁如之象焉故曰裕无咎未受命也初居卦之最下虽应乎四而未违乎五四臣也五则君也初六未受君命故可以优游而自得若已受命而防孚于上其可以自裕而已乎孟子有言我无官守我无言责则吾进退岂不有余哉斯之谓也
　　六二晋如愁如贞吉受之介福于其王母象曰受兹介福以中正也
　　六二艮也以阴居柔而在下卦之中上无其应而介于坤坎之间故曰晋如愁如坎为加忧故有愁如之象六二不获乎止进而遇坎退而遇坤是以谓之愁如也故曰贞吉坎艮皆夜也以艮遇坎静得其时矣是以为贞吉也故曰受兹介福于其王母坤为母故有王母之象王祖祖母也初六既为坤矣而六三又坤是以谓之王母也以二之中正上无其应下无所与而能固守其贞岂其终困而而已乎诗曰靖共尔位好是正直神之聴之介尔景福于王母之尊实临其上受兹介福宜矣故子曰受兹介福以中正也商周之问抑有其事乎诗云思齐大任文王之母文王之母周公之王母也周公之母孺子之王母也周公居东可谓愁如矣三年而归可谓贞吉矣纳防鸮之诗而启金縢之书抑王母有其助与何其幡然改也其事无征意之云尔信以传信疑以传疑后之君子幸毋责焉
　　六三众允悔亡象曰众允之志上行也
　　六三下体为坤上体为坎以阴居刚而在下卦之上应乎上九而承于九四三爻皆离而四又震也故曰众允离为明震为动坤二阴为众允信也六三之进遇乎离震而又有应在上其志上行见信于众宜矣故曰悔亡方晋之时以六居三而体乎坤坎是以有悔为其与上合志为众所信故得悔亡也孟子有言不信于友不获于上矣其斯之谓与故子曰众允之志上行也读至之字为句絶
　　九四晋如鼫鼠贞厉象曰鼫鼠贞属位不当也
　　九四上体为离下体为震以阳居柔而在上卦之下应乎初六之坤而承于六五之坎其乗六三亦坤坎也故曰晋如鼫鼠鼫大鼠也本或作石鼠之为物昼藏而夜动昼昏而夜明贪黠而畏人首进而尾退今九四一爻进而遇坎退而遇坤坤为黒坎为幽夜之象也而其体杂震离为明震为动方阴用事羣动皆息而有昡其明騪其捷跳梁于其间者非鼠而何是故拟诸其形容而象其物宜也或曰鼠者艮之物也而离震取之何哉曰艮之所以为鼠者为夫大明既升则暗而无覩止而不行也今四之离震在乎坤坎之间是以夜为昼者也震于艮为长谓之鼫鼠不亦宜乎故曰贞厉以此为贞斯为厉矣何者四人臣之谓也明而不中不当其位下据三阴上逼六五窃君之权以行其私真鼫鼠之象也贞而不薰灌百毒随之矣故子曰鼫鼠贞厉位不当也或曰九四虽有权臣之象而初为贞吉三为悔亡曷据而云然之哉曰为其以阳居柔而初六六三皆以阴居刚也为其以离媲坎以震绅坤也惟其位之不当是以为鼫鼠而已矣
　　六五悔亡失得勿恤往吉无不利象曰失得勿恤往有庆也
　　六五坎也以阴居刚而在上卦之中下无其应而介于离震之间故曰悔亡坎者陷也陷必有所丽以六居五而体乎坎固宜有悔柔进而上行丽乎中正是以悔亡故曰失得勿恤恤忧也坎为加忧故有勿恤之象夫离坎配也五居尊位而四上之间二爻皆离也宜无失得之恤矣四应在初上应在三则五之于二爻能勿恤乎然方晋之时明出地上顺而丽乎大明则初六六三亦惟五之丽矣四之与上复何往乎故曰往吉无不利六五之于上九所谓信顺而尚贤者也志无不利同乎大有矣故子曰失得勿恤往有庆也阥之遇阳斯为庆矣
　　上九晋其角维用伐邑厉吉无咎贞吝象曰维用伐邑道未光也
　　上九离也以阳居柔而在上卦之上应乎六三而乗六五二爻皆坎而三又坤也故曰晋其角角上穷也进至上九不可以复进是以谓之角也坤离为牛上离之终有牛角之象焉上之所遇与九四同皆体乎明而行乎暗者也然三阴方进而四据其冲故有鼫鼠之象既丽乎五则上九为所尚之贤不嫌于争明矣惧以上穷为戒也故用维用伐邑离为兵坤为邑故有伐邑之象知进而不知退知得而不知丧者圣人之所戒也维用于伐邑则可矣仲康之征羲和成王之伐管蔡是也故曰厉吉无咎贞吝徳之不懐敎化不率而动干戈于邦邑之中可谓厉矣然禁暴戢兵圣人之所不得已也上明而下顺威赫而民从又何咎之有哉若以此为贞则羞吝之道也故子曰维用伐邑道未光也离为明坎为幽上九离也而言未光者上之伐邑五之命也五以幽而丽乎明故邑之中犹有未服而至于用兵若大有之六五巽而丽乎明则有威如之吉而无伐邑之厉矣故曰火在天上大有明出地上者其光之小大近逺信乎不侔矣

　　序卦曰晋者进也进必有所伤故受之以明夷夷者伤也
　　明夷为卦晋之反也自晋而明夷离反居下坤反居上上下相易而成卦也离为明坤为地明入地中是以谓之明夷也夷者伤也晋之上九可谓穷矣进而不已必有所伤是故受之以明夷也晋之上九反居明夷之初飞而垂其翼行而不暇食非遇伤之故乎或曰明出地上晋明入地中明夷易之序例若皆明白洞达如此则学者可以无疑矣曰扬子云有言天俄而可测则其履物也浅矣地俄而可度则其载物也薄矣圣人之言逺如天贤人之言近如地贤人之言尚不可以俄而度又况于圣人之经乎若皆明白如此中人之智可以不问而知然则文王周公孔子之所尽心者何哉
　　明夷利艰贞彖曰明入地中明夷内文明而外柔顺以防大难文王以之利艰贞晦其明也内难而能正其志箕子以之
　　下离上坤成卦曰明夷者初为离二为坎三为震四为坤离明也坤地也明入地中谓之晦可也何目为夷哉为其有坎震之象焉震动也坎陷也动而陷焉是以谓之夷也是故坎之于人也为忧为病为痛为血于马也为曵于舆也为皆伤夷之义也明夷利贞贞何谓也曰明夷之世上下皆明夷也然有二义焉有丧其明者商王纣是也有晦其明者文王箕子是也文王箕子惟能艰难而守其正是以晦其明而至于利也若商纣者荡然自恣不能艰贞是以夷其明而至于亡也故子曰内文明而外柔顺以防大难文王以之利艰贞晦其明也内难而能正大志箕子以之离为文明坤为柔顺坎为险难离为心志内潜文明外示柔顺故能防大难而不灭其明遭内难而不失其正非文王箕子其谁当之文王之防大难者羑里之事也箕子之正其志者囚奴之事也文王之造周箕子之傅商艰贞之利也孔子言利艰贞于文王箕子之间盖兼而明之也
　　象曰明入地中明夷君子以莅众用晦而明
　　明入地中已解在前君子以莅众用晦而明者法明夷之象也凡易之象取之不一而足剥之以宫人宠遯之畜臣妾吉亦犹是也古之圣人垂旒黈纩収视反聴不出户而知天下不窥牖而见天道者其用晦而明乎或曰晋之象曰君子以自昭明徳明夷之象曰君子以用晦而明何其相戾也曰夫言岂一端已哉君徳不昭民何所视王明不晦下何所容子曰显诸仁藏诸用亦其义也
　　杂卦曰明夷诛也
　　明夷为卦以明入地中而成其在六爻以君子惧诛为义何则夷之为言伤也诛也灭也明夷之世明者见伤伤而不已诛灭随之是以君子惧之也子曰易之兴也其于中古乎其当殷之末世周之盛徳耶当文王与纣之事也是故学者言明夷皆以商之事也明夷之离为周而坤为商矣明夷之六五曰箕子之明夷利贞盖自周公以来固已着之爻辞以示后世而孔子又以文王箕子申而明之言文王者六二是已言箕子者六五是已由是而推则九三之为武王上六之为商王受可知已然古今学者固已疑六五非箕子之爻至于六二以为文王尤所不信夫周公举其一仲尼举其二居千载之下而不能以三隅反无以见周公孔子矣
　　初九明夷于飞垂其翼君子于行三日不食有攸往主人有言象曰君子于行义不食也
　　初九离也以阳居刚而在下卦之下应乎六四而承于六二二爻皆坎而四又坤也故曰明夷离为明坤为晦坎为幽体文明之资而潜幽晦之地是以谓之明夷也故曰于飞垂其翼君子于行三日不食离为飞鸟鸟居髙志逺而在卦之最下故有于飞垂其翼之象阳为行为君子离为日为食食所以养阴也离爻三而初九六四阥阦不相与故有于行三日不食之象飞之为言不敢集也行之为言不敢留也既飞而又垂其翼惧不免于矰弋也既行而又废其食惧不免于刑戮也故曰有攸往主人有言初之所往即遇二也二于初为邻四于初为主初离也二四皆坎也舎四而从二四得无言乎初之舎四而从二何也四之坎有坤象焉拒人于千里之外矣以坤制坎以土制水兑泽之象也兑为口是以知其有言也昔者伯夷太公避纣而逃于海滨所谓飞而垂翼行而不食者也闻文王作兴曰盍归乎来所谓有攸往者也然太公犹不敢幡然归周而托于渭水之遇伯夷既归周而深议武王之举至于不食其粟惧主人之有言也故子曰君子于行义不食也言不食则可以行若食焉而避其难非圣人之所许也
　　六二明夷夷于左股用拯马壮吉象曰六二之吉顺以则也
　　六二坎也以阴居柔而在下卦之中上无其应而介于初三之离三又震也故曰明夷离为明坎为伤是以谓之明夷也故曰夷于左股股下体之上左不用之处也明夷以伤为义故近取诸身而有首足心腹之象焉初二为股三四为腹五上为首六四谓之左腹上六谓之大首是也初三为右二四为左者右强而左弱阦壮而阴羸也吉事尚左凶事尚右者文武异宜故刚柔异尚也説者以左为阳右为阴则失之矣夷于左股言虽伤而未害也故曰拯马壮吉拯救也本或作抍音升举也出于险陷之中又得马壮后可以脱于难矣坎为陷震于马为作足故有用拯马壮之象焉马既壮矣左股之痛岂害于行耶是以系之吉也昔者文王北面为臣居脯醢炮烙之间而亲被囚居之厄可谓夷于左股矣吕召闳散之徒相与治其政而和其民卑辞厚币以脱其难商之君臣如杀文王不足以遏其势而适足以召其师故释而归之可谓用拯马壮吉矣子曰六二之吉顺以则也其文王之谓乎
　　九三明夷于南狩得其大首不可疾贞象曰南狩之志乃大得也
