<!-- { "loadSidebar": true } -->
　　小畜以一柔而畜五刚大有以一柔而有五刚畜之者寡所畜者众有之者寡所有者众其义一也小畜为寡大有为众何也曰小畜臣也而五刚为之畜者以其寡也大有君也臣无二君天之制也是故不称其寡小而言其众大也是故六五在上九二者其所交也九四者其所挛也上九者其所尚也既丕应之矣至于九三居髙而弗克初九最逺而无交亦莫敢不应焉则其所有之众大可知己是以谓之大有也
　　初九无交害匪咎艰则无咎象曰大有初九无交害也初九干也以刚居阳而在下卦之下上无其应而承于九二二亦干也故曰无交害匪咎艰则无咎当大有之初以健在下而无交于上斯害也已害也者非能为六五之害也以其无交则物害之矣大有初九即同人之上九也同人二五既已相遇于野而上九方俟于郊是以当大有之初而有无交之害也然而非其咎也其在同人而未得者以其微也其在大有而无交者以其逺也虽非其咎而以易行之妄动轻举未有能免焉者也惟能艰难其身因二以从五斯可以免矣王者之兴诸侯四夷有未臣者或以稽留而弗至或以阻絶而不通苟非其罪而又知其艰则不惮越裳重译之劳而免于防风后至之戮矣又谁咎之哉子曰大有初九无交害也大有之时柔得尊位上下皆应而有以阳居刚无交于上者斯以为害而已矣
　　九二大车以载有攸往无咎象曰大车以载积中不败也
　　九二干也以阳居柔而在下卦之中应乎六五之巽故曰大车以载有攸往无咎大车以载在九四上九之中则四上为刚而五为柔四上为实而五为虚矣九二在于初九九三之中则初三为刚而二为柔初三为实而二为虚矣以九二上配六五则二为刚而五为柔二为实而五为虚矣凡易之情爱恶相攻而吉凶生逺近相取而悔吝生情伪相感而利害生千变万化以极天下万物之情状斯之谓易矣可以一端而求之哉
　　九三公用享于天子小人弗克象曰公用享于天子小人害也
　　九三下体为干上体为兑以阳居刚而在下卦之上上无其应而连于六五之巽故曰公用享于天子小人弗克古本享作亨左氏载卜偃之筮辞曰三遇公用享于天子之卦战克而王享吉孰大焉然则今本作享亨之误也三居下卦之上故有公侯之象与五同体干巽相遇故有享于天子之象曲礼曰五官致贡曰享阳为富隂为贫当大有之时惟初九九三最为富盛初以逺而无友不获于上则夫土地之广人民之众财货之丰贤能之盛朝贡以时享于天子者其惟九三乎扬雄有言未有子富而父贫九三之富甲于天下此五之所以为大有也然三既体乎干又体乎兑干为君子兑为小人小人贵必骄富必侈骄侈之心不能自克则害于家凶于国其能以享于天子乎故子曰公用享于天子小人害也吉凶无常惟人所召讵不信哉
　　九四匪其彭无咎象曰匪其彭无咎明辨晳也
　　九四下体为干上体为离阳居柔而在上卦之下下无其应乗乎九三之兑承于六五之巽故曰匪其彭无咎彭音旁程氏曰彭盛貌诗曰行人彭彭驷騵彭彭皆盛多之谓也当大有之时六五为虚而九三为富六五为弱而九三为强然五天子也二六诸侯也九四介于三五之间逼于强臣宜若有咎矣以其体乎干离干者健也离者明也既明且健与五同志刚柔相济虚实相补知九三之盛不能敌六五之柔不以其彭而下比焉斯为无咎矣故子曰匪其彭无咎明辨晳也晳字按齐辨作晰字章舌反尚书洪范明作哲曰哲时燠若并读为哲丁列反二音并通或读为哲白之晳非也
　　六五厥孚交如威如吉象曰厥孚交如信以志也威如之吉易而无备也
　　六五巽也以隂居刚而在上卦之中应乎九二而接九四四爻皆干而四又离也故曰厥孚交如威如吉二五中行干巽相遇可谓有孚矣柔上而刚下感应以相与可谓交如矣离为火巽为风火以风行故有威如之象也离为火巽为弧矢为号令号施令而天下畏之则戈兵弧矢之利有所不诫而威之所暨无逺弗届矣当大有之时以六居五宜若弱而无威然天下之所归贤智之所辅以九三之强而不敢抗焉葢有不怒而威者矣以刚为强其强易弱以柔为强孰能御之故老氏有言柔胜强天下之至柔驰骋天下之至坚无有入于无间然则柔得尊位大中而上下应之厥孚交如而遂获威如之吉岂不信哉子曰厥孚交如信以志也威如之吉易而无备也有九二之贤故六五交孚以其志有九三之盛故六五简易以至其威易而无备所恃者上下之应而已此所以为威也夫备御之形生于不足天下有道守在四夷其大有之世乎
　　上九自天祐之吉无不利象曰大有上吉自天祐也上九离也以阳居柔而在上卦之上下无其应而乗于六五之巽故曰自天祐之吉无不利爻赞其美而不言其义象又无所明而系辞乃曰天之所助者顺也人之所助者信也履信思乎顺又以尚贤也是以自天祐之吉无不利稽之爻象不得其説学者可不求其故哉或曰敢求其故曰是三德者六五之得也自天祐之者六五之志也不言于五而言于上也夫五者巽而交乎干也柔而应乎刚也居尊而不自为髙也得中而上下应之也柔而巽也所以为顺也中而应也所以为信也居尊而不自为髙也所以为能尚贤也巽为股是以为履离为心是以为思也交乎干所以为天祐也上下应之所以为天人之助也不刚不柔而中节是以吉无不利也然而不言于五而言于上何也五以一柔居尊上下皆应当此之时有以刚明之才居于其上者屹其所尚之贤乎夫六五虽有信顺之德交乎九二苟不能享上九之贤则失其所以为信顺而亏其上下之应矣上又卦之终也六五之吉至于此而无不利也是故其端于五而要其成于上也系曰其初难知其上易知本末也初辞拟之卒成之终方大有之初六五之德未见也但言初九无交害艰则无咎而已至于上九则曰自天祐之吉无不利岂非初辞拟之卒成之终者欤故子曰大有初九无交害也大有上吉自天祐也玩味斯言厥有防哉或曰序卦曰有大者不可以盈上九一爻宜有悔厉而乃以吉无不利终之何也曰天之所祐人之所助满而不溢髙而不危则夀考万年子孙千世其谁曰不可哉
　　周易经传集解卷七
　　钦定四库全书
　　周易经传集解谦豫卷八
　　宋　林栗　撰




　　序卦曰有大者不可以盈故受之以谦
　　谦犹歉也歉然不自满之貌也书曰满招损谦受益子曰天道盈而益谦皆以盈满对谦而称也谦之成卦大有之变也自大有之谦变其四阳其不动者六五九三耳以六五而有九三可谓有大矣又益之以四阳则其所有者不亦盛大而富有乎六五为君九三为臣变其四阳而君臣歉然自居于寡弱之中是以谓之谦也楚武王伐随入告夫人邓曼曰余心荡邓曼叹曰王禄尽矣盈而荡天之道也昔之有大物者聪明圣智守之以愚富贵崇髙守之以卑夫是故满而不溢髙而不危此谦之所以次大有也是故小畜臣也以一柔而畜五刚既畜矣不可以不圣人取之干兑而谓之焉泽宜在天下者也上天下泽之象也大有君也以一柔而有五刚既有矣不可以不谦圣人取诸坤艮而谓之谦焉山宜在地上者也山在地中谦之象也此谦之辨也
　　谦亨君子有终彖曰谦亨天道下济而光明地道卑而上行天道盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　下艮上坤成卦曰谦者初为艮二为坎三为震四为坤坤为母震为长男坎为中男艮为少男言坤则包三女言三子则包乾坤者隂之尊艮者阳之少阳居其少而隂处其尊柔行于上而刚际于下是以谓之谦也故子曰天道下济而光明地道卑而上行程氏曰济当作际字之讹也夫干劳于次成于艮而出乎震坎为幽震为明是谓下际而光明九三是也夫坤隤然居于至顺而三阳之类莫之能逾是谓卑而上行六四是也其在六位初二为地三四为人五上为天初谦而二盈三谦而四盈五谦而上盈三谦之位其数皆竒三盈之位其数皆偶竒为阳偶为隂阳为富隂为贫消息盈虚之理于此可见矣故子曰天道盈而益谦地道变盈而流谦鬼神害盈而福谦人道恶盈而好谦观诸日月则见益之理考诸山川则见变流之形验诸灾祥则知害福之意稽诸毁誉则知好恶之情或曰三才之道六位着矣鬼神之象于何而取之曰三才备则鬼神之道行乎其中矣岂于三才之外而别求鬼神之象哉谦亨君子有终何谓也子曰谦尊而光卑而不可逾君子之终也天道下际而光明是谓尊而光地道卑而上行是谓不可逾天不下际则大明不升地不上行则云雨不施大明升乎天上云雨流乎地下谦之所以亨也尊而光卑而不可逾岂不信哉是故君子居尊而行谦则其道益光处卑而行谦则物莫能逾此其所以克终也在卦五隂而一阳阳居下卦之上上卦之下是故兼乎尊卑有终之义也诗云靡不有初鲜克有终以九三之盛德有九三之大功居九三之极位而不以谦行之终者鲜矣是以他卦九三类多防咎至于大有之三犹有小人弗克之象惟谦则曰君子有终象既发之于前爻又申之于后以明有终之义在于九三而不在上六也易于他卦爻象可以互见则防出其意使学者深求而得之至于谦之有终茍不辞费则学者必以上六当之矣是以两系其辞而指言其处圣人之于后学眷眷如此可以不尽心乎哉
　　象曰地中有山谦君子以裒多益寡称物平施
　　地者坤也山者艮也山在地上有损而无益其在地中有益而无损君子观此之象裒多以益寡先人而后已自处其身于卑贱之地然后天下之人从而尊之贵之是故山宜在上今在地中裒而益之山愈髙矣老子曰圣人欲上人以其言下之欲先人以其身后之杨子曰自后者人先之自下者人髙之此则谦之义也或曰山虽在地中地固有在其下者矣若裒多以益寡是将凿山为地以取平山又乌能愈髙哉曰夫物之不齐物之情也岂得比而同之哉比而同之则是无父子君臣无尊卑贵贱也而可乎圣人之所谓裒多益寡者称物而平其施也山宜髙也寡则益之地宜平也多则裒之各称其物乃为平施也
　　杂卦曰谦轻而豫怠也
　　轻与重对怠与勤对谦为轻则豫为重豫为怠则谦为勤国之兴也日以为不足其亡也若有余所谓轻者不足之谓也所谓重者有余之谓也譬之舟车轻则行重则覆譬之权衡轻则举重则废故曰谦者徳之柄也非以其轻故欤老子所处上而人不重居前而人不害亦谦轻之义也是以谦之诸爻惟上六居物之上上六所承虽曰鸣谦非其志也自五以降皆以所承为象而着其谦轻之美焉初六谦谦则可以渉难六二鸣谦则可以守正九三劳谦则可以有终六四防谦则可以不违六五不富则可以侵伐而无不利矣谦之为轻不其然乎
　　初六谦谦君子用渉大川吉象曰谦谦君子卑以自牧也
　　初六艮也以隂居刚而在下卦之下承于六二之坎故曰谦谦谦之言下也下卦之下谦而又谦者也夫所为谦者谓其髙而惧其危谓其满而畏其溢谓其有余而损之以补不足也今也居于最下名为极卑而又以谦行之宜若过乎恭者矣故曰用渉大川二体坎坎为险有大川之象焉谦而又谦损而又损渉难可矣非常行之道也谦损之极无异允庸以此渉难其谁害之故曰吉子曰谦谦君子卑以自牧也夫谦者生于盈也所以保其名而存其位也无名之可保无位之可存而谦谦不已者凡以自牧其身而已矣牧之为言其养之以候用乎
