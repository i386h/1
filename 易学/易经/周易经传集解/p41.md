<!-- { "loadSidebar": true } -->
　　六二无攸遂在中馈贞吉象曰六二之吉顺以巽也六二坎也以隂居柔而在下卦之中应乎九五之离故曰无攸遂遂成也有所欲为而遂其志者也春秋之义大夫无遂事而况妇人乎六二以隂居柔处于下而得中位乎内而守正无所敢成者故曰在中馈坎为酒离为食故有中馈之象在中而主馈食妇人之职也礼曰精五饭幕酒浆诗曰无非无仪惟酒食是议以贞斯为吉矣故曰贞吉子曰六二之吉顺以巽也其妾妇之道欤
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家莭也
　　九三下体为离上体亦为离以阳居刚而在下卦之上上无其应而介于二四之间二四皆坎也故曰家人嗃嗃按陆氏音义嗃嗃荀作确确刘作熇熇嘻嘻张作嬉嬉陆作喜喜愚以熇熇嘻嘻为是今韵嗃字有两音黑角切悦乐也黑各切严也并引家人嗃嗃为证熇字有四音虚娇切炎气也呼木切热也呼酷切火也黑各切炽也熇是炎炽之貌四音皆同嗃一曰説一曰严未详厥二音皆本于此文之注盖学者相谬语当以熇熇为正熇炎也熇熇炎之极也离为火故有炎熇之象以阳居刚上下皆离是以谓之熇熇也郑子产曰火烈人望而畏之故鲜死焉是火有威严之象也家人之道尚严而戒渎然九三重离而不中至于熇熇亦云过矣故曰悔厉吉刚而不中能无悔乎伤恩则离能无厉乎然与其有不可制之渐不若有不可犯之严然则九三虽悔且厉而家道无亏斯为吉庆故曰妇子嘻嘻终吝旧説以嘻嘻为喜笑之貌考之爻象不应求之辞二音既赘且阂诗云妻子好合如鼓瑟琴宜尔室家乐尔妻孥然闺门和乐于喜笑非圣人之所禁也王氏谓嘻嗟叹之声按诗噫嘻礼记嘻其甚也皆叹辞也六二为妇六四为子二四皆坎也坎为加忧故有嘻嘻愁叹之象九三居子妇之间处门内之长母之象也禀阳刚之才体重离之象其威赫然望而可畏虽过乎刚犹未为失若苛虐已甚而察见渊鱼将使之无所措其手足而有愁叹之声以此终之不亦吝乎三下卦之极也故有终吝之戒焉子曰家人熇熇未失也妇子嘻嘻失家莭也苦莭不可贞其是谓乎
　　六四富家大吉象曰富家大吉顺在位也
　　六四下体为坎上体为巽以隂居柔而在上卦之下应乎初九而介于九三九五之间三爻皆离也故曰富家大吉家人六四与六二之义同九五与九三之义同六二九三既明刚柔之得其道矣故于六四九五互言其所未及而推广有家之道也坎为劳卦巽为近利市三倍故有富家之象阳为富隂为贫阳为实隂为虚六四以隂居柔而谓之富家何也曰四子道也为人子者无私货无私畜不敢私假不敢私与六四居父母之间所应所比莫非富贵而已独虚贫是不富其身而富其家者也家富而子贫未之有也身任其劳家享其利谓之大吉不亦宜乎故子曰富家大吉顺在位也六四于家为子于国为臣为人子者无以有已为人臣者无以有已其斯以为顺乎
　　九五王假有家勿恤吉象曰王假有家交相爱也九五离也以阳居刚而在上卦之中应乎六二而乘乎六四二爻皆坎也故曰王假有家九五刚明中正下应六二离坎相配家人之极致也然初九九三既备其义矣故于九五天位之爻推广有家之道也假大也王大有家者非至常人之家也乃以天下为家者也孝经曰闺门之内具礼矣乎严父严兄妻子臣妾犹百姓徒役也然则古之圣人推一家之治以及乎天下如斯而已矣故曰勿恤吉书云我受命无疆惟休亦无疆惟恤恤忧也勿者慎之辞也坎为加忧故有勿恤之象天下之治本于一家孝于其亲则天下之为人子者莫敢不孝敬事其长则天下之为人弟者莫敢不顺刑于寡妻则天下之为人夫者莫敢不义字于厥子则天下之为人父者莫敢不慈差之毫厘则缪以千里其可以勿恤乎诗云母念尔祖聿修厥徳与此同意王之恤民如其赤子则民之爱王如其父母斯为吉矣故子曰王假有家交相爱也
　　上九有孚威如终吉象曰威如之吉反身之谓也上九兑也以阳居柔而在一卦之上下无其应而乘乎九五之离故曰有孚威如也家人六爻自五以下阳贞乎刚隂贞乎柔阳体乎离隂体乎坎离为威坎为信惟上九一爻刚柔相济而体乎兑兑説也家人心説而诚服者也是以兼乎威信而言之威无信则不立信无威则不行家人之终别无他义惟威与信不可偏废不可暂弛故曰终吉以此终之斯为吉矣而夫子则释之曰威如之吉反身之谓也孟子曰身不行道不行于妻子古之人所以能齐其家者言有物而行有恒也圣人惧世俗不察直以威严为治家之道而不能正身以率之则父子有相夷之恶夫妇有反目之衅兄弟有防墙之丑何威之能行哉惟君子反求诸己视听言动非礼不为斯有不言而信不怒而威者矣岂徒刚猛严厉而已哉此与大有六五厥孚交如威如吉同义易而无备所以为大有之威反身而诚所以为家人之威也




　　序卦曰家道穷必乖故受之以暌暌者乖也
　　暌之成卦家人之反也自家人之暌离反居上巽变为兑上下相易而成卦也离火也巽木也兑泽也木之于火有相生之义离体居下有炎上之情是以为家人也大之于泽有相畏之资离上兑下无相与之意是以为暌也刚柔上下各当其位是以为家人也反则易位是以为暌也暌有两义有自然之暌有不合之暌二女同居其志不同行此自然之暌家道穷必乖此不和之暌也或曰家道穷必乖何谓也曰家人之道以严为上如上九之严则终乎吉如九三之严则终乎吝极炎上之性而无逮下之情其致乖也不亦宜乎
　　暌小事吉彖曰暌火动而上泽动而下二女同居其志不同行说而丽乎明柔进而上行得中而应乎刚是以小事吉天地暌而其事同也男女暌而其志通也万物暌而其事类也暌之时用大矣哉
　　下兑上离成卦曰暌者初为兑二为离三为坎四又为离离火也兑泽也火动而上泽动而下则不交而否矣为其有离坎之象焉是以不谓之否而谓之暌也兑少女也离中女也二女同居其志不同行则不和而讼矣为其有离坎之象焉是以不为讼而为暌也暌者乖也始乖而终合是以谓之暌也夫离坎者既济之象也始乎暌终乎既济则暌之义也暌小事吉何谓也曰书不云乎汝则从龟从筮从卿士从庻民逆吉汝则从龟从筮从卿士逆庻民逆作内吉作外凶龟筮共违于人用静吉用作凶夫兴天下之大事建天下之大业是必天人和同上下丕应而后可所谓朕志先定询谋佥同鬼神其依龟筮恊从是也至于兴一利除一害凡所施为措注必上下叶同不几乎惟予言而莫予违者乎事有利害计有得失兼天下之谋合天下之虑徃徃暌而不同是故人主慎所择焉故曰小事吉也子曰暌火动而上泽动而下二女同居其志不同行説而丽乎明柔进而上行得中而应乎刚是以小事吉夫説而丽明柔而上行中而应刚斯谓之合矣而何暌之云乎曰天地之间有合必有离有聚必有散暌本生于同而同盖出于暌不同则无暌不暌则无同今夫离火兑泽同赋形于天地中女少女同鞠育于闺门其始未尝不同也火性炎上泽性润下中女丽坎少女配艮其后未尝不暌也暌之为义盖取诸此然即其卦而求之则説而丽明柔而上行得中而应乎刚此则要其归同欤异欤故曰天地暌而其志同也男女暌而其志通也万物暌而其事类也暌之时用大矣哉天地之形虽分而生成之事则同男女之体虽异而室家之志则通万物之品虽殊而孕育之事则类自其同以求其暌则火泽相近而异趣二女同居而异行是暌也即其暌以求其同则天地至于万物虽形分体异品类散殊要其归未始不同也是故暌之六爻皆始乖而终合然则明目逹聪并谋兼智百官殊职万民异业刑徳并施文武咸用同归于治者暌之义也顔渊季路共出孔门周公召伯夹辅王室夫岂必尽同耶夫惟圣人为能収天下之暌以成天下之用暌之时用斯为大矣繋辞曰木为弧剡木为矢弧矢之利以威天下盖取诸暌何也弧矢之作暌全材以成器合众暌以为用则暌之象着矣离为戈兵兑为毁折坎为矫揉故有弧矢之象焉
　　象曰上火下泽暌君子以同而异
　　上火下泽暌之象也君子以同而异者论语云君子和而不同周而不比羣而不党皆其义也或曰既云和而不同又曰同何也以和与同言之则同为小人以同而异言之则同为君子或曰子夏传云同其事而异其羣何谓也曰夫言岂一端而已哉言各有当也临川王氏云同其道而异其事二者孰得曰无害也道同而事异者君子之与君子也事同而道异者君子之与小人也以文害辞以辞害意者难与言经矣
　　杂卦曰暌外也
　　暌之为卦以始乖终合而成其在六爻以内外相应为义然家人谓之内暌谓之外者家人二女也女正位乎内者成家之义故系之长女也暌亦二女也女志在乎外者从人之义故系之少女也然方暌之初上下乖隔阳务上行隂务下趋阳上行而弗得其配隂下趋而弗遇其主困而后反反而后遇故九四上九皆为暌六三掣曳而无初也上行下趋虽有隔阂不旋其踵而得之者初九六五皆为悔亡九二遇主而无咎也暌之为外斯其防欤
　　初九悔亡防马勿逐自复见恶人无咎象曰见恶人以辟咎也
　　初九兑也以阳居刚而在下卦之下上无其应而九四之离适当其位故曰悔亡离为火兑为泽此彖所谓上火下泽者然初九之泽居于下下流而百谷之所钟也四虽上行而二五三之各从其配四无所与然后复归于初初则受而纳之是以谓之悔亡也故防马勿逐自复离为火马火畜也阳物也是故九四之离有马象焉以九居初不应于四有防马勿逐之象焉九四上行为离反下亦为离进无所遇穷于上者必反于下故有自复之象焉防失也易言防牛者防其顺也防羊者防其狠也防马者防其徤也初九之有九四可谓徤矣而介于六三六五之间宜其逸而不可禁也然方暌之时物情乖异九四虽欲从于三五而不免按劒之疑五自应二三自应上四无所归其势自复虽勿逐可也逐则遂防之矣故曰见恶人无咎忠臣不事二君贞女不事二夫今也背五而逃惟利是视行无所纳冐耻而归可谓恶人也然方暌之时臣主未定或离或合或叛或从苟以为愆何者非罪防而逐之是使之不敢复也复而不纳是使之无所容也恶人无所容君子岂乆安之道哉昔之有大度者惟能寛容慱爱含垢纳污来者勿拒去者勿追然后天下狙诈咸作吾使又何咎之有哉若不忘旧恶皆讐敌也故子曰见恶人以辟咎也晋文公归国寺人披请见公使人让之且辞焉对曰臣谓君之入也其知之矣若犹未也又将及难行者甚众岂惟刑臣公见之以吕却之难告里鳬须又请见公之出也窃其藏以逃公辞焉以沐里鳬须谓仆人曰沐则心覆心覆则图反宜吾不得见也国君而讐匹夫惧者众矣仆人以告公遽见之汉髙帝先雍齿之封赦季布之罪推此类也岂非见恶人以辟咎乎哉
　　九二遇主于巷无咎象曰遇主于巷未失道也
