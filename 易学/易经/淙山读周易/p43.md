<!-- { "loadSidebar": true } -->
　　上九有孚于饮酒无咎【疏云良由信任得人不忧事废杨氏曰群臣燕享此文武成王所以养贤之时】濡其首有孚失是【伊川曰若从乐而耽肆过礼至濡其首亦非能安处也有孚自信于中也失是失其宜也如是则于有孚为失也】象曰饮酒濡首亦不知节也【伊川曰饮酒至于濡首不知节之甚也】
　　当六五有孚吉之后乐得君子燕飨交欢有孚于饮酒饮酒有节是以有孚而无咎也茍不知节将有濡其首之祸不得谓之有孚也上九又欲应于六三隂柔之小人则有孚失是失其所谓有孚者矣后世如汉武帝唐宗溺于宴安荒于酒色终致祸乱即上九之濡其首者也易六十四卦始于乾卦曰不可为首终于未济之上九亦以饮酒濡首为戒为人上者岂可徒以位为乐哉













　　淙山读周易卷十六
　　钦定四库全书
　　淙山读周易卷十七
　　宋　方寔孙　撰
　　系辞
　　天尊地卑乾坤定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣是故刚柔相摩八卦相荡鼔之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之德可大则贤人之业易简而天下之理得矣天下之理得而成位乎其中矣
　　此言易之乾坤三易经卦皆八连山以艮为首归藏以坤为首文王演易先干后坤合于天尊地卑之义孔子为周易而作系辞故首曰天尊地卑乾坤定矣定者言其不可易也地不得以逾乎天故坤不得以先乎干君臣定分亦可见于此矣故由天地而论则干为天坤为地由君臣而论则干为君坤为臣君臣一定如天地之不可以易位是文王事商之本心也乐记曰天尊地卑君臣定矣卑高已陈贵贱位矣正与系辞互见其义又言文王所以重易六爻者何也初爻二爻三爻是下卦也四爻五爻上爻是上卦也由下卦而上故曰卑髙以陈由下卦而言则二为中爻是臣位得中之象由上卦而言则五为中爻是君位得中之象二为臣位属于隂耦五为君位属于阳竒阳贵而隂贱各有定位故曰贵贱位矣唯有下上二卦则可以备二五之中爻唯有二五中爻则可以辨君臣贵贱之定位故系辞曰非中爻不备者此也言卑高而不言高卑者何也君犹天也臣犹地也天气下降地气上腾而后得以生于其中干下坤上交则为泰干上坤下不交则为否是君臣之情亦不可不接也又言初爻三爻五爻其数常竒属阳动二爻四爻上爻其数常耦属隂静故曰动静有常然干主乎动亦有时而静如干之初九九三九五是以刚而乘动如干之九二九四上九又是以刚而乘静坤主乎静亦有时而动如坤之六二六四上六是以柔而乘静如坤之初六六三六五又是以柔而乘动系辞曰干其静也专其动也直坤其静也翕其动也辟是也乾坤各有动静故乾坤亦各有六爻所以别者刚柔不同耳刚柔者九六也九为老阳故干之六爻皆用九六为老隂故坤之六爻皆用六易六十四卦自乾坤而出故三百八十四爻皆以九六迭乘于其上一者阳数坤不得以言一故初爻不谓之一而总谓之初六者隂数干不可以言六故上爻不谓之六而搃谓之上可以见其断然有别也故曰刚柔断矣又言六爻各有吉凶乾道成男自坎而至于震东北方也坤道成女自巽而至于兑西南方也故曰方以类聚震为长男坎为中男艮为少男皆阳物也巽为长女离为中女兑为少女皆隂物也男女分长中少故曰物以羣分或聚或分六子不齐吉凶于是乎生故曰吉凶生矣又言六爻各有变化由乾坤变化而八卦由八卦变化而六十四卦非文王以私见而创为是也在天成象如有日则有月之类在地成形如有山则有泽之类天地变化有对无独易所以有上下卦者正所以合天地之变化也易三百八十四爻各有吉凶人能趋吉避凶是变化之一道故曰变化见矣又因乾坤变化而言易简之理刚柔相轧八卦相推有雷则有霆有风则有雨有日则有月有寒则有暑若是其不一也天地何心哉得乾道者自成男震坎艮是也得坤道者自成女巽离兑是也万物资始干知之而已万物资生坤作成之而已干以易而知坤以简而能易三百八十四爻变化纷纷不能出于画竒画耦之外可见乾坤之为易简矣又因乾坤而言圣人易简之理圣人法干之易故人易知法坤之简故人易从易知则有亲故人皆信之易从则有功故人皆顺之有亲而人皆信之则可久有功而人皆顺之则可大圣人亦岂屑屑然为是哉可久则贤人之德可大则贤人之业凡贤人之德业皆圣人之所有君道逸而臣道劳也圣人法天地易简如是而已易简而天下各得其理天下之理得人道既立而后天得以为天地得以为地是成位乎其中矣
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有大小辞有险易辞也者各指其所之易与天地凖故能弥纶天地之道仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣
　　此言易之道圣人设卦观象系辞焉而明吉凶是周圣人系辞也孔子作上下系人亦谓之系辞以尊孔子之辞与周圣人等也圣人既系辞而明吉凶又因刚柔相推而生变化则知吉凶有可以变化之道是故言吉凶者示人以得失之象言悔吝者示人以忧虞之象言变化者示人以进退之象言刚柔者示人以昼夜往来之象圣人岂徒为虚辞哉皆所以为道也故曰六爻之动三极之道也立天之道曰隂与阳立地之道曰柔与刚立人之道曰仁与义兼三才而両之故易六位而成章三才各具一中故曰三极极者中也道以动而见天下之人不以道而动则不可也君子观象玩辞能得之于未动之先所居而安者是未动之时也尊卑贵贱易有定序君子随所居而安平日以天自处既能观象而玩其辞及其动也又能观变而玩其占无一而不与天合是以自天祐之吉无不利不至于凶悔吝是君子之道也圣人又虑天下之人不能以皆如君子也故敎人以求为君子之道彖者言乎卦之象爻者言乎时之变吉凶者言乎失得能失而复得则可以无失悔吝者言乎小疵能补过则可以无咎是故位有贵贱之序故就其序者存乎位卦有小大之义欲合其义者存乎卦吉凶于辞可见欲辨吉凶者存乎辞欲防悔吝者存乎介介者细微也欲惧而得无咎者存乎悔悔者惩艾也是故卦因时而有小大辞因事而有险易辞也者各指其所之欲使人同趋乎道也又言易之道其大与天地相当是以能徧理天地之道仰观天文俯察地理以象而言如日月山泽之类皆备于易即此以推隂阳显晦之理而知其所以然是天地不离此道也又言易有终始原始反终知隂阳之有消长则知死生之说精气聚则为物防魂散则为变亦可以知鬼神之情状显而为物者神之情状也隐而为变者鬼之情状也是鬼神亦不离此道也又言人与天地相似易之道即天地人之道也于人道亦无所违戾其知足以周乎万物吉凶之道足以济乎天下人能用易则旁行道不至于流失乐天者顺理也知命者安分也乐天知命故无所忧安土者安所止也无所不厚是以仁存心者也故能爱是人道也以此而模量天地之化亦不是过矣程氏曰范围俗语谓之模量是也以此而委曲成就万物之理亦可以无遗以此而通乎昼夜之道亦无所不知故神无方未尝有定所易无体未尝有定迹求其着明易见者莫如人道有父母则有男女有男女则有夫妇一隂一阳之谓道可騐于此矣继之者善无间断也成之者性无亏欠也是人亦不离此道也特患人不知耳仁者见之谓之仁知者见之谓之知随所见而知也百姓日用之而不能致其知故君子之道人鲜能知之矣圣人欲以道而觉后知此易之所以作也
　　显诸仁藏诸用鼔万物而不与圣人同忧盛德大业至矣哉富有之谓大业日新之谓盛德生生之谓易成象之谓干效法之谓坤极数知来之谓占通变之谓事隂阳不测之谓神夫易广矣大矣以言乎逺则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至德
　　此言易之德天地大德曰生其生可见故曰显诸仁变化无迹不可得而见故曰藏诸用圣人忧世天地不可以忧言也天地鼓动万物不与圣人同忧故得以藏其用圣人与民同患开物成务以前民用则不得而藏矣系辞曰八卦定吉凶吉凶生大业圣人作易致用以为天下利使人各有定业无所不足故曰富有之谓大业系辞曰易之兴也周之盛德耶圣人作易使天下之人惧以终始趋吉避凶乐于为善日新不已故曰日新之谓盛德圣人可谓有功于天下故赞之曰至矣哉又言易之为德无所不备自一生二二生三三生万物生生不已是之谓易以乾坤而言则成象之谓干效法之谓坤程氏曰干始物而有象坤成物而体备是也以数而言则极数可以知来之谓占以事而言则变通不穷之谓事以神而言则隂阳不可尽测之谓神夫易广矣大矣以言乎逺则推而行之不可得而御以言乎迩则静而守之不离乎至正以言乎天地之间则备矣一物各具一乾坤无一而不备于易也又言干静专动直有动中之静是以大生焉坤静翕动辟有静中之动是以广生焉程氏曰坤静翕动辟应干开辟是也乾坤各有动静动静不足以尽乾坤但见其广大生生不穷耳何从而测识之乎配者合也杨氏曰自广大至易简皆乾坤之德是也广大配天地变通配四时隂阳之义配日月易简之善配圣人之至德故观天地四时日月与圣人之至德则可以见乾坤矣论语曰周之德可谓至德也已矣易所谓至德者唯文王足以当之上文曰盛德大业至矣哉亦所以赞圣人也
　　子曰易其至矣乎夫易圣人所以崇德而广业也知崇礼卑崇效天卑法地天地设位而易行乎其中矣成性存存道义之门圣人有以见天下之赜而拟诸其形容象其物宜是故谓之象圣人有以见天下之动而观其会通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化
