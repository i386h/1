<!-- { "loadSidebar": true } -->
　　卦言丈人吉无咎者九二也九二爻不敢言丈人者王在上也九二以一阳在下専制用事在他时则不可唯在师中吉以承天而行也天者言王命也尊王如天也王三锡命以绥懐万邦柔而得中是六五之本意也九二帅师钦承王命刚中而应不寛不猛欲使威出于将而恩归于君以见九二之能承天六五之能懐万邦也六五爻云长子帅师故由师卦而言则九二为丈人由六五而言则九二为长子又见六五之于九二义则君臣恩犹父子如此其也
　　六三师防舆尸凶象曰师防舆尸大无功也【伊川曰二以刚中之才为上信倚必専其事乃有成功君复更使众人主之凶之道也舆尸众主也葢指三也以三居下之上故发此义又曰倚付二三安能成功龟山曰唐九节度之师不立统帅虽李郭善兵犹不免败舆尸之凶可知】此二在师中吉六三隂柔而不中不可使之在九二之上故以防舆尸凶而为戒
　　六四师左次无咎象曰左次无咎未失常也【伊川曰四以柔居隂非能进而克防者也知不能进而退故左次左次退舎也量宜进退乃所当也故无咎见可而进知难而退师之常也又曰行师之道因时施宜乃其常也故左次未必为失于氏曰左者无用之地】
　　六四属于坤体以顺处静欲量敌而后进与河上乎逍遥者不同故无咎
　　六五田有禽利执言无咎【伊川曰五君位兴师之主也故言兴师任将之道师之兴以蛮夷猾夏防贼奸宄为生民之害然后奉辞以诛之若禽兽入于田中侵害稲稼于义宜猎取则猎取之如此而动乃得无咎若轻动以毒天下其咎大矣执言奉辞也明其罪以讨之也若秦皇汉武皆穷山林以索禽兽者也非田有禽也】长子帅师弟子舆尸贞凶【伊川曰任将授师之道当以长子帅师二在下而为师之主长子也若以弟子众主之则所为虽正亦凶也弟子凡非长者也自古任将不専而致覆败者如荀林父邲之战郭子仪相州之败是也潘氏曰长子望尊而更练可以当师中之任弟子年少而轻率必将有舆尸之凶用将不可不谨】象曰长子帅师以中行也弟子舆尸使不当也【伊川曰长子谓二以中正之徳合于上而受任以行若复使其余者众尸其事是任使之不当也其凶宜也】
　　长子谓九二也六五与九二为正应长子帅师合于中行之义故九二爻曰在师中吉舆尸谓六三也若使六三复得以乗九二于其上则贞亦凶也故六三爻曰师或舆尸凶
　　上六大君有命【童溪曰乱略既平海内统一故于此时称大君】开国承家小人勿用【伊川曰上师之终也功之成也大君以爵命赏有功也开国封之为诸侯也承家以为卿大夫也承受也小人者虽有功不可用也故戒使勿用师旅之兴成功非一道不必皆君子也故戒以小人有功不可用也赏之以金帛禄位可也不可使有国家而为政也小人平时易致骄盈况挟己之功乎汉之英彭所以亡也】象曰大君有命以正功也小人勿用必乱邦也【伊川曰大君持恩赏之柄以正师旅之功师之终也虽赏其功小人则不可以有功而任用之用之必乱邦小人恃功而乱邦者古有之矣童溪曰师休之日而用非其人则一乱去而一乱生矣】
　　五君位也师卦六五不言大君而上六言大君何也师卦下五爻専言行师之道将在军中君命有所不受九二以一阳而専制于下为六五者能任九二以帅师便宜従事可以御外乱矣上爻则専言行赏之道开国承家随宜轻重以正功曰大君有命者聴之于上非九二之所敢専也九二刚而得中与六五为正应乃正功也曰小人者六三隂小而不中者也六三爻曰师或舆尸凶六五爻曰弟子舆尸使不当也皆言六三之不可用也六三应于上六上六反戒之曰小人勿用必乱邦也曰勿用者絶之也当行师之时轻用小人若六三舆尸之类非惟无功终必乱邦于其上故戒之如此其详也师卦言丈人吉无咎以见九二之为丈人非小人也六三爻象言大无功也以见六三之大无功小人之不可用也或谓师之小人时乎可用亦终有功而受赏则误矣
　　【坤下坎上】
　　比吉【序卦曰众必有所比故受之以比伊川曰比亲辅也人之类必相亲辅然后能安故既有众则必有所比比所以次师也后氏曰得所比则吉】原筮元永贞无咎【伊川曰人相亲比必有其道苟非其道则有悔吝故必推原占决其可比者而比之筮谓占决卜度非以蓍龟也所比元永贞则无咎元谓有君长之道永谓可以常乆贞谓得正道上之比下必有此三者下之従上必求此三者则无咎也龟山曰无长人之仁则虽比而不亲无可乆之徳则虽比而必离无正固之守则虽比而不周】不宁方来后夫凶【伊川曰人之不能其安宁方且来求亲比得所比则能保其安当其不宁之时固宜汲汲以求比若独立自恃求比之志不速而后则虽夫亦凶矣况柔弱者乎夫刚立之称龟山曰一阳在上众隂在下而顺従之比之吉也上六独居其上而乗之无顺従之义后夫者也】
　　师卦五隂惟九二以一阳而在下是将臣行师之象比卦五隂唯九五以一阳而在上是人君居位之象比乐师忧师之时不如比之为吉也比卦六爻言吉者四当比之初推原占筮欲得元永贞者而比之则终可无咎初六爻曰有孚比之无咎是也九五显比之吉乃卦所谓元永贞者也六二应于九五曰比之自内贞吉六四近于九五曰外比之贞吉其吉可知矣惟上六在于九五之欲欲乗其上卦所谓后夫凶者也上六爻曰比之无首凶六三应于上六是失所比者也六三爻象曰比之匪人不亦伤乎其凶又不待言矣
　　彖曰比吉也【伊川曰物相亲比乃吉道也】比辅也【伊川曰相亲辅也】下顺従也【伊川曰五以阳居尊位羣下顺従以亲附之所以为比也南轩曰独言下顺従岂非斥上六之在外者乎】原筮元永贞无咎以刚中也【伊川曰推原筮决相比之道得元永贞而后可以无咎所谓元永贞如五是也以阳刚居中正尽比道之善者也以阳刚当尊位为君徳元也居中得正能永而贞也】不宁方来上下应也【伊川曰人之生不能保其安宁方且来此附比民不能自保故戴君以求宁君不能独立故保民以为安不宁而来比者上下相应也又曰众爻皆隂独五以阳刚居君位众所亲附而上亦亲下故为比也】后夫凶其道穷也【杨氏曰上六谓之后夫凶以其来之暮而道穷也】
　　象曰地上有水比【伊川曰上坎下坤以二体言之水在地上物之相切比无间莫如水之在地上故为比也】先王以建万国亲诸侯【西溪曰封建万国而使之小大相比则亲诸侯乃所以亲民也】
　　初六有孚比之无咎【伊川曰初六比之始也相比之道以诚信为本中心不信而亲人人谁与之故比之始必有孚诚乃无咎也孚信在中也】有孚盈缶终来有它吉【伊川曰诚信充实于内若物之盈满于缶中也缶质素之器言若缶之盈实其中外不加文饰则终来有他吉也西溪曰始而徃比乎人故无咎而已终也人乃来比乎己故又吉焉潘氏曰始之有孚能无咎耳终而盈缶吉且有余也】象曰比之初穴有它吉也【伊川曰言比之初六者比之道在乎始也始能有孚终致有它之吉其始不诚终焉得吉上六之凶由无首也】
　　初六言有孚者再诚积于中有盈缶之象终来有它吉人亦信之于外六四爻曰外比之贞吉是应初六者也
　　六二比之自内贞吉【伊川曰二与五为正应皆得中正以中正之道相比者也二处于内自内谓由己也又曰己以得君道合而进乃得正而吉也】象曰比之自内不自失也【伊川曰以中正之道应上之求乃自内也不自失也汲汲以求比非君子自重之道乃自失也】
　　六二与九五为正应以中合中比之自内不失其君亦不失己之道以贞而吉者也
　　六三比之匪人【伊川曰三不中正而所比皆不中正童溪曰以六居三比之所谓不正人也】象曰比之匪人不亦伤乎【伊川曰人之相比求安吉乃比于匪人必将反得悔吝亦可伤矣】
　　六三隂柔不中应于上六是比之匪人也上六无首其为匪人也可知矣六三与之而俱伤不亦可伤乎
　　六四外比之贞吉【伊川曰外比于五乃得贞正而吉也】象曰外比于贤以従上也【伊川曰五刚阳中正贤也居尊位在上也亲贤従上比之正也故为贞吉以六居四亦为得正之义又隂柔不中之人能比于刚明中正之贤乃得正而吉也】
　　六二与九五为正应处大臣之位以中道而比于其君故曰比之自内贞吉六四处近君之位外比于有孚之贤者与初六为正应更相汲引以従其上而比于九五显明之君不欲私附于其内故六二六四爻皆曰贞吉以见九五之为显比也
　　九五显比【伊川曰五居君位处中得正尽比道之善者也又曰圣人以大公无私治天下于显比见之矣】王用三驱失前禽【伊川曰天子之田围合其三前开一路使之可去不忍尽物好生之仁也止取其不用命者不出而反入者也禽兽前去者皆免矣故曰失前禽】邑人不诫吉【伊川曰言其至公不私无逺近亲踈之别也邑者居邑易中所言易皆同王者所都诸侯国中也诫期约也】象曰显比之吉位正中也【伊川曰显比所以吉者以其所居之位得正中也处正中之地由正中之道比以不偏为善故者正中凡言正中者其处正得中也比与随是也言中正者得中与正也讼与需是也】舎逆取顺失前禽也【伊川曰礼取不用命者乃是舍顺取逆也顺命而去者皆免矣比以向背而言谓去者为逆来者为顺也故所失者前去之禽也言来者抚之去不追也】邑人不诫上使中也【伊川曰不期诫于亲近上之使下中平不偏逺近如一也】
　　九五所以为显比之吉者以中正之道居正中之位无所偏私舎逆取顺有三驱失前禽之象生意浃洽使邑人亲比于其中有不待告诫而自相孚者可见其为显比也所谓后夫凶者如上六之类将自取祸于其后也与前禽者不同岂可不戒哉
　　上六比之无首凶【伊川曰六居上比之终也首谓始也凡比之道其始善则其终善矣有始而无终者或有矣未有无始而有终者也故此之无首至终则凶京氏曰九五显比之主下爻莫不承之上六位乗九五诸爻皆顺而上爻独逆是不有其君也首者君之象也】象曰比之无首无所终也【伊川曰比既无首何所终乎】
　　上六无首在九五之后而欲乗其上所谓后夫凶者也
　　【干下巽上】
　　小畜亨【序卦曰比必有所畜故受之以小畜伊川曰物相比附则为聚畜又曰为卦巽上干下巽隂也其体巽顺惟能以巽顺柔其刚健非能力止之也畜道之小者也又曰以一隂得位为五阳所説得位得柔巽之道也能畜羣阳之志是以为畜小畜谓以小畜大】宻云不雨自我西郊【伊川曰云隂阳之气二气交和则相畜因而成雨阳唱而隂和者顺也若隂先阳唱不顺也故不和则不能成雨云之畜聚虽宻云而不成雨者自西郊故也东北阳方西北隂方自隂唱故不和而不能成雨以人观之云气之兴皆自四逺故云郊据四而言故云自我】
　　小畜异于大畜何也小畜干下巽上以六四以畜九五刚健之君巽者顺也能顺其君于上者其道小也故曰小畜大畜干下艮上以六四而畜六五柔顺之君艮者止也能止其君于上者其道大也故曰大畜阳大而隂小小畜六四以一隂而畜五阳小无畜大之理所以亨者六四以巽顺之道得近君之位众阳交助而上下应之所以亨也向使阳不助隂则隂阳不和不能成雨有宻云不雨自我西郊之象亦不得谓之亨矣
