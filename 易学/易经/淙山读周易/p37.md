<!-- { "loadSidebar": true } -->
　　归妹征凶无攸利【序卦渐者进也进必有所归故受之以归妹注云妹者少女之称也兑为少隂震为长阳少隂而承长阳説以动嫁妹之象也防云泰卦六五云帝乙归妹彼据兄嫁妹谓之归妹此卦名归妹以妹从娣而嫁谓之归妹故初九爻辞云归妹以娣是也上咸卦明二少相感恒卦明二长相承今此卦以少承长非是匹敝明是妹从娣嫁故谓之归妹焉古者诸侯一取九女嫡夫人及左右媵皆以侄娣从故以此卦当之矣又云征凶无攸利者归妹之戒也征谓进有所徃也妹从娣嫁本非正匹唯须自守卑退以事元妃若妄进求宠则有并后凶咎之败故曰征凶无攸利杨氏曰震为长男是兄也兑为少女是妹也以兄而归妹故卦以归妹为名】渐卦言女归吉是父母嫁女者也此卦名曰归妹兑下震上以少女而承长男之命是兄嫁其妹者也兑为少女一隂爻为主六三是也以一隂而欲乘二刚故有征凶无攸利之戒若不以正而往则凶而无所利是兄戒其妹之意也
　　彖曰归妹天地之大义也【伊川曰隂阳交感男女配合天地之常理也归妹女归于男也故云天地之大义也】天地不交而万物不兴归妹人之终始也【伊川曰前者有终而后者有始相续不穷是人之终始也】説以动所归妹也【伊川曰以二体释归妹之义】征凶位不当也【注云履于不正説动以进妖邪之道也】无攸利柔乘刚也【注云以征则有不正之凶以处则有乘刚之逆】
　　有天地则有父母有父母则有男女有男女则有兄弟为人兄者欲使妹有所归亦合天地之大义也天地不交而万物不兴岂有妹而不嫁者乎父母既终少女未有所归则归妹之责殆在其兄是人之终始也原始要终知爱父母则爱其妹然妹不可以轻动也归妹卦震上兑下震动也兑説也顺动而説曰所归妹也欲归妹而得其所也若徃不以正欲以一隂而乗二刚则凶而无攸利矣岂可不戒哉
　　象曰泽上有雷归妹【防云泽上有雷説以动也诚斋曰雷兴雨则泽益滋兄举礼则妹有归此归妹之象也】君子以永终知敝【伊川曰永终谓生息嗣续永乆其也知敝谓物有敝壊而为相继之道也又曰夫妇之道当常永有终必知其有敝壊之理而戒谨之敝壊谓离隙】雷动也泽亦动也君子观象有感动之义念父母以及其妹故归妹以正欲其永乆而善终知敝则不至于敝也由妹而言则兄知有妹嫡知有娣父母既终义无归寜誓死靡他亦是永终知敝之义
　　初九归妹以娣【伊川曰女之归居下而无正应娣之象也刚阳在妇人为贤贞之徳而处卑顺娣之贤正者也潘氏曰归妹以娣女归而并娣以行也】跛能履征吉【注云虽幼而不妄行防云为娣虽非正配不失常道譬如跛人之足然虽不正不废能履故曰跛能履也又曰以言行嫁非匹敌然妃之妹虽至少而为娣则可行也伊川曰如跛之能履言不能及逺也然在其分为善以是而行则吉也潘氏曰娣媵之微亦能相承顺如跛而能履也】象曰归妹以娣以恒也【防云妹而为娣恒乆之道也】跛能履吉相承也【伊川曰虽在下不能有所为如跛者之能履然征而吉者以其能相承助也能助其君娣之吉也】
　　兑为少女有妹之象初九在兑下之下少女之又少者也故有娣之象初防而在下未足以有行依于九二顺徃而吉故有跛能履之象初九曰跛能履九二曰眇能视以见初九为娣九二为嫡娣因嫡而行亦犹跛者因能视者而后行也初九言妹又言娣以见兄爱其妹嫡亦爱其娣以吉道而相顺承也娣从于嫡能相承助亦是以吉相承之道可以徃而吉矣故曰征吉
　　九二能视【伊川曰九二阳刚而得中女之贤者也又曰如眇者之能视而已言不能及逺也】利幽人之贞【伊川曰二自守其幽静贞正乃所利也】象曰利幽人之贞未变常也【防云是处幽而不失其贞正也诚斋曰初九六三九四六五皆言归妹而九二独不言何也九二之位下卦之尊者也即妹之身也妹之身而言利幽人之贞所谓幽人者男女贤徳之通称履之九二曰幽人贞吉吉君子之幽贞也归妹之九二曰利幽人之贞言少妹之幽贞也九二以孤幼妹弱之身而有逺视之聪明以女子无父之训而有幽闲中贞之贤徳者体隂而阳其性质柔而刚其徳故也幽则至静而不可动贞则至坚而不可逾皆刚阳中正之常徳而不变者也故曰未变常也】
　　九二在兑体而得中未有见于外而自知守自是能视之象也深闺隠处利如幽人之贞归妹之事听命于兄不敢自言故九二爻独不言归妹以见其幽静未变常也归妹卦下三爻同属兑体初九六三皆言娣九二独不言归妹亦见九二上承六五之君命是帝乙归妹之象独尊于娣而为诸侯之小君与常人之归妹者不可以一例言也
　　六三归妹以须反归以娣象曰归妹以须未当也【防云六三在归妹之时处下体之上欲有求为室主之象而居不当位伊川曰须待也待者未有所适也六三居不当位徳不正也柔而尚刚行不顺也以説求归动非礼也】
　　须者待也归妹以须有待而动可也若嫡未行而娣反先归是为娣者亦未当也九二得兑体之正应于六五所谓帝乙之妹尊且贵矣六三动不得中以一隂而为兑卦之主欲乗九二于其下故有未当之戒初九六三皆有娣之象初九安处于九二之下是娣之吉者也六三反处于九二之上是娣之未当者也易辨嫡娣于此可见矣
　　九四归妹愆期迟归有时【杨氏曰归妹愆期者非终愆期也迟归有时耳】象曰愆期之志有待而行也【杨氏曰愆期而不嫁有待而后行何也待嫡兄之命也】震为长男九四以一阳爻而为主是兄之象也女二十而嫁或有愆期而未嫁者亦宜待兄之命九四刚而不中为妹择对恐失于过髙而难合故有愆期之戒曰归妹愆期非终于不归也迟归有时直欲待择对而后行耳长兄之义也下文言帝乙归妹以见贵女之归亦欲谦降以从礼不欲其徒好髙也
　　六五帝乙归妹【防云六五居归妹之中独处贵位是帝王之所嫁妹也伊川曰易中隂尊而谦降者则曰帝乙归妹泰六五是也】其君之袂【童溪曰五君位也归妹之处此位也所谓嫡夫人女君位也】不如其娣之袂良【伊川曰贵女之归唯谦降以从礼乃尊髙之徳也不事容饰以説于人也娣媵者以容饰为事者也表袂所以为容饰也六五尊贵之女尚礼而不尚饰故其不及其娣之良也良美好也童溪曰其良在徳不在也】月几望吉【伊川曰望隂之盈也盈则敌阳矣几望未至于盈也五之贵髙常不至于盈极则不亢其夫乃为吉也童溪曰隂阳之义配日月也日君也月小君也小君体谦从礼而无亢满之失以况月几望也】象曰帝乙归妹不如其娣之袂良也其位在中以贵行也【伊川曰以帝乙归妹之道言其不如其娣之袂良尚礼不尚饰也五以柔中在尊髙之位以尊贵而行中道也柔顺屈降尚礼而不尚饰乃中道也】
　　二五正应犹君之于臣夫之于妇唯归妹卦以兑下为少妹以震上为长兄非谓二为妇五为夫也亦非谓六五为帝妹之位而下嫁于九二也六五得震体之正其位在中以尊贵之道而行于下有帝乙归妹之象莫贵于帝妹犹当降谦以从其夫况凡人乎未嫁则为帝妹已嫁则为诸侯之小君其小君之不如其娣之良尚礼而不尚饰为帝乙者知爱其妹为帝妹者亦不忍以薄而待其娣六五即帝乙之象九二即帝妹之象初九六三皆属于兑下与九二而同体即娣之象初九六三爻所以皆言娣也月几望吉者隂不可盈也为帝妹者未嫁则当从兄已嫁则当从夫为帝媵者亦当从于君夫人皆是隂不可盈之义所以为吉也
　　上六女承筐无实士刲羊无血无攸利【伊川曰上六女归之终而无应女归之无终者也归者所以承先祖祭祀不能奉祭祀则不可以为妇矣筐篚之实妇所供也古者房中之俎葅歜之类后夫人职之诸侯之祭亲割牲卿大夫皆然割取血以祭礼也童溪曰以女言之则筐无实矣以士言之则刲羊无血矣其如承先祖奉祭祀何未见其有所利也】象曰上六无实承虚筐也【伊川曰筐无实是空筐也】
　　六五得尊位而嫁其妹有有娣如此其备礼上六隂乏而处无位之位是卦之穷者也由女而言则承筐无实是父母素贫也由士而言则未取者曰士刲羊无血犹惧无以奉先祖也将何以嫁其妹乎其无攸利也可知矣于其无攸利之时必欲归妹而使之得所归乃可以见归妹之为义岂必如帝乙之尊且贵而后欲嫁其妹哉向使六三在下为兑女者处不当位为上六者不言归妹又无以尽震男之责愈见其无所利矣卦所谓无攸利者上六爻当之也故上六爻不言归妹所以为兄不归妹者之戒

　　淙山读周易卷十四
　　钦定四库全书
　　淙山读周易卷十五
　　宋　方寔孙　撰
　　下经
　　【离下震上】
　　丰亨王假之【注云大而亨者王者之所至伊川曰丰为盛大其义自亨故极天下之光大唯王者能至之假至也】勿忧宜日中【防云王能至于丰亨乃得无复忧虑伊川曰丰之时人民之繁庻事物之殷盛治之岂易周为可忧虑宜如日中之盛明广照无所不及然后无忧也】
　　丰大而亨王有致之之道初九爻不言丰者致丰之道在上不在下也六五爻亦不言丰者王有尚大之道亦不自言其为丰也六五质本隂柔上六以隂柔而揜蔽之于其上丰其屋蔀其家是上六为丰其蔀之小人也六二九四爻皆言丰其蔀日中见斗谓上六有丰其蔀之罪犹望六五能照之于其上也唯九三应于上六不言丰其蔀而言丰其沛者谓其轻也不言日中见斗而言日中见沬者谓其小也九三处离下之上非不明也当丰亨之时上欺其君欲庇上六而隠其罪此丰之所以有忧也曰勿忧宜日中者六五应于六二比于九四是谓来章之主折狱致刑以治小人譬如日中见斗之时天地昏暗雷电皆至使天下之人皆知以明而动无异于日中照天下之时是丰之所宜者也离为火为日丰卦既曰宜日中又取电火之象以见天地明动无时不照人亦无时而可以欺其上也君子观象以折狱致刑如上六为丰蔀之小人则当屏之于远方无人之地九三欲庇上六亦当折其右肱可也上六爻曰閴其无人九三爻曰折其右肱小人既治君子得志此丰之所以大而亨也
　　彖曰丰大也明以动故丰【伊川曰丰者盛大之义离明而震动明动相资而成丰大也】王假之尚大也【伊川曰王者有四海之广兆民之众极天下之大也故丰大之道唯王者能致之所有既大其保之治之之道亦当大也故王者之所尚至大也】勿忧宜日中宜照天下也【伊川曰所有既广所治既众当忧虑其不能周及宜如日中之盛明普照天下无所不至则可勿忧矣如是然后能保其丰大保有丰大岂小才小知之所能也】日中则昃月盈则食天地盈虚与时消息而况于人乎况于鬼神乎【防云王者以丰大之徳照临天下同于日中然盛必有衰自然常理日中至盛过中则昃月盈则满过盈则食天之寒暑往来地之陵谷迁贸盈则与时而息虚则与时而消天地日月尚不能乆况于人与鬼神而能常保其盈盛乎勉令及时修徳仍戒居存虑亡也伊川曰盈虚谓盛衰消息谓进退天地之运亦随时进退也鬼神谓造化之迹于万物盛衰可见其消息也于丰盛之时而为此戒欲其守中不至过盛处丰之道岂易也哉】
