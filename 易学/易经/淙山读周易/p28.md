<!-- { "loadSidebar": true } -->
　　六二王臣蹇蹇匪躬之故【伊川曰二以中正之徳居艮体止于中正者也与五相应是中正之人为中正之君所信任故谓之王臣又曰二虽中正以隂柔之才岂易胜其任所以蹇于蹇也志在济君于蹇难之中其蹇蹇者非为身之故也虽使不胜志义可嘉故称其忠荩不为已也】象曰王臣蹇蹇终无尤也【伊川曰志在济君难虽未能成功然终无过尤也圣人取其志义而谓其无尤所以劝忠荩也】
　　六二属于艮体止于中正应于九五是王臣也蹇而又蹇义不敢辞非为一身之故服劳王室欲终无过尤而后止是古者王臣之用心也蹇卦九五为大蹇朋来之主初六曰徃蹇来誉九三曰徃蹇来反六四曰徃蹇来连上六曰徃蹇来硕他爻皆得以言徃来也唯六二爻不言徃来者以见六二处大臣之位为君任责虽当蹇而又蹇之时义不容去非若他爻之可以言往来也后世如孔明之鞠躬尽力死而后已者近于此义矣
　　九三徃蹇来反【伊川曰来下来也反还归也三为下二隂所喜故来为反其所也】象曰徃蹇来反内喜之也【伊川曰内在下之隂也方蹇之时隂柔不能自立故皆附于九三之阳而喜庆之】
　　九三处内卦之上坎险在外徃则蹇矣唯九三属于艮体刚而知止来反于内而比于六二之大臣为六二者才夲隂柔蹇而又蹇亦能比于九三而求助于阳是内卦之所喜者故曰内喜之也蹇卦自九五之外唯九三为阳爻曰来反者是蹇难之时非有阳刚之才则不足以反蹇也
　　六四往蹇来连【伊川曰四往则益入于坎险之深徃蹇也又曰来则与在下之象相连合也】象曰往蹇来连当位实也【伊川曰当同患之时相交以实其合可知故来而连者当位以实也白云曰六四之位实以接下为职今得其实矣】
　　六四防近君之位居坎体之初若复轻进则坎陷愈深是徃蹇也阳体实而隂体虚唯以六居四实能柔顺以上承九五刚实之君又能下接于九三刚实之君子而与之并进是来连而有寔者也斯可以当位矣
　　九五大蹇朋来【伊川曰五居君位而在蹇难之中是天下之大蹇也当蹇而又在险中亦为大蹇大蹇之时而二以中正相应是其朋助之来也童溪曰上下六位皆正人也故曰朋来】象曰大蹇朋来以中节也【伊川曰朋者其朋类也五有中正之徳而二应以中正虽大蹇之时不失其守蹇于蹇以相应助是以其中正之节也】
　　九五当大蹇之时得六二朋来之助以中正而节天下出于坎中是大人之能用蹇者也故曰大蹇初六九三九四上六爻凡言来者四以见九五为朋来之主也
　　上六徃蹇来硕吉【伊川曰六以隂柔居蹇之极冐极险而徃所以蹇也不往而来从五求三得阳刚之助是以硕也蹇之道厄塞穷蹙硕大也寛裕之称来则寛裕其蹇舒矣】利见大人【伊川曰蹇极之时见大徳之人则能有济于蹇也大人谓五以相比此义】象曰徃蹇来硕志在内也【伊川曰上六应三而从五志在内也】利见大人以从贵也【伊川曰谓从九五之贵也所以云从贵者恐人不知大人为指五也】
　　上六处蹇之外犹以徃蹇为戒者终不欲轻徃也出坎而来意思寛裕是来硕也犹诗之硕人其薖也然志犹在内比于九五利见大人有反而济蹇之义故蹇卦六爻唯上六言吉也当蹇之时若徒轻于徃来而忍忘其君岂得谓之吉乎
　　【坎下震上】
　　解利西南【序卦曰蹇者难也物不可以终难故受之以解伊川曰物无终难之理难极则必散解者散也所以次蹇也为卦震上坎下震动也坎险也动于险外出乎险也故为患难解散之义又震为雷坎为雨雷雨之作葢隂阳交感和畅而缓散故为解解者天下患难解散之时也又曰西南坤方坤之体广大平易当天下之难方解人皆艰苦不可复以烦苛严急治之当济以寛大简易乃其宜也如是则人心懐而安之故利如西南也】无所徃其来复吉【伊川曰圣人既解其难而安平无事矣是无所徃矣则当脩复治道正纪纲脩法度进复先代明王之治是来复也谓反正理也】有攸徃夙吉【伊川曰谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也】西南坤方取其顺也蹇卦曰利西南解卦亦曰利西南是蹇难解散之后犹欲顺而又顺也
　　彖曰解险以动动而免乎险解【伊川曰坎险震动险以动也不险则非难不动则不能出难动而出于险外是免乎难险也故为解】解利西南徃得众也【伊川曰解难之道利在广大平易以寛易而徃济难则得众心之归也】其来复吉乃得中也【伊川曰乃得中道谓合宜也】有攸徃夙吉徃有功也【伊川曰有所为则夙吉也早则徃而有功缓则恶滋而害深矣】天地解而雷雨作雷雨作而百果草木皆甲拆解之时大矣哉【伊川曰既明处解之道复言天地之解以见解时之大天地之气开散交感而和畅则成雷雨雷雨作则万物皆生甲拆天地之功由解而成故赞解之时大矣哉王者法天道行寛宥施防惠养育兆民至于昆防草木乃顺解之时与天地合徳也】象曰雷雨作解【伊川曰天地解散而成雷雨故雷雨作而为解】君子以赦过宥罪【伊川曰赦释之寛宥之过失则赦之可也罪恶而赦之则非义也故寛之而已】
　　当解之时赦过宥罪君子之治小人也犹有寛缓之意故序卦曰解者缓也
　　初六无咎【伊川曰患难既解安宁无事唯自处得宜则为无咎矣方解之时宜安静以休息之爻之辞寡所以示意】象曰刚柔之际义无咎也【潘氏曰大难方解刚柔相济何咎之有初六与九四正应刚柔之济也】
　　初六以隂柔之才当解之初爻无他辞唯知应于九四比于九二合乎刚柔交际之义是小人之能无咎者也
　　九二田获三狐【伊川曰田者去害之事狐者邪媚之兽三狐指卦之三隂时之小人也获谓变化除去之诚斋曰三狐三隂也一卦四隂而指其三者不指六五五君位也童溪曰狐疑物也】得黄矢贞吉【伊川曰如田之获狐也获之则得中直之道乃贞而吉也黄中色矢直物黄矢谓中直也】象曰九二贞吉得中道也【伊川曰所谓贞吉者得其中道也除去邪恶使其中直之道得行乃正而吉也】
　　解卦初六六三上六凡隂爻者三有三狐之象皆隂类之可疑者也九二处大臣之位当解之时欲去小人不可失之于太急当赦则赦当宥则宥能以刚中之道而上应于六五之君譬如田获三狐为民除害又有得黄矢之象以贞而吉此三隂之所以服为六五者亦信之而无疑也
　　六三负且乘致冦至贞吝【伊川曰六三以隂柔居下之上处非其任犹小人宜在下以负荷而且乘车非其据也必致冦夺之至虽使所为得正亦可鄙吝也小人而窃盛位虽勉为正事而气质卑下夲非在上之物终可吝也】象曰负且乘亦可丑也自我致戎又谁咎也【伊川曰负荷之人而且乘载为可丑恶也处非其防徳不称其器则冦戎之致乃已招致又谁咎乎】负荷者小人之事乘车者君子之器六三隂柔而不中处非其位欲乘九二大臣于其上是小人之负且乘者也岂不可丑哉将致防至虽贞亦吝上六爻曰公用射隼以解悖也上六与六三虽是正应及其终也上六知六三之为悖犹欲射之于其上是六三之自致戎也又谁咎乎六三之罪于是乎不可赦矣
　　九四解而拇朋至斯孚【伊川曰九四以阳刚之才居上位承六五之君而下与初六之隂为应拇在下而微者谓初也居上位而亲小人则贤人正士逺退矣斥去小人则君子之党进而诚相得也四能解去初六之隂柔则阳刚君子之朋来至而诚合矣】象曰解而拇未当位也【伊川曰四虽阳刚然居隂于正疑不足若复亲比小人则其失正必矣故戒以解其拇然后能来君子以其处未当位也】
　　九四处近君之位刚而不中又应于初六之隂爻是处未当位也唯能解去初六之小人使之无咎而安于其下有解而拇之象又能与九二阳刚之君子同类相助斯可以有孚于上下矣九四曰朋至斯孚六五曰有孚于小人是六五为解之主解去小人所以能有孚者由九二应之于其下亦由九四助之于其上也
　　六五君子维有解吉有孚于小人【注云以君子之道解难释险小人虽暗犹知服之而无怨矣故曰有孚于小人防云以君子之道解难则小人皆信服之】象曰君子有解小人退也【防云小人谓作难者信君子之徳故退而畏服之】
　　六五君位也与九二为正应专用阳刚之君子则有解散小人之道所以吉也故曰君子维有解吉六五比于九四又得朋至斯孚之助故能有孚于小人而使之自退如上六爻之所谓解悖者是也所以为小人解散之时也
　　上六公用射隼于髙墉之上获之无不利【伊川曰上六尊髙之地而升君位故曰公但据终而言也隼鸷害之物象为害之小人墉墙内外之限也又曰上解之极也解极之时而独有未解者乃害之坚强者也上居解极解道已至器已成也故能射而获既获之则天下之患解已尽矣何所不利诚斋曰公者大臣之称即上六也又曰此解之终也其周公归自东山之时乎】象曰公用射隼以解悖也【伊川曰至解终而未解者悖乱之大者也射之所以解之也解则天下平矣】隼鸷害而贪六三以小人而贪据髙位故喻以隼六五爻象曰小人退也当小人屏退之时犹有悖乱而未尽解者如六三之类上六虽与三为应亦欲射之于髙墉之上是小人终有解散之时也上六处解之终在于六五君位之外故称以公取其有解悖之义亦以见上六之非小人也曰髙墉者有所依慿于上则可以射隼而无不利上六所以能解悖者由六五为解之主可以依慿于其上文王受命于商而为方伯故得伐崇是其象也后世如陈蕃窦武不幸而当人主暗弱之时无所依慿于其上徒欲以上公之势与小人较胜负反受其害非解之所谓无不利者矣
　　【兑下艮上】
　　损有孚元吉无咎可贞利有攸徃【序卦曰解者缓也缓必有所失故受之以损伊川曰纵缓则必有所失失则损也又曰下为兑説下三爻皆上应是説以奉上亦损下益上之义又曰损上而益下则为益损下而益上则为损在人上者施其泽以及下则益下取其下以自厚则损也又曰损减损也凡抑损其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所徃也】曷之用二簋可用享【伊川曰损者损过而就中损浮末而就本寔也圣人以寕俭为礼之夲故于损卦明其义以享祀言之又曰二簋之约可用享祭言在乎诚而已】损卦下三爻属兑损于下者亦説于奉其上也上三爻属艮为人上者义知艮止不欲过损其下此损之卦所以上下有孚六爻皆相应也曰元吉无咎可贞利有攸往赞损义之尽善初九曰无咎九二曰利贞六四曰无咎六五曰元吉上九曰无咎贞吉利有攸往大畧可见矣又言损卦下三爻属阳刚者二有二簋刚寔之象初九九二是也簋所以用享取其奉上之诚也初九九二是阳爻之刚实而有余者也时乎可用则初九应于六四九二应于六五损刚于下以益柔于上犹未见其甚害也六三在下是爻之隂虚而不足者也岂可使之复损哉上九于六三为应知六三之为隂损故弗损于下思所以益之于其上此上九之所以利有攸往也故曰二簋可用享以见三之不可以过用也损卦六五亦不言损后世如汉武帝当海内虚耗之余犹欲损下而不知止则大失此义矣
