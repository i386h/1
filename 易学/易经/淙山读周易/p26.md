<!-- { "loadSidebar": true } -->
　　明夷者纣之时也彖言文王箕子以当其事爻不言文王者文王以明德在下而受伤羑里之事亦难言也六五爻曰箕子之明夷利贞五君位也言箕子之有内难者不欲斥言纣也明夷卦离下坤上离明也坤顺也文明之臣虽受伤于下亦终欲柔顺以事其上不敢谓六五之君昏暗于上而终恐见伤于下此上六之所以不言明夷也明夷卦言文王箕子之事与革卦不同或谓九三明夷于南狩得其大首是汤武之事则误矣
　　象曰明入地中明夷君子以涖众用晦而明【伊川曰明所以照君子无所不照然用明之过则伤于察太察则尽事而无含之度故君子观明入地中之象于涖众也不极其明察而用晦然后能容物和众众亲而安是用晦乃所以为明也】
　　明入地中旦则复出晦所以养其明也君子观象而凡涖众之道皆欲养明以晦则明无所伤非独处明夷昏暗之时而后欲用此道也
　　初九明夷于飞其翼【注云明夷之主在于上六上六为至暗者也初处卦之始最远于难也龟山曰居明夷之初在下而未蒙难也翔而后集卑以自牧而已不矫激以为高也】君子于行三日不食有攸往主人有言【诚斋曰当纣之时其伯夷太公避纣海濵之事乎潘氏曰君子去之唯恐不速三日不食时也主人不知讥讶其遽去所以冇言】象曰君子于行义不食也【童溪曰谓去其位则义不食其禄】
　　上六为昏暗之主初九远于上六虽未蒙难已欲避难而去如飞鸟之垂其翼恐受伤于上也又言初九阳刚有君子于行之象见几速去三日不暇食而有攸往唯初九微而居下则可以有辞而去也故曰主人有言主人者言所居之地也有言者有辞也义不食其禄则有辞而去如伯夷太公之避纣是也
　　六二明夷夷于左股用拯马壮吉【疏云左者取其伤小则比夷右未为切也伊川曰夷于左股谓伤害其行而不甚切也然亦必自免有道拯用壮健之马则获免之速而吉也诚斋曰股肱左右者大臣之象也以其德之文明故有马壮之捄既伤股矣非凶乎伤而获拯非凶之吉乎当纣之时此正文王之事也见囚者伤股也伯夷太公归之闳夭之徒脱之者马壮之拯也】象曰六二之吉顺以则也【伊川曰六二之得吉者以其顺处而有法则也则谓中正之道能顺而得中正所以处明伤之时而能保其吉也】
　　文王为崇侯所谮囚于羑里受伤于邪臣是夷于左股之象也文王所以免于祸者用拯马壮吉是闳夭诸人救文王之力也爻言顺以则也文王以中正之道而事商合乎天则故为天所相宜其吉也文王岂求幸免者哉故诗人歌之曰顺帝之则当上六失则之时文王终欲顺则于其下所以为六二之吉也
　　九三明夷于南狩得其大首【伊川曰南在前而明方也狩畋而去害也南狩谓前进而除害也当克获其大首】不可疾贞【伊川曰正之不可急也】象曰南狩之志乃大得也【伊川曰得其大首是能去害而大得其志矣】
　　九三在下卦之上是人臣而为方伯者也当纣之时崇为首恶文王伐崇以除害欲得其大首而不可疾贞是再驾而崇降之时也九三应于上六唯文王受天子命而为方伯得专征伐故可以南狩伐崇而大得志所以为贞也文王受命专征至于伐崇而止故取九三爻以明其象谓其止于下体之上亦不敢越于上卦也六四爻曰入于左腹获明夷之心于出门庭六四离于上卦近于六五如飞防恶来之徒则文王不得过而问之矣况敢伤其上乎六五爻言箕子之明夷而不敢言纣上六爻终不言明夷者是易之大防也或谓九三以明夷之臣得其大首可以诛上六之暗君则误矣
　　六四入于左腹获明夷之心于出门庭【伊川曰夫小人之事君未有由显明以道合者也必以隠僻之道自结于上右当用故为明显之所左不当用故为隠僻之所人之手足皆以右为用世谓僻所为僻左是左者隠僻之所也四由隠僻之道深入其君故云入于左腹入腹谓其交深也其交之深故得其心凡奸邪之见信于其君皆由夺其心也不夺其心能无悟乎于出门庭既信之于心而后行之于外也邪臣之事暗君必先蛊其心而后能行于外龟山曰腹坤象也诚斋曰当纣之世所谓六四者其飞廉恶来之事乎】象曰入于左腹获心意也【伊川曰以邪僻之道入于君而得其心意也】六四以隂居隂近于六五曰腹曰心曰意所以中其君之所欲者非一端也六五应于六二有左股之象比于六四有左腹之象左者皆邪僻也有崇侯首恶于其下又有飞廉恶来之徒宻助之于其上此纣之所以愈暗文王之所以受伤也
　　六五箕子之明夷利贞【伊川曰箕子商之旧臣而同姓之亲可谓切近于纣矣若不自晦其明被祸可必故徉狂为奴以免于害虽晦藏其明而内守其正所谓内难而能正其志】象曰箕子之贞明不可息也【伊川曰晦藏其明不失其贞固虽遭患难其明自存不可灭息也】五君位也但言箕子之利贞而不言纣者为其君讳不忍言其明夷也箕子商之宗臣与国同体相为存亡纣所以未亡者犹頼有箕子耳箕子之明夷利贞不可灭息则纣可以不至于亡是易之微意也或谓明夷六五已无君位而以父师当之则误矣
　　上六不明晦初登于天后入于地【伊川曰上至高之地明在至高本当远照明既夷伤故不明而反昏晦也本居于高明当及远初登于天也乃夷伤其明而复暗后入于地也上明夷之终又坤隂之终明伤之极者也】象曰初登于天照四国也后入于地失则也【伊川曰初登于天君高而明则当照及四方也乃被伤而昏暗是后入于地失明之道也失则失其道也】
　　上六曰不明又曰晦者明夷之极也日者君象也初登于天明照四国其初未必不明也后入于地可谓失则矣然夜而旦旦而昼日之入于地也岂不望其复出而明乎上六在坤上之上一旦复反则明在地上犹可以复其初是文王望其君之本意也臣罪当诛天王明圣上六虽失则于其上为人臣者但当顺则于其下此上六爻之所以不敢言明夷也
　　【离下巽上】
　　家人利女贞【序卦曰夷者伤也伤于外者必反其家故受之以家人伊川曰家人者家内之道父子之亲夫妇之义尊卑长防之序正伦理笃恩义家人之道也卦外巽内离为风自火出火炽则风生风生自火内而出也自内而出由家而至于外之象又曰明于内而巽于外处家之道也夫人有诸身者则能施于家行于家则能施于国至于天下治葢治家之道也推而行之于外耳故取自内而出之象为家人之义又曰家人之道利在女正女正则家道成矣又曰女正则男正可知】
　　治家之道利在女正唯女子尤难齐也巽为长女离为中女体虽不同皆利乎正离明于内巽齐于外能为人女则可以为人妇能为人妇则可以为人母自内而外文中子所谓明内齐外也初九曰闲有家悔亡是治家之道当防闲于其初也六二曰在中馈贞吉是家有内助所以教女正于内也九三爻独言家人者九三在内卦之上有严君之义是人之能治家者也六四曰富家大吉六四属于外卦是治家之效自内而见于外也九五言王假有家之义上九言反身之义自天子至于庶人壹是皆以修身为本是家人卦之微意也
　　彖曰家人女正位乎内男正位乎外男女正天地之大义也【伊川曰彖以卦才而言阳居五在外也隂居二处内也男女各得其正位也尊卑内外之道正合天地隂阳之大义也】家人有严君焉父母之谓也【伊川曰家人之道必有所尊严而君长者谓父母也】父父子子兄兄弟弟夫夫妇妇而家道正正家而天下定矣【伊川曰父子兄弟夫妇各得其道则家道正矣推一家之道可以及天下故家正则天下定矣】
　　家正而天下定是九五王假有家者之事也
　　象曰风自火出家人君子以言有物而行有恒【伊川曰正家之本在正其身正身之道一言一动不可易也君子观风自火出之象知事之由内而出故所言必有物所行必有恒也物谓事实恒谓常度法则也德业之着于外由言行之谨于内也言谨行修则身正而家治矣】初九闲有家悔亡【伊川曰初家道之始也闲谓防闲法度也治其有家之始能以法度为之防闲则不至于悔矣又曰九刚明之才能闲其家者也】象曰闲有家志未变也【伊川曰闲之于始家人志意未变动之前也正志未流散变动而闲之则不伤恩不失义处家之善也是以悔亡志变而后治则所伤多矣乃有悔也】
　　六二无攸遂在中馈贞吉【注云居内处中履得其位以隂应阳尽妇人之正义无所必遂职乎中馈巽顺而已是以贞吉伊川曰妇人居中而主馈者也故云中馈诚斋曰妇尤遂事必有尊也言有夫也】象曰六二之吉顺以巽也【伊川曰二以隂柔居中正能顺从而卑巽者也故为妇人之贞吉】
　　九三家人嗃嗃悔厉吉【伊川曰嗃嗃未详字义然以文义及音意观之与嗷嗷相类又若急束之意九三在内卦之上主治乎内者也以阳居刚而不中过乎刚者也治内过刚则伤于严厉骨肉恩胜严过故悔也虽悔于严厉未得寛猛之中然而家道齐肃人心祗畏犹为家之吉也若妇子嘻嘻则终至羞吝矣】妇子嘻嘻终吝【伊川曰嘻嘻笑乐无节也自恣无节则终至败家可羞吝也】象曰家人嗃嗃未失也妇子嘻嘻失家节也【伊川曰虽嗃嗃于治家之道未为甚失若妇子嘻嘻是无礼法失家之节众必乱矣】
　　家人卦下三爻属离是明于内者之事上三爻属巽是齐于外者之事九三以阳居刚在内卦之上即彖所谓家人有严君也以嗃嗃而未失以嘻嘻而为戒是人之能治其家者也故九三爻独言家人
　　六四富家大吉【伊川曰巽顺于事而由正道能保有其富者也诚斋曰父子夫妇各顺其位而不相逾越是谓之富矣易之富即记之家肥也】象曰富家大吉顺在位也【疏云六四处柔体巽得位承五能富其家者也由其体巽承尊长保禄位吉之大者也】
　　家人内三爻属内卦治家之道至九三而已成矣六四处家道已成之后百事具足效见于外是富家之象也六四以巽体而承九五能以顺道而保其禄位吉孰大焉臣之从君犹女之从夫由内而外由家而国亦是明内齐外之义
　　九五王假有家勿恤吉【伊川曰五君位故以王言假至也极乎有家之道也夫王者之道修身以齐家家正则天下治矣自古圣人未有不以恭己正家为本故有家之道既至则不忧劳而天下治矣勿恤而吉也五恭己于外二正家于内内外同德可谓至矣】象曰王假有家交相爱也【伊川曰夫爱其内助妇爱其刑家交相爱也能如是者文王之妃乎诚斋曰以文王为君以太姒为妃以王季为父以太任为母以武王为子以邑姜为妇其不交相爱乎故诗人歌之曰刑于寡妻至于兄弟以御于家邦此交相爱也仲尼颂之曰无忧者其惟文王乎此勿恤吉也】
　　上九有孚威如终吉【伊川曰上卦之终家道之成也故极言治家之本治家之道非至诚不能也故必中有孚信则能常久而众人自化为善不由至诚己且不能常守也况欲使人乎故治家以有孚为本治家者在妻孥情爱之间慈过则无严恩胜则掩义故家之患常在礼法不足而凟慢生也长失尊严少忘恭顺而家不乱者未之有也故必有威严则能终吉保家之终在有孚威如二者而已故于卦终言之】象曰威如之吉反身之谓也【伊川曰威如而吉者能自反于身也孟子所谓身不行道不行于妻子也潘氏曰律己不严何以齐家反求诸己而已矣】
　　上九处卦之极家道顺成已有孚矣犹欲反身自治终始致谨不欲徒严于治人所以终吉也
