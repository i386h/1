<!-- { "loadSidebar": true } -->
　　彖曰损损下益上其道上行【注云阳止于上隂説而顺损下益上上行之义也伊川曰损之所以为损者以损于下而益于上也取下以益上故为其道上行夫损上而益下则为益损下而益上则为损损基夲以为髙者岂可谓之益乎】损而有孚元吉无咎可贞利有攸徃【伊川曰损而以至诚则有元吉以下四者损道之尽善也】曷之用二簋可用享【伊川曰何所用哉二簋可以享也】二簋应有时【伊川曰二簋之质用之当有时非其所用而用之不可也】损刚益柔有时【伊川曰刚为过柔为不足损益皆损刚益柔也随时而行不当时而损益之则非也】损益盈虚与时偕行【伊川曰或损或益或盈或虚唯随时而已】曰二簋者不过用也初九应于六四九二应于六五时乎当用则损刚于下以益柔于上知二簋之可用享者亦有时也六三隂虚不可复损上九与之为应则损刚于上以益柔于下而知有弗损之义者亦有时也损益盈虚与时偕行是艮在上而知止者之道也
　　象曰山下有泽损君子以惩忿窒欲【伊川曰山下有泽气通上润与深下以増髙皆损下之象君子观损之象以损于己在脩已之道所当损者唯忿与欲故以惩戒其忿怒窒塞其意欲也诚斋曰观兑之説君子得之以惩其忿观艮之止君子得之以窒其欲】
　　惩忿窒欲宁损于己不可损于人也
　　初九已事遄徃无咎【伊川曰初九以阳刚应于四四以隂柔居上位赖初之益者也下之益上当损己而不自以为功所益于上事者既已则速去之不居其功乃无咎也】酌损之【伊川曰四之隂柔赖初者也故聼于初初当酌度其宜而损己以益之过与不及皆不可也广平曰损下以益上者或失其节则后难继故必酌损之】象曰已事遄徃尚合志也【伊川曰四赖于初初益于四与上合志也】
　　初九在下居损之初与上合志亦欲酌损不欲其过损于下也后世如卜式之输财于汉一时助边迎合上意终必难继非所谓在下而酌损矣
　　九二利贞征凶【伊川曰二以刚中当损刚之时居柔而説体上应六五隂柔之君以柔説应上则失其刚中之徳故戒所利在贞正也征行也离乎中则失其贞正而凶也守其中乃贞也】弗损益之【童溪曰九二説体也故有利贞征凶之戒然以九居二中也中则正矣故知弗损益之义】象曰九二利贞中以为志也【伊川曰所谓利贞谓以中为志也中则自正矣】
　　九二大臣属于兑体不可过于求説故戒之曰利贞征凶行不以正则凶矣唯以九居二刚而得中应于六五柔中之君中以为志故当损下之时知有弗损之义又求以益之于其下是以正为利也后世有以大臣而征利者徒欲损下以奉上则失之矣
　　六三三人行则损一人【童溪曰兑之三爻皆志于益上然初九九二则以刚应柔六三则以柔应刚故三人同行而语其自损之至者则六三也故曰损一人】一人行则得其友【明道曰一人行则得其友只是二也伊川曰一隂一阳岂可三也故三则损言专致乎一也】象曰一人行三则疑也【伊川曰一人行而得一人乃得友也若三人行则疑所与矣理当损去其一人损其余也童溪曰六三者兑之主上九者艮之主少女少男隂阳相配夫妇之道贵于专一也若三人行则疑所主矣故象曰一人行三则疑也系辞于此爻又以致一之説释之】
　　此爻以六三隂损而言隂阳损益之大义损卦下三爻之中唯六三属隂而虚是三人同行之中有损一人之象也然六三应于上九刚亦有时而益柔是一人行则得其友也兑为少女一隂为主六三是也艮为少男一阳为主上九是也一隂一阳则得其友三则疑而当损是夫妇致一之道也
　　六四损其疾使遄有喜无咎【伊川曰四以隂柔在上与初九之刚阳相应在损时而应刚能自损以从刚阳损不善以从善也又曰疾谓疾病不善也损其不善唯使之遄速则有喜而无咎】象曰损其疾亦可喜也【诚斋曰亦之为言次之辞也无疾上也有而损之次矣】损卦言遄者二初九曰已事遄徃无咎酌损之是初九应于六四欲速应其上之所求也为六四者属于艮止之初又欲自损其疾以不害于其下使速有喜故初九六四爻皆言无咎以见上下之有孚也曰损其疾者即繋辞所谓损以逺害也
　　六五或益之十朋之弗克违元吉【伊川曰六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损己自尽以益之故或有益之之事则十朋助之矣十众辞也者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心诚斋曰或之为言非一人可指之谓也一人益之十人朋而从之筮亦从而弗违之人谋鬼谋百姓与能所以为大吉而自天祐之欤】象曰六五元吉自上祐也【伊川曰所以得元吉者以其能尽众人之见合天地之理故自上天降之福祐也】或益之十朋之人益之也自上祐也天亦益之也六五为虚中之主能自损以脩其徳所以为益故六五爻独不言损
　　上九弗损益之无咎贞吉利有攸徃【伊川曰九居损之终损极而当变者也以阳刚居上若用刚以损削于下非为上之道其咎大矣若不行其损变而以阳刚之道益于下则无咎而得其正且吉也如是则宜有攸徃徃则有益矣】得臣无家【伊川曰得臣谓得人心归服无家谓无逺近内外之限也诚斋曰得臣谓得天下臣民之心无家谓无私其家之益】象曰弗损益之大得志也【伊川曰居上不损下而反益之是君子大得行其志】
　　上九在损卦之外处无位之地故有得臣无家之象后世如楚令尹子文自毁其家以纾国难者近于此矣损卦言志者三皆阳爻也初九曰尚合志也九二曰中以为志也上九曰大得志也初九九二属于下卦上九属于上卦损之为道不难行其志于下而难行于上上九知以弗损而为道卦所谓利有攸徃彖所谓其道上行者也其大得志可知矣
　　【震下巽上】
　　益利有攸徃【序卦曰损而不已必益故受之以益伊川曰损极必益理之自然益所以继损也为卦巽上震下雷风二物相益者也风烈则雷迅雷激则风怒两相助益此以象言也又曰损上益下所以为益此以义言也下厚则上安故益下为益又曰益者益于天下之道也故利有攸徃】利渉大川【伊川曰益之道可以渉险难】
　　益卦以益下为道可以常行故利有攸徃下厚则安可以共济险难故曰利渉大川曰利者再非止为一时之利彖所谓民説无疆者也为人上者茍欲求一时之利则损下益上不胜其为害矣
　　彖曰益损上益下民説无疆自上下下其道大光【伊川曰损于上而益下则民説之无疆谓无穷极也自上而降己以下下其道之大光显也潘氏曰以利益下则民説以礼下下则道光】利有攸徃中正有庆【伊川曰五以阳刚中正居尊位二复以中正应之是以中正之道益天下天下受其福庆也】利渉大川【伊川曰益之为道于平常无事之际其益犹小当艰危险难则所益至大故利渉大川】木道乃行【白云曰神农氏斵木为耜揉木为耒耒耜之利以教天下取诸益者亦木道之行也】益动而巽日进无疆【伊川曰又以二体言卦才下动而上巽动而巽也为益之道其动巽顺于理则其益日进光大无有疆限也】天施地生其益无方【伊川曰以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所则有限量无方谓广大无穷极也天地之益岂有穷际乎】凡益之道与时偕行【伊川曰天地之益无穷者理而已矣圣人利益天下之道应时顺理与天地合与时偕行也】
　　象曰风雷益君子以见善则迁有过则改【伊川曰君子观风雷相益之象而求益于己为益之道无若见善则迁有过则改也见善能迁则可以尽天下之善有过则改无过矣益于人者无大于是】
　　雷以动之风以散之风雷亦有益于物也然使风益烈雷益迅则为害于物矣何以谓之益乎君子观象知善之可以益为也见善则迁知不善之不可以益为也过则必改迁善改过皆欲如风雷之速则可以为益也
　　初九利用为大作元吉无咎【伊川曰作大益天下之事利用为大作也】象曰元吉无咎下不厚事也【伊川曰在下者本不当作厚事厚事重大之事也以为在上所任所以当大事必能济大事而致元吉乃为无咎】
　　初九防而在下当震动之初欲利用为大益天下之事非初九所能自为也上应六四而从于九五元吉之君又居下卦之下能任大事不以厚重而自言所以无咎故初九不言益
　　六二或益之十朋之弗克违【伊川曰六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫茍好善则四海之内皆将轻千里而告之以善夫满则不受虚则来物理自然也故或有可益之事则众朋助而益之十者众辞众人所是理之至当也者占吉凶辨是非之物其至是不能违之也】永贞吉【伊川曰就六二之才而言二中正虚中能得众人之益者也然而质夲隂柔故戒在常永贞则吉也求益之道非永贞则安能守也】王用享于帝吉【潘氏曰居中执柔得益多矣与五为应推以予君不亦宜乎臣之致于君犹君之享乎天易之象也】象曰或益之自外来也【伊川曰既中正虚中能受天下之善而固守则有益之事众人自外来益之】
　　损卦六五以虚中而得十朋则曰元吉是君道在上而吉者也益卦六二以虚中而得十朋则曰永贞吉是臣道以永贞在下而吉也所以不同六二居大臣之位助之者众或益之十朋之弗克违矣乃能以永贞为吉知有事君如事天之义故益之者自外而来告如六三六四爻皆曰中行告公则六二之益愈无疆矣
　　六三益之用凶事无咎有孚中行告公用圭【伊川曰三居下体之上在民上者也乃守令也居阳应刚处动之极居民上而刚决果于为益者也果于为益用之于凶事则无咎凶事谓患难非常之事三居下之上当承禀于上安得自任擅为益乎唯于患难非常之事则可量宜应卒奋不頋身力庇其民故无咎也下专自任上必忌疾虽当凶难以义在可为然必有其孚诚而所行合于中道则诚意通于上而信与之矣专为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信也是犹告公上用圭玉也潘氏曰周礼珍圭以恤凶荒王使之瑞节也】象曰益用凶事固有之也【伊川曰六三益之独可用于凶事者以其固有之也谓专固自任其事也】
　　六四中行告公从利用为依迁国
　　象曰告公从以益志也
　　六四以巽体而应于初九之阳刚初九曰利用六四亦曰利用可见其有益下之志矣又能与六三相亲比同以中行之道而告公所以得从其志也曰王者谓九五之君曰公者为六二之大臣为六三六四者知有中行告公之义为六二者亦知有王用享于帝之义此益之所以利有攸徃也
