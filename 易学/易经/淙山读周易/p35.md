<!-- { "loadSidebar": true } -->
　　震亨【序卦主器者莫若长子故受之以震伊川曰鼎者器也震为长男故取主器之义而继鼎之后长子国家继位号者也故为主器之主又曰震之为卦一阳生于二隂之下动而上者也故为震动也不曰动者震有动而奋发震惊之义乾坤之交一索而成震生物之长也故为长男其象则为雷其义则为动雷有震奋之象动为惊惧之义诚斋曰震之所以亨者何也动而惧则亨也】震来虩虩【虩许逆反伊川曰当震动之来则恐惧不敢自寜旋顾周虑虩虩然也虩虩顾虑不安之貌】笑言哑哑【哑乌客反疏云物既恐惧不敢为非保安其福遂至笑语之盛伊川曰哑哑言笑和适之貎】震惊百里不丧鬯【注云威震惊乎百里则是可以不丧鬯矣所以载鼎实鬯香酒奉宗庙之盛也正峩曰窃谓天之震雷不应止闻百里盖以古之啓土百里为极文王作繇在殷时明长子盛震于国故以百里言之也伊川曰雷之震动惊及百里之逺人无不惧而自失雷声所及百里也唯宗庙祭祀执鬯者则不至于丧失人之致其诚敬莫如祭祀以载鼎实以升于俎鬯以灌地而降神方其酌裸以求神荐牲而所飨尽其诚敬之心则虽雷震之威不能使之惧而失守故临大震惧能安而不自失者诚敬而已此处震之道也司马曰主大器者不可以无威无威则民不服则所守丧矣故曰震动百里不丧鬯】
　　震言长子之道以恐惧而亨也初九爻曰震来虩虩恐致福也笑言哑哑后有则也长子当震来之初虩虩恐惧所以致福及其后也笑言哑哑亦有凖则而不敢过非谓恐惧于其初而可纵乐于其后也又言长子处变之道天之震雷也不止闻于百里言百里者公侯啓土之象也彖曰震惊百里惊逺而惧迩也谓天威在逺而惧心在迩知以土地社稷而爲忧则终不至于失守譬如主祭祀者知有诚敬虽当震雷之时可以不失鬯直取其义耳非谓长子主祭之时果有是雷也説卦谓震为雷为龙又谓其究为健乾卦九四爻言或跃在渊先儒以乾卦九四为储君之象乾道乃革可以论其变化之时震卦独言雷而未敢言龙言恐惧而未敢言为健是长子之所以为义易之所以为教也后世如唐太宗之于髙祖肃宗之于明皇非所以为子矣
　　彖曰震亨【伊川曰震自有亨之义】震来虩虩恐致福也【伊川曰震来而能恐惧自修自谨则可反致福吉也】笑言哑哑后有则也【伊川曰笑言哑哑言自若也由能恐惧而后自处有法则也】震惊百里惊逺而惧迩也【伊川曰雷之震及于百里逺者惊过者惧言其威逺大也潘氏曰如必待震惊及已而后恐惧则晚矣故曰惊逺而惧迩也震惊天之事恐惧人之事言天威在逺而惧心在迩也】出可以守宗庙社稷以为祭主也【注云不丧鬯则已岀可以守宗庙疏云出谓君出巡狩等事也君出则长子留守宗庙社稷摄祭主之祀事也伊川曰谓其诚敬能不丧鬯则君出而可以守宗庙社稷为祭主也长子如是而后可以守世祀承国家也】震东方卦于时为春王安石谓易之震惧百里严刑以震天下所以守宗庙社稷则其説偏矣出可以守宗庙社稷谓长子常知敬惧推此心以徃及帝出乎震之时则能守世祀非专以君出子在之时而言也
　　象曰洊雷震君子以恐惧修省【伊川曰洊重袭也上下皆震故为洊雷雷重仍则威益盛君子观洊雷威震之象以恐惧自修饬循省也君子畏天之威则修正其身思省其过咎而改之】初九震来虩虩后笑言哑哑吉【伊川曰在卦之下处震之初也知震之来当震之始若能以为恐惧而周旋顾虑虩虩然不敢寜止则终保其安吉故后笑言哑哑也】象曰震来虩虩恐致福也笑言哑哑后有则也【伊川曰震来而能恐惧周顾则无患矣是能因恐惧而反致福也因恐惧而自修省不敢违于法度是由震而后有法则故能保其安吉而笑言哑哑也】
　　震为长子以一阳爻为主初九是也当震来之初唯知虩虩然以恐惧而为心耳笑言哑哑姑聼于后由虩虩而至于哑哑是恐惧乃所以致福也曰后有则也谓长子于笑言之后亦有凖则而不敢过非谓长子于处震之初可以笑言而无则也
　　六二震来厉亿丧贝【疏云初九以刚处下闻震而惧恐而致福即是有徳之人六二以隂贱之体不能敬于刚阳尊其有徳而反乗之是傲尊凌贵为天所诛震来则有危亡丧贝伊川曰亿度也贝所有之资也又曰以震来之厉度不能当而必丧其所有】跻于九陵勿逐七曰得【注云犯逆受戮无应而行行无所舍威严大行物莫之纳无粮而走虽复超越陵险必困于穷匮不过七日防云不过七日为有司所得矣童溪曰跻登也九陵即初九也九在初其势上进故曰九陵伊川曰卦位有六七乃更始事既终时既易也又曰时过事已则复其常故云七日得】象曰震来厉乗刚也【防云只为乗于刚阳所以犯逆受戮也潘氏曰初九一画震之主也】
　　初九震来虩虩既有长子来于其初矣六二又欲乗刚而处于初九之上自危厉可以亿度其必丧贝也丧其资货虽欲越险而走亦无所逃不待用力以逐之数至于七日则变将为有司所得矣六二爻在他卦皆为大臣柔顺得中之象独震卦以初九一阳而为长子六二又以隂贱之体欲乗刚而处初九之上故有震来厉之象与他卦不同
　　六三震蘓蘓震行无眚【伊川曰蘓蘓神气绥散自失之状三以隂居阳不正处不正于平时且不能安况处震乎故其震惧而蘓蘓然若用震惧而能行去不正而就正则可以无过眚也】象曰震蘓蘓位不当也【伊川曰其恐惧自失蘓蘓然由其所处不当故也】
　　六三柔不得中处不当位震蘓蘓然若有所失唯能处于下卦不敢求越于上又无六二乗刚之意以震惧而能行故无过眚
　　九四震遂泥【伊川曰四无中正之徳陥溺于重隂之间不能自震奋者也故云遂泥】象曰震遂泥未光也【伊川曰以刚处动本有光亨之道乃失其刚正而陥于重隂以致遂泥岂能光也】
　　震九四得近君之位是长子已升而上卦矣当进则进若昧于时宜陷于重隂之间遂泥而不知进亦非光大之道故曰未光也乾卦九四则言乃革之道震卦九四则有遂泥之戒可以观其时也
　　六五震徃来厉【伊川曰徃来皆厉行则有危也】亿无丧有事【伊川曰当亿度无丧失其所有之事而已】象曰震徃来厉危行也其事在中大无丧也【伊川曰动皆有危唯在无丧其事谓中也能不失其中则可自守也大无丧以无丧为大也】
　　六五已居尊位帝出乎震即彖所谓出可以守宗庙社稷之时也知徃知来惕若危厉能自亿度行得中道以无丧其所有之事即卦所谓不丧鬯者也处事在中则大有所得故曰大无丧也与六二之亿丧贝者不同矣
　　上六震索索视矍矍【防云索索心不安之貌矍矍视不専之容上六处震之极极震者也】征凶【注云已处动极而复征焉宜其凶也】震不于其躬于其邻无咎【伊川曰震之及身乃于其躬也不于其躬谓未及身也邻者近于身者也能震惧于未及身之前则不至于极矣故得无咎】婚媾有言【伊川曰婚媾所亲也】象曰震索索中未得也【伊川曰所以恐惧自失如此以未得于中道也】虽凶无咎畏邻戒也【伊川曰极而复征则凶也若能见邻戒而知惧变于未极之前则无咎也上六动之极震极则有变义也】
　　上六处无位之地震索索中未自得也视矍矍外亦未安也震动已极在于六五之上征则凶矣唯能以六居上逺去祸难使震不于其躬于其邻又知以邻戒而为畏则虽凶而可以无咎亦使六五得以全亲亲之义譬如婚媾相得有言必应不至于有间言可也后世如汉之东海王彊唐之宋王成器以长子而不得主宗庙与汉明帝唐宗相处皆无间言是震之上六无咎者也此爻亦言长子处变之道以震惧而亨也
　　【艮下艮上】
　　艮其背不获其身行其庭不见其人无咎【序卦震者动也物不可以终动止之故受之以艮伊川曰人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也又曰庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也兼山曰止于无欲之地所谓艮其背也人之耳目口鼻皆有欲也至于背则无欲也内欲不动是以行其庭不见其人童溪曰艮其背不获其身此时止之为止也行其庭不见其人此时行之亦止也】
　　艮卦艮下艮上上下各有所止也初六言趾六二言腓九三言夤六四言身六五言辅皆于身上取义独上九爻言敦艮不言及于身以见上九在艮体之外止于笃实淡然忘我不欲自言艮其背不获其身行其庭不见其人知有谨独之义谨戒乎其所不睹可见在上者之知所止矣自四爻以下是言人臣之当止于下者也然六四得近君之位时止则止时行则行顺处于六五之下同属艮体是艮之获其身者也故六四爻曰艮其身九三处下卦之上未得进于上卦有艮其限之象上九敌应而不相与隔于六四不得接于六五如六四之艮其身即卦所谓艮其背不获其身者也为九三者知止则止与初六六二属于艮下安于内卦唯当自反而顺行于门庭之内不见知于其人亦无怨咎其人之意是在下之知所止者也彖曰上下敌应不相与也是以不获其身行其庭不见其人无咎也其义可见矣
　　彖曰艮止也【伊川曰三索而成艮一阳居二隂之上阳动而上进之物既至于上则止矣隂者静也上止而下静故为艮也又曰畜止者制畜之义力止之也艮止者安止之义止其所也】时止则止时行则行动静不失其时其道光明【伊川曰艮为止止之道唯其时行止动静不以时则妄也不失其时则顺理而合义在物为理处物为义动静合义理不失乎时也乃其道之光明也君子所贵乎时仲尼行止乆速是也】艮其止止其所也【伊川曰艮为止谓止之而止也止之而能止者由止得其所也止不得其所则无可止之理夫子曰于止知其所止谓当止之所也夫有物必有则父止于慈子止于孝君止于仁臣止于敬万物庻事莫不各有其所得其所则安失其所则悖圣人所以能使天下顺治非能为物作则也唯止之各于其所而已】上下敌应不相与也【伊川日以卦才言也上下二体以敌相应无相与之义隂阳相应则情通而相与乃以其敌故不相与也不相与则相背为艮其背止之义也】是以不获其身行其庭不见其人无咎也【伊川曰相背故不获其身不见其人是以能止能止则无咎也】
　　象曰兼山艮【伊川曰上下皆山故为兼山童溪曰两山兼峙各止其所重艮之象也】君子以思不出其位【伊川曰君子观艮止之象而思安所止不出其位也位者所处之分也白云曰位非独爵位而已所守之分皆位也】
　　初六艮其趾无咎利永贞【伊川曰六在最下趾之象趾动之先也艮其趾止于动之初也事止则未至失正故无咎也又曰隂柔患其不能常也不能固也故方止之初戒以利在常永贞固则不失正之道矣】象曰艮其趾未失正也【伊川曰正之于初故为未失正】
　　艮初六曰艮其趾欲止之于未失正之初也又曰利永贞欲终得其所止也
