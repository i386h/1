<!-- { "loadSidebar": true } -->
　　六二艮其腓【伊川曰二之行止系乎所主非得自由故为腓之象股动则腓随动止在股而不在腓也潘氏曰腓足胫也股之下足之上下体之中也】不拯其随其心不快【伊川曰言不聼道不行也故其心不快不得行其志也士之处髙位则有拯而无随在下位则有当拯有当随有拯之不得而后随】象曰不拯其随未退聼也【伊川曰在上者未能下从也退聼下从也】六二在下体之中腓之象也应于六五以隂遇隂上下敌应情不相与故不能拯救其上四随之于其下非乐随之也曰其心不快曰未退听也犹欲救止其君而后足以为快是六二大臣之道也
　　九三艮其限【注云限身之中也三当两象之中故曰艮其限伊川曰限分隔也诚斋曰九三下卦之背又曰九三竒而横有门限之象限为门阙】列其夤【注云夤当中脊之肉也伊川曰夤膂也上下之际也列絶其夤则上下不相从属言止于下之坚也】厉熏心【注云中体而分故列其夤而忧危熏心也伊川曰谓不安之势熏烁其中也】象曰艮其限危熏心也【防云夤旣分列身将丧亡故忧惧之切熏灼其心矣又云君臣不接则上下离心】
　　限者隔内外也九三处内卦之上未得进于外卦是限隔之际也二体离异上下忧危故有分列其夤之象为九三者危厉熏心不能身安隔于六四不得以自通于六五唯当守其刚贞思不出于界限之内即卦所谓行其庭者也自古圣贤心乎忧国爱君或不得进而止于下者固有之矣
　　六四艮其身无咎【防云六四居止之时已入上体履得其位止求诸身不陷于咎伊川曰所以能无咎者以止于正也】象曰艮其身止诸躬也【诚斋曰六四居大臣之位上欲止其君之不善下欲止天下之不善唯不止诸人不咎诸人而自止诸躬则得之矣楚庄王好猎而樊姫不食禽兽之肉太宗善武功而魏徴不视七徳之舞此其事也王吉之贤能疏昌邑之猎杨绾之清能减汾阳之乐此其效也四居体之半身之象也】
　　六四近于六五同属艮体获接于君身者也与艮卦之不获其身者不同矣曰身又曰躬者六四止于其所能正其身则可以正君身也
　　六五艮其辅言有序悔亡【伊川曰五在上故以辅言辅言之所由出也艮于辅则不妄出而有序也言轾发而无序则有悔正之于辅则悔亡也有序中节有次序也辅与烦舌皆言之所由出而辅在中艮其辅谓正于中也】象曰艮其辅以中正也【伊川曰言以得中为正止之于辅使不失中乃得正也】
　　六五在上为艮其辅之主而能行合于中正则为有序非徒言而止也
　　上九敦艮吉【防云敦厚也上九居艮之极极止者也在上能用敦厚以自止不陷非妄宜其吉也】象曰敦艮之吉以厚终也【防云言上九能以敦厚自终所以获吉也】
　　六五曰艮其辅犹未忘形也曰言有序犹未忘言也上九取象在艮体之外止于敦厚不自言及于其身故艮卦六爻唯上九言吉是艮卦之止于至善者也
　　【艮下巽上】
　　渐女归吉利贞【序卦艮者止也物不可以终止故受之以渐伊川曰渐者进也止必有进屈伸消息之理也又曰乾坤之变为巽艮巽艮重而为渐在渐体而言中二爻交也由二爻之交然后男女各得正位初终二爻虽不当位亦阳上隂下得尊卑之正男女各得其正亦得位也与归妹正相对女之归能如是之正则吉也天下之事进必以渐者莫如女归臣之进于朝人之进于事固当有序不以其序则凌节犯义凶咎随之然以义之轻重亷耻之道女之从人为最大也故以女归为义】
　　艮为少男一阳爻为主九三是也巽为长女一隂爻为主六四是也以阳下隂男先下女是亲迎之象故女归有渐所以吉也得礼之正故曰利贞渐卦六爻皆言鸿渐何也鸿以序而进随阳而居是女归从夫之象也九三上九爻皆言鸿渐于陆何也阳卦以渐而进隂卦以渐而退也初六鸿渐于干者水湄也六二鸿渐于磐者石上也九三鸿渐于陆者平髙之原也艮下三爻属于阳卦自于干而于磐自于磐而于陆其进而上者有渐也六四鸿渐于木者木在山上也九五鸿渐于陵者山阜也上九鸿渐于陆又退而反于髙平之原也巽上三爻属于隂卦自于木而于陵自于陵而于陆其退而下者亦有渐也阳当渐进隂当渐退设使巽女处于艮男之上不能渐退亦非利贞之道也大凡未进而在下者欲渐进而上已进而在上者又欲渐退而下扬子云曰鸿飞冥冥弋人何篡焉是鸿之渐进于上者亦不容不渐退而下也
　　彖曰渐之进也女归吉也【伊川曰如渐之义而进乃女归之吉也谓进而有渐也女归为大耳他进亦然潘氏曰男之下女问名纳采其节非一渐之象也】进得位徃有功也【伊川曰渐进之时隂阳各得正位进而有功也】进以正可以正邦也【伊川曰以正道而进可以正邦国至于天下也】其位刚得中也【伊川曰所谓位者五以阳刚中正得尊位也诸爻之得正亦可谓之得位矣然未若五之得尊位故特言之】止而巽动不穷也【伊川曰内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有困穷也】
　　渐卦有女归之义自进得位以下言臣之从君犹女之从夫也人臣以渐而进则得位而徃有功其进以正可以正邦非徒进也又言九五君位刚而得中应于六二能止而巽其动不穷功用及于天下非若女归利贞但欲以柔顺为正是渐卦之防意也
　　象曰山上有木渐【伊川曰为卦上巽下艮山上有木木之髙而因山其髙有因也其髙有因乃其进有序也所以为渐也】君子以居贤徳善俗【伊川曰君子观渐之象以居贤善之徳化美于风俗人之进于贤徳必有其渐习而后能安非可凌莭而遽至也在已且然教化之于人不以渐其能入乎移风易俗非一朝一夕之所能成故善俗必以渐也】
　　君子观渐之象平居自守以居贤徳善俗而为先及其进也可以正邦乃是渐进之义
　　初六鸿渐于干【防云鸿水鸟也干水涯也渐进之道自下升髙故取譬鸿飞自下而上也初之始进未得禄位上无应援体又穷下若鸿之进于河之干不得安寕也】小子厉有言无咎【注云始进而未得其位则困于小子穷于谤言故曰小子厉有言也困于小子谗谀之言未伤君子之义故曰无咎也】象曰小子之厉义无咎也【伊川曰虽小子以为危厉在义理实无咎也】艮为少男有小子之象当初六渐进之初知以危厉有言而为戒则不敢躁进其义可以无咎矣
　　六二鸿渐于磐【伊川曰磐石之安平者诚斋曰鸿自干而渐进于磐石之上则髙而安矣此六二大臣渐进而居大臣之位之象也】饮食衎衎吉象曰饮食衎衎不素饱也【伊川曰君子遇中正之主渐进于上将行其道及天下所谓饮食衎衎谓其得志和乐不谓空饱饮食而已素空也】
　　六二得中而安有鸿渐于磐之象饮食衎衎为大臣者不尸位而素餐所以为吉若以女归而论则为在中馈之象也
　　九三鸿渐于陆【注云陆髙之顶也伊川曰平髙曰陆平原也三在下卦之上进至于陆也】夫征不复妇孕不育凶利御冦【伊川曰夫阳也夫谓三三若不守正而与四合是知征而不知复征行也复反也不复谓不反顾义理妇谓四若以不正而合则虽孕而不育盖非其道也如是则凶也三之所利在于御冦非理而至者冦也守正以闲邪所谓御冦也不能御冦则自失而凶矣】象曰夫征不复离羣丑也【伊川日夫征不复则失渐之正从欲而失正离叛其羣类为可丑也】妇孕不育失其道也【伊川曰妇孕不由其道所以不育也】利用御冦顺相保也【伊川曰以顺道相保御止其恶故曰御冦】
　　九三处艮卦之上如鸿渐于陆髙平而安可以艮止矣九三刚躁好髙比于六四又欲应于巽体之上九故有夫征不复之戒为六四者若不能顺守以待九三之复反则孕而不育又愈凶矣唯六四能以柔巽之道而顺止九三于其下御去其恶与御冦无异是夫妇顺相保之道也九三爻曰鸿渐于陆上九爻复曰鸿渐于陆是阳进于上者亦无徃不复也艮为少男巽为长女渐卦艮下巽上是女归之象故九三为夫六四为妇是渐卦利正之道也
　　六四鸿渐于木或得其桷无咎【疏云桷榱也之木而遇堪为桷之枝取其易直可安也伊川曰当渐之时四以隂柔居刚阳之上阳刚而上进岂能安处隂柔之下故四之处非安地如鸿之进于木也木渐髙矣而有不安之象鸿趾连不能握枝故不木栖桷横平之柯唯平柯之上乃能安处谓四之处本危或能自得安寜之道则无咎也如鸿之于木本不安或得平柯而处之则安也四居正而巽顺宜无咎也】象曰或得其桷顺以巽也【防云言四虽乗三体巽而下附三虽被乗上顺而相保所以六四得其安栖由顺以巽也】
　　鸿渐自于陆而于木则髙而不安矣阳刚上进六四以隂柔而乗于九三之上不可以为常也然鸿渐于木有或得其桷之时六四附于九三所以无咎而得其安栖者由其属于巽体当渐卦女归之初阳先求隂男先下女不失为顺道也
　　九五鸿渐于陵妇三嵗不孕终莫之胜吉【伊川曰陵髙阜也鸿之所止最髙处也象君之位虽得尊位然渐之时其道之行固亦非防与二为正应而中正之徳同乃隔于三四三比二四比五皆隔其交者也未能即合故三嵗不孕然中正之道有必亨之理不正岂能隔害之故终莫之能胜但其合有渐耳终得其吉也以不正而敌中正一时之为耳乆其能胜乎】象曰终莫之胜吉得所愿也【伊川曰君臣以中正相交其道当行虽有间其间者终岂能胜哉徐必得其所愿乃渐之吉也】
　　山上有木渐六四鸿渐于木髙而未安唯自于木而渐下于陵则髙而安矣五居尊位由臣道而论则六二从于九五以渐而合犹鸿之渐于陵也由妇道而论则三嵗不孕以渐而合终得所愿莫之胜吉是巽女之得中守正者也
　　上九鸿渐于陆【防云上九与三皆处卦上故并称陆伊川曰胡安定以陆为逵逵云路也】其羽可用为仪【防云处髙而能不以位自累则其羽可用为物之仪表可贵可法也伊川曰进至于是而不失其渐贤达之髙致也故可用为仪法而吉也】象曰其羽可用为仪吉不可乱也【防云进处髙洁不累于位无物可以乱其志也伊川曰以其有序而不可乱也】九三爻曰鸿渐于陆有夫征不复之戒上九应于九三复曰鸿渐于陆是徃者亦终复也由臣道而论则功之己成者当以渐而退故其羽可用以为仪吉后世如四皓自商山而进羽翼既成终反归于商山是鸿之先渐于陆终亦复渐于陆之象也九三上九皆言渐于陆者岂无意哉
　　【兊下震上】
