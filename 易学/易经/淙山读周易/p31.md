<!-- { "loadSidebar": true } -->
　　初六系于金柅贞吉有攸徃见凶【防云金者坚刚之物柅者制动之主谓九四也初六隂质若系于正应以从于四则贞而吉矣有攸徃见凶者若不牵于一而有所行徃则惟凶是见矣故曰有攸徃见凶】羸豕孚蹢躅【防云不系而徃则如羸豕之务躁而蹢躅然也伊川曰言隂虽甚防不可忽也豕隂躁之物故以为况羸弱之豕虽未能强猛然其中心在乎蹢躅跳掷也童溪曰豕丑秽之畜也而且羸弱宜若无足虑者此一隂在下之象也然徒知今日之羸豕而不信其能蹢躅害物则误矣】象曰繋于金柅柔道牵也【防云隂柔之道必须有所牵系也伊川曰系于金柅所以止其进也不使进则不能消正道乃贞吉也】
　　繋于金柅柔道欲有所牵系于下则初六从于九四可也为九四者见其有羸豕蹢躅之渐当早牵制之于初勿使之有攸徃而见凶可也
　　九二包有鱼【伊川曰包者苴裹也鱼隂物之美者】无咎不利賔【伊川曰賔外来者也又曰谓不可更及外人也遇道当专一二则杂矣】象曰包有鱼义不及賔也【伊川曰义不及于賔客也】
　　九二属于巽体是巽女之刚贞而得中者也与九五为正应在中馈吉是包有鱼之象乃隂类之美者也不敢擅有所接于外是不利賔之象也初六九二同属于巽体非果谓初六为鱼而九二欲先取之于其近以致九四之包无鱼也
　　九三臀无肤【伊川曰其居不安若臀之无肤也】其行次且【伊川曰难进之状】厉无大咎【伊川曰三刚正而处巽有不终迷之义若知其不正而懐危惧不敢妄动则可以无大咎也】象曰其行次且行未牵也【横渠曰行而无所与遇故曰未牵进退无所系也】九三属于巽体之上如臀无肤不能乆居于下矣应于上九是上穷吝者也未有所遇故其行次且属于内卦未得行于外也唯以九居三自知危厉不敢妄动故无大过咎曰行未牵也是九三未有所牵系于外亦不失为巽女之能处穷者也
　　九四包无鱼起凶象曰无鱼之凶逺民也【伊川曰失其所遇犹包之无鱼失其所有也四当姤遇之时居上位而失其下下之离由己之失徳也四之失者不中正也以不中正而失其民所以凶也又曰在四而言义当有咎不能保其下由失徳也岂有上不失道而下离者乎又曰下之离由已致之逺民者已逺之也为上者有以使之离也诚斋曰九四非无阳刚之徳以包纳初六然有包而无鱼者四与初逺而不相及一也四以阳处隂又无中正之徳二也四无君王之位三也四与初宜相应者也宜应而不应三失故也】
　　民者防而在下之象谓初六也初六女壮非隂类之美若九四与初六为应有包无鱼之象已非美矣岂宜取如是之女哉九四刚不得中又为九三九二所隔逺去初六殆如路人有逺民之象其情愈离此凶之所由起也九四初六爻故皆言凶
　　九五以包瓜【伊川曰髙木而叶大处髙体大而可以包物者也美实之在下者瓜也】含章有陨自天【伊川曰九五尊居君位而下求贤才以至髙而求至下犹以叶而包瓜能自屈降如此又其内蕴中正之徳充实章美人君如是则无有不遇所求者也又曰含蓄章美内积至诚则有陨自天矣犹云自天而降言必得之也自古人君至诚卑屈以中正之道求天下之贤未有不遇者也髙宗感于梦寐文王遇于渔钓皆是道也潘氏曰君徳如是天将佑之生贤佐矣】象曰九五含章中正也【伊川曰谓其含蕴中正之徳也徳充实则成章而有光辉】有陨自天志不舎命也【伊川曰命天理也舎违也至诚中正屈己求贤存志合于天理所以贤陨自天必得之矣】
　　九五应于九二是君臣之中正相遇者也若以取女而言则有陨自天如诗所谓天作之配者是也
　　上九姤其角吝无咎【伊川曰至刚而在最上者角也九以刚居上故以角为象人之相遇由屈降以相从和顺以相接故能合也上九髙亢而刚极人谁与之以此求遇固可吝也已则如是人之逺之非他人之罪也由己致之故无所归咎】象曰姤其角上穷吝也【伊川曰既处穷上刚亦极矣是上穷而致吝也童溪曰刚居一卦之上亢穷而无所遇角之象也】
　　上九刚亢而好髙易触为难合是姤其角之象人所不与是以穷吝九三虽是正应亦次且而未肯行是九自致之也又谁咎乎
　　【坤下兑上】
　　萃亨【序卦曰姤者遇也物相遇而后聚故受之以萃萃者聚也白云曰聚有亨之道】王假有庙【注云王以聚至有庙也伊川曰王者萃聚天下之道至于有庙极也】利见大人亨利贞【注云聚得大人乃得通而利正也伊川曰萃不以正则人聚为茍合财聚为悖入安得亨乎故利贞】用大牲吉利有攸徃【防云大人为主聚道乃全以此而用大牲神明降福故曰用大牲吉也利有攸徃者人聚神佑何徃不利伊川曰萃者丰厚之时也其用宜称故用大牲吉事莫重于祭故以祭享而言】萃聚也聚极则易散当萃聚之时有不散之道萃所以亨也王假有庙诚敬不散推此道以感人心故见之者皆顺于下而説其上有坤下兑上之象利见大人所以亨也大人者九五也九五以刚中之徳处刚中之位能聚以正是利贞也故用大牲吉利有攸徃顺天命而行也如六二臣位但言利用禴耳是萃卦之大防也极而至于上六是萃道已成之时赍咨涕洟终欲保萃而不散所以利有攸徃也故萃卦六爻皆言无咎
　　彖曰萃聚也顺以説刚中而应故聚也【伊川曰萃之义聚也顺以説以卦才言也上説而下顺为上以説道使民而顺于人心下説上之政令而顺从于上既上下顺説又阳刚处中正之位而下有应助如此故能聚也】王假有庙致孝享也【伊川曰祭祀人心之所自尽故聚天下之心者无如孝享王者萃天下之道至于有庙则其极也】利见大人亨聚以正也【伊川曰见大人则其聚以正道得其正则亨矣】用大牲吉利有攸徃顺天命也【伊川曰丰聚之时交于物者当厚称其宜也物聚而力赡乃可以有为故利有攸徃时天理然也故云顺天命也】观其所聚而天地万物之情可见矣【童溪曰观坤兑之顺説而知上下之萃观二五之相应而知君臣之萃观致孝以享庙而知人神之萃观以正聚人而知君民之萃观天命之不可不顺而知天人之萃则天地万物之情岂有遯乎故观其所聚而天地万物之情可见矣】象曰泽上于地萃【伊川曰泽上于地水之聚也故为萃不言泽在地上而云泽上于地言上于地则为方聚之义也】君子以除戎器戒不虞【伊川曰君子观萃象以除治戎器用戒偹于不虞凡物之萃则有不虞度之事故众聚则有争物聚则有夺大率既聚则多故矣故观萃象而戒也除谓简治也去恶也除而聚之所以戒不虞也】
　　当萃之时上説下顺若可无虞矣君子观象泽上于地岂有水聚而不散者乎故除治戎器以防不虞如泽之有防不至溃散是保萃之道也
　　初六有孚不终乃乱乃萃【伊川曰初与四为正应本有孚以相从也然当萃时三隂聚处柔无守正之节若舎正应而从其类乃有孚而不终也乃乱惑乱其心也乃萃与其同类聚也】若号一握为笑勿恤徃无咎【号户报反户羔反伊川曰初若守正不从号呼以求正应则一握笑之矣一握俗语一也谓众以为笑也若能勿恤而徃从阳刚之正应则无过咎不然则入小人之羣矣】象曰乃乱乃萃其志乱也【伊川曰其心志为同类所惑乱故乃萃于羣隂也不能固其守则为小人所惑乱而失其正矣】
　　初六当萃聚有孚之初已有不终乃乱之戒是卦象所谓戒不虞之意
　　六二引吉无咎【伊川曰二与五为正应当萃者也而相逺乂在群隂之间必相牵引则得其萃矣五居尊位有中正之徳二亦以中正之道徃与之萃乃君臣和合也其所其致岂可量也是以吉而无咎也】孚乃利用禴【伊川曰孚信之在中诚之谓也禴祭之简薄者也又曰谓其有孚则可不用文餙专以至诚交于上也以禴言者谓荐其诚而已】象曰引吉无咎中未变也【伊川曰二与五为正应然异处有间乃当萃而未合者也故能相引而萃则吉而无咎以其有中正之徳未遽至改变也变则不相引矣】
　　六二大臣能以柔中之道牵引上下之二隂同属坤体以顺应于九五之君故吉而无咎诚意交孚不尚文餙是利用禴之象也当萃之时王假有庙则可用大牲六二臣位但利用禴礼有等杀是中正之未变者也升九二亦曰孚乃利用禴
　　六三萃如嗟如无攸利徃无咎【伊川曰三隂柔不中正之人也求萃于人而人莫与求四则非其正应又非其类是以不正为四所弃也与二则二自以中正应五是以不正为二所不与也故欲萃则为人弃絶而嗟如不获萃而嗟恨也上下皆不与无所徃也惟徃而从上六则得其萃为无咎矣】小吝【伊川曰三始求萃于四与二不获而后徃从上六人之动为如此虽得所求亦可小羞吝也】象曰徃无咎上巽也【伊川曰上居柔説之极三徃而无咎者上六巽顺而受之也】萃卦下三爻属于隂柔初六有乃乱之戒六二有未变之戒六三有无攸利之戒是以隂柔而聚者未保其不离也唯九四九五以刚而聚此萃之所以亨也
　　九四大吉无咎【伊川曰四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也夫上下之聚固有不由正道而得者非理枉道而得君者自古多矣非理枉道而得民者葢亦有焉如齐之陈常鲁之季氏是也然得为大吉乎得为无咎乎故九四必能大吉然后为无咎也】象曰大吉无咎位不当也【伊川曰以其位之不当为未能尽善故云必得大吉然后为无咎也非尽善安得为大吉乎】
　　四处多惧之地位不当也唯以九居四刚贞守静属于兑体之下能承九五以正为説故大吉而无咎
　　九五萃有位无咎匪孚元永贞悔亡【伊川曰九五居天下之尊萃天下之众而君临之当正其位脩其徳以阳刚居尊位称其位矣为有其位矣得中道之正无过咎也如是而有不信而未归者则当自反以脩其元永贞之徳则无思不服而悔亡矣元永贞者君之徳民所归也故比天下之道与萃天下之道皆在此三者童溪曰元永贞则所以乆天下之聚者又必有其道也】象曰萃有位志未光也【伊川曰若尚冇匪孚是其志之未光大也诚斋曰当天下之已孚而惕然怀匪孚之忧当志意之光大而欢然有未光之志可谓元永贞矣冝其乆安长治有聚无散而悔吝消亡也此伯益克艰之戒周公无逸之规也】
　　九五为萃之主是萃之有尊位者可以无咎而有孚于下矣然初六在下犹曰有孚不终故九五之志未敢自恃以为光大虽已有孚犹若匪孚必有元永贞之三徳以保其位则可以悔亡而其志光是孚亨之道也
　　上六赍咨涕洟无咎【注云赍咨嗟唯之辞也防云自目出曰涕自鼻出曰洟】象曰赍咨涕洟未安上也【伊川曰上六涕洟葢不安于处上也】
　　上六处説体之极当萃道已成之时赍咨涕洟未敢自安于其上故终无咎是卦象所谓戒不虞也后世如贾谊流涕于汉文之朝其知此义矣
　　【巽下坤上】
　　升元亨用见大人勿恤南征吉【序卦萃者聚也聚而上者谓之升故受之以升伊川曰升者进而上也升进则有亨义而以卦才之善故元亨也用此道以见大人不假忧恤前进则吉也南征前进也潘氏曰方升之初冝择所从唯见大徳之人则无忧向阳明之方则得吉也】
