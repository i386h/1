<!-- { "loadSidebar": true } -->
　　志未变也唯应于六四而无他志所以为吉
　　九二鸣鹤在隂其子和之【和胡卧反】我有好爵吾与尔靡之【靡卞池反伊川曰二刚实于中孚之至者也孚至则能感通鹤鸣于幽隐之处不闻也而其子相应和中心之愿相通也好爵我有而彼亦系慕説好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里违之言诚通也诚斋曰鹤祥禽也以喻九二之贤也】象曰其子和之中心愿也【伊川曰中心谓诚意所愿也故通而相应】
　　九二应于九五君臣相得恩犹父子譬如鹤鸣子和出于中心之所愿从我有好爵我与尔靡之君臣之间曰吾与尔情亲意宻不事形迹此二五之所以为中实也
　　六三得敌【伊川曰敌对敌也谓所交孚者正应上九】或鼓或罢或泣或歌【伊川曰或鼔张或罢废或悲泣或歌乐动息忧乐皆系乎所信也】象曰或鼔或罢位不当也【伊川曰居不当位故无所主】
　　六三应于上九非不得对敌也然处不当位而在兑下之上说不得中或鼓或罢或泣或歌未能自信易变于外可见隂虚而中无所主也唯在所以感之者何如耳
　　六四月几望【伊川曰如月之几望盛之至也已望则敌矣臣而敌君祸败必至故以几望为至盛】马匹亡无咎【伊川曰両马为匹谓对也马者行物也初上应四而四亦进从五皆上行故以马为象孚道在一四既从五若复下系于初则不一而害于孚为有咎矣故马匹亡则无咎也】象曰马匹亡絶类上也【伊川曰絶其类而上从五也类谓应也潘氏曰舎初事五亡其匹类而从上也】六四以隂虚而近于九五如月几望不可过盈矣唯能以巽体而上从九五亡其匹类不下系于初九有马匹亡之象所以无咎六四虽是隂虚以顺为实上与九五同属于巽体故六四爻曰无咎九五爻亦曰无咎以见其有孚也
　　九五有孚挛如无咎【伊川曰五居君位人君之道当以至诚感通天下使天下之心信之固结如拘挛然则为无咎也】象曰有孚挛如位正当也【伊川曰五居君位之尊由中正之道使天下信之如拘挛之固乃称其位人君之道当如是也】
　　九五位得中道有孚挛如不可解于外由有孚在其中也
　　上九翰音登于天贞凶【疏云翰高飞也飞音者音飞而实不从之谓也上九处信之终信终则衰也信衰则诈起而忠笃内防华美外扬若鸟之翰音登于天虚声逺闻也白云曰声之虚不足以有为也以是为贞则凶矣】象曰翰音登于天何可长也【疏云虚声无实何可长久】中孚以刚实为义九二爻曰鸣鹤在隂其子和之声在下而有实不恶其为在隂也上九在中孚之外处巽上之上为风愈高无实如翰音之登于天何可长久故曰贞凶所以为阳爻虚高者之戒小过在于中孚之后亦曰飞鸟之音不宜上宜下可以互见其意
　　【艮下震上】
　　小过亨利贞【序卦有其信者必行之故受之以小过伊川曰隂居尊位阳失位而不中小者过其常也盖为小者过又为小事过又为过之小又曰过者过其常也若矫枉而过正过所以就正也事有时而当然有待过而后能亨者故小过自有亨义利贞者过之道利于贞也不失时宜之谓正】可小事不可大事【伊川曰过所以就中也所过者小事也事之大者岂可过也】飞鸟遗之音不宜上宜下大吉【注云飞鸟遗其音声哀以求处上愈无所适下则得安愈上则愈穷莫若飞鸟也疏云遗失也鸟之失声必是穷廹未得安处论语曰鸟之将死其鸣也哀故知遗音即哀声也伊川曰飞鸟遗之音过之不逺也不宜上宜下谓宜顺也顺则大吉过以就之盖顺理也过而顺理其吉必大】彖曰小过小者过而亨也【注云小者谓凡诸小事也过于小事而通者也伊川曰阳大隂小隂得位刚失位而不中是小者过也故为小事过过之小者与小事有时而当过过之亦小故为小过事固有待过而后能　亨者过之所以能亨也】过以利贞与时行也【伊川曰时当过而过乃非过也时之宜乃所谓正也】柔得中是以小事吉也刚失位而不中是以不可大事也【伊川曰柔得中二五居中也隂柔得位能致小事吉耳不能济大事也刚失位而不中是以不可大事大事非刚阳之才不能济三不中四失位是以不可大事】有飞鸟之象焉【潘氏曰上下四隂羽翼象轻而飞也】飞鸟遗之音不宜上宜下大吉上逆而下顺也【注云上则乘刚逆也下则承阳顺也施过于不顺凶莫大焉施过于顺过更变而为吉也疏云就六五乘九四之刚六二承九三之阳释所以不宜上宜下大吉之义也伊川曰鸟飞迅疾声出而身已过】
　　象曰山上有雷小过【伊川曰雷震于山其声过常故为小过天下之事有时当过而不可过甚故为小过】君子以行过乎恭丧过乎哀用过乎俭【伊川曰当过而过乃其宜也不当过而过则过矣】
　　初六飞鸟以凶象曰飞鸟以凶不可如何也【诚斋曰初六隂柔之小人当有进躐高位之心故圣人戒之曰飞鸟以凶又曰不可如何言高位必疾颠如高飞之必连堕也】上六爻曰飞鸟离之凶是上六有飞鸟凶之象也初六隂柔而躁故亦有飞鸟以凶之戒不可如何唯属于艮体能止于下卦之下见其不可知难而止若夫上六之离于凶即卦所谓不宜上而宜下者也
　　六二过其祖遇其妣【伊川曰阳之在上者父之象尊于父者祖之象四在三上故为祖二与五居相应之地同有柔中之德志不从于三四故过四而过五是过其祖也五隂而尊祖妣之象】不及其君遇其臣无咎【伊川曰谓上进而不凌及其君适当臣道则无咎也遇当也过君臣之分则其咎也】象曰不及其君臣不可过也【伊川曰不可过臣之分也】
　　六二应于六五当小过之时臣不可以过乎君故君子之过宁过乎恭也六五虽柔而实尊故取祖妣之象
　　九三弗过防之从或戕之凶【疏云上六小人最居高显而复应而从焉其从之也则有戕害之凶至矣故曰弗过防之从或戕之凶者春秋传曰在内曰弑在外曰戕然则戕者皆杀害之谓也言或者不必之辞也伊川曰所当过者在过防于小人若弗过防之则或从而戕害之如是则凶矣】象曰从或戕之凶如何也【疏云从于小人果致凶祸将如何乎言不可如何也伊川曰小人道盛必害君子当过为之防防之不至则为其所戕矣故曰凶如何也言其甚也】
　　九三刚过乎中应于上六故戒之曰从或戕之凶唯属于艮体知止于下卦而不从于上六所当过者宁过于防小人耳弗以为过也故曰弗过防之
　　九四无咎弗过遇之【注云失位在下不能过者也以其不能过故得合于免咎之宜童溪曰唯以谨守自处为本故先之以无咎之辞】往厉必戒勿用永贞【注云以此自守免咎可也以斯攸往危之道也潘氏曰九四之遇六五君柔臣刚也四勿用过其刚乃可遇之也过刚以往则危厉必须谨戒勿用其刚乃得永正也】象曰勿过遇之位不当也往厉必戒终不可长也【潘氏曰位不当故有是戒过刚以往岂可长哉】
　　九四近于六五处不当位所以得无咎者由其勿过而遇于六五也属于震体而能惧故知有往厉之戒过刚以往终不可长唯以九居四贞而守静退处于六五之下勿过用其刚所当过者宁过于永贞耳故曰勿用永贞九三九四爻皆刚失位而不中矫枉之过所以就正也故小过卦为下篇之正九三九四皆言弗过也
　　六五宻云不雨自我西郊【注云小过者小者过于大也六得五位隂之盛也故宻云不雨至于西郊也夫雨者隂布于上而阳薄之而不得通则烝而为雨今艮止于下而不交焉故不雨也是故小畜尚往而亨则不雨也小过阳不上交亦不雨也虽隂盛于上未能行其施也伊川曰五以隂柔居尊位虽欲过为岂能成功如宻云而不能成雨所以不能成雨自西郊故也】公弋取彼在穴【注云弋射也在穴者隐伏之物也潘氏曰公大臣也君徳之柔如此大臣当弋取岩穴之贤以辅之也】象曰宻云不雨已上也【伊川曰阳降隂升合则和而成雨隂已在上云虽宻岂能成雨乎】六五柔得君位而为小过之主小者过于大者也爻兼言公者是周公抱少主之象也当小过之时君德柔弱未能施行有宻云不雨自我西郊之象为大臣者当弋取岩穴之贤者以其辅之隂阳和合终有遇雨之望谓宻云已升而上也岂非周公望成王之意乎
　　上六弗遇过之飞鸟离之凶是谓灾【疏云上六处小过之极是小人之过遂至上极而不知限至于亢者也过至于亢无所复遇故曰弗遇过之也以小人之身过而勿遇必遭罗网其犹飞鸟飞而无托必离矰缴故曰飞鸟离之凶也过亢离凶是谓自灾而致复何言哉伊川曰灾者天殃者人为岂唯人灾天亦至其凶可知】象曰弗遇过之已亢也【疏云已亢者释所以弗遇过之以其已在亢极之地故也】
　　上六处过之极勿以理遇而过之故曰勿遇过之与九四爻所谓勿过遇之者正相反也处于六五之上以臣而过乎君震动而极其亢而凶也可知矣譬如鸟飞于上自以为高不可及乃终离下矰缴而不得免是自取灾者也其王莽董卓之徒乎
　　【离下坎上】
　　既济亨小利贞初吉终乱【序卦有过物者必济故受之以既济疏云济者济渡之名既者皆尽之称万事皆济故以既济为名既万事皆济若小者不通则有所未济故曰既济亨小也小者尚亨何况于大则大小刚柔各当其位皆得其所当此之时非正不利故曰利贞也但人皆不能居安思危慎终如始故戒以今日既济之初虽皆获吉若不进德修业至于终极则危乱及之故曰初吉终乱也伊川曰利贞处既济之时利在贞固以守之也初吉方济之时也终乱济极则反也白云曰六爻皆应皆得正位在六十四卦之中独此一卦而已以是知既济者必在有应必得其位然后可也童溪曰夫既济之道所利者贞故初九九三九五阳皆居阳六二六四上六隂皆居隂隂阳各当其位此正也又曰既济之初离明在下无所不烛六二之柔来济夫刚得中而亨此既济之初所以吉也及其终也以天下为无事而不复有所事故以废怠而止而坎难复作也】
　　九五阳也六二隂也阳大而隂小既济卦以九五而来亨于六二犹东邻来亨于西邻是自大者而来亨于小者故曰亨小取其以大亨小之象非若旅卦巽卦所谓小亨者也又言既济卦有利贞之义六爻隂阳皆正而得位也又言初吉终乱系于君子小人之用事初九曰濡其尾无咎唯初九以阳刚之君子而能从于六二柔中之大臣协力共济所以初吉也上六曰濡其首厉唯上六以隂柔之小人当既济之时欲乘九五于其上所以终乱也君子思患预防能治小人则终不至于乱非谓既济之初皆吉而终皆乱也
　　彖曰既济亨小者亨也【注云既济者以皆济为义者也小者不遗乃为既济故举小者以明既济也】利贞刚柔正而位当也【伊川曰时既济矣固宜贞固以守之白云曰既济六爻皆得位未济六爻皆失位】初吉柔得中也【伊川曰二以柔顺文明而得中故能成既济之功】终止则乱其道穷也【伊川曰唯圣人为能通其变于未穷不使至于极也尧舜是也故有终而无乱诚斋曰谓上六柔怠自画非克终既济之才】
　　象曰水在火上既济【伊川曰水在火上水火相交则为用矣各当其用故为既济天下万事已济之时也】君子以思患而豫防之【伊川曰时当既济唯虑患害之生故思而预防使不至于患也自古天下既济而致祸乱者盖不能思患而预防也】
