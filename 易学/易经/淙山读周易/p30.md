<!-- { "loadSidebar": true } -->
　　九五有孚惠心勿问元吉【伊川曰五阳刚中正居尊位又得六二之中正相应以行其益何所不利以阳实在中有孚之象也以九五之才之徳之位而中心至诚在惠益于物其志善大吉不问可知又曰茍至诚益于天下天下受其大福其元吉不假言也】有孚惠我德【伊川曰人君至诚益于天下天下之人无不至诚感戴以君之徳泽为恩惠也】象曰有孚惠心勿问之矣惠我德大得志也【伊川曰人君有至诚惠益天下之志其元吉不假言也故云勿问之矣天下至怀五徳以为惠是其道大行人君之志得矣】
　　九五爻言有孚者二有孚惠心勿问元吉是人君有至诚惠益之心可以不言而孚于下也有孚惠我徳是天下受其君之惠心説诚服以为我德皆大得志亦可以不言而孚于上也天施地生其益无方九五唯不言益所以为益之大者也故曰大得志也
　　上九莫益之或撃之【伊川曰专欲益已其害大矣欲之甚则昏蔽而忘理义求之极则侵夺而致仇怨故夫子曰放于利而行多怨孟子谓先利则不夺不餍圣贤之戒深矣上九以刚而求益之极众人之所共恶故无益之者而或攻撃之矣】立心勿恒凶【伊川曰圣人戒人存心不可专利云勿恒如是凶之道所当速改也】象曰莫益之偏辞也【伊川曰非其偏己之辞也茍不偏己合于公道则人亦益之何为撃之乎】或撃之自外来也【伊川曰既求益于人至于甚极则人皆恶而欲攻之攻撃之者自外来也人为善则千里之外应之六二中正则益之者自外而至是也茍为不善则千里之外违之上九求益之极则撃之者自外而至是也】
　　上九刚亢于上求益不己则民怨于下莫有益与之者偏辞借借或有欲攻之者将自外而来矣秦以头箕防敛而启闾左之乱唐以间架税钱而召泾卒之祸意外之变世或有之勿常以为无是事也故戒之曰立心勿恒凶勿常如是则过欲速改可也九五曰勿问元吉是为善者不欲自言也上九曰莫益之偏辞也是为不善者过欲速改人言可畏不可忽之以为偏辞也为人上者可以戒矣





　　淙山读周易卷十一
　　钦定四库全书
　　淙山读周易卷十二
　　宋　方寔孙　撰
　　下经
　　【干下兑上】
　　夬于王庭【序卦曰益而不已必决故受之以夬夬者决也伊川曰为卦兑上干下以二体言泽水之聚也乃上于至髙之处有溃决之象以爻言之五阳在下长而将极一隂在上溃而将尽众阳上进决去一隂所以为决也夬者刚决之义又曰今既小人衰防君子道盛当显行之于公朝使人明知善恶】孚号有厉【伊川曰孚信之在中诚意也号者命众之辞君子之道虽长盛而不敢忘戒偹故至诚以命众使知尚有危道若易而无偹则有不虞之悔白云曰君子之去小人也以天下之公义是以暴于王庭孚号其有自取危厉之道而决去之也以一柔而乘五刚自危之道也】告自邑【伊川曰邑私邑告自邑先自治也白云曰始自王庭孚号其有厉而决之然后自邑国告之及于四方以见尽天下之公义也】不利即戎【伊川曰即从也从戎尚武也白云曰君子决小人有道存焉岂假威武以强之乎是以不利即戎也】利有攸徃【伊川曰夫君子之所以去小人者既尽其道则由夬以为干徃无不利矣此所谓刚长乃终也】九五君位也上六以一隂乘其上是小人有危厉者也当夬之时以五阳决一隂若易为力然初九刚动而躁则戒之曰徃不胜为咎九三刚而不中则戒之曰壮于頄有凶九四则曰位不当也九五则曰道未光也此一隂之所以未易去也唯九二爻曰惕号莫夜有戎勿恤故扬于王庭是九二欲治上六之罪谓其不当以柔而乗五刚也曰王庭者谓有九五在也唯九五应于九二惕号之大臣孚号有厉使人信其号令皆晓然知上六之有危厉即彖所谓其危乃光也又言告自邑不利即戎所以告于自邑同处之众阳则曰非我徒欲尚力以决去小人也利有攸徃刚长乃终必欲决去一隂由夬而为干所以为九五大君之利此众阳之所以乐从也夬卦干下兑上为众阳者扬于王庭宣君命于其下乃能协力以决去小人而取説于上健而説决而和是夬卦之义也
　　彖曰夬决也刚决柔也【伊川曰夬为决义五阳决上之一隂也】健而説【伊川曰下健而上説】决而和【伊川曰决而能和决之至善也兑説为和】扬于王庭柔乘五刚也【伊川曰隂而乘阳非理之甚君子势既足以去之当显扬之于王朝大庭使众知善恶也】孚号有厉其危乃光也【注云刚正明信以宣其令则柔邪者危故曰其危乃光也】告自邑不利即戎所尚乃穷也【伊川曰即戎则所尚乃至穷极矣夬决之时所尚谓刚武也】利有攸徃刚长乃终也【白云曰乾道将复虽君子不得自己徃而决之随时之义也】象曰泽上于天夬君子以施禄及下居德则忌【伊川曰君子观泽决于上而注溉于下之象则以施禄及下谓施其禄泽以及于天下也观其溃决之象则以居徳则忌居徳谓安处其徳则约也忌防也谓约立防禁有防禁则无溃散也】
　　上天下泽于卦为履泽上于天其卦为夬岂有泽上于天而终不溃决者乎夬卦五阳而一隂乗其上所以终当决去也
　　初九壮于前趾徃不胜为咎【伊川曰九阳爻而干体刚健在上之物乃在下而居夬时壮于前进者也前趾谓进行人之决于行也行而宜则其决为是徃而不宜则决之过也故徃而不胜则为咎也夬之时而徃决也故以胜负言九居初而壮于进躁于动也故有不胜之戒】象曰不胜而徃咎也【伊川曰理不能胜而且徃其咎可知】
　　初九应于九四未能应于九五故戒之曰徃不胜为咎大壮初九亦曰壮于前趾皆不欲其在下而躁动也
　　九二惕号【去声】莫夜有戎勿恤【伊川曰君子决小人之时不可忘戒偹也又曰二防中居柔不为过刚则能知戒惧处决之至善也内怀兢惕而外严诚号虽莫夜有兵戎亦可勿恤矣】象曰有戎勿恤得中道也
　　莫夜者小人隂伏未可测之时有戎者小人可畏与冦盗无异也九二处大臣之位所以防小人者既知惕惧加严诫号应于九五刚得中道知以莫夜有戎而为忧所以能无忧也
　　九三壮于頄【音求伊川曰頄颧骨也】有凶君子夬夬独行遇雨若濡有愠无咎【伊川曰隂阳和合故云遇雨又曰唯君子处斯时则能夬夬谓夬其夬果决其断虽其私与当逺絶之若见濡污有愠恶之色如此则无过咎也诚斋曰若濡者若上六之濡已而污已也有愠者以上六为羞恶而愠见也】象曰君子夬夬终无咎也【伊川曰决于当决故终不至于有咎也】
　　九三当夬之时刚不得中徒欲悻悻然见于顔面则凶矣君子处此唯能决于义之所当决毅然独行虽遇上六而不肯与之为应有独行避雨之象其见上六也若凂已而有愠色能絶小人所以无咎夬卦言夬夬者二九三应于上六九五比于上六尤当夬而又夬以力去小人可也
　　九四臀无肤其行次且【次七私反且七余反伊川曰臀无肤居不安也行次且进不前也难进之状九四以阳居隂刚决不足欲止则众阳并进于下势不得安犹臀伤而居不能安也欲行则居柔失其刚壮不能强进故其行次且也】牵羊悔亡闻言不信【伊川曰羊者羣行之物牵者挽拽之义言四能自强而牵挽以从羣行则可以亡其悔然既处柔必不能也虽使闻是言亦必不能信用也潘氏曰牵羊群阳同进之义】象曰其行次且位不当也【伊川曰九处隂位不当也以阳居柔失其刚决故不能强进】闻言不信聪不明也【伊川曰刚然后能明处柔则迁失其正性岂复有明也故闻言而不能信者葢其聪聼之不明也】
　　以九居四位不当也欲居则难于安居欲进则难于强进可见其不能自信矣兑为羊九四属于兑体能与群阳牵连并进犹可以悔亡也然九四与上六同属兑体未必知上六之果为当去也当于王庭之时孚号有厉为九四者处近君之地犹闻而不之信此九二之所以惕号上六小人之所以未易决去也姤九三爻亦曰臀无肤其行次且
　　九五苋【佚辨反】陆夬夬中行无咎【伊川曰五虽刚阳中正居尊位然切近于上六上説体而卦惟一隂阳之所比也五为决隂之主而反比之其咎大矣故必决其决如见苋陆然则于其中行之徳为无咎矣中行中道也苋陆今所谓马齿苋也曝之难干感隂气之多者也而脆易折五若如苋陆虽感于隂而决断之易则于中行无过咎也】象曰中行无咎中未光也【伊川曰五心有比以义之不可而决之虽行于外不失中正之义可以无咎然于中道未得为光大也】
　　九五为夬之主比于上六之隂柔道未光也苋陆乃感隂而易折之物欲折苋陆者犹当夬而又夬加力以取之况于其上六之小人而可以不加力乎非必以苋陆喻九五也为九五者唯能应于九二使众阳协力以决去一隂如苋陆之易折合于中行之道可以无咎犹未光大必能扬于王庭孚号有厉乃彖所谓其危乃光也
　　上六无号【户羔反】终有凶【潘氏曰小人在上髙而危满而溢岂能长守富贵哉无用号咷终于凶耳】象曰无号之凶终不可长也【伊川曰阳刚君子之道进而益盛小人之道既已穷极自然消亡岂复能乆乎虽号咷无以为也】
　　当上六夬极之时小人情状唯有号咷耳曰无号者诗所谓啜其泣矣何嗟及矣之时也故告之曰终有凶唯能早退则可以无号亦不至于终有凶惜乎上六之不早悟也
　　【巽下干上】
　　姤女壮【序卦夬决也决必有遇故受之以姤姤遇也伊川曰一隂始生自是而长渐以盛大是女之将长壮也白云曰阳至四阳而后为壮姤一隂方长即为壮矣亦见君子小人之情不同诚斋曰当一隂之生也圣人已为忧遽曰女壮言一隂已有敌五阳之志也】勿用取女【伊川曰隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也白云曰既曰女壮又曰勿用取女申戒五阳以勿轻一隂之防而亲昵之也】
　　巽为长女初六一隂以巽体而在下遽曰女壮畏其浸长而至于敌五阳也故戒以勿取如是之女非谓巽女皆不可取也
　　彖曰姤遇也柔遇刚也【伊川曰姤之义遇也卦之为姤以柔遇刚也一隂方生始与阳相遇也】勿用取女不可与长也【伊川曰一隂既生渐长而盛隂盛则阳衰矣取女者欲长乆而成家也此渐盛之隂将消胜于阳不可与之长乆也凢女子小人势茍渐盛何可与乆也故戒勿用取如是之女】天地相遇品物咸章也【注云正乃成功也伊川曰天地相遇则化育庻类品物咸章万物章明也】刚遇中正天下大行也【伊川曰五与二皆以阳刚居中与正以正相遇也君得刚中之臣臣遇刚中之君君臣皆以刚阳遇中正其道可以大行于天下也】姤之时义大矣哉【伊川曰赞姤之时与姤之义至大也天地不相遇则万物不生君臣不相遇则政治不兴圣贤不相遇则道徳不亨事物不相遇则功用不成姤之时与义皆甚大也】
　　巽女以柔顺为正故彖言中正相遇之义
　　象曰天下有风姤【伊川曰为卦干上巽下以二体言之风行天下天之下者万物也风之行无不经触乃遇之象】后以施命诰四方【伊川曰为君后者观其周徧之象施其命令周诰四方也又曰行于天下周徧四方施命令之象也】
　　天下有风自上而下言其顺也后以施命诰四方中正而行上合天理下顺人心有干上巽下之象九五爻所谓自天者也
