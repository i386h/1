<!-- { "loadSidebar": true } -->
　　【兑下离上】
　　睽小事吉【序卦曰家道穷必乖故受之以睽睽者乖也伊川曰为卦丄离下兑离火炎上兑泽润下二体相违睽之义也又中少二女虽同居而所归各异是其志不同行也亦为睽义胡氏曰夫睽乖之时上下之情异虽有大才德之人亦未能大有所为但小事则可以得吉也】
　　睽卦唯九四上九言睽孤何也所以为六三辨也睽卦取二女不同行之象六三与上九为正应而比于九四故上九先张之弧所以欲射六三者谓其迹可疑也然六三属于下卦九四属于上卦二体判然譬如火动而上泽动而下两相睽违本不相及故上九后説之弧所以不疑六三也睽卦言睽孤者二谓九四自为九四上九自为上九可以见六三之无他也当睽乖之时欲别嫌疑小事必正是吉之道也故曰小事吉又由二五而论则君臣亦有处睽之道六五以柔弱之主处于九四上九之间上下皆睽孤也九二在下欲与六五为应亦未易合唯以九居二刚而得中属于兑体当上下睽孤之时不敢茍同亦不敢以茍异遇主于巷以渐而合是以小事吉也
　　彖曰睽火动而上泽动而下【伊川曰火之性动而上泽之性动而下二物之性违异故为睽义】二女同居其志不同行【伊川曰中少二女虽同居其志不同以为睽义女之少也同处长则各适其归其志异也言睽者本同也本不同则非睽也】説而丽乎明【伊川曰兑説也离丽也又为明故为説顺而附丽于明】柔进而上行得中而应乎刚是以小事吉【伊川曰凡离在上而彖欲见柔居尊者则曰柔进而上行晋鼎是也方睽乖之时六五以柔居尊位有説顺丽明之善又得中道而应刚虽不能合天下之睽成天下之大事亦可以小济是于小事吉也】天地睽而其事同也男女睽而其志通也万物睽而其事类也睽之时用大矣哉【伊川曰天高地下其体睽也然阳降隂升相合而成化育之事则同也男女异质睽也而相求之志则通也生物万殊睽也然而得天地之和禀隂阳之气则相类也物虽异而理本同故天下之大羣生之众睽散万殊而圣人为能同也处睽之时合睽之用其事至大故云大矣哉】
　　象曰上火下泽睽君子以同而异【伊川曰上火下泽二物之性违异所以为睽离之象君子观睽之象于大同之中而知所当异也又曰不能大同者乱常拂理之人也不能独异者随俗习非之人也要在同而能异耳中庸曰和而不流是也】
　　初九悔亡【伊川曰九居卦初睽之始也在睽乖之时以刚动于下有悔可知所以得亡者九四在上亦以刚阳无与自然同类相合同是阳爻同居下又当相应之位二阳本非相应者以在睽故也上下相与故能亡其悔】丧马勿逐自复【伊川曰马所以行也阳上行者也睽独无与则不能行是丧其马也四既与之合则能行矣是勿逐而马复得也】见恶人无咎【伊川曰恶人与己乖异者见者与相乖也】象曰见恶人以辟咎也【伊川曰若以恶人而拒絶之则将众仇于君子而祸咎随之矣故必见之所以免避怨咎也无怨咎则有可合之道】
　　初九以阳刚之才守贞而在下所以悔亡独行无与不逐逐于外以求合唯欲自反于刚贞之道是丧马勿逐自复之象也应于九四是卦所谓睽孤者也九四处于二隂之间迹有可疑故初九始见之以为恶人也见恶人而不与之同恶是避咎之道也所以同而异者也非谓君子必求见恶人则可以无咎也九四应于初九唯能自别嫌疑亦可无咎故九四爻曰遇元夫交孚厉无咎
　　九二遇主于巷无咎【伊川曰二以刚中之德居下上应六五之君道合则志行成济睽之功矣而居睽离之时其交非固二当委曲求与相遇觊其得合也故曰遇主于巷必能合而后无咎君臣睽离其咎大矣巷者委曲之涂也遇者会逢之谓也当委曲相求则于防遇与之合也所谓委曲者以善道宛转将就使合而已非枉已屈道】象曰遇主于巷未失道也【伊川曰当睽之时君心未合贤臣在下竭力尽诚期使之信合而已至诚以感动之尽力以扶持之明理义以致其知杜蔽惑以诚其意如是宛转以求其合也遇非枉道逢迎也巷非邪僻曲径也故夫子特云未失道也未非必也非必谓失道也】九二以刚中之道应于六五合于兑体之正故遇主于巷所以取其未失道也若失道而求合是诡遇也不得谓之无咎矣
　　六三见舆曳其牛掣【伊川曰三处二刚之间处不得其所安其见侵陵可知矣三以正应在上欲进与上九合志而四阻于前二牵于后车牛所以行之具也舆曳牵于后也牛掣阻于前也】其人天且劓【疏云剠额为天截鼻为劓伊川曰天而又劓言重伤也】无初有终【伊川曰三不合于二与四睽之时自无合义适合居刚守正之道也其于正应则睽极有终合之义】象曰见舆曳位不当也【伊川曰以六居三非正也非正则不安又在二阳之间所以有如是艰危由位不当也】无初有终遇刚也【伊川曰无初有终者终必与上九相遇而合乃遇刚也不正而合未有久而不离者也合以正道自无终睽之理故贤者顺理而安行智者知几而固守】
　　六三隂柔而不中处不当位在于二阳之间后则为九三所曳前则为九四所掣将至于重伤矣唯六三能与上九为正应故初有睽疑之迹终有遇刚之时上九爻曰先张之弧后説之弧是与六三无初而有终也
　　九四睽孤遇元夫【疏云元夫谓初九也处于卦始故云元也初四俱阳而言夫者葢是丈夫之夫非夫妇之夫伊川曰夫阳称元善也潘氏曰元夫大丈夫也】交孚厉无咎【伊川曰四与初皆以阳处一卦之下居相应之位当睽乖之时各无应援自然同德相亲故会遇也同德相遇必须至诚相与交孚各有至诚也上下二阳以至诚相合则何时之不能行何危之不能济故虽处危厉而无咎也当睽离之时孤居二隂之间处不当位危且有咎也以遇元夫而交孚故得无咎】象曰交孚无咎志行也【伊川曰初四皆阳刚君子当睽乖之时上下以至诚相交协志同力则其志可以行不止无咎而已】九四初九爻皆言无咎以其交孚而志行也
　　六五悔亡【伊川曰六以隂柔当睽离之时而居尊位有悔可知然下有九二阳刚之贤与之为应以辅翼之故得悔亡】厥宗噬肤往何咎【伊川曰厥宗其党也谓九二正应也噬肤噬齧其肤体而深入之也当睽之时非入之者深岂能合也五虽隂柔之才二辅以阳刚之道而深入之则可以往而有庆复何过咎之有】象曰厥宗噬肤往有庆也
　　睽卦九四上九爻皆言睽孤而六五处其中是上下睽孤之时也所以悔亡者六五以柔中之道应于九二其交易合至于深入有厥宗噬肤之象故往有庆而何咎即彖所谓得中而应乎刚也
　　上九睽孤【伊川曰上居卦之终睽之极也阳刚居上刚之极也在离之丄明之极也睽极则咈戾而难合刚极则躁而不详明极则过察而多疑上九虽有六三之正应实不孤而其才性如此自睽孤也童溪曰睽生于疑而孤又生于睽】见豕负涂载鬼一车【伊川曰上之与三虽为正应然居睽极无所不疑其见三如豕之污秽而又背负泥涂见其可恶之甚也既恶之甚则积成其罪恶如见载鬼满一车也鬼木无形而见载之一车言其以无为有妄之极也】先张之弧后説之弧匪宼婚媾【伊川曰先张之弧始疑恶而欲射之也疑之者妄也妄安能常故终必复于正三实无恶故后説弧而弗射睽极而反故与三非复为宼讐乃婚媾也】往遇雨则吉【伊川曰隂阳交而和畅则为雨上于三始疑而睽睽极则不疑而合隂阳合而益和则为雨故云往遇雨则吉往者自此以往也谓既合而益和则吉也】象曰遇雨之吉羣疑亡也【伊川曰雨者隂阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则疑皆亡矣】
　　上九处睽孤之极其始疑六三也非豕而见之若负涂非鬼而见之若满车非宼而见之若宼讐无所不疑矣唯上九属于离体居高而明能知六三之比于九二是同属兑体者也九二中正已无可疑又知六三之比于九四卦有上下二体判然如上火下泽之不相及故上九终与六三和合有遇雨则吉之象而羣疑尽亡是以正而应者亦无终睽之理也









　　淙山读周易卷十
　　钦定四库全书
　　淙山读周易卷十一
　　宋　方寔孙　撰
　　下经
　　【艮下坎上】
　　蹇利西南不利东北【序卦曰睽者乖也乖必有难故受之以蹇蹇者难也伊川曰睽乖之时必有蹇难蹇所以次睽也蹇险阻之义故为蹇难为卦坎上艮下坎险也艮止也险在前而止不能进也前有险陷后有峻阻故为蹇也又曰西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也体顺易则难可纾止于险则难益甚矣】利见太人贞吉【伊川曰蹇难之时必有圣贤之人则能济天下之难故利见大人也济难者必以大正之道而坚固其守故贞吉也凡处难者必在乎守贞正设使难不解不失正徳是以吉也若遇难而不能固其守入于邪滥虽使茍免亦恶徳也知义命者不为也】
　　坎北方卦艮东北方卦蹇卦艮下坎上不利东北者不利坎险而艮止也西南与东北相反者也蹇卦利西南者取其反蹇之义也坤西南方卦坎卦本坤体也由九五以顺易之道而往处其中故得出坎为大蹇朋来之主彖所谓蹇利西南往得中者也曰大人即九五也
　　彖曰蹇难也险在前也【伊川曰坎险在前下止而不得进故为蹇】见险而能止知矣哉【伊川曰上险而下止见险而能止也犯险而进则有悔咎故美其能止为知也】蹇利西南往得中也不利东北其道穷也【伊川曰蹇之时利于处平易西南坤方为顺易东北艮方为险阻九五居中而得中正之位是徃而得平易之地故为利也五居险坎之中而谓之平易者葢卦夲坤由九五往而成坎故但取徃而得中不取成坎之体也方蹇而又止危险之地则蹇益甚矣故不利东北其道穷也】利见大人徃有功也【伊川曰蹇难之时非圣贤不能济天下之蹇故利于见大人也】当位贞吉以正邦也【伊川曰能济天下之蹇者唯大正之道】蹇之时用大矣哉【注云蹇难之时非小人之所能用也伊川曰处蹇之时济蹇之道其用至大故云大矣哉天下之难岂易平也非圣贤不能用可谓大矣】
　　象曰山上有水蹇君子以反身修徳【注云除难莫若反身脩徳伊川曰山之峻阻上复有水坎水为险陷之象上下险阻故为蹇也君子观蹇难之象而以反身修徳君子之遇险阻必反求诸已而益自脩孟子曰行有不得者皆反求诸已故遇艰蹇必自省于身有失而致之乎是反身也有所未善则改之无歉于心则加勉乃自脩其徳也君子脩徳以俟时而已】
　　蹇卦有反蹇之义故君子观象以反身修徳如九三之所谓来反者也
　　初六徃蹇来誉【伊川曰六居蹇之初徃进则益入于蹇徃蹇也当蹇之时以隂柔无援而进其蹇可知来者对徃之辞上进则为徃不进则为来止而不进是有见几知时之美来则有誉也】象曰徃蹇来誉宜待也【伊川曰时之未可进也故宜见几而止以待时可行而后行也】
　　初六居蹇之初若欲轻进则徃入于蹇矣唯属于艮下之下顺而知止养誉望以待时故曰宜待也
