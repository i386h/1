<!-- { "loadSidebar": true } -->
　　初九曳其轮濡其尾无咎【伊川曰轮所以行倒曳之使不进也兽之渉水必揭其尾濡其尾则不能济司马曰曳其轮者不速进也濡其尾后其难也】象曰曳其轮义无咎也【伊川曰既济之初而能止其进则不至于极其义自无咎也】
　　初九以阳刚之才处既济之初知有思患预防之意曳其轮自重于下也濡其尾自顾于后也其义可以无咎与未济卦初六之濡其尾吝者不同矣
　　六二妇丧其茀【伊川曰二隂也故以妇言茀妇人出门以自蔽者也丧其茀则不可行矣二不为五之求用则不得行如妇之防茀也】勿逐七曰得【伊川曰逐者从物也从物则失其素守故戒勿逐自守不失则七日当复得也卦有六位七则变矣七日得谓时变也】象曰七日得以中道也【伊川曰谓自守其中异时必行也不失其中则正矣】
　　六二在内卦而得中妇道也犹臣道也丧其茀者无所蔽于外之象也执守中道不须追逐而七日自得七日者阳数也隂阳遇合终变而正区区得丧本无所役于外也
　　九三高宗伐鬼方三年克之小人勿用【疏云高宗者商王武丁之号也童溪曰高宗古所谓圣主也鬼方其小丑也以圣主而伐一小丑歴时滋久至于三年而仅克之则其功固不足多而在我老师费财亦已甚矣况用小人乎】象曰三年克之惫也【伊川曰三年克之见其劳惫之甚潘氏曰以刚居刚过乎用刚者虽高宗之征伐犹惫况小人乎】
　　此爻可以论坎离内外之交易言伐鬼方者二既济九三未济九四是也鬼方者小丑也即隂类也既济九三重刚而不中自内卦而接于外卦之六四以阳从隂纵得所欲于外终必劳惫为六四隂丑之所累譬如高宗伐鬼方三年克之犹不堪其惫况可用小人乎自古小人用兵多欲虚内以用力于外故有小人勿用之戒唯六四以柔处静属于坎体有漏舟之象繻有衣袽终日戒又能限止九三于其内使知近险之为可畏此坎离之所以既济也
　　六四繻有衣袽【袽女居反丝袽也注云繻宜作濡衣袽所以塞舟漏也疏云舟漏则濡湿所以得济者有衣袽也伊川曰舟有罅漏则塞以衣袽以备濡漏童溪曰四坎体也故取漏舟为义】终曰戒【伊川曰终日戒惧不怠虑患当如是也】象曰终曰戒有所疑也【伊川曰终日戒惧常疑患之将至也】
　　六四隂柔而坎体所以自防患于其身者如塞漏舟必有衣袽以备濡湿其事肆而隐矣
　　九五东邻杀牛不如西邻之禴祭实受其福【疏云牛祭之盛者也禴殷春祭之名祭之薄者也九五居既济之时而处尊位物既济矣将何为焉其所务者祭祀而已祭祀之盛莫盛修德九五履正居中动不为妄修德者也茍能修德虽薄可享假有东邻不能修德虽复杀牛至盛不为鬼神歆享不如我西邻禴祭虽薄能修其德故神明降福伊川曰五中实孚也二虚中诚也故皆取祭祀为义东邻阳也谓五西邻隂也谓二杀牛盛祭也禴薄祭也盛不如薄者时不同也二五皆有孚诚中正之德二在济下尚有进也故受福】象曰东邻杀牛不如而邻之时也【注云在于合时不在于丰也】实受其福吉大来也【伊川曰吉大来者在既济之时为大来也亨小初吉也】孔頴达第四论云既济九五东邻杀牛不如西邻之禴祭说者皆云西邻谓文王东邻谓纣文王之时纣尚南面岂容自言已德受福胜殷又欲抗君之国遂言东西相邻而已是孔子之所疑也伊川云东邻阳也谓五西邻隂也谓二今从伊川说窃谓九五下济于六二以大而亨小譬如东邻杀牛不如西邻之禴祭实受其福是六二以小者而受福实自九五大者而来也故曰吉大来也君臣同福情交意宻曰东邻西邻者犹舜所谓臣哉隣哉之义臣之福皆受君之福也王用大牲臣用禴祭萃卦六二已互发其义当既济之时西邻禴祭不敢僭王者用大牲之礼诚敬有加反受实福亦足以见文王事殷之本心也易他卦皆以五为君象唯既济卦于九三爻言高宗伐鬼方之事于九五爻言东隣西隣之祭礼与他卦不同五为东邻二为西邻以见九三六四隂阳得位善处于东隣西隣之间是坎离之交人道之正也易六爻之中三四为人位按干凿度云孔子曰阳三隂四位之正也其义可见于此矣
　　上六濡其首厉【伊川曰既济之极固不安而危也又以隂柔处之而在险体之上坎为水济亦取水义故言其穷而至于濡首危可知也既济之终而小人处之其败坏可立而待也诚斋曰濡至于首则溺其身可见矣坎水故濡上六在上故为首】象曰濡其首厉何可久也【疏云首既被濡身将防没何可长久者也】
　　上六以小人而濡其首卦所谓终乱者也未济上九亦有濡其首之戒
　　【坎下离上】
　　未济亨【序卦物不可穷故受之以未济终焉疏云若能执柔用中委任贤哲则未济有可济之理所以得通故曰未济亨伊川曰未济之时有亨之理而卦才复有致亨之道唯在谨处白云曰既济曰亨未济亦曰亨者既济之亨已然之亨也未济之亨将然之亨也】小狐汔济濡其尾无攸利【伊川曰狐能渡水濡尾则不能济其老者多疑畏故履氷而听恐其陷也小者则未能畏谨故勇于济汔当为仡壮勇之状书曰仡仡勇夫小狐果于济则濡其尾而不能济也未济之时求济之道当至谨则能亨若小狐之果则不能济也既不能济无所利矣童溪曰狐疑物也渉而善疑故无不济汔几也小狐尤其勇也然几于济而未济未能出夫险中是必有以为之累者则初六濡其尾是也】
　　未济卦六爻皆失位阳反居隂九二九四上九是也隂反居阳初六六三六五是也刚柔失位未能济事故曰未济所以亨者由六五柔而得中为文明之主六爻虽不当位而刚柔亦各有应也又言小狐汔济濡其尾无攸利即初六爻所谓濡其尾吝者也狐隂物也初六有小狐之象为九二者能止之于险中此九二之所以为贞吉也六三爻象曰未济征凶位不当也六三隂柔在坎下之上险而又险若以小狐之象而推之则初六是小狐之几济者也六三是老狐之未济者故未济六爻唯六三独言凶也为九四者乃能止六三于坎隂之外使之未得上进以接于六五之君此九四之所以为贞吉悔亡六五之所以为贞吉无悔也六五爻又曰君子之光有孚吉唯六五属于离体为文明之主柔而得中应于九二比于九四皆得阳刚君子之助能使初六六三以一隂而止于下卦不得上进以济其私欲此未济之所以亨也上九与六三为应故有濡其首之戒上九爻曰有孚失是则与六五之有孚吉者不同矣
　　彖曰未济亨柔得中也【伊川曰五以柔居尊位居刚而应刚得柔之中也】小狐汔济未出中也【注云未能出险之中伊川曰既果于济故有濡尾之患未能出于险中也】濡其尾无攸利不续终也【注云将济而濡其尾力竭于斯不能续终险难未足以济也济未济者必有余力也】虽不当位刚柔应也【注云位不当故未济刚柔应故可济疏云刚柔皆应足以相拯是有可济之理故称未济不言不济也童溪曰初六六三六五皆以隂居阳九二九四上九皆以阳居隂此所谓不当位也然皆柔应刚刚应柔刚柔之相济如此】
　　初六当未济之初在坎下之下隂躁而求济欲从于六三之后是小狐之象也为九二所隔濡尾而未得济未得出于险中是九二制之于下卦也狐隂物也九二爻象曰九二贞吉中以行正也有阳刚君子之象或谓九二未出坎中为小狐之象则误矣
　　象曰火在水上未济【疏云火在水上不成烹饪未能济物故曰火在水上未济】君子以慎辨物居方【伊川曰水火不交不相济为用火在水上非其处也君子观其处不当之象以谨处于事物辨其所当各居于方谓止于其所也】
　　初六濡其尾吝【注云未济之始始于既济之上六也濡其首犹不反至于濡其尾不知纪极者也疏云初六处未济之初最居险下而欲上之其应进则溺身如小狐之渡川濡其尾也伊川曰兽之济水必揭其尾尾濡则不能济濡其尾言不能济也不度其才力而进终不能济可羞吝也】象曰濡其尾亦不知极也【潘氏曰未可济而轻进尾不能举卒垂而濡不知时之极小狐之谓矣】既济卦初九爻曰濡其尾无咎阳刚在下不欲轻进自顾后患所以无咎也未济卦初六爻曰濡其尾吝隂躁在下求济而未能济有小狐之象所以羞吝也随象不同
　　九二曳其轮贞吉【疏云曳其轮者言其劳也济难在正然后得吉伊川曰倒曳其轮杀其势缓其进】象曰九二贞吉中以行正也【疏云九二失位而称贞吉者位虽不正以其居中故能行正也】
　　九二应于六五臣强君弱所以为未济之时也中以行正与六五柔中之君而为正应故曰贞吉行有不正则曳其轮于下使不得行如限止初六小狐之类亦所以行其正也
　　六三未济征凶利渉大川【注云以隂之质失位居险不能自济者也以不正之身力不能自济而求进焉防其身也故曰征凶也潘氏曰既曰征凶又曰利渉者以失位言之则征凶以出险言之则利渉也】象曰未济征凶位不当也【伊川曰三征凶者以位不当也】
　　六三隂躁而不中处不当位在坎下之上险而又险是隂类之最可畏者也未济卦六爻唯六三爻言未济又言凶者以见六三隂险而凶未有能济人者未济之所以亨者亦由六三止于下卦未得济于上体也使其得济而往则必凶矣故曰征凶利渉大川谓属于坎体利在出险有利渉大川之象不利为隂险所陷也为九四者处坎离之交而内比于六三安得不震惧乎故九四爻有震用伐鬼方之象可以知惧矣
　　九四贞吉悔亡震用伐鬼方三年有赏于大国【伊川曰九虽阳而居四故戒以贞固则吉而悔亡不贞则不能济有悔者也震动之极也古之人有用力之甚者伐鬼方也故以为义力动而逺伐至于三年然后成功而行大国之赏必如是乃能济也济天下之道当贞固如是四居柔故设是戒】象曰贞吉悔亡志行也【疏云以其正志得行而终吉故也伊川曰鬼方之伐贞之至也】
　　九四阳居隂位动不得中则有悔唯以九居四以刚守静则贞吉而悔亡比于六三以隂丑者也以阳胜隂内知戒谨不敢穷力于外轻用其刚以自取劳惫有震用伐鬼方之象及其久也隂丑亦不得以干正三年成功有赏于大国则其有益于内也可知矣故得志行而出于坎险之外限止六三亦使之不得以上接于六五此九四之所以为贞吉也易上经始于乾坤终于坎离下经始于咸恒则言夫妇之道终于既济未济则言坎离内外之交今观既济九三未济九四皆以伐鬼方为戒则知坎离交济贵在得中隂丑可畏与鬼无异君子以辨物居方则所居必择不欲自毙其力以受害于鬼方是易之微意也
　　六五贞吉无悔【注云以柔居尊处文明之盛为未济之主故必正然后乃吉吉乃得无悔也伊川曰五文明之主居刚而应刚而其处得中虚其心而阳为之辅虽以柔居尊处之至正至善无不足也既得贞正故吉而无悔】君子之光有孚吉【疏云有应于二是能付物以能而不自役有君子之光华矣白云曰上言贞吉始之吉也下言有孚终之吉也所谓能续终者也】象曰君子之光其晖吉也【司马曰五虽未济以柔居中又有文明之德能任贤以济难故曰君子之光光辉着明为物所信则吉从之矣】
　　六五应于九二比于九四皆阳刚君子之类能用君子而信之可以济难而为邦家之光故六五与九二九四爻皆言贞吉以见其有孚而吉也象又曰其晖吉也六五爻凡三言吉以见六五之所谓吉有加而未巳此未济之所以亨也
