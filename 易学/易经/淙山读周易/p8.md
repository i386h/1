<!-- { "loadSidebar": true } -->
　　六四需于血出自穴象曰需于血顺以聴也【伊川曰四以隂柔之质处于险而下当三阳之进伤于险难者也故云需于血既伤于险难则不能安处必失其居故云出自穴穴物之所安也顺以従时不竞于险难所以不至于凶也龟山曰血隂伤也出自穴不安其所也隂虽不安其所而能顺以聴则虽伤而不至于凶矣六四以柔居隂能顺以聴也潘氏曰羣刚在下得时则进六四以一隂居当路伤败可立而待也故曰需于血出穴避之其庶防乎】
　　六四出自穴以避三阳之来是小人之聴顺于君子者也故不言凶
　　九五需于酒食贞吉象曰酒食贞吉以中正也【龟山曰需于酒食而不以正则是自溺于荒腆耳能无凶乎故正乃吉京氏曰彖言正中而爻言中正何也彖所言者以位为主故先正而后中爻所言者以徳为主故先中而后正】
　　九五刚中而得正位为需于饮食之主欲待养贤以及万民是贞吉也若昵于小人徒欲以饮食而自娱乐则陷于坎矣非贞吉也
　　上六入于穴【伊川曰隂止于六乃安其处故为入于穴穴所安也潘氏曰三阳毕进四居当道犹顺聴之上居髙位可不敬乎入穴所以驯致之也】有不速之客三人来敬之终吉【伊川曰三人谓下之三阳童溪曰三阳者有待而来亦乆矣故曰不速之客彼待而来吾可无以待其来乎敬之而已矣彼三人者虽九三独为吾应已初与二亦吾所不失其亲之人也故居需之终而获吉焉】象曰不速之客来敬之终吉虽不当位未大失也【伊川曰不当位谓以隂而在上也又曰隂宜在下而居上为不当位也然能敬慎以自处则阳不能陵终得其吉虽不当位而未至于大失也】
　　上六不言需者上六为需之极无所复待也入于穴者延三阳之来也三阳在下不肯躁进是不速之客三人也为上六者唯能入于穴致恭尽礼以延其来如待嘉客则上六虽不当位亦未大失是小人能敬君子犹可以终吉也
　　【坎下干上】
　　讼【序卦曰饮食必有讼故受之以讼伊川曰人之所需者饮食既有所须争讼所由起也讼所以次需也】有孚窒惕中吉终凶利见大人不利涉大川【伊川曰讼之道必有其孚实中无其实乃是诬妄凶之道也卦之中实为有孚之象讼者与人争辨而待决于人虽有孚亦须窒塞故通不窒则已明无讼矣事既未辨吉凶未可必也故有畏惕中吾得中则吉也终凶终极其事则凶也讼者求辨其曲直也故利见大人大人则能以其刚明中正讼所决也讼非和平之事当择安地而处不可陷于危险故不利涉大川也】
　　讼卦九五为聴讼之大人初六二三爻皆曰终吉是讼者以终柔为吉也九二九四爻皆曰不克讼是讼者亦不以刚为能也上九处讼之终则有终朝三褫之戒是讼终凶也
　　彖曰讼上刚下险险而健讼【伊川曰以二体言之上刚下险刚险相接能无讼乎又人内险阻而外刚强所以讼也又曰上刚下险险而又健也又为险健相接内险外健皆所以为讼也若健而不险不生讼也险而不健不能讼也险而又建是以讼也】讼有孚窒惕中吉刚来而得中也【伊川曰以刚处中中实之象故为有孚处讼之时虽有孚信亦必艰阻窒塞而有惕惧童溪曰二以刚中则中实实有孚也以一阳而居坎险之中故为窒坎为加忧故知惕】
　　九刚也二柔也九二以刚而来居于柔故为得中合于有孚窒惕中吉之道也
　　终凶讼不可成也【伊川曰讼非善事不得已也安可终极其事极意于其事则凶矣故曰不可成也成谓穷尽其事也童溪曰终凶谓过刚也上九是矣】利见大人尚中正也【伊川曰利见大人以所尚中正也聴者非其人则或不得其中正也大人九五是也】不利涉大川入于渊也【伊川曰若蹈危险则陷其身乃入于深渊也西溪曰入于渊也求济其讼患愈深也】既曰利见大人又曰不利涉大川讼为凶事虽利见九五中正之大人亦终不利涉险而入于深也故九二以有孚窒惕而中吉上九以讼极而终凶
　　象曰天与水违行讼【伊川曰为卦干上坎下以二象言之天阳上行水性就下其行相违所以成讼又曰二体违戾讼之由也若上下相顺讼何由兴】君子以作事谋始【伊川曰君子观象知人情有争讼之道故凡所作事必谋其始继讼端于事之始则讼无由生谋始之义广矣若谨交结明契劵之类是也白云曰邦无道免于刑戮在下之谋始也刑期无刑必也使无讼在上之谋始也】初六不永所事小有言终吉象曰不永所事讼不可长也虽小有言其辨明也【龟山曰既已有言则非无讼也唯其辨明故终吉夫讼非可长之事居讼之初谋始之时也故孔子因以戒之有不可长之辞】
　　初六居讼之初作事谋始以柔顺而居下不永所事知讼之不可长虽小有言其辞犹寡不敢以讼为长而求胜于人其辨吉凶也甚明是知有终吉之道者也
　　九二不克讼归而逋其邑人三百户无眚【伊川曰九二自外来以刚处险为讼主乃与五为敌五以中正处君位其可敌乎是为讼而义不克也若知其义之不可退归而逋避以寡约自处则得无过眚也必逋者避为敌之地三百户邑之至小者若处强大是犹竞也能无眚乎】象曰不克讼归逋窜也【京民曰逋言道之逺也窜言伏之深也】自下讼上患至掇也【伊川曰自下而讼其上义乖势屈祸患之至犹掇拾而取之言易得也】
　　九二刚而得中应于九五可以无眚矣属于坎体设或不幸而陷于险中无可告诉义不克讼将奈何哉惟欲退归而逋窜耻不容于其君无以见其邑人也为邑人者凡三百户皆知九二之为无眚矣不敢自下而讼上以掇取祸患此九二之所以无眚卦之所谓窒惕中吉文王自羑里归以服事殷即是心也后世如卫元咺之讼其君是春秋之罪人矣
　　六三食旧徳贞厉终吉【伊川曰禄者称徳而受食旧徳谓处其素分贞谓坚固自守厉终吉谓虽防危地能知危惧则终必获吉也】或従王事无成【伊川曰柔従刚者也下従上者也三不为讼而従上九所为故曰或従王事无成谓従上而成不在己也】象曰食旧徳従上吉也
　　讼卦唯六三不言讼三多凶之地也以六居三有柔顺之徳而安于下卦不求讼于其上曰食旧徳者处其素分也贞固自守虽危厉而终吉可以出坎以従上而吉也或従王事无敢以成功自居可以观其徳矣
　　九四不克讼【伊川曰五君也义不克讼又曰四虽刚健欲讼无与对敌其讼无由而兴故不克讼】复即命渝安贞吉【伊川曰既义不克讼若能克其刚忽欲讼之心复即就于命革其心平其气渝变而为安贞则吉矣命即理龟山曰命天理也知义不克则自反而即理非迷而不复者其吉不亦宜乎童溪曰九二之归而逋九四之复而渝皆贵知反也】象曰复即命渝安贞不失也【西溪曰自反而就命变去始讼之意而正理不为失也如虞芮之争至文王之境而逊心生也曰安正不失即本然天理未尝丧也】
　　五君位也九二应于九五九四近于九五皆曰不克讼者义不可克于其君也九二陷于坎险之中义不克讼欲逋而窜所以无眚九四处近君之位义不克讼属于干体之下复及命渝自反而安以天自处贞固如此不失其天理所以安而且吉也
　　九五讼元吉象曰讼元吉以中正也【伊川曰以中正居尊位治讼者也治讼得其中正所以元吉大吉而尽善也朱氏曰中则聴不偏正则断合理】
　　九五以中正而为聴讼之主使天下各得其中正所以大吉而尽善也
　　上九或锡之鞶带【兼山曰大带】终朝三禠之【伊川曰九以阳居上刚健之极又处讼之终极其讼者也人之肆其刚强穷极于讼取祸丧身固其理也敢或使之善讼能胜穷极不已至于受服命之赏是亦与人仇争所获其能安保之乎故终一朝而三见禠夺也】象曰以讼受服亦不足敬也【伊川曰穷极讼事设使受服命之亦且不足敬而可贱恶况又祸患随至乎】鞶带非所以赏讼也曰或者设词也上九以健极而处讼之终卦所谓终凶者也设或锡之以鞶带以讼受服亦不足敬欲终朝而三禠之况未必胜乎其凶可知矣




　　淙山读周易卷二
　　钦定四库全书
　　淙山读周易卷三
　　宋　方寔孙　撰
　　上经
　　【坎下坤上】
　　师【序封曰讼必有众起故受之以师师者众也伊川曰师之兴由有争所以次讼】贞【伊川曰师之兴以正为本】大人吉无咎【伊川曰其动虽正也帅之者必丈人则吉而无咎又曰吉且无咎乃尽善也丈人者尊严之称又曰所谓丈人不必素居崇贵但其才谋徳业众所畏服是也】
　　师以贞为主六五柔而得中为师卦之主唯先自正而后能以众正也故彖曰能以众正可以王矣师卦五隂而一阳在下九二是也九二刚而得中应于六五之君命帅师以正而民従之乃卦所谓丈人吉无咎者也故九二爻曰在师中吉无咎
　　彖曰师众也贞正也能以众正可以王矣【伊川曰能使众人皆正可以王天下矣】刚中而应【伊川曰言二也以刚处中刚而得中道也六五之君为正应信任之専也】行险而顺【伊川曰以二卦之义言之内险外顺险道而以顺行师之义也】以此毒天下而民従之吉又何咎矣【伊川曰师旅之兴不无伤财害人毒害天下然而民心従之者以其义动也古者东征西怨民心従也如是故吉而无咎吉谓必克无咎谓合义西溪曰圣人之兵以顺动然犹曰毒天下见用兵终非好事】
　　象曰地中有水师【伊川曰水聚于地中为众聚之象】君子以容民畜众【伊川曰君子观地中有水师之象以容保其民畜聚其众郭氏曰地所以容民水所以畜众大司徒有比闾族党州郷容民之道也小司徒有伍两卒旅师军畜众之道也】
　　地中有水犹民中有兵也曰容曰畜欲藏于中非必出之于外初六爻云师出以律必不得已而后出也
　　初六师出以律否臧凶【伊川曰初师之始也故言出师之义及行师之道又曰不以律则虽善亦凶虽使胜捷犹凶道也制师无法幸而不败且胜者有之矣圣人之所戒也】象曰师出以律失律凶也【伊川曰师出当以律失律则凶矣虽幸而胜亦凶道也】
　　初六出师之始先有纪律则不至于失律而凶否则虽臧亦凶也况未必臧乎帅之以九二师所以有纪律而初六顺従于其下也
　　九二在师中吉无咎【伊川曰师卦唯九二一阳为众隂所归五居君位是其正应二乃师之主専制其事者也居下而専制其事唯在师则可自古命将阃外之事得専制之在师専制而得中道故吉而无咎葢将専则失为下之道下専则无成功之理故得中则吉】王三锡命【伊川曰凡师之道威和并至则吉也既处之尽其善则能成功而安天下故王锡命至于三也凡事至于三者极也六五在上既専倚任复厚其数葢礼不称则威不重而下不信也杨氏曰三锡者一命受职再命受位三命受服】象曰在师中吉承天宠也【伊川曰以其承天之任也天谓王也西溪曰承天也奉君命而行使三军之众知命出于君也】王三锡命懐万邦也【伊川曰王三锡以恩命褒其成功所以懐万邦也西溪曰圣人用兵不得已多杀非其心故三锡之意只在绥懐】
