<!-- { "loadSidebar": true } -->
　　九五同人先号咷而后笑【伊川曰邪不胜正虽为所隔终必得合故后笑也】大师克相遇【伊川曰五与二正应而二阳非理隔夺必用大师克胜之乃得相遇也】象曰同人之先以中直也【防云五以二应用其刚直众所未从故九五六二欲相和同九三九四与之竞五未得二志未和同于二故先号咷也】大师相遇言相克也【防云以其用大师与三四相伐而得克胜乃与二相遇故言相克】
　　九五先以中直之道而应于六二为九三九四所隔上下未和险难未济故有先号咷之象唯二五同心内则克去己私外则克去小人能用大力如正大之师可以克胜故得九三不兴九四弗克然后二五得以相遇而后笑乃卦所谓利君子贞者也
　　上九同人于郊无悔【防云郊者外之极也伊川曰上九居外而无应终无相同者也又曰处逺而无与故虽无同亦元悔虽欲同之志不遂而其终无所悔也】象曰同人于郊志未得也【杨氏曰郊野二也同人于野为亨为利同人于郊止于无悔且未得志者上九居一卦之外而无位虽欲同人而人皆同乎九五矣谁我同哉故曰志未得也】
　　同人于野亨彖谓之干行者九五也上九在卦之外曰于郊者有逸民之象曰无悔曰志未得如巢由之于尧舜夷齐之于武王人不得而强与之同也因其不同而与之为不同是亦所以为同矣
　　【干下离上】
　　大有【序卦曰与人同者物必归焉故受之以大有伊川曰与人同者物之所归也大有所以次同人也为卦火在天上火之处髙其明及逺万物之众无不照见为大有之象又一柔居尊众阳并应居尊执柔物之所归也上下应之为大有之义大有盛大丰有也】元亨【伊川曰卦之才可以元亨也又曰由刚健文明应天时行故能元亨】
　　阳者大也大有卦自六五之外凡五阳爻六五独以虚中而在上为五阳之所归唯不自大者能大其有故有元亨之道也
　　彖曰大有柔得尊位大中而上下应之曰大有【注云处尊以柔居中以大体无二隂以分其应上下应之靡所不纳大有之义也伊川曰五以隂居尊位柔得尊位也处中得大中之道也为诸阳所宗上下应之也夫居尊执柔固众人所归又有虚中文明之徳故上下同志应之所以为大有也】其徳刚徤而文明应乎天而时行是以元亨【防云六五应九二九二在干体故云应乎天也徳应于天时行不失时以时而行则万物大得亨通潘氏曰柔中之君能得天下之众君子为大有刚徤干之徳文明离之徳内刚徤而外文明应于天而行之以时所以元亨也】九二以刚徤之徳上应于六五文明之君九二之徳皆六五之所得而有故曰其徳刚徤而文明
　　象曰火在天上大有【伊川曰火在天上照见万物之众多故为大有】君子以遏恶扬善顺天休命【伊川曰遏絶众恶扬明善类以奉顺天休美之命杨氏曰遏恶扬善是君子之道合乎天也六五之君能用君子则天亦终祐之于上如上九所谓自天祐之是也】
　　初九无交害匪咎艰则无咎【伊川曰九五大有之初未至于盛处卑无应与未有骄盈之失故无交害未渉于害也又曰富有本匪有咎也人因富有自为咎耳若能享富有而知难处则自无咎也】象曰大有初九无交害也【伊川曰在大有之初克念艰难则骄溢之心无由生矣所以不交涉于害】
　　大有六爻言大有者二初九上九是也初九则欲知难于其始故曰艰则无咎上九则欲善保于其终故曰吉无不利唯九二爻曰大车以载有攸徃言大言有而不敢言大有是大臣之不敢自大者也
　　九二大车以载有攸徃无咎【伊川曰九以阳刚居二为六五之君所倚任刚健则才胜居柔则谦顺得中则无过其才如此所以能胜大有之任如大车之材强壮能胜载重物也可以任重行逺故有攸徃而无咎也大有丰盛之时有而未极故以二之才可徃而无咎至于盛极则不可以徃矣】象曰大车以载积中不败也【伊川曰壮大之车积载于其中而不损败犹九二才力之强能胜大有之任也】
　　大有九二有干之徳无干之位唯能刚徤得中承六五于其上譬如大车以载能胜重任则有徃而无咎故曰积中不败若过中而失于太重则不胜任而败矣为大臣者亦自量力也
　　九三公用亨于天子小人弗克【注云处大有之时居下体之极乗刚健之上而履得其位与五同功威权之盛莫斯过焉公用斯位乃得通乎天子之道小人不克害可待也伊川曰三当大有之时居诸侯之位有其富盛必用亨通于天子谓以其有为天子之有也乃人臣之常义若小人处之则专其富有以为私不知公以奉上之道故曰小人弗克】象曰公用亨于天子小人害也【伊川曰若小人处之则不知为臣奉上之道以其有为己之私民众财丰则反擅其富强益为不顺是小人大有则为害又大有为小人之害也】
　　九三在下卦而居上是人臣之已在人上者也以九居三以干健之徳处大有之时能刚而贞安于公位不离于下卦有用亨于天子之义文王事商即是心也若小人处之弗克知义则以大有而为害者有之矣如后世莽卓之徒是也
　　九四匪其彭无咎【伊川曰匪其彭则得无咎谓能谦损不处其大盛则得无皆也四近君之髙位茍处大盛则致凶咎彭盛多之貌诗载驱云行人彭彭盛多之貌】象曰匪其彭无咎明辨晳也【伊川曰能不处其盛而得无咎者盖有明辨之智也晳明智也贤智之人明辨物理当其方盛则知咎之将至故能损益不敢至于满极也童汉曰四隂位也以抑损为事故刚不至于过四离之初也故以明辨物理为晳】
　　九四得近君之位而不敢自大故曰匪其彭宜其无咎
　　六五厥孚交如威如吉【伊川曰六五当大有之时居君位虚中为孚信之象人君执柔守中而以孚信接于下下亦尽其诚信以事于上上下孚信相交也以柔居尊位当大有之时人心安易若专尚柔顺则陵慢生矣故必威如则吉威如有威严之谓也既以柔和孚信接于下众志悦従又有威严使之有畏善处大有者也吉可知矣】象曰厥孚交如信以志也【伊川曰由上有孚信以其下孚信之志】威如之吉易而无备也【伊川曰威如之所以吉者谓若无威严则下易慢而无戒偹也潘氏曰富有之世上下之志虽同然不可以无偹也六五柔居君位故有是戒】六五虚中守信以众阳之志厥孚交如美归于上六五所以为大有之君也然大有之时不能皆无小人九三曰小人害也若不防小人则慢易而无偹非吉道也唯孚如以待君子威如以待小人合于扬善遏恶之道所以为吉
　　上九自天祐之吉无不利【伊川曰行顺乎天而获天祐故所徃皆吉无所不利】象曰大有上吉自天祐也
　　此爻言天祐六五于其上也非谓上九爻得天祐又过于六五也上九爻在五之上犹天在君之上也五君位也应天而时行天亦祐之于其上故曰上吉谓吉在于上自天而祐之也履上九爻曰元吉在上亦是此意击辞又言大有之所以得天者在于得人故曰祐者助也天之所助者顺也人之所助者信也履信思乎顺又以尚贤也是以自天祐之吉无不利谓六五能遏恶扬善以顺天休命故天之所助者顺也又能虚中履信而尚贤厥孚交如众阳并应故人之所助者信也天助于上人助于下即彖所谓上下应之曰大有也非必谓上九履五为信也

　　淙山读周易卷四
　　钦定四库全书
　　淙山读周易卷五
　　宋　方寔孙　撰
　　上经
　　【艮下坤上】
　　谦亨【序卦曰有大者不可以盈故受之以谦伊川曰其有既大不可至于盈满必在谦损故大有之后受之以谦也又曰谦有亨之道也有其徳而不居谓之谦人以谦巽自处何往而不亨乎罗氏曰他卦皆有悔凶咎惟谦未尝有他卦有待而亨惟谦则便亨白云曰卦之六爻三言吉三言利是知谦之为道天地人鬼之所贵也】君子有终【伊川曰安履乎谦终身不易自卑而人益尊之自晦而德益光显此所谓君　有终也司马曰君子之德诚盛矣业诚大矣不谦以将之则无以保其终也】
　　谦卦五隂爻皆柔其为谦也易唯九三以刚而居下卦之上若以小人处之则骄盈而不能有终矣唯以君子处之则以刚守贞安于下卦知有艮止之义终不敢越于上故九三爻曰劳谦君子有终吉即卦之所谓君子有终者也其文王周公之事乎
　　彖曰谦亨天道下济而光明地道卑而上行【伊川曰此明谦而能亨之义天之道以其气下济故能化育万物其道光明下济谓下交也地之道以其处卑其气丄行交于天皆以卑降而亨也】天道亏盈而益谦地道变盈而流谦鬼神害盈而福谦人道恶盈而好谦【伊川曰以天行而言盈者则亏谦者则益日月隂阳者也以地势而言盈满者倾变而反防卑下者流注而益增也鬼神谓造化之迹盈满者祸害之谦损者福佑之凡过而损不足而益者皆是也人情疾恶于盈满而好与于谦巽也谦者人之至德故圣人详言所以戒盈而劝谦也杨氏曰自天道下济而光明以下言谦之亨也自天道亏盈而益谦以下言盈之损也】谦尊而光卑而不可逾君子之终也【伊川曰谦为卑逊也而其道益尊大而光显自处虽卑屈而其德实不可加是不可逾也君子至诚于谦常而不变是有终也】
　　象曰地中有山谦【伊川曰为卦坤上艮下地中有山也地体卑下山高大之物而居地之下谦之象也以崇高之势而处卑之下谦之义也又曰山之高大而在地中外卑下而内蕴高大之象故为谦也不云山在地中而曰地中有山言卑下之中而蕴其崇高也杨氏曰山高而降于地谦之象也地卑而蕴夫山谦之益也】君子以裒多益寡称物平施【明道曰谦者治盈之道故曰裒多益寡伊川曰山而在地中是高者下之卑者上之也见抑高举下损过益不及之义以施于事则裒取多者增益寡者称物之多寡均其施与使得其平也】
　　初六谦谦君子用渉大川吉【伊川曰初六以柔顺处谦又居一卦之下为自处卑下之至谦而又谦也故曰谦谦能如是者君子也自处至谦众所共与虽用渉险难亦无患害况居平易乎何所不吉也】象曰谦谦君子卑以自牧也【伊川曰谦谦谦之至也谓君子以谦卑之道自牧也自牧自处也诗云自牧归荑杨氏曰初六以至柔处下谦之谦也其过谦乎曰盈患过谦不患过至柔者谦也至下者养夫谦也收养也】
　　六二鸣谦贞吉【疏云鸣谦谓声名也伊川曰二以柔顺居中是为谦德积于中也谦德充积于中故发于外见于声音顔色故曰鸣谦】象曰鸣谦贞吉中心得也【伊川曰二之谦德由至诚积于中所以发于声音中心所自得也非勉强为之也】
　　六二柔而得中谦逊之言由中心而发故曰中心得也若外为谦逊之空言中无实意则非贞吉矣
　　九三劳谦君子有终吉【伊川曰为下之上是上为君所任下为众所从有功劳而持谦德者也故曰劳谦古之人有当之者周公是地又曰若矜负之心不忘则不能常久欲其有终不可得也唯君子安履谦顺乃其常行故久而不变乃所谓有终则吉也童溪曰劳而不伐有功而不德此君子恭以存其位之道也故获有终之吉】象曰劳谦君子万民服也【杨氏曰万民服者非服其劳也服其劳之谦谦而终也】
