<!-- { "loadSidebar": true } -->
　　九四贞吉悔亡【伊川曰阳刚长盛壮已过中壮之甚也然居四为不正方君子道长之时岂可有不正也故戒以贞则吉而悔亡】藩决不羸【伊川曰藩所以限隔也藩篱决开不复羸困其角也】壮于大舆之輹【伊川曰輹轮之要处也车之败常在折輹輹壮则车强矣】象曰藩决不羸尚往也【伊川曰尚往其进不已也】
　　九三上进犹有九四当其前是藩篱之象也九四若欲进而廹于六五则前无障碍是藩决之象也为九四者刚而守静当藩决之时不肯如九三之羸其角故曰藩决不羸又能勉力以上承六五柔中之君譬如大舆有輹安于其下可以尚载而有往此九四所以贞吉而悔亡也大壮卦上四爻因羊而取义六五为丧羊于易之主九三爻言羸其角九四则不言角而言不羸九三上六爻皆言触藩九四则言藩而不言触九三上六爻皆言羝羊九四则不言羊以见九四为君子之象不触不羸亦不可以羊言也羊者狠之物所以喻小人也或谓大壮之君子亦欲刚狠与羊无异则误矣
　　六五丧羊于易无悔【伊川曰四阳方长而并进五以柔居上若以力制则难胜而有悔唯和易以待之则羣阳无所用其刚是丧其壮于和易也如此则可以无悔】象曰丧羊于易位不当也【伊川曰所以必用柔和者以隂柔居尊位故也若以阳刚中正得尊位则下无壮矣以六五位不当也故设丧羊于易之义然大率治壮不可用刚夫君臣上下之势不侔也茍君之权足以制乎下则虽有强壮跋扈之人不足谓之壮也】
　　六五以隂柔而处君位虽不当位所以无悔者頼有四阳在下以礼为大而不以壮为大故能以和易之道而消去小人狠之习是丧羊于易之象也羊所以喻小人也九三有小人用壮之象上六与九三为应故九三上六爻皆言羝羊以见狠者之非人类也
　　上六羝羊触藩不能退不能遂无攸利艰则吉【伊川曰才本隂柔故不能胜已以就义是不能退也隂柔之人虽极用壮之心然必不能终其壮有摧必缩是不能遂也其所为如此无所往而利也隂柔处壮不能固其守若遇艰用必失其壮失其壮则反得柔弱之分矣是艰则得吉也用壮则不利知艰而处柔则吉也】象曰不能退不能遂不详也【伊川曰非其处而处故进退不能是其自处之不详也】艰则吉咎不长也【伊川曰过咎不长乃吉也】六五为丧羊于易之主又有四阳助之于下矣上六才本隂柔在无位之地震动已极欲乘六五而居其上譬知羝羊隂狠虽欲触藩亦无角之可以羸困徒见其不能退不能遂无所往而可利九三言角上六爻所以不言角也为上六者属于震体唯能震惧知难而止过咎不长则避凶而趋吉是易之所以教也后世有以隂狠之小人而敢图跋扈者可以戒矣








　　淙山读周易卷九
<经部,易类,淙山读周易>
　　钦定四库全书
　　淙山读周易卷十
　　宋　方寔孙　撰
　　下经
　　【坤下离上】
　　晋康侯用锡马蕃庶昼日三接【序卦曰物不可以终壮故受之以晋晋者进也伊川曰晋为进盛之时大明在上而下体顺附诸侯承王之象也故为康侯康侯者治安之侯也上之大明而能同徳以顺附治安之侯也故受其宠数锡之马众多也车马重赐也蕃庶众多也不唯锡予之厚又见亲礼昼日之中至于三接言宠遇之至也晋进盛之时丄明下顺君臣相得在丄而言则进于明盛在臣而言则进升高显受其光宠也诚斋曰晋之世上则天子进乎德有不已之明下则诸侯进乎顺有不已之报进乎德如日之出于地愈升愈明进乎顺如地之承乎日愈下愈高下顺上而不已故上烛下亦不已是以锡马蕃庶而恩之者丰昼日三接而礼之者频也又曰离为日日出地为昼三接下接三隂也又曰康侯天子镇抚诸侯以安之也上下相安则天下安】
　　晋卦下三爻属坤有康侯之象皆欲以坤顺而进也初六曰晋如摧如六二曰晋如愁如六三不言晋者何也九四沮之于其上六三未得进也九四爻曰鼫鼠贞厉位不当也当晋昼大明之时九四刚而不中贪如鼫鼠上据近君之位欲沮康侯于其下使未得进此六五之所当察也唯六五属于离体虚中而明知初六六二六三之为皆顺思所以镇抚之于其上锡马蕃庶又有昼日三接之礼所以待初六六二六三者如此其厚故得九四退听如鼫鼠之昼伏而不敢动此其所以为晋昼之时也
　　彖曰晋进也【伊川曰明进而盛也明出于地益进而盛故为晋所以不谓之进者进为前进不能包明盛之义】明出地上顺而丽乎大明【伊川曰明在地上离在坤上也坤丽于离以顺丽乎大明是顺德之臣上附于大明之君也】柔进而上行是以康侯用锡马蕃庶昼日三接也【伊川曰凡卦离在上者柔居君位多云柔进而上行噬磕睽鼎是也六五以柔居君位明而顺丽为能待下宠遇亲宻之义是以为康侯用锡马蕃庶昼日三接也】
　　象曰明出地上晋【伊川曰为卦离在坤上明出地上也日出于地升而益明故为晋晋进而光明盛大之意】君子以自昭明德【伊川曰君子观明出地上而益明盛之象而以自昭其明德去蔽致知昭明德于已也明明德于天下昭明德于外也明德在己故云自昭】
　　明出地上地属于隂待日而明也君子观象故处于幽隠之地自昭明德以待其君之见知然后锡马蕃庶昼日三接可以愈进而显荣也若由君德而论则明出地上是日出之初也自昭明德于其初晋进不已明不欲过于中也故卦取晋昼之象
　　初六晋如摧如贞吉【龟山曰晋如其进也摧如其退也居晋之初量而后入无心于进退者也虽进退无常独行正而已故正则吉】罔孚裕无咎【伊川曰在下而始进岂遽能深见信于上茍上未见信则当安中自守雍容寛裕无急于求上之信也茍欲信之心切非汲汲以失其守则悻悻以伤于义矣皆有咎也裕则无咎君子处进退之道也】象曰晋如摧如独行正也裕无咎未受命也【伊川曰君子之于进退或迟或速唯义所当未尝不裕也圣人恐后之人不达寛裕之义居位者废职失守以为裕故恃云初六裕无咎者始进未受命当职任故也若有官守不信于上而失其职一日不可居也】
　　初六当晋之初晋如而又摧如欲进欲退不欲应于九四之晋如鼫鼠者也独行其正幸而有孚于其上则以正而进是谓贞吉若不幸而罔孚则未轻于受命守正而退亦有余裕何咎之有孟子曰我无官守无言责也则吾进退岂不绰绰然有余裕哉即易所谓裕无咎也向使为初六者微而在下既轻进于未受命之初又轻退于已受命之后不得谓之裕无咎矣
　　六二晋如愁如贞吉【伊川曰愁谓其进之难也诚斋曰六二以柔顺之德逢文明之君当亨进之位能居中守正以进为忧而不以进为喜若此可得吉矣】受兹介福于其王母【伊川曰王母祖母也谓隂之至尊者六五也龟山曰居中履正素位而行则明虽不见鬼神之至幽者其福之矣故受兹介福于王母诗曰靖共尔位好是正直神之听之介尔景福此之谓也】象曰受兹介福以中正也【伊川曰介大也受兹介福以中正之道也】
　　六二柔顺得中处大臣之位惧不胜任以进为忧此晋如愁如之所以贞吉也所为若此则幽而神明亦将祐之以大福故曰受兹介福于其王母况当晋昼大明之时六五应之于上宜其锡马蕃庶宠遇之愈厚也
　　六三众允悔亡【伊川曰三隂皆顺上者也三之顺上与众同志众所允从悔之所以亡也】象曰众允之志上行也【伊川曰上行上顺丽于大明也上从大明之君众志之所同也】六三体本坤顺众志允从可以上行而爻不言晋者四犹欲沮其进也
　　九四晋如鼫鼠贞厉【伊川曰以九居四非其位也非其位而居之贪据其位者也又曰三隂皆在已下势必上进既非所安故其心畏忌之贪而畏人者鼫鼠也故云晋如鼫鼠贪于非据而存畏忌之心贞固守此其危可知】象曰鼫鼠贞厉位不当也【伊川曰贤者以正德宜在高位不正而处高位则为非据贪而惧失则畏人固处其地危可知也】
　　晋卦坤下三爻皆有顺德欲上进而丽于六五离明之君九四乃间沮之于其上处不当位而贪进不已是晋如鼫鼠之象也然鼫鼠贪而畏人犹昼伏而夜动九四刚当晋昼大明之时贪不畏人其为恶也甚于鼫鼠矣以此为贞其危可知故曰贞厉
　　六五悔亡失得勿恤往吉无不利【伊川曰六以柔居君位木当有悔以大明而下皆顺附故其悔得亡也下既同德顺附当推诚委任尽众人之才通天下之志勿复自任其明恤其得失如此而往则吉而无所不利也六五大明之主不患其不能明照患其用明之过至于察察失委任之道故戒以失得勿恤也】象曰失得勿恤往有庆也【伊川曰推诚委任则可以成天下之大功是往而有福庆也】
　　六五虚中而得离明之正有昼日三接之象明进而不已亦不欲过乎中也推诚委任应于六二区区失得不至苛察以此而往则吉而有庆无所不利非但悔亡而已也后世如唐德宗以强为明猜疑臣下终必有悔尚何往有庆乎
　　上九晋其角维用伐邑厉吉无咎贞吝【伊川曰角刚而居丄之物上九以刚居卦之极故取角为象以阳居上刚之极也在晋之上进之极也刚极则有强猛之过进极则有躁急之失以刚而极于进失中之甚也无所用而可惟独用于伐邑则虽厉而吉且无咎也伐四方者治外也伐其居邑者治内也言伐邑谓内自治也人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也复云贞吝以尽其义极于刚进则自治冇功然非中和之德故于贞正之道为可吝也】象曰维用伐邑道未光也【伊川曰既得吉而无咎复云吝者其道未光大也又曰夫道既光大则无不中正安有过也今以过刚自治则自治虽有功矣然其道未光大故亦可吝】
　　六五失得勿恤明不可过乎中也上九维用伐邑宁以刚而自治于内亦不可过刚于其外也
　　【离下坤上】
　　明夷利艰贞【序卦曰晋者进也进必有所伤故受之以明夷夷者伤也伊川曰为卦离下坤上明入地中也反晋成明夷故义与晋正相反晋者明盛之卦明君在上羣贤并进之时也明夷昏暗之卦暗君在上明者见伤之时也日入于地中明伤而昏暗也故为明夷又曰君子当明夷之时利在知艰难而不失其贞正也在昏暗艰难之时而能不失其正所以为明君子也】
　　当晋之时君明于上臣顺于下甚易处也当明夷之时君暗于上文明之臣反见伤于下甚难处也知其难处而利在艰贞非文王箕子孰能之乎
　　彖曰明入地中明夷【伊川曰明入于地其明灭也故为明夷】内文明而外柔顺以蒙大难文王以之【伊川曰内卦离者文明之象外卦坤者柔顺之象为内有文明之德而外能柔顺也昔者文王如是故曰文王以之当纣之昏暗乃明夷之时而文王内有文明之德外柔顺以事纣蒙犯大难而内不失其明圣外足以远祸患此文王所用之道也】利艰贞晦其明也内难而能正其志箕子以之【伊川曰明夷之时利于处艰难而不失其贞正谓能晦藏其明也不晦其明则被祸患不守其正则非贤明箕子当纣之时身处其国内切近其难故云内难然箕子能晦藏其明而自守其止志箕子所用之道也故曰箕子以之】
