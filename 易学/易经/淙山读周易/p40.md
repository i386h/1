<!-- { "loadSidebar": true } -->
　　彖曰涣亨刚来而不穷柔得位乎外而上同【伊川曰涣之成涣由九来居二六上居四也刚阳之来则不穷极于下而处得其中柔之往则得位乎外而上同于五之中巽顺于五乃上同也童溪曰有所谓刚柔共济之才而后致涣道之亨杨氏曰一则亨乎险中一则出乎险外】王假有庙王乃在中也【伊川曰当离散之时王者收合人心则至于有庙乃是在其中也】利渉大川乘木有功也【伊川曰上巽木也下坎水大川也利渉险以济涣也木在水生乘木之象乘木所以渉川也渉则有济涣之功】
　　涣卦坎下巽上所以亨者由九二以刚来而不穷能亨于坎险之中六四以柔得位出乎坎险之外而上同于九五九五以刚中之道而处巽上之中是王假有庙王乃在中之象也又言初六六三能与九二同出于坎险之中有利渉大川之象凡乘木者皆有功也王假有庙则知宗庙以得人而安又欲以至诚之道而收合人心譬如利渉大川烝徒共楫非独力之所能济初六言吉九二言悔亡六三言无悔六四言元吉涣卦下四爻皆有刚柔共济之才即象所谓乘木有功者也九五曰涣王居无咎功归于王有居之之道也上九曰涣其血去成功之后为自保计不敢贪天之功以为己有也涣卦风行水上有舟楫之象行于水上者舟楫也行舟楫者人也其遇风者天也故卦曰王假有庙以见其祖宗之灵卦象曰先土以亨于帝立庙又欲归功于天不专归于宗庙也为人臣者岂敢自以为有功哉此上九去逖之所以无咎也
　　象曰风行水上涣【伊川曰为卦巽上坎下风行于水上水遇风则涣散所以为涣也】先王以享于帝立庙【疏云先王以涣然无难之时享于上帝以告太平建立宗庙以祭祖考诚斋曰卦辞言王假有庙举其畧象曰享于帝举其详不独归功于祖考当归功于天享于帝昊天有成命是也立庙清庙是也潘氏曰萃与涣皆取宗庙为义】
　　初六用拯马壮吉【伊川曰六居卦之初涣之始也始涣而拯之又得马壮所以吉也六爻初独不云涣者离散之势辨之宜早方始而拯之则不至于涣也童溪曰初六之才顺有余矣所不足者健也故必马壮而后吉】象曰初六之吉顺也【伊川曰始涣而用拯能顺乎时也】
　　初六爻独不言涣者初六以隂柔之才当涣之初在坎下之下力未足以济涣也九二在上阳刚而健为初六者唯能上从九二以共救险难有用拯马壮之象所以吉而顺也
　　九二涣奔其机悔亡【伊川曰在涣离之时而处险中其有悔可知若能奔就所安则得悔亡也机者俯凭以为安也又曰奔急往也童溪曰机即二也】象曰涣奔其机得愿也【疏云违难奔散愿得所安奔初获安是得其愿也】
　　九二在坎险之中势已急矣唯能以刚健之才应于九五急就所安出于险中以得所愿九五亦有所凭以为安是机之象也所以悔亡
　　六三涣其躬无悔象曰涣其躬志在外也【潘氏曰居下之上有应于外将以身济涣也】
　　六三在坎上之上欲出于险外故以身济涣而无悔才虽隂柔志亦可嘉也
　　六四涣其羣无咎【伊川曰以巽顺之正道辅阳刚中正之君君臣同功所以能济涣也天下涣散而能使之羣聚可谓大善之吉也】涣有丘匪夷所思【伊川曰丘聚之大也夷平常也方涣散而能致大聚非平常之见所能思及也非大贤知孰能如此】象曰涣其羣元吉光大也【伊川曰称元吉者谓其功德光大也】
　　六四属于巽体当涣散之时以顺道而收合众心下接初六九二六三而与之共济是涣其羣者也故得大吉出于坎险由渉川而至于有丘之地匪夷所思又知九五之为尊归功于上巽顺于下愈见六四之为光大也
　　九五涣汗其大号【伊川曰当使号令洽于民心如人身之汗浃于四体则信从而服矣童溪曰谓其号令一涣而不复反汗也】涣王居无咎【注云为涣之主唯王居之乃得无咎】象曰王居无咎正位也【诚斋曰居之为言执之以金石之坚行之以四时之信固守而不迁之谓也如是斯可以正位凝命而永无灾咎矣】
　　九五为涣之主当涣散之初能以巽顺中正之道收合人心汗其大号一出而不复反及涣功已成又有居之之道不使人心复至于涣散所以能保正位也
　　上九涣其血去逖出无咎【疏云血伤也逖逺也上九处于卦上最逺于险不近侵害是能散其忧伤去而逺出者也童溪曰涣其血则能逺去祸害而无所伤矣此张子房从赤松子逰大夫蠡去越之时也】象曰涣其血逺害也【伊川曰谓能逺害则无咎也】
　　当涣功已成之时归功于九五唯王居之可以无咎上九在涣体之外所以不敢自居其功也涣其血去必欲逺出而后可以无咎是巽顺之极者也向使当涣散之初难犹未散险犹未出徒欲逺去以为保身之计则不得为无咎矣
　　【兑下坎上】
　　节亨【序卦涣者离也物不可以终离故受之以节伊川曰事既有节则能致亨通故节有亨义】苦节不可贞【伊川曰节贵适中过则苦矣岂能常也不可固守以为常不可贞也】
　　彖曰节亨【伊川曰事有节则能亨】刚柔分而刚得中【诚斋曰坎阳兑隂故曰刚柔分二五皆以阳居中故曰刚得中】苦节不可贞其道穷也【伊川曰节至于极而苦则不可坚固】说以行险【伊川曰内兑外坎说以行险也人于所说则不知己遇艰险则思止方说而止为节之义】当位以节【伊川曰五尊位也】中正以通【伊川曰中正则通过则苦矣】天地节而四时成节以制度不伤财不害民【伊川曰推言节之道天地有节故能成四时无节则失序也圣人立制度以为节故能不伤财害民人欲之无穷也茍非节以制度则侈肆至于伤财害民也】
　　象曰泽上有水节【伊川曰泽上置水满则不容为有节之象】君子以制数度议德行【伊川曰君子观节之象以制立数度凡物之大小轻重高下文质皆有数度所以为节也数多寡度法制议德行者存诸中为德发于外为行人之德行当议则中节议谓商度求中节也诚斋曰约民以制以制为制也先民以身以身为制也故以制数度为未足必反而议吾身之德行焉童溪曰数度所以为节也德行欲其中节也】
　　初九不出户庭无咎【伊川曰户庭户外之庭又曰当节之初戒之谨守不出户庭则无咎也童溪曰此固居陋巷之时也】象曰不出户庭知通塞也【伊川曰虽当谨守不出户庭又必知时之通塞通则行塞则止义当出则出矣尾生之信水至不去不知通塞也故君子贞而不谅】初九阳微在下当节之初知时通塞未可以出则不出户庭能自谨守所以无咎若可出而不出如九二之不出门庭则凶矣
　　九二不出门庭凶【伊川曰谓不从于五也】象曰不出门庭凶失时极也【伊川曰失其所宜也诚斋曰初处士也二大臣也身为大臣上逢九五刚阳中正之君谓宜佐其君制数度以节天下之欲议德行以节其君之欲此其时不可失也今乃下同初九处士之节私淑门庭之内而已一何不广也故凶故失时】
　　九二大臣应有大节应于九五中正以通曰门庭者比于初九之户庭其广狭不同时矣设使不出门庭拘挛固守徒狥小节于其内如公孙布被之类无补于时是失时之极而凶者也
　　六三不节若则嗟若无咎【注云若辞也以隂处阳以柔乘刚违节之道以至哀嗟自已所致无所怨咨故曰无咎】象曰不节之嗟又谁咎也【伊川曰节则可以免过不能自节以致可嗟将谁咎乎】
　　六三处兑下之上说过乎中不能自节终至哀嗟将谁咎乎
　　六四安节亨【伊川曰节以安为善强守而不安则不能常岂能亨也】象曰安节之亨承上道也【伊川曰上承九五刚中正之道以为节足以亨矣】
　　六四处坎上之下而节其上艰且险矣幸遇九五为甘节之主故六四安节得以中正之道顺承其上所以亨也节卦六爻唯六四言亨是节之所以亨者由六四承九五也
　　九五甘节吉【注云当位居中为节之主不失其中不伤财不害民之谓也为节而不苦非甘而何】往有尚【疏云以此而行所往皆有嘉尚】象曰甘节之吉居位中也【伊川曰在已则安行天下则说从节之甘美者也又曰既居尊位又得中道所以吉而有功节以中为贵得中则正矣】节者欲其中节节而得中非但谓损节也九五居中位而行正道不失于苦节人能以中道而节天下使人乐从如嗜甘味是节之甘美者也可以常行而往有嘉尚与上六苦节终穷而凶者不同矣
　　上六苦节贞凶悔亡【伊川曰上居节之极节之苦者也居险之极亦为苦义困守则凶悔则凶亡悔损过从中之谓也】象曰苦节贞凶其道穷也【伊川曰节既苦而贞固守之则凶盖节之道至于穷极矣】
　　上六处上卦而不中过于苦节则其道必至于穷而不通虽贞亦凶况未必贞乎其有悔可知矣然道穷则变犹冀其知悔而可以无凶也故曰悔亡
　　【兑下巽上】
　　中孚【序卦节而信之故受之以中孚伊川曰内外皆实而中虚为中孚之象又二五皆中实亦为孚之义在二体则中实在全体则中虚中虚信之本中实信之质】豚鱼吉利渉大川利贞【伊川曰豚躁鱼冥物之难感者也孚信能感于豚鱼则无不至矣所以吉也忠信可以蹈水火况渉川乎守信之道在乎坚固故利乎贞也】
　　中孚卦有取于乘木舟虚之象舟虚则不至于沉溺豚鱼不得以为害于人中孚之信及于豚鱼此其验也故利渉大川可以贞固而吉矣中孚卦他爻皆不言孚唯九五爻曰有孚挛如九五为孚之主刚实在中乃他爻之所同应也然阳刚而实者君子之象隂柔而虚者小人之象初九爻曰志未变也九二爻曰中心愿也初九欲从九二以应于九五皆阳爻也其中实也可知矣六三爻曰或鼔或罢六四爻曰月几望马匹亡无咎六三六四以隂爻而居卦体之中皆是隂虚有小人之象因其隂虚而感之以实譬如乘木舟虚而有利渉之实用信及豚鱼豚鱼犹可化也况小人乎彖曰说而巽孚乃化邦也能化小人则虚可使实议狱缓死欲待小人之自服是中孚之道也上九爻曰翰音登于天贞凶声虚而高亦为阳爻者之戒非但戒隂虚也
　　彖曰中孚柔在内而刚得中【伊川曰二柔在内中虚为诚之象二刚得上下体之中中实为孚之象】说而巽孚乃化邦也【伊川曰上巽下说为上有至诚以巽顺于下下有孚以说从其上如是其孚乃能化于邦国也】豚鱼吉信及豚鱼也【伊川曰信能及于豚鱼信道至矣所以吉也司马曰豚鱼幽贱无知之物也饲之以信则应期而集而况人乎】利渉大川乘木舟虚也【伊川曰舟虚则无沉覆之患卦虚中为虚舟之象】中孚以利贞乃应乎天也【伊川曰中孚而贞则应乎天矣天之道孚贞而已童溪曰诚者天之道也】
　　乃应乎天以实而不以虚故上九爻有翰音登于天之戒
　　象曰泽上有风中孚【伊川曰风行泽上而感于水中为中孚之象又曰水体虚故风能入之人心虚故物能感之风之动乎泽犹物之感乎中故为中孚之象】君子以议狱缓死【伊川曰君子之于议狱尽其忠而已于决死极其恻而已故诚意常求于缓缓寛也于天下之事无所不尽其忠而议狱缓死最其大者也】
　　初九虞吉【伊川曰虞度也度其可信而后从之】有它不燕【伊川曰既得所信则当诚一若有他则不得其燕安矣燕安裕也有它志不定也人志不定则惑而不安】象曰初九虞吉志未变也【伊川曰当信之始志未有所从而虞度所信则得其正是以吉也盖其志未有变动志有所从则是变动虞之不得其正矣】
