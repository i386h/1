<!-- { "loadSidebar": true } -->
　　阳一爲干隂二爲坤一二旣肈千万斯起至精至变至神之理实藏于是夫三百八十四爻皆乾坤之策所生也易道爲是着明天下故乾坤成列易立乎其中焉乾坤毁则无以见易何也乾坤亦有毁乎盖曰使圣人不立乾坤之名则易之神道莫爲而显而乾坤之用不复变通生成之化亦将郁而弗彰矣易者道也乾坤者器也道形而上神则妙之器形而下体则着之道之与器本不相离散而在天地万物之闲者其理莫不皆然化而裁之以归诸中吉凶自是而定爻之所以变也推而行之以极其用象器自是而立书之所以通也圣人出而有爲夫何爲哉观时防通举易以措诸天下大治以建大功以成其爲事业也孰御之是道也由包牺氏而下莫不用之易十三卦制器变通之序义固明矣
　　是故夫象圣人有以见天下之赜而拟诸其形容象其物冝是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存于卦鼔天下之动者存乎辞化而裁之存乎变推而行之存乎通神而明之存乎其人黙而成之不言而信存乎徳行
　　卦极至赜象所具也辞极至动爻所之也化而裁之中道斯明不有变也其能化乎推而行之象器以定不有通也其可推乎神而明之防之此心也非圣人之洗心莫能明之矣黙而成之见于有行也非圣人之躬行莫能成之矣夫于易而不知所以神明之于先黙成之于后则易道无自而显且将无所用于天下易之爲书殆爲空言而已圣人患焉上系终之以此所以示训于千万世也


　　紫岩易传卷七
　　钦定四库全书
　　紫岩易传卷八　　　　　　宋　张浚　撰
　　系辞下
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也天地之道贞观者也日月之道贞明者也天下之动贞夫一者也
　　易书有作凡以明吉凶于天下而同民患也故下系首推吉凶贞胜之理使后世学易以着之事业者知所尊尚焉卦列而象具重之而爻成刚柔迭推以尽其变系之以辞而言动吉凶之理大明于兹吉凶悔吝生乎动爻之动也六爻列位有应有与故象以言赜爻以言动夫吉一也而凶悔吝三之动其可不慎乎刚柔者立本者也爻之刚柔也干刚坤柔交错六十四卦之闲六位以成卦之大本于此乎立故曰立本变通者趣时者也爻之变通也老阳老阴之数过之而变生且其刚柔相推往来进退爲变无常而莫不因夫自然之时故曰趣时君子体之用以制动吉凶自是分矣吉凶者贞胜者也吉凶之道本于得失惟贞胜之贞胜凶则无凶矣贞其大乎圣人所以配天地育万物生天下从此出也是故天地之大以贞而观日月之运以贞而明天下之动以贞而治贞者何也一也一者何也道也故曰天下之动贞夫一焉呜呼一之爲用妙矣天得之以清地得之以宁侯王得之以爲天下贞是一也自太极发之而其至中之理黙运于三百八十四爻闲适中则吉过中则凶贞之所以爲贞者因其适中而行之约其过中而反之天下之动虽万变不齐而吾应之以贞莫不适当事几绰绰然有余地曰吉曰凶制变在我斯可常吉无凶而治道用以长久也论易至此不亦神矣乎
　　夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞
　　一言尽易之道曰易简而已矣易简易书也故上系论圣人之徳业下系论爻象之吉凶皆首之以此夫干确然拟其诚也诚故无难知之事而示人易矣夫坤隤然拟其顺也顺故无难从之事而示人简矣爻者效此效易简之义也象者像此像易简之理也爻象动乎内吉凶见乎外其以有得于易简则吉失之则凶欤功业见乎变盖因爻之变以趣于中乾坤易简我自得之功业以成圣人之情见乎辞盖圣人忧天下后世而思与之同患辞之所指曲尽爻变生物之情于是而得呜呼天下本无事也诚能指诸爻象考诸吉凶因天地之自然顺万物之常理行其所当爲而不行其所不可爲清明其性以奉天心何凶咎悔吝之复起惟夫性以情动情以欲肆欲以物迁邪僞滋生天理蔑弃易简至善于是而丧内之不足以利一身外之不足以利天下而乾坤妙用始不明于天下天下万物将不得遂其生矣圣人忧天下后世之情切着于辞其亦有所不得已邪
　　天地之大徳曰生圣人之大宝曰位何以守位曰仁何以聚人曰财理财正辞禁民爲非曰义
　　天地好生大徳自易简中来阳舒阴惨皆所以成生物之功圣人配天地而行其易简之道则亦有仁义而已矣夫仁立而天下归之非行义以爲之辅其能生物乎不然仁或几乎息也理财在正辞在禁民爲非恭俭节用我之不行而强人以行辞之不正者也辞正矣而天下不肯相率爲俭且莫知礼法之循禁民爲非又乌可已邪玩节卦泽中有水之象圣人之情得矣
　　古者包牺氏之王天下也仰则观象于天俯则观法于地观鸟兽之文与地之冝近取诸身逺取诸物于是始作八卦以通神明之徳以类万物之情作结绳而爲网罟以佃以渔盖取诸离
　　卦起于数而理备于象包牺氏得易于心者也其临涖天下以自一至八之数拟诸卦而定之复着自然之象于天地之闲用以配易而阐其义凡象之在天法之在地与夫鸟兽之有文土地之所冝莫不心通而黙识焉由身至物无有逺近取之不遗八卦用是而成于书故曰于是始作八卦神明幽深之徳至此而显万物不齐之情至此而尽其用妙矣呜呼天地之闲举无非易情生智昧心精以亏故易自易象自象方且爲物迁变失其本元尚乌能融此一心于天地万物之表发其至理具之象器以爲天下后世利哉古者民未粒食未知火化网罟之作所以生之也盖取诸离求诸丽焉者耳而中虚之义则存其中
　　包牺氏没神农氏作斲木爲耜揉木爲耒耒耨之利以教天下盖取诸益日中爲市致天下之民聚天下之货交易而退各得其所盖取诸噬嗑
　　包牺氏之智非不能教天下以耒耨而粒食之也包牺设爲网罟而已必待神农爲之何邪盖时数之所未至而民心未以爲便利圣人不先时而强之也故夫易者因时而已矣因时而易以奉天心变通尽利道乃行焉是易之所以爲神也夫风雷爲益有木动之象巽工在上致斲揉之功坤土承之兴稼穑之利圣人所以教天下而益之也故曰盖取诸益噬嗑以雷电成体离爲日卦自巽变巽爲近利市三倍是谓日中爲市致天下之民坤众承之也聚天下之货离丽居之也噬而合合而决天下以市道交者如此故曰盖取诸噬嗑呜呼圣人有作必思所生养天下于先包牺之网罟神农之耒耨莫不皆以生养爲心圣人之仁也若夫日中爲市致民聚货以尽其利则有义存乎其中然则圣人之爲义亦本诸利乎曰圣人所谓利使天下交相利非若后世之利其身利其国者所爲也不然干何取于元亨利贞四徳哉
　　神农氏没黄帝尧舜氏作通其变使民不倦神而化之使民冝之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤上古之时民知生养而已黄帝尧舜以已之心因民之心以民之心因天地之心其事有不得不变其道则民莫知所以然而神夫圣人非私意于变之也易穷而变本诸自然有不可不因焉者也何以知其爲易之穷邪夫网罟耒耜之兴而辅之以致民聚货之事民粒食而趋利争讼之所由生巧僞之所由起也是易之穷也是安可不变邪变故通通故久垂衣裳而天下治黄帝尧舜之所以爲神化也欤在上曰衣在下曰裳衣裳之制无爲而示于上礼法之化不言而行于下争讼以息巧僞以除其爲大治孰御哉乾坤尊卑衣裳之义也
　　刳木爲舟剡木爲楫舟楫之利以济不通致逺以利天下盖取诸涣服牛乘马引重致逺以利天下盖取诸随重门击柝以待暴客盖取诸豫断木爲杵掘地爲臼臼杵之利万民以济盖取诸小过木爲弧剡木爲矢弧矢之利以威天下盖取诸睽上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树丧期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬
　　凡此皆变通之道而时之所当爲有不得不然者也自包牺以至尧舜其所以生养天下而教之之道得矣古者民至老死不相往来黄帝尧舜而来洪水旣定民得平土居之鸟兽之害除稼穑之功着人用滋繁则夫设舟楫以济不通别牛马以任逺重是可一日而但已乎重门系柝防侵陵也断木爲杵掘地爲臼而食可足也弧矢之利以威天下而兵以设也宫室之制使之安身也棺椁之用使之送死也终以书契如上所陈非书契则其事无以行也呜呼观十三卦制器之序圣人治天下国家之道备尽于此矣其先后本末之冝稽之可以爲法用之可以爲治更歴数圣若出一圣人之心而天下四海之心无不安之夫圣人无心以天爲心天时未至圣人不先之天时旣至圣人不后之兹所以神化之妙与民同心而有不可测识者欤凡象之取木皆自巽来或因卦体互见而取焉涣爲卦风行水上乘木有功故舟楫取之涣随爲卦乾坤互备动说而随故牛马取之随豫爲卦艮震迭见互坎在中有备豫不虞之义故重门取之豫小过爲卦震动于上艮止于下有过以济物之义故臼杵取之小过睽爲卦水火用事戎器着象天下睽离非兵曷威故弧矢取之睽大壮爲卦阳实承之阴虚以覆宫室之义以壮爲美故宫室取之大壮大过爲卦上下互巽阳藏其中送死之义不嫌于过故棺椁取之大过若夫夬之书契取义在决书契不立器何以通终以取诸夬义不茍然是爲十三卦之象而制器者尚之也
　　是故易者象也象也者像也彖者材也爻也者效天下之动者也是故吉凶生而悔吝着也
　　易无非象数立而象具矣所以神而明之则自于圣人行象也者像也言象之所从本诸天成诸人也且夫书不尽言言不尽意圣人立象以尽意系辞焉以尽其言是言必拟于象象必参于意后之学者乃欲舍象以求言意之旨胡可得哉彖论一卦之体而道之变动则效于爻吉凶以生悔吝以着圣人同民之患舍是固无以行于世也系辞于十三卦制器之后发爻象之蕴示吉凶之生盖以明夫圣人有作因时奉天以兴大利初非任私智爲之兹其所以自天祐之吉无不利也欤
　　阳卦多阴阴卦多阳其故何也阳卦竒阴卦耦其徳行何也阳一君而二民君子之道也阴二君而一民小人之道也
　　阳者乾道也天道也君道也父道也夫道也阴者坤道也地道也臣道也子道也妇道也大而得专者爲阳小而不得专者爲阴得专故所緫治者众阴则反此所谓君子小人之道凡以明夫阳大阴小耳观夫阴阳之理而得失以明吉凶着见焉是以阳贵刚贵健贵唱阴贵柔贵顺贵和
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑
　　圣人于是发明致一之义咸九四位互干中憧憧于二阳之思二阳以类从之呜呼咸感之道大矣圣人所以成天地育万物一本诸此究其极要自私念不起中来是以大中至正之道大明于天下施及蛮貊无不感化九四致思于二阳固不失其爲正而私狭之心殆未足以尽咸感也夫天下虽大理本同归道则一致诚能以至公爲心顾何所往而不通哉
