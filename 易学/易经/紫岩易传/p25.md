<!-- { "loadSidebar": true } -->
　　上坤下震为复复其一在内虽动而静至震则内外俱动矣四下应初是曰震来四动互坎中且有互艮体止动不宁其来也恐而阳气奋达万物以生其恐斯福曰震亨震动也在人吉凶悔吝所自生也动而畏天必获后福动物之周旋观视者阳之未升不无之虞忧也钦也畏也阳动于一浸至于泰中和之气自是而达曰笑言哑哑阳动为笑言夫人君动而临涖天下而能知天之畏常若天威咫尺肃恭之心不替斯须则徳进身修行为天下式言为天下法薄海中外是则是效罔不知恱矣故曰震来恐致福也笑言哑哑后有则也此继天为子事也震惊百里不丧匕鬯谓何震长子主器有动而代天之象不必専主储贰言之夫惟动而畏天钦诚所格逺迩耸服于守国何有生养之功自是兴矣故曰不丧鬯鬯有中和美徳而可以养人者也且君子之道本之身而施之人由吾省惧使逺迩皆知省惧天下迁善逺罪自我化之是为震惊震惊而止曰百里盖由迩而逺其动不息所及者大自百里而及千万里也惟震惊百里故徳通于神鬼神歆享社稷有磐石之固宗庙以享子孙以保系辞曰帝出乎震震动而有为时也乾坤功用付于震犹人君配天地而为之子也人君必上畏于天而后天下知畏于君而鬯以守盖畏天则徳积于身动无过举天下孰不肃畏而回心乡道以従我之化哉震一变坤坤为邑为百里以举鼎实鬯郁鬯也其色中互艮艮手互坎坎酒食为匕鬯
　　象曰洊雷震君子以恐惧修省
　　圣贤畏天之学肃肃只只如天威常在其上常在其左右而思以迁善悔过徳如之何而不盛哉雷不一曰洊
　　初九震来后笑言哑哑吉象曰震来恐致福也笑言哑哑后有则也
　　初为震动主动以钦畏道不违天故天下取则而说在动后其理固然也
　　六二震来厉亿丧贝跻于九陵勿逐七日得象曰震来厉乗刚也
　　刚动于下二以隂乗之在震处此甚难刚阳浸长必丧其资惟应五斯不失臣道之常七日爻之一气周也居震动时为臣当一心诚意上应于君忠嘉乃着不然名实俱丧为天下后世罪人矣变离为贝五在互艮上为九陵九阳数贝所资之利也周公遇管蔡之变则然当是时厉其孰大
　　六三震蘓蘓震行无眚象曰震蘓蘓位不当也
　　在震必恐惧省巳尽力于诚一之徳而后其动无过足以息变兴利于震三以隂居下卦上有互艮体钦慎之心止矣惟震行不息以充其道眚乃亡也可不勉邪夫士君子立人之朝于震动有为时而不磨砺徳业以趋赴功名防天地鬼神之责将及之而况于人乎眚得免哉蘓蘓志意舒缓貌也互艮自艮而震为震行
　　九四震遂泥象曰震遂泥未光也
　　处四隂中其道未申曰震遂泥君子必慎所与不然虽有刚动之才不克施为矣羣隂退听其道始光也呜呼大臣欲有为于天下莫先于亲君子逺小人以辅助其刚徳此而不图何以享令望于天下后世哉互体坎坎为泥互艮隂防之为未光
　　六五震往来厉亿无丧有事象曰震往来厉危行也其事在中大无丧也
　　六五进则遇上而动极退则乗四而履刚往来震动之间有坎险体其理危甚而五以柔居震动中是能损巳修徳汲汲兢兢不以天下为乐而以为已忧者中和之气足以息强暴镇浮俗不独变故可尽弭而事业之大从此兴矣宜圣人叹嘉谓无失徳于天下而可以大有为于震也互坎坎信为无丧呜呼人君处震动时亦在夫躬至诚不息之徳以勉其中中者天所与人所归中则自身施之天下无不当于理而顺于人易道尚中周成东征之后不敢自逸王业更昌宣遇灾而惧王化复行二君以柔中得大无丧义云
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也上六以隂居互坎上处震动之极莫知所安故志穷于内目动于外若是者自守犹惧凶也况征乎且巳在震上有其位矣而心不得须臾宁凡以不得中道耳夫得中则诚诚则事事中理俯仰之间了无愧怍何索索矍矍之为哉震不于其躬于其邻不待祸灾及巳而后悔悟也视邻以戒邻之中我以为中斯无咎矣夫自一国以至于天下当震动扰攘之极才徳不足以弭之傥非亲比有徳迁善悔过何以自保也婚媾有言谓三三正应也舍三从五为有言君子于震从其正而巳矣言奚恤乎隂居动极为索索为矍矍震目为视反艮为躬邻谓三五有互坎体水防防成声为有言
　　【艮下艮上】
　　艮其背不获其身行其庭不见其人无咎
　　彖曰艮止也时止则止时行则行动静不失其时其道光眀艮其止止其所也上下敌应不相与也是以不获其身行其庭不见其人无咎也
　　干阳中于坎止于艮动于震终终始始生化不穷艮其背不获其身忘巳也隂为腹阳为背圣人止徳于静其心泰然与天地为一曰艮其背行其庭不见其人巳忘而物亦忘之也盖静而后能止我止而天下万物莫不各止其所矣夫艮万物潜防时也圣人法之体道之静天下事物莫或干焉曰不见其人圣人岂絶物而漠然不与事物接哉惟其深明夫物我之分内不知有巳视天下若无与是以因时而动酬酢万变不失其中而可以参配天地生物之徳天下莫窥其应用之迹也古人绣黻于裳两已相背正取止静之义以示至戒有天下者不可不知艮盖止静则性复于一耳目声色之好不萌于心而累徳者去其出而临涖天下若出于不得巳而莫不以礼法从事惠利之及于天下万物岂可一二胜言哉艮止也时止则止时行则行动静不失其时其道光明艮其止止其所也上下敌应不相应也是以不获其身行其庭不见其人无咎也申言艮之所以为艮也真止不系动静故行止因时而动静当于道道以光明万物屈于丑申于寅动以静基而发生大徳着见于外曰动静不失其时其道光明圣人用艮于身而得夫真止之道动静应天事业以大盖由吾一性之光明已极夫天下之光明也尧之光被四表舜之重华协于帝皆自真止中来书称尧安安传称舜幸能正生以正众生其君臣相警戒亦曰安汝止尧舜盖深得于易者且夫子固尝用艮矣可仕则仕可止则止可久则久可速则速夫子之道昭明于天下后世亦以性止于内故动静无往不当也艮其止止其所也上下敌应不相与也此以卦体论艮一阳止于外而在上二隂止于内而在下上下敌应无一不止其所安斯无咎之道互震坎为动静阳上为光明坎险则止震动则行为时止时行
　　象曰兼山艮君子以思不出其位
　　夫山至静而云物兴焉渊泉出焉草木生焉禽兽居焉货财殖焉人止心于静功用之及于天下殆未可测也君子观艮象而安于所止是以心念至正有所不动动斯光矣思不出其位谓何为人子思孝为人臣思忠在士思学在朝廷思治在上思所以利下在下思所以事上夫子着思无邪之训自艮发之若曰不出其分位是畎亩之间不容有拳拳思忠者邪兼山内外俱静义艮土为思
　　初六艮其趾无咎利永贞象曰艮其趾未失正也在艮而止于下夫何咎利永贞戒也盖士君子进为于时以知止为本夫不知止鲜克有终者情欲内牵势利外诱则无往能止心不知止而一肆其所行尚何惠利之及人哉是不可不贞于蚤而持以久也隂下为趾柔初而能止为未失正
　　六二艮其腓不拯其随其心不快象曰不拯其随未退听也
　　其徳中正又时位当可行莫或拯之而録録随人曰不拯其随眷眷然有不君心曰其心不快夫更相汲引臯夔盛事也九三履刚曽不下其听于二惑哉若二之中徳三或援之可以应五而有行于艮不拯若何隂居下为腓阳止其位为不拯互坎坎心病为不快盖腓在下必股肱拯之然后能有行耳呜呼君子之急于得君盖欲以行道彼固非若小人求快其私志也二其忠于事君果于立事者哉
　　九三艮其限列其夤厉薰心象曰艮其限危薫心也艮一阳居上阳止其所得止静之道因而重之三位在四隂中有互坎互震体为艮其限列其夤厉薫心爻言变也身中曰限上下之气所自达也三处内卦上不安分位有乗险以动壅塞正道之心于止静失矣且小而一身之否大而天下之否莫不皆自夫上下之情气不通而上下之情气蔽隔不通以有物间之耳在人则邪气为身害在天下则小人为天下害是也三刚过不正防四隂中于艮盖小人之雄者夫小人能为国家患必才过人者能之彼徒切切然经营于胷中日以壅塞正道为务事几一发大而亾人之国小而亡已之身可不畏哉居下体上为限夹脊肉为夤阳止为列隂阳之气窒不通为薰心九三以阳居阳譬小人之有才而能蔽塞贤路以危其君者是以取象若此心为君互坎为心
　　六四艮其身无咎象曰艮其身止诸躬也
　　艮以不获其身为义盖圣人忘巳以应天下之道也四位失厥中未能融物我为一方致力于修其身而巳用止于身自守以正动遵礼法曰艮其身四以隂居隂才徳俱不足不能举天下而尽纳之正是未可任天下之重而应天下之变也于已无咎位则未称圣人曰止诸躬谓躅躅然从事于一巳之修徳未加于人耳虽然四知身之止而行以不息庶几亦可以辅成其君之徳故无咎阳在下为止诸躬盖所止在一巳之辞
　　六五艮其辅言有序悔亡象曰良其辅以中正也辅车之辅人主安危荣辱之机在言一失其序左右者得以窥伺而谗闲疑隙所生也况发号出令将以止天下之动安可不重慎其言以自贻悔哉夫惟止静之功既成于性而中正之道内足于身发之于言言必尝道悔其亡矣呜呼人君不可不知止也久矣为君而不知止则事物惑之谄佞移之声色蔽之玩好夺之殆将沦于不中不正之域故心不诚于言言不得其序今日是之明日非之虽纷纷多言谁其信从也哉艮六爻象皆取诸身人之相感与夫行止动静之几莫切于身爻位上下象体自具五下乗互震上止下动有颐象为辅互坎在下为言虽然圣人不言而化化在言前盖其躬行之实有以感之于先不待言也五柔中仅能用中正以见于言而巳未可以语化化其大乎
　　上九敦艮吉象曰敦艮之吉以厚终也
　　因性之正而加止也淳之至也利物之徳兴矣其存心厚其行事亦厚内外两尽而生养之功施于万物配于天地臣道有终莫过于此盖居止知止则少欲于身而公道行于天下利物之徳可量也哉古人于晚节尤加慎畏夫失性不知止不能保厥终也良自坤索为敦
　　【艮下巽上】
　　渐女归吉利贞
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
