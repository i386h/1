<!-- { "loadSidebar": true } -->
　　颐以道德仁义之养为贞率是道也天下蒙福孟子有养小体大体之论卒篇曰饮食之人则人贱之矣谓其养小以失大也呜呼自天子至庶人莫不以养小体而害其身害其家害其天下故頥以养贞吉也颐何取于观乎君子之养外观于人而取诸人以为楷式及其终也将使天下均被其惠养存心博大不徒观也卦自巽变頥肖离离巽皆有观象观颐盖观所养考其正否且将取其正者而推之以养天下自求口实反求诸巳也夫人之养身邪正善恶惟我所择若饮食之于人或利或害率其自足是安可不慎欤君子不以其道得之富贵不处贫贱不去无终食之间违仁凡此皆自求之正者也禹菲饮食舜饭糗茹草文王不遑暇食夫子之饭疏食饮水圣人之养在道而不在物故不急急于小体之求而光明盛大之德千万世有不得而掩者自养之道圣人其尽之且顔子陋巷箪瓢一夫耳圣人直以王佐推许诚以养天下之道自一身起顔子之学足以知其正惠利自此出矣天地养万物圣人养贤以及万民言頥以养民为大天地无为其养万物也付之六子圣人储精神一堂之上而天下均被其养盖得夫养贤之道贤养而道德益充政治益盛天下四海之大莫不均被其泽然圣人养贤盖将正巳而又有以正天下不特使之家给人足而巳方将以中养不中以才养不才礼义之化洋洋宇宙养贤及民其道甚大颐在卦气为十一月颐本坤体干阳来交生养之徳自颐启之其时义大二阳位上下为天地羣隂居中为万物为万民坤隂为贤艮阳在上为圣人
　　象曰山下有雷頥君子以慎言语节饮食
　　天下为口腹害为身害不出言语饮食二事于动知止其害乃除言语之慎而发诸号令无不慎饮食之节而施诸政事无不节君子用頥其道大矣夫夫言语饮食至微于微知所慎节则自一身以至天下莫不皆得其养微其贵哉頥象以上止下动成天地生养万物之功于是乎出君子慎言语节饮食非徒为一已养盖将法天地以养天下兹盖圣人立象之防
　　初九舍尔灵龟观我朶頥凶象曰观我朶頥亦不足贵也
　　龟北方物求之于身一阳所舍精神之本也初震体以阳处卦下务动而不求之静舍正养事外慕口腹之欲一生其害将自身以及于天下语曰士志于道耻恶衣恶食未足与议盖恶衣食之耻充而不巳害加百姓圣人示后世学者养身要处以灵龟为喻使知止其动复其性庶几不从事口腹间而养及于天下也阳止坤下为灵龟四隂在前为朶頥
　　六二颠頥拂经于丘頥征凶象曰六二征凶行失类也二虽得中而以隂履隂位在三隂下盖识暗而智不明者下比初以求养曰颠頥夫五为二正应五之弗从而欲因初以亲丽于上以隂附阳乖其本性是逆乱天常舍中正而求为不中不正之养也道违天人其行也凶且六五以柔中处君位我之类也类而失之是失之君失之中正其求养也颠倒拂乱己德丧何所逃罪于天地哉丘指上艮山为丘
　　六三拂頥贞凶十年勿用无攸利象曰十年勿用道大悖也
　　隂居动极失静养之常且躁动贪得不知止极以是为养将身之不能保岂不拂哉贞凶凶其贞也上以刚德处艮先上止三动其道大悖震艮反也十年坤数
　　六四颠頥吉虎视耽耽其欲逐逐无咎象曰颠頥之吉上施光也
　　四初正应资初之刚以养成其德曰颠頥吉虎隂属其视静以正大臣沉毅象其欲逐逐强为善而不肯宿留之义有是二德而以初之施巳者施上可致文明之治矣又何咎艮寅为虎互坤亦为虎位居震上互体又震为逐逐艮止为光夫四以柔顺之质资初之刚以大其养厥施用光盖大臣而能资养于刚德之贤其自养必正其惠养必博道可以上施于君业可以光大于后理必然也不亦美哉
　　六五拂经居贞吉不可渉大川象曰居贞之吉顺以从上也
　　颐六五君道之变也资上以养曰拂经柔顺用中进修其德曰居贞不正则权移居贞乃吉不可渉大川谓何济大难者必以刚五以柔资养于上何大川之可渉也处艮止中震动在内有动而修德之象为居贞互坤在中为川
　　上九由頥厉吉利渉大川象曰由頥厉吉大有庆也处伊周之任不敢不厉众隂资以养曰由頥静养既正动无不利正静者德日隆是以天下莫不由之而养厉吉谓何君子之恭也上九体刚止至德其德足以得贤得民而天下皆蒙其养皆自厉中来为吉莫大坤为川四隂归之为有庆夫四隂归之是率土之心皆归之也以刚德止于上下有互坤渉无不利为利渉大川
　　【巽下兑上】
　　大过栋桡利有攸徃亨
　　彖曰大过大者过也栋桡本末弱也刚过而中巽而说行利有攸徃乃亨大过之时大矣哉
　　周公遭变孔子辙环势不得但已故大过以攸往亨下巽外卦互体亦巽为栋桡辅相非人上而君下而民弱不可支若大厦之颠危云夫国所恃为国者材也材不胜任国危奈何非刚德君子奋不顾身往而求济何以救民于涂炭哉遯二隂位上下为大过盖小人不克负荷君子过以救之之象夫小人用事于内外导君说豫以上弱其君竭民之财以下弱其民君说于上民怨于下国若缀旒斯可忧矣兑上为君说巽下反兑为民怨刚过而中巽而说行利有攸徃乃亨君子扶危持颠之道也刚中故能立天下事巽说故能得天下心刚中巽说奚往不亨四阳同德二五得中曰刚过而中巽为仁仁以说行曰巽而说行用利往于大过时东汉之季刚过有余巽说不足事穷势激卒肇大乱其事可鉴虽然刚过何以中曰刚过自有中也顺天理合人心中也刚中而济以巽说其亨固宜大过十月卦位在亥且坤隂交干变干阳于上下干刚之德特立其中可过以济干君子之道也故夫人君居大过时莫急乎任用刚德之臣而刚德贵中又不可不深察黙辨刚过不中若九三之栋桡非独为君子羞利害在天下甚大也噫以大过之世而四阳居中何世无刚德之贤惟人君乐顺从安怠豫不以拯天下生民之命为心刚者逺矣可不念乎
　　象曰泽灭木大过君子以独立不惧遯世无闷
　　泽灭木君子蒙难仁德不敷象也君子刚毅不为危难变守易心独立不惧有大过之才遯世无闷有大过之志木掩于泽为木者常自若独立也木困于水不得敷生且一阳掩之遯世也伊尹周公孔子则然伊周孔子以天下为巳任且度吾才德足办之履正待时何惧何闷阳过为不惧兑上为不闷序卦曰頥者养也不养则不可动故受之以大过考大过之象非养之有素其能至于是虽然大过利往何取于遯世岂不曰行藏有道用舍在时茍志在必行以遯为闷是知有人而不知有天违正逆理何以能济易之为训备矣
　　初六借用白茅无咎象曰借用白茅柔在下也
　　君子大有为于天下盖必先之以礼而又重以洁白之德礼行德立可通神明然后人心化服事业以着且列牲牢陈簠簋以荐鬼神以奉祭祀君子盖将以行礼也而又借之以茅礼行德称诚文两尽兢兢之慎不敢宁忽鬼神其有不亨哉用斯术于大过之世孰为而不中理又何咎也初处巽下为茅
　　九二枯杨生稊老夫得其女妻无不利象曰老夫女妻过以相与也
　　英才遇合而后化育之功成隂阳气数相得方生生而不穷曰枯杨生稊二巽位中上有互兑兑少女为枯杨为稊盖人臣排大难建大功为国家生民计非得天下英才与之共事则无以立国之本存国之亡复民之生二五君臣皆取象枯杨圣人意直谓在大过时必得如二之臣援初六英才而进之始可有为于大过若五华而不实无益于国用之适为大过丑为九五训戒甚严也
　　九三栋桡凶象曰栋桡之凶不可以有辅也
　　三居巽上巽隂木其位刚过外强中弱任重必折惟履中者足以辅盖履中则众贤归之而辅上之道得矣且匠者营室先惟栋木之求必视其材之大小质之坚弱中之虚实昼参夜度谋而取焉有天下而任大臣以社稷生民寄如何而有愧夫匠者营室之心哉夫刚而不中行必不坚志必不实材必不可以任大观夫栋桡而大厦以倾柄臣如之国家危矣可不慎邪大过虽以刚为主而刚德贵中九三承二阳本轻而末重刚过于外者也九四履二阳木重而末轻刚积于中者也且三处巽上一阳一隂在其下小人杂进辅之者弱不桡奚为四处互干中刚健得中二阳从之是以栋隆而异乎三之桡也
　　九四栋隆吉有他吝象曰栋隆之吉不桡乎下也大臣刚健而中贤材协从乃能任重九四以阳履隂沉濳其刚位益髙德益崇谦益大有大臣刚健谦中之度而居互干中才德胜其任众阳辅之用以立事为栋隆为不桡乎下有他谓应初隂为小人系应于初则贤者逺不肖者用进贤之路塞矣何以办天下大事故曰有他吝云
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　杨隂木之柔者而悴其本荣其末生理穷矣譬夫餙文采守故常以自得于君而内无生物刚德何补于大过邪妇谓上二五正互各有巽体为枯杨下反兑为无誉隂在下为稊在上为华夫九五刚中得臣可丑若是盖位在兑中其志或安夫燕逸而中材之臣得以偷合茍容也处大过之时其慎此哉然则五何为无咎谓其以刚中居位无妄动之咎耳要之日复一日浸以陵迟是亦乌能长有其国家乎可丑之戒厥训甚明也
　　上六过渉灭顶凶无咎象曰过渉之凶不可咎也夫子歴聘天下而耦耕之徒非之惧凶也是盍足以知圣人心周公遭变箕子奴龙逄比干死圣贤终不以凶而易其仁得仁奚咎彼荷蒉者自谓深厉浅掲不及于难为君子至德其于利泽天下之志盖蔑如也兹岂天地之心圣贤之仁乎泽在木上为过渉为灭顶
　　【坎下坎上】
　　习坎有孚维心亨行有尚
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉八卦坎独曰习习安行不息之称习坎险可出矣夫阳陷于隂非出险则生物之功无自兴曰习坎圣人不与阳之陷且欲在险者勉进中德求以出险也阳中为有孚为心亨夫心以刚中亨刚中则与道为一视生死穷通犹之旦暮也是以能钦修厥德而不怵迫于险难之变时至道行惠泽必加人矣习坎重险也水流而不盈行险而不失其信维心亨乃以刚中也行有尚徃有功也习坎何以谓之重险在人内之心外之身流而颠沛于邪恶重险也在国则敌国外患与夫奸宄之窃作于中皆重险义惟刚中德修且行以不息然后险可出焉水流而不盈行险而不失其信坎之有孚者在此水在山习习不止终有利物之功人之居险兢业常若不足去不善而勉为善以大其中德则天下信之孰险不济曰行有尚自坎而震阳动生物曰往有功天险不可升也地险山川丘陵也王公设险以守其国王公如之何而设险邪隆道德以象天立礼乐刑政以象地王公设险如是天地之险本于自然圣人法之虽曰设险其险夷矣乾坤相交为天地互艮震为山川丘陵坎以用中为大曰坎之时用大
　　象曰水洊至习坎君子以常德行习教事
　　德行有常厥教始行诗美宣王有常德以立武事盖济险莫大于教化礼乐刑政均教事也君子持不息之心内诚其身外勤其教出险之功可期以日坎水为德行为教事洊至为常为习
　　初六习坎入于坎窞凶象曰习坎入坎失道凶也隂居重坎下迷不知复以习于恶故凶失正道也传曰小人行险以徼幸初六之谓
　　九二坎有险求小得象曰求小得未出中也
