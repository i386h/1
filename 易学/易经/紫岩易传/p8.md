<!-- { "loadSidebar": true } -->
　　大有自干变干变而巽仁德以行所亨者大曰元亨六五盖干五尊位惟其以干刚用离明体协大中上下羣阳莫不毕应曰柔得尊位大中而上下应之夫中者天下之所归而况于贤哉刚贤毕应所有者大是为大有刚健文明二体刚健善断文明善应刚健而诚尽于内文明而礼尽于外合是二羙中德斯大其位得干之中曰大中应乎天而时行谓五求干刚稽诸天道而用离柔离万物相见于时为正为时行时行云者盖以当有大之世非用柔无以得天下贤非得贤无以保天下大业时乎时不可违也人君仁德至是大矣
　　象曰火在天上大有君子以遏恶善顺天休命如日之升明德普施明德既行则善恶各得其正而天休滋至矣夫善者天下所甚爱恶者天下所甚恶善必善加于天下恶必恶加于天下遏恶扬善以顺天下心是为顺天天人之心本自一致也天心眷佑和气致福休命之来莫可止御人君大业其将永乆不替夫火有扬之之义天有遏之之义详观此象而知善人之有益天下国家也善人在上天休滋至然则曷可不亟求之于防下而进用之哉卦自一变坤至五而艮止之四阳俱复是为大有阳善隂恶为遏恶善
　　初九无交害匪咎艰则无咎象曰大有初九无交害也初居四阳下曰无交害四居四阳上曰匪其彭何义也未有位当大有时君子莫不欲进以行其道道之不行君子耻之惧利泽不及于人也故曰无交害若夫四处近君位茍非以中正絶类之道立人之朝则嫌疑谗谤之兴殆不可遏止明哲君子欲全其道以利天下有所不肯为也故曰匪其彭虽然无交非初罪也四方体公忠事上有炎上之体初不得交曰匪咎惟艰以守贞安顺义命不妄求合上必我知咎不长矣曰艰则无咎三阳在前其行也艰艰斯无咎圣人着此训恶夫舍正应而他适也
　　九二大车以载有攸徃无咎象曰大车以载积中不败也
　　处干阳中干良马其德健变卦有坤体为大车臣之积中非一日事中积用能任天下之重如大车载物沛乎其有余曰大车以载有攸徃无咎中者何緫言之德也其目正也公也直也诚也恭钦也仁也善也凡徳之羙者皆曰中君子于中不可须臾忘闭邪去伪止私寡欲积中之道也积若水之积其积厚其负大舟必胜任矣二得干刚正中刚故不息是以能积且在上有柔中君屈巳下之羣贤并进而已独得中君子志可行时也何徃不利哉呜呼中不积则败天下事生民之命将无所托后之为臣于大有愼勿以既治而怠其中也一日失中天下被害可不畏与可不愼与
　　九三公用亨于天子小人弗克象曰公用亨于天子小人害也
　　以直道格君非心而致君为尧舜之君大人事业五以柔居离中五阳宗之曰天子九三刚健履位位居互干中用能尽至公之道曰公公道盛行大治可永为国家之利无穷曰公用亨于天子小人弗克小人不能胜已之私不可与言公也三重刚立互巽初互兑下兑说巽顺为小人呜呼小人以事君为容悦无所不用其私为民之贼为政之患为国之忧是将壅蔽其君以毒乱天下者也使若斯人而居上位必为天下大害有大之君尤宜察诸
　　九四匪其彭无咎象曰匪其彭无咎明辨晳也
　　尽忠于君无下比三阳之嫌非见几孰能之四以刚德为三阳先且其位近承柔中之君傥挟羣阳以事上得无矫拂取疑之忧乎四匪其彭非絶弃贤才而逺之也心公道直不牵其私使人人得尽其道于上是谓匪其彭是谓无咎不然蔽贤取容将得罪天下后世咎之大者四位在离明先下履干刚明足以辩得失祸福之几而刚能行之曰明辨晳三阳为彭
　　六五厥孚交如威如吉象曰厥孚交如信以发志也威如之吉易而无备也
　　君臣交孚以道则德修政立天下然迁善逺罪而莫敢为非虽荒服逺裔知所畏慕率从吾化不待征伐刑罚之施也六五自干变内刚外明其明足以知天下之贤九二刚中顺而应之刚柔相交一德以孚曰厥孚交如威如吉离为火为戈兵为威如夫圣人有天下大业政令教化之防不可一日弛自古纪之六五威如象辞何取夫易而无备传曰百万之众不如一贤盖贤者立人之朝则众贤从而辅之君正于上纲纪法度明于下君臣相说德威逺扬四方莫敢予侮不必屑屑然事备具之末非谓壊法乱纪漠然无以备也卦本干体干以易知曰易尧舜之时君臣惟道德是民不犯有司蛮夷率服威如也尧舜安用备惟其君臣交孚所备大矣信以发志谓何夫君臣而一有欺愧之心必不能相与合志而有为君臣之间宜先勉夫信信立而志发于外斯有合矣五柔中为无备离明中虚为信为志
　　上九自天祐之吉无不利象曰大有上吉自天祐也上九以干体位离明上刚健有明德故能上贤而自天祐之夫子系辞释之曰履信思乎顺又以尚贤也盖信顺可以得天人心信顺一体事顺天者必信于人上九体信顺在上又能以此尚信顺之臣君臣遇合其道盛行而惠泽加于天下是以自天祐之吉无不利爻独曰自天祐之辞兼天人而言天无心以人为心人之所助天其祐之也昔夫子对子贡足食足兵问谓兵食可去民无信不立盖号令赏罚举措之闲一失其信天下将漠然离心莫可复合虽有兵食无于用是逆天者所为何以得天下之贤与之共保有大之治上九躬履信顺刚贤毕应人既助之天道斯祐其吉大矣互兑承之为履信干五变得坤卦复于乾坤伏其下为思乎顺
　　【艮下坤上】
　　谦亨君子有终
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　自天子至庶人未有不谦而能保国持身谦则虚虚则乆乆则光大之道也惟有德者为能谦卦体内止外顺德盛而止于内礼恭而顺乎外是为谦无德而徒为卑顺焉礼之文也君子用止于谦凡外物之役吾心意与夫穷通得丧之分好恶喜怒之节饮食言语之宜处之不竞守以至虚节以礼义持以退抑天道所喜神物所祐民人所归其为亨也大矣艮在下艮万物终始为有终天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦何谓也天地人一道幽明一心满招损谦获益犹朝必有暮冬必有春干上自剥居谦之三曰下济而光明光明艮体坤三自剥居谦之上曰上行阳止于外而在坤上为剥阳止于内而在坤下为谦观一阳升降天地人鬼之情状毕见矣圣人立象系辞于谦尤拳拳盖使天下后世俯仰动作之闲不敢须臾忘谦而思所以善其后也谦尊而光卑而不可逾君子之终也君子德盛礼恭以充尽谦道故处上而人乐推之居下而天下后世视为楷式周公孔子为然周公令德乆而不替有终也然则圣人何为而臻此其必曰性止而德极于盛体顺而礼极于恭故欤九三以阳处艮上为尊为光位在坤下为卑为不可逾周孔一道用之尊则光用之卑则不可逾惟所用也
　　象曰地中有山谦君子以裒多益寡称物平施
　　摧其髙刚而心止乎顺然后能行礼于身以尽夫谦礼行于身斯可以行于天下矣夫顺天地鬼神之道使天下逺害而就利必有礼制存其闲艮有止限义而坤道主平若井田行而王道盛无他圣人用谦于身又率天下而纳之谦大功以立大治以成谦用大哉昔先王制礼使贤可俯而就不肖可跂而及贵者不至骄贱者不至污无有余无不及用此道也杂卦曰谦以制礼地中有山山得其平斯盖制礼之象
　　初六谦谦君子用渉大川吉象曰谦谦君子卑以自牧也
　　其身谦其心谦内外俱进非静飬之功何以至此且人不能尽力于谦本夫放心不知求放心则骄亢怠傲将一肆心之所为其能行已以恭而有所建立于天下乎君子止心至静不挠不夺其积功非一日欲忿毕除诚信益大故德止于内而盛礼顺于外而恭谦之又谦可以得天下心而济其难卑以自牧盖君子止心之道必曰卑云者逊志之学惟逊志不矜伐用能自牧谦谦之德本夫自牧初以柔处艮下体又承坤为谦谦互坎为渉大川上坤下艮坤为马为牛坤为地艮为山为自牧
　　六二鸣谦贞吉象曰鸣谦贞吉中心得也
　　二以柔德居艮止中德积于中谦形于言其所以感动上心莫非至诚忠厚有益国家之论非谀说无益之辞曰鸣谦贞吉二何以贞惟中心自得不畔于道是以贞贞则得君而道行天下是以吉互坎坎水为鸣谦坎阳在中为中心
　　九三劳谦君子有终吉象曰劳谦君子万民服也有大功而不自以为功若禹不矜伐周公公孙硕肤二圣人者皆获有终之吉三自师来曰劳谦夫勤劳王家臣之常分也矜伐之心一生则恃功忽下安宠擅事天下之争所归非所以自全也其能保有万世令名而服天下之心乎以刚阳居羣隂中为君子艮终始为有终坤众在上巳下之为万民服
　　六四无不利防谦象曰无不利防谦不违则也
　　谦至四德成矣上承谦恭不伐之君下履功德盛大之臣防其谦而散之不陵上不凟下动皆中理臣道斯盛艮下互体又艮艮手为防谦不违则谓何防谦疑有失中之举惟德成而动容周旋中礼故不违则四以六居位得坤道正且德顺有常防谦孰利互坎坎法律为则呜呼若四岂徒能保守其爵位而已其敦厚有容之德殆将使天下后世一视以为法而安靖国家之福何可量哉
　　六五不富以其邻利用侵伐无不利象曰利用侵伐征不服也
　　履天下大位而不自满假以亲比上下上下一心不服可征五柔中得顺止正且刚中羣隂莫不协辅谦德为大然则五犹有侵伐何也盖奸宄害治治世所不能无惟谦德之大天下属心用能正天下之不谦以成其治舜命禹征有苗舞干羽格之初不待兵刃之接无不利也互坎在中坎隂为不服为侵伐夫圣人用谦盖将以収天下心而除其为天下害非徒徇谦德虚名而优游玩日不恤生民之罹毒也君人而欲得志天下莫若反身而求其谦惟谦则不自满假而谓莫我若必钦必畏必恭必俭必亲贤必聼言惠泽及人者大上下顺服欢若四邻用于侵伐何徃不利羣隂为邻坤地生飬万物为富
　　上六鸣谦利用行师征邑国象曰鸣谦志未得也可用行师征邑国也
　　二鸣谦应五也上六鸣谦将以率天下而纳之谦五曰利用侵伐上曰利用行师利用云者于用为利未必用也征者正也以我之谦正彼不谦圣人必欲大其谦于天下先自内始曰征邑国文王事也文王居岐谦德着闻伐崇崇违之退修德教而崇降其征邑国之谓乎志未得云者天下未由于谦圣人所忧也坤为牛为马曰鸣谦坤为众曰邑国邑内也上六正应在三三以刚阳居互坎中有负恃懐险心为志未得
　　【坤下震上】
　　豫利建侯行师
