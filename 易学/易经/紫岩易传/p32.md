<!-- { "loadSidebar": true } -->
　　圣人用易以成其徳业心术之妙与天地爲一所不可得而见也而着诸天下见诸行事曰知曰礼庻几其可以推明之圣人清明之知仰稽于天道徳仁义之化自是而行故徳以之日新圣人中正之礼俯则于地纲纪法度之数自是而出故业以之冨有天地之道圣人实体之于身所以徳业盛大足以配天地而成其能夫圣人非体天地也体易也易与天地非一非二故曰天地设位易行乎其中矣呜呼天命之谓性率性之谓道易道具于所性之中与生俱生率而成之存者存矣若道若义自我流出无不悉契天人之心徳业之崇广其孰御之哉圣人勉后世而进之于易是以发其微端于此云
　　圣人有以见天下之赜而拟诸其形容象其物冝是故谓之象圣人有以见天下之动而观其防通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也
　　圣人稽诸天地验诸河图易道之大自得于心因心以立数因数以立卦三才至理包括无隐卦之成体象固具焉非圣人见天下之赜而有以阐其奥象孰爲而明卦之列位爻以成焉非圣人见天下之动而有以揆其变爻孰爲而定拟形容而象物冝圣人所以发天地之机也象之所存理不得遁道于是乎显观防通以行典礼圣人所以尽经纶之妙也爻之所设时不得违道于是乎通至赜幽深若可恶也圣人言之于象道以之显观而玩之其可已邪至动纷错若可乱也圣人言之于爻道以之通循而守之其可失邪夫圣人徳业之崇广取法于天地而着见于易有象以言至赜有爻以言至动变化之道由之而成使天下皆知趋吉以归诸善易之爲易至是益神矣
　　拟之而后言议之而后动拟议以成其变化鸣鹤在阴其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎远言行君子之枢机枢机之发荣辱之主也言行君子之所以动天地也可不慎乎
　　拟象而言言必中理象之所存理不得而遁也议爻而动动必适时爻之所设时不得而违也盖易生于圣人之心着于天地运于阴阳散于万物显于象数君子有言有行于天下非致拟议之诚于易其何以感格天人而有以参天地赞化育以极夫变化之妙哉鸣鹤在阴其子和之一气之应自然之理也君子居一室之近而言之善不善发闻于千里之外亦其气之黙通者然耳盖受形于天地均此一心心同而气同气同而所感召亦同古之君子于言行必致谨诚以三才之道备于一身本无有闲顺其道则得违其道则失在我而已矣言行君子之枢机枢机之发荣辱之主也言行君子之所以动天地也可不慎欤圣人所以警天下后世而勉之也夫出言而善千里应之治所由生也出言而不善千里违之乱所由生也应违在人而治乱成于天地之闲天地与人夫何逺之有哉古者贤圣之君在上日月爲之着明四时爲之顺序阴阳爲之调和天下爲之安平夷狄爲之驯服万物爲之敷畅嘉祥爲之兴发灾戾爲之消弭皆自言行发之而言行之所以至善要在拟议此圣贤所以贵于学也
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　自鸣鹤在阴以下圣人发明易之有象本于自然辞之所指不离于象而天地万物之理毫发不违拟象而言言不外理言无有不当者矣而后之说者乃以象爲不足据此何理邪先号后笑以至出处语黙之异皆阴阳内外之象也同人互体巽兑巽风兑说爲号爲笑二人同心谓何二五本皆离位八变爲同人离中虚爲心故曰同心二以离体承干离火干金有革制之道是以利在断金而强梗难化若三之伏戎四之乘墉终莫得爲之闲也互兑兑爲信爲言互巽巽爲仁爲臭同心之言必有仁信之实孚于号令天下悦服故曰其臭如兰云呜呼同人二五以中直之心相与于先终之强梗爲之革化善言布于天下中直之用顾不大邪后之君臣有作冝以是而正其心诚然天地喜之鬼神福之何患乎不相遇也
　　初六借用白茅无咎子曰茍错诸地而可矣借之用茅何咎之有慎之至也夫茅之爲物薄而用可重也慎斯术也以往其无所失矣
　　大过初六以巽体在下巽爲白爲茅卦自震变一变而坤再变而坎三变而巽易坤爲巽曰借用白茅巽爲不果爲进退曰慎之至祭祀之礼借器以茅所以致洁白通明神也君子当大过之初致恭致敬以礼行世如是亦足矣而重之以清洁之徳惟恐不及其所以大过于人而有以恱服天下之心端在此夫往无所失圣人之言不诬也
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　谦九三爻辞也九三何以爲劳谦谦自师来以震动之体居艮止上惟动故劳迅动以行师其劳可胜旣乎卦位艮山居坤地中坤顺道也卑道也柔道也是爲劳而不伐夫山安静而万物生焉今处地之中莫见其高是爲有功不徳厚之至坤象也夫厚坤之徳也语以其功下人谓不伐不徳在四阴后盖能后巳而先人者也臣道之正莫加于此徳言盛礼言恭以内外卦象而论也其崇若山象徳之盛其顺若地象礼之恭且夫知恭而已内无其徳焉其恭僞爲非所谓谦惟徳盛礼恭则上天喜之人心归之谦于是有终致恭以存其位恭尽于己位自安也禹平水土不矜不伐得此道焉
　　亢龙有悔子曰贵而无位高而无民贤人在下位而无辅是以动而有悔也
　　干上九位在五阳上贵也高也惟过中曰无位位不得中何以行道羣阳居下曰无民阳归于五莫从其亢曰贤人在下位而无辅呜呼有高贵之资而失位失民失贤若此所爲所行其必悖于道矣动而有悔不亦冝乎
　　不出户庭无咎子曰乱之所生也则言语以爲阶君不密则失臣臣不密则失身几事不密则害成是以君子慎密而不出也
　　节初九当用节之初居兑泽下前有互艮以不出户庭爲节取慎密之义也夫君臣何贵于密盖承涣离之后而用节焉一言之漏召祸起争有不可胜言夫节者人情所难躬行以率之慎密以先之号令之行庻乎其必从矣圣人虑及此其恶夫小人之害节者邪
　　子曰作易者其知盗乎易曰负且乘致冦至负也者小人之事也乘也者君子之器也小人而乘君子之器盗斯夺之矣上慢下暴盗斯伐之矣慢藏诲盗冶容诲淫易曰负且乘致寇至盗之招也
　　盗者天下之所甚恶爲天下生民大害未有甚于斯者也易通天地人之蕴圣人慨然见于辞曰作易者其知盗乎意其必有甚高至微之论圣人乃以解之六三爻辞发明之呜呼我知之矣自有天地以来人君以一身位天下万物之上内而奸宄外而夷狄伺闲以肆欲得之志不知其几何相得其人则心术纪纲正于上而盗以之息相非其人则心术纪纲乱于上而盗以之兴此天地阴阳必至之理不待占卜而后可决也夫此隙则彼投犹水之来犹风之至犹火之炎一气之所感召盖有不知所以然而然者今欲以致盗者复使之治盖是犹以水救水以风召风以火救火也而欲幸其一旦息止世固有是理乎呜呼人君观诸此亦可爲动心矣负贩至贱事怀险嗜利义莫之顾惟负则然乘者君子所以载物衞上措天下于安平者也其责任至重乃负贩者乘之此惟利之求彼惟利之趋夺乘之凶将不旋踵夫乘爲天下重器并与乘夺之天下国家其复能保有邪盖小人在位播其恶于天下礼失于上政乱于下礼失故慢政乱故暴奸邪自是生君子自是去民心自是失法度自是废礼乐自是亡骄奢自是作财用自是匮戎备自是弛盗斯伐之复又何疑哉圣人犹惧后世人不我信也继之以慢藏诲盗冶容诲淫意盖曰盗本无心我则启之事实自取无所贻咎云耳六三位下卦坎位上上有互坎以柔履刚位不得中前承震震爲足爲大涂盖小人之贪利至险者也坎爲乘爲寇盗各以象之美恶取之互离爲伐爲冶容坎在下震发之爲慢藏
　　大衍之数五十其用四十有九分而爲二以象两挂一以象三揲之以四以象四时归竒于扐以象闰五岁再闰故再扐而后挂天数五地数五五位相得而各有合天数二十有五地数三十凡天地之数五十有五此所以成变化而行鬼神也干之策二百一十有六坤之策百四十有四凡三百有六十当期之日二篇之策万有一千五百二十当万物之数也是故四营而成易十有八变而成卦八卦而小成引而伸之触类而长之天下之能事毕矣显道神徳行是故可与酬酢可与祐神矣此篇诸儒言之详者皆得而略之大衍圣人作易数也圣人稽诸洛书验之河图易数于是而定夫洛书备天地自然之数自一至十合之爲五十有五此天地生成数也河图以九宫配数至九而止合之爲四十有五河图之数不取十而一与九爲十二与八爲十三与七爲十四与六爲十五居中位以成纵横十五之数十固行乎其中谓河洛之数不同者非也夫十盈数也盈故不能变圣人衍易虚其五而用之易道贵变变故通通故神夫虚五非舍五不用也五其中而五存矣天五黙运中道明焉易之生生不穷与造化通与天地并盖本诸此然则其用乃止于四十有九何邪曰大衍立蓍布数合四十九爲一一已肈见一者何太极也道也分挂揲归自此而起其体五十其用虚一而一不离于用故夫四其十而易以四成一其九而易以九变太极之道周行其闲谓四十有九爲七七数亦非也象两两仪也象三三才也归竒于扐以象闰谓取揲蓍之余以归于扐老阳老阴余数合之三十有八少阴少阳余数合之亦三十有八乘以六位緫二百二十有二求闰之法以二百二十二爲起算数再扐后挂谓左手四揲之余复归于扐曰再扐再扐而复挂一焉曰后挂再扐而再闰之法行矣天数五一三五七九也地数五二四六八十也五者天地之中五位相得而各有合太元一与六共宗以下得之凡天地之数五十有五见于洛书者则然天地之道隂阳之理万物之化神明之用悉备于此故曰所以成变化而行鬼神也变化谓五行四时十二月推运无穷终始万物生生化化莫测其端变化代作有成无已造化之功始获昭著鬼神以行其理则然耳四营而成易以四揲之九于是通而七八九六之数成焉书所由以作也十有八变而成卦三变而一爻立天地人之道曲尽无遗卦所由以成也八卦而小成八卦奠位时序以正隂阳以定六子八物交相致用于宇宙之闲天地造化之理于是小成引而伸之触类而长之自一而八自八而六十四数之所摄象之所该靡有穷尽小大精粗之理形名度数之冝上自道徳下至艺术凡天下所谓能事莫不于此而取正矣盖太极以一运一之所通包括万法天地阴阳万物之理皆不得遁其情故道以之而显惟变所适莫穷其用故徳行以之而神可与酬酢裁天下之变而有余也可与祐神賛天地之化而不匮也呜呼易本无也易以一起圣人清明在躬得一于心神物应之其志以定一之所统了无遗焉以自然之数发自然之象阐自然之理生化之功于此不息而易道于以大明后之学易者诚能致知止之功极静定之理复诚明之性易之爲一我自得之反身以求万物皆备如是而后能尽人道人道尽而后能克配天地其功用至大学者所冝勉旃
　　子曰知变化之道者其知神之所爲乎易有圣人之道四焉以言者尚其辞以动者尚其变以制器者尚其象以卜筮者尚其占
