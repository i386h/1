<!-- { "loadSidebar": true } -->
　　明夫当求之晦夫士君子欲有为于世而规规然自衒其明攻之毁之者必至矣惟渊黙静重退藏于宻因时而动事业可兴晦尚矣况居明夷时明可复用乎文王在岐化行江汉履柔履顺履仁而明德益昭于天下君子用晦明可复也且一身之间知用晦则神气守而智益明虽酧酢事变不失其性不独莅众当晦也坤为众明入地中旦而复明曰用晦而明
　　初九明夷于飞垂其翼君子于行三日不食有攸往主人有言象曰君子于行义不食也
　　微子去之正此象君子见防以义断恩夫箕子奴比干死羽翼既伤微子之道孤矣是不可以有为明甚不去将为身害为正道害汉穆生以醴酒不设决去就亦庶乎知学易者离为鸟初在下为垂翼离明为君子坎一变反兊为不食为有言歴离之三爻为三日互体震在上为行为攸往四正应初居互震中为主人且賔主相应其情易通而犹有言义难明也惟初德刚志明故能见防而行不然牵于言而陷于险矣左氏谓有言为谗言取当时筮卦之义云耳易用于筮其变不同
　　六二明夷夷于左股用拯马壮吉象曰六二之吉顺以则也
　　二有中正至顺之德丽二刚间大明在下岂文王居羑里时邪非才健志顺若太公闳夭散冝生之徒宻为之辅何以卒免于难得君子助曰壮吉二阳为马坎一变有互巽体再变艮三变离巽为股反巽为左股艮手拯之曰拯马顺以则者何顺以法天也如日之行晦明地中以晦逺害顺以则也
　　九三明夷于南狩得其大首不可疾贞象曰南狩之志乃大得也
　　武王于是不得已而将行天罚矣周武不忍坐视天下之险思大其明德以出天下于险曰明夷于南狩三刚徳在诸侯位以离承坤离丽为狩坤西南为南狩上应为得大首用明去闇化之有渐曰不可疾贞书曰既歴三纪世变风移如之何其疾也徐而贞之民心可革离明在下坤顺在上明德之升顺道以动其动也时为不可疾
　　六四入于左腹获明夷之心于出门庭象曰入于左腹获心意也
　　太公常事纣而为之心腹知纣志不在天下不敢负天下而私纣以留也曰于出门庭坤中为腹变坎为心互体艮为门庭
　　六五箕子之明夷利贞象曰箕子之贞明不可息也箕子有君道而在臣位商所以亡也圣人谓使如箕子立而获主商祀周焉得有天下故以箕子居明夷五位示微意焉箕子后为武王陈洪范武躬行之为天下后世利是为明夷之正呜呼箕子有志于明道无志于爱身道不箕子忧也夫正道而息于天下非天地心君子之贞参天地是故文王以晦明为正箕子以不死为正至矣防故曰箕子之贞明不可息云呜呼武王之未尽善吾于此见之矣武王有虞帝心岂不北靣事箕子邪箕子不以商祀殄絶为恨而传道于武王若箕子则心同虞帝矣
　　上六不明晦初登于天后入于地象白初登于天照四国也后入于地失则也
　　明夷自坎变至上安其险不变而明德以衰复入于地盖商纣之象云坎四变互干承上为登天六变坤在离上为入地嗟夫纣之不道晦而已人主其慎夫惑之者防惑斯怠怠斯晦夫明性本有也卒归于闇亡者习焉耳习不可不慎也四隂为四国失则谓失照临之道观上失则之训知六二顺以则天为文王矣
　　【离下巽上】
　　家人利女贞
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　家人自巽变再变为离巽化也入也离礼也明也家人以礼为本巽以入礼内明外化家道于是成上巽下离皆女象自古家国兴亡莫不一本于女礼以大防为正女贞则无往不正也故家人以女贞为利序卦曰明夷伤也伤于外必反于家夫治乱自家始家治自女贞始明夷之伤当求之家以复其伤纣之不明晦妲己惑之而已惑于色而慢于礼纣之所以亡也女正位乎内男正位乎外男女正天地之大义也家人又有互离体二隂居离中而四阳悉当其位曰女正位乎内男正位乎外夫天地正位化功遂成男女分正德配天地风化之美可使天下各安其性命之情生育之功茂矣斯义为大杂卦曰睽外也家人内也盖刚柔易位后必有睽睽起于内而形于外其害遂加于天下然则男女之位其可不正邪家人有严君焉父母之谓也父母主恩而曰严君不可以恩废礼也严其贵乎不严则孝衰矣古之君子诚身行礼严于礼不严于事礼行而威德着矣离火势不可犯为严君父父子子兄兄弟弟夫夫妇妇而家道正正家而天下定矣言礼乐教化由此出也夫人君正家于上凡天下父子兄弟夫妇率从其化而正于下则陵犯不生而天下志定天下志定故其治定礼行于家乐以是生教以是成其效岂不大防初上以刚位上下为父子自二至五隂阳各得其配序为兄弟夫妇且家人互坎在中坎险也家道不明将流入于坎险惟离明变之而礼化之行其效足以致天下之定而险难无自生可不谨邪可不慎邪
　　象曰风自火出家人君子以言有物而行有恒
　　风象化火象礼化自礼出君子于家必诚其言行非礼仪法度不言行又践之诚故着着故不息礼行一已化成天下夫天下一心一性一理也君子言行即天下言行其应若响有国有家者安可不慎与离火为言巽风激之为有物互坎坎水为行为有恒习坎亦曰常德行
　　初九闲有家悔亡象曰闲有家志未变也
　　治家在正始始正而后上下之志定阳外隂内为闲初九以刚德位离明下故能闲家于始而正其志云
　　六二无攸遂在中馈贞吉象曰六二之吉顺以巽也承命而行妇道之正阃以外不敢专也汉唐女后之祸率由家法不立戒防坎离水火交错为中馈惟臣亦然尽忠于内效顺于外臣之分也权出二则分分则乱春秋大夫出疆无遂事况在国乎二柔顺中正以巽于五是以无攸遂而获吉若二非明哲者莫能也
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　嗃嗃从正嘻嘻恃宠得失之理自明九三刚过于中虽未能履躬行之化而三有刚明德用能嗃嗃其言规以礼法故悔厉于前而获吉于后盖礼胜情必安礼贵于家尚矣若夫嘻嘻安逸见于妇子间日积月习防范俱废能有终乎三位互坎中上下皆具离体家道昬明于是分故其取象如此嗃嗃水火相激声然则家人嗃嗃以言教也有孚威如以身教也言之与身其效相去逺矣
　　六四富家大吉象曰富家大吉顺在位也
　　上严下顺家道斯肥四居近臣位以顺为百辟天下先而下莫敢不顺上以承化下以顺应治道斯盛譬诸家长者顺少者靡不率从风化之行王业可成也故曰大吉四位巽初位居互离中离南方万物毕亨为富惟四巽顺而有明德是以能富其家也
　　九五王假有家勿恤吉象曰王假有家交相爱也王者之于家必欲小大各尽其道若曰如是亦足矣姑息之心一生礼浸以慢为家之害不可胜讳先王自家而施之天下不恤私爱以行其所谓真爱上下内外更相警敕日慎一日率由于礼义之中其效至享国长久小大福交相爱之实着于是矣夫祸变一起上而君下而臣宗族室家不复相保向之阿媚谄谀欺诳诞谩以败法乱常者真吾之害而吾亦有以害之也岂若勿恤而交相爱乎五刚中以巽体居重离上德仁而明盖礼行于身于家而方孜孜焉自谨于礼不敢湏臾忽之者也故声色邪佞莫得移之而能尽假家之道呜呼盛矣夫
　　上九有孚威如终吉象曰威如之吉反身之谓也礼之用大矣礼化既孚不严自畏己正于此威加于彼必然之符也盖家道以礼为本而礼先正已已正则有以化服其心不敢私毫违犯礼义若天地鬼神临之是为威如威如而家治家治而天下治矣先王反身修礼自身达之家自家达之天下政事纲纪正于上而夷狄蛮貊莫不敛衽畏服不敢启陵侮心威如之吉孰有大于此乎
　　【兊下离上】
　　睽小事吉
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣防
　　家人男女正位隂阳各得位相应睽反之二三四五隂阳失位而火泽二女象成是为睽同中有异曰睽二女同居而志不同行势则使之也圣人甚惧天下之志易以睽而思其志所必通与夫事之必同而类者将以合天下睽而一其志此睽卦之所以立也说而丽乎明柔进而上行得中而应乎刚谓何说明卦体君有明德臣说而丽曰丽乎明且遯二隂自家人进为睽五虽柔中下应九二而刚贤毕辅以敷中德于天下故小事吉睽非君臣刚中不能合德而大有为于时六五柔中故可小事而已然则人主不幸处睽宜务刚其德防鸿鴈美周宣诗万民离散劳来还定安集之宣王居睽而吉者也宣王用柔不可大事天地睽而其事同也男女睽而其志通也万物睽而其事类也睽之时用大矣防言睽有不睽之道也盖天下固有其迹暌其事其志则一得所一而同之造化可通鬼神可格夷狄可服禽兽可驯是道圣人始用之于一身终用之于天下国家睽中复有不暌者存其用大矣初上为天地坎离水火交变其中上下相合以生养万物曰其事同二三四五为男女隂阳之位虽失正而坎离互居于中有男女正配象曰其志通隂为万物二隂俱处离中万物相见之时曰其事类盖万物形状不同而人与人为类鸟兽草木各以其形其性为类有不可得而少易者也噫天下睽离本于迹同而志殊二女同居而睽是也若夫天地男女万物则不然相待以致用其事其志盖有不得不一者惟圣人得所一而同之是以功利洽于天下而足以成天地之能圣人之道可谓盛矣离上下有互离泽下上有互坎水火之动不已而性各趋其上下睽之立象如此
　　象曰上火下泽睽君子以同而异
　　火水有交济之道若火之与泽为性相反不可复济天下睽离象也君子知夫天下之心本自同一而为志所趋则异于是一视以仁将以复天下心而止其睽曰同而异盖有礼制存其间上下亲踈贵贱各当其序君子小人下及四民安其分而不相逾越其异也乃所以大同之使志与事皆定如是而睽可合也
　　初九悔亡丧马勿逐自复见恶人无咎象曰见恶人以辟咎也
　　睽道贵合初以刚说应四为悔亡丧马谓何睽初虽有至健才未可行行必疑曰防马得应则马复夫何故四实下之也盖睽必上下相求而后能有合四位离隂先有互坎体为恶人方睽虽曰恶人义不可絶絶则为正道害孔子见阳货谓其用事于鲁不可不见息睽一道也干为马卦自艮变再变有干体初动以应四四下之复成干故有丧马自复象七日歴六位而复初也夫天下睽离之始坎离水火交战于前是兵戎之防也四以炎上之性行险于外视在下君子意蔑如矣非刚说若初不以四恶人而逺之使有害君子心吾道其坠曰避咎君子非为身谋为道为天下谋也况因四以自通于离明之五则睽有可息之道虽恶人其可不见邪离目为见
　　九二遇主于巷无咎象曰遇主于巷未失道也
