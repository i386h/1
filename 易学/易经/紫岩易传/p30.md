<!-- { "loadSidebar": true } -->
　　四虽离体而以阳处隂有动而知止象四当小过时固宜静止以俟众隂之消动而与之挍则危危可戒也四之无咎岂非居动而能止故欤三四以刚徳处羣隂中皆曰弗过谓当谨守中正之道不可过也四上承五曰遇之庶几乎有以感格君心而复其刚徳耳往厉危也必戒慎也勿用静也如干初九勿用永云贞贞不可须臾忘也
　　六五密云不雨自我西郊公弋取彼在穴象曰密云不雨已上也
　　利泽虽未加乎天下而摘发淹滞可用于小事小过六五则然盖小过二五阳徳俱不足异乎君臣以道遇合者是以有密云不雨象自我西郊言隂盛而阳未孚也然二止二阳下五援而出之有弋取遗隐之功且二应则三四皆离震而动小事其可成耳互兑为西郊二居艮中小过有坎体为穴隂过阳为已上隂阳必相济廼雨今失腾降之节故不雨也
　　上六弗遇过之飞鸟离之凶是谓灾眚象曰弗遇过之已亢也
　　隂居动极过中而不知反天人之祸必加曰飞鸟离之凶是谓灾眚至哉圣人为小人训甚严也夫小人在天下未有不逆常违理自取败乱者况居小过而矫亢已甚其能自免于祸邪离之凶言趋上而不能自下也
　　【离下坎上】
　　既济亨小利贞吉终乱
　　彖曰既济亨小者亨也利贞刚柔正而位当也吉柔得中也终止则乱其道穷也
　　精神交感而君臣之徳俱明是为既济卦自坎变离位在下互体又重离易险为明何事不济也亨小谓天地之间无一物失所其象则隂阳得位隂以阳亨曰亨小焉利贞谓何君用刚臣用柔泰之二阳进而得位一卦中刚柔各得其叙而礼行于上分定于下天下无不得其贞既济之所利在是初吉则以坤柔配干刚而柔得厥中二五正体互有明徳故吉终或止之明者息矣故终止则乱勉不止则不乱勉勉在我也上六以隂居卦上柔失厥中有终止之厉柔道以穷圣人于既济首以终乱为训盖知夫盈必有亏盛必有衰欲为人上者勉其明徳使刚柔之分常正于天下而后治安可长也可不谨哉
　　象曰水在火上既济君子以思患而豫防之
　　既治而不有其盛所以防患也水火有相胜之势故圣人致戒焉是安可以不思防之如何修徳立政而已坎险为患离心为思
　　初九曳其轮濡其尾无咎象曰曳其轮义无咎也济初止以虑患量而后进君子为身为国之图逺矣自古乱亡之几常生于巳治进其可易哉然则君子处既济初终不可往欤曰止以待上之求求必诚诚斯进而后志可行于天下也初处互坎下曰曳其轮离坎相乗曰濡其尾
　　六二妇丧其茀勿逐七日得象曰七日得以中道也茀草盛貎盖妇人饰其首以自蔽者隂居阳中前有重隂未可有行曰丧其茀臣而用中终必得君曰勿逐七日得且既济二五正应也二丧其茀而又有勿逐之戒圣人意安在哉盖天下初定履人臣正位而恃其才智以争功亟进防闲疑忌之所自生也尚乌能有为于既济邪二柔中自守不汲汲于茍用正静不伐以黙修其在巳中道既得君心可格于戱盛哉七日得盖爻之一气巳复如是而后道通于君志行于天下非至明者孰能见之
　　九三髙宗伐鬼方三年克之小人勿用象曰三年克之惫也
　　害除民困不有君子谁与安静而生养之邪小人勿用言小人之必生事也坎险在上为鬼方离戈兵为伐歴坎三爻为三年离明为克九三在既济得干二正中其刚徳足以任大事故有髙宗伐鬼方之象而未济九四与三同徳亦曰震用伐鬼方三年有赏于大国云鬼方之伐主其事者在君奉而行之在大臣在诸侯鬼方伐而既济之治成矣
　　六四繻有衣袽终日戒象曰终日戒有所疑也
　　补舟以袽不忘备具周公迨天未隂雨诗读之使人三复而不能已也盖治至既济孰不安于佚乐而自谓百世可以无忧邪四居互离中内有明徳知险而戒其心钦慎若不一日忘之惧夫君徳之或失国政之或弛防邪投隙将害吾治孜孜然正救弥缝之是务如是则道徳仁义修于上纪纲法度正于下而既济之治可长也四其智明而先见者欤诗曰衮职有阙惟仲山甫补之四之谓矣坎离索于乾坤为衣襦离为终日离火为戒隂居坎隂为疑
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　离下为明坎上为信既济九五内有离徳而位居坎中明信之徳着于天下故能以禴祭受福也东邻指震自坎而震曰东邻商也西邻指兑自坎而兑曰西邻周也离为牛禴薄祭也九五刚中有实徳在天下明信既着鬼神享之禴为可用圣人意若曰我周家有天下本于徳明而信初不在乎礼文之末后世欲臻夫既济之治宜取法于斯焉重离有文明盛大体为受福为吉大来
　　上六濡其首厉象曰濡其首厉何可久也
　　既济以坎离相交成卦而坎险在上上以隂履坎险极其道闇而不明盖耽滛于富贵不知纪极者危亡可立而待矣曰厉厉危之至也鸣呼为既济之主其亦戒夫舍刚而用柔哉盖君徳不刚则嗜欲昬之防邪害之殆必濡其身以至夫濡已之国而沦亡之矣是谓终止是谓乱坎上而互体重坎又在下为濡其首
　　【坎下离上】
　　未济亨小狐汔济濡其尾无攸利
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　火炎上而其气不返水趋下而其气不升刚柔上下各失其位且变离为坎明徳未充于内未济为卦则然也未济何以亨盖六五柔得中而正位在上二四以刚徳应比之卦之刚柔莫不相应是终有可济之道用是以亨夫人君履离明正位又得天下之刚贤用之而君臣上下罔不同心求以济难奚为而不亨哉小狐汔济盖以象夫不度徳量力而求济者也坎隐伏为狐重坎居下为小狐狐行必拟度小狐果于行而莫之能拟是以濡其尾无攸利焉且未济坎险在内天下之难盖未平也六五之君虽当阳用事而中徳未大未可大有为于天下必也勉修厥徳俾隂不能陷声色防佞皆不足以少移其心志然后离明之性复于内有所不动动斯能济无不续终之患矣圣人故设小狐汔济象欲后之为君者充其中徳无急急于速济而已也既济刚在下刚故不息是以获济未济柔在下刚徳既衰无以续终若小狐之濡其尾然二阳皆以刚陷隂中曰未出中惟六五履二阳在上虽有离明之徳而重坎互承之其中未大其明或亏未有可济之道圣人反复示戒凡以济天下之难非厥徳刚明审而后动不易为也
　　象曰火在水上未济君子以慎辨物居方
　　水火性相反其上下趋向之性一定不可易君子法之慎以辨物俾各居方用成吾必济之治盖未济刚柔失位名实不正大而君臣上下父子兄弟夫妇之序次而君子小人贵贱贤不肖之别凡系于刚柔者无不颠倒错乱未得其正君子以明用慎物致其辨则礼法行而天下治矣呜呼济天下者莫大于礼而礼非信不行君子法象水火有礼信存乎其间不徒然也
　　初六濡其尾吝象曰濡其尾亦不知极也
　　居重坎下为濡其尾初虽有刚阳之应而才弱志险不足与有为进必速祸昧冒幸用不知止足为吝大矣
　　九二曳其轮贞吉象曰九二贞吉中以行正也
　　时方艰难为臣虽体刚中之徳而欲径进直行一有不合事蔑济矣非君子为天下心也夫惟正以待命俟君之应而后展尽其才力则君心可复事功可成是为臣道之贞非进退以中不为身谋者不足语此九二位在坎险中而有互离明徳且六五以离明应于上不患道之不行必曳其轮盖君子难进以守其贞也惟贞故利泽终加于天下用以得吉坎为车轮隂陷之为曳
　　六三未济征凶利渉大川象曰未济征凶位不当也三以隂居坎上互体又坎以是而欲进于未济必陷难矣自古惟中正可以息乱致治反是虽才力有余不能济也六三柔险居位所履不中率是以行岂不速祸而败人之事哉赖上九有刚明之徳三为之应渉坎应上庶乎出险而徳以之修故利渉大川凡此易之变也
　　九四贞吉悔亡震用伐鬼方三年有赏于大国象曰贞吉悔亡志行也
　　四以刚徳处近臣位责重任大必贞吉而后悔亡未济九四以除天下害为贞且伐鬼方一也在既济则曰惫在未济则曰志行圣人之意断于除害而急于抚民仁义之道备尽是矣三年克之而后赏以之行岂徳力不足邪是不然盖缓而图之欲以全其生也周公东征用此矣离南方万物亨嘉之时为大国为赏歴坎三爻以应初为三年
　　六五贞吉无悔君子之光有孚吉象曰君子之光其晖吉也
　　六五有明徳故能用贞于未济时厥贞伊何至诚下贤而已贤者用而身日修治日兴难日济光孰御哉五位离中下应九二而四复以刚徳承比有孚于贤者之象故君子之光有孚吉呜呼古之圣人出而靖天下大难莫不以得贤为急得贤者其徳大其治光而后世时君世主多忽之凡以耳目心意之间有以昬之志乐一巳而不恤天下治乱是以大悔随至不复可救药也六五居离中明足以有见有孚吉宜哉未济隂阳失位君用柔臣用刚圣人释九二九四六五爻辞皆曰贞吉谓不贞则失君臣之常不可与有济也圣人之意不亦防矣乎二以曳其轮为贞待应而后行不敢陵上也四以伐鬼方为贞为国任事不敢辞难也六五何为哉虚心以孚于二刚徳盛业大将有不可掩者矣是为五之贞四曰贞吉悔亡五曰贞吉无悔当未济之时为大臣为君一失其贞凶祸随至其悔将不可追圣人示戒不亦严矣夫
　　上九有孚于饮酒无咎濡其首有孚失是象曰饮酒濡首亦不知节也
　　需大象君子饮食燕乐未济上九有孚于饮酒皆养徳待时之义濡首则耽一身之养于天下或忘矣是岂仁者之心哉圣人曰不知节者盖以未知夫礼之中也惟君子能谨礼故进退皆可法上九以刚徳在离上明足见几知时之未可为也而诚于自养圣人因勉而训之云互坎承上为濡其首坎为酒食


　　紫岩易传卷六
　　钦定四库全书
　　紫岩易传卷七　　　　　　宋　张浚　撰
　　系辞上
　　天尊地卑乾坤定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　易书之作本乎自然圣人首发之故仰观俯察而乾坤之体以定或卑或高而贵贱之分以位圆动方静而刚柔之冝以断羣聚于天地之间者有自然之吉凶形象于天地之间者有自然之变化葢天地设位易行乎中吾不知天地之为易乎易之为天地乎圣人以一心之微稽诸天地而易书有作隂阳在吾身造化在吾手心法之一与天地并是以阐万理于太极揆常变于卦爻其象数之所包括莫非天地自然之理天下后世顺则治逆则乱得则吉失则凶其道必致不可少易也学者而不先明乎此尚乌足与论易哉
　　是故刚柔相摩八卦相荡鼔之以雷霆润之以风雨日月运行一寒一暑
　　天地之间举无非易刚柔相摩势之激也八卦相荡序之移也鼓以雷霆而有气者作润以风雨而有形者生日昼月夜终始不息岁功成焉象数黙运有不知所以然而然者故乾坤之道自是而益尊
