<!-- { "loadSidebar": true } -->
　　居二隂中曰有险以身则私心以国则小人均曰险隂蔽阳也学问未跻于圣贤事业未大于国家利泽未加于天下皆九二求小得义岂以其中未足以上行而下施邪坎二五俱有刚中德而隂蔽之圣人曰未出中曰中未大盖将勉坎君臣俾益进厥德以行其中于天下若坤六二得臣道之正道行于上下莫阻之者圣人系以辞云直方大不习无不利则非特小有得而巳
　　六三来之坎坎险且枕入于坎窞勿用象曰来之坎坎终无功也
　　六三位内卦上互体有震动艮止体盖小人才险不度德量力欲有为于坎险者曰来之坎坎惟三不务修德易行于险安之曰险且枕枕安也艮止为枕入于坎窞谓颠沛末流不可与语出险功也呜呼小人小有才中怀至险而用以隂柔外若君子然迹其徇私挟数专志利巳动无非险人君不可不辨曰勿用深疾之之辞上有重坎为入于坎窞
　　六四罇酒簋贰用缶纳约自牖终无咎象曰罇酒簋贰刚柔际也
　　艰难之时君臣相与贵应贵诚贵质贵通以至诚质实之道自通于君且因君心之明而感入之其事易为力君臣心同险难以济咎必终免大臣事业尽是羙哉汉留侯用坎之四观夫絶栈之请据鞍之对借箸之决蹑足之几偶语之警布越之封四隐之来莫不因君心之明徐感悟之留侯诚且闻道汉祖深知信之恃为腹心得刚柔交际之义向使刚柔不际道何以通邪卦体二隂一阳为罇簋三四以隂虚居中坎水承之为缶隂虚为牖互艮止艮手为纳约纳之于中道曰约虽然约之用大矣傅说告髙宗曰学于古训有获曰后从谏则圣纳约之大者若汉留侯因险难以导君之明在坎一时事耳
　　九五坎不盈祗旣平无咎象曰坎不盈中未大也出险之君务刚健以厥德中德不大何以化何以格何以利九五以刚中为险主执德之常仅能免咎中未大耳然则人君处艰难时日新之功讵可忽哉书曰德日新万邦惟怀凡以德盛于内惠利及之天下归心也九五得位得中而隂犹蔽之曰坎不盈祗旣平无咎诸卦坎在上往往获吉惟屯九五屯其膏圣人释之曰施未光坎九五曰坎不盈圣人释之曰中未大盖方天下有事时而欲兴其利除其患非汲汲皇皇益大厥德无以克济圣人为后世之劝者至矣
　　上六系用徽纆寘于丛三歳不得凶象曰上六失道凶三歳也
　　水逆行谓之洚水上处重险之极失道弥甚是怀险而入于刑者坎北方其色黒为弓轮于木为坚多心故有徽纆丛象歴三爻复归于坎为三歳不得
　　【离下离上】
　　离利贞亨畜牝牛吉
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也二则丽丽戒在不贞隂中丽刚养之以贞也惟贞故上下顺说而亨坤二五来居干中曰牝牛二阳畜之曰畜牝牛中顺之德积于中出而交物物莫不服从其中正而事功以建是以吉离丽也日月丽乎天百谷草木丽乎土重明以丽乎正乃化成天下何谓也天地丽于道日月之运百谷草木之生丽于天地圣人中天地以有为贵在丽正孰为正中道也其然至当不可易之理与天地并顺则吉违则凶圣人何为而丽正盖有重明之功焉明本于性因而重之缉熈光明之学也学则正正则明明则化成盖君为善天下孰与为不善化盍为而不成也或曰重明谓上下俱明是不然臣不可用明臣有明德当归之君用明则凶况明自丽正处生非上下明而后丽正也重明以丽正而化成于天下重明而曰上下俱明不可也互坎为日月互巽为草木百谷坤索于干为天为土柔丽乎中正故亨谓二五二五以柔中丽干阳曰柔丽乎中正且刚健中正纯粹精干德也二五丽中正故能养成其中顺之德在离以亨盖中正天下所视效而率化也君臣协比刚德躬行中正天下孰不顺丽天下顺丽而离道亨矣
　　象曰明两作离大人以继明照于四方
　　法先王之明德曰继明若舜之于尧汤文武之于尧舜明不继则明息故取象两作且日运于天相继不巳故能成照物之功大人有作欲以臻夫光明盛大之治如之何而不法先王之明德乎
　　初九履错然敬之无咎象曰履错之敬以辟咎也交物莫大于敬离文明万物相见时离初礼所始行也徇文失实悔咎随起惟不独敬之身且钦之心庶寡悔矣初以刚阳居离明先有刚明之质用能行礼于离且先圣王之致恭也尚矣圣人画离首着是训谓南面听天下所履错然不可不致其敬于早惟敬则知所省畏无失德于天下天下心服文明之治不难致也初承二刚柔相际曰履错然吁敬尚矣何独君天下者为然哉士君子修身以行于世不敬其始咎将及之可不慎哉
　　六二黄离元吉象曰黄离元吉得中道也
　　臣之丽君非中莫通黄土之正色于色为中万物以土生万事以中揆心虚而明中道乃得二丽干阳以应乎五所丽得中故元吉且二虚心以应五盖臣之德厚而道足以格天者也用能君臣恊一委信刚德之贤俾专任出征之责于上离道以成黄离之德至矣哉
　　九三日昃之离不鼓缶而歌则大耊之嗟凶象曰日昃之离何可久也
　　过中曰昃圣人至戒夫人臣履髙位居晚节不知虚心乐道守志以正则陵犯贪得将无不为而每戚戚其中以自取祸败也自昔士君子之学贵知道语曰血气既衰戒之在得彼知道者视死生为一致况得失微事肯屑屑经意也哉盖日昃不可久物理之常也惟知其常而安之是以无往不乐且君子独乐其道则心定而志不衰得时遇君犹可摅素积以惠利生民也若日昃是惧所慕所说在物利之域鲜不蹈夫丧巳之凶矣孔子发愤忘食乐以忘忧不知老之将至孔子安有大耊之嗟邪中虚为缶互兑为歌九十曰耊老阳数也九三刚过在离内卦上失中虚之道宜圣人重致戒于三
　　九四突如其来如焚如死如弃如象曰突如其来如无所容也
　　悖理违道殄殒自贻离情炎上四处重离先而又重刚不中盖陵犯而莫知止者弃安靖之福蔑忠义之训何所容于天地间也哉卦有互巽体巽为木为风木火以风行突如其来如焚如也火出木尽死如弃如也
　　六五出涕沱若戚嗟若吉象曰六五之吉离王公也处离明之极且下有陵亢之臣居是位当是时不可以无是忧五自干索离中虚而明故能先天下而忧其忧且思有以除天下害忧则敬敬则治生成王用周公之时为然考书大诰勤勤之辞可见矣离目为涕互兑为戚嗟盖九四负炎上凶将为天下大害是以六五至诚忧怛见于辞色虚巳用上俾专征伐终之获吉非忧敬生于心何以得此哉周礼曰坐而论道谓之王公离王公云者离上也音丽
　　上九王用出征有嘉折首获匪其丑无咎象曰王用出征以正邦也
　　必除天下害而后享天下福然则出征其可巳于离哉罚一人而天下畏曰获匪其丑离为戈兵有征伐义四位不中正在内卦上其象为首而上九德备刚明六五用之以征是以有嘉折首云且其德刚明而能继大事除大恶施大惠志在正邦不事诛杀臣之盛也征之书曰火炎昆冈玉石俱焚天吏逸德烈于猛火殱厥渠魁胁从罔治正上九事也离二阳包一隂为邦互兑兑毁为折首
　　紫岩易传卷三
<经部,易类,紫岩易传>
　　钦定四库全书
　　紫岩易传卷四　　　　宋　张浚　撰
　　下经
　　【艮下兊上】
　　咸亨利贞取女吉
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　圣人致止虚之功于损诚一既着其虚上达其止内充相感之道成是为咸咸自否来咸利在贞刚柔上下感应相与而止说之道行咸之正也夫天地不交而二气不通则万物不得其生惟少阳之气下降于天少隂之气上升于地隂阳交感而生生之道于是不穷矣隂阳之感少则一一则诚诚则速圣人取臣岩野间一心相与而化育之功成用此道也柔上刚下谓坤三升而上行干上降而下际二气谓少阳少隂之气自乾坤而升降止而说心之一也男下女礼之诚也心一而礼诚其感以正用能有始有卒生理益蕃君臣相感以致治盖不异此夫君臣之间诚意不通则其德二三又安能成生生化化之功邪夫惟相感以诚故德修身正并立于无过之地而天下莫不观感而化也天地感而万物化生圣人感人心而天下和平此言圣人下贤而得其心用能修身以法天地而大其感于天下也天地以无心相感流动之功出焉圣人之感人心亦以无心无心故格格故化夫圣人无心用天下心为心衣思天下衣食思天下食居思天下居躬行中正之道于上天下从而化之于下德侔天地矣圣人以大中至正之德系属天下天下莫不说之是圣人于天下心通为一和平之应不约自然也观其所感而天地万物之情见矣谓天地万物之情本自一致在感以贞耳卦自否来为天地干上下临坤位坤众为感人心
　　象曰山上有泽咸君子以虚受人
　　此君子止性之功君子以吾至虚受天下实无不容无不利山泽气通云雨以施君子致虚利泽以大老子曰知常容容乃公公乃王虚受之谓也
　　初六咸其拇象曰咸其拇志在外也
　　止于下动于先诚一之功不着且其感也志在外而专应于四感亦细矣初履隂居卦下为拇
　　六二咸其腓凶居吉象曰虽凶居吉顺不害也
　　六二以艮体位互巽下巽为股曰咸其腓巽究为躁卦腓性躁动以是而欲有感于上必颠必覆故凶惟居则静而顺凶可弭也且人臣在下位将有感于上而诚志未孚乃欲直前径趋不待心腹之思股肱之援其行鲜不及祸矣夫惟以顺道自居待上之求身可安志可行也为臣慎所以求感哉二得中为居吉互巽巽顺为顺不害
　　九三咸其股执其随往吝象曰咸其股亦不处也志在随人所执下也
　　夫以刚德履人臣髙位当咸感时宜有以格君心者矣而三乃营营于事为末流録録随人为咸之羞虽尽力有行于下终何补防盖咸以止说为贞初之拇二之腓皆以躁动系应失艮止常三在艮上而应兊说之隂是亦不能安静守正以心为感者也志在二刚之随而欲因之以求说于上其感也失贞矣故曰所执下也互巽为股二刚在前随二刚以应上为执其随往斯否为吝
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　九四位处艮止上兊说初离止趋说其感也戒在不贞贞而后吉吉而后悔亡咸九四以正其心为贞夫心贞则虚静而公所感者大夫感人而不致力于虚静以大其公心其感也陋矣朋谓上下二阳此以思感彼以思应曰朋从尔思朋从私也天下从之公也天下从则光大矣且四以刚德近君位不中正区区朋类之思有所偏系于道为戾其何以感天下之贤宜圣人力致戒焉位介二阳中阳动为憧憧为往来互干上下三阳蔽之为未光大孔子繋辞释之曰天下何思何虑谓天下有公道第虚静其心以守夫贞则自然之感得矣营营思虑祗私无益也
　　九五咸其脢无悔象曰咸其脢志末也
