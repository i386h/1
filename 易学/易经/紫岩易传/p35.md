<!-- { "loadSidebar": true } -->
　　日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也
　　凡此皆圣人极论同归一致之理观诸天地验诸万物其往来之相推屈伸之相感莫非自然而妙理实存乎其中是故日月迭运而大明以着寒暑潜移而岁功以成不有往也来何以兴不有屈也信何以见往来屈信交相还复以成大利涂虽有殊致则归一营营思虑之闲而欲以已之私智见诸行事岂不重拂于天理而亦奚补乎事哉是故尺蠖之行其屈乃所以求信龙蛇之变其蛰乃所以存身天地之间物各有理圣人泛观物理而用之于身进退之所宜精神之所舎几何而不脗合于道邪是故精义入神以曲尽天下之理而用因以致利用安身以深体夫应变之道而徳因以崇如尺蠖之屈信以屈求如龙蛇之蛰身以蛰存常因自然不违天心过此以往道通于神天下利之莫知所以爲利曰未之或知夫然故穷妙物之神而不遗知天地之化而不昧徳之盛大莫有加矣后之学圣人思其所以屈求其所以蛰神化之道得之在我其于经天地利万物或庻几焉
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危旣辱且危死期将至妻其可得见邪
　　圣人出而致用莫忧乎小人之或爲我害也自困于石据于蒺藜以下深明小人情状剧言之至于再至于三庻几夫世之爲小人者知所戒惧而改悔焉圣人忧天下后世之心不其仁矣夫其义并详见于爻说
　　易曰公用射隼于高墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　遇其事而无其器君子弗爲也有其器而无其时君子弗行也君子者务尽天人之道而已矣
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可掩罪大而不可解易曰何校灭耳凶
　　呜呼圣人论小人情状于是无余蕴矣小人惟欺其心以欺于天故于不仁不义之爲行之无愧而原其设心不过爲身谋也身之所安则冒昧必图之曽何有于天乎傥非利以劝之于前威以惩之于早彼将一肆所欲爲而负大恶于千百载之下是以圣王奉天行事以施赏罚折其萌芽杜其微眇絶其本源非徒不使小人之恶得加施于天下亦将以惊惧保全之俾无抵于灭耳之凶也后之有天下其可于小人初起而谓其无能爲也而略之不问哉
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑大人休否在未否之前惟其以天爲心而不以一已爲心是以能不亡也虑亡之诚念念不置是宁有过举者邪苞桑义见爻辞
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　自昔居台鼎之任徳知力三者一有阙则弗能胜其事而况俱不足者乎宰相以徳爲主有徳而无智则不足以应变有智而无力则不足以镇浮若夫徳之不立虽有智力亦无以感格天人而措天下于治矣徳其贵乎鼎九四以阳承阴位不中正而又下应于隂徳薄也位离明下知小也互兑兑毁力少也
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　静止之功成于内则光明所烛自得于心理之几微何有不照不待深思而后得也君子获天之祐吉无不利知此而已夫涉世而动与吉防其道不亦神矣乎方天下悦豫时六二居大臣正位不谄不渎以交孚于上下中正之道上合于天上无附丽之嫌下无狎比之失全身逺害而礼行朝廷微彰柔刚用之以中可以折权势之气可以消淫佚之心有补于豫治甚大呜呼读礼传大学篇君子知几之道其尽于此矣学者安可一日于是书而忽之哉
　　子曰顔氏之子其殆庻几乎有不善未尝不知知之未尝复行也易曰不逺复无祗悔元吉
　　众人之所忧颜子不以爲忧圣人之所乐颜子自得其乐心之虚静可想而见矣不善之来也岂不坐照而悉了之邪如鉴之明尘自不止如水之清形自不昧兹盖必然之理语所谓不贰过谓其不复有过心生正不逺复之义若夫圣人之从心则又进于此矣
　　天地絪缊万物化醇男女构精万物化生易曰三人行则损一人一人行则得其友言致一也
　　一之用大矣天地万物所以成化育之功起诸此也一之本在心心茍通一格化之功其孰能御夫三人行而损一人岂非道义之感所造不同容有二三其心者邪此周公所以辅相成王茂建大治毕召之徒皆不足以拟其专也周公损下上受其益
　　子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　君子之动将以有爲也身之不安则必有悖道之事动能有功乎君子之言将以出令也心之不易则必有拂理之言语能有格乎君子之求人将以济治也无交而求则心已不同矣求能有得乎是三者发于心作于身而其事之从违则系诸天下百姓如影之从如响之随断然有不可易者夫天下一心心法所存不约而感民虽至愚神则不殊此无他一心之所通也益上九立心勿恒旋致或击之凶夫子以是系之辞盖曰天下之祸常起于动作语言用舎之闲有国有邦者不可不慎也
　　子曰乾坤其易之门邪干阳物也坤阴物也阴阳合徳而刚柔有体以体天地之撰以通神明之徳其称名也杂而不越于稽其类其衰世之意邪
　　乾坤之数旣设易于是而行相应相感阴阳有交通之徳或九或六刚柔有不易之体徳合而体分象斯立焉天地之撰自是而体神明之徳自是而通天地之闲貌象声色莫不皆有自然之撰刚柔迭居天地之撰毕着于象象立而神明妙用即之可求徳故通焉君子法之而吉凶与民同患之道备尽于此矣称名不越不外乎一理也名固万殊理归一致圣人先得夫理而名又乌乎越邪呜呼至徳之世吉凶得失之道泯然爲一徳失而后易作衰世之意圣人有不得已焉者也
　　夫易彰往而察来而微显阐幽开而当名辨物正言断辞则备矣其称名也小其取类也大其旨逺其辞文其言曲而中其事肆而隐因贰以济民行以明失得之报太极本乎一而万理俱融往者不得隐其理来者不得遁其情数之所摄自无遗也微显若八物之显而道则微也阐幽若八卦之幽而义则阐也当名事理之称也辨物阴阳之分也正言言不失其正也断辞辞以明夫象也易书有作合是四者而大备矣其称名也小其取类也大道之所在一尘之微可以该万有也其旨逺与天地同心不可浅求也其辞文本之自然如四时错行也其言曲而中委曲而约之使归于中也其事肆而隐直肆而体之则可以通于神也圣人何区区于此哉或因或贰极尽变常之道使天下后世知所避就以悉趋夫中正之域吉凶之理至是而大明矣
　　易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之脩也益徳之裕也困徳之辨也井徳之地也巽徳之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一徳损以逺害益以兴利困以寡怨井以辨义巽以行权九卦之序文王用之而夫子实明之或曰履也谦也复也用数之一恒也损也益也困也井也用数之三巽用数之四或曰履用九谦用十此悉以卦次言之是皆臆论也文王当危难之世上忧天子下忧百姓汲汲然増修其徳故于易取九卦之徳以成其徳文王之身文王之时文王之事徳之可爲无出于九卦而文王躬行是徳卒成其圣呜呼至矣哉卦之取九盖变通之道终始而不息焉者也履者礼也徳莫大于礼礼莫大于躬行躬行而徳积故曰履徳之基也徳立而矜心生焉人之常情也若是则违拂天人之心徳以浸堕持之以谦其徳日进故曰谦徳之柄也履而能谦情可制也心可一也性可复也道可得也徳之大本于是而得故曰复徳之本也知复矣弗能恒焉其静必变复无益也故曰恒徳之固也恒而后能损用损致虚不善之端由以消靡故曰损徳之修也损故益益故裕裕始于吾身而用及于天下故曰益徳之裕也徳至于益徳旣成矣不有困也徳何以明故曰困徳之辨也在困不挠道斯可行生利大功自是而兴故曰井徳之地也井功上出施及天下权之不知必失厥中巽以立制中道乃行故曰巽徳之制也是九卦之徳也中和内充厥徳爲至曰履和而至道尊于已光被上下曰谦尊而光至静至虚莫见其朕曰复小而辨于物始终万变其一自若曰恒杂而不厌克已于此天下归仁曰损先难而后易徳之日新与天地并曰益长裕而不设于事则钝于道则亨曰困穷而通渊乎其静人自资之曰井居其所而迁斟酌应变莫测其用曰巽称而隐是九徳之用也履以和行制行于身也谦以制礼行礼于人也复以自知尽性以至命也恒以一徳久于其道也损以逺害僞消而诚积也益以兴利利已以利人也困以寡怨取必于天也井以辨义随取而冝之也巽以行权中正以揆之也是九卦之功也文王之所以爲文舍九卦无以见之矣不然尝试于六十四卦之中求所以爲徳者而附之九卦吾未知其不可也
　　易之爲书也不可逺爲道也屡迁变动不居周流六虚上下无常刚柔相易不可爲典要唯变所适其出入以度外内使知惧又明于忧患与故无有师保如临父母初率其辞而揆其方旣有典常茍非其人道不虚行易以载道于易书而违之是背道也其何以行于世哉易本于天肈于数形于象具于卦变于爻成于自然盖太极之道在天地先以我至虚流出万有圣人防太极于一心因其自然揲数以出之立象以阐之设卦以命之画爻以通之天地神明之理隂阳不测之用万物无穷之化自形自色自纤自悉神理妙用緫括无遗舎易而天地之理或几乎息隂阳之用或几乎泯万物之化或几乎絶矣是故易道尚变非故多变也数不得不变圣人不得于易而不变之是故六爻之位谓之六虚其道自太极虚中来惟变所适脗合于天地隂阳之数圣人体其虚而用之天下万物由是而得其生故爻之有变非徒变也刚柔迭推出入以度外内使天下知所戒惧以明夫避凶趋吉之理凛乎若临渊冰惕乎若登岐坂去不善之心以从于善不待师保如临父母之畏焉呜呼易之有功于天下深矣率辞揆方圣人所以用易于天下也用易于天下者必因其时典常之设时所冝也然茍非其人其心固已异于太极矣道其行哉道其行哉
　　易之爲书也原始要终以爲质也六爻相杂唯其时物也其初难知其上易知本末也初辞拟之卒成之终若夫杂物撰徳辨是与非则非其中爻不备噫亦要存亡吉凶则居可知矣知者观其彖辞则思过半矣
