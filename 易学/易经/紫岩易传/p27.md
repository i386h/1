<!-- { "loadSidebar": true } -->
　　震乘离阳气滋而盛万物极其髙大曰丰丰治盛之称也人君当天下既治内有明德动则中理天下万物之情靡不周照丰所以亨王假之何如亦曰至诚不息以大吾之明德而已亲贤逺色去佞止欲凡事物足以昬吾正性者日去德之明也岂不大邪其德大其治斯大干阳进居震初曰假干王也大也盖有天下者不可安于佚乐而自狭其志惟干体之健以充其明德是以能假假故大丰自泰升夫治安则怠怠则骄骄则亢亢则将一肆其情性而莫知底止此古今之常情也天下可忧者自此生矣曰勿忧宜日中谓勿忧之道当以日中为法耳盖人君之患莫大夫穷一已之乐而心志不在天下惟夫以天下百姓为心知其好恶知其疾苦若日之中去亢去骄去怠求贤而下之举能而用之其于天下也毫髪无不照之情然后权臣不得擅其政而治安可以长保舍是非丰所宜离伏坎坎为心忧曰勿忧必取日中怠亢者皆不足以有照也且雷电一也动而明为噬嗑明以动为丰何义人君动而有明徳然后能除间而大其明曰噬嗑若丰则君徳既明于内而又持以不息之诚是以能致光明盛大之治无有穷已也有噬嗑之除间而后可以致丰不然虽有明徳于内将安所施于天下邪王假之尚大也日中则昃月盈则食天地盈虚与时消息而况于人乎况于鬼神乎圣人忧丰大之君不知保其治重之以天地盈虚之道俾惕然戒惧而图厥中也夫数极必反故虽天地之大盈虚犹有不齐者而况人之聚散鬼神之歆享安能必保其常然哉圣人知治必有乱安必有危孳孳然惟勉修明徳俾无过厥中而灾眚可弭大业以隆诗曰如月之恒如日之升圣人在上有常安常治之福非深得乎易而以道御数其能至于是乎丰自坎变而内有离体为日月坎离幽明迭运为人为鬼神杂卦曰丰多故也盖天下之每生于治安之时扰扰万事自此起矣有大物者可不精思而熟念之哉丰互体防兑盖其顺说之志已生于君心日中之训宜圣人拳拳于丰也
　　象曰雷电皆至丰君子以折狱致刑
　　治至盛大优游是戒折狱所以致刑刑期于无刑明徳之施也此二帝三王心法用能保有天下而享国久长欤丰自坎变离为狱为刑
　　初九遇其配主虽旬无咎往有尚象曰虽旬无咎过旬灾也
　　易以隂阳刚柔竒耦为配丰初四皆刚也而曰配主谓其徳同其志与事俱同上下合徳用有为于丰大之世君可正天下可常治夫至治之君而刚徳少贬怠心一生则小人乗闲用事莫可救药矣必有刚徳君子相与竭尽心腹规之以忠先后辅助弼成其徳丰可久也凡隂阳相敌多有咎初虽旬无咎盖徳同志同事同而后可有为于丰且不获罪天下后世也往有尚谓往与四合必得上于六五卦体离纳已震纳庚自庚至已凡十日十日之气均过旬则失其同而无补于丰丰道既衰君臣上下其能享安静之福乎故曰过旬灾也离火炎上为灾
　　六二丰其蔀日中见斗往得疑疾有孚发若吉象曰有孚发若信以发志也
　　蔀茂草壅蔽象也丰大之世而君以柔履隂浸浸然将日沦于昬闇之域为臣者虽有明徳展尽则疑夫惟虚一而诚则君心可格故吉震上震苍筤竹萑苇为蔀离伏坎卦自坎变为见斗日伏其明斗益焕然权臣用事君徳蔽亏象也甚矣人君傲慢滛之志常生治安后当是时贤臣之进说甚难盖其心以为是必无可虑事是将浼我也况权幸用事肆为欺蔽非明徳至诚君子徐有以感动警悟发上之志俾知天命不常人情可畏以我之诚复君之诚则何以维持天下之治哉故曰有孚发若吉离中虚为孚为信
　　九三丰其沛日中见沬折其右肱无咎象曰丰其沛不可大事也折其右肱终不可用也
　　沛幡幔属蔽有甚于蔀三以明徳位于下而上柔闇为甚必不可与有为断然知止则免于咎沬斗后小星盖权臣之次若女谒寺人用事于内而自表见者其害治至大夫斗沬见于日中而失其常度则是近幸之臣得志用事君道衰矣折肱而止于是为宜互体艮兊艮手兊毁为折右肱震黄为沛且可止则止君子何咎微子去箕子为之奴折右肱义也
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　四以阳处隂故其象与二同周公遭变召公助之事业以大吉行之谓夷主谓初初四皆刚徳四下应初而同之曰夷遇其夷主则志同道合可以有为于丰矣呜呼自古治极主闇为臣者率罹权臣便佞之蔽故三爻皆取沛蔀为象然则君有刚明之徳而后丰治可永也刚其贵哉
　　六五来章有庆誉吉象曰六五之吉有庆也
　　二五处雷电中位二以离中而丽于阳为章五下二羣阳毕应之曰来章丰大之业于斯为盛孟子曰天下之父归之其子焉往曰有庆誉吉反兊为誉周成用之左右师保天下大治而颂声以作有庆誉也丰诸爻往往发君徳闇弱象六五正位乃有来章之庆谓何盖人君处丰盛时已虽中才能礼贤而身下之闇可明弱可强五处震中柔而有断是以能来天下下贤圣人委曲致意于丰忧天下后世为君之心甚切谓居此时当此位非有刚中之徳其势必闇必弱惟下明徳之贤则易闇为明易弱为强在反掌间耳易通变之书也可不潜心而究之哉
　　上六丰其屋蔀其家闚其户阒其无人三不觌凶象曰丰其屋天际翔也闚其户阒其无人自藏也
　　丰其屋以聚敛裒积为事自盈也蔀其家家道不明自蔽也闚其户阒其无人贤者去之天下离心也盈而蔽朝又无人焉方且亢志不知反故卒罹于凶三不觌谓自三至上三折肱为不觌上六以柔处震动之极怙恃其丰曾莫之畜情止性晏然自以为如日中天不悟其闇也祸几之发殆不旋踵孰与告之悲夫呜呼自古丰大继治之主骄盈昬蔽若出一辙非敬修明徳去防近贤戒夫前数者之鲜不危乱矣互艮为屋为家为户为无人艮门阙也止也艮卦亦曰行其庭不见其人上处卦上为天际贤者退处为自藏若诗所谓其人甚逺者云
　　【艮下离上】
　　旅小亨旅贞吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　离一变为旅旅明徳之失也徳失而后有旅卦自否来干刚易位若火在山所临者狭而功用不及天下曰旅旅小亨旅贞吉圣人不以旅终不可为而勉夫居旅者也旅之君诚用中以顺刚用止以丽明则可以小亨而以贞获吉六五以柔徳居中虚心以顺夫干之三阳为顺乎刚互防为顺丽乎明卦体盖五以柔中获刚贤之助于是能止其所不当为抑性损情正心诚意以勉丽乎至明之徳天下之心复归之柔道以亨宜其吉也曰小亨云者柔中之君未可与大有为于天下也盖人君必内有刚徳然后能不牵于声色情欲之好不惑于防佞谄诐之说任贤不贰去邪不疑以立大功序卦曰穷大者必失其居故受之以旅旅由穷大致之然则在旅而上下内外不改其穷大之操若之何而可以济旅哉旅之时义大谓可以兴可以立顾处之何如耳
　　象曰山上有火旅君子以明慎用刑而不留狱
　　刑不茍用狱不宿留在旅贵懐抚其人兹为先务卦变离离丽为刑狱杂卦曰亲寡旅也火栖于山明徳不施亲之者寡鲁庄公小大之狱虽不能察必以情曹刿谓可以一战以其用心近夫先王之仁也在旅而于刑慎用狱复不留明之所及虽近而仁心敷畅散者可聚离者可合其用为大噫旅莫大于得人心自古人心得失常在于刑狱间先王之明徳犹难之也而况居旅之君可不慎邪
　　初六旅斯其所取灾象曰旅志穷灾也旅初阔略细故人情始安艮下艮小石为其细已甚人谁堪之旅其戒哉志穷云者失其常度也初应四四位在离火下为灾
　　六二旅即次懐其资得童仆贞象曰得童仆贞终无尤也
　　得中为即次二变离其位艮中为懐其资蕴利己利物之徳曰资得童仆贞谓贤才助之也其周公居东十夫予翼之事欤艮为童仆离蠃蚌艮山为资
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　刚过不中位适承离为焚其次鲁昭以之有子家子而不能用近小人失君子是不知与下之义矣曰丧其童仆叹夫失贤才之助也干五下居艮三变五为离而三复承之曰焚次刚愎自髙是以有焚也贞厉谓危厉莫大于是
　　九四旅于处得其资斧我心不快象曰旅于处未得位也得其资斧心未快也
　　晋文在秦刚不过柔不屈贤士从之得资斧之义志未及行心其快邪离戈兵防木为斧离南方为心四虽刚徳位不得中曰心未快
　　六五射雉一矢亡终以誉命象曰终以誉命上逮也文王孔子之文虽有君道而不得其位上天喜之后世尊之誉命斯大克尽文明之徳曰射雉一矢亡终以誉命离火为雉戈兵为射雉互体兑为举命五本干位徳比于上为上逮呜呼人君不幸在旅徳必若文王孔子然后动无过举治道可复徳茍不明难其息哉
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　丧牛失土地象土地至大至重矣易而失之吁可畏哉夏桀商纣之君失众于上天下莫亲而已独以位为乐卒亡天下易之失也况羁旅失国而自乐其乐以偷朝夕之安其能不亡乎盖君旅而刚亢自用则善言不闻善言不闻则怠自肆怠自肆则庙社殄絶此驯致之理也至是而后忧悔夫何补哉离为火为飞鸟曰鸟焚其巢互兑兑口为笑为号咷离又为牛离之辞曰畜牝牛吉
　　【防下防上】
　　防小亨利有攸往利见大人
　　彖曰重防以申命刚防乎中正而志行柔皆顺乎刚是以小亨利有攸往利见大人
　　防乾道之变也刚以立本柔以出命因时制宜其亨在下系辞序九卦述防者三曰防徳之制曰防称而隐曰防以行权防次旅圣人将以顺天下之情而感悦之以大其事业圣人之权也圣人以中正行仁而用其权往无不利大人指二五刚徳中位柔皆顺之曰利见大人防目为见重防以申命谓何防不一而止圣人之心必欲使天下晓然知吾徳意志虑而后有为于天下若大诰盘庚之书反复谆谆屡告而屡申之诚之至义之尽也防风为命内外防为申命刚防乎中正而志行柔皆顺乎刚是以小亨利见大人言二五之徳如是二五刚中逊志以顺入夫中正之道曰刚防乎中正君臣以中正行命于上固有以感动人心而变易其风俗若中国若四夷孰不顺之是以志行而天下四海之命有所托柔道以亨也
　　象曰随风防君子以申命行事
　　风不随无以成生育之功君子法之申命行事故其感人深而天下罔不率从犹风之鼔舞万物莫不顺以听命也八风之至各四十五日而后事以成君子体随风之义其出命也因时为之曰申命自旅而防方有事于天下曰行事
　　初六进退利武人之贞象曰进退志疑也利武人之贞志治也
　　柔道常疑初六以柔居防先立心不常将何以济惟果断而正则志治于内可以有为是以利武人之贞反兑兑西方卦为武人吁君子必先定其志而后可有为于防盖出命而二三其心唱之者既疑听之者必惑尚安能立天下大事哉必也外用其权内济以果去姑息之得中正之宜防道行矣圣人故于初发之防不果为进退
　　九二防在牀下用史巫纷若吉无咎象曰纷若之吉得中也
