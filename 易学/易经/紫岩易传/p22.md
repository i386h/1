<!-- { "loadSidebar": true } -->
　　九二包有鱼无咎不利賔象曰包有鱼义不及賔也遇道贵一君于臣于民夫于妇上于下其为遇也不一则离九二以刚中应五而下比于初隂初专遇之有近民而得其心象夫得民心而天下归之则道足以制小人而止其进遇道行矣故无咎不利宾谓四四初正应而其位逺隂夫民近之则亲逺之则去惟九二刚中以中正之道涖其下而下归之民归之在二四安得利邪吁君臣相遇本以为民观有鱼无鱼二象一以无咎一以凶后之为臣其可不竭尽诚以勤抚其民人也欤阳包隂为包巽隐伏为鱼巽位东南四居巽上为賔互兊为义
　　九三臀无肤其行次且厉无大咎象曰其行次且行未牵也
　　隂阳之情以相遇为说三眷眷然若有意初之说从而九二体刚中之徳巳实乗之不敢不从故曰臀无肤其行次且次且谓居之不安且踟蹰其行也三以刚居位故虽有从小人心终自知厉厉危也以其危而厉焉遂无大咎呜乎小人不可迩尚矣居上位而有迩小人心则徳与名俱丧为咎孰大幸三能厉未牵于初耳巽为股为木三在巽上为臀无肤巽进退不果为其行次且夬九四有互巽体亦曰臀无肤其行次且云初曰柔道牵三曰行未牵幸其未牵于初也
　　九四包无鱼起凶象曰无鱼之凶逺民也
　　失民何以事上而保其位隂为民四初正应而失之曰包无鱼鱼柔巽隠伏民象也且四位近君人臣必下遇于民而后能上遇于君民有逺志位其虚矣吁人君责任其臣以求治盖将必使之加恵吾民以固结天下心今也在上位而邈然不以民为念而失其心虽有民与无民同下将交怨而疾攻之为国产祸无疑矣曰起凶四刚过不中亢满失民凶自致之也故曰起云
　　九五以杞包含章有陨自天象曰九五含章中正也有陨自天志不舍命也
　　用君子以封殖百姓且内蕴其美而严恭寅畏仰承天心以降命行事如是而后隂可复消也命出于正若上帝在左右号令赏罚惟帝心之顺曰自天虽然五何取于含章盖人君惟不自恃其聪明然后刚中之贤得以展尽底蕴成君臣相遇之治而命之所降率合天心后世若秦皇汉武矜其智能羣下不敢尽情卒以毒乱天下遇之失也虽然五之含章非谓拱手责成于二而于君道莫之省也曰有陨自天盖一本大公之道以施命于天下而我之所操者要所执者大若五其深得君道之正欤二居巽中有刚徳为初以柔居巽先为干中为含章干为天巽为命
　　上九姤其角吝无咎象曰姤其角上穷吝也
　　刚上曰角刚亢处上何以遇惟逺隂故虽吝无咎晋上九亦曰晋其角盖居晋遇之极而刚亢不反其必穷莫之进莫之遇矣
　　【坤下兊上】
　　萃亨王假有庙利见大人亨利贞用大牲吉利有攸往彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　国以民为本民以贤为命顺以说得民之心也刚中而应得贤之心也得贤斯得民矣不萃奚为济涣治萃得四海欢心以顺事其先而教天下以孝以中合其心故萃涣皆曰假有庙坤在内为得民民说则国家有磐石之安宗庙之祭可以极尽其诚礼矣曰假有庙上为宗庙互体巽木在上为有庙利见大人亨利贞何谓贞若商汤之于伊尹周武之于太公为萃之贞何哉汤武伊吕之为君臣志在天下而不在身是为贞大人谓五牲何取于用大萃而归功天地鬼神内诚外礼不可不竭尽也诚礼尽而教化行故吉且生民之命在食人何以聚曰食而巳矣圣人于萃聚之时既尽力于民事报本之礼牲必用大有深意其间盖泽上于地农事兴矣所以报本不可后也坤为牛曰大牲兊金在下曰用利有攸往谓宜勉修厥徳以有为于天下夫天命以萃非徳曷承二阳以刚徳相比刚进上行其刚得中往必利矣互巽为天命坤下为顺天命观其所萃而天地万物之情可见矣谓天地万物以萃为大圣人承天地育万物不可不求其所以致萃之道而増修吾之徳政以上承天地之心也
　　象曰泽上于地萃君子以除戎巽戒不虞
　　既治偃兵适以啓兵盍若先事有备可以息奸慝弭后患乎今夫泽之储水一失防范则决矣惟水得其防而泽行于地然后利泽及物生养之道兴焉君子法之戎器是除不虞是戒所以大利泽于后也而况顺说之极上恬下熈安于佚豫仓卒之变可不虑哉君子知聚必有散安必有危有国有家不可一日备其急急夫戎器之除非曰先武事而后徳政也盖以吾之徳政既有以感说民心而俾之萃又恐夫害治者起而重为之防初不敢一日自恃其治焉则徳益修政益立天下之萃不知何时而巳也君子规模逺矣哉兊西方为戎器互艮震震动为不虞艮手为除兊口为戎孔子荅子贡问政曰足食足兵民信之矣故夫萃聚足食之时武备不可一日于天下以武傋之不可忘而不敢安于逸乐则其为徳政之补亦云大矣抑卫武公刺厉王诗其三章曰夙兴夜寐洒扫庭内修尔车马弓矢戎兵用戒戎作用逷蛮方终之曰用戒不虞武公之学其有得于易欤
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　居萃聚之初信君子逺小人聚斯光矣信贵有终二三其心合斯离以此行世何以立事知而忧之终得其应咎其免焉君子先定志于内而后求聚于外结之以信持之以久故志行事立而能有为于萃聚之时也初以柔应四刚柔交孚于应为得惟二隂在前有昵比从类之心其孚不终用乱乃萃是欲弃君子而为小人之归者徳必丧矣何以萃而升哉若号忧发于声音也初自兊变以刚履顺故能知其过忧之终得正应以获一握之笑于后勿恤往无咎谓所从适之正自能免咎不用恤也呜呼君子之于聚不可不慎所孚而勉其终慎之何如亦在夫先定其志而巳兊口为号艮手为握兊说为笑
　　六二引吉无咎孚乃利用禴象曰引吉无咎中未变也萃贵合戒在苟合二居坤隂中必引而后吉无咎盖君臣之间相遇而不以诚则信之不笃任之不专萃其难矣夫惟上以诚求下以诚应道斯可行君臣之心交孚若一弼违补过中不自疑故用禴为利禴夏祭也薄祭也禴之利用谓至诚可通心腹可尽若祭祀之不待备物也用是居萃则大利以兴大功以立治其盛矣上説下顺为引吉二五皆中正为孚坤位西南为禴中未变谓何言君子守中于身不以既萃而轻变其志必上我求而后应之谓不如是不足以有为于萃也
　　六三萃如嗟如无攸利往无咎小吝象曰往无咎上巽也
　　求萃而不得志故嗟萃三处坤顺之极其位不中欲上比于阳而二隂牵之夫二阳君子也若曰小人归而君子不与焉故萃如嗟如以此事君何为而利嗟叹辞也嗟则知悔矣往而应上庶几无咎盖上方巽身待下三往应之犹愈于独行无助于萃也惜乎上非刚徳终不足与有为故三于萃小吝吁聚而君子也则善日闻徳日进名日彰功日兴小人反是矣宜三之所以重发叹欤三位在二阳二隂中盖处君子小人之间者也然则三者安可不审择其所与聚后之求萃于君臣朋友者宜鉴兹兊口为嗟互巽为上巽
　　九四大吉无咎象曰大吉无咎位不当也
　　四多惧谓近君也萃九四以刚阳居萃聚时徳足以说天下而天下顺服之祸福安危之几于是乎生是实徳位使然也惟夫上得于君下得于民两者兼之吉斯大大吉而后无咎盖得君而不得民则道不信于天下固不可与大有为于天下也得民矣君或未之信焉闲隙疑忌之起殆不可胜言终亦何以行其志哉萃四自临来君臣同徳相说以正坤众顺之是上得于君下得于民者也是以大吉无咎呜呼以四之大吉仅能免咎于萃古人谓蹈富贵为危机信矣夫
　　九五萃有位无咎匪孚元永贞悔亡象曰萃有位志未光也
　　临变而萃九五以刚中为萃主天下顺应曰萃有位无可咎者曰无咎盖为匪孚其下刚阻于下羣隂之情未尽通且五之刚徳未立徳未洽于天下心故欤勉修其徳萃其光矣元为众徳之先其用仁也善也持以永守以贞奚患不孚汤武之举有愧尧舜匪孚也若元永贞在二君则优之故终能得志天下且有令望于后世圣人惧萃聚之主安顺说而忽修徳曰匪孚曰元永贞悔亡戒也盖五于萃有说体是或以天下归之为巳乐不可不戒隂揜之为志未光
　　上六赍咨涕洟无咎象曰赍咨涕洟未安上也
　　处萃聚上说极必反惟忧所当忧而诚以求应始免于咎圣人至训也方天下顺说之极而巳身在上位孰不晏然自以为乐圣人独以为是大可忧非至诚省惧急于得人若赍咨涕洟者然殆未可免夫祸难圣人之训微哉兑口为赍咨三隂在下顺应于阳上六有失应之忧曰未安上
　　【巽下坤上】
　　升元亨用见大人勿恤南征吉
　　彖曰柔以时升巽而顺刚中而应是以大亨用见大人勿恤有庆也南征吉志行也
　　临二阳五变为升二阳升也而曰柔以时升盖二阳升于内刚徳浸盛柔道用得位而上行曰柔以时升巽而顺有可升之徳刚中而应有可升之资刚中谓二二以刚中应五五得二应而刚徳盛于内是以其亨大曰元亨譬夫木在地中其本既盛二阳之气并进上达木之升也莫之御矣且内巽外顺仁徳既行而又有刚中之应内强其志柔之时升不亦宜乎自巽而离自离而坤柔道正位于离而成物于坤曰时升用见大人指刚中之阳也五居尊位曰大人见大人以趋亨嘉之防何往不利曰勿恤南征吉巽在下巽不果勿恤宜戒巽至离万物皆相见南征之所以吉欤呜呼读升而知君人者欲徳位俱升亦在勉求刚中之贤而巳诚能巽顺下贤而吾之刚徳日进不巳帝王之治可歴阶而至也虽然升之用亦大矣六五柔中何以为升之主邪曰五所谓柔非志于怠安之柔也二阳内应有得贤之益吾之刚徳方浸长于内而未艾是以能有生养万物之功而志得行于天下其升岂不信哉互兊为有庆坤进而上为志行
　　象曰地中生木升君子以顺徳积小以高大
　　山上有木其进也渐若木生地中则阳动于内停蓄含养之日久得时而升升不可测君子法象曷取于顺徳之积乎盖徳契天人是谓顺徳顺徳既积斯有以感入天下之心天下从而化之自邑至国自国至天下徳业两大莫之与并若木之升矣古之用此者其周文王乎坤巽皆顺体为顺二刚居内为徳内刚外柔为顺徳
　　初六允升大吉象曰允升大吉上合志也
　　允信也在巳有可信之徳然后获信于上以是居升升其合矣夫在下位者不患道之不行而患已徳无可信者惟体巽之仁应坤之顺二阳既孚上必我信斯可与有为于升之时矣盖阳为君子君子信巳而援之则上信之上信之则天下信之吉于是乎大初承二阳以应四坤隂在上莫不一意下之曰允升初之允升盖得巽仁以应四而二阳为之援是以无往不合也
　　九二孚乃利用禴无咎象曰九二之孚有喜也
　　事君犹事神事天然舍诚固不能有格也盖毫髪欺愧于中则精神之感必不交孚尚何以得君而惠利天下哉九二以刚徳在巽中五顺二巽中道黙通曰孚刚贤以中孚君君徳日新斯可以体至公亡形迹竭尽忠嘉以强其所难拂其所顺致君于尧舜之前矣曰利用禴禴薄祭夏曰禴贵诚不贵物也志得道行君子之喜曰有喜互兊为喜
　　九三升虚邑象曰升虚邑无所疑也
