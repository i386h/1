<!-- { "loadSidebar": true } -->
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉阳德内升顺道而动其动也因天下百姓之心天下悦之建侯以共治行师以除害安徃不利曰利云者有是象不必有是事盖阳动于地羣隂协应天地中和之气达矣是为豫豫惟顺动故治可兴害可去而豫治益大坤震位上下为侯四自师来为行师刚应而志行谓四也九四以刚获羣隂应而其道上行曰刚应志行云顺以动豫九四致豫之道豫顺以动故天地如之而况建侯行师乎言豫之顺动上可与天地合其德建侯行师之利盖理之必然无可疑者天地以顺动故日月不过而四时不忒圣人以顺动则刑罚清而民服豫之时义大矣哉申言圣人合德于天地者如此夫天地之动无心而行以中气未至不先之至不后之是以日月四时得其正圣人法天地因人心之中而用吾之中以有为于天下道无不顺刑罚可省民心说服曰刑罚清而民服刑罚不清则中和之德不能纯被于上下民之从之革面而巳故豫以刑罚清为大雷动于上坤顺于下为天地以顺动震春阳用事时以序行为四时不忒互坎在中为日月不过坎水为刑罚清坤下坤众为民服且阳干自剥来一曰复复心之刚以复其德也二曰师德复而后可以去天下害也三曰谦圣人德大功立不自矜伐以来天下之善也四曰豫阳气奋达利物之功益着乐所由作也五曰比天下顺比王道至是而盛也六曰剥守中则比过则剥剥圣人之戒也中其至乎君用之仁也尝考一阳之生自复至比皆有兵戎象复上六曰迷复凶有灾用行师终有大败师九二曰在师中吉六五曰田有禽利执言谦六五曰利用侵伐上六曰利用行师豫曰利建侯行师比九五曰王用三驱失前禽盖阳动而复天威已行至比则威德益着而生物之功至大圣人生物之功在兵兵以德胜圣人复其心以复其德复其政事然后可以行师之众正可以举谦之征伐可以体豫之行师可以讲比之三驱此一阳用事之序也夫天下顺比而不忘三驱礼焉圣人仁爱天下惟恐一朝备弛而害加于百姓后世天下始定儒者急急偃兵息民之说以从事夫礼乐之文导君骄奢纵逸之地卒至败人之国岂不陋哉若夫天下未定而曰我无事于复玩岁乐身以兵为讳吾不知危亡之日矣戒之哉
　　象曰雷出地奋豫先王以作乐崇德殷荐之上帝以配祖考
　　先王躬行之德洽于天下百姓之害除而天下大悦乐于是可作乐由阳来乐作而德益崇夫使天下率由礼乐之化是先王有以生之先王圣德日加于天下后世不知何时而巳故曰作乐崇德云荐上帝归功于天也配祖考归德于祖考也帝出乎震震在卦上为帝二隂在震上为祖考上帝曰荐荐以尽诚祖考曰配配以合德
　　初六鸣豫凶象曰初六鸣豫志穷凶也
　　谀说之志萌于中发于声音顔色盖小人隂柔至甚而无持操者是岂惟安逸豫以害其身推是心以徃且将害家害国害天下故凶初以柔处坤下其志委靡不振以己不正资幸四应惟谀说之图而四有刚德不巳合是以志穷而凶夫初本震体用震变坤失其刚矣刚德一失邪枉若是吁可畏哉震动为鸣圣人于豫首发鸣豫戒葢方天下安乐无事谄佞者易进圣人致戒于初不惟使小人知所惩艾欲天下后世之为君臣者深察而钦逺之也
　　六二介于石不终日贞吉象曰不终日贞吉以中正也静故能照夫当天下说豫时谄渎以交上下不比于权即昵于谄驯至丧身亡家乱国无疑矣岂为先见者哉二有静止至德道之光明足以见几于先曰介于石不终日贞吉或曰二履人臣正位而介于石若安静无于豫者得无过乎是不然夫天下说豫人各循其所说而不虞后害古今一情也二处坤位中立德止静之地而智足以见天下几上不谄于九四下不渎于二隂厚德镇浮存豫有移风易俗守正止难之功为用至大夫子着上交下交之义于系辞盖以卦之上下言之互艮艮为石震再变有离体为日贞吉谓以中正获吉豫九四有权臣象天下说从祸福之分在四所处正不正闲吁为四亦可危也不有中正君子若二者孰能行礼于身以杜絶未萌之志而正君臣大义哉若二隂小人谀说之雄安可迩迩之丧德必矣系辞曰君子知微知彰知柔知刚万夫之望圣人深以二有功于豫谓天下后世宜仰望以为标凖也
　　六三盱豫悔迟有悔象曰盱豫有悔位不当也
　　仰而视曰盱三位不中正以隂比阳切切然觊望之意见眉闲曰盱豫悔而四方为由豫主迟其行又无以趋事赴功曰迟有悔然则君子处此如何惟自反以修德而巳德茍中正上必我求何盱迟足云圣人恶夫在豫求之人不求之已殆为容悦计者设此象以示悔之必至也震再变离离为目曰盱在坤隂上隂性缓曰迟
　　九四由豫大有得勿疑朋盍簪象曰由豫大有得志大行也
　　姬旦总羣臣以辅成王诚信而巳矣惟其待天下以不疑是以得贤才之助而永保功业汉霍光反之不再世而丹族吁可戒哉夫疑心一萌于胷中天下士将望望而去之孰与辅其德成其治乎曰勿疑言疑之不可一朝而或生于心也众隂归之由我而豫为由豫为朋为大有得坎中为勿疑一阳为首为众隂为发夫四以阳德孚五隂惟履位不正圣人故有勿疑之戒惧夫诚意或怠以失天下之贤极言诚之不可巳耳夫众贤协归则上可安宗庙次可安百姓下可安吾身疑心一生合者将离尚可以致天下之豫哉夫惟尽其在我之诚使无愧于天地无欺于幽明若雷动而奋仁德以行天下之贤其将合志同心以赴事功之防而我之德业永永无穷矣岂不羙夫且近臣何疑哉不过曰恐贤才之胜已而扼其进自非有至谦之德而以天下为心不以一巳失得为心能勿疑乎九四自谦来宜其由豫而大有得志以之行也
　　六五贞疾恒不死象曰六五贞疾乗刚也恒不死中未亡也
　　呜呼人君惟不安于逸豫则志气清明其德刚健大臣乌得以擅事于下六五以柔履中刚健不足四承之曰贞疾盖柔道多牵虽曰柔中而众柔位上下在豫必怠宜不能有为天下也周室东迁则然五犹居中位曰中未亡其以先王德泽尚存乎互坎坎心病为疾震于稼反生为不死夫五以四豫圣人有贞疾之训圣人戒豫之君必欲勉进刚德以总揽权纲于上不当安于豫怠倒持太阿以授其臣春秋尊王之义也且豫惟四履阳位羣隂刚德不足不能为五助孟子所谓一薛居州独如宋王何者也是以五不免夫贞疾呜呼人君慎无厌夫刚德之贤而亟逺之使朝多君子君其有不尊德其有不修国其有不治虽有任事当权之臣不能私已而擅其事矣何贞疾之忧乎
　　上六冥豫成有渝无咎象曰冥豫在上何可长也隂极为冥性移志昏故冥成有渝许变也书曰惟狂克念作圣有渝之功也上处震上震动曰有渝云夫冥而渝犹庶几可保其宗庙社稷也不渝沦亡无日矣人君其戒夫豫而不知反者哉
　　【震下兑上】
　　随元亨利贞无咎
　　彖曰随刚来而下柔动而说随大亨贞无咎而天下随时随时之义大矣哉
　　随否之变刚自干来下坤之柔曰随一变随再变归妹三变泰随大亨利在贞不贞则无以率化天下而天下莫之从曰随元亨利贞无咎夫刚来下柔民心以孚有所不动动则说矣是谓随盖民之系命在贤下柔则贤者获用而得民之心用是以动天下其有不说从而率化者哉大亨正无咎而天下随时谓得贤而民心归亨大以正且夏忠商质周文圣人不能违天下心惟正故天下乐从而莫违其教化然则天下所随者时也时实圣人为之是天下之随在圣人不在时圣人贞动天下说随其义大矣且天道之运自春徂秋功以成天下日用而不知随焉而巳若夫圣人以贞动而使天下欣欣然从而化之亦若人之随时于天也
　　象曰泽中有雷随君子以向晦入宴息
　　濳神至静之地而后能尽动说之道于随庄子曰渊黙而雷声神动而天随从容无为万物炊累焉盖静者动之基濳阳之德养于至静动以利物其动乃说君子向晦宴息盖随时而养之以静也君子存身于静其动也仁天下说随大功以着兑西方为向晦互巽为入互艮为宴息互震至兑息伏曰泽中有雷呜呼天地以至静之德生养万物君子以至静之德生养天下传曰君子有四时朝以听政昼以访问夕以修令夜以安身夫安身而后动则清明在躬平旦之气不昧而利物之仁大矣此君子用随于一日之闲者然也可不慎夫
　　初九官有渝贞吉出门交有功象曰官有渝从正吉也出门交有功不失也
　　君子动静本道惟道之从事虽变渝于道常贞得所随矣故吉出门交有功谓如是而后可有为于随也盖吾之所随既贞功利何为而不及天下哉从干上居震下为有渝互艮为门初本干体乾道也贞也自震以徃万物滋生为有功交谓应四
　　六二系小子失丈夫象曰系小子弗兼与也
　　随道在系夫正否且随匪其贞在我则德损在事功则必不能建立在天下则必不能惠利可不慎择欤二柔中无失德然于随用柔柔道多牵曰系小子失丈夫谓舍五正应系初也且于随为动说主何以谓之小子初自干上居坤下在卦体得动说贞卦曰随自发也若爻言其变则初位在最下有互艮体为小子系小子失丈夫惑彼动说舍吾正应是失随之贞者也失贞何以从事于随圣人系六二象辞曰弗兼与也以二在随居人臣中位舎应与义有大不可者其戒夫居陋而不诚心一意以事其君者欤四五以干阳在上为夫
　　六三系丈夫失小子随有求得利居贞象曰系丈夫志舍下也
　　舍初从四四以道事五因四以通五志必行于随随有求而得者也利居贞谓何臣事君有君而巳惟道惟君之随人臣大义也其可不安而行之三系四而曰利居贞者盖圣人深着不可附丽权臣之戒夫四事君以道三之系四本以通五求而得之贞莫大矣志舍下谓舍初互巽巽入为求有得
　　九四随有获贞凶有孚在道以明何咎象曰随有获其义凶也有孚在道明功也
　　伊尹周公臣也而实受天下随处伊周任重甚难其道虽贞其义则凶惟至诚守道动皆中理则君信不疑功可成矣伊周事业卒暴白于天下后世诚也且巳孜孜然正心钦巳日以匡国家利天下为事譬日月在天有目有趾莫不待以成功何咎复得哉故曰有孚在道以明何咎而象以为明功也盖有孚在道则动必中道事业日着是为明功九四居动说相应中有互艮体艮手为有获艮刚止于中为孚为道艮其道光明为以明
　　九五孚于嘉吉象曰孚于嘉吉位正中也
　　中德日修贤者信之惠然肯来曰孚于嘉贤者随之则天下莫不随矣传曰天下之父归之其子焉徃故吉嘉指二二柔顺中正在随为嘉不然君臣俱刚何以随惟刚柔相济而以中率天下随随道亨矣二居震中万物自此趋亨嘉之防为嘉五以兑中应二隂阳之气各得中相应是以孚也
　　上六拘系之乃从维之王用亨于西山象曰拘系之上穷也
　　既拘系之又维之人之说从有不能自解也固结人心本于仁太王去邠周业以昌王道以行上穷云者若太王事之以皮币犬马珠玉不得免焉也太王其事穷其道通自三至上互体皆巽巽为绳故有拘系维之之辞上六居动说上天下乐随而所履隂位以隂在上志未行于随曰上穷
　　【巽下艮上】
　　蛊元亨利渉大川先甲三日后甲三日
　　彖曰蛊刚上而柔下巽而止蛊蛊元亨而天下治也利渉大川徃有事也先甲三日后甲三日终则有始天行也
