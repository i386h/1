<!-- { "loadSidebar": true } -->
　　上六井收勿幕有孚元吉象曰元吉在上大成也井道既成曰井收勿幕勿幕戒也上以隂居井上隂性吝啬宜戒圣人一视同仁方且公天下而惠利之天下求之无穷己而圣人与之亦无穷巳岂曰幕之云哉圣人有诚一之徳饮徳者莫不率化不劳而惠自及之所孚者大矣虞舜文王行此舜以正文王以渊懿向使二圣人敛徳弗用天下安所系命哉舜文王之心不一日天下故天下后世乐推其徳而不厌也隂上为收坎北方为有孚其吉以仁曰元吉元吉吉之大也
　　【离下兊上】
　　革巳日乃孚元亨利贞悔亡
　　彖曰革水火相息二女同居其志不相得曰革巳日乃孚革而信之文明以说太亨以正革而当其悔乃亡天地革而四时成汤武革命顺乎天而应乎人革之时大矣哉
　　火动而上泽动而下二女志不同行为睽睽离之义也至泽火相息而志不相得事势既穷不可一朝居矣曰革序卦曰井道不可不革故受之以革易汚浊而为清明革道也虽然有干徳而后可革革非易事也必徳明而有以孚信之于先然后革可用徳之能孚非一日事曰巳日乃孚革而信之孚而后革圣人不轻为也元亨利贞干徳也互体干在中故曰元亨利贞云悔亡谓不获罪于天人也离为日自初进四革道乃成为巳日周自后稷至太王王季文王徳孚天下久矣武王继之始用革孚而革也惟汤之革夏亦然呜呼革非徳明着见之君莫能行之矣水火相息二女同居其志不相得曰革圣人甚言革之不得巳也水火陵害生理絶灭其势有不得不大变之以惠利天下万物者火炎上而泽息之泽趋下而火息之曰相息夫卦体泽火也而曰水火相息盖水火在天地间未尝一日无之故水在火上为既济蔑有息也若泽火则质性不同泽金为水母夫泽水所钟也水在泽而火克之金日以消水日以涸火日以衰其势必息自离午至兊酉水火败絶之时兊金又为死火所尅宜其息卦以坎变至震革始用事震仁也圣人必俟仁徳之孚而后革也兊离索于干而得曰同居居同而志不相得则上下侵夺将不得以生养是岂可不革哉虽然革金火之变也圣人用土之信以济革曰革而信之何以言邪稽诸时运方火金相息之时得未土以生金土承火母生金子于是有庚伏之候而嵗功以成圣人出而应天下之革非信固无以服亿兆心拯之涂炭中也故曰革而信之云文明以说大亨以正革而当其悔乃亡谓顺天人之心其革必当不然利未及兴而害巳随起矣当仅悔亡不当之害可胜言邪君子慎革惟徳之文明而天人胥说亨大以正然后革可为也天地革而四时成汤武革命顺乎天而应乎人革之时大矣哉圣人因天地以明革也天地以生物为心其革也所以成四时而生物之功于是不穷春夏生养秋冬肃杀循环致用于以见天地之仁汤武法天拯天下于涂炭中而纳之于仁寿之域汤武之心配天地革于时为大殆未可轻议也
　　象曰泽中有火革君子以治厯明时
　　君子之革本以顺天君子观泽火象治厯盖将与天下同奉天地之革敬授而日月之也是其设施举措凡有因革于天下罔不稽于天而协于人矣卦自坎变坎离日月之防而泽火相息久必差忒厯不可不治也
　　初九巩用黄牛之革象曰巩用黄牛不可以有为也以中顺自固曰巩用黄牛之革此周文王心离初为黄牛阳外为革巩固也初以阳徳居离明先非才之不可以有为谓谨守中顺然后上合天心耳周文巩用夷齐来归天下大义于是而正
　　六二已日乃革之征吉无咎象曰已日革之行有嘉也桀纣之恶着伊尹太公不得已而与商周令闻令望传于后世商周之革二臣之力也其征吉诚以契天人之心耳二离中有文明徳是以能上应九五敷大信于天下离于时为亨曰行有嘉
　　九三征凶贞厉革言三就有孚象曰革言三就又何之矣
　　汤武之师吊民而止革道既成过中则残必贞必厉始合天心武不可黩也夫革言而就者三众信之天下归之也抚以寛仁斯为贞矣武之归马放牛示天下弗服汤之栗栗危惧若将陨于深渊其贞厉之谓乎兊体在上为言三阳为三就刚过为征凶自三以往有互干体皆曰有孚如天在上孰不信也
　　九四悔亡有孚改命吉象曰改命之吉信志也
　　处互干中其革当天下信之信其为天下心也以我明徳易彼昬政曰改命吉互体巽位居水火相息之际为改命四不正本有悔得干中而悔亾
　　九五大人虎变未占有孚象曰大人虎变其文炳也文王道徳之化黙施天下天下靡然从风所变者大不待质之鬼神而其道巳孚无他躬行之应也兊西方为虎兊互离为占呜呼纣之不道文王巳革之于先矣观诗汉广徳教所及汝坟道化所行其为孚也岂待占而后知哉
　　上六君子豹变小人革面征凶居贞吉象曰君子豹变其文蔚也小人革面顺以从君也
　　其汤武事乎兵不戢将有自焚之灾曰征凶治之以仁义为居贞礼法刑政密矣曰其文蔚考周公训迪顽民辞凡欲革其心也兊说见于外为革面
　　【巽下离上】
　　鼎元吉亨
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　圣人有明徳而羣才乐为之用仁徳并施海内大治曰鼎元吉亨风自火出为家人礼明于内而化行于外也家道正而天下治鼎象治道之成明徳升于上人才用于下坐收调一之功其吉也大巽木为才鼎之才家人之化也故鼎治自家人始然则正身以齐家齐家以治天下真古今不易之道欤鼎象也以木巽火亨饪也鼎当求之象而不求之器鼎象天下夫天下大器也虚器也扶持纲纪之在人圣人治天下不自恃其明用众才为明曰以木巽火贤才用而吾明徳以着教化以行亨饪之功于是成矣阳实为饪圣人亨以享上帝而大亨以养圣贤亨饪之见于事者也夫人才并用治道聿兴上可当天心下可育人物其效顾不博大哉必曰大亨治大成也互干发享帝义干刚为圣贤盖人生宇宙闲导而使为圣为贤在上养之何如耳圣人之治孰有大此者乎巽而耳目聦明言圣人体巽用才而明徳之大蔑有加也且敛天下聦明而归诸已非巽以下贤者莫能行之夫惟内巽其志外巽其身则善道日闻下情上达不复有壅蔽之患何施何为而不中于理也天下其有不治邪卦自离变伏坎在下坎为耳离为目曰巽而耳目聦明柔进而上行其道进也自巽而离曰柔进得中而应乎刚应上下之刚也六五以明徳处互干上道虽用柔身履干刚是以能应得中应刚鼎道成于是矣盖刚中之贤应然后可与大有为于鼎以尽用天下之才而大吾明徳也或曰鼎自遯来二隂卦也何以为鼎曰遯二隂位穷于上是谓大壮鼎为卦大壮之上来居鼎初大壮之初往居鼎上刚贤用事君道得中鼎大壮之效也羣贤并用而位乎上下鼎治其昌矣
　　象曰木上有火鼎君子以正位凝命
　　分定而后礼化行孟子曰中天下而立定四海之民正君位以正天下之位使贤不肖贵贱人心各安其分而不相错乱命其凝矣盖治莫大于分圣人敛贤才而布之天下非正位于上而动无非礼何以一天下之志而纳之中和之治哉惟夫位得其正羣贤在列各当其序君命以定礼化遂行离南方为礼为正位巽在下为凝命巽为命巽隂为凝
　　初六鼎颠趾利出否得妾以其子无咎象曰鼎颠趾未悖也利出否以从贵也
　　居初有取新义曰颠趾颠趾非之正利在出否得妾非家之正利在得子且继革后必去其浊秽而后饪可亨也譬士乗风云之会虽起鱼盐屠狗所不当问生化之功系以成曰以其子无咎其事非正其理未悖也初以隂居三阳下为颠趾巽下为妾三阳在前为子阳有生物之徳为无咎阳为贵应四为从贵
　　九二鼎有实我仇有疾不我能即吉象曰鼎有实慎所之也我仇有疾终无尤也
　　刚中履正义不苟从曰有实阳为实怨耦曰仇指四言之四折足为疾四处近臣位亢满不正阻蔽二阳之进而擅权用事于鼎我之仇也九二操徳守义惧四即之故获吉天地间终能济亨饪之治慎所之云者以其心之必将应五也夫人臣而所适应之正何尤之者
　　九三鼎耳革其行塞雉膏不食方雨亏悔终吉象曰耳革失其义也
　　四阻之其道不得上行为耳革干金离火乗之为革获应而后吉曰方雨亏悔终吉言遇上而吉也自离变离文明为雉膏反兊为不食忠嘉之徳未获信用于上曰雉膏不食互干天气下降隂承之为方雨雨则遇遇则悔亏为终吉甚矣小人为君子患而扼其进也故君子虽有美徳莫获展尽小人扼之而已人主可不深念哉失其义谓可举在辅在耳耳革而行塞则失协济之义吁若三者非上以刚徳力振之又安能有行于时而终保其吉也哉是以古之君子必贵夫汲引之助也
　　九四折足覆公餗其形渥凶象曰覆公餗信如何也四以离初处互干上干阳在下实也四在三阳上所受过量其位不中才徳皆不能胜任而窃居上位是以有覆餗之凶且四阻二阳之进而专应初弃阳从隂谓邪为正谓小人为君子恣其邪心上下莫之孚信卒败事固其宜也圣人以天下大器不可付之匪人而辨之宜早丁宁力言之使后世知以取训不然祸至徐图为社禝百姓忧莫可悔矣呜呼观大臣者必考其信盖信不足则欺必将蔽贤援不肖以重违天人之心使如斯人而获用几何而不肈乱产祸邪四应初初以隂在下为折足离雉为餗互兑兑毁为覆餗兊泽为形渥渥沾濡貌夫而覆餗则无以享上帝养圣贤至天下不得食矣凶其大哉
　　六五黄耳金利贞象曰黄耳中以为实也五位离中其徳文明而又下有刚徳臣为之正应以辅成其徳举天下之大而措之治有余裕矣且天下治乱率由人君听纳之得失五得中而明虚已以听是以九二刚贤乐为之用而吾之明徳由此日新治于是成焉曰黄耳金所以举金西方至坚之物其质不变而有常刚徳之譬也盖天下大器非刚莫举五虽柔位干刚承之柔进上行刚复往应故曰金云互干在下为金利贞盖勉以贞固之道也呜呼天下虽大其治不难致也以中听以刚举天下何患不治中故无不用之贤刚故无不举之治之为鼎殆将功用不穷矣
　　上九玉大吉无不利象曰玉在上刚柔节也尧舜尽道进于帝矣道者何也皇极之中也玉为物温润而坚曰玉盖必有中和之道中和之化中和之治熙熙乎尧舜时矣金举天下以刚玉举天下以中帝王之治于此分上本干位六五柔中进而承之粹美积中而徳益盛业益大为玉干为玉为金刚柔节谓五承之也
　　【震下震上】
　　震亨震来笑言哑哑震惊百里不丧匕鬯
　　彖曰震亨震来恐致福也笑言哑哑后有则也震惊百里惊逺而惧迩也出可以守宗庙社禝以为祭主也
