<!-- { "loadSidebar": true } -->
　　庄子曰其数一二三四是也此正天地十数配以五则七八九六与十数皆全矣一四二三两合之俱为五五固在其中
　　列子曰易变而为一一变而为七七变而为九至九复归一一太极也自少阳变老阳复归大衍曰复归一九复归一还淳反朴体谦用虚象也
　　甲乙壬癸乾坤纳甲也甲乙木壬癸水何以属之乾坤盖天地生成之功在木水考诸四时之运可得也圣人以生成大功归乾坤非五行所得専耳
　　七八九六为四象何也七八九六五行成数有象可见天下之象从此出也故夫七八九六火木金水象也而五土在其中一二三四得五而其象着见则是天地十数皆具四象中矣圣人非用四用十也非用十用五十有五也七八九六五十有五全数也
　　易有太极是生两仪太极一也两仪三之矣两仪不必天地凡分为二者皆两也分为二而七八九六之数成五行之象于是大着焉
　　干配甲壬坤配乙癸艮兊配丙丁坎离配戊己震巽配庚辛此纳甲法也干数一九而竒坤数二十而耦艮兊之数三四坎离之数五六震巽之数七八随十干次第而立数也甲乙乾坤之始阐于仁也壬癸乾坤之终藏于智也
　　火一土二木三金四水五为纳音元数自扬子云之子午甲已之数九丑未乙庚八寅申丙辛七夘酉丁壬六辰戌戊癸五己亥四以十干十二支配数五而数之余一火数也余二土数也余三木数也余四金数也余五水数也六十甲子立矣【火无声水灭之而成声土无声火坚之而成声水无声土激之而成声】
　　土数一金数七水数五火数三木数九为纳音正数以庚子土论之一数也甲子金七数丙子水五数戊子火三数壬子木九数各以天元立数斯得矣
　　干一九坤四六艮三兊八坎十震七巽二离五退藏数也合而为五十五十有五之数在中矣干一九合为十坤四六合为十艮震合为十巽兊合为十坎两其五为十五十也离以五数居以虚位盖天五行乎其中先天图以干之一加八卦数于其上若一与一为干一与二为夬一与三为大有一与四为大壮一与五为小畜一与六为需一与七为大畜一与八为泰自干而兊自兊而离自离而震自震而巽自巽而坎自坎而艮自艮而坤先天之象立矣故复之一交姤之一得一阳复之二交姤之二得二阳复之三交姤之三得四阳复之四交姤之四得八阳复之五交姤之五得十六阳复之上交姤之上得三十二阳其法下交而上施所谓一阳阳卦隂卦各一也画而至复之一则为阳卦三十二矣惟姤亦然
　　天数二十有五地数三十凡天地之数五十有五此天地之中数也而圣人用之何以知其然盖二三五七九合之为天数而天数不过五二四六八十合之为地数而地数不过五天地竒耦生成数总之为十五其十而为五十五复因之为五十有五自然之数皆不离于中中故变变故其道不穷圣人体道之中以用数之中故达夫消息盈虚之理明夫吉凶祸福之几审于动静避就之方其修之于身见之于行事施之于天下莫不一本于中而易道以兴卦爻自是作也
　　一其五为七十二候二其五为三十六旬三其五为二十四气用数者徃徃以五为宗
　　参天一三五而为九也两地二四而为六也三才之数两之为地三之为天亦不出乎九六故曰参天两地而数
　　七十二候干阳三十六坤隂三十六也干四其九坤六其六
　　易八卦之画干三坤六九也震五巽四九也坎五离四九也艮五兊四九也合之三十六矣
　　火用事见六庚有庚伏之节何也曰此革之时也泽金离火相息不有土以救之金其灭矣故革之彖曰革而信之信土也夫金生于已歴六庚于离火旣相且王之时非未口中之承其母养其子何以使天地生化之功不絶邪故气至未而庚金伏于土火不能害而后能裁成万物也
　　一阳数之始二隂数之始三阳数之次四隂数之次由一至九而五为数之中一阳生于子子属北方水故一为水二隂生于未未属南方火故二为火三阳生于寅寅属东方木故三为木四隂生于酉酉属西方金故四为金五阳生于辰五隂生于戌辰戌皆土故五为土【杨元素】阳为生数则隂为之成数隂为生数则阳为之成数所谓一隂一阳之谓道也
　　生成之数配于十干甲为阳木数三乙为隂木数八丙为阳火数七丁为隂火数二庚为阳金数九辛为隂金数四壬为阳水数一癸为隂水数六戊己各以五为配配于四方东南阳也甲丙乙丁其数各合而为十西北隂也庚壬辛癸其数各合而为十土居中宫分王四季戊癸之数合而为十所谓大衍之数
　　东少阳位南老阳位阳极生隂故离隂在其中西少隂位北老隂位隂极生阳故坎阳在其中【元素】
　　干之画三而震坎艮之画皆五坤之画六而巽离兊之画皆四合之为三十六分之为十八太元曰天数十八地数十八其本诸此乎
　　归竒于扐以象闰何也大衍用四十九老阳余数十有三老隂余数二十有五合之为三十八少阳余数二十有一少隂余数十有七合之亦为三十八乘以六爻之位则二百二十有八也凡术于筭者率以二百二十八为求闰之法盖自然之纪如此
　　厯法十九年为七闰七闰为一章四章为一蔀四蔀之数七十有六
　　黄帝筭法总二十有三数谓一二三四五六七八九十百千万亿兆京　垓垶【息营反】壤沟涧正载从壤已去有三等数法其下者十十变之中者万万变之上者亿亿变之
　　干九金成数也坤六土成数也乾坤之数衍错而为八卦
　　九六十五也七八亦十五也以五成之而合九六七八之生数皆为五五者数之中也
　　坎离水火以隂阳造化之中居于南北而精神之运生物之功于是出矣坎离之用在八卦最为大
　　震兊位东西长男配少女也生生化化之功终而复始隂阳相继之道也
　　先天图兊以二巽以五居干左右震以四艮以七居坤左右隂从阳阳从隂各以其性之自然也父母正位于上下而男女各以其配协成造化坎离位东西之中以运动出入之造化妙处生此夫震坎艮本坤体索干得之巽离兊本干体索坤得之隂阳相从其理然矣洪范九畴之数合之为四十五与河图配也一五行水之生数也盖五行生于水有水而后有火犹人之有精而神从之也木之着见金之坚刚土之敦实自此次第以生然则五行虽五合之水也天地浑冥之初惟水而已次二曰敬用五事敬礼也火之生数也次三曰农用八政木之生数也仁政于是行矣次四曰协用五纪稽之天道以成其性金之生数也次五曰建用皇极皇极土生数也次六曰乂用三德取水之成数而道之着见于德者也次七曰明用稽疑取火之成数而用其明以决疑也次八曰念用庶征取木之成数而用其仁以修政也次九曰向用五福威用六极取金之成数而用其信以裁断也
　　干天也寄用在坎水坤地也用在离火天之始数一一即水也地之始数二二即火也乾坤始用着在坎离吾不知乾坤之为水火乎水火之为乾坤乎气以水行块以火结云徂于天日行乎地万物以化文王之易退干进坤坎离以正上下之位不徒然也
　　坎离二卦具艮震兊巽之体然则五行之大者莫大于水火而金木土藏其中矣夫五行虽五其数则一洪范一五行一水数也而系之五行盖五行皆本于水人物之生自水中来及其死也复化而归于水为火为木为金为土次第而成在人则精神筋脉骨肉之象也若考之于天地万物莫不然矣
　　九六为乾坤之数而通变不穷予固著论以辩之矣故凡易之爻数皆用九六以尽其变易道于是行也夫九六七八合之皆为十五十五者天地人之中数皇极之道在是圣人用九六而不用七八岂非九六得数之中而能变七八得数之中而不能变邪吾以知圣人之心恶夫执中无权举一废百者也学中于圣贤者可不尽心于此哉
　　诸儒所变卦图谓自复姤自临遯自泰否变名不正矣故纷纷然持异同之论于其间也曷不曰自乾坤之一隂一阳而变至于三隂三阳乎夫乾坤成列而易行乎其中六十四卦皆乾坤错变而成以尽天下万物之理者也复姤临遯泰否之名乾坤之见于时用者安可以易道变而特归之于此数卦哉故夫不知九六之变者不可与论乾坤不知乾坤成列而易行乎其中者不可与论易乾坤者何也一隂一阳之道也系辞曰易有太极是生两仪两仪生四象四象生八卦夫子之言岂不明甚矣乎
　　一三五为九二四为六九六隂阳之生数而能变者合四九之数为三十有六合六六之数亦为三十有六然则乾坤一道耳隂阳一理耳用之于干则健为九用之于坤则顺为六若七八为隂阳之成数数穷而不能变圣人以是不用此天地万物自然之理非圣人私也彼谓夫阳道主进故九为老阳隂道主退故六为老隂岂知夫圣人所以取九六者特在夫得隂阳之生数而能变乎九六之生数五也七八之生数亦五也夫隂阳之生数无所徃而不中矣中故变变故通
　　重易立画诸儒多以数推之而其理则未明也盍不以孔子之言而正之乎系辞曰立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章呜呼尽之矣圣人明天地之中道以示天下后世使知夫得中为吉为贞过中不及中为悔为吝为凶也然而圣人所谓中非有一定之体而过与不及之间又各有中道要在明权识变不悖于天地之理不拂于天下之心所以立已所以趋时曲折合道而罔不适于中生利万物之功自此出也呜呼非潜心于圣人而私僞尽去安足与论此哉
　　文王之易六画所以明天地人之中道也伏牺三之未得为中乎是不然数始于一分为二演而为三重而为六其实皆一也三之六之一未尝不行其间一者何也中也伏牺画以象天地人之设位天阳也地隂也一隂一阳合之而未尝不中矣天刚也地柔也一刚一柔合之而未尝不中矣人生于天地间处隂阳刚柔之中故圣贤修已之学可以配天地而裁成辅相其道人其大哉曰人受天地之中以生中所固有人自弃耳然则伏牺画易中之本也文王重之中之用也
　　参伍以变错综其数何也此论卦爻之数也卦爻之数本于大衍故揲蓍布卦三而成干三而成坤因三而参之以尽其变合其数而六十四卦成七八九六数之成者也一二三四数之生者也因五而五之以尽其变合其数而老阳少阳老隂少隂迭相为用三百八十四爻具通其变而隂阳之运于天地者可得而稽矣故曰遂成天地之文极其数而隂阳之着于万物者可得而考矣故曰遂定天下之象参之伍之所以肇数也错之综之所以成变也变者数之始数者变之终其实一也河图天地自然之数伏牺未作易已有是数矣其后文王以八卦配之得无义乎夫河图五位其中此太极也六为干父道用事七为兊八为艮九为离盖隂阳造化之理自少而中也至九复变为一坎配于离而生生不穷矣于是二为坤三为震四为巽母道复用事震巽生长万物而防归于太极之五终终始始迭运无穷其理岂不至微至妙哉
　　河图四正及中皆阳数经之也四维皆隂数纬之也阳数専于东北而备于西南
　　甲巳化土木克土而土之气达乙庚化金金克木而金之用利丙辛化水火克金而水以生也盖阳火克隂金然后金得其融结成体丁壬化木水克火而木以生也戊癸化火土克水而火以盛也
　　杂记乾坤说
