<!-- { "loadSidebar": true } -->
　　初六童观小人无咎君子吝象曰初六童观小人道也初以隂处坤下为童智不足以有观若童之无知曰童观语曰民可使由之不可使知之谓民可率而使由吾化不可强以知也童观在小人则无咎若夫士君子不能观上德化以修其身而朝夕于中正之归何补天下是君子无所用于观也其道吝观自干变坤故初有君子小人二象
　　六二闚观利女贞象曰闚观女贞亦可丑也
　　阖户谓之坤居坤隂中曰闚干一变巽卦体互巽巽白眼为闚隂得中为利女贞互巽兑有顺说之性为丑且夫履柔守静臣道之常然大观在上非刚中之臣则不能与上合德以格正其君而大有为于当世故君子必谨飬刚德俾识明学正而后有逺大之见可副大观之求也且处羣隂中而厥观不逺昧于大体上有刚健中正君以至诚之意风动天下而巳黙黙守常无所建明顺说以从其上而巳君子不知耻可也君子而知耻能一日安于观哉曰利女贞女以是为贞其事则可丑也夫女从人者也若君子道合而后从其所见逺且大又安肯枉己狥人若闚观者所为乎
　　六三观我生进退象曰观我生进退未失道也
　　度已德业以为进退曰观我生君子事业以生物为本读生民尊祖之诗可见矣六三位虽不中而得坤正体顺静有常进退之际知所钦择虽然三在观巳近髙位于是而始图进退可乎盖三度巳德不若四推四而下之不敢率先以上比大观主于臣道未失也变巽为进退坤地为生呜呼后世不度德量才以贪冐大位蔽贤疾能莫知省己以贻祸天下观六三之风亦可少愧矣彼岂知一巳进退天下休戚利害系之安可重一巳而轻天下哉是大惑大愚者所为君子不取也
　　六四观国之光利用賔于王象曰观国之光尚賔也书称尧曰光被四表舜曰重华协于帝人君光明之德本于性成于学着于天下君有明德动作施为罔不率由礼义天下将化之而为礼义国其光矣四体仁巽之实羣隂毕顺盖贤德之大者用能观国以观君观君以行志王如賔之弗臣则道德日闻功效日着利莫大矣且大观在上必有不召之臣相与躬行中正于上化道斯盛巽东南賔位故曰利用賔孔子释四曰尚賔谓道德之臣宜尊显其礼而师友之不可轻也二阳得位在坤上为国光
　　九五观我生君子无咎象曰观我生观民也
　　君臣事业在生物而人主生物之德尤着见于民盖君正则民正君民一体耳譬犹响之应声影之随形德修于身民化于逺而天下莫不安其生遂其性其理自然也九五刚中在位至诚之德旣已先天下而化之复视民从化于我何如以反求诸身九五化民之心诚矣故无咎夫民犹水也水能载舟亦能覆舟君子设法至公战战栗栗若朽索之御六马无斯须之念不在民是以能常保其治也大观四隂在下九五刚中复有君子助而象止无咎盖隂势巳盛须至诚之道不息治抵于泰而后吉耳五巽体互艮仁以止故于观能尽其诚而为大观主
　　上九观其生君子无咎象曰观其生志未平也
　　志不忘君且不忘天下曰观其生二爻阳居之皆曰君子且夫四隂浸长上九虽不当位而道德足以为天下观使遂漠然无意于时将孰与助五而止隂之消又况隂道日进为天下害君子于此其能自免于戾邪志未平见君子忧君忧时心不少忘也五观我生上观其生皆取坤隂生物为义

　　紫岩易传卷二
　　钦定四库全书
　　紫岩易传卷三　　　　　宋　张浚　撰
　　上经
　　【震下离上】
　　噬嗑亨利用狱
　　彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　序卦曰物大然后可观可观而后有所合临二阳浸长得位于上天下观其德而化之莫不心悦诚服于是间可除四海之内可合为一家矣噬嗑除间卦间不除无以兴大利动而有明德然后能除闲故噬嗑以震离二体亨利用狱者何罪主断非至明者不能断不曰刑而曰狱狱必得其情正其罪而后加刑先王愼刑不敢遽用度夫害之不可不去不得已用之噬嗑明德在上故利用狱互坎为狱为闲颐中有物曰噬嗑噬嗑而亨谓何人资物养生物反为害何以养生刚间之起犹物之为人害天下将不得其生矣此不蚤图而优游玩日可哉四以刚居中曰颐中有物噬而去之则间去而生养之道得矣刚柔分动而明雷电合而章柔得中而上行虽不当位利用狱也噬嗑之见于用也刚柔分动而明谓干五下居坤上居五动而丽明以成其亨震离二象自乾坤刚柔分得之夫噬嗑本以救否刚柔不分则上下之情不通否盍为而亨哉雷电合而章雷作之电从之德威并着其罚行也柔得中而上行谓五主噬嗑何取于柔中盖曰君仁而明然后可収除间之功不然门未及除而天下残困其害滋大呜呼噬嗑刚位上下而又有负坎险在中者诚亦艰难时也非为君者志动于内德明于外屈巳逊志以孚同心之贤莫克有济矣六五以柔得中故虽不当位而利用狱虽然柔中固可以致亨于噬嗑之时而用狱终非盛德事盛德者人化之安用狱德非刚中不能有化曰不当位盖少贬之辞圣人贵德贱刑抑见于此
　　象曰雷电噬嗑先王以明罚敕法
　　使天下格心趋化先王立法本意罚明则善劝恶惧法于是行刑可措矣雷电之作天下愚夫愚妇莫不革心易虑惕然知所畏惧先王明罚似之盖使民钦畏而莫之敢犯是先王之仁也
　　初九屦校灭趾无咎象曰屦校灭趾不行也
　　圣人于噬嗑止恶息过设意甚严必欲杜絶于毫厘方萌之初圣人待天下心一何仁也初刚动在震先卦体居离火下动而丽恶其迹未着其事未大于此而惩之止之诚为小人福故无咎噫在上位而临下可不熟玩此辞而遏恶于蚤哉一失其制至养成其祸谁之责欤震为足为草木屦校拘以校而灭其趾使不得有所行也阳动于下为趾噬嗑初上皆以刚受刑夫刚用于上则亢用于下则陵刑所必加莫可解也
　　六二噬肤灭鼻无咎象曰噬肤灭鼻乗刚也
　　二得柔中其为噬也易且乗初之刚而以柔在上为噬肤肤柔脆隂属言噬之易为力也灭鼻谓刚间屏息气不得伸古者五刑用劓示强梗之必除也二柔中动而丽明其德足以杜絶刚闲而能使小人退听于噬嗑时为臣之责塞矣互艮艮山为鼻
　　六三噬腊肉遇毒小吝无咎象曰遇毒位不当也六三位不中正以柔履刚厥噬为艰腊肉至坚物九四互体坎以刚险位三上为腊肉三才德皆不足以胜四是欲诛强去梗而反为强梗害者惟三志在除恶故虽有小吝终无咎也呜呼君子有志于除天下间务先修其中德哉惟德足以服人心间易去也坎险为毒九四位刚在坎险中为遇毒
　　九四噬干胏得金矢利艰贞吉象曰利艰贞吉未光也六五噬干肉得黄金贞厉无咎象曰贞厉无咎得当也四在卦为间颐中有物曰噬嗑正谓四也然四于爻位虽处互坎中而卦体得离之明以明德比五是以爻辞吉金矢黄金以中直之道施诸刑也臣用直君用中舜臯陶之职分四五本干位为金坤隂在离中为黄金离为戈兵为矢黄中也矢直也艰贞贞厉慎用刑也贞而厉慎之至附骨肉谓之胏肉易于胏所遇异故其辞异二爻皆离体离日为干胏干肉四曰未光四居离且人臣必以道德弼君如臯陶之刑期无刑然后为光五曰得当中以涖刑何徃不当也四五皆有坎险体四艰贞五贞厉戒险也周礼大司宼以两造禁民讼入束矢于朝然后听之以两剂禁民狱入钧金三日乃至于朝然后听之盖所以惩不直不中使知自反以杜絶狱讼之生其象义则取诸易而易之得金矢得黄金谓得中直之道周官取易之遗意而用之也
　　上九何校灭耳凶象曰何校灭耳聪不明也
　　恶积罪大夫子之训自非耳目无所闻见不至是也九处一卦之极离火炎于上震木动于下亢志以动告之弗入戒之不及凶其自取曰何校灭耳凶夫小人为不善起自至微惟肆情循欲告戒不闻卒致大戾悲夫圣人于噬嗑着训欲后世谨迁善逺罪心无须臾忽其微以尽力于无过之地云耳互坎在下为灭耳离丽坎险互见为何校且上以刚受刑二辅五以施刑于上下曰灭趾灭鼻灭耳除恶务本之意也三遇毒志不得行四五以中直噬有仁德存其间故三爻不曰灭且胏肉用噬有革化之理非若趾若鼻若耳必刑之去之俾天下竦视知所戒惧兹又惩劝之一道也
　　【离下艮上】
　　贲亨小利有攸往
　　彖曰贲亨柔来而文刚故亨分刚上而文柔故小利有攸徃天文也文明以止人文也观乎天文以察时变观乎人文以化成天下
　　致餙圣人不得巳夫子筮得贲卦其色愀然恶夫文胜质而日趋于礼文之末流也读礼运书圣人之心可见矣序卦曰致餙而后亨则尽矣故受之以剥贲非圣人本心因时之宜有不得不用其餙耳贲何以亨且利有攸徃哉曰圣人彖辞释之固详圣人以贲之亨利直本之天文盖天道自然其刚柔之相餙亦出于自然运动四时生成万物始始终终莫知穷巳非若人之溺文防质莫知返焉者惟文明以止则文不丧质得贲之正而同于天矣柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下圣人本致餙之道于天不徒为也夫日月星辰相错以成歳时天文之序盖本于自然若人文则君臣父子夫妇长幼朋友刚柔之宜上下之分内外之别亦各有一定不易之理圣人明夫文本于质其质固有其文因之不可违不可过也违则悖过则逆曰文明以止人文之化成于下天文之动顺于上上下相应其道通矣柔来文刚谓坤上来居干中分刚上而文柔谓干二复居坤上柔来则刚得中而浸以盛故亨刚上文柔其利在柔柔利刚徃以止其穷故利有攸徃刚大柔小卦辞首曰贲亨小利有攸徃见圣人与质不与文心也呜呼质宜胜文也尚矣治天下者曷可不明其止止则化成离下为文明艮上为止艮一变为贲贲贵止
　　象曰山下有火贲君子以明庶政无敢折狱
　　用明于政而不用于狱必使无讼也明而能止故于狱不敢折不止则必恃明而察察用之且先政教后刑罚贲餙之道所宜然也离明为庶政互体坎坎险为狱艮止为无敢折狱夫庶政明而狱讼息君子于贲不敢折狱汲汲惟庶政之明盖得其本矣山下有火山止于上火傅于下其明之着旁烛万物若庶政交修治道有光云自非德止于身而明加于下其孰能体此象哉
　　初九贲其趾舎车而徒象曰舎车而徒义弗乗也自修廉隅义不茍从曰贲其趾阳在下为趾互坎为车二在前有载而行之之意曰车舎车避从义不茍以趋正应得贲之贞不然更为比周求安荣祗危辱何望于贲餙哉
　　六二贲其须象曰贲其须与上兴也
　　文本于质质丧文安施圣人着此象后世犹有颠沛末流者夫须譬文采威仪足以藻餙治具而才德俱弱不能自立以有为于天下者九三蕴干刚德且变三有颐体二待以兴曰贲其须先王用人先道德后文艺谓其待人而兴不能卓然自立于当世也二自坤来文干之刚且位居离中有附丽象而其丽正曰与上兴惟柔中是以得所丽而兴苐非刚德其质不足以自为耳吁不有刚健笃实之君子其何以行于世而救文胜之弊邪
