<!-- { "loadSidebar": true } -->
　　坤上为邑升二阳自临来三有刚徳二又比之巽仁充于内坤众顺于外仁徳感通邑人之心先归焉邑我邑也邑其虚矣升又何疑汤武之举则然士君子巽志入道收后获功其进也如虚邑之升亦在夫勉其不息之刚而巳
　　六四王用亨于岐山吉无咎象曰王用亨于岐山顺事也
　　有文王谨守臣节之心乃亨文王有忧爱天下之诚而徳益进志益恭守益正上天所喜后世所仰文王惟顺于天顺于道故能顺于君顺于人后世莫得而少疵之也升至九三巳有虚邑象文王处四位而心不忘顺纣眷然日望其迁悔岂非盛徳事欤不孚奚为互兊为西山
　　六五贞吉升阶象曰贞吉升阶大得志也
　　徳合天人为贞坤以柔升五坤中而顺徳格于上下刚贤应之徳进不巳升罔不吉用得志于四海云坤土为阶自下而上曰升阶以徳为阶也五之徳若是可与为王可与为帝矣故曰大得志盖六五刚徳浸长于内是以其升若此
　　上六冥升利于不息之贞象曰冥升在上消不富也向晦曰冥冥何以升冥升谓处富贵极至利欲牵之于升必冥非谓以冥获升利于不息之贞谓其贞不息则有出晦之道犹日月之行地中也呜呼自天子至公卿大人势位既崇冒昧利欲不知厌极其能不丧身而亡家国者几何惟惕然惧省以増修夫仁义之道则无忧乎消不富矣圣人灼知至理之必然而为之戒上六履隂居巽顺极为冥升盖巽顺之至刚徳必衰晦其宜也
　　【坎下兊上】
　　困亨贞大人吉无咎有言不信
　　彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　困自否变时之否矣君子宜困君子有干刚生物之徳而三隂揜之三隂挟说险之资外示和易内蓄奸阻上下交蔽复有用事于中以离间吾君臣心腹者君子虽有巽仁离明之徳无所用于时而其道以穷是以困也困以刚中为贞惟贞乃亨大人居困而吉端在此盖刚中则能勉进乎道而明足以见仁足以守不为穷达死生变其志何为不亨哉无咎谓无可咎险以说困而不失其所亨言君子处险以说其修身砺行无愧天人身虽在险道自亨也且困何为而取于说说谓说于道非于物而说也说道者视险无险其心尚亨且士君子之有志于道孰不欲以道为说惟其养之不粹行之不力一为忧患所迫鲜不戚戚于中故夫在险能说其事为难非刚中者莫克行之大人指二五二五有刚中之徳守贞不挠困极而通其事业将大于天下曰大人吉无咎有言不信言无益也兊上为言坎在下其道不能上达为不信夫小人布列于上下内外以是为非以正为邪当是时其可以口舌争邪天实为之尚口则穷君子修道待时可也杂卦曰井通而困相遇也井坎一在上困则反之故在井者其道通处困者其道穷序卦曰困乎上者必反下盖道之为一浩然常存初不以困亡君子何患哉乐巳之道忘身之困斯无入不自得而变穷为通矣文王孔子善处困者文王孔子道传后世厥亨孰大
　　象曰泽无水困君子以致命遂志
　　致在天之命遂在我之志致云者委之于无可奈何也道之不行岂人力也哉虽然水未尝一日无也泽无之而水趋于下时而巳阳气奋达泽水必滋道未尝无一日不在天下也道之不行时则使然君子知之固穷乐道自求其志得时得君殆将摅素所蕴蓄而行之天下君子之心亦岂一日忘君忘天下也邪其遂志也时焉而有不得巳耳困自兊变在卦气正坎水趋下而泽涸之时
　　初六臀困于株木入于幽谷三嵗不觌象曰入于幽谷幽不明也
　　困三隂有株木蒺藜葛藟象盖卦体巽木在中兊一变坎为困而兊复有互巽体且自秋徂冬草木雕落困之时也是以爻之取象如此呜呼小人之困君子适足以自困惜其快一时私意曽莫悟耳观三隂皆以草木衰败不振者为况见圣人之心嫉小人深也初以柔居坎险下其应在四四互体巽兊金制之枝叶不敷无以芘下曰株木初六从二隂以困君子君子道穷天下以否而巳身失芘将亦不得一日安曰臀困于株木臀困云者谓不可以有行也入于幽谷趋险不反也三嵗不觌前有互离不觌其明也然则小人暗于天理惟险之怀其困君子也祗以自困不知其将何所寄六尺之躯于天地间哉自初至四为三
　　九二困于酒食朱绂方来利用享祀征凶无咎象曰困于酒食中有庆也
　　九二有中和之徳可以养人而方处险中徳未及施曰困于酒食九五同徳之君方倾意向之谓其徳之可以通于神明也曰朱绂方来征凶时未可为也君子贵因时违之则凶无所可咎坎中为酒食朱绂谓五朱阳正色君道也二自否来位本干体故利用享祀天曰祀美徳可以养天下为中有庆呜呼自昔小人困君子必先离间其君臣之心六三以隂在内盖小人用事于中者幸二五君臣道通虽困终合故曰有庆云此非二之庆也天下之庆也
　　六三困于石据于蒺藜入于其宫不见其妻凶象曰据于蒺藜乗刚也入于其宫不见其妻不也
　　困于石揜四五也据于蒺藜揜二也四五有笃实之徳三在下而欲困之是将获罪于天下后世故名必辱九二刚中三窃处其上怀不自安天下其起而攻之矣故身必危名辱身危有死之道不祥莫大嗟夫小人幸君子困行行然贪欲日肆自以为得不知获罪天人之深适足以困巳其名其身其家将不能悉保于后在彼何利哉惜夫隂柔不正日以昧昧智不知此耳互体离中离不当位坎复易之为不见其妻
　　九四来徐徐困于金车吝有终象曰来徐徐志在下也虽不当位有与也
　　车之载物必获辅于下而后可以有行君子在困虽蕴载物之徳非求应于下则其道亦不能上达矣四居兊金先本有干体曰金车三以隂间之坎险在下莫之能进以协比于二而求于初故其来徐徐惟四志在应初终必有与虽吝得终也自外而内曰来巽不果为徐徐呜呼人臣居四而处近君之位在夫勉求其应而巳不然虽有刚强之徳终无以出困而止难也戒之哉
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　人君有刚中至徳而又得刚中之贤然后可以除间去险而息天下之困困二五以刚居上下卦中而三隂蔽其耳目离其心腹使二不得上应于五曰困于赤绂赤臣道也劓刖欲施刑于上下之隂有志而无助志不得行是以困惟中直故乃徐有说盖君臣以中直之道相与则天人之心可格何间不除哉兑上为说利用祭祀谓品物可备诚礼可尽也五位兑中万物盛多时故于祭祀利用夫间我者去而君臣相说则巽仁离明之徳可被于天下而治道以兴险难迄平矣受福于天夫复何疑也五本干位得贤而天人之心说曰受福兊金为劓刖兊巫为祭祀绂相蔽饰之服二五来自干干为衣朱赤皆干阳色赤朱之发见于外者诸侯服也二五徳刚中曰以中直
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　上以隂居兊终有互巽体二隂牵之相与揜刚上位一卦上逡巡忸怩若困于葛藟而臲卼不自安者然葛藟柔脆滋蔓小人相与牵连状也小人欲困君子而赧然有歉于心故臲卼其居动悔则变而从阳矣诚能有悔乎其征斯吉雄曰侍君子晦斯光窒斯通辱斯荣败斯成夫通君子乃所以自通困君子乃所以自困圣人示动悔之象使后世为小人者知所以弃恶而趋善也反巽为臲卼兊说为吉行
　　【巽下坎上】
　　井改邑不改井无丧无得往来井井汔至亦未繘井羸其瓶凶
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也静养之功既成以中守之以仁出之俾天下各安性命之情井之用大矣坤五下居干初坤为邑邑可改井不可改谓坤隂往来坎一不变盖邑有兴废而井之在地常自若譬诸君子有刚中至徳不为天下之动而变其守惠泽于是生焉无丧无得中先定也定故能应求者应之随取而与曰往来井井往来虽不常而吾之为井未尝加损耳困三四易位而成井在困坎之一潜于下在井坎之一升于上困则君子道穷而利泽不能以上施井则君子道通而仁泽徧及于天下君子徳成于井凡以养之不穷不为居困而变其心志故其徳益脩其利益大也且阳中于坎养以静正行以巽仁而其施不匮井之功用不亦大哉汔至亦未繘井羸其瓶凶圣人勉后之君子脩诚砺器以大仁徳于天下也盖圣贤以利泽及物为功惟心诚于内而后功着于外汔至未繘井而羸其瓶焉诚不至也巽为绳为进退为不果互兊互离在中离中虚兊毁折为汔至未繘井为羸瓶
　　象曰木上有水井君子以劳民劝相
　　古者设庠序礼乐之教法度政令之防非以勤民盖将诱而纳诸善以辅翼之耳水得木而功利施君子以徳行仁而天下受惠孟子载帝尧忧民自劳之来之下皆劳民劝相义也坎劳卦坤五下降为民为劳民互兊兊言为劝相劳云者使之朝夕从事于教化劝其未至相其未成也
　　初六井泥不食旧井无禽象曰井泥不食下也旧井无禽时舍也
　　井以汚浊废鸟兽犹去之而况于人乎初以柔顺居坎险下盖不能洁白其徳而自抵于废弃者也君子恶居下流凡以失其清明之性故耳坎水在上巽入之兊毁之为泥互兊为不食四有离体与物不相应为无禽为时舍
　　九二井谷射鲋瓮敝漏象曰井谷射鲋无与也
　　士君子必有圣贤之与厥徳乃脩二不获上应于五而下比初隂趋向不正徳以之堕曰井谷射鲋瓮敝漏位居坎险下为谷巽为鲋鲋鱼细者坤五下居初坤土在下兊毁乗之为瓮敝漏二本刚中而以顺说之资下比于隂弃中正从昬浊刚徳既亏才器沦丧惜哉虽然为二者亦在夫求与巳修巳而巳圣人不着凶咎辞幸二一朝反身而从善也
　　九三井渫不食为我心恻可用汲王明并受其福象曰井渫不食行恻也求王明受福也
　　九三备清洁之徳而位在坎后小人蔽之王明则蔽者退矣故并受其福夫井之为水善利万物凡以至洁而巳传曰气之清者为贤三有可食之徳而不及食孰不恻然念之可用汲宜在髙位之谓君子而在高位惠泽必加于天下汲可用也巽上巽洁齐为井渫兊毁为不食坎加忧为心恻上应之为可用汲五以干徳居互离上为王明曰求云者徳修于巳君子求之是以不求求之也天下被泽为受福盖君臣之福系在天下阳为福
　　六四井甃无咎象曰井甃无咎修井也
　　徳莫大夫养之修之修之所以大其养井六四位在坎下互体离兊兊毁离明明足以有见故能先毁而用其修云是可以塞近臣之责矣曰无咎且人臣修巳之徳以修其君之徳君徳既修善政斯出其利岂浅浅哉坎离有水火用为甃
　　九五井冽寒泉食象曰寒泉之食中正也
　　居中履正美徳厌天下心若寒泉足以息天下之热者然曰井冽寒泉食夫中正本之身达之天下人君诚能恭己无为以行吾之中正则天下莫不日用而黙化之相与去恶从善如渴得饮热以寒息惠所及者大矣坎中为冽阳萌黄钟泉所自发养之功非一日曰寒泉泉寒而天下喜食之犹圣贤有美徳天下仰惠斟酌饱满各得其欲也五以坎中居互离上中正而明有静一之徳故其取象如此
