<!-- { "loadSidebar": true } -->
　　处风雷变化之地而位居震动上宜有非常之事曰凶事若周公东征汲黯粟本以益人夫何咎也有孚上下信也上下信而行以中正生物之功必大曰告公用圭圭象阳生物以生物为心无咎宜矣三其可与权者欤居互坤中为有孚震为圭
　　六四中行告公从利用为依迁国象曰告公从以益志也
　　三四皆曰中行曰告公三四有互坤体位居震巽之间在一卦为中为中行告公谓何不敢専私意也五与上皆干体曰公老子曰公乃王王乃天故三四皆曰告公四纯隂爻居巽先动而用巽其动不妄是以中行告公从而利用依迁国也自古不得已而迁国便民莫如周太王之仁以益为志不以一己私为志志顺于天告公从也互坤为国震动在下为迁国四比五为依依于君依于天也
　　九五有孚恵心勿问无吉有孚恵我德象曰有孚恵心勿问之矣恵我德大得志也
　　九五获六二中德之助其德日益修故有孚上孚心下孚德上下交孚益之至也圣人诚已不言而人化之其躬行之实足以感动变易天下心圣人知天下心本无二而以至诚格之俾莫不率从是为恵心勿问元吉吉本仁也仁之所行恵自及之初不待问曰勿问恵我德谓何天下知圣人益己莫不相勉而化圣人之德圣人之德至是弥着海内大治四夷化服曰恵我德圣人利天下之志于是得矣五本干体居互艮上干刚艮止为孚五分四益下止静而顺众隂以虚承之为有孚恵心为大得志反兊为勿问干为元为德巽顺为恵
　　上九莫益之或击之立心勿恒凶象曰莫益之偏辞也或击之自外来也
　　上九本干体居巽穷上而震动承之刚亢躁动求益不已已心不恒惟利之图人心以离击之者至故凶夫危惧无交而用以动以语以求民虽至愚知其必不能益已孰肯戴上而求益也君子于益必先求诸在我而恒其心心恒则动中节语中伦贤者乐辅民知恵利之将加于身孰不与之应之防互坤在下五以刚居上卦中三隂不应于上为莫益互艮艮手为或击偏辞谓其位不中惟偏则失正而立心勿恒互兊为辞击自外来谓内不与之击必自外宼戎兴起皆来自外者且寇戎之起本自失民心民心之失本自为上者不能恒其心而贤者去之诚信不及于人是可不慎乎雷风为恒风雷为益上九处风雷极处故有勿恒之失也


　　紫岩易传卷四
<经部,易类,紫岩易传>
　　钦定四库全书
　　紫岩易传卷五　　　　　宋　张浚　撰
　　下经
　　【干下兊上】
　　夬于王庭孚号有厉告自邑不利即戎利有攸往彖曰夬决也刚决柔也健而説决而和于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　五阳长而后用决何决之难邪盖一隂在上以説为体而内畜贰心若尧之四凶舜之有苗自非羣阳用事君臣同心其势未易决去于王庭暴白其罪状于天下也小人用事久宠固交缔其迹秘其根深非使天下晓然知其恶而莫之应则呼吸之间兵戎所起岂不殆哉孚号有厉用决之道也本至公而持以敬慎之谓厉厉盖君子为天下心也夫号令之孚固有以感动观听分别善恶矣君子犹惕然惧不能济诚恐争难一生为吾百姓患也孚号以厉人心可格刑罚可省兹又君子之仁欤反巽为号干五阳为王庭阳实为孚告自邑不利即戎圣人至戒也夫道贵德胜邑内也自邑谓修德以治内戎争也兵也尚德不尚兵天心圣人心故不利即戎兊西方为戎五阳同升徳应于干何忧不决故利有攸往往则柔终矣如其利且夬一隂用事于上内之小人外之夷狄得位得势为国家害皆其象也惟人君有大中至正之徳刚贤协应政治毕举则小人退听不敢擅事彼为夷狄者将敛袵服畏之不暇夬道成矣序卦曰损而不巳必益益而不巳必决故夫君人者莫急于损巳之学损巳厥徳益修君子毕用何决而不利哉非独决小人也圣人之治夷狄由是也健而説决而和谓何健决干刚之徳也无怒之之心曰説有生之之意曰和此中正之道也如是而后能兴大利除大害盖夬决之道譬诸治病要当使疾去而元气无损不然后必有忧读夬而圣人待小人治夷狄之道可端坐而议矣兊上为说为和孚号有厉其危乃光也谓以决为危其危乃光圣人惟忧天下之诚无巳其増脩厥徳亦无巳故夬道行而天下治其光莫大也坤隂尽消乾道以成光徳着矣告自邑不利即戎所尚乃穷也利有攸往刚长乃终也圣人以夬为难丁宁反复为天下后世言之也东汉王允李唐崔嗣逺不知易各以尚兵穷夫有天下而不知修徳用君子以自强其国使小人气丧夷狄心詟其势不敢不听服乃切切然兵戎是急则争难不解而为天下害滋大不亦过欤呜乎夫夬之为卦五阳序进于一隂之决甚易为功也圣人犹忧之健必欲用说决必欲用和且孚大号于先俾奸慝消伏天下不见决之之迹而黙受其利圣人知夫戎不可启启则生乱若此其慎也圣人之训至矣哉刚长乃终谓刚进至干隂道于是终云
　　象曰泽上于天夬君子以施禄及下居徳则忌
　　功力争归惟霈天之泽不自以为功则人心悦而天意得周公东征而归其施设可见矣公孙硕肤赤舄几几周公未尝居徳也泽上于天利泽下施而与天下同之也古者谓禄曰天禄干下为禄干刚健为徳居徳则兊毁随至曰居徳则忌夫居徳则必恣情恃功有悖道逆理事天下将羣起而攻之矣忌孰大邪
　　初九壮于前趾往不胜为咎象曰不胜而往咎也在夬之初厥徳未孚而果于有行其理必不能胜是以君子务强其徳徳积类合天下莫屈夬孰御哉初以阳在卦下徳不上应若从君子之后可也往奚益乎呜呼事君量徳尽义而巳逆理躁进动必招悔故君子欲有为于夬莫若反巳修徳以俟朋阳之助焉坤一变有震艮体为趾
　　九二惕号莫夜有戎勿恤象曰有戎勿恤得中道也二居干中干健不息为惕干九三亦曰夕惕若厉号先事戒备也教化素行礼法刑政素修皆惕号事惕号君子之恭也戎乌恤乎莫夜莫夜有戎变皆仓卒浮言胥起未易明也斯盖众人所甚惧君子得中先事备具尚奚恤乎吁夬决非得臣如九二其不为小人摇动几希矣二之有功于夬大矣哉干二位在日为暮夜兊上为有戎
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　疾恶见夫顔色之间恶者其惧惧则絶而弗通何以革何以化君子有忧天下心不忍小人毒加于人其心欲革而化之其行独其迹若濡羣阳必有疑之者是以有愠原其用心则志于决而合于天故无咎善乎君子之夬夬也然则善论君子者论其心而不论其迹可矣干上刚过为頄位兊体下为有愠应上上居兊泽先为遇雨若濡
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　方君子健决时四以阳履隂其位不中而窃据三阳上为臀无肤其行次且谓依违迟回疑有首防心也互巽巽不果为次且戒之曰牵羊悔亡必従众阳而后亡悔耳兊为羊大壮夬皆自坤变有兊体兊为羊羊取刚进触物为义反巽为闻言不信甚矣夬决之难也五阳同类以进谓夬可以决矣四犹次且其行何哉盖断大事决大议非刚中者莫能为之而刚中之贤岂易得邪周公大告邦君卿士周不反曰艰大所见盖不同也周公未尝直抵以罪丁宁反复孜孜之敬训备见于书然则虽有不同之论不害为君子要在察其设心之正不正耳心本为国不同何害四之次且盖若邦君卿士谓东征为艰大而非怀奸以动摇国是者乎不然何以无凶咎悔吝辞也
　　九五苋陆夬夬中行无咎象曰中行无咎中未光也阳徳既盛用决匪难犹苋陆之易为功也持中而行仅以免咎圣人之戒一何严哉盖夫贵说贵和中以涖之后必有光不然鸟兽之穷容为害茍使凡为小人者生反侧心安平之福不易致也圣人法天用中是以无咎意圣人以革化小人为大夬圣人不得巳也不以化而以决斯九五之所以未光欤兊隂揜之为未光苋陆泽草至柔脆物
　　上六无号终有凶象曰无号之凶终不可长也
　　君子孚大公而天下信遂使小人党日消势日削天下谁其从之夫小人据利势在上犹足以合党欺众簧鼓天下惟屈之以道使天下晓然知其为小人知其为恶知其不可复恃史道斯成巽上为号无号莫之应也在小人凶在天下吉小人道穷其势不能久于上为有凶
　　【巽下干上】
　　始女壮勿用取女
　　曰垢遇也柔遇刚也勿用取女不可与长也天地相遇品物咸章也刚遇中正天下大行也妬之时义大矣哉
　　姤一隂生而曰女壮其势方兴足以消阳也巽为长女所应失正遇不以道譬小人才力有余而容恱苟合宜辨于早也且姤虽隂长之卦而隂阳至理以遇合为贵特在夫所遇正不正之间圣人于卦辞首曰勿用取女言女之不正不可遇也盖女不正足以败家譬诸小人柔巽不正内挟权术足以败国其为遇也可不畏哉继之曰天地相遇品物咸章也刚遇中正天下大行也遇之时义大矣哉言遇得其正则功利及于万物而遇道行乎天下其为义大矣隂生于坤午与干子迭相终始万物至此毕趋亨嘉之地曰天地相遇品物咸章刚遇中正指二五二五刚中以中正之道相遇风化被于天下天下悉从其中正若天地之遇然圣人致意于姤者可谓至矣且夫柔遇刚一也在卦体则勿用取女而不可长在二五则刚遇中正天下盛行盖圣人发其两端示后世君臣相遇之道俾知一治一乱本夫所遇之正不正后之为人上者可不知察而为之戒也哉呜呼自右小人常遇于时而君子率不遇姤一隂生乎下小人将有必遇之势其事大可畏茍非君臣刚中固莫能止而遏之宜圣人所甚忧而丁宁垂训也然小人在下何因而遇于时乎在其君有以啓之而巳君心刚以正则正者遇君心柔以不正则柔者遇气之相感不约而符姤一隂在内其象君心之隂已生君心不刚则乐其身而忘其民是以小人得乗间而进一小人遇引类以至天下将受其祸宜慎矣夫坤隂变干为天地相遇
　　象曰天下有风姤后以施命诰四方
　　风行天下无所不被施命法之是命自天出而一本于至公兹盖圣人所以止隂之生也夫使天下各安其治而日以无事圣人安用命惟夫乾道不足一隂消之小人害治者生则必肆其邪说以惑乱天下圣人忧之先事告戒使天下晓然识善恶趋向知所避就而纳之于中正化不足而后有命命非圣人得巳也盘庚周公诰书丁宁反复不啻慈父母之训正隂生防微之几风于万物有鼔舞生养功圣人抑隂助阳若风之行为命风在天下所及者逺为诰四方
　　初六繋于金柅贞吉有攸往见凶羸豕孚蹢躅象曰繋于金柅柔道牵也
　　金坚刚物金柅用止车行以金柅止车而又繋之圣人于小人方长疾之止之若是其严邪圣人何恶乎小人惧为天下生民害也贞吉谓何止小人莫大于贞失贞则窥伺乘间以类窃起将不可胜制矣有攸往见凶不许隂长也夫隂长则阳消矣凶孰甚焉羸豕孚蹢躅盖圣人深明小人情状发之于先也夫小人之进必君子以幸用若循循可与为善者而蹢躅之性常萌于中不制之早其害未易言干金为金柅巽绳直为繋豕北方畜至隂之物羸豕象隂之微自午以往蹢躅决矣曰孚孚信然之辞也且姤一隂居初小人在下而位实处内有得君志合之势坤隂将羣起而附之圣人着训使后之君子谨微而大正其始用意逺矣
