<!-- { "loadSidebar": true } -->
　　此易之变化也易之变化其妙通神圣人实体之故在易爲变化之道在圣人爲圣人之道以言尚辞言无不当以动尚变动无不时言动发于迩变化成于外自然之符也制器尚象器于是无弊卜筮尚占筮于是通神器成而天下受其利筮立而大事爲之决易道之神又孰有加于四者哉
　　是以君子将有爲也将有行也问焉而以言其受命也如向无有逺近幽深遂知来物非天下之至精其孰能与于此
　　诗称帝谓文王岂曰谆谆然谓之文王心与天同文王之心天实啓焉故曰谓君子问焉而以言盖若拟之而后言者君子心法纯一易明乎君子之心教化训迪不违天理言无非易易无非道孰不感服而受命邪无有逺近幽深遂知来物纯一所格也以此酬酢以此制治绰绰然有余裕矣夫天下万物之理不外乎易以心体易以易行世如鉴之设如水之止有形有色皆不能遁其情自非精一不二其能清明在躬有所照烛若此哉或曰君子问易书而后言夫书易之迹也蹈其迹而不明夫道何以致受命之速惟以心体易易全于心有爲有行言无非易兹其所以能有格也欤然则君子之问易在心而不在迹矣
　　参伍以变错综其数通其变遂成天地之文极其数遂定天下之象非天下之至变其孰能与于此
　　易肈于变变成于数其本一也因三而参卦数以定因五而伍爻数以立故参之而六位于是乎备伍之而七八九六于是乎设参伍并用变动不居易道行矣错之如何八卦相错九六之数复错而成爻错则然耳緫之如何自一爲八自八爲六十四乾坤之策三百六十其循无端其应无穷緫则然耳通其变焉隂阳迭推刚柔互易日月星辰之所以运五行四时之所以行昭明着见播在天地序则不愆理则不紊天地之文岂不于此而遂成欤极其数焉自三百有六十以至万有一千五百二十引而伸之触类长之无一物之不具无一理之或遗天下之象岂不遂定于此欤凡此皆易之变也非圣人尽其变而发其蕴于心易几乎息矣故曰非天下之至变其孰能与于此
　　夫易无思也无爲也寂然不动感而遂通天下之故非天下之至神其孰能与于此
　　易有太极象数以生一之未离思爲曷着数肈于一其变无穷象以数显天下之理靡不该焉是易之神也易之爲神果何自阐哉盖圣人神明之几得之于心验之于天发之于数形之于象而至神之道自是而明然则易之神圣人之神也圣人以心体易以身用易以书载易易之至神我心先得寓以象数其理曲尽君子法之发爲至精天下以之受命来物以之遂知其精盖神矣达爲至变可以成天地之文可以定天下之象其变神矣而神之无思无爲寂然不动之体感而遂通之用初不离于精变之闲故夫精变之迹有思有爲也精变之道无思无爲也天下之至神盖太极妙用而圣人先得于心者也
　　夫易圣人之所以极深而研几也惟深也故能通天下之志惟几也故能成天下之务惟神也故不疾而速不行而至子曰易有圣人之道四焉者此之谓也
　　极深至精之用也研几至变之用也精之所烛来物遂知天下之志于此而可通变之所该万象以定天下之务于此而可成夫圣人体易于身故虽高拱一堂之上而能使四方万里之逺志之所存我先知之而必有以通其志务之所在我优爲之而必有以成其务举心于此获应于彼其道不亦神矣夫自至精至变以极于至神易之爲易无余蕴矣圣人之道莫有加于此矣
　　天一地二天三地四天五地六天七地八天九地十子曰夫易何爲者也夫易开物成务冐天下之道如斯而已者也是故圣人以通天下之志以定天下之业以断天下之疑
　　大衍虚五以用天地之数易道以兴一之所通包括无外万物由之而生万务由之而立凡天下之所谓道举无遗于此矣圣人体之得一于心万以之起象数黙用其变无穷志以之通神所格也业以之定神所运也疑以之断神所照也夫天下万物一神耳数变象显理无逃焉至神之道实行乎中学易者清明其心与天爲一即心以求诸数即数以求诸象即象数以求诸变即变以求诸神易道在我而天下之治可以兴矣
　　是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聦明睿知神武而不杀者夫是以明于天之道而察于民之故是兴神物以前民用圣人以此齐戒以神明其徳夫
　　蓍卦爻具于易发于圣人之心蓍运无穷神存其中卦体有常知存其中六爻之义变动不居吉凶存其中圣人何爲哉宅心于虚惟道之适如天之行莫窥其朕设是三者以利天下民患可得而同矣夫凶固有患也吉何与于患岂不曰危生于安乱生于治亡生于存吉之爲患有不可胜言者乎蓍之有神理之未形我先得之故曰知来卦之有知象之已着无不备焉故曰藏往自非聦明足以照易睿知足以定易乌能使大易生物之徳洋溢于天下若是哉且夫易道之行难可弭也祸可消也四夷可賔也天下可服也生生大功于是而出威武之神孰可测究故曰其孰能与于此古之聦明睿知神武而不杀者夫夫易圣人非独以善一身盖将以善天下也惟民至愚孰与明易圣人爲是仰稽天道俯察人情亟兴神物前民之用卜筮之道于此而行齐以定之戒以齐之由吾神明以道夫卜筮之神明天下始知所避就而用无不利故曰圣人以此齐戒以神明其徳夫以此洗心圣人用易于一已而阐其道也以此齐戒圣人用易于天下而妙其神也
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　阳动而施万物以出阴静而翕万物以入干阳物也故辟户爲乾坤阴物也故阖户爲坤一阖一辟气以之变往来不穷道以之通天地万物之机如枢之运如毂之转不知何时而已是以发于可见有自然之象象寓于形爲备物之器圣人明生于心心合于易制而用之法以之立器以之成天下由吾之化而不知所以爲化其道神矣观夫乾坤之画交错于六十四卦中穷而能变变而能通由包牺氏而下因时制器一本夫十三卦之象所以生之化之养之济之威之教之安之无不备具天下万世至今利焉兹非神之所爲而何欤呜呼易者天地之心也圣人先天地而体其心故制器尚象道通于神乾坤阖辟之功用之在我器成而天下无不蒙其利矣不亦盛乎
　　是故易有太极是生两仪两仪生四象四象生八卦八卦定吉凶吉凶生大业
　　太极者何中也道之大中浑然爲一二以之生虽分于二其一固存两仪谓何乾坤阴阳之别也四象谓何七八九六之数也七八九六何以谓之象盖阴阳之生数五以配五行一爲水二爲火三爲木四爲金五爲土方五行之生形已肈而未着气已见而未成伍之以五而七八九六旋相爲用五土周流其中象乃立焉故自一至六五也自二至七自三至八自四至九亦五也歴五土之位而金木水火之象显矣运爲四时分爲四方凡丽于四皆此象也四象具而八卦作八卦作而吉凶定吉凶定而大业成然则将以建天下之治易其可以不明乎独曰八卦六十四卦皆八卦所错也
　　是故法象莫大乎天地变通莫大乎四时悬象着明莫大乎日月崇高莫大乎富贵备物致用立成器以爲天下利莫大乎圣人探赜索隐钩深致逺以定天下之吉凶成天下之亹亹者莫大乎蓍是故天生神物圣人则之天地变化圣人效之天垂象见吉凶圣人象之河出图洛出书圣人则之易有四象所以示也系辞焉所以告也定之以吉凶所以断也
　　圣人定天下之大业设爲成器立爲卜筮以利天下本之于易稽诸天地验诸四时参诸日月不茍然也天地之闲物无非象象之所在天下法焉故曰法象莫大乎天地四时之运始始终终无有穷已故曰变通莫大乎四时天位乎上吉凶着见不过日月故曰悬象着明莫大乎日月冨贵者崇高之资冨贵非圣人心也圣人必资冨贵以行其道故曰崇高莫大乎冨贵惟圣人爲能明易而发其象器以之立故曰备物致用立成器以爲天下利莫大乎圣人民之蚩蚩迷所适而孰与同其患赜者探之隐者索之深者钩之逺者致之吉凶以定事业以成盖圣人致功于易而体其神将以同民之患蓍所由以兴也故曰探赜索隐钩深致逺定天下之吉凶成天下之亹亹者莫大乎蓍天生神物圣人则之神物谓蓍此法象之见于天地也天地变化圣人效之此变通之见于四时也天垂象见吉凶圣人象之此悬象着明之见于日月者也举日月之大而在天之文悉备矣河出图洛出书圣人则之此亦法象之见于天地而圣人所独得于心者也易道至是而行于天下矣而所以发其几者本于七八九六之四象所以尽其蕴者本于文王周公孔子之辞象示辞告吉凶遂定大业之成端自于此
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　圣人致功于易凡以大明吉凶之理于天下夫数之所摄备消长盈虚之变吉凶由以生也而圣人用易妙与天通有回天之功非数所得而拘摄焉仲尼论易有四象所以示系辞焉所以告定之以吉凶所以断继之曰自天祐之吉无不利呜呼有吉而已数得而摄之哉古之圣人革乱爲治变危爲安易亡爲存用兹道也此大有上九爻辞圣人言之岂无深意云祐者助也天之所助者顺也人之所助者信也履信思乎顺又以尚贤也是以自天祐之吉无不利也圣人因明大有之义俾后世有天下国家者知有大之业本于尚贤尚贤之道本于信顺也何以言之有信顺之心必行信顺之实而后可以得志于天人大有上九履信以感人思顺以应天而又能尊尚贤者俾位乎上贤者民所归人胡爲而不信贤者天所悦天胡爲而不顺信顺之实大着明于此矣百世之业其长久而不替夫大有自干变五变有坤体七变而复归于干干爲天坤众爲人互兑在下曰履信坤复变干下有伏坤曰思乎顺羣阳从之成立于上曰尚贤
　　子曰书不尽言言不尽意然则圣人之意其不可见乎子曰圣人立象以尽意设卦以尽情僞系辞焉以尽其言变而通之以尽利鼔之舞之以尽神
　　圣人作易将以载道而传之天下后世也书不能尽言言不能尽意无他至道之妙见于言者非书可得而悉寓于意者非言可得而穷耳不然虽累千万言亦何补于易哉圣人爲是揲数以起象因象以成卦凡天下情僞不得遯其情圣人之意旣已黙传然后系之以辞以发其象故道以象显言以书尽意以言尽书足于言言足于意皆本于自然之象无毫厘丝髪之差也易之爲道于是无余蕴变而通之爻之所错也鼔之舞之道之所行也天下之吉凶至此而定不亦尽利欤天下之大业因此而成不亦尽神欤
　　乾坤其易之蕴邪乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变推而行之谓之通举而错之天下之民谓之事业
