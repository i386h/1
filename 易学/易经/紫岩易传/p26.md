<!-- { "loadSidebar": true } -->
　　渐否之变坤三上行干四下承男下女女归之其归以礼是谓女贞渐臣道也卦象女归以贞为本爻象鸿渐则以其进有序为义互离在中离为日为明君明于上时可进矣进得位往有功也进以正可以正邦也言君子之进不茍也坤隂位巽下为得位仁徳内止上通于君位与徳称利泽其大是以有功生物之功起于震巽为有功进以正谓上仁下顺上下交孚以礼而进有回天格心之功无顺旨阿谀之事君臣之间用无失徳于天下而天下从其正曰进以正可以正邦其位刚得中也指五言之盖君有刚中之徳而后可与有为于时臣之进也恃此而巳如是而后能行其正而巽动不穷也终言渐进之道也艮七变为渐而艮在内巽在外渐以艮止立本以巽仁行之徳止事顺功业其兴矣盖人臣进为于时莫病乎躁动不知止方且得失利害交战胷中尚焉能择义而行以尽其爱物之仁哉知止则定定则能应度时而动徐以尧舜仁义之道啓沃君心鲜不入矣是以上得于君且能有所建立于天下功业之兴无有穷巳也
　　象曰山上有木渐君子以居贤徳善俗
　　徳修之身可以芘人譬木在山山止于下木渐于上积非一日贤徳必居乃能有化孟子曰居天下之广居宅而行之之谓居贤徳仁徳也徳非止乎仁善俗仁徳之施也艮山为居巽风鼓舞为善俗
　　初六鸿渐于干小子厉有言无咎象曰小子之厉义无咎也
　　柔处艮下其进为难知难而厉义无茍合或者不察惟急于应是以有言处巳茍当言无伤也且士君子之进当致难于初不然幸进喜得外行险内愆义以重获罪于天人君子不为也厉其贵哉渐自艮变坎离在中鸿水物其色文明飞有序来有时故渐六爻皆况鸿初位互坎下为干艮下为小子四居互兊中为有言干近水言厥进甚徐不敢轻也
　　六二鸿渐于磐饮食衎衎吉象曰饮食衎衎不素饱也身安道行君子乐之食人之禄可以无愧矣二本坤中得臣道之正曰鸿渐于磐互坎为饮食艮中为磐磐石之安平者盖五以刚中应二而二得行其志故身安志舒饮食衎衎衎衎舒和貌也孔子曰邦有道谷邦无道谷耻也若二其食粟于有道时而言听计从欤不然何为衎然其和而了无愧怍于心也呜呼士君子之进而志不得信于上下不肯一朝安居矣诗曰彼君子兮不素飱兮二之谓矣
　　九三鸿渐于陆夫征不复妇孕不育凶利御宼象曰夫征不复离羣丑也妇孕不育失其道也利用御宼顺相保也
　　易以夫妇象君臣三舍干阳趋坤隂于道为逺且三四以相比而私亲非以应相求也安能成生育功邪譬夫君臣之间本非志合道同而遇不以正鲜能成事矣利御宼谓何四顺比三缓急有相保势而开国承家之君则非所当用也三四在卦体象归女贞爻言其变圣人复以乾坤自否相交发君臣进合不以道示为臣大戒夫鸿渐于陆进得位矣而君背道臣无治功之实徒以顺亲比借曰御宼利终非为国之利盖君臣之遇不正固无以正天下也互离离南方为陆三以干居互坎中坎险背道阳止于下为不复四自坤居互离中其性顺丽无治功之实离复为妇孕坎盗为宼离坎不相济为不育且坤进上行失母之道是以不育也
　　六四鸿渐于木或得其桷无咎象曰或得其桷顺以巽也
　　位髙危道也履髙位而至安其惟顺乎且君子所谓顺顺于道非顺于事顺于道故其感人深而君安之吾身亦以之安巽木为桷桷平柯也或云者得之难也公孙硕肤赤舄几几诗人咏周公四其是哉四有离明体顺巽盖所优为自坤之巽曰顺以巽
　　九五鸿渐于陵妇三不孕终莫之胜吉象曰终莫之胜吉得所愿也
　　间除道合生化之功于是成曰终莫之胜吉盖二五得刚柔之中君臣皆有中徳睽必合自二至五历三位而应为三三不孕三与四实间之也艮上为陵三四位不中正为终莫之胜夫渐臣进之卦而二五居乾坤中得君臣正位志同道合卒得所愿臣之获进斯为盛矣
　　上九鸿渐于陆其羽可用为仪吉象曰其羽可用为仪吉不可乱也
　　巽上何以为陆巽位东南陆也位在上而与三同曰陆美哉盛徳事也盖大臣以谦恭自处而礼行于身有安平之徳无高亢之累则进止施为皆有法度行之天下施之后世莫不视为楷式不可少易孰吉如之诗美周公鸿飞遵渚遵陆卒章曰是以有衮衣兮无以我公归兮无使我心悲兮谓其仪刑可法也巽白为羽互离文明为仪为不可乱
　　【兊下震上】
　　归妹征凶无攸利
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乗刚也
　　隂阳之义必始终相续然后生生化化其道不穷此归妹设卦之旨也节之在礼守之在中故征凶不然说动不巳而失顺静之道何以能久惟臣之于君亦若是夫英才遇时有说动之志而不知谨礼揆中若后世汉贾生蔑视绛灌纷改制度事功亦何从而立哉宜征凶之所以致戒欤归妹天地之大义也天地不交而万物不生归妹人之终始也圣人释彖辞未有若此深切着明而特发其义者要使后世明天地之道察男女之情而用之于君臣之间可以长久而无不继之弊也天地交为泰其至和之气复相交于中为归妹生化之理于是滋出生物之义斯为大圣人知泰必有否稽诸天地以究夫时运之所以终始而反复言之且坤位西南干位西北兊居坤干之间万物至是而摇落归根时也干三上进坤四下承而发震兊二象是为归妹自兊而往干阳用事中男之坎少男之艮承父以大其生物之徳终终始始无有穷极生理昌矣故夫夫妇君臣之道不继则息礼之有娣妹所以求继而人君于英才勤勤下之盖将以为天下社禝长久无穷计也三四相易隂阳各失其位曰位不当夫失位而说动不巳则柔之所遇不一将舍震阳而有下从二刚之心生化之功或几乎絶灭能无凶乎惟安静不征然后获所归而终始之道得也
　　象曰泽上有雷归妹君子以永终知敝
　　雷动泽应说感以正利物之功益大非若雷风之为恒也君子法之事图厥终归妹永终之道也内而一家外而天下生生化化其理惟均知敝云者谓不然则生化之理或几夫絶灭耳
　　初九归妹以娣跛能履征吉象曰归妹以娣以恒也跛能履吉相承也
　　兊下为娣兊毁足为跛承二为能履为吉二以刚得中女子之贞者所承既贞何动不吉且士君子固有因大臣之援以遂其进为之志者斯亦分义之常惟适从之正乃能有行有为于时也慎哉
　　九二眇能视利幽人之贞象曰利幽人之贞未变常也离为目为视兊毁之为眇二以互离居兊中若眇者之有见然其徳本明其毁外至曰眇能视泽中为幽人夫九二以刚履柔位又得中用离明乗兊毁在归妹为徳胜而容貌不足动人者惟遵晦守贞待上之求斯不失其常圣人设此爻以明归妹说动之极苟不知以徳守贞失女子之常则无以保终获吉于后也吁为人臣当归妹时上动以求下说以应谓可进矣然一于进而不知守其常徳以待际遇其势必不能久合以取信于上且敷大利于下故士君子虽容貌阀阅不足动人苟有中徳要当自晦君我信而后应之始能有为于天下傥说动不贞以至丧巳招辱何往而见其利也哉
　　六三归妹以须反归以娣象曰归妹以须未当也六三自坤四来归妹所由以成卦而徳位俱不正故发此象须贱妾星也织星贵须星贱譬夫士起防贱而进不以正何于用反归以娣始为合礼反归谓反从初也从初而得承二之正斯为当矣孟子有父母国人贱之之喻其须之类欤三丽于二阳之间为须
　　九四归妹愆期迟归有时象曰愆期之志有待而行也四居兊上兊正秋为愆期至震而动为有时夫君子之心不一日忘天下岂固于进而难之哉顾进非其时则无以遇合而行其志是君子必艰于进震位东方君子至是可以行其仁矣
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　归妹自泰来故五爻辞与泰六五同曰帝乙归妹君谓二娣谓初干为衣初二本干体其象取袂袂饰礼容之服互体坎坎为月月几望谓徳明而守之以谦也妇事夫臣事君亢则累夫小君有谦中之徳而妇容则下于娣君子何贵哉贵夫徳而已矣帝乙尊者称尊者而曰乙取屈体待下义以贵行贵徳也盖五位在中故所归者亦贵于中鸣呼自昔有天下者英才必相继以进然后治功可永古人所以甚恶夫窃位而贤君礼贤求士心不敢须臾忽正谓此耳然人才以徳为贵此帝乙归妹之心傥舍徳而取其文采容貌之末祗以害治非所以成治尚何所用于归妹哉
　　上六女承筐无实士刲羊无血无攸利象曰上六无实承虚筐也
　　不诚何以相与君臣上下夫妇率以此败女谓三士女云者夫妇之道睽也震为竹筐竹为之其形方隂数也三以隂承震为无实兊为羊为金互坎在上为无血见上之不诚于三云上下不以诚遇何以久尚安能成生化之功邪序卦曰进必有所归故受之以归妹得其所归者必大故受之以丰归妹贤才迭进卦也彖辞首以天地不交则万物不兴为训然则大臣而专禄固宠窃有其位而不汲汲于援引贤才以辅其上譬由天地既泰而其气不复交也生生之理不几于息而重违天地之心乎






　　紫岩易传卷五
<经部,易类,紫岩易传>
　　钦定四库全书
　　紫岩易传卷六　　　　　宋　张　浚　撰
　　下经
　　【离下震上】
　　丰亨王假之勿忧宜日中
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
