<!-- { "loadSidebar": true } -->
　　刚阳也健也君子也柔隂也顺也小人也然则坤何以取于纯柔哉曰乾坤之刚柔刚柔之中也刚柔之正也刚柔之见于用者也诸儒之论刚柔则失之矣夫君道主刚而其动也用柔故干动则为坤矣臣道主柔而其动也用刚故坤动则为干矣故夫必欲修德必欲立政必欲逺声色必欲去小人必欲配帝王必欲定社稷必欲安民人必欲服四夷干之刚也君得之于内而主断者也至于礼臣下下贤才懐中国抚四邻爱百姓恤孤寡贱刑贵德舍己从人其动莫非柔矣恭钦之诚若天威临之不敢唱始不敢先事谨礼法循分守安进退守职业坤之柔也臣得之于内而有承者也至于犯顔逆防躯致命可以托六尺之孤可以百里之命可杀不可辱可困不可使为不义持忠义之大训弭患难于当时断大计定大疑正色立朝华夷詟服其动莫非刚矣故夫善观易者必观刚柔之中而究其所以用则六十四卦三百八十四爻之或得或失或悔或吝或吉或凶可以类推矣故夫不知刚柔之中正与夫见于用者不可与言易也
　　论九六
　　九六之为老阳老隂何也变也九六何以能变曰一三五合之为九阳之生数也二四合之为六隂之生数也九六为隂阳生数之极是曰老隂老阳若七八则隂阳之数不纯莫之能变矣故夫数备于三中于六究于九九可以兼六【见乾坤之画】而六不可以兼九若其变则相通而不穷焉四九三十六也六六亦三十六也九六之数总之则一变之则通非若七八之不可一而通也然则老隂老阳云者取其隂阳生数之纯而通变也
　　健顺动入陷丽止说八卦之所以生利万物而见于其性者然也坎之为陷何取于易乎曰坎以干一阳而变乎坤二隂之间阳养其中以陷乎险非真陷也中微则陷中养则出八卦坎离之用最大自坎而艮自艮而震中动以利生物之功着矣用不亦大哉故干位西北养中于坎动化流出天地无为功成焉
　　无妄灾也明夷诛也
　　圣人于二卦何辞之严且切欤曰无妄不以贞是其动也非有利天下心适足以害天下获罪于天大矣故曰灾若夫明夷而伤其明虽在君位有可诛之道孟子曰闻诛一夫纣矣未闻弑君也吁人君安可忽逆耳之论自伤其明德哉
　　君子之道或出或处或黙或语二人同心其利断金同心之言其臭如兰何也
　　以象考之五在外二在内出处不同也五以阳动二以隂静语黙不同也而二五各得中位有中直之道故曰同心金乾象也变而为离曰断金且互体有兊毁象断之义也互兊为言互巽巽洁齐为曰其臭如兰夫二五有中直相与象三四间之三伏戎四乘墉其包藏恃险之心将流毒于天下而二五中直之道足以消其强梗制其坚悍使天下卒以安静而措天下于无事之域诚之所格者大矣故曰二人同心其利断金若夫同心之言其臭如兰则号施令而民恱怿之象德言之足以感动于人心也不然易之为易将无所见于实用而圣人系易之辞徒为空言而已
　　圣人以此洗心退藏于宻吉凶与民同患何也
　　蓍卦爻告人以吉凶之道着矣备矣如是而吉如是而凶如是而可以避凶如是而可以趋吉用静用作不可以有违也小贞大贞不可以有常也过中得中不可以有差也若是者固非一事矣圣人何营营思虑其间哉一念之私毫髪不起于胷中而退藏于至虚至公至正之地为其所当为行其所当行施为动静固不可易而天下蒙其恵利焉是其所以与民同患也且凶固圣人所甚忧矣而吉何为而与民同患曰天下之难常生于治安吉之同患又有大于忧圣人之忧天下岂一日而忘之哉诗曰上天之载云云退藏于宻文王尽之矣
　　周流六虚何也
　　六位惟变所适而本无定体者也故继之曰上下无常刚柔相易不可为典要惟变所适易道犹太虚圣人兼三才而两之以六画尽其变而太虚不易之理于是乎不可逃生利万物之功无余蕴矣
　　履德之基谦德之柄复德之本
　　履者坤之少隂三索干于内而成卦者也夫干父道也少隂之于父也说而诚此君子至诚以法天之学也谦者干之少阳三索坤于内而成卦者也夫坤母道也少阳之于母也止而顺此君子至止以法地之学也君子之学法天地然后能复其性以反于初利物功用于是兴矣故复之为卦一阳动乎五隂之下至静之中生万物其利岂不大哉君子诚正之学功成于是用着于是
　　一隂一阳之谓道继之者善也成之者性也
　　一隂一阳非谓隂阳相配也道之在隂亦一在阳亦一曰一隂一阳一者何也中也中者何也无不通无不当无不正也道之在隂阳无不得其中生利万物之功则日兴也继之者善凡人为不善者皆非道也古之论君人者必曰有道无道云其善不善之间欤成之者性性本具道人自离之修其性则全于道而无不善矣子思之中庸明此者也洪范皇极陈此者也
　　和顺于道德而理于义穷理尽性以至于命
　　自道术为天下裂诸子百家之书纷然并出言天者主于虚无言道者弃夫仁义言俭者不知约之以礼言刑者不知本之以德为己者不知有人为人者不知有己道德之中于斯失之圣人作易本诸心体诸天通诸神着诸用无徃而不得其中故能和顺道德而天人之道罔不协备用之于一身一身得其宜用之一家一家得其宜用之天下天下得其宜纎悉小大一一有伦为用妙矣象数旣立天下之理于是而穷卦爻旣成天下之性于是而尽从之而吉违之而凶顺之而福逆之而祸吾不知天命之为易易之为天命也至于命易于是无余蕴学者学易学此而已矣始于穷理终于尽性命固在我孔子五十知天命惟孔子能体易
　　大畜时也无妄灾也
　　圣人之言有不穷之意为天下后世士君子之训甚厚也大畜羣阳得路以升进于上盖有刚德之君臣干刚在内而能用柔以来天下之贤圣人断然曰时谓夫君臣遇合决非偶然有天数存于其间圣人所以立天道也若夫无妄而曰灾匪徒有眚固灾也刚自外也其动虽贞吊民伐罪所残害多然则汤武之师其出于不得已乎其圣人之所未甚深许乎谓无妄为灾圣人所以立人道也
　　谦轻而豫怠也
　　谦之失在轻豫之失在怠圣人正救其失而谦之德豫之功益光大矣

　　紫岩易传卷十
　　紫岩易传跋
　　曽王父忠献公潜心于易尝为之传前后两着稿亲题第二稿云此本改正处极多绍兴戊寅四月六日某书始为定本矣献之顷尝缮录之附以读易杂説通为十卷藏之于家忠献尝为屏山刘公书云无他用心惟静黙体道卒究圣人心法又答澹庵胡公书云杜门亦惟圣贤之道是求夫求而得之者其在是矣惜其传之未广朅来春陵刻于郡斋与学者共之

