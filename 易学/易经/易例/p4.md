<!-- { "loadSidebar": true } -->
　　易干凿度曰三画成干六画成卦三画已下为地四画已上为天易气从下生动于地之下则应于天之下动于地之中则应于天之中动于地之上则应于天之上【注云天气下降以感地故地气动升以应天也】初以四二以五三以上此之谓应
　　又云天地之气必有终始六位之设皆由上下故易始于一【易本无体气变而为一故气从下生也】分于二【清浊分于二仪】通于三【隂阳气交人生其中缺故为三才】于四【缺】　　　盛于五【二壮于地五壮于天故为盛也】终于上
　　左传昭五年正义曰卦有六位初三五竒数为阳位也二四上耦数为隂位也初与四二与五三与上位相値为相应阳之所求者隂隂之所求者阳阳隂相値为有应隂还値隂阳还値阳为无应
　　干寳易蒙卦注曰防者离宫隂也世在四
　　谦彖曰谦亨九家易曰艮山坤地山至高地至卑以至高下至卑故谦也谦者兑世【五世】艮与兑合故亨
　　噬嗑初九屦挍灭趾干寳曰屦挍贯械也初居刚躁之家【震为躁卦】体贪狠之性【坎为贪狠震为隂贼二者相得而行故云】以震掩巽【巽五世故掩巽】强暴之男也行侵陵之罪以陷屦挍之刑也恒彖曰恒亨无咎利贞久于其道也荀爽曰恒震世也巽来乘之【震三世下体成巽】隂阳会合故通无咎长男在上长女在下夫妇道正故利贞久于其道也
　　解彖曰天地解而雷雨作雷雨作而百果草木皆甲拆荀爽曰解者震世也【二世】仲春之月草木萌牙雷以动之雨以润之日以烜之故甲拆也
　　益六三曰王用享于帝吉干寳曰圣王先成民而后致力于神故王用享于帝在巽之宫【三世】处震之象是则仓精之帝同始祖矣
　　井卦曰改邑不改井干寳曰水殷徳也木周徳夫井徳之地也所以养民性命而清洁之主者也自震北行至于五世【震五世井】改殷纣比屋之乱俗而不易成汤昭假之法度也故曰改邑不改井
　　丰亨王假之勿忧宜日中干寳曰丰坎宫隂世在五以其宜中而忧其侧也坎为夜离为昼以离变坎至于天位【五为天子】日中之象殷水徳坎象昼败而离居之周伐殷居王位之象也勿忧者劝勉之言也言周徳当天人之心宜居王位故宜日中
　　下繋曰上古结绳而治后世圣人易之以书契百官以治万民以察盖取诸夬九家易曰夬本坤世【五世】下有伏坤书之象也【坤为文】上又见干契之象也【干为金】以干照坤察之象也夬者决也取百官以书治职万民以契明其事契刻也大壮进而成夬【大壮坤四世阳进成夬】金决竹木为书契象故法夬而作书契矣
　　刘禹锡辩易九六论曰董生述毕中和之语云国语晋公子亲筮之曰尚有晋国得贞屯悔豫皆八按坎二世而为屯屯六二为世爻震一世而为豫豫之初为世爻屯之二豫之初皆少隂不变故谓之八【两卦至归魂始变为九】京房干传曰精粹气纯是为游魂陆绩曰为隂极剥尽阳道不可尽灭故返阳道道不复本位为游魂例八卦先曾王父朴庵先生易説【讳有声字律和】曰硕果不食故有游归
　　又曰隂阳代谢至于游魂繋云精气为物游魂为变是故知鬼神之情状【朴庵先生曰此易纬以游魂为鬼易也】
　　干彖曰大明终始荀爽曰干起坎而终于离坤起离而终于坎离坎者乾坤之家而隂阳之府故曰大明终始家君曰干游魂于火地归魂于火天故曰终于离坤游魂于水天归魂于水地故曰终于坎
　　干寳序卦注曰需坤之游魂也云升在天而雨未降翺翔东西之象也王事未至饮宴之日也夫坤者地也妇人之职也百谷果蓏之所生禽兽鱼鳖之所托也而在游魂变化之象即烹爨腥实以为和味者也故曰需者饮食之道也
　　又讼卦注曰讼离之游魂也离为戈兵北天气将刑杀【讼主八月】圣人将用师之卦也
　　随彖曰随刚来而下柔动而说随大亨贞无咎荀爽曰随者震之归魂震归从巽故大通【震三世下体成巽至归魂始后本体】动爻得正故利贞阳降隂升嫌于有咎动而得正故无咎蛊彖曰蛊元亨而天下治也荀爽曰蛊者巽也巽归合震【巽三世至游魂皆震也】故元亨也蛊者事也备物致用故天下治也
　　姤彖曰天地相遇品物咸章也荀爽曰谓干成于巽而舍于离坤出于离与干相遇南方夏位万物章明也九家易曰谓阳起子运行至四月六爻成干巽位在已故言干成于巽既成转舍于离坤万物皆盛大从离出与干相遇故言天地遇也
　　家君曰干一世外卦四世内卦皆巽也故言干成于巽游魂于火地晋故言舍于离坤归魂于火天大有故言出于离与干相遇又案巽本宫四月卦也一世外卦四世内卦皆干也知巽亦成于干

　　易例卷上
<经部,易类,易例>
　　钦定四库全书
　　易例卷下
　　元和惠栋撰
　　飞伏
　　朱子发曰凡卦见者为飞不见者为伏飞方来也伏既往也説卦巽其究为躁卦例飞伏也大史公律书曰冬至一隂下藏一阳上舒此论复卦初爻之伏巽也【六十卦飞伏详京房易传】
　　唐六典曰凡易用四十九算分而揲之凡十八变而成卦又视卦之八气王相囚死衰没休废及飞伏世应而使焉
　　京房易曰夏至起纯阳阳爻位伏藏冬至阳爻动隂气凝地
　　干初九潜龙勿用象曰潜龙勿用阳在下也朱子发曰左传蔡墨曰在干之始曰潜龙勿用初九卦坤下有伏震潜龙也【此与汉易异】
　　坤上六龙战于野荀爽曰消息之位坤在于亥下有伏干为其兼【王弼改作嫌】于阳故称龙也
　　暌彖曰説而丽乎明柔进而上行得中而应乎刚仲翔曰刚谓应干五伏阳非应二也与鼎五同义也
　　鼎彖曰柔进而上行得中而应乎刚昰以元亨仲翔曰柔谓五得上中应干五刚【亦昰伏阳】巽为进震为行非谓应二刚与暌五同义也
　　坤文言曰易曰履霜坚冰至盖言顺也荀爽曰霜者干之命令坤下有伏干履霜坚冰盖言顺也干气加之性而【读为能犹耐也】坚象臣顺君命而成之
　　又曰隂虽有美含之以从王事弗敢成也荀爽曰六三阳位不有伏阳坤隂卦也虽有伏阳含藏不显以从王事要待干命不敢自成也
　　困象曰君子以致命遂志虞仲翔曰君子谓三伏阳也案六三戊午火故云伏阳
　　系辞上曰乐天知命故不忧荀爽曰坤建于亥干立于巳隂阳孤絶其法宜忧坤下有伏干为乐天干下有伏巽为知命【巽为命】隂阳合居故不忧
　　系辞下曰龙虵之蛰以全身也仲翔曰蛰潜藏也龙潜而虵藏隂息初巽为虵阳息初震为龙十月坤成十一月复生始巽在下龙虵俱蛰初坤为身故以全身也又云利用安身以崇德也九家易曰利用隂道用也谓姤时也隂升上究则干伏坤中屈以求信阳当复升安身默处也
　　贵贱
　　干凿度曰初为元士【在位卑下】二为大夫三为三公四为诸侯五为天子上为宗庙【宗庙人道之终】凡此六者隂阳所以进退君臣所以升降万民所以为象则也
　　坤六三或从王事干宝曰阳降在四【自否来】三公位也隂升在三三公事也
　　讼上九或锡之鞶带荀爽曰鞶带宗庙之服三应于上上为宗庙故曰鞶带也
　　师上六大君有命开国承家干宝曰离上九曰王用出征有嘉折首上六为宗庙武王以文王行故正开国之辞于宗庙之爻明己之受命文王之德也
　　解上六公用防隼仲翔曰上应在三公谓三伏阳也损彖曰曷之用二簋可用享荀爽曰二簋谓上体二隂也上为宗庙簋者宗庙之器故可享献也
　　益六三有孚中行告公用圭仲翔曰公谓三伏阳也三公位干为圭【圭玉也干为玉】干之二故告公用圭【卦自否来故称干】巽上九巽在牀下九家易曰上为宗庙礼封赏出军皆先告庙然后受行三军之命将之所专故曰巽在牀下也
　　系辞下曰二与四同功而异位崔憬曰二主士大夫位佐于一国四主三孤三公牧伯之位佐于天子皆同有助理之功也二士大夫位卑四孤公牧伯位尊故有异也
　　又云三与五同功而异位崔憬曰三诸侯之位五天子之位同有理人之功而君臣之位异者也
　　爻等
　　系辞下曰爻有等故曰物干宝曰等羣也爻中之义羣物交集五星四气六亲九族福徳刑杀众形万类皆来发于爻故总谓之物也
　　京房乾卦传曰水配位为福徳【陆绩曰甲子水昰干之子孙】木入金乡居寳贝【甲寅木干之财】土临内象为父母【甲辰土干父母】火来四上嫌相敌【壬午火干官鬼】金入金乡木渐防【壬申金同位伤木】
　　京房易积算法曰孔子曰八卦鬼为系爻财为制爻天地为义爻【陆绩曰天地即父母也】福德为宝爻【福徳即子孙也】同气为鲁爻【兄弟爻也】
　　抱朴子引灵宝经【周秦时书】谓支干上生下曰宝日【原注甲午乙巳昰也】下生上曰义日【壬申癸酉昰也】上克下曰制日【戊子己亥昰也】下克上曰伐日【甲申乙酉昰也】上下同曰专日又云入山当以保日及义日若专日者大吉以制日伐日必死淮南天文曰子生母曰义母生子曰保【与宝通】子母相得曰专母胜子曰制子胜母曰困【困即系也】以胜击杀胜而无报以专从事而有功以义行理名立而不堕以保畜养万物蕃昌以困举事破灭死亡淮南之説与京房及灵寳经合葢周秦以来相传之法九师言易安知不用昰为占欤【师法用辰不用日故京易止据辰也】
　　参同契曰水以土为鬼
　　今占法水以土为官以火为妻案左传曰火水妃也葢从所胜者名之故郑康成注尚书鸿范曰木八为金九妻也
　　比六三比之匪人象曰比之匪人不亦伤乎干寳曰六三乙卯坤之鬼吏在比之家有土之君也周为木徳卯为木辰同姓之国也爻失其位辰体隂贼【卯木以隂气贼害土故为隂贼】管蔡之象也比建万国唯去此人故曰比之匪人不亦伤王政也
　　小畜九五象曰有孚挛如不独富也九家易曰有信下三爻也体巽故挛如如谓连接其隣隣谓四也五以四隂作财【卦体木六四辛未土乃制爻也故为财】与下三阳共之故曰不独富也
　　随初九官有渝【此易经官爻之明文】贞吉出门交有功九家易曰渝变也谓阳来居初德正为震震为子得土之位故曰官也隂阳出门相与交通隂往之上亦不失正故曰贞吉而交有功
　　先儒皆以随为否上之初初柔升上昰干之上九居坤初为震坤之初六升干上而为兑也震初庚子水得坤初乙未土之位故曰官有渝水以土为官鬼官鬼变则吉也上本隂位故隂往之上亦不失正
　　汉书王莽传曰太后听公卿采莽女有诏遣大司徒大司空策告宗庙杂加卜筮皆曰兆遇金水王相【服防曰卜法横者为土立者为木邪向经者为金背经者为火因兆而细曲者为水孟康曰金水相生也】卦遇父母得位【父母者京房所谓天地爻也皇后母天下父母得位故吉】所谓康强之占逢吉之符也
　　贞悔
　　尚书鸿范曰曰贞曰悔○又云卜五占用【句】二衍忒【句】郑氏曰二衍忒谓贞悔也
　　左传僖九年曰秦伯伐晋卜徒父筮之其卦遇蛊曰蛊之贞风也其悔山也
　　晋语曰公子亲筮之曰尚有晋国得贞屯悔豫皆八韦昭曰震在屯为贞在豫为悔
　　京房易传曰静为悔发为贞
　　唐六典曰凡内卦为贞朝占用之外卦为悔暮占用之胡氏炳文曰干上九外卦之终曰有悔坤六三内卦之终曰可贞贞悔二字岂非发诸卦之凡例欤
　　消息
