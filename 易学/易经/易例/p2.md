<!-- { "loadSidebar": true } -->
　　易道晦蚀且二千年矣元亨利贞乃二篇之纲领魏晋已后注易者皆不得其解案革彖辞曰已日乃孚元亨利贞晦亡虞翻注云悔亡谓四也四失正动得位故悔亡离为日孚谓坎四动体离五在坎中故已日乃孚已成既济乾道变化各正性命保合太和乃利贞故元亨利贞悔亡与干彖同义人干文言曰时乘六龙以御天也云行雨施天下平也荀爽注云干升于坤为云行坤降于干为雨施乾坤二卦成两既济隂阳和均而得其正故曰天下平也是汉已前解四徳者皆以既济为言庄三年谷梁传曰独隂不生独阳不生独天不生三合然后生干凿度曰天地不变不能通气郑注云否卦是也又曰隂阳失位皆为不正注云初六隂不正九二阳不正故虞翻注下繋云干六爻二四上非正坤六爻初三五非正盖干必交坤而后亨爻必得位而后正若四徳专谓纯干独阳不生不可言亨二四上爻不可言贞既非化育之常又失用九之义原其所以因汉末术士魏伯阳参同契用坎离为金丹之诀后之学者征剙异説讳言坎离于是造皮肤之语以释圣经微言既絶大义尤乖殊不知圣人赞化育以天地万物为坎离何嫌何疑而讳言之乎今幸东汉之易犹存荀虞之説具在用申师法以明大义以遡微言二千年絶学庶几未坠其在兹乎其在兹乎
　　利贞
　　虞仲翔注易以易之利贞皆谓变之正及刚柔相易干升坤降之类案荀子臣道篇曰上下易位然后贞此説与易合但荀子专指汤武则有不尽合耳天地之始
　　序卦曰有天地然后万物生焉干寳注云物有先天地而生者矣今正取始于天地天地之先圣人弗之论也余谓圣人言太极太一【礼运】言元言一即天地之先也但不言无与言先天图耳
　　象五帝时书名
　　象者五帝时书名也尧典厯象日月星辰此厯书也象以典刑臯陶谟【俗称益稷】曰方施象刑惟明此刑书也予欲观古人之象此易书也易曰在天在象法象莫大乎天地圣人因天故治天下之书皆名象周礼六官称六象悬于象魏故春秋传命藏众魏曰旧章不可忘也韩宣子聘鲁见易象犹沿五帝之名则象为书名无疑也
　　八卦
　　伏羲时止有八卦参天两地而有六画故有六十四其六十四卦之名则后人所加也
　　兼三才
　　兼才之説干称天行坤称地势坎称习习袭也离称两两地之义震称荐荐再也巽称重艮称兼兼三才之义兑称丽丽泽兑君子以朋友讲习习亦习也皆有重义系下所谓因而重之也
　　易初爻
　　干初爻曰潜龙勿用坤初爻曰履霜坚氷至虞仲翔以干初为积善坤初为积恶故曰善不积不足以成名恶不积不足以灭身史记太史公自叙曰故易曰失之毫厘差以千里故曰臣弑君子弑父非一旦一夕之故其渐久矣仲翔注易云坤消至遯艮子弑父至否坤臣弑君是其义也易甲子卦气起中孚甲子即初九也繋辞论中孚九二曰君子居其室出其言善则千里之外应之况其迩者乎居其室出其言不善则千里之外违之况其迩者乎即所谓失之毫厘差以千里也故曰正其始万物理【始即初爻】此当是易传之阙文而易纬引之非易纬之本文也【正其始一作正其本本与始皆为初也初最微故曰毫厘即诗之徳輶如毛也初九积善成名初六积恶灭身故曰失之毫厘差以千里】繋辞忧悔吝者存乎介介谓纎介初之类也参同契曰纎介不正悔吝为贼
　　虞氏之卦大义
　　之卦之説本诸彖传而杂见于荀慈明姚元直范长生侯果卢氏诸人之注惟虞仲翔之説尤备而当今从攷之乾坤者诸卦之祖干二五之坤成震坎艮坤二五之干成巽离兑所谓两仪生四象四象生八卦也复临泰大壮夬阳息之卦皆自坤来遘否观剥隂消之卦皆自干来而临观二阳四隂大壮四阳二隂泰否三阳三隂又以例诸卦自临来者四卦明夷解升震也自来者五卦讼无妄家人革巽也自泰来者九卦蛊贲恒损井归妹丰节既济也自否来者九卦随噬嗑咸益困渐旅涣未济也自大壮来者五卦需大畜暌鼎兑也自观来者四卦晋蹇萃艮也自乾坤来而再见者从爻例也卦无剥复夬遘之例故师同人大有谦从六子例亦自乾坤来小畜需上变也履讼初变也豫自复来乃两象易非乾坤往来之谓也頣小过晋四之初上之二也大过中孚讼上之三四之初也此四卦与乾坤坎离反复不衰故不从临观之例师二升五成比噬嗑上之三折狱成丰贲初之四进退无恒而成旅皆据传为説故亦从两象易之例屯防从坎艮来屯刚柔始交防以亨行时中亦据传为説不从临观之例因繋辞彖传而复出者二暌自无妄来蹇自升来皆二之五其后李挺之作六十四卦相生图用老子一生二二生三之説至于三而极朱子又推广之而用王弼之説名曰卦变且以已意増益视李图而加倍至作本义又以二爻相比者而相易不与卦例相符论者谓不如汉儒之有家法也
　　占卦
　　易林补遗京房占法一爻动则变乱动则不变若然一爻变为九六二爻以上变为七八也愚谓左传所占卦如云其卦遇蛊其卦遇复穆天子传其卦遇讼皆六爻不动也其云遇艮之八及晋语遇泰之八皆二爻以上变仍为七八而不变也
　　左氏所占皆一爻动者居多
　　左氏所占云云案易林补遗论京房变法第六爻为宗庙纵动不变其余一爻动则变乱动则不变也此言甚有理穆姜筮往东宫遇艮之随则云艮之八是乱动不变
　　隂爻居中称黄
　　文言曰天而地黄故爻辞称黄中者皆谓隂爻居中　坤六五黄裳　离六二黄离　遯六二黄牛革初九黄牛【指二】　鼎六五黄耳
　　扶阳抑隂
　　公羊日食伐鼓义曰求乎隂之道也注云求责也此抑隂之义○又曰充阳也充崇也此扶阳之义
　　董子繁露曰大旱雩祭而请雨大水鸣鼓而攻社天地之所为隂阳之所起也或请焉或怒焉者何曰大旱者阳灭隂也阳灭隂者尊压卑也固其义也虽大甚拜请之而已无敢有加也大水者隂灭阳也隂灭阳者卑胜尊也日食亦然皆下犯上以贱伤贵逆节也故鸣鼓而攻之朱丝胁之为其不义也此亦春秋之为强御也故变天地之位正隂阳之序直行其道而不忘其难义之至也
　　阳道不絶隂道絶义
　　剥上九曰硕果不食
　　干凿度曰隂消阳言剥当九日之时阳气衰消而隂终不能尽阳小人不能决君子也谓之剥言不安而已
　　复彖曰朋来无咎
　　坤彖曰东北丧朋
　　泰九二曰朋亡
　　白虎通曰诸侯世位大夫不世安法所以诸侯南面之君体阳而行阳道不絶大夫人臣北面体隂而行隂道絶以男生内向有留家之义女生外向有从夫之义此阳不絶隂有絶之效也
　　阳无死义
　　干文言曰知进退存亡而不失其正者其惟圣人乎荀注云存谓五为阳位
　　豫六五曰贞疾恒不死象曰恒不死中未亡也○案荀注文言曰存谓五为阳位亡谓上为隂位五中阳位故中未亡是阳无死义
　　论语子曰天生徳于予恒魋其如予何包咸注云天生徳者谓授我以圣惟徳合天地吉无不利故曰其如予何【是时夫子研极易理知命之学故有是语】
　　韩非子解老曰天地之道理也体天地之道故曰无死地焉荀子儒效篇曰通则一天下穷则独立贵名天不能死地不能埋桀跖之世不能污非大儒莫之能立仲尼子弓是也
　　中和
　　易二五为中和坎上离下为既济天地位万物育中和之效也三统厯曰阳隂虽交不得中不生故易尚中和二五为中相应为和○説文曰咊相譍也咊即和也譍即应也
　　师九二曰在师中吉无咎王三锡命干凿度曰师者众也言有盛徳行中和顺民心天下归往之莫不美命为王也行师以除民害锡命以长世徳之盛
　　彖曰能以众正可以王矣荀注云谓二有中和之德而据羣隂上居五位可以王也
　　泰九二曰朋亡得尚于中行荀注云中谓五朋谓坤朋亡而下则二得上居五而行中和矣
　　临六五曰知临大君之宜吉干凿度曰临者大也阳气在内中和之盛应于盛位浸大之化行于万民故言宜处王位施大化为大君矣臣民欲被化之词也
　　文言曰利贞者性情也述曰易尚中和故曰和贞者情性情和而性中也圣人体中和赞化育以天地万物为坎离也
　　周礼大司徒以乡三物教万民而宾兴之一曰六徳知仁圣义忠和郑注云忠言以中心和不刚不柔
　　中庸曰喜怒哀乐之未发谓之中【朱子曰喜怒哀乐情也其未发则性也】发而皆中节谓之和【不诚则不能独独者中也故未发为中已发为和张湛列子注云禀性之质谓之性得性之极谓之和】中也者天下之大本也和也者天下之达道也【朱子曰大本者天命之性达道者循性之谓】致中和天地位焉万物育焉【此至诚之事所谓赞化育与天地参者也中和于易为二五繋上曰易简而天下之理得矣天下之理得而易成位乎其中故言天地位】
　　又曰仲尼曰君子中庸又曰仲尼祖述尧舜【仲尼孔子字汉安昌侯张禹曰仲者中也尼者和也此篇论中和之义故篇中两举仲尼以至诚属之以致中和之事归之中和者既济也孔子论定六经以立中和之本而赞化育下篇所云经纶天下之大经立天下之大本知天地之化育是也孔子无位而当既济故子思两举表徳之字以明之】
　　又论强曰故君子和而不流强哉矫中立而不倚强哉矫
　　周礼师氏以三徳教国子一曰至徳以为道本马融传云徳行内外之称在心为徳施之为行至徳者中徳也中庸曰天命之谓性率性之谓道失中庸则无以至道故曰以为道本郑注云至徳中和之徳覆帱持载含容者也
　　孟子曰中也养不中赵岐注云中者履中和之气所生谓之贤
　　礼器曰君在阼夫人在房大明生于东月生于西此隂阳之分夫妇之位也【郑注大明日也】君西酌牺象夫人东酌罍尊【郑注象日出东方而西行月出西方而东行也】礼交动乎上乐交应乎下和之至也【郑注云交乃和】○案礼中也乐和也礼交动乎上乐交应乎下上下相应故云和之至也
　　子太曰五为中和又曰中和莫尚于五
　　法言曰立政鼓众莫尚于中和又曰甄陶天下其在和乎龙之潜亢不获其中矣是以过中则惕不及中则跃其近于中乎【惕跃近中犹忠怒近道】
　　庄子消摇游曰若夫乘天地之正而御六气之辩拣补注云天地之正犹天地之中易之九五六二即天地之正也六气隂阳风雨晦明也
　　诗尚中和
　　荀子劝学篇曰诗者中声之所止也
　　礼乐尚中和
　　周礼大司徒曰以五礼防万民之伪而教之中以六乐防万民之情而教之和【案中和为六徳之二】
　　周礼大宗伯曰以天产作隂徳以中礼防之以地产作阳徳以和乐防之以礼乐合天地之化百物之产○案天交乎地故以天产作隂徳地交乎天故以地产作阳徳礼天地之中故以中礼防之乐天地之中故以和乐防之在易二五为中相应为和
　　乐记曰乐者天地之命中和之纪人情之所不能免也【荀子劝学篇曰乐之中和也】
　　淮南精神曰万物背隂而抱阳冲气以为和高诱曰万物以背为隂以腹为阳身中空虚和气所行为隂故肾双为阳故心特隂阳与和共生物形君臣以和致太平也
　　荀悦申鉴曰以天道作中以地道作和
　　礼器曰因名山升中于天卢植注云封泰山告太平升中和之气于天【后汉祭祀志注】
　　项威注汉书曰封泰山告太平升中和之气于天祭土为封谓负土于泰山为坛而祭也
　　君道尚中和
