<!-- { "loadSidebar": true } -->
　　钦定四库全书　　　　　经部一
　　易例　　　　　　　　　易类
　　提要
　　【臣】等谨案易例二卷
　　国朝惠栋撰栋所作周易述后目録列有易微言等七书惟易微言二卷已附刋卷末其余并阙此易例二卷即七书中之第三种近始刋板于潮阳皆考究汉儒之传以发明易之本例凡九十类其中有録无书者十三类原跋称为未成之本今考其书非惟采摭未完即门目亦尚未分意栋欲镕铸旧説作为易例先剏草本采摭汉儒易説随手题识笔之于册以储作论之材其标目有当为例而立一类者亦有不当为例而立一类者有一类为一例者亦有一类为数例者如既有扶阳抑阴一类又有阳道不絶阴道絶义一类又有阳无死义一类此必欲作扶阳抑隂一例而襍録于三处者也曰中和曰诗尚中和曰礼乐尚中和曰君道尚中和曰建国尚中和曰春秋尚中和分为六类已极繁复而其后又出中和一类君道中和一类卷末更出中和之本一类此亦必欲作易尚中和一例而散见于九处者也古者有圣人之徳然后居天子之位一类徴引繁芜与易例无闗而题下注曰即二升坤五义此必摭为干升坤降之佐证而偶置在前者也如初为元士一类即贵贱类中之一干为仁震为车艮为言三类即诸例中之三天地之始一类即卦无兑天一类之复出皆由未及排贯遂似散钱满屋至于史记读易之文汉书易之派更与易例无与亦必存为佐证之文而写者误为本书也如此者不一而足均不可据为定本然栋于诸经深窥古义其所捃摭大抵老师宿儒専门授受之微防一字一句具有渊源苛汰其芜襍存其菁英因所録而排比叅稽之犹可以见圣人作易之大纲汉代经之崖畧正未可以残缺少绪竟弃其稿矣乾隆四十三年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀








　　钦定四库全书
　　易例卷上
　　元和惠栋撰
　　太极生次
　　繋土曰易有太极是生两仪两仪生四象四象生八卦八卦定吉凶吉凶生大业
　　干凿度曰孔子曰易始于太极【郑注云气象未分之时天地之所始也】太极分而为二【七九八六】故生天地【轻清者上为天重浊者下为地】天地有春秋冬夏之节故生四时四时各有隂阳刚柔之分故生八卦八卦成列天地之道立雷风水火山泽之象定矣其布散用事也震生物于东方位在二月巽散之于东南位在四月离长之于南方位在五月坤养之于西南方位在六月兑收之于西方位在八月干制之于西北方位在十月坎藏之于北方位在十一月艮终始之于东北方位在十二月八卦之气终则四正四维之分明生长收藏之道备隂阳之体定神明之徳通而万物各以其类成矣【万物是八卦之象定其位则不迁其性不淫其徳矣故各得自成者也】皆易之所包也至矣哉易之徳也
　　三统厯曰经元一以统始易太极之首也春秋二以目岁【春阳中秋隂中】易两仪之中也【即天地之中】于春每月书王易三极之统也于四时虽亡事必书时月易四象之节也时月以建分至啓闭之分【即四正四维】易八卦之位也象事成败易吉凶之效也朝聘会盟易大业之本也故易与春秋天人之道也传曰龟象也筮数也物生而后有象象而后有滋滋而后有数是故元始有象一也春秋二也三统三也四时四也合而为十成五体以五乘十大衍之数也而道据其一其余四十九所当用也
　　虞氏注曰太极太一也分为天地故生两仪也四象四时也两仪谓乾坤也干二五之坤成坎离震兑震春兑秋坎冬离夏故两仪生四象乾坤生于春艮兑生于夏震巽生于秋坎离生于冬故四象生八卦
　　礼记礼运曰夫礼必本于太一分而为天地转而为隂阳变而为四时列而为鬼神其降曰命其官于天也【正义曰必本于太一者谓天地未分混沌之元气也极大曰太未分曰一其气既极大而未分故云太一也○未分曰一故谓之太一未发为中故谓之太极其理一也】
　　吕览大乐曰音乐之所由来者逺矣生于度量本于太一太一出两仪【高注两仪天地也出生也】两仪出隂阳【栋谓春夏为阳秋冬为隂则隂阳即四时也】
　　太易
　　干凿度曰有太易有太初有太始有太素也太易者未见气也【以其寂然无物故名之为太易】太初者气之始也【元气之所本始太易既自寂然无物矣焉能生此太初哉则太初者亦忽然而自生】太始者形之始也【形见也天象形见之所本始也】太素者质之始也【地质之所本始也】气形质具而未离故曰浑沦【虽含此三始而犹未有分判老子曰有物浑成先天地生】浑沦者言万物相浑成而未相离【言万物莫不资此三者也】视之不见听之不闻循之不得故曰易也
　　老子道经曰道常无名○礼记曲礼正义引河上公注云能生天地人则当大易之气也
　　易
　　八卦由纳甲而生故繋辞曰在天成象易者象也象也者象也古只名象臯陶谟帝曰予欲观古人之象是也至周始有三易之名然春秋传曰见易象则象之名犹未亡也夏建寅象首艮故谓之连山商建丑象首坤故谓之坤乾坤以藏之又谓之归藏夏商占七八文王演易始用九六以变者为占故谓之易○説文据秘书曰日月为易参同契曰日月为易刚柔相当虞仲翔注曰字从日下月坎为月离为日故仲翔注繋辞曰易谓坎离盖坎上离下成既济定六爻得位利贞之义既济彖曰利贞刚柔正而位当也象之名易其取诸此乎
　　荀慈明注易以干在二者当居坤五在四者当居坤初在上者当居坤三坤在初者当居干四在三者当居干上在五者当居干二如此则六爻得位所谓日月为易刚柔相当合于坎离之义此説最为名通当本诸汉经师故当时兖豫言易者皆宗荀氏而九家易以荀为主谓之荀九家惜其书已亡李氏集传所载者仅三之一耳
　　祭义曰昔者圣人建隂阳天地之情立以为易易抱南而天子卷冕北面虽有明知之心必进断其志焉元不敢专以尊天也【郑注立以为易谓作易易抱易官名周礼曰太卜】
　　论语子曰加我数年五十以学易可以无大过矣【五十而知天命正指学易时】
　　易者赞化育之书也其次为寡过夫子以易赞化育【其义详于中庸】而言无大过者谦辞
　　史记孔子世家曰孔于晚而喜易序【易序卦】彖繋象説卦文言【不书杂卦】读易韦编三絶曰假我数年若是我于易则彬彬矣
　　汉书儒林传曰孔子盖晚而好易读之韦编三絶而为之传
　　淮南泰族曰易之失鬼注云易以气定吉凶故鬼庄子曰易以道隂阳
　　汉书儒林传曰蜀人赵賔以为箕子明夷隂阳气无箕子箕子者万物方荄兹也
　　蜀才本作其子读为荄兹荀爽亦主此説刘向曰今易箕子作荄兹古音其亥子兹同物明夷体坤坤终亥出子故云其子之明夷班固不通易反以賔言为非非实録也
　　参同契曰日月为易虞翻注云字从日下月○説文曰秘书説日月为易象隂阳也【秘书在参同契之先魏伯阳盖有所受之也】汉书儒林传曰自鲁商瞿子木受易孔子【商瞿姓也】以授鲁桥庇子庸【姓桥名庇字子庸】子庸授江东馯【韩】臂子弓子弓授燕周丑子家子家授东武孙虞子椉子椉授齐田何子装及秦禁学易为卜筮之书独不禁故传受者不絶也汉兴田何以齐田徙杜陵号杜田生授东武王同子中雒阳周王孙丁寛齐服生皆着易传数篇同授淄川杨何字叔元元光中徴为大中大夫齐即墨成至城阳相【姓即墨名成】广川孟但为太子门大夫鲁周霸莒衡胡临淄主父偃皆以易至大官要言易者本之田何
　　班固曰诗书礼乐春秋五者五常之道易为之原阮籍曰文王系其辞于是归藏逝而周与兴上下无常刚柔相易不可为典要惟变所适故谓之易
　　纪瞻曰昔庖牺画八卦隂阳之理尽矣文王仲尼系其遗业三圣相承共同一致称易准天无复其余也褚澄曰易弥天地之道通万物之情虽有象数为宗盖无体不可以一体求屡迁不可以一迁执也
　　顔延之曰淳象始于三画兼卦终于六爻
　　伏羲作易大义
　　伏羲用蓍而作八卦而筮法亦由之而始后人专谓筮法者非也作八卦者所以赞化育圣人幽赞于神明而生蓍赞化育之本也天地之数五十有五而五为虚【土生数五成数五二五为十故有地十太经五五为土月令中央土其数五亦是成数】故大衍之数五十三才五行毕举于此矣故以作八卦三才者京房章句曰日十也月十二也星二十八也合之为五十三统厯曰日合于天统月合于地统斗合于人统干天也坤地也艮人也艮为星星主斗故斗合于人统【后世三统之説本此】其德圆而神故四十九【七七故圆而神】其一天之主气也【即昊天上帝道之本也○马融以为北辰】分而为二以象两乾坤也乾道成男坤道成女挂一以象三六子也【天地人并生于太初】传曰易有太极是生两仪举两仪而三才在其中矣揲之以四以象四时明堂之本也归奇于扐以象闰定朔之始也象两象三象四时象闰是为四象四象由分二而生故云两仪生四象四营而成易太初之气寒温始生故云易也【三气相承】十有八变乾坤各三画故成卦六子三索而成故八卦而小成所谓四象生八卦也引信三才触类而长之以成六十四卦圣人成能故天下之能事毕矣大衍之数有三才故分二以象两挂一以象三【卦亦有三才有兼才】大衍之数有五行播五行于四时故揲之以四以象四时四时为明堂之位故説卦帝出乎震三节皆陈明堂之法明堂以听朔为先以闰月定四时成岁而合朔之法正故归奇于扐以象闰王者坐明堂听朔行政明堂月令由是出焉所以赞化育也伏羲用蓍作八卦以赞化育其道如此始于幽赞终于向明【圣人南面而听天下向明而治盖取诸此言明堂之法取诸离蔡邕引説卦谓虽有总章以下五名而总谓之明堂】孔子所谓吾道一以贯之也【明则有礼乐幽则有鬼神繋辞所谓知幽明之故原始反终故知死生之説是也】
　　伏羲作八卦之法
　　圣人之作易也以至诚能尽其性立天下之大本故幽赞于神明而生蓍大衍之数五十其用四十有九所谓蓍之徳圆而神也分二则有隂阳所谓观变于隂阳而立卦也挂一则有三才所谓参天也揲四归奇则发挥于刚柔而生爻所谓两地也和顺于道徳而理于义则人道立而三才具兼三才而两之立六画之数所谓参天两地而倚数也六画而有六十四八八之数所谓卦之徳方以知也
　　繋下曰阳卦多隂隂卦多阳阳一君而二民隂二君而一民揲卦之时尚未有画故仲翔曰不道乾坤者也
　　干六爻二四上为隂则坤之位也坤六爻初三五为阳则干之位也故用九用六之法干二居坤五坤五降干二干四居坤初坤初居干四干上居坤三坤三居干上坤称用发挥于刚柔而生爻立地之道故称用也
　　大衍　太极
　　天地之数五十有五虚五而可衍大衍之数五十虚一而可用一与五皆道之本也一者大也五者极也故谓之太极○洪范五皇极郑注云极中也杨子曰中和莫尚于五
　　元亨利贞大义
