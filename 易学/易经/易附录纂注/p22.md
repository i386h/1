<!-- { "loadSidebar": true } -->
　　【巽下干上】姤女壮勿用取女【姤遇也决尽则为纯干四月之卦至姤然后一隂可见而为五月之卦以其本非所望而卒然值之如不期而遇者故为遇遇已非正又一隂而遇五阳则女徳不贞而壮之甚也取以自配必害乎阳故其象占如此】附録【不是説隂渐长为女壮乃是一隂遇五阳大率一个女遇五阳是个不正当底如人尽夫也之事渊上面五爻皆阳下面只一隂五阳便立不住了大雅】纂注【程子曰一隂始生自是而长渐以盛矣是女之将壮长也隂长则阳消女壮则男弱故戒勿用取如是之女取女者欲其柔和顺従以成家道姤乃方进之隂渐壮而敌阳者是以不可取也女渐壮则失男女之正家道败矣姤虽一隂甚防然有渐壮之道所以戒也】初六繋于金柅贞吉有攸往见凶羸豕孚蹢躅【柅所以止车以金为之其刚可知一隂始生静贞则吉往进则凶故以二义戒小人使不害于君子则有吉而无凶然其势不可止也故以羸豕蹢躅晓君子使深为之备云】附録【欧公章疏言地震山石崩入于海某谓正是羸豕蹢躅之义当极治时已栽培得这般物事在这里了故直至如今道夫】纂注【徐氏曰金柅谓二繋牵也柔方进而遇二则牵于二而止故曰繋于金柅豕隂躁之物羸豕初象蹢躅跳踯也豕虽羸弱性必躁动言隂虽防而其势渐进信不可止也】九二包有鱼无咎不利賔【鱼隂物二与初遇为包有鱼之象然制之在已故犹可以无咎若不制而使遇于众则其为害广矣故其象占如此】纂注【程子曰姤遇也二与初宻比相遇者也在它卦则初正应于四在姤则以遇为重包者苴裹也鱼隂物故初取鱼象二于初若能固畜之如包苴之有鱼则于遇为无咎矣】九三臀无肤其行次且厉无大咎【九三过刚不中下不遇于初上无应于上居则不安行则不进故其象占如此然既无所遇则无隂邪之伤故虽危厉而无大咎也】纂注【徐氏曰刚居不正之位而承乗皆刚后伤乎二前犯乎　愚谓姤者夬之反四故有臀无肤其行次且之象　　姤之九三在夬为九四故皆有臀无肤其行次且之象】九四包无鱼起凶【初六正应已遇于二而不及于已故其象占如此】纂注【徐氏曰四与初为正应宜相遇也遇先于近初柔近二二包有鱼矣四逺而不遇虽应而无得故曰包无鱼起妄动也彼得则此失四既失所遇安处顺守可也茍妄动而求必得之则凶矣】九五以包瓜含章有陨自天【瓜隂物之在下者甘美而善溃髙大坚实之木也五以阳刚中正主卦于上而下防始生必溃之隂其象如此然隂阳迭胜时运之常若能含晦章美静以制之则可以回造化矣有陨自天本无而倐有之象】附録【有陨自天言能回造化则阳气复自天而陨复生上来都换了这时节渊】上九姤其角吝无咎【角刚乎上者上九以刚居上而无位不得其遇故其象占与九三类】纂注【徐氏曰上九处姤之穷与初无遇虽吝然亦无咎隂不必遇也总论六爻蔡氏曰姤者以一柔遇刚而成卦遇非正道惟近者得之而正应者反凶也二最近故先有之三之厉以隔乎二而不遇也五之含蓄虽无相遇之道而处位中正也上之吝最逺而穷也四之起凶遇不利正应也】【坤下兊上】萃亨王假有庙利见大人亨利贞用大牲吉利有攸往【萃聚也坤顺兊说九五刚中而二应之又为泽上于地万物萃聚之象故为萃亨字衍文王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又必能聚已之精神则可以至于庙而承祖考也物既聚则必见大人而后可以得亨然又必利于贞所聚不贞则亦不能亨也大牲必聚而后有聚则可以有所往皆占吉而有戒之辞】附録【大率人之精神聚于已祖之精神聚于庙今人择日祀神多取神在日亦取聚意铢问卦取聚之意曰数句是占辞非明萃聚之意也此是诸儒说易之大病非圣人繋辞而明吉凶之意荅潘谦之】纂注【徐氏曰大人五也贞二五位正也当萃之时利见大人则萃道亨也然必利于贞聚不以正其能亨乎大牲血祭之盛也物萃则用大牲以祭所以称其萃之义也故吉时萃则动无不顺故利有攸往程子曰王者萃聚天下之道至于有庙极也羣生至众也而可一其归仰人心莫知其乡也而能致其诚敬神之不可度也而能致其来格天下萃合人心总摄众志之道非一其至大莫过于宗庙故王者萃天下之道至于有庙则萃道之至也】初六有孚不终乃乱乃萃若号一握为笑勿恤往无咎【初六上应九四而隔于二隂当萃之时不能自守是有孚而不终志乱而妄聚也若号呼正应则众以为笑但勿恤而往従正应则无咎矣戒占者当如是也】六二引吉无咎孚乃利用禴【二应五而杂于二隂之间必牵引以萃乃吉而无咎又二中正柔顺虚中以上应五刚健中正诚实而下交故卜祭者有其孚诚则虽薄物亦可以祭矣】纂注【徐氏曰二五正应宜萃也二以柔居柔中类聚而安于下五以众归于四有位而匪孚虽应犹未萃也人之情相永则合相持则睽二五本应相引而萃则吉无咎】六三萃如嗟如无攸利往无咎小吝【六三隂柔不中不正上无应与欲求萃于近而不得故嗟如而无所利唯往従于上可以无咎然不得其萃困然后往复得隂极无位之爻亦可小羞矣戒占者当近舍不正之彊援而逺结正应之穷交则无咎也】九四大吉无咎【上比九五下比众隂得其萃矣然以阳居隂不正故戒占者必大吉然后得无咎也】纂注【蔡氏曰大者周徧之意下得乎民上得乎君大之义也居臣位而据有众柔非萃之正必上下周徧乃为大吉可以无咎不然则田常季氏之徒耳】九五萃有位无咎匪孚元永贞悔亡【九五刚阳中正当萃之时而居尊固无咎矣若有未信则亦脩其元永贞之徳而悔亡矣戒占者当如是也】附録【问九五以阳刚中正当萃之时而居尊位安得又有匪孚曰此言有位而无徳则虽萃而不能使人信故人有不信当脩其元永贞之徳而后悔亡也铢】纂注【程子曰元永贞者君之徳民所归也故比天下与萃天下之道皆在此三者】上六赍咨涕洟无咎【处萃之终隂柔无位求萃不得故戒占者必如是然后可以无咎也】附録【厚斋冯氏曰上卦兊説也説极而悲　愚谓兊体故有故其象占如此　赍咨涕洟象】
