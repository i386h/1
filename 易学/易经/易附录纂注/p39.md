<!-- { "loadSidebar": true } -->
　　山上有泽咸君子以虚受人【山上有泽以虚而通也】附録【上兊下艮兊上阙有泽口之象兊下二阳画有泽防之象艮上一画阳有土之象下二隂画中虚便是渗水之象砥】纂注【程子曰泽性润下土性受润泽在山上而渐润通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择交而受之此圣人有感必通之道也】咸其拇志在外也纂注【蔡氏曰外谓四也】虽凶居吉顺不害也纂注【程子曰二居中正其才本善以其在咸之时质柔上应故戒以先动求君则凶居以自守则吉象复明之云非戒之不得相感唯顺理则不害谓守道不先动也】咸其股亦不处也志在随人所执下也【言亦者因前二爻皆欲动而云也二爻隂躁其动也宜九三阳刚居止之极宜静而动可吝之甚也】纂注【徐氏曰世之君子位居人上所守不正感不以道而反徇夫亵御臣仆在下者之私情至于多行可愧者皆执其随者也】贞吉悔亡未感害也憧憧往来未光大也【感害言不正而感则有害也】咸其脢志末也【志末谓不能感物】咸其辅颊舌滕口説也【滕腾通用】纂注【程子曰唯至诚为能感人乃以柔説腾杨于口舌言説岂能感于人乎】
　　雷风恒君子以立不易方纂注【丘行可曰巽入也而在内震出也而在外二物各居其位则谓之恒故君子体之而立不易方若雷入而従风风出而従雷二物易位而相従则谓之益矣故君子体之亦有迁改之义此恒益之所以不同也】浚恒之凶始求深也九二悔亡能久中也不恒其徳无所容也纂注【程子曰不常之人无所容处其身也】久非其位安得禽也妇人贞吉从一而终也夫子制义从妇凶也纂注【徐氏曰以顺为正者妾妇之道妇人当一于従而守其终则吉若夫子则制义者也従妇之道则为凶矣】振恒在上大无功也
　　天下有山遯君子以逺小人不恶而严【天体无穷山髙有限遯之象也严者君子自守之常而小人自不能近】附録【问遯字虽是逃隠大抵亦取逺去之意天上山下相去甚辽絶象云君子以逺小人则君子如天小人如山相絶之义须如此方得所以六爻在上而渐逺者愈善也曰恁地推得好学蒙】纂注【蔡氏曰逺小人艮象不恶而严乾象】遯尾之厉不往何灾也执用黄牛固志也系遯之厉有疾惫也畜臣妾吉不可大事也君子好遯小人否也嘉遯贞吉以正志也肥遯无不利无所疑也
　　雷在天上大壮君子以非礼弗履【自胜者强】附録【雷在天上是甚生威严人之克己能如雷在天上则威严果决以去其恶而必于为善若半上落下则不济事何以为君子须是如雷在天上方能克去非礼煇】纂注【程子曰古人云自胜之谓强赴汤火蹈白刃武夫之勇可能也至于克己复礼则非君子之大壮不可能也故曰君子以非礼勿履蔡氏曰礼者正大之文以天而动取二象言】壮于趾其孚穷也【言必困穷】纂注【程子曰在最下而用壮以行可必信其穷困而凶也】九二贞吉以中也小人用壮君子罔也【小人以壮败君子以罔困】藩决不羸尚往也纂注【蔡氏曰尚往者前无困沮可以上进也故曰尚往】丧羊于易位不当也不能退不能遂不详也艰则吉咎不长也纂注【蔡氏曰详审也不详谓不审】
　　明出地上晋君子以自昭明徳【昭明之也】晋如摧如独行正也裕无咎未受命也【初居下位未有官守之命】纂注【徐氏曰居无位之初以寛裕自处不汲汲于求进乃其宜也故无咎若已受命则是当事有官职茍一于裕则有旷废之失能无咎乎】受兹介福以中正也众允之志上行也纂注【程子曰上行下従大明之君众志之所同也】鼫鼠贞厉位不当也失得勿恤往有庆也维用伐邑道未光也
　　明入地中明夷君子以莅众用晦而明附録【晦地象明日象晦则是不察察若晦而不明则晦得没理防了故外晦而内必明乃好学蒙】纂注【蔡氏曰涖明离象众晦坤象】君子于行义不食也【唯义所在不食可也】六二之吉顺以则也南狩之志乃大得也入于左腹获心意也箕子之贞明不可息也初登于天照四国也【照四国以位言】后入于地失则也
　　风自火出家人君子以言有物而行有恒【身修则家治矣】附録【火中有风如一炉火光此气自薰蒸上出是也此只是言自内及外之意煇】纂注【程子曰正家之本在正其身君子观风自火出之象知事之由内而出故所言必有物所行必有恒也物谓事实恒谓常度法则也徳业之着于外由言行之谨于内也言谨行修则身正而家治矣】闲有家志未变也【志未变而预防之】纂注【程子曰闲之于家人志意未变之前是以悔亡志变而后治则所伤多矣乃有悔也】六二之吉顺以巽也家人嗃嗃未失也妇子嘻嘻失家节也富家大吉顺在位也王假有家交相爱也【程子曰夫爱其内助妇爱其刑家】威如之吉反身之谓也【谓非作威也反身自治则人畏服之矣】上火下泽睽君子以同而异【二卦合体而性不同】附録【铢问君子以同而异曰此是取两象合体为同而其性各异在人则是和而不同之意葢其趋则同而所以为同则异如伯夷柳下恵伊尹三子所趋不同而其归则一彖辞言睽则同大象言同而异在人则出处语黙虽不同而同归于理讲论文字为説不同而同于求合义理立朝论事所见不同而同于忠君本义所谓二卦合体者言同也而性不同者言异也以同而异语意与用晦而明似又问睽卦无正应而同徳相应者何也曰无正应所以为睽当睽之时当合者既离其离者却合也铢君子有同处有异处如所谓周而不比羣而不党是也大抵易中六十四象下句皆是就人事之近处説不必深去求他此处伊川説得甚好学蒙】纂注【程子曰君子观睽异之象于大同之中而知所当异也夫圣贤之处世在人理之常莫不大同于世俗所同者则有时而独异葢于秉彞则同矣于世俗之失则异也不能大同者乱常拂理之人也不能独异者随俗习非之人也要在同而能异耳】见恶人以辟咎也遇主于巷未失道也【本其正应非有邪也】见舆曳位不当也无初有终遇刚也纂注【程子曰有终者终必与上九遇合乃遇刚也不正而合未有久而不离者也合以正道自无终睽之理故贤者顺理而安行知者知防而固守】交孚无咎志行也厥宗噬肤往有庆也遇雨之吉羣疑亡也
　　山上有水蹇君子以反身修徳纂注【程子曰君子之遇艰阻必反求诸己而益自修孟子曰行有不得者皆反求诸己故遇艰蹇必自省于身有失而致之乎是反身也有所未善则改之无歉于心则加勉乃自修其　愚谓反身即思不出徳也君子修徳以俟时而已　　位之义艮象修徳即常徳行之义坎象坎在艮下为蒙而称君子以果行育徳坎在艮上为蹇而称君子以反身修徳葢反身如山不动而修徳如水滋润乎山之象也】往蹇来誉宜待也王臣蹇蹇终无尤也【事虽不济亦无可尤】往蹇来反内喜之也往蹇来连当位实也大蹇朋来以中节也往蹇来硕志在内也利见大人以従贵也
　　雷雨作解君子以赦过宥罪纂注【蔡氏曰赦宥解义过动震象罪陷坎象愚谓坎在上为云在下为雨方云雷而为屯则隂阳之未通今雷雨作解则隂阳之已通矣屯其为难之】
　　【始解其散屯之难者欤】刚柔之际义无咎也纂注【蔡氏曰际谓交际柔居解初入坎尚浅而承刚应刚得刚柔交际之宜难必解者也故曰义无咎也】九二贞吉得中道也负且乗亦可丑也自我致戎又谁咎也解而拇未当位也君子有解小人退也公用射隼以解悖也纂注【蔡氏曰悖逆也解悖谓解三之悖逆而卒得其顺也】
　　山下有泽损君子以惩忿窒欲【君子修身所当损者莫切于此】附録【问惩忿窒欲忿怒易难制故曰惩惩是戒于后欲之起则甚防渐渐到炽处故曰窒窒谓窒于初古人説情窦窦是罅隙须是窒其罅隙曰惩也不専是戒于后若是怒时也须去惩治他始得惩者惩于今而戒于后耳窒亦非是真有个孔穴去塞了但遏絶之使不行耳又曰惩忿如救火窒欲如防水大雅问何以窒欲莫是欲心一萌当思礼义以胜之否曰然又曰观山之象以惩忿观泽之象以窒欲欲如汚泽然其中秽浊解汚染人须当填塞了广问观山之象以惩忿是如何曰人怒时自是恁地突兀起来故孙权曰令人气涌如山】纂注【蔡氏曰山下之泽润上行而水渐减损之象也惩止也窒塞也忿则陵物欲则溺己二者皆所当损惩忿艮象窒欲兊象】己事遄往尚合志也【尚上通】九二利贞中以为志也一人行三则疑也损其疾亦可喜也六五元吉自上祐也弗损益之大得志也
　　风雷益君子以见善则迁有过则改【风雷之势交相助益迁善改过益之大者而其相益亦犹是也】附録【迁善当如风之速改过当如雷之猛祖道曰莫是才迁善便是改过否曰不然迁善字轻改过字重迁善如惨淡之物要使之白改过如黑之物要使之白用力自是不同迁善者但是见人做得一事强似我心有所未安即便迁之若改过须是大段勇猛始得祖道风是一个急防物见人之善已将不及迁之如风之急雷是一个勇决防物已有过便防然改之如雷之勇决不容其些子迟缓】元吉无咎下不厚事也【下本不当任厚事故不如是则不足以塞咎也】附録【利用迁国一爻象只曰下不厚事也自此推之则凡居下者不当厚事如子之于父臣之于君僚属之于官长皆不可以逾分越职縦可为亦须是尽善方能无过所以有元吉无咎之戒也谟】或益之自外来也【或者众无定主之辞】益用凶事固有之也【益用凶事欲其困心衡虑而固有之也】告公从以益志也有孚恵心勿问之矣恵我徳大得志也莫益之偏辞也或击之自外来也【莫益之者犹従其求益之偏辞而言也若究而言之则又有击之者矣】
　　泽上于天夬君子以施禄及下居徳则忌【泽上于天溃决之势也施禄及下溃决之意　愚谓施禄及下乃在上者之常也居徳则忌未详　事遽以徳自居非所宜也故忌】不胜而往咎也有戎勿恤得中道也纂注【蔡氏曰先事则当惕及事不可忧得中道也】君子夬夬终无咎也其行次且位不当也闻言不信聪不明也中行无咎中未光也【程备矣】附録【中未光也事虽正而意潜有所系吝如所谓流注不防皆意不诚之本也铢】纂注【程子曰夫人心正意诚乃能极中正之道而充实光辉五心有所比以义之不可而决之虽行于外不失中正之义可以无咎然于中道则未得为光大也葢人心一有所欲则离道矣】无号之凶终不可长也
　　天下有风姤后以施命诰四方纂注【蔡氏曰风行天下物无不遇姤之象也施乾象命巽象诰四方取风行天下之象】系于金柅柔道牵也【牵进也以其进故止之】包有鱼义不及賔也其行次且行未牵也无鱼之凶逺民也【民之去已犹已逺之】纂注【徐氏曰民谓初柔逺民谓去初逺也】九五含章中正也有陨自天志不舍命也　【愚谓命谓天命命即理也志不违于天理所以有自天之福】姤其角上穷吝也
