<!-- { "loadSidebar": true } -->
　　【干下震上】大壮利贞【大谓阳也四阳盛长故为大壮二月之卦也阳壮则占者吉亨不假言但利在正固而已】初九壮于趾征凶有孚【趾在下而进动之物也刚阳处下而当壮时壮于进者也故有此象居下而壮于进其凶必矣故其占又如此】纂注【徐氏曰趾在下初象三刚在前未可进也趾进则进　愚谓必字犯乎刚而其凶必矣　释有孚义】九二贞吉【以阳居隂已不得其正矣然所处得中则犹可因以不失其正故戒占者使因中以求正然后可以得吉也】九三小人用壮君子用罔贞厉羝羊触藩羸其角【过刚不中当壮之时是小人用壮而君子则用罔也罔无也视有如无君子之过于勇者也如此则虽贞亦危矣羝羊刚壮喜触之物藩篱也羸困也贞厉之占其象如此】纂注【蔡氏曰用壮无礼之勇也用罔不虑之决也处位不中而好进前犯乎刚固守乎此以为正则危矣大壮三四五爻有兊象兼三爻看亦有兊象兊为羊羝羊喜用其角而触者藩四也羸拘累纒绕也进则为四所困故以羝羊羸角为象】九四贞吉悔亡藩决不羸壮于大舆之輹【贞吉悔亡与咸九四同占藩决不羸承上文而言也决开也三前有四犹有藩焉四前二隂则藩决矣壮于大舆之輹亦可进之象也以阳居隂不极其刚故其象占如此】附録【通论二四爻九二贞吉只是自守而不进九四却是有可进之象此卦爻之好者葢以阳居隂不极其刚而前遇二隂有藩决之象所以为进非如九二前有三四二阳隔之不得进也铢】纂注【蔡氏曰九四为壮之主以刚决柔壮之正者也位不当故有悔得正而吉其悔可亡藩五也决开也以刚决柔易而无困也輹在车之下所用以行者下乘三刚壮輹之象】六五丧羊于易无悔【卦体似兊有羊象焉外柔而内刚者也独六五以柔居中不能抵触虽失其壮然亦无所悔矣其象如此而占亦与咸九五同易容易之意言忽然不觉其亡也或作疆埸之埸亦通汉食货志埸作易】附録【此卦多説羊是兊之属蔡季通曰这个是夹注底兊卦两画当一画渊】纂注【徐氏曰六五为刚所决故曰丧羊然以柔居中易而无拒故无悔】上六羝羊触藩不能退不能遂无攸利艰则吉【壮终动极故触藩而不能退然其质本柔故又不能遂其进也其象如此其占可知然犹幸其不刚故能艰以处则尚可以得吉也】附録【上六取喻甚巧葢壮终动极无可去处如羝羊之角挂于藩上不能退遂然艰则吉者毕竟有可进之理但必艰始吉耳铢或问恐此艰字只作艰难其事而不敢求进不已则吉如大畜九三利艰贞之艰説如何曰当如大畜例通论诸卦问大壮本好爻中取却不好睽本不好爻中取却好如六五对九二处非其位九四对上九本非相应都成好爻不知何故曰大壮便是过了才过便不好却是易之取爻多为占者而言占法取变爻便是到此处变了所以困卦虽是不好然其问利用祭祀之属却都好问此正与见羣龙无首吉利永贞一般曰然却是变了故如此道夫】纂注【蔡氏曰羝羊取在上用角之义大壮之时刚者壮也柔居动体之极见刚者壮亦従之而用壮不知其不可也故其进退皆无所利艰则吉者茍知其难能安乎柔而不进则　愚谓九三居干体之极在下卦之上刚动而欲吉也　进上六居震体之极在上卦之上动极而在上故皆取羝羊用角之义又三与上为正应本当有合者也然三欲进而为四所隔故羸其角而不能应乎上上虽与三为应而穷于上故既不能退而得乎三又不能遂而成其进故无攸利必艰难自守以待之庶可成其吉耳】
　　【坤下离上】晋康侯用锡马蕃庶昼日三接【晋进也康侯安国之侯也锡马蕃庶昼日三接言多受大赐而显被亲礼也葢其为卦上离下坤有日出地上之象顺而丽乎大明之徳又其变自观而来为六四之柔进而上行以至于五占者有是三者则亦当有是宠也】纂注【徐氏曰晋进也不谓之进而谓之晋者晋有明盛之义故为晋上离下坤大明在上下体顺附有诸侯承王之象马坤象蕃庶坤众象昼日三接离明在上象如晋文公朝王王赐之车辂弓矢命之曰敬服王命以绥四国受防三出出入三觐事见左僖公二十八年】初六晋如摧如贞吉罔孚裕无咎【以隂居下应不中正有欲进见摧之象占者如是而能守贞则吉设不为人所信亦当处以寛裕则无咎也】附録【问晋如摧如象也贞吉占辞曰罔孚裕无咎又是解上两句恐贞吉説不明故又晓之铢】纂注【毛氏曰摧如在彼而吾方可以不正罔孚在上而吾不可以不裕】六二晋如愁如贞吉受兹介福于其王母【六二中正上无应援故欲进而愁占者如是而能守贞则吉而受福于王母也王母指六五葢享先妣之吉占而凡以隂居尊者皆其类也】附録【问享先妣之吉占曰周礼有享先妣之礼大司乐乃奏夷则歌小吕舞大以享先妣铢】纂注【徐氏曰六二欲进而才柔无应故晋如复愁如言不能无忧也然上虽无应而同徳相感故受兹介福于其王母也介大也言受六五之福也】六三众允悔亡【三不中正宜有悔者以其与下二隂皆欲上进是以为众所信而悔亡也】附録【众允象也悔亡占也铢问六三如何见得为众所信处既不中正众方不信虽云信之亦安能悔亡曰晋之时二隂皆欲上进三处地较近故二隂皆従之以进问如何得悔亡曰居非其位本当有悔以其得众故悔可亡】纂注【徐氏曰众坤象蔡氏曰晋进也惟明故能进初二在下逺明而未敢进故摧如愁如三顺极明近与众同志上行故　愚谓三处顺之极由初之罔孚二之众允悔亡　愁如以至于三则顺之极而众允矣】九四晋如鼫鼠贞厉【不中不正以髙位贪而畏人葢危道也故为鼫鼠之象占者如是虽贞亦危也】纂注【蔡氏曰九四下连二三有艮象故称鼠才刚故称鼫位柔爻刚贪据髙位喜接众柔前畏大明之君而不敢进鼫鼠之象也守此之贞危孰甚焉故曰贞厉】六五悔亡失得勿恤往吉无不利【以隂居阳宜有悔矣以大明在上而下皆顺従故占者得之则其悔亡又一切去其计功谋利之心则往吉而无不利也然亦必有其徳乃应其占尔】附録【失得勿恤此説失也不须问他得也不须问他自是好犹言胜负兵家之常云尔此卦六爻无如此爻吉渊失得勿恤只是自家自作教是莫管它得失如仁人正其谊不谋其利明其道不计其功相似又曰人当着此爻则大势已好虽有所失得亦不必虑而自无所不利也僴】上九晋其角维用伐邑厉吉无咎贞吝【角刚而居上上九刚进之极有其象矣占者得之而以伐其私邑则虽危而吉且无咎然以极刚治小邑虽得其贞亦可吝矣】附録【问上九刚进之极以伐私邑安得吉而无咎曰以其刚故可伐邑若不刚则不能伐邑矣但易中言伐邑皆是用之于小若伐国则其用大矣如髙宗伐方三年克之之类维用伐邑则不可用之于大可知维用以伐邑然亦必能自危厉乃可以吉而无咎过刚而能危厉则不至于过矣道夫伐邑如堕费堕郈之类是也铢上九贞吝不在克治正以其克治之难而言其合下有此吝尔贞吝之义诸义只云贞固守此则吝不应于此独云于正道为吝也必大】纂注【徐氏曰离为戈兵故有伐象邑谓内地之私邑坤体在下之象愚谓晋其角与姤其角同义皆刚上之象厉惟于四上爻言之刚爻故厉】
