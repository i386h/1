<!-- { "loadSidebar": true } -->
　　【坤下巽上】观盥而不荐有孚颙若【观者有以中正示人而为人所仰也九五居上四隂仰之又内顺外巽而九五以中正示天下所以为观盥将祭而洁手也荐奉酒食以祭也颙然尊敬之貌言致其洁清而不轻自用则其孚信在中而颙然可仰戒占者当如是也或曰有孚颙若谓在下之人信而仰之也此卦四隂长而二阳消正为八月之卦而名卦繋辞更取他义亦扶阳抑隂之意】附録【问观盥而不荐只是取未荐之时诚意浑全而未散今乃云观盥而不荐何也曰祭祀无不荐者此是假设来説荐是用事了盥是未用事之和云不荐者言常持得这诚敬如盥之意常在若荐则是用出用出则毕便过了无复有初意矣诗云心乎爱矣遐不谓矣中心蔵之何日忘之楚词云爱君子兮不敢言正是此意説出这爱了则都无事可把持矣惟其不説但蔵在中心所以常见其不忘也学问本义以为致其洁清而不轻自用则是圣人在上视聴言动皆当为天下法而不敢轻亦犹祭祀之时致其洁清而不敢轻用否曰然僴伊川云人君正其表仪以为下民之观当庄严如始盥之初勿使诚意少散如既荐之后某看观卦意思不是如此观义自説圣人至徳出治天下自然而化更不待用力而下莫不观感而化故取义于盥意谓积诚信之至但是盥涤而不待乎荐享有孚已自颙若故曰下观而化也贺孙问四隂长而二阳消正八月之卦而名卦系辞不取此义何也曰只为九五中正以观示天下事都别了以此见易不可执一看所谓不可为典要唯变所适也铢问观隂盛而不言凶咎何也曰此卦取义不同葢隂虽盛而于九五之君乃当正位故只取为观于下之义而不取隂盛之象也时举问观观之义曰自上示下曰观去声自下观上曰观平声故卦名之观去声六爻之观皆　愚谓此卦四隂长二阳消名卦繋辞虽取他平声僴　义而初则称小人且致戒于君子五上皆称君子无咎崇阳抑隂之意爻尤可见】初六童观小人无咎君子吝【卦以观示为义据九五为主也爻以观瞻为义皆观乎九五也初六隂柔在下不能逺见童观之象小人之道君子之羞也故其占在小人则无咎君子得之则可羞矣】六二闚观利女贞【隂柔居内而观乎外闚观之象女子之贞也故其占如此大夫得之则非所利矣】纂注【徐氏曰闚门中视也隂柔居内而观外虽与五为应前为三四所蔽所见不明闚观之象】六三观我生进退【我生我之所行也六三居下之上可进可退故不观九五而独观己所行之通塞以为进退古者宜自审也】六四观国之光利用賔于王【六四最近于五故有此象其占为利于朝觐仕进也】纂注【程子曰观莫明于近五以阳刚中正居尊位圣贤之君也四切近之观见其道故云观国之光观见国之盛徳光辉也不指君之身而云国者在人君而言岂止观其行一身乎当观天下之政化则人君之道徳可见矣利用賔于王圣明在上则懐抱才徳之人皆愿进于朝辅戴之以康济天下四既观见人君之徳国家之治光华盛美所宜賔于王朝古者有贤徳之人则人君賔礼之故士之仕进于朝则谓之賔】九五观我生君子无咎【九五阳刚中正以居尊位其下四隂仰而观之君子之象也故戒居此位得此占者当观已所行必其阳刚中正亦如是焉则得无咎也】上九观其生君子无咎【上九阳刚居尊位之上虽不当事任而亦为下所观故其戒辞略与五同但以我为其小有主賔之异耳】附録【其生谓言行事为之见于外者荅吕光祖砥问观我生观其生之别曰我者彼我对待之言是以彼观此观其生是以此自观六三之观我生进退者事君则观其言聴计従治民则观其政教可行膏泽可下可以见自家所施之当否而为进退九五之观我生如观风俗之恶臣民之従违可以观自家所施之善恶上九之观其生则自就自家视聴言动应事接物处自观僴观我是自观如视履考祥防语势观其亦是自观却従别人説易中其字不説别人只是自家如乗其墉之僴九五上九君子无咎葢于君子有阳刚之徳故无咎小人无此徳自不当得此爻铢总论六爻问观六爻一爻胜似一爻岂所据之位愈髙则所见愈大邪曰上二爻意思自别下四爻是以所据之位愈近则所见愈亲切意思学】
　　【震下离上】噬嗑亨利用狱【噬齧也嗑合也物有间者齧而合之也为卦上下两阳而中虚颐口之象九四一阳间于其中必齧之而后合故为噬嗑其占当得亨通者有间故不通齧之而合则亨通矣又三隂三阳刚柔中半下动上明下雷上电本自益卦六四之柔上行以至于五而得其中是知以隂居阳虽不当位而利用狱葢治狱之道唯威与明而得其中之为贵故筮得之者有其徳则应其占也】纂注【程子曰圣人以卦象而比于天下之事在口则为有物隔而不得合在天下则为有强梗或防邪间隔其间故不得合也当用刑法小则惩诫大则诛戮以除去之然后天下之治得成矣至于一国一家至于万事所以不合者皆由有间　愚谓易六十四卦辞惟噬嗑取象也无间则合矣　于狱者以上下两阳而中虚有狱之象九四一阳间于其中有狱囚之象明照而威震动必察情噬之使嗑有利用狱之象也】初九屦校灭趾无咎【初上无位为受刑之象中四爻为用刑之象初在卦始罪薄过小又在卦下故为屦校灭趾之象止恶于初故得无咎占者小伤而无咎也】纂注【蔡氏曰屦履也校械也灭没也趾在下人所用以行者初象灭趾谓受刑于初所伤者小也止恶于初则小惩大戒罪过止息而不行故无咎】六二噬肤灭鼻无咎【祭有肤鼎葢肉之柔脆噬而易嗑者六二中正故其所治如噬肤之易然以柔乗刚故虽甚易亦不免于伤灭其鼻占者虽伤而终无咎也】纂注【蔡氏曰以六居二故曰噬肤鼻体之中正者也乗刚非六二所安故又取灭鼻为象】六三噬腊肉遇毒小吝无咎【腊肉谓兽腊全体骨而为之者坚韧之物也隂柔不中正治人而人不服为噬腊遇毒之象占虽小吝然时当噬嗑于义为无咎也】附録【腊肉遇毒则是所噬者坚韧难合六三以隂柔不中正而遇此所以遇毒而小吝然此亦是合当治者但难治耳治之虽小吝终无咎也】九四噬干胏得金矢利艰贞吉【胏肉之带骨者与胾通周礼狱讼入钧金束矢而后聴之九四以刚居柔得用刑之道故有此象言所噬愈坚而得聴讼之宜也然必利于艰难贞固则吉戒占者宜如是也】附録【得金矢荆公已尝引周礼钧金之説僴问不知古人狱要钧金束矢之意如何曰这不见得想是词讼时便令他纳此教他无切要底事不敢来又问如此则不问曲直一例出此则实有枉者亦惧而不敢诉矣曰这却须是大切要底事如平常事又别有所在】纂注【程子曰在噬　愚案周礼秋官大司寇以两造嗑四最为善　禁民讼入束矢于朝然后聴之以两剂禁民狱入钧金三日乃致于朝然后聴之注讼谓以财货相告者造至也使讼者两至既两至使入束矢乃治之不至不入束矢则是自服不直者也必入束矢者取其直也古者一弓百矢束矢其百矢与狱谓相告以罪名者剂今劵书使狱者各赍劵书既两劵书使入钧金又三日乃治之重刑也不劵书不入金则是亦自服不直者也必入金者取其坚也三十斤曰钧】六五噬干肉得黄金贞厉无咎【噬干肉难于肤而易于腊胏者也黄中色金亦谓钧金六五柔顺而中以居尊位用刑于人人无不服故有此象然必贞厉乃得无咎亦戒占者之辞也】附録【总论四五两爻问九四利艰贞六五贞厉皆有艰难贞固危惧之意故皆为戒占者之辞曰亦是爻中元有此道理大抵是治人彼必为敌不是易事故虽时位卦徳得用刑之宜亦须以艰难贞固处之铢】纂注【蔡氏曰贞位正也厉乗刚也无咎得当者以柔治刚不至乎过也】上九何校灭耳凶【何负也过极之阳在卦之上恶极罪大凶之道也故其象占如此】纂注【总论六爻蔡氏曰噬之用在中故中四爻为噬也初上二爻受噬者也为噬故爻辞皆称噬受噬故爻无噬辞丘行可曰初过小而在下故屦校灭趾为用狱之始上恶极而怙终故何校灭耳为用狱之终中四爻治狱之人然卦才刚柔不同噬之难易亦异二以柔居柔于象为噬肤易噬者也五以柔居刚刚柔得中于象为噬干肉比噬肤则难矣三柔中有刚肉蔵骨之象故曰噬腊肉比干肉又难也四刚中有柔骨聨内之象故曰噬干胏胏则骨大于腊噬之最难者也此中四爻之别也然二灭鼻三遇毒四艰贞五贞厉者言治狱之道当致　愚谓以全体言九四为一卦之闲谨而不可轻也　　则受噬者在四辞利用狱是刑四也以六爻言则受噬者在初上故初上皆受刑四反为噬之主与三隂爻同噬之爻取象有不同如此爻中称腊称干皆离象故説卦曰离为乾卦】
　　【离下艮上】贲亨小利有攸往【贲饰也卦自损来者柔自三来而文二刚自二上而文三自既济而来者柔自上来而文五刚自五上而文上又内离而外艮有文明而各得其分之象故为贲占者以其柔来文刚阳得隂助而离明于内故为亨以其刚上文柔而艮止于外故小利有攸往】纂注【徐氏曰有质必有文质者本也文者所以贲饰之也贲以刚柔往来交错为文而成卦而刚大柔小干刚为质于内而柔来文之本刚得柔大者通矣又六二中正得位无往不通故亨坤柔为质于外而刚往文之本柔得刚小者利矣】初九贲其趾舍车而徒【刚徳明体自贲于下为舍非道之车而安于徒步之象占者自处当如是也】纂注【程子曰趾取在下而所以行也君子脩饰之道正其所行守节处义其行不茍义或不当则舍车舆而宁徒行众人之所羞而君子以为贲也】六二贲其须【二以隂柔居中正三以阳刚而得正皆无应与故二附三而动有贲须之象占者宜従上之阳刚而动也】纂注【程子曰须随颐而动者也动止惟系于所附】九三贲如濡如永贞吉【一阳居二隂之间得其贲而润泽者也然不可溺于所安故有永贞之戒】纂注【蔡氏曰三陷二柔之中有坎象故曰濡如坎刚中心亨故永贞吉】六四贲如皤如白马翰如匪寇婚媾【皤白也马人所乗人白则马亦白矣四与初相贲者乃为九三所隔而不得遂故皤如而其往求之心如飞翰之疾也然九三刚正非为寇者也乃求婚媾尔故其象如此】附録【此爻无所贲饰其马亦白也言无饰之象如此学愚谓马震坎象皆取互体指九三言也翰如言九三求六四之心如飞翰之疾也】六五贲于丘园束帛戋戋吝终吉【六五柔中为贲之主敦本尚实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢宁俭故得终吉】附録【问敦本尚实莫是反朴还淳之义曰贲取贲饰之义他今却来贲田园为农圃之事当贲之时若是鄙吝然却得终吉吉则有喜故象云有喜也砥六五是止体上比于九渐渐到极处若一向贲饰去亦自不好须是敛方得砥问或以戋戋为盛多貌曰非也戋戋者浅小义凡浅字笺字皆従戋字人杰戋戋是狭小不足之意六居尊位却如此敦本尚俭便似啬吝如衞文公汉文帝虽是吝却终吉此在贲卦有反本之义到上九便白贲和束帛之　愚案子夏云束帛五疋都没了　为束三二纁象隂阳也】上九白贲无咎【贲极反本复于无色善补过矣故其象占如此】附録【贲饰之事太盛则有咎所以处太盛之终则归于白贲当然也僴】
