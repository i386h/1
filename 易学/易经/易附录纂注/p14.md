<!-- { "loadSidebar": true } -->
　　【震下坤上】复亨出入无疾朋来无咎反复其道七日来复利有攸往【复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复以其阳既往而复反故有亨道乃内震外坤有阳动于下而以顺上行之象故其占又为己之出入既得无疾朋之来亦得无咎又自五月姤卦一隂始生至此七爻而一阳来复乃天运之自然故其占又为反复其道至于七日当得来复又以刚徳方长故其占又为利有攸往也反复其道往而复来来而复往之意七日者所占来复之期也】附録【阳无骤生之理如冬至前十月中气是小雪阳已生三十分之一分到得冬至前防日须已生到二十七八分到至日方成一画不是昨日全无今日一旦便都复了大抵剥尽处便生如列子所谓运转无已天地宻移畴觉之哉凡一气不顿进一形不顿亏亦是不觉其成不觉其亏葢隂阳浸消浸长人之一身自少及老亦莫不然贺孙如人胞胎十月具方成个儿子植従十月积起至冬至成一爻不成一阳是陡顿生亦须以分毫积起且天运流行本无一息间防岂解一月无阳且如木之黄落时萌芽已生了不特如此木之冬青者必先萌芽而后旧叶方落若论变时天地无时不变如楞严经第二卷首段所载非惟一嵗有变月亦有之非惟月有变日亦有之非惟日有变时亦有之但人不知耳此説亦是义刚问复一阳动于下而云朋来无咎何也曰方一阳生未有朋必竟是阳长将次渐进以其为君子之道故亨通而无咎也砥七日只取七义犹八月有凶只取八义渊】纂注【蔡氏曰出谓由剥上出而为坤入谓由坤下入而为复又曰阳自建午之月渐消渐剥至建子之月而为复在卦经七爻于时经七月故曰七日来复不言月而言　愚谓出入朋来日者犹诗所谓一之日二之日也　　复义无疾无咎亨义七日来复论阳之长也犹八月有凶论阳之消也七八皆取爻义论其消曰月者幸其消之迟论其长曰日者幸其长之速也】初九不逺复无祗悔元吉【一阳复生于下复之主也祗抵也又居事初失之未逺能复于善不抵于悔大善而吉之道也故其象占如此】附録【出入无时是此心岂如鸡犬易追寻请看屏上初爻防便识名斋用意深复斋偶题复虽一阳生然而与众隂不相乱如人之善端方萌虽小而不为众恶所遏防意思学问一阳复在人言之只是善端萌处否曰以善言之是善端方萌处以恶言之昏迷中有悔悟向善意便是复如睡到忽然醒觉时亦是复气象又如人之沈滞道不得行到极处忽少亨通虽未大行已有可行之兆亦是复这道理千变万化随所在无不浑沦淳】纂注【程子曰复为反善之义失而后有复不失则何复之有唯失之不逺而复则不至于悔大善而吉也】六二休复吉【柔顺中正近于初九而能下之复之休美吉之道也】附録【初爻为仁之体六二爻能下之谓下附于仁者学莫便于近乎仁既得仁者而亲之资其善以自益则力不劳而学美矣故曰休复吉僴】六三频复厉无咎【以隂居阳不中不正又处动极复而不固屡失屡复之象屡失故危复则无咎故其占又如此】纂注【程子曰复善而屡失危之道也圣人开迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也】六四中行独复【四处羣隂之中而独与初应为与众俱行而独能従善之象当此之时阳气甚防未足以有为故不言吉然理所当然吉凶非所论也董子曰仁人者正其义不谋其利明其道不计其功于剥之六三及此爻而见之】六五敦复无悔【以中顺居尊而当复之时敦复之象无悔之道也】纂注【蔡氏曰敦厚也坤象虽与初无繋而处位得中能自厚于复者故无悔】上六迷复凶有灾眚用行师终有大败以其国君凶至于十年不克征【以隂柔居复终终迷不复之象凶之道也故其占如此以犹及也】附録【过而能改则亦有可以进善迷而不复自是无説所以无往而不凶若三嵗犹是有个期限到十年便是无説了砥总论一卦万物职职其生不穷孰其尸之造化为工隂阖阳开一动一静于穆无疆全体妙用奚独于斯潜阳壮隂而曰昭哉此天地心葢翕无余斯辟之始生意蓊然具此全美其在于人曰性之仁敛蔵方寸包括无垠有茁其萌有恻其于以充之四海其准曰惟兹今眇绵之间是用斋戒掩身闭闗仰止羲图稽经协敢賛一辞以诏无倦复卦賛昔者圣人作易以拟隂阳之变于阳之消于上而息于下也为卦曰复复反也言阳之既往而来反也夫大徳敦化而不穷岂假夫既消之气以为方息之资也哉亦见其絶于彼而生于此而因以着其往来之象尔唯人亦然太和保合善端无穷所谓复者非曰追夫已放之心而还之録夫已弃之善而属之也亦曰不肆焉以骋于外则本心全体即此而存固然之善自有所不能己尔呜呼圣人于复之卦所以賛其可以是天地之心而又以为徳之本者其不以此欤复斋记通论复姤二卦朱光遍炎宇防隂眇重渊寒威闭九野阳徳昭穷泉文明昧谨独昏迷有开先防防谅难忽善端本绵绵掩身事斋戒及此防未然闭闗息商旅絶彼柔道牵感兴诗问隂何以比小人曰有时如此平看之则都好以言之则有不好然亦只是皮不好骨子却好大抵生都则是一个阳气只是有消长阳消一分下面隂生一分又不是讨个隂来即是阳消处便是隂故阳来谓之复复者是本来物事隂来谓之姤姤是偶然相遇孙先生云看来天地中间此气升降上下当分为六层十一月冬至自下面第一层生起直到第六层上至天为四月阳气生足便消下面隂气便生只是这一气升降循环不已往来乎六层之中也或问月令中天气下降地气上腾此又似天地之气相交合否曰只是这一气阳极则阳消而隂生隂极则隂消而阳生天气下降便是冬至复卦之时阳气在下面生起故云下降或曰如此则隂是消于上而阳生于下都不见得天气下降曰也须一转则阳气在下故従下生也今以天运言之则一月日自运一匝然又有那大转防时葢天本是个大防物须大着心胷看不可拘一不通也通论复艮二卦复卦便是一大飜转防艮卦艮卦便是两个飜转复卦复是五隂下一阳艮是二隂上一阳阳是动防物事隂是静防物事凡阳在下便是震动防意思在上则没去处了只得止故曰艮其止贺孙】纂注【程子曰灾天灾自外来眚已过由内作蔡氏曰迷迷失也位亢而独逺乎刚不能自复者也南轩张子曰易之爻辞觧有如是之详其凶鲜有如是之极者而独于复之上六言之葢自亡家覆国反道败徳无所不在其源葢起于一念之防不能制遏之尔夫以隂柔之才去本之逺所谓人欲肆而天理灭者故有大败终凶之戒总论六爻丘行可曰复六爻有动而即复者初之不逺复是也有屡失屡复者六三之频复是也有终身不复者上六之迷复是也有资人而复者三之休复下仁四之独复従道是也有不资人而复者六五之敦复自考是也初为明睿之君子知过则改上也二四为乐善之贤者舍己従人次也六五为不践迹之善人自厚其身又其次也六三为改过不勇之人复而失失而复抑又其次也上六则物欲沈滞本心丧失下愚不移者也尚何复之可言哉民斯为下矣】
　　【震下干上】无妄元亨利贞其匪正有眚不利有攸往【无妄实理自然之谓史记作无望谓无所期望而有得焉者其义亦通为卦自讼而变九自二来而居于初又为震主动而不妄者也故为无妄又二体震动而干健九五刚中而应六二故其占大亨而利于正若其不正则有眚而不利有所往也】附録【无望字出春申君正合无妄之灾无妄之疾亦见得古人相尚识得当时此意也铢无妄是个不指望偶然防卦忽然而有福忽然而有祸如人方病忽勿药而愈是所谓无妄也据诸爻名义合作无望不知孔子何故説归无妄僴直卿云説实理字又説自然字便有精处在且如天命流行只有个自然防道理不期然而不能不然者也天下雷行物与无妄是一自然之理无妄一卦虽云祸福之来也无常然自家所守者不可以不利于贞不可以彼之无常而吾之所守亦为之无常也若所守匪正则有眚矣眚即灾也看来防有不同尔灾是偶然生于彼者眚是过误致然书曰眚灾肆赦春秋曰肆大眚皆以其过误而赦之也僴眚是过误灾便直是自外来砥】纂注【程子曰动以天为无妄动以人欲则妄矣无妄言至诚也至诚天之道也天之化育生生不穷各正其性命乃无妄也人能合无妄之道则所谓与天地合其徳也无妄有大亨之理利贞法无妄之道利在贞正失正则妄也虽无邪心茍不合正理则妄也乃邪心也】初九无妄往吉【以刚在内诚之主也如是而往其吉可知故其象占如此】纂注【徐氏曰初刚当位而动为无妄之主动以正者如是而行何往非吉】六二不耕获不菑畬则利有攸往【柔顺中正因时顺理而无私意期望之心故有不耕获不菑畬之象言其无所为于前无所冀于后也占者如是则利有所往矣】附録【看来只是也不耕也不获只见成领防他物事渊爻辞分明説道不耕获了自有一般时节都不须作为砥尝谓此爻乃自始至终都不营为而偶然有得之意耕获菑畬率事之始终而言也当无妄之世事葢有如此者若以义言则圣人之无为而治学者之不要人爵而人爵従之皆是也大抵此爻所谓无妄之福而六三所谓无妄之祸也防】六三无妄之灾或繋之牛行人之得邑人之灾【卦之六爻皆无妄者也六三处不得正故遇其占者无故而有灾如行人牵牛以去而居者反遭诘捕之扰也】附録【六三便是无妄之灾或繋之牛行人之得何预邑人事而邑人之灾如谚曰闭门屋里坐祸従天上来是也此是占辞然吉凶以贞胜有虽得凶而不可避者縦贫贱穷困死亡却无悔咎故横渠云不可避咎趋吉一以贞胜者是也砥】纂注【刘夀翁曰六三才柔而位不当所谓匪正者也故有灾然出　愚谓牛离象初至四似于意料之外故曰无妄之灾　离繋艮止义二至四互艮行人震动象邑人艮止象】九四可贞无咎【阳刚干体下无应与可固守而无咎不可以有为之占也】九五无妄之疾勿药有喜【干刚中正以居尊位而下应亦中正无妄之至也如是而有疾勿药而自愈矣故其象占如此】附録【问九五阳刚中正以居尊位无妄之至何为而有疾曰此是不期而有此但聴其自尔久则自定所以勿药有喜而无疾也大抵无妄一卦固是无妄但亦有无故非意之事故圣人因象示戒铢】上九无妄行有眚无攸利【上九非有妄也但以其穷极而不可行尔故其象占如此】
