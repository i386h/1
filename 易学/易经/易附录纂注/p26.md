<!-- { "loadSidebar": true } -->
　　【艮下巽上】渐女归吉利贞【渐渐进也为卦止于下而巽于上为不遽进之义有女归之象焉又自二至五位皆得正故其占为女归吉而又戒以利贞也】纂注【程子曰即渐体而言中二爻交也由二爻之交然后男女各得正位也天下之事进必以渐者莫如女归臣之进于朝人之进于事固当有序不以其序则凌节犯义凶咎随之然以义之轻重亷耻之道女之従人最为大也故以女归为义】初六鸿渐于干小子厉有言无咎【鸿之行有序而进有渐干水涯也始进于下未得所安而上复无应故其象如此而其占则为小子厉虽有言而于义则无咎也】纂注【蔡氏曰小子幼稚也柔居初故称小子程子曰若渐之初而用　愚谓小刚急进则失渐之义不能进而有咎必矣　子艮象】六二鸿渐于磐饮食衎衎吉【磐大石也渐逺于水进于磐而益安矣衎衎和乐意六二柔顺中正进以其渐而上有九五之应故其象如此而占则吉也】纂注【徐氏曰磐石之安平者进于干矣　愚谓坎体有饮食象】九三鸿渐于陆夫征不复妇孕不育凶利御寇【鸿水鸟陆非所安也九三过刚不中而无应故其象如此而其占夫征则不复妇孕则不育凶莫甚焉然以其过刚也故利御寇】附録【九三爻虽不好夫征不复妇孕不育却利御寇今术家择日利婚姻底日不宜用兵利相战底日不宜婚姻正是此意葢用兵则要相杀相胜婚姻则要和合故用有不同也学蒙夫征不复妇孕不育是取离为大腹象】纂注【徐氏曰陆平原也又进于磐矣夫谓三妇谓四与小畜同义三四位皆不中相比而无应相比则相亲而易合无应则无道而相求夫阳也征往也三説四隂往不以正故征则不敢复也妇隂也孕得阳也四従三阳合不以正故孕则不敢育也其凶宜矣葢因卦有女归之象故以夫妇言御寇艮止象此爻占凶凡皆不利惟利用御寇谓情好相比可济患难也】六四鸿渐于木或得其桷无咎【鸿不木栖桷平柯也或得平柯则可以安矣六四乗刚而顺巽故其象如此占者如之则无咎也】纂注【程子曰鸿趾连不能握枝故不木栖桷横平之柯唯平柯之上乃能安处谓四之处本危或能自得安宁之道则无咎也】九五鸿渐于陵妇三嵗不孕终莫之胜吉【陵髙阜也九五居尊六二正应在下而为三四所隔然终不能夺其正也故其象如此而占者如是则吉也】纂注【程子曰三比二四比五皆隔其交者也未能即合故三嵗不孕然中正之道有必亨之理不正者岂能隔害之故终莫之能胜但其合有渐耳终得吉也以不正而敌中正一时之为耳久其能胜乎】上九鸿渐于陆其羽可用为仪吉【胡氏程氏皆云陆当作逵谓云路也今以韵读之良是仪羽旄旌纛之饰也上九至髙出乎人位之外而其羽毛可用以为仪饰位虽极髙而不为无用之象故其占为如是则吉也】纂注【程子曰羽鸿所用以进也上九在至髙之位于渐之时居巽之极必有其序如鸿之飞于云空在人则超逸乎常事之外者也进至于是不失其渐贤达之髙致也故可用为仪法而吉也】
　　【兊下震上】归妹征凶无攸利【妇人谓嫁曰归妹少女也兊以少女而従震之长男而其情又为以説而动皆非正也故卦为归妹而卦之诸爻自二至五皆不得正三五又皆以柔乗刚故其占征凶而无所利也】初九归妹以娣跛能履征吉【初九居下而无正应故为娣象然阳刚在女子为贤正之徳但为娣之贱仅能承助其君而已故又为跛能履之象而其占则征吉也】纂注【蔡氏曰娣女弟也谓媵属女居下位娣之象也无应不行故跛居位得当而近二故能履适二而媵乎五得娣之正也故征吉】九二眇能视利幽人之贞【眇能视承上爻而言九二阳刚得中女之贤也上有正应而反隂柔不正乃女贤而配不良不能大成内助之功故为眇能视之象而其占则利幽人之贞也幽人亦抱道守正而不偶者也】纂注【蔡氏曰失位故　愚谓初二眇居中故能视　眇跛兊毁折象履卦六三亦兊体故取象同】六三归妹以须反归以娣【六三隂柔而不中正又为説之主女之不正人莫之取者也故未得所适而反归为娣之象或曰须女之贱者】纂注【徐氏曰须待也三居下体之上本非贱者居位不当为説之主而上无应女之不正欲归而未得所适宜待也而急于従人无受之者既不得为人配而反归为娣是自贱也夫人志在禄位而不自重欲速好进而甘于卑下卒为人所贱者何以异此】九四归妹愆期迟归有时【九四以阳居上体而无正应贤女不轻従人而愆期以待所归之象正与六三相反】纂注【徐氏曰愆期过时也以阳居上体是女尊贵而有贤正之徳也以其无应未得其归是贤女不轻従人而难于择配故能愆期迟归待得佳配而后行非如三之反归以　愚谓三为説主四为动主彖谓説以动所归娣也　妹是也四男而三女明矣今爻辞四亦以女言至于二爻称贤女而以五为不良之配则二女而五男也至五又称帝女以下应于二为下嫁之象则五又为女而二又为男矣其不可为典要类如此】六五帝乙归妹其君之袂不如其娣之袂良月防望吉【六五柔中居尊下应九二尚徳而不贵饰故为帝女下嫁而服不盛之象然女徳之盛无以加此故又为月防望之象而占者如之则吉也】纂注【程子曰王姬下嫁自古而然至帝乙而后正婚姻之礼明男女之分虽至贵之女不得失柔巽之道有贵骄之志故易中隂尊而谦降者则曰帝乙归妹泰六五是也贵女之归惟谦降以従礼乃尊髙之徳也不事容饰以説于人也娣媵者以容饰为事者也衣袂所以为容饰也六五尊贵之女尚礼而不尚饰故其衣袂不及其娣之袂良也良美好也月望隂之盈也盈则敌阳矣防望未至于盈也五之贵髙常不至于盈极则不亢其夫乃为吉也女之处尊贵之道也　愚谓君女之尊称谓五娣谓初与三故两爻皆称娣也】上六女承筐无实士刲羊无血无攸利【上六以隂柔居归妹之终而无应约婚而不终者也故其象如此而于占为无所利也】纂注【诚斋杨氏曰震有虚筐象兊羊象上与三皆隂无应故有承筐无实刲羊无血象愚谓妇职助祭则以筐实苹藻之属诸侯卿大夫皆亲割牲取血以祭今无实无血是夫妇之礼不成而】
　　【祭祀无主此约防不终而无攸利者也爻惟以士女称之未成夫妇之礼可见按左僖十五年晋献公筮嫁伯姬于秦遇归妹之睽史苏占之曰不吉其繇曰士刲羊亦无也女承筐亦无贶也注血也贶赐也刲羊士之功承筐女之职上六无应所求不获故下刲无血上承无实不吉之义也】
