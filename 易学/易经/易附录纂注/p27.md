<!-- { "loadSidebar": true } -->
　　【离下震上】丰亨王假之勿忧宜日中【丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也】附録【问此卦后面爻不甚好曰是忒丰大了这物事盛极去不得了必衰人君于此之时当如奉盘水战兢自持方无倾侧满溢之患若才有纎毫骄矜自满之心即败矣所以此处极难绍圣中羣臣创为丰亨豫大之説当时某论某人曰当丰亨豫大之时而为因陋就简之説君臣上下动以此借口于是安意肆志无所不为而大祸起矣僴】初九遇其配主虽旬无咎往有尚【配主谓四旬均也谓皆阳也当丰之时明动相资故初九之遇九四虽皆阳刚而其占如此也】纂注【蔡氏曰初四爻皆刚则相敌理势之常也惟丰盛之时事物至多其明易惑故以刚明同徳而相遇虽均无咎往有尚谓往应四也】六二丰其蔀日中见斗往得疑疾有孚若吉【六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昬也往而従之则昬暗之主必反见疑唯在积其诚意以感之则吉戒占者宜如是也虚中有孚之象】九三丰其沛日中见沬折其右肱无咎【沛一作斾谓幡幔也其蔽甚于蔀矣沬小星也三处明极而应上六虽不可用而非咎也故其象占如此】纂注【徐氏曰三与上应上柔闇极甚于二四所见益小故取见沬为象折毁也右肱谓上也前为右右肱人之所用而最便者三欲用上之切如右肱也上闇益甚失其所应　愚谓三至五兊如折其右肱无所赖矣　　体有毁折象】九四丰其蔀日中见斗遇其夷主吉【象与六二同夷等夷也谓初九也其占为当丰而遇暗主下就同徳则吉也】附録【问九四近幽暗之君所以有丰其蔀日中见斗之象亦是它本身不中正所致故象云位不当也曰也是如此学蒙】纂注【徐氏曰夷主谓四与初皆刚同徳相应故初以四为配主四以初为夷　愚谓配者配合之义彼来为我配也夷者主也　　等夷之义与我为等夷也皆阳故皆曰主】六五来章有庆誉吉【质虽柔暗若能来致天下之明则有庆誉而吉矣葢因其柔暗而设此以开之占者能如是则如其占矣】纂注【徐氏曰章谓二也二居文明之中有章美之才者也来谓来之也以六五柔中之君而能来六二中正之臣资其开导之益则有庆且有誉矣此二五同徳相照得处丰之道故吉】上六丰其屋蔀其家闚其户阒其无人三嵗不觌凶【以隂柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣】【艮下离上】旅小亨旅贞吉【旅羁旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可茍者然道无不在故自有其正不可须臾离也】纂注【徐氏曰小亨谓五柔居尊位小者亨也】初六旅琐琐斯其所取灾【当旅之时以隂柔居下位故其象占如此】纂注【徐氏曰琐琐猥细状初以隂处下是柔弱卑贱之人既处旅困而鄙猥琐细无所不至志意穷迫所向不通此所以自取灾也】六二旅即次懐其资得童仆贞【即次则安懐资则裕得其童仆之贞信则无欺而有赖旅之最吉者也二有柔顺中正之徳故其象占如此】纂注【徐氏曰即就也次舍也资财货也六二居位得中旅即次也上得乎刚懐其资也下得乎柔得童仆也贞位当也】九三旅焚其次丧其童仆贞厉【过刚不中居下之上故其象占如此丧其童仆则不止于失其心矣故贞字连下句为义】纂注【徐氏曰三位髙而近离有焚象童仆初也柔本従刚三位髙而不中无以得童仆之心初柔为二所得则三丧其童仆也旅贵柔中旅之贞也三刚贞而不中危厉之道也故既焚其次又丧其童仆所伤多矣】九四旅于处得其资斧我心不快【以阳居隂处上之下用柔能下故其象占如此然非其正位又上无阳刚之与下唯隂柔之应故其心有所不快也】附録【资斧有做赍斧説底资斧在离上説也自分晓然而旅中亦岂可无备御底物事这便是渊】纂注【程子曰四阳刚虽不中而处在上体下有用柔能下之象得旅之宜也然非正位故虽得其处止不若二之就次舍也徐氏曰才刚得其资斧也或曰资当作齐案汉书王莽遣王寻屯洛阳将亡其黄其士房杨曰此经所谓丧其齐斧者也应劭云齐利也　愚谓离为戈读如齐衰之齐资齐音同误作资　兵故有斧象】六五射雉一矢亡终以誉命【雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也】附録【易中凡言终吉者皆是初不甚好学蒙】上九鸟焚其巢旅人先笑后号咷丧牛于易凶【上九过刚处旅之上离之极骄而不顺凶之道也故其象占如此】纂注【徐氏曰上位极髙鸟巢之象牛亦离象　愚谓乌牛焚丧皆离象巢上象居髙故笑焚巢故号咷丧牛于易与大壮五同骄先笑也不顺丧牛也皆致凶之道】
　　【巽下巽上】巽小亨利有攸往利见大人【巽入也一隂伏于二阳之下其性能巽以入也其象为风亦取人义隂为主故其占为小亨以隂従阳故又利有所往然必知所従乃得其正故又曰利见大人也】纂注【蔡氏曰小亨柔长也利有攸往柔皆顺乎刚也利见大人刚居二五也】初六进退利武人之贞【初六以隂柔居下为巽之主卑巽之过故为进退不果之象若以武人之贞处之则有以济其所不及而得所宜矣】纂注【蔡氏曰进退巽柔不决也利武人之贞防决也位刚故有此象】九二巽在牀下用史巫纷若吉无咎【二以阳处隂而居下有不安之意然当巽之时不厌其卑而二又居中不至已甚故其占为能过于巽而丁宁烦悉其辞以自道达则可以吉而无咎亦竭诚意以祭祀之吉占也】纂注【徐氏曰牀人所安其体上实下虚巽之象也九二虽刚然居柔用巽过于所安故曰巽在牀下人之卑巽而过于所安非恐怯则谄説皆非正也史祝史巫觋也纷若丁宁烦悉之意过巽非宜惟用史巫烦悉其辞导达　愚诚意以事神明非畏非谄乃得中道吉且无咎也　谓牀巽木象史巫纷若互体兊象】九三频巽吝【过刚不中居下之上非能巽者勉为屡失吝之道也故其象占如此】附録【频巽不比频复复是好事所以频复为无咎巽不是大故好底事九三别无伎俩只管今日巽了明日又巽自是可吝】纂注【蔡氏曰爻位皆刚勉强为巽者故屡巽屡否岂不可吝】六四悔亡田获三品【隂柔无应承乗皆刚宜有悔也而以隂居隂处上之下故得悔亡而又为卜田之吉占也三品者一为　愚案王制天子诸侯无干豆一为賔客一以充庖　　事则嵗三田一为干豆二为賔客三为充君之庖谷梁桓四年四时之田用三焉唯其所先得一为干豆云云注干豆谓腊之以为祭祀豆实也】九五贞吉悔亡无不利无初有终先庚三日后庚三日吉【九五刚健中正而居巽体故有悔以有贞而吉也故得亡其悔而无不利有悔是无初也亡之是有终也庚更也事之变也先庚三日丁也后庚三日癸也丁所以丁宁于其变之前癸所以揆度于其变之后有所变更而得此占者如是则吉也】附録【先庚三日后庚三日又似设此为卜模様蛊之先甲三日是辛后甲三日是丁此卦先庚三日亦是丁丁与辛皆是古人祭祀之日但癸日不见用处渊】纂注【蔡氏曰刚体近柔宜有悔位中正故吉而悔亡无不利也】上九巽在牀下丧其资斧贞凶【巽在牀下过于巽者也丧其资斧失所以防也如是则虽贞亦凶矣居巽之极失其阳刚之徳故其象占如此】纂注【总论六爻黄宗台曰巽以初与四为上初进退四有获何也初在下卦伏亦甚焉四在上卦巽其矣凡巽不欲过二中吉五中正吉三过中故吝上穷巽故凶】
　　【兊下兊上】兊亨利贞【兊説也一隂进乎二阳之上喜之见乎外也其象为泽取其説万物又取坎水而塞其下流之象卦体刚中而柔外刚中故説而亨柔外故利于贞葢说有亨道而其妄説不可以不戒故其占如此又柔外故为説亨刚中故利于贞亦一义也】附録【川壅为泽坎为川兊为泽泽是水不流底却下一画闭合时便成兊卦便是川壅为泽之象渊】纂注【程子曰説致亨之道也能説于物物莫不説而与之足以致亨然为説之道利于贞正非道求説则为邪谄而有悔咎】初九和兊吉【以阳爻居説体而处最下又无系应故其象占如此】纂注【蔡氏曰和者不流于邪也爻位皆刚不比于柔得説之正和而不流者也故吉】九二孚兊吉悔亡【刚中为孚居隂为悔占者以孚而説则吉而悔亡矣】六三来兊凶【隂柔不中正为兊之主上无所应而反来就二阳以求説凶之道也】九四商兊未宁介疾有喜【四上承九五之中正而下比六三之柔邪故不能决而商度所説未能有定然质本阳刚故能介然守正而疾恶柔邪也如此则有喜矣象占如此为戒深矣】纂注【徐氏曰两闲谓之介分限也人有节守亦谓之介若介然守正而疾逺邪恶将得君行道福庆及物为有喜也天下之理是非不两立公私不并行好善则疾恶従正则逺邪此君子小人之分也然邪念未易去也自非介然刚特有守之君子鲜不为邪柔之所移夺一牵于柔则将沦胥而为小人之归矣岂不可畏哉况夫以阳刚之才处近君之位诏王以八柄驭臣者也所以奔走服役于其下而求説于我者无所不至况又与之亲比者乎商兊未宁正天理人欲公私界限处不可不审所従也圣人以介疾有喜言之所以开示正道隄防邪心其意切矣】九五孚于剥有厉【剥谓隂能剥阳者也九五阳刚中正然当説之时而居尊位宻近上六上六隂柔为説之主处説之极能妄説以剥阳者也故其占但戒以信于上六则有危也】纂注【徐氏曰上柔处説之极无他系应惟附五以求説也五位虽当上柔亲附説而信之必至剥刚故曰孚于剥】上六引兊【上六成説之主以隂居説之极引下二阳相与为説而不能必其従也故九五当戒而此爻不言其吉凶】
　　【坎下巽上】涣亨王假有庙利涉大川利贞【涣散也为卦下坎上巽风行水上离披解散之象故为涣其变则本自渐卦九来居二而得中六往居三得九之位而上同于四故其占可亨又以祖考之精神既散故王者当至于庙以聚之又以巽木坎水舟楫之象故利涉大川其曰利贞则占者之深戒也】附録【此卦只是卜祭吉又更宜涉川渊通论萃卦问萃言王假有庙是卦中有萃聚之象故可为聚祖考之精神而享祭之吉占涣卦既散而不聚不知何处有立庙之义恐是卦外之意谓涣散之时富聚祖考之精神耶为是下卦是坎有幽隂之义因比象而设立庙之义邪曰坎固是有神之义然此卦未必是因此为义且作因涣散而立庙説学蒙】纂注【徐氏曰利贞不正而固则涣者终于涣而不复可聚矣五刚中故利贞】初六用拯马壮吉【居卦之初涣之始也始涣而拯之为力既易又有壮马其吉可知初六非有济涣之才但能顺乎九二故其象占如此】纂注【徐氏曰马所用以行者马壮则行速谓二刚也程子曰二有刚中之才初隂柔顺两皆无应无应则亲比相求初之柔顺而托于刚中之才以拯其涣如得壮马而致逺必有济矣六爻独初不云涣者离散之势辨之宜早方始而拯之则不至于涣也愚谓马坎象明夷三至四亦有坎体故其象同】九二涣奔其机悔亡【九而居二宜有】
