<!-- { "loadSidebar": true } -->
　　【坤下艮上】剥不利有攸往【剥落也五隂在下而方生一阳在上而将尽隂盛长而阳消落九月之卦也隂盛阳衰小人壮而君子病又内坤外艮有顺时而止之象故占得之者不可以有所往也】初六剥牀以足蔑贞凶【剥自下起灭贞则凶故其占如此蔑灭也】纂注【蔡氏曰牀者人之所安其体则上实下虚故取以象剥足在下又取以象初蔑无也贞正也谓上刚初去上最逺剥灭于下而自失其正故曰蔑贞阳不可无也蔑贞凶矣故戒】六二剥牀以辨蔑贞凶【辨牀干也进而上矣】附録【问剥之初与二蔑贞凶是以隂蔑阳以小人蔑君子之贞道凶之象也不知只是阳与君子当之则凶为复隂与小人亦自为凶曰自古小人蔑害君子终亦有凶但此爻象只是説阳与君子之凶也】纂注【孔氏曰辨谓牀身之下足之上分辨处也】六三剥之无咎【众隂方剥阳而已独应之去其党而従正无咎之道也占者如是则得无咎】纂注【程子曰三处剥之道为无咎如东汉吕强是也】六四剥牀以肤凶【隂祸切身故不复言蔑贞而直言凶也】六五贯鱼以宫人宠无不利【鱼隂物宫人隂之美而受制于阳者也五为众隂之长当率其受制于阳故有此象而占者如是则无不利也】纂注【程子曰剥及君位剥之极也其凶可知故更不言剥而别设义以开小人善之门五羣隂之主也鱼隂物故以为象五能使羣隂顺序如贯鱼然反宠爱于在上之阳如宫人则无不利也一阳在上众隂有顺従之道故此义张舜元曰柔得尊位众隂以次相有后以宫人备数进御于君之象南轩张子曰五虽君位而卦有隂为之主不取君义者坤剥遯明夷归妹旅也非人君所处故无君义】上九硕果不食君子得舆小人剥庐【一阳在上剥未尽而能复生君子在上则为众隂所载小人居之则剥极于上自失所覆而无复硕果得舆之象矣取象既明而君子小人其占不同圣人之情益可见矣】附録【只不食便有复生之意士繇上九之象谓一阳在上如硕大之果人不及食而独留于上如君子在上而小人皆载于下则是君子之得舆也然小人虽载君子乃欲自下而剥之则是自剥其庐耳葢唯君子乃能覆葢小人小人必赖君子以保其身今小人欲剥君子则君子亡而小人亦无所容其身如自剥其庐也且看自古小人欲害君子害得尽后国破家亡其小人曽有存活得者否故圣人象曰君子得舆民所载也小人剥庐终不可用也若人占得此爻则为君子之所为者必吉而为小人之所为者必凶矣其象如此而理在其中却不是因欲説道理而后説象也时举隂到这里时把他这些阳都剥了此是自剥其庐舍无安身处众小人托一君子为庇覆若更剥了是自剥其庐舍便不成剥了渊总论剥复二卦自观至剥三十日剥方尽自剥至坤三十日复方成坤三十日阳渐长至冬至方是一阳第二阳方従此生去隂剥每日剥三十分之一一月方剥得尽阳长每日长三十分之一一月方长得成一阳隂剥时一日十二时亦每时中渐渐剥全一日方剥得三十分之一阳长之渐亦如此长黄榦举冬至子之半先生曰正是及子之半方成一阳子之半后第二阳方生虞复之云恰似月望便见得隂阳生逐渐如此隂不防一上剥阳不防一上长防】纂注【蔡氏曰君子谓刚也舆者在下载上之物谓众柔也主刚而言则一刚在上而乗众柔故有君子得舆之象小人众柔也庐者在上庇下之物谓刚也主柔而言则众柔下进而剥刚故有小人剥庐之象程子曰诸阳消剥已尽独有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也圣人明此理以见阳与君子之道不可亡也或曰剥尽则为纯坤岂复有阳乎曰以卦配月则坤当十月以气消息言则阳剥为坤阳来为复阳未尝尽也剥尽于上则复生于下故十月谓之阳月恐疑其无阳也隂亦然圣人不言耳　案朱子云阳无可尽之理説得甚精且以卦配月剥九月坤十月复十一月剥一阳尚存复一阳已生又坤纯隂阳气阙了三十日安得谓之无尽尝细考之这一阳不是忽地生出交立冬便萌芽下面有些气象了上面剥一分下面便萌芽一分上面剥二分下面便萌芽二分积累到那复处方成一阳坤初六便是阳已萌了或问阳无可尽之理变于上则生于下无间可容息窃意变于上则生于下乃剥复相因之理毕竟须经由坤坤纯隂无阳如此阳有防絶也何以能生于复曰凡隂阳之生一爻当一月须是满三十日方满得那腔子做得一画成今坤卦非是无阳始生甚防未满那腔子做一画未成非是坤卦纯隂便无阳也然此亦不是深奥事但伊川欠防句説渐消渐长之意故令人做一个大事看道夫问隂亦然圣人不言耳今以夬干姤推之可见但所谓圣人不言者何如曰圣人所以不言者这便是一个参賛裁成之道葢抑隂而进阳长善而消恶用君子而退小人这便可见此理自是恁地虽尧舜之世岂无小人但有圣人压在上面不容他出而有为耳岂能使之无邪】
