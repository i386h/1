<!-- { "loadSidebar": true } -->
　　【震下巽上】益利有攸往利涉大川【益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之象故其占利有所往而利涉大川也】附録【巽为木是卦中取象震为木乃东方属木五行之木也璘】纂注【蔡氏曰干下爻与坤下爻往来刚来居内故曰益刚柔往来二五中正故利有攸往上巽下震木下动也故利涉大川】初九利用为大作元吉无咎【初虽居下然当益下之时受上之益者也不可徒然无所报效故利用为大作必元吉然后得无咎】附録【吉是事咎是道理葢有事虽吉而理则过差者是之谓吉而有咎渊初九在下为四所任而作大事必尽善而后无咎若所作不尽善未免有咎也故孔子释之曰下不厚事若在下之人为在上之人作事未能尽善自应有咎也人杰】纂注【徐氏曰初刚在下为动之主当益之时受上之益者也宜用之为大有兴作之事然位卑志刚力小任重则有所不堪故曰下不厚事惟处之当用之审大善而吉乃可无咎茍轻用败事无益有害皆为有咎此先王所以重用民力也】六二或益之十朋之龟弗克违永贞吉王用享于帝吉【六二当益下之时虚中处下故其象占与损六五同然爻位皆隂故以永贞为戒以其居下而受上之益故又为卜郊之吉占】附録【或益之十朋之龟句弗克违句子显王用享于帝吉是祭则受福底道理渊】六三益之用凶事无咎有孚中行告公用圭【六三隂柔不中不正不当得益者也然当益下之时居下之上故有益之以凶事者葢警戒震动乃所以益之也占者如此然后可以无咎又戒以有孚中行而告公用圭也用圭所以通信】附録【益之用凶事犹书言用降我凶徳嘉绩于朕躬髙】纂注【蔡氏曰凶事困心衡虑之事也六三与上为应故有凶事之象中行在一卦之中也故三四皆曰中行圭所以通其中之信告公虽见于外而所用者亦唯在通中之信而已徐氏曰三与上应而以为有凶事者以上有或击之凶而三位又多凶故也】六四中行告公従利用为依迁国【三四皆不得中故皆以中行为戒此言以益下为心而合于中行则告公而见従矣曰周之东迁晋郑焉依葢古者迁国以益下必有所依然后能立此爻又为迁国之吉占也】附録【程昌防守夀春金人来占得此爻迁来鼎州后平杨么有功渊】纂注【徐氏曰四与初为往来之爻有下迁之象迁国顺下而动也古者建国有不便于民则视民利用迁然必有所依以立国蔡氏曰依谓近五也】九五有孚恵心勿问元吉有孚恵我徳【上有信以恵于下则下亦有信以恵于上矣不问而元吉可知】纂注【蔡氏曰心二也恵顺也我以有孚而顺二之心洪范所谓皇建有极用敷锡厥庶民者也有不待形诸言语而获元吉也二亦以有孚而顺五之徳洪范所谓锡汝保极者是也】上九莫益之或击之立心勿恒凶【以阳居益之极求益不已故莫益而或击之立心勿恒戒之也】附録【或字众无定主之辞言非但一人撃之也立心勿恒勿字只是不字非禁止之辞也铢】纂注【程子曰利者众人所同欲茍公其心不失正理则与众同利无侵于人人亦欲与之若切于好利严于自私求自益以损于人则人亦与之力争故莫肯益之　愚谓恒九三亦巽体亦有不恒而有撃夺之者矣　　其徳之戒説卦谓巽为不果为进退为躁卦其立心勿恒之意欤】
　　【干下兊上】夬于王庭孚号有厉告自邑不利即戎利有攸往【夬决也阳决隂也三月之卦也以五阳去一隂决之而已然其决之也必正名其罪而尽诚以呼号其众相与合力然亦尚有危厉不可安肆又当先治其私而不可専尚威武则利有所往也皆戒之之辞】附録【夬以五阳之盛而比一隂犹欲决之故其繇曰于王庭孚号有厉告自邑不利即戎利有攸往葢虽危惧自修不极其武而庭孚号利有攸往初不顾后患而小却也荅陈仝父孚号有厉若合开口处便虽有剑従自家头上落也须着説但使功罪各当是非显白于吾何慊道夫上卦有兊体兊为口故多言号铢】纂注【程子曰小人衰防君子道盛当显行之于公朝使人明知善恶故云于王庭徐氏曰王五也王庭君位之前利有攸往者顺刚而动其究为干往无不利也】初九壮于前趾往不胜为咎【前犹进也当决之时居下任壮不胜宜矣故其象占如此】附録【壮于前趾与大壮初爻同此卦大率似大壮只争一画渊】纂注【蔡氏曰壮者决之勇也徐氏曰趾在体之下初象程子曰九阳爻而干体乃在下而居决时壮于前进者也夬之时而往往决也故以胜负言九居初而壮于进躁于动者也故有不胜之戒隂虽将尽而已之躁动自宜有不胜之咎不计彼也】九二惕号莫夜有戎勿恤【九二当决之时刚而居柔又得中道故能忧惕号呼以自戒备而莫夜有戎亦可无患也】附録【王子献卜遇夬之九二卜者告之曰必夜有惊恐后有兵权未防果夜遇寇旋得洪帅髙】九三壮于頄有凶君子夬夬独行遇雨若濡有愠无咎【頄颧也九三当决之时以刚而过乎中是欲决小人而刚壮见于面目也如是则有凶道矣然在众阳之中独与上六为应若能果决其决不系私爱则虽合于上六如独行遇雨至于若濡而为君子所愠然终必能决去小人而无所咎也温峤之于王敦其事类此】附録【卦中与复卦六四有独字此卦诸爻皆欲去隂独此一爻与上六为应也自是恶模样砥问壮于頄曰君子之去小人不必悻悻然见于面目至于遇雨而为所濡湿虽为众阳所愠然志在决隂必能终去小人故亦可得无咎也葢九三虽与上为应而实以刚居刚有能决之象故壮于頄则有凶而和柔以去之乃无咎如王允之于董卓温峤之于王敦是也渊有愠也自是不能堪正如顔杲卿使安禄山受其衣服至道间与其徒曰吾辈何为服此归而借兵伐之正此类也砥】纂注【蔡氏曰雨上也独行遇雨独应乎上也若濡不至为雨所濡也有愠有决之之意也以是为决决而无咎惟君子能之故称君子】九四臀无肤其行次且牵羊悔亡闻言不信【以阳居隂不中不正居则不安行则不进若不与众阳竞进而安出其后则可以亡其悔然当决之时志在上进必不能也占者闻言而信则转凶而吉矣牵羊者当其前则不进縦之使前而随其后则可以行矣】附録【牵羊悔亡其说得之许慎之渊】纂注【蔡氏曰臀无肤后伤乎三也其行次且前犯乎五也次且不进貌羊兊象五也牵羊谓牵挽五而进不暴可以免悔也闻言不信居位　愚谓兊不当虽闻牵羊之义亦不信也　　有言象】九五苋陆夬夬中行无咎【苋陆今马齿苋感隂气之多者九五当决之时为决之主而切近上六之隂如苋陆然若决而决之而又不为过暴合于中行则无咎矣戒占者当如是也】附録【苋陆是两物苋者马齿苋陆者商陆皆感隂气多之物也药中用商陆其子红学蒙中行无咎言人能刚决自胜其私合于中行则无咎但能补过而已未是极至处这是説那防茫间有些个意思防未得释氏所谓流注想荀子谓偷则自行便是这意思照管不着便走将那里去爻虽无此意孔子作象所以禆爻辞之不足如自我致寇敬慎不败之类甚多中行无咎易中却不恁地看言人占得此爻者能中则无咎不然则有咎渊】上六无号终有凶【隂柔小人居穷极之时党类已尽无所号呼终必有凶也占者有君子之徳则其敌当之不然反是】附録【总论一卦问以五阳决一隂君子盛而小人衰卦爻之辞犹如此严谨岂去小人之道须先自治而严厉戒惧不可安肆邪曰观上六一爻则小人势穷无号有凶之时而君子去之之道犹当如此严谨自做手脚葢不可以其势衰而安意自肆也其为戒深矣铢】纂注【总论六爻徐氏曰夬决也以盛进之五刚决衰退之一柔其势若甚易然而圣人不敢以易而忽之故于夬之一卦丁宁深切其道贵审而不贵迫所以周防戒备者无所不至又曰君子自治甚严治人甚寛固不为疾恶之已甚未尝容恶而不去也俾小人自知恶大罪积不可久居其上而甘心于退屈也众刚従而决之则不劳余力一决而为干矣若虞朝之去四凶周室之诛三监蔼蔼贤材之盛无复争胜之忧是得决之义也后世众贤在位得时得君其始未尝不欲去小人以除君侧之恶大抵不知夬夬之义而勇于一决机失事败祸乱相寻卒贻众君子之害而家国従之者何可胜数可不戒哉】
