<!-- { "loadSidebar": true } -->
　　有天地矣可无易乎不可也有易矣可无本义启蒙乎不可也金声玉振集大成众言殽乱折诸圣朱夫子其圣人之徒欤盖自汉儒始变乱古易至有流为术数之归而卒大乱于王弼且杂以虚无之论吾易遂晦蚀于天下寥寥千载孰觉我人太极有图易通有书往古不之秘开万世理学之源斯道始有系属迨夫易写胷中之成书皇极具经世之大法正蒙阐象数之条目是虽古经变乱未就厘正而术数虚无之学为之一洗吾易粲然复明未几陋儒妄作异论蠭起易置图书【阙】指【阙】邵子【林栗】冒伪著述【麻衣易之类】易道又几晦蚀朱夫子勃兴探前圣之精微破俗学之缪妄本义啓蒙有作而后吾易复明于后世愚尝谓孔圣以来朱夫子有功于易断断乎其不可及者盖以本义之为书也图书位定而天地自然之易明先后天图列而羲文之易辨二篇十翼不相混杂易经始为之复昌明于后世三百八十四爻两言以蔽之曰象占而观玩不渉虚无至于崇阳抑隂进君子退小人于坤初六之爻者不过数语而天之经地之义人之纪易之要领直包括无遗恨此本义不可少于天下也启蒙之为书也本图书则掲天生神物章而易之本原正原卦画则表易有太极章而易之位列明明蓍防则明大衍章而挂扐之法定考变占则博取左氏以明断例而吉凶趋避之见审合四篇大防壹皆寓尊阳之防意而小人盗贼不得窃取而用此启蒙不可少于天下也语録成书如【阙】
　　麻衣刘牧与夫林栗袁枢之徒所以惑世诬民者莫不悉有以黜其伪折其悖摧防廓清羽翼数圣人之易于天下此愚所谓自孔圣以来朱夫子有功于易断断乎不可及者岂诬也哉或曰是则然矣易者隂阳刚柔仁义性命道徳之书今防然蔽之以卜筮得毋局于一偏而不免汉儒术数之弊乎且系辞明言易有圣人之道四焉今本义惟以象占分之而不及辞变得毋四者之目遗其二乎吁是皆未之思也易固隂阳刚柔仁义性命道徳之书而卜筮者正将使人尽仁义之道参隂阳刚柔以顺性命以和道徳耳岂徒托之空言而不见诸实用乎又况卜筮之顷至理无乎不在正得圣人作易本意朱子已尝言之奈何以此疑吾易乎至于圣人之道虽有四实不离乎二有象而后有辞有占而后有变不得于象则玩辞为空言不由于占则观变于何所故有象辞有占辞占而后有卦变爻辞举象占则辞变在其中若惟举占则象辞变在其中此四者之序由轻归重辞变统于象占象又统于占所以本义举象占而统论易书一以贯之曰占谓之有遗可乎哉或又曰易之所重在占固也人之于易必占而后可用不占则易竟无用矣乎曰不然也朱子尝曰凡读一卦一爻便如占筮所得虚心以求辞义之所归以为凶吉可否之决然后考其象之所以然求其理之所以然推之于事使上自王公下至民庶所以修身治国皆有所用初未尝不示人以学易而用之之方也必曰占乎而后用之朱子之志荒矣













　　易附録纂注卷十五
