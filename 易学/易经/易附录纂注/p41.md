<!-- { "loadSidebar": true } -->
　　山上有雷小过君子以行过乎恭丧过乎哀用过乎俭【山上有雷其声小过三者之过皆小者之过可过于小而不可过于大可以小过而不可甚过彖所谓可小事而宜下者也】附録【声在髙处是小过之义渊互论大过卦义小过大率是过得不多如大过便説独立不惧小过只説这行丧用度都只是小事又曰小过是过于慈恵之类大过是刚严果毅底气象僴】飞鸟以凶不可如何也不及其君臣不可过也【所以不及其君而还遇臣者以臣不可过故也】纂注【程子曰过之时事无不过其常故于上进则戒及其君臣不可过不可过者臣之分也】従或戕之凶如何也弗过遇之位不当也往厉必戒终不可长也【爻义未明此亦当阙】宻云不雨已上也【已上太髙也】弗遇过之已亢也
　　水在火上既济君子以思患而豫防之纂注【蔡氏曰思患坎难象豫防离明象】曳其轮义无咎也七日得以中道也三年克之惫也附録【用兵不得已以髙宗之贤三年而克鬼方亦不胜其惫矣葢言兵不可轻用也学履】终日戒有所疑也东邻杀牛不如西邻之时也实受其福吉大来也濡其首厉何可久也
　　火在水上未济君子以慎辨物居方【水火异物各居其所故君子观象而审辨之】纂注【蔡氏曰慎坎象辨离象】濡其尾亦不知极也【极字未详考上下韵亦不协或恐是敬字今且阙之】附録【极字或云当作拯字】九二贞吉中以行正也【九居二本非正以中故得正也】未济征凶位不当也贞吉悔亡志行也君子之光其晖吉也【晖者光之散也】饮酒濡首亦不知节也


　　易附録纂注卷六
<经部,易类,易附录纂注>
　　钦定四库全书
　　易附録纂注卷七　　　　元　胡一桂　撰【系辞本谓文王周公所作之辞系于卦爻之下者即今经文此篇乃孔子所系辞之也以其通论一经之大体凡例故无经可附而自分上下云】附録【系辞并彖爻辞亦是葢彖系于全卦之下而爻分系于逐爻之下其经只是连书并在卦下不再画卦如今所定本也荅仁杰大言系辞者四今考其二上文皆兼卦爻而言恐不得専以为爻辞其一虽専指爻辞则爻辞固系辞之一也其一为七八九六而言七八九六虽是逐爻之数然全卦七八则当占本卦辞三爻七八则当占两卦辞全卦九六则当占之卦辞卦辞固不害其为系辞也荅仁杰系辞之语甚为精宻是易之括例欧公却疑系辞非孔子作谓系辞文言若是孔子做如何又却有子曰字某尝疑此等处如五峯刻通书相似去了本来所有篇名却于毎篇之首加一周子曰字次第易系文言亦是门人弟子所勦入耳道夫】纂注【程子曰圣人用意深处全在系辞】
