<!-- { "loadSidebar": true } -->
　　【艮下兊上】咸亨利贞取女吉【咸交感也兊柔在上艮刚在下而交相感应又艮止则感之専兊説则应之至又艮以少男下于兊之少女男先于女得男女之正防姻之时故其卦为咸其占亨而利贞取女则吉葢感有必通之理然不以贞则失其亨而所为皆凶矣】纂注【程子曰咸感也不曰感者咸有皆义男女交相感也物之相感莫如男女而少复甚焉凡君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利于正也不以正则入于邪恶矣如夫妇之淫姣君臣之媚説上下之以邪僻皆相感之不以正也取女吉以卦才言也柔上刚下二气感应以相与止而説男下女以此义取女则得正而吉也】初六咸其拇【拇足大指也咸以人身取象感于最下咸拇之象也感之尚浅欲进未能故不言吉凶此卦虽主于感然六爻皆宜静而不宜动也】附録【咸皆是感动之义问内卦艮止也何以皆説动曰艮虽是止然咸有交感之义都是要动所以都説动卦体虽説动然动便不吉动之所以不吉者以其内卦属艮故也僴】六二咸其腓凶居吉【腓足肚也欲行则先自动躁妄而不能固守者也二当其处又以隂柔不能固守故取其象然有中正之徳能居其所故其占动凶而静吉也】纂注【徐氏曰咸体宜静二柔不知顺理而躁妄失正故凶】九三咸其股执其随往吝【股随足而动不能自専者也执者主当持守之意下二爻皆欲动者三亦不能自守而随之往则吝矣故其象占如此】九四贞吉悔亡憧憧往来朋従尔思【九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧往来不能正固而累于私感则但其朋従之不复能及逺矣】附録【往来有自然之理惟正静为主则吉而悔亡至于憧憧则私意为主而思虑之所及者朋従所不及者不従矣是以事未至则迎之事已过则将之全掉脱不下今人皆患于无公平之心所以事物之来少有私意杂焉则陷于所偏重矣木之往来是感应合当底憧憧是私感应自是当有只是不当私感应尔渊问往来是心中憧憧然往来犹言往来于懐否曰非也曰这只是对那日往则月来底説那个是自然之往来此憧憧者是加私意不好底往来憧憧只是加一个忙迫底心不能顺自然之理犹言助长正心与计相似方往时又便要来方来时又便要往只是一个忙又曰憧憧是一心方欲感它一心又欲它来应如正其谊便欲谋其利明其道便欲计其功又如赤子入井之时此心方惕要去救它又欲它父母道是好这便是憧憧底病僴圣人未尝不教人思只是不可憧憧这便是私了感应自有个自然底道理何必思它渊】纂注【蔡氏曰四当心位不曰咸其心者感通之道如天地圣人无不感通者亦惟此理之公无系于物云尔有心则拘矣故不言心程子曰圣人感天下之心如寒暑雨无不通无不应者亦贞而已矣贞者虚中无我之谓也贞一则所感无不通若往来憧憧然用其私心以感物则思之所及者能感而动所不及者不能感也是其朋则従其思也以有系之私心既主于一隅一事岂能廓然无所不通乎定性书曰天地之常以其心普万物而无心圣人之常以其情顺万物而无情故君子之学莫若廓然而大公物来而顺应也朱子曰廓然大公便不是憧憧物来顺应便不是朋従尔思此只是比而不周周而不比之意】九五咸其脢无悔【脢背肉在心上而相背不能感物而无私繋九五适当其处故取其象而戒占者以能如是则虽不能感物而亦可以无悔也】纂注【蔡氏曰脢无所感者无所感故无悔】上六咸其辅颊舌【辅颊舌皆所以言者而在身之上上六以隂居説之终处咸之极感人以言而无其实又兊为口舌故其象如此凶咎可知】附録【总论六爻咸上一画如人口中三画有腹背之象下有人脚之象砥】纂注【总论六爻蔡氏曰咸感也感通之理具于人之一心唯能存其寂然不动之体则感而无不通矣故无心者不能感而用心者不能咸感也初之拇二之腓三之股上之辅颊舌皆用于心以动为感者也五之脢无心而不能感者也故皆不得咸感之正惟四当心位可得咸感之正者然有心于致感则所感非光大之感也故又以憧憧之思为戒】
　　【巽下震上】恒亨无咎利贞利有攸往【恒常久也为卦震刚在上巽柔在下震雷巽风二物相与巽顺震动为巽而动二体六爻隂阳相应四者皆理之常故为恒其占为能久于其道则亨而无咎然又必利于守贞则乃为得所常久之道而利有所往也】附録【恒非一定之谓故昼则必夜夜而复昼寒则必暑暑而复寒若一定则不常也其在人冬日则饮汤夏日则饮水可以仕则仕可以止则止今日道合便従明日不合则去又如孟子辞齐王之金而受薛宋之馈皆随时变易故可以为常也道夫如君尊臣卑分固不易然上下不交也不得父子固是亲亲然所谓命士以上父子皆异宫则又有变焉惟其如此所以为恒论其体终是常然体之常所以为用之变用之变所以为体之常砥能常而后能变及其变也常亦只在其中僴】纂注【程子曰恒而能亨乃无咎也恒而不可以亨非可常之道也为有咎矣夫所谓恒谓可恒久之道非守一隅而不知变也故利于有往惟其有往故能恒也一定则不能常矣徐氏曰闻之师曰恒有二义有不易之恒有不己之恒利贞者不易之恒也利有攸往者不己之恒也合而言之乃常道也于一偏则非道矣】初六浚恒贞凶无攸利【初与四为正应理之常也然初居下而在初未可以深有所求四震体而阳性上而不下又为二三所隔应初之意异乎常矣之柔暗不能度势又以隂居巽下为巽之主其性务入故深以常理求之浚恒之象也占者如此则虽贞亦凶而无所利矣】纂注【程子曰世之责望故素而致悔咎者皆浚恒者也】九二悔亡【以阳居隂本当有悔以其久中故得亡也】九三不恒其徳或承之羞贞吝【位虽得正然过刚不中志従于上不能久于其所故为不恒其徳或承之羞之象或者不知其何人之辞承奉也言人皆得奉而进之不知其所自来也贞吝者正而不恒为可羞吝申戒占者之辞】附録【承如承奉之承如人送羞辱与之也焘】九四田无禽【以阳居隂久非其位故为此象占者田无所而凡事亦不得其所求也】纂注【蔡氏曰四为动主处位不中好变者也以好变之心应浚恒之初必不能相有也故曰无禽田者奔驰无常所故取以为象】六五恒其徳贞妇人吉夫子凶【以柔中而应刚中常久不易正而固矣然乃妇人之道非夫子之宜也故其象占如此】附録【问妇人従一而终以顺为正夫子则制义者也若従妇道则凶曰固是如此然须看得象占分明六五有恒其徳贞之象占者若妇人则吉夫子则凶所谓吉凶者非爻之能吉凶爻有此象而占者视其徳而有吉凶耳且如此爻不是既为妇人又为夫子只是有恒其徳贞之象而以占者之徳为吉凶耳铢】上六振恒凶【振者动之速也上六居恒之极处震之终恒极则不常震终则过动又隂柔不能固守居上非其所安故有振恒之象而其占则凶也】纂注【总论六爻蔡氏曰恒常也一体而含二义葢将自其不易者而观之则穷天地亘古今而不可变也自其不已者而观之则寒暑昼夜而其变未常已也故知不易者则拘常知不已者则厌常皆不得恒之正也初柔拘常而过求乎常故凶上柔居终三四位不正皆偏乎不已者也或厌常或乱常故凶且吝惟二五居中防于得恒之正者然五位虽刚而爻柔故不能制义而凶二爻虽刚而位柔仅能久中无悔而皆非有得乎恒之正也语恒之正其惟乎总论咸恒二卦程子曰天地万物之本夫妇人伦之始所以上经首乾坤下经首咸以恒也蔡氏曰上篇首乾坤言天地气化之道下篇首咸恒言男女形化之道气形之分虽有两端究其所自则一原耳形化即气化也使形化或息则气化复作矣积土之草木聚水之虫鱼皆自然而生者也又曰咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少为深切论尊卑之叙则长当谨正故兊艮为咸而震巽为恒也】
　　【艮下干上】遯亨小利贞【遯退避也为卦二隂浸长阳当退避故为遯六月之卦也阳虽当遯然九五当位而下有六二之应若犹可以有为但二隂浸长于下则其势不可以不遯故其占为君子能遯则身虽进而道亨小人则利于守正不可以浸长之故而遂侵迫于阳也小谓隂柔小人也此卦之占与否之初二两爻相】附録【遯字虽是逃大抵亦取逺去之意所以六爻在上渐逺者愈善也学问小利贞是见其浸长故戒令其贞正且以寛君子之患然亦是它之福曰是如此与否初二两爻义相似砥】初六遯尾厉勿用有攸往【遯而在后尾之象危之道也占者不可以有所往但晦处静俟可免灾尔】附録【遯尾厉这时节去不逮了所以危厉不可有所往只得看它如何渊】纂注【蔡氏曰遯刚退也以柔居下见刚者遯亦従而遯凡従物者必居后故曰尾不当遯而遯故厉勿用有攸往以其质居其时不可遯也】六二执之用黄牛之革莫之胜【以中顺自守人莫能解必遯之志也占者固守亦当如是】附録【此言象而占在其中六二亦有此徳也説吐活反】纂注【蔡氏曰执固结之义程子曰黄中色牛顺　愚谓遯以四阳物革坚固之物如执系之以牛革也　之遯得名初遯则厉二不言遯三四五上皆言遯是隂爻无取于遯之义也二以近三隂阳相得固结而不可解所以六二言执而九三言系未见其有遯之义也今本义谓二有必遯之志愚非敢求异也姑记其説如此】九三系遯有疾厉畜臣妾吉【下比二隂当遯而有所系之象有疾而危之道也然以畜臣妾则吉葢君子之于小人惟臣妾则不必其贤而可畜尔故其占如此】附録【徐氏曰系恋也三比乎二冝遯而系故曰系遯遯之为义宜逺小人以阳附隂有所系恋不能逺害故有疾柔剥刚故有危臣妾谓三系恋之私恩懐小人女子之道也故以畜臣妾则吉施于大事则不可也】九四好遯君子吉小人否【下应初六而干体刚健有好而能絶之以遯之象也唯自克之君子能之而小人不能故占者君子则吉而小人否也】附録【否方九反铢】纂注【徐氏曰好犹情好契好也四爻刚位柔故又设小人之戒】九五嘉遯贞吉【刚阳中正下应六二亦柔顺而中正　遯之嘉美者也占者如是而贞则吉矣】附録【问九五以刚阳中正渐向遯极故为嘉美未是极处故戒以贞正则吉曰是如此便是刚当位而应处是去得恰好时节小人亦未嫌自家只是自家合去莫见小人不嫌却与相接而不去便是不好所以戒它贞正始得砥】上九肥遯无不利【以刚阳居卦外下无系应遯之逺而处之裕者也故其象占如此肥者寛裕自得之意】纂注【蔡氏曰遯者阳避隂君子所以逺小人贵速不贵迟贵逺不贵近上九去柔最逺髙而无应刚而能决遯之速者也故无不利】
