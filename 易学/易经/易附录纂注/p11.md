<!-- { "loadSidebar": true } -->
　　【巽下艮上】蛊元亨利涉大川先甲三日后甲三日【蛊壊极而有事也其卦艮刚居上巽柔居下上下不交下卑巽而上茍止故其卦为蛊或曰刚上柔下谓卦变自贲来者初上二下自井来者五上上下自既济来者兼之亦刚上而柔下皆所以为蛊也蛊壊之极乱当复治故其占为元亨而利涉大川甲日之始事之端也先甲三日辛也后甲三日丁也前事过中而将壊则可自新以为后事之端而不使至于大壊后事方始而尚新然更当致其丁宁之意以监其前事之失而不使至于速壊圣人之戒深矣】附録【上头防只管刚下头防只管要柔又只巽顺事事不向前下卑巽而上茍止安得不蛊旧闻赵徳庄如此説必大皿虫为蛊言器中盛那虫教它自相并便是积畜到那壊烂底意思一似汉唐之衰弄得来到那极弊大壊时所以言元亨葢极弊则复治故言元亨渊】纂注【程子曰既蛊则有复治之理自古治必因乱乱则开治理自然也则能致元亨也甲数之首事之始也治蛊之道当思虑其先后三日推原先后为救弊可久之道先甲谓先于此究其所以然也后甲谓后于此虑其然也一日二日至于三日言虑之深推之逺也究其所以然则知救之之道虑其然则知备之之方善救则前弊可革善备则后利可久此古之圣王所以新天下而垂后世也后之治蛊者不明圣人先甲后甲之诫虑浅而事近故劳于救乱而乱不革功未成而弊已生矣】初六干父之蛊有子考无咎厉终吉【干如木之榦枝叶之所附而立者也蛊者前人已壊之绪故诸爻皆有父母之象子能干之则饬治而振起矣初六蛊未深而事易济故其占为有子则能治蛊而考得无咎然亦危矣戒占者宜如是又知危而能戒则终吉也】附録【问有子考无咎与意承考之考皆是指父在父在而得云考何也曰古人多通言如康诰大伤厥考心可见铢】纂注【程子曰子干父蛊之道能堪其事则为有子而考得无咎不然则为父之累故必惕厉则得终吉也处卑而尸尊事自当兢畏则可以终吉】九二干母之蛊不可贞【九二刚中上应六五子干母蛊而得中之象以刚乗柔而治其壊故又戒以不可坚贞言当巽以入之也】附録【干母之蛊程是植】纂注【程子曰子之于母当以柔巽辅导之使得于义不顺而致败蛊则子之罪也従容顺岂无道乎若伸己阳刚之道遽然矫拂则伤恩所害大矣安能入乎在乎屈己下意巽顺承使之身正事治而已故曰不可贞谓不可贞固尽其刚直之道如是乃得中道也】九三干父之蛊小有悔无大咎【过刚不中故小有悔巽体得正故无大咎】纂注【程子曰三以阳处刚而不中刚之过也然而在巽体虽刚过而不为无顺顺事亲之本也又居得正故无大过以刚阳之才克干其事虽以刚过而有小小之悔终无大过咎也然有小悔已非善事亲也】六四裕父之蛊往见吝【以隂居隂不能有为寛裕以治蛊之象也如是则蛊将日深故往则见吝戒占者不可如是也】附録【三四两爻説得悔吝最分明九三有悔而无咎由凶而趋吉也六四虽目下无事然却终吝由吉而趋凶也元祐间刘莘老刘器之之徒必欲尽去小人却是未免有悔至其他诸公欲且寛裕无事莫大段整顿不知目前虽遮掩拖延得过后面忧吝却多可以见圣人之深戒铢】纂注【刘夀翁曰强以立事为干怠而委事为裕事弊而裕之弊益甚矣葢六四体艮之止而爻位俱柔夫贞固足以干事今止者怠柔者懦怠且懦皆増益其蛊者也持是以往吝道也安能治蛊邪】六五干父之蛊用誉【柔中居尊而九二承之以徳以此干蛊可致闻誉故其象占如此】纂注【程子曰五居尊位以隂柔之质下应九二阳刚之臣而任之然巳实隂柔故不能为创始开基之事承其旧业则可矣故为干父之蛊夫创业垂统之事非刚明之才则不能世之君虽柔弱之资茍能任刚贤则可以为善而成令誉也太甲成王皆以臣而用誉者也】上九不事王侯髙尚其事【刚阳居上在事之外故为此象而占与戒皆在其中矣】附録【不事王侯无位之地如何出得来便干个甚麽柄问占与戒皆在其中曰有此事则其占如此又戒其必如此乃可也若得此象而不能従则有凶矣当此时节若能防然不事王侯髙尚其事不半上落下或出或入则其志贞可法则矣只为人不能如此也铢】纂注【徐氏曰阳刚居上下无应与又居艮体在事之外故为不事王侯髙尚其事之象程子曰贤人君子不偶于时而髙洁自守不累于世务则自善其身尊髙敦尚其事守其志节而已士之自髙尚亦非一道有懐抱道徳不偶于时而髙洁自守者有知止足之道退而自保者有量能度分安于不求知者有清介自守不屑天下之事独洁其身者所处虽有得失小大之殊皆自髙尚其事者也总论六爻蔡氏曰蛊者壊极而有事也前事既壊后事必饬犹父没则子当之故取家事为象然为家之道贵刚柔得中过于刚则悔过于柔则吝故九三有悔六四见吝也初六九二六五上九或位刚爻柔或位柔爻刚刚柔相济皆得治蛊　愚谓蛊以父母取象者家之蛊乃前人已之道者也　壊之事卦之蛊由巽艮而成则巽艮有父母致蛊之象矣爻则逐爻取义故皆以子干蛊为言上独不取子象者以干至五而用誉无复蛊之可干故又取不事王侯之象诸爻中干父者凡四干母者惟一又见母道巽顺犹为未害父乃止而不为其弊有不可胜言者】
　　【兊下坤上】临元亨利贞至于八月有凶【临进而逼于物也二阳浸长以逼于隂故为临十二月之卦也又其为卦下兊説上坤顺九二以刚居中上应六五故占者大亨而利于贞然至于八月当有凶也八月谓自复卦一阳之月至于遯卦二隂之月隂长阳遯之时也或曰八月谓夏正八月于卦为观亦临之反对也又因占而戒之】附録【问临字不特是上临下之谓凡进而逼近者皆谓之临曰然学蒙问八月有两説孰长曰前説是周正八月后説是夏正八月恐文王繋卦时只用周正纪之不可知也铢】纂注【蔡氏曰临与遯反临为建丑之月则遯为建未之月也自临之初爻至遯之二爻在卦经八爻于月经八月刚柔皆变临尽消矣故曰至于八月有凶程子曰二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图永久若既衰而后戒亦无及矣自古天下安治未有久而不乱者葢不能戒于盛也方其盛而不知戒故狃安富则骄侈生乐舒肆则纲纪壊忘祸乱则衅孽萌是以浸淫不知乱之至也】初九咸临贞吉【卦唯二阳偏临四隂故二爻皆有咸临之象初九刚而得正故其占为贞吉】九二咸临吉无不利【刚得中而势上进故其占吉而无不利也】六三甘临无攸利既忧之无咎【隂柔不中正而居下之上为以甘説临人之象其占固无所利然能忧而改之则无咎也勉人迁善为教深矣】附録【三近二阳也去临他如小人在上位却把甘言好语临在下之君子砥】纂注【蔡氏曰爻柔而位不正兊体而迫于刚故以甘説邪佞而临乎二也然刚长以正又岂甘説邪佞之所利也能顺刚长之正理忧惧知变不为甘説之态虽咎亦不长也】六四至临无咎【处得其位下应初九相临之至宜无咎者也】附録【至临无咎未是极好只是与初相临得切至故谓之至砥】六五知临大君之宜吉【以柔居中下应九二不自用而任人乃知之事而大君之宜吉之道也】上六敦临吉无咎【居卦之上处临之终敦厚于临吉而无咎之道也故其象占如此】附録【上六敦临自至临积累至极处有敦笃之义艮上九亦谓之敦艮复上六不好了所以只于五爻谓之敦复居临之时二阳得时上进隂不敢与之争而志与之应象所谓在内者非谓正应只是内卦与二阳应也又曰此便是好卦不独説道理自是好读所谓卦有大小辞有险易此便是大防卦砥】纂注【二刚浸长进逼于柔此虽成卦之体而杂卦又曰临观之义或与或求与者又言上下相与为临也爻辞初二咸临此下临上刚临柔也三甘临四至临五知临上敦临此上临下柔临刚也上下相临所谓与也】
