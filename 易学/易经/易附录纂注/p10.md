<!-- { "loadSidebar": true } -->
　　【坤下震上】豫利建侯行师【豫和乐也人心和乐以应其上也九四一阳上下应之其志得行又以坤遇震为顺以动故其卦为豫而其占利以立君用师也】纂注【蔡氏曰侯震也震为长子有君道故屯利建侯亦取震象师坤也易言用师皆取坤象丘行可曰屯有震无坤则言建侯而不言行师谦有坤无震则言行师而不言建侯此合震坤成卦故兼之】初六鸣豫凶【隂柔小人上有强援得时主事故不胜其豫而以自鸣凶之道也故其占如此卦之得名本为和乐然卦辞为众乐之义爻辞除九四与卦同外皆为自乐所以有吉凶之异】纂注【程子曰鸣于声也】六二介于石不终日贞吉【豫虽主乐然易以溺人溺则反而忧矣卦独此爻中而得正是上下皆溺于豫而独能以中正自守其介如石也其徳安静而坚故其思虑明审不俟终日而见凡事之防防也大学曰安而后能虑虑而后能得意正如此占者如是则贞而吉矣】纂注【蔡氏曰坤体居中静之至者又与四无系介然自守不流于豫石者安静之象故取以为象程子曰豫之诸爻多不得正惟六二中正无应为自守之象当豫之时独能以中正自守可谓特立之操是其节介于石之坚也介于石其介如石也人于豫乐心説之故迟迟遂至于耽恋不能已二以中正自守其介如石其去之速不俟终日故贞正而吉也处豫不可安且久也久则溺矣如二可谓见防而作者也张舜文曰互体艮有石象】六三盱豫悔迟有悔【盱上视也隂不中正而近于四四为卦主故六三上视于四而下溺于豫宜有悔者也故其象如此而其占为事当速悔若悔之迟则必有悔也】附録【盱豫悔言觑着六四之豫便当速悔迟时便有悔渊问上视于四而下溺于豫未晓曰趋时附势以得富贵而自以为乐者也道夫】九四由豫大有得勿疑朋盍簪【九四卦之所由以为豫者也故其象如此而其占为大有得然又当至诚不疑则朋合而従之矣故又因而戒之簪聚也又速也】附録【由豫犹言由颐渊四以震体之阳为隂主如大臣转天下之危为安上无为而下佚乐故曰豫学】纂注【徐氏曰大刚也一刚而得五柔故曰大有得居位非正故有疑朋谓众柔邱行可曰盍合也簪聚也簪笄属所以聚髪也卦五柔爻皆防一刚爻独连故以簪为象】六五贞疾恒不死【当豫之时以柔居尊沈溺于豫又乗九四之刚众不附而处势危故为贞疾之象然以其得中故又为恒不死之象即象而观占在其中矣】纂注【程子曰权之所主众之所归皆在于四四阳刚得众非耽惑柔弱之君所能制乃柔弱不能自立之君受制于専权之臣也居得君位贞也受制于下疾也六居尊位权虽失而位未亡故云贞疾恒不死如汉魏末世之君也】上六冥豫成有渝无咎【以隂柔居豫极为昏冥于豫之象以其动体故又为其事虽成而能有渝之象戒占者如是则能补过而无咎所以广迁善之门也】纂注【总论六爻丘行可曰豫以九四一爻为主其位上逼六五有权臣处君侧之象故本爻谓之由豫以众隂由已而豫也在他爻皆以不従四为善初应则鸣豫凶三比则盱豫悔五乗则贞疾恒不死上同震体亦不免于冥豫而后有渝焉惟六二一爻隂柔中正与四无系独能介于石不终日而贞吉豫之不可溺也如此徐氏曰豫有三义曰和豫曰逸豫曰备豫象所言和豫也六爻所言逸豫也豫备不虞卦爻无此义曰重门击拆以待暴客葢取诸豫此备豫也】
　　【震下兊上】随元亨利贞无咎【随従也以卦变言之本自困卦九来居初又自噬嗑九来居五而自未济来者兼此二变皆刚来随柔之义以二体言之为此动而彼説亦随之义故为随已能随物物来随己彼此相従其通易矣故其占为元亨然必利于贞乃得无咎若所随不贞则虽大亨而不免于有咎矣春秋穆姜曰有是四徳随而无咎我皆无之岂随也哉今案四徳虽非本义然其下云云深得占法之意】纂注【程子曰随之道可以致大亨也君子之道为众所随与己随于人及临事择所随皆随也随得其道则可以致大亨也凡人君之従善臣下之奉命学者之徙义临事而従长皆随也随之道利在于贞正随得其正然后能大亨而无咎失其正则有咎矣岂能亨乎】初九官有渝贞吉出门交有功【卦以物随为义爻以随物为义初九以阳居下为震之主卦之所以为随者也既有所随则有所偏主而变其常矣惟得其贞则吉又当出门以交不私其随则有功也故其象占如此亦因以戒之】附録【问官是主字之义是一卦之主首变得贞便吉不贞便凶曰是如此又曰这是变了只是要出门交便有功砥】纂注【蔡氏曰门二也徐氏曰二居中得正初随之而不失其正则有功也程子曰人心所従多所亲爱者也常人之情爱之则见其是恶之则见其非故妻孥之言虽失而多従所憎之言虽善而为恶也茍以亲爱而随之则是私情所与岂合正理故出门而交则有功也】六二系小子失丈夫【初阳在下而近五阳正应而逺二隂柔不能自守以须正应故其象如此凶吝可知不假言矣】附録【系小子失丈夫程是渊】纂注【程子曰二应五而比初随先于近柔不能固守故为之戒云若系小子则失丈夫也初阳在下小子也五正应在上丈夫也二若志系于初则失九五之正应是失丈夫也】六三系丈夫失小子随有求得利居贞【丈夫谓九四小子亦谓初也三近系四而失于初其象与六二正相反四阳当任而已随之有求必得然非正应故有不正而为邪媚之嫌故其占如此而又戒以居贞也】纂注【程子曰四亦无应无随之者近得三之随必与之亲善故三之随四有求必得也虽然固不可非理枉道以随于上茍取爱恱以遂所求乃小子邪谄趋利之为也故云利居贞自处于正则所谓有求而必得者乃正事君子之随也】九四随有贞凶有孚在道以明何咎【九四以刚居上之下与五同徳故其占随而有然势凌于五故虽贞而凶唯有孚在道而明则上安而下従之可以无咎也占者当时之任宜审此戒】九五孚于嘉吉【阳刚中正下应中正是信于善也占者如是其吉宜矣】上六拘系之乃从维之王用亨于西山【居随之极随之固结而不可解者也诚意之极可通神明故其占为王用亨于西山亨亦当作祭享之享自周而言岐山在西凡筮祭山川者得之　愚谓当随之世隂柔不能自立其诚意如是则吉也　必附阳而后能有立故三隂爻皆言系取依系于人而能立之象如是则一卦取隂随阳之义为多】
