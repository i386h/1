<!-- { "loadSidebar": true } -->
　　【干下坤上】泰小往大来吉亨【泰通也为卦天地交而二气通故为泰正月之卦也小谓隂大谓阳言坤往居外干来居内又自归妹来则六往居四九来居三也占者有阳刚之徳则吉而亨矣】初九拔茅茹以其彚征吉【三阳在下相连而进拔茅连茹之象征行之吉也占者阳刚则其征吉矣郭璞洞林读至彚字絶句下卦放此】附録【拔茅茹者物象也以其彚者人也道夫】九二包荒用冯河不遐遗朋亡得尚于中行【九二以刚居柔在下之中上有六五之应主乎泰而得中道者也占者能包容荒秽而果防刚决不遗遐逺而不昵朋比则合乎此爻中行之道矣】附録【包荒便用冯河不遐遗便朋亡意只如此念成】纂注【蔡氏曰荒逺也无舟渡河曰冯谓勇者包荒所包者逺也用冯河勇者亦用也不遐遗谓自近至逺也朋亡谓不独用其朋也包荒与不遐遗似而不遐遗实也用冯河与朋亡似而朋亡广也其于地则无所不周于人则无所不用所以为泰也尚与尚公主之尚同中行五也泰之六爻惟此以刚居中故备泰之道】九三无平不陂无往不复艰贞无咎勿恤其孚于食有福【将过乎中泰将极而否欲来之时也恤忧也孚所期之信也戒占者艰难守贞则无咎而有福】附録【问泰卦无平不陂无往不复与城复于隍因言否泰相乗如此圣人因以垂戒曰此亦事势之必然治久必乱乱久必治天下无久而不变之理子善遂言天下治乱皆生于人心治久则人心放肆故乱因以生乱极则人心恐惧故治由此起曰固是生于人心然履其运者必有变化持守之道可也如明皇开元之治自是好了若但能把捉不至如天寳之放肆则后来亦不应如此狼狈铢因言观圣人立象系辞当好时便须有戒惧敛防意当不好时便须有艰难守贞底意彻首彻尾不过敬而已卦中无全好者亦无全不好者大率敬则好不敬则不好先生颔之铢勿恤其孚只作一句读孚只是信此言勿恤后来信与不信义刚于食有福如食旧徳之食砥】纂注【蔡氏曰孚信然之谓食享也居三之时艰苦刚贞不可以时之将陂而怠其心乃可无咎勿恤其孚又不可以隂之必复而动其心邱行可曰孚指六四不戒以孚之孚言不可以三隂之将复而动其虑惟严于自守以防之则庶防长享所有之福矣徐古为曰小人之所以胜君子者非乗其怠则攻其隙艰则无怠之可乗贞则无隙之可攻如此则可以无咎可以勿忧其孚矣或曰隂阳交运否泰相仍时势然也虽艰贞勿恤如之何曰平陂往复者天运之不能无艰贞勿恤者人事之所当尽天人有交胜之理处其交履其防者必有变化持守之道若一诿之天运以为无预于人事则圣人之易可无作矣】六四翩翩不富以其邻不戒以孚【已过乎中泰已极矣故三隂翩然而下复不待富而其従之不待戒令而信也其占为有小人合交以害正道君子所当戒也隂虚阳实故凡言不富者皆隂爻也】附録【不富以其邻言不待富厚之力而能用其邻也渊】纂注【徐氏曰先儒有言従善如登従恶如崩言为善之难而従恶之易也善阳也恶隂也阳性固升亦必引翼扶持而后进隂性本下不待招麾呼号而相与就下已有不可御之势矣】六五帝乙归妹以祉元吉【以隂居尊为泰之主柔中虚已下应九二吉之道也而帝乙归妹之时亦甞占得此爻占者如是则有祉而元吉矣凡经　愚案泰六以古人为言如髙宗箕子之者皆放此　五与归妹六五爻同有帝乙归妹之辞或曰泰三四爻互易则为归妹泰之五即归妹之五也故其辞同如无妄大畜説牛损益説夬姤説臀无肤既济未济説方此皆是反对卦爻取义无妄之三即大畜之四损之五即益之二夬之四即姤之三既济之三即未济之四是或一例也亦通故并记之】上六城复于隍勿用师自邑告命贞吝【泰极而否城复于隍之象戒占者不可力争但可自守虽得其贞亦不免于羞吝也】附録【城隍邑皆土地坤象渊】纂注【程子曰掘隍土积累以成城如治道积累以成泰及泰之终将反于否如城土頽圯复反于隍也徐氏曰古之人君有处泰之道既泰忽安逸而不戒卒至于丧师败国穷守一邑而播告之脩不能及逺虽贞固自保卒贻千古之羞者葢不知此爻之义也】【坤下干上】否之匪人不利君子贞大往小来【否闭塞也七月之卦也正与泰反故曰匪人谓非人道也其占不利于君子之贞道葢干往居外坤来居内又自渐卦而来则九往居四六来居三也或疑之匪人三字衍文由比六三而误也不特解其义亦可见】纂注【刘氏曰否塞之时虽不利君子之贞而君子之贞不可无也守此不变时之否道之亨也故曰国有道不变塞焉国无道至死不变然后足为君子】初六拔茅茹以其彚贞吉亨【三隂在下当否之时小人连类而进之象而初之恶则未形也故戒其贞则吉而亨葢能如是则变而为君子矣】附録【拔茅茹贞吉亨这是吉凶未判时若能于此改变时小人便做君子君子小人只是个贞不贞渊】六二包承小人吉大人否亨【隂柔而中正小人而能包容承顺乎君子之象小人之吉道也故占者小人如是则吉大人则当安守其否而后道亨葢不可以彼包承于我而自失其守也】附録【包承也是包得许多承顺底意思学横渠説易为君子谋不为小人谋葢自太极一判而来便已如此了曰论其极是如此然小人亦具此理只是他自反悖了君子治之不过即其固有者以正之而已易中亦有时为小人谋如包承小人吉大人否亨言小人当否之时能包承君子则吉但此虽为小人谋乃所以为君子谋也】纂注【蔡氏曰包者爻之柔承者位中　愚谓指大人为五正与五爻大而应也大人五也　　人相合葢二与五应而包承之五不惑其包承自守不失则身虽否而道自亨也】六三包羞【以隂居阳而不中正小人志于伤善而未能也故为包羞之象然以其未故无凶咎之戒】附録【包羞是有意伤善而未能之意他六二尚自包承到六三已是要害君子然做事不得所以包许多羞耻渊六三所以不能害君子亦是被他阳压了但包羞而已包羞是他做得不好事只得惭惶更不敢对人説】九四有命无咎畴离祉【否过中矣将济之时也九四以阳居隂不极其刚故其占为有命无咎而畴三阳皆其福也命谓天命】附録【否已过中上三爻是説君子言君子有天命而无咎渊这里是吉凶未判须是有命方得无咎如须得一个幸防方能转祸为福文蔚】纂注【徐氏曰隂往阳来天之常道否已过中泰复来也离丽也否九四有命即泰九三无平不陂无往不复之义言隂阳往来泰否反复天运固如此也】九五休否大人吉其亡其亡繋于苞桑【阳刚中正以居尊位能休时之否大人之事也故此爻之占大人遇之则吉然又当戒惧如繋辞所云也】附録【问看否泰二卦见得泰无不否否无不泰当泰将否之时若是有手段底则稍迟得曰自古由治而入乱者易由乱而入治者难治世稍不支梧便入乱去乱时须是大人休否方得学铢问其亡其亡繋于苞桑曰有戒惧危亡之心则便有苞桑系固之象葢能戒惧危亡则如系苞桑坚固不拔矣如此説则象占乃有杀非是其亡其亡而又系于苞桑也铢】纂注【程子曰大人当位能以其道休息天下之否循致于泰犹未离于否也故有其亡之戒不可便为安肆当深虑逺戒常虞否之复来曰其亡矣其亡矣其繋于苞桑谓为安固之道如维繋于苞桑也汉王允唐李徳裕不知此戒所以致祸败】上九倾否先否后喜【以阳刚居否极能倾时之否者也其占为先否后喜】附録【总论六爻大抵易为君子谋且如否内三爻是小人得志时然不大段防做得事初则如此二又如此三虽做得些个也不济事到四便説君子得时否渐次反泰底道理五之苞桑上之倾否到这里便倾了否做泰渊隂之与阳自是不可相无者今以四时寒暑而论若是无隂阳亦做事不成但以善恶及君子小人而论圣人直是要消尽了恶去尽了小人葢亦抑隂进阳之义某于坤卦亦曽畧此意今有一様人议论谓君子小人相对小人不可大故去他则反激其祸且如舜举臯陶汤举伊尹不仁者逺所谓去小人非必尽灭其类只是君子道盛小人自化虽有些少无状处亦不敢出来岂必灭之乎文蔚】纂注【程子曰物理极而必反故否极则泰上九否既极矣否道倾而变也先极否也后倾喜也否倾则泰矣后喜也又曰反危为安易乱为治必有阳刚之才而后能故否之上九则能倾否屯之上六则不能变屯也】
