<!-- { "loadSidebar": true } -->
　　山下有风蛊君子以振民育徳【山下有风物壊而有事矣而事莫大于二者乃治己治人之道也】附録【当蛊之时必有以振起耸动民之观聴而在己进徳不已必须有此二者则可以治蛊矣振民有风之象育徳有山之象】纂注【徐氏曰山下有风风薄山而回物皆散乱蛊之象也愚谓育徳山象如山之养成材力也】干父之蛊意承考也纂注【郑氏曰子改父道始虽劳而终则吉葢其事若不顺而其意则在于承其父也】干母之蛊得中道也干父之蛊终无咎也裕父之蛊往未得也干父用誉承以徳也不事王侯志可则也
　　泽上有地临君子以教思无穷容保民无疆【地临于泽上临下也二者皆临下之事教之无穷者兊也容之无疆者坤也】纂注【蔡氏曰教思无穷泽润地之象也容保民无疆地容泽之象也】咸临贞吉志行正也咸临吉无不利未顺命也【未详】纂注【蔡氏曰命君命谓五也徐氏曰二刚咸临有进逼陵躐之势五柔二刚有君弱臣强之疑以此相临岂能遽合自二言之其初未顺命也然五以柔中用二二以刚中应五岂终不顺哉圣人以未顺命释之欲人知以道事君而不茍于従上也】甘临位不当也既忧之咎不长也至临无咎位当也大君之宜行中之谓也敦临之吉志在内也
　　风行地上观先王以省方观民设教【省方以观民设教以为观】纂注【程子曰风行地上周及庶物为游歴周览之象故先王体之为省方之礼以观民俗而设政教也设教者如奢则约之以俭俭则示之以礼是也省方观民也设教为民观也】初六童观小人道也闚观女贞亦可丑也【在大夫则为丑也】观我生进退未失道也观国之光尚賔也观我生观民也【此夫子以义言之明人君观已所行不但一身之得失又当观民徳之善否以自省察也】观其生志未平也【志未平言虽不得位未可忘戒惧也】
　　雷电噬嗑先王以明罚勅法【雷电当作电雷】附録【通论丰象噬嗑明在上动在下是明得事理先立这法在此未有犯底人留待异时之用故云明罚勅法丰威在上明在下是用这法时须用明见下情曲折方得不然威动于上必有过错也故折狱致刑此是伊川意其説极好道夫】纂注【程子曰象无倒置者疑此文互也雷电相须并见之物亦有嗑象电明而雷威先王观电雷之象法其明与威以明其刑罚勅其法令法者明事理而为之防者也蔡氏曰明罚离象勅法震象徐氏曰明罚者所以示民而使之知所避勅法者所以防民而使之知所畏此先王忠厚之意也未至折狱致刑处故与丰象异然罚之当避人犹有冒罚而为之法之可畏人犹有犯法而不顾者先王不得已而后用刑也】屦校灭趾不行也【灭趾又有不进于恶之象】噬肤灭鼻乗刚也遇毒位不当也利艰贞吉未光也贞厉无咎得当也何校灭耳聪不明也【灭耳葢罪其聴之不聪也若能审聴而早图之则无此凶矣】
　　山下有火贲君子以明庶政无敢折狱【山下有火明不及逺明庶政事之小者折狱事之大者内离明而外艮止故取象如此】附録【明庶政是就离上説无敢折狱是就艮上説政是事之小者可以用明狱是六事一折便了明在内不能及他故止而不敢折也学蒙通论旅卦象贲内明外止虽然内明是个止杀底明所以不敢用其明以折狱与山上有火旅居子以明谨用刑而不留狱相似而相反贲内明外止旅外明内止其象不同如此僴问茍明见其情罪之是非亦何难于折狱曰是他自有个象如此遇着此象底便用如此然狱亦自有出三八捧便了底亦有须待囚讯鞫勘録问结证而后了底书曰要囚服念五六日至于旬时丕蔽要囚周礼秋官亦有此数语便是有合如此者若狱未具而决之是所谓敢决狱也若狱已具而留之不决是所谓留狱也不留狱者谓讯囚结证已毕而即决之也僴止在外明在内故明政而不敢折狱止在内明在外故明慎用刑而不留狱又曰如今州郡治狱禁勘审覆自有许多节次过乎此而不决便是留狱不及乎此而决便是敢于折狱】纂注【蔡氏曰有山之材而照之以火则尤彩外着贲之象也明庶政离明象政者治之具所当文饰也无敢折狱艮止象折狱贵乎情实贲则文饰而没其情矣】舍车而徒义弗乗也【君子之取舍决于义而已】纂注【蔡氏曰处卦最下亦理无可乘之者故曰义弗乗也】贲其须与上兴也永贞之吉终莫之陵也纂注【蔡氏曰陵侮也三能永贞则二柔虽比已而端如然终莫之陵侮而不全陷溺也】六四当位疑也匪宼婚媾终无尤也【当位疑谓所当之位可疑也终无尤谓若守正而不与亦无他患也】六五之吉有喜也白贲无咎上得志也附録【问何谓得志曰居卦之上在事之外不假文饰而有自然之文便是优游自得也铢】
　　山附于地剥上以厚下安宅附録【厚下者乃所以安宅如山附于地惟其地厚所以山安其居而不摇人君厚下以得民则位亦安而不摇犹所谓本固邦宁也僴】纂注【蔡氏曰厚下坤象安宅艮象刘夀翁曰　愚谓剥者崩頽之义五厚下安宅此言治剥之道　　隂自下而上剥一阳将见艮剥为坤则山剥为地矣山附于地未可言剥然以五隂剥一阳言之则有山崩为地之势故名之曰剥为人上者观象而知所以厚下安宅则又善于用剥者也】剥以足以灭下也剥以辨未有与也【言未大盛】纂注【程子曰隂之剥阳得以益盛者以阳不有与故也小人剥君子若君子有与则可以胜小人不能为害矣言未有与剥之未盛有与犹可胜也示人之意深矣邱行可曰与应也凡隂阳相应则为有与困九四应六五言有与是也隂阳不应则为无与井九二不应九五言无与是也咸六爻皆应则谓感应以相与艮六爻皆不应则谓之敌应不相与剥之未有与者是言当剥之时在上未有阳以应隂无以止隂之进也大凡小人为害使其间有一君子与之为应以遏止之则其心犹有所顾忌而不敢肆使虽为恶未至如是之甚也惟其未有与此剥道所以进长而不可救也圣人于此不谓之无与而谓之未有与葢不忍隂邪之害正而犹冀有人以止之也其意深矣亦通】剥之无咎失上下也【上下谓四隂】剥牀以肤切近灾也以宫人宠终无尤也君子得舆民所载也小人剥庐终不可用也
　　雷在地中复先王以至日闭闗商旅不行后不省方【安静以养防阳也月令是月斋戒掩身以待隂阳之所定】附録【至日闭闗正是于已动之后要以安静养之葢一阳初复阳气甚防劳动他不得故当安静以养防阳如人善端初萌正欲静以养之方能盛大铢古人所以四十强而仕者前面许多年亦且养其善端若一下便出来与事物衮了岂不壊事贺孙】不逺之复以修身也附録【易惟其知不善则速改以従善这般説语好简当文蔚】休复之吉以下仁也纂注【徐氏曰仁谓初刚刚复于下在人则恻隠之心仁之端也初不逺复二従初而复故曰以下仁也】频复之厉义无咎也中行独复以从道也敦复无悔中以自考也【考成也】纂注【程子曰五处中而体顺能敦笃其志以中道自成可以无咎自成谓成其中顺之徳】迷复之凶反君道也纂注【刘夀翁曰动静天道之复也善恶人道之复也故彖象言动静之复六爻皆言善恶之复复者刚之反也自五及初皆以従刚为复五之自考不如四之従道四之従道不如二之下仁二之下仁不如初之修身三频复虽危犹知复也上迷复反道则不知复矣徐氏曰上六位髙而无下仁之美刚逺而失迁善之机厚极而有难开之蔽柔终而无改过之勇是昬迷而不知复者也】
　　天下雷行物与无妄先王以茂对时育万物【天下雷行震动生万物各正其性命是物物而与之以无妄也先王法此以对时育物因其所性而不为私焉】无妄之往得志也不耕获未富也【富如非富天下之富言非计其利而为之也】行人得牛邑人灾也可贞无咎固有之也【有犹守也】无妄之药不可试也【既已无妄而复药之则反为妄而生疾矣试谓少尝之也】无妄之行穷之灾也
　　天在山中大畜君子以多识前言往行以畜其徳【天在山中不必实有其事但以其象言之耳】附録【书虽是古人书今日读之所以畜自家之徳道夫通论小畜象山是坚刚之物故能力畜三阳风是柔软之物止能小畜之而已时举大畜多识前言往行以畜其徳小畜只做得这些文徳如威仪文辞之类渊】纂注【程子曰天至大而在山之中所畜至大之象君子观象以大其蕴畜人之蕴畜由学而大在多闻前古圣贤之言与行考迹以观其用察言以求其心识而得之以成其徳大畜之义也】有厉利已不犯灾也舆説輹中无尤也利有攸往上合志也六四元吉有喜也六五之吉有庆也何天之衢道大行也
　　山下有雷颐君子以慎言语节饮食【二者养徳养身之切务】附録【或云谚有祸従口出病従口入甚好曰前辈曽用以解慎言语节饮食广】纂注【程子曰慎言语以养其徳节饮食以养其体蔡氏曰慎节主静艮象言语饮食主动震象】观我朶頥亦不足贵也六二征凶行失类也【初上皆非其类也】十年勿用道大悖也颠颐之吉上施光也居贞之吉顺以从上也由颐厉吉大有庆也
　　泽灭木大过君子以独立不惧遯世无闷【泽灭于木大过之象也不惧无闷大过之行也】附録【泽在上木在下泽水髙涨浸没了木是为大过木虽为水浸而未尝动故君子观之而独立不惧遯世无闷也砥】纂注【蔡氏曰独立不惧巽木象遯世无闷兊説象】借用白茅柔在下也老夫女妻过以相与也栋桡之凶不可以有辅也栋隆之吉不桡乎下也枯杨生华何可久也老妇士夫亦可丑也过涉之凶不可咎也附録【不可咎是他做得是了不可咎他砥】
　　水洊至习坎君子以常徳行习教事【治己治人皆必重习然后熟而安之】纂注【蔡氏曰常徳行坎刚中象习教事重坎象】习坎入坎失道凶也求小得未出中也来之坎坎终无功也樽酒簋贰刚柔际也【陆氏释文本无贰字今従之】坎不盈中未大也【有中徳而未大】附録【水之为物其在坎只能平自不能盈故曰不盈盈髙之义中未大者平则是得中不盈是未大也砥】上六失道凶三嵗也
　　明两作离大人以继明照于四方【作起也】附録【明两作犹言水洊至今日明来日又明若説两明却是两个日头渊明便是指日而言砥】履错之敬以辟咎也黄离元吉得中道也日昃之离何可久也突如其来如无所容也【无所容言焚死弃也】六五之吉离王公也王用出征以正邦也

　　易附録纂注卷五
　　钦定四库全书
　　易附録纂注卷六　　　　元　胡一桂　撰
