<!-- { "loadSidebar": true } -->
　　【干下坎上】需有孚光亨贞吉利涉大川【需待也以干遇坎干健坎险以刚遇险而不遽进以陷于险待之义也孚信之在中者也其卦九五以坎体中实阳刚中正而居尊位为有孚得正之象坎水在前干健临之将涉水而不轻进之象故占者为有所待而能有信则光亨矣若又得正则吉而利涉大川正固无所不利而涉川尤贵于能待则不欲速而犯难也】附録【问干阳上进之物前遇坎险不可遽进以陷于险故为需曰遇此时节当随逺随近宁耐以待之直至需于泥已甚狼当矣然能敬慎亦不致败至于九五需得好只是又难得这般时节当此时只当安以待之尔至上六居险之极又有三阳并进六不当位又处隂柔亦只得敬以待之则吉铢】纂注【刘夀翁曰五刚实在中有孚也柔不能陷光亨贞吉也利涉大川　愚谓卦辞取涉川象凡八需讼同人蛊刚健不陷也　大畜益涣中孚需干方遇坎健足以行故云利涉讼干已过坎健无所施故云不利涉二卦取干坎象又讼与同人互巽及有离象蛊与大畜互震皆取木象益兼取震巽木象中孚取巽木行兊泽象涣取巽木行坎水象而二卦又皆互震木象又自蛊而下卦体或四爻或五爻皆有虚舟之象焉以是知文王取涉川象大槩有见于干坎震巽中孚之兊同人之离至若大畜之艮非所取义也爻取涉川象凡四已见卦图中】初九需于郊利用恒无咎【郊旷逺之地未近于险之象也而初九阳刚又有能恒于其所之象故戒占者能如是则无咎也】纂注【程子曰君子之需时也安静自守志虽有需而恬然若将终身焉乃能用恒也虽不进而志动者不能安其恒也】九二需于沙小有言终吉【沙则近于险矣言语之伤亦灾害之小者渐进近坎故有此象刚中能需故得终吉戒占者当如是也】纂注【程子曰坎为水水近则有沙】九三需于泥致寇至【泥将陷于险矣寇则害之大者九三去险愈近而过刚不中故其象如此】纂注【蔡氏曰泥迫水矣寇坎也】六四需于血出自穴【血者杀伤之地穴者险陷之所四交坎体入乎险矣故为需于血之象然柔得其正需而不进故又为出自穴之象占者如是则虽在伤地而终得出也】附録【问程谓穴物之所安如何曰穴是陷处唤做所安处不得分明有个坎陷也一句柔得正了需而不进故能出于坎陷四人是坎体之初有出底道理到那上六则索性陷了渊】纂注【蔡氏曰血穴皆坎象三刚进逼故有伤】九五需于酒食贞吉【酒食宴乐之具言安以待之九五阳刚中正需于尊位故有此象占者如是而贞固则吉也】附録【需只是待当此之时别无作为只有个待底道理然又须是贞方吉渊】纂注【徐氏曰贞吉者得需之正而吉也不然宴酣无度非正也凶可知　愚谓酒矣　食坎象】上六入于穴有不速之客三人来敬之终吉【隂居险极无复有需有陷而入穴之象下应九三九三与下二阳需极并进为不速客三人之象柔不能御而能顺之有敬之之象占者当陷险中然于非意之来敬以待之则得终吉也】附録【通论需讼诸卦福州刘昭信易説云见险而止为需见险而不止为讼能通其变为随不能通其变为蛊近解多引之僴又曰能安其分则为需不能安其分则为讼此是説对卦渊】
　　【坎下干上】讼有孚窒惕中吉终凶利见大人不利涉大川【讼争辩也上干下坎干刚坎险上刚以制其下下险以伺其上又为内险而外健又为已险而彼健皆讼之道也九二中实上无应与又为加忧且于卦变自遯而来为刚来居二而当下卦之中有有孚而见窒能惧而得中之象上九过刚居讼之极有终极其讼之象九五刚健中正以居尊位有大人之象以刚乗险以实履陷有不利涉大川之象故戒占者必有争辩之事而随其所处为吉凶也】附録【争辩攻责也如今讼人攻责其短而讼之自讼则反之于身亦若此僴九二正应在五五亦阳故为窒塞之象渊】纂注【丘行可曰字従言従公言出于公则为讼不公则为诬为诈非讼也】初六不永所事小有言终吉【隂柔居下不能终讼故其象占如此】附録【此爻是隂柔之人不防十分与人讼那人也无十分伤犯底事但只畧去讼之才辨得明便止所以曰终吉也煇】纂注【毛伯玉曰所事争辨之事也有言讼诉之言也不永谓柔小亦柔也】九二不克讼归而逋其邑人三百户无眚【九二阳刚为险之主本欲讼者也然以刚居柔得下之中而上应九五阳刚居尊势不可敌故其象占如此邑人三百户邑之小者言自处卑约以免灾患占者如是则无眚矣】纂注【徐氏曰归而逋逃退处卑小可无灾眚所以示屈服之意也茍逋避不敌犹处大邑虽曰退聴迹尚可疑如都城百雉足以偶国臧武仲据防请后岂　愚谓位柔故不克讼处二隂之间故理也哉　有归逋小邑之象不讼而逋故无眚】六三食旧徳贞厉终吉或従王事无成【食犹食邑之食言所享也六三隂柔非能讼者故守旧居贞则虽危而终吉然或出而従上之事则亦必无成功占者守常而不出则善也】附録【问必无成功似与象辞従上吉也之意不协又与坤六三文言亦不协是只作占辞解所以如此否曰易中经不同如此处多且兼存之然经意是本辞是第二节话渊食旧徳句贞句厉句终吉句渊】纂注【程子曰旧徳谓处　愚谓三坎其素分　体有食象】九四不克讼复即命渝安贞吉【即就也命正理也渝变也九四刚而不中故有讼象以其居柔故又为不克而复就正理渝变其心安处于贞之象占者如是则吉也】附録【复即命渝言复就命而变其不顺之命渊不克讼句复即命句渝句安贞句吉易辞只是元排防句在此伊川作变其不安贞者为安贞作一句读恐不甚自然铢】九五讼元吉【阳刚中正以居尊位聴讼而得其平者也占者遇之讼而有理必伸矣】附録【此爻便似坤六二爻有占无象葢爻便是象讼元吉便是占渊】上九或锡之鞶带终朝三褫之【鞶带命服之饰褫夺也以刚居讼极终讼而能胜之故有锡命受服之象然以讼得之岂能安久故又有终朝三褫之象其占为终讼无理而或取胜然其所得终必失之圣人为戒之意深矣】附録【总论六爻问观讼一卦之体只是讼不可成初只不永所事二不克讼三守旧居正非能讼者四不克讼而能复就正理渝变心志安处于正五聴讼元吉上虽有鞶带之锡而不免有终朝之禠首尾皆是不可讼之意故曰讼不可成也曰然铢】纂注【冯氏曰或者未必之辞讼虽胜所丧己多设有可得亦不足敬随得随丧况未必有得乎甚言讼之不可终极也】
　　【坎下坤上】师贞丈人吉无咎【师兵众也下坎上坤坎险坤顺坎水坤地古者寓兵于农伏至险于大顺蔵不测于至静之中又卦惟九二一阳居下卦之中为将之象上下五隂顺而従之为众之象九二以刚居下而用事六五以柔居上而任之为人君命将出师之象故其卦之名曰师大人长老之称用师之道利于得正而任老成之人乃得吉而无咎戒占者亦必如是也】附録【吉无咎谓如一件事自家做出来好方得无罪咎若做得不好虽是好事也则有咎无咎吉谓如一件事元是合做底自家做出来又好如所谓战则克祭则受福战而临事惧好谋成祭而恭敬齐肃便是无咎克与受福便是吉如师之道既已正了又用丈人率之如此则是都做得是便是吉了更有甚咎渊】纂注【蔡氏曰丈人二也吉无咎防辞】初六师出以律否臧凶【律法也否臧谓不善也晁氏曰否字先儒多作不是也在卦之初为师之始出师之道当谨其始以律则吉不臧则凶戒占者当谨始而守法也】九二在师中吉无咎王三锡命【九二在下为众隂所归而有刚中之徳上应于五而为所宠任故其象占如此愚谓九二为成卦之主封辞丈人吉无咎惟二当之王指五言】六三师或舆尸凶【舆尸】
　　【谓师徒挠败舆尸而归也以隂居阳才弱志刚不中不正而犯非其分故其象占如此】附録【问伊川训舆尸为众主如何曰従来有舆尸血刃之説看来只是兵败舆尸而归之义砥】纂注【丘行可曰舆尸而归赵括长平之战是也坎为轮舆也坤为众尸也】六四师左次无咎【左次谓退舍也隂柔不中而居隂得正故其象如此全师以退贤于六三逺矣故其占如此】纂注【程子曰见可而进知难而退师之常也度不能胜而完师以退愈于覆败逺矣可　愚进而退乃为咎也易此义以示后世其仁深矣　案春秋曰凡师一宿为舍再宿为信过信为次左次退舍而宿也与次于郎之次同兵法前为右后为左故上将军居右偏将军居左则知师以右为重左葢不用之地也四左次与明夷四左腹同坤体之下也】六五田有禽利执言无咎长子帅师弟子舆尸贞凶【六五用师之主柔顺而中不为兵端者也敌加于已不得已而应之故为田有禽之象而其占利以搏执而无咎也言语辞也长子九二也弟子三四也又戒占者専于委任若使君子任事而又使小人参之则是使之舆尸而归故虽贞而亦不免于凶也】附録【问易爻取义如师之六五长子帅师乃是本爻有此象又却説弟子舆尸何也曰此假设之辞也言若弟子舆尸则凶矣问此例恐与家人嗃嗃而继以妇子嘻嘻同曰然渊】纂注【程子曰五兴师之主故言兴师任将之道蛮夷猾夏宼贼奸宄为生民之害若禽兽入田侵害稼穑于义宜猎取之如此而动乃得无咎若轻动以毒天下其咎大矣执言奉辞也明其罪以讨之也若秦皇汉武皆穷山林以索禽兽者也非田有禽也任将之道当以长子帅师弟子非长也自古任将不専而致覆败者如晋荀林父邲之战唐郭子仪相州之败是也】上六大君有命开国承家小人勿用【师之终顺之极论功行赏之时也坤为土故有开国承家之象然小人则虽有功亦不可使之得有爵土但优以金帛可也戒行赏之人于小人则不可用此占而小人遇之亦不得用此爻也】附録【先生説旧时只作论功行赏之时不可及小人今思量理去不得他既一例有功如何不及他看来开国承家一句是公共得底未分别君子小人小人勿用则是更勿用他与之谋议计画耳汉光武能用此道自定天下后一例论功行封其所以用之在左右者则邓禹耿弇贾复数人他不与焉因问云古人论功行封真个裂土与之守非如后世虚带爵邑也若使小人参其间则诚有病弊曰势不容不封他但圣人别有以处之如舜封象则使吏治其国若是小人亦自有以处之也此义方思量得未曽改入本义】
