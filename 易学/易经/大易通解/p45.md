<!-- { "loadSidebar": true } -->
　　象辞系以利艰贞贞而正正而又甚艰难有不容正臣之暗君自有不容正类之邪臣于是不贞不可贞亦不利君子之贞进不能匡君退亦无处可免处明夷之君子艰以为贞亦聴命于天而已至于祸之不及者天也亦非君子敢预期也艰守在我之贞死生祸福聴之于命此君子于明夷之艰贞也如谓定当转祸为福则此念即非贞矣所以卦辞无他语一言以蔽之
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之彖传释卦象义曰明入地中明而夷矣此指明夷之象义其时之君有此昏徳然后有此名象也此时之臣民同处幽晦其有徳有位之大臣更遭忌而多难将何以自处乎如文王当日事纣正此卦之象义也惟文王能用易以事君保身以内卦之文明存为文徳之畜以外卦之柔顺着于服事之诚或可以感君而免祸矣然究蒙大难几致丧身亡国而文王文明之内畜柔顺之外著者终始如道令昏暴之纣久而自一隙之明释囚而封是文王处明夷用易已彰其效者也然文王当日亦惟自守一艰贞而已何为文明应晦也何为柔顺宜着也俱无心以为布置也尽其忠诚守其分义贞也而忧患不违生死不移则可谓艰矣贞易而艰则难为良臣易而为忠臣难为明夷之忠臣更难矣此文王之利艰贞也晦其明即内文明而外柔顺之道也此文王之所以也至于箕子亦同文王其处明夷之世者何以乎箕子纣同姓之卿其蒙难乃内难也内难之作由昧君而箕子内自正其志不阿谀取容亦不致杀身无补佯狂囚辱亦用此之道也不激不随非内文明外柔顺者亦不能焉此箕子之所以也惟其地近而谊亲不同于文王地逺而谊疎箕子食邑在国辅政在朝又无可忌之势能正其志亦必有犯顔争諌之处但不如比干之諌死耳若文王者异姓逺侯遭疑触忌不能不纯乎柔顺矣故利艰贞在文王与箕子同而内文明外柔顺与内正其志不能不同中有异也此固圣贤之时位不一而其徳量亦可分观矣
　　象曰明入地中明夷君子以莅众用晦而明
　　象传曰明入地中明夷文王箕子各有所以如此后之学易君子何以乎惟有莅众用晦而明而已既不同于否之君子可以俭徳避难不荣以禄又不同于遯之君子逺小人不恶而严上有不得不事之暗君同列有不得不共事之佥壬下有不得不莅之民众为有国有家者前用也惟于莅众之道以晦为用而用晦之内立体则明以合乎内文明外柔顺之卦徳庶几可以当明夷而弗及矣春秋之世其世臣名卿倘遇昏暴将蒙大难多至于君弑国乱与文王逈不同者亦惟内无文明之徳不知冠履定分外不安柔顺之命以致犯上作乱求莅众用晦而明者何人乎
　　初九明夷于飞垂其翼君子于行三日不食有攸往主人有言象曰君子于行义不食也
　　初九变为谦之初六在谦初以阴变阳为明夷谦在初爻止体变明君子能明乎谦之道谦而又谦者也涉大川得吉何疑乎
　　本爻以阳变阴为谦正合乎谦而用晦为明也飞则垂翼行则不食逺于昏暴之君不食于不义之朝有攸往者位在下而非亲非故可以全身逺害也主人者所之他邦之君也有言者防嘉其节义多所咨访乎象传曰明其义不食非羞位卑禄薄也义不可食而弗食亦不可荣以禄之义耳此在明夷为疎逺之臣者当以之也
　　六二明夷夷于左股用拯马壮吉象曰六二之吉顺以则也
　　六二变为泰之九二在泰二以阳变阴为明夷以刚健而济文明仍勉其包荒全卦阴阳用凭河之力以包之不遐遗于阴朋亡于阳方得尚于中行恐其变阴有私于君子同类也
　　在本爻以阴变阳为泰文明变刚健何以夷于左股乎盖六二为明体之主爻上应六五之暗君以明应暗自不相应遂致伤左股也用以拯救马壮则吉亦速行之义二与五为正应亦言行者二在外卦虽正应亦以义合者耳合留否去固臣道之常也象曰六二之吉顺以则也二在臣道本中正也伤于左股而去顺乎臣之正则所以虽伤而得拯以成其吉焉
　　九三明夷于南狩得其大首不可疾贞象曰南狩之志乃大得也
　　九三变为复之六三在复三以阴变阳为明夷系以频复震变离而失动徳夷其明而不决致犹豫其复也故厉然终归于复何咎乎
　　在本爻以阳变阴为复则变自临之二爻来有咸临之徳而贞吉者也以动变明用明而动明夷之世如南狩则可以得其昏暴之大首也虽然仍不可以疾速为贞必以艰贞为贞方有合于明夷之义也本义谓此爻有汤文之象愚谓此汤之征葛文王之戡黎耳不可疾贞则文王能以之而汤不克以焉圣人亦有遭遇之幸不幸文王徳纯而时亦成之汤自谓有惭徳而时迫之天时之于圣人如孟子所论圣人之于天道也乎象传谓南狩之志乃大得也似为释囚命伯得耑征伐言之大得志非以南巢牧野为得志也明矣汤武之革命圣人之不幸也何得志之有蹈厉形之于乐有遗憾于尽美焉故曰圣人不幸初非素有大志如赵宋之禅周也
　　以上内卦三爻离明之体徳以二爻主内卦虽夷于左股而变阳用马壮以拯则吉火入地中明夷变干健所以拯明之夷也不止于自洁其身而已初变止反有攸往三变巽而进得大首皆明进出地之义象也明之升也不可以疾为贞方可大得志也明夷上爻为昏主五为明夷之大臣故二爻主乎内卦为文明之得中者事暗君而伤左股速去之为吉然身去道存所以主乎内卦为初三两爻所附从也初附之而有攸往三附之且行南狩之志以吊伐为事矣皆附于离明文明得中为正义象焉【二爻可以太公望拟议之】
　　六四入于左腹获明夷之心于出门庭象曰入于左腹获心意也
　　六四变为丰之九四在丰四以阳变阴为明夷有丰其蔀日见斗之象则不明甚矣盖因四爻震体也近于内离故如此蒙蔽也遇夷主则吉者遇初阴则阴阳相济象雷遇日可以息声而云雨之蔽皆可敛散矣故吉
　　在本爻以阴变阳为丰是阴柔小人髙位近君而蒙蔽其主如飞亷恶来之人也以其近五所以入于明夷之左腹而获乎暗主之心言聴计从逢长任意然后以其君之恶心出示于门庭有善则归已过则归君之意也不言吉凶暂得君心似吉将有欺君之罪凶何待言象曰入于左腹获心意也明四之入腹获心先得乎昏暴之意而逢之迎之将之顺之于是其意得愈肆而其恶愈炽圣人以人之恶出于心而心之性本善其恶念出于私意而已小人导君私意久而莫能自知其恶亦不能自制小人亦无如何矣心之所重在意故爻辞获心而象传云获心意也盖为学易者明诚意之学先贵乎尽好恶之实于善恶分途之初也此爻贞悔对防更为明加○或谓四爻如比干剖心照五爻皆君子立説然与象传似无着有谓文王虽蒙难而尽忠得纣心返于岐者亦通
　　六五箕子之明夷利贞象曰箕子之贞明不可息也六五变为既济之九五在既济之五以阳变阴为明夷系以东隣杀牛不如西隣之禴祭实受其福见诚意能否昭格不在仪物之厚薄也盖兼明夷义为臣事暗主者言也东隣指昏主如纣西隣明主或指文武乎
　　在本爻以阴变阳为既济外卦之顺变为险矣为臣之忠诚虽志自正而险阻之难终不能脱箕子当日以此而囚乃箕子所遇之世正合乎此爻之在明夷也亦惟利贞以自正其志祸福利害听之于命寜可私心计之乎象又别申一义谓存箕子之志即至于囚辱亦明之不可息者也见人臣即杀身而不悟昏暴其臣志之明久而自着焉盖暗主无开悟之日而天下后世以是君为前车之覆以是臣为尽忠之鉴其明固皎皎千古矣孔圣为明夷言明终不可夷其义亦逺大矣哉　五爻公系以箕子则五不可尽谓之君位明矣
　　上六不明晦初登于天后入于地象曰初登于天照四国也后入于地失则也
　　上六变贲之上九在贲上以阳变阴为明夷兼明夷义系以白贲贲极而存素之本正明夷用晦其体本明之道也
　　本爻以阴变阳为贲则耑取乎明夷之象象上为昏暴之君处明夷之极所以晋之丽天大明者至此而大晦矣初登于天者后入于地矣昼变为夜皆因一身一心失其明而天下国家受其害也象传曰初登于天照四国也昏暴之本心何尝无明徳乎后入于地者气拘物蔽邪臣之恶入于腹心而纵私意损明徳失其制意之防立心之正也初不过一念之私起于微渺遂亏明徳之则成昏暗之世使彼早有提觉何至如是乎甚矣明之不可蔽而惺惺贵于常存也自天子以至于庶人壹是皆以修身为本修身之本则明明徳而已
　　以上外卦三爻坤顺之体徳以五爻主卦箕子以之者至顺之体臣道之极变坎居险而能出险又不失贞所以主明夷外卦四则成明夷之小人上则成明夷之昏主也以三阴蔽明而五独中正变坎为得干之中阳者也五以君位而箕子以之重徳不重位故主卦者在徳不在位也但明夷以明入地为象义二之文明其主通卦者乎




　　大易通解卷七
<经部,易类,大易通解>
　　钦定四库全书
　　大易通解卷八
　　江常镇道魏荔彤撰
　　【离下巽上】
　　家人家人睽二卦相综四阳二隂之卦隂少贵隂根于坤也家人继大壮其象义若何大壮用隂则不用壮而用罔罔之为道似直之反其寔所以善行直道者用罔也于国与天下且无不宜况家人乎家人以仁胜义以情胜理而又必用直道然非用罔以为直道则义胜于仁理胜于情非宜其家人之道矣此家人所以继大壮之用罔主乎隂以济乎阳必言有物行有恒皆用罔也观于彖辞利女贞三字思过半矣不止谓内外卦皆二女为隂已也○论卦变推睽卦之例谓变自大畜来则此卦变自无妄来以无妄外卦四爻之阳下行于三以内卦三爻之隂上行于四则无妄变家人洵得变卦之义象也无妄之茂对时育万物何非自言有物行有恒始乎言有物行有恒修身也而天地时物莫能外矣本诸身而教于家乃圣人功能之权舆也○家人为卦以上巽下离相合亦二女同居也长女在上中女在下与睽之中女在上少女在下似无异家人则合睽则违焉何也杂卦言之矣家人内也睽外也家人之离明在内卦暌之离明在外卦三女隂卦以离为中女又以离之中爻为坤之元所以顺承乎天者也以坤元而得中为明乃地道妻道之正也所以在内为主则合为家人在外而不得为主则睽矣均二女同居而家人不言志不同行者家人之二女有一志可同行者则不相睽而合矣此家人所以根乎坤盖得乎坤元而贵隂有自来焉
　　卦象自无妄来有据乎此乃以四隂二阳之卦相序而明其变也彖传未言卦双亦不敢强为之傅会然无妄之象传与本卦象传有相应之义即据此言变亦可况本卦三四二爻亦有合于变象详本爻下亦似有可据也
　　家人利女贞
　　彖辞云家人利女贞因内外卦皆隂女之体象也女顺乎男者也故女贞为家人之利尤切焉且女之所以能宜家者必观型于男正身以为齐家之本不言而可喻矣
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
