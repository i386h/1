<!-- { "loadSidebar": true } -->
　　彖传明卦名义曰无妄之刚自外来而为主于内主乎阳也讼之二爻在险中所以济险使无讼也来主于初为震之初阳即干之元也又本卦之主爻也故首标出以示立卦命名之义其徳则取乎动而健唯其刚主乎内斯动而无不健矣静为动之本静有常而动斯无所括也又有外卦之刚中为应所以大亨同于干自以贞正为用也刚为主者体也动为健者用也大亨以正合体用而为一也乃本于天命之无妄也即干之元所以统天资始人得之为性为仁而毫不渉后起之私者也言刚中而应亦同于讼讼以九二主讼故以外卦之五言刚中谓五为能聴讼之大人而二以正应利见也此二卦相继之定象也而义亦因之具矣匪正有眚不利攸往无妄为往固无所之而天命不祐岂可行矣乎哉天命即大亨以正本乎天命者也合之则祐悖之则不祐天无私命也栽者培之倾者覆之而已究之在人心分妄与无妄天祐不祐亦自主之耳诗云自求多福天命之祐所自来也此彖传言天命以警人心也
　　按彖辞无妄之往与初爻辞有二义彖辞无妄之往乃失乎无妄之本体而往焉是离无妄而去之也初爻爻辞无妄往吉乃顺乎无妄以往也何以不同在彖辞言本卦无妄之本体也故不可不守此而他往在初爻辞言无妄之用也可以推此无妄无所不往也
　　象曰天下雷行物与无妄先王以茂对时育万物象传又就天之气化以明天之命天命不可见可见者气化也犹之复之天心在阳生为复方得见耳雷在地中阳复矣盛而雷出地奋帝出乎震天下雷行矣于是天下之物无不得天之阳以为体所谓物与无妄也此物与无妄者合气与理而言也气以成形而理亦赋焉动乎天为继之者善也畀于物为成之者性也人得其全物得其偏人得其同圣得其同中之异清浊厚薄各以为形各以为质各成其性此所谓兼理气而言无妄之体也故有一物必有一太极即一物一无妄也于此证防无妄本干之元统天资始而主以震之长男仁济万物震动元阳广大生意焉是震之阳即乾元也先王者率乎性之道修为教者也知天之命物各有无妄四时之行者此也百物之生者此也于是茂乎对时育乎万物此圣人致中和之极成位育之能所以自全其无妄也所谓尽已之性以尽人物之性也本义释对时育物置茂字于不言愚谓对时者四时也四时错行中庸言之矣八卦相错易言之矣故知对即错也四时错行八卦相错皆言对也对时正与万物并言如论语所言四时百物也自当以茂配育对配万时配物甚明也何以谓之茂乎茂即懋也书曰懋勤言勤也君子自强不息圣人至诚无息易言不息以合乎干之天行健即诗言文王之徳之纯以合乎天之不已也圣人之勤合乎四时之运故曰茂对时也然时之行乃物之生之本也茂对时即育万物之本也育万物者以物遂其生民复其性为育又以春为发生夏为长养秋为各正冬为保和之义为育乎是茂对时即育万物也法天行健自强不已以合乎圣徳之至诚不息则又茂对时育万物之本也先王以一心之无妄上合乎天命之无妄下合乎物与之无妄期于合天地人物俱全一无妄共防一无妄也此象传之言无妄取象于天下雷行气之所行者皆理之所寓也【程传释茂谓如殷荐盛行大举永言之义然愚疑象传六字作对句立解】
　　或谓余曰无妄大象传既有程朱之説而子乃有异解果然乎否乎余曰余遵经也大象传凡四字六句八字无不以上半言上卦下半言下卦惟上下卦同者则浑言之或递言之否则一句之中有两意也无妄之大象传乃以茂对时言天育万物言雷也茂者厚也即中庸谓因材而笃笃字之义笃厚乎四时使之流行顺序者天之气也先王以徳合天且能使天之气流行顺序乎四时者至笃厚而至茂盛则四时之成功固天主之其实圣人主之矣不曰茂四时而曰茂对时春与秋对夏与冬对时有流行有对待天地之气化自然有此二者不可执一以流行者言四时而谓不可以对待者言四时也不曰厚而曰茂者又以发生之气为四时之元气茂盛者可见于春者也笃厚者不可见于四时者也先王以仁心合乎天地生肇端以仁长五徳犹之天以东方震动之阳气长终嵗之气也一言茂而笃厚自在其中矣先儒自有见不及者何不遵经而遵注也若以对时育物为説则于经文先从后儒所见为损益矣余不敢悖经徇注也
　　或问余以对时为四时有本乎余曰有盖本于本经説卦传云八卦相错也错之义对也又本于中庸云辟如四时之错行注云错犹迭也八卦相对而曰错者相对而交错亦以对待为流行也然则对即错也错即对也四时言流行对时言对待皆言时而已矣不言四而言对者就天象言也就天象与雷声分言也雷动于下言育万物已言流行矣则天象之动又为主宰此雷动者主宰者气体也故天动而亦可谓之静对雷动言则静者为体也既于雷之象育万物者言流行之用不又于天之象茂对时者复言流主矣必言对待所以不言四时而言对时一体一用昭然分言之奚疑乎且余更有本于圣人之言曰四时行百物生乃以四嫓万以时嫓物则非无本也明矣况对也四也可言则俱可言古人文字多一义数名汉人以后则拘泥矣先去宋儒所言必不可易之私见方可与言易通不然此书俱可废也宁止此一字之异同乎
　　初九无妄往吉象曰无妄之往得志也
　　初九变否之初六在否初变隂为阳为无妄有拔茅彚征之吉否而变阳成无妄故可以合三隂而彚征得吉同于泰初也
　　在本爻以阳变隂为否乃无妄之主爻根柢乎无妄者也故以卦辞无妄繋之往而吉即匪正有眚不利攸往之反照也象传言得志志在心无妄之命于天率乎性者也志在于是体立用行以此为往吉不须言矣
　　初爻无妄之往吉上九何以无妄又不可行乎上九无妄之极则至诚之无妄变为因任私意而行有所恃而妄行矣故中庸云君子而时中小人则无忌惮亦此象也
　　六二不耕获不菑畬则利有攸往象曰不耕获未富也六二变履之九二在履二以隂变阳为无妄繋以履道坦坦幽人贞吉以无妄为履坦坦可知幽人所守者以无妄为正道何弗吉乎
　　在本爻以隂变阳为履繋以不耕获不菑畬先难后获之义也如此则利有攸往亦兼履之贞吉为无妄之往也有正谊明道之心无计功谋利之见则无妄以为往何弗可往乎象传言未富也富者隂也变阳则志不在富而以立徳为急所谓以义为利不以利为利也
　　六三无妄之灾或繋之牛行人之得邑人之灾象曰行人得牛邑人灾也
　　六三变同人之九三在同人之三以阳变隂为无妄因错师而言伏戎然升于髙陵因变离而避难也三嵗不兴无妄则明而不疑故不妄动也
　　在本爻以隂变阳反有无妄之灾何也震体变离明过则诚意不足于已矣故不见信于人有或繋之牛行人得而邑人灾之象不诚则亦不明矣兼同人以言行人邑人合人已为无妄方为本忠行恕也象传言行人得而邑人灾则明亦不足以辨矣不诚之明非明也必无妄而明则诚而明也此爻贞悔对看同人之三亦有所疑故伏戎然三嵗不兴因变无妄而察实释疑也占者得此以诚为明乃能合人已以成无妄耳
　　以上内卦三爻震动之体徳初为内卦之主爻且主乎一卦乃无妄之本体也无妄则无往不吉矣二亦云利有攸往随初阳而往震隂本随阳也三变离而明反生疑故有此得彼灾之舛然果无妄诚至而疑释乃大明耳内卦主初爻二三爻有随阳不随阳之别故信疑亦不同终归之随阳则诚立而无妄矣
　　九四可贞无咎象曰可贞无咎固有之也
　　九四变益之六四在益四以隂变阳为无妄繋以中行告公从者无妄而人已皆孚也利用为依迁国干变巽而进奉乎阳五五为君而利于依乎有益之臣也
　　在本爻变阳为隂为益变隂则宜于贞而方无咎可贞者非以贞为利自然当正也四为初阳正应变隂有得应之义故必戒其贞以为应也象传曰无妄可贞固有之也无妄非自外铄我者我固有之也孟子言性或得于易乎即言贞亦不自外求固有此无妄即固有此贞可贞者取懐而自足矣四干体本无妄也变巽而得贞则仍干体之无妄而已
　　九五无妄之疾勿药有喜象曰无妄之药不可试也九五变噬嗑之六五在噬嗑之五以隂变阳为无妄繋以噬干肉得黄金噬嗑用明以为断也变无妄更以诚得明所以能噬得黄金变干为金也犹必利艰贞者五隂爻必无妄乃其所以为艰贞也
　　在本爻以阳变隂为噬嗑无妄阳变隂无妄有疾矣勿事于药以治之也惟复乎无妄而疾自愈有喜矣兼噬嗑义五之疾饮食致病也节饮食足以致喜不必用药可知矣象传以为药不可试为医言慎重也然能无妄则亦无疾矣何须试药乎今之以药为试而致疾者观于此爻能无妄其妄疾之瘳也大半矣盖疾亦未有不自妄而得者知其妄在何事在何念以无妄治之焉药不必试富哉言矣
　　上九无妄行有眚无攸利象曰无妄之行穷之灾也上九变为随之上六在随以隂变阳为无妄繋以拘系之近五之阳也然有正应使之维于初以成随如亨西山然立诚主敬也盖随初综之即蛊上爻山之象也无非以交为随以随泰交耳随初爻之阳得无妄之本矣
　　在本爻以阳变隂为随干体变兑悦渉于私将失其无妄矣故以卦辞之匪正有眚不利有攸往于此戒之戒于终也必终于无妄方为无妄之全体也言其行有眚眚由于行行匪正可知又何往乎象传言穷之灾无妄何有穷乎穷于妄耳若无妄则终之始之愈乆愈通天地之所以为天地至诚之所以为至诚皆以此为恒乆而不已也然则无妄之穷而灾非妄而何甚矣人于无妄全而生之全而归之终食之间无可违造次颠沛必于是为仁之难而至诚无息之不易得也
　　以上外卦三爻干健之体徳四言可贞正与初应以无妄相交应也五主外卦变隂有疾然无妄之疾不必药全其无妄而疾愈矣上变兑是无妄而因行得妄也故为穷则变变则灾所以励无妄于终也外卦干体何以五上皆无吉辞四变巽无妄之进也可贞仍无妄无妄可以攸往变巽何咎变离则明或伤诚变兑更有私悦故一一示戒焉然干体之卦必以五在中者主外卦附于初阳初阳动而天下皆应也○无妄之内卦以震初为主无妄之本也二必示以后所三必示以去所疑皆以成无妄之行也且以考无妄之心也外卦三爻干体本无妄而变则妄矣故四云可贞五云勿药上则严戒其穷灾也盖无妄虽存于一心而天下事物之众吾生嵗月之长事物相扰坚久最难谁能于身心之际人已之交守此无妄而无毫髪变渝者乎唯大人乃能不失其赤子之心也唯圣人乃能践形尽性也此物与无妄克终始者之鲜也
　　卦既以天雷成卦而谓之根坤者所象者天命人性在天雷之象义则继善之阳在人性之象义则人性之隂也故二卦阳为体命也隂为用性也及以无妄象雷动于天则又以性为体矣卦言无妄之本体也故主隂而根于坤焉
　　【干下艮上】
　　大畜大畜与无妄相综之卦也二卦俱根于坤用隂贵隂至无妄继乎讼大畜继乎需本于卦变朱子已言之矣愚又申明无妄继讼者欲以无妄无讼也大畜继需者需之懿文徳即大畜之多识前言往行以畜其徳也俱从朱子之説推原其义也
　　大畜继需朱子谓卦变大畜自需来阳自五爻上居上隂自上爻下居五彖传谓刚上而尚贤也
