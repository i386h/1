<!-- { "loadSidebar": true } -->
　　外巽卦以四爻为主五上两爻皆附之成卦者四悔亡而田获三品变干为姤遇阳有获以能顺乎刚也五附于四无初者变止成蛊有终者以止为进进不可量也且先庚坤后庚干亦为柔顺乎刚之象也五为柔所宜顺故能巽乎柔而得中正也上不附四变险而畏进乃穷而不能进矣再内外两巽初四两爻分主必以内卦之初爻主通卦者风起于近然后行于逺也
　　内卦初爻因进退而利武人之贞武人主进而其贞则主止以为进如师所言皆以阴道用师此武人之贞也初亦柔也利武人之贞非顺刚乎武人又必用贞非刚巽乎中正而志方行乎此爻已将全卦之象义尽示矣故主通卦无疑也
　　至于四爻近五而顺刚有获五亦能巽四之柔而得中正则又为君臣之间刚柔相济矣在四五爻君臣之位列于外卦者也故以之主外卦
　　初主通卦无事不宜故传言志志人人自具也四主外卦君臣上下彼此遇合之事以之故传言位位则非人人可叶者此亦确乎不易之体象不止风之行自下而上自逺而近矣彖传曰刚巽乎中正而志行柔皆顺乎刚本义谓上句指五爻下句指四爻愚谓二三两爻亦如四五两爻可以通言也柔顺乎刚易解刚巽乎中正而志行谓刚必引柔乃得中正志行似传无此义不知此亦本于卦之体象也巽之刚爻皆附于柔爻以成卦二五两刚爻附于初四两柔爻者以风之为物原是刚来逐柔欲散之也然散阴不得中正则阳为亢矣惟附阴而行则风为不鸣条之风方散阴而不伤阴阴不伤阳不亢方得中正所以刚必巽乎中正而志方行巽乎中正者巽进以引柔济刚而风方行于逺无物不被其鼓荡而羣生得育也方可谓之中正志行
　　且二五两刚爻以卦画之体象求之适在一阳一阴之中正亦可谓巽中正为济刚柔也卦二五之中正以位言一刚一柔间之中正亦以位言何不可相通乎
　　【兑下兑上】
　　兑兑与巽相综皆八经卦因而重之以成者无所继而根于坤女皆以从母为义象也兑为泽先天位置于东南后天位置于正西先天取泽盛于东南凡地中之水所滙者源泉通气于山者皆泽不止于雨泽也后天取泽说乎万物至于秋半而各正性命无不由于雨露之滋润而各成其物虽耑以雨泽为泽而万物之色泽亦在内矣物必既成而后色泽明润也于萃卦已详言之矣先天与山在西北者相对错错者交也山泽通气后天与震在正东者相出入出入者反复之道天行也对待流行虽分两图其实一气以为通贯而已其卦以一阴在上二阳在下相值成象二阳在下乃渐入之阳也一阴在上乃所以收阳而为秋令也再绎雨泽之降也以一阴升于上地气也升上而天气应之二阳坠一阴而下行所以为雨泽霜雪雨露皆天阳气下行者也霜露虽阴气乘夜而升然升而复降即为天气故阴气为露结则为霜耳皆以阴上升而复下降以成雨露霜雪也此共见闻于耳目之前者也至于万物之色泽亦是阴气在外阳气在内阳在内必外外阴包之成色泽显者为光彩暗者为明润新物古物皆有之其物之体质淳漓视此辨之矣即飞潜动植之物亦莫不有焉亦于此别荣枯分衰壮而医家尤重之为察病之先望色先于闻问切也由外揣内可以相万物皆兑泽之阴包乎阳为之也此则人言所罕及者也再言君子之德闇然日章有道之容晬面盎背观于兑之阴外阳内而可知的然者日亡华然者无实也此又深于言兑泽者矣且圣徳有徳泽王政有王泽垂于久逺存于人心何不取兑悦成义乎即下而君子小人各有泽以及世其气有厚薄其祚有长短始自人心精神流行着于其子孙形而为事业也阴中藏阳即阴徳也兑泽言及此则收阳以养之歴三冬之久而为春令之盛者天人同一理气而已合天时人事阴阳内外以言泽泽之义象备矣
　　兑亨利贞
　　彖辞曰兑亨利贞兑之气化无亨理也所以为亨者何也利贞兑之气化也占者得之利贞即所以为亨耳然万物无不悦于兑兑之所以为亨乎出乎震者至此入于兑言出不言入惟言悦者入不可见圣人不言也言万物之悦而阳气之入可知矣非阳入万物未能得性命之正也阳入而性命各正兑之气化收之藏之以待再也然气化无心者何以言悦悦在色泽耳有心有情悦在面貌无心无情悦在色泽是悦之为悦但言雨泽只可言所以悦物而物悦之象义终觉含糊必合观泽之悦物并物悦为泽而后兑之内外阴阳俱明矣○震阳出而物震恐兑阳入而物悦泽然震虩虩归于笑哑哑兑说泽成于肃杀明乎此可知天道人事矣
　　彖曰兑说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　彖传释卦名义曰兑说也为兑之气化说万物万物说于兑之时令兼言之也就其卦体观之则刚中而柔外万物既成阳入阴中阴包阳外将以养阳为复为震一出一入于无穷也此气化至兑为干之四徳之利也占者体之得兑刚中柔外之义必主利而以贞为利焉则可以顺乎天时而不违天则应乎人事而静正得说矣天地气化有出入显藏人心之理有仁育义正此时体兑之徳义正也所以为仁育也乃体兑以顺天而应人也顺天清肃之令应人义以为利有时劳之而不以为劳以说之道先之而已即至以犯难之事使之而民急公赴义若忘其死者亦不过以生道说之故民虽死不怨杀之者也所以在秋体兑之政令为刑为兵耳三时之隙大工大役皆在兑令以后民劳不怨民死不避岂好劳乐死乎亦在于悦之者自春夏以来生长之道尽矣于兑而行兑之令将以养之于冬而复之于春圣王之于民如天地之于万物万物不怨劳避死于秋冬民岂怨避王者秋冬之政令乎此盖由于说之大既久且厚成终复始所以民劝于劳于难与万物之说于秋冬如一无二矣王政同天地之用如此其为体者何非体天行之健以为圣人之时中乎故四时之政偕时而行而民之受泽如物之蒙覆载于天地也此王政本于圣徳之体用也
　　象曰丽泽兑君子以朋友讲习
　　象传曰丽泽兑丽者泽与泽相附丽也有朋友之象义君子以朋友讲习象传取象而另申一义兑为口口者圣人所深不尚也无所用口惟朋友讲论所习以互考证其得失可耳然亦贵于悦诸心研诸虑以尽天下之亹亹岂徒道聴而涂说乎
　　初九和兑吉象曰和兑之吉行未疑也
　　初九变为困之初六在困初以阴变阳为兑系以臀困株木入于幽谷三嵗不觌忘险变悦安于困矣在初为下体故困于初生之木至于臀无肤亦以臀象下体也其入幽谷而久不得觌天日者惟其悦于困故困之甚也
　　在本爻以阳变阴为困系以和兑者兑变坎内知艰险而外和悦悦亦出于道之正矣故曰和和者而中节也吉可知矣象传曰和兑之吉行未疑也惟能和而为悦则在己在人皆可行而无疑矣行本于知和本于中耳此爻乃在悦之初审慎以为得悦于人已者
　　九二孚兑吉悔亡象曰孚兑之吉信志也
　　九二变为随之六二在随二以阴变阳为兑系以系小子失丈夫亦兼悦意非悦何以为随乎然丈夫小子必知所择则得其正矣
　　在本爻以阳变阴为随系以孚兑吉悔亡以孚为悦悦本于己之诚人之悦之亦必非苟悦以狥也故吉而悔亡彼非道之悦人虽悦于一时久必不说焉能不悔惟悦以正而彼此久要之道得矣象传曰孚兑之吉信志也志在内而人信之在己必忠也在人方信也传言志悦之体立而用行矣此爻悦本于孚人信其志悦之得正者
　　六三来兑凶象曰来兑之凶位不当也
　　六三变为夬之九三在夬三以阳变阴为兑系以壮于頄有凶干变兑夬之壮见于色矣故曰壮于頄兑色泽也于此可证君子之夬夬贵独行而不引类且变兑为泽遇雨以和阳夬不为已甚似濡于已愠于人不知乃无咎之道也以困变兑而言夬之象义也在本爻以阴变阳为夬系以来兑凶兑变干则健于求悦于人者是来悦者若有以召之矣匪心之孚而以面貌相悦所以凶也象传曰来兑之凶位不当也三处外卦彼此交际不能以孚必易来苟悦之人是三所居之位不当然究之中无守位之徳耳此爻壮于求悦故有外来以非道相悦者非悦之正也以上内卦三爻初在悦始宜审慎以求得悦之道矣内卦之兑主之以三爻而来悦象凶见悦不在尚口尚貌而必尚心之孚也惟二之在内为得中也初二两爻宜附于三以成兑初阳附阴故为和兑二阳交阴故为孚兑皆吉三有意于来外兑而不本于内阳以立体斯凶矣三爻主内卦反无吉辞者见说必出于感应之正故重申戒以主之耳
　　九四商兑未寜介疾有喜象曰九四之喜有庆也九四变节之六四在节四以阴变阳为兑系以安节者变险为悦悦于节而安之也故亨
　　在本爻以阳变阴为节系以商兑未寜亦因变坎有虑险之心故未寜于苟安之悦必商以求万全也又曰介疾有喜能守乎疾则疾不进而必退勿药而将且有喜焉象传曰九四之喜有庆也不轻于悦而商焉必得真悦而有庆矣此爻乃上卦之慎于悦而能实得悦之庆者
　　九五孚于剥有厉象曰孚于剥位正当也
　　九五变为归妹之六五在归妹之五以阴变阳为兑系以帝乙归妹震变兑而雷收于阴兑收阳入以藏而养之有归妹之象其君之袂不如其娣之袂良月几望吉震长男兑少女用少女以和长男如月之未朢方有生育之吉也在归妹阴盛方能收阳为养故重阴如此且正是姤彖辞女壮勿取之义
　　本爻以阳变阴为归妹系以孚于剥有厉者九五阳爻得中变而为阴归妹则阴太盛而剥阳矣在剥之六五贯鱼之象尚有奉阳之义何于兑五变阴为孚剥乎盖剥之世羣阴剥阳赖五君位率阴奉阳以制阴兑之世九五阳爻君位亦变阴孚剥失阳刚中正之道矣故有厉象传曰孚于剥位正当也谓五居之位随变则为剥宜预知而戒慎其为剥也五之位本阳刚中正奈变归妹而亲小人近艶妻逺君子剥正人其徳不称其位何以当卦五位而无忝乎此爻失其悦之中正虽有位而不足重者乃徒恃其位以狥私害公则其位适足以为君徳之累耳故本义谓之与履五象传同皆恃君位而藐君徳者也
　　二卦变震同何以辞不同二变随五变归妹也随雷在下卦方升起而合兑泽阳盛之时也归妹雷在上卦将收入兑泽阳衰之时也孚者阳也一盛一衰故二孚兑吉五孚剥厉剥者阴剥阳又非収阳矣五爻象传曰位正当也本义但言同于履卦五爻未尝明其何以相同再玩履五爻知圣传所谓位指变爻而言也履五变睽五睽则不合于礼恃明夬履贞亦厉也本爻变归妹阳收于兑阳衰则孚剥故亦有厉二卦五爻皆因变动而失履兑之正义其位正当此变则为睽为归妹固象数之自然也君子体之必有道理以维持之所谓命也有性焉君子不谓命也本义所谓同者或此义象乎
　　上六引兑象曰上六引兑未光也
　　上六变为履之上九在履上爻以阳变阴为兑系以视履考祥其旋元吉处履之终而变兑悦于履礼故视履必自考其祥为履之终始焉其周旋也有不元吉乎
