<!-- { "loadSidebar": true } -->
　　九三井渫不食为我心恻可用汲王明并受其福象曰井渫不食行恻也求王明受福也
　　九三变为坎之六三在坎三以隂变阳为井坎且变井故云来之坎坎入于坎窞是耽于险矣何用乎在本爻变阳为隂为坎以井变坎水深洁可知然人以为坎也故不食三之心能不恻然于其井乎试先自汲而尝之以献于王王之明也必亨其甘洁与王共受利膺福也惟其居险人疑而不食献诚则人信矣象传曰井清冽无人食行恻也行者亦恻然怜惜也求王明以亨扵王必受王之福也其实自受诚心之福耳三之井不用修治而人不食先自食以亨王矢乎诚尽其力以求义为利焉则王并受福且为王锡之福矣
　　以上内卦三爻巽体巽乎水以上水者不能如坎之井深而水美故初井泥二井敝三井渫而不食然渐近于坎可以亨王王为外卦之五也主乎卦者也三与五同受福于井井之养物上下俱沾矣然在巽则初为主爻井虽有泥井之本也即修井亦必自下始故不可以之主内卦也二三两爻附初为象二变艮止则无与三变坎水则受福井之贵于进而求美利也明矣
　　六四井甃无咎象曰井甃无咎修井也
　　六四变为大过之九四在大过之四以阳变隂而济本末故栋隆得吉
　　在本爻以隂变阳为大过变阳不能济隂故其井亦须甃方无咎矣象传曰修井也盖甃井坚固可久不致易倾矣○此爻附五坎下之隂爻甃井以养物阳赖其用者也
　　九五井冽寒泉食象曰寒泉之食中正也
　　九五变为升之六五在升五以隂变阳为井系以贞吉升阶者徳隆位尊以巽为升有取于井之象义也在本爻变阳为隂为升主乎井卦以一阳居坎中体阳用隂以养民井冽而寒泉可食乃甘洁之泉美利利物者也井冽寒水为太阳也用以食人则隂利之美者象传曰寒泉之食中正也归于五之中正以隂为用而究以阳为体坎水非中阳不成井卦非五阳亦不成也此爻主乎本卦是养民之主其井乃合天下之井以为其井井可食万民矣学者知此而卦象之言偹矣
　　上六井收勿幕有孚元吉象曰元吉在上大成也上六变为巽之上九在巽上以阳变隂为井过于巽而处极巽在牀下居上而巽牀下人必侮之丧其资斧不能行也贞固以巽是为凶也
　　本爻以隂变阳为巽居井之上宜节其用将收井禁汲乎然井不可收也但勿幕聼其渇者自取惟有孚扵中焉则阳足而水自不穷仁心足而利亦无费元吉之道也当井上而言有孚孚于五耳五乃君位上居其上代人君施惠心也阳体用隂故令上隂济阳为用斯用养而不穷也四上两隂皆贵附阳上又在井口足以屯膏故示以有孚扵君以敷惠于下也盖虞廷之纳言后世之相臣也象传曰元吉在上大成也以隂济阳养乎万民君臣道合隂阳道济天地之气化人事之政治皆大成矣即一事一物亦不敝不倾成其为自然之美利取用以永终矣
　　外卦三爻以坎水合巽成卦故于上爻言大成统一卦而言成养之道也然在坎则以五爻为主爻非五之寒泉冽而可食上何以言勿幕而普施利泽乎故上虽示井之终义其有孚即五之孚也君有仁心上方能佐君而行仁政且孚本于中非附五何以有孚乎此五所以主外卦且主通卦焉

　　大易通解卷九
<经部,易类,大易通解>
　　钦定四库全书
　　大易通解卷十
　　江常镇道魏荔彤撰
　　【离下兊上】
　　革革与鼎相综皆四阳二隂之卦继乎家人睽隂少贵隂根于坤也先言革革继睽睽分也分者原期于合然有以分而得合为合者亦有以分而不得合终亦必归于合者此革之所以继睽分而亦必至于合也所以大分大合方有革焉非强合也久之分者自合也睽而为二必有一胜一负负者俱合于胜者此亦自然之理数也胜必有革分必有合其道非一朝一夕之故大而天下国家小而一事一物皆有此义象焉以卦象言之火在上泽在下为睽火上炎而泽下降所以为睽然火与泽有不两立之势非火耗泽而枯则泽灭火而熄矣然久睽必合而归于一彼此相战有一尅者其不胜者革而从之所以金为从革正言与火相敌而又相成如水土之相尅而相成同一理气也以卦变言之睽之火上泽下可以分而不相犯也变而为泽上火下相对而相尅有不容不革之象义矣此革之不得不革即继睽之确义也以天之气化言如夏秋之交火胜金而金伏气候大热渐火微而金不伏矣然火犹与金争胜凉热每有进退及兊金大旺一番雨泽降一番炎热减一番凉爽至火遂革于金矣推之凉之于寒寒之于温温之于热以渐而革皆已去者从方来者为革也特火与金犹为易见故举一隅而可以三隅反矣况冬春则水木相生者也春夏之木火及秋冬之金水皆然无尅而以凉生寒寒生温温生热焉故不同火与金也若论五行四时相生之序仍有长夏亦火生土土生金但易论革从睽来原论尅制亦明睽分革合象义耳盖土气分寄于四时不耑论于夏秋之交也是以于泽火相值土虽居中不能间之惟任其革耳谓之根坤何居二卦皆女卦也重在二隂爻也四阳爻不过附隂以成卦而已故主隂而根坤也然此卦何以隂爻为主乎主于二也二乃革而从泽者也前在睽者离在泽上可以任其上炎今离在泽下不得不革于泽此从泽为革之主爻也至于上卦之兑大施其泽以革下火者也秋令到而火自灭在天时言之虽革火而火无恙也火亦出入无疾也兑如复姤之阴阳又如剥夬之隂阳朋来无咎也即圣人之顺天应人亦如天地之气化应革则革故革亦无咎也况彼将革者已众叛亲离睽而二者今皆从革而一矣又何疾之有乎即一事一物推言不能尽者亦不过此理而已二乃从革之主乎内卦者上乃革至上爻方为革之尽也然犹革面未尝尽革焉革之难也如此此汤武之有惭徳而不及尧舜禹也明矣因思夏秋之交天地之气杂合暑湿热三气又为秋凉雨露所逼凉热交战此候民病最多比三时特甚则睽革之际天地之气亦多乖戾以此论之汤武亦适值其时是圣人所造之纯驳亦有命焉耳因又绎得西南坤位之义象火地明夷也泽地萃也二卦火泽分而附于地故火入地而此火昏泽上地而彼泽渥火泽不致相息而革也惟坤在西南间乎火泽之中也今泽与火相逼迫而争胜无地在其间矣六七月之时土气已旺过而卸令矣火犹未肯全降其炎威泽已大得乎时令霖雨作而凉风至故火终革于泽矣以此观之坤虽位在火金之间不能终始其令既卸则不能阻隔其争鬬矣所以然者土分旺于四季不耑在西南本位也万物致养以后交令于致悦之兊则毕其事也于革之象更为明确或曰坤地也焉有卸令之时不知干天坤地父母也既有六子已卸其用于六子而乾坤不用事矣在坤之分于四季者乃地气之流行于四时者也而干统天资始坤顺承乎天资生者固不随六子以为流行矣虽天地无二气然言其体用则乾坤有体气主乎生成者也有用气亦随六子而周运如后天卦图是也地则分旺于四时天则无时非其气在何时则为何时之气俱不可以为乾坤之体也此处最精细宜静思自得
　　革已日乃孚元亨利贞悔亡
　　彖辞曰革已日乃孚元亨利贞悔亡革之前渐积者久因而势成必革革岂不孚而能革乎然孚于革前者已革之人心也其未革者心犹未孚有一夫未孚则一夫未革故必已革之日而后得孚孚非借威驱势迫明矣孚通于心虽在征诛之世依然尚徳而不尚力也惟有孚所以元亨而仍利于贞虽孚者已革而终始于正仍是本一心之诚意以为推行而已如此则悔可以亡矣已日乃孚以孚为革之本革不革聴之于人而孚则操之于已迨我之孚可革于彼彼自然革其心而俱孚矣既已元亨又必利贞者人心孚后我心之孚不厌不斁此元亨后必利贞而后言悔亡焉○诸卦非根于干不得元亨利贞全见于辞乃得于革主隂之卦何也革以兵戎者用隂孚以心徳者体阳也孚即乾元也所以元亨利贞全见于革已日即已于此一日就革尽之一日言也如论语言一日克己复礼以克尽复尽为此一日天下归仁矣
　　彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
　　彖传释卦名义曰革水火相息若依文解义亦甚易明然中有疑处不为疏明终有阻格兊为泽何以至此曰水水火不射何以相息学易者试于此等细思能得方是心得不借讲章为生活也试论之兊乃悦万物者也悦万物者莫悦乎泽就各正性命言其能成万物非指雨泽言也雨泽方可言水耳今孔圣以水言为革火也革火者亦不必耑为水秋风秋露无非革火之气所化大势主乎雨泽之水以革炎暑则水之灭火就人之易知者论耳至于水火不相射先天之日月坎离也与此泽火非一义象今于兊言水但取雨泽之水之义不及于天一之所生水也兊泽也又属金故火为泽灭而金亦曾伏于火此乃彼此之相息者以人事论之殷周皆为桀纣所虐岂非金伏于火乎及至革命而夏商革为殷周亦泽能灭火之象也此传所以言水火相息也二女同居其志不同行见于睽矣睽综家人彼二女志不同行小有不合为睽对家人言也此二女志不相得大有不合为革继睽言也大不合则并小不合而分者将合为一故彼曰不同行犹可各行其行今曰不相得则不能不革而从一矣卦名曰革以二女之微嫌可窥人世之大隙也已日内孚未孚者既革亦无不共信之矣然未革之前必共信其孚矣此一二人不足为有无如初爻者岂能行乎盖由于成革者内具文明之徳能悦于逺近中外是以大亨而终始以正也何以知其正盖当革则革为得理道之当也所以悔亡焉悔不在事之成败如不得当事成革成亦岂能无悔于心惟其得当无悔亦不在迹而在中心矣此圣人体天地之气化以为革也天地气化不革故不能更新如四时然逓相迁革无有终极盖非革则无由得成依序而革依序而成凡革皆为成也故汤武伐罪吊民至于上革天命矣天命在天而圣人能革之由于彼昏暴者自睽于天天命汤武革以成新耳究非圣人之自革也顺乎天也如四时之代成必因革而后可为成亦不过顺乎天耳顺天于上如四时之行于天应人于下亦如四时之宜于民至革而天意合民情安非革之主有文明之徳以仰观于天俯察于民行此顺应之事大悦于天人何以与天之时行人之时宜胥协乎是革之为革亦主于合时而已革之由睽分而渐革以合其时所闗洵大矣乎即一事一物之小应革而成亦必有时得其时而革无徃不成矣然莫不由睽而分然后渐至于革而合其间为时歴歴皆当以文明之徳体察于其中应之则人已胥悦矣宁止汤武之大事已乎
　　象曰泽中有火革君子以治厯明时
