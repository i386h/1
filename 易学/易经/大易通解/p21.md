<!-- { "loadSidebar": true } -->
　　传曰天地交泰后以财成天地之道辅相天地之宜以左右民以隂阳往来为交也于彖传中已明其义至于后之财成辅相本义分释制过补不及亦是但细玩之似浑讲更通盖天地之道气化也天地之宜则人事也于气化之过不及则财之制过也成之补不及也于人事则补之相之虽有政刑礼乐不过则天之道合时之宜非自主也虽贵为天子亦如子秉父命又如臣奉君令辅相之而已制过补不及皆辅相天道以为得宜且人事得宜合乎天则即天地之宜也左右即佐佑然左之右之即制过补不及亦犹财成乎天地之道也左之右之而得其宜民者方合乎天地之宜也天为民而立之君君之宜民而左右之如佐之佑之也然后保佑命之自天申之天地又佐佑其君也天人上下聨为一体天时人事方合为一则泰之所以为泰也道之所以为道也宜者道中至善之处至善固无定处而能止于至善则宜也以此法天以此临民皆惟后之一身一心以为变化因应故以天地交之义归之于后所以着其成能也非圣人而为天子焉能取于交而致泰以保泰乎故上天下地民生其间得圣人而参天地育万物道常有统也
　　初九拔茅茹以其彚征吉曰拔茅征吉志在外也初九变升之初六在升初隂变为阳为泰以巽进而变为刚健之徳则信可升也正以变升为泰君子得朋时势徳行俱当升也故大吉
　　在本爻变阳为隂为升健体而变巽连二阳而共进所以拔茅连茹而以彚征吉也传言志在外外即与本卦二阳同进也守身为已为内用世同人即外也志在外者三阳合志同进见用于世所以成泰之义也
　　九二包荒用冯河不遐遗朋亡得尚于中行曰包荒得尚于中行以光大也
　　九二变明夷之二在明夷二爻以隂变阳成泰本离明而变干虽当昏主夷于左股然得壮马用拯焉凶可免而且吉矣
　　在本爻以阳变隂为明夷本是干健之体量大而兼同徳之二阳且外括三隂包荒之象也其包者众必用冯河之力也然变明夷若以中隂存私自党于内卦之二阳而不能兼济于外卦之三隂则但同阳党且共伐隂异岂足以致泰保泰乎有此包荒之量冯河之力必外不遗三隂之遐而内不党二阳之朋此方为尚于中行隂阳和济往来交泰而合于天道也天道者中和之极也凡朋党之起固小人之偏私然亦责君子包荒之量狭或冯河之力不足以化小人为君子耳为善之量小则化恶之力薄于是遐皆遗而朋近成隂阳不能交遂大小各分矣如能学易于此尚中行焉中行即天地之道也天地之道无所不交也天地交而后泰也君子内而道长小人外而道消非君子自内而外小人也非自长其道而消小人也一有成心为夬而非泰矣泰者君子安内而小人亦安于外君子道长小人道消亦化为君子之道也是包荒之善量足以容之冯河化善之力足以制之也革心者即引为用革面者亦使有自新之路易之为朋党论胜于欧苏逺矣
　　传明包荒得尚于中行更不尚力而専言徳量矣兼力言犹有分别彰瘅之事専以徳量言则使小人迁善改过者一心无二念也此取善于同人而化恶于败也诚为中行之道是尚也是非有健徳而复具离明之识以离之光明辨贤奸以健之徳量包隂阳大小何能无不交而成泰乎非光明则包荒者含糊模棱而已矣非健徳则必过于偏执而不尚中行矣此二之光而且大为泰内卦三阳之主爻诚为致泰保泰之良臣也欲为君子者观是爻之经传可以明阳交于隂以和济为扶抑之道矣防哉交之一字为天地世道言其通也乎
　　九三无平不陂无往不复艰贞无咎勿恤其孚于食有福曰无往不复天地际也
　　九三变临之六三在临三以隂变阳为泰系以甘临无攸利者以悦为临甘临也私恩小惠掠美市恩之道也故忧而改之则无咎
　　本爻以阳变隂为临值乾卦之终接坤卦之始正为泰否相际系之以无平不陂无往不复明天地之气化泰否常相反也艰贞无咎则尽人事以维持气化矣又云勿恤其孚于食有福孚者交也交之为道不贵有心不恤而自孚则上下交而其志同矣非谋食也而于食有福矣传但言天地气化无往不复明其为隂阳来往之交际更宜慎持笃守能艰贞则无咎也于保泰之人事既协而能孚有福可知矣际者当内外卦之间正天地交际之位也
　　以上内卦三爻干体泰之内君子也初变升为拔茅彚征得吉二居中而包荒以不遐遗朋亡为合于中道不唯包君子亦且容小人所以为内卦之主而佐君成泰也三隣外卦已有反之虞所以深保泰于隂阳之交际也初三两爻附于二以成卦初即同二以彚征也三象传明其天地际正欲使之坚附于二阳中之道以保泰耳
　　六四翩翩不富以其隣不戒以孚曰翩翩不富皆失实也不戒以孚中心愿也
　　六四变大壮之九四在大壮之九四以阳变隂为泰系以贞吉正用罔之本也故藩决而不赢震变为坤故为大舆三四在卦之中故曰輹然唯其变隂成泰所以不致用壮矣
　　在本爻以隂变阳为大壮系以翩翩不富以其隣不戒以孚本义翩翩谓三隂也三隂众富也而不以之以于其隣外卦三隂必交内卦三阳方合交泰之道也又云不戒以孚与三爻勿恤其孚同义盖内外隂阳取象于彼此上下必不期其孚而自交泰方为诚心感应耳象传谓三隂失实翩翩者三隂也谓失实者失其恃也与朋亡同义耳必不戒以孚出于中心相悦愿合志同方与泰道深契乎中心愿者又取三四在卦之中为隂阳内外交泰之际也此贞悔二爻虽各明本卦之义而于卦变兼言其象义亦相通焉【二贵包荒朋亡乃尚中行以交隂四贵不富以隣失寔中愿以交阳乃成泰也】
　　六五帝乙归妹以祉元吉曰以祉元吉中以行愿也六五变需之九五在需五以阳变隂为泰系以饮食贞吉以其变泰仍未泰而徐俟其时不可强致者勿取乎粉饰太平也
　　在本爻以隂变阳为需既已成泰则福祉自然元也泰之为泰所重在谨慎保持而爻辞全不涉本义谓以帝乙归妹时占得此占者如是则有祉而元吉愚谓如髙宗伐方引古事系爻辞岂髙宗伐方时亦占得是爻乎抑或借其爻拟议乎古事而系之乎盖帝乙尊位归妹者下嫁贤人也如尧之妻舜以二女为天下得人也虽帝乙果否有妹不矣然以天子之尊尚贤而归帝妹之贵则正合保泰之主以柔顺中正之坤徳下交于阳刚中正之贤人诚上下交而志同合尊贤亲亲而一之者也以是为祉元吉奚疑哉故传曰以祉元吉中以行愿也不言髙宗矣中者固以位言而徳为其本矣以中正之徳行其交泰之愿所以保泰也如此则占者义亦即在内矣
　　上六城复于隍勿用师自邑告命贞吝象曰城复于隍其命乱也
　　上六变大畜之上九在大畜之上爻以阳变隂为泰畜之大而乆则通取于此何天之衢以言其亨也在本爻以隂变阳为大畜泰之极正与畜之极相反畜之极则通泰之极则否矣相反正相通也系之以城复于隍三之无平不陂上乃无陂不平也三在内卦之终泰将成也故云平将陂上在外卦之极泰已成矣故云陂复平气化万古如斯而人事旦夕有变保泰者可不知所戒乎勿用师者泰非可力保也富国强兵开疆展土正是陂者必平之先声耳又云自邑告命邑者国也国之本在家家之本在身告命于国非齐家修身何以为帅乎一家仁让为一国兴仁让之基一身尽孝慈为天下老老幼幼之本以此告命其令方从不然其所令反其所好而民弗从矣又系之以贞而吝者贞而正保泰之道吝者以为泰而保之则吝也恭俭之贤君何尝以为世已泰民已安化已行治已隆乎况惟吝也所以得为保也如以为亨以为吉则贞亦必乆而渝矣圣人系辞一字之微垂戒如此犹有为丰亨豫大之説误国如蔡京者惟魏征十渐之疏或于贞吝庶几乎
　　象传専释其命重其命之本也已治而将乱必治之以治命治与乱在毫之间而成败千里于此决焉治命告于国邑非治乱之道思患豫防谨身修徳何以为端型饬教乎泰卦以内外卦相交取象是以内外二卦相为应不必拘初四二五三六为应之説矣泰卦以内卦为泰将成已着其戒于有心致泰以外卦为泰已成更着其戒于有心恃泰故泰未成惟艰贞而已泰既成惟贞而虽致于吝可也吝又似老子所谓寳啬之道也即大禹之谨小慎微也不可以为羞吝之吝吝之义言于用财施惠则悭吝而可羞也言于虑渐防微则谨饬而不敢侈肆耳此泰之终始者也以上外卦三爻坤体泰之外小人也然在泰之时羣隂亦皆君子爻所取之义典卦同而异四爻不富以其隣以翩翩三隂而附三阳成美也五则以柔顺中正主乎外卦下应阳刚中正之臣所以为保泰之主故有帝乙归妹尚贤任人之吉上则泰极将反矣示之以戒所以永保乎泰也四上二爻皆以附隂中成卦其附隂则以共交于下卦为正义盖泰原以天地交为泰耳
　　内外卦之爻亦有应义二五则正应二以包荒得尚于中行事君所以五以归妹尚贤上下交而志同同以保泰也二五为二卦之主爻爻应仍是以卦相应若三则与四以相际相孚为应也三与上正应而三与上分泰之将成已成其垂戒之辞故亦相应仍为爻应而亦卦应也初与四一拔茅而彚进一翩翩而富以其隣亦有上下交泰之义则爻应亦为卦应矣此俱不可为典要者而自有不易交泰之理存焉
　　【坤下干上】【本义谓否卦变自渐来不知何据不敢置説】
　　否否与泰综天地不交与泰反隂在内方长根坤之卦也主隂而必反泰主隂者天时也反泰者君道也天时反无疾君道人事则必以倾否转泰为宜矣否泰反其即序卦传云物不可以终泰故受之以否也犹是泰也综则为否否泰有反复之有承接之义其实气化之自然即理之必然者圣人于泰卦为保泰者示之详矣终不能不有否者圣人亦无如世运何也圣人处泰自不今复否圣人处否自能令复泰然圣人之身有尽气化之行无穷圣人创业垂统为可继也后之泰必为否圣人固早知之未尝不预圗焉以期为可大可乆然泰否既为隂阳消长之机则亦难挽叔季之世风末流之昏暴圣人明知之而无可如何者是以衍卦陈畴无不以人事天道呼吸相通旦夕易渝者着説垂训何以保泰而防否也何以倾否而复泰也无非令有世道人心之责者加之意耳
　　否之匪人不利君子贞大往小来
