<!-- { "loadSidebar": true } -->
　　中孚九二爻君子修身之道首重言行示人知学修之要也以鸣鹤之音拟议君子之言以好爵之靡拟议君子之行先言后行者言尤易知一言而善不善着矣居其室出其言千里之外有从违焉迩又为逺之所自推也况出身之行原在迩而加民之政则见扵逺行亦无难考騐不过稍后扵言耳是以体此之君子扵言扵行将同扵枢机视之矣枢机者开阖之要出入之关言行发而荣辱随之非人之枢机耑主乎荣辱者乎且言行不止于身世之交接也存诚以立体主敬以致用崇效卑法之道也故君子以为应乎天地者言行也焉得不谨言饬行以致慎哉同人九五爻君子成已之道既修必求取友之道示人知取友以心徳求孚为要也号咷与笑喜怒之情发必中节乃由中以推和可以存忠可以行恕矣故或出或处隠见不同或黙或语动静不同而应事接物之道贵扵中和一也故二人同心共力尚可防金同心者之言其臭且如兰况同心同理同道同徳一心推扵天下而悉合者乎以此为同人乃操约施博耳
　　大过初六爻君子终身主敬遇事用慎敬为体慎以全敬之用也此制心持身之要也措地得安可矣必借以茅安不忘危故谓之慎之至也然慎不在大茅之至薄得其慎道则任重而获安推斯慎之术徃而求安自无危矣乃君子谨小慎微之学自至切近始也
　　谦九三爻君子饬身所主在恭恭为修已应世之要也一慎一恭主敬之学全矣劳而不伐谦之心内裕之极也劳而有功功也不伐者不自有其功由扵立谦体之徳足以承载其功且并徳亦不居也此厚之至即下之至也故伐者必见扵言貌而下者亦必见于言貌诚中未有不形外者若能语功而不骄亦难得矣况更下人君子之有终扵无终之道也盖有徳之言必盛盛扵厚徳非侈张盛大也有礼之言必恭且言行相顾而慎言谨度矣内有徳至盛外有仪至恭皆谦者自致扵道而欲保存其位者也老子云惟其不居是以不去孝经云髙而不危所以常守贵也皆与易通焉干上九爻不谦之咎也咎在亢于行详注在乾卦
　　节初九爻不慎之戒也戒在忽于言言虽至微出好者即能兴戎乱生莫测因言语而阶厉故不出户庭行未出而言尤先讱矣君不宻其言则直臣不能保其位臣不宻其言则祸及且莫保其身凡有机事未动而言泄之疎漏其机人得为计其事必无成也故观扵节初而知君子扵行固谨而不轻动即言亦必慎宻而不敢轻出也
　　解六三爻小人不知慎恭而以怠胜敬骄满自恣所以致防之本也作易知盗者知盗所由起之理也负而忽乘乞儿暴富无徳无功而遭时得意弃小人之事取君子之器盗焉得不夺之如司马懿之取魏刘裕之取晋皆盗夺之类耳然又有致盗之由亦不必负且乘矣即素乘者若慢不自保其乘下之负者生暴横之心亦思伐而夺其乘此如慢藏其贿以诲人使盗妖冶其容以诲人使淫也此又为乘者戒也此二者皆足致盗故易以为盗之招也
　　大有上九爻君子慎恭之至主敬之乆即为存诚诚之昭格天且祐之况扵人乎天祐髙逺难测必明其所自则知祐之为助助必有由盖天之气运流行不息所助者亦在奉行至顺之道也天助顺者在气化命也人助何哉人助者立心之诚也立诚扵己人皆信之则必助之然则人助信在心徳性也君子能履乎礼即人心之理外着也是以各与人心之理相孚而信则为履信也此制用也若其立体必凝思扵至顺顺天之道恊物之宜此为履信思顺也不惟成己且兼成物又以此尚贤人即以此勉庸众耳天焉得不祐行自致无不利矣非天祐也天理祐之君子之心思自祐之也
　　咸九四爻圣人正心之学也修身由于正心故示正心之要在扵思虑知同归殊途一致百虑则吾心一理可以通万事万物事物至纷一心湛然肆应皆能时措咸宜庶可以无思无虑矣盖正心由于诚意诚意在于存诚诚意者用吾心好恶之真诚存诚者守吾性至善之实理而已所以全成性扵存存且为道义之门矣日月寒暑徃来相推隂阳也而有主乎隂阳者本自无二也以至屈信相感利生无穷亦未尝不以一元以统天为天地之气化以一徃而道修教为圣人之功能也尺蠖龙蛇大小不同而屈伸同固屈以为伸伸亦为屈也屈伸者徃来相推于无尽而本于一以为两一曲一伸仍是一也即圣人之精义入神屈也而外以之致用则伸乎利用安身伸也而内以之崇徳则仍屈也故屈伸有徃来而实至一而无间者也固已难知矣然犹有徳业可名可见斯可知矣若夫由崇徳建业而更有进焉则有不可知者何也圣人精义审乎义扵至精极乎用矣圣人崇徳敦其徳于至崇极乎体矣过此以徃虽圣人勤修不倦亦不能自必其所造也精义崇徳可学而至穷神知化非可学而至也惟精义已入神而仍不敢忽崇徳已至峻而仍不敢斁驯至精扵义之原则神可穷矣义者制事之当然神则制义扵无方者也驯至崇极乎徳之本然则化亦可知矣徳者人性之本然化则原性于天命也至于穷义之原知徳之本自知性之由命心之合天人物之始终造化之推嬗俱可昭然矣此又非闻见之知已也乃圣人之极至成徳扵极盛者也又岂可以期必者乎圣人一立诚而徳极其盛至此可见正心诚意为造徳之基也传引此爻明君子学修之道必推其极致者示人无半途可废之功亦无造次可及之盛徳也此爻正切系辞上传所言修身之本
　　困九三爻见不能精义则不能致用不能致用则不能利用安身以崇徳必至如困三之防厉矣困非君子所避非所困困于非道也则如困扵石蒺藜也据非君子所辞非所据据扵不义也则入宫无妻不安扵其宫也非道之困名必辱非义之据身必危名辱则徳不立身危则命不全故曰死期将至身不可保妻何可得见宛其死矣他人入室戒之哉
　　隼一物足喻天下之物弓矢亦一器而足喻天下之器射一技而足以观君子应事接物之道君子必求有其道无其遇也不甘无其道而虚声致诮也所以平日藏器扵身用藏扵体中也待时而动用必协宜合乎道也故有徃而无不利也君子之道利其器以动而应天下之物动而无所阻以其在道也在道之动动必有获惟其成器在平日而利用在一时且全器备扵一身乃肆应而无不合也此动之用根于静之立体者纯乎理矣内存理而外合道如公之射隼必获且无徃而不利也岂君子见利而动乎非也利者义之和也和乎义则义之利有不必谋而自得也噬嗑初九上九两爻以明小人行恶有大小多寡取祸有轻重以示戒耳小人不知存仁故不仁不以为耻不知行义故不义不以为畏无耻故见利方动无所畏忌故威而后惩然知惩而诫所惩者小所诫者大仍为迁善改过之人也此小人之有福者乃能小不善而即得惩知诫而不致扵大不善也校但灭趾仍谓之无咎亦幸矣○名者善之应然善不积名不成祸者不善之应然恶不积身未必灭积者渐也非一朝一夕之故其所由来者渐矣小人之所以积恶者在于初起之一念以小善为无益不足为而勿为也故善不能积以小恶为无伤而不足去也故恶日积及其恶积何可揜乎恶积则罪大不可赦宥而得解此无福之小人所以不遇小惩竟成积恶以致何校灭耳之防性命且不可保彼岂知积恶在小而不在大乎
　　否九五爻示君子安身保国家之道亦由一心知危知亡知乱然后身安而国家可保也安与危相反而知危则位安存与亡治与乱皆相反而保存图治乃在知亡知乱此君子安不忘危而乆安存不忘亡而乆存治不忘乱而乆治也是以身安扵知危而国家治保于知亡乱也其亡其亡系扵苞桑苞桑岂足喻其巩固乎
　　鼎九四爻明徳不胜尊位之戒鼎而折足必无知危知亡知乱之心者也与否九五正相参否可以休否而有苞桑之固者知危知亡知乱也鼎可以折而有覆餗之防不胜任是但知安知存知治者也传所谓内外使知惧者指内贞外悔言之此类是也位以尊徳徳薄则不足附尊位矣知以成谋知小则不足以定大谋矣力以肩重力小则不足以肩大任矣君子必度徳揆知量力以免咎者贵扵自知也如鼎之折足而覆公餗且渥而汚辱其形不胜之凶何可免乎无学寡识之人犹可恕有心干冒贻悮天下者古今来不乏矣洵可深恶而痛絶也
　　豫六二爻明应事接物之道在扵知几知几在于穷理穷理则在心徳为微在事业为彰能用简为柔能用易为刚此圣人之立徳建业皆以知几为要者也故曰万夫之望见为人所观望也几之神乃天下之至神者方能与也盖通乎易之至精至变而方体防此至神神而明之于不测也此方谓之知几此圣人之大知也若夫君子必敬必慎不能得几之神亦不致失几之宜也何也圣人言通权达变君子言审几观变也其应天下也上交不谄下交不渎总由人情推测几发无端惟守理絜道不妄动以从人则心之理得而事物之几可知矣故扵动方见微吉防之先兆已早得由扵君子静虚之体守己不随人故静足揆动方动之始即知其吉防之终也所以君子见几之善则迁见几之恶即改见吉之合道则趋见防之违道则避其作不俟终日言其至神速也究为君子自决于己之理欲而非因人为逆从也易云介扵石不终日贞吉贞则吉之几也静存为动发之本也故介而如石不可动移理至而事必起气数亦随之而已寜用终日稽迟疑惑乎理明义精决防于其间可识其无犹豫也此君子之知不同扵众也知几也知微知彰本末明也知柔知刚体用得也岂非万夫之望且可以训世励俗何难自全其身名而无难耶复初九爻引顔子之改过迁善是为能知几者盖得夫君子知微知彰知柔知刚之道者也故亦去圣人不逺矣顔子称庶几者庶几于道也道者至善之止也不能止于至善而不迁者气拘物蔽为过也过则为不善不善贵扵即能自知自知尤贵即能不复行皆省察之勤戒饬之宻此即论语所论克己复礼天下且归仁道何不可几乎扵易云不逺复无祗悔元吉人心之仁徳气化之元阳原本一气一理耳损九三爻明取友必耑之道天地男女之道分为二如朋友然氤緼搆精则合二为一矣故耑一然后有化育生长之功此君子修身必交友也交友必取友乐善不诚则不一矣惟诚以立己善取于人斯为能致一也盖善即人心之性也诚乃存性中之理也在己则云诚实求诸已而有此理也在人则称善彼能得其理而着之为善道也究之人已一理以相流通而已此之谓致一天上地下而气相交故其气絪緼绵亘周宻之象扵是既言交复言絪緼祗是一气而已万物生化醇凝于此中矣万物之所以生生不已者化也化之本乃此醇凝之气所谓絪緼者也乃一动而为阳为男一静而为隂为女男女隂阳互为动静一徃一来一升一降此以其精相交媾也化万物之化遂能生万物之生凝者自一本散于万殊既生万殊各又凝为一本以生生于无终始焉惟其化之醇所以媾之笃惟其媾之笃所以生而不穷一隂一阳静耑动直静翕动辟至纯无间生意不息矣若有参杂其理不一其气不醇无物可生矣故易曰三人行则必损一人一善一不善损其不善也二人皆善损其善之不尽善者也如是则独存一人为己之对相感相应至耑至笃得至善为友何难哉此圣人因取友而取象于天地隂阳相交生物之气化圣人拟议易之象义如此方可谓神而明之矣
