<!-- { "loadSidebar": true } -->
　　外卦五爻原为离之中爻且变干而刚健兼文明原可主通卦
　　六爻以初上两爻为受罚之象亦由随来随以初爻之动上爻之恱为内外卦之主盖震原主初兑原主上也噬嗑继随随之久而向晦入宴息必至于委靡佚乐罚不行法不立矣故仍归罪于初上两爻
　　【离下艮上】
　　贲贲与噬嗑相综继乎随蛊贲亦隂阳画均平之卦主隂归于离以结上经诸隂卦焉以噬嗑继随下卦震不动上卦以随之兑变噬嗑之离用眀而不用兊也其卦变彖传云柔得中而上行愚已释之或谓柔下行而非上行然照本义说五得中而四未尝得中也再绎上行之义盖指上爻言耳柔得中亦未尝言下行故上爻亦祗言上行上即上爻也言柔下行而得中上上行而不当位矣观下文接虽不当位利用狱之可知矣见此阳爻虽去五正位而上行居上爻然恱变为眀则利用狱矣五不言下行上不言上行省文也如必曰上上行不成文矣圣人曰辞达而已矣省文而义已达则从省文庶几可乎
　　贲亨小利有攸往
　　彖辞曰贲亨小利有攸往贲继蛊上卦艮不动下卦以蛊之巽变为离亦用离不用巽也其卦变彖传云柔来而文刚分刚上而文柔本义谓自损来者柔自三来文二刚自二上而文三自既济来者柔自上来而文五刚自五上而文上究无所据无当于圣人之义也且中间一分字何置之不论乎况彖传以上句释亨下句释小往有攸往正为分字不同别卦言卦变笼统合一卦而释之也损既济来何以见分释之义又何以见分刚之义乎愚谓仍自蛊来耳贲者饰也饰即饬也饬谨饬也饰修饰也修饰亦谨饬之意必饬为主而修饰方可外见矣则蛊坏之处皆可修饰且加以文彩矣贲之继蛊如此而谓卦变不自蛊来乎何以言之蛊之所以蛊者上止而下虚也今巽风之虚变为离火之眀以眀饰虚则凡蛊之处皆得眀斯皆修之而不蛊矣蛊因修饰而不蛊故其卦变以蛊下卦巽初爻之隂虚上行以贲下卦离初爻之阳实下济所以填虚风以塞蛊之根基也故彖传曰柔来而文刚自蛊来所以言柔柔初隂也来文刚文乎本卦二爻下居于初虚者实而蛊者修此所以为亨也彖传又言分刚上而文柔果何所指乎指否也分刚者分干三阳之刚爻以文乎坤三爻之柔也外坤内干为泰乾坤交之正体象也内坤外干为否反否不成泰所以成蛊也今仍修饰之使不蛊将以反否而随乎泰且保泰以正乾坤之体象耳既柔来文刚而刚居初矣内外巽变为离复自否言卦变者否卦三阳爻在外分一刚爻仍在上爻分二刚爻以文柔爻而成艮以三阳爻分用之下卦得一上卦得一所谓分刚上而文柔也上而文柔即是上爻在上文柔不着上行字上原未动耳小利有攸往者渐由饰蛊而后综随综随后能随泰以正乾坤体象之交泰岂骤可哉此小利有攸往言其浸长之道也○前云柔来文刚后云分刚上而文柔盖文者交也柔交刚于始蛊渐修饰之事刚交柔于终贲渐完成之事故以两言两释为彖传中另例正因卦变有两层象义也
　　亨又何不可往乃言小利不同利有攸往者虽刚柔互交而否倾蛊修岂堪逞意肆志乎此贲言饰则不可卤莽灭裂矣
　　彖曰贲亨柔来而文刚故亨分刚上而文柔故小利有攸往天文也文眀以止人文也观乎天文以察时变观乎人文以化成天下
　　彖传首四句分释彖辞已眀传言天文本义引先儒加刚柔交错四字交可言也何谓错乎错者刚柔正对卦无一相对也指何卦与何卦错乎反覆求之不得姑置之可耳然则就二句柔来文刚刚又分之上而文柔从交中即可得天文之说何必错乎且交原从泰来交方为泰不交则否否之久而蛊蛊之饰而贲一串珠也就交言文刚柔自交而文乃本乎天者也不加四字甚简切此亦遵传也就天文以言人文愈知天文之义矣文眀以止卦徳也刚柔自交出于天之气化而取象画卦立义名徳则出于圣人非人文乎人文因仰观俯察眀刚柔相交而成自然之文所以有易所以天下有文章凡文辞章彩威仪制度皆人文也何一不本之天文乎文眀而何以兼止言人文止者文之章也文眀散而止聚之文眀经而止纬之文眀无尽穷而止有节度文眀兼止所以为圣人之文而天下遵之也圣人之文性成学者之文习得也于贲言之贲饰物也取诸一物所以通乎万物也而又推之在天垂象之文观于七政星辰垣宿纒度天文照然灿列矣气化之行于地上人间者应之此圣人就天文以察时变之学也非谓占天文以考禨祥乃观天文而眀四时也即尧典之作玉衡齐七政命官治厯以眀时也至于四时忒与不忒修人事以应天时则为观天察时中必有之义矣然后方言人文人文者上而礼乐法度文辞威仪下而风俗歌谣婚防宾祭皆是也圣人观之裁抑其过补其不及贤智使之俯就愚不肖使之仰企皆化成天下之道也化成者以教化成就之也所谓道徳一风俗同也然非一道徳何以同风俗乎以人文化成于天下必由于主极之心徳也此非乾元刚健中正者为之体何以化成天下之用乎以此为贲蛊必修而否反为泰以应乎干合乎坤成交泰之世也无难矣
　　象曰山下有火贲君子以眀庶政无敢折狱
　　象传申眀贲之义曰山下有火贲君子以眀庶政无敢折狱富哉圣言乎在噬嗑言决狱用眀为主也在贲言眀庶政亦用眀为主也动而用眀则利用狱而眀罚勅法申眀法令使不敢犯也止而用眀修文教而不重刑罚所谓道之以政齐之以刑民免而无耻道之以徳齐之以礼有耻且格也眀庶政则是非眀好恶正矣于是举直错枉知也能使枉者直知而仁也知之用在仁体中所以不用眀于狱而用明于庶政以刑期于无刑也就山下有火之象言之者山髙而火下恐人君居髙位而不眀乎下情也今山下有火庶政之情无不烛照则小民之曲蔀屋之私无不洞然于九重之上矣此所以遂生复性之谋必周劝善惩恶之意共白而于政令教化之中无不寓眀罚勅法之意矣何必定折狱而后彰瘅之权着邪正之途分乎象传言此正以贲综噬嗑不用折狱以眀文教为心也富哉其言惟子夏识之樊迟以下且不能知之矣止其眀有人文在不用动而眀也止其眀则用眀不恃眀所谓如得其情则哀矜勿喜犹未也必自知眀勅非易故刑罚不轻用眀而本于仁心则刑罚皆文徳也此义非圣人不能言
　　初九贲其趾舎车而徒象曰舎车而徒义弗乘也初九变为艮之初六在艮初以隂变阳为贲眀其应止而止艮其趾无咎而永贞艮初之正道也
　　在本爻以阳变隂为艮以止为眀修饰其趾也修饰其趾虽舎车而徒贵于驷马髙车矣象传眀之义弗乘也义当徒则徒为贵而车为贱矣贞悔二卦对爻防观更切此爻可见修饰非尚仪文舎车而徒合于义则饰蛊也至矣
　　六二贲其须象曰贲其须与上兴也
　　六二变为大畜之九二在大畜之二以阳变隂为贲有舆輹之象干健变离中实者虚故为舆輹也在本爻以隂变阳为大畜象以贲其须须在靣上贲须修容也离变干兼眀健以为贲也象传曰与上兴何也此爻乃柔上而文刚之爻须隂柔之物属肾肾在下而须应之正是柔上兴之象与者外与内应貌与徳应也男子生须为美观非柔文刚乎以见修徳于心而萃于靣也故柔之文与徳之刚同上兴耳不言靣言须则就柔文刚言须取象耳
　　九三贲如濡如永贞吉象曰永贞之吉终莫之陵也九三变为颐之六三在颐三以隂变阳为贲颐本以下动为用变离附丽于隂而不动拂乎经常之颐理矣故虽贞亦凶而十年不用无攸往也
　　在本爻变阳为隂为颐眀而变动其质有濡如之象义也濡者湿也贲而需湿因震动而贲不坚固如今之丹漆彩色湿濡则不坚固反多损汚也故贵永贞则坚固而成贲为吉矣象传曰永贞之吉终莫之陵凌犯也亦损汚之谓且贲已成而无可加焉矣绘事后素贲后则无色可加慎之也
　　以上内卦三爻离眀之体为饰蛊用眀也初变止体指所安在义舍车而徒合义即所以为饰也蛊二为内卦主爻变干健性尽而形践上兴者徳成而义吉也三变震动方饰而动则濡如永贞斯吉皆贵于善其饰耳二为文明内卦之主爻初三两爻附之变止附隂则吉变动不附则贵永贞以为固也
　　六四贲如皤如白马翰如匪冦婚媾象曰六四当位疑也匪冦婚媾终无尤也
　　六四变为离之九四在离四以阳变隂为贲兼眀变止何以突如其来离之隂所丽者阳今四变隂则不足收敛乎隂突来者火也所以有焚如死如弃如之凶也
　　在本爻变隂为阳为离止体而眀用非妄用眀者贲如皤如老成之人也白马翰如朴素之用也匪冦知非妄用眀矣婚媾止而变眀与下卦同体亦婚媾之义也六四与初正应固为婚媾之义也且止而与离相丽亦婚媾之义也象传谓当位而疑当位者止体也疑者不眀也止而用眀适当位欲察理破疑也皤如翰如以素心相照则无疑耳明贵于诚而不尚乎疑也匪冦婚媾疑释而信合何尤乎此爻象兼贞悔二卦而明其徳以取其象也
　　六五贲于丘园束帛戋戋吝终吉象曰六五之吉有喜也
　　六五变为家人之五在家人之五爻以阳变隂为贲系以王假有家止于位而巽于徳假于有家重乎贤卿大夫而以心相假如假于庙之假也勿恤吉者不必以巽乎臣下为恤自吉也所谓忘分下交尊贤并重于贵贵也
　　在本爻以隂变阳为家人尚贤之象犹家人也贲于丘园束帛戋戋其敬尽其礼以求贤而佐乎贲也言吝而终吉者不能使贤自来归必卑礼重币求之可羞吝矣然终吉者卑已下贤未有不吉者也象传言有喜就其中心乐善忘势言乎
　　上九白贲无咎象曰白贲无咎上得志也
　　上九变眀夷之上六在眀夷上六变隂为阳为贲然取义于山变为地明之极而晦矣山之髙而为地之下矣故有先登天后入地之象
　　本爻以阳变隂为眀夷又取乎贲之极而止乎贲则反乎素矣此白贲所以无咎也贲饰而反于白归于本心之质如杂卦言贲无色也传言上得志者贲之极而反乎素文之极而反于质质本素所以为天地文眀之先也故质者文之对而又主乎文者也志在于素则虽盛饰亦素耳故言志得则无行不修而无蛊不饰也贲之所以根坤于此见之不然坤黄色也艮变坤何白贲也言白贲谓止于坤之至静以御乎至动也至于饰之一字本义固言之饰无指定之物凡物皆可饰必求一物则曲礼云饰羔雁者以缋注饰覆也画布为云气覆之以相见也
　　外卦三爻艮止之体以上爻为外卦主爻白贲者反其初也故与二之贲须分主内外卦一云徳所以饰貌一云白则更无可饰也四爻五爻一为老成之人一为尚贤之君应内卦也四应初之择义而安五应二之潜徳升闻所以上下交孚为泰者反否以饰蛊也四变离上下同眀五变巽巽以尚贤以此为饰何蛊不饰也乎故初三两爻附二而四五两爻附上重主爻也然白贲者贲之本也又以上爻主通卦可矣上且为分刚上而文柔来自干者以阳为体体隂为用贲之所以为贲乎
　　噬嗑根干用阳贲根坤用隂矣饰似阳为用何也不知饬以饬其外美者其中也美其中则含章也用在隂也如噬嗑之用在阳而颐中有物噬而嗑之若似乎隂然用噬乃嗑即用阳矣
