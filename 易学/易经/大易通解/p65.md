<!-- { "loadSidebar": true } -->
　　彖辞释卦名义曰归妹天地之大义也长男三十而取少女二十而嫁合乎有天地斯有夫妇之大义也若男不取女不字则如天地不交矣天之阳气不下济乎阴地之阴气不上和乎阳则万物何从而兴乎生之成之皆天地之交也所以不止于言生而言兴也万物生成于天地之交亦且终始于天地之交万物有兴衰生死成败而天地之气自交于无终始也然则男女婚媾之道为人之终始如天之交无终始也男女有终有始而男女之生生不穷无始无终与天地同其悠久是男配天女配地其相交而生生不穷共为悠久无疆而已再以卦徳言之说在下卦而动在上卦女说而男动以取男勤动于徳业则女说来归其义皆归妹之所以为归妹也言征凶者位不当也雷动于下为当位今雷在泽上随乎泽而入地非当位之时矣无攸利者柔乘刚也震以二阴乘一阳兑以一阴乘二阳阳令衰而阴得时故阴足以乘阳是以不利于往动而利于守静以合时也圣人前民用不过令其知时以大义示之言其常男取女字阴阳之和济也以盛衰示之言其时阴长阳消气化之往复也知其常以守乎经知其时以通乎变此经权协宜之道也非善学易乌足以明之而寡过乎
　　象曰泽上有雷归妹君子以永终知敝
　　象传曰泽上有雷归妹君子以永终知敝孔圣另申一义终即终始之终敝者故物君子观于泽上有雷必随泽而降下入乎地向者春半阳初出乎震始也新也今至兑秋中遂终矣敝矣为时半载非不永也然虽永亦必有终有终则必有敝一定之气化也人事亦如是焉在气化之终敝实无终敝而人事之终敝君子寜不慎始以图终而且善其终以拯其敝乎是人事虽有终敝而君子之心以理制事者亦与天地气化同于无终敝耳非学易之君子乌足以知之非圣人乌能言之
　　初九归妹以娣跛能履征吉象曰归妹以娣以恒也跛能履吉相承也
　　初九变为解之初六在解初以阴变阳为归妹系以无咎象传名之曰刚柔之际义无咎也在解之时初阴在下附二爻之阳成坎自处于柔居下而与阳刚之二相交际所以其义无咎且与屯内外卦交易则初居屯之下爻者今居解之四爻亦有刚柔相际之象义屯而为解何咎乎
　　在本爻以阳变隂为解雷收于兑而变解归妹之初雷尚未全入地也故系以归妹以娣娣者阴初盛未如其女君之正盛也跛能履阳虽衰而犹可动也言征吉者阳未尽入地雷尚可兴云致雨凡人事有宜为者尚可为也象传曰归妹以娣以恒也阴浸盛而阳伏此恒道也可因归娣而知归妹之将至也跛能履吉相承也承奉也阳尚秉令则阴亦奉行是阴承顺乎天之道也此爻变解雷雨作故有阳尚可行之义与卦征凶不合者就初爻言耳在初义象如此归妹之终则无此象义矣或曰相承承乎三爻之阴也初阳爻变阴成坎与三爻阴合徳为雷雨解以宣阳令故阳不尽入阴而得吉不致征凶亦通
　　九二眇能视利幽人之贞象曰利幽人之贞未变常也九二变为震之六二在震二以阴变阳为归妹系以震来厉亿丧贝跻于九陵勿逐七日得方震之时二乃变归妹柔以乘刚刚必奋击阳出之时岂能揜乎所以厉而丧贝勿逐七日得者自震至兑七日自复震兑往来如姤复往来俱七日也不言吉凶出入无疾也
　　在本爻以阳变阴为震归妹入地而变震故系以眇能视阳未收全则明仍可照物雷虽微而电仍也戒以利幽人之贞虽时尚可进用然已不宜干进必如幽人坦坦安于静正方为遵时而养晦也象传曰利幽人之贞未变常也阴盛矣而雷电尚未尝全变乎常也然时已宜静守而不宜动用矣惟如幽人之利贞斯为合时时变而道亦变虽变而未尝失常道也此爻渐至阴盛虽可为而亦不必为矣
　　六三归妹以须反归以娣象曰归妹以须未当也六三变为大壮之九三在大壮之三以阳变阴为归妹系以小人用壮君子用罔变归妹乃用阴济阳惟君子方能用罔也不用罔而如小人用壮则如羝羊触藩之羸角矣此就阳壮之时言变归妹则能济阴得和也
　　在本爻以阴变阳为大壮当归妹之时而大壮其阳阴气不足不能敛阳矣所以归妹应须必须阴盛方能收大壮之阳入地也反归以娣者先归娣以维阳耳象传曰归妹以须未当也亦言变阳为大壮于时令不当耳此爻乃阴当盛而未盛如言运气至而不至也阳不能敛故应待阴盛而阳自敛先维以娣而后以其君之正隂继之矣在阴盛之时圣人之爻象辞传如此可谓阳不宜入地阴不宜乘阳乎时入则入时乘则乘天地何心乎究不外复卦彖辞出入无疾四字尽之矣而人事之宜用阴可推焉
　　以上内卦三爻兑体三乃主归妹内卦以敛阳者故以初二两阳爻附阴成卦初则阳尚盛故先归娣而征吉归娣亦维阳之义象也二爻阴少进必利幽人之贞以养阳和阴三爻主内卦故正言之阴微则暂维阳阴盛方能敛阳也维也敛也非疾阳也用阴以和阳敛阳以养阳也不然十月之雷岂瑞雷哉
　　九四归妹愆期迟归有时象曰愆期之志有待而行也九四变为临之六四在临四以阴变阳为归妹系以至临无咎坤变震则初二之阳道临及于四矣由内达外由近达逺矣阳道临之既至四即变动以应之焉何咎乎
　　在本爻以阳变阴为临系以归妹愆期迟归有时者震变坤则宜取女受阴所敛矣或有愆期迟归亦自有时也见阳至兑有必收之理气也谚云老健春寒秋后热俱言不能久耳象传曰愆期之志有待而行也归妹必有归期敛阳和阳亦必待时不可失贞而轻字乃能行尽妇道也此爻在外卦震体之初雷之入地愆期即妹之归阳愆期男不取女女无自字之理义也故就震以言兑男先乎女婚媾之正也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　六五变为兑之九五在兑五以阳变阴为归妹系以孚于剥有厉兑正秋令孚于剥阳之阴日失其悦物之正而从人为悦厉道也盖兑虽四阴盛长用以说万物不贵剥阳也故厉
　　在本爻以阴变阳为兑归妹而成兑得时行令矣故象以帝乙归妹帝王之归妹足以为天下归妹法也又云其君之袂不如其娣之袂良者长男配少女阳之性和于少阴而不和于老阴也少阴如月之几望老阴则过望矣取女宜少不宜壮在姤已言之矣于此又示以用阴宜和阳不可过盛而乘阳揜阳斯吉矣象传曰帝乙归妹不如其娣之袂良也不惟取女者宜知和阳用阴不宜过盛即有女字人者亦宜知之也帝乙归妹妹亦小女耳所以吉者以五得阴柔中正之道故能和阳而敛阳不致乘揜乎阳而使敝也以帝妹之贵阴下嫁于二阳择贤徳而和其室家与尧以二女妻舜降于沩汭同义也吉可知矣象传明娣之袂良其君不如岂不知嫡庶之分乎盖以少阴和阳为重如天地之少生老变也嫡庶不紊又一义不在此义象中论矣且此爻主乎归妹之卦为阳男阴女并谋之矣学易者用阳用阴皆知所遵焉帝乙之归妹尧之嫁女皆用阴也可谓之非至善之道乎阴阳各有至善之道故传言中阴阳中和之道乃天地交而兴万物之道也归妹之时五变悦体行秋阴令收阳以养之也非剥之也养之使得中道阳不亢阴不揜阴者从阳贵以为行也此所以为吉也阴阳和顺即一阴一阳之谓道而生成不测之谓神者乎
　　上六女承筐无实士刲羊无血无攸利象曰上六无实承虚筐也
　　上六变为睽之上九在睽之上爻以阳变阴为归妹系以睽孤见豕负涂载鬼一车先张之弧匪冦婚媾遇雨则吉睽不合也不合之极而疑生诸象皆疑所生也理不明则疑耳变归妹而知有婚媾之义则知匪为冦矣遇雨则吉者阴阳和同也且变归妹则兑之泽能制火之亢而成雨矣遇雨阳气可以受阴和斯合睽而释疑不致于睽终也
　　在本爻以阴变阳为睽婚媾之归妹而变睽何以为士女乎故不得为夫妇之正也女承筐送嫁之时即无实物男致礼纳币之时即刲羊而无血不能尽礼于始自不能终而无敝所以无攸利而为阴为阳俱不宜也女筐无实者欲揜阳也刲羊无血者与阴争胜也实阳也血阴也阴中无阳阳中无阴何以成交乎合观睽上彼匪冦而婚媾此乃匪婚媾且为冦矣所以无攸利见阴阳不和一事不能行一物不能成也象传曰上六无实承虚筐也不言士者六乃阴爻就女言以终归妹之宜实当附阳而和之岂贵乎以阴乘揜于阳乎此爻乃阴盛欲凌阳阳不受而争之阴阳不和则阳亦不甘敛于阴阴亦不能和乎阳极言其敝于终以示男女婚媾永终知敝也凡人世夫妇之道知此则闗睢之化大行矣
　　以上外卦三爻震体至秋兑为阴所归以收之者藏之也四爻虽愆期而有时须待之则可行五爻得中合乎归妹之正以贵下贱阴徳盛而能从阳和阳凡用阴徳者宜则之焉上爻则阴盛凌阳阳亦不受以致士女皆失其室家之宜而国与天下皆无可行之处矣震体自以四爻主外卦故取阳必入于兑隂之义象为迟归有时也五则得归妹之正理为阴宜从阳也上则失其正理阴阳俱敝于终一从一违吉凶判然故外卦两阴爻皆以附于四阳为从阳得正也且见阳入阴以收藏将为坎为艮为震永终者正以振始而已
　　【离下震上】
　　丰丰旅二卦相综三阳三阴之卦亦分根于乾坤丰则继渐而根干也渐之阳气上升先以风而后以雷雷动则诸阳日升而盛大矣故丰之象雷上火下盛阳之时其日必煊赫炎蒸因而云雨大作雷电交至是五六月之气候也阳既极盛如日之正午则不患不明而患有以蔽其明且阳盛必衰如日午之必昃此丰卦卦爻俱有忧虞昏昧之象义乎盖丰为日中更无物可以能揜乎悬天之日矣惟有云雨雷电足以障之如人君无能高出其上而尽有能蒙蔽于其下者使容光无隙不照之日竟至幽晦昏蒙自宦幸宫妾之狎及勲戚宰辅之奸皆云雨雷电之类也圣人于阳盛日中着戒如斯况阳微哉日尚可蔽况人君一身孤立不难蛊惑其心也明矣然则宜日中其丰卦之主义乎主阳根干无疑焉
　　丰亨王假之勿忧宜日中
　　彖辞曰丰亨王假之勿忧宜日中丰盛大之象盛大即亨也又有所以致此盛大为亨者非一朝夕之故其所由来者渐矣此时之王者安享太平之厚福以成富有之大业假之者格之也得此盛大之禄位其心必敬必诚以格于天于祖唯恐天命靡常祖徳有忝则其忧正切矣然而不必忧徒忧无益也惟宜体天作君之意以此日丽于天之象修徳以笃天祜绵祖泽正君位而已如日之中天无物不照且常中而不昃则其道常光明而无息此王者之盛徳大业也故日虽有昃而君心不容不正阳虽有极盛而君心不可稍盈此圣人作易取象立丰垂教天下万世之人君也即人臣而富贵盛满者亦可体防而自饬矣推之一事一物无不宜中而不宜昃宜盛而不宜盈此所谓易无方体云耳
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
