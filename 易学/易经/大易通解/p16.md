<!-- { "loadSidebar": true } -->
　　象传曰地中有水师君子以容民畜众见地水之相成而济物也非以毒天下也故在师不言师而但言容民畜众孟子所谓乐天者保天下之义也即畏天者保其国亦此义也君子素位而行乐天畏天縂以善保为义无事之日厚其生正其徳养其欲给其求可以容畜之者内无不尽其心外无不备其政本以安绥而镇定此民此众也非欲其国富兵强为克敌制胜之具也殆仰事俯育之计既足亲上死长之义自明善人教民七年而民可即戎况王天下者以刚中之徳建其极而人皆为应以虑险之思守其国而理得其顺不用师斯已用师而一怒以安天下之民岂夸乎孔子云我战必克祭必受福亦此义耳孔孟所言乃真兵法奈后世误求之于孙武穰苴彼皆窃取圣贤绪论之余而出之以诡谲不正究之能用亦未必济况不能用乎谈兵者非止赵括不可信矣○容畜二字包尽治民即戎之道其原取于地水其徳原取于厚载然必能制乎水而后可以容畜乎水以大事小如文王以小事大如太王孟子固有论矣后世如汉髙聴刘敬之和亲亦大事小之善防也不然则唐太宗之争髙丽矣如钱镠之归宋亦小事大之善计也不然则燕丹之刺秦矣至如宋之于金元以为事大唐之待藩镇以为事小则靡弱倾頺不能立国堤防弗固河渠壊裂岂可自托于容畜乎故云民犹水也可以载舟可以覆舟众之也土所以统水也地中则安澜地上则横决容畜之也故不言师而但言容畜就其本源明其义而已○容畜之道在乎厚徳而坤之厚徳在乎资生然则厚民之生为容畜第一义也明矣况土厚则水深必不横流土弱而水横流其涸也亦可立而待盖土弱水亦不能长矣上失其道至于民乱乱民何能久乎必有神禹经纶草昧另为平成一番而水方复归渠行乎地中然社稷已墟而民已残矣
　　初六师出以律否臧凶曰师出以律失律凶也初六变临之初九在临阳变隂为师初阳临隂取义咸临同九二以治四隂故曰咸亦兼变师临众之在本爻以隂变阳为临初隂随阳以其始进故以律示初出而以律与否正弗正之大关也不正则否臧凶可知矣初随阳而往阳即刚中刚中即律也又恐其否臧者险体变兑内险而诈外以苟且取悦为随于贞之道失矣贞失即否臧矣所以凶焉故亦以失律言凶也
　　九二在师中吉无咎王三锡命曰在师中吉承天宠也王三锡命懐万邦也
　　九二变坤之二在坤二以隂变阳为师系以直方大者有柔顺中正之徳故其体直其用方合体用以言大也不习无不利徳性成不待习有体以制用何不利之有
　　在本爻以阳变隂为坤以刚中之徳而又济之柔顺为一卦之主爻故系之以在师之中中者正也中而正所以贞贞所成吉而无咎王指五言为二正应在二臣道也五君道也在卦体则以一阳统率五隂上下皆应五虽君而亦应帅师之臣矣三锡命者申命重叠也传曰在师中吉承天宠也言宠来自君而刚中之道秉之自已者也承君宠即承天宠其寔天徳自贞耳王三锡命岂有君营功利臣窃勲名之私计哉所以令其懐保万邦容畜民众也懐之为懐即容畜也不必用师以毒天下宣徳意化服荒逺亦乐天者保天下也二在师中以一阳御众隂有众而不恃众居险而不忘险吉而无咎王因锡命皆无用师之辞师期无师之义云耳
　　六三师或舆尸凶曰师或舆尸大无功也
　　六三变升之九三在升三以阳变隂为师巽变为险而冐进贪功故有升虚邑不得其所之如宋之从元灭金仅得空城汉之求大宛之马而师老财匮即此爻之戒也
　　在本爻坎变巽为升在师以变升忘险而进亦此也爻言舆尸之凶传必大无功理有必然矣二爻参看于此犹的○以上内卦三爻险体在师中以二为阳刚中正主乎一卦以帅羣隂故吉初变临戒以律三变升进而凶皆致谨于冒进贪功师期无师之道也必皆附于二爻之中初得律而三有功矣
　　六四次左次无咎曰左次无咎未失常也
　　六四变解之九四在解四以阳变隂为师坤变震以一阳主二隂故有拇朋至即二隂也二隂相从而孚不言吉凶而孚即也
　　在本爻以隂变阳为解兵以解释为吉交结为凶故为左次之系而以无咎明之凡隂变阳应进而退者惟其能进而不进如晋之避舍于楚齐之归田于鲁皆以弱为强以柔为刚师之善道用老氏而不逺于圣贤者也所以传以为未失常也常者师以隂道为常道即正道也亦得乎贞之义者也无咎即吉也在师为然
　　六五田有禽利执言无咎长子帅师弟子舆尸贞凶曰长子帅师以中行也弟子舆尸使不当也【执言古本作执之】六五变为坎之九五在坎五以阳变隂为师取水不盈满期于只平而已亦以无咎为吉水之性至平以盈满则溢如恃众骄亢则危矣
　　在本爻以隂变阳为坎内外俱险以至险中又值重险为师主者不可不加谨也于此而有贪得之念则必忘险而失顺凶咎立至矣故系以田虽有禽而不可轻身从禽以贪利惟利执言命将锡命以懐万邦焉执本义谓执而言义置之无释愚谓执言即三锡命如吉誓诰之属反复告诫之词命也所以二爻系以三锡命也再释执之为义又有坚固不迁之説出师在乎命将命将在乎専任如乐羊之伐中山执言而成功乐毅之伐齐不执其言而败绩执言洵任人之善计岂止用师阃以外原将主之耳无咎亦即吉也复系之长子帅师而贞则吉弟子舆尸虽贞亦凶老成谋国必不轻启兵衅少年好事多有躁动贻慽似执言又兼慎简将帅知之明方可任之専唐以任裴度而平蔡宋以任童贯而亡国専任之义实兼凶吉既云执言无咎复分其途以示戒用人惟専専任惟贤决审在一心而祸福在一国可不慎乎帅师不重在贪功利而重在修徳弭兵至于舆尸即防败在彼仁人且恤之君子且危焉若自我而覆军辱国或竟尔防亡凶何如乎皆兵凶事而易言之为之权舆矣圣人之意师期无师于君于帅何其恺切哉传曰长子帅师以中行也如二之刚中可以任之也若弟子之使必至舆尸何当于使乎
　　上六大君有命开国承家小人勿用曰大君有命以正功也小人勿用必乱邦也
　　上六变之上九在上以阳变隂为师辞申御冦不为冦之戒兵刑皆教化之副俱不可専任也在本爻以隂变阳顺而能正亦师不穷渎之义也且师而至上放马归牛示天下以不复用武之时惟有封建诸侯分理民众以扩容畜之心以厚徳之载耳大君于此命彼万邦羣后方今征诛之事已息治安之谋肇行公族之国于是开卿大夫之家将继承焉丈人长子则必任弟子小人则勿用为君者选择贤良而宣徳布惠为臣者保守宠命而辅世长民务为胜残去杀乆安长治之计险虽设而不恃众惟保以永懐斯能弭乱消兵徳盛化神而师常寓于农矣此方为水行地中地能容畜乎水圣人修文徳而不废武备所以虽言师而不尚师也于上之一爻不尤深明其训哉　用小人必首及于除君子以污朝廷次及于致乱亡以危社稷祸终及小人之身小人之被用必先言利次言刑次言兵言利则财聚民散人心不服故言刑以督责之而民愈无所措手足再有开疆展界之计搆祸啓衅之为而内离外叛不可复救覆辙固前后相继也
　　传曰大君有命以正功谓功成而善守则功得正矣小人勿用必乱邦恐功已成邦已定而小人复乱也故以必乱决言之以示戒于师之终焉
　　以上外卦三爻坤体以五爻柔顺中正主之变坎知险故知人善任归成功于修徳凝道也四之左次行师隂道之常上则功成业就而天命人心胥和矣以此开国承家可以终师而太平矣但勿轻用小人因师之外卦隂体为师创业垂统计者深矣然合观六爻何非师期无师之防乎











　　大易通解卷二
　　钦定四库全书
　　大易通解卷三
　　江常镇道魏茘彤撰
　　【坤下坎上】
　　比与师相综阳少贵阳主阳根干之卦其义于师已明之矣直根干而无继者也师比俱五隂一阳之卦师之后受之以比者众必有比师坎险在内而坤顺在外内有危险之虑而外循大顺之道师之所以贞吉也内已孚大顺之心而外仍有险阻之处比之所以建国亲侯也以师二之刚中在下而主乎师帅众以正功成业定即为比五之升庸在位而正君位行君道也尧舜之揖让汤武之征诛皆先在下位而后上位也挚之为君不终而尧方正位行道即守成亦然开创不待言矣即揖让亦然征诛不待言矣此师之后所以受之以比也且水行地中地上有水仍是水土相成之义也水行地中土足制水因取义于容畜地上有水地外之水即地所容畜不尽者亦未尝不比于地以不制为制此建国亲侯之取义也地中之水如江淮河汉是也地上之水如四海之外是也五服五等犹有量焉六合之外国不可建侯不可亲矣而舟车所至人力所通天之所覆地之所载日月所照霜露所坠凡有血气莫不尊亲配天之功业又不止于师之一阳刚中而五隂为应矣比之次师大哉逺哉非五之刚中居天位行天道不足以当之矣
　　比吉原筮元永贞无咎不宁方来后夫凶
　　彖辞曰比吉比未有不吉者也人生天地与人为徒未有絶物立不凶比辅羣不吉者故言比即吉然非推原乎筮者之本意则比之吉凶犹须审详焉盖筮者之初念亦惟元永贞而后以无咎为吉也原者始也筮者欲求知比者之本心也果自始至终皆永守乎贞之义而后其比为吉而无咎也岂尽比皆可以为吉乎如为比于人言也比于君子比于小人固异矣即比于君子而比于有道比于不如己亦有徳之进退业之损益之别也元永贞则比于君子而复比于君子中之有道也士希贤贤希圣圣希天之比也吉而无咎可知矣如比于小人必逺于君子而凶咎其常矣如好于比其所狎近即非小人亦不能无咎也原筮者原其徳之义也再者凡君公而筮臣民之比与凡臣民而筮比于君公亦必推原筮者之居何位欲何比也如在上位而筮比果有刚中之徳臣民自来应之是修徳以来逺仍是师之贞吉也彼不得安宁者方来比而求抚绥镇定之矣何以筮为如在下位而筮比果见有刚中之徳者首出庶物必应速往比辅后至则违众失时凶何疑乎此又原筮者原其位之义也原筮二字必兼此二义以言而比之理方明本义虽谓原筮为再占但朱子注易固言有此徳者有此占无此徳者无此占矣正见愚説与本义寔不相悖也
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
