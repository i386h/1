<!-- { "loadSidebar": true } -->
　　中孚六爻初爻乃由静存而动发之时虽已诚裕于内犹必致慎于将动之时如塟亲者固哀慕终身不忘当卒哭即吉而不敢变志也此爻正是中庸所谓慎独二爻得中中即诚也中既诚而孚者自孚矣三四两爻居中成象虚静之体具众理而应万事大学之明徳也有私必克于三有礼必复于四而明徳明矣此是存诚要工夫故两爻为本卦主爻兊原主上爻巽原主下爻也九五有孚挛如体立而用行矣上九有要致人孚之意即中诚果裕亦不长也君子之学内治于心不骛于外但有外驰中诚已漓矣中而孚者本然之体自立自然之应在人耳观二爻象传曰中心愿也则人之孚我之诚亦孚于人心之诚而已矣○中孚二隂在内四阳在外四阳爻皆附于二隂爻巽兊二卦原以坤元寄于初上两爻以此成虚中之体名卦曰中孚故仍以两爻分主内外卦焉
　　中孚结下经四阳二隂之卦归于中诚以隂爻在卦中取其象义隂之虚也实其虚者阳也诚者乾元也所以资始者也出乎震则天下雷行物与无妄者是也有物有则悉有恒性命于天者继之者善也成于人者成之者性也自善之阳成性之隂自性之隂立诚之阳自诚之阳而应事接物人皆孚焉又合于人心物情恱孚之隂也隂阳互为体用者如此四爻辞云月防望如月十二三日上后之月隂已盛矣何谓复礼不知隂盛无碍于复礼隂非已也隂过于阳方为己则应克如隂不过阳虽盛祗为性体之隂耳且阳盛而过独非已乎故恶有隂恶有阳恶皆以过不及论不以盛论也况月之防望得日之阳所照已多隂皆中正之隂矣岂可以为己私而谓必克之耶虚中之性亦隂体也岂可谓之隂私乎试思之自明【礼为隂故体严而用和则阳也】
　　中孚者巽兊二卦相交成卦则中孚居中二隂乃诸隂之防归也故总下经诸主隂之卦俱归于既济主内离之隂而结下经且结上下经诸隂卦总归根于坤焉
　　【艮下震上】
　　小过小过与中孚相错小过结下经四隂二阳之卦为晋为明夷为蹇为解为萃为升皆归于小过小过隂过于外而阳居于中也中者体也体立于中则隂过者皆制于阳以得中是以小过结下经四隂二阳之卦以阳少贵阳而主阳根干焉卦内阳外隂则小者过也葢小过之为卦上雷下山乃震艮二卦比而成卦是以凡主阳根干之卦皆比于阳阳乃心之仁也凡事物应接皆化裁神明于义之隂矣震者用动于外艮者体止于内内实其体以主干之元凡天地万物无不以乾元统之如圣人以一心成性而四徳万善皆由此出自然皆中节而得其和矣中阳也和隂也此小过之卦象也然则小过亦继震艮而立卦焉再绎卦义雷动于天用之也山止于地体之存也体在则用之者皆有体以维系之而不致动有躁妄矣然后见此止徳非执固胶滞之止随时随物随事皆有咸宜之措而动静胥有存养省察之学也此小过主阳之象也然小过何以不言克制乎葢过者多也隂多至万殊而阳徳以一本贯之也隂爻之象义岂皆目之为隂私小人乎此后儒之见论非圣人当日立卦系辞取象之义也小过之隂多而过指事务言故在外非私欲亦非小人但能以一贯万则视万皆如一如以为多则究未能得乎一矣此所以名卦曰小过示学者多学而识之学君子不贵也有圣人一贯之道存于中则小之在外者皆一之用也故中孚小过二卦不与诸卦论内外同独以中为内以上下四爻为外兼上下四方以言外以中为中也须明此义方可观玩卦象而明其理焉是以以乾元统天者主中阳为诸主阳根干之卦会其归焉
　　小过亨利贞可小事不可大事飞鸟遗之音不宜上宜下大吉
　　彖辞曰小过亨隂多于阳何亨乎隂乃万事万物也凡有一事成一物皆隂也而吾静体之发而为动者以纷应之是以阳应隂也一事一物皆有隂阳隂阳偕和则毎事每物皆具一亨之道也得其道斯亨矣惟利于贞以正而中者应之则事物虽多而吾心之中正者自一也又云可小事不可大事与睽之彖辞同义小事者就一事一物论也一事一物各得其中正之道就小过隂多取象义故吉也若圣贤之处事应物一事物有一事物中正之道即处万事应万物无非此一中正之道合小事而为大事矣合物则而本于恒性矣大事何尝不吉乎辞云不可大事者未格乎物理之多不能遽得乎心徳之一早为陆王之说严其戒矣不格物穷理而遽思以一心应万事万物祗为无忌惮而已故必先于事物各得其当然而后于吾心求其所本然以本然者合当然所以然之故必能防矣于是以不得不然者处之应之身世人已俱合乎自然之道矣此就小过之义以明圣贤之学也至于卦象以四隂夹二阳如鸟之张双翼故象之以飞鸟鸟飞于上音遗于下象卦之震动故有声于上随时知止则象艮止于下也鸟飞而动虽属震阳而知止于静则属艮隂也占者得此不宜动于妄而上也惟宜静而安于下也能安于静于下不患不能动而上矣斯合于卦之象义而大吉也静则诚而一动则妄而杂亦以一制万之道也
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　彖传释卦名义曰小过小者过而亨也观传此训知小不为隂私之事隂邪之人矣小过隂虽多而自可以得亨也如系私欲佞人何以亨乎葢众物庶事每患于过多壅滞困蔽不能得其通也如能知其各有当然俱合于吾心之本然则应之以不得不然皆有自然能亨之道也何患于小者过乎又必利贞者小者虽过多吾心之贞至一以主乎利贞者应之则事物虽不同莫不因时而与我酬酢吾以一贞随时制宜则是与时偕行也乃一本以达万殊之道也何以谓之小事乎以卦之象柔得中位耳夫柔者隂也小事也柔得中者各小事之内皆有中道也吾心之贞正而中者则大事也以吾心之中制小事之中体阳用隂此所以言小事吉就中之散见于事物者论也不可以大事者刚失位而不中也吾心之刚如失乎主内制外之位则不可以济大事矣故卦之三四两阳在中另取于刚正当中之象所以以阳主隂以中制道合小事之吉以成大事之无不可行也此大事非谓大政大务即大政大务亦是小事大事者性之本体也命于天而率之为道者也如就外事分大小则非圣人谨小慎防之学矣惟心与事分大小则一事得当无徃不臧矣卦有飞鸟之象上下四隂如张两翼也飞鸟髙而遗音不宜上宜下震动于上则妄而逆艮止于下则安而顺也应接事物贵于主静以御动不贵于逐事物以为动动逐动必不得其宜故曰逆静御动方能其用故曰顺也顺者率乎性顺乎道也此所以得大吉也○鸟之飞而上逆也用力必多而成功必少下飞顺也用力必少而成功必多君子观于鸟而得遵道以行之宜所以大顺而大吉也
　　象曰山上有雷小过君子以行过乎恭丧过乎哀用过乎俭
　　象传曰山上有雷小过君子以行过乎恭丧过乎哀用过乎俭取象另申一义雷自地起腾而上山山亦地也但为地之隂盛而过髙者耳雷起于地其常而起于山者似变亦常也山为地之过者雷亦在过即起于过而已为山为地一也君子体之当小过之时于守经行已之中存范世匡俗之意行过乎恭而不为恭而无礼也丧过乎哀而不为毁伤灭性也用过乎俭而不为苦节之贞也于过之中仍无过无不及也此君子之在小过体小过也小过小者过则吉过恭过哀过俭小事也而自有至正大中之道小事可过大事率性循道则无过不及而得中也【大者在心得中小者在事虽过亦中也】
　　初六飞鸟以防象曰飞鸟以防不可如何也
　　初六变丰之初九在丰初以阳变隂为小过系以遇其配主虽旬无咎阳当盛大而变隂得其配主应四爻之阳以损之也故虽旬亦无咎可以徃有尚也变小过言旬也象传言过旬亦有取于小过也
　　本爻以隂变阳系以飞鸟以防初在下止体而变离火随雷上飞无隂静以维阳矣故防象传曰飞鸟以防不可如何也变雷火必随雷飞不能得止恃明则妄动矣谁能如何乎
　　六二过其祖遇其妣不及其君遇其臣无咎象曰不及其君臣不可过也
　　六二变恒之九二在恒二以阳变隂为小过系以悔亡九二得中恒乆之道虽小过如象传所言亦不为过故悔亡
　　在本爻以隂变阳为恒止体变巽则思进而过乎三三是本卦主爻非过其祖乎然二与五正应隂与隂不应变阳则应故遇其妣妣五隂爻也已小过矣然变阳必附本卦之阳究不过也既与五应何以谓之不及然则君非五也易无定以五爻为君之义象君三四也阳一君而二民三四阳君二五隂臣民也不及其君未过阳爻也幸遇其臣得应五爻也五与二虽分居上下卦中位然在中孚以三四为中二五两爻皆以附阳成小过中阳之体象也艮变巽似过仍未过而得遇所以无咎也
　　象传曰不及其君臣不可过也君指三中阳主艮卦二附之不及即不过矣隂在小过原以中阳主之岂可过乎过则不成小过以阳制隂之正义象矣此就内外两卦通体取象言义与别卦上下二卦分论体象不同
　　九三弗过防之从或戕之防象曰从或戕之防如何也九三变豫之六三在豫三以隂变阳为小过系以盱豫悔迟有悔豫顺体变止体止于豫而必悔悔若迟则更有悔矣盱上视也犹有观望之意故示以迟则成悔矣
　　本爻以阳变隂为豫乃主内卦之爻而又为小过卦之中爻变坤顺恐其随诸隂而过也故系以弗过防之阳以别隂者防隂又变坤属土有隄防之象也不能防则从隂或有戕之者矣防可必也象传曰从隂者变隂而惟隂是从也或戕之者失刚中之体无以制隂则纷华靡丽俱足以淆惑之矣其防何如言不知将何所底也
　　九四无咎弗过遇之徃厉必戒勿用永贞象曰弗过遇之位不当也往厉必戒终不可长也
　　九四变为谦之六四在谦四以隂变阳为小过系以无不利防谦顺体变动发挥其谦于事务言动之间而无不利乃谦徳内积乆而宣达非有意以张大其谦也亦兼小过刚中外之象矣
　　本爻以阳变隂为谦系以无咎动体变顺能安于静以静制动也故无咎且能使隂弗过而无不遇之葢二阳居中而制羣隂于外弗过则无不处之得宜故无不遇之也遇者各得其事物之宜以遇乎一心之中也然必终始宜于守乎刚中而一者若往而逐事物以为应则危厉不安矣此君子所必戒也又云勿用永贞者于自守之中又贵有随时皆宜之道若执守一而无权则子莫之执中矣故勿用永贞
　　再玩爻变异同三四两爻主乎本卦三变坤顺而或戕之者艮变顺失止乎中之道恐其随外震为动也四变坤顺而弗过得遇者以震变顺得乎中有主而顺应之道合于顺乎内卦为止也以阳居中易动故以静止为徳以动变为失然阳岂终不动乎动根于静震动于外艮止于内阳主于内隂用于外不动则已动必得宜所以又有勿用永贞之辞也
　　六五宻云不雨自我西郊公弋取彼在穴象曰宻云不雨已上也
　　六五变为咸之九五在咸五以阳变隂为小过系以咸其脢无悔恱变止不轻于应感而能静以待感故无悔焉
