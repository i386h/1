<!-- { "loadSidebar": true } -->
　　六三系丈夫失小子随有求得利居贞象曰系丈夫志舍下也
　　六三变为革之九三在革以阳变阴为随离变为震以明而动何征凶乎正以变随而不能革也故征凶贞亦厉也至革言三就乃孚合乎随人而动之义矣在本爻以阴变阳为革震体变离明以从为义者也故随初阳交于外卦之阳系丈夫而失小子也小子指初似非主卦之义然三爻从夫于外不妨取象初为小子卦有一卦大象爻有一爻小象各自取而不相妨也所以随有求而皆得但戒以利于居贞恐其渉于私随则为淫奔矣此内卦二阴俱以随初上交外卦为义甚明象传言志舎下也明指初矣舎非舎也系大夫而从阳小子亦随母而从父矣何舎之有而志则以丈夫为主故云志舎下也圣传精微哉以上内卦三爻震体初为震之初爻变则官有渝也必贞吉而出门随外卦为悦则有功矣二三两爻皆以随初交外然俱宜舎子从夫者随夫而子亦从之矣动而悦为随故内卦皆以随外为宜焉
　　九四随有贞凶有孚在道以明何咎象曰随有其义凶也有孚在道明功也
　　九四变为屯之六四在屯以阴变阳为随随乎屯之五也故有乘马班如匪冦婚媾之义坎为马婚媾则以交为随以开屯也故往吉无不利亦以婚媾为交为利也
　　本爻以阳变阴为屯兑变为坎险而不悦难信则不能交矣故随有虽贞亦凶者自足而固执之如系小子系丈夫之系也有此心焉贞固而凶必矣惟有孚焉在乎随之道而以明为交斯无咎矣明其为随则必下交于内卦之阴矣斯合乎随上下交之道矣随道即泰道也可不载之而弃之耶此其所以无咎也象传释有之凶归于义葢有矣何凶而失随之义所以凶必归之有孚在道焉以有明而得功也言功所以应初之有功正见上下交而有功之义也○有获之义随乎五以为宠于君而存固执之见更不下交贤才以集益也故凶
　　九五孚于嘉吉象曰孚于嘉吉位正中也
　　九五变震之六五在震以阴变阳为随变动为悦悦以随人阴随阳震故往来皆厉也外卦三阴在天不同内卦三阴在地震来不厉抟阴不甚故亿之大者无防而自有震动之事本乎柔中以应不至苟悦自亦不致过震也
　　在本爻以阳变阴为震变悦为动正合乎随之悦而动也故系之以孚于嘉嘉者礼也孚于嘉合乎礼也礼者体中而用和者也合乎此则能随而下交可知矣五君位能孚嘉所谓君使臣以礼此其所以吉也象传明其正中正中所以能孚于嘉也四言在道五言孚嘉皆以交为道为礼也不止五与二交以随泰交也况彖刚来下柔为外卦二阳下交于内卦二阴其义亦甚明
　　上六拘系之乃从维之王用亨于西山象曰拘系之上穷也
　　上六变无之上九在无之上爻变阳为阴为随葢阳为无变阴则矣况变为随则随乎人而不克自立其无矣故有行有眚无攸利之占
　　在本爻变阴为阳为无系以拘系之者恐其拘系于本卦之二阳而不能下交于初以成随泰之交也乃从维之者维持之于随之终必交于初以成泰且维之正所以保泰也王用亨于西山亦在道也亦孚嘉也诚之至也西山者国内名山也以悦体变干所以享山以昭其诚敬于天也此终于随泰之心也本卦综之为蛊震初之阳为艮上之阳矣艮上之阳即山之所以为山也系以亨于西山明言交于初阳而成随泰以妨其综蛊而反否也此义非熟玩不能得者初之上交出门有功易知上之下交亨山存诚不易知也观于综卦之蛊承接最近可以知其义矣而象传已明告之云拘系之上穷也拘系于二阳则上不交于下而穷矣必也乃从而维之以交于下所以尽王亨西山之诚以固交而保泰也即以成随而防蛊也随初之震阳综而为蛊上之艮阳一移易之间而随泰变为蛊否矣仍是否泰反其类之戒明于泰否二卦之终者也学者细心观象玩辞庶几得之○以上外卦三爻兑説为体悦而交于下卦之动如泰之上下交所以成随以保泰四近五尊位如不下交即有于君而正亦凶大臣之道应进贤也必有孚在道以明何咎又恐其苟且随君而无诚信交于上下也五得中而孚于嘉乃能下交成随者上爻拘系于外卦以其阴必附阳也然不如从而维上下之交使王之诚足以亨西山神格人信而随之交定矣泰之交亦诚矣本卦在震初为内卦之主所以交外也兑上为外之主所以交内也故有维之亨山之辞○随无故也终于亨山尽诚仍无事以随泰保交而已初之出门有功仍是随之初至随之终安静无事亨山如虞书之时廵祀岳有事之中无非无为也犹见无故之义矣
　　【巽下艮上】【蛊综随斯继否根坤主阴然干蛊则以阳干阴方能寔蛊之虚也随之综蛊亦反类之象义耳】
　　蛊泽雷随山风蛊相综者也随则随交泰而言随蛊则蛊于否言干也然则随随乎泰而根于干蛊蛊于否而根于坤也随之言随泰仍以交为义蛊之象何如蛊之为卦山在上风在下艮之一阳在上防之一阴在下仍泰之反而为否阳在外而阴在内也艮卦之二阴在外卦巽卦之二阳在内卦似乎交矣而仍不为交者艮卦之二阴合上一阳为止体巽卦之二阳合初一阴为散体上止而不交乎下下散而不交乎上否者泰之不交者也蛊者否之不交乆而为蛊者也随蛊两卦仍承泰否之反以交不交名之而分根于乾坤皆一定之数而理寓于其中矣杂卦传随无故也蛊则饬也本义谓坏极而有事甚合但谓卦变自贲井既济而来似与彖传所言刚上而柔下未恊焉在随之彖传言刚来而下柔正言交也本卦彖传言刚上而柔下正言不交也随初阳在下二阴在上阳本在上而下阴本在下而上即为交况上兑而下震兑泽必下降震雷必上升亦交也兑之二阳上交居乎泰之外卦二阴之位震之二阴下交居乎泰之内卦二阳之位俱交之义随而成泰昭然易见本卦上爻阳本在上仍在上不交于下初爻阴本在下仍在下不交于上不交之数也山止于上风散于下不交之象也艮卦一阳仍在否外卦一阳之位巽卦一阴仍在否内卦一阴之位不交于位也蛊而极乎否亦昭然易见也特人不细心玩索耳
　　蛊元亨利渉大川先甲三日后甲三日
　　蛊卦辞何以系元亨乎蛊之极而有事以饬之乃元亨焉不言利贞贞而固则终蛊矣利渉大川正以乾元而饬蛊也然则凡元皆干之元也皆刚健之干徳也先甲三日后甲三日其説正难详矣再四玩索乃就本卦之上艮下巽得之葢甲即震也先甲三日者艮也后甲三日者巽也蛊之元亨者用乾元而乾元之用在震初也故随之随乎泰以初为交之始出门有功矣蛊之饬蛊无资乎是焉能饬蛊哉先甲三日艮止而不动后甲三日巽散而不聚中惟震阳是用震动者有事于饬蛊之始也然卦下巽上艮何从而用震乎不知否泰反其也随蛊亦反其而已矣随综为蛊蛊不可综随乎蛊仍反而综随则为随犹否之反为泰而即泰矣仍以随之震阳随泰得泰者饬蛊而综随何须外求乎玩易必如是始能明乎阴阳消长之气化调剂中和之功能如执一而求易象易理则未有能通者矣此先甲后甲中隐用震之本义也或谓如子之説文王之辞何其暧昧哉不思本义谓更新丁宁亦未尝谓文王明言辛丁也犹本卦艮上巽下而言震似而甚眀愚就卦辞眀其而非也至六五变巽体言先庚后庚另有说在本爻下且彖传眀言先甲后甲终则有始天行也不于艮兑终始洁齐震之帝出乎此者求之何从而得卦辞正义乎愚説不足据彖传可不信乎
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　彖传眀卦名义刚上而柔下巽而止彖辞象传下眀之其释元亨而示天下治者以元为亨则变蛊否而成随泰也利涉大川正有事于饬蛊饬者修也谨严其心而笃实其力之谓也先甲三日后甲三日眀乎终则有始之天行即艮以成终为成始自战干劳坎而成终于艮即成始于艮帝然后出于震也帝出于震而三阳开泰矣谓先甲后甲用震者洵哉○邵子谓先天八卦坎离在寅申沈氏谓在夘酉愚谓先天八卦坎离即后天八卦震兑也不在寅申亦不在夘酉在寅夘之间申酉之际耳十二辰中以八卦其方位乃定故寅之后夘之前为震雷之声在雨水后惊蛰前正月之中气也寅月今谓三阳其实是于雨水中气后为震之正方位于此声而百果草木皆甲坼矣此泰之正时圣人欲饬蛊反否而成泰在用震之阳以振作阳气雷动而升于上泽应而降于下此随之所以随泰之上下交以变蛊为随也于此防心则知乾坤继以泰否泰否继以随蛊皆以相对错而成自然之象以相反而成治乱之理数也有一待人安排乎天行如此人事应之而人事有事于饬蛊天行又应之而成随矣否泰之反皆合天行人事而言也圣人言天行于天下治往有事之后其勉人用阳之元以饬蛊也切矣
　　象曰山下有风蛊君子以振民育徳
　　象传曰山下有风山土也风木也木居土下易于朽而生蛊也山实土也木虚风也虚风行于实土之下土亦易于堕壊亦蛊也此正谓阳实止于上隂虚动于下下不上升风反行于山下上不下济土反居于木上蛊之成蛊以不交之故如此君子体之将何以饬之乎振民育徳所以饬蛊也振民新民也育徳眀徳也振民之道必宣徳布和申命行事育徳之义必立徳建极敦仁处义是以巽徳振民以艮徳育徳也巽以振民风行于逺艮以育徳止至善而不迁则巽上行而艮下止矣亦交之义也此所以以交饬蛊变随反否为泰也乎○徳欲其崇崇必自近卑始所谓艮下止为育徳也风欲其行行必及髙逺终所谓巽上行为振民也圣徳象山王化象风天下之所以治元亨之所以以元为亨也本义谓治己治人之道亦此义
　　初六干父之蛊有子考无咎厉终吉象曰干父之蛊意承考也
　　初六变为大畜之初九在大畜之初以阳变隂为蛊畜而变蛊不宜变也故有厉而利于己巳则守阳之徳以为大畜不致于蛊矣
　　在本爻以隂变阳为大畜且巽体变干乃饬蛊之始也系之以干父之蛊有子考无咎夫蛊之继否也否在先世而蛊贻后人也于干蛊之初以隂变阳大畜其力以干蛊也干之初爻即震之初爻长子也长子干蛊考必頼以克家复业而无咎也虽危厉而终吉矣象传眀其意承考似初之考非致蛊者乎卦下动上止止能蛊动不能蛊所谓流水不腐戸枢不蛊也巽合艮而成蛊巽非致蛊之罪魁也象眀其承考之意以干蛊谓巽之隂动而生风变干之阳健而饬蛊父虽值蛊之世而成蛊子能承考之意而干之无咎之义也孔圣于蛊之成蛊归罪于上艮而分过于下巽盖为随为蛊为泰为否未有不成于上也下不过相合而成耳所以见治乱之世君人者责有所归焉其辞微矣
　　九二干母之蛊不可贞象曰干母之蛊得中道也九二变艮之六二在艮二以隂变阳为蛊故系以艮其腓不拯其随腓下体之止而不动者变蛊则不能拯济而任成蛊其心焉能快乎盖艮二止体变而失其静止故不快耳
　　本爻以阳变隂为艮下动上止为蛊者上止下亦止又不为蛊矣所以亦有干蛊之象不言父言母者变隂也变隂即干乎隂所以干母之蛊也不可贞贞而固也非贞而中也贞而固不可以干隂柔之母蛊必贞而中方足干隂柔之蛊也象传言得中道正是贞而中也中道者不诡不随不缓不急正合乎干隂蛊之道也且巽体进也艮体止也以巽变艮进而止止而为进此深合乎干隂蛊之义也
　　九三干父之蛊小有悔无大咎象曰干父之蛊终无咎也
