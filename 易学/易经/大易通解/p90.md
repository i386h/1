<!-- { "loadSidebar": true } -->
　　天地定位章本义作二节邵子作一节邵子曰此一节明伏羲之八卦也八卦相错者明交错而成六十四卦也数徃者顺若顺天而行是左旋也皆已生之卦也故云数徃也知来者逆若逆天而行是右行也皆未生之卦故云知来也夫易之数由逆而成矣此一节直解图义若逆知四时之谓也又云自震至干为顺自巽至坤为逆邵子两説即有不同前一説左旋右行是通图左右旋行后一説为顺为逆似是分为左右然自震至干自巽至坤未尝不皆是左旋顺数甚易惟将知来者逆一句亦作为言象数则顺数逆数俱不通矣倘分数徃者顺一句言象数知来者逆一句言义理也则不必俱以数言而必数其一二三四五六七八之数矣邵子本以传语证其八卦横图六十四卦方位图以见其説有本耳断不可谓伏羲卦图当日有一二三四五六七八之数亦断不可谓孔圣作传时顺逆皆以数言将知来一句亦谓之逆数其数也故邵子横图有一二三四五六七八之数祗可在横图中明生卦之次序断不可以其数数伏羲卦位若依其数数卦位无论左旋右行俱不能通祗得中分为二非自震至干逆数一半自巽至坤顺数一半即自干至震顺数一半自坤至巽逆数一半矣易简之谓易圣人无此扭揑之辞安排之智也愚寜得罪于世之学者不敢得罪于孔圣是以妄绎数徃顺者自震至干自巽至坤由一阳至纯阳一隂至纯隂隂复生阳与后天卦位自震帝出至艮成终成始而复帝出其象数道理俱同孔圣确见先后天原有同揆故立传以明之若邵子自引传以证其横图朱子自引横图生卦次序以证其有四画五画之卦非圣传专释羲帝卦图之正义象俱作另一义观可耳学易者于兼象数处专言义理乃于此二句分言象数义理者却专言象数愚故不敢废全而遵偏也至知来者逆一句愚谓即在数徃者顺一句中数可以用手指目视而计之知必用心神黙契以通之因数已徃至顺之象数即可知未来至逆之义理而禨祥祸福不必论自有无过无不及之准矣得之者吉失之者凶故又云易逆数也其数至顺而可前知非逆来之义理即在于顺徃之象数内哉不曰理而曰数者易原兼象数以言义理以可见求不可见故曰逆数耳此愚确遵圣传立论也
　　説卦传第三四章本是一章以明先天八卦之象义天地定位山泽通气雷风相薄水火不相射是置八卦之方位相错是交错而生六十四卦本义引邵子之説以释之甚正本义如此则启防内四画五画层层加至无穷尽之卦是推衍之另一义其与圣传无涉可知矣
　　圣传数徃者顺知来者逆是故易逆数也三句本义谓起震厯离兑以至扵干数已生之卦也自巽厯坎艮以至于坤推未生之卦也本于邵子邵子以传证其图者本义乃引之以释传矣然孔圣作传乃就先天卦位立言不就横图生卦次序立言谓横图为初生卦之次序则可谓一二三四五六七八为置卦之方位则断不可也虽其象数理义亦有相通而八卦方位图未尝照横图次序置卦二图必不可执而一之明矣如河图者与伏羲画卦朱子尚谓之不着况横图乎河图横图卦方位图各图各论为正
　　易逆数也一句且合象数义理为一矣象数是现成可见得故可以顺数义理是在象数中不可见者于顺数象数之中方可推测故顺数逆知也然象数之设原欲天下后世学易者知其义理明其吉凶预为迁改以成趋避数虽顺数而重在逆知故曰易乃逆数圣人曰辞逹而已如此释传至明至顺圣人必不为顺数四卦逆数四卦左右旋行安排造作以示惑也邵子朱子之説谓之各就所见另成一义则可谓之释传正义则执矣大易折中
　　圣祖御案内亦谓朱子之説是另有所见可见
　　圣天子聪明睿智无不洞彻盖圣人之传至易简也天地定位一节是八卦方位之体雷以动之风以散之是相薄之用雨以润之日以晅之是不相射之用艮以止之兑以説之是通气之用干以君之坤以藏之是定位之用论八卦之体卦位也而定位气通相薄不射即为用矣论其气化生成万物则定位通气相薄不射又是体而动散润晅止説君藏又是用故三四二章是一章明先天八卦方位中有此体用中间数往者顺三句説到因方位而得其象数因象数而得其义理因义理而有吉凶因吉凶而求趋避所以见气化在天地无心在圣人作易以前民用有心而合于天地之无心也故项氏亦有合雷以动之为一节立説者亦不害其各成一义
　　雷以动之一章言用如神也者妙万物而为言者也一章言用也传释先天卦位兼体用释后天卦位亦
　　兼体用俱先明其体后明其用先天父母六子同言用而干君坤藏未尝不是用根于体可知释后天卦用言六子而不言乾坤乾坤体用即在神也者句中而末句复统父母六子以变化成物言用何其与君藏之义深合乎
　　即照邵子所言申明亦不相悖但万不可拘一二三四五六七八横图之次序如一牵混便再不得明矣祗就本图隂阳竒偶之已生未生以为左右顺逆便晓然矣其左顺右逆案谓向天左旋即是右行向天右行即是左旋更为明白　　　【御纂折中内案语】
　　伏羲画卦时并无横图所以不必拘一至八之数但就隂阳竒偶以为顺逆为是邵子所谓顺天左旋皆已生之卦即章氏所谓自干纯阳歴兊离至震自坤纯隂歴艮坎至巽也已生之卦谓生震一竒而后生离兊二竒以逓生三竒之干故谓之皆已生之卦其所谓左旋却是右行邵子所谓逆天右行皆未生之卦即章氏所谓自震一阳以歴离兑以至干纯阳自巽一隂以歴坎艮以至坤纯隂也未生之卦谓离兊二竒后于震一竒干三竒后于离兑二竒也坎艮二耦后于巽一耦坤三耦后于坎艮一耦也故谓之皆未生之卦其所谓右行却是左旋故案中谓已生未生为指隂阳言盖卦者因隂阳竒耦而有已未生耳案又谓邵子左旋右行与歴家所言义正相反所以章氏説与邵子合而朱子之説案亦谓之自为一説也
　　易逆数也一句照愚説亦大合盖自震至干自巽至坤四时之序隂阳消长之显见者故曰顺乃数而可明于往者也自干纯阳生隂坤纯隂生阳皆隂阳相生之机妙正是交易变易之谓易逆而求之方可知来者之大过不及天时人事举兆于斯所以谓之逆数也
　　案云左旋右行邵子所言与歴家相反愚照邵子所言释左旋右行已生未生指隂阳竒耦而论另有一説似亦可谓之与歴家相合自震一竒歴离兊二竒至干三竒左旋顺天也有一竒而后有二竒以至三竒是因一生二二生三非已生之卦乎自巽至坤如之数往者顺也自干三竒之阳生兊离之一隂兊离之一隂生震二隂生坤之三隂坤三隂生艮坎之一阳艮坎之一阳生巽之二阳巽之二阳生干之三阳三阳复生一隂非未生之卦乎知来者逆也右行逆天也似与邵子説无悖
　　易逆数也一句亦可就逆推而知顺数立説往者无穷然皆气化之可见来者亦无穷然皆气化之可知就可见之顺以推可知之逆易之所以以变易交易而成不易也专就隂阳气化以明象数亦未尝不可以因象数而求义理即如邵朱二贤专释圣传以象数俱可通防焉此愚因世遵宋儒已久故迁就而申明之俾宋儒説合圣传羲图也然究以前説为正义象耳
　　邵子又曰太极既分两仪定矣阳上交隂隂下交阳四象生矣阳交于隂隂交于阳而生天之四象刚交于柔柔交于刚而生地之四象八卦相错而后万物生焉是故一分为二二分为四四分为八八分为十六十六分为三十二三十二分为六十四犹根之有干干之有枝愈大则愈小愈细则愈繁此説亦是自解其横图启防亦引之以明大传天地定位章愚谓横图是説画卦之始不是説定卦之位似难以彼释此盖横图是未有八卦之先生爻生卦次序先天卦位图是有八卦后位置之以明隂阳消长之次序理有相通而义则各别耳
　　邵子又曰阳在隂中阳逆行隂在阳中隂逆行阳在阳中隂在隂中则皆顺行此真至之理按图可知之矣此説正是释大传所言先天卦位图中顺逆也故曰按图可见然必须论以明之图中自干至震其卦画皆阳在下隂在上故曰阳在隂中自坤至巽其卦画皆隂在下阳在上故曰隂在阳中所以其卦皆逆行反是则阳在阳方者与隂在隂方者皆阳在阳中隂在隂中为顺行可明矣震至干阳在阳方也巽至坤隂在隂方也所谓阳在阳中隂在隂中也以此证之愚之前説亦大与邵子相合又云真至之理可知象数中理义为之主末句云易逆数也言象数而理义在是矣
　　帝出乎震八句圣传释后天八卦方位万物出乎震八叚即前章释先天八卦相错一句之义释先天八卦方位重对待八叚释后天八卦方位重流行神也者一节不必自为一章所以释后天卦之用也不言乾坤而以神也者妙万物而为言浑之神者隂阳不测之谓干阳坤隂一动一静六子生而万物俱生者非不测乎惟不测故神在乾坤妙在万物非乾坤之大用不见其用乎下方言六子之用乃乾坤之用寄之六子以可见者之用明不可见之大用也末叚仍是发明六子之用更明其本于先天以水火相逮明不射以雷风不相悖明相薄于山泽通气同其辞以明之归用于变化成万物在六子而乾坤之用不必更明亦在定位之中矣盖乾坤定位不止定乾坤之位天地之位定而水火风雷山泽之位俱定矣即于六子卦位中亦可明天地定位其体如是其用外于体乎故圣传分释先后天卦位体用如一也
　　此二章本义无多明启防中乃申明之不用之説始于邵子朱子又推为半用半不用亦如释先天卦位半顺半逆左旋右行之説縂为前贤引伸之另一义均非圣传释经之正义也圣传明云致役乎坤战乎干父母未尝不列于六子之中见气化之运行有必厯之方位未有卦体既平列于六子之中而无用者至于半用全不用之説更传无此辞不敢不谓之另一义矣
　　孔圣説卦传其明后天八卦以帝出乎震八句言卦位而气化之流行即在焉万物出乎震八叚正是释帝出乎震八句至神也者一节乃言后天八卦本于先天八卦位置虽不同而气化流行生育万物体用如一也虽邵子谓文王作易得天地之用用中何尝无体本于先天八卦即以先天八卦为体固然矣而神也者妙万物而为言一句即后天八卦之体即前传天地定位一句也后叙六子仍用前而稍异同其辞结以能变化成万物一句见天地定位在神妙不测以立体而六子分寄父母之用合之以为能变化成万物之大用也言用而体存合为大用而体愈着矣
　　邵子有长子用事长女代母之説此言乾坤以不用为用也朱子有四正用而四隅不用或半用之説父尊母亲坤犹半用而干全不用少男进之后长女退之先亦皆不用然男未就傅女将有行巽稍用而艮全未用并艮巽亦言不用半用则与邵説亦未合再揆之大传先后天俱言体言用朱子之説不知何据祗得谓之另成一义可矣
　　先天画卦时祗有河图后天位卦时兼有洛书故后天八卦另有圣人成能处不必定与先天八卦牵合然先天八卦天地气化之初体以对错交生为用后天八卦天地气化之行用而以父母六子分位立体是体用虽各立一义而经纬表未尝不如图书之共一理气也以此言合洵大合哉
