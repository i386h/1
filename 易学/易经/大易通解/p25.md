<!-- { "loadSidebar": true } -->
　　在本爻变阴为阳为干以阴为体以阳为用文明而刚健以居尊而有乎大有群阳之孚于一阴一阴之孚于群阳以交孚为孚其孚也至矣此所以能主乎大有而有乎大有者也又言威如者五之离明惟恐健之徳不足不患明之察不足也威如者以阳之刚健为离之文明如干之五内外皆健方吉也五之变干五虽亦同干五之刚健中正犹必戒之者终以阴体故耳且在大有主阴之卦也此圣人于贵阴用阴之中必以尊阳用阳为义也象传推本于信以志自信以群阳之志志在已为忠在人为信合而言之交孚于诚而已泰之为泰上下交而志同大有之五言信言志与愚説为泰之极致亦合未泰以致泰既泰以保泰保泰即保其所有之大有也以诚建极以信防极以比为归极也以此观之大有根于坤错乎比继乎小畜以致大有一以贯之矣○象传曰威如之吉易而无备何也盖谓信以志之中自有威如之象非作威也人君之尊多有示人以威以为难测则臣下不敢犯此正非信以志之道也惟上下交孚忠以存已信以臣民之志则其亲也实亲尊也至尊何非至平易之中有至尊严无备之中有不可欺玩者乎此象又补爻辞之未及所以戒后世君日骄臣日谀君我诈臣尔虞之陋习也爻象之义葢互明焉安有上下交而志同不为泰于永永者乎反此则否威如而不平易设险阻立城府以为有备者正健之不足自以为明察而实汶汶者也惟一本于诚焉不求其威而有威可畏有仪可象所谓穆穆文王之容本于缉熈敬止也即一卫武公诗咏其盛徳之容如彼一本于切磋琢磨之学盛徳至善之止也后世之威如暴虐而已其言有备则逆诈亿不信任权术施智巧言驾御言笼络而已矣与易所言相去何止迳庭乎此纯王之政非纯王之心不足以成也
　　上九自天祐之吉无不利象曰大有上吉自天祐也上九变为大壮之上六在大壮上爻以阴变阳为大有恐其恃有而壮往不知以危亡为戒故有羝羊触藩不能退遂无攸利之占然艰则吉守其有而勿壮往是戒也
　　本爻以阳变阴为大壮大有之极无戒辞者何也离明变为震动已得体刚用柔之象义矣此所以系以何天之衢天祐之而吉无不利也天之衢者阴阳均平为道也上能由乎此则天自祐之所以吉而无不利象传言大有之上所以吉者天祐之耳天岂无故而祐之乎由于应乎天而时行合乎天之道也卦以五爻之阴为用为君而上爻以一阳又言君道则五之厥孚交如威如言体用也上之天祐吉利言功效也此乃合二爻以言大有之君也五阴道离体本乎坤地道也上阳爻干体本乎干天道也大有之君阳体阴用合乎离而其功能同乎天乾坤阴阳交际而为泰者也卦本以五一阴为用为主而必兼上爻明君道者以天道阳体示君天下者也此又离元即坤元坤元即乾元之义者也见君行乎天道天祐之者天自祐其道也所以大有至极而不言戒葢因天之道为道耳安有君道同天而不永泰常有者乎在圣人而体天为道巍巍乎惟天为大惟尧则之尚何戒之可言哉学易者于此必知圣人法天自有戒惧之心无庸示戒在贤人君子希圣以希天尤当于无戒之中存其凛戒之心也况谦卦即继之矣非一示戒之义乎一部易经作一篇读方善也
　　以上外卦三爻明体阴用也然圣人言阴用必主乎阳四之匪其彭阴道也而明辨晳则明之丽天阴阳均平焉五为一卦之主厥孚交如阴道也而威如之吉非阳体乎上爻何天之衢衢即道也君道在上爻明之五爻乃其徳仪也此大有贵阴主阴而又必体乎阳与内卦健体合而阴阳均平矣○外卦三爻主离离二即大有之五也四上两爻附之四之匪彭同徳附于五厥孚交如威如也上则言五爻厥孚之故同于天故为天所祐耳故五又主乎通卦焉
　　【艮下坤上】【谦豫二卦相综五阴一阳阳少贵阳根干继师比谦继比豫继师皆以阳为用之卦也】谦谦序卦云有大者不可以盈故受之以谦所以承接大有而示戒补大有上九无戒辞也然实根于干阳而错乎履者也干之三干干夕惕变阴为履三之履虎尾咥人干三以其能体干阳而无咎履三以不能体兑阴而凶再错为谦三又以能体干而为谦卦之主爻合于卦辞之君子有终也以五阴一阳之卦故以阳为贵为主又与错成三爻之阴主以济阳者今复错为阳以主众阴然则礼行谦也又以恭而有礼为贵不以足恭为尚也是三爻之阳为一卦之主也终以阳而体乎阴者也以阳为体以明行礼者必内有刚健之徳而后用和非知和而和也此谦卦之有根抵者也至于谦之继比请以卦爻之变论之卦体山高于地而山伏地下髙而能卑谦之本义也然地势坤厚德载物何非地之所载乎载华岳而不重振河海而不水载于地为比山亦载于地而山反藏于地山虽高而终小地虽卑而自大卑而不可逾地道也是以变水之在地上者为山之在地下水之险山之高皆以至卑者维持之谦之义也谦光反求于地中劳而不伐有功而不徳厚之至也是坤顺而兼乎坎险俱化为谦其义象则在卦之三爻此谦之所以名卦欤
　　谦之卦阳少贵阳一阳统众阴徳位兼隆可不谦以继之乎故以此一阳伏于三阴坤卦之下三阴之象臣民也君徳君位下于臣民所以谓之地中有山也谦以卑牧似法坤也然谦尊而光卑而不可逾阳之升也三乃艮之上爻得乾元而为艮者所以主乎一卦以此为贵而用之根干何疑乎
　　谦亨君子有终
　　彖辞曰谦亨君子有终亨者顺也顺则亨而止亦亨乎以顺为止所以必大行时止则止时行则行所以止亦亨焉君子即地道无成而代有终也谦不自以为成然有终之成大矣逺矣久矣俱从顺止取其象义也如此似用阴何以言用阳不知君子之有终正以体阳而用阴耳其言贵阳者以阳为止也阳为体以止阴即为贵阳之卦也顺而止顺乎阳也顺阳而止非止于艮上一阳乎因能止而得谦之义象矣况本卦五阴一阳惟三爻之爻辞与卦同则以阳为体而以阴为用又奚疑乎盖谦从履错用谦即是行礼行礼贵于用和用和又非知和而和体严而后用和未有无体有用之礼自无无体有用之谦矣无体则伪矣伪亦可以行礼致谦然难乎其有终必矣王莽谦恭何终之有然则根于干而错于继乎比也何显切哉
　　彖曰谦亨天道下济而光明地道卑而上行天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也
　　彖传释卦名义曰谦亨者天道下济而光明地道卑而上行以艮为天道以坤为地道也艮以上爻之阳为乾元艮艮原以上爻为主今伏于地下下济也何谓光明在艮时止时行原有其道光明之象义也水有润而山有辉水有色而山有光凡山逺望乎烟岚近接乎翠微所谓光明也艮伏而下济光明则上升矣此天道阳气之笃实光辉也地道本卑今在山上山在地中地大山小山虽高于地地实藏乎山是山之为山地之阳气积而成也故山亦不过地气之上行者耳其体本乎地卑而上行为山此所以至顺有必亨之义也君子以天道立体谦之有终者光明而盛徳光辉着于外君子不自知者也以地道主乎用卑以自牧其实德日盛而道日尊上行而莫能逾亦君子自然之功能非有心于必能上行而为之也此君子合乎谦之体用以合乎天地之道者也然后以天地神人之道畅言谦道天道亏盈益谦地道变盈流谦自然之气化也天地无心而若有心也神害盈而福谦亦一定之理数也神有知而无形虽不可度而实可騐也人道恶盈而好谦则证之往古合之当前无论亲踈逺近人情如一矣人心者神所鉴明天地所托附也人道之好恶天地神之取舍也此谦之为徳所以贯三才歴古今遍宇宙立极而永亨者也何也谦则尊矣卑则不可逾矣谦尊者得乎天道之体也卑而不可逾者得乎地道之用也立体制用皆合乎天地谦之时君子之有终盖若斯之难也此君子终身以之为终者也○变即消也流即长也言变流者地道静幽更难见见其好恶于气化之微云尔
　　象曰地中有山谦君子以裒多益寡称物平施
　　象传曰地中有山谦正谓山虽高而地则大山不外于地虽髙而不可逾卑也主乎地道言谦之用明谦卦之象也不言体者以前民用开物成务皆言用也君子用之以裒多益寡裒山之髙而多者益地之卑而寡者也多寡祗就高卑取象非言地寡于山也此天道下济也象山在地下也此君子用艮也然裒多益寡亦有节以制之非无礼以为节之和也君子又有称物平施之学各审其分之当然以尽乎谦之应得不过称于物之分量平乎施之合宜而已此地道之卑而上行也地在山上也君子用坤也是象虽言用而体已立乎其中矣天道下济光明之阳实主乎地道卑而上行之阴盖卑者地道而上行者原天道也坤之道皆顺承乎天道者也卦以九三一爻为主以阳道主体者在是所以为君子用谦之主以成乎谦徳行乎谦道也
　　初六谦谦君子用渉大川吉象曰谦谦君子卑以自牧也初六变明夷之初九在明夷之初以阳变阴为谦初离所防之爻伤而垂翼君子之行三日不食当明夷之世在下位坚于守义故象以有攸往也
　　本爻变阴为阳为明夷则谦徳之始行谦而又谦君子之谦无已也虽涉大川亦利而吉焉见谦徳自始要终皆吉之道也○象传曰卑以自牧也牧养也以卑为养所以涵蕴优柔内敬外谨无所不用其谦也正释谦谦之义耳
　　六二鸣谦贞吉象曰鸣谦贞吉中心得也
　　六二变升之九二在升以阳变阴为谦当升而谦故有孚而用禴之吉孚者诚也本乎二之中而非伪也本爻以阴变阳故为鸣谦非自鸣其谦谦徳既令闻自彰也然声闻过情君子耻之因有贞吉之戒亦因变升戒之也象传言中心得者自得于心非求闻于人方合贞吉之辞耳二居中以中心象之心孚之义圣贤学术贵在诚孚中心自得自慊不自欺也
　　九三劳谦君子有终吉象曰劳谦君子万民服也九三变坤之六三在坤三以阴变阳为谦含章可贞所以从王事而无成有终含章地道也即谦徳也含章美于内所以宜贞也从王事而以无成为有终大顺之中有至健之徳因其变顺为止所以以艮止为顺之体也
　　本爻为卦之主爻原以艮上爻之阳根于干健为一卦之主立干体以致谦用者故系之以劳谦君子有终爻与卦同辞亦见卦主于此爻也然卦不言劳而爻言劳者卦言其理爻则着乎事矣卦爻同为君子有终则彖传已明其有终之所以然矣此爻又与坤三同系有终者无成之有终即君子劳谦之有终也象传释以万民服者一阳主乎五阴有君之象不必定以五为君也为一卦之主者即君象也三以君言者不为君亦有君之徳也
　　履三辞云武人为于大君原指上九也履以五阳夹一阴亦为履卦主爻不以为君者所系之辞云履虎尾咥人非君象义乃事君者之象义也周公不以为君所以不敢从之以为君谦则象传明言万民服矣即不为君位亦有君徳也以为君亦遵传而已以上内卦三爻止体谦以为止止又为谦所宜止也故三爻皆吉初变离以明为谦卑牧而不可逾也二变升鸣谦虽实至名彰然必贞而吉也三主乎内卦且主通卦以一阳率五阴而处于臣民之下所以成卦也不惟下卦二阴附之得吉即外卦三爻亦无不附阳而得吉此谦之六爻皆吉也
　　六四无不利防谦象曰无不利防谦不违则也
