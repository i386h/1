<!-- { "loadSidebar": true } -->
　　本爻以阳变隂为屯明体变动险在切近必思克之如髙宗之伐鬼方三年之乆方能克焉然震动之功本于文明之徳方能克而不致终乱如小人之喜事好功则必不能济而成功且功成亦恐终乱也故又戒之曰小人勿用象传曰三年克之惫也虽有此徳此功力已惫矣葢济险之道非尚武力修徳为本象震敬勤于朝夕也审机次之象离用明沈思观变也此爻离明变震动以不伐而克为尚以伐克为下也言惫亦有终乱之象义矣故本卦言济险明尚不恃况尚力乎
　　以上内卦三爻离明以二之得中主内卦且主通卦以变干而有丧茀之耻七日复隂斯得明以济险之道矣初三两爻附之成卦初曵轮附隂无咎三隣外卦三年克鬼方然已惫矣本欲附隂而又隣外险不得不动以求济也
　　六四繻有衣袽终日戒象曰终日戒有所疑也
　　六四变为革之九四在革四以阳变隂为既济系以悔亡有孚改命吉泽变水而克火火灭矣故悔亡葢由平日之有孚也至于改命而革成矣吉者中孚有素至此悔可以亡也
　　本爻以隂变阳为革水变泽既革则既济于事矣然不敢以既济而忘险也系以繻有衣袽终日戒既济而尚防患方可免终乱耳象传曰终日戒有所疑也初济而疑畏犹存故不敢一刻忘戒也此即未济续终之道也
　　九五东隣杀牛不如西隣之禴祭实受其福象曰东隣杀牛不如西隣之时也实受其福吉大来也
　　九五变明夷之六五在明夷之六五以坤顺而变坎险系以箕子之明夷利贞如箕子之在险尽其顺道忍辱为奴亦不过以贞为利耳
　　本爻以阳变隂为明夷以坎变坤处险而以顺道顺其自然斯可济矣故东隣虽杀牛盛祭反不如西隣春祭之薄禴者约也春祭不备物故言薄然诚意在中可以昭格祭必受福焉岂在仪物丰啬乎象传曰东隣杀牛不如西隣之时也时应薄则薄非薄也顺于时也实受其福吉大来也神所享者诚意诚意裕而福自绥之矣惟其顺险之可济以济险随时而得至顺之道斯受福矣葢五以阳刚中正之徳得乎正位虽居于险中体干而用坤之顺以济之此受福之本也此爻在坎中所谓动乎险中大亨贞者此阳也外卦主此与内卦二爻之隂分刚柔主两卦以明助健洵出险无难乎
　　上六濡其首厉象曰濡其首厉何可乆也
　　上六变为家人之上九在家人上九以阳变隂为既济系以有孚威如终吉巽变坎为家人之终必内有诚心可信外有威仪可畏然后可以自身及家为齐自家及国天下为平治也故终吉
　　在本爻以隂变阳为家人系以濡其首厉者既济矣而险变巽险虽济而其心率易且思冒进矣故既济必终乱而至濡首之危厉也象传曰濡其首何可乆也不可乆即终乱矣能不为巽之散斁出险而不忘险则道不穷而终不乱方为济险之善道也
　　外卦三爻坎体以五爻得中主外卦禴祭受福处险得济本于诚也四上两爻附之四终日戒而有可济之心变兊说于附四阳也上变巽冒进而不附五之中矣故有濡首之防焉内外二卦二五分主然非离内隂之虚明无以用阳徤出险故二又主乎通卦焉此卦水火相交刚柔均分各正其位原于诸事可济然彖象之辞大小象之示戒不厌其周详者病加于小愈功败于垂成惟既济之心不可居既济必如未济敬慎常存也既济自无乱于终矣在内卦离明不恃也在外卦刚中必正也刚为用振动有为明为体审机济险虽济矣而初终之间敬怠之胜必再三致谨焉则虽有未济亦必济矣如初爻之知险不进无咎之道也二爻以隂体变阳妄用其明必七日得茀还乎隂而自蔽其明明方有济也三爻以武力济险险虽济而已惫终乱可卜矣四爻已济如未济知险而能戒者也九五刚得中位济险顺时得刚健济险之道者也终可免于乱矣上爻濡首已出险而尤巽进厉而不可乆也此皆至再至三慇勤致戒惟恐既济而终乱也如上爻能反乎隂而附于五随阳振动盈科而进放乎四海矣有本者如是本于坎中之阳也何不可乆哉故辞传所言吉凶亦在乎尽人合天以道造命而已是既济者必济险之道不穷而后险不足以阻之也
　　【坎下离上】
　　未济既济未济二卦相综错水火分而结上经水火交而结下经已明于既济矣未济者即既济之反对者也其卦火在上水在下火就燥亲上水流湿亲下不相交矣其卦画隂阳虽亦相间而皆不当位且坎险在内离明在外险内则处于险中明外则不能内照是未济之象义也但圣人序卦以未济终者寕无説乎天下事物无尽期吾身徳业亦无穷量即易之广大悉备开务成物足以冒天下之道然亦终无已止也故以未济终上下经言易于天地准同归于无息而已矣君子体之进徳修业无敢斁焉应事接物无敢慢焉终其身如未济之时艰贞危厉虑险防患此用易之学终始无容懈弛也在既济仍思患预防犹未济也况未济险切明防能不惕励以毕世乎故既济则敬畏如未济未济则必审慎以求济既未济二卦虽分其实一理循环可以通为一卦以此结上下经焉人生事物之艰难易得济一心之诚敬难常存有此体则处险如夷无此体则虽跬步之间皆防穽也既未济主乎方寸而髙山大川不足言险阻人情物理不足言叵测占者知此思既济有终乱之忧方能深虞未济而求出险之计也然既济而终乱仍未济未济能续终则既济矣既济未济反复无穷如世之险阻无尽也一心以济之此圣人示人不终乱而续终之道也
　　女主外男主内为未济主水主阳继坎而根干所以为下经诸上阳之卦所归也且以归上下经诸阳之卦而悉根于干焉易首乾坤先干后坤以既未济终先既济后未济终以乾元为终始以阳统隂也一乾元统全易也云尔未济正立既济之本也既济正饬未济之末也二卦相为体用如乾坤之交而生水火分隂阳以生四隅卦更生万物万事也此以水火交者明不相射而相逮正为乾坤定位后首生水火故以水火交而归根于乾坤以明八返于四四返于二二返于一也此乾坤首易而既未济终易之象义也至于未济又后于既济天下事物天地气化以无终者为终故以未济为济如天行之健地顺承之以不已者为己也无非以乾元统全易之象义耳故以未济终经焉
　　未济亨小狐汔济濡其尾无攸利
　　彖辞曰未济亨未济何亨乎未济为心有可济之道也小狐汔济濡其尾小狐隂物故多疑疑而求济此濡尾也濡尾不同濡首似已济矣然已济而濡尾何济之有所以无攸利葢疑则未明明则不疑未明而疑济犹未济明而无疑未济即同既济矣何以为明象离之烛照事物而得其当然也何以涉险象坎之中主诚信而存乎固有也诚信在中明哲见逺何险不济故既济者仍恃此为要终而未济者寜不本此以慎始乎
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　彖传释卦名义曰未济亨柔得中也指外离之中言用明而以得中为贵所以察险之机神明于无方也不言下坎九二之得中者离明在上如日之照临于下也九二在险中亦因五爻有柔顺文明之徳应二之阳刚中正方能济焉言柔而刚之得中可于正应中明之矣此所以不必更言刚中也如小狐则何能济乎所以汔济而不得中道终不能出险中也濡其尾无攸利者濡其尾而得济幸而已矣既无中道济一险而险之来恐未艾也岂能常徼幸乎必由中道以济则险阻虽多道亦继续始终不穷焉方可济而得所向往耳不然则无以续终小险偶济沾沾自喜大险忽逢何所恃乎此所以既济即未济未济即既济两卦如一卦一义象一中道也以六爻观之虽不如既济之各当其隂阳之位然隂应阳阳应隂初二三与四五六俱相应亦是隂能交阳阳能交隂不当位而咸相应如当位之义象也刚柔相应中亦将九二之中申明之矣且刚柔相应调和均平恰是三阳三隂得其中道以是为既济未济要终原始之道也况此彖辞柔得中正于前必以刚柔应也明于后柔必顺承乎刚刚必感而柔斯应之可见隂统于阳未济隂而应于阳方济此终易以干统天者统易也夫
　　象曰火在水上未济君子以慎辨物居方
　　象传曰火在水上未济君子以慎辨物居方象传又申一义也火在水上水必灭火岂能济水见恃明察为机变之巧者非可济险必为险所濡也君子不然不用明而用慎慎自能生明也慎出于中心之敬也内常主敬遇酬酢事物方能慎焉敬与慎不相离者也然非诚裕于内何以能主敬而守一不迁又何能常慎而旦夕靡忽乎故明者隂也而诚者阳也阳以存体于静而隂以致用于动也此君子主诚主敬致慎之要也何以用慎乎辨物之情之理而随其情理以为自居之方此用慎之大者能辨物之情理则险中之艰深已悉可使平治之机已得于是各随其情理以自居于方则济险中正之道已备纵有叵测之故亦可临时制宜皆慎以为终始也慎正是主敬存诚之用也试观二卦象传所言移置叅玩悉合可见二卦所用惟一中耳既济卦言终乱未济于续终既济不敬慎忽成未济未济敬慎即为既济因而未济既济之间无有己时吾身心之敬慎又何有己时乎惟续终之中道得不致于终乱而道穷则二卦之象义既明矣而全易前民寡过之义象俱明矣○辨物居方方即坤文言曰至静而徳方之方也方者中正不易之理着于事物顺行之而为道行之有得为徳者也在恒曰立不易方在未济曰居方葢辨物者离明而居方者明所丽之阳范围乎隂以成其明者也此干阳也所以统坤以统天统全易也故大象传于未济明之
　　初六濡其尾吝象曰濡其尾亦不知极也
　　初六变为睽之初九在睽初以阳变隂为未济系以悔亡丧马勿逐自复遇恶人无咎泽变水知险不悦而悔亡矣丧马不逐睽而不妄求合也是以见恶人无咎不妄于合亦不致终睽而生咎矣本爻以隂变阳为睽系以濡其尾吝变险为恱苟恱非济险之道故濡尾而有吝初险未深濡尾之吝幸矣象传曰濡其尾亦不知极也再进于险则不知其极言将见濡首之防也
　　九二曳其轮贞吉象曰九二贞吉中以行正也
　　九二变为晋之六二在晋二以隂变阳为未济系以晋如愁如贞吉受兹介福于其王母顺变险而愁其晋得贞吉不轻晋之象义也以此受大福于王母矣王母指晋五也君子难进惟受知于明主也
　　在本爻以阳变隂为晋险变为顺以土制水水平矣然不敢轻乎险也曳其轮而不进守之以贞斯得吉矣二为内卦主爻刚中以应五之柔中共济险者曳其轮贞吉非不动也待五之君求而应之合乎中道共济时艰耳象传曰九二贞吉以中行正也居中位以行正道为臣得君以下应上济险何难乎
　　六三未济征防利涉大川象曰未济征防位不当也六三变鼎之九三在鼎三以阳变隂为未济系以鼎耳革其行塞雉膏不食方雨亏悔终吉巽变险鼎之器象有失故耳革革变坏也其行塞者险难行也雉膏鼎中美物人不食而为雨所亏斯悔矣巽变坎水水入鼎中象雨亏也如此而言终吉者鼎遇雨而亏悔必晴明火隂阳自有反复之理数也故终吉焉在本爻以隂变阳为鼎系以未济征防利涉大川三居内卦之终险之极处未济而征则防险极无得济之道不可遽济也又云利涉大川者居险不可乆必思涉大川以济之非附于二爻之阳以流动而涉川奚恃乎象传曰未济征凶位不当也位在险极故云不当易言位不当多就其所遇之不偶言然君子居之何陋之有亦贵于附中阳用中徳足以济遇遇无不合矣
