<!-- { "loadSidebar": true } -->
　　旅旅卦综丰根坤而继归妹也归妹雷收于兑八九月之时旅则冬令矣何以言之兑悦万物各正性命交冬而保合乎太和以为来春生之本所谓战乎干劳乎坎也战者阴阳相薄杂卦传明之矣以人事言如行师之客兵来而主兵拒之也则旅之义亦以客而交乎主也劳者万物之所归也杂卦传亦明之以人事言归以息其劳也则旅之义亦劳于行而息以归也且天地之气化以秋冬为夜息劳于冬将以复进于春也亦于旅之象义有合焉故继归妹而为旅皆三阴三阳均平之卦一定之理气也其卦象火在上上炎山在下下止火升于山止矣止则安也如日之自昼而夜暂止于地之北方而万物皆息劳于夜也旅犹以夜为止而得安其所此取象名卦之义也绎火在山下为日在北方之象大合西洋歴家之论日无升降平行赤道随天左旋至西北为地形之巅所蔽则无光而夜矣所以月在天上亦行赤道与日相望而借日明以为明即羣星亦皆借日而有光于夜以地之巅虽高不能蔽星月耳至于月之由生明至上至朢至下至晦皆由人自下仰观或得其侧面则为或得其正面则为朢或得其侧面之少许则为生明或得其反面则为晦矣此在宋时朱子已有此论今则兼就日月相照论尤为明切盖月之明朢晦又因去日逺近相映偏正而论不止于自下仰观而各见所见也合在天之日光与在人之目光以论月斯无遗义此日月俱不入地平转于赤道最确者也以是言之火在山上即日在地巅之北面也北方为上地巅即地之高而为山者也日在地巅之北旅之如冬如夜岂愚说敢凭臆乎是以继雷收于兑之秋冬而受之以旅焉秋冬之令皆阴主之根于坤者以养阳也董子谓天地用阳不用阴冬月置之不用不知冬月之不用乃养阳为一年之大用也读易便可知繁露之妄矣
　　旅小亨旅贞吉
　　彖辞曰旅小亨旅贞吉旅既为冬令元且藏于贞中何亨乎然元藏者统天之阳也而随时之阳气即纯阴之时亦未尝不流行于阴盛之中天地终古无有阴无阳有阳无阴之一日一时一刻也一有一无则天地息于此一日一时一刻矣天地有息于一日一时一刻者乎是以仍系以小亨为纯阴中流行之阳言也旅之人事亦于随时流行中可得小亨之道也又云旅贞吉则旅之正义象矣冬令之贞所以养元贞养元而元又起于贞下不知者分贞元知者以为贞即元也天地之气至秋敛至冬藏至春复生至夏渐长亘古至今及亿万斯年无二气也此所谓统天之乾元也至于四徳之元在冬则言贞在春则言元分论之者为人事与时偕行计耳故在秋冬则为利为贞而占者得之必皆利皆贞所以偕秋收冬藏之时宜也况旅于人事以客投主以劳暂息息而获安将以复进非贞何以为旅乎故曰小亨者其暂而利贞者其常耳
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　彖传释卦名义曰旅小亨旅之时得小亨之道为宜于此求大亨有忘归之心矣岂刘禅之此处乐不思蜀乎小亨乃大亨求大亨必致困焉盖得小亨之道非易言也必本乎外离文明之柔道又得合乎中正之则行之于应事接物之间以顺乎内艮止徳之阳刚则外柔而内刚处家亦无不利也在旅为客尤贵以之焉是以止为体也以明为用也旅以炎上为进而非止则恃明轻进不可得小亨也即非利贞之义也惟有止徳在内则止于至善之所止而能安矣斯丽乎明凡知止之所即安止之所斯能以止为安安而为进也虽在旅小亨然小亨而进于不息更以不息为息大亨随之矣此所以旅必言贞而后可得吉也文明中正以修于外刚健安止以主于内正之至也吉何疑乎以是论之旅虽暂时为客而有闗于天地之气化人事之安危暂乃至常之道客即得主之理也何也偕乎秋冬之时令收藏阳气于阴中以保合太和者为成终而成始其时义诚大矣
　　象曰山上有火旅君子以明慎用刑而不留狱
　　象传曰山上有火旅君子以明慎用刑而不留狱孔圣另申一义仍以明旅之时义耳在丰以阴蔽阳则振威徳于严肃折狱致刑除揜阳而动也在旅以阴养阳则畜和气于寛大慎用刑不留狱息微阳于静也其象火在山上不患不明患在不慎明而慎用刑必不过暴自得情当理矣惟有山以止其明其明因慎愈明矣又火在山如囚在狱中留火于山伤物必多留囚于狱伤人必众不留亦非槩纵之也应刑者刑应释者释而与其杀不辜宁失不经之意存于中矣惟恐决狱施刑过于详慎不明留狱之害与刚暴等所以又取火在山上戒以毋致留狱但有罪疑惟轻之心主之则无可留之狱矣亦不致无此心而云慎或在下牵引待质或在上淆惑莫决为害何穷乎观此明慎用刑而复不留狱之圣言乃圣人无讼之本防也刑狱之事不明而徒慎其为害与酷吏无二哀哉○易卦之言刑狱者上经噬嗑与贲相综噬嗑曰先王以明罚勅法着令也贲曰明庶政无敢折狱修政以期无狱也下经丰旅相综丰曰折狱致刑谓除佞幸佥壬宦竖女宠足以蔽阳者也旅曰明慎用刑不留狱国有常典狱无疑情为凡讼狱之事存寛大于法令之中也其应严而加刑者惟大奸巨憝耳其余皆不得已而后用刑期于刑措而已学易者其慎于言刑哉其言于旅者与讼同讼不可终狱不可久如旅为时之暂而非常也
　　初六旅斯其所取灾象曰旅志穷灾也初六变为离之初九在离初以阳变阴为旅系以履错然敬之无咎明变止履虽错然能止于敬而可无咎也
　　在本爻以阴变阳为离系以旅在旅不安所止变离而恃明烦杂以招厌恶故为取灾象传曰旅志穷灾也不安止而恃明则志念纷纭必致虚想无用穷困失援所以为灾焉此爻乃在旅初而不安止者
　　六二旅即次懐其资得童仆贞象曰得童仆贞终无尤也
　　六二变为鼎之九二在鼎二以阳变阴为旅系以鼎有实巽变止止其实于鼎申则有实矣我仇有疾不我能即指三四两爻间二五之正应也有寔以应君而无人能忌之岂不吉乎
　　在本爻以阴变阳为鼎系以旅即次懐其资得童仆二阴止于一阳艮止之所以为徳也旅又以安止得进为义今二变止为巽合于安止而巽进矣故为旅即于次以息劳役且资斧懐之童仆可得又戒以贞正者是乃合乎卦之言贞也象传曰得童而犹贵止不轻进正所以善进也自不致有尤悔矣此爻以安止为旅进之本者
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　九三变为晋之六三在晋三爻以阴变阳为旅系以众允悔亡以顺变止晋不轻进故众信其心而悔亡在本爻以阳变阴为晋旅以安止为义乃变为轻进焚其次丧其童仆必矣轻进虽正而亦厉谓不安止以为进也
　　象传曰旅焚其次亦以伤矣不安则危岂不伤乎盖在旅之时一阳止二阴原为内卦艮之主爻今变为阴是与下二阴同徳而不能以阳徳止之矣犹之在旅而以童仆与人也其义有丧故爻辞有以象之矣以上内卦三爻以止体止外卦之火上炎也初因变离而恃明故致灾二乃安于止能得止所以能安止故吉变鼎鼎亦止其所而不轻动之象三变阴失止阴之义丧止即丧得也不能小亨由于失贞故厉且变坤静而顺非旅之正义象也以三为主内卦者辞有反正开示义象则一耳体徳固不可易也
　　九四旅于处得其资斧我心不快象曰旅于处未得位也得其资斧心未快也
　　九四变为艮之六四在艮四以阴变阳为旅系以艮其身无咎外艮变离知止而能得于止也故无咎必心安乎止而后身能安于所止也
　　本爻以阳变阴为艮系以旅于处得其资斧变艮而安所止也然旅固贵安所止而旅无久处之义仍以止为进也四在离体外卦而仍安止于处旅人思乡焉得心快乎象传曰旅于处未得位也旅之处岂可谓之得位乎所以虽得资斧而心仍不快耳外卦渐宜进矣四乃仍止于处者故辞传皆曰心不快
　　六五射雉一矢亡终以誉命象曰终以誉命上逮也六五变为遯之九五在遯五以阳变阴为旅系以嘉遯贞吉干体变明明乎下有贤人欲遯故嘉与之以为弓旌之招也贞吉者得其进贤之正而吉也本爻以阴变阳为遯系以射雉一矢亡终以誉命亦指在旅中求贤人虽有厚币乘马之亡而终得登进人贤必大有誉命也或谓誉者贤人名徳升闻命者大君有命召之也更通传曰终以誉命上逮也自上逮下有命召贤皆思进用虽在旅而楚材晋用矣李斯曰客何负于秦哉是由余百里奚之类也以上逮观之誉命之命为上命无疑下有誉而上有命本义谓闻于上之意亦在内矣此爻乃卦之主爻所谓柔得中乎外而应乎刚止而丽乎明者故有射雉求贤之象刚在下卦故曰顺乎刚以安止为进之义也能求贤非以在下安止之徳丽乎五文明之君乎此卦之主爻不止主外卦且主通卦矣卦之主阴根坤俱于是取义矣
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　上九变为小过之上六在小过上爻以阴变阳为旅系以弗遇过之飞鸟离之凶是谓灾眚小过飞鸟之象上爻变动为明动之极故弗遇而过之矣震兼艮为飞鸟变离则离之矣鸟离羣而拆翼所以谓之灾眚也观此爻兼贞悔取义象甚明
　　在本爻以阳变阴为小过系以鸟焚其巢亦兼小过言鸟也旅人自恃其明之极故先笑以为变震得动矣抑知动而得号咷乎不惟无所得且丧牛于易车失乎牛无所服行不可以进是以凶焉象传曰以旅在上其义焚也终于旅而不思返尚动变欲进于义当焚巢也丧牛于易忽然而丧不可复得是以终莫闻其音息也上在旅极变动不能以安止得贞故示戒如此然戒旅以贞即示以小亨之道也
　　外卦三爻离体如日之升于东南而息于西北故在旅虽暂为安止而原有动象旅无不进如日无不运也特不可不以安止为本四爻留滞不进之象故不快五爻取资于贤则能借安止之徳得其所止而能迁善不倦者也故合乎卦之徳义而主乎外卦者且主乎旅上爻恃明变动失安止于极明必不明矣故凶卦以五为主卦之爻四上二阳爻皆附阴为用之爻也四附阴而迟迟不快因变止也上不附阴而冒进变震也是以辞传分示之且六五主卦则用阴根坤也明矣继乎归妹者归妹归女于男以女之静济男之动也旅归于次暂为安止隂也将有复进者阳也亦用阴以养阳如冬之藏阳于阴以为春夏之向往也义象固昭然矣
　　【巽下巽上】
　　巽巽兑相综皆八经卦因而重之成卦者无所继而根于坤女随乎母也下经雷山风泽四隅之卦二男根干父二女根坤母震艮相综震先艮后巽兑相综巽先兑后长少之叙亦无紊焉巽以一阴二阳成巽先天八卦位置之于西南以为阴生之象后天八卦位置之于东南以为阳盛之象不同者何也先天八卦取风雷相薄雷起于东北动则诸阳俱动兼明阳生于震也风息于西南息则诸阳俱息兼明阴生于巽也
