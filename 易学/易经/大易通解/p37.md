<!-- { "loadSidebar": true } -->
　　彖传释卦名义曰颐之贞吉惟养正则吉即之养正也之养正在心徳不止口实而口实亦闗乎心徳未有养口腹失其宜而能养心徳也人能无以口腹之害为心害不及人无忧矣孟子之説也盖饮食男女大欲存焉于此得正正之始也至于观颐象又推广言之观其求口食则非一身之口实而凡待养于我者皆必养之得正矣如以厚禄给佞幸以有用耗冗食且廐有肥马野有饿殍岂正乎兼观于此致养之正否而其自求口实之道亦得矣故必合观其养人养已则其所以自求口实者俱在观颐之中矣○分观颐之所养而以自求口实观其所自养盖观颐就人以观乎主颐者言也自求口实则耑为自观其颐言也卦辞意重在自观故但有观颐自求口实之辞彖传补观其所养一义则并其所养亦当重也不可谓孔圣之説即文王之説如此甚多学者详之
　　孔圣又推颐之本源自天地养万物为始万物之在天地自养耳而无一物不取养于天地也天地必作之君以养万民是君为养物之主命于天者也天地养万物作之君君不能以一手足之烈养万民也又之于贤于是有徳有位之圣人必养贤以佐理然后明良合志家给人足万民无不得其养焉是颐之道本乎天主于君而任之贤也颐之为时岂不大哉言时者养民之道重在不违民时民时即天时也王者治厯明时原利民用以裕民养也是本乎天地养万物之心为心故以天地之时用于民为养也不敬乎天时不重乎民食岂奉天爱民之王政乎孟子论王政首言不违农时又民事不可缓也皆本于易也
　　曰山下有雷颐君子以慎言语节饮食
　　传曰山下有雷就二另申一义与卦辞亦大不相同山止而雷动动者言语之出止者饮食之入也谚曰病从口入祸从口出此圣人以慎言语节饮食颐亦内外交修之道也言语者志之事也饮食者气之属也君子体乎震之动而为言必用艮之止徳以慎之君子欲讷于言也君子体震之动而为饮食必用艮之止以节之君子食无求饱也所以成徳检身守口寡欲之道俱在是矣所谓养得其正兼身心以为养内外以为修方为得正也
　　初九舍尔灵观我朶颐凶象曰观我朶颐亦不足贵也初九变为山地剥在剥初以隂变阳为颐有剥床以足之辞就剥卦言初之位也
　　在本爻以阳变隂为剥就本卦言阳变为隂失乎震动之体而失乎主颐之义矣故为舎尔灵观我朶颐也灵者不食之物朶颐者欲食之貌本义言之矣颐求口实何取于不食盖灵食气未尝不食何必口中有实物而后为口实实之以气阳之本物也灵之食气而得长年胜于食物者多矣舎延年之服气而观肉食以垂涎凶之道也气阳也舎者因变隂为剥也隂物也物之成形者也取义亦甚传以为不足贵谓舎贵而取贱也
　　六二颠颐拂经于丘颐征凶象曰六二征凶行失也六二变为损之九二在损以阳变隂为颐繋以利贞征凶弗损益之二在初上初已损而不宜再损故惟宜利贞征则凶矣弗损益之仍为利贞而吉也损初上两爻乃主乎损益二卦者故二爻附初为义象也在本爻以隂变阳为损兼损义而繋以颠颐拂经止而动为颐止而悦则非颐矣人无不食之颐此颠乎颐而拂乎经者也丘者先代之丘墟也汉息夫躬传云止于丘亭谓空亭也止而不动悦而怠于动欲于空中求养此所谓征凶也象曰六二征凶行失也失者君子居人饮食之中不容去而之于无人之地故凶也
　　六三拂颐贞凶十年勿用无攸利象曰十年勿用道大悖也
　　六三变贲之九三在贲三以阳变隂为颐止变离以贲如濡如饰宜干洁而不宜濡湿也故永贞则吉在本爻以隂变阳为贲取于阳为拂颐颐中之隂变阳则拂乎颐之道矣口中之实宜遇隂柔不宜遇阳刚也故愈贞愈凶十年勿用无攸利口实之致养本隂之为气为物也而用乎阳十年之乆亦无所用何往而利乎好服金石丹药者宜有鉴于此即大有毒壮阳益火之剂亦当审慎其人而为用矣传言其道大悖养以隂而变于阳于养之道洵大悖乎以上内卦三爻震体初为震之主爻然变坤则失震动之徳故舎而求朶颐有凶也二三两爻皆随乎初阳为动二变兑则不食如言辟谷延年之术者是也三变离则食阳如言服金丹大药之説也二者皆非致养之正故俱有颠颐之凶也兑为口故于丘颐离为明过于求养而反拂颐三爻皆失乎下动上止之义象故无吉占也然初主内卦二三爻附之合上成颐其卦体象不因变象言凶而易之
　　六四颠颐吉虎视耽耽其欲逐逐无咎象曰颠颐之吉上施光也
　　六四变为噬嗑之九四在噬嗑之四爻以阳变隂为颐噬嗑之四爻为阳刚之物也必噬而嗑之决断此物方合卦名义变隂似得遂其噬嗑所以云得干胏又以五变干得黄金而四附五得金矢然必艰贞为利而后能噬而嗑之也
　　在本爻以隂变阳为噬嗑不取阳物不可为养而取乎求养不尚乎独养也亦繋以颠颐者因四爻在上止体以止应动而求养贤似乎颠倒也然在内卦主震变则失震动之体故凶在外卦主艮变止为离是明于求贤以为养也故吉特患变刚近明察耳故象以虎视耽耽而其欲逐逐求贤之念太急又恐失乎为颐者也无咎者颐重养肾虽太急未得当于颐而亦可无咎也象传云颠颐之吉上施光也上爻艮止之阳施乎光者也艮有其道光明之义四随上止以为止乃合乎颐所以为上施光也盖外卦主艮四爻五爻皆从乎上爻所以象传言上施光也何以切颠颐之吉乎以四之光施于初而为明仍是以止为颐虽颠乎颐而合乎动可以成颐不失乎艮之道斯吉也○虎视耽耽其欲逐逐似不能以止体自安矣何吉乎然既随上以为止自亦不致于明动乱静也此无咎之义也
　　六五拂经居贞吉不可渉大川曰居贞之吉顺以从上也
　　六五变益之九五在益五以阳变隂为颐巽进以为益能变止而有常益焉所以繋之以有孚于施惠之心也勿问而知元吉且受益者亦将孚乎施惠者之心而以徳转惠之矣
　　在本爻以隂变阳为益繋以拂经者求颐不可有变巽求益之心也止而变巽拂乎养正之经矣居贞者知所止也不可渉大川益五有渉大川之利颐五不可以渉大川上益乎下则可渉川求颐于人不可冒险也象曰居贞之吉顺以从上也居贞正所以从上一阳为安止而得吉之义象也四五两爻变则不安于止或刚暴无厌或饕餮不足故一曰颠颐一曰拂经皆不能顺以从上也二三两爻从初成震必顺乎初四五两爻从上成艮必顺乎上此颐之正也悖此则失养正之道故同为颠颐拂经而各有失之义也○四爻上施光由顺以从上为解而得之亦以传释经不敢自立説也艮每言光在大畜言辉光在谦言光明皆本于艮之彖辞云其道光明也四变离而云上施光言不贵四之明而贵从上爻艮之光也非以艮之光助离之明乃以艮止中之光为离明之尚防也
　　上九由颐厉吉利渉大川象曰由颐厉吉大有庆也上九变为复之上六在复之上六以隂变阳为颐顺乎动为复变止则非顺乎动矣故为迷复至于用师丧败十年乃复复不可迷迷则隂盛而剥浸至矣又必十年之久而可复也
　　本爻以阳变隂为复何为由颐盖颐以上止下动为颐上艮之主爻故谓之由颐今变止为顺能顺乎初阳之动而为颐故仍可言由颐虽厉而仍吉也厉者变坤随震动则危而其义则吉者因止之为义非止而不动贵止动得正耳今顺乎动似危而得正则吉也颐之终而以顺致之则养贤养民皆顺乎动而得正也又繋之以利渉大川者正谓不耑自养以为颐而必养贤以养万民有合乎天地万物之心大得乎颐养之正道是为颐义象之大者非渉川不足以言之也不然何以传于厉吉之爻言大有庆乎玩易不能通贯则固矣本义谓上爻刚上而尚贤卦变之所以成颐故谓之由颐盖以上为贤由之以养万民也亦切但本卦原以上合初成颐惟其变坤故云有厉不详释之则厉之一辞无着矣本义言卦之本愚説言卦之变也
　　以上外卦三爻艮之止体以艮止止震动所以成颐也四之颠颐吉者变明以求养能随上止动也五之拂经不言吉凶者以变巽故戒以居贞随上也上九一爻主乎外卦合初成颐故为由颐厉者变止为顺则厉顺而止动得正乃吉也故合乎初以成颐而与初上下合主本卦焉
　　【巽下兑上】
　　大过大过与颐相错大过四阳二隂根于坤继需讼无妄大畜而得大过以归离乃终上经焉大过所以继无妄大畜者大畜无妄皆过乎阳过于阳则为大过大者阳也阳过则以隂为用为贵故谓之根于坤由需讼而继以无妄大畜则已于无妄大畜明其义矣○其卦上兑下巽中四阳而隂居初上二爻实为隂弱而不能包涵乎阳故阳太过必贵调剂以隂焉见而义在是
　　大过栋桡利有攸往亨
　　彖辞栋桡栋者梁上短柱就隂之小弱取栋桡则梁柱皆不得用大过则小者不及大者亦无足任矣所以隂阳贵中而不贵过好为扶抑之説者于此当致思焉何以利攸往乎非谓阳盛可任往也其卦徳兑説于上而巽进于下有攸往之利也然则其虽阳过而其徳则兑説巽进皆隂也外阳为用似过而内隂徳足以济之过而不过所以利往如是而乃得亨也不然方言栋桡又言利往而亨圣人无此牵混之辞是栋桡者其象阳用也利有攸往本于巽説乃亨者其徳隂体也所以谓之根于坤也俱以隂济阳为贵则本卦贵隂明矣盖大者过小者不及故本末弱也若大不过小者亦无不及本末亦不弱矣
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　彖传释卦名义曰大者过也名卦体也栋桡本末弱者谓二隂在初上而四阳在中也隂阳以交际为中和隂在本末而阳俱居中中虽盛而本末弱中之盛者亦同归于不得用而已故取于栋桡小材桡矣大材岂能独任一室之重乎何以又言利有攸往阳刚虽过盛于中中不独谓二五得中谓四阳在内即对二隂之本末言也又言卦徳则巽而説以为行故利有攸往而亨也传之释卦辞利往而亨亦主卦徳耳刚过而中一语多以为二五得中者抑知大过无二五为中之义乎既四阳居中为大过则所谓刚过而中者圣意曰阳刚过而又在卦中见大过为阳刚过盛盛阳在中则本末之弱可知矣如此可以为行乎又转一语曰巽而説乃所以为亨也其徳则隂以主之为巽为説所以为行所以为利往而亨也复就大过之时以明其大者大过之时以隂徳济大过之时事悦必志洽心孚巽必谨言慎行非有大过人之心思智力不足以有用也所谓其知可及也其愚不可及也若不善防本义之意谓大有为之材乃用壮而往也左矣
　　曰泽灭木大过君子以独立不惧遯世无闷
