<!-- { "loadSidebar": true } -->
　　在本爻以隂变阳为否何有观国之光利用宾于王之辞乎亦以近君承命而可以观国之光利用宾于王家以佐上观下也盖以四观乎五为最近切也故可以观上且可以助上观下而象传言尚宾即尚贤也五之观四为尚贤上观乎下也四之用宾为观光下观乎上也上下互观君择臣臣亦择君君为臣表率臣亦为君紏防彼此互观互为与求眀良防而交警之义切矣即师友之道亦教学相长之要者也四为外卦主爻故其辞如此
　　九五观我生君子无咎象曰观我生观民也
　　九五变为剥之六五在剥五以隂变阳为观象以贯鱼以宫人宠变观乃合羣隂以观上也不言剥阳而言承宠兼观卦下观之义也故无不利
　　在本爻以阳变隂为剥剥而内求故言观我生也五以阳爻为卦之主变隂无乃失其主用乎不知隂变以自观观之体也观我生所以内考其诚即为观人之本也仍是本卦体隂而用阳也所以君子无咎盖合乎君子内省不疚之道也象传眀其即为观民兼本末而言之矣观民之化不化以验我徳之修不修观民祗以观我而已何谓观我生乎性命之具于我者我之生也全而畀我者也观我生者观乎我生之理克全与否而已即四体五官有物必有则形之践也皆视乎性之尽与否也我生者兼形气与性理而言更见必内外交修形神俱全方为尽道耳五爻以一阳为一卦之主用阳者刚健中正而后能观我生也然反已静观则以隂为体矣至于反观毋自欺必自慊以归于诚又必用阳以矢其健决其几矣易为寡过之书其言阳隂体用于学者切哉
　　上九观其生君子无咎象曰观其生志未平也
　　上九变为比之上六在比上以隂变阳为观系之以比之无首者比以五隂比一阳上变巽而不比之众比而上不同故云无首亦后夫之凶也兼观望之义故比后矣
　　在本爻以阳变隂为比系以观其生君子无咎者观五为观卦之主上虽阳亦附于五如临之初九附于九二以为临也非一卦之主爻也既非主爻则亦观于主爻而已矣观其生观五也观五以为自观取善于人而用之自已也此君子不自满假而借力他山之道也何咎之有在五必以上为君子相观互为与求亦切磋琢磨之义矣更无咎焉观其生兼此二义亦皆观人观已之法也象传言志未平程谓为不安宁之义朱子本义谓为不忘戒惧或者上为五之师保者乎观其生是指五爻师保之观君徳必匡扶救正使归于君子方无咎乎至于志未平亦言匡救其君之志不敢安宁耳在临之初爻亦系咸临乃在二爻之下佐二以为临之相臣也观之上九在五爻之上所以拟之师严道尊王者敬事之人也或取于此象而以观君徳即同乎上之自观矣
　　以上外卦三爻巽体论爻以四隂为外卦之主然合内外卦立象取义则以五爻为主以上为辅也四爻固近五观上且助上以观下亦足以主乎外卦五则以观我为观民之本正是主观之徳位兼隆者上以观五者观已成就君徳之义象也故以师保之位拟之
　　【震下离上】
　　噬嗑噬嗑贲二卦皆三阳三阴之卦相综而成根于乾坤继乎泰否随蛊而终上经焉上经三阳三隂均平之卦八乾坤首列泰否为乾坤交不交随蛊分继之噬嗑贲又分继之随继泰以随为正既随又恐随而无定见故继之以噬嗑蛊继否以蛊为极又恐蛊而无能饰也故继之以贲噬嗑者决也贲者饰也二卦皆取象于人事近取诸身为噬嗑逺取诸物为贲也是噬嗑为阳卦而贲为隂卦噬嗑用阳而贲用隂也至二卦之象以随上爻与本卦五爻交易成噬嗑以蛊之初爻与贲二爻交易而成贲二卦分继随蛊又何疑焉随主震初爻噬嗑犹是也而外卦兊变离外恱而为随外眀而为噬嗑以决也蛊成于艮上爻贲犹是也而内卦巽变离内渐进而干蛊内文眀以贲为饰也象变如此而义亦可思矣至于其用则决断主乎阳修饰主乎隂噬嗑根干继泰随贲根坤继否蛊亦自然之序卦也○本义谓自益卦六四之柔上行以至于五亦因未眀卦之根继而言卦变则无根柢耳
　　噬嗑继随泰而根干噬嗑用阳方能噬嗑如随之用阳以保泰为随泰以成乾坤之交也
　　三画隂阳均平之卦在上经皆分归于坎离噬嗑主阳之卦归于坎坎之中爻之阳乾元也有天地先有水火故上经首乾坤终坎离中置泰否以天地交为定位也然后下经首咸恒山泽通气风雷相薄终既未济水火不相射毕矣
　　噬嗑亨利用狱
　　彖辞但言亨决断则亨矣故系之以利用狱用刑乃圣人不得已所以助礼教之不逮也临观而后序以噬嗑亦有此义不言贞者恐贞而固以决狱流于残忍寡防以启轻忍用刑之心也圣人之意微矣
　　彖曰颐中有物曰噬嗑噬嗑而亨刚柔分动而眀雷电合而章柔得中而上行虽不当位利用狱也
　　彖传释卦名义以象颐中有物指上卦之下爻言物也上下二爻象唇五三二三爻象齿四爻之阳象物在口内齿间噬之而齿与口合矣亨者噬嗑以为亨也三阳三隂均平故为刚柔分此卦体也下震动而上离眀雷电合而章又以卦徳释卦象也雷电相合方得章明亦振威眀法之义也柔得中而上行即卦变也本义谓自益卦六四之柔上行至五愚疑经眀言柔得中矣似非指四爻也以随之上爻下行于五以五爻上行于上方是柔得中而上行也随之隂爻下行而阳爻上行阳五变为隂五有不当位之义然用狱贵于眀不贵于悦用眀以断狱所以不同于用悦以为随似与经文合非愚敢立异以传言柔得中而上行自皆指五不指四也惟言本卦之五则得中耳或谓本卦之五得中未尝上行也不知传言卦变自随来其言柔得中指本卦言其言上行者指随之五阳上行于上爻故柔因之得位变兑悦为离眀所以利用狱也而字转语噬嗑为悔而随卦为贞也于柔得中三字知指本卦之五遵也
　　象曰雷电噬嗑先王以眀罚勅法
　　象传以雷电取象雷电者天之威令彰明使人恐惧修省也故象之以噬嗑之决断先王明罚勅法即利用狱而申言非嗜杀人以为用狱也眀乎罚之应罚使人不敢轻犯勅乎法之合宜使人不轻犯法令用之者不敢枉人耳孔圣因卦辞惟恐后人不知利用狱之微防而滥狱重法岂文王所谓利乎圣人言利以义为利也于刑罚亦然正合彖传言雷电合而章章彰眀也非凖乎情合乎理之罚法何以象彰明于雷电乎细绎眀勅二字只是既眀且慎未有眀于中谨于外而好用刑罚者罚凖乎法而法归于眀勅之心也眀罚勅法是修眀刑教使人不轻犯禁刑官勿滥用也尚在用刑罚之前立言
　　初九屦校灭趾无咎象曰屦校灭趾不行也
　　初九变晋之初六在晋初以隂变阳为噬嗑震动而变坤静故晋虽摧如而以贞得吉虽罔孚以初晋也裕于后斯无咎
　　在本爻以阳变隂为晋变坤顺为震动又居初下轻进动所以屦校而得灭趾之刑也何谓无咎系固言小人不耻不仁不畏不义矣象传释之以不行为轻进躁动者开自新之路也故系又曰小惩而大戒小人之福也
　　六二噬肤灭鼻无咎象曰噬肤灭鼻乘刚也
　　六二变为睽之九二在睽二以阳变隂为噬嗑暌乖而噬嗑合也故有遇主于巷之辞睽以合为美故无咎
　　本爻以隂变阳为睽合而离矣所噬者微而所灭者大噬肤而灭鼻矣鼻即劓也何以无咎或亦初之无咎之义乎象传以为乘刚近于初阳随之妄动罹于法然则无咎同于初可眀矣
　　六三噬腊肉遇毒小吝无咎象曰遇毒位不当也六三变为离之九三在离三以阳变隂为噬嗑离眀变动乃离之中日将昃也不知忧而妄动所以鼔缶而歌大耋之凶所谓老冉冉而将至也可嗟孰甚焉然无所谓凶也不知老之将至而頺放日甚徳不加修此所以凶也
　　在本爻以隂变阳为离离丽也有合之义系以噬腊肉遇毒二爻近于颐中之物四阳刚而难噬断不易断故为遇毒而小吝也无咎者遇毒不足恤以断而合为无咎也象传言遇毒为位不当三位近于所噬之物不得不噬以断之位虽应断而隂柔少力则值乎此位者不当耳
　　以上内卦三爻震体噬嗑象义下动上离也宜以初爻主内卦初以震动变柔顺则不能动故有灭趾之刑二随初而动变睽则有灭鼻之刑三亦随初而动变离小吝皆非吉占者不合乎卦体也再绎内卦三爻象传与爻辞皆有另为申眀之义初之不行谓失动徳行以阳徳则无咎可知二曰乘刚亦掩阳之义又即震卦二爻来厉防贝之义也不然能随阳而动亦可无咎三曰遇毒位不当三值内卦上爻与外卦四阳爻隣噬之所以遇毒然动而方噬何咎之有以此释之与系辞所引初爻无咎之义不同可见拟议以成变化之十九爻皆不必尽同于本卦本爻眀矣
　　九四噬干胏得金矢利艰贞吉象曰利艰贞吉未光也九四变为颐之六四在颐四以隂变阳为噬嗑颐以求物为养今变噬嗑决絶以为颐也四以眀变止既眀于求养虽颠颐仍吉也然其求颐也如虎之猛暴所以有虎视耽耽其欲逐逐之象又言无咎者颐本求养太急未足为咎也
　　在本爻变阳为隂为颐颐中之物本阳刚固难以噬物致养矣故有噬干胏之象得金矢者亦刚决之物也故利于艰贞以为断则吉本义谓聴讼得金矢然噬干胏为兼颐象义言得金矢即利艰贞之象也古之聴讼者有金矢之罚四离体眀而能断金矢所以得而必利艰贞则吉不贵于嗜杀受赏耳象传不言干胏金矢但释艰贞曰利艰贞未光也离眀变艮眀有亏矣艰贞为利眀方得光也艮有光明终不及离眀艰贞方得光亦如离也
　　六五噬干肉得黄金贞厉无咎象曰贞厉无咎得当也六五变无妄之九五在无妄以隂变阳为噬嗑干健而变离眀无妄之忽得疾者以阳变隂伤其无妄之体也然无妄之疾治之以无妄故勿药而有喜焉在本爻以隂变阳为无妄离眀而得干健正用狱之可主者也系以噬干肉得黄金噬干肉亦难噬也得黄金者决狱之利变干为金中位黄色也贞厉者决狱之事虽正亦危刑与兵同用也而终无咎干健离眀乃利用狱之本也何咎乎故象言其得当就健眀二卦之徳言得位有当耳玩两爻噬肉胏得矢金是一串之辞四噬胏而得金夫五噬肉且得黄金肉胏干者则难噬故一贵艰贞一云贞厉如聴讼者始难于决断继得其情斯得金耳
　　上九何校灭耳凶象曰何校灭耳聪不眀也
　　上九变震之上六在震上爻以隂变阳为噬嗑动而变眀震索索而视矍矍雷微而日眀也此不能以隂和阳故阳亢而雷收云散所以征凶征者进也进属阳故凶于是震不于躬于其隣为此散彼聚之象故又云无咎婚媾有言眀雷于他处则为聚而声也本爻以阳变隂为震失其离眀而为震动其凶更甚于初盖当髙位极时而妄动则取祸尤烈矣至于何校灭耳自由妄动失眀取凶耳象传谓聪不眀因妄闻而即妄动不能寔见物理之是非贵耳贱目之人多以妄闻任耳而目不能眀察真伪取重祸者比比也此圣人为道聴涂者戒而修徳之士已警之于处事应物之际矣耳之聪岂不如目之眀乎非也聪必眀而后收聪眀之用耳闻言易信而用目以眀察其寔为难非用目也用心也择善固执拳拳服膺而弗失之所以为用明也有眀方能断也圣人示之于离之上爻用眀者于身世之间必立诚察寔为要决狱其一耳以上外卦三爻以离眀为体眀所以为断之本四与初应为噬物故象以噬胏得金矢利艰贞吉五爻主外卦以隂柔中正变干噬肉得金虽贞厉而无咎上则变震妄动而凶矣噬嗑根干用阳初二上三爻为受断者三四五三爻为主断者
