<!-- { "loadSidebar": true } -->
　　象曰山上有木渐君子以居贤徳善俗
　　象传曰山上有木渐木之生于山自萌蘖以至成材渐之进也君子体此以居贤徳居徳即敦崇其徳也借贤人之德为他山之石以居自我之德与贤思齐也亦髙山仰止之义也徳既成于己必能成于物因以善乎居里之俗俗之本善者渐至尽善俗之不善者亦渐善也此君子以居徳之善善乎居之俗也此时天下之风行犹未广也如风在初春雷未出地风上升行于山而止也及进得位而正邪则一国与天下之风俗皆君子善之矣如雷出地而物得无妄寜止善一乡里之俗乎此亦渐由近以及逺之象义也
　　初六鸿渐于干小子厉有言无咎象曰小子之厉义无咎也
　　初六变为家人之初九在家人初爻以阳变阴为渐系以闲有家悔亡初有家而能闲渐可以无悔矣在本爻以阴变阳为家人渐之初取象于鸿之渐干鸿阳鸟也随阳往来渐卦主阳故象以鸿凡鸟俱属阳鸿尤易知其性属阳故以取象干水之涯初进之象小子厉者在下则为小子初进则危厉也有言无咎者渐也有言通其诚渐进必有功矣何咎乎象传曰小子之厉义无咎也小子在下而进故厉然士之求仕也义也故不可以厉为咎也象少男而得长女婚媾之礼先通其诚于言得礼即合义矣
　　六二鸿渐于磐饮食衎衎吉象曰饮食衎衎不素饱也六二变为巽之九二在巽之二以阳变阴为渐系以巽在床下用史巫纷若吉无咎巽变止止而不进故象在床下不进者疑也阳变阴也惟史以考古巫以质神纷纷并用而释疑可进矣故吉且无咎
　　在本爻以阴变阳为巽兼巽义系以鸿渐于磐饮食衎衎磐者水中之石安止于得止之所也衎衎之乐与坦荡荡同曰吉不在进不进得位不得而皆乐在饮食磐涧之中也象传曰饮食衎衎不素饱也君子家食而衎衎自得如此则进得位而正邦岂素饱之人乎不干禄之心即不素饱之心耳此爻乃渐进得止而无所疑者正与巽二爻以相反者相通也
　　九三鸿渐于陆夫征不复妇孕不育凶利御冦象曰夫征不复离羣丑也妇孕不育失其道也利用御冦顺相保也
　　九三变为观之六三在观三以隂变阳为渐系以观我生进退兼渐义而不轻进退必审明勉进以自慰也不言吉凶进退未可知耳
　　在本爻以阳变阴为观系以鸿渐于陆夫征不复妇孕不育凶何以哉渐之为卦以止为进三变艮止为坤顺观望于进失乎以止为巽动不穷之义矣夫征则不复妄进也妇孕则不育无女归利贞之道也凶可知矣然君子不轻进惟有冦至则可以急义赴难利御之也虽进而失渐亦深合于事君之臣道也象传曰夫征不复离羣丑也变坤则三阴并处不能以一阳止二阴矣妇孕不育失其道也谓失乎女归贞吉之道乃妄思奔从之类也所以孕子不敢生而育之失夫妇之道则失母子之道矣利用御冦者变坤合乎臣道至顺之徳为义勇以保邦国即躁进亦不为过也
　　以上内卦三爻艮止之体徳以止而主乎进初许其进不仕无义也二不干进止以为进之正也二得中故能如此三爻一阳止二阴变坤顺失其正矣故惟从急难斯为可尚焉三爻言夫妇本于卦辞之女归吉见妇道臣道相通在艮以三爻主内卦变阴则不能止阴且失夫妇之义象矣惟利御冦仍以阳止阴方合卦体徳也○离即丽也变坤三阴比附故为离于羣丑阳不能正阴也
　　六四鸿渐于木或得其桷无咎象曰或得其桷顺以巽也
　　六四变为遯之九四在遯四以阳变阴为渐系以好遯君子吉小人否兼渐义而为遯君子知渐而遯小人不能得渐之道何能遯哉
　　在本爻以阴变阳为遯系以鸿渐于木或得其桷无咎四位近五在外卦为风之主爻不得不进于木非所止而得桷亦可安焉如仕而不得正位者然事君之义不可避难就易避危求安况得桷焉何咎之有象传曰或得其桷顺以巽也乃顺乎巽进之道者也故无咎耳四何以言顺哉六四在巽之初即坤元之象位也故曰顺以巽也
　　九五鸿渐于陵妇三嵗不孕终莫之胜吉象曰终莫之胜吉得所愿也
　　九五变为艮之六五在艮五以阴变阳为渐系以艮其辅言有序悔亡兼渐之义艮而渐艮于辅诚中形外盎背而粹面也然非尚口也其言有序故悔可亡德主于内而言皆当理非尚口给之佞也
　　在本爻变阳为阴为艮系以鸿渐于陵妇三嵗不孕终莫之胜吉巽风日升而渐髙故曰渐陵妇三嵗不孕阳日盛而阴日衰矣惟其变艮止故如此然终莫之胜必有阴生之时则孕矣故吉巽进于离则阴生三阴足而孕于坤矣巽纯阳之位坤三阴之位也象传曰终莫之胜吉得所愿也男取女归原为孕育自艮而巽而离而坤万物皆致养焉斯孕矣且说言乎兑至兑各正性命皆渐之象义也万物皆说矣故曰得所愿也
　　上九鸿渐于陆其羽可用为仪吉象曰其羽可用为仪吉不可乱也
　　上九变为蹇之上六在蹇上以阴变阳为渐系以往蹇来硕吉利见大人同渐义以上爻位在君上来为硕徳之人辅君济蹇利见大人五与上以徳以位言皆大人而彼此可以利见为交益也
　　在本爻以阳变阴为蹇亦同蹇义系以鸿渐于陆其羽可用为仪盖髙尚其志不在仕进为臣之列而有徳有谋可以匡君济世者也如鳯之仪于天际其羽可用为仪而不可以凡鸟畜之矣此其吉莫大焉象传曰其羽可用为仪吉不可乱也仪者仪刑也其羽为仪备礼乐之用也礼乐国之大事声徳而奏功者也君子之身不可羁以名爵而其徳谋可以资礼乐功徳之成岂可紊乱其仪既用而不能从乎传盖言用贤之仪者多而能用其所以为仪之徳者恒寡用其文而不用其实悖乎其徳即乱乎其仪矣言之于上爻见虽知用仪而不可乱乱则徳不能师其仪何能独益于国乎此圣人见行可之仕终有憾而悲天悯人故言之也其所以戒后世虚文繁礼用贤者深矣
　　外卦三爻巽体皆取进以渐为正乃是止以为进之义也四进不避难随位而安外卦之主爻也五阳升正位阴气渐微有君自以为贤不足用之象诚能用贤如二阴柔中正者则终胜而孕如得好逑之妃后也上则阳升于极髙风可仰仪型君国者不可终乱为时君言亦为立徳而名彰道髙而望重者示戒也乱于终果何徳之可成哉此皆渐义也立徳立位进必有渐而徳既立位既升尤不可乱焉必勤于始以戒于终何尝非渐之次乎巽体自以四爻主外卦五与上两爻皆附之成卦者然四变干刚则危故传以顺巽明之巽木于顺斯能得桷可安也故主外卦见女必归男为安之象义五变艮止而以反巽为吉虽云与二正应亦是附四之阴为阴卦终吉也上以变坎为蹇仕路蹇而道自流行于飘然长往中自有沛然莫御之象故世之用之只可得其羽为仪耳亦吉者羽者乗风方行如道必赖位以行亦以附四为象义也是以四爻为外卦主爻也合之内卦之三爻各主内卦外卦而成渐焉















　　大易通解卷十
　　钦定四库全书
　　大易通解卷十一
　　江常镇道魏荔彤撰
　　【兊下震上】
　　归妹归妹综渐继井而根坤也巽乎水而上水以养万物为井井有水为能养无水则致困同取象义于水困何根干而井根坤乎水阳物也无水者无阳也故用阳而根干然用水以养物则隂徳矣根坤不大明乎○困井渐归妹四卦皆有婚媾之象义少女随中男为困长女随中男为井长女随少男为渐少女随长男为归妹少女在外中男在内夫妻有反目不和之象长女在外中男在内夫妻有共力勤苦之象长女在外少男在内妻过嫁期而男方受室之象长男在外少女在内男婚三十女嫁二十男长女幼宜婚之象此四卦使之相继参伍配偶天地之气化人世之感应尽之矣然渐与归妹言婚媾困井不言者困井就一世论渐归妹就一家论其理则相通也为困为养何一不自小民室家匹夫匹妇始乎渐之继困既以渐苏困归妹之继井岂非饮食足而男女之欲不可不遂哉圣人治天下养欲给求人生之大欲饮食男女二大欲遂则生得育而性亦由此可复先养后教万古不易之道也若以天时论井继以归妹井乃夏令归妹则秋成之候矣夏月云行雨施品物咸亨在井为巽乎水而上水在云雨亦巽乎水而上水也阴气起于地阳来散之升而为风风阳气也携阴气上升而为云云阴气也于是阳气得云阴气为凝聚者凝聚之极阳气又坠阴气下降而为雨泽此四时之风云雨泽皆然夏月独盛行者夏至以后隂生于下骎长渐盛易于由地升而成风云雷雨之亨也所以亦同乎井以巽入水升水降泽养物也及三阴已足雨泽既盛将交四阴兑徳司令雨泽反不能多多则为霪雨害稼何也四阴盛而上之二阳不能鼓荡阴气矣地气虽盛天气不应不能多为雨泽惟有霜露夜降此之故也其间阳气之鼓荡一年四时皆借风雷风性上升阳微则散秋令少风亦有金令制伏之义象至于雷之为物自春时巽风引之于前春半动地而出雷动而诸阳无不动直到阴盛于兑阳气减退上升之极必返于下入于地而雷无声此雷泽遇而成卦名之曰归妹也风仍时行者地上之阳气也雷无声者地下之阳气也纯阴之时亦有阳气雷自入地风自行天也纯阳之时亦有阴气云自时聚泽亦时施也所以归妹取于义象雷随泽而下降入地为秋令之卦也以此继井由夏而秋之理气也至于雷随泽而入地其义见于汉长沙太守之伤寒论矣青龙汤为伤寒证行阳散阴也然阳微者则变为越婢汤敛阴以行阳也青龙神物之夭矫一变而为越婢之柔媚其命名取义何于雷泽归妹相符耶只此一理大而天地小而一身即至万事万物无不可以推类求尽特患心不细理不明则当前失之故曰百姓日用而不知君子学易可不旁通曲喻而徒事于时解何其陋也再绎根坤之义阴盛何以主坤惟其象阴盛之时立卦故其卦主于坤又非阴少贵阴主阴为义矣雷于此入阳敛于阴主坤则天道人事悉明为自然之理数非阴盛而有意掩刚为害也君子体此遵养时晦以待阳复为君子谋者备矣又不与贵阴而主阴欲于阴微用阴以和阳者同也各有时则各有象义易者时也
　　归妹征凶无攸利
　　彖辞云归妹征凶无攸利阳已微阴已盛长男随少女而成婚有室家可乐之象义矣即论天地之气化阳之为雷出于震者今将入于兑矣归妹则宜而征则凶也何也归妹者少女之嫁得宜征凶者长男之征违时明乎阴阳各有时则知归妹宜为阴言征凶宜为阳言也此时凡属阴徳阴务则宜方壮盛而随阳凡属阳徳阳务皆当知衰退而守阴归妹之正道也又言无攸利者此时宜退不宜进之时也果进退动静不失其时又焉往而不利乎
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也
