<!-- { "loadSidebar": true } -->
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉彖传释卦名义曰解者险而动内险而外动因外之震阳动免于内之坎险故曰解是阳已出于险动而有声有光布散春和于天下矣震起于东北此乃先天之卦位也震出于东方后天之卦位也何以利西南反为往得众乎此就説卦传帝出乎震一节释之最明震出巽齐至西南致役乎神万物于此已尽得长养矣传曰坤也者地也万物皆致养焉何众如之是震之阳天下雷行物与无妄者至坤而归其责于地此后各正性命保合太和又于贞下起元七日来复成终成始于艮帝又将更出于震以至无终始也故于震之来复即知此阳在内在外在初在四皆为得中不必定在二在五而后言得中也盖初四二五皆位也而阳之元则中也位无定而中有定于四初皆中也位有定而中又无定于二于五虽为中位亦有中不寄于是者则以中之中为中不以位之中为中也故四之象传曰位不当也位不当而得中象传已自释彖传矣此彖传得中之义明之于此以见复之初觧之四乃乾元之中寄于不中之位者亦可以得中论也譬之人事忠孝节义有正位而得中者有不正之位亦得中者统以中兼正而正未必尽合乎中中庸所以难能时中所以归之圣人也以事参理以理防道自知人心之理世事之宜天地之化矣以此中者为往自有攸往矣夙吉者卦辞之所谓无所往也及来复之期至矣得中之道裕矣以此为攸往之本本于夙夜养育而成吉于未往之先则往而有功也必矣甚矣君子之行必有所本本立而道生此君子务本之学也再观之天地当战干劳坎之时成终始于艮之候天地之气静存于无朕之中万物以各正其性命保全乎太和之体觉天地万物皆无声无臭寂然不动也及子半之阳既足来复之机已兆于是由一阳之滋长至三阳而充盛奋然出地天地之气向之闭塞蕴窿者至此而泮涣开解矣雷动而上地之阳上升雨作而下天之隂下降百果草木向为屯者至此皆甲拆矣此解之时也虽解之时不过一瞬而万古之时皆于此一瞬见其全体大用焉天地之化机万物之生气圣人之仁政学者之仁心无不于此露开示矣其时洵大矣哉非圣人何能知之明切如是哉屯之字义如草木之萌牙屯于土中至解而百果草木皆甲拆解屯之变不愈确当哉蹇卦辞曰利西南不利东北就坤之隂方得乎顺道以平蹇也解象辞惟言利西南解于东北养于西南故不言不利东北焉
　　象曰雷雨作解君子以赦过宥罪
　　象传曰雷雨作解君子以赦过宥罪盖体天道当春令本仁徳以行王政也月令孟春之月命相布徳和令行庆施惠下及兆民仲春之月命有司省囹圄去桎梏毋肆掠止狱讼季春之月田猎置罘罗网毕翳餧兽之药毋出于九门皆随阳令以达生意于民物以此为养阳于既盛之后必由于此夙吉者养阳于未出地之前圣人贵阳惟其体立所以用行盖如此之静顺安和也静为动本阳自隂生畜隂正所以培阳耳○象传所言于解与经纶有合见于中庸矣惟天下至诚为能经纶天下之大经又云肫肫其仁则经纶之仁推及于赦宥其一端耳向在屯为天下经纶养欲给求安居粒食矣仁何大且久哉至于亲贤乐利君子小人当日圣徳孰能忘乎万世而遐永弗谖矣
　　初六无咎象曰刚柔之际义无咎也
　　初六变归妹之初九在归妹之初以阳变隂为觧系以归妹以娣跛能履征吉者恱而在下如娣当解之春令可以婚媾为征吉隂贵之时贱可代贵跛亦能履之象也
　　在本爻以隂变阳为归妹居险之初安静不动阳未足而养晦如处女无咎之道象传曰刚柔之际义无咎也际者隂阳之间也泰之三爻象传曰天地际也与此同义然泰三之际易明解初之际难明初在内卦下爻与何为际而分刚柔乎盖从屯来谓二卦内外水雷雷水相交易初虽在解下卦初爻本无交接然在屯卦为四爻于内震卦正刚柔相际之位也雷之在下刚为柔所伏刚柔恰相际宜于随阳雷动今在解雷已出地不与柔相际矣于是静而为隂者宜安于下而不动矣正位与徳相合时与义胥协者也所以象传明为义无咎焉
　　九二田获三狐得黄矢贞吉象曰九二贞吉得中道也九二变为豫之六二在豫二以隂变阳为解应解而豫不可终日虽在乐地无忘石之险阻也故以贞而得吉贞者不贪豫而求解也
　　在本爻以阳变隂为豫以豫为解解阳之在坎中者向为饮食宴乐于需者也故可以从容暇豫待时而动有田获三狐之象田之象见于二爻者屡矣干之见龙在田无妄之不耕获不菑畬本爻之田获三狐皆以二位为田而各取象义焉三狐即内卦之二隂不必定三隂方谓三狐得黄矢刚徤而中正之徳也二为内卦坎中之阳乾元也即劳乎坎而在坎中者也来复之正位一阳之初生也于此养之充盛至艮方渐以成终者为成始至震出于地而春满三才矣故系之以贞吉亦夙吉之义也细思乾元之阳劳乎坎者息于坎也故在坎之中已成终成始于艮者已成终而又将成始也故阳在艮之上至震阳反在下乃就震将出地象之也震出乎地故上有二隂爻此二隂爻即地也亦即艮下之二隂爻也在艮一阳已浮于上矣在震象之则仍伏于隂下也圣人画卦之神妙出于自然之象槩如斯矣象传曰九二贞吉以得中道阳得中于坎应动而动动而不可遏所以终始天地生育万物者此气也此理也即天地之理气圣人则之以成圣徳王功者也中之时义大矣哉○彖传言中愚谓就九四一阳言之观二爻之彖传言得中愚说不亦悖乎抑知正以遵彖传而释彖传也九四之中非即九二之中乎坎中之阳非即震下之阳乎坎中之阳冬至之一阳生也震下之阳春分之三阳盛也四不当位传言之矣言不中也而阳在则为中也况本坎中之阳至四而成雷得解之阳为本卦之主爻是二象传言中四象传言位不当正言四之位虽不当而二之中道未尝不在四也所谓中无定而位亦与为无定中有定而位亦与为有定贵中而不贵位天地古今来时位有定而道则无不寓有至不易者存也知此可与言中矣
　　六三负且乘致冦至贞吝象曰负且乘亦可丑也自我致戎又谁咎也
　　六三变为井之九三在井三以阳变隂为解有井渫不食之象清而不食仁者测然用汲享以王明而并受福为有其徳而必有其遇者劝也亦见养阳于下久必自升而上也水阳气也在井为养于下汲于王明受福则升而上矣
　　在本爻以隂变阳为井系以负且乘致冦至者三爻在本卦为内坎卦之上爻也乘于二爻之阳也抑知雷动阳升于上卦四爻之阳反乘之矣爻以隂为贱阳为贵今三本为负阳者反乘阳致阳起而反乘之如冦之至也贞而固焉必吝也岂能使负者久乘乎此亦无平不陂无往不复之义也因卦有来复之辞乃于三上下隂阳交际之间以明之也但贞吝所该者大矣负乘乘负亦如泰否之反类而已凡贞而固皆吝又宁止于解三爻之隂乎君子知此所以无入而不自得也象传不过就六三之爻辞言其义负而乘可丑也负之者且乘之亦三自忘其隂贱而妄逞耳又谁咎乎爻辞不系凶咎愚所以释负乘就彖辞之来复言之也来复者泰否之反类乃隂阳气化出入无疾也朋来无咎也天地无心何得何失乎即致冦亦作朋至反面观不贞则不吝耳
　　九四解而拇朋至斯孚象曰解而拇未当位也
　　九四变为师之六四在师四以隂变阳为解变顺静为震动动而以顺左次之象以顺为师之柔道而用之也左次能退更得隂道可以解其兵祸矣
　　在本爻为一卦之主爻变阳为隂为师动变为顺是阳动于地其气应之者如师之众也故有解其拇朋至斯孚之辞阳震于始拇之象也一声雷奋龙蛇蛰起草木甲坼朋至者盛矣于解拇尚不见阳气感动天地万物于天地万物之阳俱动然后知此一拇之动虽微而所者广矣大矣此所以为孚也羣阳应震如人心之感无不孚也故出地之震得解而开泰也象传曰未当位也言四之位雷在水上雷本在地中今在水上非其本位矣非其本位者出也出而渐至西南万物得养至九月三隂渐盛又収声息焰以入于地至坎方返而复其本位矣然则象传言位不当者以先后天卦位言震出入反复之化机也即彖传之其来复吉乃得中也之说也故论于卦爻阳在复之初者即在屯之初位者也今动而上升于四不当于复之位屯之位矣然主于本卦原为屯之初在下者升动而即在解四之上也位虽不当而阳之元在是中亦在是矣○坎中之阳盛则震下之阳足震下之阳足则布化之阳行如人身少隂肾中阳盛则少阳胆木阳足而百舒畅矣少阳胆木之阳舒畅则四肢百骸五脏六腑之阳气无不周流充满而春溢于三十六宫矣人身之小即天地也以此卜四时之行顺逆百物之生荣瘁焉故阳之统天以气言之则天地人物之命也以理言之则天地人物之性也道于是乎神而诚于是乎存也观易尽可自得已○师之二即解之二解之二即解之四解之四即屯之初屯之初即复之初也○如必以二五为中益之四何云中行乎
　　六五君子维有解吉有孚于小人象曰君子有解小人退也
　　六五变为困之九五在困五以阳变隂为解悦变为动困而求解至于劓刖而仍困于赤绂刚变柔而不能用阳解困也变动失悦者徐俟及乎柔必徐有记利用祭事者用诚意以格神徐得说亦非苟说也诚者阳也言当以阳刚为出困也
　　本爻以隂变阳为困系以君子维有解吉君子者四也相维于四而得动以得解则吉也四为解卦主爻六五原在震体为应附四之爻故必以君子之道相维而后有得解之吉也小人困君子者如隂之阻阳以为隂也以中之徳行中之事小人皆化而相孚矣任君子之时行无不咸宜何能致困乎故以维于君子以求解也象曰君子有解君子有得解之中也小人退者小人孚而自退如雷之声春令大行而隂气自然消敛也此爻为人事吉而天地之化愈明矣
　　上六公用射隼于髙墉之上获之无不利象曰公用射隼以解悖也
　　上六变为未济之上九在未济之上以阳变隂为解处未济之极有五之君子光晖得吉必将济而得解矣故有孚于饮酒亦可无咎然沉湎至濡其首仍云有孚则失有孚之义矣当既济而戒之恐其终于乱而不能续终耳
