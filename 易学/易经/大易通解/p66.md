<!-- { "loadSidebar": true } -->
　　彖传释卦名义曰丰大也盛之至则广大矣本言天地之气化而人事该于内焉其卦之体徳震上离下明而兼动所以致丰也明者阳盛而有光明也自震动而阳以至于极盛而明着遂成盛大之气化故名其卦曰丰以象其时防也王假之者以此盛大为可尚而守之期勿替也既得此盛大为尚必以失此盛大为忧何须忧乎宜常保此日中存为中为和阳盛而济以阴日中而防其昃则其光明震动之徳宜于照临乎天下如日之当天万物悉仰以生以成于无穷也此王体天日而修德凝道以尽君人之责也然王者必忧勤惕厉而后日中可保者理也而天地之气阴阳有消长昼夜有往返日月有盈昃蚀复日中则昃月盈则食昭象于古今者也此非日月之自为也天地之气主之也天地阴阳也阴阳有盛而盈有衰而虚是以四时之行逓运叠乘于无终始也故自顷时以及万古莫不如斯亦不过一消一息尽之矣在天地之气化日月之升降如此而况人在天地大化阴阳盛衰之中而况鬼神亦在二气消息之内有一不与时偕为生死变化者乎
　　王者之敬天祖修徳业亦不能长盛于亿万斯年开国家者创业垂统为可继耳是以国祚虽卜年卜世不同而日中照临之道则歴三五而无异也此乃常存常运如天如日而不与时为消息者乎
　　象曰雷电皆至丰君子以折狱致刑
　　象传曰雷电皆至丰君子以折狱致刑为日中之日有蒙蔽其明者另申一义也日之宜中君道之常而雷电皆至事物之变君徳常明则日常中虽有事物之引诱奸邪之惑乱如雷电皆至令白昼变为昏暮之象君子体此非用离明以折断其狱非用震动以威惩于刑使引诱之机絶于嗜好惑乱之党凛于刑罚则白日青天不能作覩矣故传于丰盛之时预防日昃犹戒蔽揜其光明也唯其明盛而动故能破阴翳开蒙昧如已昃而阴盛则云雨雷电岂易解散乎所以祛欲惟在存理已克而礼复焉亦贵于主于阳徳而自保其盛耳
　　初九遇其配主虽旬无咎往有尚象曰虽旬无咎过旬灾也
　　初九变为小过之初六在小过以阴变阳为丰系以飞鸟以凶者上动赖下止之斯不过初在止体变动致凶也
　　本爻以阳变阴为小过系以遇其配主虽旬无咎离体变艮止则不盈而在初尤宜敛止矣是以能遇配主虽旬无咎也配主者配偶也九四阳爻初变阴而得其配为初之主也旬者十日也迟久之义然在丰盛之时迟久乃保日中之道也如此不但无咎且往而有尚矣能保常不昃有尚何如乎象传曰虽旬无咎过旬灾也迟至十日亦无咎过此十日亦必是焉总重在于保中也言旬者不过就日言象义其实每日有昃何待过旬方灾乎○按旬说文遍也似亦不必指定十日日之一周天乃一巡也巡即旬也自日中而一周天又至日中乃为一旬故云过旬灾也此说为正
　　六二丰其蔀日中见斗往得疑疾有孚若吉象曰有孚若信以志也
　　六二变大壮之九二在大壮二爻以阳变阴为丰系以贞吉大壮之时变阴则守贞济阴而不壮矣故吉在本爻以阴变阳为大壮于丰盛之际过于壮盛非宜日中之道必致阳盛而日反不明所谓天明则日月不明也故系以丰其蔀日中见斗日且蔽矣何有于斗虚拟其象白日如深夜也深夜则不明不明则如得疑疾矣何以瘳之惟以有孚守中者以之于有为则日复其明而吉得矣象传曰有孚若信以志也信者释疑之本也然必有诚孚之心主之忠者乃信之本也忠立于有孚信于意志于是无疑于已而见信于人明之至也吉可知矣二能变干健反不明正天明则日月不明之象义有孚若孚生于心中阴徳也以阴济阳得中道也
　　九三丰其沛日中见沬折其右肱无咎象曰丰其沛不可大事也折其右肱终不可用也
　　九三变震之六三在震三以阴变阳为丰系以震苏苏震行无眚三阴在震上爻变为离体不致揜阳故阳之震不厉而无眚矣
　　在本爻以阳变阴为震上下皆震雷电皆至之象也故其雨大沛日方中而见沬无日而有细雨之霡霂也又云折其右肱离之所以明者一阴夹于两阳之间阴丽于阳方能成离而为明也今三在离体上爻右肱也变震则折其右肱矣何以为离乎然又云无咎何也此亦气化之自然者也离至三爻而盛极阳盛必烝阴为云雨雷电及既雨既处则阳仍盛而日中仍在也在天地气化出入无疾虚拟其象为右肱折之何伤乎如人心之私欲不能不起然旋即克己以复礼祛欲以存诚君子之过如日月之食日月之食何尝不折其肱乎何尝损日月之明乎此无咎之象义也象传曰丰其沛不可大事也日中而雨日虽中而不昃亦不可大事为其不明也折其右肱终不可用也终者离之上爻也初九离之始九三离之终也在离终而变震所以不可用矣阴失乎阳无所丽附何能以离为用乎
　　以上内卦三爻离体丰卦之日也初九变止止于日中则吉过旬则灾二爻主乎内卦者离变大壮明太盛必昏故必有孚而后吉有孚者诚也诚即中也三爻为阴之所丽变震适合象传雷电皆至有折其右肱之象传曰终不可用离虽阴而用则阳也阳变而明何用哉三爻皆宜日中用阳之防同于卦辞焉以二主内卦者火日也象为雷雨所蔽非中有诚意主于性体之阴不足丽于天得大明也
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　九四变为明夷之六四在明夷之四以阴变阳为丰系以入于左腹获明夷之心于出门庭因四爻为外卦之下爻近五为蔽明之臣左腹者体中之在下者也入腹获心足以中明夷之欲而甘于为蔽耳于出门庭或有市恩委怨之意或有背主从人之二心也在本爻以阳变阴为明夷邻于内卦离明雷起云兴足以蔽明是以其系辞同于二爻亦云丰其蔀日中见斗较三稍逺在外卦也故未甚昏昧耳又云遇其夷主本义谓夷主为初初亦阳爻故谓之等夷之主四为外卦主阳遇夷主合初阳丽日为明者以振阳保日之中则吉也象传曰丰其蔀位不当也位居外卦震体正近于离而足蔽之故云位不当日中见斗蔽日不明则斗见矣遇其夷主言吉行者吉在于震动以合初阳则云雨散雷电息矣○位不当与解四爻未当位也同义震下一阳今在四爻则位不当处于离上故能蔽日之明也
　　六五来章有庆誉吉象曰六五之吉有庆也
　　六五变革之九五在革五以阳变阴为丰系以大人虎变兑而变震悦而动俱从革矣大人得五位而虎变为龙以震龙象也故未占而有孚
　　在本爻以阴变阳为革震变兑阴变阳不蔽阳也何也兑为口可以开散之机也阳能容光必照无隙不入故系以来章有庆誉章者文彩光辉外著者也五变阳而附于四则四之阳光必来着于五也有庆誉者太阳所临即如恩宠之庆誉矣吉可知矣象传曰六五之吉有庆也言不蔽阳如承天矣兼革意有外来章服之荣足以获庆誉于天下也动而变悦一戎衣而有天下非有庆乎此等象义非贞悔叅看不明
　　上六丰其屋蔀其家闚其戸阒其无人三嵗不觌凶象曰丰其屋天际翔也闚其戸阒其无人自藏也
　　上六变离之上九在离上爻以阳变阴为丰变震于上用明威之道则兵象也既能明以震威则折首而弗获其丑其仁育义正之徳全矣
　　本爻以阴变阳为离丰以日中为宜今丰之极而变离则日有欲昃之势矣所以大明反晦系以丰其屋蔀其家闚其戸阒无人皆暧昧之象耳又云三嵗不觌虽极而反焉亦非旦夕可期故凶象传曰丰其屋天际翔也言变离升而至极也即初升于天也闚其戸阒无人自藏也即后入于地也明极得晦阳盛而衰日必藏而日昃阳必藏而雷收自然之理气也三嵗之久日复升阳复出乃为昼乃雷何其衰堕之易而升盛之难乎然则日中不可昃阳盛不可盈洵盛大之时守中戒盈之要义乎
　　以上外卦三爻震体离日之动阳盛行也四爻邻于离因变明夷而蔽日然以为动卦之主爻故遇初阳振动而得吉五爻变阳成兑开口透阳不为障碍且附四阳得震卦二阴附阳正义象故因变革来章而庆誉也上六明极则晦动而日将昃阳将藏此所以不可处其极也○五六两爻五附阳则吉上背阳则凶可知震二阴爻附阳之象义矣丰内卦离夏月之日也外卦震夏月之阳气也日中阳盛日与气交烈之象在内卦必宜日中而以二之有孚若为立诚于中也在外卦不宜阴气结为雷雨以蔽日以五之来章为有庆誉可见阳气盛则日中而雷雨不作日之中必保常中常盛是谓之主阳也然日昃常也何以必不昃盖阳与阴互相往返久而寒暑暂而昼夜阳不能必不衰圣人取象义如此者为丰大之时戒盈满过中者言也不必定谓日不可昃阳不可退也遇其夷主本义谓四与初爻相遇初爻遇其配主本义谓与四相遇愚谓指四为夫为所配之主也至于四之遇夷主者齐也即妻也虽两阳相遇无婚媾之道然易不可为典要者也阳相遇以振阳乃宜日中阳常盛之象义也故在初云往有尚阳尚也在四云吉象传曰吉行也言尚言行皆主乎阳而言也初爻之象传明言过旬灾也旬未可绎为均明矣愚谓旬者巡也故说文谓之曰遍也离之位原在南自南起复巡至南故谓之遍然则旬即中而已矣况辞云虽旬无咎是即往有尚吉行之义日中者岂常中乎但常光明照物即由日中而昃而暮而夜而晓而复中亦无咎非谓日必不昃也日虽昃然旬而复中何咎乎所以云往有尚即昃亦往而有尚也如有蔽其明则虽日中而见斗见沬何贵于日中哉在丰初离之下爻言以旬为中甚得日之义象以从此说为合至于象传言过旬灾也亦似以旬为中宜以旬作巡看以日中为遍天一巡言过巡即过中之昃耳然则旬者即一周天之谓也
　　三爻丰其沛改为斾不知何所据若沛作云雨言则据卦大象传曰雷电皆至也沬为小星又为水名然沛为雷雨沬不为小星亦确矣未有雷电皆至日不见而见小星者也日中见沬言午时小雨耳谚云饭后雨下不止已时阳盛而雨行至午时阴愈生矣所以不止必待明日阳盛阴衰方止也此亦可以解日中见沬之为阳不振也
　　卦辞王假之假作至王至之似不成文且萃与涣之王假庙犹可言至于庙也丰之王假之至于何所乎若言至于丰之时原文又无时字若作格字训格亦至也犹有心格于丰之义以启下文勿忧宜日中与本义意亦未大谬推此则萃涣二卦王假有庙似亦格之训至不曰于庙而曰有庙假为格至之至似是丰卦虽阳盛日中然辞传交危之矣于内卦虽主离中之二爻然阴丽之阳必盛而日方明故初以遇四配主用阳以振阳为有尚外卦则主震下之阳爻遇其夷主应乎初而两阳之盛相应如一方能保内离之日常中而外雷雨之阴气不蔽日也丰虽阳盛仍主阳根干正见丰为阴多阳少之卦也故阳贵主阳不容不谨焉
　　【艮下离上】
