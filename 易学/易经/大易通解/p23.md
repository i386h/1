<!-- { "loadSidebar": true } -->
　　同人同人与大有相综阴少贵阴主阴根坤之卦也言卦错象有自师比之説然实继小畜而为卦也同人继者礼也先王之道也大小由之有一人可以不由礼者乎先王制礼贤者俯就愚者企及皆使之无过不及而得中正之道以由礼也故履之非礼弗履乃为同人之族辨物立体也分等威明贵贱洵皆礼之用矣此同人所以继乎履也主阴根坤六二一爻主乎卦用离明柔顺中正之道以主同人固然也然天有东西南北上下六合以成天日祗一日也天不同而日同用离则为主阴根坤矣且日固丽天而得明者有日而天亦用日为明在同人重离明天不得尚之在干则重天在同人则重日也故主阴根坤无疑焉○序卦传物不可以终否受之以同人由上卦而序之愚谓必错自五阴一阳之师而同人之名卦其义象乃明盖师者众也众率以正无思不服所以共人世而人皆同此消兵御众之极则也师五阴以一阳帅之师之用阳也同人以一阴而五阳同之同人之用阴也阳用以兴功阴用以通志皆不易之理也故易有贵阳贱阳亦有贵阴贱隂有以阳统阴有以阴统阳扶抑之説必绌于此也济阴和阳归于无过不及和平阴阳相济刚柔圣人之成能也于小畜履二卦已详説之○于泰否三阳三阴三卦之后序同人大有皆五阳一阴以阴为贵弥师之衅化比之私者在是则保泰倾否虽云阳当常内常长阴当常外常消然阳果能常长不消阴果能常消不长乎圣人惟思均平隂阳调剂刚柔于无过不及故于泰否三阳三阴而后序此二卦也○师比皆五阴一阳阳为主错为五阳一阴隂为主同人错自师能同人而师之众即大同之人也大有错自比能有大有则自来比何有私比之念乎象义出于自然非臆度之所生也
　　同人于野亨利渉大川利君子贞
　　彖辞曰同人于野亨师之众寓于农野乃农之所处言野之农而无人不同矣所谓逺者同而近者可知也此亨而通所以承接于否也利渉大川人心同则渉险大有功矣师卦坎阳为主故错同人亦有渉险之义利君子贞则能以众正可以王矣犹恐其流于私防小惠邀结民心而为杂伯之业欲速之功耳本卦之德刚健文明固矣而其象则日悬于天也天日在上人之所同无人非天所覆非日所照极人之仰而观焉皆见天日乃人之大同也故野之逺川之险皆无人不同君子之贞亦以天日为心则亦无人不同其感孚矣此又本卦正象正义也
　　彖曰同人柔得位得中而应乎干曰同人同人曰同人于野亨利渉大川干行也文明以健中正而应君子正也唯君子为能通天下之志
　　彖传释卦名义则以同人归之于柔得位得中可证愚説贵阴主阴之理矣师之九二为同人之六二皆以二爻为主而统乎一卦之余五爻也云应乎干者干天也君也师之九二在师中王三锡命亦为应乎君也故同人之二为一卦之主而以应乎干取象义二卦主爻皆居臣位臣非君无以为主且二卦之二一坤軆一离軆皆阴卦地道也臣道也故虽主一卦而皆以应君为尚圣人所系何一不出于自然之德象者乎同人曰同人于野亨利渉大川者不归之离之二而归之干之五以君主臣臣方能行干五化行即离二道行也其所以致化道之行者文明在二刚健在五又皆中正以为正应君健臣明俱合于君子之正道而非出于功利富强之筹国迎君苟悦以得遇也此五此二虽在同人即泰之天地交而万物通也上下交而其志同也君臣志同斯天下之志通矣君子何以一心通天下之志哉一诚为通复而已通者君子之心感天下之志复者天下之志应君子之心也中庸所谓诚则明着动变而化也大学所谓明德以新民归于止至善也泰之所谓通同人所谓同者皆此道也
　　象曰天与火同人君子以族辨物
　　象传就天日之义象申明之天与火火即日也火乃天地之阴也而用阳天覆日照无人不同此同人名卦之本义也君子既通天下之志而大同矣同而无别非所以善大同也防狎凟乱必不能终同矣故必其族之亲踈厚薄辨其物之贤愚贵贱而于大同之中有至不同者焉亲亲有杀也尊贤有等也亲亲而仁民也仁民而爱物也以一本之仁推为无穷之义义之尽仁之至义之精仁之熟乃合乎以一诚为通复以一心通羣志也葢不同之中又有至同者圣人先得人心之同然以此通之无不通可知矣○在师之帅众贵于容民畜众合不同以为同化师之众争也在同人之通志又贵于族辨物于大同中别不同尽其不同之分而得其大同之合方可通同人而合志也同人错师如泰否之反焉细绎经传知愚非无据之谈
　　初九同人于门无咎象曰出门同人又谁咎也
　　初九变为遯之初六在遯初变阴为阳为同人故繋以遯尾之厉尾同人而遯可也又云勿用攸往者固遯也而更不必攸往也若必不遯将何所用攸往乎在本爻变阳为阴为遯繋之以同人于门无咎同人于门东西南北不知所之姑观望焉以定同人之从违此详审于攸往而不轻用同于遯也象传曰出门而能同于人谁来咎之乎盖谁咎有二义有自任之辞有无人相咎之辞此无人相咎之义也当辨之
　　六二同人于宗吝象曰同人于宗吝道也
　　六二变干之九二在干二以阳变阴为同人繋以见龙在田利见大人以其为内乾卦主爻故象之龙德而名之曰大人为下乾卦三爻之宗也
　　在本爻以阴变阳为干有同人于宗而吝之辞正以变阳失其虚中所主而明不足惟随乎同阳之宗无大同之心以通天下之志矣故繋之以吝见所存者小而不足以通志也于此爻之繋愈可见扶抑之説非为贵阴主阴之卦爻言也干之二变同人已为大人人之利见之也君为大人已利见之也皆通志焉在同人之二变干反不明而党于同宗致吝君子小人同一责而责偹君子尤甚焉甚勿谓易但贵阳贱阴有偏有倚而悖于圣人和济均平之道也象传曰同宗吝道也道者中正无过不及之谓出于偏以为道道所道非圣人所谓道矣君子党同伐异而自以为道者于此能无警其吝而致其悔哉
　　九三伏戎于莽升其髙陵三嵗不兴象曰伏戎于莽敌刚也三嵗不兴安行也
　　九三变无妄之三在无妄之三以阴变阳为同人宜其吉何灾乎不知震变离则明过而疑疑生则不明矣故或繋之牛行人得而邑人灾是过于明内疑生致灾同人且将致悔于有妄矣乃用无妄之过而非无妄之过也
　　在本爻以阳变阴为无妄当阴贵之卦变阴以济不言凶灾矣故虽同于人而未尝不虑险防危焉伏戎于莽而自处于髙陵同人之中有自守之道然终三嵗之乆而戎未尝兴不过修文德者不废武偹通天下之定志未尝不虑天下之变心此正是明体变动体以明为动虽同人通志善保自全而不为诈不信所愚者也古来君子信人失已堕入党祸名德俱防者岂少哉李赞皇桞桞州不足道矣○此爻又与师三爻之轻进舆尸致戒相贯通不止于变爻贞悔防矣且与错卦之师相也○象传曰伏戎于莽非党刚敌柔也乃济柔以敌刚也正虑党同羣阳于阴贵之世必戒其自防刚之过中失正既思有以防之且思有以尅之也髙明则用柔克伏戎于莽隐而不见阴道也非尅刚以为敌而不以为党之义乎伏兵乃阴中之阴取象最深妙矣至于虽伏戎而三嵗不兴不过安乎常行苟无党同于人之心自无强来结党之敌专守以诚自能通志小人固不敢犯君子而有私心者亦必观于言论丰采知其存心制行而废然反矣安行二字为诚身之君子消不同为同化党同为大同标本原之防也传之言同人通志既无取于结党为同亦无取于伐异为同贵在诚已之心以恃源而往耳无论同不同皆大同而大通也传言同人之理诚为妙乎○以上内卦三爻明体必文明足以济干健乃为同人正义初以变止而同人于门得止道即得阴道也二则变明失虚中文明之德所以吝三变动而伏戎升陵以刚在外卦思以敌之然不兴之用用阴也不立伏戎为阴道矣不言吉者安行即吉也内卦主二爻初三两爻附之成卦戒其同宗正明主卦之象义在阴也初变止三变动止附隂而动安行亦附阴而已
　　九四乗其墉弗克攻吉象曰乗其墉义弗克也其吉则困而反则也
　　九四变为家人之六四在家人之四以隂变阳为同人巽体变干进而以同人为其家之富岂聚财自丰以富家乎正是以通志为富家也故大吉
　　在本爻以阳变隂为家人又贵乎容不同以为同矣故乗墉弗攻而吉天下之志非强通也不通者聼之诚至而自通岂攻可用乎亦犹家人以不独富为富合外卦以富家亦有家有国者藏富于众即以自丰之义也○此爻错师之四爻左次无咎义亦贯通在本卦则重不必期于尽同而强为同也
　　象传曰乘墉弗攻义弗尚乎攻也可见贵通志而非强夺其志也匹夫不可夺志三军可以夺帅若用弗义而夺志以为同则名同而志不同克攻犹弗克耳言其吉者人有未同吾诚未至故彼不能化亦藏身之恕不能喻人而已必俟彼困而不通焉君子于成物之量騐成已之学仍敦吾诚愈久愈笃及彼困而志通则反乎则而大同于吾心矣此不夺其志不攻其墉而使之自化自孚之道也所以无不通而大同也大同则亨而吉矣
　　九五同人先号咷而后笑大师克相遇象曰同人之先以中直也大师相遇言相克也
　　九五变离之六五在离以阴变阳为同人繋以出涕沱戚嗟若吉者干变离明明大过而健不足也明足以忧之而健未足以格之故如此然能行由于能明明本于诚诚之者之道虽次于诚者之诚而因明亦得吉焉
　　在本爻以阳变阴为离健而兼明乃诚而明者也能以诚为明者故能以己心通人心也此同人之君所以助以二爻之臣以通天下之志者也然人心不一岂能尽同不同者固不必强其同矣倘有顽梗不率为君于同人之世岂宜优柔不断纯用礼乐而全废兵刑乎先号咷者忧天下之志难通而思积诚以喻之也后笑者诚之至而化之速天下之志不同者皆通于以騐君子诚已之功也然或有终不能同大师之克何疑夫克而用大师似强为同矣但期于相遇而不期于相违则仍是欲通志而非欲夺志也与四之弗克亦相合无违也四非君位容有不同者五为君位故不同而至于大师以克君臣天地之道不同也然一使困而反则一使相遇则四五位不同而心则同同于通志而非强夺其志明矣○三四五三爻皆言戎言攻言大师非错于师而取义乎此又愚説之一证也象传释九五之同人但言先者先以中之直德帅天下之志相通也斯民也三代以直道而行也夫子之无毁誉不敢违三代之行直道原本乎已心之直道也同人之君先得乎人心之同然欲以一心之直直乎天下此所以必难必慎而号咷也至于后笑一心之诚推之天下皆感应也有不自信其诚孚乎至终用大师乃言相遇者相遇既同矣非克也非必攻城攻地杀人盈野盈城以为克也归于相遇以言克正以释爻辞使天下后世言用大师以克者宜法同人之先得同然以为大同不得借口用大师以克人强食弱肉乃谓有合于圣经也于师于同人皆致其戒深矣
　　上九同人于郊无悔象曰同人于郊志未得也
　　上九变革之上六在革之上爻以阴变阳为同人人尽同而当革矣君子豹变革也小人革面犹有未革心者此不可用革矣渐以仁摩以义使化而自革心耳故征凶而居贞吉
