<!-- { "loadSidebar": true } -->
　　在本爻以阳变隂为否坎变坤顺则失其坎险之据矣变为柔顺之坤体所以不克讼非不愿讼欲讼而不能也更逋防其邑众至三百户者散其党同之众也似有咎而寔无眚焉象传以为不克讼而归逋窜正见否之时力弱不足以维持众心与包承二字相反阳变隂则食邑斯逋隂变阳而同可包也不克讼无眚散其党正所以示公正无私耳大约险虽隂恶亦必有阳在内方心力足而成险如中无阳而但有隂柔则为靡靡不振之人诸事頽堕人心不附不为所用何能讼乎【此爻为主内卦归而逋户宜就散其党説如朋亡涣羣之义为是】
　　六三食旧徳贞厉终吉或从王事无成曰食旧徳从上吉也
　　六三变姤之九三在姤三以阳变隂为讼姤而为讼巽顺变险阳动隂伤臀无肤其行次且之然在姤变隂虽厉而无大咎也
　　本爻变隂为阳为姤讼而为姤旧徳可食守正虽厉亦终吉也三在险体处极位外与干隣以隂变阳而附于阳从王事之象也然宜终安其隂体守地道无成之义则无成而大有成正为坎险变巽顺虽进而不自居其功为可尚也象传以为食旧徳从王事臣道也贵于从一以终也言从上吉者三阳在外五为聴讼之大人而上九又为三之正应也姤以初隂取义三之变姤以婚媾言乃臣妾共之者故以地道无成以示之从君从夫一义也何可新旧移易哉旧徳足食即从一而终之义耳
　　以上内卦三爻险体初变履而忘险安于素履故吉二变坤顺顺亦平险而不克讼且能散私存公有逋其邑人之所以主内卦也三变巽巽进以出险贞以济险虽厉终吉也在讼以险而有讼故三爻因变而皆得吉占也
　　九四不克讼复即命渝安贞吉曰复即命渝安贞不失也
　　九四变涣之六四在涣四以隂变阳为讼变阳与阳合体羣也然必亡朋化党方得元吉所以涣羣而为聚丘者隂之柔巽而进原欲涣羣而反以聚丘岂思所及解散同党私谋以安服反侧之义也则此聚者公而普矣
　　在本爻以阳变隂为涣健之刚外者济以巽之顺进隂之柔和矣所以亦不克讼观其复而即命渝变其所安之贞固此所谓尚有孚而去窒惕乎中而得者也复即命即惕中也本义言复就正理理即性也性即命也命者性之原本求正于理之原本复而即之复性之义也渝者变化其气质之功也安贞者平日安于贞固执一而不可化者也能济乎此吉何如之讼虽刚险兼成必竟以刚起讼故以阳变隂爻讼皆不克成讼焉传释复即命渝安贞但就不失言之不失者克全其性命变化其气质以不失其本心而已究之渝气质正以复性命且复即命于性无加也亦不过复其原命于天者全而畀之全而守之盖以即其性命之理为复也不失二字深晓学者终身惕中才能不失其性命一刻怠斁失之逺矣操存舍亡慎之哉此爻安贞就执固言斯当渝矣
　　九五讼元吉象曰讼元吉以中正也
　　九五变为未济之六五在未济六五以隂变阳为讼离明而得干健所以为贞吉也得正何悔乎必且徳成为君子而有外着之光晖矣然君子之有光由于有孚诚中形外斯也此与讼之九五以中正为有孚相通也
　　在本爻以阳变隂为未济系以元吉者阳刚在外而成讼阳刚渝柔而讼无终矣且刚健变为文明文明而健居于尊位以理乎讼有讼聴之皆得平允必渐致于使民无讼元吉可知矣象传归于中正过刚则不中明而不刚则不正刚健文明所以为讼卦之主爻而为聴讼之大人合天下而利见之也
　　上九或锡之鞶带终朝三禠之曰以讼受服亦不足敬也
　　上九变为困之上六在困之上爻以隂变阳为讼困而讼斯更加葛藤危殆故有困于葛藟于臲卼之象然曰动悔有悔则征也
　　在本爻以阳变隂为困居讼终健变兑外説而内健善于讼者也善讼必终讼而膺赏然讼已成不可复悔即胜而受赏犹不免焉况败负而不可测乎或锡之鞶带絶无而仅有之事终朝三禠之乃一定不可移者也传言受服之贵因讼而致不足敬也总见不可终讼之义而已再者初在下变兑口在三爻上爻变兑口在本爻似有讼而尚口之象故能以喋喋受赏而终被禠不存马援云一资半级虽或得之众怒羣猜鲜有存者虽不以讼言亦可想见世情矣以上外卦三爻健体以之成讼则刚恶也惟九五变离为刚健文明主乎讼卦为大人之徳位四近五能即命存理渝贞化气亦吉上则终讼得赏亦凶归于无讼圣人本意也
　　孔子言聴讼犹人使无讼为难无情者不得尽其辞由于大畏乎民之志谓之为知本本者何在事物为道道率于性性命于天由天命人性之原求所谓本者而一以贯之民吾胞也物吾与也何不归于一元又焉有彼此物我争夺是非之私乎兹于讼之象传亦曰天水违行作事谋始亦知本之説也但就一事言慎始者一事一物之始非万事万物之始也圣人于万事万物之始其谋之也豫故一事一物之始知之无不明处之无不当至于贤哲以下不能一贯则必求得忠恕之道忠以成已恕以通物一心为始而事物之始俱由此推暨此忠恕之所谋者乆之亦一贯之道也再下此而初学之人能一事一物必谋始焉亦可以谨小慎微而免成讼莫悔之患矣象之谋始一言圣凡举莫外矣
　　复即命渝安贞之理不系之五而系之四者五乃中正成徳为讼之主爻聴讼之大人在上位者也四在下卦之上上卦之下修徳为学之君子也况四多惧惧则徳修而学懋矣盖以干刚变巽顺刚柔济以存志健巽恊而用功修徳为学之本也
　　【坎下坤上】
　　师师乾坤后五隂一阳之卦与比相综而成根于干之卦贵阳也在师以二爻主之在比以五爻主之　师比二卦根于干固阳少贵阳矣乾坤之后先叙四隂二阳之卦二次叙四阳二隂之卦二方叙五隂一阳之卦二为师为比相综成卦俱自乾坤蕴之出于其门亦无所继也叙卦之次第亦有另义兼明之以申序卦圣传之未尽者耳
　　在三阳三隂四阳四隂之卦后叙以五隂一阳之师比师固众也比亦因众而比盖乾坤之后生人为万物之灵秀其性一而其质不同清浊厚薄各得于天地不同也质不同则情异为同则党为异必争同则为比争则为师此师比相反映而见象义也人为三才之主人中有君又为人之主师比皆以一君主众隂师二师中之君也比五人中之君也此二卦又各成之义也盖师之君在下卦方伯也比之君在上卦天子也又各有义焉○讼之后受以师者师即讼之大者然于卦求之则天水讼而地水师有应标出者焉天水讼本一而末殊地水师体分而用合何也坤土坎水始终相附无土则水无所丽矣故天一生水地六成之此理数也然则水之为水本天之清气所化所以成为水者正因比附于地之浊故此一物竟不可离地而自成形质焉此地水体分用合之道也何以取象为师哉乃从奠安水土随山导河而肇啓其端禹平治水土分疆画界因山川之形势别原隰为九州即用水之源流以正地之区域此水行地中后第一位天地育万物之功能也其后井田封建无不因地水分合而兴制立事建侯则五等授地分田则八家同井其间立国之广狭以里计而里之多寡以井计井以沟遂洫浍计民于是飬赋于是出赋从贝者任土作贡也从武者按田出甲也众庶之所以聚军国之所以资何非以水土为基乎所以师之为师不过言众而已非必定谓为兴戎也惟众聚必争所争者小在婚媾饮食斯讼耳所争者大致于兵连祸结大抵多因水土之故是以师众而争则为行师矣师之为义平居教民于党序学校之中戎兴教民于行阵进止之际盖五隂从一阳众也二居坎中流行之帅众行师也此所以取象立卦也
　　师贞丈人吉无咎
　　彖辞言贞不言利师贵于贞而不尚乎利一尚利则非贞与他卦不同其戒天下后世深矣故汤武犹有惭徳况争地一战杀人盈野争城一战杀人盈城乎丈人者年徳俱茂者也其贞可知然所谓者不过无咎而已兵凶战危无咎即吉也卦徳外顺内险为师师与讼俱重在内险险者造讼师之本外健在仇则险以应之而成讼外顺在敌则险以毒之而为师外顺何必毒之毒夫人之不顺也斯民从而师得其正以义不以利也若己心不顺而毒之师不得其正以利动也民亦从之而终有咎秦之兼并二世而亡吴之破越旋踵而沼可知师之尚贞不尚利矣且水行地中乃民所以得粒食之治则师寓于农乱乃农悮于师地静水动地能镇安乎水治世之农尽众力于耕凿地不能镇安乎水水必妄行乱世之兵疲众力于疆其自昭然耳兵农虽分不过此众地之统既异而众之生死分顺之范围乎险建徳以抚众洵为要哉顺之为徳载物之厚徳也为生民托命者惟此厚徳使众常静而不动常安而不危非安贞之吉应地无疆者何以尽贞之道乎
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　彖传释卦名义曰师众也贞正也能以众正不为用师言也治众于未乱保民于常安方为能以众正刑以是措兵以是消此所以为王天下之本也不得已而成师亦以顺乎人心合乎天理者用众而已仍是以顺化险而全无机械权谋如后世谈兵者流利己损人诈伪百出方自以为神竒莫测也如此方为王道治民王道行师故传之释内卦险徳必归之于刚中而应九二在坎中所以主乎险者未甞不知深勇沈絶非我诈尔虞以刚中为徳而众之应之者盛矣得道者多助岂必専言二五相应乎一卦五隂无不心悦诚服矣亦不必専言用师有时而声罪致讨仍以此刚中之徳诛其不应者虽云行险其实大顺之道也所谓险者乃师之道本险凶危难知必自立于不败之地而不求侥幸之功是师为行险之事非谓当存险于心也惟其内顺乎天理之正外顺乎人心之公而以师为至险临事而惧好谋而成天下视之以为至顺也行师者虑之以为至险也皆其刚中之徳主于内故天命人心无不顺应于内外上下也此师之所以为贞也然圣人之心终以为兵之征有罪不如徳之化不服王者之师有征无战征而不服亦不战也退修文徳以来之舞干羽以格之而已矣若至用师乃所以毒天下之事也夫以刚中为徳而天下响应虑险至切而仁人无敌民无不从如此而犹谓之毒天下况乎穷兵渎武好大喜功以人命为草菅耑以辟土地充府库为志者毒天下而终以自毒其不得贞正之道有凶无吉不能免咎何待筮而后明哉盖自揖让以后兵事日胜春秋已无义战矣然犹论曲直壮老以决胜负战国以降弱肉强食屠则连城坑则数十百万毒之烈何如圣人之仁及于百世于师致警深切着明残民为心者一读易而庶几可以稍寡其过矣
　　象曰地中有水师君子以容民畜众
