<!-- { "loadSidebar": true } -->
　　六三盱豫悔迟有悔象曰盱豫有悔位不当也
　　六三变小过之九三在小过之三以阳变阴为豫本以三阳防过变阴乃随下二阴以动故有弗过防之从或戕之之辞言弗过防则戕者至矣
　　本爻以阴变阳为小过顺变为止犹豫不决盱豫者犹豫也豫而盱焉悔之易生也然不悔则躭于豫迟虽欲悔不能不如早悔而改图也豫以阳为主而阴变阳又多悔何也顺而动豫也艮止与震动止与动不相为谋故盱而观望也此三爻处于止动之际所以无定见也象传言其位不当正是此义
　　以上内卦三爻坤顺体徳在豫则以顺为豫也初变巽进而鸣豫示之凶二虽中正然在豫变坎故虽中正而必以贞吉为戒三则变艮盱豫迟悔见豫之时不可有因循沉溺之义象也仍以二爻中而贞吉为内卦之主初三两爻附之
　　九四由豫大有得勿疑朋盍簪象曰由豫大有得志大行也
　　九四变为坤之六四在坤四以阴变阳为豫系以括囊无咎坤纯阴而四变阳为豫近君多惧岂宜豫乎故括囊者豫不可鸣也在初巳然况四位高上逼哉括囊正切缄口之象耳
　　本爻阳变为阴为坤则震阳在下爻为一卦之主所谓雷出地奋振作有声以为羣阴之主而主豫者也盖豫雷已声春仲时令也万物生和气已布所以一卦之豫皆由之矣系之以大有得合天地万物以为豫其得有之大为何如也又云勿疑朋盍簪者何也顺而动则无可疑稍有不顺未免心疑心疑于不顺而外应之豫即有不能得者矣何以谓之由豫乎惟审于至顺则动自无疑非有心于动乃无心而顺乎理以为动也理明行顺此无疑之本也无疑者自然顺动勿疑者勉其无疑也于是群阴俱来附合如簪之聚髪矣发至散而簪以聚之朋至众而豫以和之惟其顺于吾心之理以动则人同此心心同此理又以理为簪而以人心为髪也此朋盍簪之义象也盖四以一阳之体立诚于中制行于外顺动以为豫一卦之阴皆应也豫之所以成豫也所以辞系之由豫而为一卦之主爻也
　　象传言其志大行行即动也动而大行顺以为动也言其大行之效而由豫之理明矣以志为帅以徳为本是豫之成豫本乎志矣盖圣人示人以一心为成豫之主天地神祖考不能不应况于人乎
　　六五贞疾恒不死象曰六五贞疾乗刚也恒不死中未亡也
　　六五变萃之九五在萃五以阳变阴为豫五原有位可无咎也变阴为豫不能孚矣期于永贞以亡悔而已何也豫萃俱以四为主萃五在萃空有位也而变豫岂能孚于众而得其和乎元永贞者安于萃之位不可轻变躭豫也或可以收人心而反天命也在本爻以阴变阳为萃四既为由豫之主矣五方贞于豫即贞于疾也所以贞疾而不致于死四能率盍簪之朋以事上为豫者中位在五也存由豫之志即可附于四而得豫矣卦以四为主爻故五爻之尊亦为附四之爻而不为由豫之爻孰谓易重位乎位本于徳则位重不本于德则位轻矣此太甲因伊尹之放而迁善改过凡中主得贤相而世治也
　　象传言五之贞疾者乘四爻之刚不能应之也以阴变阳不安于阴分所谓既不能令又不受命则疾生而贞固不可解矣然恒不死者中位未亡可以因位而修德所以不死也四爻为卦主五乘之而居尊不能合乎以顺为动之义故有此辞然有中位当备中德能以四为由豫而一中济之并贞疾亦可免矣
　　上六豫成有渝无咎象曰豫在上何可长也上六变晋之上九在晋以阳变阴为豫离体变震不能安静故有晋其角惟用伐邑之象
　　本爻以阴变阳居豫之极乎豫者也然震体而变离离明也明则自审可知应因应革矣且以阴变阳亦不能安静所以成而复渝豫之为道不可极也豫近于沉于豫矣能成而渝无咎之道也豫虽和气但不宜终豫于此渝焉善于迁善改过矣象传戒之曰豫在上何可长也必成而渝方无咎也贞悔俱以不能安静为义晋则进而伐邑以变震为动也本爻则豫而知渝以变离得明也豫者不明也变离为明所以不至豫而终渝也以上外卦三爻震动之体徳在豫则以震动为不溺于豫四爻为外卦震之初阳且主乎一卦故曰由豫五阴皆附此一阳所以大有得而朋集也五虽君位而四方主豫贞疾不死以变兊而悦豫不返也上六豫成渝无咎变离明则能渝豫之成矣此豫外三爻惟四主豫而仍戒以无疑其五上二爻则皆不得吉占故知豫之不可玩也四既主通卦五上两爻不容不附之违则有凶重徳而轻位也
　　谦卦六爻皆吉豫卦惟二四两爻得吉而二则戒以贞四则朂以勿疑甚矣豫乐之难躭而敬谨之当务也杂卦传云谦轻而豫怠也谦豫二卦又互有敬胜怠怠胜敬之义焉故谦则虑其轻轻者或出于縁饰之私则不能敦重矣动容周旋中礼视乎履考其旋足容自重也君子不重则不威学则不固矣故谦者礼为内主而恭重之容体又谦之外见者也能敬则谦内冲虚而外严饬矣再以敬胜怠论之凡和乐之容色威仪无一不自敬谨庄严中流出此内外交修之道也谦豫二卦君子居心正容之莫外者也愚谓其根于干阳以干三之干惕为权舆亦甚确切哉履之为谦易明小畜为豫何以言修身之学乎试思懿文徳以为畜畜久而理明行顺豫乐为何如乎学而时习之且悦矣况道成徳立随遇而安孔顔乐处未尝不在日用行习之中以此言豫之和乐本于小畜之懿文徳如谦之根于履履之行乎礼也礼乐大原头原在圣人心内于二卦应详玩焉
　　【震下兑上】【随与蛊综随者随乎泰也随泰即继乎泰根干继泰主阳保泰以承天地之交也】随三阳三阴之卦乾坤后有泰否泰否后有随蛊随者随乎泰蛊者蛊于否也序卦传云豫必有随但为承接上卦而言也愚説则论其根柢矣故随以震卦初爻为主蛊以巽卦初爻为主在震以初爻为干父之阳在巽以初爻为坤母之阴皆一定之理也泰否为反之乾坤随蛊为继进之泰否泰否以反复为义重在中二爻随蛊以动而渐进为义重在初爻也细玩四卦自知至本义卦变之説自泰否始无闗象数者可以是否听之今于随卦则不得不辨盖刚来而下柔之卦变不辨则彖传之説不明矣刚来而下柔者正谓根于泰也泰三阴在外卦三阳在内卦今外卦之二刚下于一柔为兑内卦之一刚下于二柔为震泽雷之所以为随也本义乃谓自困与噬嗑来困与噬嗑何所干渉于随乎如不论根柢而言之则泽山咸三爻之九不可来居初乎风雷益五上两爻之九不可来居四五乎象数生于理者也随与困噬嗑二卦无相渉之理自无相渉之象数矣泰三阴三阳随亦三阴三阳泰之外三阴祗一阴仍居上而二阴下交于阳内三阳祗一阳仍居下而二阳上交于阴正是交泰之理数所以名随者随乎泰而为交也又在震则初阳为乾元即干之三阳也在兑则上阴为坤元即坤之三阴也震虽有二阴皆统于初阳而成震兊虽有二阳皆统于上阴而成兊兊震二卦所以成随在此二爻故随卦之初阳上阴所以随乎泰之天地定位而中四爻二阴二阳皆相交亦随乎泰之天地交也此随之名卦而传首释之曰刚来而下柔正言干三阳以二刚来进坤三阴以二柔下行以成动而説之体象又以动为主以悦为用犹之乎泰以干为主而坤为用也葢序卦之根源明则如此等义自有真知据非可以私意安排也明矣
　　随元亨利贞无咎
　　卦辞与干同干以后屯随再见也正以乾元主泰由泰而为随故辞与干同随乎泰而即随乎干也此为根于干随乎泰之切可证者何以又云无咎随乎泰终不可谓泰而侈也必利贞而后无咎随之为义有公有私贞则干泰不贞非干非泰随渉于私矣故卦中三阴爻皆不得全美之占亦此理也然何以竟同干之元亨乎随之初阳即干之元也有乾元在即得元亨也泰何以不言元亨而但云吉亨泰三阴外而三阳内虽运防之偶值也亦人事之斡旋非尽自然也故曰吉亨随则随泰可以自然而致亨如干之有元自亨也然随乎泰为元亨即泰之元亨也圣人之辞一字不可易与春秋有同揆焉○杂卦传云随无故也但随乎泰以为随则保泰之道也何庸多事耶故随云无故以无为为义也无为而天下治笃恭而天下平也本义谓随前无故意极精妙而简当此又随系元亨泰不必另系之説也杂卦明谓随无故而可言不根于泰乎至泰之根干则上经固以泰否为中先儒已论之矣
　　彖曰随刚来而下柔动而説随大亨贞无咎而天下随时随时之义大矣哉
　　彖传释卦名义曰刚来下柔动而説为随前已明之矣其言大亨贞无咎而天下随时大亨者阳为元而得亨也贞而无咎无咎即无故也以无事为随泰天下自皆随乎泰之时也王肃谓随时为随之葢亦未详乎随泰之时为义耳随时之义大随乎泰时即泰也泰原为大也随泰时之大则随义亦大矣后之守成者勿自作聪明谓随时为易而好事喜功削剥元气如唐之德宗宋之神宗则深明乎随时之义大矣上能随泰大亨而贞方无咎天下自安然随泰之时亲贤乐利矣其义洵大哉
　　象曰泽中有雷随君子以向晦入宴息
　　象传曰泽中有雷随此另明刚来下柔一义也雷震阳刚也泽兊阴柔也泽之中有雷雷未出乎地者也雷一奋动而万物皆震今藏于泽中应下柔而随时至应动之时一动而众皆悦必矣君子体随时之大义向晦则入宴息宴闲于未寝之先安息于既寝之后所以养阳刚于阴柔以待乎奋动有为也且随之时义原为无故无所用其阳刚也以藏修防息为朝乾夕惕者也向晦入宴息岂宴安佚乐乎静者动之本静而存养之功既则动而振作之气日新此君子以静宰动之学也于随更为安静优防布政立教皆不过守前人之制度无轻易于纷扰虽明作弗遑亦向晦入宴息之意也乃合乎随时之大义也君子之动静亦随乎时而已应静而静静非躭于宴安则动必应动而动动非乐于多事此随时之道皆然况当随泰之时则主乎静而不主乎动主乎动亦静而不欲其动也○象传以内外卦全体合言震刚来下兊柔与彖传另一义而其象兼两义看愈明
　　初九官有渝贞吉出门交有功象曰官有渝从正吉也出门交有功不失也
　　初九变萃之初六在萃初以阴变阳为随系以有孚不终乃乱乃萃凢萃者萃于孚也不终而变则乱然变随仍可以得萃为随有道之孚也若号者先号咷因乱也一握为笑后笑因得萃也亦兼随而有此乱彼萃之象故朂以勿恤但往而无咎变动正所以进萃也
　　在本爻阳变阴为萃亦以变为渝官者守也震初为一卦之主变而渝矣则不克随时随泰矣故必贞吉不宜轻变惟当随时也随时出门而交其有功必矣随时而交即随乎泰时之上下交也震以初为主爻主乎内卦二阴以交乎外卦二阳一阴也且以初阳与上阴交而为泰也言出门者交乎外卦可明矣象传言官有渝必贞吉则不渝矣正者贞也必以贞正为随从也出门交有功不渝乎泰之时由于不变失泰之交也
　　六二系小子失丈夫象曰系小子弗兼与也
　　六二变为兑之九二在兊二以阳变阴为随悦体变震动于阳为有孚故系以孚兑吉悔亡悦出于诚诚孚于人则吉而已之悔亦亡矣
　　本爻变阴为阳为兊系以系小子失丈夫者因变兊为悦而失震体系乎初而失乎五初在下为小子五在上为丈夫也○象明其不兼与则当随丈夫失小子不应系小子以失丈夫矣二阴爻随初为随以交可也乃近初而系于初失外卦大夫之随矣夫子不能兼从阴道也有夫岂可从子乎言弗兼与宜知所择于三从之道夫在从夫为正也
