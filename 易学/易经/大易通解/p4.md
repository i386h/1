<!-- { "loadSidebar": true } -->
　　尝闻五行之理惟水为阳之清火为隂之清乃自隂阳二仪首化为有形无质之物所以不能自成其物必借物相合而成木则为阳之半清半浊矣金则为隂之半清半浊矣亦隂阳二仪所生以半清半浊者成形复成质而自成一物然亦必借物而生以自成其物至于土则隂阳二仪至清之气成天至浊之气所凝聚成形而成质者矣惟其原浊所以生物不测也夫水不能自成合之土而成物附于所尅者以阳清合隂浊而成形惟合浊故成形惟本清故无质也火亦不能自成合之木而成物附于所生者以隂清合阳之半清半浊而成形惟合阳之半清浊故成形惟本清故亦无质也木则兼附水土以为形质矣惟其半清而附于水半浊而附于土故不离水土以为生金则单附于土以土成形质矣惟其半浊而又附于浊可以离土以自成盖木之清多浊少故虽有形质而不离所生之水土金则浊多清少故自成为形质可以离土得火方成至土则自成而生物也非物之所能生也故其形质凝然至厚配天资生焉水必附于所尅之土成物者阳附于隂也火必附于所生之木成物者隂附于阳也一阳一隂而成物独阳不生独隂不成也金则附于所生之隂矣两隂何以成物乎有火而金方成三隂聚而阳在于中仍是隂阳配合而成也木则附于所生阳水所尅之隂土矣一隂二阳参其间仍是隂阳配合而生也木所以不能离水土金所以虽能离土而究不能离火一以三隂聚而阳在中一以一隂二阳参其间生阳也成隂也此五行之所以生成也原其始也有天地之阳即有水有水即有木此天地水木之次第而生成也有天地之隂即有火有火因有土有金此又天地火金之次第而生成也虽一生无不生一有无不有而原其次第相生之义如此未可为常言五行相生者同日而论焉○常言五行相生后天之流行也前论五行之生成先天之对待也天与地对待水与火对待金与木对待地即土也合于天而生乎四行也既有先天五行必流行焉所以有后天之五行也○先天之五行木必兼附水土水多则朽土多则枯矣金何以单附土而兼资火非土不生形非火不成质也水何以附乎土无土无所范矣火何以附乎木无木无所离矣必以对待言方是五行之始也至于后天流行之五行固人人知之而亦有不尽之义焉金之生水甚难言也山泽通气水出高源山者水之源也而山为艮泽为兑山之气上为泽土生金金生水也此金生于水之説也再者干天也而为金为泽之所自施也孰谓八卦不言五行乎困外卦九四其辞曰来徐徐困于金车困外卦兊体故曰金车也不言五行兊何言金车哉若镕金以为水为水几何而可以言天下之水乎○天地水火木金共六数天上地下水北火南木东金西是造始之大六合也自有先后天八卦方位而六合之图形知之者少矣此之谓对待至于天运于外地峙于中春夏秋冬四时行焉此之谓流行月令増出长夏以寄土位五运各分七十二日以土居中运而不动寄于四运之中无时无土如无时无地以载天以覆也其于流行之理气更着明矣再者五运之中亦无时无五行如十干十二支为周轮以六十时成五日五日成一候以三候为一气以二十四气成一岁以六十岁为一元皆五行逓生于不已也与邵子元防运世之説亦相参焉于是万物之生死万事之顺逆际其防而成随其变而化可胜言乎此之谓命此之谓道知之者谓之知命达之者谓之达道
　　上天下地东木西金南火北水六合大圆图与太极图另一立象取义者也伏羲八卦方位亦为圆圗变上天下地为干南坤北以南为天之极低处北为地之极高处定其方正其位焉仍是上天下地之象然后变四行为六卦以兊离震起东南而止东北以巽坎艮起西南而止西北自南而北为起于天而止于地之象兊居东南泽坼于东南也艮居西北山高于西北也离居东日初升于东也坎居西月初起于西也月三日哉生明于西震居东北雷发于寅卯也巽居西南风息于申酉也不离乎天与地及四行对待之象也所以变而为八卦已就体以衍用矣至于文王八卦方位亦为圆图更变天地等于六卦盖以为天地亦万物中之一物耳于是以坎水居北以艮土维之水土必相附而成物亦此理气也此冬之令也以震雷巽风二木居东及东南为时之春令也以离火居南以坤承之火必附乎木而后归于土亦三行相承而后成物之理气也而火土又为夏及长夏之令也兊泽干天二金居西及西北为时之秋令也坎艮之间厯元所起贞下之元冬又始春此八卦之变对待为流行也复就先天为体以言用体用逓生于天时人事愈益明切矣故六合圆圗天地自成之圗也伏羲卦圗就六合圆圗之体以言用也文王卦圗又就先天圎圗之用以为之体而复明其用也知此三层体用可以言五行八卦矣○就人物论之五行之对待一生俱生者则周子所谓二五之精妙合而凝气以成形而理亦赋焉者也五行之流行者则以呼吸初通于天地之气为始气化为水水生肾也肾水生肝木肝木生心火心火生脾土脾土生肺金肺金又通天地之气以生矣人得其全物得其偏能养者寿不能养者夭此庄生大年之论孟子养气之学孔子仁者寿之説也五脏主五志备五德修之者贤不修者愚此庄生大知之论孟子践形以尽性之学孔子命与仁罕言之防也先天五行前似未简明今再约之有天地之阳生水即月也水土合而生木有天地之隂生火即日也火土合而生金此天地五行土寄于四行而配乎天共成六合大圆圗之理气也有此对待方有逓生之五行以流行此耳伏羲八卦之对待实六合之圆圗为之体文王八卦之流行固伏羲八卦为之体而不知实六合圎圗为其体中之体焉此言更为简要盖后天五行逓生原以六合圎圗对待之五行为体而流行其用也是六合圎圗乃天地之始易之元也乎
　　六子卦之初爻皆主动震巽是也中爻皆以静主动坎离是也上爻皆主静而不动艮兊是也而静而不动者又动之本也所以六子之隂阳动静即循环无端乾坤不用而用六子用六子而乾坤以无用为用也于此附明之












　　隂阳扶抑论
　　阳与隂在太极中本是一气既判两仪后以阳统隂然阳未尝不根于隂一根一统原是均平无须扶抑矣至互根互生往来出入亦至均平其间有太过不及者气化运行之变失其中和然不过其暂变离常若防通计之仍适均平耳圣人虽有裁成之能调爕之事亦是天地气化隂阳偏胜之极当复均平故生圣人成其位育之效不然圣人且不生故位之有无道能行否皆可谓之天运一治观孟子论治乱可知矣或着其道如羲文或明其道如周孔皆是天运值乎中和圣人适生而立德成业是以四圣人前后同揆共着一易令人明隂阳消长逓相盛衰俾进德修业常得中和也盖隂阳二者一理一气调济刚柔损益过不及务期常如天地运化均平之时此四圣人前民之用赞化之心而易所以作耳后儒不知谓必当扶阳抑隂余于易通中论辨之或诲之曰扶阳抑隂之説朱子于坤之初爻下论之甚详似不可废否泰剥复固天运之自然圣人作易实有扶阳抑隂之意犹夫古今治乱虽亦由于气数圣人则欲拨乱而反治再如吉凶亦有定数圣人则欲人趋吉而避凶故见复则喜见剥则忧此即圣人之情也如只取其均平易亦可不作矣余闻而唯唯否否是盖未深思隂阳内各有善几恶几美德凶德耳在天运之自然隂阳固各有过不及既谓之无须扶抑则人世治乱原随天运即谓圣人拨乱反治非扶阳为成治抑隂为拨乱也如尧之水圣人拨乱反治使禹平之可谓扶阳如汤之旱圣人拨乱反治汤亲祷之则不可谓之扶阳祗可谓之扶隂矣再如尧之代挚禹之代鲧可谓扶阳汤之放桀武之诛纣以仁除暴亦只可谓之扶隂而已即以吉凶趋避言之扶阳抑隂更非定论阳之不及也宜扶其太过亦宜扶乎隂之过也宜抑其不及也亦宜抑乎何以卦爻之中象数辞传不论隂阳皆以当位得中为贵而不必喜阳忌隂耶故坤初固戒坚氷而干上亦防有悔复固见天地之心姤亦表刚柔相遇他卦他爻不可胜举无不类然矣惟世皆以阳为君子隂为小人所以扶阳抑隂之见牢不可破不知坤之黄中何以谓之君子大壮之用壮何以谓之小人泰二主三阳何以美其朋亡方得尚于中行萃二主三隂何以反云引吉孚乃利用禴其不专以阳为成德而欲其党同隂为败行而愿其孤立已甚着矣然岂君子不当亲小人不当逺哉非也隂阳之中皆有过不及皆有中正和平德皆有美凶品皆有邪正非阳定为君子隂定为小人也谓君子当与而亲之小人当严而逺之则是然不可谓阳当扶隂当抑也是隂阳中皆有君子小人尤当辨也阳之美德刚健其凶德则暴戾也隂之美德柔顺其凶德则奸佞也隂阳之君子俱当扶小人俱当抑也如乾坤之二爻俱为君子当扶乾坤之上爻俱为小人当抑余卦余爻可类推焉如必扶在阳抑在隂也何以同人五阳一隂辞无全美谦卦五隂一阳辞反咸吉乎试以人德性行谊论之为人君有阳美德如尧舜有隂美德如禹汤为人臣有阳美德如稷契有隂美德如蘧伯玉甯武子皆为君子耳为人君有阳凶德如桀纣有隂凶德如周赧鲁哀为人臣有阳凶德如羿奡有隂凶德如费无极伯噽皆小人耳于此辨之能精方可言好恶得正若不论善恶分君子小人专论隂阳是以二气相合相得造立天地生成万物者于中存偏倚之见伤均平之化失中和之理此歴来党祻造恶者自小人激成者本君子易因有作为君子谋而后儒为此扶阳抑隂之説岂不有负哉故余有见于大易圣人均平中和之道而妄不以为然耳
　　或曰易传云阳一君二民君子之道隂二君一民小人之道何尝不以阳为君子隂为小人而子谓子説本于大易岂不谬甚余复唯唯否否此下系传第四章之辞孔子自明首二句阳卦多隂隂卦多阳之义也上古德位不离故尊德即以贵位称之曰君子中古德位不称遂分君子小人之名一则论徳一则论位此阳卦多隂以阳为贵重在阳是有位在上者之道也至隂卦多阳则以隂为贵重隂矣是无位在下者之道也此君子小人乃贵贱之称非贤奸之名也夫隂阳君臣乃一定之纲如夫妇然而未尝不相配者是以君臣之称不得不以隂阳而分而贤奸之名则不可槩因隂阳浑拟矣况上古不惟君臣一徳而且君民一心所以孔子系此亦不外隂阳互为轻重而已故有君贵民贱之常义未尝不有民贵君轻之变义也然则大易无非均平中和自秦汉以后君骄臣謟上亢下替无怪此议难申矣试就全经中隂阳通复对观天地刚柔之气化象辞吉凶详求人事同异之行藏则知贵均平而陋扶抑于六十四卦三百八十四爻至一无二矣姑因友人摘示而叙及焉


　　大易通解卷首
　　钦定四库全书
　　大易通解卷一
　　江常镇道魏荔彤撰
　　【干下干上】【乾坤二卦相配而相错以为配以生八卦六十四卦故列于经首坤亦生于干故干又先于坤焉】
