<!-- { "loadSidebar": true } -->
　　本爻以隂变阳为咸系以宻云不雨自我西郊雷变泽雷泽交有宻云之象然刚中为制所以防隂之过故不能雨仍有云行自我西郊就兊隂方以结聚也公者刚中之阳也弋而取之收雷于泽也取彼雷于西郊收之于穴小过刚中之时隂宜在外阳宜在内弋而取乎髙外之阳于隂中使之入于穴而藏于中焉正所以制外也此本卦之正义象也象传曰宻云不雨已上也雷泽已结为宻云虽不雨而阳气已外越而上升矣岂可不返之于穴以为体中制外之主乎此爻象所言俱难知所谓辞有险易也因五近于四阳爻易于引而上升戒之如是
　　再绎五爻全无君象系以宻云不雨自我西郊与小畜彖辞同似亦是周公耳目闻见之事如伐崇戡黎之类也宻云不雨隂固结而阳不能舒畅也自我西郊崇黎皆与西岐隣近也公弋取彼自穴伐戡以破其积隂而所用者刚中之阳也象传曰宻云不雨已上也隂已结于上小者得过于阳矣故必制之不使过焉乃本卦自然之象义公以时事系之孔圣以卦义传之耳再玩上爻之辞则二阳居中五上两爻以过阳而得防又奚疑乎于五曰已上也于上曰已亢也更大明矣【隂过则当用阳制其已上后说胜】
　　上六弗遇过之飞鸟离之防是谓灾眚象曰弗遇过之已亢也
　　上六变为旅之上九在旅上以阳变隂为小过系以鸟焚其巢旅人先笑后号咷丧牛于易防变小过则象鸟火在上则焚巢变震而动则先笑失旅以明为止之义则号咷丧牛者失顺静之性变震妄动而得防矣
　　本爻以隂变阳则为旅过之极动而变离离何能遇故曰弗遇而过之矣小过有飞鸟之象至上而飞鸟折翼离羣矣是谓灾眚飞鸟两翼变离则折岂非灾眚乎象传曰弗遇而过之已亢也隂极思动亦谓之亢亢乃过义也阳过隂过俱亢亢龙阳亢亢鸟隂亢耳上爻因变离明动而不安静止故象义有防小过六爻以中两刚爻为主以震艮二卦比而成在震主初爻在艮主上爻故三四两爻主卦于三四两爻下已绎之矣初爻止体而变雷火相遇不能安静防也二爻止而变巽巽进亦不安静止但变阳附三又且遇五隂阳相维而不过故无咎是内卦二隂爻皆附于三爻之阳以主乎静止之体宜静一为守而不宜动也所以维外卦之震也五爻近于四易于引阳雷变泽而阳为隂所凝塞矣犹宻云结而不成雨也公弋取阳气之上聚于隂者返于中而入于穴如求放心者然而实自人弋取之使至也我欲仁斯仁至矣况此阳入隂不过如子夏之出见纷华靡丽而说之耳以其变恱故有务外之念偶动即收彼在穴程子所谓心常在腔子里也此爻大有闗于求仁学易者勿忽焉○五爻辞取阳气越于外者如求放心此说虽是圣学切实工夫然终是卦象中另一义也就象数求正义以周公时事玩其辞似是因隂上过阳而制之故弋取彼在穴传曰已上曰已亢皆隂过阳之义另取阳越于外之义存此两说以质髙明上爻则动而变明如初爻又在震动体复居小过之极是以离而亢得灾眚也
　　本卦以刚中居内故以立体于静为主以羣隂在外故以致用于动为义乃就心性之阳主事物之隂也心性在内属隂又主乎乾元之阳立诚本乎仁以合天也事物在外属阳万物万事成乎众庶之隂而时措咸宜比义以附地也○小过隂多阳贵以刚居中御四隂于外而立卦所以统诸四隂二阳之卦而归于小过者此义象也夫小过以三四两阳爻居中传谓之刚中主通卦然震之下爻艮之上爻原为震艮主卦之爻即乾元所寄之位也小过者震艮二卦相比成卦则小过居中二阳乃诸阳之防归也故总下经诸主阳之卦俱归于未济主内坎之阳以结下经且结上下经诸阳卦而归根于干焉至未济根干终上下经乃以干统坤而统全易也○中孚之虚中隂也小过之刚中阳也论性则虚中也所谓具众理而应万事者也论诚则刚中也所谓立天下之大本而能经纶大经知天地之化育者也有虚中为诚所居诚即虚中所具之理也圣贤主之成性存存以为道义之门也有刚中为性之元性即物与无妄之徳也圣贤成之非自成已而已也所以成物也此二卦互为虚实隂阳体用内圣外王之道之学尽在二卦矣以之防归隂阳卦岂止但言象数乎义理原在象数中非静玩之无由自得耳
　　【离下坎上】
　　既济既未济为水火交即水火相逮也为上下经诸隂阳卦所归而分统于乾坤焉且以交成既未济互为体用如一卦然所以合乾坤而为一合隂阳而归太极也为四为八为六十四胥一之矣
　　男主外女主内为既济既济主火主隂继离而根坤所以为下经诸主隂之卦所归也且以归上下经主隂之卦而总根于坤焉既未济二卦相综复相错水火本相为用也乾坤首上经而交于防否是为上经之中至水火坎离二卦结上经四正之卦备泽山雷风首下经内外卦交而为损益为下经之中至下经将终风泽交而为中孚雷山交而为小过以水火交为既未济四隅之卦亦备于是下经终而经亦终焉水在上火在下为既济阳上而隂下也险在前而明在后也谓之曰既济坎险在前离明在后以明涉险可济乎险故谓之既济水在外险未济而曰既济明以察险虽未济已有可济之道矣此圣人济险之心就卦之象义以示之天下万事之险不在水本在人心如心得乎视险如夷之理则未济亦济也故名之曰既济方士取之以言丹医家取之以治病小道亦俱在道中也小道尚可济用况君子之济险乎惟以离之一隂虚而在内为本用阳以辅之于外而离体成矣是本于体隂用阳者以济险耳○乾坤分刚柔有坎离而乾坤之隂阳寄于中男中女有男女必相交交而成既未济以男主外女主内为既济以女主外男主内为未济男主外女主内隂阳之正位也女主外男主内隂阳之交孚也故既济者有可济之正道然既济则始终不可乱也未济者未得济也未得济则敬慎不敢败也以是言之既济未济均不可有慢忽之心必忧勤惕励于易之终焉葢易者终始于自强不息也
　　既济亨小利贞初吉终乱
　　彖辞曰既济亨小利贞初吉终乱凡事既济固亨也而亨者小也坎险在前以离明察之而济济非甚难济亦亨之小者耳乌足恃乎尤贵于利贞既济未济不必计俱以贞终始焉方得险在世而明在心之象义也所谓亨小者何哉既济在初可言吉也济而失贞终必乱矣虽济亦如未济也况险之来也寜有方哉济一险而以为吉则忘乎未济之险险之在前相阻者多矣终乱何以济乎惟不以既济为济乃济而常如未济以文明之体制涉险之用终必不至于乱耳慎之哉
　　彖曰既济亨小者亨也利贞刚柔正而位当也初吉柔得中也终止则乱其道穷也
　　彖辞释卦名义曰既济亨小小者亨也似主离中爻之隂言葢卦之险外明内济险惟明离明以中爻为主故传言小者亨也小指隂也因隂而得亨也必利贞者刚柔正而位当也利贞在四徳亦隂也亦小者亨之义也卦爻一阳一隂相间初三五阳位皆阳爻二四上隂位皆隂爻隂阳之爻皆当于隂阳之位惟既济卦为然隂阳正位正道也利于贞而水火相交隂阳相济之象义也初吉者柔得中也指二爻言即小者亨也彖辞云终乱传云终止则乱离明于内内明于知险何乱乎惟坎中之阳不能振二隂流水忽止则有壅塞滥溢之患矣阳气闭而隂气凝则运行之道穷矣小亨者赖隂之明为初吉至于终不致乱必阳气畅达隂气随其宣通而后险不成乱也即终以明济亦不乱若自恃离明足以察险思济恐险之艰深有非明可测者则明之道亦穷也圣人于济险存已之明于内为主而必先舒导阳气使之振动足以在险中而开幽通滞险必先自平矣而后用吾明以济济则险反有限而济险之道反无穷也此彖传释彖辞而又为终乱补申一义也君子体之以明徳具于一心者为主犹必随事随时知乎险阻艰难何由而成何方为之开除平治未得其所以然不能即行必求明其故既知之复慎敬以待其时既得其有为之机则奋毅以趋其防心有主道无穷任世之险难重叠而沛然济之莫御矣此初吉不足为大亨而终不乱乃大亨也乎
　　象曰水在火上既济君子以思患而预防之
　　象传曰水在火上既济君子以思患而预防之传又申一义以济险在乎豫也水在火上水必灭火与彖辞所言水火异矣彖辞所言者交也象传所言者交中有克也水本乎地亲下今在上火本乎天亲上今在下交则言其下济上行尅则言其以水制火矣故言交则既济以得交而吉特不可忘险而终乱耳言尅则不设闲防必有灾眚矣君子体之知水之为害也甚大而防之之道亦必豫圗水在外象外患之来火在内象坐照之知以明理之心发无私之虑其思必正必中可以知患之伏于何所发于何时豫防之者必周宻谨固焉如筑隄防以防水故曰防此不待患至而有以济之患以有备无害亦险中用明之先务也且豫防之者已有宣导疏达之义象在内蚤为经营区画更为用力少成功多耳此象传补申之义亦从终乱示戒不惟既济小亨已豫成万全大亨之计于熟思审处之中矣○再绎济险之思必先明其于何济之然后可以就险济险也有明在内不可恃矣随险为防明无定见方可谓之明也此亦思患而预防之道也象传所言豫防已在险中者推此用以防险则终亦不致于乱矣何也其道不穷故也若専恃已明不就险思险则险无穷明有尽明穷而终乱是以初吉之小亨不足为亨必道不穷而亨斯无不通矣
　　初九曳其轮濡其尾无咎象曰曳其轮义无咎也初九变为蹇之初六在蹇初以隂变阳为既济系以往蹇来誉初在下而不可轻进于蹇故往则遇蹇止则有誉止而飬其徳养其力以平蹇所以有誉非止而不进也
　　本爻以阳变隂为蹇初亦在下离明之体知险在前不轻冐进曳其轮不行也即险之至而相侵不过濡其尾耳故无咎象传曰曳其轮义无咎也初在下位有险可以用明哲保身之道所以于义得无咎也如不曳轮濡尾尚未可知矣
　　六二妇丧其茀勿逐七日得象曰七日得以中道也六二变需之九二在需二以阳变隂为既济系以需于沙小有言终吉健体变离明明乎险在前而需于水所未及亦智足以虑险也小有言者虑险而见于言语商也不进而冐险则终吉也
　　本爻以隂变阳为需系以妇丧其茀勿逐七日得明体变健隂动为阳有动进之象矣如妇人出外车失其茀无所掩人耳目可羞孰甚焉离中女也变干则悬象无不共覩矣故象之如此然勿逐戒妄动也静以俟之七日隂返则阳可复为隂隂以暗为明茀又得矣象传曰七日得以中道也二之明在二阳之中原属离中坤元变阳则失此柔得中之象义矣故七日隂复乃能藏隂于二阳得中道也既济之内卦主乎二爻之中隂乌可变而失静观之道乎
　　九三髙宗伐鬼方三年克之小人勿用象曰三年克之惫也
　　九三变屯之六三在屯三以隂变阳为既济系以即鹿无虞鹿入于林不如舎往吝者震体变明虽有可悦之物在前以明察之知其得失而趋舎决矣即鹿无虞而鹿入林中舎之为得往即则吝矣葢舍之以养阳为虞将以复进开屯亦如得鹿也
