<!-- { "loadSidebar": true } -->
　　在本爻以阳变隂为节干体变兑隂柔而具悦徳又隣于险失其爽垲之据次于下湿之险需于泥之也需泥泥未入而陷于险然兑体上缺傍乎润泽自决其隄防则犯难矣决口受水开门揖盗也致盗之至必矣不言凶咎者不自丧其防维但需亨于险阻犹可免凶咎也所以传曰虽需于泥矣灾外震隣而不切肤果能敬慎以守有孚之戒徐待光亨之吉则仍不致于覆败凶咎耳以上内卦三爻阳刚之体徳初变巽以巽顺为不犯难利用恒常初需之时正宜从容暇豫以退为进也二变离以明为健虽无勇者之不惧而有知者之不惑惟守乎贞孚而仁全则知勇俱优矣三变兑以健为悦有以悦为进之兑为口或以言语争胜而思济险者尚口乃穷所以冦至必敬慎为守仍以刚健贞孚为不陷也故不言凶咎以改悔而免之也内卦干之三爻以中爻为主卦二需于不险不夷之间得中道也故终吉初三两爻附之成卦初附而三不附分言见中为主也
　　六四需于血出自穴曰需于血顺以聴也
　　六四变为夬之九四在夬四以阳变隂为需需于险中隂柔不决次且而疑阻牵羊而难进夬不当用壮夬悔反亡者以需为夬得夬之正也
　　在本爻以隂变阳为夬刚健不陷之徳既有孚矣虽需于血杂乎隂险之中而自出穴已入羣阳之终归于不陷出谷迁乔之义也亦不言凶咎需得宜耳传言以顺聴也顺者隂徳聴乎五阳之命以为不陷而出险也在夬四臀无肤亦血之血乃隂之盛臀而无肤肤者阳也臀者隂体在上之下也夬四闻言不信阳变隂无所信从需四顺聴隂而从阳聴之义也二爻叅看其义愈明
　　九五需于酒食贞吉曰酒食贞吉以中正也
　　九五变泰之六五在泰以隂变阳为需为归妹元吉隂变阳以从阳而济阳故元吉也
　　本爻以阳变隂为泰能持盈保泰于既泰之后由于能有孚利贞于致泰之前也未泰而求泰既泰而终不敢自以为泰饮食以需即大传之饮食宴乐守贞以为吉也即彖辞之贞吉也此所以位乎天位以正中之徳立刚健之体为本卦之主爻焉传曰饮食贞吉以正中也一终食之间贞吉不违仁也非得正中之心无以存仁徳而居君位也
　　上六入于穴有不速之客三人来敬之终吉曰不速之客来敬之终吉虽不当位未大失也
　　上六变而为小畜之上九小畜之上以阳变隂为需隂盛阳衰既雨既处隂徳已能载矣若更济隂妇厉月望隂盛则阳徳之君子征斯必凶矣
　　在本爻以隂变阳为小畜隂虽盛极险极入于穴中然变阳则阳必应不速之客三人来思济险以拯隂于穴耳敬之与阳合徳何弗吉乎九三之阳上正应也然干体以二为主初三附之来则阳俱来君子之所与也敬之何所失哉位不当指来客内卦三爻言非谓上六也本义疑之以为未详指三则无可疑试再玩小畜之上九尚徳载正合于需上六云敬终也小畜以一隂畜五阳上变隂而附隂则险终于险矣故戒女隂盛而尚徳至需之敬则与三阳以敬慎往来主客相与久要之道也正以变小畜羣阳畜于隂不可不相交以敬信敬信乃阳徳之中主者也尚徳主孚俱一义也在三虽视外为冦而必敬慎以自持在上虽入于穴中而必以敬为出险敬慎之交洵处终之道乎需卦以敬之义为内外之终正与大饮食晏乐无不敬而安所止之义相照○小畜为密云不雨至上九而既雨既处则自密云以致既雨皆隂徳之厚尚之而足以载物也合之需云上于天需其自雨是二卦皆以雨喻隂勉小畜之隂敦其厚徳戒需之隂失于敬慎无非为隂谋即无非为阳谋也
　　二传言需于沙衍在中也来易谓衍为水朝宗按衍之为义水之行于中者也又水之衍乎中而溢于外亦谓之衍如衍文之衍是其义也此二爻之衍则行于中耳需于沙非郊非泥故谓之中小有言而能需以出险以明济刚终吉可知
　　以上外坎三爻以五之阳刚中正主乎通卦所以辞同大以安贞为需道所以待徳成业者乃无为而天下平之义也四以顺聴于五而出穴上以助得于阳而终吉皆主隂以从阳为吉焉
　　卦四上二爻隂也以从阳为义何主隂根坤乎需者隂道也五爻主卦阳也而需必贞焉则阳贵以隂济故论卦体徳必主隂根坤耳
　　【坎下干上】【讼与需综隂少贵隂主隂根坤无所继也序乎需后与屯蒙二根干之卦分根乾坤隂阳之卦皆自乾坤緼焉耳】
　　讼养与教虽继起而养厚者必争教衰者讼起所以综需者饮食宴乐之间敬慎不存而衅隙已肇矣需以水逺天髙而安居静守讼以天髙水逺而欺公竞私需以险在前而刚健不陷以处事言也讼以险居中而刚强思逞以存心言也杂卦需不进以不进为进讼不亲不亲而贵使之亲也
　　讼亦无所继而根坤何説乎讼者隂险之事自天水阳徳中生出人生有性性理也隂也转生出情阳也遂有公私其私者为隂公者为阳又自一太极中生出两仪也故讼之中有是非聴断之者有明闇皆以情求情之义也圣人无讼之原在无情者不得尽其辞是情而虚伪如无情也情虽有公私以私情为无情究之情亦有公无私孟子云乃若其情则可以为善矣论其与性合一之情也人之性情不能皆公故于聴讼可明其是非审其公私是以讼首四阳二隂之卦列于乾坤之后而根于坤就人之性情明其行诣之邪正亦为主隂之义也与需相综根坤亦有飬与教之义象需所以待养之甚乆讼所以彰教之不逮也天水本皆阳由继善而成性性命于天情发于性本为中和也变为讼而隂邪叅之曲直是非明则仍复乎阳之本体此大学所言大畏民志谓之知本也然情也志也皆隂也故主隂根坤无疑【不外阳多隂少贵隂之义】
　　天髙聴卑监临防闇然日月离明不照深险无情者掩不善以着其善藏其隠曲而表其公直于是是非淆惑刑赏倒置讼之所以不能无也圣人忧之立讼卦以明其象刚健中正阳徳也而的然日亡之道未尝不假托焉外则正大光明内寔城府机械聴讼而不明此象何以使无讼乎故取系辞而讼之为讼可观玩而得其动静变化矣
　　讼有孚窒惕中吉终凶利见大人不利涉大川
　　讼之系辞亦言有孚刚在外险在内何有孚乎然有刚而不能柔其用于外险而不能平其情于中见人之恶而不见已之恶见己之长而不见人之长执固乖戾而不自知且妄为己心至诚秉公人皆设伪营私者则其有孚非孚也窒塞不通而已矣孚者诚中形外身世相信之谓今讼者之有孚自以为孚不能感信乎人以致愤激躁妄以讦为直岂有孚之谓乎曷亦时惕于中而自省否乎诚惕然自察所谓孚者理之大通于世者乎抑意之自窒于己者乎于斯尽克己之力屏自是之心开诚布公舍己从人焉有讼乎且罔不吉矣如此而横逆之来强暴之侮仍不息焉利见大人者使民无讼之君子可以相质也斯时有圣人而在位秉刚健中正之徳以临民聴讼利见之而何讼不正哉然以息争也非以长讼也欲济险而不为人所陷也非冒险而欲陷人也故云不利涉川焉此川在人心方寸之间君子惕中则坦坦如也小人终讼崄莫测矣明哲保身君子以退避而自全者有矣倾侧竒衺小人未有不肆害善一网打尽者也终凶之戒盖为君子小人两示也彼小人不足谋矣为君子者存有孚而去窒常惕中而自克何有终讼之凶乎已为聴讼之大人则秉公持正以断讼且修徳化民以无讼矣若有讼而聴于大人有大人聴讼君子小人是非曲直一见而定亦无终讼之虞倘无大人可以利见君子固有髙飞逺举遯世无闷之学矣何必与小人终讼耶此所以不利涉川济世惟宜括囊以逺咎耳
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　彖传释卦名义曰上刚下险险而健讼上下该内外人已言刚则思凌物险则欲陷人往来侮害而讼成矣此就二人言之然亦可就兴讼者一人言也险以居心刚以应事亦必致讼此义亦为占者自审果已刚而彼险抑己险而彼刚或刚险俱在己耶此惕中之吉也讼之有孚而窒所以必贵惕中以克己而后能审己审己而后能度物也惕中者岂舎刚以用柔乎用柔而近于险反不如刚之易见此又是观过知仁之论惟以外刚归内以得中为道如坎之体徳方能惕中吉而释讼于有讼且消讼于无讼也干阳之刚本是刚健中正纯粹以精者羣龙无首用九之道也今显露于外是亢龙矣惟内存于中如坎中之阳夹于二隂以阳为体以隂为用此刚来而得中之义也人能体阳而用隂老氏之学得之稍近于权术圣人之学得之自成于忠恕阳者忠也隂者恕也焉往而不臧哉然必戒以终凶者为占者无能叶此体徳而言之也终在上九着其不足贵胜犹不足贵况不胜乎阳刚终亢讼成而知进不知退知存不知亡知得不知防亢龙之戒即终之凶耳利见大人干五之阳刚健中正圣徳而居尊位利见之而何讼之有为干之体徳言也不利涉川者或有不用刚之终而用险以为终者以为川者可陷人不知适以自陷而入于渊焉又为隂柔倾邪一种小人而言其终凶将更甚于刚之外逞者矣易为君子谋必兼为小人谋此等甚多非定刚为君子险为小人盖强暴之恶易见而奸伪之忒难测明其终凶而两示之且为辨流品之阳恶隂恶明心术之易识难防无不前民用于至防也
　　曰天与水违行讼君子以作事谋始
　　象传曰天与水违行又从讼之源头说见天运左旋水流东注违行显然似讼之然孰知其始之本一气以运化于无息乎天水本一物而自有私者视之则言天者必左言水者必东矣其间仍有执固之见似无私而较嗜欲之私更甚天水何与于己且天水何尝不一左旋与东注者又何尝相违而就天言天就水言水不相贯通遂成执一此等意见君子学者谬戾于心争辨于口更甚于庸夫俗士观乎谋始之辞而可以恍然开悟矣讼之本私者作事谋始为凡人私心己见谋也讼之本公者作事谋始为君子学者察事中之理一本而万殊同条而共贯谋之也必得其性始之一而归于理之至是不执乎末物之万而出乎意之各成然后或舍己而从人而不为同或因心以制物而不为异此乃知事之不一而理一理之末不一而理之本无不一也于此谋之方为善也何也一者元也元者始也易简之善配至徳易简之理得而天地事物无不开成于圣人之一心焉乌有讼之可论哉
　　初六不永所事小有言终吉象曰不永所事讼不可长也虽小有言其辩明也
　　初六变为履之初九在履初以阳变隂为讼履之始进而素履无文初入险而不成险故无咎
　　本爻变隂为阳为履以险变説忘险故不永讼事也兑为口故有言初有言故言小不恃险徳而能悦之以理此所以终也悦或近于以悦为险则所谓笑者不可测矣然以险变悦动而附乎阳爻虽不得中正而所尚亦可嘉矣此所以不永所事无讼终之凶而有无讼之终吉也传以为小有言者辨明其理而非讼人以口求胜也亦从悦之体徳而言也不永所事知不可长而不终讼因初六之变隂险而成阳刚所以能得占焉
　　九二不克讼归而逋其邑人三百户无眚曰不克讼归逋窜也自下讼上患至掇也
　　九二变否之六二在否二以隂变阳为讼以一隂变阳而包二隂以承外卦之阳小人用以附君子则吉若君子则自修在己何轻承人之顔色乎故寜甘守否而终亨此隂变阳故能包承也
