<!-- { "loadSidebar": true } -->
　　在本爻以阳变隂为小过巽变为止恒之道动宜反乎静止正所以为恒也虽小过于静止亦不为过也故系之以悔亡吉凶悔吝生于动止而不动守恒也何悔之有象传曰能乆中也九二之中所以为乆而能乆止于中止于至善而不迁也悔之亡也固宜
　　九三不恒其徳或承之羞贞吝象曰不恒其徳无所容也
　　九三变为解之六三在解之三以隂变阳为恒变巽为险巽柔道也故逊而负险刚道也故骄而乘致冦至必矣
　　在本爻以阳变隂为解变险为巽忘于守而贪于进矣所以系之不恒其徳也徳不恒而或承之羞虽贞固而亦吝也恒以风雷相与而变坎不相与所以为不恒其徳至于贞吝向来不过言虽贞亦吝愚谓三之贞吝只是不贞盖贞乃贞而正也又有贞而固也贞而正者无此辞贞而固者未必中也三之贞吝非此二者其所谓不恒其徳而羞承之者有贞而自变为吝之义也即他卦爻有如此体象者贞吝贞凶之义亦宜细玩而求得所以繋之之意不可但以虽贞亦吝虽贞亦凶了之也○象传曰不恒其徳无所容也亦就卦体象以言恒之为徳巽而动也进徳之心与造徳之功合内外而交勉也今巽变险故不恒其徳且进徳虚心也不巽而恃险中有所恃何能容乎咸之虗受以象山下之虗也恒之进徳以象巽之下虗也虗者不盈盈者不容此象传之所示也○恒内卦三爻初乃索隠行怪者三乃半途而废者惟二之悔亡庶几恒道象传曰以中能乆其遵道而行不能自已之谓乎
　　九四田无禽象曰乆非其位安得禽也
　　九四变为升之六四在升四以隂变阳为恒以坤顺变震动象以升岐山而享帝以尽其诚意诚者升之本也
　　在本爻以阳变隂为震动变坤顺则巽动相与之义象俱失矣四为外卦之主变隂而求禽于田斯不得矣田有禽恒道也变则无禽失恒道耳象传曰乆非其位安得禽也动而变顺似乎得地之静正矣然四主外卦雷风相与乃为恒也若但静顺不动以为乆虽乆而非恒之正道则为非其位又安从得禽乎禽阳物也田地类也守静顺以为恒失震动相与之义则田而无禽何以为恒乎此爻是怠废之人自以为恒而非恒矣震卦以四爻一阳为主不动变顺何以与风相与乎
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　六五变为大过之九五在大过之五以阳变隂为恒兑悦变为震动动求济隂于上爻故有士夫得老妇之象老妇不能济隂而大者之过不能返无咎无誉而已在本爻以隂变阳为大过震动变兑悦不动而悦乎恒亦不能合雷风相与之义也所以恒其徳虽贵于贞然若妇人之贞贞而固则吉若夫夫子则以动为恒不以悦恒不动为恒也动而合巽巽进其心振动其功此所以能乆而得常道若夫执固不回以为恒者自悦其恒而不动以随时虽为恒徳而贞亦非时措咸宜之恒也象传曰妇人贞为恒而吉者从一以终之义也夫子则制义者随时随事各有义在无适无莫义之与比可也若从妇道之固执于一则不合于义亦不合于恒矣凶何疑乎观此爻象知贞之为义有二説贞而固不为尽善贞而中乃尽善也○此爻乃固执执一之人亦不足以言恒
　　上六振恒凶象曰振恒在上大无功也
　　上六变为鼎之上九在鼎上以阳变隂为恒得玉之象吉无不利之占玉者阳体而隂用合于以阳变隂之义故吉无不利是居上位而刚柔相济者也在本爻以隂变阳为鼎何系云振恒凶乎恒之相与原有往来上下之道惟上隂足乃能畜阳致雨今隂变为阳振而散之雷变为日何能与风相与乎小畜之五屯膏大贞凶亦惟隂不足不能畜阳故膏不下逮大贞愈凶本卦上爻亦畜隂致雨者变阳而振作失恒所以凶也与鼎上爻言隂阳得济之义相反正相通也象传曰大无功正谓不能致雨则空雷无雨大旱之兆也何有及物之功乎此爻似妄动失恒之人
　　恒卦六爻象六种人惟二以静守中道为悔亡而得乆于恒初则索隠行怪之异端三为半途而废之惰士四乃耽于安佚为恒者五乃悮以执固为恒者上乃妄动而不能守恒者明示其得失使学易者知所宗焉
　　恒卦内巽三爻以初爻主卦外震三爻以四爻主卦亦俱不得吉占者同于咸之示戒以主之也九二原以附初刚柔相济而能乆中九三则隣于外震之动阳爻随之易动亦因不附初隂而不恒其徳也六五恒徳而夫子凶者正因宜附四阳而动不动则非恒必凶矣上六振恒不附四阳乃变离明恃明妄动非动之正故大无功然则恒之初四两爻仍主内外卦者也但咸恒二卦原以上下两卦相与取象明义故卦之徳体重而爻之为主不必耑言之矣又与别卦稍异同也
　　【艮下干上】
　　遯遯卦谓继乎上经尾卦之离者天山俱阳惟有隂柔文明之徳乃能于阳未衰之时隂气潜伏骎盛审机察变预知当遯而早遯也皆借乎离明用柔丽刚方能识刚柔消长之道谙进退机宜也故以之继离以用明审遯焉遯大壮二卦相综而成皆四阳二隂之卦也遯以二隂生于下为六月之卦大壮以四阳进而上为二月之卦一以隂浸长将致否而当遯一以阳大盛将成夬而戒壮圣人为君子谋时在彼则避之时在我亦当谦让未遑焉甚不贵乎尚气节标名誉党同伐异与小人争小而一身被祸大而君国同敝也此遯壮二卦一嘉肥遯一示用防也二卦皆以隂少贵隂故示君子以用隂也然既以初二两爻为隂盛将致否矣何复用隂乎二隂盛而遯者运防以成时世也隂少用隂者易卦象义君子学易以寡过之道也易如此者多矣在人体防所谓神而明之存乎其人也○二卦隂少用隂固然矣序卦序于咸恒之后者天有隂阳人有邪正君子知天知人无非感应也感应之道即恒乆之道气虽消长理有一定君子明理御气而守此恒也大壮用隂易知遯亦用隂小利贞者隂道也
　　遯亨小利贞
　　象辞曰遯亨小利贞当遯而即遯以遯而得亨也小利贞宜善体防君子当遯之世必不得志行道明矣其洁身而退虽以贞为利亦道之小者耳非人已兼成之大道也小利贞之义也然又必有坦坦幽人之懐而无悻悻小人之态如孔子之以防罪行孟子之三宿后去不欲使君相被逐贤之名而以守道全义得正此以利贞之道隠其用于小者亦小利贞之义也
　　彖曰遯亨遯而亨也刚当位而应与时行也小利贞浸而长也遯之时义大矣哉【否属世运故示以小人不利君子之贞遯主于已故示君子不当显大其贞惟利乎隠约其贞此二卦防异处】
　　彖传释卦名义曰遯亨遯而后亨君子之道随时为进退行止皆亨也何以遯之时宜遯而亨乎刚强之主当位而与六二之隂柔小人应所谓武人为于大君之时也在履用刚而虑咥人则不遯必凶明矣况小人之结君方固有执用黄牛之革莫之胜説之象岂君子在位预政之时乎所以与时之气运同其升降以为污隆君子之行也以时行也或谓卦之二五两爻隂阳正应何作此解请以证之传言刚不言中何也外卦即刚健中正之干五也独言刚当位而应则遯卦之九五虽干五至此时隂柔小人同气运而盛不可执干五之体徳以取遯五之象义矣此象传之一证也再传言与时行也正见是君是臣为应正为应遯之时君子非好行也与时行而不得不遯矣若是刚健中正为君而应二柔顺中正之臣何以取与时行之义乎此又一证也不必言文王名卦繋辞何意求彖传而可知也小利贞者又言浸而长也言小人乘隂气而浸长君子之贞将如否之不利矣否以小人忌君子之贞故示君子以不利贞正欲君子以小亷曲谨示其贞而大道自晦盛名不居耳岂君子可不贞乎与此隂气小人浸长示君子以小利贞同一义但辞防有不同耳盖君子之贞虽以小者遵养时晦而全身者正以全道也不致身亡道废或可徐俟阳有复时运有泰时尚可以此身此道匡君定国使天下得拯其难被其泽也则遯之时义岂不大矣哉况隂阳消长天道反复至常之道君子不以一身与天地争胜时止时行不失其时乃君子先天弗违后天奉若之大道也非精义入神以致用岂能随时合义如此乎遯之时义大者正君子之道大也乎
　　象曰天下有山遯君子以逺小人不恶而严
　　象传曰天下有山遯之所也固然圣人取象宁止是乎天下有山天之阳气入贯乎地者遯藏于山矣正合君子退藏其身于山林幽僻之象也君子必体此不待否而俭徳避难不荣以禄也先已逺于小人矣逺之有渐则形迹不存而已超然俗表此即待小人不恶而严也此句为伪君子借口便私者多矣不知不恶而严之义全在逺字若与小人共朝事主同时为政而曰逺小人果可得而逺乎纵逺之而彼必来亲近容其亲近则非逺也非严也峻拒之何以为不恶乎于是进退失据且有同与小人之利禄而自立君子之髙名者亦有不亡君子之朋而遐遗小人不録者小人从此窥其防矣乘隙肆害未有不一网打尽岂遯之为义如是哉故必遯而逺去且不待否之时早已鸿飞冥冥矣善防逺字则不恶而严严在自已克治也不恶在待小人与之出处各途何自恶来加哉小人虽天资刻薄曽未闻过求局外之君子能以逺为不恶则其律身之严亦小人所乐服也不然朝夕共事志在不恶未有不同流合污矣方自谓曰此君子之不恶也宁知所谓严者将不可自问矣
　　初六遯尾厉勿用有攸往象曰遯尾之厉不往何灾也初六变同人之初九在同人之初以阳变隂为遯繋以同人于门初能出门而观望应同与否非径情直行可知正兼同人与遯而决去否也故无咎
　　在本爻以隂变阳为同人繋以遯尾厉者遯在下而随人为遯可也君子皆遯则亦遯也虽遯迟则危矣然在初遯而尾也则可也若不遯而往则断不可勿用有攸往之时何往乎遯而尾于人亦兼同人为义矣象传曰不往何灾虽遯不必先而往则正宜慎耳○初爻隂柔随六二为近小人之象也故变同人为君子则尾之可以遯矣不然亦不可随小人而往繋辞象传皆明乎贞悔卦爻之体象方以为示也
　　六二执之用黄牛之革莫之胜説象曰执用黄牛固志也
　　六二变为姤之九二在姤二以阳变隂为遯繋以包有鱼隂类虽防然方长则已可谓富有矣守此隂道于姤之时亦何咎惟不利及賔賔者客也进而干阳如兵之道以客犯主则不利也戒隂不可浸长于隂生时也
　　在本爻变隂为阳为姤乃遯卦之二隂盛长而成象所以致遯者也况以隂变阳为姤得中位获嘉遇乃小人足才智又得时居位者其用术以固结其君心如执用黄牛之革维繋之坚定莫之胜説也隂变阳必外用经术内实崄巇又复固执不通极似王安石之于神宗焉此时此人用事君子不遯有吕惠卿章惇继之为绍述之説否宋朝而害党人观宋史自神宗至徽钦亡北宋如前车焉○象传曰执用黄牛固志也固君之志而先自固其志用黄牛之革以固结君臣之交即以固结要君之志也小人读书如四海之外有英雄非福也明矣○此爻象旧作寻常君臣遇合如照别卦五二正应五阳刚中正二柔顺中正其交又如此坚固则君子何为而遯圣人何故名遯俱不深思依様畵葫芦何不取象传所谓刚当位而应与时行也之义与相证耶
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
