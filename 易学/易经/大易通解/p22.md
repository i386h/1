<!-- { "loadSidebar": true } -->
　　否彖辞曰否之匪人言否之所以成否而泰不终泰者否之于匪人而已似非衍文盖文王甚恶乎反泰为否之根原故以匪人昭示也不利君子贞非君子于否之世不利于贞也乃致否之匪人自失其贞故不利君子之贞以形容其短也如训为君子于否世不利于贞岂君子而有时可不贞乎此处有闗世道人心不小然君子终以明道守分为贵不以争是辨非党同伐异为贤故又明示以否之世匪人得行其志亦气化定数使然必隂长阳消有当变之定数故大往小来有应变之化机君子知此时之匪人亦随化而生奉天而行如徐神翁言蔡京等皆天生魔君使乱世界者虽异流之语荒唐不足信而亦于易有微妙相通者矣于是君子见机而作明哲保身不与匪人争以自取龙战之祸矣汉唐宋明党锢诸子早学易而寡过庶或不致决裂而莫可收拾以致人之云亡邦国殄瘁也此系卦辞明得否由于匪人而以否之天道诏君子惟匪人不利君子之贞君子亦无论世之汚隆道之行否无不守贞之理也但君子自有君子在否之贞小人未尝不利君子自守其贞若不以已之贞贞匪人斯全身逺害处否之道得矣非君子忘弃君国而唯一身独善是圗也否既成于匪人已难挽回君子之贞又为匪人之不利祸及身亡亦无补于君国且贤良戮辱重君国之羞而刑狱繁兴铲邦家之祚君子见乎此而全身全名即以仝君之圣明全国之体统且以全祖宗灵长之福泽也何也以否之时为大往小来之时也君子以随时为合义也岂世治而髙尚其志者哉卦辞为君子谋者正为世道谋以匡救造化之消长存亡也然俱自人之一心操之何其重大欤
　　彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也彖传释卦名义曰否之匪人不利君子贞大徃小来不分释者正以卦辞三句贯下难于分截其非衍文甚明矣且否泰反否之时人事天道即泰之反也亦惟以释泰者反其以释之而已就二卦现成体厯举其交不交以明天道人事为否为泰盖重在于交也交则有隂有柔有小人而无妨于泰不交则有阳有刚有君子而无救于否此孔圣传易释卦辞而又独出手眼指出泰否反呼吸转变机闗也泰言交否言不交于大小往来似无足异而独于交不交立言者天地之化人世之事俱本心中一防至诚主持之也其明卦辞更深切着明矣内外刚柔正借泰卦反观自明不须更赘独上下交则志同上下不交不言志而言天下无邦者愈见邦家以身为本而身以志为帅矣故愚谓泰否之机全在一心泰卦六爻皆言志同乎否卦初四两爻为内外卦之始亦必言志槩可见矣卦辞三句连贯而下首句致否由匪人末句成否自造化而中句不利君子贞几无以为处否之君子立身之地矣孔圣于是以传申言之彖传释正义者则象传或别明一义彖传释未尽义者则传亦多补示之焉圣人开物成务使天下后世明其理耳
　　曰天地不交否君子以俭徳辟难不可荣以禄传曰天地丕交否其示君子以俭徳避难不可荣以禄者未尝言君子不可以贞为利也但徳本丰而必示之俭难未至而必早知避虽君子之徳为荣禄之必及而又必不可不逺自决絶此正君子之处否之贞也贞者中而正也中而正者岂有一定者乎君子处否之贞如此此亦匪人所可容而不致于必为中伤者矣如汉唐宋明之党祸亦尽有全身逺害之君子岂必以君子自居而以贞自名乎是谅也非贞也小人焉能容哉此非愚敢过责君子也观于孔圣之传曰俭徳则自以为君子自以为守贞皆非处否之术耳
　　初六拔茅茹以其彚贞吉亨象曰拔茅贞吉志在君也初六变无妄之初九在无妄之初以阳变隂为否惟在初必行之多阻然唯无妄以往则吉
　　在本爻以隂变阳为无妄虽同羣隂而彚征能得贞正而自吉且亨也君子小人在乎诚与妄耳世有未诚之君子未有无妄之小人初六虽隂柔然无妄则坤之徳柔顺中正合地道臣道之宜者也故传言其志在君合同似近于结党矣惟志在君则勇于公义而怯于苟合矣此初之所以系吉也若仍目初六为小人此正党锢诸君子待人过刻之病焉世岂有志在君之小人乎倘志在君而与众君子不合则亦君子中之周而不比羣而不党者矣
　　六二包承小人吉大人否亨曰大人否亨不乱羣也六二变讼之九二在讼之二以阳变隂为否有不克讼归而逋其邑人无眚之辞险变顺乃不克讼逋邑人无眚散其隂党而以中阳为主也
　　在本爻以隂变阳为同人坤顺变为离明矣坤离二卦皆以二爻为主故足以包承本卦三爻而为立党之魁也然结党在小人为失计在君子为非义如小人包承在羣小之中能使同心而志在于君未尝不吉也若君子特立独行长民辅主何须包承乎即当泰世合志同方不妨众正盈朝而终以不遐遗朋亡为得尚于中行也况当否世大徃小来寕可包承同心君子与匪人力争以取祸患乎惟有安于否而俭徳避难不荣以禄谢交游而自守损名誉以全身耳此乃处否而得亨之道否不通也坚守其塞而亨自至亨则通而渐反于泰矣君子小人圣人俱为之谋于此见之传言大人否亨又申明一义言不乱羣也羣似非小人之羣君子岂能乱小人之羣者如异乎小人何尝乱羣如同于小人是同羣矣所谓羣者正指众君子言之君子处否并君子之羣亦弗比和惟知独善全身而已若当否之世彰明较着使人皆知君子有羣此大乱乎羣之道也必致君子之羣尽罹朋党之祸矣惟其并君子之羣亦不入焉岂有后人耻为非党人之见乎然则君子之不乱羣自全以并全乎君子之羣者多矣哉愚谓象传之不乱羣为君子谋圣人之前民用惟知择义贵精处仁贵熟寕必乐附君子以成名乎语云君子去仁恶乎成名未闻去羣恶乎成名也当否而俭徳避难正是不去仁而且不乐于成名也
　　六三包羞曰包羞位不当也
　　六三变遯之九三在遯之三以阳变隂为否止而变顺在内卦处隂之极故系而不能遯然既能畜隂为臣妾不使害正可也
　　在本卦三爻以隂变阳为遯自当俭徳避难矣然变隂柔不能不与羣小为伍故包羞焉传名其位不当亦就否三内卦之终言位耳既隣于外三阳欲进附君子不能退安于小人又未尝不自愧所以有位不当也之释也包羞不言吉凶进附君子不能退安小人而自耻则中立之人亦无吉凶之可系矣以上内卦三爻顺体否之内小人也然爻义俱不目为小人但欲其附阳以倾否成泰耳初以变震而亦系以拔茅彚征然必贞为得吉二变讼而令其包承羣隂以从阳三云包羞为之示戒亦贵于附近于外卦从阳而已二虽主内卦但初三两隂同以附阳为义则二爻以从中为主也
　　九四有命无咎畴离祉曰有命无咎志行也
　　九四变观之六四在观以隂变阳为否何取观光用賔乎正以四爻在内外二卦间否又将泰之机也故有观光用賔之象
　　在本爻以阳变隂又何云有命无咎乎亦因否泰将反其健体巽用渐近于休否倾否故先有命得无咎也命本义曰天命四固处否而知命者不知命无以为君子矣况否泰反复大化自然可不知之乎但否泰之有命似与大君有命相近四乃近君之位辅佐休否之君而有命者也故三阳之畴皆离福祉且可以和内卦三隂而离祉焉泰四之翩翩不富以其隣否四之畴离祉莫不合内外卦而言也不然自安天命与畴何与而离祉哉四之有命平日俭徳避难不可荣禄固然矣及其否将为泰又必辅国匡君明良合徳共反否以成泰此又畴离祉之所以然也二説并行而不相悖朱子固谓后天之学不妨人持一説矣象传释以志行正谓反否为泰上下交而志同同则行耳四五君位相位亦为上下交岂必二与五乎观于传有命无咎释以志行则承君命而志行布徳教以休否必在安命避难之后另有一番得时行道之义非徒以知命乐天为志行矣知命乐天得遂其心亦可谓志行但居求志徒志为已行义达道方可言志行也愚説一证之传再之以变卦对爻观光賔王有命为君命可以无疑耳
　　九五休否大人吉其亡其亡系于苞桑象曰大人之吉位正当也
　　九五变晋之六五在晋五以隂变阳为否五为尊位明体健用可以休否晋徳故悔可以亡但失得勿恤往而皆利也
　　在本爻变阳为隂为晋健体明用用以休否无难矣健为明之本未有不健而能明者也故明体健用犹恐朋从健体明用则进而有功耳圣人系辞就卦爻体言而卦徳为之本亦是体用本末之理也休否则大人之吉可知矣休否即成泰矣成泰遽敢以为泰乎其亡其亡繋于苞桑犹之泰卦常有慎保敬持也传但释其位正当有徳必有位乃能休否然非有徳足当其位位亦虚置矣位正当者盖兼徳位而言又以徳为居位之本也
　　上九倾否先否后喜曰否终则倾何可长也
　　上九变为萃之上六萃上以隂变阳为否当萃世而不愿舎此萃彼故赍咨涕洟即否上之先忧也无咎者后喜也
　　在本卦上九变阳为隂为萃健体变为悦体体健而用悦否至此而倾矣否如心下之痞倾而吐之则消矣系之以先忧后喜盖否之极而倾则将泰故先忧而后喜也是处萃而忧则不涣与否极而泰先忧后喜何尝有二义乎正变卦二爻看理明辞着如此以上外卦三爻健体否之外君子也然未尝不合卦之内外隂阳以共成休否四之畴离祉以合三隂如泰四之富以其隣也五为外卦主休否成于大人而仍有其亡之危正所以成泰永保也上则否已倾又反为泰与泰之上爻可以观而明隂阳往复之理数也外三爻俱以五爻主休否之义五得中休否之主也四承五命而附五也上助乎五以倾否也故五主外卦又以变文明而能休否主通卦焉
　　泰之上贞吝吝是保泰之道也否之上倾否倾是反泰之道也未泰则欲致泰已泰则欲保泰既否则又欲倾否而复泰圣人扶抑之心也然泰而必否否而仍必泰天地气化之衡也天地何尝贵阳而贱隂易之所言何非隂阳消长不偏不倚之理若董子繁露则以人心有知之小妄天地无心成化之大矣所贵乎圣人裁成辅相者惟在未泰致泰既泰保泰已否复泰而已圣人不能使有泰无否常泰不否也果用阳置隂则圣人言泰而不言否矣是言干不言坤也言阳不言隂也一隂一阳之谓何乎○只将杂卦否泰反其细思便知天地之气化圣人之徳业世运之治乱君子小人之时命万物之生死万事之困亨一以贯之矣
　　大易通解卷三
<经部,易类,大易通解>
　　钦定四库全书
　　大易通解卷四
　　江常镇道魏荔彤撰
　　【离下干上】
