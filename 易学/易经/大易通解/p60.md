<!-- { "loadSidebar": true } -->
　　象传曰泽中有火革火既入于泽中火已微矣向虽水火相息今将火不能敌而入于泽中汉军四面皆楚歌垓下之围成矣焉能不革楚为汉亦由于始睽分而终革也此可知火之入泽中非旦夕之故由来有渐自三隂盛于七月即可知其将革焉君子体之首先治歴以明时时有一定敬歴授时使民得协时宜以为养欲给求之本固然而君子于此观寒暑之逓嬗识隂阳之消长所以济阳和隂调元赞化者宁无修德凝命之实心实学乎岂必待睽待革而后顺天应人乎其所以与时偕行者无刻不有奉天道合人事之时宜也○由明夷而蹇而萃而革一贯之事莫不各有其时惟作易之圣人能明之而伏羲之卦无字无文已括尽焉岂不更神乎○治歴明时与睽之同而异义亦相通天道至同亘古如此而其时刻刻不同治歴必明时则其同中之异皆明矣
　　初九巩用黄牛之革象曰巩用黄牛不可以有为也初九变为咸之初六在咸初以隂变阳为革能感足之拇而动志于外者也惟其止变明而动于明也所以不言吉凶动在初未可知也
　　在本爻以阳变隂为咸明变止则失于明安于止巩用黄牛之革执固而不肯革者也在初革之时自有此等人实故君之忠臣义士也故虽不合革之时而无咎可以系也象传曰巩用黄牛不可以有为也革时已届而初独不革何能为乎亦终于必革而已然匹夫不可夺志初虽志不革亦聴之不能为而徒存此志亦天地间嗜古厌新者也此爻乃不从革者可知已日乃孚之义即当日之时事人情亦可识焉
　　六二已日乃革之征吉无咎象曰已日革之行有嘉也六二变为大过之九二在大过二爻以阳变隂为革阳变隂而济初隂有老夫得其女妻之象贵于济隂和阳于阳过之时也故无不利
　　本爻以隂变阳为大过火变风巽进而从革矣辞云已日乃革革之日至方革也革之时能革而新焉所以征吉又云无咎者革至而遽从亦不过免于咎焉非可为功也象传曰已日乃革之行有嘉也嘉其明主乎中能知革时之义也嘉之以劝来者耳此爻乃从革之主乎内卦者也革义象水火相息而终以泽革火为革故内卦三爻俱就被革于外卦以言其义二为离中爻故主之二革而从泽凡内者皆革矣故于此爻曰已日乃革之同于彖辞也
　　九三征凶贞厉革言三就有孚象曰革言三就又何之矣
　　九三变为随之六三在随三以隂变阳为革应随而随虽失小子而随丈夫为求而有得然利在居贞则得乎随之正矣此于随兼革从之义也
　　在本爻以阳变隂为随亦兼随言革首系以征凶贞厉者不肯革从泽而欲与泽相息也已失时矣何免于凶虽贞亦厉焉然能革言至再至三乃成就其革焉亦可见革者之孚与被革者之心相通矣言者心之声心之有孚先赖言通然不终赖焉必心与心孚始虽不服终自从革矣三与外卦相邻故始欲相息终乃革从亦必然之义象也象传曰革言三就革之时义已明革之时事已成且革之心事已孚矣又何之乎革已大成矣三不得不从革二如微子三如箕子初则比干乎
　　以上内卦三爻离火被泽革而为从者三爻各有一义象当革时不过此三等人故于三爻括尽之焉既为离体内卦以中爻为主已日乃革之征吉无咎得从革之中道也故主内卦焉初则执固不肯革以变止也三则革言三就方孚以其变动故邻外卦而与争始欲相息后乃不得已为革也
　　九四悔亡有孚改命吉象曰改命之吉信志也
　　九四变为既济之六四在既济之四以阴变阳为革处外卦之下爻方得济而备衣袽以防患终日戒焉终既济而不敢斁也
　　在本爻以阳变阴为既济亦处外卦之下爻已得革而悔庶可亡然必仍以孚为终始至于改命革已成而孚如初斯可以终于吉也象传曰改命之吉信志也志至此方得伸也志非伸于革伸于孚之能合人己彼此共信也亦合天下之心而为一之要者也
　　九五大人虎变未占有孚象曰大人虎变其文炳也九五变为丰之六五在丰五以阴变阳为革系以来章有庆誉吉六五乃隂体即坤之柔顺中正也含章者诚孚内畜也今含章变为来章孚存于中于外而章服之荣自来也是以人皆庆之誉之而得吉也兼革之义甚明
　　在本爻以阳变隂为丰系以大人虎变未占有孚大人者九五飞龙在天干之九五也以武功受命则虎变而为龙飞者也不必占矣亦如卦辞之元亨利贞而已此干之彖辞所以同于九五也此孚非孚于占之时也先孚于一心之文明以悦使天下无思之不服也所以吉不待占惟其孚预成志先定耳象传曰大人虎变其文炳也泽革乎火文明之象并着于泽故在兊体而能得九二之文明以五能使二革火从泽也传之言革洵微妙乎五乃革火之主为革卦之主位而非主爻主爻在上六上乃兊卦之主爻也一卦之主位一卦之主爻有辨不可混混则一卦之义象俱不明矣唐李问对载李靖曰太公佐武王至牧野遇雷雨旗鼓毁折散宜生欲卜吉后行太公以为腐草枯骨无足问此所谓未占有孚乎
　　上六君子豹变小人革面征凶居贞吉象曰君子豹变其文蔚也小人革面顺以从君也
　　【缺】



　　外卦三爻四为佐革主以革火者五为革火之主位上为革之卦终言其成也用革之后槩从寛大矣五既主乎革卦之君位上又为兊之主爻将何从乎惟以革之象义论之则五为革之主位也汤武是也上乃佐君成革能任革命之道如太公伊尹其人也是以仍以上爻为外卦之主爻也内卦六二为从革之

　　主外卦上六为成革之主也俱主阴而根坤何疑然终以主革之本归于五之阳刚中正之徳者以阳统阴也革天下用武而所以使人革心则仁徳耳
　　【巽下离上】
　　鼎鼎综革继家人亦根坤其继家人之义圣人谓男女饮食人生大欲男女得其正饮食得乎中则嗜好之私情皆义理之正性矣享帝养贤皆得矣故家人风上火下以离之中爻主中馈以贞为吉变而为鼎火上风下五居外卦为鼎主爻二卦皆四阳二阴以阴为贵必用阴爻离为主巽附之以成卦也彖传曰巽而耳目聪明言巽之徳也柔进而上行何谓乎盖指离之在家人内卦者今进而上行于外卦矣是以得中而居五位以应乎下巽二爻之刚焉且巽之耳目形也其聪明必兼离之徳然后耳目之官各得矣非自家人变来乎睽之为革因分而变革为合家人之为鼎因养一家之小而推其养于上帝圣贤也宾祭之大典敬也诚也室家之内外亦敬也诚也圣人诚敬为本自暗室屋漏以至假庙对宾无非一心一德也家人之继以鼎此其义象也至于主坤无论二卦皆隂即以九五一爻论主乎鼎卦甚易知见矣鼎之黄耳即坤五之黄裳裳就地道在下言耳就鼎象之上言也得乎中位既本于地斯耳与裳同黄其色矣
　　鼎元吉亨
　　彖辞曰鼎元吉亨鼎者饮食之重器重在鼎实尤重在用鼎之人食鼎之实得其中道也古之君公卿大夫多自铸鼎以饮食宴享且自铭之以志警惕圣人立鼎卦则盘盂几杖之间无非修德谨身之借矣系之元吉非以饮食宴享为吉有主乎鼎之用者在心孟子所谓养其大体非养其口腹也人能不以口腹之害为心害则以进德修业无难焉此所以元吉也亨者通也以此养一身者可以祭鬼神乐宾客礼圣贤诚与敬存于一心因祭享而通人神民物于无间亨何如乎彖辞三字亦可谓广大矣
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　彖传释卦名义曰鼎象也形而下者器也形而上者道也道与器原非二然可以象者器也有形者也其无形之道不可象也亦寓于器象之中而已木在下卦巽进以生火则烹饪之象也烹饪之事最小圣人用之最大亨上帝以是达其奉事之诚亨圣贤以是尽其宾礼之敬大宾大祭诚敬如此则一事不敢忽一人不敢慢皆由此心以推之矣鼎之所系顾不重哉此作易之圣人因象制器以载道也遂以此名卦系以元亨者巽为风如耳目之观聴乎事物也离为火如聪明之主乎耳目也惟明在心耳目方聪明事物无蔽塞矣盖因家人之二爻有明徳在内进而上居九五得位行志以自得之中下应乎巽二之阳刚是以阴为德体而济以阳刚之用则亨上帝亨圣贤皆以明德为本而以周旋之礼玉帛之仪将其意焉何事不大亨乎大吉至此元亨在一人受福于天者无事不通达顺利矣由耳目聪明内求乎诚敬之主以明徳为本外致乎神人之用内得中而柔顺中正外应刚而刚健文明此备道于身而假器以表徳焉者也鼎之所以重于宗庙朝廷岂止饘粥朝夕谨小慎微足以尽其器之用哉盖莫不自一饮食之间不敢违仁造端也鼎之为鼎主徳载道以为器也其取象名卦不亦重乎然阴徳为体应乃阳用则根于坤也明切矣
　　象曰木上有火鼎君子以正位凝命
　　象传言鼎更重大矣综于革而兼革之义象言鼎也革命之后既主宗庙社稷则定鼎为有天下者所首务矣非致饰于器也以此重器载膺受天命积徳累仁之盛垂示于子孙志于无穷耳故于木上于火之卦取其象义名之曰鼎君子体此正天子之位凝上帝之命所以称此位命而无负保此位命于勿替者为正为凝非恃祭亨之具文制器尚象以饰观也必以柔顺中正为德以刚健文明为用正心以正朝廷正百官正万民为正位也凝徳以尽性尽伦尽物为凝命也斯克全乎正位凝命者乃有圣人之徳也徳为圣人尊为天子福禄命之自天申之卜年卜世于永终矣然观鼎象之君子可不知位命之靡常而守之匪易乎
　　初六鼎颠趾利出否得妾以其子无咎象曰鼎颠趾未悖也利出否以从贵也
　　初六变为大有之初九在大有之初以阳变阴为鼎系以无交害匪咎艰则无咎大有之初引诱者众然无交则无咎况知艰有守矣何咎乎
　　在本爻以阴变阳为大有鼎初在下大有则难任乃颠其趾矣然利于出否以倾其盈盛且否腐败之物也故利于倾耳再者以阴在下有妾之象妾本贱而以子贵因变干阳而有子象也妾贱而子贵亦可以免咎焉象传曰鼎颠趾未悖也鼎所倾者为否则倾其可弃者也利出否以从贵也出否而另实鼎以鲜洁如妾而得子从贵之义象也此爻变干颠其趾倾其否干阳实也有意于去故取新也乃综革而从新于初者至于妾从子贵干之下爻即震之初爻长子也巽为长女变干从子甚明切焉
　　九二鼎有实我仇有疾不我能即吉象曰鼎有实慎所之也我仇有疾终无尤也
　　九二变为旅之六二在旅之二以阴变阳为鼎系以旅即次懐其资得童仆贞者二止体为即次变巽为鼎而懐资得仆矣盖巽为利市也贵懐资者合乎二中正之道也
　　在本爻以阳变阴为旅阳刚得中有实之象我仇有疾本义谓指初然未见有仇之象愚谓在三四两爻为是二应五而三四间之仇之象也有疾谓三不得食鼎而四折足覆餗也是以不能阻二故曰不我能即而获与正应矣故吉象传曰鼎有实慎所之也言必待可与食者方享之也因巽进故言所之虽有忌者然其人有疾自救不暇焉能阻人所以终无尤也盖抱道之人必待有礼之君求而后出其所学以应之即有为之闭塞者久必自敝世无正应以道而有能尤而终间之者也此爻是实其鼎以徳故能致鼎之用者
　　九三鼎耳革其行塞雉膏不食方雨亏悔终吉象曰鼎耳革失其义也
