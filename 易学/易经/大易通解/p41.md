<!-- { "loadSidebar": true } -->
　　在本爻以阳变隂为萃变止为顺股动而全体皆动故有执其随之象山泽通气变坤而不能通虽往亦吝也言随者谓本卦下二隂爻股动而拇腓俱随之是三之执而强其随也可见不能上感兑而为应何也用强则人心不和平也是以虽往而为感亦有吝也象传曰咸其股亦不处也三在艮之上爻与泽为隣原有动而感泽之象义故象以股股非不动之物不必定止矣故曰亦不处也然内卦为感而志在随人在艮非止徳在男亦不宜盖艮以止为感也志在随人失其志而所执斯下矣传意又以执志为执然执志为随已之志既在随必强人为随矣爻象亦无异义爻就艮全体言象则言三之志变阳而失其本也此爻贞悔以附阳爻为义相应
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　九四变为蹇之六四在蹇四以隂变阳为咸往应五而蹇来连内三爻而可济蹇矣亦感应之道也在本爻以阳变隂为蹇兑体隂道应人之感贵于贞吉而悔亡矣若不贞则心无定悦憧憧然为往来思将朋从矣朋众也谓众念纷至皆由尔之心思不能主一无适也象传曰贞吉悔亡未尝因感而害正应之道也惟其憧憧往来中不明于正应之宜则感应渉于私而不为光明正大之道矣此贞悔二爻俱以审慎而求正应为义贞吉悔亡似害于感不知无害于感且有益于感也何也贞女乃人所乐求求而得之必有益也
　　九五咸其脢无悔象曰咸其脢志末也
　　九五变为小过之六五在小过之五以隂变阳为咸震体变兑雷之升而成云欲致雨也密云不雨自我西郊同于小畜之卦辞者亦贵畜隂以成雨也又云公弋取彼在穴六五公象取物在穴用弋取彼髙外之阳入藏于穴以成小过阳主于内之象义也有阳主内则小过而不为过且遇之矣
　　在本爻以阳变隂为小过兑变震恐其动于私感人或苟悦为应矣故象以咸其脢背肉不动同于艮其背守贞而不轻为感应也惟不轻动乃可以无悔也象传曰志末也与初爻传言志在外同下艮所以感兑上兑所以应艮也五之咸脢不应志在应下卦也必感而后应故不轻应也此以内外卦为感应而与五必应二初必应四之义不同贞悔二爻小过以变阳应用隂为义本爻以变隂以成兑而不应为义俱以变象立辞
　　上六咸其辅颊舌象曰咸其辅颊舌膝口説也
　　上六变为遯之上九在遯之上爻以阳变隂为咸繋以肥遯无不利干变兑而悦于遯也
　　在本爻以隂变阳为遯繋以咸其辅颊舌悦在辅颊口舌而不在心无诚意以为应矣变干何以无诚乎以兑之上爻为口变干则健于口而钝于诚矣象传曰滕口説明言者虽心之声然不由之谈则不可听以害感应之正也此爻贞悔以得悦心而遯为合义以不根心而口舌求悦人为非义俱本乎心以为通也○本卦山泽通气相与而为感应无取乎变动盖感应者心之诚也心诚则一何取于变动乎变动则渝其诚矣故六爻俱以变致戒以不动变为守贞而吉也男女大欲不惟女道当贞男道亦当贞也惟男道求而下之者得则女道应而来者亦必正所谓刑于寡妻乃正身所以齐家也咸之主卦其在艮而兑乃附之成卦者乎
　　内卦三爻为感然艮止也自然之感不贵有心而动于私意也初爻咸拇必动吉凶不可知但感必先动言志外亦有不能静止为感之意矣二爻艮腓随三爻股动腓不动随阳而动则凶居于静而不动则吉三爻艮股阳临于外卦性动而物来交诱必动如股且强拇腓俱动是以往吝在感则必动亦不以处而不动为贵惟随人而动则所执下矣初二两隂爻随三爻成艮何谓随人盖随乎外卦之兑悦而动则不能以静感失止之义矣在内卦艮主感以静止为感妄动则非义如此外卦三爻为应卦四爻戒以勿乱应必从一贞吉悔乃亡若憧憧往来之应朋从尔思失守一之道矣象传言贞吉悔亡原不为感害不轻应而自有感者至也何必憧憧往来以致不光大乎五爻咸脢竟无心应感而亦悔亡象传言志末也言虽脢为背肉无心之体而不应中自有定志在于感来方应不役役于感应也上爻以辅颊舌为应应于面貎言辞者耳亦不言吉凶象传曰滕口説也以巧言令色应人何足为应乎咎吝不待言矣外卦三爻言应以正应不苟悦为义
　　此卦感必艮徳以静止而自生感应必兑悦内坚其志不尚憧憧之思不事巧言令色心感而自为应俱用隂而体阳也与恒分根于乾坤而合天地自然感应之徳恒乆之道所以立为下经之首以正四隅经卦泽山风雷之位
　　此卦上下卦相与以成感应三上两爻虽分主两卦然俱以申戒之辞主之艮之感非志随人兑之应非滕口説则得乎正道而足以主两卦矣
　　【巽下震上】
　　恒咸卦山泽通气也根于干以艮阳通泽故主阳也恒卦风雷相薄也根于坤以防隂薄雷故主隂也各有体用焉咸兑下二阳与艮上一阳相比成干恒震下一阳与防上二阳相比亦成干咸中三阳在兑二在艮一恒中三阳在震一在防二俱中贯乎坤而一主干一主坤者咸中三阳居卦之中应乎心中之阳则主性体也恒中三阳居卦之中应乎心中之隂则主道用也性隂而为体立诚则主阳道阳而为用主利则主隂所以咸根干而恒根坤焉
　　山泽风雷四隅经卦无所继根乾坤即继乾坤耳恒风雷相薄也隂在内阳来散之为风隂在上阳起而冲之为雷故曰相薄然皆阳薄隂也何谓相薄盖天地间本一气虽分隂阳两仪相对其实阳为主而隂附之隂气聚者在内阳气自外来则为风隂气聚者在上阳气自下起而为雷虽云薄之而阳为倡隂为和也复之所谓出入无疾也不可谓薄为击之义乃屈伸往来也惟相薄而后隂气聚于内者阳散之而隂气平矣聚于上者阳冲之而隂气和矣于是聚乎风之阳者为云而散乎雷之阳者为雨风云雷雨和平应济故风不呜条雨不破块雷不击云不空宻雨晹时若万物乐育也此亘古不忒之气化恒之所以立卦取象明义也
　　雷风合而为卦乃以长男配长女与咸之少男少女相综而继乎乾坤父母成家继业者也少男少女配重在感得其正长男长女配重在乆于其道也道者一隂一阳之谓天地父母隂阳男女万事万物不能外者也乆于其道以为恒易之所谓易简得而天下之理备矣归其任于长男长女者继父母而任道者也此风雷为恒与咸相综以合乎山泽通气风雷相薄为下经三十四卦之宗故首乎下经也
　　恒亨无咎利贞利有攸往
　　象辞恒亨恒无不亨之理气也先言无咎而后言利贞者能恒则无咎而所以能恒则利于贞也利贞则利有攸往矣恒原以贞为恒即无所往亦亨而无咎此恒之体也但有体斯有用贞则往而利可知矣卦以雷风相薄而成象雷之阳在先天八卦之东北防之隂在先天八卦之西南一阳生于震一隂生于防由震而干而巽由巽而坤而又震循环无穷此所以为恒盖就先天八卦而取象立义繋辞也　咸以无心而成感恒以有心而能乆二字皆从心是咸之无心乃无私心而恒之有心乃有恒心也
　　彖曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　象传释卦名义曰恒乆也其所以为乆之义在天地则自然之气化无始无终在人则书所谓隂隲下民厥有恒性也此天时人事之所以能乆也就卦体言之震之阳上升刚即在上卦巽之隂下入柔即在下卦如天之在上地之在下一定不移之位象乎恒也然天地之位自上下其气则无时不通无处不通特不可见耳可见者在于雷风雷自地起而上于天风自天来而下于地就雷风相与而天地之气相通可识矣既云相薄何云相与薄者鼓荡之义也雷以鼓风风以荡雷雷鼓风而隂中之阳气宣风荡雷而阳内之隂气和所以谓之相与也在咸亦言相与山泽之相与以静而咸卦以感而动为相与风雷之相与以动而恒卦以归于静为相与故山泽之气无所见闻而潜通风雷之气众闻众见而明薄此又卦徳之止而説巽而动之不同理在而气即随为动静矣是咸以静体相感应其感应即动也恒以动体为恒乆其恒乆即静也此所以二卦象传咸言二气感应以相与先言静而后言动也恒言雷风相与刚柔皆应始言动而终归于静也圣人之传非细心究研其精义俱不明也若但以二卦之六爻相应为刚柔皆应则亦明而易见者矣二卦气化如此论于恒卦则人事之体防不可不乆于其道矣道在天地一隂一阳道在圣人率性为道道在贤人君子日用经常之间须臾不可离者是也能乆于此道即亨而无咎然必贵乎利贞方合乎天地之道恒乆而不已也惟至诚自然不息圣人体天之学也君子则自强不息而已又言利有攸往者亦本于天地之道即始起于震而终于艮又始于震之道也此亦奚往而不利乎再推言恒之为道于日月四时日月亦隂阳之气成象于天耳得天地恒乆不已之道则能乆照也四时亦天地隂阳之气化流行者耳虽其变化神速莫测然自有至恒乆而有成者一之也故四时极其变化终不外乆成之道以主宰之斯能乆成也圣人观于日月四时以立天地人三才之极亦惟乆于其道天下自化成矣圣人备徳于一心着徳于一身家国天下无不以齐以治以平此合尽人尽物之性以全乎自尽其性之道也性为恒性道亦为恒道成已成物无二性即无二道此圣人体易用恒之实学也故观于恒之为义而天地万物之情不亦昭然可见乎在咸言见天地万物之情以心与心通理与理合人之气自与气相和也在恒言天地万物之情则心常具此心理常存此理气常和此气恒乆之道自恒乆于无终始矣天地万物无穷尽圣人虽有穷尽而自有无穷尽者道也此所以为天地万物待以成能而位育之也以此言圣人之情其情亦昭然矣
　　象曰雷风恒君子以立不易方
　　象传曰雷风恒君子以立不易方似以君子之不易者立雷风至变易之体矣雷风至变无常所以为雷风者恒乆而不已也君子体之以立不易方方地道也君子崇效天之圆而动者以建徳体干健以自强不息也卑法地之方而静者以制行体坤顺以直方大不习而无不利也立不易方即直以为方而至大也不易者本其直方大之道以为自强不息也○象传何取于恒而云方乎亦就先天八卦方位而起义上经四正之卦既立矣下经首咸恒而山泽风雷四隅之卦继立四正四隅俱立而地之方象成矣君子立不易方兼取象于洛书也不然恒无坤之体徳在卦何所取乎
　　初六浚恒贞凶无攸利象曰浚恒之凶始求深也初六变为大壮之初九在大壮之初以阳变隂为恒兼取恒下卦巽进之象而为壮于趾在初则言趾也以壮而征凶之道也又言有孚者有成心于壮也在本爻以隂变阳为大壮兼大壮义繋以浚恒巽进变刚徤深求于恒之道不在日用行习之常而为索隠行怪之人也故贞固而凶也是以无所往而利恒则亨而利有攸往偏僻非恒则何往利哉象传曰浚恒之凶始求深也方恒之始即求过深之道以为恒常凶可知矣
　　九二悔亡象曰九二悔亡能乆中也
　　九二变为小过之六二在小过之二以隂变阳为恒止而变巽是进而小者过矣然小过以中阳为主二变阳而附之不为过矣故有过其祖遇其妣不及其君遇其臣之辞过而得遇可无咎焉
