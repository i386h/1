<!-- { "loadSidebar": true } -->
　　九二变为萃之六二在萃二以隂变阳为困以隂变阳引乎二隂以为萃故无咎然萃二隂爻所不足者诚也孚而用禴乃得合上志亦重阳以主乎隂也在本爻以阳变隂为萃似亦安处扵险而困于酒食矣然待乎上之泽逮下则无水而有水朱绂方来以济困焉此时之二惟有培养其阳以待时而动利用亨祀者积诚以为通也外兊之泽原因坎中之阳上升而后能下降何二又待乎外卦之泽不知此乃就二之居下位而言必君命至而后能亨困然非诚何以上孚乎二之积诚振在下之阳也上通为泽之降朱绂之来也就卦徳言则二为一卦之主就卦位言则下待上命各有义象也然征则防而辞又无咎何也阳未能动不可妄思进而干上蘓困然在下而借名位之来以得时行道何咎乎况二既祭则受福矣其诚已足格鬼神岂人主不能感通乎言征凶者必待阳足动诚足感即干上苏困亦不为咎矣象曰困于酒食非安于困也中有庆则刚徤中正之徳备乎已斯荣名亨困之遇可必于外矣此爻贞悔俱以诚孚为主其义自相通○困于酒食即需于酒食之义
　　六三困于石据于蒺藜入于其宫不见其妻凶象曰据于蒺藜乘刚也入于其宫不见其妻不祥也
　　六三变为大过之九三在大过之三以阳变隂为困本末弱而变巽为险不能下培乎隂矣故栋桡之卦辞系于三爻以巽之主爻在初隂而三乗其上也在本爻以隂变阳为大过似乎助阳矣然不能培乎二之中阳则亦不得贞而不能亨困矣困于石据于蒺藜石乃水涸方见蒺藜亢旱乃生皆无水也无水者不附中阳以为流动则水涸矣既不从本卦之阳是入于宫而不见妻也防何如之三隂以二阳为妻易不可以为典要惟变所适此其一也象传曰据于蒺藜该石扵内矣乗刚也卦以揜刚为困三在二阳之上故以乗为阳正是其象也入宫失妻以为不祥也二有庆者以阳主乎隂也三不祥者以隂揜乎阳也义象俱晓然矣本义谓妻指上六上固隂而三亦隂且非其宫矣不如以彖传乗刚也三字贯下为明确也且不祥也正是有庆反言可谓妻为六乎如执阳不可为妻寜谓三为妻二入宫而三不能相合如不见然少可彖传曰揜刚象传曰乗刚愚不敢舍圣人言别从矣此爻贞悔或以阳不能滋下隂或以隂不能和下阳为义相通
　　以上内卦三爻坎体以二爻得中为主内卦主阳而得亨困且主通卦焉初变悦安困三变巽妄进俱不能随阳以动故两爻皆凶惟以二之困酒食待赤绂用亨祀者为得中有庆则内卦言亨困之道不外阳不为隂揜遂能出困矣至于其根柢利用亨祀以诚为通犹为要义也
　　九四来徐徐困于金车吝有终象曰来徐徐志在下也虽不当位有与也
　　九四变为节之六四在节四以隂变阳为困安于节则水能济泽故亨
　　在本爻以阳变隂为节困而安焉有亨困者来济徐徐而至矣水泽泽水相交易成节困两卦扵四爻之变其义更必相通观扵节四以水济泽曰安节亨观于困四待水来济曰来徐徐可明矣又云困于金车则兊当秋令不可谓非金也在本卦之泽未逮下水固不能速来相济然在兊必待坎之中阳上升而成泽故待二之来济方苏困而得亨也如此何云吝也言不先施而待人来故吝也四爻在上下之际圣人系辞更详尽焉吝而又云有终坎阳必有升时兊泽必有降时两相需而未能亨困者一旦坎阳升上兊应之而降泽困不终困此所以谓之有终焉象传曰来徐徐志在下也言待下卦坎中之阳升而云行雨施也虽不当位有与也言二正应为五而四与五相近来应五而四先得与矣象传申明坎阳上升成泽兊阳下济为水之象义更显切矣
　　九五劓刖困于赤绂乃徐有説利用祭祀象曰劓刖志未得也乃徐有说以中直也利用祭祀受福也
　　九五变为解之六五在解五以隂变阳为困系之以君子维有解指解四为君子也小人亦俱有孚亦以诚意为感通得解即得亨困也
　　在本爻以阳变隂为解用阳以亨困五变隂似不能亨矣故有劓刖之象五乃人君而可劓刖乎劓者失人君之威仪也齐桓公曰天威不违顔咫尺又内经谓鼻为明堂劓正谓有损君顔也刖者不能行而自困贤人君子不能得用如足之则而不能行其象如此非必真有此事也困于赤绂者未尝无其位徒操用人之名器不能行而得通也乃徐有説五本説体似不必绎説为脱五之以徐而得説者先虑险也有悦之徳见悦于人乃自虑险而徐得之此悦以贞正在人必信非徒为口以悦正与卦辞相合矣又必利以祭祀亦主乎诚以为通感于天悦于人则困必亨矣象传曰劓刖志未得也可见揜于上隂而失其君度且下阳亦揜于隂而不能来济也志未得亦有诚不足通之义乃徐有説因恃乎二爻得中以直为贞久而上升以济五也必五先有刚直之徳以为来二之本故五与二上下二阳交孚于诚而后彼此感应甚速也卦主爻固在二言感则又重责于君位矣二五俱中阳性俱直以者两指之也中直既孚则利用祭祀受福必矣祭则受福质鬼神而无疑尚何贤臣不集而困事不通乎此爻明用阳振动乎上下以诚为主贵于不为隂私所掩贞久而困自亨之义也贞悔二爻义亦相通解则维扵四困则来乎二也
　　上六困于藟于臲卼曰动悔有悔征吉象曰困于葛藟未当也动悔有悔吉行也
　　上六变为讼之上九在讼上爻以阳变隂为困困于讼之终受赏鞶带亦必褫焉困于讼何可终乎在本爻以隂变阳为讼用讼以亨困非贞矣且隂揜阳而居上隂极也困于葛藟臲卼不安困君者岂可安于髙位乎必曰动而变阳为干化柔为刚不揜阳而困亨焉此乃知悔者也惟有悔然后从刚亨困则征而得吉必矣象传曰困于葛藟未当也隂不宜揜阳使泽不下逮也动悔有悔惟有悔而其行自吉不揜阳能成泽泽及于下水无者忽有而困亨于终矣外卦三爻兊悦之体徳也四乃待二阳上升与五共坠隂成泽者特困于本体之兊金主隂故阳不能引坠必需二之阳上升成云而四与五乃能借助得势坠隂而云行雨施也五为二正应亦困于本卦之阳未足也然能以説徳虑险以至诚体阳阳足斯能招引内卦二爻之阳上下相济为泽为水以苏困也上爻始以隂揜阳阻泽屯膏既而变阳动而有悔悔则不揜阳而且助阳成泽以施泽焉以益水焉困亨于终矣盖变干乃生泽虽无内卦阳来亦可成泽其义象又不同于五也所以上爻主外卦为二阳所附可以引阳下降施泽苏困也再绎通卦重水中之阳上升方引外卦二阳坠上一隂而下降则二爻为通卦主爻再二传曰中有庆也上爻系辞云征吉象传曰吉行又可见兊以上爻为主主外卦以泽济水而蘓困矣
　　【巽下坎上】
　　井井与困综困继损而井自继益困根干而井自根坤矣盖困困于无水井养于有水也水之为物阳为体而隂为用故无水则贵阳有水则贵隂阳盛而源通又必节其隂用之流而体用兼资矣然则益而继井亦有取于损上益下而后井养乃不穷也是以井之象义重在因井之水以为养因民之利以为利惠而无费益下究何尝损上乎故益继乎恒以益下为恒久之道井又继乎益以不损上而益下养民民养为上下交益之道也
　　井改邑不改井无丧无得往来井井汔至亦未繘井羸其瓶凶
　　彖辞曰改邑不改井知为恒久之道不止改邑井不改即至改玉改歩而井犹是则益下养民之道亦终古如此而已惟其损上而实未尝损上也虽为益下而实下之自有益也以是养民无丧扵上无得于下上下相养扵天地自然之气化以是生人者即以是养人作之君者不过奉天行政经理调济所谓无为而天下治矣试观天下之资养于井者往者往来者来无不取给于井也然各有各井井井之义象也即公共之井先后往来满志而去亦井井之义象也是井之养人人各自取其利分田制井而后上之责尽惟聼民或各井其井或共井其井以受井之益而自为养矣何庸损上乎但不至于取之非道用之不经几至未繘而汲井羸其瓶斯可矣羸瓶即羸羊之羸落瓶于井之谓也瓶之落井必由于取井大盈或繘井太深耳慎之勿羸多汲不如少汲急汲不如缓汲善取以养井者即善自养也如此何至于凶乎惟意在多取又急不暇用繘以致瓶之羸也罪不在井明矣必次第勿紊其序如法用绠为汲斯合于井养而且廸吉焉
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也彖传释卦名义曰巽乎水而上水井井养而不穷汲之用瓶亦必如法本入水而汲水使上良法也取水合法则致养于无穷不外于节取善取二者而已改邑不改井乃刚徤中正之道也刚中亦似指水言水乃阳物天一之所生也故能以阳生物而终始无尽焉作君者以此道养民得君道而制民宜故能益下而不损上以天下之利利天下也又指卦五而言若急于取利至于亦未繘而汲井则无能得水徒羸其瓶求益于下反损于上矣
　　按井之为字有中有一防者古人以瓶瓮汲取象为井也然用桶用桔橰皆木也虽不知春秋时若何传言巽乎水而上水则巽亦木之义象矣
　　象曰木上有水井君子以劳民劝相
　　象传另申一义亦不出养民而重在经营于上焉木上有水井水何因在木上人用木巽进于水而取之使上也井之象义如是君子知井原为民自有之利民亦能自取然非上有法以制之则水不能自出于井既恐急取而败物又恐其怠取而弃利焉于是观于井而于经理井田民各分授之后劳其民而劝相劳其民如三时不违省耕省敛之类劝相如通力合作有无相资之类必使民尽力于畎畆然后能尽地之利室家取给既使民自为养又相助以为养是民之自养皆本于上之养民也胼手胝足有限而良法美意无穷矣此君子观于井而取象义以养民也益之道也恒之道也共根于厚徳载物万物致养之坤道也○放勲曰劳之易曰劳乎坎俱训为休息劳民谓养民然以君养民不过不违农时耳仍是休息之意若仓廪散府库及养老恤孤诸政损上以益下者尚多究不可谓民必待君损上益下以为养损刚益柔有时益道也非恒道也故尧舜犹病于博施济众也劳字作休息言为妥
　　初六井泥不食旧井无禽象曰井泥不食下也旧井无禽时舍也
　　初六变为需之初九在需初以阳变隂为井系以需于郊逺难之义郊为井之所宜需于郊亦需于酒食也利用恒井之道也初在下民象得养则可待矣故无咎
　　在本爻以隂变阳为需系以井泥不食旧井无禽者需乎修治耳初在井底有泥无害然水深则泥不碍水无水有泥不成井矣禽之居井在水之上旧井而頺禽避不居养人之井至于敝坏如此可安心弃之乎象传曰井泥不食下也地之下湿斥卤生焉水味醎苦非但有泥而已旧井无禽为时所舍禽且去矣是非淘其泥甃其井何以滋养乎此意自在言外所以爻传皆不言吉凶吉凶在人明矣
　　九二井谷射鲋瓮敝漏象曰井谷射鲋无与也
　　九二变为蹇之六二在蹇二以隂变阳为井系以蹇蹇王臣匪躬之故不畏蹇而苟安故忘身以思济也惟其变阳故能振作有为耳
　　在本爻以阳变隂为蹇任井之倾頺不为井而为谷矣其水微存鲋鱼生焉人不取水且来射鲋失其养之利矣有抱瓮而来者又敝而漏不能得水之利皆二安于隂柔怠废失阳振动之象义也象传曰井谷射鲋无与也变艮为止止而不能巽水以上水故无有与之者也与者来取井水而求利也井既頺矣水既浊矣谁肻与之则慎修美利之意亦在言外勉之然较之初其井修戢已稍易矣
