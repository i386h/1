<!-- { "loadSidebar": true } -->
　　卦辞曰复亨得乾元而自亨也言出入无疾朋来无咎者指隂阳消长乃自然之气化即言剥言夬借此眀人事耳而隂阳之出入何尝阳疾于剥隂疾于夬乎天地无心自为运行隂阳无疾自为出入不可以人事君子小人进退吉凶为隂阳之疾戾也眀矣知此则董子天地不用隂用阳用阳多用隂少之俱不本于易即以扶抑为而不知圣人贵阳贵隂同归于自然者亦可以反矣隂阳之变化如此则虽朋来而盛亦非气化之可咎者也不过反复其道而已一隂一阳之谓道反复即一隂一阳互为出入之谓也至七日而必复由姤至复七数由复至姤亦七数日者借以记数耳或谓日者名阳月者名隂亦无据不过言七数而以日记之其实七月乃复隂阳俱如是卦辞眀言反复其道在复已兼姤言矣俱从出入无疾平论隂阳无有二义非専言阳而不言隂亦非言阳而隂在其中也若以月言诗言一之日二之日亦指月也亦可谓之以日名阳乎临彖辞八月有凶亦非主隂言月也盖因临以知观亦是于相综二卦明反复之道临必为观观必为临如复之七日为姤姤之七日为复隂阳自反复出入无疾也君子体之当用阳当用隂而人事分应之矣何尝定贵阳而贱隂乎然则当复之时君子得此占而利有攸往乃圣人示天下用易之学耳言气化则隂阳均平言人事则君子小人有进退此圣人作易眀天道合人事之本义也
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　彖传释卦名义曰复亨由于刚反也刚反者反乎综于剥之柔变刚也柔浸盛而变刚为剥至是七日乃复刚又以渐能变柔隂阳自然之运行本如是不足异焉其在剥之顺而止者亦变为动而顺行顺者地道也以顺为正也从乎阳为动止者也在艮则顺而止在震则顺而动矣从阳非从艮震也从乾元也艮之上爻之阳震之下爻之阳皆乾元之寓也动而顺行则隂阳反复其道衰亦不以为疾盛亦不以为咎矣故曰出入无疾不以衰为疾朋来无咎不以盛为咎也不过动以顺行而天地之气化自然为反为复者尽于顺行之中矣然则彖辞所谓反复其道七日来复乃天行也在剥则动而止之以示观象之君子在复则动而顺行但就天行言不言观象者有利有攸往之辞原为君子观复象立言也示之以复之天行而姤可知剥与夬皆可知焉又为君子观天象识天行统会言之也所以先言天行而后言占者之利往也剥先言观象后言天行令君子独就剥观象以眀天行而不必有怨尤之心九此于占辞眀刚长见刚由反而渐长渐长为夬至姤又反其道矣反复之复为复言亦为姤言耳复卦名也反复者出入之名也卦名借反复以名之非専言阳复也知此则知孔子彖传言刚长所以为君子戒非为君子幸矣末云复其见天地之心乎则専言阳贵乾元统天非隂可剥也请试论之
　　天地无心天地何有心哉有宰乎天地者天地之心也天地者气也宰乎天地者理也理何有心哉理无心而具于人心者天心也具于人心者人心耳何谓天地之心哉具于人心者命之自天天命人以性天地之所以为心也然于何寓而可见之乎亦寓之于气而已矣气以成形而理亦赋焉人物如是天地亦如是有有形之气化则无形之心理即寓于是不于气化见心何从见心乎惟于天地气化见天地之心则一阳为天地人物托命之始理气俱眀矣即乾元之资始者也乾元资始坤元顺承天而资生此天地之心即天心也天心即乾元也复之一阳愚所谓即干三阳又即一奇也伏羲画卦以天之圆形径一围三者画一奇以代之此天地之心初形于画者也若夫复所谓天地之心则虽有理有气而仍无形可见焉读易者欲见天地之心盍自伏羲之一奇画先求可见乎一部易经自此一言始万古天地亦自此一言立也大哉圣人之言乎
　　象曰雷在地中复先王以至日闭关商旅不行后不省方
　　象传曰雷在地中复雷出地而帝出乎震雷在地中劳乎坎也隂阳之气皆起于地中此则在阳言复也先王至日闭关商旅不行后不省方本义云安静以养微阳阳不养于动而养于静静者动之本也阳生于隂可见矣剥之何疾于阳哉而先王必养阳者则人事之修为以应天行以合天者则天也天地自无心成化隂阳均平圣人有心法天冬至养阳夏至养隂人事尽而天行转应之此又天人感格之道矣
　　初九不逺复无祗悔元吉象曰不逺之复以修身也初九变为坤在坤初以纯隂变一阳为复纯隂中自有复之初阳即象之所谓雷在地中也坤初以隂变阳为复仍有履霜坚冰至之戒就纯隂之正义象指其初隂为示也
　　在本爻变阳为隂为坤乃言不逺复又就纯隂中示有阳之义象也在人事则为改过不吝不逺复无祗悔所以元吉也元吉又有以元为吉之义如元亨矣象传曰以修身也固为人心言心者身之本抑知人心即天心乎修乎此而裁成辅相之功亦在于是此本卦主爻复之所以为复即全易之所以为易者而学易寡过之君子亦舍此无别义矣孟子曰学问之道无他求其放心而已矣放心来复不违仁也贤圣心俱在是耳
　　六二休复吉象曰休复之吉以下仁也
　　六二变为临之九二在临二变阳为隂为复系以咸临二为临之主爻即初亦附于二连阳以临隂也故曰咸临
　　在本爻变隂为阳为临系以休复初已复而二休养之亦连初爻为复也临初言利贞而二不言利贞初已得正不须言贞矣复初言元吉二言吉者初之元吉即二之吉也复以初为主二附之临以二为主初附之也象传眀指下仁不言下阳而言下仁可见仁即阳也在天为天心在人为人心在天为元阳在人心为仁孔圣言仁实本于易于此可见矣此爻贞悔相应如此
　　六三频复厉无咎象曰频复之厉义无咎也
　　六三变眀夷之九三在明夷之三以阳变隂为复震动而变离眀南狩者动而向眀为治也得其大首不可疾贞兼复义言阳之复有渐不可以疾为贞也如眀夷之南狩既得大首新民之功亦非可遽期也在本爻以隂变阳为眀夷动而变眀兼明夷言明伤则疑也故频复者进退迟疑之象然终归于复而已故虽厉而无咎象曰义无咎以复为义复则不失义而无咎也
　　以上内卦三爻震动之体以初阳主乎本卦者也不逺即复何悔之有不止出入无疾在气化为无悔也二三两爻不过随初阳而动二休复养复也三频复亦归于复也故一吉一无咎皆为主于初阳而已
　　六四中行独复象曰中行独复以从道也
　　六四变震之九四在震四以阳变隂为复四为震外卦之主刚动变为柔顺震而反为滞泥者也
　　在本爻以隂变阳为震内外皆成震即皆成复之象矣系之以中行独复不止初复于下四于外卦之中亦能于羣隂中独行成复四初本正应言独者不必言应四于隂中变阳自成其中行独复也象传曰以从道也道即反复其道之道也隂阳自然之道也在四独复则以人心合乎天行之道于复之时也与之之辞也此爻贞悔相应亦甚眀切○下经解卦四爻当与此爻防玩
　　六五敦复无悔象曰敦复无悔中以自考也
　　六五变屯之九五在屯五以阳变隂为复阳变于坎中爻不能成云以施雨矣故为屯膏小贞吉者用隂以济阳也大贞凶者阳亢则终屯膏矣故凶
　　本爻以隂变阳为屯在坤中爻敦厚其复敦之至复之至也无悔者敦厚为复非复之浅者何悔之有各就坎坤中爻明象眀义亦相应也象传曰中以自考也归重于中坤之中有柔顺中正之徳者也以之自考其心仁复与否敦复与否存仁之道也安土敦乎仁正存仁之象义也
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　上六变颐之上九在颐上爻以阳变隂为复以止变顺顺乎初阳下动上顺所以颐故谓之由颐下动上止为颐由颐也下动上顺亦由颐颐象人口下动上止共成颐也然上顺乎下之动方能噬物颐故变止为顺亦颐之所以为颐也厉吉者处颐之极故厉而由颐未有不吉者也利涉大川则贵于得养而有所作矣
　　在本爻以隂变阳为颐系以迷复凶何取乎变颐上止则失复阳浸长之道所以为迷复而凶也有灾眚者复不能终复也用行师亦利涉大川之义用师之武以遂其复于终也然终有大败者复极于阳而姤又复阳必败于隂矣至于国君俱败则阳之全势俱衰也言出入无疾又言凶为人事言也至于十年不克征阳既败则当养阳以静不宜轻动如卦象传所言安静以养微阳养之久而又复以败隂耳此就人事之反复以眀天行于复之终为君子戒复方微不可恃焉象传谓反君道也君道者阳道也天道也至复之终而反君道将以反复为姤也故凶虽言天道而于人事之修救岂废而聴之天乎不迷于复不反乎君道则阳浸盛矣亦保泰之义也纵天行反复为道而人心之仁则无时可迷也岂止为君者为然乎作君作师俱惟仁是以而已矣
　　以上外卦三爻坤顺之体徳皆以附阳成吉占四与初应且变震同初故为中行独复言在外卦而变震亦能居卦中成复也五为外卦主爻敦复者用隂以培阳隂之厚阳之充也以其变坎中之阳故云上爻变艮方复而变止所以迷复必久而方复也外卦虽坤隂而在复则用以附阳成复孰谓圣人于隂阳有异视哉然则敦复之系以为阳生之充者五爻洵外坤之主乎医家且言土厚水深而火方充实也火虚物必土厚水壮方盛理洵微哉











　　大易通解卷五
<经部,易类,大易通解>
　　钦定四库全书
　　大易通解卷六
　　江常镇道魏荔彤撰
　　【震下干上】
　　无妄无妄大畜二卦相综而成俱四阳二隂之卦阳多隂少何根乎隂少用隂其体则隂也根于坤耳此二卦根于坤而继乎需讼朱子独有防于卦变则愚继卦之説紫阳亦先启之矣本义言卦变谓无妄自讼来初隂上居于二二阳下居于初刚自外来而为主于内也二爻之阳在讼为主爻变无妄又以初六为主爻俱在内卦所以彖传言刚自二外来居于初两爻俱为主于内卦焉继讼用阳爻以主卦甚明矣所以继讼之义则讼之无情者不得尽其辞由于大畏民志而民志之大畏由于聴讼者之无妄也又非强其畏也天下雷行物与无妄民之志原自无妄知诱物化风移俗染失其无妄诈伪日生讼之原本也为上者以无妄之体致无妄之用以一心之诚通天下之志讼之无也合上下彼此而反乎无妄之本然者也
　　无妄元亨利贞其匪正有眚不利有攸往
　　卦辞元亨利贞同于干以乾元为亨无妄则自利于贞少有妄则利在乎贞为占者明之使自审焉匪正则有眚矣何利往乎盖无妄者天之命也人之性也率性之谓道而不可须臾离者也君子戒慎于所不睹恐惧于所不闻求全其无妄而已匪正有眚所往皆不利所谓可离则非道矣○无妄立体元亨致用利贞又是由用以返于体匪正有眚不利攸往便是无体无用反复看倍明
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
