<!-- { "loadSidebar": true } -->
　　隂疑于阳必战为其嫌于无阳也故称龙焉犹未离其也故称血焉夫黄者天地之杂也天而地黄上爻拟议之曰隂德不可极如阳德不可亢也隂极则不顺承乎阳反疑于阳疑者其气太盛则逆气逆则气中之理亦晦晦则生疑疑则生嫌嫌则必争争则为战气化人事无二理气也然周公之辞于隂盛之极疑隂与战仍称龙者嫌隂盛也天地之气化虽隂至盛亦无无阳之时即隂极而剥然硕果在上未至剥尽为坤而复已在下故隂有战阳之日必无无阳之日也所以仍称龙以存阳阳本在亦不待扶阳者存之也至于隂极终是隂气亲上亲下各有其聚羣分不外隂阳气为阳血为隂公一称血而隂之为疑阳与战就以明义昭然矣复言黄者隂战阳阳必应隂阳皆伤则天地之色杂见于血天之色本是气地之黄色方是血但此时隂盛阳微天气亦杂于地血之内故不言气而言血之黄也然气虽杂于血中血亦气之所化天之自在气必不沉没于血中之色自在天必不掩闭于黄中故传明之曰天而地黄上下尊卑定位固昭然而理气亦正无紊乱矣隂之含阳则美之至隂之战阳则伤阳而适以自伤圣人作易为君子小人两谋之也惟欲调之得中和而已按此六爻固有位次然亦有相贯之理气俱在中求义方知孔圣拟议首两卦十二爻以示人随卦逐爻皆当于隂阳变化中求知能行习之人道也
　　乾卦于拟议外有明爻之位者有明爻之时者又有明爻之兼三才而两之为六者坤以下皆无以干统易知乾卦六爻有位有时有兼三才而两之义则可推及于六十三卦故坤卦亦不复更立传焉易者交易变易于无穷者也虽拟议其变化于无穷然实不易之理气故以一干统全易而足以备其义也孔圣之传虽云释经然易之大成以集而天下后世开务成物之功能更切矣学易者必因传以明经且因传之切于下学处求圣人之至精至变至神斯可以穷理尽性至命而无难矣
　　文言言坤道之元亨利贞元亨亦由于利贞至于占者则必先言利贞而后可以元亨与干之文言异义何也体坤之君子气本隂柔皆是由愤悱勉强而成德者固不同于干之大人也及至叶于坤之至顺承天时行则亦无不同于圣人如六五所言美在其中畅四支发事业美之至者是也圣人可同且合天矣此二卦乃进德修业安勉难易圣人与君子分际合一之理也故于二卦之先明之乾坤立而易之体緼于内易之用自乾坤之门出焉所以为六十二卦之根所以为天地定位之始也














　　大易通解卷一
<经部,易类,大易通解>
　　钦定四库全书
　　大易通解卷二
　　江常镇道魏茘彤撰
　　【震下坎上】【屯四隂二阳阳少贵阳固根干矣然有乾坤父母遂生长男次男男随父也根干主阳之卦也】
　　屯乾坤之后父母之位定隂阳对错而相交阳必先交乎隂以一阳入二隂之下而成震説卦所谓震一索而得男谓之长男也向训索为求耑以揲蓍言抑知揲蓍之法固因易之理数而生者因有形质之数而求无形质之理气耳愚谓索者交也梭之上声音锁索之字义大防合小防而切撚之令乃成大防为索是交之义也以干之阳交于隂一阳伏于二隂之义则阳不终伏伏者必升升不遽升为隂所抑阳盛动于下隂开破于上而雷动于春帝出乎震三阳之气足出地之着此震之所以为雷因阳动而有声有光实无形质可求者也阳一交隂得名为震阳再交隂何以拟议之一阳伏于二隂之下必升而震动一阳夹于二隂之中乃随之流行行亦动也为阳斯动特升而震动倐忽不测随而流行则安顺有常矣拟之以水附于地而趋乎下阳随隂以为流行之理气也説卦所谓坎再索而得男谓之中男所以继乾坤父母隂阳相交一交再交一生再生如人家父母配合生育男女其事显而理微事庸常而理极神竒者也此就先后天八卦言父母生六子以为序卦之次以长男中男继乾坤縂见隂阳相交夫妇倡随子女续生成家造业人事日用造物化机皆寓于是易所谓易简而天下之理得焉矣○是以长次二男合体成卦而取象拟徳名之为屯屯者草木萌芽初者也雷动春生于下云行雨施于上而百果草木皆甲拆屯之所以取象立名也长男中男继父母后有如人家初造诸事草创必得丁男继生次第经营代父母之劳而兴作述之事故以屯次乾坤焉试思天地之间一气而已清者成天浊者成地天气上升之极必下降而入地地气下降之极必升而上天此雷起于地而雨沛于天昭然其可知可见者也何以不言水而言云水者附于地而不离乎地之浊气云者升于天而已得乎天之清气也水也云也一物也故伏于地下之阳气亦因不离地气之浊而成雷升于云中之阳气亦因得乎天之清气而成雨雨也雷也亦一物也此云雷为屯言云而在天为雨在地为水也此屯之继乎乾坤隂阳相交阳施隂生之道俱就天地初建隂阳升降开始之气象言也此屯卦以云雷相交而成之义
　　屯元亨利贞勿用有攸往利建侯
　　彖辞曰屯元亨屯之为道有曲直体象焉屯者曲所以为直之本也故元亨天地之木气曲者必直而人事之占则尺蠖之屈以求伸龙蛇之蛰以存身精义入神以致用利用安身以崇徳皆以曲为直利贞之义也既许以元亨而又戒以利贞勿用有攸往何也盖动而险非利贞则无以济险开屯何庸轻动而往以入险乎惟利在建侯尧以不得舜为己忧舜以不得禹臯陶为己忧任己则劳勿用有攸往也任人则逸利建侯也此为占者体屯之徳而利其用也本义谓筮立君者遇之则吉愚谓筮使臣者遇之亦吉○内动外险动而往则动而动矣心役于事非无为恭已之义矣动根于静则动亦静也动根于静内动者究未尝动而外险所陷之阳必能出险济矣此即利贞之义也况又为任人不任己之道故不曰不利有攸往而曰勿用有攸徃
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁【凡彖传皆叶韵此传满盈当自为句言其气之充塞两间也本义合天造草昧为一句解误也】
　　彖传明屯名义曰刚柔始交则一索得震阳来交隂之义本于彖传非臆説也难生者亦即再索得坎阳再交隂之义而又别有説坎之为云在天之坎之为险在地之形各取一义而无非坎中自具之义象传言难生必根于刚柔始交者原天地之始二仪初分五行肇起天一地六之数先生成乎水所以谓之刚柔始交而难生正见屯之继乾坤而立卦之义合之雷而成卦者震之阳待时而发为雷坎之阳不舍昼夜而形乎水二卦皆以阳而伏藏附丽于隂有必动之理气乃合为屯卦故云动乎险中以应人事体天道协卦徳也大亨者水之下有雷水流雷天地之气化日新即乾元亨也然所以大亨者必本于利贞耳既贞而亨矣又谓勿用有攸往者仍是刚柔始交而难生之义以其阳升雷动于下云行雨施于上盈天地之间皆雷雨之气天地之为天地方当初造天未清于上地未宁于下下则雷阳动而云常浮于上上则云隂凝而雨常泄于下隂阳之体初分而刚柔之用互交在地则草木畅茂禽兽居之在天则浑沌不明嵗时无纪杂乱昏昧之世也此岂一耳目手足之烈所可理哉故必众建诸侯分任平地成天治厯明时明农教稼烈山焚泽诸事而后可开创草昧生民育物以告成功也故必本以无逸之心而后能成无为之治不然岂躬自倦勤而事权下逮哉夫屯之不宁即干之自强不息也干以纯阳之体君子体之为自强不息屯以阳伏丽于隂为体其不宁也尤为震动恪恭而不敢一刻之稍安也
　　曰云雷屯君子以经纶
　　传曰云雷屯君子以经纶经纶正是不宁之心外着见于事业之处云满于上隂气也即震阳之升而为云者也雷动于下阳气也即坎隂之抑而为雷者也云雷二物其中互有隂阳又各有隂阳有交相为隂阳有上下徃来屈伸变化以为隂阳君子观此乃用经纶之事以体之经者丝之经也纶者丝之纬也云雷之气上下往来横矗交互如其焉君子惟经之使如其常纶之使合其变俾上无涸隂下无伏阳阳气宣畅隂气固谧阳以动感时至则育万物生机得振隂以静应气和则保合万物各成性命即干之品物流形各正性命也非体屯之君子着经纶之业成辅相之功何以动乎险中而能济能亨乎按经纶者治丝之事以喻乎屯如虞廷诸臣禹稷益契分任教养各効艰难之事也此屯所以继乾坤也二帝以前固宜存而不论矣然九年之水非无因而生必云雷弥漫霪雨淋防而后成懐山襄陵之势屯之经纶足以拟议之
　　初九磐桓利居贞利建侯象曰虽磐桓志行正也以贵下贱大得民也
　　初九变为比之初六在比初以隂变阳为屯系以有孚比之无咎有孚盈缶终来有他吉以隂在下而比阳可无咎也然必盈缶诚存于中方能比于外五而不可知之吉终来也
　　本爻以阳变隂为比初为震之主爻动而变悦知有险焉进而不轻进磐桓者待时而动动则震而升腾无致阻滞矣此即居贞也此即所以为利也建侯同于卦辞者以屯之初九为一卦之主爻耳卦之建侯为天子建诸侯言初之建侯初即侯而宜建者也○传曰虽磐桓志行正也正即居贞也志在居贞而行磐桓非迟也阳贵隂贱以阳居隂下故谓之以贵下贱所以得民也似另取义然利建侯而不自用以君而任臣正是以贵下贱尧既得舜舜既得五臣而水土平稼穑兴五伦叙府修事和平章百姓黎民于变时雍得民为如何乎○初九在下而拟以得民与临以二阳居下而上临四隂一义也以上临下一义也以下临上即以近临逺又一义也易不可为典要者此盖初为内卦之主故可拟议之为君建侯亦君也公侯之也非天子之位也
　　六二屯如邅如乗马班如匪寇婚媾女子贞不字十年乃字象曰六二之难乗刚也十年乃字反常也
　　六二变为节之九二在节二以阳变隂为屯有不出户庭之凶节卦为冬令之气化变屯必当动而进以出险乃不出户庭所以凶也
　　在本爻变隂为阳为节以女子之事拟之者震动体而变为柔悦之徳爻虽为隂变阳而其卦化阳刚为隂柔矣故其取象进不能进屯如邅如焉震为马故象乗马坎亦为马卦凡三爻皆象以乘马此班如之义也马者戎事之御今以隂柔乘马而羣进则匪寇而婚媾为宜矣二与九五正应宜其速字乃因近初阳维系之难字二贞而不肯字者虽性柔悦而有中正之徳所以不肯轻字也但柔顺中正以为贞焉有终不字者乎十年乃字虽迟乆而不失其婚媾之正何伤乎故不系以凶悔咎吝之辞占者得此必利居贞以为出险致亨之道也明矣
　　传言六二之难去声读可作平声读亦可以其乘刚所以欲字正应而又为初阳所系能不轻动而居贞以待字女之正道也如此之女宜其速字而至于十年乃字则似反乎经常之道矣不知变易者时也而不易者贞也虽反乎常而十年亦必字焉常之所以不可易哉○屯之为卦原以震阳上升得出险为济屯之义今二复以不急进为贞何哉以其隂柔而具悦体恐所以为动者不出于贞则虽出险能济何取乎故又以女贞不字以明其理为后世妄以柔悦之道取媚济险以为功者示戒也十年乃字既戒之复劝之也果能乆贞何险不出何必失守妄字或反不能出险者多矣
　　六三即鹿无虞惟入于林中君子几不如舎往吝象曰即鹿无虞以从禽也君子舎之往吝穷也
