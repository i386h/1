<!-- { "loadSidebar": true } -->
　　盖需者需于久也饮食宴乐以为需而刚健笃实之徳日积矣徳之畜也然畜徳非学古证今无以得大多识前言往行者畜学所以畜徳也需之愈乆畜学益多畜徳愈大矣此大畜继需也根坤者凡言畜皆为隂也综乎无妄者无妄后受之大畜无妄为畜大之根基本源而非口耳记诵之末也
　　大畜利贞不家食吉利涉大川
　　象辞无元亨但繋以利贞大畜之元亨在后利贞所以为大畜大畜之乆方有元亨故不繋于大畜之始也不家食者亦从需之饮食宴乐来不食于家非教人千禄也不食乎私乃所谓不家食也饮食人之大欲稍涉于私非大畜用阳为徳之义矣所以需言饮食而大畜言不家食大人食其徳小人食其力方谓之不私食而吉也迨畜之既大而乆则利涉大川无往不利此即元亨也故愚谓大畜之元亨在后也圣人繋辞如此亦先其难而后其获耳
　　彖曰大畜刚健笃实辉光日新其徳刚上而尚贤能止健大正也不家食吉养贤也利涉大川应乎天也彖传明卦之名义而归重于徳大畜以山天合成其卦干阳自是天人为徳之本然言大畜则必用隂而后畜之大必如艮之止于至善而不迁又如山之积卑以为髙而后可谓之大畜其徳也以徳本于干之刚健为主而又加笃实焉即以干天之刚健加以艮山之笃实也艮上一阳山所以成山笃实之所以为笃实也然即干之元艮上爻为在艮成艮者也辉光亦艮象所谓其道光明也以干之刚健主乎中以艮之笃实安所止则内诚而明着于外矣所以象艮之辉光即干之所谓精也由纯粹而精精则必有光凡成形之物皆然徳虽虚而无形闇然日章其光亦有不可掩者此大畜之所以畜其徳也然有干之刚健为主则艮之止者非止也崇累以渐髙明光大以无止为止也所以畜之愈乆愈大而徳与日俱新日最有恒者也日新而不已也以之象大畜之徳非文王之缉熙敬止汤之圣敬日跻不足以当之此大畜畜徳所取之象义也其卦变自需来需外卦坎中之阳刚上居于上爻所谓刚上也上乎上爻不言上上但言上者如贲之分刚上而文柔也如噬嗑之柔得中而上行俱以一上字该之从省文也且又取象乎上贤上尚也尚乎贤人使之居于五君位之上以止其健乃大正之道故彖辞繋以利贞也刚健者君之美徳又何尚贤用止健乎易之取义无方无体若武人为于大君则健又为阳之恶徳矣徳之为义有美徳亦有恶徳所以言能止健尚贤以止过刚之健也非止中正之刚健也方可谓之大正盖过健亦非正也岂独隂柔之过方为不正乎不家食者以需之饮食宴乐用以养贤而不令其家食则为上者之吉也非贤之自谓吉也宴乐嘉宾者厚则玉食自奉者薄君不私其食亦为不家食岂必野不留良俊杰在位而后谓之不家食乎自需而来为大畜凡饮食宴乐之日皆日新其徳之时也在需已言非耽佚乐贪口腹矣所以不家食不耑以贤人言必重乎贤君为尚贤之本以立言取义也利渉大川传谓应乎天也以干之刚健为体而以止于至善制用俱主阳用隂此地道也即天道也所以谓之应乎天也彖辞言利贞不言元亨乃以利渉大川繋之则以大正之道为渉川之行元亨不待言于利贞已明之矣是大畜之由利贞而利渉大川正为得干刚健之元更以止为节制致乎渉川之亨也
　　象曰天在山中大畜君子以多识前言往行以畜其徳象传明大畜之象曰天在山中天何以在山中天之气在山中耳论地气之隂阳以髙出者为隂以洼下者为阳也山髙出于地乃地之隂何以又为天之阳乎乃天之阳气贯于地中即贯于山中也所以艮之下二爻为隂地气也上一爻为阳天气也况地气即天气地本以天之气为气万物之气有阳有隂皆以天气为气凡气皆天也气即天也天与气非二物也知此方明天在山中非无此理气而卦爻能虚言其象焉君子体此多识前言往行以畜其徳多识前言往行多见而识之乎亦微不同多见而识之就现在见于当世者也多识前言往行又必与古为徒稽讨考辨之事也前言往行虽亦兼善恶言然善恶必已彰明矣不同多见而识之自我方别辨以为从违也亦必兼多见而识之以为多识大畜之义也古今言行皆畜徳之资也既已多识自专取嘉言善行为法矣古今人以心徳着为嘉言善行即取为畜徳之助此大畜乃徳之借于外以修其内者也盖畜徳必兼畜学明理而后能成徳虽生知安行之圣亦未有舍学而言畜徳者特不为玩物防志之事而已畜学畜徳圣人自道以勉人借易象以实着其义又非寓言于虚象明矣然何以取象于天在山中乎山者物也天者徳也山之为物草木生禽兽居寳藏兴为物多矣多识前言往行象乎山也而天气行乎其中于山而实不滞于山且以主乎山也此所以徳为物宰借物以明理明理以畜徳而徳自成于一心矣不贵于耳目闻见之迹徒为淹雅博洽之士也此畜徳所以取象乎
　　初九有厉利己象曰有厉利己不犯灾也
　　初九变为姤之初六在姤初以隂变阳为大畜其辞云繋于金柅贞吉有攸往变干故曰金柅贞吉则有攸往者本巽以为进也然为隂之始进将见凶如豕之蹢躅也孚者初隂未能蹢躅妄动之念起则类于壮承蹢躅耳
　　在本爻则以阳变隂为姤繋以有厉利己者止而不进则似干变巽进而可以大畜矣但大畜之初未能大有所畜轻变妄进故利于己也象传所以言其己不犯灾不许其轻变而进当以刚健为本畜之乆而自大也
　　九二舆輹象曰舆輹中无尤也
　　九二变为贲之六二在贲二以隂变阳为大畜有贲其须之辞以大畜为贲饰乎徳而容貌应之矣在本爻阳变为隂为贲畜不宜变变则以干为离中实变虚舆而説輹矣不言凶咎舆説輹既不能行则不能畜也象传曰中无尤也尤者尤人也变而不畜则不能有渉川之利不得元亨矣自己为之何有尤人之心存于中乎【或曰中无尤也能以刚健中正为畜则虚説者必实故可以无尤矣亦通】
　　九三良马逐利艰贞曰闲舆卫利有攸往象曰利有攸往上合志也
　　九三变为节之六三在节三以隂变阳为大畜兼大畜义繋以不节则不畜可知必嗟若矣又云无咎者无所怨咎于人也
　　在本爻以阳变阳为节兼节义繋以良马之逐利于艰贞不利于速而轻用以致败也故必曰闲舆卫则利有攸往善乎御马者不尽马力也不尽则畜大矣象曰上合志也以干之健良马也利艰贞而必曰闲舆卫则合乎上卦艮止之义矣以止为健大畜之义所尚也是爻贞悔相应甚切
　　以上内卦三爻干体初在大畜之初变巽进则不能畜故利于已二变离居中主卦离虚则不能畜矣故如舆而輹三变兑必利艰贞方利攸往贞即干健所以主持兑恱而不致苟悦者此内三爻俱以阳而用隂乃大畜之义象也以二爻之中主内卦本健阳也而附乎止方为大畜则隂用矣初三两爻附二爻初九利已三之艰贞皆用隂之义象也
　　六四童牛之牿元吉象曰六四元吉有喜也
　　六四变为大有之九四在大有之四以隂变阳为大畜兼畜为有曰匪其彭不敢侈其有也正为畜之大也故无咎
　　在本爻以隂变阳为大有象以童牛用牿大畜外卦止体变离不能止取义于童牛而牿之不令轻动也大畜亦非止而不动然畜之欲大故牿牿必曰牛牛而童已牿之性不能变必驯顺其行所以元吉也象传言有喜即元吉耳
　　六五豮豕之牙吉象曰六五之吉有庆也
　　六五变为小畜之九五在小畜之五以阳变隂为大畜繋以有孚挛如明五阳皆畜于四四为主爻也由于其诚足以畜之耳不自富而以隣小畜为大畜矣在本爻以隂变阳为小畜象以豮豕之牙豕隂而牙之用阳止为隂变巽进则阳也大畜非止而不进也乃进而求所未知未能以日新其徳也故豕迟钝如止象而牙则鋭利如巽象也体止用进所以为吉象曰有庆亦言吉耳四五两隂爻在艮卦为止体变离则牿之以定其心性变巽则用牙以勉其功力皆为畜徳畜学者言也豕隂也然牡豕阳也牡豕去其势为豮豕变隂然用牙则豕隂体而用则阳矣大畜根隂愚释豮豕之牙取艮变巽之义象有所本也
　　上九何天之衢亨象曰何天之衢道大行也
　　上九变为泰之上六在泰之上爻以隂变阳为大畜繋以城复于隍泰之终将为否贵于止以保泰兼畜则亦以止为保耳
　　在本爻变阳为隂为泰大畜而能泰虽山之髙极犹如地之卑不自知其畜之大是大畜以无终为之终也地道也即天道也盖地之卑也本为天之下济所成也所以繋何天之衢卦辞言渉大川不足以尽之即上行于天衢亦无不利而吉也象曰道大行也大畜之利贞于终所以为元亨之大行亦犹之卦辞所言也山天大畜变泰山髙变为平地乃言天衢天衢即天道天道即天气也宁止天之气贯乎地中乎天之气散在万物其理亦即寓于是所以于大畜之终既言天衢又言道行见畜学之乆其畜徳同乎天之大由圣人畜学畜徳遂能体道也圣人之道且合天地万物以为畜矣故行于天衢无不亨也可知圣人体道在立徳立徳在好学好学则天地万物之理明而一心之理备矣是圣人以一心备天地万物于其中为畜也畜又奚有大于是者乎
　　以上外卦三爻艮体以止为畜畜所以为大也六四变离童牛而牿之畜隂以为用也六五豮豕而用其牙亦畜隂所以养阳也二隂爻言畜从上爻之阳以止为畜之大也畜大之极至上而如天衢之无不通矣此大畜以上爻主乎全卦之义象也本卦山天皆阳卦而根坤者大者阳而畜之归阳于隂阳乃愈畜而愈大耳所以大畜畜徳畜学皆于一心之隂而所成者为功为业至大显诸仁藏诸用隂阳互为体用固矣而言畜则隂用根坤无疑焉
　　【震下艮上】
　　颐颐与大过相错颐四隂二阳根于干继乎屯蒙临观由之而归坎以终上经盖颐隂多阳贵故主阳以下震初爻之动合上艮上爻之止以为颐也继乎临观者治民之义首重于养养民则民亦养之即公卿大夫贤人君子劳心治人亦颁禄于君取赋于民以为养耳然民之自食其力究为待养于上此所以继临观之卦也然则震下之一阳即临艮上之一阳即观也所以谓之根于干而贵阳用阳焉临观又继乎屯兼言教养先养后教于临观已明其义矣然颐养也言养贤非教乎养与教原不可离之道也
　　颐贞吉观颐自求口实
　　彖辞首繋以贞吉颐之为义养也养非正何吉乎屯之不宁求养之始也遂生也蒙之养正善养之终也复性也颐之贞吉防二卦之教养必正而后吉也即临观之临民观民亦不过遂生复性而已然本卦以颐养为主见得养后必善其养之义故必观颐之所以为颐自求可以实乎口者出于应得之正否养者利也所以得养者义也见得则思义以义准乎利斯实其口而无愧耳小民则戒游食矣君子则耻素餐矣王公之贵则菲饮食是尚矣恣口腹是警矣皆观颐必贞吉以求口实之説也卦上下二阳中四隂取象于口虚其中体也而实其用实阳也当义合道之食所谓实也故动而求颐必止而观颐以初上二阳主乎四隂象在而义起焉
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
