<!-- { "loadSidebar": true } -->
　　本爻以阴变阳为履系以引兑而不言吉凶引兑者引人来说已也不言吉凶引人之道为正与否未可知吉凶亦不可定也能说以先民民忘劳说以犯难民忘死其庶几乎象传曰未光也有引人来说之心即为有心于悦而非无心自孚所以谓之未光非彼此上下感应光大之道也上六阴爻为外卦兑主亦因在兑之口有引兑之辞上下两兑三六两爻一来兑一引兑三以口召来悦者上以口引致悦己者不能忘悦所以不得悦之道也必二之中正斯能内有孚而外自悦归于信志也可见志为人悦之本在己笃志为忠久而人信何尝欲致人之说乎不致悦而得悦悦而不可解矣人已感应在身在世胥是道也○外兑主上爻四五两阳爻皆宜附之四商兑而因疾有喜变节知险也五孚剥有厉变归妹阳衰也上爻引兑外无可引引内二阳为悦上原为二阳所附引之无害故不言吉凶但所引有公私惟公而匪私则悦其正矣兑卦以上卦之上爻为主通卦者悦起于心而彰于外方为诚中形外之悦也就卦之体象主之辞虽不得全美亦不过申戒之正所以归重之耳本卦主阴而三与上俱不足以主之何以主阴根坤乎此盖从卦论其阴体少女根母合全卦之体象而明其义不以爻之阴阳论矣若论爻则巽宜在初兑宜在上巽初利武人之贞励巽进之始兑上三引兑来兑戒兑苟悦于终也亦可以主乎巽进兑悦之义矣
　　巽兑二卦交则为中孚由中孚交而巽兑二阴卦归于既济正合乎主阴归阴之象义矣

　　大易通解卷十一
<经部,易类,大易通解>
　　钦定四库全书
　　大易通解卷十二
　　江常镇道魏荔彤撰
　　【坎下巽上】
　　涣涣节二卦相综三阳三隂之卦涣继乎丰而根于干也雷火相值阳气盛大则易于涣散且风水相遇风行于上水流于下亦阳气涣散之象义也人事论之丰盛之乆人情佚乐成怠缓之习教化懈弛无聨属之意如风水然风水本同为阳气然本天之风亲上本地之水亲下且风尤为宣散之物水亦佚荡之性合丰与涣以言涣其理气不大明乎但涣则不欲其涣必有以凝聚乎涣立徳建业此圣人之成能也气化涣者以合人心涣者以聚天地民物无不托命卦辞首言假庙以一心之诚合天人之涣洵守约而施博乎故风之为物可以开郁散气亦可以聚云成雨水之为物可宣幽导滞亦可以团风聚气王者以一心合涣而天地之化为风为水无不效灵亦不外诚立于中而天祖昭格万物得所之理而已人心至小包乎天地万物而有余矣
　　涣亨王假有庙利涉大川利贞
　　彖辞曰涣亨涣因亨而后涣也未有通而不涣者王者观涣之亨而有忧勤惕厉之心矣首假于庙以尽敬尽孝谨身法祖无敢怠斁乃得乎敛聚精神之道先以诚意昭告于天祖鉴临之际也推之而诚敬以事鬼神徳礼以主刑政天地感民人宜无往而不通逹和顺矣虽涉川济险亦必进而有功焉此皆合涣之正道也然必利在于贞贞正则得中得中者诚裕于一心以合万国臣民之心孝经所谓合万国之欢心以事其先王利贞其合涣之本乎
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也
　　彖传释卦名义曰涣亨涣之时固无不亨乃人心多因亨而更涣矣可聴其涣而莫聚乎又曰刚来而不穷柔得位乎外而上同本义谓自渐卦变三为二变二为三固然但何以谓之不穷何以谓之柔得位于外乎如三变为二则刚来而得中矣何以不云得中而云不穷如二变为三则柔虽在外而非隂位何以谓之得位俱不得明也今就本卦卦体玩之所谓刚来者非言卦变乃言内卦坎之中爻也坎以一阳入二隂中流动故曰来有此一阳主乎二隂而水之源逺流长不舎昼夜所谓不穷也所谓柔得位乎外而上同者亦非言卦变乃言外卦巽之初爻也巽以一隂居下而负二阳在外卦四为隂位而柔居之何其得位乎以此一隂主乎巽卦二阳皆随乎一隂以成卦风之为物原是阳来随隂阳在外隂在内而成风巽卦明之矣巽上二阳皆附于隂所谓上同也葢坎以中爻为乾元巽以下爻为坤元本卦以巽坎二卦相值而成故就卦体言之明上下内外卦为主之两爻耳似与卦变无涉至于名涣之义全在不穷上同水之不穷中阳主之风之上阳来同下隂下隂主之阳之性入水而动隂之性得阳而散一动于下一散于上涣之所以为涣也如就卦变论即云三变居二二变居三与涣之为涣奚切哉两爻交易且交而不涣矣天地之风水其性如是故名卦以是而占者观象制义各有体象以立徳行政而成能矣王假有庙者体坎之阳在中而立诚于中以为合涣之本也利涉大川者体巽之隂在下阳同之乃乗木以济川而有功也在中为立诚乗木为何义巽进之义也诚立于中以阳为体巽进而修身齐家治国平天下之道巽进为用也究之坎中即乾元君子之自强不息也巽柔得位即坤元君子之厚徳载物也况乗木以行于水上更合卦之体象王者合水木为用则木水相得为用不使之涣散于上下也此王者合涣之道崇效天卑法地而于坎于巽取为体用也所以先明内外卦体而后就卦辞以释王者假庙渉川之徳业也不释利贞此即至正之道也何复释乎
　　象曰风行水上涣先王以享于帝立庙
　　彖传曰风行水上涣先王以享于帝立庙似仍是彖辞之説而另申一义彖辞言涣风自上行水自下行在假庙而诚其中乘木而巽为进亦分体二卦内假庙存诚外济险主敬耳然于乘木有功彖传已聨水木为一见王者用之必使其上行下行者相合矣至象传乃象之曰风行水上此二物遂成至相合之用矣风水二物如此象之何尝一时相离乎先王体之享于帝者尽其敬也立庙以享祖考而配乎天者尽其孝也孝尽于亲敬尽于天天与亲似一神一鬼为阳为隂亲上亲下涣之极矣而先王之敬天即孝之至也先王之孝亲即敬之至也而且享帝以亲配天是以一心之孝敬合天亲鬼神隂阳上下于无间也于风水分而本合之象中体防出一心合天地万物之义何涣不复聚乎故王者之一身一心天地万物无不恃此聨合为一也此即圣人所言知禘之説其于天下如示诸掌之义也乎○涣卦继丰如阳盛之时令风大行于水上江海多风也即平陆亦多风雨隂生五月后云行雨施品物咸亨此干之亨徳也万物至此丰极然其气亦涣极矣其象义俱可想见焉
　　初六用拯马壮吉象曰初六之吉顺也
　　初六变中孚之初九在中孚之初以阳变隂为涣系以虞吉有他不燕中孚之初变涣中孚欲涣矣如既葬为三虞祭之时恐哀敬之渐渝也中间尚有无名之祭为他亦不敢自燕安而燕賔更不宜矣中孚庶不涣也葢哀敬之至无暇他及耳
　　在外爻以隂变阳为中孚中孚以合涣如急难而为拯救必得马壮行疾方致吉也象传曰初六之吉顺也顺乎二之在中以合涣也初隂爻随坎中阳爻为主顺之至也故明之所以主中爻之阳与彖传刚来而不穷同义○虞吉有他不燕本仪礼士虞礼详中孚卦本爻下
　　九二涣奔其机悔亡象曰涣奔其机得愿也
　　九二变观之六二在观二以隂变阳为涣系以闚观因涣而上下有疑故用闚而观窥上所为亦不妨择主而仕也但如女之必以正道则利矣
　　本爻以阳变隂为观以阳主坎中乃内卦之主爻也变隂为观恐其迟疑则危厉而多悔矣故系以涣奔其机涣奔也而二则如机倚之以为安也如水之奔流有二阳主之奔者其用而不奔如机者其体也此机即在奔中非同中流之砥柱也葢合涣之徳用阳而有所以长流不息亦以阳为体子在川上叹逝者如斯心通造化矣有所以主乎逝者逝者方能不舎昼夜不息如斯也此二爻在涣奔中有其机之理气也惟有静体以制动动皆本于静动未尝非静也不致动或有悔动皆静也悔自亡矣象传曰涣奔其机得愿也内有所主以体制用静有常而动不括矣岂不得其愿乎所谓知止而即得止者乃圣贤求止至善之愿也○水不流则失其用故必奔奔而无机则无本之水可立待其涸奔而有机不舍昼夜矣故曰不穷悔亡则愿得愿者在心以人事言奔者应事不穷机者愿得于中刚也
　　六三涣其躬无悔象曰涣其躬志在外也
　　六三变为巽之九三在巽三以阳变隂为涣系以频巽吝巽变坎而不能巽进故频巽而致吝
　　本爻以隂变阳为巽系以涣其躬无悔者三处内卦上爻风行水上三切近之故曰涣其躬非剥之剥肤也葢剥肤有害其肤涣躬不自有私与世如风水相遭风自行而水亦自行顺逆两无心焉何悔乎以人事言之则我守于约聴人之自为离合也三爻能如此乃以二爻中阳为主而附之成体也三外用隂以御事应物而中有阳体所以不随风为顺逆而自行其正道耳象传曰涣其躬志在外也志在应外卦之风也风来不常而志有常三之志在外岂因外动于中乎中既有定志矣事物之来固贵于利贞如卦辞之守已尤贵于变通以拯涣为合宜也是以志在外而审慎经营以求其咸宜悉当无非欲合物情之所同以孚一心之所安而已三之志外如推己及人之恕道而立于二之中者则忠也所谓体忠而行恕之用也
　　内卦三爻俱为合涣立辞传初乃顺阳急合涣者二之中乃合涣之体立于此也为坎中得位乃乾元之寄位也所以主乎内卦三隣外卦风来水上成涣志外以行恕推心而置腹以此合涣亦本于坎之阳为体也
　　六四涣其羣元吉涣有丘匪夷所思象曰涣其羣元吉光大也
　　六四变为讼之九四在讼四以阳变隂为涣讼而涣不克讼明矣复而即于命之正渝乎所安之贞固不囘者此吉道也安贞而渝焉则吉可见贞而固者非贞而中者矣
　　本爻以隂变阳为讼讼因争而党各聚涣讼则涣其羣矣不党可知焉天下事之涣也以各有党也君子不党而涣自一身以及天下党同伐异者息矣所以元吉四之所以系此者以一隂主二阳而上同之已有羣之象焉再变干三阳同体羣何如乎故涣求合也先涣其羣则天下之人乃大合也所以因涣而所聚反有丘陵之多匪夷所思此非平常之人所能思及者人皆以合为合君子以涣为合人皆欲合涣君子涣涣正所以合涣此君子之不可及也象传曰涣其羣元吉光大也何指乎光大光明者在中心之诚无人己之私则广大者其量在取善于无方矣以此合涣洵光大之道乎四爻为外巽卦三爻之主故能用隂合涣惟下隂上阳故而光大焉○彖传曰柔在外而上同正谓四爻能涣上同之羣合下水为一则风与水大合无在内在外之可分矣
　　九五涣汗其大号涣王居无咎象曰王居无咎正位也九五变为蒙之六五在蒙五以隂变阳为涣系以童蒙吉童蒙得涣而开启其性善何吉如之蒙开而真性湛然无理不具足以应事物于无穷矣
