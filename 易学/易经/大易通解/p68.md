<!-- { "loadSidebar": true } -->
　　二者又见阴阳交出乎地者震阳升则亲乎天也行乎天者巽阴散则亲乎地也亲乎地者风而雷以鼓之亲乎地者雷而风以荡之于二卦相薄而见阴阳相和在恒卦已明之矣兹再述者以明先天八卦位置之象义也后天八卦置之东南虽根于先天风雷相薄而兼叙其流行震在东而巽次于东南帝出乎震齐乎巽阳行之次第也位虽变易而风雷不对错则流行此后天八卦位置之象义也异而同至于巽之卦画以一阴在下二阳在上成象者阴在内而阳在外阴在下而阳在上阳来破阴故风起阴散而风息不则阴盛不散随阳气升而成云雨降阳和而风亦息巽至西南息者万物致养于坤得地之母气而风归于地如女之归宁也且至坤方得地气或成云雨而息或阳动得阴静以维之即不成云雨亦息皆阴阳相和之象义也如男女在父母之前父母和悦而男女俱欢洽之象也天地气化原在人耳自之前圣人立象名卦以前民用亦本诸理气之自然者而已○坤湿土也风气携湿气上升所以成云而致雨也湿气者地之阴气未有升天之湿气不下降者故云行而雨施矣为云为雨皆阴气所以升之使上降之使下者则阳气也此风在云雨中为必有之物也云之兴以风雨之止亦以风也雷之象义即风之入地沉欝久而猛烈以出者耳一起于地一升于天皆能致云雨皆能止云雨风雷为一物分之则相薄合之则相和矣故风雷云雨四物亦未尝非一物分之则各成一物彼此交错以成升降聚散合之则一气之升降聚散而已是相薄即是相和也即天地亦一物也分之则六子各成男女合之则男女一父母父母一乾元而已
　　巽小亨利有攸往利见大人
　　彖辞曰巽小亨利有攸往利见大人巽乃随震而行阳气于天地者元之帝出于震至巽而齐万物无不齐矣亨之至也何小亨哉盖至离而与阴相见阳之道方大亨也天地之气以春为元以夏为亨巽乃夏初故云小亨焉有攸往者乃亨而与阴相遇成姤阳之气交于阴阴于是乎生矣阳资始者遇阴资生阳方为亨之至也利见大人者指卦之六五言柔顺中正合乎巽之徳者也有此徳而居卦之尊位则皆利见之以巽进也以人事言之则小亨乃巽以为进之义有攸往而见大人乃得时行道而大亨矣然天地之气化独无所谓大人而利见之乎则纯阳之干也巽在东南五阳盛旺之地有攸往则为纯阳之干矣其大人则乾元也巽为长女根于坤其用也用未尝有不根于体者乾元统天无物不统故乾元即宰化之大人也况巽为风乃阳来薄阴得成其体用之物乎利见者知其体为乾元之阳也以之薄阴即以之交阴一索而得长女此气化言利见大人也大人之理气以相叅观而愈着焉
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　彖传释卦名义曰重巽以申命指天地之气化言也天地之气风云雷雨各成一物雷则半年半年收云则四时变其形色雨则雨露霜雪不同惟风则四时皆有而无不同也随时为寒热温凉而已是天地之气化有风而后能敷布宣达故曰重巽以申命申天地命令于四时五运九宫八方者也此就卦体两巽相重而言其义也其卦徳二五皆刚而得中正言巽乎中正者进于中正也进于中正其志乃得行也卦虽二阴爻为主四阳爻之刚得二阴爻而相和故云刚巽乎中正而志行志者阴也中正为体而巽顺斯用行天人一理气也是以又曰柔皆顺乎刚柔之顺刚即以和阳阴在内阳来薄阴随阳为动荡而风生矣阳和则雨阳盛则息俱顺乎阳以为起息也所以辞系以小亨利有攸往利见大人柔能和刚阴能随阳天时人事俱得宜也阴得阳而亨而往无不利矣见大人即随刚也本卦大人在五而二亦有大人之象义皆取阴柔所宜顺者示之也
　　巽亨言小者在天地气化已明之矣在人事耑主巽进言由小亨而巽进有攸往见大人无不利岂不大亨乎○巽以二阳附一阴成卦刚如二五皆附于柔方得中正故曰刚巽乎中正初四两爻柔也又主内外卦体也必得阳而风行故曰柔皆顺乎刚也
　　象曰随风巽君子以申命行事
　　象传曰随风巽君子以申命行事就君子体巽随风申行天令言申命行事于人事矣风行之于四时五运九宫八方天之令也王者之令亦与时偕行随时得当载在月令者即颁于告朔者也申王者之命即申天之命也王者代天而行命也行王者之事无非民事也王者合国与民以为事亦行其所无事而已
　　初六进退利武人之贞象曰进退志疑也利武人之贞志治也
　　初六变小畜之初九在小畜之初以阳变阴为巽系以复自道何其咎吉言复者阴生于下亦可谓之复也所以复卦谓反复其道也小畜阴微不足畜阳初变阴而复得道也故曰无咎而吉
　　本爻以阴变阳为小畜巽之所以主卦在初四二爻今初变阳不为巽矣如风之起止无定也故系以进退之象又示以利武人之贞者武人以勇毅为尚巽主于进而武人耻于言退如武人之进而又守贞焉则得乎巽进之道矣象传曰进退志疑也疑则不能进矣利武人之贞志治也治者治其疑疑释而自进不能已矣此爻下卦之主变阳而进退仍示以利武人之贞专谓释疑而志方行耳盖为进徳修业者言又为急公趋义者言不为妄动干进者言也
　　九二巽在牀下用史巫纷若吉无咎象曰纷若之吉得中也九二变渐之六二在渐二以阴变阳为巽渐以巽进象以鸿渐于磐饮食衎衎本于止体为巽进之渐所以渐进而有衎衎之乐也故吉
　　在本爻以阳变阴为渐巽进变艮止止而不进在牀下之象因二在下卦也用史巫纷若而吉者不进多由于疑史巫稽疑于人于神疑释则吉而无咎矣二变止体又在巽下卦不患于冒进而患于疑迟故爻辞如此象传曰纷若之吉得中也史巫纷若以释疑而巽进乃为得中道也二原居中位必用史巫者不明则志不定明则定于志耳史者多知古事巫者多知神事攷古证今以人质神何疑不释乎史巫宜分言
　　九三频巽吝象曰频巽之吝志穷也
　　九三变涣之六三在涣三以隂变阳为巽系以涣其躬无悔坎险变巽顺可以涣其险涣其躬者忘已之私也有险不恃则私念不存以巽进合涣悔何有乎本爻以阳变隂为涣系以频巽吝亦因二在下卦有过巽之象犹豫之甚何事可为故曰吝象传曰频巽之吝志穷也志穷则不能进故频巽而致吝也理明则志知所向何频巽乎志乃行之本也彖传言刚巽乎中正而志行内卦三爻俱言志志为巽进之本可知矣初则进退而利武人之贞二则巽床下用史巫解疑乃得中道三则频巽因志穷皆言不能巽以为进由于志不能刚巽乎中正而已如刚能巽乎中正则柔必顺刚何难有攸往乎此巽内卦之象义也○内巽主初进退乃初巽志疑利武人之贞志治则无疑是以主内卦以志治为巽进之本也二三两爻附于初二则因史巫而得中三则志穷而不能进亦因附初之决否以定吉凶焉
　　六四悔亡田获三品象曰田获三品有功也
　　六四变为姤之九四在姤四以阳变阴为巽四与初阴为应四不能应下阴而济以养之如不能养鱼于水也此凶之所由起也
　　在本爻以阴变阳为姤为外巽卦之主爻系以悔亡田获三品者巽变干阴得阳而足以进也进则九五之大人可见矣故悔亡且田获三品焉巽近利市三倍故曰三品获于田者亦寓讲武之义象如初所言利武人之贞也初变小畜故武人利贞畜之也四变姤故获三品遇之也亦各有义象矣初四两爻为内外卦之主爻在阳必振其刚方能巽乎中正而志行在阴又必得乎阳刚方能顺刚刚方能巽于中正俾志得行焉彖传二句一为阳谋一为阴谋也象曰田获三品有功也非进而何以有功乎非以柔而顺乎刚刚方能巽乎中正而志行何以进乎刚贵巽柔始得中正志行柔又贵顺刚方能阴体阳用总见阴阳贵于和平则风为时行之风行为时宜之行也
　　九五贞吉悔亡无不利无初有终先庚三日后庚三日吉象曰九五之吉位正中也
　　九五变蛊之六五在蛊五爻以阴变阳为巽系以干父之蛊用誉以艮变巽不止而能进则合干蛊之道矣用誉者誉亦必巽进而后可扬先世之美也本爻以阳变阴为蛊系以贞吉悔亡无不利无初有终何哉巽体变止能以止为进凡进皆宜本于止以为进乃得乎贞吉之道不致冒进有悔而悔亡矣既能以止为进故无不利似不进而无初必大亨而进莫能御矣有终者其进之终不可量也亦兼蛊为无初干之为有终也又云先后庚三日者何也此与蛊之卦辞相应者也蛊之卦辞曰先甲三日后甲三日愚谓甲即震也先甲艮后甲巽即山风蛊也蛊之干蛊以动而干止也且以震下一阳实巽下一阴之虚也下虚者实上止者动则蛊可干矣今五爻变蛊又云先庚三日后庚三日全易只此一卦一爻系辞如是皆于蛊之贞悔正变之在蛊为蛊言也在巽变蛊亦为蛊言也而巽能致蛊之义象亦在是矣庚者兑卦也先庚三日坤也后庚三日干也乾坤者阴阳之统六子之父母也震为长男足以干蛊巽为长女柔不能顺刚则致蛊柔能顺刚何以致蛊乎故言先庚三日之坤柔也次言后庚三日之干刚也柔顺乎刚刚方能巽乎中正俾志得行即得利贞之道矣所以巽进而无不利也因九五为巽之大人卦辞明之矣乃内外巽卦主爻之阴所附从而顺刚者也于此明之凡巽进皆柔道也柔道必以止为进止者止于艮止一阳之刚也以止为进即顺乎刚也先三日坤而后三日干柔进顺刚之义象了然矣于是卦之刚爻皆巽乎柔而得中志行矣刚之巽柔进乎柔也柔得刚而始行非刚引之而进乎故柔顺刚在止而刚巽柔在进也○或问先甲后甲属之震先庚后庚何不属之兑乎不知与兑无涉也此仍就变蛊而言柔顺乎刚则巽虚得实不能致蛊且可以无不利而行矣故言乾坤以明之凡柔皆宜顺乎刚也乾坤乃刚柔之所彚也何以属之兑乎象传曰九五之吉位正中也卦以刚巽乎柔中正而志行为巽之本义象也惟五合焉所以为大人为阴柔所利见顺乎中正志行而无不利也言位而其徳必足以称之矣○就乾坤言刚柔坤柔顺乎干刚即坤之顺承乎天也而刚巽乎柔之义象亦在干统乎坤之中矣
　　上九巽在牀下丧其资斧贞凶象曰巽在牀下上穷也丧其资斧正乎凶也
　　上九变井之上六在井上爻以隂变阳为巽系以井收勿幕在井极而变巽进勿幕之象所以有孚于养下而元吉也
　　在本爻以阳变阴为井巽之极而变险为窞亦巽在牀下之象也巽极入井不能复进丧其资斧无进之具矣贞固于巽不能巽乎中正而志行凶可知矣象传曰巽在牀下上穷也牀下岂上所宜巽之处乎失其道则失其所处之地故曰穷丧其资斧正乎凶也欲进亦不能正合乎凶之象义矣巽本以止为进变险则止而不进矣故曰上穷巽为利市三倍变则并失之故曰丧其资斧正凶矣
　　外卦三爻以四为阴爻主巽卦柔能顺刚者也以五为阳爻为大人刚能巽乎中正而志行者也且为阴柔所宜顺从巽进而利见者也上爻居巽极而变坎不能进者正以不能巽乎中正故柔亦无从而顺之矣内巽皆言志在内之志为行之本也外巽则言功言位志既立而大行可见者惟功所以成功者为位也上则无志复无位故无功无功则有凶也以卦体象言初四两爻柔也必顺乎刚四刚爻又必巽乎柔方得乎中正而志行皆用巽之阴为体顺刚以致用也故主乎阴而根坤焉
