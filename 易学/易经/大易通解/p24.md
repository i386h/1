<!-- { "loadSidebar": true } -->
　　在本爻变阳为阴为革同人之极可谓同人于野而得亨矣然不敢自以为已能通天下之志也其心终以为同人于郊而已矣必存此不尽之心天下之志无不通犹以为未尽通天下之人无不同犹以为未尽同方见一心之量虚斯受益天下之志满必多违也故繋之曰无悔功大而德虚何悔乎正是继泰反否为同人而申明持盈保泰之辞也象传言志未得也其志何敢自以为得乎自以为得失即随之此又否泰反来往于一间者也如必谓郊狭小于野务求同人于野以为得志吾知圣人无此取盈之念必无此贪得之辞焉○上九变革武王观师孟津之时也退而仍望纣之改过迁善岂必同人于郊其志方自得乎防变爻而得此义且与师之为错卦亦相贯通开国承家小人勿用正戒贪得无厌之小人启君心之侈肆耳魏徴在唐太宗未必征高防非此义乎○同人始于门终于郊皆未足乎卦言同人于野之量然人固当尽同又岂能尽同四海之大内有逸民外有逺夷不同者自在也四之弗攻不待言矣五之用师期于相遇而止焉此外则同不同聼之不妨以不同为同尧容巢由武容夷齐之道也此所以终于郊而不复言野也卦辞必言野者同人之量本如是以为大也圣人之心不敢侈然必极其大同之量惟矢之以翼翼之小心也而其功业所暨则莫限矣卦各有其义宜叅观而圣学之谨王道之俱可识矣○上九如武王孟津返师倘纣果尔革心俯从则武王惟期同人于西郊不求同人于朝歌之野明矣武王归安臣道亦乘墉弗攻吉之义也虽当日无此事未尝无此理易言理也可以贯通者鲜矣
　　以上外卦三爻健体亦必阳体而阴用乃能同人四乘墉而弗攻用阴用也五以君德阳刚中正然先号后笑先者阳用阳不济后者阴用阴必从也有不从者大师克之期于相遇而已师阴道也兵刑佐教化之阳阴道非但柔懦而已亦非以武断为尚也上爻当同人之极而不自得于志亦阴道之虚而不盈所以能终始同人也五为外卦主爻先号后笑用师而期遇皆得乎阴以济阳之道故且主通卦焉四附五为乗墉弗攻吉上附五而同郊无悔不致自以为得志皆附五用阴刚柔得其均平之道也
　　【干下离上】
　　大有与同人综阴少贵阴也主阴根坤同于同人也虽错卦为比然继乎小畜而为卦也小畜以一阴畜五阳富之极而大有未有有不自畜始大有不自小畜始也天时以小畜而成大有阴阳皆然至此大盛而彼又小畜矣人事大有小畜亦相消长盈虚皆自然之象义也所以谓小畜继大有也至于主阴根坤之义象日照乎天上则天之下无不照天覆万物万物皆天所有则莫非日之所有矣大有主日者以日火代天之阳用也天覆物必日以晅之有日乃成象于天成形于地为众阳之主也故大有主之日所以天之用于日而天不用如邵子之论也是谓主阳矣非也日者阴体而阳用也言主者主乎日之体也故离为阴卦主之以卦之六五此所以用阴根坤也五阳一阴之卦至同人大有极其同而大矣然主阴根坤以重离也故归于上经终之离卦以为防归者也序卦传谓与人同者物必归焉受之以大有不湏另明矣然愚谓大有根坤卦而来为比之错卦也比五阴一阳以阳为主为用错而为五阳一阴以阴为主为用其义于同人已言之同人错师大有错比同人则师之众皆大同矣大有则更冺乎比辅之名迹而无所不为其有矣同人之阴中正在二大有之阴中正在五二臣道也必应乎干五之君五君道也则自为大有主而无非所有故上下应之正是大有而无所不比附矣二卦皆以离之中爻为主坤之元于离之中爻也根于坤而错乎师比无所疑也叙之于泰否之后者同人大有正是极泰之象而即反否之机也叙于泰否之后亦圣人垂戒之深也
　　大有元亨
　　卦辞大有元亨谓所有者大故亨之大也以一阴统五阳亦以元为亨之义也坤之元顺承乎天即大有之为亨者也然顺承乎天之元亦干之元而已矣葢干之元统天者也
　　彖曰大有柔得尊位大中而上下应之曰大有其德刚健而文明应乎天而时行是以元亨
　　彖传释卦名义曰大有者柔得尊位大中而上下应之即卦五以一阴得位有大中之徳为五阳所归而成其大有也故曰大有二卦皆言中而未言正有正而不中未有中而不正者也此就卦体申名卦名次言卦徳刚健文明犹之乎同人之卦徳文明以健也应乎天而时行同人言中正以应乎君也大有言应乎天又见二卦虽以阴为主而必言臣应乎君君应乎天也君道天道仍阳道也此正是圣人尊阳之义而又非强尊乎阳卑乎阴也阴原附于阳臣原附于君地原附于天此全易之通义也然在一卦一爻则有阴主阳附之义又必明其阴为君主附于天阳而行乎阴之用易之精微深逺何在不可见全易哉
　　象曰火在天上大有君子以遏恶扬善顺天休命象传曰火在天上大有火在天上较天与火有异天与火就人之仰观于天日而言之也在同人卦言同人之心如一也本卦火在天上仍是此天日也人仰观之则日在天下火在天上者日之光上腾其实论形象天在日上然日之上人不能知见也若夫日在天下则人人见之矣是日上之天亦日所照也岂止日之下照乎上而天下而地中而万物无非日所照即无非君所有也大有以离五为主故取象于日照临天地上下同人以离二为主故取象于人人无不仰观天日天日虽同而二卦取象不同圣人之以象数明义理盖如此之不苟也若但言天火火天何以得明乎故离阴在下卦观天日而得同人之心离阴在上卦照天地万物而得大有之势圣人之徳居大君之位虽同人大有俱为泰之极致而大有尤觉气象恢民物富有矣故王者法此象亦不同于同人之族辨物矣遏恶扬善又有一番设施礼乐刑政必并用赏罚黜陟必兼资矣然非大君之作威作福也顺天之休命而已顺天休命即应乎天而时行也顺乎天应乎天皆以君道之阳而行乎臣道之阴盖君之于天亦犹臣之于君行于天下臣民则为阳道而应乎天顺休命则为阴道矣此仍是坤元顺承乎乾元之义也于象传更申明之尤为显切○同人之族辨物岂无是非好恶行乎其间但其义有别同人但不为防狎凟乱之苟同耳云云辨即有是非好恶意在亲疎厚薄尊卑逺近大同中分等威隆杀之不同而已虽有兵刑而重在礼教至于大有人无不同物无不有矣则劝惩之令必行激扬之教必施矣较之同人言兵刑皆有异义也凡此非君之私意安排也应乎天而时行也以遏恶扬善顺天休命也休美也遏恶正所以扬善使咸归于善故谓之顺天休美之命也且保泰防否法天承干俱于大有发之无剰义矣若就卦论卦尚觉滞执而难通也
　　初九无交害匪咎艰则无咎象曰大有初九无交害也初九变为鼎之初六在鼎之初以阴变阳为大有故虽颠趾而利于出否欲使鼎实更新而为大有也得妄之贱而以子贵者因阴在下变阳而取象阳为子也
　　在本爻以阳变阴为鼎系之以无交害者风火相交为鼎之利而饮食之道亦有害伏焉况大有之世无所不有则害因交而得者多矣初以阳变阴在下在初无交害之象故曰匪咎也若以无交为嫌而妄交则非艰贞之义故必艰贞而后可以无咎耳○象传专言初无交害亦明在下在初用阴之义也本卦阴少贵阴故变阴无凶吝之占于此又见一斑○健体变巽以健为体以巽为用渐进于大有之义欲渐进者必先守已艰贞无咎之义也不必言变卦对爻亦自有义
　　九二大车以载有攸往无咎象曰大车以载积中不败也
　　九二变离之六二在离二以阴变阳为大有系之以黄离元吉有刚健兼济以文明之徳与五同孚何弗元吉黄者中也以地徳为离徳故曰黄离此所以坤元即大有之元也
　　在本爻变阳为阴为离正为大有之良臣济阳于君而成大有大车以载有攸往既大有矣又有无穷之有在前可往而有之矣何咎乎象传则恐其有而不能保也故示之以积中不败善乎玩易者斯得圣人之防焉载者载能有大有之徳以往则无不为所有其实一不为已有然后能有之也积中者亦积此已有之徳而不败则既有而不致于复亡矣如以为致富之占畜财之吝也斯迳庭矣○易凢言富皆隂用也鼎初之得妾以子从贵者变阳也本卦二爻云大车以载者变阴也如此之甚多
　　九三公用亨于天子小人弗克象曰公用亨于天子小人害也
　　九三变睽之六三在睽三以阴变阳为大有明体变动故见舆曵牛掣之象即二爻言大车以载也然以阴柔故不克载往又与上睽天且劓之象也无初有终者以变大有而能用亨于天子矣
　　在本爻以阳变阴为睽内卦之大臣当大有之世多藏厚亡非积中不败之道也况变睽乎非以所有亨于天子何以明人臣事君之义乎辞厚禄让腴封皆亨于天子之道也非聚敛以益君之谓也又言小人弗克者正以阳变阴恐其流为小人自丰于利而弗克尽亨于天子之义则凶咎可知亨于天子而不言吉凶尽其当为而无希宠邀恩之念也戒小人弗克亦弗言吉凶象传言小人害正补辞言凶咎也○三以兑体上缺故有劓之象而在本卦又恐其悦君以财故系以小人弗克圣人预防后世以言利逄君如此
　　内卦三爻皆以二为主同为大有之臣初不交害守分无为之士道也二则大有之良臣三则卿大夫之高位者官贵家富致戒于盈满贻害尚义而勿重利为卿大夫言之切矣小人弗克且有君即相忘而小人多怨之者亦足成害是又一义亦不可不知所谓弗信乎朋友弗乎上矣况君侧有防乎
　　以上内卦三爻健体亦必体阳用阴以成大有之元亨焉初变巽进阴也惟戒以艰贞二主内卦变文明能积中方不败其所有三变兊悦以其所有亨君悦以正也故小人不克皆以阴用济阳为象义也然二为卦主初三两爻皆附之也故二之中积当为初元害三用亨之本于诚也
　　九四匪其彭无咎象曰匪其彭无咎明辨晳也
　　九四变大畜之六四大畜之四爻以阴变阳为大有象以童牛之牿以近君而防触也亦为位尊家富者申骄僭之戒童牛自犊时已牿之阴性养成故元吉也古之卿大夫皆世禄也况有王公之族乎袭宠居丰左传云骄奢淫佚所自邪也四者之来宠禄过也故贵于童牿使明臣道之宜也
　　在本爻则系以匪其彭程传彭盛貎极得之貎骄满而动荡可知矣匪其彭即一命而偻再命而伛三命循墙而走也咎何从致乎此亦与三同戒近君更危厉矣象传曰明辨晳也为离体文明言之必明晳孰为中而当执谁为亢而当戒然后能保世承家也以四附五成离故云用明焉
　　六五厥孚交如威如吉象曰厥孚交如信以志也威如之吉易而无备也
　　六五变干之九五在干五以阳变阴为大有乃主乾卦者虽不必言变然文明之徳固兼之矣故系之飞龙在天利见大人圣人徳位兼隆亦不必言有而亦无不有所谓首出庶物万国咸宁也
