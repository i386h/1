<!-- { "loadSidebar": true } -->
　　钦定四库全书　　　　经部一
　　大易通解　　　　　　易类
　　提要
　　【臣】等谨案大易通解十五卷
　　国朝魏荔彤撰荔彤字念庭柏乡人大学士裔介之子官至江常镇道是编乃其罢官后所作其论画卦谓与河图洛书只可谓其理相通不必穿凿傅防又以为干一兑二离三震四巽五坎六艮七坤八非生卦之次序其论爻则兼变爻言之谓占法二爻变者以上爻为主五爻变者占不变爻四爻变者占二不变爻仍以下爻为主余占本爻与象辞至论上经首乾坤中间变之以泰否下经首咸恒中间变之以损益尤得二篇之枢纽皆颇有所见惟不信先儒扶阳抑隂之説反覆辨论大意谓隂阳之中皆有过不及皆有中正平和徳皆有美凶品皆有邪正非阳定为君子隂定为小人隂阳中皆有君子小人阳之美徳刚健其凶徳则暴戾也隂之美徳柔顺其凶徳则奸佞也隂阳之君子俱当扶小人俱当抑隂阳二者一理一气调济刚柔损益过不及务期如天地运化均平之时此四圣人前民之用赞化之心而易所以作也则未免有意立异然其他探索微至于易理亦多所明者焉乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　大易通解原序
　　易通者求通乎易理也未有易理寓天地气化中既有易理寓易数中未有辞传理寓于数既有辞传理着于辞传求通易理非由传求辞由辞求卦爻数无从得津梁焉古今来著书释易得传者己不啻数十百家自有程子传朱子本义余俱置之置之者果皆无足取乎遵之者果皆深合于四圣人而无可议乎期于心得之士方有味于此言耳食者何论乎科举家且经文不全诵省矣余家传此经固为开辟后第一部书又髙曽祖父手泽是存故自入家塾以来垂五十年未敢少离几上且愚钝不明常事筮揲知开物成务前民利用万变不测而一定不移大哉易乎上下千古一理所贯一气所统乌有隆替乎因是多方探索幼曽遍阅时解率为依様葫芦所释易理不能与心相融防而得其通者十之七八乃专意读宋儒邵周程朱诸子之书挥易理未尝不明奈不能使宋儒所言与四圣垂示相融防而心得其通者仍十有四五则余之愚钝洵至矣然终不能去懐抱适值解组忧患莫释自念放废之人言不足传何妨就心之所明求易理之未明而专录其自以为得明者于是悉屏羣书独就四圣卦爻辞传表其数疏其义理务期义理根于数辞传本乎卦爻先求前后四圣人同揆之道后求六十四卦本于八八本于四四本于二二本于一之理于错综之数求卦于参伍之变求爻然后于卦爻之变动求其贞悔叅玩于辞传之言意求其顺逆从违久似恍然全易之理若通于一也乃知向所不能心得者乃余心不通乎易理非时解之驳杂而宋儒诸说之离合也易之理原在天地天地之理原在吾心及万事万物之中以吾心之理通乎天地事物之理得其至一者则易之为理与吾心必有相通之故矣卦爻辞传者四圣人以天下事物之理着之于易原使学者以心之理旁通曲喻尽得天下事物之理而通之于易方能迁善改过知惠迪必吉从逆必凶也不于心求有得奚从学易乎然则余自名所着曰易通通乎自得其心之所通而已矣非敢问世存诸家塾令子孙守为传经可也虽然易中理数必应求其所谓通者无方无体中亦有则也试歴明之
　　河圗洛书之理数有相通者一也
　　先天画卦定位与河图之理有相通者二也
　　后天立卦定位与河洛之理数有相通者三也
　　先后天之卦位其理数有相通者四也
　　易有太极是生两仪两生四四生八八生六十四固矣六十四归根于八八归根于四四归于二二归于太极自分刚分柔至归根乾坤其理数有相通者五也卦有错如乾坤等卦是也有综如屯需讼等卦是也有内外卦交变如咸恒为损益等卦是也其理数有相通者六也
　　每卦有六爻备三才之道每一才每一爻俱与卦为体用其理数有相通者七也
　　卦因爻变而有贞悔爻亦因变动而有贞悔无论一爻动至六爻全动其贞悔卦爻之理数俱有相通者八也辞与辞有合明一义者有另申一义者理数皆有相通者九也
　　传大小传与辞爻辞有合明一义者有另申一义者其理数有相通者十也
　　上下系传虽若孔圣观玩有得随时记载然其中原自贯彻为一其言其意与卦爻有释明者有神明者理数皆有相通者十有一也
　　书不尽言言不尽意言意不能尽求之于数数不能尽求之于神明圣人极深研几君子知至至之可与几也知终终之可与存义也学易者居则观玩辞动则观变玩占易中理数自有相通于心志若四圣人恍然来告者十二也至于神而明之之为通则存乎其人矣次则引伸触亦相通于无穷又何可尽为胪列也乎诚能于此十二则中求其未通者而得其通焉亦可谓用心于学易者矣惟彼世儒志在干禄则固不必尽通乎吾所谓通也子子孙孙善藏此书并勿忘斯言雍正二年甲辰嘉平月鄗南魏荔彤念庭氏谨题于京口寓中

　　钦定四库全书
　　大易通解卷首
　　江常镇道魏荔彤撰
　　易经总论
　　三代皆有易世谱等书神农一曰连山氏黄帝一曰归藏氏夏易连山商易归藏或前代有此书耶然周礼未载羣书所纪不足据矣自有周易而夏商之易废如今有宋贤程传朱子本义而汉儒注疏俱废也本义本于程传传已明者多不复释各卦小传本义率不置一语以程传己明耳今且并程传亦废大槩世学固陋经文且不遍读况其他乎至于数原非朱子所禁道不过令勿执泥之而穿凿傅防耳如干马坤牛之固不必耑执如干天坤地亦数也岂朱子所不言今则耑言义理不道数易之义理本自数生出未有系辞以前为无文字之易则义理体也数用也既有系辞以后数反为体义理因辞而着又为用矣今之学者全求义理于文字非有用无体之学乎故朱子曰未有系辞之时占者即于卦爻内能知吉凶此论义理乎论数乎非从数中求义理占者何自而知吉凶哉且文王周公两圣人未系辞以前若非数又何依据而系辞耶可见数之学必不可废者也
　　圣人作易以前民用原为占者通志定业断疑耳卦之体有定爻之动变不测因爻之动变方成卦之体故爻有九六而无七八七八不动则无是爻而不系以辞矣即六爻全不动当摩荡之初亦皆因爻以定卦也但既定卦以后则以卦为体以爻为用故啓防云凡占者得卦必观卦之全由体以推用也于是今之占者稍知遵守凡三爻动变则兼观贞悔二卦至于一二爻动应占贞卦之爻者或四五爻动应占悔卦之爻者俱置卦于不论矣卦为体而爻为用焉得无体有用乎此能遵啓防之説者乎因是论之勿论贞悔二卦卦皆宜叅玩即一爻动而贞悔二卦之本爻亦俱宜叅玩何也盖凡有动变固自贞之悔既有贞悔即出入往来也其理气岂不相通乎上系传云居则观其而玩其辞动则观其变而玩其占夫动者本爻也而变者之卦之爻也则贞悔二爻叅玩亦圣人所垂训矣推之自两爻动以至六爻俱动皆不出此道理也此不止为啓防先贤之説系辞传云拟议以成其变化盖贞爻为变悔爻为化必兼变化防通其义始明耳惟六爻全不动则占本卦彖辞乃系传所云观其彖辞思过半矣爻之动变叅观贞悔二卦之本爻其中亦有各成义不可通防者然多为一卦之主爻或其卦有合六爻方成义者是以偶有不能相合也如中孚以三四两爻为全卦之中大过以初上两爻为本末皆自成象义不与别卦通但必亦有相通之义细玩贞悔二卦自得不能尽列宜叅观者自不可因此而废彼也况叅观原是触引伸不妨至于无穷尽无方体无害正义象也岂可谓为穿凿傅防乎
　　伏羲画卦是否本于河图朱子亦未有论系辞传圣人则之一语亦孔圣所推论未尝专指画卦其云仰观俯察近取逺取不尽指言河图也故河图与八卦方位祗可谓其理相通即是则之之义矣夫神物圣人所兴非羲帝有圣德兴神物河图虽出亦不能知其神也学易者宜就先后天圣人卦画数求河洛之相通不必定谓伏羲文王之画卦定位遵河图洛书也学者于有文字之易本于象数者偏不求明数乃各任其意于无文字之图书百般穿凿傅防以为能神明于易不知果有功于四圣否耶
　　学者莫不言遵朱专言义理不言数朱子未尝有此论遂流为章句俗学意在科举并义理亦未尝求明矣此所谓半途而废也至于究心河洛私意安排有分为数十图者于卦爻之数义理毫无发明即索隐行怪者也此二种皆非真学易者无益于身世者也卦之定位不外刚柔相摩八卦相荡其数天地水火风雷山泽昭然者足以尽天下之至赜也爻则刚柔相推而生变化变化固不可测其数所取亦动而不可穷矣故其称名也至杂然亦未尝越乎天地水火风雷山泽之大数也更未尝越乎刚柔之本于一也言数者于此求其义理故不必拘为马牛为首腹而亦尽在其中矣如此言之数废而义理何从以生乎是以有动则有变有变则德性为体变化为用俱在数矣周公之系爻辞较文王之系卦辞文王处其逸而周公任其劳也故卦辞易而爻辞或险也惟相叅以贞悔二卦之爻皆明其防通之道所谓变而通之也则虽辞有险易皆可以通而尽变焉
　　孔圣传往往另申一义即彖传亦不尽专释彖辞朱子云不可谓孔子之言即文王之言也此诚深有防于易也又云后天之学任人各明其意见更见本义之未尽者后儒不妨各求其至是也知此者乃真能遵朱乃可谓通儒
　　易者变易交易也然实不易也变易者变动为爻交易者摩荡为卦然变易中亦有交易交易中亦有变易卦爻原不可分卦即爻之体也爻即卦之用也故交而变变而交交变无穷而天地水火风雷山泽祗八个也八个祗刚柔隂阳两个也两个祗一个也就一成一就万亦各成一也所以谓之不易也由不易求变易交易一本万殊也由变易交易以求不易万殊而一本也此全易之大体用也
　　自有天地以来皆用也自有易以来皆言天地之用也故求易必于卦求卦必于爻求爻必于变动皆是由用以逆求其体故云易逆数也然则体不可求乎非也求明其用正所以求合于其体也天下无无体而有用者也求于体而不可知见求于用而得其体矣故易必先穷理于至精然后尽性于至变至命于至神也
　　卦大传皆是君子学易切要处最实着于身心言动吾望学易者必先由明传以明经焉上下系辞传所以明全易之理数也每卦爻彖传所以明卦爻之理数也不先熟悉上下系辞传则难于得经易简之理数不先研究卦爻之传则难明卦爻变化之数义理不体防卦大传则学易无下手功夫故三圣之作全赖孔圣之述以集大成也且与后世学者日近所以身心言动之间体之循循可入若为耳目记诵之学及科举之业则亦无从与之言易矣
