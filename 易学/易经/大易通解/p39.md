<!-- { "loadSidebar": true } -->
　　在本爻以阳变隂为比亦取比义恐其在险变为坤顺不能脱险故示之以有险然变比凡比皆吉故云求小有得何也同皆隂比合其心力可以小有得耳象曰求小有得虽未出险然处险能不失坎中之阳徳亦未可为凶悔也且不出中即出险亦可渐致矣
　　六三来之坎坎险且枕入于坎窞勿用象曰来之坎坎终无功也
　　六三变为井之九三在井三以阳变隂为坎兼取坎义为井渫而不食则使人心恻然必动念欲汲矣王明并受福指九五一爻在两卦皆阳刚中正也为坎为井俱以阳贵为用所以言献于王而并受其福在本爻以隂变阳为井兼取井义为来之坎坎外险方来三邻于外坎以险为安亦将入于坎窞而勿用也井乃坎之深入难出者三在险之中又外有险故曰来之坎坎安枕于险变巽而入故勿用也曰来之坎坎终无功也变巽而入重险之内何功之有【三在内卦上爻来之坎坎已出内险但险岂可枕外卦又有险至所以入坎窞而终归勿用勿用非无用仍当思所以济也】
　　以上内卦三爻坎体重坎成坎以内水为外水之深者故初爻入于坎窞二主内卦小有得未能出险合外卦五爻二阳振动方能出险也二位得中圣传言未出中必合五之得中方能出险也故五主乎全卦也盖济险得出必归外卦耳三同初入于坎窞又因外水来之坎坎三邻外为受外水之位也究以二爻主内卦者不越以阳为有孚斯得维心之亨也
　　六四樽酒簋贰用缶纳约自牖终无咎象曰樽酒簋贰刚柔际也
　　六四变困之九四在困四以隂变阳为坎兼坎义出于下坎之险变为兑悦矣故曰来徐徐困于金车本义谓坎有轮象是亦兼贞悔卦为言矣愚谓金车指变兑为金耳朱子谓兑无金义然观泽火革而绎从革之义似兑为金亦不自术家始言兑为金也内卦初爻变兑入于坎窞困卦四爻本兑困于金车兑有悦乐怠斁之义也此所以终吝乎
　　在本爻变隂为阳为困兼困义而以樽酒簋贰用缶为象亦因兑悦附于五之中而取象也纳约自牖虽非出于正然以悦徳而有孚是立诚为正而以制用为行权出险行必有尚矣所以终无咎而得济也象曰刚柔际也谓四以柔变刚得乎有孚之心则得乎刚柔交际之道也卦以内外两阳居卦中为贵而二之阳不能如五之辞者卦有重险以五在外卦为济险之主爻也四近于五而变阳故得有孚之心且四柔与五刚亦得交际之道矣非象传何以明六四之得吉占乎卦之主于五爻之阳亦于此象传可得防心也观五爻之辞更为合于传言之义【樽酒簋贰用缶乃以纯朴之心为悦其附阳也切矣】
　　九五坎不盈祗既平无咎象曰坎不盈中未大也九五变师之六五在师五以隂变阳为坎师卦虽以九二之阳爻为主然承天之宠则出于五爻也故五爻有取于主师之君象曰田有禽利执言必有誓诏之言以申执禽之令也古者田以讲武宜其有命令矣又以长子帅师为劝以弟子舆尸为戒皆为君以命师之义也
　　在本爻主乎本卦故取象于水坎不盈祗既平则有孚之义也坎不盈而常平为阳徳刚健中正常存于中之道也维心之所以亨也何咎之有曰中未大也中不盈而常平不敢自以为大此尧之允恭克让舜之舍己从人禹之谨小慎防也惟其不自以为大而徳之大莫京矣再尧之咨舜曰允执其中四海困穷天禄永终执中之训本于翼翼之小心如此惟得中则平而不盈必无自大之心矣
　　上六系用徽纆寘于丛棘三嵗不得凶象曰上六失道凶三嵗也
　　上六变为涣之上九在涣上爻以阳变隂为坎兼坎义而涣散以济险则血去也逖出也逖即逺也观象传逺害也可知逖为逺矣本义谓逖惕也宁从传可也无咎者能涣而出险即至血出终以逺出为免咎也
　　在本爻变隂为阳为涣兼涣义在险中而涣散将不能出险矣繋以系用徽纆置于丛棘所谓衣败絮行荆棘中也所以三嵗之久不能出而凶可知矣象传曰上六失道凶三嵗也谓其久耳上爻变涣恐其久于险者出险之志欲耑而不宜涣涣则缓而失道矣水以不盈为贵者惟其平也涣而不能盈科而进则平不能平矣过不及皆不可谓之平也盖平即中也惟以平为盈以盈而进为不盈乃水中正之义即济险之吉道也非阳刚中正为徳何以能不盈而平平而能进以出险乎是以以九五之中爻为主坎而能济险者也在上位又有其徳以出险也何难乎坎卦为上经诸贵阳之卦所归本卦又以五爻之阳为主其道则取于不盈既平而已善乎用阳者亦惟不盈既平乃与干之用九见羣龙无首同一义也见及此者可以防通全易矣
　　干言龙而坎言水坤言牝马而离言牝牛天地水火在上经首尾四卦相应取义亦可见一班矣
　　以上外卦三爻亦坎体四以附五阳用阳以济险终无咎五则主乎外卦并主乎内外卦水乃至平正之徳取五得中象之辞云既平不盈水之徳也而处险中道如此亦不成险矣上不附阳而变巽进欲以出险难矣坎恃五阳中之爻出险然不过既平不盈而已可见出险之阳亦非取于躁动焉二爻小有得者不能平也不能平者阳不足也五之不盈即平也阳亦不过也无过不及乃阳刚中正出险之道也故于坎明之以为六十四卦用阳者示其归也
　　【离下离上】
　　离离与坎相错坎根干而离根坤凡四阳二隂之卦为需为讼为无妄为大畜为大过俱以离为归以终上经羣隂之卦但犹有疑义焉其中无妄大畜似阳卦然无妄者人之性大畜者人之徳性也徳也皆以心为主主于内所以归于坤又就隂论也况阳多隂少贵隂用隂何疑乎归于坎离就隂阳之多少分根与归隂阳互相维繋之道也刚柔相摩八卦相荡繋传固言之本义谓荡而得六十四卦为根为归亦相摩荡之义而已请以繋传为证其疑可释焉于是凡上经三阳三隂四阳二隂五阳一隂但根地主坤者皆归于离以离终上经隂卦所以防乎坤之元而何非顺承于乾元乎○天地之后首生水火原该尽有天地后之隂阳太极而两仪乾坤也乾坤而水火四象也因而为八为十六为三十二为六十四以至于无穷尽则皆由一而二而四所递生也奚怪有坎离为上经隂阳诸卦防归之説哉
　　离利贞亨畜牝牛吉
　　彖辞曰离利贞以隂根于坤故首繋以利贞而后言吉利贞为吉隂之道也畜牝牛者坤为子母牛又为牝畜之者养之也养隂如养牝牛合于离明以隂为徳斯吉矣观卦辞可知根坤主隂为离之正义
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也彖传释卦名义曰离丽也明非有所丽则无从得其体成形之火必丽于物成象之日必丽于气无所丽而不能自成水与火俱然如日月之丽乎天正见明之必有所丽耳然离日也何以并言月盖因坎水之成象者为月亦必有所丽然后成象故因重明并及之再言百谷草木之所丽必丽乎土可见水不离土之义且知坤之元资生万物为凡隂之所托命也传因彖辞畜牝牛而及离之根坤又愚説之明据也凡柔道皆隂也离以二柔爻丽于四阳爻之内能得其内外卦之中正即利贞也即亨之道也是以取乎养隂之义而象之以畜牝牛吉也牛为隂柔之物又用牝焉柔而又柔以此为养徳养身形神俱得其养也形神两妙固外道之论然心身兼养则圣贤正学也相去一间耳岂不嫌于无阳乎非也隂固有所丽也非纯阳之体则隂无所丽而何以养身非纯阳之心则隂无所丽而何以养心欲养隂者必寳其阳此养身之道也欲养心者必全其仁此养心之道也明乎隂必丽阳先保其阳然后可喻养隂之义也岂牝牛无阳乎天下无无阳之物无阳则不生矣论阳物隂物祗就其偏胜者言或就其体用言非无阳方谓之隂物无隂方谓之阳物也彖传又言重明以丽正乃化成天下正谓二爻之黄离元吉也坎内外二卦以外卦之五爻为主爻离内外二卦以内卦之二爻为主爻也坎险曰习坎以险之济者取义离明曰重明以明之下照者取义凡人渉险指将出险者为险之至也凡人仰明指从下见明者为明之至也所以坎主外卦之中爻而离主内卦之中爻也坎五之辞曰水不盈只既平水阳徳以不盈既平为得中也离二之辞曰黄离火隂徳以居中而明为得中也二以黄为离明中正所以彖传云柔丽乎中正释牝牛土以是爻为本卦之主也重明在二固中矣而又丽乎正既中且正以为明所以能以文明之道化成乎天下也化也成也皆隂也黄离之隂徳以化成之隂道用于天下此离之所以用坤道而根坤也所以防上经诸隂之卦爻也阳变隂化阳生隂成化成皆隂道也离以隂徳又用隂道于天下无阳乎非也亦为隂丽于阳也天下之礼乐刑政皆阳也而化成之道在于制度文为之表躬行心得之内使天下不知其然而自然风移俗易所谓化成乎天下也此圣人之隂徳也而本于圣人之仁心徳隂而丽于仁之阳也仁者性之理阳又生于隂也性者天命隂又丽于阳也隂阳体用如此进推上无极而下无穷矣学易者须慎思而明辨之
　　曰明两作离大人以继明照于四方
　　传曰明两作则兼月以言日也不然天无二日明何两作之有彖传明言日月丽乎天故传曰明两作天有日即有月而月之明即用日之明以为明明两作兼坎离言以水火对于乾坤成乎四象不易之理气也大人继明照于四方日则继日夜复继月昼夜继明无有已息文王之所谓缉熙也以此为明照于四方四方者地之上也无物不照不止于臣民无地不照不止于中国此所以明并日月也然所本者隂丽于阳阳附乎隂本于坤元之柔斯不察察为明矣至于坤元即顺承乎乾元也仍是以隂丽阳而明也而明亦非汶汶而黯矣此人君法日月代明以向明治天下之道也何非崇效卑法之所推乎
　　初九履错然敬之无咎象曰履错之敬以辟咎也初九变旅之初六在旅初以隂变阳为离兼离义而取象于初位明之在初不大明所以琐琐取灾也在本爻以阳变隂为旅兼旅义而亦取象于初履者行之始也错然者不顺不安之象敬之无咎明而变止止于敬非止于行也止于敬无论居行动静皆无咎也象传曰敬以辟咎诚辟咎之善道乎
　　六二黄离元吉曰黄离元吉得中道也
　　六二变大有之九二在大有二爻以阳变隂为离阳实变为隂虚惟虚能受所以大车以载利有攸往也在本爻以隂变阳为大有得隂柔丽于阳刚之义且以坤之元寓于离中爻者兼得附丽乎乾元故为本卦之主爻也系之以黄离黄者中色中正以为离明者也故元吉象传谓得中道离不贵于明而贵乎以中正为明中即坤元坤元即乾元乾元固大亨也元吉何疑乎黄色者土色坤之元在离中也辞言牛传言土同义
　　九三日昃之离不鼓缶而歌则大耋之嗟凶象曰日昃之离何可乆也
　　九三变为噬嗑之六三在噬嗑三爻以隂变阳为离噬嗑以四为所噬之物四刚而近乎三有噬腊肉遇毒之象动体而变明明固决而非动无以决因失动体故小吝也
　　在本爻以阳变隂为噬嗑以明体变动当内卦之末已为日昃之离矣不知忧惧以保日中鼓缶而歌则大耋之嗟必速至而凶也是爻贞悔皆就变卦象义立辞象传曰何可乆也内卦外卦之际日之中也过则昃岂能乆乎戒其贵于未昃而知惧也
　　以上内卦三爻离明之体徳重离成离以下卦之离为明之至也故主二爻而繋以黄离中正文明乃本乎坤元之柔而丽乎天者也初以附二敬为主而无咎三以过日中而嗟耋有凶二阳皆以附中隂成明之用耳故二爻为通卦之主爻
