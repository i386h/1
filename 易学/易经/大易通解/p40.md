<!-- { "loadSidebar": true } -->
　　九四突如其来如焚如死如弃如象曰突如其来如无所容也
　　九四变为贲之六四在贲四以隂变阳为离系之以贲如皤如白马翰如者变明为止止其饰而不恃明以为明也皤如白马皆素以为饰也匪冦而言婚媾者二离火内外相丽冦也而隂必丽于阳有婚媾之象义矣
　　本爻以阳变隂为贲何以繋以突如来如焚如死如弃如乎四亦五隂之所丽也动而变止火动无所丽之物火不止日动无所丽之气热不止何也阳变隂不能止隂也象以火之来也突如其来至于焚如死如弃如也则宜于静而不宜动变也或云火与日虽阴而所丽者阳阳宜动何谓宜静乎不知火与日隂体而阳用原丽于阳动者也今四为隂所丽之阳若动变则隂亦动矣隂动失丽其凶可知谓其不宜动变为隂耳象传言突如来如无所容也正谓隂动无丽失其范围盖隂盛而阳不能容畜矣如火之大起林木皆燬如日之甚烈草木皆焦日火之隂丽于阳木阳气如水之丽子土也必行乎地中地足容水水方不为害若地不能容水便有水溢之溺如死如弃如矣以地于水推之可见火亦必有所丽失其所丽则烘烈而不可制其为害滋大也一星不灭至于燎原圣人以无所容三字示之明矣　在火之失丽易见在日之失丽难知然暴热之来也非阳盛也正阳气之微也寒阳气也寒水为太阳热隂气也君火为少隂运气家固言之矣即以易论之一阳生后至二阳而天下大寒矣一隂生后至二隂而天下大热矣所以寒谓之阳而热谓之隂也若大火无所丽突如其来正足见所丽者约束之弱也○或曰暴热者火之隂气散也暴寒者水之阳气散也此説极有理与失所丽之意甚合非阳气弱则火之隂不能散非隂气弱则水之阳气不能散矣以此明无所容更精微盖无所容乃所丽之气弱不足以容中畜之气耳
　　六五出涕沱若戚嗟若吉象曰六五之吉离王公也六五变同人之九五在同人五爻以阳变隂为离变明而生忧故先号咷而后以刚健中正得笑且大师克遇以化不同为同也
　　在本爻以隂变阳为同人离体变干何以出涕戚嗟乎盖五君位为君难忧惧则吉矣象传曰六五之吉离王公也似附丽于王公为义可见离卦之主爻在二即五亦附丽乎王公为象而不可以为一卦之王公也盖离之重阳以下卦为正明如日也以上卦为丽于明者如月也君为日而臣为月月者王公之贵臣也日月为明两作二为王公而五为贵臣后妃如月之明以日之明为明也
　　上九王用出征有嘉折首获匪其丑无咎象曰王用出征以正邦也
　　上九变为丰之上六在丰上爻以隂变阳为离丰极而离已极离明极则不明丰蔽极则愈黯矣故有丰其屋蔀其家闚其户閴其无人三嵗不觌之凶在本爻以阳变隂为丰明极而丰极非振作其威无以启明也何也以离明而变振动也所以王用出征之象然嘉在折首恶获匪尽丑类则明而出于仁也此所谓隂丽于阳阳足以包容节制乎隂也故无咎象传曰以正邦也柔而丽乎中正者为化成天下之道也亦此为以而已
　　以上外卦三爻亦离体而以内卦之二爻主卦外卦之五爻但主外卦四上两爻附五五又附二以成重离也五以柔中居位然重明以下明为明沱若嗟若而吉者忧其明不足以照临莫释其忧也忧释者月附乎日以为明如大臣之附乎王公也四以不附隂而为火焚阳变艮止而弱也上以附隂而振威以正邦以变震也如初三两爻附于二以从违为吉凶也亦皆以阳附隂成明之用也彖所谓日月丽乎天之象义也论天则日月丽于天论日月则天之气原以运悬日月天地水火所以为老少四象而生八生六十四者此象义乎
　　离在天为日在地为火在人心神明也坎在天为月在地为水在人心性体也神明之动以性体为丽是存仁理性体之静以神明为用是发圣智此天地人不易之理数故圣人之心通三才合隂阳而一道徳也上经以坎离终明乎根乾坤而防隂阳可见圣心矣

　　大易通解卷六
<经部,易类,大易通解>
　　钦定四库全书
　　大易通解卷七
　　江常镇道魏荔彤撰
　　【艮下兑上】
　　咸上经首乾坤天地定位也父母之位已定矣继以屯蒙长中少三男相际成卦为上经诸阳卦纲领也然雷山已肇于屯蒙风泽继见于小畜履雷山从乎水风泽从乎天中以需讼师比水天天水地水水地四卦间之不外天地与水初立义象交以泰否而后以同人大有天火相综天地水火四正之卦位已定矣是天地水火为上经之主卦而山泽风雷为下经之主卦也故下经首咸恒泽山雷风二卦相综而先天四隅之卦位亦定焉所谓山泽通气雷风相薄也俱由先天八卦推衍而叙上下经之卦文王之易本于伏羲此尤明着耳
　　山泽通气以气为通即以气相为感应也山之地气通于天云肤寸而生不崇朝而雨遍矣是山通于泽也泽之天气通于地而水出髙源即泽通于山也山泽之相通即天地之气相通也然天地一气耳谓之相通分为两仪矣而究之合一则无一不二无二不归于一气如是理亦如是焉是以兑为少女艮为少男相合为咸震为长男巽为长女相合为恒上经三男相继于父母之后成卦者今且相配成卦于下经矣伦常日用乃易之至理也故曰易简为易○咸以山津通气取象立义命卦名者兑在先天八卦之东南艮在先天八卦之西北泽归于东南山髙于西北其通气乃合六合之大以通气一山一泽之通气在合天地山泽以通气之内矣西北天阳气盛山阳在上东南地隂气盛泽隂在上然山之下二隂即兑之隂地气也兑之下二阳即艮之阳天气也故曰山泽通气即天地通气而已○咸通气气阳也根干咸之为卦主学言则以艮之内虚为量而以兑之外悦为古今嘉言懿行可以悦心研虑者受尽天下之亹亹不倦也主徳言则以艮之止为知所止而止于至善以兑之悦为安于止而不迁悦之深乐之至也以应事接物言则以艮止为感主乎静以御动以兑悦为应感以静止立诚应着为悦孚明信也为感为应皆以诚信正其感应与咸之道合也
　　咸亨利贞取女吉
　　彖辞首繋以亨者相通则亨也不言元气即元也元即气之相通者也利贞者戒示占者相通之道贵于贞也泽山出于气化之自然而人心之相通亦贵于无心皆以天理为通不尚乎私意参之矣又云取女吉因卦象而前民宜于男下乎女娶柔悦贞静之女斯吉耳先言亨者卦之理气自然得亨也继言利贞者为占者示戒也后言取女吉者取象于卦之体徳为用易之君子审所宜从也取女之义总以用隂静以为感贞以为应也
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　彖传释卦名义曰咸感也咸之字义庄子所谓咸周偏三者异名而同义然有心以为咸则彼此相感之道也感固非可有心于私而天理之在中者亦以心相通理相孚方成感耳兑体之柔而在上卦地隂气上行也艮体之刚而在下卦天阳气下济也天气下济矣因上感于兑兑应之而雨露降地气上行矣因下感于艮艮应之而水泉出此兑艮互为感应而以隂阳之气相与也此天地隂阳自然之感应而无心成化也若夫卦徳以艮之止为阳求隂之耑以兑之悦为隂从阳之豫故艮少男下兑少女而咸感焉此人事有心之感应而无私以正伦也在天地无心在人虽有心而无私仍同于无心之天地感应矣是以咸无心而成感得亨尚乎利贞以取象义于取女则吉也推之天地隂阳宁止山泽为二气感应相与乎干父坤母之二气相与为交也干资始而坤资生干知大始而坤作成物万物何一不化生于天地二气相感之中哉圣人用易亦不止于男下女而正伦于内也将以此诚求于好逑者之心诚求乎天下人心以一心之诚为感而天下人心之诚无不相应人已彼此一心相与以诚而天下之人心俱和平矣就男女言者男女大欲人所尽知故先以此启其端耳盖诚者中也中立于内而自得至和一人之心中和而天下人之心和平不外一理以相通而气亦从帅矣和平兼理气而言合知贤愚不肖而一之也于是观天下人心之和平而知圣人之所以感人者至约而所该者至广大也天地虽大万物虽众而其情则不外中和耳圣人以中立体以和致用致中和而天地位万物育矣莫不由人心之中和者为感天下人心和平之本而天下人心之中皆来相应是人已俱和矣此即天地万物之情也传曰天地万物之情可见一心推暨之外奚容有他道也乎○天地万物中无论有知无知皆有性有性则有情有知之性情以诚通之而自得其和无知之性情以诚主之而各得其所得和得所乃太和也一诚立于心而天地万物之性情以一贯之矣此圣人之功能也贤人君子未能以诚为贯先必存忠行恕亦是因一心而推及于天地万物乆之义精仁熟忠恕与一贯何异乎此感应相与之道俱兼理气而言方是易之天徳王道精粗本末全学也
　　象曰山上有泽咸君子以虗受人
　　象传曰山上有泽咸就山气下通于上而为泉之始达明象义也君子体之以虚受人虚者隂也受人者受人之益以实之主乎隂以为徳而资乎阳以为善也兑泽之隂在上泉之所以上出也艮山之阳在下气之所以上升也君子虚其内以为受之量悦于外以为受之方而人之以感为应者皆其集益于君子者也受善之方甚而容善之量愈扩者隂徳也以兑悦着于外乐取于人为善也以艮止主于内执其两端用其中于民也惟舜之徳足以当之君子则希圣而勉企焉可乎
　　初六咸其拇象曰咸其拇志在外也
　　初六变为革之初九在革之初以阳变隂为咸革之初而用黄牛之革以巩固之因变艮为止之义而不即从革黄牛隂物变隂故象之焉
　　在本爻隂变为阳为革为咸之初以拇象之拇之动也以变艮为离也感自外来心动而足之拇先动矣象传言志在外亦就心感而动言拇也在外指外卦兑为少女也贞悔二爻以变卦艮离取义初爻咸拇不言凶吉在咸初动而感动于吉凶不可知故不繋焉
　　六二咸其腓凶居吉象曰虽凶居吉顺不害也
　　六二变为大过之九二在大过之二以阳变隂为咸兼咸义而有士夫女妻之象济乎初隂而不为过也故象亦言相与即咸之相与咸之相与不过隂阳交而已矣
　　在本爻以隂变阳为大过繋以咸其腓凶居则吉者二之动动于九三腓随股而动是附于九三也咸以泽山通气感应相与二原附于三为止体也今变巽进则股动腓应是以凶而不妄动以居贞则吉应矣卦辞谓咸亨必利贞贞则居贞吉也象传曰虽凶居吉顺不害也顺者顺乎止也变阳则为巽气行而散不顺乎咸之泽山相感矣必顺而无害于通气成泽方得吉耳腓本不动之物不动则吉顺其体象之谓顺也
　　九三咸其股执其随往吝象曰咸其股亦不处也志在随人所执下也
　　九三变为萃之六三在萃之三以隂变阳为咸变顺为止萃而致嗟无攸往矣然往而应阳可无咎也特非正感应故小吝
