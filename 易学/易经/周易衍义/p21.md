<!-- { "loadSidebar": true } -->
　　阳刚而无柔以文之则独阳不生不能成其大隂柔而无刚以文之则独隂不成不能成其小夫干为阳刚得坤隂以承之则能广其始物之功日为阳刚有月隂以终之则能延其昱昼之光造化之间其刚所以亨者柔来文之也君为臣纲阳刚之属也必羣臣相继始足以致天下之治夫为妻纲阳刚之属也必内助相成始足以成一家之庆人伦之际所以亨者柔来文刚也今夫坤为隂柔而无成固不可并夫干之大生亦必承干之施然后有终焉月为隂柔而无光固不可配夫日之明亦必借日之光然后能昱夜焉则造化之间柔之所以小利有攸往者刚来文之也臣纲在君柔顺而不敢専命固不能运大权矣然必天其君而后能行臣职焉妻纲在夫柔顺而无攸遂固不足与大政矣然必天其夫而后能行妇道焉是人伦之际柔之所以小利有攸往者刚来文之也刚之与柔以分言之则有尊卑以位言之则有贵贱以徳言之则有健顺分虽不同而理则相须此一不独立二则为文也彖曰贲亨柔来而文刚故亨分刚上而文柔故小利有攸往天文也文明之止人文也观乎天文以察时变观乎人文以化成天下此以卦变言卦自损来者柔自三来而文刚自既济来者柔自上来而文五此刚得柔之助而亨也卦自损来者刚自上而文三自既济来者刚自五而文上此柔得刚之助而小利有攸往也刚柔交相错即卦体可以观天之文文明以止艮为止离为明即卦徳可以观人之文天文之著者三辰五行之象观之可以察四时之变人文之著者三纲五常之典观之可以成天下之化柔来文刚其质本刚故亨刚上文柔其质本柔故所利者小吾观唐虞之际唐尧命羲和而正天文日中星鸟知其为仲春日永星火知其为仲夏宵中星虚知其为仲秋日短星昴知其为仲冬在璇玑玉衡以齐七政置厯象以授人时则观天文而察时变者在是敷五典而五典从制礼乐以合天地之化至于协和万邦黎民于变时雍则观人文而化成天下者在是故曰重华曰文明后世语贲文之盛舍唐虞其谁与其卦其变为困卦其象火明山下有贲饰之象其占则小利有攸往也
　　象曰山下有火贲君子以明庶政无敢折狱
　　山止于上火明于下山下有火明有所止之象又火在山下而照庶类皆被其光明为贲饰之象君子体离明之象而昭明庶政则大纲小纪秩然有序本数末度昭然晓示而文明之治达诸天下体艮止之象而无敢折狱则无敢有折狱之心明不肆用情实不没使民无讼好生之意常达于天下明庶政养民之心急也无敢折狱害民之心轻也洪氏曰政事尚显设文以饰治可也狱事尚贞实饰辞以文致不可也前乎噬嗑强梗当去则以用狱为利时乎贲治文教既明则以折狱为后此又时措之宜也
　　初九贲其趾舍车而徒象曰舍车而徒义弗乘也君子斯文之所在达则振斯文以饰天下穷则卷斯文以饰一身初九以刚正之资秉文明之徳而在无位之地斯文其废乎亦还以饰天下者饰一身而已贲其趾饰其身之所行也何以饰其所行唯义所在义在仕舍徒而车义在止舍车而徒今居贲饰文明之时二吾近而非吾应四吾应而与吾逺逺者不得从近者不能从何也义也此舍车而徒行之象也太公非不贤而伯夷不从之以凉武王侯霸非顺指而严光不从之以事光武初九贲世之放民也斯世而有斯人非荣乎夫君子所以设饰其身在于节义之贵不在于禄位之贵在于天爵之贵不在于人爵之贵贲之初九有忠信以为与有礼义以为器其出言有章其行有技业令闻广誉施于身致饰于下位者自得也故大车槛槛不足以荣其身以义不当乘寜舍之而徒行也象曰义弗乘也君子取舍在于义而已如其义则谋王断国亦不可以徒行也如其非义则守身独善亦不可以茍取也初九之行乎贫贱岂悖义以为髙哉若夫出车彭彭旗旐央央南仲之承王命也四牡彭彭八鸾锵锵山甫之城东方也此则义之当乘而不徒贲其趾也程氏曰舍二从四舍易从难如舍车而徒行守节义君子之饰贲也
　　六二贲其须象曰贲其须与上兴也
　　须随頥而动者也六二当贲饰之时居离明之位柔顺中正三以阳刚得正皆无应与故二附三而动有贲须之象是二有文明之徳以贲饰其从人之道也二之从刚而动犹须从頥而动也从刚而动必以贲言者二之从三非邪言邪説而文其徇物之过也非令色足恭而文其悦人之容也有仁贤以为汲引则从之有尊贵以为应援则从之不然子敖之从适以为乐正子辱弥子之主虽得衞卿秪以自汚尔象曰与上兴也六二为离之主有中正之徳则其与上兴者有所贲有离明之质则其与上兴者有所贲六二君子其得贲道之盛欤安定曰须待也君子之道不可以躁进盖上下相文之时六二以文明而丽乎下柔顺中正无私无应静而有待物必有致饰者夫待而后应与上同兴夫何咎焉不曰吉凶初无得失故也潘氏曰柔不能自夺正也不肯妄求修饰其得以须时用待文王而后兴者
　　九三贲如濡如永贞吉象曰永贞之吉终莫之陵也刚柔相贲相与润色以成其文所谓贲如濡如也六二六四柔之正也九三刚之正也相比而相贲也然三与二四非正应故戒以常永贞正则吉也人必自侮然后人侮之君子于正道无少玷瑕则谁敢侮之夫英华之绚丽而本根之不植则其英华不能秀也丹青之错陈而素地之不先则其丹青无所施也文彩之相贲而正道之不常则其相贲也易至于陵慢今九三文饰之盛至于濡如不徒威仪容节得其宜而润泽也虽言辞议论皆有润色之文焉不徒立身行已得其贲而润泽也虽应事接物皆有润泽之文焉不唯施之一身得其润泽而施之天下国家皆得其贲而润泽之也然有仪文之焕然者必有正理之宜则则不过也正也象曰终莫之陵也大抵有华无实人所侮也有声无情人所侮也有濡如之文又有永贞之道则谁敢陵之子贡曰夫子之文章可得而闻也夫子之言性与天道不可得而闻也其所以为文章者是亦性与天道之发尔孰谓文可以灭其质乎三居文明之位为二隂所濡非正固则移其质凶之道也正固则二隂孰能陵之杨氏曰贲如自饰也濡如待物而后饰者也待人而饰易为人所犯必得永贞则吉
　　六四贲如皤如白马翰如匪冦婚媾象曰六四当位疑也匪冦婚媾终无尤也
　　四与初为正应相贲者也而为九三所隔不获相贲而皤如皤白也未获贲也马在下而动者也初以正应而居正白马之象也其初四求应之至如马之翰飞而至也使六四匪为九三冦雠之所隔则婚媾遂其相亲矣夫一不独立二则为文应与之相接而邪妄之可间者势之变也邪妄之既去而应与之必合者理之常也贲六四与初为应而相贲者也贲以皤言马以白言是为三所隔未获相贲也然道义之交莫如初九三则妄求者也应与之正莫如初九三则枉道者也虽四为三所间而其从正从刚之志殆如马之翰如也贞妄不两立有时而妄去则贞者合贤与不肖不两盛有时贤者亲则不肖者踈矣六四与初九以正道而相贲九三何终能间之哉象曰六四当位疑也谓正应在初而三间之是所当之位为可疑惧此所以从初之志如飞翰也又曰匪冦婚媾终无尤也谓九三不能为冦而终获相亲亦无尤也白云曰贲虽刚柔相文然阳道常饶故足以兼人隂道常乏故有以受饰之理四虽自饰亦有皤如之质将受物文饰犹六二之须丘园之贲皆已待物之象也初九以刚强之才饰其趾而来翰如之马也马之来所以饰四之皤四亦以饰马之白皆有受饰之质而相文此其所以为贲也凡刚自内进人必疑之盖力不足而居上当惧人之冦已也初以刚下柔而来应匪冦也婚媾之道也六四虽多惧疑终何尤哉朱子曰马人所乘人白则马亦白贲如皤如其质可受初九之贲白马翰如其志欲从初之急也
　　六五贲于丘园束帛戋戋吝终吉象曰六五之吉有喜也
　　旌贤以隆贲之礼故得贤以成贲之功六五之君得文明以止之徳兼羣贤藻饰之业不以列于朝着佩玉鸣珂者为已足又加贲于岩谷握瑜懐瑾之儒厚意之将有筐篚焉委积之貌有纁焉吝于非其人施之于惟其人则贤才之来上而贲君则光昭君徳启沃王心一人之吉也次而贲国家则润色皇猷黼黻政化国家之吉也大而贲天下则宣明礼乐发挥纲常天下之吉也象曰有喜也谓其加礼贤臣转吝为吉故其可忧者秪可喜也贲于丘园乃所以饰天下国家非特饰丘园穷士而已束帛戋戋马氏曰戋戋委积貌许慎以戋从二戈非谓有须不一之意四方聘贤前后相望于道如有次非一所也程氏曰束帛喻六五本质戋戋受人裁制而成六五隂柔之质密于上九阳刚之贤受贲于上九者也丘园在外而近且髙者指上九也六五柔弱不能自为为可吝少然能从于人受其制裁成贲之功终获其吉享其吉美是可喜也
　　上九白贲无咎象曰白贲无咎上得志也
　　白者质素而无色也上九贲饰之极则失于华伪失其本贞唯能质白其贲则无过失之咎曰上得志也在上而文柔成贲之功六五之君又受其贲故虽居无位之地而实施尸贲之功为得志也既在上得志处贲之极将有华伪失真之咎故戒以质素则无咎矣质胜文固不可文胜质亦不可宫室而文胜质则为瑶台琼室饮食而文胜质则为酒池肉林衣服而文胜质则为侈衣丽服大圭不琢不必雕刻以为文大羮不和不必八珍以为文大路越席不必金玊之饰也牺樽防布不必绮縠也以质素为饰而不以华美为饰此白贲之所以无咎然上九之白贲非曰俭不中礼也贲极而本之以质乃所以为文质之中也象曰上得志也敦本尚实中道不失可以得其志愿也使华而失实则流弊之极必有欲为而不遂其心者矣朱子曰贲极反本复于无色善补过矣

　　【坤下艮上】
