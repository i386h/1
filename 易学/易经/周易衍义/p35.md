<!-- { "loadSidebar": true } -->
　　家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣家人之道利在女贞女贞则家道正矣一家之内有父子有夫妇有兄弟有长幼宜无一之不正而圣人独专以女正为言何也曰女之为女奉承祭祀此其本也参配天地此其义也是为先祖之后是为宗庙之主是为人伦之始不先有以正之则名分不正而骨肉乖离乱法斁伦而长幼不纲以一息妫而产三国之祸以一夏姬而合数国之争商以牝鸡之祸亡周以褒姒之祸削汉以此而有人彘之变唐以此而有则天之变古今乱亡之由上下殄灭之原未有不由于女之不正也向使天下一皆犯墙茨桑中之丑一皆犯鹑奔敝笱之刺则人之类灭久矣一皆昩泛彼柏舟之义一皆失习习谷风之正则人之类灭久矣曽谓一家之中女为人伦之本可不先正乎虽然齐家之道固由女正而所以正者又在于正身以为之本向非在我正践履之分以为之本则欲内之克正亦鲜矣乾道成男坤道成女其系乎纲常参乎化育者在是君子知斯道之造端乎夫妇致察乎天地则戒谨恐惧无时而敢忘尚安有纎微之不正哉彖曰家人女正位乎内男正位乎外男女正天地之大义也此以二五释利女贞之义也六二以隂居隂则女正位乎内九五以阳居阳则男正位乎外男女之正人伦之本也合天地阳尊隂卑之义也家人有严君焉父母之谓也亦以二五而推一家尊严之主也家人之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也父父子子兄兄弟弟夫夫妇妇而家道正正家而天下定矣治天下之道即治家之道也推而行之家正则天下定矣赵氏曰父义母严母何以称严盖母之不严家之蠧也渎上下之分蔽子弟之过乱内外之别嫚帷薄之仪父虽严有不能尽察者况家之子弟败伦灭礼者多因母之慈而庇其过以成之耳今父母尊严内外齐肃然后父尊子卑兄友弟恭夫制妇聴各尽其道而后家道正正家而天下定矣童溪曰父道主恩过于恩则害于义故为父母者欲如严君之正一家易所谓家人有严君焉是也君臣主义过于义则伤恩故为君者则如父母之子庶民书所谓元后作民父母是也杨氏曰自古破家乱国乱天下者妇人也克家御国一天下者亦妇人也幽王之褒姒害治之妇人也文王之太姒兴治之妇人也此卦其变为解卦其象正体互体备六子之卦家人之象其占利女贞也
　　象曰风自火出家人君子以言有物而行有恒
　　巽风在外离火在内风自火出则外自内出所以为家人也一家为外一身为内身修齐家所以原家人之本也故言之无法不足以为一家之法行之无则不足以为一家之则言不过物则言无非正而善言足以正其家行不越常则行无非正而善行足以正其家童溪曰有形可指谓之物言而有物此诚然之言也不失其度谓之恒行而有恒此诚然之行也君子之言行其着见乎外者火之象也得于观感而无不化者风自火出之象也风取其化火取其明是由明而后能化也文中子谓家人之道明内而齐外火者明也风者齐也以明而齐则正家之道尽矣
　　初九闲有家悔亡象曰闲有家志未变也
　　正家之道当防闲于其初初九以刚明之才能闲其家者也故悔亡古之人所以男女之别截然而甚严内外之间肃然而有限若过于禁防者以闲家之道当如是也考之礼经男女授受不亲防其始也嫂叔不通问防其始也七年男女不同席姑姊妺嫁而反兄弟不与同席而坐内言不出于阃外言不入于阃湢浴一室也亦不共椸架微用也亦不共皆所以防其始也不然蚁穴不窒终于溃万丈之隄桃虫不戒终于頽千仞之木始之不谨末流之弊能无敝笱之丑乎此闲有家则悔亡也象曰志未变也志未变而预防之所以无悔也或曰家人以恩合者也若以闲言则彼此不相信而有待于禁防骨肉之恩得无薄耶曰情之一者家人也分之殊者亦家人也其情一则恩意欢然而无间其分殊则伦理确然而不易情之一必严其分之殊分之殊乃所以为情之一也夫苟以情而制理以恩而夺义则其弊至于荡然而无法混然而无等伦理之亏恩意亦从而亏矣是以齐家之始不忧悔吝之不免而忧防范之不至杨氏曰子训始稺妇训始至皆及其志意纯一而未变也舜之刑于二女文王之刑于寡妻也鲁桓公唐髙宗反是
　　六二无攸遂在中馈贞吉象曰六二之吉顺以巽也六二以柔居中巽顺应五妇之道也遂专成也妇人无所専成唯在主中馈而已贞吉者居中得正固守巽顺之道所以吉也夫女子有三从之道在女从父在妇从夫在母从子失所从之道而自遂其所为非坤柔之道也妇之从夫犹臣之从君子之从父无专制之义无刚亢之法足不下于堂奥视不出于墙屏舍是则失妇道之正矣妇道以必敬必戒母违夫子为正以无非无仪唯酒食是议为正诗曰参差荇菜左右流之参差荇菜左右芼之其所职者如此于以盛之维筐及筥于以湘之维锜及釡其所供者如此被之僮僮夙夜在公被之祁祁薄言旋归其所以不失职者如此此外复何为哉象曰顺以巽也隂柔中正而柔顺卑巽吉道也杨氏曰居下卦之中用至柔之才克家之妇也然妇人不当预外事此理之当然故圣人深切告戒之恐其专权擅命如吕后制政房闼如则天则不可昔者文王之太姒其所执掌者采荇菜以供祭祀求贤匹以为内助蚕桑之事澣濯之功而已其他非所敢与也如此则内外不乱而天下化矣自非顺而巽则曷臻此黄石公曰女谒公行者乱不守妇道而干预外政致私谒公行乱国之道也
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　嗃嗃严急之意嘻嘻笑乐无节也九三以刚居刚而不中故有嗃嗃之象比乎二四两柔之间又有嘻嘻之象治家之道易以情胜义苟刚而不中虽过于严而有悔厉然而家道齐整人心知畏犹为家之吉而未失道也若笑乐无节而情爱昵比之私胜则败度纵礼失节乱伦家道所由以壊也岂不终可吝乎朱子曰礼本天下之至严行之各得其分则至和治家之道严则伤恩寛则伤义俱不得为中也然圣人则谓与其寛也宁严象曰未失也又曰失家节也谓嗃嗃虽悔厉而其失犹小终可以得吉也嘻嘻而失节则其失己大终不可以免咎也
　　六四富家大吉象曰富家大吉顺在位也
　　阳主义隂主利六四以隂居隂介二刚之间以柔得刚以虚受实能富其家者也柔顺得正亦能长保其富夫人之致富有以君子而致富者有以小人而致富者人之守富有以君子而守富者有以小人而守富者重而稼穑谨而蚕桑甘而辛勤正而谋画此君子之致富也节而用度禁而奢侈菲而饮食卑而宫室此君子之守富也冒货而无厌贪利而无耻见得而不知义往利而不知耻此小人之致富也鄙吝而一毫不防厚积而一物不恤殖货财以自便废礼文而褊隘此小人之守富也四为隂徳而主利居上体而位髙然当位巽顺其致富也不贪浊不刻剥不为背理伤道所以吉也象曰顺在位也是四以柔巽至正而致富守富非若小人之致富守富也呜呼周公之富富也季氏之富亦富也然周公之富不伤其徳季氏之富讥其聚敛何哉盖周公以道而富季氏以贪而富周公以勤劳王家而富季氏以窃弄国柄而富其富虽同而所以致富者有天理人欲之分耳若夫石崇之金谷董卓之金窟不义而致富者不特无吉也而祸即随之至于灭宗絶祀视六四之富家大吉何如哉杨氏曰善富家者不宝珠玉而以父慈子孝为珠玉不丰粟帛而以夫义妇听为粟帛故六四之富而吉吉而大圣人释之曰六四之富非以利而富也父子夫妇兄弟各顺其位而不相逾越是谓富也易之富家即记之家肥也
　　九五王假有家勿恤吉象曰王假有家交相爱也假至也男正位乎外九五刚健中正与六二中正相应能尽有家之道此所以不待忧恤而自吉也夫论规矩者必尽方员之至然后不忧其失度论律吕者必极谐和之至然后不忧其失节天下之生久矣其不孝而不祗厥父事者不足道也不慈而不能字厥子者不足道也不友不恭而不念天显者不足道也间有知孝矣而或入于陷父之忧知慈矣而或入于败子之讥能敬兄友弟矣而又如隠公之能立逊弟之节而不免终身篡弑之祸宋宣能推让贤之义而不能免异日干戈之惨则人伦之诣其至不亦难乎盖人伦之道不诣其理不足以为至循其名而不知其所以名则局于人情之浅近懵于义理之精微皆不足以为至者也至若之其所亲爱而辟焉之其所贱恶而辟焉之其所哀矜而辟焉之其所傲惰而辟焉皆不中不正而非尽家道之至也五之刚健中正能尽有家之道者必其正伦理笃恩义使父父子子兄兄弟弟夫夫妇妇归于大中之道皆守乎礼法之至造于有亲有则有序之至焉象曰交相爱也夫爱其内助妇爱其刑家尽交爱之道所以无忧而有吉也以六言之刚柔各得其正而以正道交相亲爱此九五所以得为一家之主也天子以四海为家得万国之懽心交相爱恱无有忧恤也程氏曰五恭已于外二正家于内内外同徳可谓至矣又王者治天下当以恭已正家为本
　　上九有孚威如终吉象曰威如之吉反身之谓也上九以阳刚居卦之终家道大成人信之矣故曰有孚然不以人信而或弛律身益严故曰威如身愈修则家愈齐保家之道也故曰终吉象曰反身之谓也诚信严敬皆为反身自治之事身修则家可齐矣程氏曰中有孚信则能长久而众人自化为善故治家以有孚为本长失尊严幼亡恭顺而家不乱者未之有也故必有严威则能终吉保家之终吉在有孚威如二者而已杨氏曰上九以过刚之威而严其家未至也以严家之检而诚其身斯至矣此其所以成家人之终而享正家之吉也

　　【兑下离上】
　　睽小事吉彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
