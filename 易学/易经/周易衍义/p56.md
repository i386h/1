<!-- { "loadSidebar": true } -->
　　泽虚而善受风顺而善入为孚于物之象君子观其象以议狱缓死此以狱成而得其情为孚议狱者详其轻重之宜求其入中之出缓死者思其可生之路求其死中之生狱成矣而犹议之罪至死矣而犹缓之唯恐失其实而伤其生所以用中孚也象兑口以议狱象巽之委曲不果以缓死若夫元恶大奸不在是典四凶无议法少正夘无缓死杨氏曰好生洽民舜之中孚也不犯有司天下之中孚也天下中孚则万心一心矣乌巢可窥况豚鱼乎中庸曰诚不可揜
　　初九虞吉有它不燕象曰初九虞吉志未变也
　　君子之于人固不可以轻信亦不可以纵所信也不度其可信而信之非也得其所信而又复它者亦非也未得所信则贵审不贵妄既得所信则贵专不贵二也世固有轻信凶人而自陷于凶徳者亦有轻信乱人而反贻身祸者始之不谨固难致吉幸而能定交而求择善而从矣然信道不笃秉志不坚亦何以为信哉审其所从则吉乱其所从则凶此圣人初九而系以虞吉者初与四为正应四巽体而居正无不善也初而应四是能审度善人而得其所从吉道也又曰有它不燕初既与四应于此而又有它志焉是信不专一不信四也是不信道也将何时而安燕乎中孚之初九其与人交而止于信之道乎爻以谋始之义大故不取相应之义若用应则非度也象曰志未变也虞度之始志意未有变迁也虽然岂唯择交为然择术亦然从孔孟之道而复入异端佛老之学则不安从尧舜文武之道而复入杨墨盗跖之行则不安杨氏曰邪不闲则不可与言存诚伪不去不可与言着诚中孚之诚不可不防其有它也责子在初闲家在初防心亦在初虞之为言防也儆无虞戒不虞是也不及其初志之未变而防之俟其亡而追灾而扑曲而揉决而隄则噬脐无及矣一贞之外无非妄一诚之外无非伪妄与伪皆所谓有它者也一毫有它则惕然而不安矣不忠不信不习当如曾子之日省三勿视勿听勿言勿动当如顔子之所克复其庶几乎不燕不安也
　　九二呜鹤在隂其子和之我有好爵吾与尔靡之象曰其子和之中心愿也
　　天下至诚感通之机物理犹人情也以迹而观则有幽有显至诚所通则无幽而无显以迹而观则有内有外至诚所通则无内而无外二阳刚得中有中孚之实九五阳刚得中亦有中孚之实二与五以分则君臣也以义犹父子也以莫逆犹朋友也五唱于上而二和之其犹呜鹤于在隂之地其子亦和之民之秉彛好是懿徳好爵我有彼系慕好爵之意同亦不期然而然者公卿大夫此人爵也五倡于上二和于下苟不与之共天位食天禄乃士之尊贤也非王公之尊贤也曰吾与尔縻之则是至诚而乐与贤者共之也以物理而推之人情中孚之感通固如此象曰中心愿也言于中心至诚所愿也文公曰看来我有好爵吾与尔縻之是两个都要这物事所以鹤鸣子和是两个中心都爱所以相应如此杨氏曰九五之君不私此爵禄于已而九二无一毫之忌疾乐与羣贤共之则同类何疑而不孚何畏而不应乎昔有忌仲舒之经术而荐之以相悍藩不说真卿之刚正而荐之以使叛臣岂中心之孚也故居大臣之位而嫉贤能如此亦可谓愧于中孚之九二矣系辞夫子释此爻曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎蔡氏曰万物不穷感应二端而已故夫子取中孚九二之词而推广其理也居其室即在隂之义出其言即鹤鸣之义千里之外应之即子和之义言行乃感应之枢机也善者主善之理也人以善而感应则感应同乎天矣故曰动天地诚信感通莫大乎言行
　　六三得敌或鼓或罢或泣或歌象曰或鼓或罢位不当也
　　天地之至善者信也天下之至不善者亦信也信之为义大可以经天地赞化育微可以感动植酬事变天子不信不保四海诸侯不信不保社稷大夫不信不保宗庙士庶人不信不保四体如土之兼旺四季如中之兼统四方天下之善未有加于信也胡为而亦有不信盖信所当信是为至善信所不当信是为至不善六三隂柔不中不正既失所信之道与上九为应上九信之穷者六三视之乃不中不正之对敌也以柔说不中正之人而应巽谀不中正之人其相与为信失其道也或鼓张或罢废或悲泣或歌乐疑惑无定而唯所信之是从如是而信其不信也何异象曰位不当也谓其以柔居刚而自失正也已自不信又何孚于人乎杨氏曰单骑可以见虏赤心可以降贼诚一动于中则敌变而为和顺窃钟自掩其耳盗金谓市莫见伪一感于中则酬酢者变而为仇敌六三之得敌不一以致之不诚则心不一而疑惑矣心不一而疑惑鼓罢泣歌其见于声容也不常如之何以感人哉
　　六四月几望马匹亡无咎象曰马匹亡絶类上也月受日光望则与日敌四柔近五有月几望之象古者驾车四马两服为匹两骖为匹初与四相应匹马也夫孚道贵一而不贵二一则纯二则杂纯则诚杂则伪六四柔顺得正居近君之位月防望者谓权之盛君之近如月之几望也然居近君之位已有权盛之嫌六四若能絶其私党而信于君者专去其淫朋而信于君者固如马之亡其匹俦而自结于明主利见乎大人则不系于系累之私而能成中孚之功固无咎也六四其质中虚中虚者孚信之本也其体巽入巽入者孚信之用也使六四之志不一方欲为忠国爱君计又欲为朋党私类计方欲为正主庇民计又欲为所识穷乏计则用志杂而不精忠信二而不一何以无咎象曰絶类上也絶其朋类而上比九五也自此道之不明于天下于是有立私交以欺君者于是有援外交以二君者于是有立朝中党而动天子难去之叹者安得不明马匹亡之义哉杨氏曰六四不盈如月之近于望不党如马之亡其匹其中心之诚人信之君信之天信之又何咎矣
　　九五有孚挛如无咎象曰有孚挛如位正当也
　　九五刚健中正中孚之实而居尊位为孚之主者也挛如固结之义位正而有孚是以诚实固结天下之心若拘挛然又下应九二阳刚中正之臣君道如此可谓得其正矣何咎之有夫君心之诚伪乃人心离合之本好礼不由中则徒饰文貌耳谁其敬好义不由中则勉强于事为耳谁其服好信不由中则纎悉于诏令耳谁其用情盛徳之君诚于为礼则表里皆礼而人心以礼合诚于为义则表里皆义而人心以义合非有所期之而合也民之秉彛好是懿徳是固良心善性之发于自然而不容已苟无忠信诚懿之心以莅之心虽固结之民能不解乎象曰位正当也以刚居刚中而且正是此以孚实而感民心之孚也温公曰挛者何拳拳之谓也居于盛位为物之主必拳拳然尽诚于物固结不解然后无咎
　　上九翰音登于天贞凶象曰翰音登于天何可长也误信小人者其过小终信小人者其过大暂然而轻信者不足为君子之蔽蒙然而偏信者深足为君子之累误信之事尧不能不失之四凶周公不能不失之于管蔡子产不能不失之于校人终信之事楚文之宠信申侯明皇之酷信林甫秦皇之酷信方士皆迷惑而不知反者也上九不中不正下应隂柔邪说之人是信非所信也居中孚之极处信之穷无变通之道如翰音之登于天翰音鸡也以栖于埘栖于桀之物而欲登于天岂非妄信小人之极而不知变者欤贞固守此凶之道也象曰何可长也呜呼信本无失人自失之信本无穷人自穷之以上九之转凶为吉非曰诚信之咎复有它道也尽其性以尽人之性以尽物之性尽物之性而可以赞天地之化育与天地参矣大抵皆诚之心推之唯能信其所当信变妄为正信则中孚之外无贞吉矣杨氏曰上九处中孚之极为中孚之声此妄而盗真诈而盗诚者也乃挟其声之善鸣下欲以动夫众上欲以动夫君而躐取髙位求之不得得之不可久虽正亦凶况不正乎如樊笼之鸡乃欲一飞而登天上乎晋之王衍唐之训注是也







　　【艮下震上】
　　小过亨利贞可小事不可大事飞鸟遗之音不宜上宜下大吉彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　小过而有大吉以其当于理而称其事也小者之过有可致亨之理而所以致亨者莫利于贞正之道此乃当于理也用之小事则可用之大事则不可如飞鸟之遗音不宜逆而上唯宜顺而下此乃称其事也既当于理又称其事大吉宜也夫天下之不中不正者皆过之者之罪也尧舜之什一过之毫厘则为貊大禹之行仁过之毫厘则为翟顔子之义过之毫厘则为朱小过则小失其正大过则大失其正而易之为卦于大过则以正而正大事小过则以正而正小事独何欤盖易之所谓过非过于理也以其事为之过乎当也以其行义之过乎流俗也其过也只所以为中正也立非常之大事着非常之大变此之谓大过之事大事之过常故事之于大事则以正而吉或道之不敢有成或分之不敢有加或时之不敢大作此小事之过也而施于小事亦当以正而吉小过之为小过者何也阳为大隂为小四隂二阳隂过于阳小者过也小过二五以隂而得位得中三四以刚而失位不中小者过也小者之过所以亨者过所以就中就正也然二五柔得中位以柔主事可小也刚居三四失位不中非刚用事所以不可大事也其事则小其吉则大以其过而利正也夫事当大过而过之小不得为正事小过而过之大亦不得为正子曰先进于礼乐野人也后进于礼乐君子也如用之则吾从先进兹亦小过其质以救一时之趋于文耳如至于大过则其究必有废礼乐者又曰礼与其奢也宁俭防与其易也宁戚兹亦小过于俭戚以矫一世之入于奢易耳如至于大过则其究必有不中度者然则立天下之大事时之宜大过也行天下之小事亦时之宜小过也时之义大矣哉彖曰小过小者过而亨也以卦体释卦之名义与其辞谓小事之过而后亨事之当小过而后亨也汲黯擅发河内粟以救饥民此亦小过而亨也过以利贞与时行也不失时宜之谓正君子制事以天下之正理所以小过者时而已譬之寒或过于隂暑或过于阳冬裘夏葛无非正也与时偕行则虽过而不失其正也柔得中是以小事吉也此以二五言刚失位而不中是以不可大事也此以三四言也有飞鸟之象焉飞鸟遗之音不宜上宜下大吉上逆而下顺也以卦体言内实外虚中二爻象身上下四爻象翼飞鸟之象也伊川曰有飞鸟之象焉事有时而当过所以从宜然岂可甚过也如过恭过俭过哀大过则不可所以在小过也所过当如飞鸟之遗音鸟飞疾迅声出而身已过然岂能相逺哉事之当过者亦如是身不能甚逺于声事不可逺过其当在得其宜耳不宜上宜下能顺乎宜所以大吉杨氏曰孔子孟子何尝不欲复东周陈尧舜东周终不可复尧舜终不可陈者所居非其位也所宜非其时也诚斋曰小过之卦君臣俱弱一也上动而下止上作而不应二也隂盛而阳微小人长而君子消三也故可小事而不可大事也鸟有山可栖若下舍其艮山而欲上穷乎震之太空至于无所归而遗音哀鸣则何及矣其鲁昭公之伐季氏东晋之伐燕秦石晋之挑契丹是已圣人因其飞之象戒其飞之过此卦其变为中孚卦其象雷震于山上其声过常之象其占亨而利贞也
　　象曰山上有雷小过君子以行过乎恭防过乎哀用过乎俭
