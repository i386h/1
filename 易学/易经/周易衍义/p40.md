<!-- { "loadSidebar": true } -->
　　徳足以受幽明之益其身守之则有正己之善其君用之则有格天之善六二以柔顺中正之徳而当受益之时虚中无我中正无偏于人心则乐告之以善道于鬼神则乐告之以福祐反之吾身其正道可以终身而不渝正论可以终身而不变正行可以终身而不悖谓之永贞吉者此也何也幽明之所以不违者理而吾身守之又焉有不吉乎一日君用我耶则其徳足以共天位其才足以治天职其功足以共天禄以之享帝而可协吉也何也幽明之不能异者理耳用之享帝又安有不吉徳在六二永贞而吉也王用六二享而吉也一贯之妙人即神也神即我也我即天地混融乎一天理之妙耳象曰自外来也言皆自外而益之也程氏曰满则不受虚则来物理自然也二中正虚中能得众人之益众人所是理之至当至是人朋而益之亦不能违也然质本隂柔故戒在常永贞固则吉也二之虚中而能贞固用以享上帝犹当获吉况与人接物其意焉有不通乎求益于人焉有不应乎损六五以柔居刚故曰元吉益六二以柔居柔故戒以永贞吉祭天天子之事故云王用也杨氏曰惟尹躬暨汤咸有一徳克享天心六二虚中有受则或人益之人朋益之亦弗违而益之为吾王所用与之享上帝天而天亦益之以吉也
　　六三益之用凶事无咎有孚中行告公用圭象曰益用凶事固有之也
　　此言益道用之于患难之时而无过者不外乎有孚中行告公三者而已夫无难则信有难则诈无难则正有难则邪无难则守礼有难则擅权此习俗之常情也今益之六三居下之上处震动之极不中不正又居多凶之地而六三乃欲益民于多凶之际欲其无咎不亦难乎使其以诡道而无爱民之诚虽一匡天下不能无欺伪之咎使其勇往而乏中和之道虽天下可均非所以为中庸使其専意为民而不禀达于君上则忠自己出而非所以宣布君徳今六二果于救民勇于济难而无咎者正以孚诚而无矫伪之失中行而无过正之失告公而无専僣之失也象曰固有之也谓其困心衡虑而固有之也虽然有孚而不中行则诚非所当诚中行而不告公用圭则中非其所中告公用圭而不中行则所以通其上者或非其道中行而不有孚则所谓中行者或不得其实三者之事反复言之实则一理也朱氏曰救焚拯溺果于益可也然非有诚心爱民见信于上中道而行亦不可圭者通信之物
　　六四中行告公从利用为依迁国象曰告公从以益志也
　　三四皆不得中故以中行为戒六四以益下为心而合于中行则告公而见从矣古者建国有不便于民则视民利用迁然必有所依以立国依谓近五也以益下为任而合于中道以此告上无不从以此顺动无不利也益民之事自狂者行之则亢言激论而无优游巽入之辞勇往直前而无相时度力之虑固不足以益下自狷者行之则迂濶缓慢而不足转移上心畏怯苟安而不足以成就大业亦不足以益下唯中行之士所以告公者必其告之以避险趋易之説告之以均田制禄之説告之以易地便民之説嘉谋嘉猷真足以入上聴而利用为依迁国也如此象曰以益志也以其有益于天下之志告于公也程氏曰六四以柔巽之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也昔者盘庚三迁亦顺民而动也
　　九五有孚惠心勿问元吉有孚惠我徳象曰有孚惠心勿问之矣惠我徳大得志也
　　阳实在中有孚之象益莫大于信惠莫大于心九五阳刚中正居尊位又得六二中正以行其益何所不利上有信以惠于下则下亦有信以惠于上不问而元吉可知夫上帝降衷生民秉彛实理所在非惟君有之民亦有之上智有之下愚亦有之以吾之有觉彼之有机动籁鸣何有一之间断君以至诚益下之心而临乎下先之也民以至诚懐徳之心而顺乎上应之也上之施益元吉之效固勿问之矣下之懐徳其为吉也亦在兹象曰言勿问元吉而大得志则元吉可知也蔡氏曰心二也惠顺也我以有孚而顺二之心洪范所谓皇建其有极用敷锡厥庶民者也有不待形诸言语而获元吉也二亦以有孚而顺吾之徳洪范所谓锡汝保极者是也杨氏曰益之九五二帝三王之事也损六五言益不言损损之至也益九五言惠不言益益之盛也
　　上九莫益之或击之立心勿恒凶象曰莫益之偏辞也或击之自外来也
　　上九处益之极过盈者也求益无己心无恒者也无恒者无厌之求人弗与也独倡莫和是偏辞也人道恶盈怨者非一故曰或击之或字众无定主之辞非但一人撃之也夫人心惟危道心惟微惟精惟一允执厥中凡厥有生同得天地之气以为性故虽尧舜未常无人心同得天地之理以为性故虽桀纣未尝无道心但人心生于形气故私欲易流而易危道心隠于人心故妙理难见而甚微唯精以察之而明人心道心之别一以守之而使道心常为一身之主人心每听命焉则危者安微者着如是则立心有恒一人之心可以贯千万人之心也使其私意交营莫有定主蔽于私心而不能益人汨于利心而反求损下以益己则物我相形攻之者至矣程氏曰利者众人之所同欲苟公其心不失正理则与众同利无侵于人人亦欲与之若切切好利专于自私求自益必损于人则人亦与之力争莫肯益之有或撃夺之者矣立心勿恒凶圣人戒人存心不可専利也象曰偏辞也又曰自外来也利之所在可均而不可偏上九不均之以益人而偏之以益己所以争之者至矣唯其立心之偏利而不知均利之常理此其所以凶自外来也中不偏外敢来乎朱氏曰人道彼我相益而后安莫益之有我而已一偏之辞不知道之大全也系辞夫子释此爻曰子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶










　　【干下兑上】
　　夬扬于王庭孚号有厉告自邑不利即戎利有攸往彖曰夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　夬者决也以五阳决去一隂孚信之在中诚意也号者命众之辞君子去小人当显明之于公朝以正其罪故曰扬于王庭又当尽诚以呼号其众相与合力然亦尚有危厉不可安肆又当先自治其私而不可専尚威武则利有攸往也皆圣人设戒之辞夫以公道而去小人此不易之説也然以公道而去小人亦有济不济者焉孔子诛少正夘于两观之下以公道也舜去四凶于聚众之朝以公道也其行诚利矣以裴度而斥皇甫之奸邪其説非不公也而反为皇甫逢吉所挤张九龄指牛仙客之目不知书非不公也而反获荆州之贬岂去小人者公道不足恃耶亦所以行公道者有不可以直遂也夬之君臣其必小人之罪于王庭若曰上六隂柔邪説非帝王之佐而冒处诸贤之上是犹以履加冠以足加首此诚天地鬼神之所不祐四海万方之所不与不去之则道化何以宣明风俗何以移易人心何以复治也扬于王庭者以此然小人既在髙位岂无私人故旧之在朝而不可尽去者乎防虑之周尚庶几焉枢机不宻阶之为祸于是至诚命众而以危道防之告于其国而不以兵革之威胁治之乃可以得行其夬之道也彖曰夬决也刚决柔也健而説决而和此释卦名而賛卦之徳也健而能説决而能和决之至善也扬于王庭柔乘五刚也谓一小人居众君子之上隂而乗阳非理之甚人谁不知宜显扬其罪于朝庭所以示公道也孚号有厉其危乃光也孚诚以合众危厉以知戒其危乃光大也告自邑不利即戎所尚乃穷也専尚威武不主中道则所尚乃至穷极也利有攸往刚长乃终也一隂决去即为纯阳乃刚长之终也合而言之扬于王庭始之以公道也孚号至即戎行公道之事也利有攸往行公道之效也徐氏曰君子之盛不可以小人之势孤谓无能为不尽去之而存其孽也唐五王不去三思而患生于所忽不旋踵而君子之祸烈董氏曰孚号有厉合防口处便须有劒从自家头上落也须着説但使功过各当是非显白于吾何慊朱氏曰孚号有厉其危乃光也其危犹曰其亡所谓与众弃之则决小人之道光矣若隠其诛如唐去李辅国则不光矣曰无瑕者乃能戮人舜脩文徳文王无畔援歆羡自治也故曰告自邑决小人不能扬于王庭孚大号于以借戎兵以清君侧犹凿木去蠧薫社逐鼠岂夬之尚哉此卦其变为剥卦其象五阳去一隂夬决之象其占利有攸往也
　　象曰泽上于天夬君子以施禄及下居徳则忌
　　雨泽上于天其势不居必决众流有溃决之象君子体之观泽决于上而流注于下徳也寛以居之仁以行之若决而散则不可以畜矣故以此施禄则可以此居徳则忌程氏曰忌防也谓安处其徳约立防禁则无溃散也
　　初九壮于前趾徃不胜为咎象曰不胜而往咎也九居初而壮于进躁于动者也故有不胜之戒隂虽将尽而已之躁动自宜有不胜之咎不计彼也夫天下有时中之理正邪有迭胜之事不思我之势如何而冒然亟欲去其窃位者不思彼之得时者何如而奋然欲斥其得时者鲜有不受其咎况小人之胜君子其心险于山川其忍毒于豺狼其谋深于坑穽吾而危言正论彼可以卖直而防我吾而明道正谊彼可以儌世而斥我吾而荐扬正士彼可以朋党而笼我初九以阳刚而居在下之位又居夬决之时任壮前进是壮于前趾也然以初言之则居下而无位无位则无时也无位无时而勇于前进其能必胜乎要必自反而缩量敌而进虑胜而防斯可不为正道之累不为隂邪之所中也虽然宻计隂谋以制小人之养骄纵傲以待小人之败君子固无是心居潜龙勿用之时欲遽遂其风虎云龙之志亦君子所不为也象曰往不胜也势不能胜而且往宜有咎也杨氏曰不胜在往前宜其有咎为初六谋者唯充吾刚徳养吾正气守吾正道天未欲平治天下也吾道未可期如欲平治天下也小人岂能与君子对敌哉
　　九二惕号莫夜有戎勿恤象曰有戎勿恤得中道也九二当夬决之时刚而居柔又得中道故能忧惕号呼以自戒备纵莫夜有戎亦可勿忧恤也夫不自安者足以享天下之安不自逸者足以享天下之逸今夬之时九二刚健得中志得意行何不可者犹且惕厉号呼戒内戒外者何也诚以隠谋隠计伏藏不露小人之陷穽也憸俦私党同恶相济小人之禆援也防言奸舌巧计中伤小人之锋刃也使君子自谓力量足以胜之气焰足以烁之而内无戒心外无戒备则莫夜之变必有出于吾之所不料者矣此吾道之所以不可忘戒备而戒备之志乃安逸之所萃也象曰得中道也莫夜有戎者不测之变也二之惕厉而戒于内号呼以戒于外无事则不忘戒有事则不必忧乃得中道也呜呼虞朝去四凶必曰警戒无虞周公兼戎狄必曰彻桑土于未雨者其以此欤朱氏曰小人知将亡其奸必乘人之疑以相恐动杨氏曰九二柔以晦其刚得中而戒于过此狄仁杰从容存唐之事也
　　九三壮于頄有凶君子夬夬独行遇雨若濡有愠无咎象曰君子夬夬终无咎也
