<!-- { "loadSidebar": true } -->
　　四与初为应初已与二相遇况九四不中不正又逺于初无徳无位上失其道失其民也起者妄动也彼得则此失四既失所遇安处顺守可也苟妄动而求必得之则凶夫人心之从违吉凶祸福之所由判九四居大臣之位有徳则有人焉往而不吉惟其不中不正徳不足以系人心则廉者恶其贪公者恶其私正者恶其虐失道寡助亲戚亦畔之何往而不凶象曰逺民也无道而逺民其凶也宜抑尝闻之古者公卿以合民心为已责唯恐民心之不我合故有不遇之忧后世下有意于趋附上无意于包荒故民庶有不遇之忧而公卿无不遇之忧孰知夫不遇于公卿特无以为进身之地而不合于民庶则无以一四海叛离之心也此初不遇于四之贵不足忧而四之不遇于初之贱乃大有可忧者存也遇之为遇君子其可不深思耶
　　九五以包瓜含章有陨自天象曰九五含章中正也有陨自天志不舍命也
　　木髙而叶大处髙体大而可以包物者也瓜者美实之在下者也美而居下侧微之贤也九五居尊位而下求贤才以至髙而求至下有以包瓜之象能自降屈如此又其内蕴中正之徳充实章美以中正之道求天下之贤未有不遇者也有陨自天犹云自天而降言必得之也夫人才之生未有不关于天意而君徳之所存乃天命之所存也文王之下车与夷王之下堂而见诸侯似也而渭水之卜天之畀文王者不以畀夷王宣王之接下与元帝之好贤似也而天生之佐天之佑宣王者不以佑元帝何哉贤者之在国家其孰非上帝之所赉而上帝所降之衷未克全之则帝赉之弼亦未有以得之也故九五之有陨自天吾不归重于以包瓜之事而归重于含章蓄美之徳也孟子不遇鲁侯天也非天不佑孟子天不以孟子佑鲁侯也伊尹遇于成汤者天也非天之私伊尹也天以伊尹畀成汤也孟子以臧仓之毁归之天而伊尹亦以为天使为先觉觉后觉耳夫以鲁侯成汤俱有爱贤之心而天命之去留乃尔何哉亦以含章之徳汤有之而鲁侯无之耳然则天命之向违不可得而见贤人之向违即天意之向违也故曰中正也谓其含中正之徳也又曰志不舍命也谓其不违天理也朱子曰瓜隂物之在下者甘美而善溃髙大坚实之木五阳刚中正主卦于上而下防始生必溃之隂其象如此然隂阳迭胜时运之常若能含晦章美静以制之则可以回造化矣有陨自天本无而倐有之象言能回造化则阳气复自天而陨复生上来都换了这时节张载曰以包瓜文王事纣之道也厚下以防中溃尽人谋而听天命者欤朱氏曰九五含章下九二以防民之溃者人也尽人谋则有时而胜天然或不胜至于陨越者亦天也瓜譬则民瓜虽可欲而溃必自内始九五之志谓天之所命以佑下民者在我有陨越者自天陨之吾终不舍天之命也含章杨氏以含其耀而不矜五之下二如以包瓜二之从五如命从天降而决起盍归之志君臣相遇如此一小人虽壮何足虑也此尧舜相遇何忧乎驩兠孔壬也
　　上九姤其角吝无咎象曰姤其角上穷吝也
　　人有柔而求遇者有巽顺而求遇者有阿谀而求容者有善柔而无节义以相与者有缄黙而无直谅以相告者求遇如此则狐趋狗媚者若人也摇尾乞怜者若人也面从而退有后言者若人也幸而有刚徳以为遇合之道则又有姤其角吝无所归咎之说何耶曰人之求遇所以用其刚者有二道曰谦徳也曰顺徳也以谦徳而用刚则必能自卑以尊人降心以求道舍己从人而与人为善也以顺徳而用刚其孝悌之行必可以感人之善心清和之貌必可以消人之厉气肃穆之容必可以格人之敬心今上九以刚居上不中不正以刚居上则髙亢如角无复谦徳之刚处极则触击之刚无复顺徳之刚爱人者人恒爱之敬人者人恒敬之我之不中不正而髙亢触击如此人谁与之宜其不遇而可羞吝且无所归咎于人也














　　【坤下兑上】
　　萃亨王假有庙利见大人亨利贞用大牲吉利有攸往彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　萃者聚也天下生聚全盛之极也王者萃聚天下之道至于有庙极也羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心总摄众志之道非一其至大莫过于宗庙故王者萃天下之道至于有庙则萃道之至也人聚则乱物聚则争事聚则烦必得大人以治之故利见大人乃亨也萃不以正人萃为苟合财聚为悖入故利贞萃者丰厚之时其用宜称故用大牲吉夫不能有为者力不足也当萃之时兴功立事得可为之时故利有攸往夫萃聚之世天下所同尊者莫大于宗庙天下所同尊者莫逾于大徳蕞尔豺狼犹知报本乌鸟微物尚知反哺王者统摄万区齐一众志苟不知严于宗庙则无以起天下孝思之心无以动天下有孚颙若之诚不得为萃之正如礼何沔彼流水朝宗于海维天有极众星环拱以同类之人羣然而合林然而聚苟不宗主乎大徳则无以合天下归极之心无以致天下尊亲之念亦不得为萃之正如义何上无格庙报本之地是萃人心而不以正安得行其用大牲之礼下无尊君亲上之心是亦萃人心而不以正安得其利有攸往之利玩萃之卦则王假有庙利见大人皆当于亨利贞而用大牲吉在于有庙见之利有攸往在于利见大人见之也彖曰萃聚也顺以说刚中而应故聚也此以卦徳卦体释卦名也坤顺兊说上以说道使民而顺于人心下说上之政令而顺于上九五以刚中为萃之主下有六二柔中之臣应之君臣聚会以聚天下具是四者然后能聚不然民不可得而聚矣王假有庙致孝享也利见大人亨聚以正也王假祖考则诸侯大夫士皆来助祭各致其诚永锡尔类各致其孝报本反始教民不忘其亲天下既聚未见大人其萃未必正既见大人则民志定人伦正物情相交而亨用大牲吉利有攸往顺天命也天命天理也此见假有庙而用大牲见大人而有攸往皆循天理之正也观其所聚而天地万物之情可见矣徐氏曰天地万物髙下散殊感则见其情之通恒则见其情之久聚则见其情之同不于其聚而观之情之一者不可得而见矣杨氏曰昔者天下之散也何从而聚也刑措不用之治生于反商政之日烟火万里之富生于除秦网之时是可忘哉王假有庙用大牲吉所以报萃之所从而不敢有也今者天下之聚也谁得而散也永嘉之祸生于平吴之初天寳之乱生于开元之治是可惧哉利见大人者必求大人之助屈己以见之利贞者必守以贞正之道无逸以终之所以待萃之所终而不敢恃也此卦其变为大畜卦其象泽上于地水积而萃聚之象其占亨利贞也
　　象曰泽上于地萃君子以除戎器戒不虞
　　泽上于地水积而不流为萃聚之象而隄防不固则有溃散之虞水上必下水聚必散宁免不虞之决众聚必争物聚必夺宁免不虞之变聚土谨防所以戒泽之不虞也聚工饰器所以戒国之不虞也防壊则决必至备弛则人生心不知用萃者也除谓简治也去弊恶也不虞出于意料之外谓戎事也
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　初六上应九四而隔于三二二隂当萃之时柔无守正之节不能自守是有孚不终志乱而妄聚也若号呼正应则众以为笑但勿恤而往求正应则无咎也夫求聚之初莫要于守吾心之诚莫患于顾流俗之议内失其求正之诚外摇于世俗之议则失其所以为萃之道柳宗元之仕始以忤奸臣窦参而得君其求正应之心亦诚矣未几乃入王叔文之党是皆诚意不终移于流俗而乱其防聚之道也夫子周旋于周末丈人桀溺皆嘲其为辟人之士而其徒未尝一动念焉其不惑于流俗者皆其孚诚之始终如一也世之人不幸处羣邪之中而欲正人合未必能与正人合也处羣贪之中而欲廉士合未必能与廉士合也自非卓然不羣毅然有守者不能舍非类而从正应今萃之初六识见不定趋向不一所以乱其志而妄求萃以其三隂聚处有以乱其志也圣人曰有孚不终乃乱乃萃所以示萃道之大戒也世之人亲附正人小生贱儒未必不曰彼欲依附有道之士以立门户彼欲饰智以惊愚修身以明污彼徒知从辟人之士不知从辟世之士羣讙众嚣一握为笑使在我诚知礼义不愆何恤人言往而从羣之正应则无妄萃之过矣故圣人曰若号一握为笑勿恤往无咎所以垂萃道之大训也象曰其志乱也若勿恤而往则其志不乱矣不能固其守是为小人所惑乱而失其正也杨氏曰魏舒初欲从栾盈之乱既而乃归范宣子召伯盈初已从王子朝之僭既而乃从刘文公君子与之此圣人开初六自新之涂也
　　六二引吉无咎孚乃利用禴象曰引吉无咎中未变也人之情相求则合相持则睽二与五为正应当萃者也而杂于二隂之间必相牵引乃得其萃二中正柔顺虚中以上应于五五刚健中正诚实而下交于二君臣和合其所共致岂可量也是以吉而无咎孚信之在中也禴祭之简薄者也孚信者萃之本也君臣之间其神交意合者靡文不必烦也其文盛物明者诚意未必隆也若中实有孚不待外饰乃用禴之义也凡萃之道父子兄弟朋友姻亲皆当先实而后文况君臣之际岂可不尚诚乎象曰中未变也以其有中正之徳未遽至变改也变则不相引矣杨氏曰君之求臣甚于臣之求君六二之进非九五引之而谁也故曰引吉无咎然君臣之合萃始于相求终于相信相信则如骨肉一体岂复事于外饰哉冯唐之对文帝张素之对太宗初以为廷辱卒尽其说马援谓光武脱畧边幅魏徴告太宗不事形迹者皆孚而文薄者也然六二徳则中正才则隂柔自非阳刚如伊尹曷能五去桀哉如九五之引六二幸及其中未变之时而引之则得之矣不然如丁公之事楚吕布之事魏虽引之何吉无咎之有
　　六三萃如嗟如无攸利往无咎小吝象曰往无咎上巽也
　　六三以隂柔之资不中不正上无应与其谁纳我故进而求比于九四则四非其类而不答是以不正见弃于四退而求比于六二则二非其应而不与是以不正见弃于二外见弃于人内懐悲于己萃聚之不合则感嗟而无归又何所往而利然圣人于有过之人未尝不期之以补过故又曰尔盍往从上六巽顺之正应则庶乎无咎然终不免于悔吝夫萃聚之道有得正之应而萃者有以同类而萃者有以非理而萃者大之为君臣之义合亲之为父子之天合近之为夫妇之恩合以至天地之所以辟合隂阳之所以变合无非得正而萃者若夫舜之以十六相周之十夫予翼此同类而萃者也李林甫之纠合羣枉牛僧孺之引擢众邪此非理而萃者也象曰上巽也言上六能巽顺而受之也
　　九四大吉无咎象曰大吉无咎位不当也
