<!-- { "loadSidebar": true } -->
　　雷震于山上其声过常故为小过君子观象事之宜过者则勉之行过乎恭防过乎哀用过乎俭也是三徳者君子唯能行之若小人则为过傲为过易为过奢也
　　初六飞鸟以凶象曰飞鸟以凶不可如何也
　　天下之事有当小过者顺则为是逆则为非顺则为福逆则为祸顺则为正逆则为邪初六以隂柔处过之初宜下而不宜上宜小而不宜大宜卑而不宜髙今乃上应九四是居下而好上人逆也居小而好自大逆也居卑而好自髙逆也小人轻狂遽疾躁动而从上失在下之宜如飞鸟犯不宜上宜下之戒所以凶也象曰不可如何也谓不宜然而然盖非之也杨氏曰初六隂柔小人常有进躐髙位必疾颠如髙飞之必速坠也小过诸爻皆患于过不患于不及初六小人一过之则进居于二而为大臣矣岂不凶于身而凶于国阳城欲坏白麻而徳宗不相裴延龄李甘欲裂诏书而文宗不相郑注此得圣人戒初六之防欤
　　六二过其祖遇其妣不及其君遇其臣无咎象曰不及其君臣不可过也
　　阳在上者父之象九三是也尊于父者祖之象九四是也近于祖而隂者祖妣之象六五是也六二柔顺中正进则过三四而遇六五是过阳而反遇隂过祖而遇妣也六二上进而不陵及于君适当其臣之分则无咎夫小过之义莫大于中正而二则得中正之全者也人臣之过也必有髙亢而不及乎柔道者必有陵僭而不合乎臣道者六二不应三不应四过四之阳而合五之隂是过其祖而遇其妣遇其妣则见其无强梁猛隘之失无陵节犯分之过合乎徽柔懿恭之徳矣二与五虽以同徳相应不以同徳相躐其从五也不敢陵及君上而适当为臣之分曰遇其臣则见其有虔恭尔位之意有小心翼翼之实合乎守节明分之操矣是则六二之遇其妣遇其臣皆所以就正也皆所以就中也世之挟傲物之刚而养其骄负震主之威而肆其亢昧尊卑之分而以卑及尊忘贵贱之经而以贱及贵胡不观六二所以遇其妣遇其臣者乎象曰不及其君臣不可过也不可过臣之分也杨氏曰九三以阳居阳故称祖九四以阳居隂故称妣六二隂柔小人居大臣之位常有过分之心常有弱其君之心然窥觎而不敢僭者进则九四御其腹退则九三要其背故其僭不及于六五之君非不欲及也遇二臣之扼己不可得而过也不有君子其能国乎周勃有骄主色而折于袁盎之一言淮南有反谋而寝于汲黯之死义陶侃有坐观危乱之意而忌于温峤义旗之见指皆遇其臣故不及其君也岂惟六二全而无咎天下国家实无咎刘仲平曰过乎祖则有继世之誉过乎君则有犯上之嫌故象曰不及其君臣不可过也闺门之内以恩掩义祖可过也朝廷之上以义掩恩臣不可过也
　　九三弗过防之从或戕之凶象曰从或戕之凶如何也小人欲害君子防之不过必为所贼也虞舜喉舌之官堲谗说殄行夙夜惟允以此为防四凶犹得以反道而害正成周之世周召相与告戒凛凛乎若渉大川之惧亦惟大艰之戒以此为防管蔡犹得以流言而动摇圣辅孔子相鲁首诛言伪而辨行伪而坚恐其乱正也以此为防齐人犹得以女乐速圣人之行吁甚矣小人之可畏也九三刚正居下之上羣隂之所疾恶也使九三恃其刚正独立而不惧直情而径行无所防闲其英风贞行虽曰可尚政恐丑正之流乗闲置毒相与媒孽而去之天下未受吾道之福一身先受小人之祸如汉之萧望之唐之五王也以刚正之道而贼于隂柔之手适以重端人正士之抵掌扼腕耳象曰凶如何也甚言其凶以为戒也然则防小人之道当如何曰君子忧我之愚不忧敌之知忧我之弱不忧敌之强宜正其身养其明全其刚而已初不在于知谋倾险之术也文公曰小过乃隂过之时故二阳爻皆称弗过是言阳弗能过也防之防隂也言弗能过之则当防之若不防而反从之则彼或得以戕贼我而凶矣二隂在下有上进之势故当防
　　九四无咎弗过遇之徃厉必戒勿用永贞象曰弗过遇之位不当也徃厉必戒终不可长也
　　当过之时九四以刚处柔过乎恭矣无咎之道也弗过遇之阳弗能过于隂唯宜谨处若徃则必有危厉所当戒也阳性坚刚故又戒以勿用永贞当随时之宜不可固守也盛衰相循无小人常过君子之理苟恃阳刚之才而轻与隂用必受其殃不若戒谨以俟其复之为无咎杨氏曰当小过之世逢隂柔之君有羣隂用事之党上六之小人居髙位六二之小人为大臣初六之小人又飞翔而并进幸而二刚分处内外以遏羣小徃来之冲二君子岂可以失位而不勉乎天下多难得一君子犹可恃以为安况九三与九四同徳而分处乎一蔽正室于外一卫君身于内虽六五之弱庸可窥乎周公居东不可无召公之为保良平辅行不可无萧相之居中象曰位不当也又曰终不可长也当隂过时阳退缩自保足矣终岂能长而盛也陆氏曰小者之过终不可长也戒而悼之以俟其复
　　六五宻云不雨自我西郊公弋取彼在穴象曰宻云不雨已上也
　　云之致雨以隂阳和隂之不自成犹阳之不独运也宻云不能成雨自我西郊隂方先倡故也六五之隂柔不能成功正犹隂之不能成雨耳公弋取彼在穴弋谓以隂取隂耳公指六五穴指六二以六五之隂取六二之隂两柔相得其为大事安能济乎宻云之不能成雨隂过也人君之不能成功柔过也自古以柔顺之君而得阳刚之助者故亦有之太甲之得伊尹成王之得周公皆足以成继世之美使六五以柔而弋取阳刚之辅则泽及天下必不至如宻云之不雨也惜夫象曰已上也谓隂已上不能雨也潘氏曰君徳之柔如此大臣当弋取岩穴之贤以辅之也
　　上六弗遇过之飞鸟离之凶是谓灾眚象曰弗遇过之已亢也
　　过之为义过而遇理则过为无过善莫大焉过而不遇理则过为有过凶莫逃焉上六以隂柔之资居一卦之上处震动之极居过之极不与理遇动皆过之其违理背常如飞鸟之迅速而离过之逺所为如此岂惟人眚天灾亦至凶可知矣使上能遇于理而弗过则可以全上帝之可以合天则之正可以格造化之休何忧乎天灾之流行可以充吾心本然之善可以合天下同然之心可以契烝民秉彛之徳何忧乎人眚之来集象曰已亢也髙亢而致凶也上自共驩下暨斯髙是也杨氏曰弗肯遇之而过之此上六之戾六五也弗过遇之则在可恕之域弗遇过之则有怙终之意离者丽也小过之时以小丽大以下丽上宜其凶也孟子所谓自作孽不可逭也文公曰弗过遇之者阳微而弗能过乎隂反遇乎隂也弗遇过之者隂上而弗能遇阳反过乎阳也飞鸟离之取逺过隂过如此非隂之福也灾眚洊至凶孰甚焉此可为小人过盛者之戒

　　【离下坎上】
　　既济亨小利贞初吉终乱彖曰既济亨小者亨也利贞刚柔正而位当也初吉柔得中也终止则乱其道穷也既济者事之既成治之既平水火相交相与为用而生养之功成故曰既治道之既济则亨通矣当此之时卑不偪尊贱不逾贵下不陵上贵贱履位愚智异处贤不肖袭情位当而不乱小谓隂大谓阳初九九三九五阳居阳位君子自得其所处也六二六四上六隂居隂位阳得位而隂小亦得其位小者亦利于正是小人各安其分而无失正之嫌此既济之所以亨也初吉终乱天下之治易长亦易消也易隆亦易替也今纲常一正六纪一定诚吉也然三纲六纪安知其终不乱乎今朝廷清明邦家宁谧诚吉矣然朝廷邦家安知其终不乱乎今教化流行政令昭明诚吉矣然教化安知其不湮晦政令安知其不舛逆乎此彻桑土于未隂雨也而鸱鸮作惩桃虫于拚飞也而小毖作圣人夫岂过为之虑哉诚惧夫警备不忘尚有不虞一怀晏安祸乱至矣杨氏曰出多难入无难是为既济之世当是之时小者亦亨况大者乎盖无一人不亨无一事不亨无一物不亨如济川焉舍川而陆舎舟而毂危者安险者济何忧之有然人皆儆于洪流莫或儆于夷涂人皆惧于覆舟莫或惧于覆车是以初吉而终乱也秦灭六国而秦自灭晋平燕秦而晋自乱隋取亡陈而隋自亡唯圣人能内外无患自非圣人外寜必有内忧此鄢陵之胜范文子忧晋之必祸也盖人之常情多难则戒戒则忧忧则吉无难则骄骄则怠怠则乱圣人见其始吉而探其乱唯能守之以贞固而不移持之以忧勤而不息则可以免于乱而不穷矣彖曰既济亨小者亨也利贞刚柔正而位当也以卦体言六位之皆得其正也初吉柔得中也指六二言既济之功也终止则乱其道穷也唯圣人为能通其变于未穷不使至于极也人之常情处无事则止心生止则必有所怠而不复进止则乱矣不止乱安从生此圣人要既济之极以垂戒也故尧舜有终而无乱此卦其变为未济卦其象水火相交既济之象其占则亨也
　　象曰水在火上既济君子以思患而预防之
　　水性下而居上火性上而居下交则相济是为既济既济虽非有患之时而患必生于既济之终故君子思患而豫为之防也成汤之危惧成王之小毖皆思患预防之谓也故卦言终乱象言预防爻有濡首之厉其义一也
　　初九曳其轮濡其尾无咎象曰曳其轮义无咎也轮在下尾在后轮所以行曳之使不进也兽渉水必揭其尾濡其尾则不能济初以阳在下上应于四又居离体火性上行其进之志鋭也然时既济矣宜静以处之不渉不行乃得无咎若更进不已则纷更多事反及于悔吝此汉家天下制度既济之后曹参一遵萧何之法制而无所变更得曵轮濡尾之义也象曰义无咎也既济之初而能止其进则不至于招悔义无咎也
　　六二妇防其茀勿逐七日得象曰七日得以中道也离为妇六二以隂居中妇象也茀妇人出门以蔽车者也六二有文明中正之徳上有九五阳刚中正之君以贤臣当盛时遇圣君行吾道以持盈守成特易然也时已既济无复进而有为况九三居前隔于其间二不为五用如妇防其茀则不可行然中正之道不可废也自守不失则七日当复得自五至二七日也过七日则五自与二相应而得行其中道象曰以中道也中正之道有时而屈者必有时而伸也所贵乎君子者患吾不能自守道之不行非所患也患吾舍内逐外道之终废非所患也管蔡之谮周公周公不辩而王自悟燕王上书之谮霍光霍光不言而帝自察得勿逐七日得之义也
　　九三高宗伐鬼方三年克之小人勿用象曰三年克之惫也
　　未济而求济者宁既济而求过于济者倾九三当既济之后挟重刚之资居离体之极有求过济此小人之好大喜功而不可用者也故圣人因三之才而为之戒曰古者高宗之圣主伐一鬼方之小丑歴时滋久至于三年而仅克之则其功效不足名于后世想在我者老师费财劳民动众亦已甚矣况用小人乎以贤君伐逺夷宜易而难宜逺而近宜福而祸而况其余者乎武帝承文景之后而伐匈奴太宗当贞观之隆而伐高丽皆此类也善处既济者其惟光武却臧宫马武之请乎象曰惫也以中国之贤君轻用军师伐逺方之小夷犹久而后胜既胜而中国之民亦惫且困矣
　　六四繻有衣袽终日戒象曰终日戒有所疑也
