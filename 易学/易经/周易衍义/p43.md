<!-- { "loadSidebar": true } -->
　　四当萃之时上比九五之君得君臣之聚也下比下体羣隂得下民之聚也然四以阳居隂不正也虽得上下之萃必得大吉然后无咎大者周遍之义无所不周然后为大无所不正然后为吉大吉则无咎也不然非理枉道而得民如齐之陈恒鲁之季氏岂得为大吉而无咎乎夫人心之所同然者唯至善之理而止耳人心之所同聚者趋乎至善之理而止耳刚中之君固非小才可以苟合也必其嘉谋谠论之足以结主知正节善道之足以当帝心可也苍生之望亦非小智可以苟合也必其论道化之足以感激人心必其荐善沮恶之足以亲附同列可也使九四吉善之不极其大则媚昏庸之主而侥幸求合容或有之未有能合于刚中之君结趋附之徒而暂合其私人容或有之未有能为天子亲附百姓者此萃之九四所以得上下之萃者必其大吉则无咎也象曰位不当也疑其不正而成之也杨氏曰九四以阳刚之资居近君之位下则得尽三隂之众上则已偪九五之君陈氏之得齐民司马氏之得魏民也圣人戒之曰九四必也柔顺谦退如未居其位之时有不敢当其位之意则大吉而无咎
　　九五萃有位无咎匪孚元永贞悔亡象曰萃有位志未光也
　　元永贞者君之得民所归也故比天下而萃天下之道皆在此三者九五居天下之尊萃天下之众而君临之有中正之徳居可致之位徳称其位无咎矣如是而又有不信而未归者则当自反以修其元善之徳恒永之徳贞正之徳则通于神明光于四海无思不服而悔亡矣黎民之雍四海之戴尧舜亦萃有位者也然苗民逆命尧舜初不罪之诞敷文徳既至彼众自不能无来格之心万邦之懐狱讼之归汤文亦萃有位者也然葛伯昆夷之不道汤文初不怒也乐天修徳既纯彼众自不能无云霓之望圣人所以萃人心者在理不在势可以得天下而不可以得匹夫匹妇之心唯天理既尽则号令纪纲赏罚权势兵革刑威莫非义理之施设天下之人自然心恱诚服固无匪孚之悔象曰志未光也未光谓匪孚也朱氏曰元者善之长大人体此以仁覆天下永久也贞正也体仁在上久正而不变则无偏无党其悔乃亡九五得尊位天下皆萃而归之于是观其所孚可以知其志乃专于六二系应至狭所萃者有定位得近遗逺萃道不全能无悔乎终足以自守免咎而已于人君恢宏广博无所不萃之志未为光大匪所谓孚也横渠曰居得盛位不能见大徳之人系应于二故曰有位
　　上六赍咨涕洟无咎象曰赍咨涕洟未安上也
　　处萃之极忧深思逺此无咎之道也夫萃极则散盛极则衰此造化寒暑之运古今离合之数也萃之上六萃聚之极问其民则富庶之民问其世则一统之世也然万物离散多出于鳬鹥既醉之后抱火积薪每发于己治已安之世是以古之君子不能必天下之常聚而常忧其聚散之无常势故赍咨而不敢以一毫安涕洟而不能以一朝居诚如是也必能动心忍性为经久之谋必能畏谨恐惧而为制治保邦之画必能彻桑土于未雨而调血气于未病如是则萃者常萃可保其无散盛者常盛可保其无衰君子是以知上六之无咎也呜呼太甲之无咎不在于万邦惟懐之日而在于自怨自艾之际成王之无咎不在于天下泰和之日而在于执书以泣之际象曰未安上也未敢安肆处上也杨氏曰聚不极则散不生治不极则乱不萌上六以隂柔之资说乐之尤而居萃聚治安之极此开元之末燕游之所由兴元和之季宫室之所由侈故圣人戒之曰临至乐以至忧之心处之庶乎无祸咎程氏曰小人处髙人谁与之人絶之由己致之又将谁咎







　　【巽下坤上】
　　升元亨用见大人勿恤南征吉彖曰柔以时升巽而顺刚中而应是以大亨用见大人勿恤有庆也南征吉志行也
　　升者进而上也升之道以元亨为本用此道以见大人则谏行言听而膏泽下于民论道经邦而道化于时坐于庙堂则绳愆纠缪啓沃君心可以夀宗社无疆之休达诸天下则霖雨苍生移风易俗可以开万世太平之基如此勿暇忧恤也用此道以南征则日入乎文明之域不失身于晦昧之日入乎阳明君子之域而不入于隂晦小人之党道其所道徳其所徳发挥于事业者皆光明正大之学设施于举措者皆礼乐文明之教又何往而不吉彖曰柔以时升巽而顺刚中而应是以大亨此以卦变释卦名以卦才卦徳卦体释卦辞卦自解来柔上居四时当升也柔既上而成升则下巽而上顺以巽顺之道而升可谓时矣二以刚中之道应于五五以中顺之徳应于二是以大亨大亨之功非刚中之九二上应六五则不能致也用见大人勿恤有庆也升位而见大人则无附丽小人之失而足以行道升徳而见大人则日入于君子之途而足以进徳治己治人皆有福庆也南征吉志行也南人之所向谓前进也前进而遂其升而得行其志是以吉也南属离火之方文明之地也前进而达于文明之地则阳明胜而徳性用尊隂浊蔽而物欲不行所以吉也此卦其变为无妄卦其象木生地中升进不已之象其占则元亨也
　　象曰地中生木升君子以顺徳积小以髙大
　　木生地中长而上升为升之象顺则可进逆乃退也木之升也以顺而成材人之升也以顺而成徳自下而升上顺也自上而降下逆也自拱把而为合抱为干霄材以积而成自片善而为髙明为广大徳亦以积而成故栋梁者拱把之积也圣贤者片善之积也君子以顺徳积小以成髙大升之义也若夫以小善为无益而不为固不可以小恶为无伤而不去尤不可君子知善不积不足以成名又当知恶不积不足以灭身之义为戒可也
　　初六允升大吉象曰允升大吉上合志也
　　初六柔居巽体之下上承九二之刚二以刚中之徳上应于君当升之任者也初之柔巽唯信从于二信二而从之同升乃大吉也夫人之始升未有能自进者也贾谊洛阳一书生耳非有吴公何以陈治安之防冀缺田亩一布衣耳非有臼季何以得名臣之誉自古及今固有比公卿而道徳彰事业著者亦有巽顺权贵而行义亏名节丧者盖始进之初巽顺上位于义本无亏然进之道比附君子可也比附小人则不可巽顺阳刚可也巽顺隂柔则不可初六君子始升之初虽无权势尤不可轻附权位之人而不择其人虽无爵禄尤不可贪慕爵禄之荣而不择其正虽无应援尤不可攀附强援而不取其端人以巽顺之道顺乎九二之刚正则其升也可以道显亲而尽其孝以道事君而尽其忠信乎其大吉也象曰上合志也谓其与上二刚同志也虽然巽顺之义一字而具是非之两端使其果能敏行谨言泛爱亲仁以就有道何嫌乎巽顺若所亲者险诐之流奸雄之党权幸之夫【以下阙】









　　六五贞吉升阶象曰贞吉升阶大得志也
　　古之圣人其于已坠之基必振而起之其于己造之域必等而上之其故何也曰守正道而已而六五下有九二刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也阶者所由而升之级也中以行正则用之家庭可以升尽伦之阶用之天下可以升太平之阶用之无事可以升长治之阶用之有事可以升止乱之阶世之斁伦败教欲进之典常而无阶者胡不观六五之所以升阶者乎世之基沦业废欲进于治而无阶者胡不观六五之所以升阶者乎象曰大得志也倚任贤才而能贞固如是而升可以致天下之大治其志可大得也若夫立志不定守道不笃任贤不终皆不足以言升之义也
　　上六防升利于不息之贞象曰防升在上消不富也上六以隂居升之极昏防于升知进而不知止者其为不明甚矣君子于贞正之徳终日干干自强不息如上六不已之心用之于此则利也以小人贪求无已之心移之于进善则何善如之夫燎原之火天下咸忧其不息也用之于养嘉谷则不息何害焉孳孳为利也移而为大舜之为善何嫌乎孳孳唯日不足凶人之为恶也移而为吉人之为善则何嫌乎唯日不足适燕适越同一足也适燕而越其途改途而从北则斯足以至燕初不待于改足也毁人誉人同一口也毁人而溢其恶改辞而称其善则不至于溢毁初不待于改口也好恶无厌此昏防之极也改而为好善无厌之心斯可矣初不待于易心也上六以防升不已之心而不已于正道则天下之善孰加焉象曰消不富也言防升则有消而无增益宜改之以为不息之贞也朱氏曰不息之贞仁义忠信乐善不倦是也杨氏曰隂柔而在上在上而防升终消亡而不富非纣其谁当之
　　【坎下兑上】
　　困亨贞大人吉无咎有言不信彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　有遭困穷之时有处困穷之道天地间有隂必有阳有昼必有夜有达必有穷是困穷之遇亦天下常然之理处困之道不越乎二说曰守正也曰谨言也贞大人吉无咎守正而亨也有言不信谨言而亨也是故天下尚功利我独尚仁义此我之所困也然仁义之权在我而不可夺天下尚知术我独尚诚实此我之所困也然诚实之权在我而不可移此困之所以亨此困之所为贞大人吉无咎也于斯时也吾道既不偶则吾言亦何足以取信于斯时勿为恱佞之辞以全吾正大之气可也勿为诐遁之辞以依势取宠可也勿为多言譊譊以招外侮可也括囊自处可以无咎不可以言而言人谁信之吾不尚口以取困辱之咎则吾道确乎不失其正此困之所以亨也此圣人所以戒其有言不信而贵于晦黙也自古圣贤有以义命之当然而安之者于是有贫而无谄之说有以义之可乐而忘之者于是有不改其乐之说有以贫贱忧戚反以进徳者于是有困心衡虑之说凡此皆困而不失其所亨之道而其所以然者则守正谨言亨之本也彖曰困刚揜也以卦体释卦名也坎刚为兊柔所揜九二为二隂所揜四五为上六所揜君子为小人所揜至于穷困不能自振之时也险以说困而不失其所亨其唯君子乎以卦才言也坎险兑说处险而能说是困穷而不失其所亨之道唯君子能之贞大人吉无咎以刚中也以二五有刚中之大徳能守正而不失其所贞所以为困之亨也有言不信尚口乃穷也知以尚口为戒而无致穷之辱则能谨言而不失其所亨也杨氏曰亨不于其身于其心也不于其时于其道也王辅嗣曰穷必通也处穷而不能自通者小人也此卦其变为贲卦其象刚为柔揜困穷之象其占则亨也
　　象曰泽无水困君子以致命遂志
　　泽所以潴水也泽在其上而水在其下则泽中无水困之象也致诣送也致命犹言授命持以与之而不之有也君子处困有命焉命在天则致之虽困而无所避也有志焉志在我则遂之虽困而不可夺也不可求者命也从吾所好者志也委致其命自遂其守道之志所以处困而亨也若小人处之凡可以求为幸免者无不为也而卒不得免焉则亦徒丧其所守而已矣
　　初六臀困于株木入于幽谷三岁不觌象曰入于幽谷幽不明也
