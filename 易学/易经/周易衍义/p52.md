<!-- { "loadSidebar": true } -->
　　次旅之居也资旅之用也童仆旅之役走者也六二柔顺中正得内外之心曰旅即次则其所舎也有其居曰懐其资则其所畜也有其用曰得童仆贞则其所奔走而服役也又有其人即次则安懐资则裕得童仆之贞信则无欺而有赖旅之最吉者也象曰终无尤悔伊川曰柔弱在下者童也强壮处外者仆也羁旅之人所亲者童仆也既得童仆之忠贞终无尤悔矣杨氏曰以晋文公当之
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　处旅之道以柔顺谦下为先三居下体之上刚而不中髙亢自居有多上人之心居刚任刚平时犹不可况于旅乎自髙则不顺于上故上不与而焚其次失其所也在旅以刚自髙待下必丧其忠贞谓失其心也危厉之道也旅之为道内以安身外以结人固也吾闻有道足以禔身未闻过刚暴下之足以得助也素富贵行乎富贵素贫贱行乎贫贱素患难行乎患难今三之丧其次是在已失其所安何素之有氷天桂海九州万姓尚有贯通而为一今三之丧其童仆是在人不得其心也视二之即次得童仆贞能无愧乎象曰亦已伤矣又曰其义丧也焚次已伤而以旅之时与下之道如此其义当丧也类推之世之不能安宗庙而至于倾覆者皆若人也世之不能一道徳以同风俗至于叛离者皆若人也为天下国家者谨毋用九三刚亢不中不正之人以焚我苍生丧我四海也且柔而得中即次之象刚而过中焚次之象三以刚居下体之上曰焚次上以刚居上体之上曰焚巢位愈髙刚愈亢则祸也深杨氏曰鲁昭公孙于齐齐不礼焉而飨以大夫之礼公遂如晋将如干侯子家羁曰有求于人而即安其造于庭弗聴是刚之不能下人也使请逆于晋而晋又不答是焚其次也鲁之归马者公执之鲁自是不归马季孙将如干侯见公而与之国而公不见自是不归国是丧其童仆也虽贞犹危厉况不贞乎
　　九四旅于防得其资斧我心不快象曰旅于防未得位也得其资斧心未快也
　　九四虽阳刚不中而处上体之下以刚居柔有用柔能下之象上则为五所与下则为初所应在旅而得上下之应可谓得其所处不特得其所安资财者旅之所仰得其资犹能富贵人斧者旅之所以自卫得其斧犹能威罚人在君子观之得其所处不足喜上有阳刚之应得以佐之而图治偕之而行道深可喜也九四上无阳刚之与下无阳刚之应不能伸其才行其志虽得其资斧而其心终不快也象曰未得位也又曰心未快也未得正位所以虽得资斧而心未快也虽然圣贤出防亦岂戚戚于不遇欣欣于得志哉大行不加穷居不损乐天之诚与忧世之心固有并行而不相悖者九四亦岂戚戚以闷世哉
　　六五射雉一矢亡终以誉命象曰终以誉命上逮也雉文眀之物离之象也誉令闻也命福禄也射雉则中于文明之道五居文明之位有文明之徳故动必中文眀之道如射雉一矢而亡之发无不中羁旅之人动而无失又能合文明之道终能致令闻令誉且获福禄也象曰上逮也五有文眀柔顺之徳则上下与之逮与也能顺承于上而上与之为上所逮也在下而得乎上为上所逮也在上而得乎下为下所上逮也在旅而上下与之所以致誉命则非旅也困而亲寡则为旅不必在外也人君无旅故不取君义杨氏曰六五居离为一卦之主有文明之徳居至尊之位牧之以谦恭如周宣王匿于召公之家是天王蒙尘而在旅者也矢其文徳宣之文也眀明天子宣之眀也侧身修行宣之谦恭也文明之道如射雉不再发而无不中此其所以终得乎人之誉则鸿鴈庭燎小雅美之云汉崧髙大雅美之上得乎天之命上天之祐为生贤佐自旅寓而复归其天下国家欤呜呼德则少康宣王自旅人而复为天子无徳则太康厉王自天子而终为旅人有天下者可不惧乎上逮谓徳上达乎天也
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　上九过刚处旅之上又居离体之终髙亢躁溢躁动如此岂防旅之道有徳者安无徳者危在家在国皆然也曽谓在旅而无徳可乎如鸟焚其巢不安甚矣先笑后号咷不乐甚矣牛顺物也丧牛于易谓忽然失其顺徳所以凶也象曰其义焚也又曰终莫之闻也以旅在上而以尊髙自防岂能保其居义当焚也方以极髙自刚为得志而笑不知丧其顺徳于躁易是终不自闻知也使自知则不至于极而号咷矣杨氏曰尧之恭逊舜之温恭汤之寛仁文王之徽柔武王之容徳髙祖之豁达大度光武之柔道理下此帝王之盛徳也初二三四皆言旅而不言旅人在旅而非旅人也有复归其居之义焉上六独言旅人则在髙位之时已有终身旅人之理此亦天子蒙尘终于旅而不归其国也位一卦之上居离体之极恃其髙亢肆其刚强至于失髙位而为旅人自取之也既没其家如鸟焚其巢又辱其身先笑后号丧牛失天下之象又失其大物如丧牛而甚易此晋末帝信景延广之言挑契丹之敌至于覆宗祀播迁而亡天下欤凶孰大焉夫王者有旅非甚也求为旅而不可得斯甚矣卫庄公示戎州人以璧而不受胡亥请为黔首而不许旅何可得欤









　　【巽下巽上】
　　巽小亨利有攸往利见大人彖曰重巽以申命刚巽乎中正而志行柔皆顺乎刚是以小亨利有攸往利见大人
　　巽顺也入也以顺为体以入为用一隂伏于二阳之下其性能巽以入也其象为风动万物者莫疾乎风风之性巽入以隂为主故小亨以隂从阳故利有攸往然必知所从乃得其正故利见大人彖曰重巽以申命重巽者谓卦之上下皆巽也王辅嗣曰上下皆巽不违其令命乃行也风者天之号令命者人之号令圣人用巽之道其唯用之扵命令上顺下而出命则罔咈乎民之心下顺上而承命则罔违乎君之命申而重之者一再而孚之也故曰重巽以申命刚巽乎中正而志行柔皆顺乎刚是以小亨利有攸往利见大人巽虽以一隂为主然在巽之时二五以阳刚而居中正之位则是刚亦巽也刚而巽则刚无过刚阳性上进二五同徳皆巽顺乎中正之道则其志可行于天下以之治已则顺而正以之治人则爱而公以之治天下国家莫非中正之道以致治平之道刚中正者之志行则上下之柔自皆顺乎刚而小者亦亨矣柔之为道唯其能入是以利有攸往而无险唯其能顺是以利见大人而无阻往以济事刚之才也因人有济柔之事也夫巽之为巽固各不同巽懦而无立巽入而谄谀巽顺乎匪人此不足以致亨也申命以行事巽顺乎大中之道巽顺乎天理之正巽顺乎大徳之人可以致亨也巽离兊皆一隂之卦巽曰小亨兊曰亨离曰利贞亨皆不同何也曰离之柔中为文眀之主故不止扵小亨兊柔在外不主乎柔而用乎柔故亨巽柔在内主乎柔而性然也故止小亨而已然圣人许其利有攸往利见大人能不为媚灶不为墦间而知所适从则小亨之渐又安知不驯习而至于大亨乎此卦其变为震卦其象为风风有巽入之象其占则小亨也
　　象曰随风巽君子以申命行事
　　随者相继之义一风先之上卦也君出命之象一风随之下卦也臣民承命之象两风相重而不息君子体之以申命令行政事前之命之以事而后之申前事而命之行也所以体重巽也命申而不行与挂墙壁何异风之鼓舞万物天地之巽命之鼓舞万民王者之巽
　　初六进退利武人之贞象曰进退志疑也利武人之贞志治也
　　初六以隂柔居重巽之下防最下而承刚过于卑巽者也隂柔之人过于卑巽则志意恐畏而不安或进或退多疑不决不知所从济之以刚乃得其所利在武人之贞勉为刚贞则无过卑恐畏之失夫人之一心虚明洞彻可以参天地賛化育上之可以同尧舜下之可以同孔孟为气质所拘见义无勇而局于因循懦无立志而拘于意向或进或退而畏首畏尾吁亦可悲矣君子之学将以变化气质其气质之柔耶则济之以刚健其气质之刚耶则济之以柔顺伯夷清矣济之以下恵之和则岂至于隘下恵和矣济之以伯夷之清则岂至于不恭以商之不及而济之以师之过则为适中以求之退而济之以由之兼人则为适中初六柔矣济之以武人之贞则岂至于过巽此气质之性君子有弗性焉象曰志疑也谓其志之疑惧而不能立其志也又曰志治也谓其志之修治而有以立其志也圣人之进其深矣乎杨氏曰隂柔一也弱者用之则为邪强者用之则为正卑巽一也怯者用之则为谄勇者用之则为谦李愬之拜裴度正而非邪上下之大分也韩信之师广武谦而非谄师资之大义也以谦恭柔巽之徳而御其刚强武勇之气此其贞而利欤易穷则变变则通頋用之何如耳
　　九二巽在牀下用史巫纷若吉无咎象曰纷若之吉得中也
　　牀人之所安其体上实下虚巽之象也九二虽刚然居柔用巽过于所安故曰巽在牀下人之卑巽而过于所安非恐怯则谄说皆非正也史祝史巫觋也纷若丁宁烦悉之意过巽非宜唯用史巫烦悉其辞道达诚意以事神明非畏非谄乃得中道吉且无咎夫大臣者羣臣之标凖国家之栋梁民之表极也巽在牀下岂大臣之所为卑巽如此唯用之以祭祀则吉而无咎其大上下神只其次山川社稷其亲祖祢宗祧用祝史用巫觋奉牲以告奉盛以告顺其时尽其礼纷然有事穰焉降福百拜而不为谄骏奔而不为卑何也事神不嫌于卑巽也圣人犹戒之曰得中而不得过况事君而过于谄摇尾乞怜防痔求车岂大臣事君之道学易者当以圣人所言逆其所不言杨氏曰礼以导忠者周旋进退不失节而已不循乎礼之中而过亢者箕踞夷俟太泥乎礼而自卑者防谄足恭此二者皆非礼之中也二之卑巽其孔光张禹胡广赵戒之徒欤
　　九三频巽吝象曰频巽之吝志穷也
　　九三以阳处刚不得其中居下之上刚亢自居不能巽勉为多巽之士故频巽而频失亦可鄙吝夫人之用巽如曰频则天下之善皆适然而已耳其不然之时亦多矣使父而频慈则不频之际者皆不慈之时矣使子而频孝则不频之顷者皆不孝之时矣九三之频巽则不频之际者皆不巽之时矣象曰志穷也其志困穷可羞吝也况九三以刚防刚非能巽其身以刚乗刚非能巽于人虽出乎九二阳刚大臣之上亦能屈乎六四柔巽迩臣之下是有时而屡巽也所谓人而无恒不可以作巫医者耶文公曰频巽不比频复复是好事所以频复为无咎巽不是大好底事九三别无伎俩只管今日巽了明日又巽自是可吝
　　六四悔亡田获三品象曰田获三品有功也
　　王制天子诸侯无事则嵗三田一为干豆二为宾客三为充君之庖巽之六四隂柔无援而承乗皆刚宜有悔也然以隂居隂得巽之正在上体之下居上而能下也上则顺乎一阳之君下则顺乎一阳之臣顺上者上亦顺之顺下者下亦顺之以一顺而获三顺如搜田而获君庖宾客干豆之三品也田之获三品遍及上下也四之地本有悔以防之至善不特悔亡而复有功天下之事能处则悔或可以为功也是爻也丙吉有焉以励精之宣帝为之君而贤吉之不伐以严毅之魏相为同列而善吉之寛厚获三品而有功之验也自世之人用巽而不得其正也于是有便僻为巽而取便僻之羞者于是有善柔为巽而取善柔之辱者于是有便佞为巽而取便佞之耻者呜呼孰知乎巽六四之悔亡而有功者以其得巽之正其巽也皆柔顺谦恭之美中和之懿欤
　　九五贞吉悔亡无不利无初有终先庚三日后庚三日吉象曰九五之吉位正中也
