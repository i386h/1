<!-- { "loadSidebar": true } -->
　　蒙之时阳刚为发蒙者六四隂柔而最逺于刚乃愚蒙之人而不比近贤者无由得明矣故困于蒙为可羞吝也夫四之蒙如日本明而蒙之以云翳如镜本明而蒙之以尘埃倘得阳刚之训廸明师之启沃则去其蔽觧其惑开其良能觉其正性奚至困于愚邪昔曽参亦鲁矣亲夫子以发其鲁则终传圣道奚至困于鲁乐正子无知识矣亲孟子以开其知识则好善优于天下奚至困于无知呜呼世道之降杨氏蒙于为我墨氏蒙于兼爱申商蒙于惨刻老庄蒙于虚无贪夫蒙于功利俗儒蒙于记问其困蒙而吝者不知其几人向使亲有徳师有道咨明哲于当时友圣贤于异世则本心之天岂至于终蒙邪小象以独逺实释之者阳为实隂为虚六四所乘者五之柔所承者三之柔皆非刚明之实实既相逺则离羣而索居孤陋而寡闻犹面墙而立其性分无从而明矣吁可鉴也杨氏曰窒于通之谓困啬于从之谓吝吝疾者讳医吝过者讳师四之困蒙而复吝于亲贤所谓困而不学民斯下矣然则圣人真絶而不教乎是教也非絶也仲尼之于阳货孺悲皆所不见疑絶也瞰亡取瑟是亦不屑之教诲使二子而改则困知与学知生知一也如吝何
　　六五童蒙吉象曰童蒙之吉顺以巽也
　　六五以柔顺居君位以人君秉彛中之徳自居于童穉之蒙下学于九二刚中之贤则缉熙光明充其徳性之良知其蒙去矣所以为童蒙之吉也昔者太甲之不明于徳此童蒙也及其敬从伊尹之训以图厥终则有去蒙之吉成王防冲而未有知此童蒙也及顺周公之教而熙于光明则有去蒙之吉小象以顺以巽释六五之吉者正以顺巽乎刚明之贤尊师重道之功其着矣虽然六五之自治其蒙岂特足以成已而已以之正家足以治一家之蒙以之正国足以治一国之蒙以之正天下足以治天下之蒙此又吉善之功用也
　　上九撃蒙不利为防利御防象曰利用御防上下顺也上九居蒙之终当愚蒙已极之际蒙而为防不可容也上九以刚明之徳撃其蒙而御之以彼之为防者无所利而我之御防者无不利矣天下之蒙不同君子之治蒙亦不同童穉之蒙纯一而未发者也君子则发之知蒙之长而可亨也下民之蒙愚贱而寡闻者也君子则包之知蒙之教而可亨也至于柔邪之蒙已极而无义已老而无耻为滛僻之女为便佞之士然其蒙能害其心而无能害人能自贼其行而无能贼天下君子亦不过踈逺摈弃之而已至于防贼之蒙或蒙于凶暴而行乱于王室或蒙于凶恶而肆毒于下民或蒙于夷俗而夺攘于边境狎侮五常怠弃三正昏迷不恭反道败徳其蒙如此可谓极矣其罪不容于不撃也今也上九有至刚之徳刚明足以照其奸宄之蒙于是明五刑以撃之照其不孝不弟之蒙于是明八刑以撃之照其贼道朋诬之蒙于是明八成之法以撃之是故元恶失势丑类伏诛而彼为防者无所利矣威徳昭明逺近懐畏而我之御防无不利矣昔者苗民为猾夏之防帝舜撃之而加逺窜之刑三监为叛周之防周公撃之而成东征之功猃狁为侵镐之冦宣王击之而着平夷之效事之得者不在苗三监猃狁而在舜周公与宣王矣击蒙之功岂非圣明刚徳之着见欤虽然圣人非不仁于至蒙之人也雷霆之威所以为发生之基雪霜之惨所以为温厚之本撃蒙之刚所以去一夫之昏暗而开万世之文明其仁天下后世固有在也小象以上下顺也释之谓以刚徳御防上下皆顺天理而无悖也程氏曰九居上刚极而不中故戒不利为防治人之蒙乃御防也肆为刚暴乃为防也杨氏曰上者蒙之终故不化九者阳之穷故必击蒙而不化至于为防上之人不得已攻伐而捍御之则上之辞顺而天下之心亦顺










　　【干下坎上】
　　需有孚光亨贞吉利涉大川彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　需者有所须而动有所待而发以二体言之干之刚健上进而遇坎险未能进也故为需待之义以卦才言九五居尊位为需之主有刚健中正之徳诚信充实于中中实有孚也有孚则其徳光明而亨通得贞正而吉以此而需何所不济虽大川之险亦克济而无难故利涉大川自古之需时者不忧无出险之道需之有孚亦曰真实无妄之诚而已唯天下之至诚能尽其性尽人之性以尽物之性穿金石蹈水火何险难之不济使仁之实充于中则自恻隐充之举天地万物尽囿于浑涵化育之内可以懐离散可以柔强御光亨贞吉何险之不可济使义之实充于中则自羞恶发之至于千条万端皆囿于裁制调理之内可以制暴乱可以明便宜光亨贞吉何险之不可济以言礼之实则足以扶植三纲秩序五典以言智之实则足以周知万物明照四海光亨贞吉何有乎不济之虞忠信诚慤不惧风波之恶四维诚张不兴亡楫之嗟岂曰犹豫不决偷安茍且之为需也虽然既干以刚健中正至诚无息而成生物之功圣人所以为需亦天而已耳故夫子释需曰险在前也刚健而不陷其义不困穷干唯刚故静不可挠干唯健故动不可御静则能忍以需险之衰动则能决以济险之穷时行时止动与时偕天行也我何陷何穷之有世无刚健之才见险而不能忍者其能免于陷且穷乎需有孚光亨贞吉位乎天位以正中也利涉大川往有功也九五以刚实居中位乎天位则有位矣正中则有徳矣以在天之位秉正中之徳有徳有位虽涉险阻往则有功也需道之至善也天位九五乘干也正中兼二五而言也京民曰始于知险而待时中于出险而得位终于济险而有功需之义毕矣杨氏曰需之义有二有需于人者有为人所需者需于人者初二三四上是也为人所需者九五是也此卦其变为火地晋卦其象云上于天未成雨需待之象以刚遇险坎水居外涉川之象阳为实有孚之象其占能逺险而守常则利也
　　象曰云上于天需君子以饮食宴乐
　　云气蒸而上升于天必待隂阳和洽然后成雨云方上于天蓄膏泽而未降须也君子蓄其才徳未施于用饮食以养其气体宴乐以和其心志居易俟命一有所往则济险之功实固有在矣序卦曰物穉不可不飬故蒙后受之以需需者饮食之道也白云曰屯蒙之世天下所需在君君所需在贤饮食宴乐大亨以飬圣贤使忠臣嘉賔得尽其心膏泽及于下民天下之需也九五之所需孰大于是
　　初九需于郊利用恒无咎象曰需于郊不犯难行也利用恒无咎未失常也
　　人所居为邑而邑外曰郊自邑而于郊则离所居而有行矣阳之为物刚健上进者也初九能需待于旷逺之郊不以犯难越常为行而以安常守分为用则无咎也盖待时者莫贵于逺险逺险者莫贵于守常需之为义不难于逺险而难于守常昔者夫子之韫玉待价未尝无所需也当时有疑其奚不为政者有疑其懐寳迷邦者疑若浚恒而不通变圣人则谓当此之时无济物之君无济物之势与其变动入于危邦居于乱国不若从容杏坛优游槐市之为安也初九之需于郊以其不犯险之道用之以不失恒之心需道之至善也初非曰安于小懐宴安之鸩可以为恒也小象曰未失常也以逺险为常亦必有济险之道则可或从王事则又当以説以犯难为恒可也世之人假需之説以自文见义不为抚机不发则需又事之贼也杨氏曰宅于水而资舟备难者也宅于郊而冯河犯难者也无难而不安于守常若穆公伐郑夫差伐齐其咎何如哉京口曰当需之时位卑而时未可进患难未切而越常以轻试是孟子所谓乡邻有鬭被髪缨冠而往救之则惑也
　　九二需于沙小有言终吉象曰需于沙衍在中也虽小有言以吉终也
　　坎为水水近则有沙沙虽近水亦平易之地也九二以阳刚之才居柔守中寛裕自处自险渐近虽未至于患害已小有言语之伤然终得其吉以二善处也夫疾行者伤颠从容者少患徳量之广怨谤之消也胷坎之狭灾害之集也九二需于沙虽不若于郊之安亦不至于泥之廹量洪而心广色怡而气和无侥幸行险之志有优游不廹之用是以强暴纵有防忿我以无忿处之则强暴者化奸宄纵有防争我以不争代之则奸宄者消与天地同其量江海同其度小有言语之伤其何伤于天地江海乎使在我浅中狭量而执徳不识见鄙猥而知识不明则利害之来若毫毛亦将急遽而不能处此寛大之徳所以为处患难之道也小象以衍在中也释需于沙其阐刚中之量以明济险之本欤谓小有言而吉终者皆本于此欤昔公伯寮愬子路于季孙是言小有言之伤也圣门犯而不校道之兴废安之以命而吾道终无少贬其寛而终吉欤胡氏曰居逺近之间刚得其中以君子守其中正而不与小人茍合虽兴譛谤之言终不能害于已以九二有寛衍之徳而居中故也
　　九三需于泥致冦至象曰需于泥灾在外也自我致冦敬慎不败也
　　泥逼于水也九三刚健之极有进动之象坎险在外进而逼之宁不防于泥乎三之致冦至由已进而逼之然需之时需而后进也其义在相时而动使九三正而明能抑其刚健持之以敬慎而不轻动谁能败哉夫一念之敬忽一身之安危系焉惕然而知戒则忧患消懵然而怠忽则险难炽今需之九三旷逺平易不如初之需于郊未临深渊不如二之需于沙需而于泥譬诸人事其犹奸宄之欲相谋者已廹乎其身盗贼之欲相残者已廹乎其外敌国外患之来攻击者已临乎四境君子以一身之防当事变之冲欲去忧危而趋安乐柔雠敌而归臣仆岂有他道哉亦曰敬慎而已耳夫子以灾在外发之而必以敬慎不败为辞其示人以处灾难之道明矣昔夫子遭宋桓之祸防服而过之遭莱夷之侮明礼义以却之皆敬慎不败之道也曽子遇越冦而去之敬慎以全身也子思遇齐冦而守之敬慎以尽职也圣人处险之道其尽矣乎杨氏曰不败于冦不若不致夫防不致夫防不若不逼夫冦三居健之极进之勇能不逼乎不然在外之灾安能冦我楚非宋防也襄公与楚争覇而败于宋致冦而不敬慎也晋非楚冦也庄王与晋争郑而胜于邲楚敬慎而晋否臧也
　　六四需于血出自穴象曰需于血顺以听也
　　六四重隂不中居多惧之地又居坎险之体是入于险而有所伤也故云需于血然柔顺得正顺以听时终于出险而有所济故云出自穴夫至顺之道虽入于险终可出险也瞽瞍日有杀舜之志此舜需于血时也而终于出险亦曰克谐而豫之尔狄人日有侵邠之谋此太王需于血时也而终于出险亦曰去邠以避之尔昔者齐景公之出涕而女于呉顺以处险也故险难可免息侯之兴兵伐郑不以顺而处险也故险难愈深小象释之以顺以听也一辞其示人以素患难之道欤然四之所谓顺本温厚以为顺非巽懦以为顺本谦下以为顺非屈辱以为顺如曰顺以济险而为床下之巽为袴下之辱为巧言令色之恭是亦小人而已耳岂圣人之教哉杨氏曰出自穴者伤于阳而避阳听命于阳也君子之于小人不可穷也三阳彚进一隂退避需之险于是济矣为君子者勿穷小人可也王允既诛董卓而不宥傕汜光弼垂定河北而复图思明皆不开小人顺听之门而起祸也
　　九五需于酒食贞吉象曰酒食贞吉以中正也
　　需之时阳彚而进隂引而退九五以阳刚居中得正位乎天位克尽其道险者平难者觧天下治平矣此时何为哉涵养休息饮食以养其体守正以养其心与天下相安于无事而已不可移济险之道为履平之道此需道之吉也爻辞贞吉者举正而中道具也小象以中正释之举其全理而言也潘氏曰居天位之正中饮食宴乐以待同徳之至其成涉川之功何如也
