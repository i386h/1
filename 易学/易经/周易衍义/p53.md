<!-- { "loadSidebar": true } -->
　　巽者柔顺之道所利在贞九五以纯刚之徳宅至尊之位为巽之主命令之所自出也居中得正以阳刚而巽顺乎中正之道发号施令一本乎中正而无絿竞之愆既贞则吉而悔亡王言如丝其出如纶王言如纶其出如綍鼔舞天下之民何不利之有然愚民无知安于常而惮于变可与乐成难与虑始不可与虑始故无初可与乐成故有终唯其无初先庚三日丁也事之未更必叮咛告戒于其变之前唯其有终故后庚三日癸也事之已更又揆度审处于其变之后如是则申命行事有何不吉盘庚迁都先之以上篇之书后之以中篇下篇之书成王化商民先之以召诰洛诰后之以多士多方皆先庚后庚之义也九五出令以正则不至于乖先庚后庚则不至于缪蛊言先甲后甲而曰终则有始巽言先庚后庚而曰无初有终何也甲者十日之首而事之始也此终则有始也庚者十日之过中而事之当更者也此无初而有终也蛊之六五尚夫柔也故曰甲巽之九五尚夫刚也故曰庚庚金也金主于断自非有中正之位备中正之才断然行之有行不可也象曰位正中也正中谓无过无不及正得其中也防柔巽与出令唯得中为善
　　上九巽在牀下丧其资斧贞凶象曰巽在牀下上穷也丧其资斧正乎凶也
　　九二在下而卑故为巽在牀下上九在上而髙亦为巽在牀下何也上九巽之极在上而过于卑巽与在下而过于卑巽一也然九二吉且无咎上九则凶何也九二中正之顺上九奸邪之顺上九位极乎人臣身极乎崇髙爰其所有之富贵权势而患得之心生故必极其巽顺阿谀以保其所有不知巽愈过而身愈危故小则丧其资用大则丧其权势虽正亦凶况不正乎李斯忧蒙恬之代其相则顺赵髙废立之邪谋惧失其爵禄而求容则顺二世之欲而劝之以逸乐将以顺易位而以位易宗司马迁论之曰持爵禄之重阿谀苟合可谓洞见肺腑矣斧谓权势呜呼人莫患于无刚断之资上九有之而不有其有者过巽败之也象曰上穷也又曰正乎凶也巽本善行故疑之曰正乎复断之曰乃凶也杨氏曰上九巽在牀下适所以自卑内丧其资不足以利己外丧其斧不足以利人九二得中而巽在牀下虽不可以事人终可以事鬼神朱子发曰丧其所以利则莫或畏之正乎凶矣鲁自襄公三家分其民其君四世从之至昭公失国无所窜伏盖防上极巽尽亡其资斧乃正凶也方自失之初告之以凶讵肯信乎

　　【兊下兑上】
　　兊亨利贞彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　兊说也一隂居于二阳之上隂说于阳而为阳所说喜之见于外者也兊为泽说万物者莫说乎泽阳刚居中中心诚实之象柔爻在外接物和柔之象刚中故说而亨柔外故利于贞夫说可以致亨而说之必以道乃足以为说也君臣说则尊卑之情通父子说则孝慈之情通兄弟说则友恭之情通夫妇说则倡随之情通朋友说则切偲之情通兊之为说固有亨道然谀佞以取容者不足以为说私情以相比者不足以为说曲学阿世违道干誉皆不足以为说兊之说事必利于正者寛裕温柔以相与而齐庄中正之实隠然而不悖也和顺乐易以相亲而恭敬撙节之实确然而不流也如是则说之以道何往而不亨东山之说以使民与叔于田之久说而归同一说也而叔田不得与东山同王民之皥皥霸民之欢娱同一说也而霸民不得与王民同何也为臣而说民必有周公之正道则可以叔段而得民之说不过私恩以民耳为君而说民必有三王之正道则可以威文而得民之说不过得私情而市恩耳呜呼古人之说未尝不以其道也僖公一国之贤君也而君臣亦以道称今观诗人之所咏醉舞而归说意之孚也鹭于飞鹭于下而礼义可观者然而失其正僖公尚然况不为僖公者乎彖曰兊说也刚中而柔外说以利贞柔在外和说而刚健居中则说以利贞也是以顺乎天而应乎人说以先民民忘其劳说以犯难民忘其死说之大民劝矣哉说而能正是以上顺天理下应人心以之先民皆趋事赴功而不爱其力以之犯难则民皆捐躯致命而不爱其身说道之大至于父诏其子兄语其弟而相劝以劳相勉以死者日益广矣其为说也岂不大乎劳而忘劳禹之治水也死而忘死汤之东征西怨也文公曰说若不是刚中便是违道干誉便成邪媚下面许多道理都从这个刚中柔外来朱子发曰民至愚而神苟不以正徒事甘言求其忘劳忘死难矣以佚道使民虽劳不怨以生道杀民虽死不怨杀者佚之所谓说以正也此卦其变为艮卦其象兊为泽有说万物之象其占利于正则亨也
　　象曰丽泽兊君子以朋友讲习
　　丽泽二泽相附丽也两泽相丽交相浸润互有滋益之象君子体之朋友讲习互相益也讲者讲其所未知未能习者习其所已知己能朋友非说则道不相投如贠凿方枘之不相入讲习何望焉两泽相丽互有滋益一身之说杨氏曰天下之可说者莫小于声色臭味莫大于义理天下之求益者莫狭于昼思夜度而莫广于朋友讲习
　　初九和兊吉象曰和兊之吉行未疑也
　　和而不同说之吉也有求而和邪谄之流也无应而和正大之情也和而不同君子之公也同而不和小人之私也和则真情融通相视万物为一体中国为一人同则私恩以相结朋党以相亲二者介于毫厘之微判于天渊之逺穷理君子不可不察也兊之初九阳刚而居兊则不至于介得正而居兊则不至于邪无所系应则无所牵累处下而刚则无所卑屈和而不流其说也所以为吉也世之衰也正学不显于天下义理不明于人心于是有妾妇其道如仪衍者于是有媚灶如王孙贾者于是有好佞如祝鮀者于是有阉然媚世如乡原者此其自视以为人事之当然而不知贼天理背礼义而得罪于名教也闻初九和兑之风亦可以少愧矣斯道也中庸之达道乐记之和书之和衷之惠和皆是物也近之感一家之和推之兴一国之和达之致天下之和大之召天地之和皆可即和兊之义而推广之象曰行未疑也其行未有可疑未见其有失也晏子曰和如和羮同如济水兊以说为说和兊以不说为说
　　九二孚兊吉悔亡象曰孚兊之吉信志也
　　二承比隂柔说之当有悔二刚中之徳孚信内充虽比小人自守不失故吉而悔亡矣世之不诚而说者匿怨而友其人蔵怒而亲爱口蜜而腹劒情疎而貌亲甚矣其欺也古语有曰世之人诩诩强笑语出肺肝相示指天誓日不相弃背真若可信一旦临小利害反眼若不相识而又下石焉其视孚兊之吉何如哉兊之九二所以吉者唯其说以诚耳想其容貌之和肺腑之通也言语之洽情文之实也和说之贞表里之一也人疑以阳居隂承比隂柔宜有失正过说之悔然刚中之孚足以行正此悔之所以亡七十子之恱夫子皆心恱诚服何也以我之诚故彼之说我者亦以诚也是知说人之道辞恵不可以为说惟诚意之充实则说斯善矣象曰信志也心之所存为志二刚实居中孚信存于中也志存诚信岂至说人而自失中是以吉也朱子发曰石碏石厚父子也叔向叔鱼兄弟也子产伯有同族也虽比也岂能说之素书曰貌合心离者孤岂孚兊之义乎
　　六三来兊凶象曰来兑之凶位不当也
　　说之义有君子之说有小人之说以道义相欢以礼乐相示以中和相与斯谓君子之说以货利而合以党与而亲以枉道而求斯之谓小人之说由君子之说则众善之都防也由小人之说则万恶之渊薮也兊之六三为兊之主其志隂柔其处不正其位不中其于说道已无本矣上无正应下比同体其所以求说者又非其正矣况其失道上交无应而复来就下二阳以为说其凶宜矣象曰位不当也言以隂居阳位也虽然三之所以来兊者初与二也以初之正二之中而就之其庶防于能有道者矣何以凶曰君子之求说必先自正然后能规天下之正佛肸欲召孔子而孔子未尝往王驩欲交孟子而孟子未尝与之言以柔邪不中不正之资而欲亲刚中刚正之人多见其不知量也杨氏曰圣人之诛盗轻于诲盗兊之六三隂柔邪佞挟此以来而求说于上鬻而不售已之吉亦国之吉鬻而售已之凶亦国之凶六三之凶于身不足咎也说六三之柔佞而来之既来之又位之下卦之上者可咎乎位小人于上可谓位之而不当矣位之而不当一佞来众佞集不凶于而国乎故廉来之得位凶于廉来亦凶于商恭显之得位凶于恭显亦凶于汉六三说而来来而凶岂六三之罪哉
　　九四商兊未宁介疾有喜象曰九四之喜有庆也此乃天理人欲公私介限处圣人所以开示正道提防邪心之要路也两间谓之介分限也人有节守亦谓之介天下之理是非不两立公私不并行好善则疾恶从正则逺邪九四以阳居隂则处非正上承阳刚中正之君下比隂柔不正之臣隂者阳所说故不能自决而商度所说趋舎未定从违莫别四之疾也然质本阳刚若能介然守正从九五阳刚之正疾恶隂柔不中不正之六三则和衷同寅同道格君可以有喜悖鲁隠而佐桓公羽父以簒贼终其身违昭公而党意如丘据以邪说污其行邪正之间胡可无决象曰有庆也守正勿邪则上而致君以为一人之庆下而泽民足为兆民之庆其喜庆也固宜夫苟此身一污于小人之域则仰愧于天俯怍于地内愧于心上而祸国下而祸民反而祸身忧将若之何圣人于此固为之深戒也杨氏曰兊说也而所以说者有二有事君容恱者有以安社稷为悦者九四近君之臣也故于兊说之时徬徨焉踌躇焉商确而谨择焉其心安得而自寜也何也惧容恱之小人有以妄说而疾吾君之心也六三之来兊即容恱之小人也非九四之刚正介而隔之使不得近于九五其不为疾者鲜矣六三君心之膏肓也九四膏肓之箴艾也六三不喜则九四有喜矣非九四之私喜也天下国家之大庆也
　　九五孚于剥有厉象曰孚于剥位正当也
　　君子消小人谓之复小人消君子谓之剥剥者隂消阳也九五与上六宻比圣人故为戒之曰九五若亲信上六剥阳之小人则有危厉矣夫小人之在世外夷中深其虚言诡论似忠洁其雍容卑逊似纯良其神机秘计似深沉其奔走先后似勤劳人君信其臣假善不稽其实意则国家隂受其消剥之而不自知矣吁亦危哉象曰位正当也谓所处之位正当戒也或曰九五刚健中正何忧乎小人而圣人为之戒何哉唐虞成周之盛圣帝眀王在上臯夔周召在官犹有四凶管蔡小人之厠迹使当时帝王傥终信之岂不有灭正之凶此孚于剥有厉是盖忧治世危明主之语法是则圣人之微意也杨氏曰小人得志疾也一得志则中其疾以疾君心不得志则移其疾以疾君子是疾一移则隂剥阳邪剥正矣六三以兊说而来焉上六以兑说而引焉九五万一轻信二隂而孚焉则剥之胎具矣安得不危厉而祗惧哉九五居此位也则必当此责也可不惧乎
　　上六引兑象曰上六引兊未光也
