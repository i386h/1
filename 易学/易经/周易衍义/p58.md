<!-- { "loadSidebar": true } -->
　　既济之时戒惧不可忘也世有操舟于溟渤之间狂澜澎涨瞬息千里不见有倾覆之祸少焉风止水澄移舟小渚舟漏于下忽然沦没舟葬鱼腹无所措手水之于舟岂仁于法涛而不仁于小渚耶盖戒险则全玩险则覆理固然也六四离下体而居上体既济过中济道将革之时居于坎体险如此其可畏也切近君位在多惧之地任如此其重也正犹水在舟中当以衣袽防其濡漏也是必朝思夕惟凛然如祸之将至终日干干惕然忧治之难保乃保既济之道也繻帛之美裳也袽衣之敝者文公曰六四以柔居柔能虑患预防者是必胆小底人便能虑事柔善底人心不麄虑事细宻刚人心麄不解如此象曰有所疑也终日戒惧常疑患之将至也心有所疑知祸乱之源先事而塞之乃保既济之道朱氏曰四近君而正资初九之贤以弥缝九五之阙如有裳及衣袽塞其漏而预防之乃制治保邦之道也
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　杀牛盛祭也禴薄祭也盛不如薄者时也礼以时为大顺次之童溪曰诸家皆以东邻九五西邻六二窃谓东邻固既济之九五也而西邻则未济之六五也何以曰以象之所释知之也象曰东邻杀牛不如西邻之时也大抵既济之主以丰盈自居虽有杀牛之盛礼而诚意不加故不如未济之主以谦光为徳虽禴之薄祭足以受大来之福何者时使然也故圣人以二卦之相为反复也而曰此故时然也而皆自其君致之故于既济九五而兼发其义以谓人主持心处已当如未济之六五而后有受福之实也不然虽有盛礼缛仪抑文具尔岂守济之道欤潘氏曰既济之后唯恐过盛于斯时也丰不如约故东不如西牛不如禴尚实故也
　　上六濡其首厉象曰濡其首厉何可久也
　　物盛必衰治极必乱观所处之如何耳上六当治安之极以柔懦之资怀亢满之志知止而不知变以质则隂柔而不克终也以位则不中而不足以令终也如已济大川乃欲褰裳而冯河此必溺之道也濡而至首则溺其身可见矣既济之终而小人处之其败坏可立而待此圣人所谓初吉终乱者欤然犹有不信者何也文公曰既济上三爻皆渐渐不好盖出明而入险四有衣袽之象曰有所疑也便是不美之端倪自此已露五杀牛则太自过盛上濡首则极而乱矣不知如何曰时运到那时都过了康节所谓饮酒酩酊开花披离时节所以有这様不好底意出来【原阙】





　　周易衍义卷十四
<经部,易类,周易衍义>
　　钦定四库全书
　　周易衍义卷十五　　　　　元　胡震　撰
　　天尊地卑乾坤定矣卑髙以陈贵贱位矣动静有常刚柔防矣方以类聚物以羣分吉凶生矣在天成象在地成形变化见矣是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之德可大则贤人之业易简而天下之理得矣天下之理得而成位乎其中矣
　　圣人作易观天地以明人道故此章合三才以明卦爻之理又因卦爻以贯三才之理也夫天位乎上其体穹然而尊而其性则至健地位乎下其体頽然而卑而其性则至顺易卦乾坤之所以定也天地万物有卑髙之陈列尊而居上者爲贵卑而居下者爲贱卦爻贵贱之所以位也天地万物有动静之常性动而有常者爲阳刚之质静而有常者爲隂柔之质卦爻刚柔之所以判也方道法也物人物也其道法之同归者以类而聚故合乎善而爲吉其人物之异向者以羣而分故离乎善而爲凶卦爻之吉凶因此而生也象者精华之着见形者体质之凝结在天成象阳之变实爲化之始在地成形隂之化实爲变之成卦爻之变化因此而着也夫天髙地下乾坤其性也以乾坤而化生人物人与天地并立爲三才以分则有贵贱以质则有刚柔以贵贱之刚柔各有善恶则有吉凶此变化所以与天地而不竆也此合三才以明卦爻之理也卦爻隂阳变化刚摩乎柔柔摩乎刚两相摩而爲四四相摩而爲八八相荡而爲六十有四此天地之变化本于隂阳之错综也隂阳之气摩荡于天地之间鼓动之以震雷离霆润泽之以巽风坎水离日坎月之运行而爲寒爲暑此刚柔摩荡之迹也以造化之迹爲星辰爲霜露爲水火山泽之类本不容尽举是不过指隂阳显著之大者耳此天地之变化而有声迹者夫雷霆风雨之鼓润日月四时之往来天下之生于是而禀气受形得乾道生者成男坤道生者成女凡动植之有牝牡者皆是也此天地之变化而生人物者物之有生莫非干天坤地之化育干主始物之权先坤以施也故知大始坤爲成物之事受干之施也故作成物天地变化而始终万物者如此然天地之功虽变化而无竆天地之理实易简而有要干以至健而先隂所以始物者其动不难故以易而知大始坤以至顺而承阳所以成物者其静不烦故以简而成物所知所能一循自然之理而知力不与焉天地以至易至简之理而化生人物者如此天地之始终万物者不外乎易简之理人爲万物之灵受天地之命者均得此易简之理自人心之易简言其所知如干之易则蕴于心者不过粹然仁义礼智之理而已非有艰深而难测也是以其心明白而人易知其所能如坤之简则达诸事者不过顺乎仁义礼智之理而已非有艰扰而难行也是以其事要约而人易从其心易知则可以合众志而无间是以有亲其事易从则可以合众力而有爲是以有功有亲则心之相孚者可期于悠久故曰可久有功则事之有成者可致于广大故曰可大合天下之心而可久以君子之得于心者有以契之也有亲而可久则德之贤于人者于此而着矣立天下之事而可大以君子之见诸行事者有以致之也有功而可大则业之贤于人者于此而着矣所以爲德业者亦曰易简而已易简则天下万事万物之理得矣天下之理得于已则可以成人之位于天地中而与天地参矣盖天地之始终万物者易简也人之始终万事者亦易简矣故人心得易简之理而参配天地此因卦爻以贯三才之理也夫天地与人本同一体三才之用同一变化三才之理同一易简易书之作阐人道之变化而原人心之易简即此章而观之则与天地混然一致之实可见易之立教岂非欲斯人全此心天地之理以立于天地之中乎
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　圣人设卦观象所以明吉凶而生变化也卦以画言象以类言即卦画以观象类故系辞以明吉凶则失得忧虞之象可观焉刚柔相推而生变化则进退昼夜之象可观焉夫吉者着其得也凶者着其失也故吉凶爲失得之象悔则已失而未至于凶着其忧也吝则已失而将趋于凶着其虞也故悔吝爲忧虞之象此圣人因卦象而明吉凶也变者阳之长盛进之象也化者隂之收藏退之象也进而变爲阳刚昼之象也退而化爲隂柔夜之象也此圣人因卦象而生变化也人道之吉凶天地之变化具见于六爻六爻之动不外乎三才之至理此所以爲三极之道也六爻上五爲天道四三爲人道二初爲地道以全体而分言之则三才各具一太极以六爻而合言之则一卦自具一太极六爻之动虽周流万变实则无往而非三极之道求诸六爻则人与天地本一体耳然吉凶悔吝常生乎动则吉一而已人道之动具天地变化之机合天地刚柔之则以免于凶与悔吝者岂易然哉是以君子未动之先求诸易之象辞既动之始求诸易之变占所以能以人道参天地而动罔不吉也夫易之序着于象即昼夜进退之序也易之辞详于爻即失得忧虞之辞也君子居而安者体隂阳之运而循此理也乐而玩者味是非之辨而竆此理也平居循其序而观象以玩辞则未动之先得乎吉凶悔吝之辨故其动也又能随其象辞之所遇而观变玩占所以其动合乎刚柔变化之理而天祐之以吉利也所以其动不悖乎刚柔变化之理而凶与悔吝俱亡也圣人阐易盖谓人道之动则有吉凶天道之动则有变化君子体易以谨动所以能参天地之变化而有吉无凶也所以能与天地并立而爲三极也
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　彖者卦辞言卦义之全体以阐天下之赜拟形容而稽其类言其象也爻者爻辞言卦爻之一节以效天下之动言九六不言七八言其变也卦爻有辞其曰吉凶者以失致凶以得致吉也其曰悔吝以凶之小者而言其小失也其曰无咎以吉之小者而言其小得也此因卦爻以明吉凶悔吝无咎之已然原其所致也爻言其变而髙贵卑贱则位列之彖言其象而阳大隂小则卦定之辞所以辨吉凶欲天下去失而取得也悔吝无咎存乎辞独言吉凶举大以例其小也于辨别之端而忧其悔吝则无小失而不至于凶矣于悔吝之中而动其无咎之思则能补过而可趋于吉矣此因卦爻而言吉凶悔吝无咎之将然示其所向也易卦不外乎隂阳故有大小由阳大隂小之卦而推吉凶之辞辞之吉者斯简易辞之凶者斯险阻易之有辞指其所之而使之趋易避险而已此明卦爻辞之通例也
　　易与天地准故能弥纶天地之道仰以观于天文俯以察于地理是故知幽明之故原始反终故知死生之説精气爲物游魂爲变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗
　　易之卦爻莫非天地隂阳之理与天地准齐而无间所以包罗天地之理合一而不紊也圣人之用易以知天地之理以参天地之德以赞天地之功以易之具此天地隂阳之理也夫圣人仰以易道而观天文可以知阳明之故俯以易道而察地理可以知幽隂之故错而言之天有隂阳阳中之幽明也地有隂阳隂中之幽明也故凡近而爲昼夜之晦明逺而爲春秋之显蔵莫非天地二气之阖辟是观察天地所以幽明之故也即天地之隂阳以知始终则原其始知明之爲生反其终知幽之爲死所以爲死生之説也即天地之隂阳【原阙】
　　观物变精气之凝结爲物者体魄也是爲隂之灵游魂之流动爲变者知气也是爲阳之灵所以知鬼神之情状也圣人即易道以知天地之理者如此天地之理既知之而无蔽则能合之而无间其与天地相似而无或差违也知周万物而不过髙明配天而覆物也道济天下而不过厚配地而载物也是其与天地同用者而旁行不流又合乎天地之动静焉旁行如天道之运动是以此心明通既乐天理又知天命故能无忧而周物之知无累不流如地道之安静是以此心正定随地皆安而敦笃于仁故能广爱而济物之念常存是其与天地同心者圣人体易道以参天地之德者如此则位天地育万物皆此道之功用也范围天地之化者作则而辅相裁成之不使过于中道也曲成万物者委曲而生全之不使遗乎一物也圣人体易道以赞天地之功者又如此
