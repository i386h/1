<!-- { "loadSidebar": true } -->
　　六四居近君之位切比下体是与下至相亲临者也临道尚近故以比为至四居正位下应初九阳刚之贤有委己用人之羙无妬贤嫉能之心以是而临下临之至也所以无咎夫以四之所处而言柔而得正无邪柔之失无侧媚之态无偏党之累正已如此此至临之所以无咎以四之所应而言柔而应刚人之有技若已有之人之彦圣寔能容之以保我子孙黎民亲贤如此此至临之所以无咎象曰位当也圣人赞以位之当非窃位蔽贤者比矣虽然正已而后可以亲贤弥子未尝不欲向孔子而孔子不主之为其不正也阳货未尝不欲任孔子而孔子不从之为其不正也在已能贤然后贤者以类从天下未有小人而能任君子者也朱氏曰临以大临小四居下之上为五所任而比于下得君而近民者也临道尚近临之至也
　　六五知临大君之宜吉象曰大君之宜行中之谓也充明德之全体则能全君道之大用临之六五以柔中之君不自任其聪明不事机巧不知术与九二刚中之臣相应而推诚以任之任贤以临下此乃大君之知也此乃大君之宜也吉可知矣昔者尧之知曰如神矣舜之知曰大知矣而尧舜不自用其知考之当世司厯象者有人平水土者有人典礼乐者有人明刑弼敎者有人尧舜之为君也行其所无事已况临为君子道长之卦而六五又以柔中而应刚中之臣则其所以君临天下者必合天下之聪以为聪合天下之明以为明故曰知者无不知也急亲贤之为务尧舜之知急亲贤也若夫指鹿为马其知为何如此又君之蔽于明也象曰行中之谓也唯其能知此中理是以能行此中理也此其所以为大君之宜也
　　上六敦临吉无咎象曰敦临之吉志在内也
　　惟民生厚因物有迁此先民之格言所谓敦厚乃天理之本然人心之同然有时而流于薄非性之罪也人惟性其性则深厚之德着焉是以有临则能处顺持正能应刚重道未有不善终者人惟不知性其性则浮薄之行形焉是以有临则为轻已傲物为忌贤嫉能未有能善终者也上六之敦临者处坤厚之体居无位之地柔顺得正能以厚徳乐善之心从二阳之君子以敦厚而临礼义不愆福庆咸萃内而禔一身外而福天下逺而弭八月之凶皆自此厚德而基之尔象曰志在内也上六敦厚而从二阳之君子吉且无咎宜也况上六与六三为应使上六不敦厚则为六三甘説之小人诱引之矣又何吉焉杨氏曰临之世二阳方长而六五之君任之六四之近臣应之上六无位之贤者亦厚之君子之逢斯世何其幸欤

　　【坤下巽上】
　　观盥而不荐有孚颙若彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设敎而天下服矣
　　宗庙之礼所以致诚敬也散斋七日致斋三日祭之初迎尸入庙天子涗手而后酌酒涗谓之盥酌酒献尸尸得之灌地而祭谓之祼祼之后三献而荐腥五献而荐熟谓之荐故献之属莫重于祼而盥者未祼之时精神专一诚意未散不言之信而为敬顺之貌者颙颙如也故下观而化金声而玉振莫不有敬顺之心及其荐献礼文繁缛人心散而精一不若始盥之时矣观之一字视于物则为观为观于下则为观如楼观谓之观者为观于下也君子居上为天下之表仪必极其庄敬则下民观仰而化故为天下之观当如宗庙之际祭而始盥之时不可如既荐之后则下民尽其至诚颙然瞻仰之矣观之为义圣人以德望而示人者也然圣人虽有以示人而所以示民者不在于粗迹犹祭祀之际见其盥防之诚不见其荐献之物正所谓上以神道设敎则下以诚心从敎也夫天生烝民有物有则民之秉彛好是懿德上天之载无声无臭声色化民是为末务圣人以神道设教想其未尝示庆赏以为观也不赏而民自劝未尝示威怒以为观不怒而民威于鈇钺未尝示足恭以为观笃恭而天下平如祭祀之际有诚敬之可仰无物象之可见未施信而民信未施敬而民敬惟见天下迁善逺罪不知王化之所由出作入息不知帝力之有在有孚则人心咸信也有孚颙若则人心信而仰之也以盥而不荐言则其道窈然而莫测以有孚颙若言则其道翕然而胥信此斯道之神不见而章不动而变无为而成鼓之舞之自得于神交精契之余而莫知其妙也象曰大观在上顺而巽中正以观天下此以卦体卦德释卦名二阳在上而下为四阴之所观九五居中履正以阳刚中正之德为下所观其德甚大故曰大观在上顺而巽合二体以取义中正以观天下此又信九五之德足以观示天下而然也又曰观盥而不荐有孚颙若下观而化也此观以训义释卦辞也又曰观天之神道而四时不忒圣人以神道设敎而天下服矣此所以发眀卦辞也天下之所以观者圣人也圣人所观者天也圣人何取于天哉以其不言之敎见于四时之自行而无有差忒此所谓神道也神即诚也体于心而谓之诚妙于物则谓之神一物也圣人设教于人舎天何观焉其能使天下观而化则不言之敎寓于始盥之时此所谓神道也中庸曰至诚如神又曰诚则形形则着着则明明则动动则变变则化唯天下至诚为能化也此卦其变为大壮卦其象风行地上为观之象其占孚信在中则颙然可仰而言也
　　象曰风行地上观先王以省方观民设敎
　　风行地上周及庶物为由歴周览之相先王体之随其地观其俗因其情设其敎此省方之本意也虞周时巡狩是也省方所以辨五方所有之性观民所以观百里不同之风奢则约之以礼省方观民也设教为民观也夫观者四隂寖盛之卦是小人道长之卦也圣人变隂阳消长之例取以上示下以下观上之义此固欲以神道立敎潜消黙制使盛长之阴柔皆化而为阳刚君子而不自知也不然四隂盛剥道敎愈微而小人愈彰矣此又益信易道之扶阳而抑隂也洪氏曰所以敎者不过五教之目而五方之民异俗则其设敎不得而槩施之修其教不易其俗所以入之易也
　　初六童观小人旡咎君子吝象曰初六童观小人道也童者蒙穉之未如冲人之未有知也九五以阳刚中正大观在上近之则见其道徳之光而初六阴柔小人与五相逺蒙而无见如童穉然所见昏浅不能识君子之大道在凡民为可恕不足咎也若君子而如是则可鄙吝矣夫小人之不能逺见不足责君子之不能逺见深可责小人而观童以其亲耒耜而耳不闻环佩之声事耕稼而目不覩恭逊之容居山林而身不习朝廷之仪其出处不足闗世道之盛衰其得失不足系名教之重轻虽观如童固不足为有无也君子人欤社稷于已乎倚仗民望于已乎具瞻世敎于已乎权舆以此身膺天下之安危运风俗之枢机所观乃如童稚然不亦大可鄙乎呜呼学稼之事老农专之无害也以樊迟而祗欲亲此职则可吝圗利之志以巨贾为之未害也以子叔疑而亦存其心则可吝以顺为正以妾妇为之未为过以公孙衍张仪亦为此态则可吝初六之童观不责之草茅蒭荛之贱人而责之朝着缙绅之清流盖小人无学未足忧也君子无学深可忧也象曰小人道也谓所观浅近有如童蒙此小人之事非君子之道也虽然曾参不能见袭裘之礼孟子不及见班爵之制则君子固或不可小知愚可为明柔可为强小人亦不可自画互乡之童尚可以进防已之功而长沮桀溺之避世则局于蒙稚之见而不知自勉者也由童蒙之近观进而至于达人大观小人未尝不可进于君子也卦以观示为义据九五为主也爻以观瞻为义皆观乎九五也
　　六二闚观利女贞象曰闚观女贞亦可丑也
　　蒙而无见曰童有见而小曰闚有见固愈于无见也有见而小其愈于无见防何六二与五为正应然四阴同类柔弱昏暗安能观九五之大观不过见正道之一节一目不能见阳刚中正之全体也如以管窥天以蠡测海不过小有所见而已诚斋所谓御事以东征为艰子路以正名为迂斯见也女则贞在士则丑夫君子之进德必洞察元亨利贞之道仁义礼智之纲谋王断国之论万世典礼之实可也若女子之贞不过窥见妇德妇言妇容妇功之一节而已象曰亦可丑也窥观之见是特女子之利在大夫言之则为丑昔者褒姒哲矣而生厉阶武后才智矣而祸唐室是女子之利其巧慧周观而不正曾不若蠢愚厐厚而守正此六二之闚观圣人曰女子贞亦予其利也昔者子贡逰夫子之门犹不能无货殖之心无多言之累闻一知十自愧于回子贡之观夫子其始也殆不能见其全及其闻一贯之防悟性与天道之説然后知足以知圣人非复前日以言语闚夫子者不然是亦闚观之可丑也程氏曰二既不能明见九五之道能如女子之顺从闚觇其彷佛则不失中正乃为利也虽能顺从乃同女子之贞亦可丑也二阴柔居内而观外虽与五为应前为三四所蔽所见不明如门中视物闚观之象
　　六三观我生进退象曰观我生进退未失道也
　　生出也谓才德之出于已者六三柔居刚其位非正然处上下之际上近观光之贤则疑可进矣下比闚观之俦则又疑其可退然六三处顺之极能以至顺之性顺时以进退者也其曰观我生而进必曰吾学可成乎吾业可精乎吾道果足以致君泽民乎如是而进必不触于藩不入于坎窞之凶矣其进也何失道之有其曰观我生而退必曰吾学问有未至乎吾德业有未进修乎吾果无偷生全躯之悔防身乱伦之过乎如是而退必不困于石不据于蒺藜其退也何失道之有昔伊尹拜成汤再三之聘则幡然有为不茍退也漆雕开闻夫子使仕之言则退然自逊不茍进也是二子者观我生必有道矣六三居下之上可进可退不观九五而观已所行之通塞以为进退未失道也杨氏曰六三九五皆曰观我生六三察已以从人九五察人以修已
　　六四观国之光利用賔于王象曰观国之光尚賔也观莫明于近九五以阳刚中正之德居尊位是圣贤之君也六四切近其观国之光想九五大观在上如日在天明照四海辉耀八纮观其人材则欝然而相辉观其礼乐则焕然而有文观其刑政则灿然而有条此时此际君道开明之时小人爝熄之日也六四既观人君之德国家之治光华盛美如此孰不愿进于朝辅戴之以康济天下也古有贤德之人则人君賔礼之宜也象曰尚賔也尚谓志尚谓其既见君之明为邦家之光而志意向慕宾于王朝也虽然君子之尚賔岂志于苟禄哉有光冐海隅之君则愿为邦家之禹稷有光于四方之王则愿为邦家之周召君子之仕也行其道而已矣杨氏曰六四俟明德之君而后进故其君尊尚之而賔其人下不轻一身则不轻一士矣箕子近天子观国也王访于箕子尚宾也白云曰君之光莫光于有徳国之光莫光于用贤六三逺君方且自观其身而圗进退六四则近君之位已进而观国者也国有光焉非利用賔之时乎盖无进退之疑也或谓賔有不纯臣之义夫忠臣嘉賔贤有德之称也
　　九五观我生君子无咎象曰观我生观民也
　　九五居至尊之位系天下之望敎化之兴废于我乎出风俗之善恶于我乎出内外之理乱于我乎出要必以仁存心以礼存心孙以出之信以成之自合乎君子之德然后无愧于观然后可以表正天下而无咎此大学之新民必在于明徳中庸之成物必先贵于成已也象曰观民也谓人君之观我生不但观已之所行观民德之善恶亦所以观已也观我所自出者道虽本诸身得失则验之民而后见杨氏曰民之善恶生于君君之善恶形于民九五欲观已之生观于民之君子小人而已故观尧舜者以比屋观文武者以羣黎周诰所谓人无于水鉴当于民鉴中庸曰君子之道本诸身徴诸庶民即此意也
