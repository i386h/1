<!-- { "loadSidebar": true } -->
　　君子当明夷之时利在知艰难而不失其贞正也夫日月在天万古照临虽昼夜万变不足以伤正明之全象宝鉴在匣妍丑毕照虽啓闭万变不足以伤正明之全体明徳在心万理澄彻虽患难万变不足以伤君子之明徳因昼夜而变日月之全象因啓闭而变宝鉴之全体因患难而变君子之明徳天下宁有是理耶天道流行生育万物斯人之生得二五之精以为形得无极之真以为性方寸之间虚灵洞彻万理浑融其本体之明固不必求之性分之外也然明之不蔽安平易能危疑急难而不失其正者难能也且明夷之时以离之日居坤之下日入地中明之伤也是之谓明夷上六为昏暗之主六五近之明伤也是之谓明夷夫子彖易以文王箕子当之盖圣贤处明夷之时唯此时危疑予唯不失其明予唯艰难而守正明虽若伤于时而正明之徳不伤于心文王用一卦之道故内焉离之文明则用之以不失其圣外焉坤之柔顺则用之以服事殷是故以此蒙犯羑里之难而纣无所施其虐卒之光于四方显于西土向之所谓伤者今赫然而明矣箕子用一爻之道以柔中之道守天下之正理不唯利于居易亦利于处艰难处难而利利而正盖不晦其明则以艰难而伤其生何利之有不正其志则以险难而伤其明何贞之有卒之陈洪范大法以示天下而向之所谓伤者今赫然而明矣大难以天下言内难以一家言彖曰明入地中明夷以卦象释卦名内文明而外柔顺以蒙大难文王以之以卦徳释卦义利艰贞晦其明也内难而能正其志箕子以之以六五一爻之义释卦辞也然柔顺蒙难实则晦明正志之意而晦明正志实则柔顺蒙难之道文王箕子非有二道也此卦其变为讼卦其象坤上离下明入地中之象其占利艰贞也
　　象曰明入地中明夷君子以莅众用晦而明
　　明入地中日之自晦以为明也莅众用晦君子之自晦以为明也莅众之道患在于任智而有作聪明之累患在于大察而无包蒙包荒之量强明自任洗垢索瘢小过不容失其莅众之道是乃所以为不明也知周万物守之以愚得其莅众之道所以为明也杨氏曰明夷卦用之以处险则为文王箕子明而晦用之以居易则为莅众之君子晦而明明而晦故全已晦而明故烛物又曰察见渊鱼者不祥古之圣人垂旒蔽明黈纩塞耳用晦而明也晦而明只是外晦而内自明
　　初九明夷于飞垂其翼君子于行三日不食有攸往主人有言象曰君子于行义不食也
　　初九阳刚明体居明夷之初见伤之始也昏暗之主在上伤阳之明使不得进如于飞而受伤复垂朶其翼也君子见事之几微始虽见伤而其事未显故行去避之三日不食去而不食其禄也主人不知几讶其遽去之速故有言也夫人不能守身于明夷之世者其失有二一曰苟禄食二曰恤人言志在苟禄穷斯滥矣顾恤外议内斯摇矣我将固守节义则禄以天下而不顾系马千驷而不受何慕乎爵禄之荣我将持守己志则礼义不愆何恤人言何顾乎世俗之谤明夷六五暗主在上伤阳明之时其朝廷昏迷而伤明哲之时欤此时此际君子飘然逺引之时也然非灵不舍朶颐不观不聴浮论不顾流俗者不能行己志也象曰义不食也非义不就于人言其何恤哉穆生之去楚申公白公且非之况世俗之人乎但讥其责人礼而不知穆生之去避胥靡之祸也又如袁闳于党事未起之前名徳之士方蠭起而独潜身土室故人以为狂生卒免党锢之祸所往而人有言何足怪也杨氏曰初九晦已之明避上之暗即当去之之速何食之暇其孔子接淅而行伯夷太公避居海滨之时童溪曰明夷之难在上而初最逺之故明夷于飞垂其翼不宜上而宜就下也
　　六二明夷夷于左股用拯马壮吉象曰六二之吉顺以则也
　　股在胫足之上手足之用以右为便唯蹶张用左以右立为本也左股于行之用为不甚切六二当隂闇小人伤明之时亦不免为其所伤但君子自处有道故不能深伤相害如伤左股而害其行亦不甚切也二离明中正之道虽受伤矣能拯用壮健之马则获免之速而吉也此舍危而从安则速行从安之道斯免于危舍难而就易则速行就易之道斯免于难象曰顺以则也柔顺而中正是顺合乎中正之则所以转凶而吉也潘氏曰伤于左股伤未大也策马去之顺乎理也童溪曰夷于左股则左股常见伤矣此所谓羑里之厄也当此之时所谓用拯之道何也曰上欲拯吾君为无过之君下欲拯斯民为无难之民此吾所以不敢不用其力也此文王之顺徳而不敢失乎为臣之则者然也故曰马壮吉六二之得吉者以其顺处而有法则也
　　九三明夷于南狩得其大首不可疾贞象曰南狩之志乃大得也
　　他卦九三与上六为正应在明夷之时为至明克至暗之象九三居离之上明之极也又处刚而进上六坤之上暗之极也南在前而明方也狩畋而去害之事也大首暗之魁上六是也九三与上六爻相应有向明除害得其首恶之象然不可以吉也诛其元恶旧染污俗未能遽革必有其渐若革之遽必骇惧而不安故曰不可疾贞或曰投机之会间不容髪一日纵敌数世之害猛虎之犹豫不如蜂虿之有毒孟贲之狐疑不如童子之必至以明去暗疾而驰之何不可者抑不思扫除元恶固不可以后时亦不可先时而遽为九三之时如日犹伏于地中而无丽天之明也刚明之极屈于柔暗之下以下之明除上之暗使其不前进则是天下无时而可明使其遽于进则又时势不可以亟为昔者成汤之兴于夏台文武之兴于羑里其以此欤当是时贼仁贼义之独夫昏迷于上聪明睿知之神圣昭著于下以成汤文武为明徳之首而去昏暗之首何不可者然且五进伊尹而就之何其寛裕而不迫三分天下有其二以服事殷何其隠忍而不亟二三圣人之心盖谓革命之事不可以遽为幸而桀纣有能一日变昏迷而为明哲则成汤文武固与斯民相忘于文明之世可也不幸而桀纣之昏终不可开天命人心之责终不可辞于是始奉天明威前进而获其首恶之功圣人之正天下固和缓而不敢有欲速之心也象曰大得志也以下之明去上之暗其志在于去害而已虽然郑伯克段舒徐不发必待其袭郑然后诛之议者讥其匿其机而使之狎养其恶而使之成然则成汤文武其亦养桀纣之恶而使之成欤曰非也汤文唯恐桀纣之不明郑伯则欲叔段之不明汤文则因桀纣之昏不得已而除之郑伯纳叔段于昏然后得而除之其用心公私实不可同日而语也此可以观天理人欲之分矣
　　六四入于左腹获明夷之心于出门庭象曰入于左腹获心意也
　　六四居坤体其象有二以地之幽隠言之则处坤地之下僻左之所也以道之幽隠言之闇主在上昏闇之朝也入于左腹幽隠之所于出门庭幽暗之地去暗尚逺可以得其本心也夫古之君子处明夷之世遁于畎亩逸于林泉居于海滨是入于幽隠之地也然地虽至幽而明徳不容幽是明夷之世而得其本心者也逺尔乱邦逃尔权门避尔昏闇是出于幽隠之朝也出乎幽昧之国而入于寂寥之野是明夷之世而得其本心者也象曰获心意也言得本心也昔微子以父师之尊而居明夷之世君昏于上而有以伤其明卿士昏于下而有以伤其明九重门庭之内已防防若暮夜昏暗之室微子以父师之贤明自靖人自献于先王我不顾行遯出于荒野顾吾心之所得唯如此而已飘然去之妙得本然之心明夷之六四其微子乎程氏曰六四以隠僻之道自结于君入腹谓其交深也其交之深故得其心得其心而后于出门庭行之于外也邪臣之事暗君必先蛊其心而后行之于外潘氏曰上六为伤明之主六四同九三相与克之九三夷于南狩而馘其首六四入于左腹而诛其心九三刚故以兵胜六四柔故以谋胜于出门庭逐于外也朱氏曰左腹者幽隠之地伤人之明者上六也四进坤体曰入去上六犹隔六五故以四为左腹入其腹得其伤明之心故曰获明夷之心幸而稍革尚可避去于出门庭得意于逺去之义也四以柔正居暗地而尚浅故犹可以逺去
　　六五箕子之明夷利贞象曰箕子之贞明不可息也五近上六伤明之主若显其明见伤害必矣当如箕子之自晦藏则可免于难所谓内难而能正其志五位之中即皇极之大道九畴之枢纽纲常之大义君道之大本五行五事此其归也八政八纪此其会也三徳稽疑何莫非皇极之实事庶征五福何莫非皇极之明效前乎箕子神禹得之而王夏后乎箕子武王得之而王周彼箕子者商家之臣方寸之间涵造化之贞机蕴九畴之实理躬行日用不出乎此故其丁明夷之世所以立身行已内难而能正其志者皆不出乎皇极大中至正之道象曰明不可息也谓其虽遭患难不失正志明不息灭也朱子曰商有三仁微子去却易比干一向谏死又却索性箕子在半上落下最是难处被他监在那里不免佯狂而为奴以免于害佯狂为奴晦其明也不受封去之朝鲜者正也他外虽狂而心则定也故彖曰利艰贞又曰内难而能正其志箕子以之杨氏曰所谓内难者非为之奴以深晦其明则居艰而不利非守其贞而不同于恶则明灭而或息晦其明故全于人明不息故全于天五阳明六隂晦以六晦五故为箕子之明夷
　　上六不明晦初登于天后入于地象曰初登于天照四国也后入于地失则也
　　下五爻皆言明夷是有明而见伤者也上一爻说不明晦是实晦而不明者也以隂柔居坤之极不明其徳以至于晦始则处髙位以伤人之明终必至于自伤以坠厥命故曰初登于天后入于地也以一卦言伤离之明者在坤坤为晦以六爻言伤下五爻之明者在上故上独为晦上六为明夷之主昏闇之极圣人犹推其有登天之明者谓人物之生纯一而虚明者其初也杂扰昏乱者非其初性也反求其初本心之灵皎如日星本可明照四方周知万物也今焉昏闇之极而有入地之蔽者特为气禀所昏物欲所蔽耳夫岂其性之本然哉象曰照四国也又曰失则也始有普照之明后失本心之则是特失其初耳呜呼使上六能全其本初而不至于终蔽其明则日月照而四时行可以为大舜照临四方可以为文王顾乃明伤之极而终不明善以复其初初有登天之明而后有入地之暗吁惜哉杨氏曰纣之嗣位闻见甚敏材力过人初登于天照四国之时也及其昏弃厥徳而为独夫后入于地失则之时也所谓失则不特自失其明一身之则而已礼壊乐崩政弛刑滥三纲沦九法斁失为君之法而不协于四方矣唐之明皇初年聪明终年昏淫亦此意也杨氏曰上爻为不明晦之主纣是也自五以下皆处明夷者五箕子四微子三武王二文王初夷齐在商莫难于箕子在周莫难于文王故以文王箕子当之
　　【离下巽上】
