<!-- { "loadSidebar": true } -->
　　君子与小人本皆人耳其正邪之判特判于心术之微君子悮与小人合何世无之特不终其过而能去其系累之私则其凶可吉其污可洁其晦可明也以岳之贤而荐崇伯以旦之圣而使管叔以乐正子之学古道而从王驩以孔明复汉之忠而信马谡不拒絶之反壮其名位不鄙夷之反壮其志谋或以之败绩或以之生变或以之而见排于师门或以之而见负于敌国是皆君子之过耳然天下后世不以□明其奸邪而不惑之也终能裁制情爱而不累之也頄为在上之物者上六是也阳为上六之应九三是也诸阳方同力而去上六九三乃与之为正应是以阳刚而壮助上六之隂柔以君子而壮小人其凶也不待言然三君子也二小人也三阳刚也上隂柔也三若能果决而又决不系于私爱则始虽合于上六为其所污如独行遇雨至于若濡而有愠终能决去小人则亦可以补过而无咎也象曰终无咎也是知应小人则有咎絶小人则无咎也刘氏曰有愠也自是不能堪正如顔杲卿使安禄山受其衣服至道间与其徒曰吾辈何为服此归而借兵伐之正此类也
　　九四臀无肤其行次且牵羊悔亡闻言不信象曰其行次且位不当也闻言不信聪不明也
　　牵者当其前则不进纵之使前而随其后则可以行矣九四以阳居隂不中不正刚决不足欲止则众阳并进于下势不得安如臀无肤也欲行则居柔失其刚壮不能强壮故其行次且也若不与众阳并进而安出其后如牵羊然则可以亡其悔然居不当位柔不能克己虽闻牵羊之义亦不信也象曰位不当也又曰聪不明也始以位不当言责之也终以聪不明言惜之也噫以小人之隂邪而陷于人欲之深者固不足道以九四禀刚健之气与君子同类而同去小人乃不中不正如此惮于听言倦于改过又如此是此身已陷于小人之域也岂不甚可念耶是知君子决小人固圣经之所望君子而近小人尤圣经之所深戒也九三九四皆有君子小人两从之嫌而九三独无咎者九四闻言不信而九三君子夬夬何也九三以阳居阳得其正九四以阳居隂不得其正也
　　九五苋陆夬夬中行无咎象曰中行无咎中未光也苋陆马齿苋曝之难干感隂气之多者也而脆易折五以阳刚中正居尊位与上六切近隂者阳所説虽感于隂而决防之易如苋陆然则于中行无过咎矣夫至易去者小人至难去者亦小人过于急遽则激变而致小人之乱过于因循则畜养而固小人之势过寛则巽懦不威而不足以耸奸邪之惧心过猛则暴戾无亲而失国家之大体是去小人者其势虽易揆之义理则未容以易言也夬之九五以苋陆夬夬言之又以中行无咎言之君子之去小人不以振荡排撃之为可喜而以周宻详悉之为可贵不以威命明赫者为可嘉而以施行之中节者为可尚是以古人去上位之臣以不亷废者姑曰簠簋不饬以汚秽淫乱废者姑曰帷薄不修以罢软废者姑曰下官不职又反而求之必使吾之施为举措无一悖理斥黜之中温厚具焉韬晦之表威严肃焉大中之理毫厘不过必如是而后无忝于苋陆之夬夬也象曰中未光也谓其比隂柔而中未光大故戒之也杨氏曰唯小人易近而难逺非难逺也近之则难逺也近则宠宠则尊尊则僣僣则强强则难逺李辅国者其初一家奴其晚号尚父贯盈罪大而代宗不敢显戮之至遣盗以窃其首杀之者夬夬也遣盗者中行也诛一小人而无变者无咎也然隂窃杀之而不明正邦刑亦可羞矣岂足以为光大乎九五以之象曰中未光事虽正而意有所系吝所谓流注不防皆意不诚之本也凡人心一有所欲则离道矣便未得全美也
　　上六无号终有凶象曰无号之凶终不可长也
　　上六一隂处穷极之地是众君子得时决去危极之小人也其势必须消尽故云无用号咷畏惧终必有凶也夫圣人之于天下其善善长其恶恶短未尝不欲小人皆化为君子今夬之上六居五阳之上其位甚髙而播其恶于天下其权甚重而流其毒于万姓于此时而有所号呼是诚如飞亷之恶而武王不得而赦之如管蔡之恶周公不得而亲之如少正夘之罪孔子不得而进之也悲哉上六之穷圣人虽有爱之之心亦末如之何也已矣终不可长也无所号咷岂能人乎然则上六一爻其小人之药石乎李斯父子潘岳友朋临刑之时正如此耳程氏曰夬者小人之道消亡之时也决去小人之道岂必尽诛之乎使之变革乃小人之道亡也道亡乃其凶也

　　周易衍义卷十
<经部,易类,周易衍义>
　　钦定四库全书
　　周易衍义卷十一　　　　　元　胡震　撰
　　【巽下干上】
　　姤女壮勿用取女彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　隂长则阳消女壮则男弱姤虽一隂始生自是而长渐以盛矣是女之将长壮也故戒勿用取如是之女夫遇一隂一阳也而有隂阳之理焉有隂阳之类焉隂阳之理有健顺有刚柔有动静有仁义有春秋有阖辟此圣人于天地之经君臣之义不敢有一毫轻重于其间也隂阳之类有生杀焉有淑慝焉有暗明有君子有小人有中国外夷此圣人于夫妇之际女壮之患未尝无所抑于其间也且遇之时一隂始生之时隂柔将长之时验之于气其杀气方萌之机欤其阳气渐衰之兆欤观之于人其恶念始兴之顷欤其小人将盛之朕欤其外夷将殷之初欤圣人于此崇阳抑隂则不能不为君子爱既曰女壮言一隂已有敌五阳之志也又曰勿用取女戒五阳勿轻一隂之微而亲昵之也盖夫妇之道人伦之本今始以一柔而为五刚之宗是女之壮而淫姣者女之壮而妄应者取此女以配身必至斁彞败伦伤风乱俗其祸有不可胜言者类推之恶念方长而勿用为恶者此道也小人方壮而勿用与小人者此道也外夷方壮而勿用纵外夷者此道也此勿用取女之戒圣人所以致严也彖曰姤遇也柔遇刚也此以卦体释卦名也谓一隂而遇五阳也朱子曰以其本非所望而卒然值之如不期而遇者故为遇遇已非正又一隂而遇五阳则女徳不正如人尽夫也之事勿用取女不可与长也女壮而遇群阳不可与之长久以成家道也大雅曰人日用间诚意十分为善或有一分不好底意思潜发以间于其间此意一发便由邪径以长姤一隂生五阳便立脚不住了以此见凡于一事一念之微苟有不善之当防皆不可忽也天地相遇品物咸章也刚遇中正天下大行也姤之时义大矣哉此以卦体卦才推广卦义而赞其大也天地不相遇则万物不生君臣不相遇则政治不兴圣贤不相遇则道徳不亨事物不相遇则功用不成姤之时与义皆甚大也此卦其变为复卦其象五阳遇一隂有邂逅相遇之象其占勿用取女防隂长也
　　象曰天下有风姤后以施命诰四方
　　风自天而下物在下而承有姤遇之象自上而下曰施以上谕下曰诰风行天下于四方无不入也命施于天下于四方无不告也天与万物相逺而鼓舞之以风四方之物无不与风遇也君与万民相逺而鼓舞之以号令四方之民无不与号令遇也汤诰周诰之作其亦天下有风之象欤
　　初六系于金柅贞吉有攸往见凶羸豕孚蹢躅象曰系于金柅柔道牵也
　　柅所以止车以金为之其坚刚可知一隂始生静贞则吉往进则凶故二义戒小人使不害君子则有吉而无咎然其势不可止也故以羸豕孚蹢躅晓君子深为之备此圣人开小人迁善之门而示君子遏恶之道也夫上帝降衷生民秉彞上智下愚同一初也本无君子小人之别唯夫气质不齐而智愚判五性感动而善恶分于是全其初者为君子失其初者为小人虽曰失其初而本心之真体固未尝息也此圣人所以絶小人而使小人化为君子者良有以也姤之初六圣人所以开小人迁善之门者想曰异端之学得罪于名教功利之谋贻祸于天下故告之以系于金柅之说欲其退而省过失退而察言行退而雪忿欲之隙退而折邪念之衡度可以进善而得吉也又戒之以有攸往凶之说诚恐其进而谋国家进而恶行进而逐功利进而毒天下将以播其不善而得凶也静贞补过则可以吉行而遂非则不可以吉此圣人所以开小人者深矣及圣人示君子遏欲之道则曰羸豕孚蹢躅豕虽羸弱而中心之诚在于蹢躅犹小人虽微弱而中心之诚在于害正履霜之始当知坚冰之戒一隂之生当防否剥之机此圣人所以为君子谋者至矣象曰柔道牵也以柔道牵引而进故止之也虽然隂阳消长数也而扶阳抑隂又易之所以参天地而赞化育也程氏曰隂长则阳消固止初使不得进则阳刚贞正之道安吉也若不有以系而止之听其往而进则渐盛而害于阳是见凶也徐氏曰金柅谓九二也系牵柔方进而遇二则牵于二而止故曰系于金柅
　　九二包有鱼无咎不利宾象曰包有鱼义不及宾也姤遇也二与初密比相遇者也在他卦则初正应于四在姤则以遇为重相遇之道主于専一则可鱼隂美之物隂柔之质鲜克贞固群阳在上又有相应之者二之于初若能固畜之如苞苴之有鱼则为无咎宾自外来者也不利宾不可及外人也夫遇之为道三则杂一则専二则分天地絪緼万物化醇三人同行则损一人甚矣遇道之贵于専一也昔者夏桀遇一伊尹不能使之一心于我使之五就汤是以有南巢之祸鲁庄遇文姜不能制之一心于我使之滛遇于齐邦是以有彭生之祸项籍遇一韩信不能容之使一心于我使往于汉祖是以有垓下之辱遇道不専一其祸有如此者九二之遇初能包容统制而一其心则其待已也必恭事已也必忠向我也必専彼此融通心志贯彻又何咎焉使二之遇初不能包容统制而一其心则其遇我也其心必不诚其忠必不尽既向乎此又向乎彼于己何利焉象曰义不及宾也九二与初遇之最早者也九三九四二宾其至已晚矣安得利以及之乎因是论之天下之事变化虽无穷其究则一也使之从天理则不可复从人欲使之从君子则不可复从小人朱氏曰二与初遇为包有鱼之象然制之有已故犹可以无咎若不制而使遇于众则为害广矣古者有分土无分民得道则归往失道则携持而去无逺近内外之间顾遇民之道如何耳此二所以无咎
　　九三臀无肤其行次且厉无大咎象曰其行次且行未牵也
　　遇刚不中求遇不得危惧而止犹可以无大过也遇之为道中正而已君臣求遇不以道则乱亡之阶也夫妇求遇不以道则婬乱之志也朋友求遇不以道则朋比之徒也世之非道求遇者很者遂之而不知警愚者蔽之而不知警诈者文之而不知警夸者讳之而不知警怠者安之而不知警其危而知止者几何人欤姤之九三重刚不中初非己应而志欲遇之是以妄而求遇也上无正应而已欲遇之是以妄而求遇也以妄求遇宜其无所遇也且为二所忌恶所居不安如臀之无肤也欲进求合又不能行次且也于此时能惕惧自警则犹可以不至于大过而得补过之道也象曰行未牵也未有以促其行也虽然三之求遇而无所遇人以为三之不幸吾以为三之大幸何也人以非道而求遇使其获遇则以恶遇恶以邪遇邪内以危四体外以危四海其祸有不可胜言者使李斯不遇于秦未必有焚书之祸王莽不遇于汉未必成盗国之祸是不遇者固小人之福而遇者乃小人之祸也臀无肤其行次且人以为九三不遇之不幸吾以为是足以啓其危厉之心乃九三之大幸也三刚正而处巽有不终迷之义杨氏曰孔明说先主谓中原已为操所得了江东已为吴所得吴不可图而可以为援此次且而无大咎也
　　九四包无鱼起凶象曰无鱼之凶逺民也
