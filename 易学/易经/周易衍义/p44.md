<!-- { "loadSidebar": true } -->
　　小人之揜君子圣世所不能无当困之时不必得位之小人虽无位之小人亦嚣然有揜君子之志初六是也所幸者进而求四之应则四自厄于困中如株木之不能庇退而伏于二之下则已自堕于坎底如幽谷之无所觌此其所以欲困九二之君子而不能也其叔孙武叔公伯寮之徒欤初者卦之下体故为臀欲困君子而自困欲揜君子而自揜小人亦何所利哉团城曰暗之所遇虽困而亨者唯刚明者能之浩然之气内充则正大光明疎旷洞达视困如通又何有困于株木入于幽谷三岁不觌之象伊川曰臀所以居也初与四为正应九四方困于隂揜安能济人之困犹株木之不能防覆于物无所庇而不安其居困于株木也隂柔之人既不免于困则益迷闇妄动入于幽谷幽暗之地无自出之势至于三岁不觌不遇其所亨也象曰幽不明也不能安于所遇益入于幽暗也
　　九二困于酒食朱绂方来利用亨祀征凶无咎象曰困于酒食中有庆也
　　吾道无久而终困之理君子无急于免困之心否固可泰君子修徳不急于求泰蹇固可解君子反身不急于求解剥固可复君子顺正不急于求复九二当困之时与五同徳相求困无久而不通之理而以道自重者不可有速于求通之心且九二之藏器待时也饮食宴乐以为常其辞富居贫也箪食瓢饮以为乐困于酒食之间尔九五在上其道同方闻其有道而来求之其徳同方闻其有徳而来求之此朱绂方来而困之可以将通也此时也若以享祀神明之道处之则精意可以感通君心而无不利若以征行奔竞之心应之则其玷辱大节而有所咎矣宁守道以通君毋宁屈道以从人宁静退而有孚毋宁轻动以取辱此利用享祀而不利于征行而困之所当自安也象曰中有庆也二之所处亦岂可以穷达动其心哉其在我不渝者亦曰刚中耳困于酒食者以刚中自守而安于自养也朱绂方来者以刚中之足以来同徳之求也利用享祀者以刚中之足以通君之诚也征凶无咎者以刚中之当有以自守而不可转移于物也程氏曰酒食人之所欲而所以施惠也君子之所欲者泽天下之民济天下之困二未得遂其欲施其惠故为困于酒食也二以刚中之徳困于下上有刚中之君道同徳合终于相求朱绂王者之服蔽膝也以行来为义故云朱绂方来君子必得有道之君求而用之然后能施其所蕴利用享祀以精诚通乎神也征凶无咎方困时若不至诚安处以俟命往而求之则犯难得凶乃自取也将谁咎乎
　　六三困于石据于蒺蔾入于其宫不见其妻凶象曰据于蒺蔾乗刚也入于其宫不见其妻不祥也
　　六三以隂柔不中不正之资而居坎险之极以其险上犯二刚力不可胜坚不可犯是困于石也以其不中之心而据于九二刚中之上是据于蒺蔾之上也知进退之不可而欲安其居求上六之援则又隔于四五二阳不得见其所耦如入于宫而不见妻凶之道也夫哀莫大于心死而身死次之心死则性中之道徳丧身死则一生之形神离心死则性中之天理灭身死则一生之天命终固显然之理也使吾心之理生生不穷则时止时行无非精义左酧右酢无非天理可以膺洪范之福可以享仁者之夀可以保四体而保四海安有不善之应六三之困于石据于蒺蔾是其心死而不知进退之道入于其宫不见其妻凶是其身将死而不明保室家之道也曾谓心死而身之生庸可恃乎象曰乘刚也又曰不祥也呜呼六三之初设心果何如耶心乎揜刚也心乎困君子也将欲揜刚而反困于刚将欲揜君子而反困于君子则小人平日区区害正之心果足恃乎陈文子曰困于石往不济也据于蒺蔾所恃伤也入于其宫不见其妻无所归也其管蔡陷周公上官陷霍光之事欤
　　九四来徐徐困于金车吝有终象曰来徐徐志在下也虽不当位有与也
　　金车指二也四与初为正应初已比二四欲从初而阻于二故来迟疑而徐徐是困于金车也处困有应而不能相济吝道也然邪不胜正初四正应终必相合是有终也夫君子之求正应所患不以其道耳不患正道之终离仁之于父子苟有终则顽嚚之变不足困义之于君臣苟有终则流言之毒不足困棠棣之兄弟虽困于防墙之怒而不足伤者以其有终也江沱之夫妇虽困于嫉妬之失而不足玷者以其有终也九四之吝者以其困于间也其有终者以其主于正也象曰志在下也又曰有与也谓其志在应初也以刚处柔虽不当位而有初九之应与所以有终也
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　人君之困由上下无与也劓伤于上也刖伤于下也朱绂王者之服赤绂臣下之服九五上下皆揜于隂故有劓刖之象困于赤绂臣下之不来人君之困也然五以阳刚中正居君位二以阳刚得中居臣位道同徳合徐必相应共济天下之困是始困而徐有喜说也利用祭祀求天下之贤当若祭祀然致其诚敬则足以济天下之困故利用祭祀也夫九五之上下皆伤者其四海之困穷欤其外夷之狂横欤其盗贼之纷扰欤其天灾之流行欤其朝纲之废弛欤皆人君之困也及其既通则刚大之诚足以通天心正固之实足以格地祗孝享之诚足以奉宗庙有社稷有土地有人民徐徐有说皆以是徳之刚中所以不终于困也象曰志未得也始为隂揜无上下之与方困而未得志之时也徐而有说以中直之道得在下之贤共济其困也又曰受福也尽其诚敬如祭祀然以求天下之贤则能亨天下之困而享受其福庆也杨氏曰上有极困之君下有极困之大臣刚中同徳一有为焉孰为小人刑之以劓刑之以刖孰为君子锡以绂冕享以精诚小人去而君子伸始乎困而徐乎说出天下于困穷之渊而跻天下于福庆之域是易之道也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　处困自重固君子之雅操悔非从是亦君子之学力况天下之是非存乎两涂出乎此则入乎彼出乎小人之域则入乎君子之域出乎奸邪纒绕危动不安之域则入乎坦平正大安静自得之域是悔也乃大易变困之道义理生生之机困之上六处困之极而为隂柔奸邪所纒累是困于葛藟也居上爻之上处髙危不安之地是困于臲卼也圣人于是示之曰汝能自谓如是而动则有悔当变前之所为有悔也能悔则往而得吉象曰未当也又曰吉行也始失其道而终得其道困穷而通是之谓乎故尝论之人之困也有在下而困者有在上而困者有在独而困者有在羣而困者有在上智而困者有在下愚而困者在下也在独也在知也如是而困必其外无责内无忧其困未尝不亨故不悔而征吉也在上也在羣也在下愚也如是而困必其蹈危机友非类其困未尝能亨故必悔而征吉此固卦之微意也杨氏曰九五刑小人锡君子极天下之困而天受其福上六以一隂之孤处困之后出刑戮之外亦适有天幸也然始则为二隂之所萦如困于葛藟之纒而不得脱终则乘二刚以自危如据于臲卼之几而不得安动亦惧祸之及故曰有悔圣人于此许其征吉许其吉行皆纵其去而不追其穷也夫惟开小人之去而后免小人之祸故极困之道莫上乎征吉而劓刖为下催汜之事不可不戒哉



　　【巽下坎上】
　　井改邑不改井无丧无得往来井井汔至亦未繘井羸其瓶凶彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　此圣人示人以明体达用之学也井之为井穴地而出水者也邑之改迁无常而井之静定有常君子之立不易方者实似之汲之不竭无丧也存之不盈无得也君子之道不与世而増损者实似也往者井其井而其欲遂焉来者井其井而其向专焉君子之道徳为众所宗者实似之此所以明井之有定体也然知井有定之体而不能汲之以为饮食之用则井亦无用之物耳人有至恒之徳而不能取之以为酬酢之用则徳亦无用之物耳此汔至而未及用与未下繘于井同羸败其瓶而失之是以凶也盖君子之道其明体将以达用异端之学所以见排于圣贤者恶其不我同也恶其无用也老庄之学欲立心于清净寂灭之境其于能定之学者几矣然礼法人伦之不可除弃者欲扫除而尽去之如实用何佛氏之教欲灰心于思虑俱空之境其于有常似矣然三纲五常之不可磨灭者一切欲空视之如实用何大学之道格物致知诚意正心必达之于修身齐家治国平天下也中庸之道致中和必达之于天地位万物育焉实皆明体达用之两尽而与异端之学不同者如此因汔至亦未繘井羸其瓶而泛观天下之事明徳而不止于至善未为明徳之至新民而不止于至善未为新民之至是犹为山九仞而功亏一篑是犹五谷不熟不如荑稗汲井而不及泉犹为弃井也呜呼为君不至于尧舜为臣不至于臯夔为师不至于周孔为学不至于顔孟君子未敢以实用成功与之也彖曰巽乎水而上水井井养而不穷也以卦象释卦名也改邑不改井乃以刚中也谓二五之刚中有常徳也汔至亦未繘井未有功也羸其瓶是以凶也水以济用为功水出乃为用未出则何功也瓶者所以上水而致用也羸败其瓶则不为用矣是以凶也杨氏曰求与应两忘井之徳也惠与怨两消井之功也尧舜之世以禹稷为井春秋战国之世以孔孟为井然禹稷能济天下之饥溺而孔孟不能者徳盛而功难也功之难斯人之不幸圣贤何心哉汔至羸瓶汲者之弱于力井何心哉此卦其变为噬嗑卦其象木入于水而盛水以出井之象也其占无丧无得也
　　象曰木上有水井君子以劳民劝相
　　以木汲水而上木上有水津润上行井之象也君子体井养不穷之义以之劳徕其民而劝勉以相助相养之道皆井养之义也此又法井之功用也此道一行圣帝劳徕辅翼之恩王民友助扶持之俗复见于天下矣劳民者以君养民劝相者使民相养洪氏曰画为井疆使之耕稼必有以劳之未知所为则劝之已为而力不给则相之劝相则劳之之实也
　　初六井泥不食旧井无禽象曰井泥不食下也旧井无禽时舍也
　　好善恶恶者乃人情之正民之秉彞好是懿徳者德爲民之物则也井之初六其污下而见弃于人者欤井以阳刚为德而初则隂柔井以上出为功而初则居下井以人汲为用而初则无应无援是井之泥污而不可食也人所不食也人所不食禽鸟且莫之顾譬之人焉其行丑其徳污其见卑其识陋不惟王公大人鄙而弃之而樵夫贱流亦且易而侮之不惟尊而父执交游恶而贱之虽卑而孺子童牧亦轻而诮之不惟贤而明师良友疎而逺之虽愚而庸夫庸妇亦舍而去之斯人也其絶天理自弃人伦孤立于天地间欤象曰下也言行之污下也又曰时舍也言污下而为时所舍也虽然人情不甚相逺也人皆知好顔闵之名而不能践顔闵之实人皆恶盗跖之名而不能絶盗跖之实何也人心易危而道心易微吁可畏哉吾至于此惧吾之自居于下流也杨氏曰居下流者归众恶安旧习者絶新功初六是也
　　九二井谷射鲋瓮敝漏象曰井谷射鲋无与也
