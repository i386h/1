<!-- { "loadSidebar": true } -->
　　上九观其生君子旡咎象曰观其生志未平也
　　其生谓言行事为之见于外者观我生自观其道者也观其生为所观者也上九以阳刚之德居无位之地虽不当位是贤人君子不在于位而道德为天下所观仰者也然以人观其徳用为仪法故当自慎省观其所生常不失于君子则人不失所望而化之矣夫名望有时而幸得实德每患于不称人以大匠名众必观其度材有离娄之明则无愧无离娄之明则方员不成咎将若之何人以乐工名众必观其正音有师旷之聪则无愧无师旷之聪则律吕不谐咎将若之何雄负天下之望而不免大节之玷安石负天下之用而不副苍生之期盛名之下其实难副而民具尔瞻亦非薄德者所能当也此上九为天下之所观要必有成德而后可象曰志未平也谓其虽不得位而为人所观仰未可安寜而忘戒惧也昔夫子立敎洙泗之上其道德足以耸三千之观聴系万世之重望逰其门者喻之宫墙以观其髙喻之江海以观其深喻之日月以观其明夫子犹曰君子之道四丘未能一焉君子道者三我无能焉以夫子之仁圣而所忧犹若是盖惟恐其不尽君子之道而有负于天下之观也吁此其志之所以未平欤

　　周易衍义卷五
<经部,易类,周易衍义>
　　钦定四库全书
　　周易衍义卷六　　　　　　元　胡震　撰
　　【震下离上】
　　噬嗑亨利用狱彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　间隔者天下之大害噬嗑者治天下之大用也凡天下万事所以不和合人不得亨通者皆有以间之也噬而嗑之则亨通矣狱者所以审查情伪审得其情则知为间之道故欲去强梗之间又利在于用狱也用狱所以致其刑也夫天下犹一身也颐口之间有物以间之则为吾身之害天下之大有强梗以间之则为天下之害以诸侯而有背叛弑逆之间不去之则不足以通侯邦以卿大夫而有防譛凌逼之间不去之则不足以通臣道以庶民而有盗贼奸宄之间不去之则不足以通民情然强梗之情难测也不可无刑狱以察其为间之情是以圣人用之诸侯则有邦典在用之卿大夫则有邦法在用之庶民则有邦成在又乡士掌国中之狱县士掌郊野之狱方士掌都家之狱讶士掌四方之狱皆所以去间也或曰衣冠不犯所以为帝治之隆囹圄空虚所以为王道之懿通天下之治而以刑狱为先不亦务末而遗本乎曰刑狱之用非圣人之本心也使天下之人皆居仁由义皆志道据徳皆尊君亲上物我两忘于道化之中上下并生于天地之间岂非圣人心之至愿奈何人生天地间习俗各别嗜欲不同小则不孝不睦不友不婣不任不恤大则负固山谿猾乱华夏皆所以梗熙雍辑寜之治非用刑狱何以除之此明刑者之所以助文教之所不及也彖曰頥中有物曰噬嗑噬嗑而亨此以卦体释卦名卦上下二刚爻而中柔外刚中虚頥口之象中虚之中有九四一爻以为之间頥中有物之象頥中有物而不得合必噬之而后合故为噬嗑合之而后亨也又曰刚柔分动而明雷电合而章柔得中而上行虽不当位利用狱也此以卦徳卦象卦变释卦名也卦之三刚三柔分而不偏刚不至于过严柔不至于过寛用中之狱也震动离明动而无蔽情伪之洞见察狱之至也离电震雷交合章明体是用狱天之道也六五以柔居刚虽不当位得中上行以是用狱仁之至也刚柔分明而辨也雷电合明而威也治狱者明以察情非矜其明威以惩恶非尚其威一聴于六五仁厚中和之君而已此先王治狱之本意此卦其变为井卦其象外刚中柔九四一爻间之为頥口中有物噬而后嗑之象其占有其徳则应其占也卦变自益来六四之柔上行至于五而得其中也
　　象曰雷电噬嗑先王以明罚勅法
　　电掣雷鸣无物不囬噬嗑之象明罚使知惧罚明则情伪无所逃勅法使知避法勅则强弱不敢犯所以去治教之间而使一归于顺治也明罚以离勅法以震罚者刑之薄法者刑之先先故知而不敢犯薄故懐而不忍犯金作赎刑明罚也象以典刑勅法也虽然圣人非以用狱为利者特刑期无刑尔唯曰辟以止辟尔古之令王垂刑象之法于象魏唯欲其有所见而不犯于刑也令施木铎曰不用法者国有常刑唯欲其有所闻而不丽于刑也于此益信非噬嗑之时圣人未尝以用狱为利也
　　初九屦校灭趾无咎象曰屦校灭趾不行也
　　初与上九为受刑之人余四爻皆为用刑之人屦校不惩必至荷校而械其首灭趾不诫必至灭耳而献其馘初九之小人能惩于薄刑止其恶而不行则不至贻上九恶积罪大之凶祸矣庶顽以挞而格王骆以刖而贤朝为小人暮为君子岂特无咎而已夫人之气质不美所弃者亷耻所趋者功利非威无以使之惧非罚无以使之惩然一时之痛楚悠久之悔艾也造化之于物荣之所以生物枯之亦所以生物雨露所以生物而雪霜亦所以生物也圣人之于民赏之所以爱之而罚之亦所以爱之也刑一加于民而能警之于无过之地岂非薄罚乃斯民之大幸欤
　　六二噬肤灭鼻无咎象曰噬肤灭鼻乗刚也
　　肤肉之嫩者鼻气之出入者六二居中正之位而治初九之恶理直势顺其刑易服如噬肤之易入然初与九四为正应如鼻息之交相往来四乃初之党与为治化之梗者也九二用刑必加灭鼻以絶其往来之路则无失刑之咎而为恶之势孤矣夫罪恶易服固有用刑之权而党与必治乃所以为用刑之道春秋圣人之刑书也隠公四年衞州吁主伐郑之兵而经书宋陈蔡以先衞人者何也所以诛絶乱贼交通之党也桓公三年宋人有弑君之罪而经书齐陈郑之成宋乱者何也亦所以诛絶乱贼交通之党也以夫子无位而司伐恶之笔者其书法如此则其如六二之有位而操伐恶之势者其刑可不正乎六二当噬嗑之任有位而得中得正以中正用刑人谁不服去间之易如噬肤然参之干肉干腊干胏为有间矣然圣人不以罪之易治为喜必以絶罪恶之党与为喜盖以小人机谋交通货贿交私倾险交结必有其俦与如鼻之往来也必絶其机谋货赂倾险之路然后为无咎象曰乗刚也谓初九为刚而二乗之九四为刚而初应之六二之治初九以有位而御无位不难能也吁季友去叔牙而不去庆父之奸卒以成鲁国之祸子突拒衞朔而不禁五国之暴卒以弛周之威五王黜武氏而不去三思之佞卒以贻唐室之忧考论古今之变而三复灭鼻之言噬嗑之六二其防深矣吴濞非楚则反不决燕旦非上官则谋不发小人有党则恶日长也童溪曰人之罪恶固有所谓不可赦者故君子痛以待之在已不以为惨在人不以为怨又况六二之柔乘初九之刚刚柔之济资诸人以为助而与众治之岂其过欤故虽噬肤灭鼻也而曰无咎
　　六三噬腊肉遇毒小吝无咎象曰遇毒位不当也腊肉干而噬久藏而多毒九四为一卦之梗若腊之坚而难噬也六三以柔弱之材居刚决之位隂居阳位不能服人用刑于刚暴而反为所伤如噬干腊坚韧之物而遇毒恶之味反伤于口也是可鄙吝然奉法以行终亦无咎夫用刑以去间功立而义立者上也功成而义亏者下也功不足而义不失亦可以为次矣惩戒罪恶而罚不滥诛殛奸宄而刑不忒是噬嗑之得其道也有获禽之利而有诡遇之羞有御众之动而有助虐之耻此噬嗑之失其道也若夫志在遏恶而恶不能遏志在讨罪而罪不能讨虽其范我驰驱而无去间之失然义之不忒君子无责焉子突欲去衞朔而反遇四国之毒吝也然志在辅正于义何咎李固欲去汉奸而反遭羣小之毒吝也然志在去奸于义何咎葛亮欲殄汉贼而反遭街亭之毒吝也然志在殄贼于义何咎伯禹徂征尚或以逆命闻周公东征尚或以破斧闻一时之屈伸圣贤犹有所值况六三以至柔之质遇难治之恶又居多凶之地则遇毒何足咎乎象曰位不当也谓以柔居刚所处之地不足以服人是以遇毒然势不足以去间其功有愧而其义无愧也是以小吝而无咎焉故论之君子有杀身以成仁无求生以害仁华督有大逆之罪孔父义形于色而亦遇毒春秋亦褒之盖生亦我所欲义亦我所欲舍生而取义者也是以君子处噬嗑之世不忧其遇毒而忧其有咎杨氏曰欲去恶者可使才不称位乎百揆非舜则去四凶以安民祗以害民司冦非仲尼则诛少正卯以治鲁祗以乱鲁小吝而无咎者能度其才而噬暴者庶乎吝而不咎矣
　　九四噬干胏得金矢利艰贞吉象曰利艰贞吉未光也干胏肉之有聨骨者金取刚矢取直此一爻取二义一取其刚恶中闲之象又取其不中不正之象虽指为干胏之闲可也一取其刚善近君之象取其金刚矢直之象虽谓其当噬嗑之任可也以刚之恶言则为大闲之人以刚之善言是为去闲之人九四居近君之位当噬嗑之任四已过中其间愈大而用刑愈深也如噬至坚有骨之物干肉而至坚艰噬者也非得刚直之道以去之不可九四阳徳刚直可以去间然阳而居柔刚明则伤于果居柔则守不固又利在于克艰其事而贞固其守则吉也夫去强梗之间莫宜于刚直用刚直之道尤宜于敬谨好刚而不艰贞其蔽也狂好直而不艰贞其蔽也绞故望之欲去石显非不刚直而身以石显死王章欲去王鳯非不刚直而身以王鳯诛则所以用吾之刚行吾之直又可忽乎权奸之玩弄神器君臣之大间也汚民涂毒生民君民之大间也外夷之隔絶王化内外之大间也是三者必得金矢刚直之道然后可以合君臣上下内外之交然刚直固可济也又在利于艰贞戒谨乎其所不覩恐惧乎其所不闻防患也必周谋事也必审如是则可以遂其刚直之志象曰未光也以天下有奸凶之当噬是道之犹未光显不可以不艰贞也或曰九四自为梗而曰噬干胏噬之者谁也曰以九四刚直之大臣噬九四强梗之大臣也居大臣之位而近君者非一人舜与共驩杂处尧朝周公与管蔡并居周位以舜周公之刚直而去共驩管蔡之强梗故得金矢以鑚干胏则骨可去而肉可噬得刚直以去强梗则恶者去而治可通刚恶者为干胏刚善者为金矢然犹曰艰贞吉去恶实难非正固则必败于怯漏于踈然有强梗者天下之不幸去强梗者圣人之不得已故曰未光也又曰古者以两造禁民讼入束矢于朝不直入其矢所以惩不直也以两剂禁民狱入钧金三日乃致于朝不信则入其金所以惩不信也
　　六五噬干肉得黄金贞厉无咎象曰贞厉无咎得当也【原阙】
　　【离下艮上】
　　贲亨小利有攸往彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
