<!-- { "loadSidebar": true } -->
　　睽者睽乖离散之时非吉道也以卦之才善于处睽之时而小事吉也故彖先释睽之义次言卦才终言合睽之道而赞其时用之大夫运天下之大谋济天下之大难成天下之大功而无不吉者必其至明足以达合睽之理必其至刚足以行合睽之道必其至仁足以尽合睽之情成汤处夏季之睽而辑宁邦家武王处商季之睽而宠绥四方此其才徳之可以济大事也其或巽懦不武而不能一人心暴戾不和而无以协人心昏暗不明而无以照人心则家庭之睽且不能合何足以为生民立极而合一世之睽乎幽厉不能致周于小康灵献不能保汉祚之少延此其才徳不足以济大事也今以睽之卦才言但可小事而不可大事者以卦象释卦名言之离火之性炎上兊泽之性润下二物之性违异故为睽中少二女同居其志不同行亦睽之义程氏曰二女同居不同行言睽者本同也本不同则非睽矣以卦徳卦变卦体释卦辞言之兊说在内而和说内蕴离明在外而文明外着和说而丽乎文明处睽之时虽未必能合天下之睽成天下之大事然免于乖戾之祸是亦小事吉也以卦变求之柔进而上行自离来者二之柔进而上行于三自中孚来者四之柔进而上行于五自家人来者二柔进于三而四柔进于五以其寛裕温柔之道居睽之时虽不能运刚健之徳以立天下之大事然用之以和乖戾之情是亦小事吉也五以柔顺得中而应乎二二以刚中而应乎五虽不能一天下之睽然不至于矫亢过中而甚天下之睽乖是亦小事吉也或曰五以明而应刚不能致大吉何也曰五隂柔虽应二而睽之时相与之道未能深固故二必遇主于巷五噬肤则无咎天下睽离之时必君臣阳刚中正至诚协力而后能合秦之叔季天下土崩人心瓦解汉髙帝非萧曺张陈韩彭英卢之臣岂能合天下之睽彖曰天地睽而其事同也男女睽而其志通也万物睽而其事类也睽之时用大矣哉推物理之同以明睽之时用乃圣人合睽之道也见同之为同者世俗之知也圣人明物理之本同所以能同天下而和合万类也天髙地下其体睽也然阳降隂升相合而成化育之功则同也男女异质睽也而相求之志则通也生物万殊睽也然皆得天地之和禀隂阳之气则相类物虽异而理本同故天下之大羣生之众睽散百殊而圣人为能用之处睽之时合睽之用其事至大故曰大矣哉此卦其变为蹇卦其象火上泽下不相交合睽异之象其占小事吉也
　　象曰上火下泽睽君子以同而异
　　上火下泽二物之性违矣所以为睽君子观睽之象于大同之中知其所当异也夫圣贤处世在天理之常莫不大同于世俗之所同者则有时而独异盖于秉彞则同矣于世俗之失则异也不能大同者乱常悖理之人也不能独异者随俗习非之人也要在同而能异耳中庸曰和而不流是也洪氏曰同于理而其事异同于治而其政异同其所可同不同其所不可同君子之睽也孔子于彖传言睽中有合所以济睽也于象传言同中有异所以用睽也文公曰伯夷栁下恵伊尹三子所趣不同而其归则一
　　初九悔亡丧马勿逐自复见恶人无咎象曰见恶人以辟咎也
　　处睽之初固当合君子以免悔尤不可絶小人以招咎也与君子同行者处睽之正经与小人不相絶者处睽之大权初九当睽乖之初刚动而无位居下而无应固疑有悔其道不能以自行则疑有丧马之象然睽离之时同志者相亲同难者相谋同道者相合以初之刚应四之刚是虽在下独立不能有行而在上有应则有以辅其行矣是其悔之所以亡丧马勿逐而自复之象也然世之所以睽者以小人众而成睽使君子众而小人寡则又何睽初九居睽之初以位则下以应则孤我之势犹微小人之势犹盛苟不量力度势而遽有絶小人之意则害己者众何以御之谤已之来何以违之为初九谋当广闳度量以容接之虽不与之相通以私情亦不失之狭隘使其可化耶则革奸宄为忠良变仇敌为腹心可也使其不可化耶寛和无以怒强暴沈晦无以招祸患亦无咎也昔者孔子能合顔闵同志之贤而不避阳货道路之见孟子能合乐正万章之徒而不避王驩朝暮之见亦此意也象曰以避咎也睽离之时见恶人所以免避怨咎也无怨咎则有可合之道或曰臯夔同徳岂可通四凶周召同朝岂可通管蔡曰初九之见恶人岂谄媚以附奸容恱以窃位揖逊之礼不忘于交际之境寛之量足以藏垢而纳污礼从宜使从俗不得不然君子所为亦如此耳文公曰睽之诸爻多说先异而后同
　　九二遇主于巷无咎象曰遇主于巷未失道也
　　巷者委曲之涂非邪僻由径也遇者逢遇之谓非枉道诡遇也在睽乖之时隂阳相应之道衰而刚柔相失之意胜二以刚中之徳在下上应六五之君道合则志行成济睽之功然当睽之时须至诚以感动之以善道宛转将顺其美以觊其合故曰遇主于巷如此则无咎夫得君于治世易得君于乱世难直情而不失道者易委曲而不失道者难衞鞅以景监而遇吕不韦以美姬而遇悖理伤道遗臭万世皆委曲相求之失道也今九二遇主于巷不失道而无咎者何哉以二之遇也非逢迎以求合非屈道以伸身其委曲之中不外乎中正之道也伊尹当夏桀之世而五就汤太公当商纣之世而遇文王非委曲之涂欤然二公辅佐之功后世不见有咎者以其委曲之中未尝离乎道也若夫委曲相从而枉尺直寻不能逃君子之讥逾墙相从其取贱于国人者又不知其何如也象曰未失道也睽乖之中而未尝失道非君子不能也孟子于战国之时杨墨塞路仪秦纵横因齐王之好色也亦对以太王好色之说好货也亦对以公刘好货之说好勇也亦对以文武好勇之说此委曲宛转以觊其遇合者然也比遇主于巷何失道之有商鞅之说秦帝不入则王王不入则霸此虽有遇合失道多矣能无咎乎杨氏曰九二刚正之大臣遇六五寛柔之明主宜其君臣相得而止曰无咎者何也有三不幸也当睽之时一也主弱二也诸爻皆睽而寡助三也其平王晋文侯之事乎此所谓小事吉也不然髙宗得一傅说武宗得一徳裕无失而已乎未失道路也必相得而不相失也
　　六三见舆曳其牛掣其人天且劓无初有终象曰见舆曳位不当也无初有终遇刚也
　　不正而合未有久而不离合以正道自无终睽之理夫睽异之世人情之难合久矣我欲倡明道学而遵乎义理彼乃耽惑异端趍赴功利我欲存心养性而规矩礼法彼乃纵情荡性而斁伦败俗我欲诚实相孚而入乎圣贤彼乃奸宄相尚而妬贤嫉能甚矣合睽之难也六三当睽离之时以隂柔之体而介乎二阳之间逺求上九之应将进而求合则后为九二之牵制如车舆之曳于后也前有九四之阻遏如牛之执掣于前也一行之间后有挽者前有御者况上九方懐见豕负涂之惑方懐载鬼一车之疑方懐张弧相向之怒其心迹不能自明是其上之于三又有髠首截鼻之伤于此时也三之欲求正应甚矣其难也虽然天地久闭忽泰则通人情久睽忽通则合三之于上正应当合始为二阳所厄是无初也终必得合是有终也象曰位不当也又曰遇刚也始之睽乖者以其柔之居刚位不正也终之能合者以柔应以正也吁黄泉之誓母子之睽也至于其乐泄泄则天合之正者本不可以终睽防墙之变兄弟之睽也至于外御其侮则天合之正者本不可以终睽昔者舜之睽也父顽母嚚象傲然克谐之孝既至底豫之效亦至有庳之封既闻亲爱之效亦闻则是正理不可以终睽也信矣睽之诸爻大抵始睽而终合以睽者合之本如使本合则非睽矣程氏曰三力进犯四故遭天劓重伤也横渠曰乗刚遇敌舆卫皆困杨氏曰无故而合者无故而离本合而偶离者其终必有所遇三之与上本合而偶离者也
　　九四睽孤遇元夫交孚厉无咎象曰交孚无咎志行也九四睽时处不当位介二隂之间五应二三应上四独无应在睽而又孤故曰睽孤初九守正不援乎上处睽之至善者也谓之元夫可谓善士也四与初同徳相遇是遇元夫也必须至诚相与交孚则可合睽又懐危厉之心乃得无咎夫君子处睽孤之时不贵于苟合必合于善士可也善士不可徒合必交之以诚心可也诚意不可以不尽必存之以戒心可也故萧望之与周堪张猛可谓同徳相信矣而不知戒朋党之祸褚遂良与长孙韩瑗可谓同徳相信矣而不知避则天之难其焉能免无咎之累象曰志行也谓必有孚知厉然后其志得行也昔狄仁杰以一身徇唐非孤立于睽离之世乎荐一柬之而五柬之合与仁杰而使周复为唐仁杰之志行矣岂惟无咎又何厉焉童溪曰在四则目初曰元夫贵初也在初则目四为恶人愧四也此易奨善嫉恶之微防四之厄三非恶人而何程氏曰君子以阳刚之才至诚相辅何所不济唯有君则能行其志尔
　　六五悔亡厥宗噬肤往何咎象曰厥宗噬肤往有庆也噬肤噬囓其肌肤言易入也厥宗指二也六五以隂居阳本当有悔居中而下应九二之贤以辅翼之故悔亡与九二合如噬肤之易合复何过咎之有以周成之幼稚而兴盛王之治以刘禅之昏弱而有中兴之势盖由任圣贤之辅而周公孔明所以入之者深也象曰往有庆也言不徒悔亡而往复无咎而有庆也虽然噬嗑之六二以中正用刑故用刑以去间如噬肤之易合睽之六五以柔中而应二故得贤而去间亦如噬肤之易合也
　　上九睽孤见豕负涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也
　　上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不详明极则过察而多疑上九有六三之正应本不孤而其才性如此实自取睽孤也故始之于六三见之如豕负涂恶其污也见之如载鬼一车以无为有怪之甚也张弧射之怒之极也上六睽乖之极疑心羣起而不可解者未有若此之甚然三之所处者正理失道既极则必反正理上之于三始疑而终合后脱之弧疑心释焉匪冦婚媾知其非冦而实亲也往遇雨则吉彼此之和合如隂阳畅而成雨夫上九始而是人也终而是人也其于六三何其前疑后信之不同如此耶盖疑心之蔽真心之晦也人欲之梏天理之微也凡物之逆其天者其终必还譬之物焉动者水之天止者土之天浮者羽之天沈者石之天一逆其天水可壅而止土可垦而动羽可积而沈石可载而浮迨夫壅者穷则水动之天自若垦者穷则土止之天自若不积之则羽还其天而浮不载之则石还其天而沈有限之人力焉能胜无穷之天理哉上九于六三羣疑者非天也睽极刚过其始之疑正应而若有污秽者特其天之未定耳及其疑既释相亲相合则天理之定也象曰羣疑亡也始睽而终合无所疑也又曰三以说体而疑于人上以明极而疑人三以柔顺而恶于人上以刚恶而恶人三之睽其咎在人上之睽其咎在已为六三则当顺理而安行为上九则当克己而复礼为六三则当知几而固守为上九则当迁善而改过上下交尽其责回睽乖之风于和合之域夫何难焉守道复性者其鉴于兹杨氏曰过于明故过于疑过于疑故无所往而不疑然惟天下之至明为能生天下之至疑非天下之至明亦不能释天下之至疑当上九之始疑于三似唐徳宗之于萧复姜公辅及其疑之亡也又似成王于周公要之皆不及昭帝之于霍光先主之于孔明也






　　【艮下坎上】
　　蹇利西南不利东北利见大人贞吉彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
