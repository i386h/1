<!-- { "loadSidebar": true } -->
　　六四重隂不中居近君多惧之地无相得之义乃上下间隔之时也当此之时周宻枢机蕴藏智谋如括结囊口而不露乃得无咎不然则有害也然虽无举动之忧虞亦无赫赫之声名虽无言行之悔尤亦无昭昭之令闻小象谓慎不害也括囊即慎也无咎即不害也天下徒知毁之为害六四乃知誉之为害不其谨之至欤杨氏曰六五以臣居君位则僭也六四不幸而近之唯恐去之不速隠之不深此龚胜所以不任于王莽之朝而蔡邕所以失节于董卓之官也圣人严臣子之大分于六五则深戒之以居天下之礼于六四则力劝之以防身之节隠之于六五而之于六四其防患深矣此爻其变为坤之豫卦其象重隂不中四五皆因有括囊之象其占当谨宻以逺害也
　　文言曰天地变化草木蕃天地闭贤人隠易曰括囊无咎无誉盖言谨也
　　四之上下皆隂既无天地隂阳交通之象切近五位又无君臣相得之义故为隔絶之象天地闭隔则万物不遂君臣道絶则贤人隠遯四于隔絶之时括囊晦藏虽无令誉可得无咎盖言当谨自守也
　　六五黄裳元吉象曰黄裳元吉文在中也
　　坤虽臣道五实君位故为之戒云黄裳元吉黄中也裳下服元大而善也守中而居下则元吉谓守其分也夫中者天理之自然人事之当然也以其体则无偏无倚是为天命之性以其用则无过不及是为率性之道在五行为土在五常为信在五色为黄中为仁义礼智之枢纽天下之事合乎此则吉悖乎此则凶六居五位得其中矣隂而居中以之尽君道则能守中居上而得元吉以之尽臣道则能守中居下而得元吉小象释之曰文在中者刚柔杂为文六柔也五刚也文在中谓有文徳而居中也杨氏曰五君位也而坤臣道也坤之六爻皆顺承乎乾元五之一君故坤六五圣人设黄裳之戒使之守中居下安人臣之分则大吉吾于乾坤见君臣之大分此爻其变则为坤之比卦其象中位顺体有黄裳之象其占守其分则元吉也
　　文言曰君子黄中通理正位居体美在其中而畅于四支于事业美之至也
　　黄中通理中徳之明于一心也正位居体中徳之安于一身也六五以黄中之才而达乎大中之理正人臣之位而得人臣之体和顺积中英华外推其效则中徳之美出于中心畅于四支见面盎背而有以极一身之美中徳之美于事业则致逺用大而有以极天下之美至如此则元吉之岂不在是乎杨氏曰通理者通于天地君臣上下之定理而不可易故正位居体而不敢僣也臣道之美孰大于是具三者之大美蕴乎中畅于外达于四支而美其身必无骄主之色于事业而美其正必无专权之举所以为美之至伊尹周公共伯和以之
　　上六龙战于野其血黄象曰龙战于野其道穷也隂従阳者也盛极则抗而争六既极矣复进不止则必战既战则两必皆伤阳伤则隂伤则黄也杨氏曰隂盛伤阳臣盛伤君赵髙簒秦秦亡而髙亦诛王莽簒汉汉微而莽亦败为臣者其勿至于此为君者其勿使其臣至于此葢上六之龙战已兆于初六之履霜小人之可畏如此龙战者以坤马之僣龙而战夫干之贞龙也此爻其变为坤之剥卦其象六隂之极于阳均敌有龙战于野之象其占亢极好胜则两败俱伤也
　　文言曰隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄
　　疑者均敌而无大小之差既均敌则必战一家之内妻与夫均敌于是有反目之事如齐姜之与鲁桓韦后之与中宗是也一国之内臣与君均敌于是有簒夺之祸如莽卓之于汉安史之于唐也天下之内中华与外夷均敌则有乱华之争如犬戎之侵周刘石之乱晋也圣人别其理故其有无阳之心故称龙以明其与阳战也不曰马与龙战而曰龙战者暴其有僣龙之罪也龙之类有血故称血以明其伤也天道不可一日无阳天下不可一日无君子故称龙于盛隂之时存阳道也易于嫌疑之地圣人每致意焉
　　用六利永贞象曰用六永贞以大终也
　　八为少隂六为老隂隂爻一百九十二不用八而用六者老变而少不变也故凡隂爻皆取用六夫隂既贞固不足则不能永终故用六之道利在盛大于终能大于终乃永贞也隂道柔而难常用六之道利在常永贞固又隂之用能永守臣道之贞斯可以为大臣而令终矣小象释之曰以大终也阳大隂小大即阳刚之义也天下之理刚之不可无柔犹柔之不可无刚也以柔文刚则亨以刚文柔则利有攸往用六之利于常贞以其有阳刚之大徳以终之也不然用柔而一于柔则流于巽懦委靡岂能永贞乎

　　【震下坎上】
　　屯元亨利贞勿用有攸往利建侯彖曰屯刚柔始交而难生动乎险中大亨贞雷雨之动满盈天造草昩宜建侯而不宁
　　物初萌未舒曰屯气始交未畅曰屯世多难未泰曰屯圣人序屯于乾坤之后正以屯为物之始生屯为人道之始元亨利贞乾坤四徳屯为人道之始亦有得于乾坤之四徳也元亨利贞四徳所以济屯之时与济屯之事济屯之道虽存乎四徳又当谨动作广辅助其曰勿用有攸往非茍且偷安因循畏事而止于险也思难图全审道徳之当为而后为之也其曰利建侯者非合党济私爵土市恩以居于险也建侯树蕃资经济之材以大亨屯之徳也屯有大亨之道止乎险则蹇动乎险中则亨动有亨之道也彖曰屯刚柔始交而难生以卦体言致屯之由干文于坤一索得震刚柔始交也再索成坎坎险也刚柔始交而难生未能通畅则艰也动乎险中大亨贞此释元亨利贞也屯难之世上下无常分贵贱无定位非正也屯难而后君君臣臣而天下治故曰大亨正言亨而后正也雷雨之动满盈造化之气动以正雷升雨降则万物盈满乎天地之间岂有不大亨乎君臣之动以正则屯难解而王泽下流矣天造草昧宜建侯而不宁此总勿用有攸往利建侯而兼释之谓屯之始亨天运造始杂乱晦之际宜慎动而不可妄作宜求辅而不可暇逸天之出物草昧而已其终之者六子也夫何为哉君之致治造端而已其终之者诸侯也夫何往哉天道无心而成化圣人有心而无为君虽付于诸侯尤当忧勤兢畏不忘险难故宜建侯而不宁圣人之深戒也此卦其变为火风鼎其象坎为云为劳卦震为雷坤为防昧其占有元亨利贞之徳不宜妄动求贤自辅乃可济也
　　象曰云雷屯君子以经纶
　　经者治而分之纶者比而合之坎在上为云故云雷屯坎在下为雨故雷雨作解云而未雨所以为屯措之天下则为事业总之吾心则为经纶屯者结而未解者也君子观此象当此时进经纶之才以济屯元亨利贞以四徳而经纶也勿用有攸往反覆审念固所以经纶也众建诸侯求助亦所以经纶也屯何患不亨也杨氏曰天下无事庸人不庸人天下多难豪杰不豪杰君子当之岂可晏然自处乎
　　初九磐桓利居贞利建侯象曰虽磐桓志行正也以贵下贱大得民也
　　初九阳爻在下乃阳刚之才当屯难之世居下位者也未能便往济屯故磐桓然初九虽居盘桓之中利以守正为宜则在上者建之为诸侯也固宜封建之法治天下之良法也以正人而居侯国则惟忠惟孝克俭克勤敷五典式和万民一徳以尊天子无非正也昔东周盛时防子之尹东夏以其有恪慎肃恭之正徳蔡仲之侯东土以其有率徳之正志君臣之分正毕公之保厘列于侯服者皆正人着于侯邦者皆正道此建侯之所以利也及周之衰赵韩之分晋王室不诛其失正而反侯之田和之簒齐王室不诛其失正而反侯之国家之势日微生民之难日深此建侯之所以不利也呜呼使后之君天下者得初九之居正而封建之生民之难其将免乎小象释居贞则曰志行正居而不正则无徳行而不正则无功初九之居贞有待而其志未尝不欲行其正也释利建侯则曰以贵下贱大得民初九成卦之主以一刚之贵下于隂柔之贱民心所以归之也民心归之者亦以其正志之孚于人心尔诸説有曰居贞则静不违势建侯则动不违时皆以居贞建侯为初九自为之事不知居贞之利在初九正而宜建为侯者在初九而所以建之者则当时济屯之君也若以初九逺君无位而有志者皆可利建侯之助而不居其职即孟子所谓不告于王而私与之爵禄者其可乎齐桓不请命于天王而擅専封之权此其所以为三王之罪人也夫子以贵下贱释初九正谓初九之可侯尔非以初为复自建侯也
　　六二屯如邅如乗马班如匪冦婚媾女子贞不字十年乃字象曰六二之难乗刚也十年乃字反常也
　　六二以隂柔居屯之世虽与九五大君为正应然近于初九之刚隂乃阳所求柔者刚所陵不能奋然上进故屯难邅回不进乗马欲行又复下马班布与马异处矣然初九非为冦也乃求六二为婚媾尔六二居中守正不茍合于初如女子之正而不字至十年之久屯极必通妄求者去正应者合而字育矣君子守道不回亦犹是也程氏谓六二设匪逼于初九之冦难则往求于九五之婚媾亦一説也葢男女者人伦之始三纲五常之本也夫妇之徳不侔乎天地则无以奉神灵之统而开万世之基求之不得寤寐思服闗雎始以明守礼之固窈窕淑女钟鼓乐之闗雎终以明成礼之美也乗彼垝垣以望复闗谷风始以讥失正也桑之落矣其黄而陨谷风终以明见弃也女子当屯难之世唯忧其志行之不正不忧其婚姻之不时也昔太公避纣居于北海此不字之时也及遇文王为周辅佐其十年乃字乎四皓避秦居于商山此不字之时也一従惠帝作汉羽翼其十年乃字乎小象谓六二之难乗刚以二乗初九之刚也以十年乃字为反常者以上有正应久难必通终有以絶其妄求而反其常道之正也
　　六三即鹿无虞惟入于林中君子几不如舍往吝象曰即鹿无虞以从禽也君子舍之往吝穷也
　　六三以隂居刚不中不正存震动之极性决躁妄动者也五应二而不应三上无应援将安之乎如即鹿而无虞人引导惟有陷入于林莽之中君子见事之几微不若舍而勿逐若贪进而往则徒自取穷吝而己天下有不可轻动之时则君子有不可轻动之心葢功无幸成业无孤立我欲济世安民矣上无济世安民之援则不若待其时也我欲兴利除害矣上无兴利除害之援则不若藏其用也微子未尝无兴商之道上无应与是以为去商之行孟子未尝无王齐之心上无应与是以有去齐之志郭林宗所以不仕于汉管幼安所以不仕于魏非无忧世之心也以无应则无功也小象以従禽释即鹿无虞谓即鹿无虞人适以従禽兽而已以往吝释君子舍之者谓其往则可吝而困穷不若见几而舍去也见几而作不俟终日惟君子能之小人反是
