<!-- { "loadSidebar": true } -->
　　初九已事遄往无咎酌损之象曰已事遄往尚合志也损之义损刚益柔损下益上也初以阳刚居下上应六四之隂四頼初之益者也初乃辍所为之事而速往以益上无咎之道也然损者人之所难而初又最下不可过损损之太过则其本伤矣必斟酌其义之浅深而不失损己益人之道可也夫下之益上如子弟之卫父兄手足之捍头目有疾敬趋事之心则可以无咎有惰慢避事之意则不可以免咎先天下之事而后一己之事则可以无咎先一己之私而后天下之事则不可以免咎此已事遄往所以无咎也然下之益上有当为者有不当为者忧国爱君之志固不可缓损己节以媚时君亦非所当为也仗节死义扶衰拯溺之事固不可缓杀身而无益于君损吾道而贪近功亦非所当为也此酌损之而后往乃所以无咎也荀息受献公不正之托至于身死无名吴起急于立功至于屠其妻子其于酌损之义何如哉遄往之义勇于卫上者皆可为酌损之义非精于察理者不能为象曰尚合志也与四合志而速往益之乃所以为酌损也程氏曰下之于上当损己而不自以为功所益于上者事既已则速去之不居其功乃无咎又当酌度其宜而损己以益人过与不及皆不可也鲁连郤秦而辞其封四皓安汉而不居其位庶几损初九之义欤
　　九二利贞征凶弗损益之象曰九二利贞中以为志也九二以阳刚之贤而应六五柔中之君此亦损下益上也然二以兑説之资而以刚居柔不正以柔説不正之道适所以损之也圣人固戒九二利于贞正以柔説之道而进则凶不自损其刚贞则能益其上乃益之也夫下之益上于柔邪则宜于自损于刚中则不可自损如其益上而损其刚贞则谀唇佞舌谄媚上心柔邪巽説逢迎风防将何益于君徳奔竞成风败壊名教将何益于人心上无道揆自我惑之下无法守自我倡之将何益于国家如能刚贞自守则以此道而启沃君心圣徳之益也以此道而镇安社稷国家之益也圣人于九二示劝戒谓之利贞者欲其守正不自损其道以益上也谓之征凶者戒其妄动自损其道而无益于上也象曰中以为志也中以为志则知征凶之戒而弗损益之之义得矣魏元忠再相而变其公清裴度晚节而安于浮沉皆损其刚而不知弗损益之之义也
　　六三三人行则损一人一人行则得其友象曰一人行三则疑也
　　一隂一阳之谓道此造化之枢纽品彚之根柢天下无独立之道亦无不一之理以一友一致一之义也以一友二杂乱之道也干以动直而下交乎坤坤以动辟而上承乎干此两仪之絪緼而致一者也日昱乎昼而资乎月以成其质月昱乎夜而资乎日以发其光此两曜之交而致一者也男正位乎外女正位乎内此刚柔之相应而致一者也曽谓人道匹配可得而三之耶所谓忠臣不事二君烈女不事二夫亦致一之义也自此义不明于天下君臣之间至有一国三公而召政出多门之祸夫妇之间至有娣媵争宠而致嫡庶争立之祸是皆不知致一之道也今损之为卦下体为干是三人同行也而乃损上爻以益坤是三人行而损一人也三以一隂而应乎阳上以一阳而应乎隂是一人行而得其友也三而损一以其杂乱而不専也一而得友以其専一而不分也象曰三则疑也一人行而得一人是得友也三人行则疑于与是宜损一人也呜呼天下致一之理自隂阳两者之外不可以有加也阳变隂合而生水火木金土此二而一者之本原阳一嘘而万物生隂一翕而万物成此二而一者之功用苟知两之为致一则知三之不得不损矣系辞夫子释此爻曰天地絪緼万物化醇男女搆精万物化生易曰三人行则损一人一人行则得其友言致一也
　　六四损其疾使遄有喜无咎象曰损其疾亦可喜也四以隂柔居上与初之阳刚相应在损时而应刚能自损以从阳刚也损不善以从善也故曰损其疾人之损过唯使之遄速则有喜而无咎夫人心之病不知其几也有所谓忿懥之疾有所谓忧患之疾有是疾而速损之可也如曰今日不治而有待于明日是犹戴盈之知非义而请轻之以待来年齐王好货好色终其身不见其有瘳亦可哀也已呜呼悠悠之害道也久矣圣如成汤不曰无过而曰改过不吝贤如顔子不曰无过而曰不贰过勇如子路不曰无过而曰闻过则喜此皆有喜而无咎也使齐宣王戴盈之速损其疾则其为成汤为顔路也孰御象曰亦可喜也无疾上也有疾而喜之亦其次也徐氏曰柔过为疾忿欲之类是也才柔者往往怠于为善初刚在下亦难于益己苟非自损其过自治其私汲汲然以好善求益为心则应者缓而益者寡也能无咎乎凡言有喜有庆者皆内外相应之情也南轩曰当损而不损过也不当损而损之亦过也酌损之弗损益之言不过损也三人行损一人损其疾皆理之所当损也
　　六五或益之十朋之弗克违元吉象曰六五元吉自上祐也
　　或益之者言益之者不一也元直二十大贝双贝曰朋十朋元也国之大寳六五柔顺中正虚己以居尊位当损之时受天下之益者也或益之者非一人也十朋之亦协从故元吉夫损之六五以柔中之徳当损之时是能谦虚以下人也是能柔顺以从善也是能脩己而从阳刚之辅者也由是勇者効其力智者効其谋近者通其明逺者献厥聪天下孰不损己自尽以益乎上其曰或益之者谓益之以众知所以见人心之从矣天下之以心感者既服协助矣鬼神之以气感者岂不叶助乎合而言之有天下之益斯有元之吉无天下之益者亦无元之吉矣呜呼询谋佥同虞书可以知鬼神之必依卿庶皆从洪范可以知筮之协从秦誓之协卜必决诸同心同徳之众大诰之并吉必先之以十夫予翼之助吾固谓人心既从鬼神未有不从者也象曰自上祐也言自上天而降之福祐也杨氏曰一人益之十人朋而从之筮亦从而弗违人谋鬼谋百姓与能此其所以为大吉而自天祐之欤此大舜舍己从人之盛徳也
　　上九弗损益之无咎贞吉利有攸往得臣无家象曰弗损益之大得志也
　　上九当损下益上之时居卦之上受益之极而欲自损以益人也然居上而益下有所谓惠而不费者不待损己然后可以益人也能如是则无咎然亦必以贞则吉而利有攸往惠而不费其惠广矣故曰得臣无家得人心归服无有逺近内外之限夫尧舜之博施济众与侨之乗舆济人其事同也而郑政不得班帝朝何也武王之散财散粟与梁王之移民移粟其事同也而梁徳不足以侔周徳何也盖无所损而益人者其惠广有所损而益人者其惠狭古人之与后世其事业不同抑以此而不同欤使圣人必待自损以益民是由以一炬之火而照万里之晦以一巵之水而填万仭之渊四方万里羣黎百姓安能周徧而无遗乎今损之上六所以无咎所以其占贞吉所以利有攸往得臣无家皆有得乎惠而不费之义上六之弗损益之不过因民之所利而利之耳象曰大得志也言弗损益之有是四者之效是大得行其志也虽然所谓弗损而益之果何道哉五畆之宅树之以桑不待解衣而衣帛已足以益天下百畆之田勿夺其时不待推食而糓粟已足以益天下谨庠序之教申孝悌之义不待损吾心之理而自有以益人心之理也有以惠民而无伤惠之过则其无咎者此道也立中正之法而不离乎善亦此道也助彻之法可通万世所以利有攸往此道也所欲与之聚之所恶勿施尔也所以得臣无家亦此道也则弗损益之之说其圣人治平天下之大法乎上之人欲行弗损益之之道盍于井田学校而追思焉虽然好行小惠而不明大体者固不可与语弗损益之之义若夫当损而不损则涂有饿莩而不知发老弱转于沟壑而仓廪实则又有悖于损上益下之义而为圣经之罪人也程氏曰以阳刚居上若用刚以损削于下非为上之道其咎大矣若不行其损变而以阳刚之道益于下则无咎而得其正且吉也如是而往则有益矣在上不损其下而益之天下孰不服从之无有内外故曰得臣无家

　　【震下巽上】
　　益利有攸往利涉大川彖曰益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　益之为义有履常之义有济变之义可以履常而不可以济变者非益之义盖义者天理之公人事之宜益之所以为利者亦义焉而已耳非计功谋利之私也非利家利国之陋也约己厚下而有以富天下屈己利民而有以厚民心忘我为民而有以济世难彖曰益损上益下民説无疆自上下下其道大光以卦体卦才释卦名义也损上卦初画之阳益下卦初画之隂是损上益下也自上卦而下于下卦之下是自上下下也损于上而益下则自然民説之无疆自上而降己以下下之贤自然其道大光显利有攸往中正有庆以卦体释卦辞也五以阳刚中正居尊位二复以中正应之是以中正之道益天下天下受其福庆也故利有攸往可以常行者无非理义之当然也利涉大川木道乃行以卦象释卦辞也震巽为木木主仁益之道可以济险难扶颠危震木动于下巽木动而顺于上顺理而利涉大川亦无非仁道之流行耳益动而巽日进无疆天施地生其益无方凡益之道与时偕行此又即卦徳卦体以賛卦义之大也无疆以悠久言无方以广大言与时偕行又言凡益之道当适乎时也程氏曰下动而上巽动而巽也为益之道其动巽顺于理则其益日进广大无有疆限也天地之益无穷者理而已圣人利益天下之道应时顺理与天地合与时偕行也此卦其变为恒卦其象风雷有相益之象其占利于处常应变也
　　象曰风雷益君子以见善则迁有过则改
　　风烈则雷迅雷激则风怒则风雷之势交相助益发生之功又足益物所以为益之象君子体之迁善改过所以求益于己也闻义不能徙虽曰见善无益也不善不能改虽曰知过无益也君子体风之巽入而入于正道所以必迁于善也体雷之震动而动其悔心所以必改其过也其所以益己者自尽如此则推之益物亦自此而推之耳
　　初九利用为大作元吉无咎象曰元吉无咎下不厚事也
　　吉是事咎是道理初九当损上益下之时在下为四所任而作大故必大善而后无咎夫成大厦者非小材之所能支镕大器者非小范之所能成君子着大有为之设施必着大有为之抱负立大事而恃区区之小智小善非惟不足以立事而过咎或由之而致矣初九震动虽居下无位上有正应动而有为者也然动而为天地立极必有参天地之大善斯可也动而为生民立命必善足以普民生可也动而为往圣继絶学必真足以圣人之大道则无咎孔子孟子虽不得位六经之书七篇之训立万世之标凖植纲常于千古其功反有大于帝王之君臣者亦以大善而已耳此初九之利用为大作必元吉而后无咎也象曰下不厚事也在下者本不当处重大之事所以大作必元吉乃能无咎耳程氏曰在下者不能有为得在上者应从之则宜以其道辅于上作大益天下之事利用为大作也居下而得上之用以行其志必须所为大善而吉则在上者任之为知人在己者当之为胜任自无过咎也伊周以之
　　六二或益之十朋之弗克违永贞吉王用享于帝吉象曰或益之自外来也
