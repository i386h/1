<!-- { "loadSidebar": true } -->
　　剥不利有攸往彖曰剥剥也柔变刚也不利有攸往小人长也顺而止之观象也君子尚消息盈虚天行也剥落也羣隂长盛消剥一阳之时众小人剥君子故君子不利有攸徃夫君子小人不能两立萧艾之盛兰芷之衰也稂莠之繁嘉谷之害也君子之出处非他也曰时行则行时止则止可以行而不行则为防身乱伦为懐寳迷邦为不知通塞可止而不止则为贪荣慕禄为枉道从人为行险侥幸当行而止非也当止而行亦非也今剥之时五隂羣然而进一阳惸然而立羣枉害正此其时也不肖妨贤此其时也此正君子俭徳避难危行言逊之时艰贞晦明藏器待时之日不然危邦而入乱邦而居是自祸其身也昔者有恶来以剥君子故防子可以去商有季氏以剥君子故闵子可以汶上时之剥也君子焉可出乎彖曰剥剥也柔变刚也此以卦体释卦名也一柔生于建午之月而柔变一刚二柔生于建未之月而柔变二刚至于建戌之月则柔变五刚阳刚为隂柔所变是君子为小人所剥此卦之所以为剥也曰不利有攸往小人长也此以卦体释卦辞也五隂长而剥一阳即小人长而剥君子所以不利有攸往也曰顺而正之观象也此以卦徳发之也内坤为顺外艮为止观卦之象顺理而止所以不往也又曰君子尚消息盈虚天行也此又因卦辞而申之也天行之理有消长有息长有盈满有虚损相为循环顺之则吉逆之则凶随时敦尚其行以天君子所以不往莫非循天理之当然也杨氏曰坤顺艮止止乱以顺止小人亦以顺故辞党祸者陈寔之临延唐祚者方庆之对此顺而止之非逆而激之也此君子治剥之道然圣人亦岂忍天下之久剥乎五阳消矣消极必息五隂盈矣盈极必虚剥极而七日来复是以君子尚之也于是乎知有天道晓之以观象云者欲其知天也戒之以消息盈虚云者欲其事天也此易为君子谋如此朱氏曰汉唐之季小人道长诸贤不能顺而止之悉力以抗小人是以无成功王弼谓强亢激拂触忤以陨身既倾焉功又不就非君子之所尚也故曰顺而止之观象也君子尚消息盈虚天行也此卦变为夬卦其象五隂剥消一阳之象其占不利有攸往也
　　象曰山附于地剥上以厚下安宅
　　山剥而附于地则其下厚矣为人上者观此象故裕民敦本务厚其下是乃安宅不倾之道书曰民惟邦本本固邦寜洪氏曰下之人富厚而不困穷则宅乎上人若斯安闲而不倾危矣所以用剥也观剥之象一以明顺而止之象一以明厚下安宅之防则此身安而天下安何剥之足忧
　　初六剥牀以足蔑贞凶象曰剥牀以足以灭下也天下之势若厦屋上庇牀下承人中处者也害人者先壊其牀足害国者先壊其国之君子君子者人主之股肱也非国之足乎小人之灭正道消君子剥牀足也王章不诛汉不亡任恺不去晋不乱正道灭而后凶于国者随之故剥始于灭下其流及上夫小人之害正其有位者固为斯道害而无位者亦为斯道害杨氏以为我之説唱于下墨氏以兼爱之説唱于下率天下而祸仁义老荘以清虚之説唱于下率天下而反道败徳此剥牀之足虽自下进而蔑贞之祸亦自下始其曰蔑贞凶蔑无也谓消亡于正道也一隂之生圣人已有女壮之忧履霜之惧孰谓剥之初以无位居下而忽之乎象曰以灭下也取牀足为象者以隂浸没阳于下也曰剥之初小人方盛之时何以亦凶曰小人虽进以邪害正志欲害君子不知先自贼其本心之仁义将以人先有自之凶及其至也败常乱俗凶于其家凶于其国凶于其天下又何吉之可言
　　六二剥牀以辨蔑贞凶象曰剥牀以辨未有与也辨分别上下者牀之干也隂渐进而上剥至于辨愈蔑于贞也凶益甚矣甚矣小人之害道也其心险深与平易者异志其趋私邪与公正者异向其习矫伪与真诚者殊途方其未进其患易弭其党易除其间易戢及其既进其位足以胜人其党足以胜众其奸足以惑主听以权谋而灭道徳之正以邪佞而防忠信之正以功利而防仁义之正剥牀以辨岂不为正道之忧然小人剥君子自以为吉在已而凶在人不知其凶于已者尤重也何也君子受害特身害尔小人害正乃心祸也徒知害人之身不知自祸其心贼灭天理凟乱纲常辱身危国其身祸亦有不容免者为小人者谨毋以方进为幸象曰未有与也谓阳刚君子未有应与是以为隂柔所剥若君子有与尚可胜小人而不为其所蔑圣人于此重伤君子之孤也又曰与许也未有与者小人而剥君子众论之所不容未有许之者也杨氏曰牀有干国亦有干二柔进而变二刚此小人进为大臣而剥君子之大臣也其罢九龄相林甫之日也五隂一阳孤且外孰为之与故曰未有与也未有者圣人犹待其有也欤
　　六三剥之无咎象曰剥之无咎失上下也
　　六三处上下众隂之中独与上九一阳相应有辅上救乱之志小人之君子也在剥之时圣人许其无咎者观之之辞也夫习俗之移人虽贤者不能自免而党与之同流在隂柔尤难于自新今剥之六三与不贤居而翻然有贤贤之心与不仁处而翻然有好仁之心是处众醉之中而慕独醒溷皆浊之中而慕独清是为改过迁善之人是为涤瑕荡秽之人是开徙仁迁义之门谓之无咎信乎其无咎象曰失上下也是与朋党相失而处剥之道为无咎也求之古人墨子之夷子而求见孟子楚产之陈良而北学周公以吕强与曹操同类而有清忠奉公之节武攸绪与诸武同宗而有隠逸去之之操之人也其能处剥而无咎者欤
　　六四剥牀以肤凶象曰剥牀以肤切近灾也
　　五为君位六四近之如剥床以肤是小人之祸切君身也君子用则足以福天下小人用则足以祸天下六四之剥阳必玩弄神器僭作威福植私党汲引凶徒进便佞以固君宠献邪説以惑君听执左道以蔽君心惑一人之耳目昏迷一人之心志由是渎乱纪纲纷扰刑政败坏风俗戕贼生灵其剥防治体有不容殚纪者小人之乱正一至于此其切身之祸一何惨乎象曰切近灾也言其剥之切近六五而有切身之祸也然则处剥之君宜何如曰监成帝之优柔而不使王莽为司马则可以免剥肤之凶监二世之不明而不使赵髙为丞相则可以免剥肤之凶不是之思而纵羣隂之剥阳则天下之祸未已也剥而至肤是避患不速见防不早如蔓草之难圗虽欲有以正之盖无及也
　　六五贯鱼以宫人宠无不利象曰以宫人宠终无尤也六五以柔居君位实为羣隂之主总羣隂以听命如贯鱼而聨之不使其害正调羣隂以寛恩以宫人而宠之不使其激变御之以严懐之以寛则待小人之道得矣周赧王受制于强诸侯而不能统僭蔑之臣文宗受制于家奴而不能去阉党之奸鲁昭公诛意如之强僭而反受其辱质帝斥梁冀之防扈而反致其毒皆以御懐之不得其道也今六五之待小人其曰贯鱼鱼隂类也小人亦隂类化鱼而贯之则有操持之无纵舍之有把握之无解散之奸恶者自我而拘系之贪虐者自我而维絷之吾御小人如此其严故不使纵其倾险以剥阳此其所以无不利也又曰以宫人隂类也小人亦隂类也视之如嫔御而不与之以冢宰之柄视之如妾妇而不与之以威福之权赏之以金帛而不使之干预朝政懐之以恩幸而不使其有怨忿之念吾懐小人也如此其寛故不及其反侧以致剥阳此其所以无不利也象曰终无尤也举宫人而不举贯鱼节文例也谓之终无尤所以见其无不利也此乃六五之道不失而得懐御小人之道欤鱼隂物宫人隂之美而受制于阳者也程氏曰剥及君位剥之极也其凶可知故六五爻更不言剥而别设义以开小人迁善之门
　　上九硕果不食君子得舆小人剥庐象曰君子得舆民所载也小人剥庐终不可用也
　　诸阳消剥已尽独有上九以一阳爻尚存如硕大之果不见食于人将有复生之理上九一变则纯隂矣然阳无可尽之理变于上则生于下无间可容息也故九月为剥十月为坤谓之阳月恐疑其无阳也故曰阳天下乱极思治剥极思复流离荡析之民孰不载君子以为安故曰君子得舆若小人处剥之极以邪剥正是剥其三纲五纪仁义忠信之道自去一已庇覆如剥其庐而无所容身于君子之下也象曰民所载也五隂载一阳而宗之是民心之所承载也又曰终不可用也一阳庇五隂而反剥之是小人之终不可任用也君子得舆为民所载则有厚之之道小人之性自下穷上必剥其庐而后已杨氏曰隂极思治白公之乱防危矣而国人望子髙之来卒安楚者子髙也此君子得舆之象

　　【震下坤上】
　　复亨出入无疾朋来无咎反复其道七日来复利有攸往彖曰复亨刚反动而以顺行是以出入无疾朋来无咎反复其道七日来复天行也利有攸徃刚长也复其见天地之心乎
　　此阳复之卦也夫嘉防之幸逢者机也重责之当任者志也反之吾身而无艰厄参之同类而无否剥验之天时而无蹇运此机之难济者也利有攸徃奋然而有为鋭然而有行此志之所当勉者也且君子之复何以见其亨以在已观之向也隂盛而今也阳复向也困厄而今也通达出而显仁无疾也入而藏用亦无疾也以朋类观之协谋协知同心同徳陈力就列惟此时为无咎官师相规惟此时为无咎以天运推之则天运之反复适当七日之期一之日为姤二之日为遁三之日为否四之日为观五之日为剥六之日为坤至于七日而为复于辰为建子之月于律为黄钟阳刚之复而隂柔之消乃君子方长之数也反诸已则复而无疾参诸朋类则复而无咎验诸天时则又当来复之运此时此际复之亨宜也不往则已往则必利彖曰复亨刚反动而以顺行是以出入无疾朋来无咎此以卦徳释卦名也反归也阳归为主隂去为客故复之亨以刚之反喜之之辞也震动于内坤顺于外刚反而动以顺行之则无疾之者矣待朋来无咎也又曰反复其道七日来复天行也此推文义以释卦辞也天道之行消则息终则有始观息之出入物之荣落日之朝夕月之晦朔嵗之春冬逝者如斯不舍昼夜曷尝顷刻而息哉故天行则自然反复其道七日来复也此圣人慰之之辞也曰利有攸徃刚长也谓阳长君子之道方长而盛为临为泰为大壮为夬皆自此而始之此所以宜有所徃也刚长则万物望生息之功君子长则天下望平治之福岂可止而不行故刚长利有攸往圣人勉之之辞也又曰复其见天地之心乎动而生物是天地之心贵阳贱隂是天地之心长君子消小人是天地之心心不可见圣人观于复而见之程氏曰一阳复于下乃天地生物之心先儒以静为见天地之心不知动之端乃天地之心也非知道者孰能识之潘氏曰剥以顺而止复以顺而动君子处道消之极至道长之初未尝一毫之不以顺也朱子曰有善恶之复有动静之复终日营营万物并驰忽然有恻隠是非羞恶之心发见此善恶为隂阳也若寂然至静之中有一念之动此动静为隂阳也动静天地之复善恶人道之复彖象言动静之复六爻言善恶之复此卦其变为垢卦其象五隂一阳在下有阳气来复之象其占利有攸往也
　　象曰雷在地中复先王以至日闭关商旅不行后不省方
