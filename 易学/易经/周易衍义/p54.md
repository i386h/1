<!-- { "loadSidebar": true } -->
　　君子易事而难说也说之不以道不说也小人难事而易说也说之不以道说也上六成说之主居说之极下乘二刚下无正应强引二阳以为说是其不正而引正人以为说不中而引中行以为说隂柔而引阳刚以为说其谁我与可谓说之不以道而不正者也其欲志趣之能遂得乎象曰未光也相说非自然之道未为光大也虽然上六不幸而隂柔不正不得尽其说之之道亦幸而遇阳刚中正而不遂其说无所施其邪说也使九五从其邪说纳其谀佞则紫之夺朱郑之乱雅利口之覆邦家得无乱天下乎幸而九五之不孚于剥不至于悮国虽上六之不幸实天下之大幸虽天下之大幸亦上六之幸不悮其身为小人者祝母以说之得遇东坡曰六三上六皆兊之小人六三履非其位以求说为兊者曰来兊言不召而自来也其心易知其为害浅故二阳皆吉而六三凶上六超然于外不累于物此小人托于无求以为兊也故曰引兊言九五引之而后至也其心难知其爲逺故九五孚于剥







　　周易衍义卷十三
<经部,易类,周易衍义>
　　钦定四库全书
　　周易衍义卷十四　　　　　元　胡震　撰
　　【坎下巽上】
　　涣亨王假有庙利渉大川利贞彖曰涣亨刚来而不穷柔得位乎外而上同王假有庙王乃在中也利渉大川乗木有功也
　　涣离散也卦之才有亨之义人之离散由乎中心王者有庙聚祖考之精神以复人心之本然则离散可合而天下无事矣人之离散由乎险阻之未平利渉大川则险难平复离散者可合而天下无事矣利贞合涣散之道在于正固也夫自古有人心离散而宗庙为墟者以其失正也神州陆沉者人心防溺者以其失正也庙制之立也有祖在北三昭三穆以次而南太祖之庙始祖居之昭之北庙二世之君居之穆之北庙三世之君居之昭之次庙四世之君居之穆之次庙五世之君居之昭之南庙六世之君居之穆之南庙七世之君居之以庙之向则南向也以庙之制则门堂室庙寝而墙宇四周也及其祫于太庙之室中则太祖之东向自如羣昭之入于此者皆引于北牖下而南向羣穆之入于此者皆列于南牖下而北向凡羣庙之列则左为昭而右为穆也祫祭之位则北为昭而南为穆也王者至于有庙以四海则来助以美物则咸备受诸侯之来朝纳蛮夷之贡赋不特聚祖考之精神而报本追逺亦可以合人心之精神离散者岂不可以合乎方天下之居于险难也此人心涣散之时利渉大川则世变之风波自我平之人情之巇险自我安之神州之陆沉自我定之纲常之紊乱自我理之防贼之扰攘自我宁之险既济则危者安险者夷人之荡析离居者复合而济涣之道得矣彖曰涣亨刚来而不穷柔得位乎外而上同以九居二刚来居二隂之间而不为二隂之所防居下卦之中刚而得中若在下则穷矣今既居中则不至于困穷以六居四柔得正位而上与九五相同君臣相比涣之可以亨也此以卦变释卦体也王假有庙王乃在中也天下离散之时王者收合人心至于有庙乃是在其中也相维辟公天子穆穆享帝立庙人心之所归从也王者拯涣之道在得其中而已故古人建国设官以为民极而宗庙为先宗庙者收其心之涣散而存之也利渉大川乗木有功也巽木居坎水之上乗木有功之象也木为仁拯涣散之道唯天下之至仁足以有功也汤武以至仁而收桀纣涣散之民汉祖以至仁而收暴秦瓦解之民太宗以至仁而收乱隋土崩之民皆乗木有功之义也此卦其变为丰卦其象风行水上涣散之象其占则利贞也
　　象曰风行水上涣先王以享于帝立庙
　　风行水上涣然离散之象人心之散亦如风之行于水上汗漫流离而不可收也先王观是象救天下之涣散系人心之根本莫如享帝立庙设其郊祀享于上帝使知天无二主尊尊之极也立为庙貌以时祭之使人知反本鬼有所归亲亲之至也古之立国者必郊祀上帝必先建庙社以系人心所以合其涣也当否塞艰难之时虽欲享帝立庙不可得也唯否难既散之后乃始得为之天下可以无涣矣载芟之诗诸侯见庙以武王能涣商时之难也有客之诗微子见庙者以成王能涣管蔡之难也商髙宗之中兴则寝成孔安僖公之复宇则新庙奕奕皆涣散之时王者能假有庙也
　　初六用拯马壮吉象曰初六之吉顺也
　　马所以行者初六居卦之初涣之始也始涣而拯之则易为力初六隂柔九二刚中两皆无应无应则亲比相求初六能顺乎刚中之大臣资之以拯涣如人之行得马壮则吉夫辅佐之强患难之援也依凭之弱事业之隳也以柔弱之才图拯涣之事惟倚豪杰以为辅乃能有济而孑然孤立者不足以有济二之刚其刚健自有容欤其伾伾而有力欤其力量足以驱骋欤以初六之柔顺济之以九二之刚健由是而拯生民之涣夫亦何难之有如之何而不吉象曰顺也假使初六以隂柔之才而顺乎阳刚之助以无位之弱而顺乎有位之强其犹韩信从萧何陈平从魏无知云台之将从邓禹秦府之士从元龄欤虽然初之用拯亦不可以后时也履霜不戒坚氷至焉蝼蚁不治长隄坏焉圣人所以取其马壮者亦取乎致逺之速而拯涣之早也
　　九二涣奔其机悔亡象曰涣奔其机得愿也
　　奔者来之急也机者凭据以髙安也当涣之时九以阳刚来居二位二安静之位也故有奔其机之象此刚来之所以不穷也夫惟安静然后能一天下之动未有不安其身而能济天下之涣者也二之奔机则以静而制动以安而济危以中而制不中救世安民之志愿行乎患难而不动声色卒于涣其难故曰悔亡城曰人之处涣多助则安而寡助则不安力合则安力分则不安初六归心以戴二正二之所谓机也初之柔固有赖于二之刚二之刚又不可不凭初之柔无位者固頼有位者之援而有位者又慿无位者之力二能不恃其刚无自广以狭人则人心皆将我归天下之散者聚离者合悔何有焉杨氏曰君子当平世为雾中之豹为渊中之龙如酣寝而不闻非杨也君子当乱世为决川之禹为救火之侨虽焚溺而不避非墨也吉凶与民同患当其可而已九二以刚中之才当涣离之时逢九五刚健中正谦巽之君当奔走而赴之济难而况居大臣之位乎得其志愿何悔之有幡然而改伊尹奔汤以济纳沟之难也舍筑而起傅说奔髙宗以济大川之难也机者君所凭也不言君而言机者不敢斥所尊也虽然有似之而非者石厚之奔州吁荀爽之奔董卓淫奔也非奔机也学者审诸
　　六三涣其躬无悔象曰涣其躬志在外也
　　涣散也散私故能济涣而无悔夫私心之欲散不欲聚犹众心之欲聚不欲散也私心不散一膜之外物之藩篱私心一散天地之间何物非我私心散则人心聚私心聚则人心散六三之涣其躬非谓复礼为仁之必先于克己也非谓意必固我之俱无也当知夫凡厥有生均气同体之不可有已也洞然八荒皆在我闼而皇皇四逹也天地万物本吾一体不可以有我也吾躬之私一涣则内外合矣天下无涣之可言物我平矣天下无涣之可见千万人共为一心矣天下无涣之可指其孰为悔人唯不能忘我然后物我分人唯不能胜已私然后人己判人已物我为一矣奚其涣象曰志在外也吾志济时也朱子发曰六三处不当位近险宜有悔然不与险争动而之上自脱于险非拯时之涣以济人者也其正躬卑巽以逺于悔者乎蘧伯玉闻卫乱而之近闗杜泄葬叔孙豹而行之时乎
　　六四涣其羣元吉涣有丘匪夷所思象曰涣其羣元吉大光也
　　羣者圣人之所欲涣以混一天下者也六四巽顺正体居大臣之位同九五阳刚之君能涣散小人之私羣以成天下之大羣可谓大善之吉丘聚之髙也夷平常也方涣散之时而能致其大聚是涣了小小底羣队并合做一个大羣队此非平常所见所能思及也非大贤大智孰能如是夫合私党以为羣天理之公也私则以利而合公则以义而合私则以势而合公则以理而合六四之涣其羣非曰絶吾亲故也非曰弃吾同列也非曰鄙吾同类也周而不比中国为一人廓然大公视天下为一家如萧何之辅汉高还定三秦灭项平楚赵普之辅宋祖收蜀收闽收吴越收淮南收荆楚皆是涣其羣涣有丘之义象曰光大也处涣之心能以光大之徳而公天下为心宜其吉也杨氏曰散其大者虽如山岳而存其小者尚如丘陵散犹不散也不忽其丘陵之小而怀匪夷之思必尽平夷之而后已然后元吉而光大慕容绍宗之不追侯景仆固怀恩之不平河北皆有丘而不思夷之者也
　　九五涣汗其大号涣王居无咎象曰王居无咎正位也天下有大险难如一身有大疾病除大病非一汗则疾不改排大险难非大号令则难不散何谓大号发号施令必大为先小者碎者虽多无补也商人所大病者其政贪散财发粟之令一出而四海服秦人所大病其政酷约法三章之令一下而万民恱大者举矣何必多乎哉然除疾有二疾而不汗者死汗而复反者亦死散难有二无大号者民弗从有大号而复反民亦弗从令之以薄敛而行之以重赋令之以轻徭而行之以劳役令之以省刑而行之以峻法是反汗也令出而民从之令反而民去之天下之难何时而散乎又曰涣王居无咎居之为言执之以金石之坚行之以四时之信固守不迁之谓也是斯可以正位凝命而永无咎故曰王居无咎正位也朱子曰九五巽体有号令之象当涣之时能散其号令与其居积则可以济涣而无咎涣王居散财发粟之意朱子曰涣之时民思其主居正位乃无咎故禹别九州而始于冀汤胜夏而归于亳武王胜商而至于丰汉祖兴而先定闗中王位正则涣散知所归矣涣一也而再言之者汗其大号取其散所以欲涣也王居正位取其正所以合涣也
　　上九涣其血去逖出无咎象曰涣其血逺害也
　　涣是涣散底意思事物有当散底号令当散积聚当散羣队当散思意当散患难当散血隂也六三隂也上九阳也三居险陷之极不中不正上若下从于三阳为隂所累不能出于涣也险有伤害畏惧之象上九若舍六三而不从则是涣其血去逖出自然无咎去者所以离之逖者所以逺之上九出涣者有三善焉阳明刚健足以济涣一善也居巽体刚而理顺二善也应在险极能逺其害三善也祸难既散脱然处于无用之地全身逺害其子房从赤松子游大夫蠡去越之时乎











　　【兑下坎上】
　　节亨苦节不可贞彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
