<!-- { "loadSidebar": true } -->
　　一节言圣人立明诚之教二节言圣人明易而尚占筮之道三节言易道之名义夫使人知吉凶者所以开天下明道之实使人成事业者所以成天下行道之功冒天下之道皆在其中所以示人以致知力行者无遗理也易有开物之道也故圣人以之通天下之志则其知皆足以有明也易有成务之道也故圣人以之定天下之业则其仁皆足以有行也易冒天下之道而无遗也故圣人以之防天下之疑则其勇皆足以有决也易蓍之作圣人盖足以之明人心济人事而解斯人昧道之惑耳此圣人以易而立诚明之教也其所以爲教蓍卦六爻也河图以生数爲主一三五之竒谓之参天二四之耦谓之两地积一三五而成九故乾元用九积二四而成六故坤元用六干九坤六者参天两地之积也由是兼成数而积之则天数二十有五合之而五十圣人则之以爲蓍数地数三十合之而六十圣人则之以爲卦数蓍之体数五十而用数四十有九则七七而虚其一也卦之用数六十而体数六十有四则八八而盈其四也虚其一以爲太极之本盈其四以爲四象之用以蓍之虚一合卦之盈四则五也蓍之德圆故用竒数一五七九皆竒也卦之德方故用耦数四六八皆耦也五十之蓍分揲挂扐其数变动而足以知卦之来故其德圆而神二体之卦隂阳大小其象一定而足以蔵蓍之往故其德方以知六爻之义变易蓍卦老隂变阳老阳变隂告人吉凶故其义易以贡此易之体也圣人以此三者洗心则此心浑然蓍卦六爻之理一疵不存万理明净而黙蔵诸用其理之防于已者以是物我浑融吉则忧斯民之不能趋凶则忧斯民之不能避其心之公乎人者以是此圣人之体易也神以知来知以藏往其孰能与此者言蓍卦之德非至德不能与此也以知来藏往之蓍卦言则蓍定数于先于卦爲来卦定象于后于蓍爲往蓍之神知卦之来卦之知蔵蓍之往也主人心言则神属魂魂之灵足以知来物知属魄魄之强足以记往事此皆非古之聪明叡知神武而不杀者不能与也圣心蕴蓍卦六爻之德是以明于天之道而察于民之故者以其有神知之德而知之明也是兴神物以前民用者以其知天人之理而处之豫也圣人以此斋戒以神明其德者以筮蓍求卦之际能肃然齐一惕然惊惧致敬以叩神明而致其心之亦神明也此圣人明易而尚占筮之道也此道原于三才隂主乎静故阖戸之象爲坤阳主乎动故辟戸之象爲干动则阳变爲隂静则隂变爲阳故一阖一辟爲变阳往则隂来隂往则阳来循环无端流行不息故往来不竆爲通乾坤变通而万物莫不禀气于天故物生之始着见者名曰象万物莫不受形于地故物生之成形质者名曰器圣人因人物之生制爲三纲五常礼乐刑政而用之天下者则曰法天下之动静出入用之而不知是理之所以然者则名曰神盖乾坤变通者天地之化生人物也见象形器者人物之禀受天地也法者圣人品节斯道之所当然者也神者天下不知是道之所以然者也此圣人明易道之明义也
　　是故易有太极是生两仪两仪生四象四象生八卦八卦定吉凶吉凶生大业
　　此明易道之源流也朱子曰太极者象数未形而其理已具之称形器已具而其理无朕之目在河图洛书皆虚中之象也周子曰无极而太极卲子曰道爲太极又曰心爲太极此之谓也谢氏曰周子画○以象之非谓太极之形如此盖太极者天地人物混然一贯之理无象形而能爲象形者也太极之判始生一竒一耦而爲一画者二是爲两仪其数则阳一而隂二在河图洛书则竒耦是也周子所谓动而生阳动极复静静而生隂静极复动一动一静互爲其根分隂分阳两仪立焉卲子所谓一分爲二谢氏曰易象起于两一而两之爲两故曰两者隂阳也仪者端倪也自太极而生有端倪之谓也文公曰两仪之上各生一竒一耦而爲二画者四是爲四象其位则太阳一少隂二少阳三太隂四其数则太阳九少隂八少阳七太隂六以河图言之则六者一而得五者也七者二而得五者也八者三而得五者也九者四而得五者也以洛书言之则九者十分一之余也八者十分二之余也七者十分三之余也六者十分四之余也周子所谓水火木金卲子所谓三分爲四也谢氏曰太阳阳中之阳也少隂阳中之隂也太隂隂中之隂也少阳隂中之阳也周子所谓阳变隂合也以初重而观则左爲阳而右爲隂以次重而观则上爲阳而下爲隂阳轻清上升者爲天隂重浊下降者爲地文公曰四象之上各生一竒一耦而爲三画者八于是三才畧具而有八卦之名其位则干一兑二离三震四巽五坎六艮七坤八在河图则乾坤坎离分居四实兑震艮巽分居四虚在洛书则乾坤坎离分居四方兑震艮巽分居四隅周礼所谓三易经卦皆八大传所谓八卦成列卲子所谓四分爲八也谢氏曰四象之上又各生一竒一耦是爲河图之本体先天之画也卲子曰乾坤定位也震巽一交也兑离坎艮再交也震阳少而隂尚多也兑离阳寖多也坎艮隂寖多也八卦之上又各生一竒一耦而爲四画者十六邵子所谓八分爲十六皇极经世始终用十六位盖以四起象四而四之爲十六隂阳刚柔各得八数天有八象地有八象也四画之上又各生一竒一耦而爲五画者三十二邵子所谓十六分爲三十二者是也又爲四象之上各加八卦八卦之上各加四象也五画之上又各生一竒一耦而爲六画者六十四卦则兼三才而两之而八卦之乘八卦亦周于是六十四卦之名立而易道大成矣周礼所谓三易之别皆六十有四大传因而重之爻在其中矣邵氏谓三十二分爲六十四也若于其上各爻又各一竒一耦则爲七画一百二十八矣引而伸之积成十一画之上又各生一竒一耦则爲十二画者四千九十六矣焦贡易八卦变之数盖以六十四乘六十四也此隂阳流行之数而易道之无竆也自太极观天地天地亦物也人而尽太极之道则能参配天地而造化在我矣此所以趋吉避凶而生大业也隂阳往来交错便有盈虚消长之不同吉凶生矣吉凶既决定则以之立事而大业自此生矣此圣人作易教民卜筮以开天下之愚以定天下之志以成天下之事者如此
