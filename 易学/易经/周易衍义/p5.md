<!-- { "loadSidebar": true } -->
　　六四乗马班如求婚媾往吉无不利象曰求而往明也六四柔顺居正处近君之位其才隂柔不足以济屯故进而复止乗马班如也初九阳刚之贤与已相应正婚媾也若求此阳刚之贤往而共辅阳刚中正之君济时之屯则吉而无不利葢有处险之忧者当合济险之助有济险之助者斯成出险之功六四之时何如时哉以位则居近君之位以时则居济屯之任以所处则入于坎窞之初天步多艰世涂险阻此其时也格天事业不能上达济世学术不能上行此乗马班如也然必求知者以效其谋而相与思济求勇者以效其力而使之奋卫求仁者以宣其泽而使之兼抚庶几豪杰合心同列賛谋何患于玷辅相之业世之居大臣之位恃一己之私见忽天下之公谋至于妬贤嫉能凶于而家害于而国观屯之六四可以自警矣古者傅説之旁招俊乂萧何之拔擢韩信诸葛亮之荐费攸其皆此道欤小象释求而往曰明者知己不足求贤自辅而用往大臣可谓明也
　　九五屯其膏小贞吉大贞凶象曰屯其膏施未光也九五以阳刚中正之君当屯难之世宜其拨乱反正沛然而有余也然其施为有所不行徳泽有所不下者以有君无臣也六四近君则弱六三近臣则又弱六二大臣则又弱唯初九一阳刚之贤则又逺而在下九五将欲有为谁与有为人君既膏泽不下于民则是威权不在已而欲骤正之求凶之道故小贞则吉大贞则凶小贞谓渐次正之也且人君宅九五之尊居兆民之上所以代天子民也天地万物孰非吾体民吾同胞物吾与也一夫不被其泽则不足以尽君道九五之屯其膏岂非政柄下移权臣専国恩私党与而君之泽不下流欤岂非侯蕃强大擅命虐民而君之泽不通于中国欤岂非冦雠割据境土蹙隘君之泽不通于四海欤夫既权纲去已奸雄得势非一朝一夕之所能骤收骤去也姑惟正身脩徳以立道徳之威求贤用能以壮心腹之卫明纲常脩政刑以分强奸之党隂消潜格正之以渐则可以福天下也故小贞吉若不量力不审势不待时激烈奋厉正之以骤则适以祸天下也故大贞凶季氏秉政四世矣鲁昭公欲大正之反以致野井之辱司马昭弄权几年矣髙贵乡公欲大正之反以速南阙之祸盘庚周宣脩徳用贤复先王之政诸侯复朝以道驯致得小贞吉之义也然虽可小贞不可大贞唯屯时为然若以小贞为可安而无志于大贞则是后世偷安之政而天下之屯无时而可亨矣小象以施未光释之者谓徳施犹未光大所以为人君之屯然以未光推之则此时未光亦必有时而光也
　　上六乗马班如泣血涟如象曰泣血涟如何可长也穷否反泰极屯反亨屯之上六难之极也然非刚明之才何以亨屯难之极今上六以隂柔之质居坎险之极又无应援无才无助居则不安动无所之乗马欲往复班如不进穷厄之甚至于泣血涟如颠沛如此其能久乎刚明者济险之才应与者济险之助无才无助不能出屯宜也其唐之僖昭欤小象以何可长也释之穷厄甚矣
　　周易衍义卷一
<经部,易类,周易衍义>
　　钦定四库全书
　　周易衍义卷二　　　　　　元　胡震　撰
　　【坎下艮上】
　　蒙亨匪我求童蒙童蒙求我初筮告再三渎渎则不告利贞彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　有愚蒙有童蒙愚蒙者下民无知昏昧而未可遽化者也童蒙者童稚之初始生而蒙其本心虚灵知觉浑然而具足特纯一而未尔屯者物之初非物之厄蒙者人之初非性之昧勾而未舒曰屯穉而未逹曰蒙故蒙有开逹之理得先觉者开发之蒙斯亨矣六五为蒙之主九二发蒙者也童蒙指五也我二自谓也五用二之道以发其蒙二当刚中自守待君至诚求己而后应之则能用其道匪我求童蒙乃童蒙求我也筮占决也初筮告谓至诚一意以求己则告之再三则渎慢矣故不告也发蒙之道又利以贞正二虽刚中然居隂故宜有戒夫颛蒙有必通之理而发蒙者至正之道干阳坤隂塞乎两间此天地之气也人物始生必得是气然后有以为魂魄五脏百骸之身干健坤顺帅乎二气此天地之理也人物始生必得是理然后有以为健顺五常之性故得二五之精以为行者未有不得无极之真以为心者也彼物得形气之偏固不能通乎性命之全体人得形气之正者实能通乎性命之全而灵于物彼物不通乎性命之全其知觉运动固蠢然矣人能通乎性命之全其仁义礼智固粹然也所谓童稚始生而蒙特其天机之未发尔特其形气之蔽尔所谓天命之性秉彛好徳之良心固浑然而无亏也其蒙岂不可亨乎此颛蒙有必通之理但所以发蒙者则当有志正之道昔者成王之防冲不曰予冲人未及知则曰予小子未有知此亦童稚之蒙也周公召公太公或为之保以保其身为之傅以傅之徳为之师以导之教训明孝仁礼义以导习之选天下有道术以卫翼之虽发蒙之道不一然皆使之见正事闻正言行正道卒之继文武之大綂为持盈守成之主岂非发蒙以正之功欤彖曰山下有险谓艮山之下有坎之险深昩不明蒙之地也曰险而止者处险而止未知所出蒙之意也此合卦象与卦徳而释蒙也以时中释蒙亨者蒙而亨善端之发也性情之发无有不善就其发处推之无非天理也言就亨行之无非时中之道也此时正如时雨之时也以志应释匪我求童蒙童蒙求我者二刚明五柔暗暗者有资于明而其心志相应也以刚中释初筮告者九二有刚中之徳足以发其蒙也以渎蒙释渎则不告者谓问者既渎而告之则告者亦所以为渎也告之必不能信受徒为烦渎也其曰蒙以养正圣功者未发之谓蒙以纯一未发之童蒙而养之以正道乃作圣之功此所以释利贞也杨氏曰凡暗皆隂凡明皆阳暗必资明犹隂必资阳故蒙之六爻刚中而后能亨之刚过而后能击之比阳而后能发之应阳而后吉逺阳则为吝不能上应于阳则行不顺而无攸利焉此卦其变为蒙之革卦其象则艮为山为止坎为水为险艮乎震革以手持草筮之象其占则亨而利于正也
　　象曰山下出泉蒙君子以果行育徳
　　坎水从山下而出者泉也山下出泉未有所之蒙之象也君子观蒙之象以果行育徳果行如泉之必逹育徳如山之有养其次也有不可御其积也有不可穷所以由蒙以入于圣也白云曰蒙之为蒙可以逹材可以成已也
　　初六发蒙利用刑人用説桎梏以往吝象曰利用刑人以正法也
　　初六隂暗居下下民之蒙也爻言发蒙之道发下民之蒙当正仪表以刑斯人则羣蒙有所见而开发矣用是以往是之谓利若腾口説以渎告施桎梏以强服则羣蒙厌听茍免未必有所启发也用是以往是之谓吝夫道徳仪刑乃启蒙之要道辞令行威非启蒙之先务所谓利用刑人刑之为言发也正一家之法则刑于寡妻至于兄弟一家之蒙有所见而可以启正一国之法则其仪不忒正是四国一国之蒙有所见而可以启正天下之法则徳教加于百姓广爱刑于四海天下之蒙有所见而启若夫不以正践履端仪式任徳教为本徒用口説以往则颊舌之烦人谁感之诏令之详人谁听之徒用桎梏以往则齐之以刑而蒙者无耻心警之以威而蒙者有遯心虽使茍免于刑罚仅足以禁其顽而已何以发其蒙乎用二道发蒙何往而不吝虽然以言示人以刑制人亦古人所不免但发蒙不以正法而以言语刑罚为先是废本而逐末是以为吝小象云以正法者谓正其仪表法式以刑斯蒙人也其于用説桎梏以往不复释辞者亦曰正法之外无复他道尔尧舜帅天下以仁而民从之刑人之义也程氏曰为政之始立法居先治蒙之初威之以刑所以説去其昏蒙之桎梏桎梏谓拘束也不去其昏蒙之桎梏则善教无由而入若专用刑以为治而不知教则治化不可得而成故以往则为吝此古人立法制刑乃所以为教也后之论刑者不复知教化在其中矣
　　九二包蒙吉纳妇吉子克家象曰子克家刚柔接也九二居蒙之世有刚明之才与六五之君相应中徳又同当发蒙之任者也羣蒙资之以为明顽而疾之已甚则乱顺而拒之迁善者沮非所以治蒙也必广其色含哀其昏愚则能发天下之蒙成治蒙之功诸爻皆隂故云妇妇者顺而从我者也二能包纳则克济其君之事犹子能治其家也夫人臣之善无非人君之善人臣之能包蒙即君父包蒙之吉也人臣之能纳蒙即君父纳蒙之吉也一家之内有妻妾焉有子弟焉气质之不齐岂能皆明哲而当其亲之心哉为人子者率之以孝弟导之以友恭其蒙闇而无识者则从容而开发之蒙昩而克顺者则嘉与而训教之使一家之内蒙者皆明而不玷亲庭义方之训此子之所以事其父也天下之大有下愚焉有不肖焉其气质之不齐岂能无昏迷以累吾君文明之化为之臣者奉君而施教承流而宣化羣蒙之未从则以不忿不疾而转移之羣蒙之既从而康而色而翕受之若逺若近去昏入明而即成吾君治蒙之政此臣之所以事君也九二治蒙之专岂非成六五治蒙之道欤嗟夫此道之不明也人而不仁疾之已甚者有之既入其苙又从而招之者有之胡不观九二包纳之道欤五品不逊斯民之蒙也而契之敷教则曰以寛咨寒咨暑斯民之蒙也君牙之敷典则曰式和曰寛曰和皆所以显君父包纳之量六五之童蒙有求于二而二匪求于五乃曰子克家何也臣之事君如子之事父陈善闭邪而致君以尧格君以天如伊尹周公亦臣子分内事耳非功也小象以刚柔接释子克家者刚柔之情相接故能行其刚中之道成发蒙之功杨氏曰二虽刚而在下五虽柔而在上君蒙而臣发之父蒙而子发之刑法所不施行唯包纳乃克济耳
　　六三勿用取女见金夫不有躬无攸利象曰勿用取女行不顺也
　　六三以隂柔处蒙闇不中不正女之妄动者也正应在上不能逺从近见九二为羣蒙所归得时之盛三舍其正应而从二是女之见金夫也女之从人当由正礼见人之多金説而从之不能保有其身也宜乎无所往而利是以君子勿取也夫臣之柔邪明主不接友之柔邪圣贤不接女之柔邪君子不接今夫君臣之交所以取人必正者诚以尊上帝而绥四方不可与柔邪共事也彼蒙而柔邪者知贪禄位而已尔知滛富贵而已尔意如失臣道而鲁定公接之竟以贻鲁君之辱冯道失臣节而五代用之适以贻八姓之羞为国家而接此柔邪蒙闇之流何所利乎朋友之交所以取友必端诚以明道徳学忠孝不可与柔邪同门也彼蒙而柔邪者能便佞而已尔孺悲失礼孔子辞之而不见王驩贪宠孟子踈之而不与取友而交此柔邪之流于吾道何利乎夫妇之交所以择正而受者诚以奉宗庙正人伦不可与柔邪共理也鲁桓公取失身之女而终罹拉干之祸卫宣公取失身之女而终成颠覆之辱况于见多金之夫不有躬可以从之者乎求内助而纳此柔邪之妇于纲常何利焉圣人于六三其示人交际之道亦严矣小象以行不顺也释之女之如此其行邪僻不顺于理不可取陈相下乔而入幽公孙曲学以阿世亦蒙六三欤虽然圣人于二示包蒙纳妇之义于三示勿用取女何其寛严之不同也二之所以包纳者以其知识未明聪明未发盖下愚之可矜者也三之所以拒之者以其滛巧而防节贪婪而喻利盖下愚之不移者也昧其所适至于防躯失徳蒙不足以尽其意故此爻独不言蒙乃见圣人不嫌于蒙而嫌于女也
　　六四困蒙吝象曰困蒙之吝独逺实也
