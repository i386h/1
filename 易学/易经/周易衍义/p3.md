<!-- { "loadSidebar": true } -->
　　象曰亢龙有悔盈不可久也文言曰亢龙有悔穷之灾也又曰亢龙有悔与时偕极
　　天下之理未有盈而能久器盈则欹沼盈则溢月盈则亏日中则昃天地盈虚尚与时消息况人以盈而能乆乎上九居无位之地有髙亢之极是必骄奉而失道满假而败徳况天道亏盈而益谦地道变盈而流谦鬼神害盈而福谦人道恶盈而好谦岂有盈而能久乎此亢龙有悔以盈而不能久也又曰穷之灾也谦虚者利禄之源骄盈者凶祸之本上九刚亢好盈穷之灾也又曰与时偕极时变之极君子有以变而通之则不与之偕极故经纶以亨屯俭徳以避难致命以处困皆圣人制变之道上九不能通变故与时偕极也
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　六龙之首故曰贵曰髙【阙】　非君故曰无位阳刚无隂故曰无民自四而下皆从九五故曰无辅如是而动其谁与我髙贵乡公是也童溪曰生杀予夺之权己擅于九五故曰贵而无位讴歌讼狱之心已归于九五故曰髙而无民同心同徳之佐已从于九五故曰贤人在下位而无辅上九失道寡助动而有悔宜也
　　亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎
　　极之甚为亢至于亢者不知进退存亡得丧之理也圣人则知而处之皆不失其正故不至于亢也人心之灵莫不有知知者人之神明烛万理而应万变者也人唯气禀之拘物欲之蔽故于进退存亡得丧之别皆有以蔽其良知而昩昩于斯也上九之亢心体不明于天下事知其浅而不知其深于进退存亡皆失其正故有悔也使圣人而居上九之位则知穷则必变之道处之有其道矣故曰知进退存亡而不失其正者其唯圣人乎申言之者所以深賛美圣人之能知亢也郭氏曰龙徳莫善于惕莫不善于亢尧老而舜摄舜亦以命禹伊尹复正厥辟周公复子明辟君臣之间皆有是道故知进退存亡者其唯圣人乎
　　用九见羣龙无首吉
　　九为老阳七为少阳六十四卦阳爻一百九十二爻皆用九而不用七者老变而少不变干之用九者处阳刚之道以阳居干体纯乎刚者也刚柔相济则为中乃以纯刚是过乎刚也见羣龙无首吉观诸阳之义无为首则吉也以刚为天下先凶之道也
　　象曰用九天徳不可为首也文言曰乾元用九天下治也又曰乾元用九乃见天则
　　夫子既以干为首又曰不可为首何也谓之首者以其为万物之元不可为首者以其刚不可好先过亢也潘氏曰阳倡隂和天地之正也天徳不可为首谁可为首乎贵在刚之能柔也又曰天下治也乾元用九元为四徳之首九为阳刚之数以威猛功利贪暴而用其刚则其刚必至于暴天下以乾元而用刚则人欲不能区君道不可挠天下何忧不治











　　【坤下坤上】
　　坤元亨利牝马之贞君子有攸往先迷后得主利西南得朋东北丧朋安贞吉
　　坤地道也臣道也母道也圣人名卦不曰地而曰坤者地则器也坤则道也举坤而见地之道焉万物资干以始而有气资坤以生而有形坤干之对也四徳同而贞体则异干主乎健故四徳莫盛于元亨坤主乎顺故四徳莫盛于利贞干以刚固而为贞坤以柔顺而为贞干为马以其健于行也若干行而坤止则无以成化育之功故坤亦取诸马牝马柔顺而健行能利正唯君子能体坤而行之若小人则入于邪而失其正隂从阳者也待阳倡而后和隂而先阳则为迷错居后乃得其常隂待阳倡而和则得其所主利万物则主于坤生成皆地之力也主便如母道主家一般主于内而致富家之吉也西南隂方从其类为得朋东北阳方离其类为丧朋安贞吉得其常则安安于常则贞是以吉也坤卦其变则为干其象则为地为母为牝马为牛其占利于安贞则吉也
　　彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆
　　干称大坤称至至比大义差缓圣人于尊卑之变谨严如此隂不得以僣阳臣不得以陵君也大则无疆至则有极始者气之元生者形之元万物禀气于干受形于地干以一而化坤以两而神是物之禀气而成形之始者皆坤之顺承乎天也此坤之元所以配乎干之元也干之亨而溥物者所以沛而为云雨之泽坤之厚而载物者所以承其云雨之施故能合乎干之无疆也坤其静也翕故曰含含言无所不容言无所不有其动也辟故曰光大光言无所不显大言无所不被含徳之器光大徳之化坤宅万物有含光大四徳以辑宁泮涣其生也是以品物之流形者咸得以遂其亨此坤之亨所以配乎干之亨也牝马柔顺而健行地之类也其行地无疆又有以配乎干之健柔顺利贞坤之徳也君子之所行之此坤之利贞配干之利贞也夫子于干则曰君子行此四徳于坤止曰柔顺利贞不及于元亨何也举坤徳之盛而言也先迷失道后顺得常以利言也隂先阳倡则迷失隂道此坤不可先干臣不可先君隂后阳而和则得其常理此坤承干臣承君也西南得朋至应地无疆以贞言也西南隂方従其西南之类得朋也东北阳方従其东北之类丧朋也离其类而从阳则能成生物之功终有吉庆也与类行者本也従于阳者用也隂体柔躁故従于阳则能安贞而吉应地道之无疆也石氏曰干之六位皆阳故曰见羣龙又曰时乗六龙不嫌乎羣类也干阳君子之道不厌盈君子盈朝乃大治也坤六爻皆隂卦之中并不説羣隂小人之道也小人进变为国家之害况乃容朋党乎圣人嫌党故曰丧朋终有庆
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　坤道至柔而其动则刚坤体至静而其徳则方动刚故应干不违德方故生物有常隂之道不倡而和故居后焉得而主利成万物坤之常也含容万类其化光大也坤道其顺乎承天而时行承天之施行不违时賛坤道之顺也刘氏曰动而刚此释元亨也静而方此释利贞也后得主而有常此言利也含万物而化光此言贞也以含万物言之如果之有实而含生之仁糓之有实而含苗裔之本坤徳之贞实理具足含藏万物而蕴化光之理也杨氏曰臣従君母从子妻从夫则治且安故隂盛阳微月壮日亏吕武専而汉唐倾懿裕彊而魏晋亡皆失先迷后得之义也又曰坤道以顺而承干臣道一于顺可乎曰有臣道有臣节臣道一于顺故欲柔欲静不顺则为莽卓臣节病于顺故欲刚欲方顺则为张禹胡广坤何以动而刚曰生必达
　　象曰地势坤君子以厚徳载物
　　此以形体见性情也地者地之形体坤者地之性情曰地势坤以象显其理也天地之间持重载物其势力无有厚于坤者君子法之法坤徳之大使物物全其生法坤徳之通使物物遂其生洞然八荒皆在我闼如地之容载也
　　初六履霜坚氷至象曰履霜坚氷隂始凝也驯致其道至坚氷也
　　霜者隂之始凝坚氷者隂之极也履自其下而言之至要其终而言之也驯之为言顺也坤之初六隂之始生也圣人防其将长而为之戒隂之始凝而为霜履霜则当知隂渐盛而至坚氷犹小人始虽甚微不可使长长则至于盛也小象谓驯致其道葢不防之则习习则因循而至于盛也童溪曰易为君子谋不为小人谋干之初九一阳在下而曰潜龙勿用惧其伤也坤之初六一隂在下而曰履霜坚氷至防其长也惧其伤庆之也防其长忌之也此爻变则为坤之复卦其象隂生于下霜氷之象其占在谨微而防患
　　文言曰积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚氷至葢言顺也
　　天下之事未有不由积而成家之所积也厚则福庆及于子孙所积不善则灾殃流于后世至于弑逆之祸皆因积累而至非朝夕所能成也然福积于一小善祸积于一小不善明者知其渐不可长小积成大辩之于早不使顺长则天下之恶无由而成乃知霜氷之戒也霜而至于氷小恶而至于大皆事势之顺长也杨氏曰弑逆国家之大祸圣人不忍言臣子不忍闻探其初亦止于萌一小不善之心而积之也曰有无君之心而后动于恶莽卓之簒汉朱氏之覆唐商臣之大恶隋广之元凶其初皆起于一念无君之心也故一小不善之心在下者能察之于已在上者能察之于人辩之早而勿使之渐长则国家之祸不作矣
　　六二直方大不习无不利象曰六二之动直以方也不习无不利地道光也
　　六为隂爻二为隂位以隂居隂得其正以位居二为得中柔顺中正尽坤之美循理而行无所容伪隆杀厚薄各得其宜不揉而直不矩而方不恢而大六二其直方大三者之徳而出于不习之自然焉往无不利在坤道则莫之为而为也在圣人则従容中道也刘氏曰直不期大而自极其大则徳足以配天而地道之体光显矣方不期大而自极其大则功足以配地而地道之用光显矣程氏曰乾坤纯体以位相应二坤之主故不取五应不以君道处五也此爻变则为坤之师卦其象柔顺中正得坤道之全有直方之象其占则无不利也
　　文言曰直其正也方其义也君子敬以直内义以方外敬义立而徳不孤直方大不习无不利则不疑其所行也
　　自理言之直者理之本体无所偏倚是之谓正方者事之裁制无所转移是之谓义此天理之所当然也君子之学主敬以守正则存之心者主一而无适整齐而严肃念虑之于内者必有以直之主义而度宜则举措之有定则亲疏之有定情轻重之有定分随时制宜各得其所事物之应于外者有以方之敬以直内与义俱立义以方外与敬俱立此善既立众善従之岂一节一行之孤立哉及其至也不思不勉不期直内而无往不直不期方外而无往不方动容周旋行之不疑直方大不习无不利而有以配天道之纯矣程氏曰敬只是持己之道义便知有是有非顺理而行是为义也若只守一个敬不知集义却是都无事了且如为孝须是知温凊定省之理如何然后能进孝道正者有静意敬者有活意
　　六三含章可贞或従王事无成有终象曰含章可贞以时也或従王事知光大也
　　三居下之上得位者也以隂居阳不得其正为臣之道当含晦其章美自守其正或非也设或従王事则不敢当其成唯奉职以终其事有善则归之于君乃人臣之道也六三之含晦章美非曰茍且偷安而吝于摅忠也非曰缄黙茍容而谨于固位也嘉谋嘉猷则曰唯我后之徳大政大事则曰唯我后之命贞固以守待时而礼乐刑政不敢先王命而擅行是不敢成其始也及其奉王従事则邦国万民自我而经纪之期必有终又何咎焉小象释含章可贞而曰以时也义所当为以时而亦人臣摅忠之道也含而不为非尽忠也释或従王事而曰知光大也唯其知之光大所以从王事而能无成有终也此爻其变为坤之谦卦其象以隂居阳不中不正而居下体之上有含章可贞无成有终之象其占则始无成而后有终也
　　文言曰隂虽有美含之以従王事弗敢成也地道也妻道也臣道也地道无成而代有终也
　　为臣之道有大美而不能含蕴者矜也蕴大美而不従王事者吝也従王事而敢居其成功者骄也圣人于六三葢三致意焉弗敢云者有惧心焉功成而能惧可以为臣矣禹之不矜不伐周公之不骄不吝得六三之义地道代天而成功则主于天也妻道亦然
　　六四括囊无咎无誉象曰括囊无咎慎不害也
