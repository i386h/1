<!-- { "loadSidebar": true } -->
　　四阳刚长盛壮已过中壮之甚也九四为壮之主以刚决柔壮之正者也位不当故有悔得正则吉其悔可亡五上以隂虚居前藩决之象也藩限既决则阳道尚往而无阻碍之伤輹在车之下所用以行者髙大其车轮輹强壮其行之利可知大壮之极得其正道则不患无可行之势九四所居者大臣之位所承者柔顺之君所乗者刚徳之流吾道之行未有已也使君子正志上孚正道下达正人类进何忧乎触藩折輹若夫进不以正虽有其势未足有行也象曰尚往也谓其进不已也四不取羝羊之象而但曰藩决不羸四居隂处谦非九三用壮之比故也此所谓以正为壮者也在时有是势则藩决不羸是也在我有是器则壮于大舆之輹是也在事有是理则贞吉悔亡是也由是理用是器而乗是势此君子之道所以独盛于此时也横渠曰乗刚本有悔不用其壮故贞吉四能不为隂柔所累守己以正则吉而无乗刚之悔且得众阳之助以息隂慝
　　六五丧羊于易无悔象曰丧羊于易位不当也
　　羊之为物喜触物者也刚壮于首用其刚于外者也六五以柔居中丧其刚于平易之中忘其壮于和顺之顷故其悔亡也夫大壮之卦非刚固不足以言壮而纯阳亦非所以处壮纯乎刚则为猛隘为强梁为猛则虎视生灵严威暴下而猛之悔生为隘则褊心狭量容物不广而隘之悔生为强梁则倚势陵下摧折民命而强梁之悔生以此为壮激祸阶乱何莫由斯是以壮之初九以纯刚而凶壮之九三以纯刚而厉二四以刚柔相济则圣人固已期之以吉今六五当大壮之时居大君之位不恃其刚而居之以柔是柔也可以柔跋扈强御之夫可以销激变致乱之忧其无悔宜也象曰位不当也谓其柔处刚不当其位故以柔而遇刚则能无悔也杨氏曰六五当众阳盛强于下之时而使帖然自丧其刚者正以柔顺和易之徳而调伏之唐之代宗是也
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　羝羊但取用壮故隂爻以称之大壮之时刚者壮也上六居壮之终处震之动极隂躁之资见刚者壮亦从之而用刚不知其可也如羝羊触藩进则碍身退则防角进退皆不可也壮终动极故触藩而不能退质本隂柔故又不能遂其进也无所往而利然犹幸其不刚能知艰以处则尚可以得吉夫大壮之吉莫患于刚亢莫善于戒惧祸福无不自已求之者勇而无礼果敢而窒必以躁迫而取祸敬而无失恐惧而得正必以谨畏而获福爻辞两示劝戒正欲人知趋吉避凶之道也象曰不详也味不详之防则知所以不利者其以言行之不详谨而致也曰咎不长也味咎不长之防则知其所以吉者以戒谨而免咎也程氏曰用壮即不利知艰而处柔则吉也上居壮之终有变之义也童溪曰中庸曰愚而好自用贱而好自専生乎今之世而反古之道如此者灾及其身者也此皆不能详察之过也

　　周易衍义卷八
<经部,易类,周易衍义>
　　钦定四库全书
　　周易衍义卷九　　　　　　元　胡震　撰
　　【坤下离上】
　　晋康侯用锡马蕃庶昼日三接彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　晋进也不谓之进而谓之晋者晋有明盛之义故为晋大明在上而下体顺附诸侯承王之象故为康侯康侯治安之侯也车马重赐也蕃庶众多也晋盛之时上明下顺君臣同徳在上而言则进于明在臣而言则丽附乎大明之君而受车马之赐被昼日三接之礼也夫圣人之懐诸侯不在于礼文之末而在于盛徳之昭著车服之庸舜行之则足以一朝觐之心三匹之赐恵王行之则反以啓僭叛之萌下车之美文王行之则足以协怀来之情下堂之见夷王行之则适以贻卑替之讥此无他六服承徳者足以行礼徳不孚于六服者不足以行礼庶邦享徳者足以行礼徳不着于庶邦者不足以行礼今晋之君至顺而丽乎大明则明知有临而天下咸仰君徳之知上行而进之以柔则仁柔有容而天下咸仰君徳之仁明知以临之然后礼物以锡之仁柔以先之然后诚意以接之昔者成王之嗣位有缉熙光明之知有忠厚内睦之仁当是时伯禽封鲁太公封齐召公封燕唐叔封唐毕公封毕自毛聃而酆郇祖之昭也自邗晋而应韩父之穆也自凡蒋而胙祭叔父之嗣也蓼萧诸侯鞗革冲冲卷阿吉士车马既庶锡予之礼何其至也燕笑燕语以写我心厌厌夜饮不醉无归接下之礼何其浓也降及春秋锡非所当锡而归仲子之赗者非礼也接非所当接而从晋文之召者非礼也徳音有瑕何以为礼周之子孙诵不愆不忘率由旧章之诗能无愧乎彖曰晋进也释卦名也明出地上顺而丽乎大明柔进而上行是以康侯用锡马蕃庶昼日三接也以卦象卦徳卦变释卦辞也明出地上离乗坤也顺而丽乎大明坤附离也柔进而上行六自四上行而进于五也大明之君诸侯顺附被其宠锡待遇之礼而众多荣显也程氏曰诸侯能顺附天子之明徳是康民安国之侯也潘氏曰顺徳之臣附丽乎大明之君柔中之君宠遇乎治安之侯君明而柔臣顺而附治安之世光华之日也宠锡之蕃接纳之勤不亦宜乎君之徳进于明盛臣之位进于光显皆晋之象也此卦其变为需卦其象日出地上晋明之象其占有其徳则受其宠也
　　象曰明出地上晋君子以自昭明徳
　　明出地上益明之象君子体之格物致知以啓其明明徳之端诚意正心修身以致其明明徳之实齐家治国平天下以昭其明明徳于外也杨氏曰日月掩则明者曀心有掩则明者盲明出地上则孰掩夫日自昭明徳则孰掩夫心
　　初六晋如摧如贞吉罔孚裕无咎象曰晋如摧如独行正也裕无咎未受命也
　　初居晋之下晋之始也隂柔居下始进而应不中正故晋如而受抑退又摧如也卑而无位未受王命故未能深见信于上曰罔孚也为初六者不亟于求进而守之以正故吉不急于求知而处之以寛裕故无咎夫动而正曰道用而和曰徳世之躁于求进者汲汲于媚上不能屹立于进退之间而贻凶于身者比比也于正道乎何有世之急于求知者悻悻以闷世不能怡然于疑信之表而贻咎于人者比比也于和徳乎何有君子人欤旷其性天大其阃闼进而见摧则守节秉义吾心之正道自如进而罔孚则乐天知命吾心之和徳自若杨氏以孟子进退有余裕当此爻得之矣象曰独行正也谓其欲进见摧而独守正也曰未受命也谓其未受爵命宜处之以裕如也程氏曰若有官守不信于上而废官失职以为裕则一日不可居矣
　　六二晋如愁如贞吉受兹介福于其王母象曰受兹介福以中正也
　　六二居中得正上无应援故欲进而愁言不能无忧也然上虽无应而与五同徳相感守其正道则必受大福于六五柔中之君是受福于王母也王母六五柔中之君也盖有中正之道则有中正之福六二之晋如愁如者想其爱君忧国隠然丹衷非若小人患得患失之心也枉已求进亦不肯为是以能守其正道终获乎上终受介福于柔中之君也象曰以中正也以中正而受视不辨礼义而受万钟之粟者不同矣杨氏曰六二以柔顺之徳逢文明之君当亨进之位能居中守正以进为忧不以进为喜若此可以得吉而受庶马三接之福矣童溪曰食人之禄必懐人之事乗人之车必载人之忧凡委质以事人者举皆然也
　　六三众允悔亡象曰众允之志上行也
　　以六居三不中不正本皆有悔然三在下体之上顺之极有顺上向明之志而下二隂皆信从之其悔所以亡亡其不中不正之失古人云谋从众则合天心夫物我之孚忌刻之消也诚信之懐谤讟之除也众之所以信三者信其非贪位而苟禄也信其非背明而向暗也信其可得君而行道也象曰上行也其志为众所允信是亦可上进而悔亦可亡也蔡氏曰晋进也唯明故能进初二在下逺明而未敢进故摧如愁如三顺极明近与众同志上行故众允悔亡大如二老归周而天下从小如一隗入燕而羣贤至也
　　九四晋如鼫鼠贞厉象曰鼫鼠贞厉位不当也
　　九四不中不正贪据髙位喜接众隂前畏大明之君而不敢进如鼠之昼伏夜动贪而害人贞固守此危厉之道夫人禀隂阳之全而灵于物居贵近之位而髙于人以其心则可以参天地赞化育以其资则可以为臯夔为周召而乃贪冒无知为人所恶侪之于鼫鼠是何为万物之灵而与丑类同耶呜呼石显牢邪石邪五鹿客邪印何累累而绶若若邪其人自不知兼官据势之可贱也于鼫鼠乎何别敬宗义府威宠机灼谋逐忠臣卖官市狱门如沸汤其人不知贪权冒贿之为汚也于鼫鼠乎何别鬼貌之子隂贼险诐媢贤嫉能委任贪鄙残害忠良天子不其奸邪其人自不知恃权窃位之可羞也于鼫鼠乎何异晋之九四不中不正冒居髙位其固宠怙恃奔竞贪权者欤其失身其蛊良其悮国微而不保四体大而不保天下于鼫鼠何以异也九四居人位之贵而自贱其贵吁可矜也象曰位不当也谓其以不正处髙位所以危也
　　六五悔亡失得勿恤往吉无不利象曰失得勿恤往有庆也
　　自昭明徳而无患得患失之心此其所以至善而无不宜也六五以柔居五本有刚徳不足之悔以隂居阳本有不正之悔然居离明之体以柔居中既中且明其悔必亡又一切去其计功谋利之心失得勿恤则往吉而无不利也失得勿恤犹言胜负兵家之常失也不须问他只是自昭明徳正其谊不谋其利明其道不计其功也象曰往有庆也掲失得勿恤而言谓无所计谋者乃吉利之本欤白云曰勿恤一己之失得独以离明自昭所谓一人有庆兆民赖之也孟子告滕文公曰君如彼何哉强为善而已失得勿恤之意强为善也程氏曰六五大明之主不患其不能明患其用明之过至于察察失委任之道故戒以失得勿恤也
　　上九晋其角维用伐邑厉吉无咎贞吝象曰维用伐邑道未光也
　　刚之晋者贵循乎天理上九进而不中不正是触物之威也以人欲而为刚非刚之正明之进者贵烛乎天理上九进于不中不正是触物之明也以人欲而为明非明之正上九以刚明之资而至于首又晋而至于角刚明之极也明极必穷物刚极必触物惟思攻伐人而已是刚不自治明不自照所以厉然圣人许其吉且无咎者若反其中正而惕厉自改则吉而无咎也若恃其刚明而贞固执守羞吝之道也子玉刚而无礼阳处父刚而干时所以败也象曰道未光也道既光大则无不中正安有过也程氏曰人之自治刚极则守道愈固进极则迁善愈速伐四方者治外也伐居邑者治内也上九以刚而极于进能治其私邑虽伤于厉而吉且无咎严厉非中和之道于自治虽有功于贞正之道为可吝也

　　【离下坤上】
　　明夷利艰贞彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之
