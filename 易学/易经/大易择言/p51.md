<!-- { "loadSidebar": true } -->
　　折中曰案雷者动阳气者也故人心奋而勇于善者如之风者散隂气者也故人心荡涤以消其恶者如之
　　初九利用为大作元吉无咎
　　【辨正】愚案初九乃益下之道非在下之人也经既言利用大作而复言元吉无咎者以爻属动体使奋无前而用之不以其方为之不以其渐则不得为元吉而且有咎矣岂所以为益乎故圣人特设戒辞以防其先儒见象有下不厚事之语遂以初九为在下之人而谓本不当任厚事云云俱属误会集解载侯氏行果之説甚为有理
　　【存疑】伊川程子曰初九震动之主刚阳之盛也居益之时其才足以益物虽居至下宜以其道辅于上作大益天下之事利用为大作也居下而得上之用以行其志必须所为大善而吉则无过咎小善不足以称也
　　紫阳朱子曰初虽居下然当益下之时受上之益者也不可徒然报效故利用为大作必元吉然后得无咎
　　象曰元吉无咎下不厚事也
　　【正义】侯氏行果曰初九利为大作若能不厚劳于下则大
　　吉无咎矣
　　【存疑】紫阳朱子曰下本不当任厚事故不如是不足以塞
　　咎也
　　又曰利用大作象曰下不厚事也自此推之则凡居下者不当厚事如子之于父臣之于君僚属之于官长皆不可以逾分越职纵可为亦须是尽善方能无过所以有元吉无咎之戒也
　　六二或益之十朋之龟弗克违永贞吉王用享于帝吉【辨正】愚案损取益上六五所谓十朋之龟即取象于上九也益取益下六二所谓十朋之龟即取象于初九也然损之六五以十朋为天徳益之六二以十朋为贤才取象微异此爻谓或益之以贤才而弗克违如梦赉良弼之类以见其受益之大也然虽以柔处中而居动体未必明于任贤勿贰之义故戒以永贞则吉至于郊祀之事百王所同然不用贤则治道废用贤则治道兴治道废而享于帝未必吉也如六二则享帝而吉矣○或疑六二何以言王者之事不知六爻取象变动不居惟其时义所在未尝定以五为君二为臣四为大臣如笺注家之所云也损取益上故言益者在上卦益取孟下故言益者在下卦益之大者孰有过于王者任贤事天之事六二不以此为言而反取他义可乎
　　【存疑】伊川程子曰六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫茍好善则四海之内皆将轻千里而来告之以善夫满则不受虚则来物理自然也十者众辞众人所是理之至当也龟者占吉凶辨是非之物言其至是龟不能违也永贞吉就六二之才而言质本隂柔故戒在常永贞固则吉也王用享于帝吉如二之虚中而能永贞用以享上帝犹当获吉况与人接物其意有不通乎求益于人有不应乎
　　象曰或益之自外来也
　　【正义】衡水孔氏曰自外来者明益之者从外而来不召而
　　至也
　　伊川程子曰既中正虚中能受天下之善而固守则众人自外来益之矣或曰自外来岂非谓五乎曰如二之中正虚中天下孰不愿益之五为正应固在其中矣
　　愚案自外来者所获出于意外得之易者失之亦易而不可不思所以守之言此以明永贞之义也
　　六三益之用凶事无咎有孚中行告公用圭
　　【正义】紫阳朱子曰六三阴柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信
　　节齐蔡氏曰凶事困心衡虑之事
　　虚斋蔡氏曰当益之时槩当得益而居下之上乃危地也故独为益之以凶事之象所谓苦其心志行拂乱其所为所以动心忍性增益其所不能者也其功夫又在有孚中行上
　　愚案三本多凶之地益之用凶事受之者知其为益则无咎矣若是者非体之以诚实而无二三其徳不可也既处多凶之地则惟守此中道利害有所不计而常奉敬谨之心以对于神明则忧患之至皆所以增益其所不能而何咎之有乎告公用圭告者提撕警觉之意公者在国则为主在身则为心也用圭者瘗之以祷于神诗所谓圭璧既卒是也此爻言动心忍性之益
　　象曰益用凶事固有之也
　　【正义】紫阳朱子曰益用凶事欲其困心衡虑而固有之也六四中行告公从利用为依迁国
　　【辨正】愚案上属巽卦而六四以隂从阳乃巽之所以为巽者故此爻专言改过迁善之益中行言当求善之所在也告公从言奉其心以从乎善而非以欺世而盗名也迁国即迁善之义利用为依迁国言既视善而迁则宜永以为归不可见异而改图也三四切于人道故两爻之言益设义如是旧説多所未当○三四皆曰中行以此二爻为不中之地故也观乾卦三四皆曰重刚不中小过三四曰刚失位而不中可见然则曰中行者戒辞也处一卦之中又有心象故以公喻心言人当操存其心以受益也
　　【存疑】伊川程子曰四当益时处近君之位居得其正以柔巽辅上而下顺应于初之刚阳如是可以益于上也惟处不得其中而所应又不中是不足于中也故云若行得中道则可以益于君上告于上而获信从矣利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也
　　紫阳朱子曰此言以益下为心而合于中行则告公而见从矣曰周之东迁晋郑焉依盖古者迁国以益下必有所依然后能立此爻又为迁国之吉占也
　　象曰告公从以益志也
　　【辨正】愚案以益志者谓增益其心之所不足愈见公以喻
　　心而爻辞所言为迁善改过之事矣
　　【存疑】伊川程子曰爻辞但云得中行则告公而获从象复明之曰告公而获从者告之以益天下之志也茍志在于益天下上必信而从之事君者不患上之不从患其志之不诚也
　　九五有孚惠心勿问元吉有孚惠我徳
　　【正义】山阳王氏曰得位履尊为益之主者也为益之大莫大于信为惠之大莫大于心因民所利而利之焉惠而不费惠心者也信以惠心尽物之愿固不待问而元吉以诚惠物物亦应之故曰有孚惠我徳也
　　伊川程子曰五居尊位以阳实在中有孚之象也以九五之徳之才之位而中心至诚在惠益于物其至善大吉不问可知故云勿问元吉有孚惠我徳人君至诚益于天下天下之人无不至诚爱戴以君之徳泽为恩惠也
　　紫阳朱子曰上有信以惠于下则下亦有信以惠于上矣不问而元吉可知
　　东莱吕氏曰人君但诚心惠民不须问民之感如此然后元吉民皆交孚而惠君之徳也茍惠民而先问民之感不感是计功利非诚心惠民者也安能使民之乐应乎
　　愚案惠心之实在于有孚而有孚之实在于勿问若曰勿问而知其元吉则意义为之索然矣当以东莱之説为正
　　象曰有孚惠心勿问之矣惠我徳大得志也
　　【正义】伊川程子曰人君有至诚惠益天下之心其元吉不假言也故云勿问之矣天下至诚懐吾徳以为惠是其道大行人君之志得矣
　　上九莫益之或撃之立心勿恒凶
　　【正义】衡水孔氏曰上九处益之极益之过甚者也求益无厌怨者非一故曰莫益之或撃之也勿犹无也求益尢已是立心无恒者也无恒之人必凶咎之所集
　　伊川程子曰上居无位之地非行益于人者也以刚处益之极求益之甚者也所应者隂非取善自益者也利者众人所同欲也专欲益已其害大矣欲之甚则昏蔽而忘义理求之极则侵夺而致仇怨故夫子曰放于利而行多怨孟子谓先利则不夺不餍圣贤之深戒也立心勿恒凶言勿恒如是凶之道也
　　紫阳朱子曰以阳居益之极求益不已故莫益而或撃之
　　【辨正】愚案先儒解此爻惟据繋辞然详玩本卦以损上益下为义上九虽处不正过极之位不宜尽反益下之义而为求益于下且爻辞亦未见其所以求益者然则爻辞何説也此言上九过时之刚徳泽已竭而无以益下故曰莫益之既不能益下而犹欲剥民以自奉厉民以自养故曰或撃之其立心之反其常道如此则天下皆莫之与而思起而图之矣故曰立心勿恒凶繋辞所云或系防章或即以无交应莫益求应或撃伤之应凶学者当明辨之今姑从旧説
　　象曰莫益之偏辞也或撃之自外来也
　　【正义】伊川程子曰理者天下之至公利者众人所同欲茍公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有撃夺之者矣人为善则千里之外应之六二中正虚已益之者自外而至是也茍为不善则千里之外违之上九求益之极撃之者自外而至是也
　　紫阳朱子曰莫益之者犹从其求益之偏辞而言也若究而言之则又有撃之者矣
　　【辨正】愚案居上而不能益下非理之正故曰偏辞也至于或撃则尤出于道之外而足以召祸败矣宜如是解

　　大易择言卷二十二
　　钦定四库全书
　　大易择言卷二十三
　　上元程廷祚撰
　　【干下兑上】
　　夬于王庭孚号有厉告自邑不利即戎利有攸往【正义】衡水孔氏曰此卦阳长至五五阳共决一隂故名为夬也王庭是百官所在之处以君子决小人故显然扬决断之事于王者之庭示公正而无私隠也号号令也夬以刚决柔用明信之法而宣其号令如此即柔邪者危故曰孚号有厉也以刚制防行令于邑可也若用刚即以尚力取胜为物所疾必有不利故曰告自邑不利即戎然刚徳不长则柔邪不消故阳宜有所往夬道乃成故曰利有攸往也
　　伊川程子曰小人方盛之时君子之道未胜安能显然以正道决去之故含晦俟时渐图消之之道今既小人衰微君子道胜当显行之于公朝使人明知善恶故云于王庭孚信之在中诚意也号者命众之辞君子之道虽长盛而不敢忘戒备故至诚以命众使知尚有危道虽以此之甚盛决彼之甚衰若易而无备则有不虞之悔必有戒惧之心则无患也圣人设戒之意深矣君子之治小人以其不善也必以己之善道胜革之故圣人诛乱必先修己舜之敷文徳是也邑私邑告自邑先自治也以众阳之盛决于一隂力固有余然不可极其刚至于太过太过乃如蒙上九之为冦也戎兵者强武之事不利即戎谓不宜尚壮武也即从也从戎尚武也利有攸往阳虽盛未极乎上隂虽微犹有未去是小人尚有存者君子之道有未至也故宜进而往也不尚刚武而其道益进乃夬之善也
　　广平游氏曰扬于王庭诵言于上也孚号诞告于下也告自邑自近而及远也
　　紫阳朱子曰夬决也阳决隂也以五阳去一隂决之而已然其决之也必正名其罪而尽诚以呼号其众相与合力然亦尚有危厉不可安肆又当先治其私而不可尃尚威武则利有所往也皆戒之之辞
　　【辨正】紫阳朱子曰夬卦号字皆作戸羔反唯孚号只作去
　　声读看来亦只当平声
　　【通论】云峰胡氏曰以五阳去一隂而彖为警戒危惧之辞不一盖必于王庭使小人之罪明以至诚呼号其众使君子之类合不可以小人之衰而遂安肆也有危道焉不可以君子之盛而事威武也有自治之道焉复利往往而为临为泰为夬也夬利往往而为干也盖隂之势虽微蔓或可滋穷或为敌君子固无时不戒惧尤不可于小人道衰之时忘戒惧也
　　彖曰夬决也刚决柔也健而説决而和于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
