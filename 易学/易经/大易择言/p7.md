<!-- { "loadSidebar": true } -->
　　【通论】平庵项氏曰干主九五故于五言干之大用而九二止言干徳之美坤主六二故于二言坤之大用而六五止言坤徳之美六二盖全其坤徳者地道光也犹干之九五言乃位乎天徳也
　　六三含章可贞或从王事无成有终
　　【正义】山阳王氏曰三处下卦之极而不疑于阳应斯义者也不为事始须唱乃应待命乃发含美而可正者也故曰含章可贞也有事则从不敢为首故曰或从王事也不为事主顺命而终故曰无成有终也
　　伊川程子曰三居下之上得位者也为臣之道当含晦其章美有善则归之于君乃可常而得正上无忌恶之心下得柔顺之道也可贞谓可贞固守之又可以常久而无悔咎也或从上之事不敢当其成功惟奉事以守其终耳守职以终其事臣之道也【本义谓始虽无成而后必有终语太自然不及程传为得爻义】
　　进斋徐氏曰或者不敢自决之辞从者不敢造始之意成谓专成无成谓以阴承阳但当尽臣道不可有所专成也有终阴代阳以终也
　　【辨正】愚案无成者言坤之柔顺惟承天时行而未尝自有所为王氏不为事主徐氏无所专成之说得之程传不敢当其成功俞石涧以为持美以归于君似皆未合
　　【通论】云峰胡氏曰干九四坤六三皆曰或进退未定之际也特其退也曰在渊曰含章惟进则皆曰或圣人不欲人之急于进也如此
　　象曰含章可贞以时发也或从王事知光大也
　　【正义】山阳王氏曰知虑光大故不擅其美
　　衡水孔氏曰含章可贞以时发者夫子释含章之义以身居阴极不敢为物之首但内含章美之道待时而发是以时发也或从王事知光大者释无成有终也既随从王事不敢主成物始但奉终而行是知虑光大不自擅其美惟奉于上
　　伊川程子曰夫子惧人之守文而不达义也又从而明之言为臣处下之道不当有其功善必含晦其美乃正而可常然义所当为者则以时而发不有其功耳不失其宜乃以时也非含藏终不为也含而不为不尽忠者也或从王事象只举上句解义则并及下文他卦皆然或从王事而能无成有终者是其知之光大也唯其知之光大故能含晦浅暗之人有善唯恐人之不知岂能含章也
　　【余论】东莱吕氏曰传云唯其知之光大故能含晦此极有意味寻常人欲含晦者多只去锄治骄矜深匿名迹然逾锄逾生逾匿逾露者盖不曾去根本上理防自已知未光大胸中浅狭才有一功一善便无安着处虽强欲抑遏终制不住譬如瓶小水多虽抑遏固闭终必泛溢若瓶大则自不泛溢都不须闲费力
　　六四括囊无咎无誉
　　【正义】新蔡干氏曰不艰其身则无咎功业不建故无誉紫阳朱子曰括囊言结囊口而不出也誉者过实之名谨密如是则无咎而亦无誉矣六四重阴不中故其象占如此盖或事当谨密或时当隐遯也
　　【辨正】或问程易云六四近君而不得于君为上下间隔之时与重阴不中二说如何朱子曰只是重阴不中故当谨密如此六四爻不止言大臣事凡得此爻在位者便当去未仕者便当隠
　　愚案以四为近君之位程传多主此立说如此爻文言明云天地闭贤人隠若谓大臣居危疑之地而括囊不露则其自处以正者又安在乎其不至于窃位全身为小人借口者几希矣朱子谓不止言大臣事凡遇六四皆当以是说通之
　　象曰括囊无咎慎不害也
　　【正义】建安邱氏曰慎释括囊义不害释无咎义
　　六五黄裳元吉
　　【正义】紫阳朱子曰黄中色裳下饰六五以阴居尊中顺之徳充诸内而见于外故其象如此而其占为大善之吉地占者徳必如是则其占亦如是矣
　　【辨正】或问伊川解作圣人示戒并举女娲武后之事今考本爻无此象这又是象外立教之意否朱子曰伊川要立议论教人可向别处说不可硬配在易上说此爻何曽有这义都是硬入所以说得絮了
　　折中曰易中五固尊位但圣人取象未尝卦卦皆以君道言之虽九五犹然况六五乎故小过之六五则言公离之六五则言王公大槩居尊贵之位者与卦义相当则发其所当之义程子之说朱子盖议其非也愚案爻之二五位虽有尊卑其义则多取于中所为示人以至当不易之则也如此爻象曰文在中文言曰君子黄中通理又曰美在其中谓之中者以六五为坤道之极用柔顺而得其至当者固未尝定其为君为臣也若谓九五之刚中方为君道六五之柔中即为臣道古之贤王以贵下贱君非无取于柔大学之礼虽诏于天子无北面臣非无取于刚且大有之六五柔得尊位大中而上下应之将亦谓之臣道而非君道乎要之坤道人君用之则时宪之贤君也人臣用之则钦若之纯臣也非一于臣者也此其义程子岂不知之惟执于爻位之见立言不无太过若其以黄裳为守中居下未尝不是以能如是则吉不能如是则凶又岂非凡卦凡爻之通义乎双湖胡氏谓善观者当益致其戒是也程传仍入余论
　　【通论】平庵项氏曰阴以在下为正阳以在上为正故二五皆中而干之天徳独以属五坤之地道独以属二下非阳之位故干之九二为在下而有阳徳者上非阴之位故坤之六五为在上而秉阴徳者黄者地之色裳者下之服文者坤之象皆属阴也
　　【余论】伊川程子曰坤虽臣道五实君位故为之戒云黄裳元吉黄中色裳下服守中而居下则元吉谓守其分也元大而善也爻象唯言守中居下则元吉不尽发其义也黄裳既元吉则居尊为天下大凶可知阴者臣道也妇道也臣居尊位羿莽是也犹可言也妇居尊位女娲氏武后是也非常之变不可言也故有黄裳之戒而不尽言也【娲武盖为当时临朝之女主而言故朱子以为立论教人】
　　象曰黄裳元吉文在中也
　　【正义】紫阳朱子曰文在中而见于外也
　　谷氏拙侯曰中具于内曰黄中中见于外曰黄裳文在中乃闇然之章不显之文也即美在其中意
　　上六龙战于野其血黄
　　【正义】林氏黄中曰主阳而言战故曰龙主阴而言伤故曰
　　血
　　紫阳朱子曰阴盛之极至与阳争两败俱伤其象如此占者如是其凶可知
　　云峰胡氏曰不言阴与阳战而曰龙战于野与春秋王师败绩于茅戎天王狩于河阳同一书法
　　石涧俞氏曰在外卦之外故言野
　　愚案文言曰为其嫌于无阳也故称龙焉则是龙之称为目阳无疑临川王氏谓隂盛而与阳俱称龙非也
　　【通论】东谷郑氏曰剥之极称硕果坤之极称龙明是理未尝息也剥则上九独存故不食坤则阳去其位而反故未免于战
　　云峰胡氏曰曰坚冰至者防龙战于野之祸于其始曰龙战于野者着坚冰之至于其终也
　　【余论】厚斋冯氏曰言龙则知阳不可抗抗则阴必伐之戒阴也言战则知阴不可极极则与阳战矣戒阳也
　　象曰龙战于野其道穷也
　　【正义】伊川程子曰阴盛至于穷极则必争而伤也
　　用六利永贞
　　【正义】紫阳朱子曰用六言凡得阴爻者皆用六而不用八亦通例也以此卦纯阴而居首故发之
　　隆山李氏曰利永贞者虑其侵阳而欲其永守牝马之贞以保其柔顺之利也
　　【存疑】紫阳朱子曰遇此卦而六爻俱变者其占如此辞葢阴柔而不能固守变而为阳则能永贞矣故戒占者以利永贞即干之利贞也自坤而变故不足于元亨云
　　愚案易之所最重者贞也故虽乾卦之大彖辞犹曰利贞若坤之彖辞则首曰利牝马之贞而终又曰安贞吉其语视干而加详焉此阴阳本体之异也于用六而系之以利永贞永之为言盖生于总六爻之义犹干之总六爻而目以羣龙也若所谓贞则与牝马之贞安贞之贞不能有二义矣且坤之所以为贞者贞于从干而已正以其一于阴一于顺也而朱子乃谓变而为阳则能永贞非所敢信至其以九六为指蓍策而言则不可易矣
　　象曰用六永贞以大终也
　　【正义】南阳杜氏曰地道贵贞阳始之阴终之未始离阳故
　　曰以大终也
　　【存疑】紫阳朱子曰初阴后阳故曰大终○又曰阳为大阴为小阴皆变为阳所谓以大终也言始小而终大也
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　【正义】伊川程子曰坤道至柔而其动则刚坤体至静而其徳则方动刚故应干不违徳方故生物有常阴之道不唱而和故居后为得而主利成万物【此句误】坤之常也含容万类其功化光大也
　　童溪王氏曰惟其动刚故能徳应乎干而成万物化育之功惟其徳方故能不拂乎正而顺万物性命之理此坤之徳所以能配天也后得主而有常则申后顺得常之义含万物而化光则申含光大品物咸亨之义
　　紫阳朱子曰坤至柔而动也刚坤只是承天如一气之施坤则尽能发生承载非刚安能如此
　　隆山李氏曰坤道无成而代有终不可先干而起亦不可后干而不应一以柔顺为正承天之时而作成物以终其功则得矣故曰坤道其顺乎承天而时行此总言纯坤之大体以为体坤元之用者当后天而不可先天也
　　草庐呉氏曰坤体中含干阳如人肺藏之藏气故曰至柔然其气机方动而辟之时干阳之气直上而出莫能御之故曰刚即六二爻辞所谓直也干运转不已而坤体隤然不动故曰至静然其生物之徳普徧四周无处欠缺故曰方方即六二爻辞所谓方也【方字惟呉氏得解】
　　石涧俞氏曰坤道之常盖当处后不可搀先也搀先则失坤道之常矣惟处干之后顺干而行则得其所主而不失坤道之常也○又曰至柔而动也刚申徳合无疆之义至静而徳方释贞义后得主而有常后顺得常之谓含万物而化光即含宏光大品物咸亨之谓坤道其顺乎承天而时行即乃顺承天之谓
　　愚案至柔至静者坤之本体也得乎干而刚方见焉得主即得干也后得主所谓柔也静也以是为常所谓至柔至静也含万物而化光得干而刚与方也以后二句申释前二句也坤不得干则柔静得干则刚方是皆所谓顺也顺者承天时行而已末二句总上文也后儒不详玩本传文意而务欲割剟彖传之语以求相应似属无益○集解载荀慈明训至静而徳方曰坤性至静得阳而动布于四方也又虞仲翔曰阳开为方坤其动也辟故方其义也其后草庐呉氏以普徧四周无处欠缺释方字与二说合似胜确然不易生物有常之说窃疑六二爻辞直方之方即应作是解矣
　　【辨正】息斋余氏曰程子以主利为一句朱子因之故以文言后得主为阙文然彖传后顺得常与后得主而有常意正一律似非阙文也
　　【余论】汉上朱氏曰至柔至静者坤之体也动而刚方者坤之用也其体则坤用则随干观其所动而坤之顺徳见矣
　　或问柔与刚相反静与方疑相似朱子曰静无形方有体静言其体则不可得见方言其徳则是其着也
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚冰至盖言顺也
　　【正义】伊川程子曰天下之事未有不由积而成家之所积者善则福庆及于子孙所积不善则灾殃流于后世其大至于弑逆之祸皆因积累而至非朝夕所能成也明者则知渐不可长小积成大辨之于早不使顺长故天下之恶无由而成乃知霜冰之戒也霜而至于冰小恶而至于大皆语势之顺长也
　　紫阳朱子曰古字顺慎通用案此当作慎言当辨之于微也○又曰履霜坚冰只是说从微时便须着慎来所以说盖言慎也
