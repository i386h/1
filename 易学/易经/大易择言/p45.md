<!-- { "loadSidebar": true } -->
　　【正义】衡水孔氏曰冕旒垂目黈纩塞耳无为清静民化不欺若运其聪明显其智慧民即逃其密网奸诈愈生岂非藏明用晦反得其明也
　　横渠张子曰不任察而不失其治也
　　伊川程子曰明所以照君子无所不照然用明之过则伤于察太察则尽事而无含之度故君子观明入地中之象于莅众也不极其明察而用晦然后能容物和众众亲而安是用晦乃所以为明也若自任其明无所不察则已不胜其忿疾而无寛厚含容之德人情睽疑而不安失莅众之道适所以为不明也古之圣人设前旒树屏者不容明之尽乎照也
　　次崖林氏曰用晦而明不是以晦为明亦不是晦其明盖虽明而用晦虽用晦而明也用晦而明只是不尽用其明盖尽用其明则伤于太察而无含之道惟明而用晦则既不汶汶而暗亦不察察而明虽无所不照而有不尽照者此古先帝王所以莅众之术也
　　初九明夷于飞垂其翼君子于行三日不食有攸往主人有言
　　【正义】山阳王氏曰行不敢显故曰垂其翼也○又曰殊类过甚以斯适人人必疑之故曰有攸往主人有言【解胜程】
　　伊川程子曰初九明体而居明夷之初见伤之始也九阳明上升者也故取飞象昬暗在上伤阳之明使不得上进是于飞而伤其翼也翼见伤故垂朶君子于行谓去其禄位而退藏也三日不食言困穷之极也夫知几者君子之独见非众人所能识也故明夷之始其见伤未显而去之则世俗孰不疑怪故有所往适则主人有言也然君子不以世俗之见怪而迟疑其行也若俟众人尽识则伤己及而不能去矣
　　平庵项氏曰垂其翼不言夷未伤也夷于左股言已伤也说者以垂其翼为伤翼非也敛翼而下飞者避祸之象也【以下三说与辅嗣同】
　　建安邱氏曰初体离明去上最远见伤即避有飞而垂翼之象君子知几义当速去盖可以不食而不可以不去去重于食故也
　　石涧俞氏曰居明夷之初不敢髙飞遂垂敛其翼以向下此见几之明不待难作而蚤避者也夫知几而早避此君子独见主人固不识也岂得无言
　　【辨正】愚案卦本以阳徳见伤而曰明夷初九在下先立阳德见伤之象曰明夷于飞垂其翼言阴晦之世不能高举也自辅嗣以后多以首二句即当避害之旨义似未确○有攸往主人有言往与行对行者出乎明夷之外往者入乎明夷之中既言当行又言不当往以足其意程传所言似亦未确且主人即指致天下之明夷者岂得泛谓世俗之人乎
　　象曰君子于行义不食也
　　【正义】颍川荀氏曰暗昧在上有明德者义不食禄也愚案三日不食言穷饿之久而不为利禄所诱君子之决于去乱如此荀解甚确
　　六二明夷夷于左股用拯马壮吉
　　【正义】童溪王氏曰六二文明之主也以六居二柔顺之至
　　文王以之
　　紫阳朱子曰伤而未切救之速则免矣
　　愚案六二居用世之位而当昬闇之时所谓外柔顺以蒙大难者以柔顺救难非以柔顺免难也以纣之恶而文王在位未至于甚曰用拯马壮吉呜呼此可以见文王之心矣程传以拯为自拯甚误
　　【存异】伊川程子曰夷于左股谓伤害其行而不甚切也虽然亦必自免有道拯用壮健之马则获免之速而吉也君子为隂闇所伤其自处有道故其伤不甚自拯有道故获免之速
　　象曰六二之吉顺以则也
　　【正义】诚斋杨氏曰顺以则者有君人之大德又有事君之小心顺乎君臣之天则也故诗人歌之曰顺帝之则诗人仲尼其见文王之心矣乎
　　秋山王氏曰以柔顺处之而不失其中正之则昔者文王用明夷之道其如是乎
　　【通论】平庵项氏曰明夷之下三爻惟六二有救之之诚上三爻惟六五无去之之心皆忠顺之臣也
　　九三明夷于南狩得其大首不可疾贞
　　【正义】紫阳朱子曰以刚居刚又在明体之上而屈于至暗之下正与上六闇主为应故有向明除害得其首恶之象然不可以亟也故有不可疾贞之戒
　　云峰胡氏曰二之救难可速也三之除害不可速也故有不可疾贞之戒
　　【存异】山阳王氏曰既诛其王将正其民民之迷也其日固已久矣化宜以渐不可速正故曰不可疾贞【程传说同】
　　愚案九三南狩大得其明至矣然既在是卦则皆不免于夷易之大例如是也不可疾贞即周颂之遵养时晦王程所论虽有理然于明夷之旨为不切
　　象曰南狩之志乃大得也
　　【辨正】愚案九三南狩不得已而后动者也故指言其志以
　　明不可疾贞之义
　　六四入于左腹获明夷之心于出门庭
　　【辨正】愚案朱子谓此爻下三爻都说明夷是好底何独此爻却作不好说考诸卦之例有余爻俱不佳而一二爻佳者亦有余爻俱佳而一二爻独不佳者即如晋卦下三爻并无不美而鼫鼠即出于四与此正同且此卦下三爻俱先言明夷而此爻独不然其非本明而见伤者可知则六四自宜以不美论特程子所言未得其正解耳盖六四以阴柔而居闇体此不能自立于浊乱之世而其德介在明暗者也何以言之使其本明则不得曰入于左腹使其全暗则又不得曰获明夷之心惟其处坤体至闇之下而甫离内卦犹有余明故能自左腹而至于门庭以自见其本心然不过时亦弋获耳且门庭之为地无几而获又安可必也其柔闇至此而得谓之明夷乎此六四之异于下三爻而不可以为美者也
　　【存疑】伊川程子曰六四以阴居阴而在阴柔之体处近君之位是阴邪小人居髙位以柔邪顺于君者也六五明夷之君位伤明之主也四以柔邪顺从之以固其交夫小人之事君未有由明显以道合者也必以阴僻之道自结于上右当用故为明显之所左不当用故为隐僻之所人之手足皆以右为用世谓僻所为僻左是左者隐僻之所也四由隐僻之道深入其君故云入于左腹入腹谓其交也深其交之深故得其心凡奸邪之见信于其君皆由夺其心也不夺其心能无悟乎于出门庭既信之于心而后行之于外也邪臣之事暗君必蛊其心而后能行于外
　　紫阳朱子曰此爻之义未详窃疑左腹者幽隐之处获明夷之心于出门庭者得意于远去之义言筮而得此者其自处当如是也盖离体为至明之徳坤体为至闇之地下三爻明在闇外故随其远近髙下而处之不同六四以柔正居闇地而尚浅故犹可以得意于远去五以柔中居闇地而已迫故为内难正志以晦其明之象上则极乎闇矣故为自伤其明以至于闇而又足以伤人之明盖下五爻皆为君子独上一爻为闇君也
　　又曰明夷下三爻皆说明夷是明而见伤者六四说者却以为奸邪之臣先蛊惑其君心而后肆行于外下三爻皆说明夷是好底何独此爻却作不好说以意观之六四居闇地尚浅犹可以得意而远去故虽入于幽隐之处犹能获明夷之心于出门庭也上六不明晦则是合下已是不明
　　象曰入于左腹获心意也
　　【辨正】愚案获心意者言所获乃心中之意谓其明之小而
　　暂也
　　六五箕子之明夷利贞
　　【正义】紫阳朱子曰居至闇之地近至闇之君而能正其志箕子之象也贞之至也利贞以戒占者
　　又曰爻说贞而不言艰者盖言箕子则艰可见不必更言之
　　象曰箕子之贞明不可息也
　　【正义】伊川程子曰箕子晦藏不失其贞固虽遭患难其明自存不可灭息也若逼祸患遂失其所守则是亡其明乃灭息也古之人如扬雄是也
　　东坡苏氏曰六五之于上六正之则势不敌救之则力不能去之则义不可此最难处者也如箕子而后可箕子之处于此身可辱也而明不可息也
　　上六不明晦初登于天后入于地
　　【正义】东坡苏氏曰六爻皆晦也而所以晦者不同自五以下明而晦者也若上六不明而晦者也故曰不明晦
　　紫阳朱子曰以阴居坤之极不明其德以至于晦始则处髙位以伤人之明终必至于自伤而坠厥命故其象如此而占亦存其中矣
　　【通论】云峰胡氏曰下三爻以明夷为句首四五明夷之辞在句中上六不曰明夷而曰不明晦盖惟上六不明而晦所以五爻之明皆为其所夷也
　　象曰初登于天照四国也后入于地失则也
　　【正义】伊川程子曰失则失其道也





　　大易择言卷十九
　　钦定四库全书
　　大易择言卷二十
　　上元程廷祚撰
　　【离下巽上】
　　家人利女贞
　　【正义】伊川程子曰家人者家内之道父子之亲夫妇之义尊卑长幼之序正伦理笃恩义家人之道也卦外巽内离为风自火出火炽则风生风生自火自内而出也自内而出由家而及于外之象二与五正男女之位于内外为家人之道明于内而巽于外处家之道也家人之道利在女正女正则家道正矣夫夫妇妇而家道正独云利女贞者夫正者身正也女正者家正也女正则男正可知矣
　　龟山杨氏曰家人者治家之道也齐家自夫妇始舜观刑于二女文王刑于寡妻至于兄弟利女贞者言家道之本也
　　紫阳朱子曰家人者一家之人卦之九五六二内外各得其正故为家人利女贞者欲先正乎内也内正则外无不正矣
　　次崖林氏曰所正虽在女所以正之者则在夫盖主家之人也
　　愚案利女贞辞若重女而实为男言之
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　【正义】山阳王氏曰家人之义以内为本故先说女也衡水孔氏曰此因二五得正以释家人之义并明女贞之防
　　伊川程子曰彖以卦才而言阳居五在外也阴居二处内也男女各得其正位也尊卑内外之道正合天地阴阳之大义也家人之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也父子兄弟夫妇各得其道则家道正矣推一家之道可以及天下故家正则天下定矣
　　紫阳朱子曰上父初子五三夫四二妇五兄三弟以卦画推之又有此象
　　【通论】秋山王氏曰父道固主乎严母道尤不可以不严犹国有尊严之君长也无尊严则孝敬衰无君长则法度废故家人一卦大要以刚严为尚
　　石涧俞氏曰彖辞举其端故但言利女贞彖传极其全故兼言男女之正而又以父子兄弟夫妇推广而备言之
　　象曰风自火出家人君子以言有物而行有恒
　　【正义】衡水孔氏曰物事也言必有事即口无择言行必有常即身无择行正家之义修于近小言之与行君子枢机出身加人发迩见远故举言行以为之诫
　　伊川程子曰正家之本在正其身正身之道一言一动不可易也君子观风自火出之象知事之由内而出故所言必有物所行必有恒也物谓事实恒谓常度法则也德业之着于外由言行之谨于内也言慎行修则身正而家治矣
　　云峰胡氏曰风自火出一家之化自吾言行出皆由内及外自然薫蒸而成者也
　　石涧俞氏曰齐家之道自修身始此风自火出所以为家人之象也君子知风之自于是齐家以修身为本而修身以言行为先言必有物而无妄行必有恒而不改物谓事实言而诚实则有物不诚实则无物也恒谓常度行而常久则有恒不常久则无恒也
　　初九闲有家悔亡
　　【正义】山阳王氏曰凡教在初而法在始家渎而后严之志变而后治之则悔矣处家人之初为家人之始故必闲有家然后悔亡也
