<!-- { "loadSidebar": true } -->
　　紫阳朱子曰以隂居阳而不中正小人志于伤善而未能也故为包羞之象然以其未故无凶咎之戒
　　慈湖杨氏曰六三徳不如六二而位益髙舍正从邪有愧于中故曰包羞是谓君子中之小人自古此类良多
　　愚案六三自宜作否极论程子与项氏説虽未能畅犹为不失其正防氏以下三説未可深信至本义之解更别并存以俟参考
　　象曰包羞位不当也
　　【正义】伊川程子曰隂柔居否而不中不正所谓可羞者处
　　不当故也处不当位所为不以道也
　　九四有命无咎畴离祉
　　【正义】紫阳朱子曰否过中矣将济之时也九四以阳居隂不极其刚故其占为有命无咎而畴类三阳皆获其福也命谓天命
　　【通论】平庵项氏曰泰九三于无咎之下言有福否九四于无咎之下言畴离祉者二爻当天命之变正君子补过之时也泰之三知其将变能修人事以胜之使在我者无可咎之事然后可以勿恤小人之孚而自食君子之福也否之四因其当变能修人事以乗之有可行之时而无可咎之事则不独为一已之利又足为众贤之祉也是二者茍有咎焉其祸可胜言哉
　　又曰泰虽极治以命乱而成否否虽极乱以有命而成泰命者天之所令君之所造也道之废兴岂非天耶世之治乱岂非君耶
　　云峰胡氏曰否泰之变皆天也然泰变为否易故于内卦即言之否变为泰难故于外卦始言之
　　【存异】伊川程子曰四以阳刚健体居近君之位当君道方否之时处逼近之地所恶在居功取忌而已若能使动必出于君命威柄一归于上则无咎而其志行矣
　　愚案君命之説虽本旧解然牵强不可从
　　象曰有命无咎志行也
　　【通论】厚庵李氏曰向之志在君者于是而得行
　　愚案志行有二义四当否之将更阳刚之志于是得行也然未能尽任救否之事亦曰其存心于此者不可遏也
　　九五休否大人吉其亡其亡系于苞桑
　　【正义】伊川程子曰五以阳刚中正之徳居尊位故能休息天下之否大人之吉也犹未离于否也故有其亡之戒否既休息渐将反泰不可便为安肆当深虑逺戒常虞否之复来曰其亡矣其亡矣其系于苞桑谓为安固之道如维系于苞桑也桑之为物其根深固苞谓丛生者其固尤甚圣人之戒深矣
　　紫阳朱子曰阳刚中正以居尊位能休时之否大人之事也故此爻之占大人遇之则吉然又当戒惧如系辞传所云也
　　【通论】横渠张子曰苞桑从下丛生之桑丛生则其根牢书云厥草惟苞如竹丛芦苇之类河朔之桑多从根斩条取叶其生丛然
　　紫阳朱子曰有戒惧危亡之心则便有苞桑系固之象葢能戒惧危亡则如系于苞桑坚固不拔矣如此説则象占乃有收煞非是其亡其亡而又系于苞桑也
　　象曰大人之吉位正当也
　　【正义】伊川程子曰有大人之徳而得至尊之正位故能休天下之否是以吉也无其位则虽有其道将何为乎故圣人之位谓之大寳
　　上九倾否先否后喜
　　【正义】衡水孔氏曰处否之极否道已终能倾毁其否故曰倾否也否道未倾之时是先否已倾之后其事得通故曰后有喜也
　　紫阳朱子曰以阳刚居否极能倾时之否者也其占为先否后喜
　　【通论】童溪王氏曰言倾否而不言否倾人力居多焉泉峰龚氏曰否六爻下三隂为小人上三阳为君子初曰贞吉亨二曰包承吉三曰包羞皆所以开小人反而从喜之机四曰有命无咎五曰休否吉上曰倾否皆所以勉君子进而为治之事
　　云峰胡氏曰以隂柔处泰之终故不能保泰而泰复为否以阳刚处否之终故卒能倾否而否复为泰否泰反复天乎人也
　　蔡氏曰休否则否犹有存者至于倾则否尽矣
　　象曰否终则倾何可长也
　　【通论】伊川程子曰否终则必倾岂有长否之理极而必反理之常也然反危为安易乱为治必有刚阳之才而后能也故否之上九则能倾否屯之上六则不能变屯也














　　大易择言卷七
　　钦定四库全书
　　大易择言卷八
　　上元程廷祚撰
　　【离下干上】
　　同人于野亨利涉大川利君子贞
　　【正义】衡水孔氏曰同人谓和同于人野是广逺之处借其野名喻其广逺言和同于人必须寛广无所不同用心无私乃得亨通故云同人于野亨与人同心足以渉难故曰利涉大川与人和同易涉邪僻故利君子贞也
　　伊川程子曰为卦干上离下以二象言之天在上者也火之性炎上与天同也故为同人以二体言之五居正位为干之主二为离之主二爻以中正相应上下相同同人之义也野谓旷野取逺与外之义夫同人者以天下大同之道则圣贤大公之心也常人之同者以其私意所合乃昵比之情耳故必于野谓不以昵近情之所私而于郊野旷逺之地既不系所私乃至公大同之道无逺不同也其亨可知能与天下大同是天下皆同之也天下皆同何险阻之不可济何艰危之不可亨故利涉大川利君子贞上言于野止谓不在昵比此复言宜以君子正道君子之贞谓天下至公大同之道故虽居千里之逺生千岁之后若合符节推而行之四海之广兆民之众莫不同小人则唯用其私意所比者虽非亦同所恶者虽是亦异故其所同者则为阿党盖其心不正也故同人之道利在君子之贞正
　　紫阳朱子曰同人与人同也以离遇干火上同于天六二得位得中而上应九五故为同人于野谓旷逺而无私也有亨道矣以健而行故能涉川为卦内文明而外刚健六二中正而有应则君子之道也占者能如是则亨而又可涉险然必其所同合于君子之道乃为利也
　　【通论】云峰胡氏曰同人于野其同也大利君子贞其同也正与人大同亨道也虽大川可涉然有所同者大而不出于正者故又当以正为本
　　虚斋蔡氏曰大人之道岂必人人而求与之同哉亦惟以正而已正也者人心之公理也不期同而自无不同者也若我既得其正而彼或不我同则彼之悖矣吾何计哉然同我者已亿万而不同者仅一二亦不害其为大同也
　　次崖林氏曰序卦曰与人同者物必归之同人于野则物无不应人无不助而事无不济故亨虽大川之险亦利于涉矣然必所同者合于君子之正道乃为于野而亨且利涉使不以正虽所同满天下竟是私情之合不足谓之于野又何以致亨而利涉哉
　　彖曰同人柔得位得中而应乎干曰同人同人曰【程此三字衍文】同人于野亨利涉大川干行也文明以健中正而应君子正也唯君子为能通天下之志
　　【正义】伊川程子曰至诚无私可以蹈险难者干之行也无私天徳也○天下之志万殊理则一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克己故能尽大同之道然后能中正合乎干行也
　　紫阳朱子曰通天下之志乃为大同不然则是私情之合而已何以致亨而利涉哉
　　【通论】平庵项氏曰同人以一柔为主徒柔不能以同乎人也必以天徳行之故虽得位得中而必应乎干乃可谓之同人至于利涉大川则又曰此干行也明非柔之所能办也凡卦之以柔为主者皆然履之六三不能以自亨也必曰应乎干是以履虎尾不咥人亨小畜之六四不能以自亨也必曰刚中而志行乃亨大有之六五不能以自亨也必曰应乎天而时行是以元亨凡此皆柔为卦主而其济也必称干焉此干之所以为大与
　　象曰天与火同人君子以类族辨物
　　【正义】会稽虞氏曰方以类聚物以羣分君子和而不同故
　　于同人以类族辨物也
　　伊川程子曰不云火在天下天下有火而云天与火者天在上火性炎上火与天同故为同人之义君子观同人之象而以类族辨物若君子小人之党善恶是非之理物情之离合事理之异同凡异同者君子能辨明之故处物不失其方也
　　紫阳朱子曰天在上而火炎上其性同也类族辨物所以审异而致同也
　　草庐吴氏曰天之所生各族殊分法干覆之无私者于殊分之族而类聚其所同异中之同也火之所及凡物均照法离明之有别者于均照之物而辨析其所异同中之异也
　　【辨正】愚案类族辨物即方以类聚物以羣分之意自宜判为二项程传谓各以其类族辨物之同异殊无分晓且于大象之以字别生一例尤为未确也朱子又尝云类族以人言辨物以物言其论复失之泥吴氏说可从
　　初九同人于门无咎
　　【通论】王氏伯厚曰同人之初曰于门随之初曰出门谨于
　　出门之初则不茍同不诡随
　　愚案门者所以限物同人于门言能自立限制则无同流合汚之行于初九言之欲人之谨其始也象传言出门谓宜出所当出之门也王氏说最为得之然未悉于门字之义
　　【余论】建安邱氏曰两户为门阴画偶有门之象同人与随之初九节之九二皆前遇偶故谓之门一扇为户阳画奇有户之象节之初九亦前遇奇故谓之户戸一而门二也【案明夷六四于出门庭亦前遇偶邱氏言若有理】
　　【存疑】伊川程子曰九居同人之初而无击应是无偏私同人之公者也故为出门同人其同博而公如此则无过咎也
　　象曰出门同人又谁咎也
　　【通论】紫阳朱子曰易中所谓又谁咎也自有三个而其义则有两样如不节之嗟与自我致防言之则咎谓皆由已不可咎诸人如出门同人言之则谓人谁有咎之者矣以此见古人立言有用字虽同而其义则不同
　　六二同人于宗吝
　　【正义】山阳王氏曰用心偏狭鄙吝之道
　　莆阳张氏曰亲其所亲则疎者隔矣党其所党则逺者疑矣不亦吝乎
　　缙云冯氏曰以卦体言之则有大同之义以爻义言之则示阿党之戒
　　【辨正】愚案同人之二曰于宗睽之六五曰厥宗谓之宗者离为依附之义二卦皆离体也又独于同人与睽言之者此二卦物我之离合存焉于依附之义尤切故也然同人吝而睽则无咎者爻位不侔而所宗之大小异也旧说于此爻皆以二五相应为言似未达此意而于彖传之防亦觉未安既云中正而应则不得又谓之击于私盖二以柔附刚而偏于内则不逺处于下则不广实有碍于卦之大义故曰吝而岂应于五之谓乎不可以不辨
　　【存疑】伊川程子曰二与五为正应故曰同人于宗宗谓宗党也同于所系应是有所偏与在同人之道为私狭矣故可吝
　　紫阳朱子曰宗党也六二虽中且正然有应于上不能大同而击于私吝之道也故其象占如此
　　象曰同人于宗吝道也
　　【存疑】伊川程子曰诸卦以中正相应为善而在同人则为可吝故五不取君义盖私比非人君之道相同以私为可吝也
　　草庐吴氏曰六二一爻众阳之所与而独同于五所同者私狭而不公广其为道可吝也
　　九三伏戎于莽升其髙陵三歳不兴
　　【辨正】愚案九三居离体之终无所依附而过刚不中动生猜忌不与人同伏戎于莽内含芒刺之意【下藏一隂之象】升其髙陵俯视一切之意【居内卦之上之象】其违理任情如此而能为天之所祐乎故曰三岁不兴也三之不美于本爻具见之说者乃舎旃而独支离于爻之上下谓三欲攘二而畏五以此为解不无可疑然先儒说易如是者甚多未知其所由来也
