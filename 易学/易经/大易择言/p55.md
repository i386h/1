<!-- { "loadSidebar": true } -->
　　愚案升与萃对柔而聚谓之萃聚而上谓之升升之取义宜主规模气象盖治道与学问其进而上皆有序而不可紊然每有所进则必有其规模气象之不同者如中庸所谓悠逺博厚髙明尧典所谓昭明协和时雍之类皆道之由渐而致者也所谓升也观大象顺徳之说其义甚明与贤者登进之事无涉卦巽坤二体皆有从刚之能又内巽外顺前行而无窒碍是以元亨大人学则必跻于圣贤治则必底于王道如此而后为升之至故曰用见大人勿恤也南征吉既云升矣则有进而无退南征者前行而顺乎阳故无往而不吉也
　　彖曰柔以时升巽而顺刚中而应是以元亨用见大人勿恤有庆也南征吉志行也
　　【正义】伊川程子曰以二体言柔升以巽顺之道升可谓时矣二以刚中之道应于五五以中顺之徳应于二是以元亨也凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则已之福庆而福庆及物也南人之所向南征谓前进也前进则遂其升而得行其志是以吉也
　　折中曰柔以时升犹当以初六之义为重故六爻惟初六为大吉
　　愚案巽取以柔从刚坤则以顺乎刚而得名此二卦之所以合而为升也柔不可以自升而当从刚以升柔之从刚巽为最先　折中谓当以初六之义为重乃先儒所未发柔以时升既定指初六则凡柔爻皆初六也特所升者异地尔
　　象曰地中生木升君子以顺徳积小以髙大
　　【正义】衡水孔氏曰地中生木始于毫末终至合抱君子象之以顺行其徳积其小善以成大名故系辞云善不积不足以成名是也
　　伊川程子曰木生地中长而上升为升之象君子观升之象以顺修其徳积累微小以至髙大也顺则可进逆乃退也万物之进皆以顺道也善不积不足以成名学业之充实道徳之崇髙皆由积累而至积小所以成髙大升之义也
　　紫阳朱子曰因其固然之理而无容私焉者顺之谓也由是而之则其进徳也孰御
　　初六允升大吉
　　【正义】伊川程子曰初以柔居巽体之下又巽之主上承于九二之刚巽之至者也二以刚中之徳上应于君当升之任者也允信从也初之柔巽唯信从于二信二而从之同升乃大吉也二以徳言则刚中以力言则当任初之应柔又无援应不能自升从于刚中之贤以进是由刚中之道也吉孰大焉
　　紫阳朱子曰初以柔顺居下巽之主也当升之时巽于二阳占者如之则信能升而大吉矣
　　象曰允升大吉上合志也
　　【正义】伊川程子曰与在上者合志同升也上谓九二从二而升乃与二同志也能信从刚中之贤所以大吉
　　【存异】蓝田吕氏曰初六以柔居下当升之时柔进而上虽处至下志与三阴同升象之所允无所不利故曰允升大吉
　　愚案卦之所以为升者巽也巽之所以为巽者顺乎刚也与上合志即指顺乎刚而言而吕氏乃谓志与三阴同升盖由不知巽之本义而遂失升卦之义也学者毋为所惑可矣
　　九二孚乃利用禴无咎
　　【辨正】愚案柔顺乎刚必以诚初六之允是也刚之纳柔亦必以诚九二之孚是也二惟积诚以待方顺之柔故能刚柔合徳而同升乃利用禴言虽用薄祭而可以上通于神明言其升可必也无咎者孚而后无咎也○又案爻辞与萃六二同然萃之六二明以阴归阳之义升之九二明以阳受阴之理其不同者如此
　　【存疑】伊川程子曰二阳刚而在下五阴柔而居上夫以刚而事柔以阳而从阴虽有时而然非顺道也以暗而临明以刚而事弱若黾勉于事势非诚服也上下之交不以诚其可以久乎其可以有为乎五虽阴柔然居尊位二虽刚阳事上者也当内存至诚不假文饰于外诚积于中则自不得外饰故曰利用禴尚诚敬也自古刚强之臣事柔弱之君未有不尚矫饰者也禴祭之简质者也云孚乃谓既孚乃宜不用文饰专以其诚感通于上也如是则得无咎以刚强之臣而事柔弱之君又当升之时非诚意相交其能免于咎乎
　　象曰九二之孚有喜也
　　【辨正】愚案有喜即释利用禴之义
　　【存疑】伊川程子曰二能以孚诚事上不惟为臣之道无咎而已可以行刚中之道泽及天下是有喜也
　　九三升虚邑
　　【正义】伊川程子曰三以阳刚之才正而且巽上皆顺之复有援应以是而升如入无人之邑孰御哉
　　紫阳朱子曰阳实阴虚而坤有国邑之象凡三以阳刚当升时而进临于坤故其象占如此
　　愚案卦重柔之能升九三刚爻而云升者柔自九二方合于刚此爻则刚与之升也虚邑取外卦之假象以明无所疑阻之意
　　象曰升虚邑无所疑也
　　【正义】伊川程子曰入无人之邑其近无疑阻也
　　六四王用亨于岐山吉无咎
　　【辨正】愚案王用亨于岐山此积诚之验也山非有情之物而王者能升其精意以为祭亨此其诚之所积殆非一朝一夕之故而天下之物无不可格者矣其吉且无咎为何如乎于四爻而言用亨者柔始升于上也言岐山者周封内之名山也旧说似未得其解
　　【通论】问升萃二卦多是言祭亨萃固取聚义不知升何取义朱子曰人积其诚意以事鬼神而升而上通之义
　　象曰王用亨于岐山顺事也
　　【正义】紫阳朱子曰以顺而升登祭于山之象
　　六五贞吉升阶
　　【正义】李氏【元量】曰贞吉升阶升而有序故以阶言之童溪王氏曰彖传柔以时升盖谓五也
　　梅边熊氏曰以顺而升如歴阶然
　　【辨正】愚按六五柔而得中升居尊位其得正而获吉宜矣升阶者为学致治皆有其序而无一蹴之功今柔自极下而升于五则其行有渐而必要于至其为有方而悉底于成柔顺乎刚之效着矣升之能事毕矣故象曰大得志也爻义宜如此解旧说未可信
　　【存疑】伊川程子曰五以下有刚中之应故能居尊位而吉然质本阴柔必守贞固乃得其吉也若不能贞固则信贤不笃任贤不终安能吉也阶所由而升也任刚中之贤辅之而升犹登进自阶言有由而易也
　　紫阳朱子曰以阴居阳当升而居尊位必能正固则可以得吉而升阶矣阶升之易者
　　象曰贞吉升阶大得志也
　　【正义】
　　折中曰案自初而升至此而升极矣故初曰上合志此曰大得志
　　上六冥升利于不息之贞
　　【辨正】愚案先儒以冥升与冥豫并论故谓此爻为知进而不知退其实非也豫上卦乃动体动极而不知止故为冥豫升之上卦则顺体也以顺而升者也且下五爻并无不足之辞何至上六而不美如此盖此爻乃治心之学也冥者不覩不闻之谓冥升者守其至静以顺乎天徳也天徳无极而我之升亦无极故曰利于不息之贞有进无退惟圣贤之治心为然故上六以此终升之义
　　【存疑】伊川程子曰六以阴居升之极昬冥于升知进而不知止者也其为不明甚矣然求升不已之心而用于贞正则为宜矣君子于贞正之徳终曰干干自强不息如上六不已之心用之于此则利也以小人贪求无已之心移于进徳则何善如之
　　紫阳朱子曰以阴居升极昬冥不已者也占者遇此无适而利但可反其不已于外之心施之于不息之正而已
　　象曰冥升在上消不富也
　　【辨正】愚案易中凡言富者皆阳也言不富者皆阴也冥升在上而曰消不富者至此则惟顺乎天徳而阴之为阴将自是而消亡矣故曰消不富也
　　【存疑】安定胡氏曰上六既不达存亡之义以至于上位固当消虚自损不为尊大以自至于富盛也
　　伊川程子曰昬冥于升极上而不知也唯有消亡岂复有加益也不富无复増益也升既极则有退而无进也

　　大易择言卷二十四
<经部,易类,大易择言>
　　钦定四库全书
　　大易择言卷二十五
　　上元程廷祚撰
　　【坎下兑上】
　　困亨贞大人吉有言不信
　　【正义】北海郑氏曰君子虽困居险能説是以通而无咎也衡水孔氏曰困者穷厄委顿之名道穷力竭不能自济故名为困小人遭困则穷斯滥矣君子遇之则不改其操处困而不失其自通之道故曰困亨处困而能自通必是履正体大之人能济于困然后得吉而无咎故曰贞大人吉无咎处困求济在于正身修德若巧言饰辞人所不信则其道弥穷故以有言不信也
　　伊川程子曰如卦之才则困而能亨且得贞正乃大人处困之道也故能吉而无咎大人处困不惟其道自吉乐天安命乃不失其吉也况随时善处复有裕乎有言不信当困而言人谁信之
　　紫阳朱氏曰困者穷而不能自振之义坎刚为兑柔所揜九二为二隂所揜四五为上六所揜所以为困坎险兑説处险而説是身虽困而道则亨也二五刚中又有大人之象占者处困能亨则得其正矣非大人其孰能之有言不信又戒以当务晦黙不可尚口益取困穷
　　折中曰案困亨者非谓处困而能亨也盖困穷者所以动人之心忍人之性因屈以致伸有必通之理也然惟守正之大人则能进德于困而得其所以可通者尔
　　彖曰困刚揜也险以説困而不失其所亨其惟君子乎贞大人吉以刚中也有言不信尚口乃穷也
　　【正义】颖川荀氏曰刚掩谓二五为隂所揜也
　　伊川程子曰卦所以为困以刚为柔所掩蔽也刚阳君子而为隂柔小人所揜蔽君子之道困窒之时也下险而上説为处险而能説虽在困穷艰险之中乐天安义自得其説乐也时虽困也处不失义则其道自亨困而不失其所亨也能如是者其惟君子乎君子大人通称困而能贞大人所以吉也盖其以刚中之道也五与二是也非刚中则遇困而失其正矣当困而言人所不信欲以口免困乃所以致穷也以説困故有尚口之戒
　　【通论】
　　折中曰案诸卦二五刚中皆为隂掩者惟困与节然以二体言之则节坎阳居上兑隂居下此困所以独为刚掩也【视荀氏説尤精】
　　愚案刚掩有二君子而揜于小人则世道之困也道心而揜于人心则心德之困也困卦之説不主世道而主心德
　　【余论】南轩张氏曰唯大人能处困凡人处之大则失节小
　　则忧陨以中不刚耳
　　象曰泽无水困君子以致命遂志
　　【正义】山阳王氏曰泽无水则水在泽下水在泽下困之象也处困而屈其志者小人也君子固穷道可忘乎
　　紫阳朱子曰水下漏则泽上枯故曰泽无水致命犹言授命言持以与人而不之有也能如是则虽困而亨矣
　　何氏元子曰致犹委也人不信其命则生死祸福营为百端居贞之志何以自遂今一委之命则不以命贰志者夫且能以志立命
　　愚案致有极之意有取与纳之意此言致命朱子以为授何氏以为委皆纳意也而何氏语尤明显君子之困必非自取故当委之于命若小人则不得借口于此矣
　　初六臀困于株木入于幽谷三岁不觌
　　【正义】紫阳朱子曰臀物之底也困于株木伤而不能安也初六以隂柔处困之底居暗之甚故其象占如此
　　平庵项氏曰初六在坎下故为入于幽谷即坎初爻入于坎窞也
　　折中曰案诗云出于幽谷迁于乔木初不能自迁于乔木而唯坐困株木之下则有愈入于幽谷而已隂柔处困之最下故其象如此在人则卑暗穷陋而不能自拔者言臀者况其坐而不迁也
　　愚案初六以防体而居困之最下入于幽谷言其不知有天德以至于此故象曰幽不明也
　　象曰入于幽谷幽不明也
　　【正义】伊川程子曰幽不明也谓益入昬暗自防于深困也
　　明则不至于防矣
