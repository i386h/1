<!-- { "loadSidebar": true } -->
　　一斋晏氏曰天垂象见吉凶圣人象之言象天也河出图洛出书圣人则之言法地也天之垂象天文也河之图洛之书地理也后儒舍天垂象见吉凶圣人象之三句于不问而惟取河出图洛出书以为先有图书之象而后因以画卦设蓍谬也不知天之垂象凡三百六十五度有竒日月星行乎其间日竒数九四其九而得三百六月偶数六二其六而得一十二以日纪月则三其十以月纪年则二其六至躔宿之二十八则四其七气之二十四则三其八莫非一二三四六七八九之文也岂得谓一二三四五六七八九十独为河洛之文哉且河之有图洛之有书想亦畧具竒耦之文理尔岂真整整齐齐如今所传之图哉
　　愚案大传言图书与神物等同为圣人所则此皆言作易之由也则以图书分画卦序畴者汉儒之误明矣
　　易有四象所以示也繋辞焉所以告也定之以吉凶所以断也
　　【辨正】愚案四象指八卦而六十四卦在其中以此示人以物宜所谓卦之德方以知也系辞以告所谓六爻之义易以贡也定吉凶而疑可断所谓蓍之德圆而神也由是而通志定业此其所以冒天下之道也总结通章之意
　　右第十一章
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　【辨正】侯氏【行果】曰此引大有上九辞以证之也大有上九履信思顺自天祐之言人能依四象所示繋辞所告则天及人皆共祐之吉无不利者也
　　紫阳朱子曰此无所属或恐是错简疑在第八章之末
　　何氏元子曰取大有上九爻辞以结上文居则观象而玩辞动则变化而玩占则孜孜尚贤之意也是以自天祐之吉无不利也与第二章天祐之语遥应非错简也
　　愚案此章朱子以为错简侯氏何氏皆以为前章结语先儒又谓此与第八章数节皆诸卦之文言今未能定故别为一章
　　右第十二章
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪繋辞焉以尽其言变而通之以尽利鼓之舞之以尽神
　　【正义】崔氏【憬】曰言伏羲仰观俯察而立八卦之象以尽其意设卦谓因而重之为六十四卦情伪尽在其中矣作卦爻之辞以繋伏羲立卦之象象既尽意故辞亦尽言也
　　草庐吴氏曰立象谓羲皇之画卦所以示者也尽意谓虽无言而与民同患之意悉具于其中设卦谓文王设立重卦之名尽情伪谓六十四名足以尽天下事物之情辞谓文王周公之彖爻所以告者也羲皇之卦画足以尽意矣文王又因卦之象设卦之名以尽情伪然卦虽有名而未有辞也又系彖辞则足以尽其言矣设卦一句在立象之后系辞之前盖竟尽意之绪启尽言之端也
　　钱氏尔卓曰圣人之意不能以言尽而尽于立象此圣人以象为言也因而系辞凡圣人所欲言者又未常不尽于此
　　折中曰立象朱子谓指竒耦二画崔氏吴氏则谓是八卦之象似为得之崔氏説又较明也变通鼓舞语类俱着占筮説然须知象辞之中便已具变通鼓舞之妙特因占而用尔故下文化而裁之存乎变推而行之存乎通皆是指象辞中之理有变有通非专为七八九六之变也鼓舞即是下文鼓天下之动意愚案书不尽言言不尽意二句盖古语也此节　折中取崔氏之説又有谓象者刚柔八卦重卦皆是也设卦以尽情伪即所谓立象以尽意者也变通鼓舞即所谓系辞以尽言者也盖谓圣人以意难尽是以立象而象之立足以尽意者因六十四卦之设足以尽情伪也圣人以言难尽是以系辞而辞之系足以尽言者因辞中之变通鼓舞足以尽利尽神也此似较诸説尤确至此节正欲学易者以观象玩辞为先与占筮无涉宜　折中辨之
　　乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣
　　【辨正】愚案上节言圣人立象系辞于意与言无不尽矣然学者岂可泛而求之不知精緼之所在乎故此节特指言乾坤也干以易知坤以简能易简而天下之理得故曰乾坤成列而易道立矣如人于易简不能用是乾坤毁也易简不能用则卦爻中所谓中与正者皆茫然莫识其指归是无以见易也易不可见则所谓易知简能亦无由而得故曰乾坤或几乎息矣言易之精緼惟在乾坤而学者当于此求之孔子示人观象玩辞之要如此
　　是故形而上者谓之道形而下者谓之器化而裁之谓之变推而行之谓之通举而措之天下之民谓之事业【正义】童溪王氏曰道也者无方无体所以妙是器也器也者有方有体所以显是道也道外无器器外无道其本一也故形而上者与形而下者皆谓之形化而裁之则是器有所指引而名体各异故谓之变推而行之则是变无所凝滞而运用不穷故谓之通举是变通之用而措之天下之民使之各尽其所以相生相养之道故谓之事业
　　【余论】问形而上下如何以形言朱子曰此言最的当设若以有形无形言之便是物与理相间断了所以谓截得分明者只是上下之间分别得一个界止分明器亦道道亦器有分别而不相离也
　　愚案形而上下即谓乾坤形而上形而下也卦象以前为形上之乾坤卦象以后为形下之乾坤可见与不可见无非乾坤者此其所以为易之緼明乎此则知一隂一阳洵不可以不谓之道而易有太极即指卦象以前形上之乾坤亦暸然矣
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎德行
　　【正义】吴郡陆氏曰此明説立象尽意设卦尽情伪之意也紫阳朱子曰卦爻所以变通者在人人之所以能神而明之者在德
　　石涧俞氏曰赜以象着卦有象则穷天下之至杂至乱无有遗者故曰极动以辞决使天下乐于趋事赴功者手舞足蹈而不能自已故曰鼓
　　【通论】程氏【敬承】曰上系末章归重德行下系末章亦首揭岀德行此之德行即所谓乾坤易简者乎
　　愚案谓德行指乾坤甚是正所以教人求易之緼而有得于象与言之本原则立象系辞一以贯之矣右第十三章
　　大易择言卷三十四
<经部,易类,大易择言>
　　钦定四库全书
　　大易择言卷三十五
　　上元程廷祚撰
　　系辞下传
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣
　　【正义】防稽虞氏曰刚柔相推而生变化故变在其中矣系彖象九六之辞故动在其中鼓天下之动者存乎辞者也
　　颍川韩氏曰夫八卦备天下之理而未极其变故因而重之以象其动用则爻卦之义所存各异故爻在其中矣
　　括苍龚氏曰象者一卦之成体也故天下之赜存焉爻者六位之变动也故天下之动存焉刚柔相推所以成爻也而爻者言乎变则变在其中矣繋辞焉而命之所以明爻也而辞者以鼔天下之动则动在其中矣卦则兆于成列而备于重爻则兆于变而备于动故吉凶悔吝生焉
　　郑氏曰卦始于三画末有爻也因而重之其体有上下其位有内外其时有初终其序有先后而爻在其中矣
　　愚案八卦成列自有六十四卦因而重之自有三百八十四爻爻之刚柔相推自足以言天下之变繋辞而命之自足以鼔天下之动此在其中之义至于有辞以鼔天下之动则占与不占皆在其中矣
　　【通论】紫溪蘓氏曰动在其中虞翻谓鼓天下之动者存乎辞此説极是此动字与下文生乎动天下之动三动字俱同易之辞原是圣人见天下之动而系之者故曰鼔天下之动存乎辞此即动在其中之説非当动卦爻之谓也【本义以为占者所値当动之爻象此辨之】
　　【存异】紫阳朱子曰成列谓干一兑二离三震四巽五坎六
　　艮七坤八之类
　　愚案説卦传举八卦皆以乾坤震巽坎离艮兑为次所谓成列者盖即如此朱子之説出于陈邵二家于易无所考证
　　吉凶悔吝者生乎动者也刚柔者立本者也变通者趣时者也
　　【正义】紫阳朱子曰刚柔者昼夜之象所谓立本变化者进退之象所谓趣时刚柔两个是本变通便只是徃来者
　　折中曰凡天下之吉凶悔吝皆生于人事之动故易中有吉凶悔吝之辞而动在其中
　　愚案刚以统柔柔以承刚二者并重易之大端故曰立本然卦爻中所値之时不能皆正则变通以趋之变通云者非枉道以求济也欲刚柔之无失其正而已学易者宜明此义
　　吉凶者贞胜者也天地之道贞观者也日月之道贞明者也天下之动贞夫一者也
　　【正义】紫阳朱子曰观示也天下之动其变无穷然顺理则吉逆理则凶则其所正而常者亦一理而已矣
　　【辨正】或问吉凶贞胜一横渠説如何朱子曰説贞胜处巧矣却恐不如此只伊川説作常字甚佳易传解此字多云正固固乃常也
　　【余论】髙氏【萃】曰天常示人以易地常示人以简虽隂不能以不愆阳不能以不伏而贞观之理常自若也日明乎昼月明乎夜虽中不能以不昃盈不能以不食而贞明之理常自若也天下之动进退存忘不可以一例测然而顺理则裕从欲则危同一揆也惠廸之吉从逆之凶无二致也是则造化人事之正常即吉凶之贞胜岂可以二而求之哉
　　夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞
　　【正义】横渠张子曰因爻象之既动明吉凶于未形故曰爻象动乎内吉凶见乎外随爻象之变以通其利故功业见也圣人之情存乎教人而已
　　折中曰此节承刚柔立本变通趣时之意而明其理之一也乾坤者刚柔之宗也乾坤定位而变化不穷矣然其所以立本者一归易简之理所谓天有显道厥类惟彰万古不易者也
　　【余论】愚案易简即上文所谓一也干曰易坤曰简此乾坤各得之一也而爻效此而为爻象像此而为象则易简之外无所谓乾坤乾坤之外无所谓道而亦无所谓易可知矣大传之言章明如是而后人纷纷欲加太极于乾坤之上又谓隂阳不得为道至于谈象之家穿凿傅会无所不至而皆昧于效此像此之义噫此易道之所以不明也
　　【存异】平庵项氏曰爻象动于蓍防之中吉凶见于辞命之
　　际故谓爻象为内吉凶为外
　　愚案爻象动乎内承上文效此像此而言则内乃直指乾坤易简吉凶之所由出爻象之所由立也至吉凶见乎外则内之爻象出而为外之爻象矣项氏谓动于蓍防之中似觉未确
　　右第一章
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义
　　【正义】崔氏【憬】曰言圣人行易之道当湏法天地之大徳寳万乗之大位谓以道济天下为寳是其大寳也夫财货人所贪爱不以义理之则必有败也言辞人之枢要不以义正之则必有辱也百姓有非不以义禁之则不改也此三者皆资于义以此得之得其宜也故知仁义圣人寳位之所要也
　　童溪王氏曰圣人所以配天地而王天下者亦有仁义而已矣仁徳之用也义所以辅仁也理财如所谓作网罟以佃渔作耒耜以耕耨致民聚货以交易之类是也正辞如所谓易结绳以书契百官以治万民以察是也禁民为非如所谓重门击柝以待暴客剡矢弧以威天下是也
