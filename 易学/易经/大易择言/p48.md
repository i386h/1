<!-- { "loadSidebar": true } -->
　　【辨正】愚案蹇之取义彖以为见险而能止夫见险而能止则不以止于险为贵而以止于不险为贵矣西南东北易中凡数见先儒皆主卦位之説然蹇解二卦言西南皆非坤体此不可通则东北之指艮体殆亦偶合者尔且彖辞言利西南而彖曰往得中实指外卦也内卦既重能止则又不可谓之道穷以此推之经之利西南不利东北皆指上卦之坎盖坎之上下二隂为险所谓东北也中爻天徳位于向明之地所谓西南也处险之时能自守其天徳以无犯乎险所谓往得中所谓见险而能止皆在此也内卦取艮止之徳外卦既取险象又取天徳大人以明所当止之地无坎之中爻则止为徒止非艮在内则天徳不为我有而无以见蹇之大用矣岂可泥于卦位而以艮为东北为险阻乎不可以不辨
　　【通论】苏州范氏曰蹇与屯近然屯则动乎险中难可图也
　　蹇则止乎险中难未可犯也
　　伊川程子曰蹇便是处蹇之道困便是处困之道道无时不可行
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　【正义】伊川程子曰蹇难也蹇乃险阻之义险在前也坎险在前下止而不得进故为蹇见险而能止以卦才言处蹇之道也上险而下止见险而能止也犯险而进则有悔咎故美其能止为知也方蹇难之时唯能止为善故诸爻除五与二外皆以往为失来为得也蹇之时利于处平易西南坤方为顺易东北艮方为险阻九上居五而得中正之位是往而得平易之地故为利也五居坎险之中而谓之平易者盖卦本坤由五往而成坎故但取往而得中不取成坎之义也方蹇而又止危险之地则蹇益甚矣故不利东北其道穷也谓蹇之极也蹇难之时非圣贤不能济天下之蹇故利于见大人也大人当位则成济蹇之功矣往而有功也能济天下之蹇者唯大正之道夫子又取卦才而言蹇之诸爻除初外余皆当正位故为贞正而吉也初六虽以隂居阳而处下亦隂之正也以如此正道正其邦可以济于蹇矣处蹇之时济蹇之道其用至大故云大矣哉天下之难岂易平也非圣贤不能其用可谓大矣顺时而处量险而行从平易之道由至正之理乃蹇之时用也
　　【通论】薛氏【温其】曰诸卦皆指内为来外为往则此往得中谓五也蹇解相循覆视蹇卦则为解九二得中则曰其来复吉乃得中也往者得中中在外也来复得中中在内也
　　平庵项氏曰险而止为蒙止于外也见险而能止为知止于内也止于外者阻而不得进也止于内者有所见而不妄进也此蒙与蹇之所以分也屯与蹇皆训难屯者动乎险中济难者也蹇者止乎险中渉难者也此屯与蹇之所以分也
　　云峯胡氏曰坎睽皆非顺境夫子以为虽此时亦有可用者故皆极言赞之坎睽释卦辞后复从天地人物极言之以赞其大蹇则释卦辞以赞之而已盖上文所谓往得中有功正邦即其用之大者也
　　折中曰案彖于蹇解言得中者但取其进退之合宜不躁动以犯难为利西南之义耳诸家必以坤坎艮之象求之犹乎汉儒凿智之余也
　　象曰山上有水蹇君子以反身修徳
　　【正义】衡水孔氏曰蹇难之时未可以进惟宜反求诸身自修其徳道成徳立方防济险故曰君子以反身修徳
　　伊川程子曰山之峻阻上复有水坎水为险陷之象上下险阻故为蹇也君子之遇艰阻必反求诸己而益自修孟子曰行有不得者皆反求诸己故遇艰蹇必自省于身有失而致之乎是反身也有所未善则改之无歉于心则加勉乃自修其徳也君子修徳以俟时而已
　　蓝田吕氏曰山上有水水行不利不得其地故蹇也水行不得其地犹君子之行不得于人不得于人反求诸己而已故爱人不亲反其仁治人不治反其知礼人不答反其敬
　　【正义】紫阳朱子曰潘谦之书曰蹇与困相似致命遂志反身修徳亦一般殊不知不然象曰泽无水困处困之极事无可为者故只得致命遂志若蹇则犹可进步如山上之泉曲折多险阻然犹可行故教人以反身修徳只观泽无水困与山上有水蹇二句便全不同
　　初六往蹇来誉
　　【正义】山阳王氏曰处难之始居止之初独见前识覩险而
　　止以待其时故往则遇蹇来则得誉
　　伊川程子曰六居蹇之初往进则益入于蹇来者对往之辞上进则为往不进则为来止而不进是有见防知时之美来则有誉也
　　【辨正】紫阳朱子曰来往二字惟程言上进则为往不进则为来説得极好今人或谓六四往蹇来连是来就三九三往蹇来反是来就二上六往蹇来硕是来就五亦说得通但初六来誉则位居最下无可来之地其説不得通矣故不若程好只是不往为佳耳
　　何氏元子曰此卦中言来者皆就本爻言谓来而止于本位也对往之辞初六去险最逺其止最先独见前识正之所谓智也
　　愚案易中言誉者凡数处皆不训为名誉之誉犹诗之式燕且誉其为言安也字书亦有谓与裕通者此爻言方处卦初与其往而不能济蹇不若居易以俟命也观象以宜待释之则誉非名誉之誉可知
　　象曰往蹇来誉宜待也
　　【正义】伊川程子曰方蹇之初进则益蹇时之未可进也故
　　宜见防而止以待时可行而后行也
　　秋山王氏曰往而行险不如居易以俟之为宜也
　　六二王臣蹇蹇匪躬之故
　　【正义】伊川程子曰二以中正之徳与五相应是中正之人为中正之君所信任虽上下同徳而五方在大蹇之中致力于蹇难之时其艰蹇至甚二以隂柔之才岂易胜其任所以蹇于蹇也虽使不胜志义可嘉故称其忠荩不为己也
　　紫阳朱子曰柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而已至于成败利钝则非所论也
　　【辨正】愚案王臣蹇蹇非美之之辞言其居用世之位而不能济蹇也匪躬之故言此乃时之所为非其忠爱有所不足而匡救有所未至也此与象之终无尤皆自六二不能济蹇而生旧説以匪躬为不顾身之义觉于理稍疎矣
　　【通论】诚斋杨氏曰诸爻圣人皆不许其往唯六二九五无不许其往之辞者二为五之大臣五履大君之正位复不往以济蹇而谁当任乎
　　象曰王臣蹇蹇终无尤也
　　【正义】紫阳朱子曰事虽不济亦无可尤
　　九三往蹇来反
　　【辨正】愚案九三秉艮止之徳遇险于外行有不得而皆反
　　求诸己故曰往蹇来反
　　【存疑】衡水孔氏曰九三与坎为隣进则入险故曰往蹇来
　　则得位故曰来反
　　伊川程子曰九三以刚居正处下体之上当蹇之时在下者皆柔必依于三是为下所附者也三与上为正应上隂柔而无位不足以为援故上往则蹇也来下来也反还归也三为下二隂所喜故来为反其所也稍安之地也
　　象曰往蹇来反内喜之也
　　【辨正】愚案内喜之者谓九三安于所止不怨不尤而有乐
　　天之诚也旧説可疑
　　【存疑】伊川程子曰内在下之隂也方蹇之时隂柔不能自立故皆附于九三之阳而喜爱之九之处三在蹇为得其所也处蹇而得下之心可以求安故以来为反犹春秋之言归也
　　六四往蹇来连
　　【正义】颍川荀氏曰蹇难之世不安其所故曰往蹇也来还
　　承五则与至尊相连故曰来连也
　　【辨正】愚案四陷体本非能动而近于大中至正之九五其不宜舍此而他适亦明甚矣凡坎体初画之在四爻者多此例如屯之求婚媾比之外比之之类此爻虑其终于幽暗则曰往蹇而许其能见天徳则曰来连旧説谓连于初与三似未可信故　折中独取荀氏之説
　　【存疑】伊川程子曰往则益入于坎险之深往蹇也居蹇难之时同处艰厄者其志不谋而同也又四居上位而与在下者同其得位之正又与三相比相亲者也二与初同类相与者也是与下同志众所从附也故曰来连来则与在下之众相连合也能与众合得处蹇之道也
　　紫阳朱子曰连于九三合力以济
　　象曰往蹇来连当位实也
　　【正义】颍川荀氏曰处正承阳故曰当位实也
　　沈氏守约曰四隂柔不能独济来而承五连于阳实则得所辅也
　　折中曰案当位两字宜着九五説言当尊位者有实徳也如敌刚也之例
　　九五大蹇朋来
　　【正义】紫阳朱子曰大蹇者非常之蹇也九五居尊而有刚健中正之徳必有朋来而助之者占者有是徳则有是助矣
　　语类问大蹇朋来之义朱子曰处九五尊位而居蹇之中所以为大蹇所谓遗大投艰于朕躬人君当此则湏屈羣策用羣力乃可济也
　　【辨正】愚案朋指羣隂大蹇朋来谓九五以中正之徳治蹇于上则羣隂从之而化此蹇之所由济也先儒以六二相应为朋来似亦不必
　　象曰大蹇朋来以中节也
　　【辨正】愚案节之为言制也言九五以中正之徳节制天下盖坎为险体而中爻之刚即所以平险此九五一爻所以为济蹇之主而贵其节之用也程以为节义之节疑有误
　　上六往蹇来硕吉利见大人
　　【正义】伊川程子曰六以隂柔居蹇之极冒极险而往所以蹇也不险而来从五是以硕也硕寛裕之称来见寛大其蹇纡矣得纡则为吉矣蹇极之时见大徳之人则能有济于蹇也大入谓五以相比此义
　　紫阳朱子曰已在卦极往无所之益以蹇耳来就九五与之济蹇则有硕大之防大人指九五晓占者宜如是也
　　【辨正】愚案爻言往者即所谓不利东北也言来者即所谓利西南也故下五爻不繋吉凶之辞因其义已于彖辞之圣人之言固不若是其繁而不杀也上六独系之以吉者卦本取险难之义爻至九五险已平而难已靖矣乃隂柔更见于上圣人虑险难之复生而繋之曰往蹇来硕吉又继之曰利见大人言防舍邪徳而就康庄乃可免于凶咎隂柔皆能顺乎阳徳而后天下自是无事也盖又即上六以全卦之防非独蹇极可济而遂谓之吉也
　　象曰往蹇来硕志在内也利见大人以从贵也
　　【正义】衡水孔氏曰贵谓阳也
　　东坡苏氏曰内与贵皆五之谓
　　【坎下震上】
　　解利西南无所往其来复吉有攸往夙吉
　　【正义】衡水孔氏曰禇氏云世有无事求功故戒以无难宜静亦有待败乃救故戒以有难湏速也
　　伊川程子曰西南坤方坤之体广大平易当天下之难方解人始离艰苦不可复以烦苛严急治之当济之寛大简易如是则人心懐而安之故利于西南也汤除桀之虐而以寛治武王诛纣之暴而反商政皆从寛易也无所往谓天下之难已解散无所为也有攸往谓尚有所当解之事也天下国家必纪纲法度废乱而后祸患生圣人既解其难而安平无事矣是无所往也则当修复治道正纪纲明法度进复先代明王之治是来复也谓反正理也天下之吉也其语辞自古圣王救难定乱其始未暇遽为也既安定则为可久可继之治自汉以下乱既除则不复有为姑随时维持而已故不能成善治盖不知来复之义也有攸往夙吉谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也【虽未即协经防论自有理】
　　紫阳朱子曰解难之散也居险能动则出于险之外矣解之象也难之既解利于平易安静不欲久为烦扰故利于西南平易之地
