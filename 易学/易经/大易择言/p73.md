<!-- { "loadSidebar": true } -->
　　【正义】衡水孔氏曰既无思无为故寂然不动有感必应万事皆通是感而遂通天下之故也言易理神功不测
　　次崖林氏曰感而遂通天下之故即是上文遂成天地之文遂定天下之象受命如响遂知来物之意盖即上文而再誊説以归于至神也
　　折中曰此节是总蓍卦爻之德而赞之遂通天下之故即上文遂知来物遂成天地之文而此谓之至神者以其皆感通于寂然不动之中其知来物非出于思其成文定象非出于为也神不在精变之外其即精变之自然而然者欤
　　【余论】紫阳朱子曰寂然不动感而遂通天下之故与穷理尽性以至于命本是説易不是説人诸家皆是借来就人上説亦通
　　夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　【正义】颍川韩氏曰极未形之理则曰深适动微之防则曰
　　几
　　衡水孔氏曰唯深也故能通天下之志者圣人用易道以极深故圣人德深也能通天下之志意即是受命如响遂知来物唯几也故能成天下之务者圣人用易道以研几故能知事之几微通其变遂成天地之文是也
　　紫岩张氏曰精之所烛来物遂知天下之志于此而可通变之所该万象以定天下之务于此而可成
　　紫阳朱子曰研犹审也几微也所以极深者至精也所以研几者至变也所以通志而成务者神之所为也
　　石涧俞氏曰深蕴奥而难见也几细微而未着也极深谓以易之至精穷天下之至精研几谓以易之至变察天下之至变
　　【通论】虚斋蔡氏曰上章四营而成易至显道神德行则辞变象占四者俱有但未及枚举而明言之耳故此章详之
　　折中曰本义以至精为尚辞尚占之事至变为尚象尚变之事而易説以至精为变占至变为象辞盖本第二章居则观象玩辞动则观变玩占而来此与下章蓍之德卦之德既相应而第二章观玩之义亦因以明当从此説
　　右第十章
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑是故蓍之德圆而神卦之德方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫是以明于天之道而察于民之故是兴神物以前民用圣人以此斋戒以神明其德夫【正义】颍川韩氏曰圆者运而不穷方者止而有分唯变所适无数不周故曰圆卦列爻分各有其体故曰方
　　又曰表吉凶之象以同民所忧患之事故曰吉凶与民同患也
　　又曰洗心曰斋防患曰戒
　　崔氏【憬】曰蓍之数七七四十九象阳圆其为用变通不定因之以知来物是蓍之德圆而神也卦之数八八六十四象隂方其为用也爻位有分因之以藏知往事是卦之德方以知也
　　横渠张子曰圆神故能通天下之志方知故能定天下之业易贡故能断天下之疑
　　括苍龚氏曰圆者其体动而不穷神者其用虚而善应卦者象也象则示之以定体爻者变也变则其义不可为典要以此洗心者所以无思也以此退藏于密者所以无为也以此吉凶与民同患者感而遂通天下之故也
　　紫阳朱子曰圆神谓变化无方方知谓事有定理易以贡谓变易以告人圣人体具三者之德而无一尘之累无事则其心寂然人莫能窥有事则神知之用随感而应所谓无卜筮而知吉凶也神武不杀得其理而不假其物之谓
　　泉峯龚氏曰通志以开物言定业以成务言断疑以冒天下之道言惟其能冒天下之道所以能断天下之疑苟其道有不备又何足以断天下之疑也哉
　　何氏元子曰吉凶之几兆端已发将至而未至者曰来吉凶之理见在于此一定而可知者曰往
　　折中曰以此洗心者圣人体易之事也在学者则居而观象玩辞亦必如圣人之洗心然后可以得其理以此斋戒者圣人用易之事也在学者则动而观变玩占亦必如圣人之斋戒然后可以见其几言圣人以为君子之楷则也
　　愚案聪明睿知言圣人耳目心思皆与天通也天德至健故曰神武好生故曰不杀惟圣人身具此德故能天道人事一以贯之而作易以神明天下之德神物即谓易也以为专指蓍卜筮则偏矣
　　【余论】紫阳朱子曰古时民淳俗朴风气未开于天下事全未知识故圣人立与之卜作易与之筮使人趋吉避害以成天下之事故曰开物成务物是人物务是事务冒是罩得天下许多道理在里
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　【正义】吴郡陆氏曰圣人制器以周民用用之不遗故曰利用出入也民皆用之而不知所由来故谓之神也
　　紫阳朱子曰阖辟动静之机也先言坤者由静而动也乾坤变通者化育之功也见形象器者生物之序也法者圣人修道之所为而神者百姓自然之日用也
　　问阖户谓之坤一段只是这一个物以其阖谓之坤以其辟谓之干以其阖辟谓之变以其不穷谓之通以其发见而未成形谓之象以其成形则谓之器圣人修明以立教则谓之法百姓日用则谓之神朱子曰是如此
　　愚案此节是言易于形上形下无所不包以推言冒天下之意乾坤分主阖辟文势顺衍而下不得不先从坤起非由静而动之谓
　　是故易有太极是生两仪两仪生四象四象生八卦八卦定吉凶吉凶生大业
　　【正义】
　　折中曰圣人作易凖天之道故隂阳互变而定为八卦之象形效民之故故制为典礼而推之生民之利用
　　【存疑】紫阳朱子曰一每生二自然之理也易者隂阳之变太极者其理也两仪者始为一画以分隂阳四象者次为二画以分太少八卦者次为三画而三才之象始备此数言者实圣人作易自然之次第有不假丝毫智力而成者画卦揲蓍其序皆然详见序例启蒙
　　又曰太极十全是具一个善
　　又曰若説其生则俱生太极依旧在隂阳里但言其次序须有这实理方始有隂阳也
　　又曰太极是无形之极故周子曰无极而太极愚案圣经之言太极止此一见而此节因言作易之次第推原及之则所谓太极非他经之所谓中所谓一可知矣何也所谓中所谓一者非所以生两仪四象八卦者也然则太极何物也解经者当以经解之第五章云一隂一阳之谓道隂阳之説前已畧析之矣然则太极即隂阳而已矣三代以下人皆以隂阳之粗迹为隂阳而不知其精粗巨细无所不统故朱子云隂阳迭运者气也其理乃所谓道至此章变文言太极则以为此乃理之至者而不若隂阳之屑屑于形气矣实则太极固理之极至而隂阳亦道之极至也至此章变文言太极者因其下即云是生两仪岂可云易有隂阳是生两仪乎且犹有故所谓两仪者易中之竒耦二画也已有形象矣若隂阳之在天地则无形无象圣人以竒耦二画寔生于无形象之隂阳而亦若隂阳之无所不统故有下文所云也其所以分则太极者目天地之隂阳两仪者指书中之竒耦也若不察变文之故而概以一理字解太极以之论学可也恐非此经之指矣且详玩经文此节与上节相配上节是言易之在天地者此节是言易之在书册者上节不言阖辟以前更有何物则此节之太极即言未画之乾坤较然甚明岂可于隂阳之上别生端绪乎至太极一图出于陈希夷非先圣手授有宋大儒揭之以为学宗羣儒攻辩之论甚多兹不暇及○　折中载郑维岳一説以干为太极盖亦不足于前人之论者○两仪者竒耦各一画也四象者三画之卦也乾坤纯竒纯耦为二象震坎艮一竒二耦巽离兑二耦一竒为四象近世此解甚确后章易有四象与此同先儒以为金木水火及七八九六者皆非若隂阳太少则出康节一人之説易未尝有二画之卦也○八卦谓重卦六十有四也何以知之以下文定吉凶知之本义解俱误
　　是故法象莫大乎天地变通莫大乎四时悬象着明莫大乎日月崇髙莫大乎富贵备物致用立成器以为天下利莫大乎圣人探赜索隠钩深致逺以定天下之吉凶成天下之亹亹者莫大乎蓍
　　【正义】侯氏【行果】曰亹亹勉也夫幽隠深逺之情吉凶未兆之事物皆勉勉然愿知之然不能也及蓍成卦成兆也虽神道之幽密未来之吉凶坐可观也是蓍成天下之勉勉也
　　石涧俞氏曰赜谓杂乱探者抽而出之也隠谓隠僻索者寻而得之也深谓不可测钩者曲而取之也逺谓难至致者推而极之也
　　折中曰此节是合上文造化易书而通赞之
　　【余论】问以定天下之吉凶成天下之亹亹朱子曰人到疑而不能决处便放倒了不肯向前动有疑阻既知其吉凶自然勉勉住不得则其所以亹亹者卜筮成之也
　　愚案易之吉凶与术家不同术家惟决事之利钝而不问其事之当为不当为若易之为书以刚柔变化象人事之纷赜以贵贱六位拟时境之殊异卦有夷险而处之贵得其正爻有美恶而用之惟归于中其所谓吉凶者即是非而已邪正而已其事已是己正而或稍有疑似之情者则为决之非与邪者不与焉此易与术家之悬隔天地者也夫子言定吉凶成亹亹大意在此至古者礼乐未兴六经未作而圣人先为卜筮以教人周易之作又因于卜筮故大传屡言蓍之重若尧舜以来迄于孔孟教人之书备矣其在今日直可云定吉凶成亹亹者莫大乎六经矣故三代以下六经出而卜筮微亦其明证
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　【正义】云峯胡氏曰四者言圣人作易之由而易之所以作
　　由于卜筮故以天生神物始焉
　　【辨正】衡水孔氏曰河出图洛出书如郑康成之义则春秋纬云河以通干出天苞洛以流坤吐地符河龙图发洛书感河图有九篇洛书有六篇孔安国以为河图则八卦是也洛书则九畴是也
　　汴水赵氏曰圣人不过曰河出图洛出书初未尝明着其文汉儒乃指为画卦序畴之原刘歆谓洪范自五行至六极凡六十五字皆洛书本文是洛书不为数也雄明一六二七之数凿度述一九三七之叙不闻有图书之名是数不为图书也独孔安国谓神负文于背有数至九则以洛书为数矣后之学者念图书之名习安国之説而数不可见遂以雄凿度之数强合之而图书之为图书始断断乎为数矣十为河图九为洛书至刘牧互易其名朱子虽复其旧迨今学者所主犹未一呜呼河图洛书古必有是倘形制湮泯正可阙疑何至依縁髣髴以一时臆见而断千古之疑邪若夫图或为书书或为图其无所取证于圣人则均也【案尚书孔传亦系伪作】
　　万氏季野曰图书之亡久矣自汉迄唐或言图书为篇册或言图即八卦书即九畴然并无言亲见河图洛书者与见图书为一圈点之物者宋道士陈忽出河图洛书刘牧传之以四十五点为河图五十五点为洛书阮逸又反之以五十五点为图四十五点为书而朱子宗焉
　　恕谷李氏曰观大传天生神物与仰则观象于天二段则伏羲作易无物不察即当日真河图洛书亦仅与天生神物鸟兽之文同为感触之一端耳今不玩易而但观蓍鸟兽即尽易乎溺于图书者何以异是
