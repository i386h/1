<!-- { "loadSidebar": true } -->
　　九三井渫不食为我心恻可用汲王明并受其福【辨正】愚案汉书云去卑辱奥渫而登本朝渫者汚也解易者乃以渫为不停汚殆不可晓此卦下三爻初六最下为井泥九二微有水为井谷九三已有水为井渫皆井之不被于用者若以井渫为不停汚与井冽何异乎此言爻至九三已非无水而停汚不治莫为人用有足悲者又言治汚之道在除旧以生其新则惟有汲之而已王有汲井之任者也诚能自明其德以新民则天下岂不并受其福哉古者田以井授天下一大井也故圣人观象而言明焉
　　【存疑】伊川程子曰三以阳刚居得其正是有济用之才者也在井下之上水之清洁可食者也井以上为用居下未得其用也阳之性又有志应上六处刚而过中汲汲于上进乃有用才而切于施为未得其用则如井之渫治清洁而不见食为心之恻怛也三居井之时刚而不中故切于施为异乎用之则行舍之则藏者也故明王用人岂求备也故王明则受福矣已得行其道君得享其功下得被其泽上下并受其福矣
　　紫阳朱子曰渫不停汚也井渫不食而使人心恻可用汲矣王明则汲井以及物而施者受者并受其福也九三以阳居阳在下之下而未为时用故其象占如此
　　象曰井渫不食行恻也求王明受福也
　　【正义】紫阳朱子曰行恻者行道之人皆以为福也
　　愚案九三处非其位而蒿目于天下之故不过等于行道之叹息而已是以愿治之极而求王明也圣人之情见乎辞矣
　　六四井甃无咎
　　【正义】会稽虞氏曰修治也以瓦甓藟井称甃
　　伊川程子曰甃砌累也谓修治也四虽才弱不能广济物之功修治其事不至于废可也若不能修治废其养人之功则失井之道其咎大矣居髙位而得刚阳中正之君但能处正承上不废其事亦可以免咎也
　　紫阳朱子曰以六居四虽得其正然隂柔不泉则但能修治而无及物之功故其象为井甃而占则无咎占者能自修治则虽无及物之功而亦可以无咎矣
　　【通论】东坡苏氏曰修洁也阳为动为实隂为静为虚泉者所以为井也动也实也井者泉之所寄也静也虚也初六最下故曰泥上六最上故曰收六四居其间而不失正故曰甃甃之于井所以御恶而洁井也井待是而洁故无咎
　　象曰井甃无咎修井也
　　【辨正】愚案井甃者修井之外也四已交外体故云外之不修则中之所存者不洁四之甃所以无咎也解者多谓四但能自修而无及物之功本旨反晦○三未甃故停汚五已甃故井冽
　　九五井冽寒泉食
　　【正义】伊川程子曰五以阳刚中正居尊位其才其德尽善尽美井冽寒泉食也冽谓甘洁也井泉以寒为美甘洁之寒泉可为人食也于井道为至善也
　　象曰寒泉之食中正也
　　【正义】伊川程子曰寒泉而可食井道之至善者也九五中
　　正之德为至善之义
　　上六井收勿幕有孚元吉
　　【正义】山阳王氏曰处井上极水已出井井功大成在此爻矣故曰井收也幕犹覆也不擅其有不私其利则物归之往无穷矣故曰勿幕有孚元吉也
　　伊川程子曰井以上出为用居井之上井道之成也收汲取也幕蔽覆也取而不蔽其力无穷井之施广矣大矣有孚有常而不变也博施而有常大善之吉也夫体井之用博施而有常非大人孰能他卦之终为极为变唯井与鼎终乃为成功是以吉也
　　象曰元吉在上大成也
　　【正义】伊川程子曰以大善之吉在卦之上井道之大成也
　　井以上为成功








　　大易择言卷二十五
　　钦定四库全书
　　大易择言卷二十六
　　上元程廷祚撰
　　【离下兊上】
　　革已日乃孚元亨利贞悔亡
　　【正义】伊川程子曰革者变其故也变其故则人未能遽信故必已日然后人心信从壊而后革之革之所以致其通也故革之而可以大亨而利于正道则得去故之义无变动之悔乃悔亡也革而无甚益犹可悔也况反害乎古人所以重改作也
　　紫阳朱子曰革变革也兊泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信又以其内有文明之德而外有和説之气故其占为有所更革皆大亨而得其正所革皆当而所革之悔亡也一有不正则所革不信不通而反有悔矣
　　蒙斋李氏曰已日者已可革之时也先时而革则人疑而罔孚故已日乃孚元亨利贞者谓穷则变固有大通之道而利于不失政也正则其悔亡矣
　　【辨正】愚案事不至可革之甚圣人未敢轻动已日乃孚亦如天时春必已尽然后革而为夏也先儒据辅嗣即日不孚之説以为革之已日其义未安况六二明言已日乃革　折中谓卦辞爻辞不应互异洵定论矣
　　【通论】何氏元子曰已日即六二所谓已日也乃孚即九三九四九五所谓有孚也悔亡即九四所谓悔亡也所以云已日者变革天下之事不当轻遽乃能信孚于人乃难辞也下三爻方欲革故而为新故有谨重不轻革之意上三爻则故者已革而为新矣九四当上下爻之交正改命之时故悔亡独于九四见之即彖传所云革而当其悔乃亡也
　　【存异】汉上朱氏曰已日先儒读作已事之已当读作戊巳之巳十日至庚而更更革也自庚至己十日浃矣己日者浃日也【案此説近凿学者从先儒可也】
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　【正义】伊川程子曰泽火相灭息又二女志不相得故为革息为止息又为生息物止而后有生事之变革人心岂能便信必终日而后孚在上者于改为之际当详告申令至于已日使人信之人心不信虽强之行不能成也文明以説以卦才言革之道也离为文明兑为説文明则理无不尽事无不察説则人心和顺革而能照察事理和顺人心可能大亨而得贞正如是变革得其至当故悔亡也天地隂阳推迁变易而成四时万物于是生长成终各得其宜革而后四时成也王者之兴受命于天故易彖谓之革命汤武之王上顺天命下应人心顺乎天而应乎人也故赞之曰革之时大矣哉
　　【余论】紫阳朱子曰革之象不曰泽在火上而曰泽中有火盖水在火上则水灭了火不见得火炎则水涸之义泽中有火则二物并在有相息之象
　　又曰革是更革之谓到这里须尽翻转更变一畨所谓上下与天地同流岂曰小补之哉小补之者谓扶衰救逐些补缉如锢露家事相似若是更革则须彻底从新铸造一畨非止补其罅漏而已
　　云峰胡氏曰彖未有言悔亡者唯革言之革易有悔也必革而当其悔乃亡当字即是贞字一有不贞则有不信有不通皆不当者也
　　象曰泽中有火革君子以治厯明时
　　【正义】会稽虞氏曰厯象谓日月星辰也天地革而四时成
　　故君子以治厯明时也
　　伊川程子曰水火相息为革革变也君子观变革之象推日月星辰之迁易以治厯数明四时之序也夫变易之道事之至大理之至明迹之至着莫如四时观四时而顺变革则与天地合其序矣
　　【余论】紫阳朱子曰治厯明时非谓厯当改革盖四时变革
　　中便有个治厯明时的道理
　　初九巩用黄牛之革
　　【正义】新蔡干氏曰在革之初未可以动故曰巩用黄牛之
　　革
　　刘氏长民曰下非可革之位初非可革之时要在固守中顺之道而不敢有革也
　　伊川程子曰变革事之大也必有其时有其位有其才审虑而慎动而后可以无悔九以时则初也动于事初则无审慎之意而有躁易之象以位则下也无时无援而动于下则皆有僭妄之咎而无体势之重以才则离体而阳也离性上而刚体健皆速于动也其才如此有为则凶咎至矣盖刚不中而体躁所不足者中与顺也巩局束也革所以包束黄中色牛顺物巩用黄牛之革谓之中顺之道自固不妄动也不云吉凶何也曰妄动则有凶咎以中顺自固则不革而已安得便有吉凶乎
　　紫阳朱子曰虽当革时居初无应未可有为故为此象巩固也黄中色牛顺物革所以固物亦取卦名而义不同也其占为当坚确固守而不可以有为圣人之于变革其谨如此
　　【辨正】愚案六二言已日乃革之则初爻乃当革而未可即革之时也巩用黄牛只重时未可革若以位与才言则在己先有自用自专之势不足以有为矣遑问其事之当革不当革乎程传义有未安
　　【余论】
　　折中曰案更改之义有取于革者革鸟兽之皮也鸟兽更四时则皮毛改换尧典希革毛毨之类是也六爻取象于牛虎豹者以此牛之皮至坚韧难以更革者也以之系物则固故遯二之执用者似之以之里物则密故革之巩用者似之
　　象曰巩用黄牛不可以有为也
　　【正义】东谷郑氏曰当革之始遽革而人未必信固执中顺之道循理而变通可也自我有为不可也于革之初言之欲其谨于始也
　　【通论】云峰胡氏曰革取卦名而义不同犹噬嗑而取市合之义也易道尚变故贲之爻有不贲者存损之爻有不损者存而革亦不专言革也反其义而黄牛之革六柔顺而二中正中顺之道所固有也革初九巩用黄牛之革离性上而刚不中中顺之道所不足也不可有为惟可固守顺之道而已
　　六二已日乃革之征吉无咎
　　【正义】紫阳朱子曰六二柔顺中正而为文明之主有应于上于是可以革矣然必已日然后革之则征吉而无咎戒占者犹未可遽变也
　　【辨正】愚案爻辞多于本爻上下隔位取象如初九时未可革曰巩用黄牛黄中色牛顺物言当以柔中之道处之此取象于六二也六二虽以柔居中而圣人犹不欲其轻革曰已日乃革言当终此一卦以起革言三就之义此取象于九三也云已日以见不在此爻而又云乃革以致审慎之意此所以征吉而无咎也解者以为此爻即当革位似觉太早而于九三犹言征凶九四方言改命之义俱不得其次序
　　象曰已日革之行有嘉也
　　【正义】石涧俞氏曰未当革而遽往适以滋耳何嘉之有必往于已日当革之时则其有嘉美之功行释征字嘉释吉无咎
　　九三征凶贞厉革言三就有孚
　　【正义】伊川程子曰九三以刚阳为下之上又居离之上而不得中躁动于革者也在下而躁于变革以是而行则有凶也然居下之上事茍当革岂可不为也在乎守贞正而怀危惧顺从公论则可从之不疑革言犹当革之论就成也合也审察当革之言至于三而皆合则可信也言慎重之至能如是则必得当乃有孚也已可信而众可信也如此则可以革矣在革之时居下之上事之当革若畏惧而不为则失时为害唯当慎重之至而自任其刚明审稽公论至于三就而后革之则无过矣
　　蓝田吕氏曰九三居下体之上自初至三偏行三爻故曰革言三就至于三则民信之矣故有孚
　　紫阳朱子曰过刚不中居离之极躁动于革者也故其占有征凶贞厉之戒然其时则当革故至于革言三就则亦有孚而可革也
　　【辨正】愚案内卦三爻皆改攺革之难初九无论矣六二以柔处中而不轻于言革遂得征吉无咎九三刚不当位易有轻躁之失其德正与六二相反征凶谓必不吉也贞厉谓不能无咎也惟审度至于再三则可以取信于天下而后可以言革矣大意皆谓不可轻革先儒反以贞厉为固守不变殊失本旨
