<!-- { "loadSidebar": true } -->
　　【存疑】伊川程子曰四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也
　　童溪王氏曰四以上临下其与下体最相亲故曰至临以言上下二体莫亲于此也
　　愚案至者恳到之意甘伪而至则诚义正相对故三位不当而四位当临者以上视下之名经亦泛言其理耳若必谓四之所临者初则卦之初九而六四者多矣岂皆可以谓之至临而位当乎
　　象曰至临无咎位当也
　　【存疑】伊川程子曰居近君之位为得其任以隂处四为得其正与初相应为下贤所以无咎盖由位之当也
　　六五知临大君之宜吉
　　【正义】伊川程子曰五以柔中顺体居尊位不劳而治以知临下者也夫以一人之身临乎天下之广若区区自任岂能周于万事故自任其知者适足为不知唯能取天下之善任天下之聪明则无所不周大君之所宜也其吉可知
　　愚案坤之六三象曰知光大也而此爻又曰知临圣人专以坤言知者盖知为收藏之德而坤主收藏之地故坤之爻辞曰含章说卦传曰坤以藏之此爻所谓知临者言五有明觉之用而藏于内则在下者不病其难近而将各效其能以至于前为合于临天下之大道也解者泛引舜之大知而不求坤之所以言知者犹未为得也
　　象曰大君之宜行中之谓也
　　【正义】沈氏守约曰能以其知行中者也
　　愚案中为天德行中则所用皆天德而非复察察之谓矣
　　【余论】平庵项氏曰舜之所以为大知者以其能用中也择乎中庸而不能守则谓之不知孔子以行中解大君之宜而知字之义亦因以明矣
　　上六敦临吉无咎
　　【正义】伊川程子曰上六坤之极顺之至也而居临之终敦
　　厚于临也
　　杨氏文源曰处临于终有厚道焉敎思无穷容保无疆者也如是则德厚而物无不载道乆而化无不成
　　【通论】紫阳朱子曰上六敦临自是积累至极处有敦笃之义艮上九亦谓之敦艮复上六爻不好了所以只于五爻谓之敦复
　　象曰敦临之吉志在内也
　　【正义】张氏彦陵曰志在内即万物一体之意所以能敦若将天下国家置在度外虽有些小德泽终是浅薄
　　愚案志在内张氏说正得敦字之防非谓应初二之阳刚也先儒说卦之例以上与三为相应至此卦以初二两爻为重且四与三同为隂爻势不能不以内指内卦而幸其说理之无也然应之为说其不足信亦可见于此矣
　　【存疑】伊川程子曰志在内应乎初与二也志顺刚而敦笃
　　其吉可知也
　　紫阳朱子曰居临之时二阳得时上进隂不敢与之争而志与之应所谓在内者非谓正应只是卦内与二阳应也
　　【坤下巽上】
　　观盥而不荐有孚颙若
　　【正义】伊川程子曰凡观视于物则为观【平声】为观于下则为观【去声】如楼观谓之观者为观于下也人君上观天道下观民俗则为观修德行政为民瞻仰则为观风行地上徧触万类周观之象也二阳在上四隂在下阳刚居尊为羣下所观仰观之义也在诸爻则惟取观见随时为义也
　　紫阳朱子曰观者言以中正示人而为人所仰也九五居上四隂仰之又内顺外巽而九五以中正示天下所以为观盥将祭而洁手也荐奉酒食以祭也颙然尊敬之貌言致其洁清而不轻自用则其孚信在中而颙然可仰戒占者当如是也或曰有孚颙若谓下之人信而仰之也此卦四隂长而二阳消正为八月之卦而名卦系辞更取他义亦扶阳抑隂之意
　　又曰自上示下曰观自下观上曰观故卦名之观去声而六爻之观皆平声【此说亦失之泥】
　　又曰祭祀无不荐者此是假设来说荐是用事了盥是未用事之初云不荐者言常持得这诚敬如盥之意常在若荐则是用出用出则才毕便过了无复有初意矣
　　石门梁氏曰盥而不荐设辞以见其洁清之至而不轻自用耳犹中庸曰不动而敬不言而信圣人未尝不言不动也而其敬其信则尤在于未言动之时故圣人之御天下也其政敎之施民固无不化矣而其政敎未施之时所以化民者尤有不言之妙焉盖其笃恭之极如临大祭而孚诚之念存于中颙然之容见于外故下民之望之也其信从化服自有不知其然矣
　　次崖林氏曰盥将以荐岂有不荐之理曰盥而不荐特以明敬常在之意耳盥而不荐就祭祀上说则有孚颙若亦是就祭祀上説为观之意则在言表
　　【辨正】或问伊川以为灌鬯之初诚意犹存至荐羞之后精意懈怠本义以为致其洁清而不轻自用其义不同朱子曰盥只是浣手不是灌鬯伊川承先儒之误若云荐羞之后诚意懈怠则先王祭祀只是灌鬯之初犹有诚意及荐羞之后皆不成礼矣问若尔则是圣人在上视聴言动皆当为天下法而不敢轻亦犹祭祀之时致其洁清而不敢轻用否曰然
　　问有孚颙若承上文盥而不荐盖致其洁清而不轻自用则孚信在中而颙然可仰一说下之人信而仰之二説孰长曰从后说则合得彖传下观而化之义问前说似好曰当以彖辞为定【案本义是以前说为长今又谓后说合得彖未免自相矛盾实则彖传之下观而化乃发明于彖辞之外也】
　　问观卦隂盛而不言凶咎曰此卦取义不同盖隂虽盛于下而九五之君乃当正位故只取为观于下之义而不取隂盛之象也
　　愚案观本阳消之卦以九犹居五故取义于观瞻而不言隂盛然阳而仅足以观此犹东周之称共主天下奉之以虚名而已程传谓修德行政为民瞻仰是无异于盛阳矣玩五上二爻之辞自知其误
　　【通论】泉峰龚氏曰易之名卦以阳为主在阳长之卦固主于阳而言在隂长之卦亦主于阳而言主于阳而言者所以扶阳也此四隂之卦不曰小壮而曰观也四阳之卦有曰大过四隂之卦有曰小过者何隂可以言过而不可以言壮也然大过之四阳过而居中小过之四隂过而居外亦崇阳抑隂之意
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设敎而天下服矣
　　【正义】会稽虞氏曰孚信颙有威容貌容止可观进退可度则下观其德而顺其化诗曰颙颙卬卬如圭如璋君德之美也圣人退藏于密以神明其德故设敎而天下服矣
　　山阳王氏曰统说观之为道不以刑制使物而以观感化物神则无形者也不见天之使四时而四时不忒不见圣人使百姓而百姓自服也
　　伊川程子曰五居尊位以刚阳中正之德为下所观其德甚大故曰大观在上天道至神故曰神道观天之运行四时无有差忒则见其神妙唯圣人黙契体其妙用设为政敎故天下之人涵泳其德而不知其功鼓舞其化而莫测其用自然仰观而戴服故曰以神道设敎而天下服矣
　　龟山杨氏曰古人所以交神而接人其道一主于诚故曰明则有礼乐幽则有鬼神幽明本无二理故所以感之者一圣人以神道设敎所谓神道诚意而已诚意天德也
　　汉上朱氏曰祭之初迎尸入庙天子涗手而后酌酒涗谓之盥酌酒献尸尸得之灌地而祭谓之祼祼之后三献而荐腥五献而荐熟谓之荐盥者未祼之时精神专一诚意未散不言之信发而为顺敬之貌颙颙如也故下观而化莫不有敬顺之心也
　　紫阳朱子曰极言观之道也四时不忒天之所以为观也神道设敎圣人之所以为观也
　　又曰圣人以神道设敎即是盥而不荐之义
　　复斋赵氏曰大观在上统谓二阳中正以观天下独举九五
　　秋山王氏曰观示天下之道其诚意精一常如始盥之时则观感之下莫不从化盖有不动而敬不言而信之妙
　　【通论】平庵项氏曰神道者形容观字也凡有言有事者皆以迹治未可以为神也观则不言不动相观而自化此所以为神也不察者以为别有神道是不逹观义也天不言而四时自不忒此天之神道也圣人恭已无为而天下服其至敎此圣人之神道也记曰天道至敎圣人至德味此二言可以知观道之神矣
　　草庐吴氏曰常人以言设敎则有声音以身设敎则有形迹圣人妙天道于不测其应捷如影响盖所存者神故所过者化也
　　【余论】汴水赵氏曰助祭观礼者立于庭下惟见沃盥之仪至于奉荐则可望而不可亲盥而不荐羣隂在下之义也
　　象曰风行地上观先王以省方观民设敎
　　【正义】九家易曰风行地上草木必偃故以省察四方观视
　　民俗而设其敎也
　　刘氏长民曰风行地上无所不至散采万国之声诗省察其俗有不同者敎之使同
　　伊川程子曰风行地上周及庶物为游厯周览之象故先王体之为省方之礼以观民俗而设政敎也天子巡省四方观视民俗设为政敎如奢则约之以俭俭则示之以礼是也省方观民也设敎为民观也
　　初六童观小人无咎君子吝
　　【正义】伊川程子曰六以隂柔之质居逺于阳是以观见者浅近如童稚然故曰童观阳刚中正在上圣贤之君也近之则见其道德之盛所观深逺初乃逺之所见不明如童蒙之观也小人下民也所见昬浅不能识君子之道乃常分也不足谓之过咎若君子而如是则可鄙吝也
　　平庵项氏曰初六为下民日用而不知则其常也故无咎君子而不着不察则可羞矣
　　【通论】山阳王氏曰观之为义以所见为美者也故以近尊
　　为尚逺之为吝
　　紫阳朱子曰卦以观示为义据九五为主也爻以观瞻为义皆观乎九五也初六隂柔在下不能逺见童观之象小人之道君子之羞也故其占在小人则无咎君子得之则可羞矣
　　亭林顾氏曰其在政敎则不能是训是行以近天子之光而所司者笾豆之事其在学术则不能知类通达以几大学之道而所习者占毕之文乐师辨乎声诗故北面而宗祝辨乎宗庙之礼故后尸商祝辨乎丧礼故后主人小人则无咎也有大人之事有小人之事虽小道必有可观者焉致逺恐泥故君子为之则吝也
　　象曰初六童观小人道也
　　【正义】秋山王氏曰卑下而无逺见在凡民为可恕在君子
　　为可羞
　　六二闚观利女贞
　　【正义】会稽虞氏曰女贞利不淫视也
　　紫阳朱子曰隂柔居内而观乎外闚观之象女子之正也故其占如此
　　象曰闚观女贞亦可丑也
　　【存异】侯氏【行果】曰女正则利君子则丑也
　　伊川程子曰君子不能观见刚阳中正之大道而仅闚觇其彷佛虽能顺从乃同女子之贞亦可羞丑也
　　兼山郭氏曰男女吉凶不同故恒卦曰妇人吉夫子凶则知利女贞者固为男之丑也
　　愚案内卦坤体而二居中其在于观有闚之象爻系以利女贞而象传言亦可丑者此言闚观本不足以为正也非谓于女则贞而非女则可丑也自侯氏行果始为君子则丑之说而程朱并同之反复寻绎断然为经义之所无矣
　　六三观我生进退
　　【辨正】愚案六三一爻侧身羣隂之间而处暗体之极其无能为善可知以其德出于顺故徘徊瞻望之情多而奋然独往之势少观我生进退我谓阳也言六三虽无决然不顺于阳之意而惟视阳德之盛衰以为进退爻之实义盖在于此而先儒率以君子之审于去就者当之果尔则圣人当系以无咎悔亡之辞而象传亦不当仅曰未失道而已此卦旧解中平庵项氏说颇有见学者参之可也
