<!-- { "loadSidebar": true } -->
　　敬轩薛氏曰噬嗑贲丰旅四卦论用刑皆离火之用以是见用法贵乎明噬嗑丰以火雷雷火交互为体用法贵乎威明并济贲旅以山火火山交互为体用法贵乎明慎并用
　　虚斋蔡氏曰先王以明罚勅法此以立法言故曰先王若丰折狱致刑以用法言则曰君子矣
　　初九屦校灭趾无咎
　　【正义】山阳王氏曰居无位之地以处刑初受刑而非治刑者也凡过之所始必始于防而后至于着罚之所始必始于薄而后至于诛过轻戮薄故屦校灭趾桎其行也足惩而已故不重也过而不改乃谓之过小惩大诫乃得其福故无咎也
　　紫阳朱子曰初上无位为受刑之象中四爻为用刑之象初在卦始罪薄过小又在卦下故为屦校灭趾之象止恶于初故得无咎占者小伤而无咎也
　　石涧俞氏曰校狱具也初在下趾象也灭没而不见也以刚物加于着屦之足而没其趾故曰屦校灭趾惩之于小戒之于初则不进于恶故无咎【案孔氏頴达亦训灭为没】
　　凤阿姜氏曰灭没也言屦校于足而遮没其趾非伤灭其趾之谓也
　　象曰屦校灭趾不行也
　　【正义】山阳王氏曰过止于此
　　伊川程子曰屦校而灭伤其趾则知惩诫而不敢长其恶故云不行也古人制刑有小罪则校其趾盖取禁止其行使不进于恶也
　　六二噬肤灭鼻无咎
　　【辨正】愚案肤者浮软之物以喻恶之未实者噬肤而至于灭鼻恐恶之藏伏于隐防而深入以穷其所起之端不欲使其复萌也如此则用狱之道得矣故无咎旧説似失其防且于象之乗刚亦多不得其解
　　【存疑】衡水孔氏曰六二处中得位是用刑者肤是柔脆之物以喻服罪受刑之人也乗刚而刑未尽顺噬过其分故至灭鼻言用刑太深也刑中其理故无咎
　　伊川程子曰二居中得正是用刑得其中正也用刑得其中正则罪恶者易服故取噬肤为象灭没也深入至没其鼻也二以中正之道其刑易服然乗初刚是用刑于刚强之人刑刚强之人必须深痛故至灭鼻而无咎也
　　紫阳朱子曰祭有肤鼎盖肉之柔脆噬而易嗑者六二中正故其所治如噬肤之易然以柔乗刚故虽甚易亦不免于伤灭其鼻占者虽伤而终无咎也
　　象曰噬肤灭鼻乗刚也
　　【辨正】愚案刚为天徳柔出其上谓之乗刚多于震之中爻之者以震初爻得干之最先尤为天徳之至者也此言六二噬肤灭鼻不肯约畧治之而必深求焉者以其人之乗刚而不知有天徳故也旧説误矣【前已见屯二】
　　【存疑】衡水孔氏曰乗刚者释噬肤灭鼻之义以其乗刚故
　　用刑深也
　　伊川程子曰乗刚乃用刑于刚强之人不得不深严也
　　六三噬腊肉遇毒小吝无咎
　　【正义】山阳王氏曰噬喻刑人腊喻不服毒喻怨生
　　伊川程子曰三居下之上用刑者也六三处不当位而刑于人则人不服而怨怼悖犯之如噬齧干腊坚韧之物而遇毒恶之味反伤于口也用刑而人不服反致怨伤是可鄙吝也然当噬嗑之时用刑非为不当也故虽可吝而亦小噬而嗑之非有咎也
　　紫阳朱子曰腊肉谓兽腊全体骨而为之者坚韧之物也隂柔不中正治人而人不服为噬腊遇毒之象占虽小吝然时当噬嗑于义为无咎也
　　象曰遇毒位不当也
　　【辨正】
　　折中曰案此亦借爻位之不当以明其所处之难尔非其所行有不当也若所行有不当则施之刑狱其失大矣安得无咎又岂独小吝而已乎
　　九四噬干胏得金矢利艰贞吉
　　【正义】吴郡陆氏曰金矢者刚直也噬胏虽难终得申其刚
　　直也
　　伊川程子曰九四居近君之位当噬嗑之任者也四已过中是其间愈大而用刑愈深也故云噬干胏胏肉之有聨骨者干肉而兼骨至坚难噬者也噬至坚而得金矢金取刚矢取直九四阳徳为得刚直之道虽用刚直之道利在克艰其事而贞固其守则吉也九四刚而明体阳而居柔刚明则伤于果故戒以知难居柔则守不固故戒以坚贞刚而不贞者有矣凡失刚者皆不贞也在噬嗑四最为善
　　【通论】龟山杨氏曰九四合一卦言之则为间者以爻言则居近君之位任除间之责者也易之取象不同类如此
　　童溪王氏曰以一卦言之则九四颐中之物也所以为强梗者也以六爻言之则九四刚直之才也所以去强梗者也肉之附骨者谓之胏而又干焉亦最难噬者也然三之于腊肉则遇毒而四之于干胏则无是患者刚柔之才异也
　　建安丘氏曰噬嗑惟四五两爻能尽治狱之道彖以五之柔为主故曰柔得中而上行虽不当位利用狱也利用之言独归之五而他爻不与焉爻以四之刚为主故曰噬干胏得金矢利艰贞吉吉之言独归之四而他爻谓之无咎也主柔而言以仁为治狱之本主刚而言以威为治狱之用仁以寓其哀矜威以惩其奸慝刚柔迭用畏爱兼施治狱之道得矣
　　【存疑】紫阳朱子曰周礼狱讼入钧金束矢而后听之九四以刚居柔得用刑之道故有此象言所噬愈坚而得聴讼之宜也【金矢解与诸家异】
　　象曰利艰贞吉未光也
　　【正义】伊川程子曰凡言未光其道未光大也戒于利艰贞
　　盖其所不足也不得中正故也
　　愚案四初交离体而阻于羣隂之间故言未光得金矢而利艰贞也
　　六五噬干肉得黄金贞厉无咎
　　【正义】紫阳朱子曰噬干肉难于肤而易于腊胏者也六五柔顺而中以居尊位用刑于人人无不服故有此象然必贞厉乃得无咎亦戒占者之辞也
　　愚案干肉以喻狱之已成者黄金以喻中实之情治狱而获其情五之明为之也然有明而恃之亦非尽善之道故又曰贞厉无咎程以得黄金为得九四之刚以为助恐未必然
　　【通论】语类问九四利艰贞六五贞厉皆有艰难正固危惧之意故皆为戒占者之辞朱子曰亦是爻中原自有此道理大抵才是治人彼必为敌不是易事故虽是时位卦徳得用刑之宜亦须以艰难正固处之
　　【余论】西溪李氏曰九四以刚噬六五以柔噬以刚噬者有司执法之公以柔噬者人君不忍之仁也
　　谷氏拙侯曰四先艰而后贞者先以艰难存心而后出入罔不得其正此狱未成之前详审之法人臣以执法为道也五先贞而后厉者虽出入无不得正而犹以危厉惕其心此狱既成之后钦恤之仁人君以好生为徳也
　　象曰贞厉无咎得当也
　　【正义】伊川程子曰所以能无咎者以所为得其当也所谓
　　当居中用刚而能守正虑危也
　　汴水赵氏曰释彖言不当位此言得当者释彖以位言此以事言六五以柔用狱行以正厉其无咎者得用狱之当者也
　　上九何校灭耳凶
　　【正义】伊川程子曰上过乎尊位无位者也故为受刑者居卦之终是其间大噬之极也系辞所谓恶积而不可揜罪大而不可解者也故何校而灭其耳凶可知矣何负也谓在颈也
　　紫阳朱子曰何负也过极之阳在卦之上恶极罪大凶之道也故其象占如此
　　【辨正】白云郭氏曰初上灭字或以为刑独孔氏训没屦校桎其足桎大而灭趾何校械其首械大而没耳也或以灭耳为刵灭鼻为劓灭趾为剕书注劓刵轻刑吕刑剕辟为重故汉斩趾同于弃市方初九小刑固不当断趾上九罪大复不当轻刑以是知三者言灭皆非刑也
　　象曰何校灭耳聪不明也
　　【正义】伊川程子曰人之聋暗不悟积其罪恶以至于极古人制法罪之大者何之以校为其无所闻知积成其恶故以校而灭伤其耳诫聪之不明也
　　紫阳朱子曰灭耳盖罪其聴之不聪也若能审聴而早图之则无此凶矣
　　次崖林氏曰聪字单言则包明与明并言则聪又为体而明为用
　　【离下艮上】
　　贲亨小利有攸往
　　【正义】伊川程子曰贲者饰也为卦山下有火山者草木百物之所聚也下有火则照见其上草木品彚皆被其光彩有贲饰之象故为贲也有饰而后能亨故曰无本不立无文不行有实而加饰则可以亨矣文饰之道可增其光彩故能小利于进也
　　紫阳朱子曰贲饰也卦内离而外艮有文明而各得其分之象故为贲占者以其柔来文刚阳得隂助而离明于内故为亨以其刚上文柔而艮止于外故小利有攸往
　　秋山王氏曰徒质则不能亨质而有文以加饰之则可亨故曰贲亨然文盛则实必衰茍専尚文以往则流故曰小利有攸往小者谓不可太过以灭其质也
　　石门梁氏曰贲者文饰之道也有质而加之文斯可亨矣朝廷文之以仪制而亨焉宾主文之以礼貌而亨焉家人文之以伦序而亨焉官府文之以教令而亨焉推之事物凡有质者无不待于文也文则无不亨也然既亨矣而曰小利有攸往何也文饰之道但加之文采耳非欲变其实也故文之过盛非所利也但小利于有往而已矣世之不知本者或忘其当务之急而屑屑焉于文饰虽欲其亨亦安得而亨乎
　　张氏彦陵曰离徳文明莫掩则无径情直行之弊行之可通故亨艮徳止而不过又有不尽饰之象焉故用文者亦但可少有所饰不可务为尽饰以戕其本真故曰小利有攸往
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　【正义】新蔡干氏曰四时之变悬乎日月圣人之化成乎文章观日月而要其会通观文明而化成天下
　　伊川程子曰卦为贲饰之象以上下二体刚柔交相为文饰也下体本干柔来文其中而为离上体本坤刚往文其上而为艮乃为山下有火止于文明而成贲也天下之事无饰不行柔来而文刚故亨实由饰而能亨也分刚上而文柔贲饰之道非能增其实也但加之文彩耳故小利有攸往亨者亨通也往者加进也二卦之变共成贲义而彖分言上下各主一事者盖离明足以致亨文柔又能小进也天文也文明以止人文也此承上文言隂阳刚柔相文者天之文也止于文明者人之文也天文谓日月星辰之错列寒暑隂阳之大变观其运行以察四时之迁改也人文人理之伦序观人文以教化天下成其礼俗乃圣人用贲之道也
　　紫阳朱子曰卦名下亨字疑衍刚柔之交自然之象故曰天文先儒説天文上当有刚柔交错四字理或然也止谓各得其分
　　潜斋胡氏曰君臣父子兄弟夫妇朋友粲然有礼以相接者文之明也截然有分以相守者文之止也是以卦中离明而艮止者也
　　云峯胡氏曰柔来而文刚是以刚为主也刚往文柔必曰分刚上而文柔者亦以刚为主也故本义于柔文刚则曰阳得隂助于刚文柔而不曰隂得阳助盖一隂下而为离则隂为阳之助而明于内一阳上而为艮则阳为隂之主而止于外是知皆以刚为主也
　　张氏彦陵曰柔来文刚是当质胜之余而以文济之刚上文柔是当文胜之后而以质救之二者皆以质为主
　　何氏子曰刚为质柔为文柔来文刚是本先立矣而文行焉故亨分刚上而文柔者非以刚为文也分刚画居上而柔始得成其文不然无质之文非文已
　　折中曰案亨与小利有攸往皆指文而言之故柔来而文刚者见刚当以文济之而后可通也刚上文柔者见柔当以刚节之而柔之道不可纯用以行也何氏张氏质文之説极明○又案刚上文柔而曰分者本于内之诚实以为节文之则乃是由中而分出者故曰分也
