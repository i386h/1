<!-- { "loadSidebar": true } -->
　　【辨正】紫阳朱子曰古文无享字亨享烹并通用如公用亨于天子解作亨字便不是○又曰亨享二字据说文本是一字故易中多互用如王用亨于岐山亦当为享如王用享于帝之云也字画音韵是经中浅事故先儒得其大者多不留意然不知此等处不理会却枉费了无限辞说牵补而卒不得其大义亦甚害事也
　　愚案朱子读亨为享甚是考陆徳明曰众家并香两切京房云献也干宝云宴也虞翻亦曰二变得位体鼎象故公用亨于天子惟王辅嗣以为亨通之亨而伊川承而用之○以他卦之用享例之当为诸侯享天子之义如依春秋传卜偃所云则当为天子享诸侯彼自有所取非易之本防也
　　【通论】临川王氏曰易之辞有王有先王有帝有后有大君王以徳业言先王以垂统言帝以主宰言天子以正位言后天子诸侯通称大君天子专称
　　象曰公用亨于天子小人害也
　　【通论】方氏孟旋曰爻言小人弗克传言小人害弗克则必
　　至于害矣
　　九四匪其彭无咎
　　【正义】伊川程子曰九四居大有之时已过中矣是大有之盛者也过盛则凶咎所由生也故处之之道匪其彭则得无咎谓能谦损不处其太盛则得无咎也彭盛多之貌诗载驱云汶水汤汤行人彭彭行人盛多之状雅大明云驷騵彭彭言武王戎马之盛也
　　紫阳朱子曰彭字音义未详程传曰盛貌理或当然六五柔中之君九四以刚近之有僭偪之嫌然以其处柔也故有不极其盛之象而得无咎戒占者宜如是也
　　龙氏观复曰匪其彭犹言未尝彭也
　　愚案陆氏释文引干宝云彭亨骄满貌又王肃云壮也此程传盛大之训所本
　　象曰匪其彭无咎明辨晳也
　　【正义】伊川程子曰能不处其盛而得无咎者盖有明辨之智也晳明智也贤智之人明辨物理当其方盛则知咎之将至故能损抑不敢至于满极也
　　石门梁氏曰谓之明辨而又谓之晳者见其明智之极也
　　六五厥孚交如威如吉
　　【正义】山阳王氏曰居尊以柔处大以中无私于物上下应之信以发志故其孚交如也夫不私于物物亦公焉不疑于物物亦诚焉既公且信何难何备不言而敎行何为而不威如为大有之主而不以此道吉可得乎
　　【余论】伊川程子曰六五当大有之时居君位虚中为孚信之象人君执柔守中而以孚信接于下则下亦尽其信诚以事于上上下孚信相交也以柔居尊位当大有之时人心安易若专尚柔顺则陵慢生矣故必威如则吉威如有威严之谓也既以柔和孚信接于下众志说从又有威严使之可畏善处有者也吉可知矣
　　紫阳朱子曰大有之世柔顺而中以处尊位虚已以应九二之贤而上下归之是其孚信之交也然君道贵刚太柔则废当以威济之则吉故其象占如此亦戒辞也
　　象曰厥孚交如信以发志也威如之吉易而无备也【正义】侯氏【行果】曰其体文明其徳中顺信发乎志以覃于物物怀其徳以信应于君厥孚交如也为卦之主有威不用唯行简易无所防备物感其徳翻更畏威威如之吉也
　　衡水孔氏曰信以发志者释厥孚交如之义由已诚信发起其志故上下应之与之交接也易而无备者释威如之吉之义所以威如者以己不私于物惟行简易无所防备物自畏之故云易而无备
　　【余论】伊川程子曰下之志从乎上者也上以孚信接于下则下亦以诚信事其上故厥孚交如由上有孚信以发其下孚信之志也威如之所以吉者谓若无威严则下易慢而无戒备也
　　紫阳朱子曰太柔则人将易之而无畏备之心愚案六五据天徳之全一卦之统领在此所谓刚健而文明者于是兼之交如之孚恐亦不独指应九二威如之吉尤不当谓其太柔则废也王氏以为不言而敎行侯氏孔氏以为唯行简易可谓得爻辞象传之正解然则以古注为无所用者其亦未得为笃论与
　　上九自天祐之吉无不利
　　【通论】白云郭氏曰系辞曰祐者助也天之所助者顺也人之所助者信也履信思乎顺又以尚贤也六五之君实尽此而言于上九者盖言大有之吉以此终也故象曰大有上吉则知此吉大有之吉也非止上之吉也
　　东谷郑氏曰履信思顺又以尚贤盖言五也五厥孚交如履信也居尊用柔思顺也上九在上尚贤也五获天之祐吉无不利由其有是也言五而系之上何也五成卦之主上其终也五之徳宜获是福于终可验也易之取义若是者众
　　童溪王氏曰六五以一柔有五刚上九独在五上五能尚之系辞传所谓又以尚贤则上九是也祐之自天吉无不利谓大有至此愈有隆而无替也然则当大有之极莫大于得天而所以得天又莫大于尚贤也
　　折中曰传义皆以履信思顺尚贤为上九之事然易中以上爻终五爻之义者甚多如师之大君有命离之王用出征解之公用射隼皆非以上爻为王公也蒙五爻而终其义尔
　　【存异】伊川程子曰上九在卦之终居无位之地是大有之极而不居其有者也处离之上明之极也唯至明所以不居其有不至于过极也有极而不处则无盈满之灾能顺乎理者也五之孚信而履其上为蹈履诚信之义五有文明之徳上能降志以应之为尚贤崇善之义其处如此合道之至也自当享其福庆自天祐之行顺乎天而获天祐故所往皆吉无所不利也
　　紫阳朱子曰大有之世以刚居上而能下从六五是能履信思顺而尚贤也满而不溢故其占如此
　　愚案通论中诸说以上九为终一卦之辞甚为有理若谓系辞传之履信思顺尚贤定属六五而非上九之事亦未见其必然惟传义以尚贤为上九下从六五则断不可信耳
　　象曰大有上吉自天祐也
　　【通论】平庵项氏曰象传曰大有上吉明事关全卦非止上爻也此犹师之上六论师之事至此而终其言大君盖指六五非谓上六为大君也




　　大易择言卷八
　　钦定四库全书
　　大易择言卷九
　　上元程廷祚撰
　　【艮下坤上】
　　谦亨君子有终
　　【正义】会稽虞氏曰谦者自贬损以下人唯艮之坚固坤之
　　厚顺乃能终之故君子有终也
　　衡水孔氏曰谦者屈躬下物先人后已以此待物则所在皆通故曰亨也
　　伊川程子曰谦有亨之道也有其徳而不居谓之谦人以谦巽自处何往而不亨乎君子有终君子志存乎谦巽达理故乐天而不竞内充故退让而不矜安履乎谦终身不易自卑而人益尊之自晦而徳益光显此所谓君子有终也在小人则有欲必竞有徳必伐虽使勉慕于谦亦不能安行而固守不能有终也
　　又曰他卦皆有悔凶吝唯谦卦未尝有他卦有待而亨唯谦则便亨
　　紫阳朱子曰谦者有而不居之义止乎内而顺乎外谦之意也山至髙而地至卑乃屈而止于其下谦之象也占者如是则亨通而有终矣有终谓先屈而后伸也
　　【通论】安定胡氏曰艮下刚而止也坤上柔而顺也内刚止而外不柔顺则失于亢外柔顺而内不刚止则近于佞
　　洓水司马氏曰君子之徳诚盛矣业诚大矣不谦以持之无以保其终也
　　厚斋冯氏曰一阳五阴之卦其立象也一阳在上下者为剥复象阳气之消长也在中者为师比象众之所归也至于三四在二体之际当六画之中故以其自上而退处于下者为谦自下而奋出乎上者为豫此观画立象之本指也
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　【正义】崔氏【憬】曰若日中则昃月满则亏损有余以补不足天之道也髙岸为谷深谷为陵是为变盈而流谦地之道也朱门之家鬼阚其室黍稷非馨明徳惟馨是其义矣满招损谦受益人之道也
　　刘氏长民曰降卑接下名誉益隆故其道光显辞貌卑逊而志行刚正故虽卑退而不可逾
　　伊川程子曰以天行而言盈者则亏谦者则益日月阴阳是也以地势而言盈满者倾变而反防卑下者流注而益增也鬼神谓造化之迹盈满者祸害之谦损者福祐之凡过而损不足而益者皆是也人情疾恶于盈满而好与于谦巽也谦者人之至徳故圣人详言所以戒盈而劝谦也谦为卑巽也而其道尊大而光显自处虽卑屈而其徳实髙不可加尚是不可逾也君子至诚于谦恒而不变有终也
　　白云郭氏曰四者非有心于如是其道自然故皆曰道
　　紫阳朱子曰天道是就寒暑往来上说地道是就地形髙下上说鬼神言害福是有些造化之柄各自主一事而言耳
　　问谦之为义不知天地人鬼何以皆好尚之朱子曰太极中本无物若事业功劳于我何有观天地生万物而不言所利可见矣
　　节斋蔡氏曰亏盈益谦以气言日月阴阳是也变盈流谦以形言山谷川泽是也害盈福谦以理言灾祥祸福是也恶盈好谦以情言予夺进退是也
　　又曰下济而光明艮也艮之彖曰其道光明卑而上行坤也
　　云峰胡氏曰下济为谦光明为亨卑为谦上行为亨虚斋蔡氏曰如日没而升中而昃月晦而盈而蚀之类天非有意于亏之益之也若论至无心处则虽人道恶盈好谦初亦何容心于好恶哉在我者有以感召其好恶耳可不慎哉
　　【辨正】愚案谦尊而光二句正言谦之无过不及以见其徳之至也盖过尊则亢过卑则辱天下固有尊未必光卑即可逾者而惟谦不然其道可尊尚而又光显其事虽卑下而难以逾越程传大槩不悮本义以尊卑为居尊居卑反似碍理若然则九卦中之谦尊而光其立言之偏而不全又何也
　　象曰地中有山谦君子以裒多益寡称物平施
　　【辨正】厚斋冯氏曰凡大象皆别立一意使人知用易之理裒多益寡称物平施俾小大长短各得其平非君子谦徳之象乃君子治一世使谦之象也彖与爻无此意
　　愚按地中有山有髙卑一致之象君子之于天下损有余以补不足量物所受以平其施而勿使有参差不齐之憾用此道也此谦之见于平天下者非谦之见于治一身者彖爻本无此意冯氏之说得之○非地不以藏山非山不藏于地此称物也山不使髙于地地不使下于山此平施也先言称物而后言平施差等凛然以漫无分别拟之则失矣
　　【通论】伊川程子曰不云山在地中而曰地中有山言卑下之中蕴其崇髙也君子观谦之象山而在地下是髙者下之卑者上之见抑髙举下损过益不及之义以施于事则裒取多者增益寡者称物之多寡以均其施与使得其平也
　　紫阳朱子曰以卑蕴髙谦之象也裒多益寡所以称物之宜而平其施损髙增卑以趋于平亦谦之意也
　　语类问裒多益寡是损髙就低使敎恰好不是一向低去朱子曰大抵人多见得在己者髙在人者卑谦则抑己之髙而卑以下人便是平也
　　石涧俞氏曰君子以己下人不敢自髙以善与人不敢自有是裒取己之有余以增益人之不足又称量其宜而均其施与犹权衡然不至于过亦不至于不及适平而止非谓夺甲之多以益乙之寡而必欲物之齐也
　　杨氏文源曰人之常情自髙之心常多下人之心常寡不裒而益之则自处太髙处人太卑而物我之间不得其平故抑其轻世傲物之心而多者不使之多增其谦卑逊顺之意而寡者不使之寡多者裒之则自视不见其有余寡者益之则视人不见其不足而物我之施各得其平矣兹其为君子之谦与
