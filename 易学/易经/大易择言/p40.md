<!-- { "loadSidebar": true } -->
　　紫阳朱子曰重离之间前明将尽故有日昃之象不安常以自乐则不能自处而凶矣戒占者宜如是也
　　象曰日昃之离何可久也
　　【余论】伊川程子曰日既倾昃明能久乎
　　九四突如其来如焚如死如弃如
　　【辨正】愚案离卦九四于易之诸爻最为凶恶然旧説中鲜有得其解者考离之为卦以柔而丽于刚者也柔既丽刚则刚反无所丽矣而丽之为义又以内为安者也丽于外则天下有所不受矣九四自弃其中正之德外求依附而不知数之所穷者害之所必烈也其身受极祸非自取之乎
　　【存疑】伊川程子曰九四离下体而升上体继明之初故言继承之义在上而近君继承之地也以阳居离体而处四刚躁而不中正且重刚以不正而刚盛之势突如而来非善继者也夫善继者必有巽让之诚顺承之道若舜唘然今四突如其来失善继之道也又承六五隂柔之君其刚盛陵烁之势气焰如焚然故云焚如四之所行不善如此必被祸害故曰死如失继绍之义承上之道皆逆徳也众所弃絶故云弃如至于死弃祸之极矣故不假言凶也
　　紫阳朱子曰后明将继之时而九四以刚迫之故其象如此
　　象曰突如其来如无所容也
　　【正义】紫阳朱子曰无所容言焚死弃也
　　六五出涕沱若戚嗟若吉
　　【正义】伊川程子曰六五居尊位而守中有文明之徳可谓善矣然以柔居上危惧之势也唯其明也故能畏惧之深至于出涕忧虑之深至于戚嗟所以能保其吉也
　　【辨正】愚案六五以所丽之位太髙而危故持之以忧惧则吉先儒或以为乘九四之刚或以为迫于上下之二阳皆非也
　　象曰六五之吉离王公也
　　【正义】伊川程子曰六五之吉者所丽得王公之正位也据在上之势而明察事理畏惧忧虞以持之所以能吉也不然岂能安乎
　　上九王用出征有嘉折首获匪其丑无咎
　　【正义】山阳王氏曰离丽也各得安其所丽谓之离处离之极离道已成则除其非类以去民害王用出征之时也故必有嘉折首获匪其丑乃得无咎也
　　紫阳朱子曰刚明及逺威震而刑不滥无咎之道也故其象占如此
　　愚案刚爻于本卦无所附丽而上九又在事外故为王用出征以荡涤羣隂而成盛治之象
　　象曰王用岀征以正邦也
　　【正义】伊川程子曰王者用刚断以察除天下之恶所以正
　　治其邦国也









　　大易择言卷十六
<经部,易类,大易择言>
　　钦定四库全书
　　大易择言卷十七
　　上元程廷祚撰
　　下经
　　【艮下兑上】
　　咸亨利贞取女吉
　　【正义】衡水孔氏曰此卦明人伦之始夫妇之义必须男女共相感应乃得亨通若以邪道相通则凶害斯及故利在贞正
　　伊川程子曰咸感也物之相感莫如男女而少复甚焉凡君臣上下以至万物皆有相感之道物之相感则有亨通之理利贞相感之道利在于正也不以正则入于恶矣如夫妇之以淫姣君臣之以媚説上下之以邪僻皆相感之不以正也取女吉以卦才言也卦有柔上刚下二气感应相与止而説男下女之义以此义取女则得正而吉也
　　紫阳朱子曰咸交感也兑柔在上艮刚在下而交相感应又艮止则感之专兑説则应之至又艮以少男下乎兑之少女男先于女得男女之正婚姻之时故其卦为咸其占亨而利贞取女则吉盖感有必通之理然不以贞则失其亨而所为皆凶矣
　　云峰胡氏曰咸感也无心之感也无心于感者无所不通也感则必通而利在于正泛言感之道如此取女吉专言取女者当如是也
　　【存异】伊川程子曰咸有皆义男女交相感也
　　建安邱氏曰咸皆也唯无容心于感然后无所不感
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　【正义】东海王氏曰山泽以气通男女以礼感男而下女初
　　婚之所以为礼取女之所以为吉也
　　伊川程子曰咸之义感也兑女在上艮男居下柔上刚下也隂阳二气相感相应而和合是相与也止而説止于説为坚慤之意艮止于下笃诚相与也兑説于上和説相应也以男下女和之至也相感之道如此是以能亨通而得正取女如此则吉也卦才如此大率感道利于正也既言男女相感之义复推极感道以尽天地之理圣人之用天地二气交感而化生万物圣人至诚以感亿兆之心而天下和平观天地交感化生万物之理与圣人感人心致和平之道则天地万物之情可见矣
　　东谷郑氏曰天地万物虽异位其气则一圣人亿兆虽异势其诚则一观其所感而其情可见者感生于情也情出于正然后知感通之理
　　缙云冯氏曰柔上刚下感应相与所以为亨止而説所以利贞男下女所以取女吉也
　　【通论】刘氏长民曰卦以咸名而彖以感释其义者圣人
　　之微防欲明感物之无心也
　　王氏伯厚曰咸之感无心感以虚也兑之説无言説以诚也
　　秋山王氏曰止而説者谓艮止不动而意气自相和説乃所谓感不止而动则是出于作为非感也故六爻皆欲其静
　　【余论】林氏黄中曰男不下女而女从之非正女也君不下士而士从之非贞士也如是者不可取矣亲迎之礼废于夫妇之间就见之仪蔑于君臣之际为女为士者不待礼而行为君为夫者唯其易而畜之未有不悔于其终者也
　　象曰山上有泽咸君子以虚受人
　　【正义】崔氏【憬】曰山髙而降泽下而升山泽通气咸之象也伊川程子曰泽性润下土性受润泽在山上而其渐润通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择合而受之非圣人有感必通之道也
　　紫阳朱子曰山上有泽以虚而通也
　　紫峰陈氏曰山上有泽泽以润而感乎山山以虚而受其感咸之象也君子体之则虚其心以受人之感焉盖心无私主有感皆通若有一豪私意自蔽则先入者为主而感应之机窒矣虽有所受未必其所当受而所当受者反以为不合而不之受矣
　　【辨正】愚案咸者感也感以艮为主兑直应之耳故曰柔上而刚下二气感应以相与我以诚感而后物以诚应男之下女天地之感万物圣人之感人心皆是也本卦取义盖重所以感之者大象以虚受为言本于山上有泽之象盖山实而不能受泽虚而后有容感以动物而言受以容物而言感以诚为本受以虚为本其取义各有攸在本卦则言至诚之动物也大象则言虚己而纳善也大象往往有于彖爻之外别设一义者先儒不察而以虚为受感之地似不能无误也
　　初六咸其拇
　　【正义】紫阳朱子曰拇足大指也咸以人身取象感于最下咸拇之象也感之尚浅欲进未能故不言吉凶此卦虽主于感然六爻皆宜静而不宜动也
　　【通论】或问咸内卦艮止也何以皆説动朱子曰艮虽是止然咸有交感之义却是要动所以都説动卦体虽説动然才动便不吉
　　虚斋蔡氏曰本义云此卦虽主于感然六爻皆宜静而不宜动此即以虚受人之理大曰寂然不动感而遂通天下之故程子曰廓然而大公物来而顺应周子所谓主静朱子所谓鉴空衡平及先儒所谓无心之感者皆谓此也
　　象曰咸其拇志在外也
　　【辨正】愚案初处无所感之地而私意自动故曰志在外外非外卦之谓也石涧俞氏以为此感应相与之説案感属刚下果如其説则志在外应合内卦而言何独于初爻言之乎
　　六二咸其腓凶居吉
　　【正义】山阳王氏曰咸道转进离拇升腓腓体动躁者也感物以躁凶之道也由躁故凶居则吉矣
　　紫阳朱子曰腓足肚也欲行则先自动躁妄而不能固守者也二当其处又以隂柔不能固守故取其象然有中正之徳能居其所故其占动凶而静吉也
　　愚案人之动以足不以腓今曰咸其腓此非所当动而动之象也然以艮止之徳而处于中动固不吉不动则必吉矣二当下体之稍上故其象为腓以为本躁动之物非是
　　象曰虽凶居吉顺不害也
　　【正义】伊川程子曰惟顺理则不害谓守道不先动也顾氏善伯曰虽凶而居则吉者盖能顺理以为感不为躁动害也居非专静特不妄动而已
　　九三咸其股执其随往吝
　　【正义】伊川程子曰股者在身之下足之上不能自由随身而动者也故以为象言九三不能自主随物而动如股然其所执守者随于物也刚阳之才感于所説而随之如此而往可羞吝也
　　童溪王氏曰九三居下体之上所谓股也夫股随上体而动者也以刚过之才不能为主于内而其所秉执者在于随上体而动焉则躁动而失正矣故曰往吝
　　【辨正】
　　折中曰案执其随本义以为随下二爻程传以为随上然随之为义取于鴈行相从则以三为随四者近是证之随卦初刚随二柔五刚随上柔可见也盖四者心位也心动则形随之而三直股位与四相近而相承故有咸其股执其随之象证之艮卦以三为心位六二亦曰不拯其随可见也
　　【存异】紫阳朱子曰下二爻皆欲动者三亦不能自守而随
　　之往则吝矣
　　象曰咸其股亦不处也志在随人所执下也
　　【正义】衡水孔氏曰所执下者既志在随人是其志意所执
　　下贱也
　　伊川程子曰不处谓动也有刚阳之质而不能自主志反在于随人是所操执者卑下之甚也
　　紫阳朱子曰言亦者因前二爻皆欲动而云也二爻隂躁其动也宜九三阳刚居止之极宜静而动可吝之甚也
　　【存异】会稽虞氏曰志在于二故所执下也
　　九四贞吉悔亡憧憧往来朋从尔思
　　【正义】紫阳朱子曰九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧往来不能正固而累于私感则但其朋类从之不复能及逺矣
　　【辨正】愚案九四初交外卦又兼説体之隂柔故爻多戒辞贞吉悔亡言不系于外至之説则得其正然后吉而悔且亡也憧憧往来则系于説矣朋从尔思物之诱于外者将纷纭而至矣此爻即乐记所谓感物而动好恶无节于内而知诱于外者先儒但以人事之感应训之故终多影响浮防之论○朋以譬外诱也朋从尔思外诱扰扰于胷臆之象系辞传之何思何虑盖断章取义耳旧説以为所感之狭又曰朋类则从其思其説似皆未当也
　　【通论】伊川程子曰感者人之动也故皆就人身取象拇取在下而动之防腓取先动股取其随九四无所取直言感之道不言咸其心感乃心也四在中而居上当心之位故为感之主而言感之道贞正则吉而悔亡感不以正则有悔也又四説体居隂而应初故戒于贞感之道无所不通有所私系则害于感通乃有悔也圣人感天下之心如寒暑雨旸无不通无不应者亦贞而已矣贞者虚中无我之谓也憧憧往来朋从尔思夫贞一则所感无不通若往来憧憧然用其私心以感物则思之所及者有能感而动所不及者不能感也是其朋类则从其思也以有系之私既主于一隅一事岂能廓然无所不通乎
