<!-- { "loadSidebar": true } -->
　　愚案五为中正之位阳刚之所宜居丽乎大明犹离传之言丽乎中正也柔进而上行晋睽鼎三卦皆云以三卦上皆得离柔而处下仅得其常今进而居五则柔道之至贵者也顺而丽乎大明与睽之说而丽乎明旅之止而丽乎明顺说止皆指内卦丽与明皆指外卦之离程传谓坤丽于离非是
　　象曰明出地上晋君子以自昭明德
　　【正义】北海郑氏曰地虽生万物日出于上其功乃着故君
　　子法之而以明自昭其德
　　伊川程子曰昭明之也曰昭德塞违君子观明出地上而益明盛之象而以自昭其明德去蔽致知昭明徳于己也明明德于天下昭明德于外也明明德在己故云自昭
　　【通论】云峰胡氏曰至健莫如天君子以之自强至明莫如
　　日君子以之自昭
　　初六晋如摧如贞吉罔孚裕无咎
　　【正义】伊川程子曰初六晋之下进之始也晋如升进也摧如抑退也于始进而言遂其进不遂其进唯得正则吉也罔孚者在下而始进岂遽能深见信于上茍上未见信则当安中自守雍容寛裕无急于求上之信也茍欲信之心切非汲汲以失其守则悻悻以伤于义矣皆有咎也故裕则无咎君子处进退之道也
　　【存疑】紫阳朱子曰以阴居下应不中正有欲进见摧之象愚案初六始进君子以难进为节摧如如有摧之者也如此则得其正而吉矣本爻初无见催于人之象且初六九四正合于旧说之所谓应者而先儒顾不之用未知何故也
　　象曰晋如摧如独行正也裕无咎未受命也
　　【正义】紫阳朱子曰初居下位未有官守之命
　　愚案独行正者言难进所以得正也裕无咎未受命者言既不见信于人则宜处以寛裕无汲汲于进取也上下若一意然上言己之处进下言处人之不见信皆进之始事也朱子谓下二句为解上二句恐未确
　　【余论】伊川程子曰无进无抑唯独行正道也寛裕则无咎者始欲进而未当位故也君子之于进退或迟或速唯义所当未尝不裕也圣人恐后之人不逹寛裕之义居位者废职失守以为裕故特云初六裕则无咎者始进未受命当职任故也若有官守不信于上而失其职一日不可居也
　　六二晋如愁如贞吉受兹介福于其王母
　　【辨正】愚案二五皆阴旧例谓之不相应故此爻王辅嗣以不以无应而不修其德为解受兹介福曰闇亦应之皆指本爻也程传以愁如为上无应援又断以王母为六五而曰大明之君与之同德其义不无参差案二柔中而有顺徳晋如愁如言得位而不以位为乐也此其所以得正而吉也夫居位而时怀陨越则必无旷职废官之虑为能以顺受顺无所拂逆幽防之中若有左右之者故曰受兹介福于其王母义海撮要云王母至幽之象又坤为母也辅嗣所谓闇亦应之者盖亦指此非他所谓应也如以王母为六五则不可通矣姑以俟后之知者
　　【存疑】伊川程子曰六二在下上无应援以中正柔和之德非强于进者也故于进为可忧愁谓其进之难也然守其贞正则当得吉故云晋如愁如贞吉王母祖母也谓阴之至尊者指六五也二以中正之道自守虽上无应援不能自进然其中正之德久而必彰上之人自当求之盖六五大明之君与之同德必当求之加之宠禄受介福于王母也介大也
　　紫阳朱子曰六二中正上无应援故欲进而愁占者如是而能守正则吉而受福于王母也王母指六五盖享先妣之吉占而凡以阴居尊者皆其类也
　　象曰受兹介福以中正也
　　【正义】龟山杨氏曰六二以柔顺处乎众阴而独无应是不见知也故晋如愁如然居中守正素位而行鬼神其福之矣诗曰靖共尔位好是正直神之听之介尔景福此之谓也
　　六三众允悔亡
　　【正义】伊川程子曰三在顺体之上顺之极者也三阴皆顺上者也是三之顺上与众同志众所允从其悔所以亡也或曰不由中立而与众同得为善乎曰众所允者必至当也况顺上之大明岂有不善也古人曰谋从众则合天心
　　【通论】云峰胡氏曰众坤象坤顺之极故有允象三居下卦之上为众阴之长正康侯之谓也初罔孚众未允也二愁如犹有悔也三居顺之极而众皆相信可以进而受三接之宠矣未信而进其悔在后众允而进其悔乃亡
　　象曰众允之志上行也
　　【正义】伊川程子曰上行上顺丽于大明也上从大明之君
　　众志之所同也
　　九四晋如鼫鼠贞厉
　　【正义】紫阳朱子曰不中不正以窃髙位贪而畏人盖危道也故为鼫鼠之象占者如是虽正亦危
　　【通论】平庵项氏曰晋之道以顺而丽乎大明以柔进而上行皆主乎顺者也三虽不正以其能顺故得其志而上行四虽已进乎上以其失柔顺之道故如鼫鼠之穷而不得遂
　　折中曰案此卦以彖辞观之则九四以一阳而近君康侯之位也参之爻义反不然者盖卦义所主在柔则刚正与时义相反当晋时居髙位而失静正之道乖退让之节贪而畏人则非鼫鼠而何贞厉者戒其以持禄保位为常而不知进退之义也
　　象曰鼫鼠贞厉位不当也
　　【正义】伊川程子曰贤者以正德宜在髙位不正而处髙位则为非据贪而惧失则畏人固处其地危可知也
　　六五悔亡失得勿恤往吉无不利
　　【正义】紫阳朱子曰以阴居阳宜有悔矣以大明在上而下皆顺从故占者得之则其悔亡又一切去其计功谋利之心则往吉而无不利也然亦必有其德乃应其占耳
　　云峰胡氏曰事有不必忧者勿恤寛之之辞也有不当忧者勿恤戒之之辞也此曰失得勿恤戒辞明矣盖当晋之时易有患得患失之心才柔又易有失得之累大明在上用其明于所当为不当用其明于计功谋利之私也
　　折中曰案彖辞言康侯之被遇而传以柔进上行释之则圣人之意以此爻当康侯而为卦主明矣盖凡卦皆有主其合于彖辞者是也九四髙位而爻辞不善如此则彖辞之义诚非六五不足以当之晋如鼫鼠者患得患失鄙夫之行也失得勿恤者竭诚尽忠君子之志也
　　【辨正】愚案彖传柔进而上行所谓柔者下三柔皆是也上行则谓六五又爻之三居下卦之上位之尊者诸侯当之故大有之九三为公用亨于天子之象则所谓柔者又当专指六三而言故象传有志上行之语要而言之三为康侯五为康侯之接于天子其义显而易知然则以五为康侯之位尚属未确而以五为大明之君则更误矣
　　【余论】广川董子曰夫仁人者正其谊不谋其利明其道不
　　计其功
　　【存异】刘氏长民曰阳为躁动阴为静止三五阳位以阴居之能节其动故爻辞不称晋而皆曰悔亡
　　建安邱氏曰五以柔居尊位为离明之主彖所谓柔进而上行者也在下三阴皆欲附己而九四阻之本当有悔以同徳相孚其势必合故得亡矣失得主三阴言为四所间失也终与已合得也勿恤不必忧也言五但当往而上进三柔志在上行终必从已而或得或失皆当置而勿问则自然吉无不利矣五爻柔疑于进故勉之
　　愚案三五皆曰悔亡而其义相通三以积顺而为众所信也五以顺而丽乎大明也三有上行之势五已上行故皆曰悔亡刘氏求之于阴爻阳位而附防静止之说邱氏又谓下三阴为九四所阻是以有悔皆去经防甚逺而其说足以惑人不可以不辨
　　象曰失得勿恤往有庆也
　　【辨正】愚案往有庆即锡马蕃庶昼日三接之说
　　上九晋其角维用伐邑厉吉无咎贞吝
　　【正义】伊川程子曰角刚而居上之物上九以刚居卦之极故取角为象以阳居上刚之极也在晋之上进之极也刚极则有强猛之过进极则有躁急之失以刚而极于进失中之甚也无所用而可维独用于伐邑则虽厉而吉且无咎也伐四方者治外也伐其居邑者治内也言伐邑谓内自治也人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也复云贞吝以尽其义极于刚进虽自治有功然非中和之德故于贞正之道为可吝也不失中正为贞
　　折中曰案晋其角者是知进而不知退者也知进而不知退者危道也然亦有时事使然而进退甚难者惟内治其私反身无过如居家则戒子弟戢童仆居官则杜文私严假托皆伐邑之谓也如此则虽危而吉无咎矣若以进为常纵未至于危也宁无愧于心乎愚案晋其角者刚之过也伐邑即自治其刚过之病非谓又以刚自治也贞吝承晋其角而言言不能自治其刚之过则终归于吝矣
　　【通论】平庵项氏曰晋好柔而恶刚故九四上九皆以厉言之四进而非其道故其象为鼫鼠上已穷而犹晋故为晋其角
　　愚案晋之为卦曰顺而丽乎大明大明者刚之位也顺而丽之者柔也大指取柔之从刚以明君臣合徳而致太平之义此卦之重柔爻以此柔爻既重则刚爻不得不轻离之本卦亦然故四与上皆不为美后儒动云晋好柔而恶刚盖不得其解之故
　　象曰维用伐邑道未光也
　　【正义】
　　折中曰案道未光乃推原所以伐邑之故盖进之极则于道必未光也如势位重则有居成功之嫌爵禄羁则失独行愿之志故必克治其私然后高而不危免于亢悔也夬五之中未光同
　　【离下坤上】
　　明夷利艰贞
　　【正义】衡水孔氏曰时虽至暗不可随世倾邪故宜艰难坚
　　固守其贞正之德
　　伊川程子曰为卦坤上离下明入地中也反晋成明夷故义与晋正相反晋者明盛之卦明君在上羣贤并进之时也明夷昬暗之卦暗君在上明者见伤之时也日入于地中明伤而昬暗也故为明夷君子当明夷之时利在知艰难而不失其贞正也在昬暗艰难之时而能不失其正所以为君子也
　　紫阳朱子曰夷伤也为卦下离上坤日入坤中明而见伤之象故为明夷又其上六为暗之主六五近之故占者利于艰难以守正而自晦其明也
　　云峰胡氏曰以二体则离明也伤之者坤以六爻则初至五皆明也伤之者上上为暗主而五近之故本义从彖传以利艰贞为五
　　【通论】隆山李氏曰易卦诸爻噬嗑之九四大畜之九三曰利艰贞未有一卦全体以利艰贞为义者此盖覩君子之明伤为可惧而危辞以戒之其时可知也
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之【正义】伊川程子曰内卦离离者文明之象外卦坤坤者柔顺之象为人内有文明之德而外能柔顺也文王内有文明之德外柔顺以事纣蒙犯大难而足以远祸患此文王所用之道也故曰文王以之不晦其明则被祸患不守其正则非贤明箕子当纣之时身处其国内切近其难故云内难然箕子能藏晦其明而自守其正志箕子所用之道也故曰箕子以之
　　愚案文王以至仁而事至暴若置诸度外则非所以为圣人若显然行其匡救则逢彼之怒而且于事无济惟文王之忠爱一将之以有隐无犯而无匡救弥缝之迹盖其事既非见危授命者之所能为亦非明哲保身者之所欲为故曰内文明而外柔顺以蒙大难此文王之所以不可及也难而曰大言事关于天地民物而不可以为细故也难而曰内言身系于宗社而舍之不能去之不得也大难似不必如旧说定指羑里之囚蒙非徒蒙犹救焚拯溺而深入于水火之中也献洛西之地以请除炮烙此为一证文王之事在卦为六二先儒有言之者
　　象曰明入地中明夷君子以莅众用晦而明
