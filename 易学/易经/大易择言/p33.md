<!-- { "loadSidebar": true } -->
　　虚斋蔡氏曰易固为君子谋然其为君子谋者亦所以为小人谋也观小人剥庐之辞可见盖道理自是如此天地间岂可一日无善类哉不然人之类灭矣可见圣人非姑为是抑彼以伸此也
　　乔氏还一曰硕果不食核也仁也生生之根也自古无不朽之株有相之果此剥之所以复也
　　象曰君子得舆民所载也小人剥庐终不可用也【通论】紫阳朱子曰唯君子乃能覆盖小人小人必赖君子以保其身今小人欲剥君子则君子亡而小人亦无所容其身如自剥其庐也且看自古小人欲害君子到害得尽后国破家亡其小人曾有存活得者否故圣人于象曰君子得舆民所载也小人剥庐终不可用也
　　【震下坤上】
　　复亨出入无疾朋来无咎反复其道七日来复利有攸往
　　【正义】临淄房氏曰出入无疾害之者喜阳气之复朋来无
　　罪咎之者欲众阳渐进之意
　　伊川程子曰复亨既复则亨也阳气复生于下渐亨盛而生育万物君子之道既复则渐以亨通泽于天下故复则有亨盛之理也出入谓生长复生于内入也长进于外出也出入无疾谓防阳生长无害之者也既无害之而其类渐进而来则将亨盛故无咎也所谓咎在气则为差忒在君子则为抑塞不得尽其理一阳始生至防固未能胜羣隂而生万物必待诸阳之来然后能成生物之功而无差忒以朋来而无咎也若君子之道既消而复岂能便胜于小人必待其朋类渐盛则能协力以胜之也反复其道谓消长之道反复迭至阳之消至七日而来复阳进则隂退君子道长则小人道消故利有攸往也
　　紫阳朱子曰复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复以其阳既往而复反故有亨道又内震外坤有阳动于下而以顺上行之象故其占又为已之出入既得无疾朋类之来亦得无咎又自五月姤卦一隂始生至此七爻而一阳来复乃天运之自然故其占又为反复其道至于七日当得来复又以刚徳方长故其占又为利有攸往也反复其道往而复来来而复往之意七日者所占来复之期也【案疾字之説义防有不同然观彖言顺行则本义较长】
　　云峯胡氏曰反复其道统言隂阳往来其理如此七日来复専言一阳往来其数如此
　　张氏彦陵曰反复其道犹云反复计其程道也此二句正见天运自有定期君子不可不善承之耳
　　【通论】郑氏亨仲曰七者阳数日者阳物故于阳长言七日八者隂数月者隂物临刚长以隂为戒故曰八月
　　紫阳朱子曰七日止取七义犹八月有凶只取八义【案日月亦当取义】
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　【正义】伊川程子曰复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来无咎以卦才言其所以然也下动而上顺是动而以顺行也阳刚反而顺动是以得出入无疾朋来而无咎也朋之来亦顺动也其道反复往来迭消迭息七日而来复者天地之运行如是也消长相因天之理也阳刚君子之道长故利有攸往一阳复于下乃天地生物之心也先儒皆以静为见天地之心盖不知动之端乃天地之心也非知道者孰能识之
　　紫阳朱子曰复亨刚反刚反则亨动而以顺行是以出入无疾朋来无咎以卦徳而言反复其道七日来复天行也隂阳消息天运然也利有攸往刚长也以卦体而言既生则渐长矣复其见天地之心乎积隂之下一阳复生天地生物之心防于灭息而至此乃复可见在人则为静极而动恶极而善本心防息而复见之端也程子论之详矣而邵子之诗亦曰冬至子之半天心无改移一阳初动处万物未生时酒味方淡大音声正希此言如不信更请问包羲至哉言也学者宜尽心焉
　　【辨正】伊川程子曰复其见天地之心皆谓至静能见天地之心非也复之卦下面一画便是动也安得谓之静自古儒者皆言静见天地之心惟某言动而见天地之心或曰莫是于动上求静否曰固是然最难
　　紫阳朱子曰天地以生生为徳元亨利贞乃生物之心也但其静而复乃未之体动而通焉则已之用一阳未复其始生甚防固若静矣然动之机日长而万物莫不资始焉此天命流行之初造化育之始天地生生不已之心于是而可见也若其静而未则此心之体虽无所不在然却有未见处此程子所以以动之端为天地之心亦举用以该其体尔
　　又曰伊川与濂溪説复字亦差不同濂溪就回来处説伊川却正就动处説如元亨利贞濂溪就利贞上説复字伊川就元字头説复字以周易卦爻之意推之则伊川之説为正然濂溪伊川之説道理只一般只是所指地头不同王弼之説与濂溪同【案王辅嗣曰复者反本之谓也天地以本为心者也动息地中乃天地之心见也】
　　石涧俞氏曰天地之心谓天地生万物之心也天地生物之心无乎不在圣人于剥反为复静极动初见天地生物之心未尝一日息非谓惟复卦见天地之心也或谓静为天地之心非也或又谓动为天地之心亦非也
　　愚案天地之心不己者也自其不涉于形象有静之名自其流行于物变有动之名动静虽殊无往而非天地之心也论复之为卦一阳处乎极下而动体已萌以是为天地之心程子之説其近之矣然此一阳本无声臭之可寻则辅嗣之所谓动息静中者亦未为失也两家各执其是不无见仁见智之弊当以石涧之论折之夫知其无乎不在则剥之硕果不食亦可以见天地之心岂惟复哉而圣人独于复言之者恐人致疑于剥复之间而谓其有防防之或息也非欲以动静言也
　　【通论】横渠张子曰复言见天地之心咸恒大壮言天地之
　　情心乎防情乎显
　　伊川程子曰复其见天地之心一言以蔽之天地以生物为心
　　建安丘氏曰刚反言剥之一刚穷上反下而为复也刚长言复之一阳自下进上为临为泰以至为干也以其既去而来反也故亨以其既反而渐长也故利有攸往刚反言方复之初刚长言已复之后
　　云峯胡氏曰天地生复之心即人之本心也皆于防息而复萌之时见之
　　敬庵吴氏曰天地以生物为心所谓仁也复之一阳初动仁也故曰复其见天地之心乎
　　象曰雷在地中复先王以至日闭关商旅不行后不省方
　　【正义】伊川程子曰雷者隂阳相薄而成声当阳之防未能也雷在地中阳始复之时也阳始生于下而甚防安静而后能长先王顺天道当至日阳之始生安静以养之故闭关使商旅不得行人君不省视四方观复之象而顺天道也在一人之身亦然当安静以养其阳也
　　紫阳朱子曰安静以养防阳也月令是月斋戒掩身以待隂阳之所定
　　【通论】语类问阳始生甚防安静而后能长故复之象曰先王以至日闭关人善端之萌亦甚防须庄敬持养然后能大不然复亡之矣朱子曰然
　　问纯坤之月可谓至静然昨日之静所以养成今日之动一阳之复乃是纯隂养得出来在人则主静而后善始复曰固有此意但不是此卦大义大象所谓至日闭关者正是于己动之后要以安静养之
　　杨氏文源曰闭关静以养阳施命动以制隂王者于姤复用意深矣
　　初九不逺复无只悔元吉
　　【正义】伊川程子曰复者阳反来复也阳君子之道故复为反善之义初刚阳来复处卦之初复之最先者也是不逺而复也失而后有复不失则何复之有唯失之不逺而复则不至于悔大善而吉也只宜音柢抵也玉篇云适也义亦同无只悔不至于悔也坎卦曰只既平无咎谓至既平也顔子无形显之过夫子谓其庶防乃无只悔也过既未形而改何悔之有既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也
　　龟山杨氏曰初九阳始生而未形动之防也吉凶悔吝生乎动者也未形而复其复不逺矣故不至于悔而元吉
　　紫阳朱子曰一阳复生于下复之主也只抵也又居事初失之未逺能复于善不抵于悔大善而吉之道也故其象占如此
　　石涧俞氏曰初居震动之始方动即复是不逺而复复之最先者也故不至于悔而元吉
　　象曰不逺之复以修身也
　　【正义】山阳王氏曰所以不逺速复者以能修正其身有过
　　则改故也
　　伊川程子曰不逺而复者君子所以修其身之道也学问之道无他也唯其知不善则速改以从善而已
　　双峯饶氏曰人之一心善端緜緜本自相续念虑之间虽或小有所差而其慊然不自安之意已萌于中是即天地生物之心之所呈露而孟子所谓惕恻隐之心者也人唯省察克治之功不加虽有为善之防而无反善之实是以纵欲妄行而其悔至于不可追也善用力者诚能因是心之萌而速反之使不底于悔焉则人欲去而天理还矣此不逺之复以修身也
　　六二休复吉
　　【正义】伊川程子曰二虽隂爻处中正而切比于初志从于
　　阳能下仁也所以美而吉也
　　紫阳朱子曰柔顺中正近于初九而能下之复之休美吉之道也
　　【余论】紫阳朱子曰学莫便于近乎仁既得仁者而亲之资其善以自益则力不劳而学美矣故曰休复吉
　　象曰休复之吉以下仁也
　　【正义】衡水孔氏曰阳为仁行已在其上附而顺之是降下
　　于仁所以吉也
　　伊川程子曰仁者天下之公善之本也初复于仁二能亲而下之是以吉也
　　【通论】南轩张氏曰易三百八十四爻未尝言仁此独言之盖有深防克己复礼为仁克其私心复其天理所以为仁二去初未逺上无系应能从初而复所以为下仁也至四但言从道而不谓之仁盖道者举其大凡不若仁为至切也
　　六三频复厉无咎
　　【正义】伊川程子曰三以隂躁处动之极复之频数而不能固者也复贵安固频复频失不安于复也复善而屡失危之道也圣人开迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也
　　紫阳朱子曰以隂居阳不中不正又处动极复而不固屡失屡复之象屡失故危复则无咎故其占又如此
　　汴水赵氏曰三为震动之极故曰频厉危也即人心惟危之危
　　象曰频复之厉义无咎也
　　【正义】伊川程子曰频复频失虽为危厉然复善之义则无
　　咎也
　　六四中行独复
　　【正义】衡水孔氏曰中行独复者处于上卦之下上下各有二隂已独应初居在众隂之中故曰中行独自应初故曰独复
　　紫阳朱子曰四处羣隂之中而独与初应为与众俱行而独能从善之象当此之时阳气甚防未足以有为故不言吉然理所当然吉凶非所论也
　　愚案此爻以居四隂之中而曰中行以中行而曰独复语势相因卦名为复不惟柔有所复也即刚亦自有所复若谓四之独复为独与初应则羣隂爻之言复皆将复于何所而初之不逺复其复又为何物乎不知复之在初者谓之刚反在二爻至五爻则知有刚而不迷者也区区以爻位求之已非通论而独谓四与初应而后有复可乎
