<!-- { "loadSidebar": true } -->
　　紫阳朱子曰天地者隂阳形气之实体乾坤者易中纯隂纯阳之卦名也卑高者天地万物上下之位贵贱者易中卦爻上下之位也动者阳之常静者隂之常刚柔者易中卦爻隂阳之称也方谓事情所向言事物善恶各以类分而吉凶者易中卦爻占决之辞也象者日月星辰之属形者山川动植之属变化者易中蓍策卦爻隂变为阳阳化为隂者也此言圣人作易因隂阳之实体为卦爻之法象庄周所谓易以道隂阳此之谓也
　　又曰论其初则圣人是因天理之自然而着之于书此是后来人説话又是见天地之实体而知易之书如此
　　又曰天尊地卑上一截皆説面前道理下一截是説易书圣人作易与天地凖处如此如今看面前天地便是乾坤卑高便是贵贱若把下面一句説作未画之易也不妨然圣人是从那有易后説来
　　愚案易之全体不过乾坤贵贱刚柔吉凶变化数大端而皆本于天地自然之道天地如是易亦如是也系辞传首章教人欲知易先观天地意中则上下截俱有易言下则俱属天地之道而初无上下截之分也韩氏説较朱子为浑融
　　是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女
　　【正义】颍川韩氏曰相切摩言隂阳之交感相推荡言运化
　　之推移
　　衡水孔氏曰重明上文变化见矣之事八卦既相推荡各有功之所用也鼓动之以震雷离电滋润之以巽风坎雨离日坎月运动而行一节为寒一节为暑不言乾坤艮兑者乾坤上下备言雷电风雨亦出山泽也
　　紫阳朱子曰摩是那两个物事相摩戞荡是圜转推荡将出来摩是八卦以前事荡是八卦以后为六十四卦底事荡是有那八卦了团旋推荡那六十四卦出来
　　又曰雷霆风雨日月变化之成象者成男成女变化之成形者此又明易之见于实体者与上文相发明也
　　愚案此节亦合易与天地而言非专指易书也盖天地之道莫大于变化而变化皆刚柔之所为故大传由刚柔而及八卦之相荡如雷霆至男女所云则象形无一不备而变化见矣孔氏以为重明上节末者是也
　　【存异】草庐吴氏曰离为日坎为月艮山在西北严凝之方为寒兑泽在东南温热之方为暑左离次以兑者日之运行而为暑也右坎次以艮者月之运行而为寒也邵子曰日为暑月为寒书曰日月之行有冬有夏
　　愚案天之寒暑乃日行之逺近为之故周礼云日南则景短多暑【谓夏至以后】日北则景长多寒【谓冬至以后】此云日月运行一寒一暑与洪范日月之行则有冬有夏大指皆同以日为重而因及于月耳自古无以日为暑月为寒如邵子之説也至若山未尝皆在西北而为严凝泽未尝皆在东南而为温热草庐学识过于羣儒乃舎造化自然之理而溺于先天卦位以立言图之误人如此○大既云八卦相荡而语中若遗艮兑者或云在地成形者以人为贵成男成女即指六子之象而艮兑在其中其説甚为有理若谓必当以山泽之象与雷风等配则固矣
　　干知大始坤作成物干以易知坤以简能
　　【正义】颍川韩氏曰天地之道不为而善始不劳而善成故
　　曰易简
　　衡水孔氏曰初始无形未有营作故但云知也已成之物事可营为故云作也易谓易畧无所造为以此为知故曰干以易知简谓简省不须繁劳以此为能故曰坤以简能
　　安定胡氏曰干言知坤言作者盖干之生物起于无形未有营作坤能承于天气已成之物事可营为故干言知而坤言作也
　　紫阳朱子曰知犹主也干主始物而坤作成之承上文男女而言乾坤之理盖凡物之属乎隂阳者莫不如此大抵阳先隂后阳施隂受阳之轻清未形而隂之重浊有迹也
　　又曰干健而动即其所知便能始物而无所难故为以易而知大始坤顺而静凡其所能皆从乎阳而不自作故为以简而能成物
　　草庐吴氏曰易简者以乾坤之理言始物者干之所知然干之性健其知也宰物而不劳心故易而不难成物者坤之所作然坤之性顺其作也从阳而不造事故简而不繁此乾坤皆指天地而易之乾坤二卦象之者也
　　张氏彦陵曰干知大始似乎甚难矣坤作成物似乎甚烦矣乃乾坤则以易知以简能耳所谓天地无心而成化也
　　易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣【正义】蜀才范氏曰以其易知故物亲而附之以其易从故
　　物法而有功也
　　衡水孔氏曰易知则有亲者性意易知心无险难则相和亲易从则有功者于事易从不有繁劳其功易就有亲则可久者物既和亲无相残害故可久也有功则可大者事业有功则积渐可大可久则贤人之徳者使物长久是贤人之徳可大则贤人之业者功业既大则是贤人事业
　　又曰圣人能行天地易简之化则天下万事之理并得其宜矣
　　紫阳朱子曰人之所为如干之易则其心明白而人易知如坤之简则其事要约而人易从易知则与之同心者多故有亲易从则与之协力者众故有功有亲则一于内故可久有功则兼于外故可大徳谓得于己者业谓成于事者上言乾坤之徳不同此言人法乾坤之道至此则可以为贤矣
　　又曰成位谓成人之位其中谓天地之中至此则体道之极功圣人之能事可以与天地参矣
　　愚案干言易知坤言简能而易知易从遂为贤人之徳业是易简者三才之性命也天下之理莫非性命之理故曰易简而天下之理得易简之重如此而先儒未有能发其蕴者亦反复求之于易而已
　　【通论】紫阳朱子曰干以易知坤以简能以上是言乾坤之徳易则易知以下是就人而言言人兼体乾坤之徳也干以易知者干健不息唯主于生物都无许多艰深险阻故能以易而知大始坤顺承天惟以成物都无许多繁扰作为故能以简而作成物大抵阳施隂受干之生物如瓶施水其道至易坤唯承天以成物别无作为故其理至简其在人则无艰阻而白直故人易知顺理而不繁扰故人易从易知则人皆同心亲之易从则人皆协力而有功矣有亲可久则为贤人之徳是就存主处言有功可大则为贤人之业是就作事处言盖自干以易知便是指存主处坤以简能便是指作事处
　　【余论】蒙斋李氏曰因尊卑以定乾坤于是天下之理不在天地而在易因乾坤而得易简于是天下之理不在易而在圣人
　　愚案此章发明全易之统体而归重于乾坤又由乾坤而归重于易简后章屡举易简及易与天地凖易冒天下之道与崇徳广业诸语皆根于此通章若言易若不言易而易之为书无余蕴焉所以为圣人之文也
　　右第一章
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也
　　【正义】衡水孔氏曰设之卦象则有吉有凶故下文云吉凶者失得之象悔吝者忧虞之象变化者进退之象刚柔者昼夜之象是施设其卦有此诸象也此设卦观象总为下而言卦象爻象有吉有凶若不系辞其理未显故系属吉凶之文辞于卦爻之下而显明此卦爻吉凶也案吉凶之外犹有悔吝忧虞举吉凶则包之
　　又曰六爻逓相推动而生变化是天地人三才至极之道
　　汉上朱氏曰圣人设卦本以观象自伏羲至于文王一也圣人忧患后世惧观者智不足以知此于是系之卦辞又繋之爻辞以吉凶明告之
　　紫阳朱子曰象者物之似也此言圣人作易观卦爻之象而繋以辞也
　　又曰吉凶悔吝者易之辞也失得忧虞者事之变也得则吉失则凶忧虞虽未至凶然已足以致悔而取羞矣盖吉凶相对而悔吝居其中问悔自凶而趋吉吝自吉而向凶也故圣人观卦爻之中或有此象则系之以此辞也
　　秋山王氏曰八卦既设而象寓焉及八重而六十四圣人又观是卦有如是之象则繋之以如是之辞盖卦以象而立象又以卦而见也明吉凶者有是象而吉凶之理已具系之辞而吉凶之象始明也隂阳竒耦相交相错顺则吉逆则凶当则吉否则凶因其顺逆当否而系之辞吉凶明矣
　　草庐吴氏曰吉凶悔吝象人事之失得忧虞变化刚柔象天地隂阳之昼夜进退是六爻兼有天地人之道也
　　张氏彦陵曰刚柔相推之中或当位或失位而吉凶悔吝之源正起于此圣人之所观观此也圣人之所明明此也盖吉凶悔吝虽系于辞而其源实起于变
　　何氏元子曰吉凶悔吝以卦辞言失得忧虞以人事言上文所谓观象系辞以明吉凶者此也
　　愚案变化即指上文之吉凶悔吝也变化乃刚柔进退之所为然刚进而柔退则吉与悔之数多柔进而刚退则凶与吝之数多明乎此则大易之蕴昭然矣
　　【辨正】愚案得失忧虞人事之象各四故吉凶悔吝系辞之目亦四由诸儒之説则忧虞相去不逺谓之一者可矣案虞于古亦训宴安之意犹中孚初爻虞吉之虞也在此则言人虽不能无过于前而能知悔则可以图救于后而所处亦少安矣于令升曰悔亡则虞有小吝则忧忧虞未至于失得悔吝不入于吉凶似得其解
　　【存异】紫阳朱子曰柔变而趋于刚者退极而进也刚化而
　　趋于柔者进极而退也
　　又曰五行成数去其地十之土而不用则七八九六而已阳竒隂耦故七九为阳六八为隂阳进隂退故九六为老七八为少然阳极于九则退八而为隂隂极于六则进七而为阳一进一退循环无端此揲蓍之法所以用九六而不用七八盖取其变也
　　愚案变化言卦象爻位之不一进退则指万物之消长往来故曰变化者进退之象也在易则为进退为变化俱不越刚柔二端故上文曰刚柔相推而生变化相推犹后章日月相推寒暑相推之义卦爻中或刚在初柔在上或柔在二刚在五六十四卦之中无一同者所谓相推所谓变化其説尽于此矣至若刚柔各有其性相为用而不闻其相为变也今朱子之説如此将谓日进之极则退而化为月日退之极则进而变为日于理亦可乎大传固云刚柔相推而生变化不云刚柔互相变化也至于蓍法之变本主卦中之一爻而言圣人用九六而不用七八者自有深义若谓阳有时而退为八隂有时而进为七则七八亦在进退变化之列又何以言独用九六为取其变邪盖朱子唯欲以卜筮言易而不顾其立言之有弊如此
　　是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　【正义】防稽虞氏曰以动者尚其变占事知来故玩其占也衡水孔氏曰若居在干之初九而安在勿用若居在干之九三而安在干干是以所居而安者由观易位之次序也
　　紫阳朱子曰易之序谓卦爻所着事理当然之次第玩者观之详
　　节斋蔡氏曰观象玩辞学易也观变玩占用易也学易则无所不尽其理用易则唯尽乎一爻之时居既尽乎天之理动必合乎天之道故曰自天祐之吉无不利也
　　秋山王氏曰平居无事观卦爻之象而玩其辞则可以察吉凶悔吝之故及动而应事观卦之变而玩其占则可以决吉凶悔吝之防故有不动动无不吉也
　　石涧俞氏曰居以位言安谓安其分也乐以心言玩谓绎之而不厌也君子观易之序而循是理故安观爻之辞而达是理故乐
　　右第二章
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
