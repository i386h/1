<!-- { "loadSidebar": true } -->
　　愚案虞仲翔曰剧豕称豮令不害物崔氏憬引説文云豮剧豕今俗犹呼剧猪是也此即程所本孔仲达曰观辅嗣注意豮是禁制损去之名又引褚氏云豮除也除其牙也又引尔雅云坟大防古字假借通用豮牙谓防止其牙也观以上诸説豮字向无确解可知虞崔之训颇觉迂回难通王氏褚氏稍为近之然与四爻义例不相比附项氏以牙为制豕之具善矣然则豮者其刚躁之意乎
　　【余论】伊川程子曰六五居君位止畜天下之邪恶夫以亿兆之众发其邪欲之心人君欲力以制之虽宻法严刑不能胜也夫物有总摄事有机会圣人操得其要则视亿兆之心犹一心道之斯行止之则戢故不劳而治其用若豮豕之牙也豕刚躁之物而牙为刚利若强制其牙则用力劳而不能止其躁猛虽絷之维之不能使之变也若豮去其势则牙虽存而刚躁自止其用如此所以吉也君子览豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动苛不知教而迫于饥寒虽刑杀日施其能胜亿兆利欲之心乎圣人则知所以止之之道不尚威刑而修政教使之有农桑之业知亷耻之道虽赏之不窃矣故止恶之道在知其本得其要而已不严刑于彼而修政于此是犹患豕牙之利不制其牙而豮其势也
　　象曰六五之吉有庆也
　　【通论】平庵项氏曰喜者据己言之庆则其喜及人五居君位故及人也若论止物之道则制之于初乃为大善故四为元吉五独得吉而已
　　【余论】伊川程子曰在上者不知止恶之方严刑以敌民欲则其伤甚而无功若知其本制之有道则不劳无伤而俗革天下之福庆也
　　上九何天之衢亨
　　【辨正】紫岩张氏曰刚在上为何何谓胜其任
　　童溪王氏曰何如何校之何释文曰梁武帝读音贺是也
　　草庐吴氏曰后汉王延夀鲁灵光殿赋云何天衢以元亨何作荷何天之衢其辞犹诗言何天之休何天之龙
　　折中曰案何字程以为误加本义以为发语而诸家皆以荷字为解义亦可从盖刚上尚贤者惟上九一爻当之且为艮主是卦之主也故取尚贤之义则是贤路大通卦所谓不家食者此已取艮主之义则能应天止健卦所谓涉大川者此已故天衢者喻其道也荷天之衢者言其遇时之通也杂卦云大畜时也正谓此也吴氏引商颂之诗者语意尤近
　　愚案何天之衢甚言所畜之大也象曰道大行者亦谓畜至于极则乾道大行而无缺少放逸之虑也解者多谓畜极而通通义未知何措又谓畜极则散尤误
　　【存异】伊川程子曰予闻之胡先生曰天之衢亨误加何字事极则反理之常也故言极而亨小畜畜之小故极而成大畜畜之大故极而散极既当变又阳性上行故遂散也天衢天路也谓虚空之中云气飞鸟往来故谓之天衢天衢之亨谓其通亨旷濶无有蔽阻也在畜道则变矣变而亨非畜道之亨也
　　紫阳朱子曰何天之衢言何其通达之甚也畜极而通豁达无碍故其象占如此
　　象曰何天之衢道大行也
　　【余论】广平游氏曰畜道之成贤路自我而四达矣故曰何天之衢亨彖曰刚上而尚贤则大畜之义主于上九也崇俊良以列庶位推毂贤路使天下无家食之贤者上九之任也天下至于无家食之贤则道之大行孰盛于此
　　沈氏守约曰何天之衢尚贤也大畜之时已独居上五以柔尚之畜盛徳而处上止众贤而聚王庭以天衢之亨为己之任畜道至此贤路不塞其道盛矣故曰道大行也








　　大易择言卷十四
　　钦定四库全书
　　大易择言卷十五
　　上元程廷祚撰
　　【震下艮上】
　　颐贞吉观颐自求口实
　　【正义】伊川程子曰卦上下二阳爻中含四阴上止而下动外实而中虚人颐颔之象也颐养也人口所以饮食养人之身故名为颐颐之道以正则吉也人之养身养徳养人养于人皆以正道则吉也观颐自求口实观人之所颐与其自求口实之道则善恶吉凶可见矣
　　【存疑】紫阳朱子曰颐口旁也口实物以自养故为养义为卦上下二阳内含四阴外实内虚上止下动为颐之象养之义也贞吉者占者得正则吉观颐谓观其所养之道自求口实谓观其所以养身之术皆得正则吉也
　　问观其所养之道观其所以养身之术朱子曰所养之道如学圣贤之道则为正黄老申商则为非凡见于修身行义皆是也所养之术则饮食起居是也
　　又曰养须是正则吉观颐是观其养徳正不正自求口实是观其养身正不正未説到养人处
　　愚案颐之为卦取义于养而卦体下震上艮经曰贞吉言动而止于其分则吉也养道有二在上主于养人任下主于自养此不易之定分也斯卦内体阳在下而无用震又主动动则不安其分而失自养之理故下三爻皆凶外体艮以成物之徳而位于上使天下之待养者皆止于是而不动为得养人之道故上三爻皆吉观颐自求口实分指上下二体彖甚明犹贲卦亨指内体小利有攸往指外体之例程之解朱子亦自谓胜本义学者勿疑可也
　　【存异】中溪张氏曰观颐者观其所养之道于人也主上下二阳言阳为实唯实故能养人自求口实者观其自养之道于己也主中四隂而言隂为虚唯虚故求口实阳实则能养隂隂虚则受养于阳【案此论养人与自养则是而分主隂阳则非】
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　【正义】伊川程子曰贞吉所养者正则吉也所养谓养之人与养之之道自求口实谓其自求养身之道皆以正则吉也圣人极言颐之道而賛其大天地之道则养育万物养育万物之道正而已矣圣人则养贤才与之共天位使之食天禄俾施泽于天下养贤以及万民也养贤所以养民也夫天地之中品物之众非养则不生圣人裁成天地之道辅相天地之宜以养天下至于鸟兽草木皆有养之之政其道配天地故夫子推颐之道赞天地与圣人之功曰颐之时大矣哉或云义或云用或止云时以其大者也万物之生养时为大故云时
　　山杨氏曰颐之义养也而以贞正为道天地养万物失其正则隂阳缪戾而物不遂其生矣圣人养贤不以正则贤者不安其位而民不被其泽矣夫天地之养物圣人之养贤与人之自养各当其可然后得其正得其正而后吉则颐之时岂不大矣哉
　　汴水赵氏曰圣人之于万民岂能家与之粟而人与之衣其急先务者亦曰养贤而已贤得所养则仁恩自及于百姓矣
　　草庐吴氏曰所养养人自养养己
　　【辨正】云峯胡氏曰槃涧董氏尝问朱子曰本义谓观颐观其所养之道自求口实观其所以养身之术与程以观颐为所以养人之道自求口实为所以自养之道如何朱子沈吟良久曰程似胜盖下体三爻皆是自养上体三爻皆是养人先人而后己者君子观颐之象自上而下于上体则观其所以养人者于下体则求其所以自养者要在皆得正则吉尔
　　【通论】平庵项氏曰观其所养指上九言观其自养指初九言初上二阳上下两卦之主爻也非夫子赞辞明白则后儒必不分作养己养人两条也
　　象曰山下有雷颐君子以慎言语节饮食
　　【正义】中溪张氏曰慎言语所以养其徳也出而动者为言语不慎则妄出而招祸节饮食所以养其体也入而动者为饮食不节则妄入而致疾皆取止其动为义
　　【余论】伊川程子曰以二体言之山下有雷雷震于山下山之生物皆动其根荄发其萌芽为养之象以上下之义言之艮止而震动上止下动颐颔之象以卦形言之上下二阳中含四隂外实中虚颐口之象口所以养身也故君子观其象以养其身慎言语以养其徳节饮食以养其体不唯就口取养义事之至近而所系至大者莫过于言语饮食也在身为言语于天下则凡命令政敎出于身者皆是慎之则必当而无失在身为饮食于天下则凡货资财用养于人者皆是节之则适宜而无伤推养之道养徳养天下莫不然也
　　语类或云谚有祸从口出病从口入甚好朱子曰此语前辈曾用以解颐之象慎言语节饮食
　　石涧俞氏曰颐乃口颊之象故取其切于颐者言之曰慎言语节饮食充此言语之类则凡号令政敎之出于己者皆所当慎而不可悖出充此饮食之类则凡货财赋税之入于上者皆所当节而不可悖入
　　初九舍尔灵观我朶颐凶
　　【正义】山阳王氏曰朶颐者嚼也以阳处下而为动始不能令物由己养动而求养者也夫安身莫若不竞修己莫若自保守道则福至求禄则辱来居养贤之世不能贞其所履以全其徳而舍其灵之明兆羡我朶颐而躁求凶莫甚焉
　　伊川程子曰尔谓初也九阳体刚明其才智足以养正者也能咽息不食灵喻其明智而可以不求养于外也才虽如是然阳居动体而在颐之时求颐人所欲也不能自守説所欲而朶颐者也心既动则其自失必矣是以凶也朶颐为朶动其颐颔人见食而欲之则动颐垂涎故以为象
　　东坡苏氏曰养人者阳也养于人者隂也君子在上足以养人在下足以自养初九以一阳而伏于四隂之下其徳足以自养而无待于物者如也不能守之而见其可欲朶颐而慕之故凶
　　紫阳朱子曰灵不食之物朶垂也朶颐欲食之貌初九阳刚在下足以不食乃动于欲凶之道也故其象占如此
　　【通论】东谷郑氏曰颐之上体皆吉而下体皆凶上体止也下体动也在上而止养人者也在下而动求养于人者也动而求养于人者必累于口体之养故虽以初之刚阳未免于动其欲而观朶颐也
　　象曰观我朶颐亦不足贵也
　　【正义】伊川程子曰既为欲所动则虽有刚健明智之才终必自失故其才亦不足贵也人之贵乎刚者为其能立而不屈于欲也贵乎明者为其能照而不失于正也既惑所欲而失其正何刚明之有为可贱也
　　慈湖杨氏曰明其本有良贵今观夫朶颐则失其所谓贵矣
　　石涧俞氏曰孟子云养其大体为大人养其小体为小人又云饮食之人则人贱之矣今初九阳徳之大本有可贵之质乃内舍其大而外观其小岂不为人所贱故曰亦不足贵也
　　六二颠颐拂经于丘颐征凶
　　【辨正】愚案卦中颠颐与拂经上下两见而各有其义盖在上而颠不自有其养者也在下而颠不足以自养者也拂经皆谓非常道也上下之事既殊动止之徳亦异故其不同有如此者六二处下体而好动好动则自害其生理非道之常因之别求髙明以自托而甘入于厮养佣作之流以此行之必为人之所贱而不亦凶乎旧説以颠为求养于初以于丘为求养于上似不可从夫隂柔而能以刚阳为归不可谓之不正不可谓之非类也
