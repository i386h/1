<!-- { "loadSidebar": true } -->
　　【正义】伊川程子曰六三在坎陷之时以隂柔而居不中正其处不善来下则入于险之中之上则重险也故云来之坎坎枕谓支倚居险而支倚以处不安之甚也所处如此唯益入于深险耳故云入于坎窞如三所处之道不可用也故戒勿用
　　紫阳朱子曰以隂柔不中正而履重险之间来往皆险前险而后枕其陷益深不可用也故其象占如此枕倚着未安之意
　　又曰险且枕只是前后皆险来之自是两字谓下来亦坎上往亦坎之往也进退皆险也
　　【辨正】愚案辅嗣云枕者枝而不安之谓义本此立説而微有同异又案于令升曰枕安也蓝田吕氏曰险且枕者安于所未安也此説似胜
　　象曰来之坎坎终无功也
　　【正义】伊川程子曰进退皆险处又不安若用此道当益入
　　于险终岂能有功乎
　　六四樽酒簋贰用缶纳约自牖终无咎
　　【正义】何氏子曰贰副也谓樽酒而副以簋也礼天子大臣出会诸俟主国樽棜簋副是也　【折中云簋贰之説何氏得之】
　　【辨正】愚案六四所处出重险之外离陷溺之深酒食虽能陷人而樽酒簋贰则其陷亦微矣且坎之所以为幽暗者以天光之难见也若有牖以通阳而收纳约束于此以与之相接则道心之复不逺而可以免于险矣故终无咎也旧説虽主承比立论而况以大臣匡其君上之事意义非不可悦而揆之斯卦斯爻未见其比附确当而不可易学者详之
　　【存疑】山阳王氏曰处重险而履正以柔居柔履得其位以承于五五亦得位刚柔各得其所皆无余应以相承比明信显著不存外饰处坎以斯虽复一樽之酒二簋之食瓦缶之器纳此至约自进于牖乃可羞之于王公荐之于宗庙故终无咎也
　　崔氏【憬】曰于重险之时居多惧之地比五而承阳修其洁诚进其忠信则终无咎也
　　伊川程子曰六四隂柔而下无助非能济天下之险者以其在髙位故言为臣处险之道大臣当险难之时唯至诚见信于君其交固而不可间又能开明君心则可保无咎矣夫欲上之笃信唯当尽其质实而已多仪而尚饰莫如燕享之礼故以燕享喻之言当不尚浮饰唯以质实所用一樽之酒二簋之食复以瓦缶为器质之至也其质实如此又须纳约自牖纳约谓进结于君之道牖开通之义室之暗也故设牖所以通明自牖言自通明之处以况君心所明处诗云天之牖民如壎如篪毛公训牖为道亦开通之谓人臣以忠信善道结于君心必自其所明处乃能入也人心有所蔽有所通所蔽者暗处也所通者明处也尝就其明处而告之求信则易也故云纳约自牖能如是则虽艰险之时终得无咎也
　　紫阳朱子曰九五尊位六四近之在险之时刚柔相际故有但用薄礼益以诚心进结自牖之象牖非所由之正而室之所以受明也始虽艰阻终得无咎故其占如此
　　【存异】紫阳朱子曰晁氏云先儒读樽酒簋为一句贰用缶为一句今从之贰益之也周礼大祭三贰弟子职左执虚豆右执挟匕周旋而贰是也【案樽酒簋贰用缶三字为句自虞仲翔始】
　　凤阿姜氏曰观孔子小象以樽酒簋贰为句则晁氏之説以贰用缶为句者非矣
　　象曰樽酒簋贰刚柔际也
　　【辨正】愚案樽酒簋贰程子以为举首句是也际者相近之谓言四虽柔闇然与五之刚阳相近则其能出于险而终无咎可知非谓君臣之交际也
　　【存疑】伊川程子曰象只举首句如此比多矣樽酒簋贰质实之至刚柔相际接之道能如此则可终保无咎君臣之交能固而常者在诚实而已刚柔指四与五谓君臣之交际也
　　九五坎不盈祗既平无咎
　　【正义】石涧俞氏曰坎不盈以其流也彖曰水流而不盈
　　是也不盈则适至于既平故无咎
　　何玄子曰祗适也犹言适足也言适于平而已即彖所谓水流而不盈也　【折中曰如程说则不盈为未能盈科出险之义与彖异指矣须以俞氏何氏之説为是】
　　【辨正】愚案九五刚中正彖之所谓心亨者也然坎之为坎不与其出于险而但观其所以行险者坎不盈祗既平所谓行险而不失其信也险无常而其不盈也有常则险而平矣此言刚中之君子不畏天下之有险而能使天下之险自我而平则何咎之有乎王氏谓九五未免于咎不可从
　　【存疑】山阳王氏曰为坎之主而无应辅可以自佐未能盈坎者也坎之不盈则俭不尽矣祗辞也为坎之主尽平乃无咎故曰祗既平无咎也説既平乃无咎明九五未免于咎也
　　伊川程子曰九五在坎之中是不盈也盈则平而出矣祗皆音抵抵也复卦云无祗悔必抵于已平则无咎既曰不盈则是未平而尚在险中未得无咎也以九五刚中之才居尊位宜可以济于险然下无助也二陷于险中未能出余皆隂柔无济险之才人君虽才安能独济天下之险居君位而不能致天下出于险则为有咎必祗既平乃得无咎
　　象曰坎不盈中未大也
　　【正义】紫阳朱子曰水之为物其在坎只能平自不能盈故
　　曰不盈盈髙之义【盈髙乃此处盈字之解】
　　【辨正】愚案坎不盈满既平而止乃险之有孚而可信者也中未大言其亨于心而不能亨于境也不盈乃水徳润下之本性旧説不知即坎之有孚中未大旧説言未能光大而不知即彖之心亨所以并无明确之论
　　上六系用徽纆寘于丛棘三岁不得凶
　　【正义】山阳王氏曰囚执寘于思过之地自修三岁乃可以
　　求复故曰三岁不得凶
　　草庐吴氏曰周官司圜收教罢民能改者上罪三年而舍其不能改而出圜土者杀三岁不得其罪大而不能改者与
　　象曰上六失道凶三岁也
　　【辨正】愚案坎之性下故上三爻视下三爻为轻不独四优于三五优于二也即上与初同为失道而丛棘之寘与坎窞之入有间焉观象自知之凶三岁者凶止于三岁也勿用则已甚矣
　　【离下离上】
　　离利贞亨畜牝牛吉
　　【正义】山阳王氏曰离之为卦以柔为正故必贞而后乃亨故曰利贞亨也柔处于内而履正中牝之善也外强而内顺牛之善也离之为体以柔顺为主者也故吉于畜牝牛也
　　伊川程子曰离丽也万物莫不皆有所丽在人则为所亲附之人所由之道所主之事皆其所丽也人之所丽利于贞正得其正则可以亨通故曰离利贞亨畜牝牛吉牛之性顺而又牝焉顺之至也既附丽于正必能顺于正道如牝牛则吉也
　　紫阳朱子曰离丽也隂丽于阳其象为火体隂而用阳也物之所丽贵乎得正牝牛柔顺之物也故占者能正则亨而畜牝牛则吉也
　　【通论】平庵项氏曰坤以全体配干而行故为牝马之行地离以二五附干而居故为牝牛之畜养
　　草庐吴氏曰牛牝皆坤象离中画一隂坤之中画也故象牝牛
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也【正义】伊川程子曰离丽也谓附丽也如日月则丽于天百谷草木则丽于土万物莫不各有所丽天地之中无无丽之物在人当审其所丽丽得其正则能亨也重明以丽乎正以卦才言也上下皆离重明也五二皆处中正丽乎正也君臣上下皆有明德而处中正可以化天下成文明之俗也二五以柔顺丽于中正所以能亨人能养其至顺以丽中正则吉故曰畜牝牛吉也
　　平庵项氏曰重明以丽乎正此统论一卦之义以释卦名柔丽乎中正此以二五成卦之爻释卦辞也
　　【辨正】愚案离卦虽取义于明者多究以丽义为本观彖辞以畜牝牛为象而彖曰离丽也则知此卦尤重依附之义旧説多失之附防者以但知以明义求之也
　　【通论】云峰胡氏曰坎之刚中九五分数多故彖辞曰有孚而九五曰坎不盈离之中正六二分数多故彖辞曰畜牝牛而六二曰黄离元吉
　　象曰明两作离大人以继明照于四方
　　【正义】山阳王氏曰继谓不絶也明照相继不絶旷也紫阳朱子曰作起也
　　【辨正】愚案彖言重明象言继明明因离象而起然古率谓居位者为明尚书中多有之如尧典明明臯陶谟庶明之类天子之下有诸侯诸侯之下有卿大夫而各尽其居上治人之道所谓重明以丽乎正者此也天子明明徳于天下诸侯明明徳于一国以至卿大夫莫不皆然所谓继明照于四方者此也其实非有二也旧説以继明为言前后又谓大人専言王者明两作皆指君俱误
　　初九履错然敬之无咎
　　【正义】汉上朱氏曰荣辱安危系于所丽君子处离之始安
　　义守正是以无咎
　　【辨正】愚案离以丽物为义初将附于物而未安故为履错然之象如君臣朋友交际之始情好未洽志趣未同其所践履纷错而靡宁也君子无往不敬而况于附物之始乎故惟持以戒慎之心以待人事之自合则可免于尤悔矣旧解此爻以履错为志刚上进或又以错然为敬慎之意恐皆未必然
　　【余论】缙云冯氏曰日方出人夙兴之晨也履错然动之始也于其始而加敬则终必吉祸福几微毎萌于初动之时故戒其初
　　双湖胡氏曰错然是事物纷错之意能敬则心有主宰酬应不乱可免于咎不能敬则反是
　　【存疑】衡水孔氏曰身处离初故其所履践恒错然敬慎不敢自宁故云履错然敬之无咎若能如此恭敬则得避其祸而无咎
　　安定胡氏曰错然者敬之之貌也居离之初如日之初生于事之初则当常错然警惧以进徳修业所以得免其咎
　　伊川程子曰阳固好动又居下而离体阳居下则欲进离性炎上志在上丽几于躁动其履错然谓交错也虽未进而迹已动矣动则失居下之分而有咎也然其刚明之才若知其义而敬慎之则不至于咎矣初在下无位者也明其身之进退乃所丽之道也其志既动不能敬慎则妄动是不明所丽乃有咎也
　　象曰履错之敬以辟咎也
　　【余论】中溪张氏曰初居离之始所履之邪正善恶纷错而未知适从也不敬则妄动而获咎矣故履错之敬可以辟咎【此论与丽物义未协】
　　六二黄离元吉
　　【正义】紫阳朱子曰黄中色柔丽乎中而得其正故其象占如此象曰黄离元吉得中道也
　　【余论】伊川程子曰所以元吉者以其得中道也不云正者离以中为重所以成文明由中也正在其中矣
　　兼山郭氏曰离之所以亨柔丽乎中正故亨也黄离之所以元吉文明而用中故元吉也故尽一卦之美其惟六二乎
　　九三日昃之离不鼓缶而歌则大耋之嗟凶
　　【辨正】愚案日昃之离时已过而相丽非所以持久也鼓缶之歌不足以为乐而大耋之嗟尤足以为忧盖欲丽而不可得矣凶何如乎此言失位之刚而处垂尽之地未有能自存者欲人之及时而自纳于中正也
　　【余论】石门梁氏曰三居下离之终乃日昃之时也夫持满定倾非中正之君子不能三处日之夕而过刚不中其志荒矣故不鼓缶而歌则大耋之嗟其歌也乐之失常也其嗟也哀之失常也哀乐失常能无咎乎君子值此之时则思患之心与乐天之诚并行而不悖是固不暇于歌矣而亦何至于嗟乎【此説持论颇佳然于象何可久之言未见有当况丽物之本指乎】
　　【存疑】伊川程子曰九三居下体之终是前明将尽后明当继之时人之始终时之革易也故为日昃之离日下昃则为没矣以理言之盛必有衰始必有终常道也达者顺理为乐缶常用之器也鼓缶而歌乐其常也不能如是则以大耋为嗟忧乃为凶也
