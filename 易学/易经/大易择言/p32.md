<!-- { "loadSidebar": true } -->
　　愚案先儒解此爻多以为礼贤聘士之义如荀氏之説是也自辅嗣注易不用此説故孔仲达谓爻象无待士之文此乃普论为国之道不尚华侈而贵俭约此安定之説之所本也外卦以艮止为徳而在于贲自宜以返本崇俭为正义王孔以前之解可不必用至程尤为艰曲朱子驳之当矣
　　象曰六五之吉有喜也
　　【正义】方氏孟旋曰于文胜之时而为丘园之贲岂不甚可
　　喜乎非自喜也为世道喜也
　　【通论】
　　折中曰案于五位多言有庆庆大而喜小也此爻居尊而返朴崇俭亦可以易俗移风而但曰有喜者且就一身无过言尔如无妄五损四兑四之例皆以无疾为喜若推其用则化成天下庆在其中矣
　　上九白贲无咎
　　【正义】紫阳朱子曰贲极反本复于无色善补过矣故其象
　　占如此
　　秋山王氏曰上以阳刚为成卦之主居艮止之极当贲道之终止文之流于终终则返而质矣故贲道成而无弊无弊故无咎
　　梅边熊氏曰白贲云者终归于无所饰也贲之取义始则因天下之质而饰之以文终则反天下之文而归之于质
　　【通论】语类问如本义説六五上九两爻却是贲极反本之意朱子曰六五已有反本之渐故曰贲于丘园束帛戋戋至上九白贲则反本而复于无饰矣盖皆贲极之象也【案外卦三爻皆主返本而有浅深非至六五始返本也】
　　进斋徐氏曰内三爻离体以文明为贲初贲其趾二贲其须三濡如皆有所设饰也外三爻艮体以笃实为贲四皤如五丘园上白贲皆尚质素无假外饰故曰贲无色也
　　云峯胡氏曰贲上卦言白马言束帛戋戋终言白贲杂卦曰贲无色也可谓一言以蔽之矣
　　象曰白贲无咎上得志也
　　【通论】平庵项氏曰六二柔来而文刚主内卦之文者也内卦以文为文故曰贲其须须之丽于身最为虚文也然阳气不盛不足以贲其须故曰与上兴也上九分刚上而文柔主外卦之文者也外卦以质为文故曰白贲白本非所以文也然文之初兴必自质始则白固在众采之先文之既极必以质终则白又在众采之后是以白者贲之所成终而所成始也故曰上得志也以其在卦之终主贲之成是以得遂其笃实之志深明质之与文未尝相悖故言无咎盖行与时违疑于有咎也
　　愚案得志之説项氏得之

　　大易择言卷十二
<经部,易类,大易择言>
　　钦定四库全书
　　大易择言卷十三
　　上元程廷祚撰
　　【坤下艮上】
　　剥不利有攸往
　　【正义】北海郑氏曰隂气侵阳上至于五万物零落故谓之剥也五隂一阳小人极盛君子不可有所之故不利有攸往也
　　伊川程子曰剥者羣隂长盛消剥于阳之时众小人剥丧于君子故君子不利有所往唯当巽言晦迹随时消息以免小人之害也
　　紫阳朱子曰剥落也五隂在下而方生一阳在上而将尽隂盛长而阳消落也隂盛阳衰小人壮而君子病又内坤而外艮有顺时而止之象故占得之者不可有所往也
　　【余论】草庐吴氏曰以卦体而　□隂长已至于五仅存一阳再往则并一阳消之矣故不宜有往以占者而言则小人极盛之时当顺时而止不可以有所往也【案此与熊氏説虽非正义亦理之所有故存之】
　　梅边熊氏曰不利有攸往为上九君子谋也然诸隂爻多凶亦岂小人之利哉君子于此时当顺时而止以待得舆之日小人当以贞自守不宜进迫于君子以自取剥庐之祸是小人亦不利有攸往也
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　【正义】伊川程子曰剥剥也谓剥落也柔变刚也柔长而刚变也隂小人之道方长盛而剥消于阳故君子不利有所往也卦有顺止之象乃处剥之道君子当观而体之理有消衰有息长有盈满有虚损顺之则吉逆之则凶君子随时敦尚所以事天也
　　【通纶】陈氏隆山曰夬彖曰刚决柔而剥曰柔变刚何也君子之去小人声其罪与天下共弃之名正言顺故曰决小人之欲去君子辞不顺理不直必萋菲浸润以侵蚀之故曰变一字之间君子小人之情状皦然矣
　　云峯胡氏曰凡卦画皆象也皆当观也于剥独言之者为处变君子言也消息盈虚四字皆为阳言复者阳之息姤者阳之消干者阳之盈坤者阳之虚剥五隂而一阳则阳之消而至于虚者也其变也大矣然亦天行也故剥曰天行复亦曰天行
　　象曰山附于地剥上以厚下安宅
　　【正义】衡水孔氏曰上以厚下安宅者剥之为义从下而起故在上之人当须丰厚于下安物之居以防于剥也
　　刘氏长民曰山以地为基厚其地则山保其髙君以民为本厚其下则君安于上
　　涑水司马氏曰基薄则墙頽下薄则上危故君子厚其下者所以自安其居也
　　伊川程子曰上谓人君与居人上者观剥之象而厚固其下以安其居也下者上之本未有基本固而能剥者也故上之剥必自下下剥则上危矣为人上者知理之如是则安养人民以厚其本乃所以安其居也书曰民惟邦本本固邦寜
　　紫阳朱子曰惟其地厚所以山安其居而不摇人君厚下以得民则其位亦安而不摇犹所谓本固邦寜也
　　【存疑】会稽虞氏曰山髙絶于地今附地者明被剥矣愚案山附地以立犹上之恃下而安也此以义明象而治剥之道与他卦之取象不同自虞氏以附地为被剥正义程皆据之恐误
　　初六剥牀以足蔑贞凶
　　【正义】伊川程子曰隂之剥阳自下而上以牀为象者取身之所处也自下而剥渐至于身也剥始自下故为剥足隂自下进渐消蔑于贞正凶之道也蔑无也谓消亡于道也
　　紫阳朱子曰剥自下起灭正则凶故其占如此蔑灭也
　　【存疑】石涧俞氏曰隂之消阳自下而进初在下故为剥牀而先以牀足灭于下之象当此不利有攸往之时唯宜顺时而止耳贞凶戒占者固执而不知变则凶也　【折中曰此説是以蔑字属上句读益自象灭下看出亦可备一説】
　　象曰剥牀以足以灭下也
　　【正义】会稽虞氏曰牀所以安人在下故称足先从下剥渐至于上故曰以灭下也【案程以灭为没似与剥义不合】
　　六二剥牀以辨蔑贞凶
　　【正义】伊川程子曰辨分隔上下者牀之干也隂渐进而上
　　剥至于辨愈蔑于正也凶益甚矣
　　【辨正】或问初与二蔑贞凶是以隂蔑阳以小人蔑君子之正道凶之象也不知只是阳与君子当之则凶为复隂与小人以自为凶朱子曰自古小人灭害君子终亦有凶但此爻象只説阳与君子之凶也
　　愚案易之吉凶视乎理之顺逆而已凡所谓凶皆小人而逆理者也若君子则虽处剥之世不过顺时而止何凶之有即不幸而为比干之死箕子之囚亦未尝有防防之不顺于理而可以谓之不吉也观此卦初二两爻皆言蔑贞凶又六五以宫人宠则无不利而上九又有小人剥庐之象可见天下无凶则已有必小人当之也晦翁之説误矣
　　象曰剥牀以辨未有与也
　　【辨正】愚案与者助也六二下不至于剥足上不至于剥肤其危阳在轻重之间其自处在隐显之际而经之系辞与初无以异者以其形迹虽未昭著而实无助阳之心者也
　　【存疑】伊川程子曰隂之侵剥于阳得以益盛至于剥辨者以阳未有应与故也小人侵剥君子若君子有与则可以胜小人不能为害矣唯其无与所以被蔑而凶当消剥之时而无徒与岂能自存也言未有与剥之未盛有与犹可胜也示人之意深矣
　　紫阳朱子曰言未大盛
　　泉峯龚氏曰六二隂柔中正使有阳刚之与则必应之助之而不为剥矣惟其无与所以杂于羣隂之中而为剥若三则有与故虽不如二之中正而得无咎
　　六三剥之无咎
　　【正义】颍川荀氏曰众皆剥阳三独应上无剥害意是以无
　　咎
　　山阳王氏曰与上为应羣隂剥阳我独协焉虽处于剥可以无咎
　　伊川程子曰重隂剥阳之时而三独居刚应刚与上下之隂异矣志从于正在剥之时为无咎者也
　　紫阳朱子曰众隂方剥阳而已独应之去其党而从正无咎之道也占者如是则得无咎　【折中曰王氏程子皆以剥之无咎连读言此乃剥时之无咎者也玩本义似以剥之为剥去其党】
　　【辨正】愚案内卦坤体坤者顺也正则为顺于理不正则为顺于时势而已故其在于剥大率以害阳为主初与二之蔑贞是也三处顺极其势稍衰又见外卦之艮而止故虽在羣隂之中而独异于众剥之者自剥而不剥阳也犹氷雪之消释于春日也夫为氷雪以成隆冬隂之咎也见晛曰消而何咎乎此六三之所以无咎也旧説以应上解之然爻义自明不必言应
　　象曰剥之无咎失上下也
　　【正义】山阳王氏曰三上下各有二隂而三独应于阳则失
　　上下也
　　伊川程子曰三居剥而无咎者其所处与上下诸隂不同是与其同类相失于处剥之道为无咎如东汉之吕强是也
　　六四剥牀以肤凶
　　【正义】伊川程子曰始剥于牀足渐至于肤肤身之外也将灭其身矣其凶可知隂长已盛阳剥已甚贞道已消故更不言蔑贞直言凶也
　　紫阳朱子曰隂祸切身故不复言蔑贞而直言凶也
　　象曰剥牀以肤切近灾也
　　【正义】伊川程子曰剥及其肤身垂于亡矣切近于灾祸也六五贯鱼以宫人宠无不利
　　【正义】伊川程子曰五羣隂之主也鱼隂物故以为象五能使羣隂顺序如贯鱼然反获宠爱于在上之阳如宫人则无所不利也宫人宫中之人妻妾侍使也以一阳在上众隂有顺从之道故此义
　　紫阳朱子曰鱼隂物宫人隂之美而受制于阳者也五为众隂之长当率其类受制于阳故有此象而占者如是则无不利也
　　【通论】张氏彦陵曰遯隂长而犹防可制也则告阳以制隂之道曰畜臣妾剥隂长已极不可制矣则教隂以从阳之道曰以宫人宠
　　【存异】伊川程子曰剥及君位剥之极也其凶可知故更不
　　言剥而别设义以开小人迁善之门
　　愚案六五以艮止之体而适当柔中之位故以宫人宠其美次于坤之黄裳者也程子以为剥及君位其凶可知夫五位不必皆君而卦体爻位之吉凶则有一定圣人未尝以意为之也观卦虽属阳消以九犹居尊而谓之大观在上岂别设一义曰扶阳之道当如是乎此爻亦犹是矣
　　象曰以宫人宠终无尤也
　　【正义】伊川程子曰羣隂消剥于阳以至于极六五若能长率羣隂骈首顺序反获宠爱于阳则终无过尤也
　　上九硕果不食君子得舆小人剥庐
　　【正义】伊川程子曰诸阳消剥已尽独有上九一爻尚存如硕大之果不见食将见复生之理乱极自当思治故众心愿载于君子君子得舆也若小人则当剥之极剥其庐矣无所容其身也庐取在上之象
　　紫阳朱子曰一阳在上剥未尽而能复生君子在上则为众隂所载小人居之则剥极于上自失所覆而无复硕果得舆之象矣取象既明而君子小人其占不同圣人之情益可见矣
　　【通论】伊川程子曰息训为生者盖息则生矣中无间断硕
　　果不食则便为复也
　　云峯胡氏曰干为木果众阳皆变而上独存有硕果不食象果中有仁天地生生之心存焉牀上之借下以安者也庐下之借上以安者也始而剥牀欲上失所安今而剥庐自失所安矣自古小人欲害君子亦岂小人之利哉
