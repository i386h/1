<!-- { "loadSidebar": true } -->
　　厚庵李氏曰文王之占本以元亨利贞为二事夫子以四者言之然彖传虽特表乾元而以利贞合释至此则离析四事自成一徳也夫子之意实与文王之意合盖所存者大然后能发用而通是大在亨之先也处事得宜然后能成就而正是利在贞之先也仁者徳之大而礼则显诸仁义者用之宜而知则藏诸用二圣之所发明其义精矣
　　初九曰濳龙勿用何谓也子曰龙徳而隐者也不易乎世不成乎名遯世无闷不见是而无闷乐则行之忧则违之确乎其不可拔濳龙也
　　【正义】北海郑氏曰当隐之时不自殊异无所成名也衡水孔氏曰不成乎名者言自隐黙不成就于令名使人知也
　　又曰乐则行之忧则违之者心以为乐己则行之心以为忧己则违之
　　伊川程子曰初九阳之微龙德之潜隐乃圣贤之在侧陋也守其道不随世而变晦其行不求知于时自信自乐见可而动知难而避其守坚不可夺濳龙之徳也
　　【存疑】广平游氏曰不易乎世者用舍在我故遯世无闷不成乎名者非誉不在物故不见是而无闷【安溪李氏主此说】
　　草庐呉氏曰乐则行之释上文无闷二字忧则违之释上文不易不成二句乐者谓无闷也行之谓为之也忧者谓非其所乐也违之谓不为也不求见于世不求知于人者此其所乐也则为之易乎世成乎名者此非其所乐也则不为
　　蒋氏仁敬曰行道而济时者圣人之本心故曰乐则行之不用而隐遯者非圣人所愿欲也故曰忧则违之
　　虚斋蔡氏曰遯世无闷二句尤重于不易乎世二句乐则行之三句更重于遯世无闷二句【以上诸说理皆可通而未定其孰是】
　　九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君德也
　　【正义】衡水孔氏曰庸常也常言之信实常行之谨慎防闲邪恶自存诚实为善于世而不自伐其功德能广博而变化于世俗初爻则全隐遯避世二爻则渐见徳行以化于俗也
　　伊川程子曰正中者在卦之正中为得正中之义兰氏惠卿曰邪自外入故闲之诚自我有故存之紫阳朱子曰正中不潜而未跃之时也常言亦信常行亦谨盛徳之至也闲邪存其诚无斁亦保之意言君徳也者释大人之为九二也
　　又曰庸言庸行盛徳之至到这里犹自闲邪存诚便是无斁亦保虽无厌斁亦当保也保者持守之意
　　西溪李氏曰天理人欲不两存茍闲得一分人欲便存得一分天理
　　【辨正】愚案易所谓中者必在二五两爻而言中正又多在九五盖中指爻位之中而正即谓阳也然中正虽于爻位发之实借爻位以明自然之理正言行无所茍中言处得其当也人能如是则无时无地而不善虽初上三四或刚或柔无不可以谓之中正者岂必二五哉故解经者无贵于执一也龙徳正中程子之说近是朱子以不潜未跃为言亦只就爻位说而未及爻外之意平庵项氏以正得中位释之又曰以在下卦而非阳位故不为中位而为中徳云云其说自相抵牾全不明于大易中正之防且正中之与中正非有二义比卦否卦随卦九五皆言正中非下卦也巽卦传言中正小象言正中岂得谓前后有两义乎
　　【余论】明道程子曰存诚不是外面捉一个诚将来存着今人外面役役于不善中寻个善来存着如此则岂有入善之理只是闲邪则诚自存闲邪更着甚工夫但惟是动容貌整思虑则自然生敬敬只是主一也
　　象山陆氏曰言行之信谨二之所以成己者也善世而不伐二之所以成物者也彼其所谓信谨者乃其所以不伐者也闲邪存其诚存诸己者也徳博而化徳之及乎物者也彼其所以闲而存者乃其所以博而化者也
　　隆山李氏曰干画实则诚坤画虚则生敬故干九二言诚坤六二言敬诚敬二字始于包牺心画而实天地自然之理也
　　厚斋冯氏曰易者理学之宗而乾坤二卦又易学之宗也子思孟子言诚者天之道先儒谓诚敬者圣学之源皆出于此
　　九三曰君子终日干干夕惕若厉无咎何谓也子曰君子进徳修业忠信所以进德也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　【正义】衡水孔氏曰九三所以终日干干者欲进益道德修营功业故终日干干匪懈也进德则知至将进也修业则知终存义也
　　明道程子曰修辞立其诚不可不子细理防言能修省言辞便是要立诚若只是修饰言辞为心只是为伪也修其言辞正为立己之诚意【朱子云伊川解修辞立诚作择言笃志说得来寛不如明道此言】
　　紫阳朱子曰忠信主于心者无一念之不诚也修辞见于事者无一言之不实也虽有忠信之心然非修辞立诚则无以居之知至至之进徳之事知终终之居业之事所以终日干干而夕犹惕若者以此故也可上可下不骄不忧所谓无咎也
　　问立诚不就制行上说而特指修辞何也朱子曰人不诚处多在言语上○又曰人多将言语作没要容易说出来若一要实这工夫自是大忠信进德便见得修辞立诚底许多道理修辞立诚便要立得这忠信若口不择言逢事便说只这忠信亦被汨没动荡立不住了
　　又曰知至至之者言此心所知者心真个到那所知田地虽行未到而心已到故其精微几密一齐在此故曰可与几知终终之既知到极处便力行到极处此真实见于行事故天下义理都无走失故曰可与存义
　　问修业居业之别曰二者只是一意居守也逐日修作是修常常如此是守
　　石涧俞氏曰德与忠信皆主于心者也业与辞皆见于事者也事已成谓之业修业者业未成则修而成之也居业业已成则居而守之也
　　虚斋蔡氏曰诚即忠信也忠信就初间存主上说修辞立诚就后来事到就绪上说
　　又曰闲邪之外再无存诚工夫故承之曰存其诚修辞之外再无立诚工夫故承之曰立其诚诚即忠信向也诚存于心而今则见于事而诚有立矣
　　次崖林氏曰忠信所以进徳是忠信所以至之也何也凡有所进将必有所至忠信以至之则善心易长神智日开道之壸奥理之元妙为吾所当至者一时虽未能遽至固已先得之矣故可与几修辞立其诚所以居业是修辞立诚所以终之也何也居是居止终是终身居止而不移居之所以终之也修辞立诚以终之则践履笃实持守坚固事理之宜吾所当守者可与存之而不失矣义者事理之宜吾所当守者也【忠信是至修立是终林氏此论极为明确可补先儒所未及】
　　杨氏文源曰心之存诸中者纯乎忠信而不妄则心无外驰而得于己者日进而不已言之见于事者致其修省而有实则事皆实理而体诸身者安安而不迁
　　厚庵李氏曰因其时释终日之义【案因之为言犹重也】
　　愚案此节以进德修业为纲而业生于德故又以忠信为本修辞立其诚立诚即立忠信也知至至之以忠信至之而德可进也知终终之以修辞立诚终之而业可居也知至知终二知字轻而至之终之字重程子以知至属致知知终属力行又谓知至至之主知知终终之主终使上下两知字顿有同异似觉未安且忠信乃存主之要彻始彻终亦非致知之所能尽故今仍以孔氏朱子之说为正
　　【通论】紫阳朱子曰忠信进徳修辞立诚与敬以直内义以方外分属乾坤盖谓健顺二体忠信立诚自有刚健主立之体敬义便有静顺之体进修便是个笃实敬义便是个虚静故曰阳实阴虚
　　虚斋蔡氏曰中庸章句云反诸身不诚谓反求诸身而其所存所发有未实也所存之实即主忠信也所发之实即修辞立其诚也合进德修业总是中庸之诚身大学之诚意正心修身
　　厚庵李氏曰案忠信即二所谓闲邪存诚也修辞立诚即二所谓言信行谨也二以德言故观于外以察其心三以学言故主于心而验于事二曰存诚诚之源也以心言也三曰立诚诚斯立焉以事言也其道则一而已
　　【存疑】伊川程子曰知至至之致知也求知所至而后至之知之在先故可与几所谓始条理者知之事也知终终之力行也既知所终则力进而终之守之在后故可与存义所谓终条理者圣之事也
　　又曰知至则当至之知终则遂终之须以知为本知之深则行之必至无有知之而不能行者只是知得浅【此论尤偏】
　　九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎
　　【正义】紫阳朱子曰上下无常进退无恒非为邪枉非离羣类随时而变动静不失其宜乃进德修业之实也【案此视本义较胜】
　　平庵项氏曰进退上下不敢自必相时而动所谓自试也大抵上下之交皆危疑之地故三厉而四犹疑之
　　石涧俞氏曰上与进释跃字下与退释在渊之义无常无恒释或之义非为邪非离羣欲及时以申进无咎之义
　　愚案六爻各有其时即各有其时当然之道而九四独言欲及时者以四之为位适当可上可进之时矣而君子于此非再三审慎即生平之徳业皆虚君子进徳修业欲及时者以德业之盛莫大于不违时怀非时而动之虑非谓德业已备于身而欲其及时以进也
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也【正义】衡水孔氏曰因大人与众感应故广陈众物相感应以明圣人之作而万物瞻覩以结之也
　　紫阳朱子曰作起也物犹人也覩释利见之义也又曰物各从其类圣人人类之首也故兴起于上则人皆见之
　　平庵项氏曰圣人先见我心之同然者故为同声同气之义圣人之于人亦类也故为各从其类之义
　　草庐呉氏曰先以声气水火云风六句为比而后言圣人作则人利见之又以物之亲上亲下喻利见者之亲圣人亦然而又以各从其类一句总结上文九句也
　　【余论】伊川程子曰人之与圣人类也五以龙德升尊位人之类莫不归仰况同徳乎【此专以二五言相应非正解也】
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　【正义】伊川程子曰九居上而不当尊位是以无民无辅动
　　则有悔也
　　紫阳朱子曰贤人在下位谓九五以下无辅以上九过髙志满不来辅助之也
　　谷氏拙侯曰以有位谓之贵以有民谓之髙以有辅谓之贤人在下位其贵而又无位髙而又无民贤人在下位而又无辅者何俱以亢失之也故动而有悔
　　厚庵李氏曰崇髙之极其志未厌是无位也不得人心是无民也自贤而不能贤人之贤是无辅也
　　【存异】诚斋杨氏曰自四以下皆从九五故曰无辅
　　草庐呉氏曰九三之贤在下而敌体不应是无辅也【以上二説不如本义之确不可从】
　　濳龙勿用下也见龙在田时舍也终日干干行事也或跃在渊自试也飞龙在天上治也亢龙有悔穷之灾也乾元用九天下治也
　　【正义】山阳王氏曰九阳也阳刚直之物也夫能全用刚直放逺善柔非天下至理未之能也故乾元用九则天下治也【全用刚直则天徳纯天徳纯则天下岂有不治按此胜刚而能柔之说】
　　伊川程子曰行事进德修业也
　　紫阳朱子曰自试未遽有为姑试其可
　　又曰上治居上以治下【葢即首出咸寜之意】
