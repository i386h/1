<!-- { "loadSidebar": true } -->
　　【通论】平庵项氏曰初二爻皆小人之安于下者也故独论其德以为非君子之事而已六三以不正之隂处下卦将革之时遂有窥伺君子之意论其情状又在上下之交故有进退之象观以九五为主六三所称之我即九五也
　　【存疑】衡水孔氏曰三居下体之极是有可进之时又居上体之下复是可退之地逺则不为童观近则未为观国居止进退之处可以自观时可进则进时不可则退故曰观我生进退也
　　伊川程子曰三居非其位处顺之极能顺时以进退者也若居当其位则无进退之义也观我生我之所生谓动作施为出于己者观其所生而随宜进退所以处虽非正而未至失道也随时进退求不失道故无悔吝以能顺也
　　紫阳朱子曰我生我之所行也六三居下之上可进可退故不观九五而独观己所行之通塞以为进退占者宜自审也
　　又曰六三之观我生进退者事君则观其言聴计从治民则观其政敎可行膏泽可下可以见自家所施之当否而为进退
　　象曰观我生进退未失道也
　　【通论】平庵项氏曰观以四隂逼二阳六三尚用观以伺之而不敢必进者以阳方中正未失道也象辞指所敌言之而诸儒往往求之于本爻所以未得其说也象辞称未者观终当为剥方长之势决不但已特未而已非终于不进也
　　愚案六三懐进退之心而其恶未着未失道即指六三可也
　　【存疑】紫阳朱子曰观己之生而进退以顺乎宜故未至于
　　失道也
　　六四观国之光利用宾于王
　　【正义】伊川程子曰观莫明于切近五以阳刚中正居尊位圣贤之君也四切近之观见其道故云观国之光不指君之身而云国者在人君而言岂止观其行一身乎当观天下之政化则人君之道德可见矣四虽隂柔而巽体居正切近于五观见而能顺从者也夫圣明在上则懐抱才德之人皆愿进于朝廷辅戴之以康济天下四既观见人君之德国家之治光华盛美所宜宾于王朝效其智力上辅于君以施泽天下故云利用宾于王也古者有贤德之人则人君宾礼之故士之仕进于王朝则谓之宾
　　【通论】保斋刘氏曰九五大君观己所为以仪型天下初去五逺所观不明如童子二去五逺所观不明如女子惟四得正而去五近所观最明故曰观光宾王盖诸爻皆就五取义也
　　愚案临以下卦二爻为主余四爻则因临起义而命之曰临者也观以上卦二爻为主余四爻则因观起义而命之曰观者也故观之下四爻不过各以所居之位而言其所见之不同如此耳如闚则以为闚五观又以为观五亦可谓泥矣
　　象曰观国之光尚宾也
　　【存疑】衡水孔氏曰以居近至尊之道志意慕尚为王宾也崔氏【憬】曰得位比尊承于王者职在搜国俊宾荐王庭故以进贤为尚宾也
　　伊川程子曰尚谓志尚其志意愿慕宾于王朝也【此即孔氏说】
　　慈湖杨氏曰言其国贵尚宾贤可以进也
　　愚案尚宾有前数説窃疑尚犹言贵也此释利字之义言六四巽体柔而知附于刚所谓观国之光也观既至此则惟以宾王为贵而不可更自引退以终于闇昧也此所谓尚宾也
　　九五观我生君子无咎
　　【正义】紫阳朱子曰九五阳刚中正以居尊位其下四隂仰而观之君子之象也故戒居此位得此占者当观己所行必其阳刚中正亦如是焉则得无咎也
　　又曰九五之观我生如观风俗之恶民臣之从违可以见自己所施之善恶
　　秋山王氏曰五阳刚中正居尊位以观天下此君子之道也天下皆仰而观之在五又当观己之所行必一出于君子之道然后可以立身于无过之地故曰观我生君子无咎
　　【辨正】愚案九五位于四隂之上虽在下之推戴如故而其势实孤且危当此之时欲挽未厌之天心非修德勤政其道无由也观我生者修德勤政之谓也君子即指居五位者言能观我生则居此位者可以无咎矣有危而勉之之意焉若谓合于君子之道而后无咎及泥于观民之说而曰天下皆君子而后无咎以文义考之恐未必然
　　【通论】平庵项氏曰观本是小人逐君子之卦但以九五中正在上羣隂仰而观之故圣人取以为小人观君子之象象虽如此势实渐危故五上二爻皆曰君子无咎言君子方危能如九五之居中履正能如上九之谨身在外仅可无咎耳不然则九五建中正以观天下虽元吉大亨可也岂止无咎而已哉明二阳向消故道大而福小也此即唐武宗之时内而宦者外而牛党之徙皆欲攻李德裕者也但以武宗刚明在位故仰视而不敢动一日事变万事去矣
　　石门梁氏曰圣人于卦取大观之义而于四隂爻则不言隂之害阳而但言隂之仰于阳然自五言之则隂之盛长阳不可以不慎也故九五之爻辞曰观我生君子无咎若自失其道则在下之隂皆吾之害也能无咎乎
　　【存疑】衡水孔氏曰九五居尊为观之主四海之内由我而化我敎化善则天下有君子之风敎化不善则天下着小人之俗故观民以察我道有君子之风者则无咎也
　　【正义】伊川程子曰九五居人君之位时之治乱俗之美恶系乎已而已观己之生若天下之俗皆君子矣则是己之所以为政化善也乃无咎矣若天下之俗未合君子之道则是己之所为政治未善不能免于咎也
　　象曰观我生观民也
　　【正义】伊川程子曰我生出于己者人君欲观己之施为善否当观于民民俗善则政化善也王弼云观民以察己之道是也
　　紫阳朱子曰此夫子以义言之明人君观己所行不但一身之得失又当观民徳之善否以自省察也
　　【通论】平庵项氏曰五为一卦之主以中正观天下为天下之所尊仰凡言我者皆指五也卦以四隂进逼二阳初稚二贞未有陵阳之势六三不正之小人其志刚躁将进而逼阳以成四隂之势者也特以九五中正尚未失道故未敢遽进方观九五之所为以为进退故象曰观我生进退未失道也为九五者知其如此则当自观我之所生以为休咎之决民向之则我为君子民背之则我非君子也故象曰观我生观民也民即在下之众隂也
　　上九观其生君子无咎
　　【正义】紫阳朱子曰上九阳刚居尊位之上虽不当事任而亦为下所观故其戒辞畧与五同但以我为其小有主宾之异耳
　　平庵项氏曰上九当剥之时在卦之外无民无位小人之进退下民之向背皆不由己但谨视其身思自免咎而已非卦之主故但称其生此即剥之君子观象之时也隂进则灭阳而为坤隂不进则阳存而为硕果道之兴废皆未可知故象曰观其生志未平也
　　潜室陈氏曰上九虽无位亦下之所观瞻故亦当自观其所行但避九五不得称我犹若他人之辞耳
　　【通论】愚案此卦下四爻之观观人者也上二爻之观自观者也九五得位居尊故我之上九身在事外故其之皆自观也五之自观在政敎故曰观民上之自观在德业故曰志未平王辅嗣以观其生为为民所观失之矣
　　象曰观其生志未平也
　　【正义】紫阳朱子曰志未平言虽不得位未可忘戒惧也







　　大易择言卷十一
　　钦定四库全书
　　大易择言卷十二
　　上元程廷祚撰
　　【震下离上】
　　噬嗑亨利用狱
　　【正义】资州李氏曰颐中有物曰噬嗑谓九四也四在颐中齧而后亨故利用狱也【此以噬嗑俱为齧义説胜后儒】
　　伊川程子曰噬齧也嗑合也口中有物间之齧而后合之也卦上下二刚爻而中柔外刚中虚人颐口之象也中虚之中又一刚爻为颐中有物之象口中有物则隔其上下不得嗑必齧之则得嗑故为噬嗑噬嗑亨卦自有亨义也天下之事所以不得亨者以有间也噬而嗑之则亨通矣利用狱噬而嗑之之道宜用刑狱也天下之间非刑狱何以去之不云利用刑而云利用狱者卦有明照之象利于察狱也狱者所以究治情伪得其情则知为间之道然后可以设防与致刑也
　　紫阳朱子曰噬齧也嗑合也物有间者齧而合之也为卦上下两阳而中虚颐口之象九四一阳间于其中必齧之而后合故为噬嗑其占当得亨通者有间故不通齧之而合则亨通矣又三隂三阳刚柔中半下动上明下雷上电柔上行以至于五而得其中虽不当位而利用狱盖治狱之道惟威与明而得其中之为贵故筮得之者有其徳则应其占也
　　【辨正】愚案噬者齿之自上而下嗑者齿之自下而上二用全而口乃能以齧物噬嗑之义齧尽之矣且独言噬而嗑亦在其中故爻辞言噬而不言嗑也后之解者泥于序卦动曰嗑而合之以噬为齧以嗑为齧之而得其合其説虽无害于大义而颇觉支离
　　彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　【正义】山阳王氏曰凡言上行皆所之在贵也
　　崔氏【憬】曰物在颐中隔其上下因齧而合乃得其亨焉以喻人于上下之间有乱羣者当用刑去之故言利用狱
　　伊川程子曰有物间于颐中则为害噬而嗑之乃亨通也故云噬嗑而亨刚柔分动而明雷电合而章以卦才言也刚爻与柔爻相间刚柔分而不相杂为明辨之象明辨察狱之本也下震上离其动而明也雷震而电耀相须并见合而章也照与威并行用狱之道也能照则无所隐情有威则莫敢不畏上既以二象言其动而明故复言威照并用之意上行谓居尊位虽不当位谓以柔居五而利于用狱者治狱之道全刚则伤于严暴过柔则失于寛纵五为用狱之主以柔处刚而得中得用狱之宜也
　　愚案颐中有物则顽梗未化而不得其亨矣于是威断之用行而刑罚之事起所谓噬嗑而亨也刚柔分动而明下震上离各着其能此以卦体之分而言也雷电合而章内动外明相济为用此以卦象之合而言也【分合对言宜如此看】柔得中而上行谓离体在上光明而位乎尊也震而在下离而在上非刚柔之定体所宜故谓之不当位虽不当位以柔而得中故利用狱也噬嗑晋睽鼎四卦皆言柔之上行亦皆离也而噬嗑独言不当位其指刚上柔下之定体而论无疑犹未济之不当位也若晋睽鼎则上下俱柔卦矣
　　【通论】徂徕石氏曰大凡柔则言上行刚则言来柔下刚上定体也刚来如讼无妄涣等刚体本在上而来下上行如晋睽鼎噬嗑等柔体本在下今居五位为上行【此説论上行则是论来则未必然】
　　问易中言刚柔分两处一是噬嗑一是节此颇难解朱子曰据某所见只是一卦三隂三阳谓之刚柔分分犹均也又问易中三隂三阳卦多独于此言之何也曰偶于此言之其他卦别有义又曰刚柔分语意与日夜分同【案下刚上柔或上刚下柔之卦皆可谓之刚柔分】
　　【余论】汉上朱氏曰六五柔中不当位也施于用狱无若柔中之为利盖人君止于仁不以明断称以臯陶寜失不经曾子哀矜而勿喜之言观之则不在明断审矣
　　象曰雷电噬嗑先王以明罚勅法
　　【正义】南阳宋氏曰用刑之道威明相兼若威而不明恐致淫滥明而无威不能伏物故须雷电并合而噬嗑备
　　侯氏【行果】曰雷所以动物电所以照物雷电震照则万物不能懐邪故先王则之明罚勅法以示万物也
　　伊川程子曰电明而雷威先王观雷电之象法其明与威以明其刑罚勅其法令明事理而为之防者也
　　【辨正】中溪张氏曰蔡邕石经本作电雷
　　【通论】进斋徐氏曰明罚者所以示民而使之知所避勅法者所以防民而使之知所畏此先王忠厚之意也未至折狱致刑处故与丰象异
