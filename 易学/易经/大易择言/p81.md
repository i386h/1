<!-- { "loadSidebar": true } -->
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不乆也故受之以恒恒者乆也物不可以乆居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不己必益故受之以益益而不己必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困于上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉【正义】北海郑氏曰言夫妇当有终身之义夫妇之道谓咸
　　恒也
　　颍川韩氏曰夫妇之道以恒为贵而物之所居不可以恒宜与世升降有时而遯也
　　又曰行过乎恭用过乎俭可以矫世励俗有所济也崔氏【憬】曰不可以终壮于阳盛自取触藩宜柔进而上行受兹锡马
　　又曰困及于臲卼则反下以求安故言困乎上必反下
　　又曰谚云作者不居况穷太甚而能处乎故必获罪去邦羁旅于外也
　　濓溪周子曰家人离必起于妇人故睽次家人以二女同居而志不同行也
　　阎氏【彦升】曰知进而已不知消息盈虚与时偕行则伤之者至矣故受之以明夷以利合者廹穷祸患害相弃也以天属者廹穷祸患害相収也明夷之伤岂得不反于家人乎
　　汉上朱氏曰井在下者也井乆则秽浊不食治井之道革去其害井者而已
　　南轩张氏曰善恶不两立邪正不并行有所闲则君子无相遇之理故决去小人则君子交而遇也故受之以姤而姤者天地交也
　　又曰天下之物散之则小合而聚之则积小以成其髙大故聚而上者为升也
　　又曰升于徳则圣敬日跻若夫防升则有所蛊壊而困矣故受之以困凡人困于功名富贵然后可从于俭约故困于上者必反下故受之以井
　　平庵项氏曰人之情相拒则怒相入则説故入而后説之
　　【通论】新蔡干氏曰此详言人道三纲六纪有自来也人有男女隂阳之性则自然有夫妇配合之道隂阳化生血体相传则自然有父子之亲以父立君以子资臣则必有君臣之位有君臣之位故有上下之序有上下之位则必有礼以定其体义以制其宜明先王制作盖取之于情者也上经始于乾坤有生之本也下经始于咸恒人道之首也天不地不生夫不妇不成相须之至王教之端故诗以闗雎为国风之始而易于咸恒备论礼义所由生也
　　颍川韩氏曰凡序卦所明非易之蕴也盖因卦之次托以明义咸柔上而刚下感应以相与夫妇之象莫美乎斯人伦之道莫大乎夫妇故夫子殷勤深述其义以崇人伦之始而不系之于杂也先儒以干至离为上经天道也咸至未济为下经人事也夫易六画成卦三才必备错综天人以効变化岂有天道人事偏于上下哉斯盖守文而不求义失之逺矣
　　阎氏【彦升】曰晋者进也进必有所伤渐者进也进必有所归何也曰晋所谓进者有进而已此进必有伤也渐之所谓进者渐进而已乌有不得所归者乎
　　草庐呉氏曰此言咸所以为下经之首也夫妇谓咸卦先言天地万物男女者有夫妇之所由也后言父子君臣上下者有夫妇之所致也有夫妇则其所生为父子由家而国虽非父子也而君尊臣卑之分如父子也由国而天下虽非君臣而上贵下贱之分如君臣也礼义所以分别尊卑贵贱之等错犹置也乾坤咸不出卦名者以其为上下经之首卦特别言之
　　石涧俞氏曰大而能谦则豫大而至于穷极则必失其所安故丰后继以旅
　　折中曰归妹之得其所归犹言得其所依归也妇得贤夫而配之臣得圣君而事之皆得其所归之谓故同人之物必归焉者人归己也此之得其所归者己归人也两者皆足以致事业之大
　　右下篇
　　杂卦传
　　干刚坤柔比乐师忧临观之义或与或求屯见而不失其居蒙杂而着震起也艮止也损益盛衰之始也大畜时也无妄灾也萃聚而升不来也谦轻而豫怠也噬嗑食也贲无色也兑见而巽伏也随无故也蛊则饬也剥烂也复反也晋昼也明夷诛也井通而困相遇也咸速也恒乆也涣离也节止也解缓也蹇难也睽外也家人内也否泰反其类也大壮则止遯则退也大有众也同人亲也革去故也鼎取新也小过过也中孚信也丰多故亲寡旅也离上而坎下也小畜寡也履不处也需不进也讼不亲也大过颠也姤遇也柔遇刚也渐女归待男行也颐养正也既济定也归妹女之终也未济男之穷也夬决也刚决柔也君子道长小人道忧也
　　【正义】会稽虞氏曰震阳动行故起艮阳终止故止
　　又曰涣散故离节制度数故止
　　颍川韩氏曰亲比则乐动众则忧
　　又曰刚柔失位其道未济故曰穷也
　　东坡苏氏曰君子以经纶故曰见盘桓利居贞故曰不失其居蒙以养正蒙正未分故曰杂童明故曰着
　　括苍龚氏曰君子非用壮也势足以胜小人则止非好遯也势不足以胜小人则退
　　汉上朱氏曰比得位而众比之故乐师犯难而众从之故忧忧乐以天下也
　　又曰大有六五柔得尊位而有其众有其众则众亦归之矣故曰大有众也同人六二得中得位而同乎人同乎人则人亦亲之故曰同人亲也
　　白云郭氏曰损己必盛故为盛之始益己必衰故为衰之始消长相循在道常如是也
　　又曰君子藏器于身待时而动然则多识前言往行以畜其徳亦以待时也无妄之谓灾其余自作孽而已故无妄匪正有眚
　　又曰贲以白贲无咎故无色则质全有天下之至贲存焉
　　又曰晋与明夷朝暮之象也故言明出地上明入地中诛亦伤也
　　又曰往来井井则其道通困遇刚揜所以为困平庵项氏曰自以为少故谦自以为多故豫少故轻多故怠
　　又曰剥烂尽复反生也凡果烂而仁生物烂而虫生木叶烂而根生粪壤烂而苖生皆剥复之理也
　　节斋蔡氏曰有感则应故速常故能乆
　　柴氏与之曰谦者视已若甚轻豫则有满盈之志而怠矣
　　潘氏天锡曰物盛则多故旅寓则少亲
　　草庐吴氏曰临九二二阳浸长在上之隂不敢以势临而与之以俟其上进观六四四隂已盛然不进逼犯阳而统率三隂居下以求观九五之中正
　　石涧俞氏曰故谓故旧与革去故之故同随人则忘旧蛊则饬而新也
　　赵氏玉泉曰大壮以壮趾为凶用壮为厉欲阳之知所止也遯以嘉遯为吉肥遯为利欲阳之知所处也
　　张氏彦陵曰萃有聚而尚往之义升有往而不反之义
　　何氏元子曰大畜若上九天衢之亨可谓得时矣然无畜而时不谓时也大畜故谓之时耳无妄若六三或系之牛可谓逄灾矣然有妄而灾不谓灾也无妄故谓之灾耳
　　又曰巽本以隂在下为能巽也彖传乃谓刚巽乎中正而志行柔皆顺乎刚兑本以隂在上为能説也彖传乃谓刚中而柔外説以利贞盖终主阳也云尔
　　又曰壮不可用宜止不宜躁遯以时行应退不应进止者难进退者易退也
　　折中曰噬嗑食也贲无色也此二语之义即所谓食取其充腹衣取其蔽体者也若饫于膏粱则噬之不能合而失饮食之正若竞于华美则目迷五色而非自然之文
　　【辨正】孙氏奕曰晋昼也明夷诛也以诛对昼非反对之义大象传曰明入地中明夷则知明出地上为昼明入地中为昧当作明夷昧也
　　【通论】紫阳朱子曰杂卦以干为首不终之以他卦而必终之以夬者盖夬以五阳决一隂决去一隂则复为纯干矣
　　平庵项氏曰大过之象本末俱弱而在杂卦之终圣人作易示天下以无终穷之理教人以拨乱反正之法是故原其乱之始生于姤而极其势之上穷于夬以示防之当防盛之不足畏自夬而干有终而复始之义也
　　又曰自大过以下特皆以男女为言至夬而明言之曰君子小人然则圣人之意断可识矣
　　愚案易道以刚柔立本此篇始于乾坤而终于夬盖即卦之反对而言刚柔之进退得失以示人当崇天徳之意也故不独震起艮止言刚之始终剥烂复反言刚之絶续否泰反其类言刚柔之内外既济曰定言刚柔之正而位当其他两卦对举善否不一而刚柔之大用莫不寓焉非独至夬之刚决柔而后为深切着明也非深识大易之精蕴者其孰能知之
　　【余论】平庵项氏曰干阳而在上坤隂而在下者隂阳之定体如人之首上而腹下也离女而在上坎男而在下者隂阳之精气互藏其宅如人之心上而肾下也是故肾之精升而为气则离中之隂也心之精降而为液则坎中之阳也火隂物也而附于阳故炎上水阳物也而藏于隂故就下然则日为隂月为阳乎曰日则阳矣而日中之精则隂之神也月则隂矣而月中之精则阳之神也故曰离上而坎下非知道者不足以识之
　　龙氏观复曰按春秋传释系辞所谓屯固比入坤安震杀之属以一字断卦义往往古筮书多有之杂卦此类是也夫子存之为经羽翼非创作也






　　大易择言卷三十六
