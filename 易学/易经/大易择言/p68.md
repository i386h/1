<!-- { "loadSidebar": true } -->
　　【正义】伊川程子曰既济之初而能止其进其义自无咎也六二妇丧其茀勿逐七日得
　　【辨正】愚案妇人之车无茀则无以蔽前后而不可行丧茀而能勿逐以待其自得于七日之后其能安柔下之分而不急于自行如是此柔而得中彖之初吉即指此也
　　【存异】紫阳朱子曰二以文明中正之德上应九五阳刚中正之君宜得行其志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐而自得之戒
　　愚案丧茀勿逐以见柔之安分而从刚七日得则既济矣凡在下位者莫不当用旧説泥于二五相应之例且谓丧茀为九五不能下贤则此卦何以为既济也
　　象曰七日得以中道也
　　【辨正】愚案得丧皆所勿计而惟自安于柔故曰以中道也九三髙宗伐鬼方三年克之小人勿用
　　【正义】紫阳朱子曰既济之时以刚居刚髙宗伐鬼方之象也三年克之言其久而后克戒占者不可轻动之意小人勿用占法与师上六同
　　【辨正】愚案九三刚而不中处既济而轻动劳师于絶域髙宗伐鬼方三年克之其任用非人残民以逞之害显然见于言表髙宗虽商之贤君然未必如虞廷干羽之化故言小人勿用以明其失非谓既克之后不可用小人也
　　【余论】伊川程子曰髙宗必商之髙宗天下之事既济而逺伐暴乱也威武可及而以救民为心乃王者之事也惟圣贤之君则可若骋威武忿不服贪土地则残民肆欲也故戒不可用小人
　　愚案爻辞不见美髙宗之意程传未深考耳
　　象曰三年克之惫也
　　【辨正】愚案言惫正见劳师之由于小人矣
　　六四繻有衣袽终日戒
　　【正义】伊川程子曰当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也
　　兼山郭氏曰既济思患豫防而四又居多惧之地是以有繻有衣袽之戒勿以既济而忘未济之难也终日者言无怠时也
　　【余论】云峰胡氏曰乘舟者不可以无繻而忘衣袽亦不可谓衣袽已备遂恝然不知戒水浸至而不知则虽有衣袽不及施矣备患之具不失于寻常而虑患之念又不忘于顷刻此处既济之道
　　中溪张氏曰六四出离入坎此济道将革之时也济道将革则罅漏必生四坎体也故取漏舟为戒终日戒者自朝至夕不忘戒备常若坐敝舟而水骤至焉斯可以免覆溺之患
　　象曰终日戒有所疑也
　　【辨正】愚案因疑而戒疑者疑覆溺之不免也
　　九五东邻杀牛不如西邻之禴祭实受其福
　　【辨正】愚案东者时之始西者时之成济以时为本东邻谓不得其时者西邻即谓九五爻辞之意言求济者得其时则用力少而成功多不得其时为东邻杀牛之象九五能积德以待时为禴祭受福之象先儒不察于象传时字之义故不得此爻正解虽有名通之论皆无足深取矣
　　【余论】雪松潘氏曰五以阳刚中正当物大丰盛之时故借东邻祭礼以示警惧夫祭时为大时苟得矣则明德馨而黍稷可荐明信昭而沼毛可羞是以东邻杀牛不如西邻之禴祭实受其福在于合时不在物丰也东西者彼此之时不以五与二对言
　　承庵姚氏曰人君当既济之时享治平之盛骄奢易萌而诚敬必不足故圣人借两邻以为训若曰东邻杀牛何其盛也西邻禴祭何其薄也然神无常享享于克诚彼杀牛者反不如禴祭者之实受其福信乎享神者在诚不在物保治者以实不以文此盖教之以祈天保命之道
　　【存异】紫阳朱子曰东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也
　　愚案东西以喻时之早暮九五当西成之时收既济之效禴祭受福皆指九五而言本义以西邻为六二则受福为六二受福　折中谓易无此例诚然
　　象曰东邻杀牛不如西邻之时也实受其福吉大来也【辨正】愚案受福而言吉大来谓既济惟此爻为极盛以明
　　非真言祭祀也后儒不察何哉
　　上六濡其首厉
　　【正义】山阳王氏曰既济道穷之于未济则首先犯焉进而不已则遇于难故濡其首也将没不久危莫先焉
　　愚案濡其首者乱端方兆之象他説谓身已陷没而至于首则与象传何可久也之义不合辅嗣説是○此爻与六四俱当以时与事言不必以人言
　　【通论】汉上朱氏曰以兼卦言之初为始为本上为终为末以成卦言之上为首为前初为尾为后
　　象曰濡其首厉何可久也
　　【正义】安定胡氏曰既济之终反于未济至于濡没其首故当翻然而警惕然而改何可久如此乎
　　【坎下离上】
　　未济亨小狐汔济濡其尾无攸利
　　【正义】紫阳朱子曰未济事未成之时也水火不交不相为用卦之六爻皆失其位故为未济汔几也几济而濡尾犹未济也占者如此何所利哉
　　【余论】伊川程子曰狐能渡水其老者多疑畏故履冰而听惧其陷也小者则未能畏慎故勇于济濡其尾而不能济也
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　【辨正】愚案未济曰亨而亦取柔中与既济同者柔之得中固贵于羣柔也刚而在下终为刚德之衰未出中者虽中而在陷也濡其尾无攸利求济而终于不能矣然未济则将之于既济以刚柔虽上下易位不得其正而有相为用之道也
　　【通论】节斋蔡氏曰既济之后必乱故主在下卦而亨取二未济之后必济故主在上卦而亨取五
　　【余论】伊川程子曰虽隂阳不当位然刚柔皆相应若能重
　　慎则有可济之理
　　紫阳朱子曰小狐汔济汔字训几与井卦同既曰几便是未出坎中
　　象曰火在水上未济君子以慎辨物居方
　　【正义】伊川程子曰水火不交不相济为用故为未济火在水上非其处也君子观其处不当之象以慎处于事物辨其所当各居其方谓止于其所也
　　何氏元子曰慎辨物者物以羣分也慎居方者方以类聚也
　　初六濡其尾吝
　　【正义】伊川程子曰濡其尾言不能济也不度其才力而进
　　终不能济可羞吝也
　　【余论】张氏彦陵曰卦辞所谓小狐正指此爻新进喜事急
　　于求济而反不能济可吝孰甚焉
　　象曰濡其尾亦不知极也
　　【辨正】紫阳朱子曰极字未详考上下韵亦不叶或恐是敬
　　字今且阙之
　　熊氏与可曰古注明以拯救为解且与下文行正协韵作拯字何疑
　　愚案熊氏説有理
　　九二曳其轮贞吉
　　【正义】潘氏天锡曰九二刚中力足以济者也然身在坎中未可以大用故曳其车轮不敢轻进待时而动乃为吉也不量时度力而勇于赴难适以败事矣【此説虽有所未尽而逺胜义】
　　【存疑】紫阳朱子曰以九二应六五而居柔得中为能自止而不进得为下之正也故其象占如此
　　象曰九二贞吉中以行正也
　　【辨正】愚案未济与既济不同既济之曳其轮时虽可为而不敢轻进也未济之曳其轮时未可为而自守其正不肯枉道以求济也故既济之传曰义无咎而此则曰中以行正义本明晰
　　六三未济征凶利涉大川
　　【辨正】愚案此卦皆未济也以六三处陷体之极而特着卦名言卦之所以为未济者以此物也征凶际此时者而可以更有所往乎利涉大川其义未详先儒强为之解近于凿矣
　　【存疑】紫阳朱子曰隂柔不中正居未济之时以征则凶然以柔乘刚将出乎坎有利涉之象故其占如此盖行者可以水浮而不可以陆走也或疑利字上当有不字
　　象曰未济征凶位不当也
　　【余论】草庐吴氏曰未济诸爻皆位不当而独于六三言之
　　以未济由六三故也
　　石涧俞氏曰六爻皆位不当而独于六三曰位不当以六三才弱而处下体之上也
　　愚案彖辞传所谓位不当者谓坎下离上二卦之位不正非爻位也今象传独指六三为位不当旧説穷矣
　　九四贞吉悔亡震用伐鬼方三年有赏于大国
　　【正义】山阳王氏曰处未济之时而出险难之上居文明之初体乎刚质以近至尊虽履非其位志在乎正则吉而悔亡矣伐鬼方者兴衰之征也始出于难其德未盛故曰三年也
　　【辨正】愚案四以刚德处未济之时能得其正则吉而悔亡所谓正者见可而进也震动也震用伐鬼方言离暗向明之初不可自安于不济能奋发有为芟除幽隠则既济之功可望三年有赏于大国矣旧注惟辅嗣之説近之○鬼方谓险陷之地即坎卦也二卦并言鬼方既济坎在外故言于九三未济坎在内故言于九四又坎在外既济之所以不终于既济也坎在内未济之所以不终于未济也
　　【存疑】紫阳朱子曰以九居四不正而有悔也能勉而贞则悔亡矣然以不贞之资欲勉而贞非极其阳刚用力之久不能也故为伐鬼方三年而受赏之象
　　象曰贞吉悔亡志行也
　　【辨正】愚案九四时虽未济而刚已足用故曰志行志行则
　　可以进而求济矣
　　六五贞吉无悔君子之光有孚吉
　　【辨正】愚案六五时虽未济而能丽乎中正以为文明之主故吉而无悔君子尊者之称居尊不患于无光然必本于至诚乃有动物之效而天下由是以济再言吉者重其孚也
　　【存疑】紫阳朱子曰以六居五亦非正也然文明之主居中应刚虚心以求下之助故得贞而吉且无悔
　　象曰君子之光其晖吉也
　　【正义】伊川程子曰光盛则有晖君子充积而光盛至于有
　　晖善之至也故重云吉
　　上九有孚于饮酒无咎濡其首有孚失是
　　【辨正】愚案上视五则有刚德之实矣故曰有孚既实有是刚德而处未济之终则非险之所能害也酒虽溺人之物而犹为险之微者故曰于饮酒无咎然不可以其酒而忽之也若为其所陷而至于濡首则并我之刚德而失之而亦无救于未济矣旧解以为真饮酒似未确
　　【余论】蒙斋李氏曰未济之终甫及既济而复以濡首戒之惧以终始其要无咎此之谓易之道也
　　【存疑】伊川程子曰未济之极至诚安于义命而自乐则可无咎饮酒自乐也不乐其处则忿躁陨获入于凶咎矣若从乐而耽肆过礼至濡其首亦非能安其处也
　　紫阳朱子曰以刚明居未济之极时将可以有为而自信自养以俟命无咎之道也若纵而不反如狐之涉水而濡其首则过于自信而失其义矣
　　象曰饮酒濡首亦不知节也
　　【正义】衡水孔氏曰释饮酒所以致濡首之难以其不知止
　　节故也

　　大易择言卷三十三
<经部,易类,大易择言>
　　钦定四库全书
　　大易择言卷三十四
　　上元程廷祚撰
　　系辞上传
　　天尊地卑乾坤定矣卑高以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　【正义】颍川韩氏曰乾坤其易之门户先明天尊地卑以定乾坤之体天尊地卑之义既列则涉乎万物贵贱之位明矣刚动而柔止也动止得其常体则刚柔之分着矣方有类物有羣则有同有异有聚有分顺其所同则吉乖其所趋则凶故吉凶生矣象况日月星辰形况山川草木也悬象运转以成昏明山泽通气而云行雨施故变化见矣
