<!-- { "loadSidebar": true } -->
　　【余论】平庵项氏曰干阳生于坎水坎水生于天一干坎本同气而生者也一动之后相悖而行遂有天渊之隔由是观之天下之事不可以细微而不谨也不可以亲昵而不敬也祸难之端夫岂在大曹刘共饭地分于匕筯之间苏史灭宗忿起于笑谈之顷谋始之诲岂不深切着明乎
　　初六不永所事小有言终吉
　　【正义】伊川程子曰六以柔弱居下不能终极其讼者也故于讼之初因六之才为之戒曰若不长永其事则虽小有言终得吉也葢讼非可长之事有言灾之小者也不永其事而不至于凶乃讼之吉也
　　慈湖杨氏曰讼之初不深也有不永所事之象讼之初未深小有言而已既不永其事故终吉
　　【通论】云峰胡氏曰初不曰不永讼而曰不永所事事之初犹冀其不成讼也小有言与需不同需小有言人不能不小有言也此之小有言我不能已而小有言也
　　象曰不永所事讼不可长也虽小有言其辩明也【正义】秋山王氏曰止讼于初者上也故于讼之初即以讼
　　不可长为戒
　　石涧俞氏曰彖传云讼不可成葢言讼之通义而不欲其成爻传曰讼不可长葢言初为讼端而不欲其长
　　愚案其辩明者言其知讼之不可长则审理度势絶无蒙昧之见可知是以虽小有言而终吉也然则辨乃分辨之辨非辩论之辩矣
　　九二不克讼归而逋其邑人三百戸无眚
　　【正义】紫阳朱子曰九二阳刚为险之主本欲讼者也然以刚居柔得下之中而上应九五阳刚居尊势不可敌故其象占如此
　　梅边熊氏曰讼之得名正以二居险中卦辞之有孚窒为二而也九二为险之主故以下而讼上讼而不克凶患之来可知已惟其居中有孚窒塞而能惕故能归逋而无眚也
　　【辨正】愚案坎体处下本恃险而欲讼归而逋者又以刚而得中也邑人三百戸险固之象二初欲讼恃有三百戸也继而得中则忘其险矣故曰不克讼归而逋其邑人三百户也能自胜如此其免于害不亦宜乎旧解以为自处寡约虽亦有理然觉迀回难通
　　【存疑】山阳王氏曰以刚处讼不能下物自下讼上宜其不克若能以惧归窜其邑乃可以免灾邑过三百窜而据强灾未免也
　　伊川程子曰二五相应之地而两刚不相与相讼者也五以中正处君位其可敌乎是为讼而义不克也若能知其义之不可退归而逋避以寡约自处则得免过眚也必逋者避为敌之地也三百户邑之至小者若处强大是犹竞也
　　【存异】颍川荀氏曰二者下体之君君不争则百姓无害也平庵项氏曰一家好讼则百姓受害言三百户无眚见安者之众也
　　愚案荀氏项氏二説与惕中之防全然不合又荀説在辅嗣前而辅嗣不用别自立论亦足以见向来初无定説也
　　象曰不克讼归逋窜也自下讼上患至掇也
　　【正义】伊川程子曰自下而讼其上义乖势屈祸患之至犹
　　拾掇而取之言易得也
　　愚案二之不克讼已自安于下而无所讼矣而传云云者正言二明于祸福之分为刚来而得其中也
　　六三食旧徳贞厉终吉或从王事无成
　　【正义】安定胡氏曰无成者不敢居其成但从王事守其本
　　位本禄而已故获其吉也
　　伊川程子曰三质本隂柔处险而介二刚之间危惧非为讼者也禄者称徳而受食旧徳谓处其素分贞谓坚固自守厉终吉谓虽处危地能知危惧则终必获吉也　又曰柔从刚者也下从上者也故曰或从王事无成谓从上而成不在已也
　　蒙斋李氏曰或从王事无成者谓从王事而不以成功自居也夫讼生于其行之相违而天下之讼又起矜功而伐善以柔而从刚以下而从上有功而不自居故能不失旧徳而终又获吉也
　　【通论】云峰胡氏曰食旧徳与位乎天徳语同位必称徳而居故宁徳过其位毋位过其徳食必称徳而食故宁徳浮于食毋食浮于徳
　　杨氏文源曰食旧徳安其分之所当得是不与人竞利也或从王事者分之所不得越是不与人竞功也葢不必告讦之风乃谓之讼一有争竞之心亦讼也
　　【余论】梅边熊氏曰坤六三亦曰或从王事无成而又曰有终者以地道代有终也此曰或从王事无成而不曰有终者讼不可终也讼以中止为吉无成乃所以为有终也无成所以为终吉也
　　石涧俞氏曰或从王事无成与坤之六三同彼言或从王事无成又言有终此但言或从王事无成而不言有终何也曰彼顺而此险也险非善后之道也
　　【存异】紫阳朱子曰或出而从上之事则亦无成功占者守
　　常而不出则善也
　　愚案本义此解与诸説独别似不可从　折中谓此爻与坤三之文大同小异不应其义差殊是矣又尝疑此句与上文义不相蒙或即系坤六三之爻辞误衍于此而又逸有终二字亦未可定然未敢遽以为然也
　　象曰食旧徳从上吉也
　　【正义】伊川程子曰守其素分虽从上之所为非由已也故
　　无成而终得其吉也
　　愚案从上之上亦不必定指上九而言
　　九四不克讼复即命渝安贞吉
　　【正义】紫阳朱子曰即就也命正理也渝变也九四刚而不中故有讼象以其居柔故又为不克而复就正理渝变其心安处于正之象占者如是则吉也
　　慈湖杨氏曰人惟不安于命故以人力争讼今不讼而即于命变而安于贞吉之道也
　　【通论】云峰胡氏曰四之不克讼与二不同九二坎体九四干体九二曰归识时势能反而安于其分之小九四曰渝明义理能变而安于命之正圣人不贵无过而贵改过又如此
　　象曰复即命渝安贞不失也
　　【通论】建安邱氏曰二沮于势四屈于理此二之美所以止
　　于无眚而四之贞吉所以为不失也
　　九五讼元吉
　　【正义】东海王氏曰以中正之徳齐乖争之俗元吉也山阳王氏曰处得尊位为讼之主用其中正以断枉直中则不过正则不邪故讼元吉
　　伊川程子曰以中正居尊位治讼者也治讼得其中正所以元吉也元吉大吉而尽善也
　　紫阳朱子曰阳刚中正以居尊位听讼而得其平者也占者遇之讼而有理必获伸矣
　　象曰讼元吉以中正也
　　【正义】白云郭氏曰九五以中正之徳听天下之讼人之所利见实天下之吉也狱讼之归虞舜虞芮之质文王其九五之谓欤
　　紫阳朱子曰中则听不偏正则断合理
　　上九或锡之鞶带终朝三褫之
　　【正义】山阳王氏曰处讼之极以刚居上讼而得胜者也以讼受锡荣何可保故终朝之间褫带者三也
　　紫阳朱子曰鞶带命服之饰褫夺也以刚居讼极终讼而能胜之故有锡命受服之象然以讼得之岂能安久故又有终朝三褫之象其占为终讼无理而或取胜然其所得终必失之圣人为戒之意深矣
　　厚斋冯氏曰三居下卦之终终朝之象自三至上厯三爻三褫之象
　　【存疑】草庐呉氏曰褫郑本作拕徒可切晁氏曰如拕绅之拕澄案若只依今本作褫与褫通用训拽亦拕之义讼胜受服矜喜之极故终朝之间三拕拽而加诸身也
　　象曰以讼受服亦不足敬也
　　【正义】伊川程子曰穷极讼事设使受服命之宠亦且不足
　　敬而可贱恶况又祸患随至乎






　　大易择言卷四
　　钦定四库全书
　　大易择言卷五
　　上元程廷祚撰
　　【坎下坤上】
　　师贞丈人吉无咎
　　【正义】山阳王氏曰兴役动众无功罪也故吉乃无咎伊川程子曰以二卦之义言之内险外顺险道而以顺行师之义也以爻言之一阳而为众隂之主统众之象也　又曰师之道以正为本兴师动众以毒天下而不以正民弗从也强驱之耳故师以贞为主其动虽正也帅之者必丈人则吉而无咎也葢有吉而有咎者有无咎而不吉者吉且无咎乃尽善也丈人者尊严之称帅师总众非众所尊信畏服则安能得人心之从
　　紫阳朱子曰师兵众也下坎上坤坎险坤顺坎水坤地古者寓兵于农伏至险于大顺藏不测于至静之中又卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故其卦之名曰师丈人长老之称用师之道利于得正而任老成之人乃得吉而无咎戒占者亦必如是也
　　又曰吉无咎谓如一件事自家作出来好方得无罪咎若作得不好虽是好事也则有咎
　　【辨正】崔氏【憬】曰子夏传作大人
　　资州李氏曰子夏传是也王氏曲解大人为丈人臆云严庄之称宜改正
　　冯氏曰易经无作丈人者丈字必误古者行师诸侯躬亲帅师然必惟有大徳之人至公无我然后可正天下自大人讹为丈人説者不胜其异只见其曲也
　　【通论】涑水司马氏曰师贞丈人吉无咎难之也
　　伊川程子曰比以一阳为众隂之主而在上君之象也师以一阳为众隂之主而在下将帅之象也
　　龟山杨氏曰自昔先王之制民居则为比闾族党州乡故比则众在内一阳在上为之主君象也伍两卒旅军师之制则众在外一阳在下为之主将帅之象也
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　【正义】伊川程子曰能使众人皆正可以王天下矣得众心服而归正王道止于是也刚中而应言九二以刚处中刚而得中道也六五之君为正应信任之专也虽行险道而以顺动所谓义兵王者之师也上顺下险行险而顺也师旅之兴不无伤财害人毒害天下然而民心从之者以其义动也古者东征西怨民心从也如是故吉而无咎吉谓必克无咎谓合义又何咎矣其义故【一作固】无咎也
　　广平防氏曰用师之道将以正天下之不正也故师谓之征已则不正其能正人乎刚中而应任将之道也行险而顺兴师之义也仰顺乎天无违天以干时俯顺乎人无咈人以从欲兴师之顺如此故能以众正以众正之则人皆知其欲正己而已天下孰不趋于正哉
　　紫阳朱子曰此以卦体释师贞之义以谓能左右之也一阳在下之中而五隂皆为所以也能以众正则王者之师矣又以卦体卦徳释丈人吉无咎之义刚中谓九二应谓六五应之行险谓行危道顺谓顺人心此非有老成之徳者不能也毒害也师旅之兴不无害于天下然以其有是才徳是以民悦而从之也
　　西溪李氏曰王者之兵行一不义杀一不辜而得天下不为故曰能以众正可以王矣
　　【辨正】愚案毒字多训害之义似于行险为切然师之体险而顺者也顺矣而何言害乎考王之邕读毒为育崔氏憬以为亭毒之毒亭毒字见老子毒与育音义同又陆氏曰役也马氏又云治也当考
　　【余论】云峰胡氏曰毒之一字见得王者之师不得已而用之如毒药之攻病非有沉疴坚症不轻用也其指深矣
　　象曰地中有水师君子以容民畜众
　　【正义】紫阳朱子曰水不外于地兵不外于民故能养民则
　　可以得众矣
　　紫峰陈氏曰地中有水犹民中有兵非师之象乎君子观师之象必容保其民畜其兵众焉葢田以民分兵以赋出故当无事之时必制田里敎树畜使比闾族党州乡之民无不各得其养民既有养则所谓伍两卒旅军师之众以为他日折冲御侮之用者皆畜于此矣茍平时诲之无其方则缓急谁复为之用哉
　　【通论】紫阳朱子曰易有精有蕴如师贞丈人吉此圣人之精画前之易不可易之妙理至于容民畜众等处因卦以皆其蕴也
