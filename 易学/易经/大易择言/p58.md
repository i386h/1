<!-- { "loadSidebar": true } -->
　　【余论】泉峰龚氏曰九三以过刚之才躁动以往则凶处当革之时贞固自守则厉惟于改革之言详审三就则既无躁动之凶又无固守之厉得其时宜所以可革也
　　云峰胡氏曰以其过刚也故恐其征而不已则凶以其不中也又恐其一于贞固而失变革之义则厉故必革之言至于三就审之屡则有孚而可革矣
　　象曰革言三就又何之矣
　　【正义】伊川程子曰稽之众论至于三就事至当也又何之矣乃俗语更何往也如是而行乃顺理时行非已之私意所欲为也必得其宜矣
　　九四悔亡有孚改命吉
　　【正义】会稽虞氏曰将革而谋谓之言革而行之谓之命陆氏【希声】曰革而当故悔亡也为物所信则命令不便于民者可改易而获吉
　　刘氏长民曰成革之体在此一爻且自初至三则革道已成故下三爻皆以革字着于爻辞至于四则惟曰悔亡有孚改命吉也
　　伊川程子曰九四革之盛也阳刚革之才也离下体而进上体革之时也居水火之际革之势也得近君之位革之任也下无系应革之志也以九居四刚柔相际革之用也四既具此可谓当革之时也事之可悔而后革之革之而当其悔乃亡也革之既当唯在处之以至诚故有孚则改命吉改命改为也谓革之也
　　紫阳朱子曰以阳居隂故有悔然卦已过中水火之际乃革之时而刚柔不偏又革之用也是以悔亡然又必有孚然后革乃可获吉明占者有其德而当其时又必有信乃悔亡而得吉也
　　【辨正】愚案诸家皆以命为命令以理测之改命即彖传之所谓革命也国家受命以兴德衰则当改而非其人之德足以服乎天下之心则革而不当且有受其凶旤者矣乃可以言吉乎九四居革言三就之后已交説体是革道之成也故曰改命吉九五上六则既革之后矣
　　【通论】云峰胡氏曰自三至五皆言有孚三议革而后孚四有孚而后改深浅之序也五未占而有孚积孚之素也
　　象曰改命之吉信志也
　　【正义】伊川程子曰改命而吉以上下信其志也诚既至则
　　上下信矣革之道以上下之信为本
　　泉峰龚氏曰信志即有孚之谓革以有孚为本信足以孚乎人心则可以改命而得吉矣
　　九五大人虎变未占有孚
　　【正义】伊川程子曰九五以阳刚之才中正之德居尊位大人也以大人之道革天下之事无不当也无不时也所过变化事理炳着如虎之文采故云虎变龙虎大人之象也以大人中正之道变革之炳然昭著不待占决知其至当而天下必信也
　　紫阳朱子曰虎大人之象变谓希革而毛毨也在大人则自新新民之极顺天应人之时也九五以阳刚中正为革之主故有此象占而得此则有此应然亦必自其未占之时人已信其如此乃足以当之耳
　　【通论】泉峰龚氏曰革以孚信为主故彖与三四皆以孚信言至五之未占有孚则不言而信而无以复加矣
　　【余论】东谷郑氏曰革之道乆而后信五与上其革之成乎五阳刚中正居尊而説体尽革之美是以未占而有孚也其文晓然见于天下道德之威望而可信若卜筮罔不是孚虎变之谓也
　　象曰大人虎变其文炳也
　　【正义】伊川程子曰事理明着其虎文之炳炳明盛也天下
　　有不孚乎
　　愚案大人虎变汤武是也以不得已之心而行顺天应人之事其心迹昭然明着于天下故曰其文炳也使少有暗昧之私而为天下所难知难明则操莽之鬼蜮而非汤武之虎变矣
　　上六君子豹变小人革面征凶居贞吉
　　衡水孔氏曰居革之终变道已成君子处之虽不能同九五革命创制如虎文之彪炳然亦润色鸿业如豹文之蔚缛故曰君子豹变也小人革面者但能变化其顔面容色顺上而已革道已成宜安静守正更有所征则凶居而守正则吉【案君子豹变孔氏解是】
　　紫阳朱子曰革道已成君子如豹之变小人亦革面以听从矣不可以往而居正则吉变之之事非得已者不可以过故占者如之
　　象曰君子豹变其文蔚也小人革面顺以从君也【正义】石涧俞氏曰小人居革之中幡然向道以顺从君无不心悦而诚服或者乃谓革面而心不革非也
　　【通论】蓝田吕氏曰上六与九五皆革道已成之时虎之文修大而有理豹之文密茂而成斑其文炳然如火之照而易辨也其文蔚然如草之畅茂而丛聚也
　　【巽下离上】
　　鼎元吉亨
　　【正义】紫阳朱子曰鼎烹饪之器为卦下隂为足二三四阳为腹五隂为耳上阳为有鼎之象又以巽木入离火而致烹饪鼎之用也故其卦为鼎下巽巽也上离为目而五为耳有内巽顺而外聪明之象故其占曰元亨
　　【辨正】伊川程子曰以卦才言也如卦之才可以致元亨也止当云元亨文羡吉字卦才可以致元亨未便有元吉也彖复止言元亨其羡明矣
　　【通论】山斋易氏曰易之诸卦皆有象取诸物以名卦者鼎与井而已井以木巽水鼎以木巽火二卦以养人为义故皆以实象明之
　　双湖胡氏曰自元亨外无余辞唯大有与鼎
　　折中曰案上经颐卦言养道曰圣人养贤以及万民然则王者之所当养此两端而已下经井言养鼎亦言养然井在邑里之间往来行汲养民之象也鼎在朝庙之中燕飨则用之养贤之象也养民者存乎政行政者存乎人是其得失未可知也故井之彖犹多戒辞至于能养贤则与之食天禄治天职而所以养民者在是矣故其辞直曰元亨与大有同
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　【正义】衡水孔氏曰此明鼎用之美亨饪所须不出二种一供祭祀二当賔客祭祀则天神为大賔客则圣贤为重享帝尚质特牲而已故直言亨圣贤养须饱饫故言大亨也
　　伊川程子曰卦之为鼎取鼎之象也以木巽火以二体言鼎之用也以木巽火以木从火所以烹饪也鼎之为器生人所頼至切者也极其用之大则圣人亨以享上帝大烹以养圣贤圣人古之圣王大言其广也上既言鼎用之矣复以卦才言人能如卦之才可以致元亨也下体巽为巽顺于理离明而中虚于上为耳目聪明之象凡离在上者皆云柔进而上行柔在下之物乃居尊位进而上行也以明居尊而得中道应乎刚能用刚阳之道也五居中而又以柔而应刚为得中道其才如此所以能元亨也
　　愚案鼎者养人之器取以卦名以鼎喻天下也天下非圣人不可有故遂言圣人祀天养贤之事以上下卦体言曰巽而明以爻位言曰得中而应乎刚刚者天德能巽天以从天德而后可以有天下也卦体爻位如此故彖辞直曰元亨与大有同矣耳目聪三字宜衍彖传中言卦才无此例
　　象曰木上有火君子以正位凝命
　　【正义】临淄房氏曰鼎者神器至大重正位凝命命法其重
　　大不可迁移也
　　紫阳朱子曰鼎重器也故有正位凝命之意犹凝至道不凝之凝传所谓恊于上下以承天休者也
　　秋山王氏曰鼎形端而正体镇而重君子取其端正之象以正其所居之位使之愈乆而愈安取其镇重之象以凝其所受之命使之愈乆而愈固
　　云峰胡氏曰鼎之器正然后可凝其所受之实君之位正然后可凝其所受之命
　　【通论】东谷郑氏曰革以改命鼎以定命知革而不知鼎则
　　天下之乱滋矣
　　初六鼎颠趾利用否得妾以其子无咎
　　【辨正】愚案初爻在下故为趾以其柔也故为颠鼎而颠趾似非所宜然其中之否恶因是而出则亦鼎之利也鼎居革后此爻适际其间有除旧布新之象焉旧尽于上而新生于下必有崛起侧陋而钻承大统者如舜禹之起于匹夫汤武之兴于侯服不必论其始之贱也因妾而得其子复何咎乎又鼎腹有室象趾之颠室之侧也故为得妾之喻旧解未确○无咎重以其子
　　【存疑】伊川程子曰六在鼎下趾之象也上应于四趾而向上颠之象也○又曰初六本无才德可取故云得妾言得其人则如是也
　　象曰鼎颠趾未悖也利出否以从贵也
　　【正义】伊川程子曰鼎覆而趾颠悖道也然必非为悖者盖有倾覆否恶之时也去故而纳新泻恶而受美从贵之义也
　　愚案去故而纳新即舍贱从贵之义程传甚确又以柔从刚巽之本体从贵即谓从刚此传释出否而得妾之説亦在其中
　　【余论】陆氏【希声】曰趾当承鼎颠而覆之悖也于是出其恶故虽覆未悖犹妾至贱不当贵以其子故得贵焉春秋之义母以子贵是也
　　九二鼎有实我仇有疾不我能即吉
　　【辨正】愚案九二在内卦之中所以实鼎者此也故曰鼎有实鼎者大器人之所争我有是鼎而无德以堪之则天下皆起而我仇我疾矣二刚而中能以德守器使天下兴爱戴之诚泯憎怨之心则虽有欲问是鼎者而无由至其前矣故曰我仇有疾不我能即其吉为何如乎仇传曰怨耦是也旧解意似未安
　　【存疑】伊川程子曰二以刚实居中鼎中有实之象鼎之有实上出则为用二阳刚有济用之才与五相应上从六五之君则得正而其道可亨然与初密比隂从阳者也九二居中而应中不至失正已虽自守彼必相应求故戒能逺之使不来即我则吉也
　　紫阳朱子曰以刚居中鼎有实之象也我仇谓初隂阳相求而非正则相陷于恶而为仇矣二能以刚中自守则初虽近不能以就之矣是以其象如此而其占为如是则吉也
　　象曰鼎有实慎所之也我仇有疾终无尤也
　　【辨正】愚案慎所之犹言不可以不择术也终无尤释不我
　　能即之意
　　【存疑】伊川程子曰鼎之有实乃人之有才业也当慎所趋向不慎所徃则亦陷于非义二不能防于初而上交六五之正应乃是慎所之也我仇有疾举上文也我仇对已者谓初也初比已而非正是有疾也既自守以正则彼不能即我所以终无过尤也
　　九三鼎耳革其行塞雉膏不食方雨亏悔终吉
　　【正义】紫阳朱子曰以阳居鼎腹之中本有美实者也然以过刚失中又居下之极为变革之时故为鼎耳方革而不可举移虽承上卦文明之腴有雉膏之美而不得以为人之食然以阳居阳为得其正茍能自守则隂阳将和而失其悔矣占者如是则初虽不利而终得吉也
　　愚案方雨亏宜句悔宜句耳宜在上三犹居下卦适当鼎腹而未及于耳之用故为鼎耳革犹足本在下四已交上卦亦适当鼎腹而不及于足之用故为鼎折足也鼎之行以耳鼎既无耳则凝滞于此而不可行矣鼎耳革其行塞以喻有天下者废听善之具而阻公正之阶也雉膏不食以喻虽有至道而不知其美也方雨而亏以喻拥膏泽而不被于物也皆言其巽极而躁刚而不中以失持鼎之义也然处羣刚之间或能翻然而自觉其误则终邀其吉亦理之所有当此不可以不知悔矣故曰悔终吉
　　【存疑】伊川程子曰鼎耳六五也为鼎之主三以阳居巽之上刚而能巽其才足以济务然与五非应不得于君则其道何由而行革变革为异也三与五异而不合也其行塞不能亨也
　　象曰鼎而革失其义也
　　【辨正】愚案不曰无耳而曰耳革者明非无耳虽有耳而不为之用也然自是而为废鼎矣故曰失其义也犹不能听正言行正道则为失有天下之义也
　　九四鼎折足覆公餗其形渥凶
　　【正义】山阳王氏曰渥沾濡之貌也既覆正餗体为沾濡知小谋大不堪其任受其至辱灾及其身故曰其形渥凶也
　　汉上朱氏曰其形渥羞赧之象泽流被面沾濡其体也
