<!-- { "loadSidebar": true } -->
　　紫阳朱子曰潜藏也龙阳物也初阳在下未可施用故其象为潜龙其占曰勿用
　　承庵姚氏曰九本能变化而时居于初且宜邃养而不出故拟其占辞曰潜龙而教之且勿用焉勿用者勿轻用也非教其终勿用也曰潜即有见之意曰勿用即有用之意特当潜之时且未可用耳【案此说得勿用正解】
　　【辨正】承庵姚氏曰朱子以潜龙为象勿用为占予不能无疑焉夫所谓占不过占彖爻之辞耳今干之爻辞取象于龙而又取象于龙之潜见云云者圣人开物而无以启其明故拟象而语之若曰此必如龙之潜而后可此必如龙之见而后可云耳非上半为象而下半为占也大传曰居则观其象而玩其辞动则观其变而玩其占象指其本体变指其当动辞指其所系占指其所用非玩占之中又分有象占之别也【案姚氏此説其理甚长读本义者不可不知】
　　【通论】紫阳朱子曰易有如是之理便有如是之象与数有理与象数便不能无辞六十四卦三百八十四爻皆有自然之象不是安排出来如潜龙勿用阳爻便是龙初便是潜不当事便是勿用见龙在田离潜便是见出地上便是田【案朱子此言实为不易之论能以此言象则后儒之附防穿凿皆无用矣】
　　东莱吕氏曰干之初九曰潜龙勿用坤之初六曰履霜坚冰至阳者善之类也阴者恶之类也善端初发且要涵养恶念初生便须剪除
　　隆山李氏曰六爻之象皆取于龙者阳体之健其潜见惕跃飞亢初终之序而变化之迹也
　　云峰胡氏曰干初象潜龙防微阳也坤初象履霜防微阴也于阳之微则恐其或用勿也者禁之之辞也于阴之微则虑其必盛至也者危之之辞也
　　石门梁氏曰干纯阳之卦而取象于龙则其意多为圣人而发者故夫子于文言皆以圣人事明之今观之六爻则象之所示占之所决夫人可用也独圣人乎如初九之潜龙勿用在圣人则方居侧微也在君子则遯世无闷也在学者则养正于蒙也以是而推其用何所不可哉
　　九二见龙在田利见大人
　　【正义】山阳王氏曰出潜离隠故曰见龙处于地上故曰在田德施周普居中不偏虽非君位君之德也初则不彰三则干干四则或跃上则过亢利见大人唯二五焉
　　新蔡干氏曰二为地上田在地之表而有人功者也阳气将施圣人将显故曰利见大人
　　衡水孔氏曰初之与二俱为地道二在初上所以称田见龙在田是自然之象利见大人以人事托之言龙见在田之时犹似圣人久潜稍出虽非君位而有君德故天下众庶利见九二之大人
　　紫阳朱子曰九二虽未得位而大人之德已着常人不足以当之故值此爻之变者但为利见此人而已盖亦谓在下之大人也【朱子又云乾卦他爻皆可作自家身上説惟九二九五作自家说不得即此意】
　　虚斋蔡氏曰凡大人皆是德位兼全之称九二虽未得位而大人之德已着所谓居仁由义大人之事备矣故亦谓之大人
　　【余论】紫阳朱子曰六爻不必限定说且如潜龙勿用若是庶人得之自当不用人君得之也当退避见龙在田若是众人得之亦可用事利见大人如今所谓宜见贵人之类易不是限定底物
　　【存异】草庐呉氏曰以三画卦言二为人位九居二故为大
　　人
　　云峰胡氏曰以三画言二与五本人位故九二九五象大人
　　愚案以上二说皆非也卦有三才之象若六画之卦则初二为地三四为人五上为天非三画可比矣况如其说则爻之初与上本皆不在人位何以他卦初上两爻多有言君子者而蹇之上六何以曰利见大人乎
　　九三君子终日干干夕惕若厉无咎
　　【正义】北海郑氏曰三于三才为人道有干德而在人道君
　　子之象
　　衡水孔氏曰九三在忧危之地故终日干干言终竟此日健健自强不有止息夕惕者谓至向夕之时犹怀忧惕
　　紫阳朱子曰言能忧惧如是则虽处危地而无咎也蔡氏曰干干行事不息也下干终而上干继之故曰干干
　　愚案本义云九三性体刚健有能干干夕惕之象又云故其占如此君子指占者而言象占无别岂二者理本一贯朱子亦未尝截然以为两事与
　　【余论】或问伊川云虽言圣人事茍不设戒何以为教窃意因时而惕虽圣人亦有此心朱子曰易之为书广大悉备常人皆可得而用初无圣凡之别但当着此爻便用兢兢戒惕
　　隆山李氏曰九三言君子人位也要之六爻其象皆龙其用皆干其德皆君子【案此言可破一切拘泥之说】
　　双湖胡氏曰干九三一爻实居六十四卦人道之首圣人重人道故象之以君子
　　云峰胡氏曰六爻惟三四言无咎以人位故也为人而顷刻不知忧惧动辄有过干干夕惕庶乎可以免过云尔
　　【存异】双湖胡氏曰一卦六位初三五为位之阳二四上为位之阴则下体初二三之位有离象上体四五上之位有坎象乃六十四卦之通例○又曰此爻终日夕分明以离位取象
　　愚案六位以初三五为阳二四上为阴本旧说相承之误所当辨者若谓下体皆象离上体皆象坎以为通例岂经卦惟有坎离二卦重卦惟有既济一卦乎至谓此爻之终日夕为以离位取象又何以处讼卦上九之终朝既济六四之终日乎学者毋为所惑可也
　　九四或跃在渊无咎
　　【正义】紫阳朱子曰九四居上之下改革之际进退未定之时也故其象如此其占能随时进退则无咎也
　　云峰胡氏曰其位上下之交其时进退未定之际跃以或言审于进也渊以在言安于退也
　　次崖林氏曰或跃在渊将进而未必于进也未必于进非不进也审进退之时必时可进然后进也是谓随时进退
　　紫峰陈氏曰九四居上之下适当改革之时是其欲进以有为而商度之未决盖将待时而出见可而动也有如龙之或跃在渊焉其象如此占者诚能随时进退则其进也非贪位退也非沽名可以投事几之防可以免失身之辱何咎之有哉
　　愚案渊者龙之所濳而所以安其身者也九四以卦画言则由内而至外以爻位言则自下而渐上盖将离乎其所濳矣而君子敬谨之心于此尤有加焉言或跃则不主于退言在渊则不主于进而不敢轻离乎其所濳以少违于时位之正此其所以无咎也○山斋易氏谓在渊非在田之比在田不能变而在渊有可变之道案易六爻无不可变易氏说误
　　【余论】沙随程氏曰初与二既皆称龙此爻虽不称龙即上文知其为龙也亦犹大壮九三羝羊触藩羸其角而九四不言羊知藩决不羸即羊也
　　九五飞龙在天利见大人
　　【正义】北海郑氏曰五于三才为天道天者清明无形而龙
　　在焉飞之象也
　　新蔡干氏曰圣功既就万物皆覩故曰利见大人衡水孔氏曰言圣人有龙德飞腾而居天位为万物所瞻覩故天下利见此居上位之大人
　　诚斋杨氏曰九天德也龙象也五天位也飞而在天之象也
　　紫阳朱子曰刚健中正以居尊位如以圣人之德居圣人之位故其象如此而占法与九二同特所利见者在上之大人尔
　　【辨正】平庵项氏曰或谓二利见五五利见二非也熟玩文言其说自明二曰善世而不伐德博而化又曰见龙在田天下文明皆言二之德盛化神而人利见之也五曰圣人作而万物覩又曰天且不违况于人乎皆言五之位尊道行而人利见之也二其孔子文王之事乎五其二帝三王之事乎他卦利见大人虽各主一事言之不能如此之广大然亦卑者暗者利见徳位之髙明者也【案二利见五五利见二以为推广之说固无碍】
　　愚案胡云峰以中正纯粹专属九五此说误爻位虽有优劣而处之各得其当即无往而非中正纯粹故曰六爻发挥旁通情也又曰时乗六龙以御天双峰饶氏谓一爻有一爻之中其论善矣
　　蜀郡氏曰龙之濳亢不获中矣过中则惕不及中则跃二五其中乎故天下利见之
　　紫阳朱子曰太祖一日问王昭素曰九五飞龙在天利见大人常人何可占得此卦昭素曰何害若臣等占得则陛下是飞龙在天臣等利见大人此说得最好此易之用所以不穷也
　　上九亢龙有悔
　　【正义】东海王氏曰穷高曰亢知进忘退故悔也
　　衡水孔氏曰亢龙以人事言之似上居天位久而亢极物极则反故有悔也文言云知进退存亡而不失其正者其惟圣人乎是知圣人本无此悔但九五天位有大圣而居者亦有非大圣而居者不能不有骄亢故圣人戒之也
　　紫阳朱子曰亢者过于上而不能下之意也阳极于上动必有悔故其象占如此
　　又曰若占得此爻必须以亢满为戒当极盛之时便须虑其亢如这般处最是易之大义大抵于盛满时致戒
　　【余论】梅边熊氏曰干六画皆阳而一爻有一卦之义初上之濳亢有复与剥消长之义二见五飞有师比君臣之义三干干四或跃有劳谦由豫之义
　　用九见羣龙无首吉
　　【正义】沛郡刘氏曰总六爻纯九之义故曰用九
　　紫阳朱子曰用九言凡筮得阳爻者皆用九而不用七盖诸卦百九十二阳爻之通例也以此卦纯阳而居首故于此发之
　　承庵姚氏曰濳见惕跃飞亢羣龙随时以变化而无端倪之可指是谓无首
　　愚案见羣龙无首乃圣人天徳之纯凡有所为必待时至事起而不以意必先之所谓不以刚为天下先者其说如是而已
　　【辨正】庐陵欧阳氏曰乾坤之用九用六何谓也曰干爻七九坤爻八六九六变而七八无为易道占其变故以其所占者名爻不谓六爻皆九六也及其筮也七八常多而九六常少有无九六者焉此不可以不释也六十四卦皆然特于乾坤言之则余可知耳
　　紫阳朱子曰用九当如欧公説方有情理某解易所以不敢同伊川便是有这般处○又曰如欧说盖为卜筮言所以须着有用九用六若如伊川说便无此也得
　　又曰荆公言用九只在上九一爻非也六爻皆用九故曰见羣龙无首吉用九便是行健处
　　承庵姚氏曰乾坤二用说者谓变刚为柔变柔为刚向尝疑之夫干天下之至健也坤天下之至顺也健顺而何取于变耶且用九用六圣人明教人之以九六为用也而又何以教其刚者变为柔柔者变为刚耶详观彖象文言诸传恐无是理
　　愚案九以名阳爻六以名阴爻又独于乾坤言用九用六者二卦得阴阳之纯言干之所用皆九坤之所用皆六也他卦则或九或六不可以言用九用六矣又古易爻辞系于逐爻之下而无初九六二之名故于六爻之纯阴纯阳者指言用九用六以明他卦之例也○筮家以九六七八分别变与不变者自求其所遇之爻而言也若易之为书一卦自有六爻虽未可以遇言实无不可以变言故曰爻也者言乎变者也然则以九六名爻之故欧阳氏之论当矣朱子谓六阳皆变则干转而为坤以释用九其说本之蔡史墨案蔡墨虽以用九为干之坤而仍举用九之辞初未尝曰此即坤之象也犹其曰干之姤仍曰濳龙勿用而不曰系于金柅也于此见变之为言虽在筮家亦无遂舍此而之彼之意矣若乃刚柔各有性情一成而不可变所谓刚变柔柔变刚者求之圣经无其文验之天下无其理姚氏之言岂不信乎
　　【通论】山阳王氏曰以刚健而居人之首则物之所不与也以柔顺而为不正则佞邪之道也故干吉在无首坤利在永贞
　　【存异】平庵项氏曰凡卦以初爻为趾为尾终爻为首形至首而终也易中首字皆训终而不训先故既未二卦之终皆为濡首比之无首为无所终用九之无首则以六龙尽变不见其终言天道之无终穷也
