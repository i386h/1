<!-- { "loadSidebar": true } -->
　　【存疑】伊川程子曰同人之时志在于同卦唯一阴诸阳之志皆欲同之三又与之比然二以中正之道与五相应三以刚强居二五之间欲夺而同之然理不直义不胜故不敢显发伏藏兵戎于林莽之中怀恶而内负不直故又畏惧时升髙陵以顾望如此至于三岁之久终不敢兴此爻深见小人之情状然不曰凶者既不敢发故未至凶也
　　紫阳朱子曰刚而不中上无正应欲同于二而非其正惧九五之见攻故有此象
　　又曰三四皆为刚盛而髙三欲同于二而惧九五之见攻故升髙伏戎欲敌之而五阳方刚则不可夺故三岁不兴而象言不能行也四欲同于二而为三所隔故乗墉攻之而以居柔遂自反而弗克故象曰义弗克也
　　象曰伏戎于莽敌刚也三岁不兴安行也
　　【存疑】伊川程子曰所敌者五既刚且正其可夺乎故畏惮伏藏也至于三岁不兴矣终安能行乎
　　愚案刚者天徳谓上卦也敌刚者言三之违理任情如此是不知有天徳而显与天抗其可行乎未知何故而以为敌五也
　　九四乗其墉弗克攻吉
　　【辨正】
　　折中曰案卦名同人而三四两爻所以有乖争之象者盖人情同极必异异极乃复于同正如治极则乱乱极乃复于治此人事分合之端易道循环之理也卦之内体自同而异故于门于宗同也至三而有伏戎之象则不胜其异矣外体自异而同故乘墉而弗克攻大师而克相遇渐反其异也至上而有于郊之象则复归于同矣三四两爻正当同而异异而同之际故圣人因其爻位爻徳以取象以为争六二之应而与九五相敌相攻似非卦意也
　　愚案九四亦刚而不中故不明于大同之理然已交干体而近于天徳故又有弗克攻之象象传所谓反则则即天徳干之谓也三四虽有争夺之象亦但宜以虚象观之必曰与某爻争与某爻夺亦安见其必然乎
　　【余论】吴园张氏曰不曰悔亡而曰吉圣人贵迁善如此【存疑】伊川程子曰四刚而不中正其志欲同二亦与五为仇者也墉垣所以限隔也四切近于五如隔墉耳乗其墉欲攻之知义不直而不克也苟能自知义之不直而不攻则为吉也若肆其邪欲不能反思义理妄行攻夺则其凶大矣三以刚居刚故终其强而不能反四以刚居柔故有困而能反之义能反则吉矣畏义而能改其吉宜矣
　　紫阳朱子曰刚不中正又无应与亦欲同于六二而为三所隔故为乗墉以攻之象然以刚居柔故有自反而不克攻之象占者如是则能改过而得吉也
　　象曰乗其墉义弗克也其吉则困而反则也
　　【正义】伊川程子曰所以乗其墉而弗克攻者以其义之弗克也以邪攻正义不胜也其所以得吉者由其义不胜困穷而反于法则也
　　紫阳朱子曰乗其墉矣则非其力之不足也特以义之弗克而不攻耳能以义断困而反于法则故吉也
　　九五同人先号咷而后笑大师克相遇
　　【辨正】愚案九五本乎天徳以通天下之志先号咷而后笑者先之以至诚恻怛而后乃相视以莫逆也如此则无形骸之隔物我之间迹泯而天见私去而公存天下莫能御之人之同也似用大师以相克而相遇者也此正得大同之道者彖辞之于野盖在于此而大师相遇亦即利涉大川之意矣旧解谓五下欲同二而为三四所隔以附会所谓号咷大师之说其言未为雅驯
　　【存疑】伊川程子曰九五同于二而为三四二阳所隔五自以义直理胜故不胜愤抑至于号咷然邪不胜正虽为所隔终必得合故后笑也大师克相遇五与二正应而二阳非理隔夺必用大师克胜之乃得相遇也云大师云克者见二阳之强也九五君位而爻不取人君同人之义者盖五专以私昵应于二而失其中正之徳人君当与天下大同而独私一人非君道也又先隔则号咷后遇则笑是私昵之情非大同之体也二之在下尚以同于宗为吝况人君乎
　　紫阳朱子曰五刚中正二以柔中正相应于下同心者也而为三四所隔不得其同然义理所同物不得而间之故有此象然六二柔弱而三四刚强故必用大师以胜之然后得相遇也
　　象曰同人之先以中直也大师相遇言相克也
　　【辨正】愚案中直犹言中正叶韵故耳困九五同
　　【存疑】伊川程子曰先所以号咷者以中诚理直故不胜其忿切而然也虽其敌刚强至用大师然义直理胜终能克之故言能相克也相克谓能胜见二阳之强也
　　上九同人于郊无悔
　　【正义】山杨氏曰同人于野亨上九同人于郊止于无悔而已何也盖以一卦言之则于野无防比之私焉故亨上九居卦之外而无应不同乎人人亦无同之者则静而不通乎物也故无悔而已
　　紫阳朱子曰居外无应物莫与同然亦可以无悔故其象占如此
　　象曰同人于郊志未得也
　　【正义】紫阳朱子曰居逺莫同故终无所悔然而在同人之时求同之志不得遂虽无悔非善处也
　　【干下离上】
　　大有元亨
　　【正义】伊川程子曰为卦火在天上火之处髙其明及逺万物之众无不照见为大有之象又一柔居尊众阳并应居尊执柔物之所归也上下应之为大有之义大有盛大丰有也由刚健文明应天时行故能元亨也
　　紫阳朱子曰大有所有之大也离居干上火在天上无所不照又六五一阴居尊得中而五阳应之故为大有干健离明居尊应天有亨之道占者有其徳则大善而亨也
　　【通论】东谷郑氏曰阳为大阴为小一阴居尊而为五阳所归所有者大也大非阴柔所能有也必冲虚不自满者能有之六五明体而虚中所以为大有所以为元亨若直以大有为富有盛大则失其义矣
　　建安邱氏曰一阴在上卦之中而五阳宗之诸爻之有皆六五之有也岂不大哉惟其所有者大故其亨亦大也
　　折中曰案比以九居五视大有之六五为优矣然比之应之者五阴也则民庶之象也大有之应之者五阳也则贤人之象也贤人应之所有孰大于是哉故大有之柔中虽不如比之刚中而比之吉无咎则不如大有之直言元亨也彖辞直言元亨更无他辞者惟此与鼎卦而已皆以尚贤养贤之故也
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　【正义】伊川程子曰言卦之所以为大有也五以阴居君位柔得尊位也处中得大中之道也为诸阳所宗上下应之也夫居尊执柔固众之所归也而又有虚中文明大中之徳故上下同志应之所以为大有也卦之徳内刚健而外文明顺应干行顺乎天时也故曰顺乎天而时行其徳如此是以元亨也
　　东坡苏氏曰谓五也大者皆见有于五故曰大有
　　【通论】兼山郭氏曰柔得尊位大中谦以居之不自满假者也以一柔而应五刚所谓所宝惟贤光天之下万邦黎献共惟帝臣不如是不足以为尚贤也
　　诚斋杨氏曰同人大有一柔五刚均也柔在下者曰得位曰得中曰应乎干而为同人我同乎彼之辞也柔在上者曰尊位曰大中曰上下应而为大有我有其大之辞也
　　平庵项氏曰一阴在下势不足以有众能推所以同乎人者也故名曰同人一阴在上人同乎我为我所有者也故名曰大有彖于同人曰应乎干明我应之也于大有曰上下应之明人应我也履卦柔在下亦曰应乎干小畜柔在上亦曰上下应之此可以推卦例矣
　　又曰同人大有两卦皆以离之中爻为主而以干为应者也同人离在下以徳为主故曰应乎干者应其徳也大有离在上以位为主故曰应乎天而时行者应其命也履兑在下曰应乎干大畜艮在上曰应乎天亦卦例也
　　愚案离之为卦柔丽乎刚本取依附天徳之意若同人大有之所以别者同人离在干下明不足以见天徳之全大有离在干上则统天徳而有之矣彖传虽若指定二五两爻者仍宜据离卦之全体而言即尊位大中亦未可仅以为执柔守中也学者当善观先儒之说
　　【余论】洓水司马氏曰夫柔而不明则前有谗而不见后有贼而不知明而不健则知善而不举知恶而不去二者皆乱亡之端也明以烛之健以决之居不失中行不失时是以元亨也
　　云峰胡氏曰文明以健自明而诚之事刚健而文明自诚而明之事又若有圣贤之等焉
　　象曰火在天上大有君子以遏恶扬善顺天休命【正义】山阳王氏曰大有包容之象也故遏恶扬善成物之
　　性顺天休命顺物之命
　　洓水司马氏曰火在天上明之至也至明则善恶无所逃善则举之恶则抑之庆赏刑威得其当然后能保有四方所以顺天休命也
　　伊川程子曰火髙在天上照见万物之众多故为大有君子观大有之象以遏絶众恶扬明善类以奉顺天休美之命万物众多则有善恶之殊君子享大有之盛当代天工治养庶类治众之道在遏恶扬善而已恶惩善劝所以顺天命而安羣生也
　　诚斋杨氏曰天讨有罪吾遏之以天天命有徳吾扬之以天吾何与焉此舜禹有天下而不与也故曰顺天休命同人离在下而权不敢专故止于类而辨大有离在上而权由己出故极于遏而扬
　　紫阳朱子曰火在天上所照者广为大有之象所有既大无以治之则衅孽萌于其间矣天命有善而无恶故遏恶扬善所以顺天反之于身亦若是而已矣
　　初九无交害匪咎艰则无咎
　　【正义】承庵姚氏曰交即出门交之交害谓害于大有者也大有之时当慎所交而勿贻其害初以阳居下无交其害于有者咎于何生然又必操以其难其慎之心无敢戯渝而后可终免于咎也故曰匪咎又曰艰则无咎
　　厚庵李氏曰卦之六爻皆大有者也在卦之下处事之外无所承任则惟勿防其所有者而已如仁义之心廉耻之行我所固有也交于物而害之则所有者防矣刚徳居初为能不失其本素之象故其辞为能无交于害固非咎也然又必艰以处之然后终保其所有而无咎
　　愚案旧说以无交害为无上下之交传义谓上无系应而未涉乎害义皆未确盖爻之在初者多不得尽谓其无交而刚健文明之大有亦不可遽谓其有害也今存姚氏李氏二说以待后之君子采择云
　　【存疑】伊川程子曰九居大有之初未至于盛处卑无应与未有骄盈之失故无交害未涉于害也大凡富有鲜不有害以子贡之贤未能尽免况其下者乎匪咎艰则无咎言富有本匪有咎也人因富有自为咎耳若能享富有而知难处则自无咎也处富有而不能思艰兢畏则骄侈之心生矣所以有咎也
　　紫阳朱子曰虽当大有之时然以阳居下上无系应而在事初未涉乎害者也何咎之有然亦必艰以处之则无咎戒占者宜如是也
　　象曰大有初九无交害也
　　【通论】陆氏庸成曰保终之道慎于厥始必有克艰于初而后有天祐于终故初曰大有初九上曰大有上吉独本末见大有焉
　　九二大车以载有攸往无咎
　　【正义】山阳王氏曰任重不违致逺不泥故可以往而无咎
　　也
　　紫阳朱子曰刚中在下得应乎上为大车以载之象有所往而如是可以无咎矣占者必有此徳乃应其占也
　　象曰大车以载积中不败也
　　【正义】会稽虞氏曰体刚履中可以任重
　　白云郭氏曰道积于中无所往而不利如大车之不可败也【案此解得之致逺任重尚属浮游之见】
　　九三公用亨于天子小人弗克
　　【正义】紫阳朱子曰亨春秋传作享谓朝献也九三居下之上公侯之象刚而得正上有六五之君虚中下贤故为享于天子之象占者有其徳则其占如是小人无刚正之徳则虽得此爻不能当也
