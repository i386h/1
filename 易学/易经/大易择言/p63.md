<!-- { "loadSidebar": true } -->
　　愚案六五柔中之徳体虽不足于明而能以天下之明为用故曰来章彖辞所谓王假之宜日中者此爻应之庆誉福至而身安也【誉训安非名誉之誉】
　　象曰六五之吉有庆也
　　【余论】伊川程子曰其所谓吉者可以有庆福及于天下也人君虽柔暗若能用贤才则可以为天下之福唯患不能耳
　　上六丰其屋蔀其家闚其户阒其无人三岁不觌凶【正义】紫阳朱子曰以隂柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣
　　愚案上六好动不已自诩髙明而示人以不可测其意欲障天下之耳目而不知皆所以自障也穷大而失其居所谓过旬灾也
　　象曰丰其屋天际翔也闚其户阒其无人自藏也【辨正】愚案天际翔言自处之髙亢也自藏言藏形之深秘
　　也皆示人不测之意
　　【艮下离上】
　　旅小亨旅贞吉
　　【正义】紫阳朱子曰旅羁旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可茍者然道无不在故自有其正不可湏臾离也
　　【辨正】愚案旅之为卦借羁旅之事而言人之当审所寄托也曰小亨曰贞吉所包者大观彖传自明旧説专以旅言旅今姑仍之
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　【辨正】愚案彖传明以人道托乎天徳刚也明也皆天徳也外卦柔顺乎刚全卦止丽乎明皆托乎天徳之象也顺乎刚则亨丽乎明则正故曰旅小亨旅贞吉也人而知以天徳为托则托乎物而得其亨且正不待言矣旅之时义大矣哉谓言旅而不止于旅也观易象者知之
　　象曰山上有火旅君子以明愼用刑而不留狱
　　【正义】衡水孔氏曰火在山上逐草而行势不乆留故为旅象又上下二体艮止离明故君子象此以明察审慎用刑而不稽留狱讼
　　中溪张氏曰明则无遁情慎则无滥罚明慎既尽断决随之圣人取象于旅正恐其留狱也
　　初六旅斯其所取灾
　　【正义】伊川程子曰六以隂柔在旅之时处于卑下是柔弱之人处旅困而在卑贱所存汚下者也志卑之人既处旅困鄙猥细无所不至乃其所以致悔辱取灾咎也微细之状
　　【辨正】愚案初六柔暗处于极下是甘居下流而以卑汚茍贱为托身之所矣所以为旅也灾咎之至自取之尔【此与旧説稍异后放此】
　　象曰旅志穷灾也
　　【辨正】愚案穷如穷理之穷言其志在与灾祸相寻非无因
　　而至也
　　六二旅即次懐其资得童仆贞
　　【正义】紫阳朱子曰即次则安懐资则裕得其童仆之贞信则无欺而有頼旅之最吉者也二有柔顺中正之徳故其象占如此
　　【辨正】愚案旅即次言安其所舍而不动也懐其资言置其所有而不用也其若是者惟以欲托乎刚徳而止故曰得童仆贞童仆托于人而止者也六二柔中得止之正即得旅之正矣
　　象曰得童仆贞终无尤也
　　【正义】山阳王氏曰既得童仆然后即次懐资皆无所失故
　　终无尤
　　伊川程子曰羁旅之人所頼者童仆也既得童仆之忠贞终无尤悔矣
　　九三旅焚其次丧其童仆贞厉
　　【正义】伊川程子曰处旅之道以柔顺谦下为先三刚而不中又居下体之上与艮之上有自高之象在旅而过刚自髙至困灾之道也自高则不顺于上故上不与而焚其次失所安也过刚则暴下故丧其童仆之贞信如此则危厉之道也
　　【辨正】愚案卦中三阳爻皆不吉葢旅之为义取柔顺乎刚而刚宜自立不可以言顺九三有无所容而强欲止之象故于所次则焚于所托则丧危之至也丧其童仆即无所止之义
　　象曰旅焚其次亦以伤矣以旅与下其义丧也
　　【辨正】愚案三已非刚位又以旅而止无自立之地故可伤也又三为艮卦之主下二隂爻皆有所托故为以旅与下而已独无所托故为丧其童仆也
　　九四旅于处得其资斧我心不快
　　【辨正】愚案三之焚次丧仆以非刚位而止不得其所也四亦非刚位而不得附丽之正旅者不常之名处者居也资斧者刚之象也旅于处有所居而不常则虽有刚徳而弗为我用故不快于心也本卦以柔顺刚为义故四之象如此
　　【存疑】紫阳朱子曰以阳居隂处上之下用柔能下故其象占如此然非其正位又上无刚阳之与下唯隂柔之应故其心有所不快也
　　象曰旅于处未得位也得其资斧心未快也
　　【辨正】愚案未得位言四有刚徳而居之不常以非其位之
　　故则有刚而无刚终不快于心也
　　六五射雉一矢亡终以誉命
　　【辨正】愚案此爻正所谓柔得中乎外而顺乎刚者也雉耿介之鸟以喻刚也一矢谓柔也顺乎刚则不见有柔故曰射雉一矢亡然柔虽若不见而实得其所托柔之命自是而安矣故曰终以誉命誉安也非名誉之誉【虞仲翔曰五变成干体矢动雉飞雉象不见故一矢亡谈象甚妙】
　　【存疑】紫阳朱子曰雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也
　　象曰终以誉命上逮也
　　【辨正】愚案命出于天柔能顺刚是上而与天徳相及乃所
　　以安其命也
　　上九鸟焚其巢旅人先笑后号咷丧牛于易凶
　　【正义】伊川程子曰鸟飞腾处髙者也上九刚不中而处最髙又离体其亢可知故取鸟象巢鸟所安止焚其巢失其所安无所止也在离上为焚象阳刚自处于至髙始快其意故先笑既而失安莫与故号咷轻易以丧其顺徳所以凶也牛顺物丧牛于易谓忽易以失其顺也离火性上为躁易之象
　　【通论】童溪王氏曰上九之视九三尤为刚亢者也凡物栖髙处亢而寄诸危地者鸟之巢是也故旅之上取以为象夫髙极必危离火有焚象也故曰鸟焚其巢先笑谓喜居物上也后号咷谓巢焚之故也夫牛顺物也旅道以柔顺谦下为本上九丧其至顺之徳此所以凶也
　　象曰以旅在上其义焚也丧牛于易终莫之闻也【辨正】愚案莫之闻犹所谓其亡忽焉者非不自闻知也

　　大易择言卷二十九
<经部,易类,大易择言>
　　钦定四库全书
　　大易择言卷三十
　　上元程廷祚撰
　　【巽下巽上】
　　巽小亨利有攸往利见大人
　　【正义】紫阳朱子曰巽入也隂为主故其占为小亨以隂从阳故又利有所往然必知所从乃得其正故又曰利见大人也
　　【辨正】愚案巽为隂来从阳之卦隂既从阳而犹曰小亨者巽之一隂初至于此而未为深入故也既有亨之理则理达分定而行无所滞故曰利有攸往且隂已至于此则宜益进而从乎阳故又曰利见大人圣人于柔之初顺于刚而辞意周密如此○经中大小对举有分指隂阳而言者泰否是也若独言小者则少之之辞小亨以为柔亨者亦未确
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　【正义】防稽虞氏曰刚中正谓五也【此说确】
　　汉上朱氏曰刚巽乎中正则所施当乎人心是以志行乎上下柔皆顺乎刚则物无违者大人者九五刚巽乎中正者也
　　【辨正】愚案巽乃经卦所重取义于顺乎天德其用甚大不宜仅为号施令之事彖传以申命三字必因大象之文而误衍或重巽之下仍有他阙文亦不可知旧説相承殊为讹舛○凡柔贵从刚刚贵中正此全易之要措而巽卦以一隂初顺乎阳如臣之得主女之于归柔之道得矣而重巽之卦有柔皆顺刚之象刚居九五又有巽乎中正之象故彖因而备言之实则巽义所重在柔而经之利有攸往亦指柔而言也刚巽乎中正虽爻象所有而此句乃孔子补出然巽之理亦于是始备云尔○或曰凡卦之有巽者多言文教风俗之事何也曰此见于大象如小畜观姤诸卦皆因巽之取象于风而设而彖辞爻辞不言不可援彼以附防申命之文也
　　象曰随风巽君子以申命行事
　　【正义】安定胡氏曰巽之体上下皆巽如风之入物无所不至无所不顺故曰随风巽君子法此巽风之象以申其命行其事于天下无有不至而无有不顺者也
　　伊川程子曰风两相重随风也随相继之意君子观重巽相继以顺之象而以申命令行攻事上顺下而出之下顺上而从之上下皆顺重巽之意也命令政事顺理则合民心而民顺从矣
　　建安邱氏曰风随风而不逆此重巽之象也○又曰申命者所以致其戒于行事之先行事者所以践其言于申命之后
　　初六进退利武人之贞
　　【辨正】愚案初六一爻柔始从刚者也内懐犹豫故为进退之象夫从善不果而欲我有是善未之闻也武人断而敢为以是决之则不患其犹豫矣故曰利武人之贞旧解未确
　　【存疑】紫阳朱子曰初以隂居下为巽之主卑巽之过故为进退不果之象若以武人之贞处之则有以济其所不及而得其宜矣
　　象曰进退志疑也利武人之贞志治也
　　【正义】伊川程子曰进退不知所安者其志疑惧也利用武人之刚贞以立其志则其志治也治谓修立也
　　汴水赵氏曰志疑而不决故进退靡定志治而不乱故决于行
　　愚案心有主而后不乱知阳德之必当从是之谓志治矣
　　九二巽在牀下用史巫纷若吉无咎
　　【辨正】愚案巽卦以柔爻为主故初与四不言巽不待言也二三与上言巽明刚亦有巽也五不言巽刚之巽至此极也○二处下卦之中能厚自贬损以行巽故为巽在牀下之象用史巫纷若非祷祀之谓言尽其诚以奉己之神明则吾心之刚德不至于出入之无时而清明在躬矣刚之巽如此其吉且无咎理之必然也
　　【存疑】紫阳朱子曰二以阳处隂而居下有不安之意然当巽之时不厌其卑而二又居中不至已甚故其占为能过于巽而丁宁烦悉其辞以自道达则可以吉而无咎
　　象曰纷若之吉得中也
　　【正义】白云郭氏曰二有刚中之德能行巽之道是其所以
　　无咎也
　　九三频巽吝
　　【正义】紫阳朱子曰过刚不中居下之上非能巽者勉为屡
　　失吝之道也故其象占如此
　　汴水赵氏曰频巽者既巽复巽犹频复也
　　愚案下体之巽方终而上体之巽复至故有频巽之象巽而频焉则其得失初无定据而刚德之在我者危矣吝之道也
　　象曰频巽之吝志穷也
　　【辨正】愚案志穷谓刚不足也所以巽之者非其道也六四悔亡田获三品
　　【正义】山阳王氏曰三品一曰干豆二曰賔客三曰充君之
　　庖
　　【辨正】愚案六四以柔从刚无复疑贰非初之比悔亡言初之进退不能无悔而此则已亡之也田者以人从禽之名顺而后获者也六四之顺乎刚如此其所获不已多乎旧解未确
　　【余论】云峰胡氏曰田武事也初利武人之贞四之田获用
　　武而有功者也
　　愚案以武事喻巽皆策隂柔以用力从刚之意
　　【存疑】紫阳朱子曰隂柔无应承乘皆刚宜有悔也而以隂居隂处上之下故得悔亡而又为卜田之吉占也
　　象曰田获三品有功也
　　九五贞吉悔亡无不利无初有终先庚三日后庚三日吉
