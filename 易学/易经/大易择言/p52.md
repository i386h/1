<!-- { "loadSidebar": true } -->
　　【正义】衡水孔氏曰刚克之道不可常行若专用威猛则便为尚力取胜即是决而不和其道穷矣所以惟告自邑不利即戎者只为所尚乃穷故也
　　伊川程子曰夬为决义五阳决上之一隂也健而説决而和以二体言卦才也下健而上説是健而能説决而能和决之至善也兑説为和柔虽消矣然居五刚之上犹为乘陵之象隂而乘阳非理之甚君子势既足以去之当显其罪于王朝大庭使众知善恶也尽诚信以命其众而知有危惧则君子之道乃无虞而光大也当先自治不宜专尚刚武即戎则所尚乃至穷极矣夬之时所尚谓刚武也阳刚虽盛长犹未终尚有一隂更当决去则君子之道纯一而无害之者矣乃刚长之终也
　　【通论】云峰胡氏曰复利有攸往刚长也夬利有攸往刚长乃终也小人有一人之未去犹足为君子之忧人欲有一分之未尽犹足为天理之累必至于纯阳为干乃为刚长乃终也
　　敬庵吴氏曰复利有攸往譬如平地之一篑故喜其进而曰刚长也夬利有攸往譬如九仞之尚亏一篑故恐其止而曰刚长乃终也
　　象曰泽上于天夬君子以施禄及下居徳则忌
　　【正义】紫阳朱子曰泽上于天溃决之势也施禄及下溃决
　　之意也居徳则忌未详
　　折中曰案泽上于天所谓稽天之浸也必溃决无疑矣财聚而不散则悖出故君子以施禄及下居身无所畏忌则满而溢故君子之居徳也则常存畏忌而已礼曰积而能散书曰敬忌而罔有择言在躬夫如是则何溃决之患之有
　　【存疑】山阳王氏曰夬者明法而决防之象也忌禁也法明防严不可以慢故居徳以明禁也【安定説本此】
　　安定胡氏曰夬决之世君必先以仁义之徳自居于身然后可以明禁忌以示天下则当作明字
　　初九壮于前趾往不胜为咎
　　【正义】山阳王氏曰居健之初为决之始宜审其策以行其
　　事壮其前趾往而不胜宜其咎也
　　伊川程子曰前趾谓前行九居初而壮于进躁于动者也故有不胜之戒隂虽将尽而已之躁动自宜有不胜之咎不计彼也
　　虚斋蔡氏曰其不胜者自为不胜也故曰为咎明非时势不利也
　　【辨正】愚案初九虽干体然刚而未坚当决之始而遽以壮见非所宜也且壮于前则后之劲不足以继之岂制胜之道乎此自贻之戚也故曰往不胜为咎先儒谓夬与大壮相似故此爻与大壮之初九无异然大壮主于阳盛此卦主于决隂虽相似而实不同大壮之壮于趾言在下位而逞其刚强故曰征凶有孚此爻之壮于前趾言当事之端不量力而轻进故曰往不胜为咎彼必不可行而此尚可往两爻亦未尝无异也
　　象曰不胜而往咎也
　　【正义】伊川程子曰人之行必度其事可为然后决之则无
　　过矣理不能胜而且往其咎可知
　　秋山王氏曰谓非往之为咎不能度其可胜而后往之为咎也
　　九二惕号莫夜有戎勿恤
　　【正义】横渠张子曰警惧申号能孚号而有厉也以必胜之刚决至危之柔能自危厉虽有戎何恤
　　伊川程子曰夬者阳决隂君子决小人之时不可忘戒备也阳长将极之时而二处中居柔不为过刚能知戒备处夬之至善也内懐兢惕而外严诫号虽莫夜有兵戎亦可勿恤矣
　　秋山王氏曰彖言孚号而以有厉处之矣二刚得中而知戒惧故亦惕号盖必如是而后可免小人乘间抵隙之忧故虽莫夜隂伏之时有兵戎亦不足虑矣以防之密而备之素也
　　愚案莫夜有戎勿恤盛言戒备之有素以二秉至健之徳而能惕号故也张子之论最善
　　象曰有戎勿恤得中道也
　　【正义】伊川程子曰莫夜有兵戎可惧之甚也然可勿恤者
　　以自处之善也
　　九三壮于頄有凶君子夬夬独行遇雨若濡有愠无咎【辨正】愚案九三干体之极刚过而躁故曰壮于頄防事不密其凶可知君子处此则有道盖夬主于决而非主于壮也决贵内防于心而不贵外形于色也独行者内防于心之象遇雨若濡有愠虽蒙外侮而怒不形于色之象如此则无刚过之失而足以集事得夬之正者也故无咎旧解以独行为君子与小人相应以有愠为众阳所愠考九三之与上六正符应例理宜相合而爻辞不然故又为此説皆未敢信
　　【存疑】紫阳朱子曰頄颧也九三当决之时以刚而过乎中是欲决小人而刚壮见于面目者也如此则有凶道矣然在众阳之中独与上六为应若能果决其决不系私爱则虽合于上六如独行遇雨至于若濡而为君子所愠然终必能决去小人而无所咎也温峤之于王敦其事类此
　　又曰君子之去小人不必悻悻然见于靣目至于遇雨而为所濡湿虽为众阳所愠然志在决隂故得无咎也盖九三虽与上六为应而以刚居刚有能决之象故壮于頄则有凶而和柔以去之乃无咎
　　虚斋蔡氏曰大意谓君子之去小人顾其本心何如耳本心果是要决小人则虽暂与之合而为善类之愠终必能决之而无咎不愈于壮于頄而有凶乎此所以贵于决而和也
　　【存异】伊川程子曰爻辞差错安定胡公移其文曰壮于頄有凶独行遇雨若濡有愠君子夬夬无咎亦未安也当云壮于頄有凶独行遇雨君子夬夬若濡有愠无咎
　　紫阳朱子曰九三旧文本义自顺不知程子何故欲易之看来不必易
　　象曰君子夬夬终无咎也
　　【辨正】愚案君子夬夬言其决而和也故终无咎
　　九四臀无肤其行次且牵羊悔亡闻言不信
　　【正义】伊川程子曰臀无肤居不安也行次且进不前也九四以阳居阴刚决不足欲止则众阳并进于下势不得安犹臀伤而居不能安也欲行则居柔失其刚壮不能强进故其行次且也牵羊悔亡羊者羣行之物牵者挽拽之义言若能自强而牵挽以从羣行则可以亡其悔然既处柔必不能也虽使闻是言亦必不能信用也夫过而能改闻善而能用克己以从义唯刚明者能之在它卦九居四其失未至如此之甚在夬而居柔其害大矣
　　秀岩李氏曰牵言引而进也众阳共决一阴之时四能自引以进则可亡悔然非有刚明之才必不能信也
　　愚案夬卦五阳虽同为夬义而终以乾卦为主四属说体阳爻而处阴卦臀无肤其行次且言其进退不安莫能自决之甚也牵者依附之意羊者羣阳之喻也言当此之时惟自附于羣阳方得为君子之朋而可以亡其悔然以说为性者力必不足恐其闻是言而亦不信矣不信者望其信也
　　象曰其行次且位不当也闻言不信聦不明也
　　【辨正】愚案位不当者谓四非刚位且以说体而乗干也闻言不信其不足语于听徳之聪亦可知矣以不当位为阳爻阴位者误
　　九五苋陆夬夬中行无咎
　　【正义】伊川程子曰五虽刚阳中正居尊位然切近于上六上六说体而卦独一阴阳之所比也五为决阴之主而反比之其咎大矣故必决其夬如苋陆然则于其中行之徳为无咎也中行中道也苋陆今所谓马齿苋是也曝之难干感阴气之多者也
　　【余论】东谷郑氏曰苋陆本草云一名商陆其根至蔓虽尽取之而旁根复生小人之类难絶也如此
　　紫阳朱子曰苋陆是两物苋者马齿苋陆者草陆皆感阴气多之物药中用商陆治水肿其物难干其子红
　　象曰中行无咎中未光也
　　【辨正】愚按五处尊位有世道之责当廓清阴类与万物共由于中行然后无咎所谓其危乃光也中之未光以苋陆犹有存者则不得由于中行非所以免于咎矣传文当为警之之辞程子之说似逺
　　【存疑】伊川程子曰爻辞言夬夬则于中行得为无咎矣象复尽其义云中未光也夫人心正意诚乃能极中正之道而充实光辉五心有所比以义之不可而决之虽行于外不失中正之义可以无咎然于中道未得为光大也盖人心一有所欲则离道矣夫子于此示人之意深矣
　　上六无号终有凶
　　【正义】东坡苏氏曰无号者不警也阳不警则有以乘之矣慈湖杨氏曰柔已决去刚道已长然不可不敬戒苛忽焉不敬不戒不警号则亦终有凶虽未必凶遂至而既不警戒则放逸放逸则失道矣失道终于凶
　　蒋氏仁敬曰易为君子谋不为小人谋详味此爻若如传义说似为小人谋恐只依卦辞孚号有厉之意言虽是五阳决去一阴尚存为君子之计茍或黙然养祸则其终必致困圣人之情何常虑小人有凶也
　　【存异】伊川程子曰阳长将极阴消将尽独一阴处穷极之地是众君子得时决去危极之小人也其势必须消尽故云无用号咷畏惧终必有凶也
　　紫阳朱子曰阴柔小人居穷极之时党类已尽无所呼号终必有凶也占者有君子之徳则其敌当之不然反是
　　愚按卦虽以五阳决一阴而爻辞率多危厉之意以阴柔据最髙而未去虑死灰之复也况彖辞言孚号九二言惕号而义乃以无号属之上六号字不宜互异此必有误
　　象曰无号之凶终不可长也
　　【辨正】愚案彖辞传言刚长乃终必待阴尽阳纯而后足以当之今一阴未去则刚为之不长矣一消一长问不容髪爻辞言无号终有凶言卦至此不独不足以为干且不可以为夬矣终不可长言不能保其终之无害于刚而备之不可不早也姤之不可与长与此同意
　　【巽下干上】
　　姤女壮勿用取女
　　【正义】衡水孔氏曰姤遇也此卦一柔而遇五刚故名为姤施之于人则是一女而遇五男为壮至甚故戒之曰此女壮甚勿用取此女也
　　紫阳朱子曰姤遇也决尽则为纯干至姤然后一阴可见以其本非所望而卒然值之如不期而遇者故为遇遇已非正又一阴而遇五阳则女徳不贞而壮之甚也取以自配必害乎阳故其象占如此
　　折中曰案女壮之义非以一阴始生于下为壮亦非以一阴独当五阳为壮盖卦以阴为主阴而为主即是壮也
　　【通论】诚斋杨氏曰阴阳之相为消长如循环然当一阳之生也圣人未敢为君子而喜必曰朋来无咎言一阳未昜胜五阴也当一阴之生也圣人己为君子而忧遽曰女壮言一阴己有敌五阳之志也既曰女壮又曰勿用取女申戒五阳以勿轻一阴之微而亲昵之也
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　【正义】北海郑氏曰一阴承五阳茍相遇耳非礼之正女壮
　　如是故不可取
　　翟氏【子元】曰刚谓九五遇中处正敎化大行于天下也
　　东海王氏曰女不可取以其不正不可与长久也伊川程子曰阴始生于下与阳相遇天地相遇也阴阳不相交遇则万物不生天地相遇则化育庶类品物咸章万物章明也五与二皆以阳刚居中与正以中正相遇也君子得刚中之臣臣遇中正之君其道可以大行于天下矣
　　汴水赵氏曰柔遇刚者明非刚遇柔也
　　折中曰案柔遇刚者以柔为主也如臣之专制如牝之司晨得不谓壮乎故不复释女壮而直释勿用取女之义
　　【通论】东坡苏氏曰阴之长自九二之亡而后为遯始无臣也自九五之亡而后为剥始无君也姤之世上有君下有臣君子之欲有为无所不可故曰刚遇中正天下大行也
　　隆山李氏曰以一阴通五阳女下于男有女不正之象故曰勿用取女咸所以取女吉者以男下女得婚姻正理故也若蒙之六三以阴而先求阳其行不顺故亦曰勿用取女
　　石涧俞氏曰夬一阴在上而曰刚长乃终欲其终而为干也姤一阴在下而曰不可与长恐其进而为遯为否而至于剥也
