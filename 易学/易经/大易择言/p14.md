<!-- { "loadSidebar": true } -->
　　东莱吕氏曰地中有水则容畜而不散可以聨什伍而成军地上有水则浸灌旁及可以交四邻而脩好
　　隆山李氏曰于师得古人井田之法于比得古人封建之法
　　初六师出以律否臧凶
　　【正义】山阳王氏曰为师之始齐师者也齐众以律失律则
　　散
　　紫阳朱子曰律法也否臧谓不善也晁氏曰否字先儒多作不是也在卦之初为师之始出师之道当谨其始以律则吉不臧则凶戒占者当谨始而守法也
　　云峰胡氏曰初六才柔故有否臧之戒然以律不言吉否臧则言凶者律令谨严出师之常其胜负犹未可知也故不言吉出而失律凶立见矣
　　【通论】伊川程子曰初师之始也故言出师之义乃行师之道在邦国兴师【一作动众】而言合义理则是以律法也谓以禁乱诛暴而动茍动不以义则虽善亦凶道也善谓克胜凶谓殃民害义也在行师而言律谓号令节制行师之道以号令节制为本所以统制于众不以律则虽善亦凶虽使胜防犹凶道也制师无法幸而不败且胜者时有之矣圣人之所戒也
　　又曰律有二义有出师不以义者有行师而无号令节制者皆失律也师出当以律不然虽臧亦凶
　　愚案程子谓律有二义于理虽当于辞则费否臧之读亦与诸家不同参考可也
　　【存异】郑氏曰北方之坎黄钟之本也黄钟之律起度量权
　　衡故言律律者法度之所从出也
　　胡氏曰周礼注太师吹律合音商则战胜军士强角则军扰多失士心宫则军和士卒同心徴则将急数怒军士劳羽则兵弱少威明此虽听律以定吉凶亦见律于师尤切也
　　龙氏曰易非徒占筮教戒在焉音律之义狭不若法律之义广从程朱为是
　　象曰师出以律失律凶也
　　【通论】虚斋蔡氏曰不曰否臧凶而曰失律凶者明否臧之
　　为失利也
　　九二在师中吉无咎王三锡命
　　【正义】衡水孔氏曰承上之宠为师之主任大役重无功则凶故吉乃无咎王三锡命者以其有功故王三加锡命
　　伊川程子曰师卦惟九二一阳为众隂所归五居君位是其正应二乃师之主专制其事者也在师专制而得中道故吉而无咎葢恃专则失为下之道不专则无成功之理故得中为吉既处之尽其善则能成功而安天下故王锡宠命至于三也
　　紫阳朱子曰在师中吉言以刚中之徳在师中所以为吉
　　【通论】云峰胡氏曰卦辞师贞丈人吉无咎爻在师中吉无咎即卦辞意也中则无过不及所以为贞在师而中所以为丈人故师六爻惟九二吉无咎
　　象曰在师中吉承天宠也王三锡命懐万邦也
　　【正义】颍川荀氏曰王谓二也三者阳徳成也徳纯道盛故能上居王位而行锡命羣隂归之故曰王三锡命懐万邦也
　　建安邱氏曰王者用兵非得已嗜杀岂其本心故三锡之命惟在于懐绥万邦而已
　　谷氏拙侯曰不曰威而曰懐见王者用师之本心
　　【辨正】愚案重卦之义有取诸上下者有取诸内外者取诸上下者若蛊与恒之刚上而柔下是也取诸内外者若泰否之内阳外隂内柔外刚是也例本不一唯义所在易中五隂一阳之卦师阳在二比阳在五葢皆君象也故此两爻皆以王称后之説者专以为命将出师之卦又傅防彖辞丈人之説于是九二但为将帅矣不知师乃一人统万方之象比乃万国奉一人之象以一人统万方故九在内居中制外之义也以万国奉一人故九五在上居上临下之义也如以九二为将帅则刚反为臣柔反为君将顾在内君顾在外有是理乎此不明于师之重卦义不取诸上下而取诸内外者疑不能无误也详玩象传有偃武修文内宁外安之意旧説惟荀氏得之或疑承天岂非谓奉天子之命乎案易中凡言天者皆直指上天例不指君承天宠正言王者奉天命以宠绥下民也
　　六三师或舆尸凶
　　【正义】紫阳朱子曰舆尸谓师徒桡败舆尸而归也
　　厚斋冯氏曰一阳上载有舆之象叠羣隂于上有尸之象
　　【存异】伊川程子曰师旅之事任当专一二既以刚中之才为上信任必专其事乃有成功若或更使众人主之凶之道也舆尸众主也
　　愚案程传之説虽亦有理然于六三取象之义未见精切至于信任宜专六五自着其指矣亦不待改舆尸为众主也
　　象曰师或舆尸大无功也
　　【正义】卢氏曰失位乗刚内外无应以此帅师必大败故有
　　舆尸之凶防其功业也
　　六四师左次无咎
　　【正义】伊川程子曰四以柔居隂非能进而克防者也知不能进而退故左次左次退舍也量宜进退乃所当也故无咎
　　紫阳朱子曰全师以退贤于六三逺矣
　　【余论】隆山李氏曰坤体平陆而无险左旋其斾下以坎水之阻而止军者也军事出则尚右旋斾则为左
　　草庐呉氏曰案兵家尚右右为前左为后故八阵图天前冲地前冲在右天后冲地后冲在左
　　象曰左次无咎未失常也
　　【正义】山杨氏曰师以右为主常也左次则失常矣然四以柔顺之资量敌而后进虑胜而后防退而左次未为失常也
　　紫阳朱子曰知难而退师之常也
　　【余论】诚斋杨氏曰善战者不必进而退亦进也禹之班师晋文之退舍是已使髙帝不至白登太宗不渡鸭绿咎于何有
　　六五田有禽利执言无咎长子帅师弟子舆尸贞凶【正义】衡水孔氏曰隂不先唱柔不犯物犯而后应故徃即有功犹如田中有禽而来犯苗若徃猎之则无咎过
　　伊川程子曰师之兴必以蛮夷猾夏冦贼奸宄为生民之害不可懐来然后奉辞以诛之若禽兽入于田中侵害稼穑于义宜猎取则猎取之如此而动乃得无咎若轻动以毒天下其咎大矣执言奉辞也明其罪而讨之也
　　紫阳朱子曰六五用师之主柔顺而中不为兵端者也敌加于己不得已而应之故为田有禽之象而其占利以执而无咎也言语辞也长子九二也弟子三四也又戒占者専于委任若使君子任事而又使小人参之则是使之舆尸而归故虽贞而亦不免于凶也
　　【辨正】郭氏【京】曰利执之之字误作言字案定本之字行书
　　遂误
　　【通论】语类问易爻取义如师之五长子帅师乃是本爻有此象又却説弟子舆尸何也朱子曰此假设之辞也言若弟子舆尸则凶矣问此例恐与家人嗃嗃而继以妇女嘻嘻同曰然
　　云峰胡氏曰长子即彖所谓丈人也自众尊之则曰丈人自君称之则曰长子皆长老之称
　　【余论】紫岩张氏曰正辞伐罪为天下止暴兴利是亦足矣而爻辞止曰无咎何邪夫徳政衰而后有兵兵凶器圣人不得己用之用得其人虽足以致大利而征役之起疾病之作创疫之伤财用之费所损和气固多矣
　　林氏曰易于取之小者以戈为象取之大者以田为象取之尤大者以狩为象
　　象曰长子帅师以中行也弟子舆尸使不当也
　　【正义】衡水孔氏曰以中行是九二居中也使不当谓六三
　　失位也
　　上六大君有命开国承家小人勿用
　　【正义】伊川程子曰上师之终也功之成也大君以爵命赏有功也开国封之为诸侯也承家以为卿大夫也承受也小人者虽有功不可用也故戒使勿用此専言师终之义不取爻义葢以其大者
　　紫阳朱子曰师之终顺之极论功行赏之时也坤为土故有开国承家之象然小人则虽有功亦不可使之得有爵土但优以金帛可也戒行赏之人于小人则不可用此占而小人遇之亦不得用此爻也
　　【通论】紫阳朱子曰开国承家小人勿用旧时説只作论功行赏之时不可及小人今思他既一例有功如何不及他看来开国承家一句是公共得底未分别君子小人在小人勿用则是勿用他与之谋议经画耳汉光武能用此义自定天下之后一例论功行封其所以用之在左右者则邓禹耿弇贾复数人他不与焉此义方思量得如此未曽改入本义且记取
　　云峰胡氏曰初师之始故纪其出师而有律上师之终故纪其还师而赏功六爻中将兵将将伐罪赏功靡所不载末曰小人勿用则又戒辞也虽然亦在于谨其始焉耳曰丈人曰长子用以行师者得其人及其开国承家自不至于用小人矣
　　次崖林氏曰小人立功不得一例赏以爵邑若一例赏以爵邑又恐播恶于众不若于行师之初不用之为愈也故象传谓其必乱邦彖辞于师贞之下即言宜用丈人五爻之辞又戒用弟子即此意也师之始既言之师之终而复言正戒人当谨于其始也
　　折中曰小人勿用非既用而不封亦非既封而不用乃是从初不用所谓丈人吉弟子凶者自其出师之始而已然也胡氏林氏之説皆合卦意但此处小人勿用小人二字又似所包者广葢非専论在师立功之人乃是谓乱定之后建官惟贤不可复用小人恐为他日之乱本尔如解卦难既平矣必曰小人退既济卦三年克之矣又必曰小人勿用皆是意也
　　象曰大君有命以正功也小人勿用必乱邦也
　　【通论】慈湖杨氏曰师之终功成大君有命所以赏功也正功言赏必当功不可差失也开国承家之始其初不可用小人也于此始言勿用者因此赏功原其始也用小人为将帅幸而成功则难于不赏使之开国成家则害及民必乱邦也去一害民者又用一害民者以乱易乱必不可
　　云峰胡氏曰王三锡命命于行师之始大君有命命于行师之终懐邦乱邦大人小人之所以分比固圣人之所深虑逺戒也
　　【坤下坎上】
　　比吉原筮元永贞无咎不宁方来后夫凶
　　【正义】涑水司马氏曰原筮者比不可以茍合也比之道不可以不善也不可以不长久也不可以不正也故曰元永贞无咎
　　伊川程子曰人相亲比必有其道茍非其道则有悔吝故必推原占决其可比者而比之筮谓占决卜度非谓以蓍龟也【程子以原为推原与诸家不同】
　　紫阳朱子曰比亲辅也九五以阳刚居上之中而得其正上下五隂比而从之以一人而抚万邦以四海而仰一人之象故筮者得之则当为人所亲辅然必再筮以自审有元善长永正固之徳然后可以当众之归而无咎其未比而有所不安者亦将皆来归之若又迟而后至则此交已固彼来已晚而得凶矣若欲比人则亦以是而反观之耳
　　【通论】林氏黄中曰书云卜不习吉初筮之谓也又云一习
　　吉原筮之谓也
　　平庵项氏曰屯之初九动乎坎中故为宜建侯而不宁比之九五居坎而下比故为不宁方来皆以坎为不宁也坎险而多忧故为不宁之象
　　厚庵冯氏曰萃与比下体坤顺同上体水泽不相逺惟九四一爻有分权之象故元永贞言于五比下无分权者故元永贞言于卦义各有在也
　　双湖胡氏曰六十四卦惟蒙比以筮言蒙贵初而比贵原者葢蒙之道当视其初筮之専诚显比之道当致其原筮而谨审所以不同也
　　云峰胡氏曰蒙比卦辞特两筮字以示占者之通例筮得蒙卦辞蒙求亨者与亨蒙者皆可用筮得比卦辞为人所比与求比者皆可用顾其所处所存者何如尔蒙之筮问之人者也不一则不专比之筮问其在我者也不再则不审不宁方来指下四隂而言来者自来后者自后吾惟问我之可比不可比彼之来比不来比吾不问也此固王者大公之道而为九五之显比者也
　　【余论】或问比卦大抵占得之多是人君为人所比之象朱子曰也不必拘若三家村中惟一个人作头目也是为人所比也须自审自家才徳可以为之比否所以原筮元永贞也
