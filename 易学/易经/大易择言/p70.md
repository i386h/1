<!-- { "loadSidebar": true } -->
　　【正义】会稽虞氏曰八卦以象告故言乎象也爻有六画九
　　六变化故言乎变者也
　　紫阳朱子曰象指全体而言变指一节而言
　　节斋蔡氏曰吉凶悔吝无咎即卦与爻之断辞也失得者事之已成著者也小疵者事之得失未分而能致得失者也善补过者先本有咎修之则可免咎也
　　平庵项氏曰彖辞所言之象即下文所谓卦也爻辞所言之变即下文所谓位也【案下文虽以卦言实则专指爻辞项氏此説似是而非】
　　张氏彦陵曰易有实理而无实事故谓之象卦立而象形易有定理而无定用故谓之变爻立而变着
　　【辨正】番阳董氏曰易中所谓彖乃是象之全体亦犹禘郊之全烝故彖字与象字相似而字皆从豕易中所谓爻乃是象之分体亦犹燕飨之殽烝后人加肉于爻下而为肴字盖别于易也诸説惟东坡苏氏曰爻折俎也实得古人称爻之义
　　【通论】云峯胡氏曰前章言卦爻中吉凶悔吝之辞未尝及无咎之辞此章方及之大抵不贵无过而贵改过无咎者善补过也圣人许人自新之意切矣
　　是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　【正义】防稽虞氏曰震动也有不善未尝不知知之未尝复
　　行无咎者善补过故存乎悔也
　　紫岩张氏曰卦之所设本乎隂阳隂小阳大体固不同而各以所遇之时为正阳得位则阳用事隂得位则隂用事小大之理至卦而齐
　　紫阳朱子曰位谓六爻之位齐犹定也小谓隂大谓阳
　　又曰介谓辨别之端盖善恶已动而未形之时也于此忧之则不至于悔吝矣震动也知悔则有以动其补过之心而可以无咎矣
　　虚斋蔡氏曰据本章通例看此条卦字辞字皆兼爻説【蔡氏盖不知专指爻也】
　　愚案小谓柔爻大谓刚爻易中惟乾坤纯刚纯柔余卦则刚柔交错而成齐小大者存乎卦言刚柔散布六爻或上或下不比六位之贵贱森然也然刚柔之得失又一视乎位而不可易险者凶吝之谓易者吉与无咎之谓吉与无咎多于中正遇之此易中系辞之例因爻位有中正与否而刚柔之值此者得失分焉故又曰辞也者各指其所之谓小大之所之也
　　【通论】草庐吴氏曰列贵贱者存乎位覆説爻者言乎变齐小大者存乎卦覆説彖者言乎象分辨吉凶存乎彖爻之辞覆説言乎其失得也悔吝介乎吉凶之间忧其介则趋于吉不趋于凶矣覆説言乎小疵也震者动心戒惧之谓有咎而能戒惧则能改悔所为而可以无咎覆説善补过也
　　汪氏砥之曰易凡言悔吝即寓介之意言无咎即寓悔之意忧盱豫之悔存乎迟速之介也忧即鹿之吝存乎往舍之介也震甘临之无咎存乎忧而悔也震频复之无咎存乎厉而悔也
　　【存异】紫阳朱子曰二四则四贵而二贱
　　又曰卦有小大看来只是好底卦便是大不好底卦便是小如复如泰如大有如夬之类尽是好底卦如睽如困如小过之类尽是不好底所以谓卦有小大辞有险易大卦辞易小卦辞险即此可见
　　愚案四为上卦之下又为六位中之偏而不正者朱子谓之曰贵岂泥于四为大臣之説邪二为下卦之中爻位之贵次于五者而谓之贱此大传所无也小大谓爻之刚柔而不指卦前説已明朱子此论又自与本义抵捂矣
　　右第三章
　　易与天地凖故能弥纶天地之道
　　【正义】紫阳朱子曰易书卦爻具有天地之道与之齐凖弥如弥缝之弥有终竟聨合之意纶有选择条理之意
　　云峯胡氏曰此易字指易书而言书之中具有天地之道本自与天地相等故于天地之道弥之则是合万为一浑然无欠纶之则一实万分粲然有伦
　　仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状
　　【正义】横渠张子曰精气者自无而有神之情也游魂者自有而无鬼之情也自无而有故显而为物神之状也自有而无故隐而为变鬼之状也
　　伊川程子曰原始则足以知其终反终则足以知其始死生之説如是而已矣
　　紫阳朱子曰此穷理之事以者圣人以易之书也易者隂阳而已幽明死生鬼神皆隂阳之变天地之道也天文则有昼夜上下地理则有南北高深原者推之于前反者要之于后隂精阳气聚而成物神之伸也魂游魄降散而为变鬼之归也
　　愚案章首言易与天地凖以见非与天地合徳之圣人不能作也故以下皆言作易之人之能事若谓仰观俯察为圣人以易之书则下文有不可通者矣
　　【余论】西山真氏曰人之生精与气合精属隂气属阳精则魄也目之所以明耳之所以聪气充乎体凡人心之能思虑知识身之能举动勇决此之谓魂神指魂而言鬼指魄而言
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【正义】颍川韩氏曰徳合天地故曰相似
　　侯氏【行果】曰应变旁行周被万物而不流滛也紫阳朱子曰此圣人尽性之事也天地之道知仁而已知周万物者天也道济天下者地也知且仁则知而不过矣旁行者行权之知也不流者守正之仁也既乐天理而又知天命故能无忧而其知益深随处皆安而无一息之不仁故能不忘其济物之心而仁益笃盖仁者爱之理爱者仁之用故其相为表里如此
　　折中曰知周万物义之精也然所知者皆济天下之道而不过义合于仁也旁行泛应仁之熟也然所行者皆合中正之则而不流仁合于义也乐玩天理故所知者益深达乎命而不忧安于所处故所行者益笃根于性而能爱所谓乐天之志忧世之诚并行不悖者乃仁义合徳之至也若以旁行为知亦可但恐于行字稍碍
　　愚案立人之道曰仁与义　折中主此立论视本义更为精备并载以相发明○一説旁行而不流宜属上句读所以申不过之意也盖知周乎万物而惟以正道济天下此不过其则也有时旁行以通道之所穷而不失之流则终不过其则矣似亦有理
　　范围天地之化而不过曲成万物而不遗通乎昼夜之道而知故神无方而易无体
　　【正义】颍川韩氏曰方体者皆系于形器者也神则隂阳不测易则惟变所适不可以一方一体明
　　康节邵子曰神者易之主也所以无方易者神之用也所以无体
　　紫阳朱子曰此圣人至命之事也范如铸金之有模范围匡郭也天地之化无穷而圣人为之范围不使过于中道所谓裁成者也通犹兼也昼夜即幽明死生鬼神之谓如此然后可见至神之妙无有方所易之变化无有形体也
　　鳯阿姜氏曰昼夜之道乃幽明死生鬼神之所以然圣人通知之而有以深彻乎其蕴又不但知有其故知有其説知有其情状而已也
　　绿萝江氏曰上説道济天下敦仁能爱此则万物尽属其曲成上説知幽明死生鬼神此则昼夜尽属其通知
　　右第四章
　　一隂一阳之谓道继之者善也成之者性也
　　【正义】紫阳朱子曰造化所以发育万物者为继之者善各
　　正其性命者为成之者性
　　又曰继是接续不息之意成是凝成有主之意
　　【通论】
　　折中曰圣人用继字最精确不可忽过此继字犹人子所谓继体所谓继志盖人者天地之子也天地之理全付于人而人受之犹孝经所谓身体髪肤受之父母者是也但谓之付则主于天地而言谓之受则主于人而言惟谓之继则见得天人承接之意而付与受两义皆在其中矣天付于人而人受之其理既无不善则人之所以为性者亦岂有不善哉故孟子之道性善者本此也然是理既具于人物之身则其根原虽无不善而其末流区以别矣如下文所云仁知百姓者皆局于所受之偏而不能完其所付之全故程朱之言气质者亦本此也夫子之言性与天道不可得而闻也惟系传此语为言性与天道之至后之论性者折中于夫子则可以息诸子之棼棼矣
　　【存异】伊川程子曰离了隂阳便无道所以隂阳者是道也隂阳气也气是形而下者道是形而上者
　　紫阳朱子曰隂阳迭运者气也其理则所谓道又曰道具于隂而行乎阳继言其发也善谓化育之功阳之事也成言其具也性谓物之所受言物生则有性而各具是道也隂之事也周子程子之书言之备矣
　　愚案隂阳二物其大者生天生地而成天下一切之形象其精者为上天之载于穆之命其显者为日星河岳鬼神之变化其降于人也为易知简能仁义之性盖天下之可知可见与无形无迹者无非二物之所为故曰一隂一阳之谓道道犹路也谓之道者言道乃隂阳所行之路且下文善性仁知盛徳大业以及不测之神莫不统于此语则隂阳之外无所谓道可知矣三代以下谈术数者假于五行之生克星宿之吉凶以惑世诬民谓之隂阳儒者言理言道昧其本原而于隂阳则惟以寒暑昼夜之粗迹当之盖隂阳之説晦而不明久矣若程子谓隂阳是形而下者朱子谓隂阳迭运者气也其理则所谓道此皆显与大传违悖不可不知○继善成性孟子之言性善实出于此本义以继善为阳成性为隂盖即元亨诚之通利贞诚之复之意然此论亦自周程以后始发不可谓孔子便有是言也且善性既皆得谓之隂阳则隂阳又不得为形而下者矣此説何以取信于学者乎
　　仁者见之谓之仁知者见之谓之知百姓日用而不知故君子之道鲜矣
　　【正义】颍川韩氏曰君子体道以为用仁知则滞于所见百姓则日用而不知体斯道者不亦鲜矣乎
　　紫阳朱子曰仁阳知隂各得是道之一隅故随其所见而目为全体也日用不知则莫不饮食鲜能知味者又其毎下者也然亦莫不有是道焉
　　显诸仁藏诸用鼓万物而不与圣人同忧盛徳大业至矣哉
　　【正义】衡水孔氏曰显诸仁者显见仁功衣被万物藏诸用
　　者潜藏功用不使物知
　　王氏【凯冲】曰万物皆成仁功着也不见所为藏诸用也
　　康节邵子曰若日月之照临四时之成岁是显诸仁也不知其所以然是藏诸用也
　　紫阳朱子曰显自内而外也仁谓造化之功徳之发也藏自外而内也用谓机缄之妙业之本也程子曰天地无心而成化圣人有心而无为
　　愚案鼔万物而不与圣人同忧者盖天既生圣人委以裁成辅相故天得以自任其覆载生成之事而不必与之同忧此徳业所以为至也于此益见隂阳之大而足以尽道之全量矣
　　【余论】紫阳朱子曰显诸仁徳之所以盛藏诸用业之所以成譬如一树一根生许多枝叶花实此是显诸仁处及至结实一核成一种子此是藏诸用处生生不已所谓日新也万物无不具此理所谓富有也
　　石涧俞氏曰仁本藏于内者也显诸仁则自内而外如春夏之发生所以显秋冬所藏之仁也用本显于外者也藏诸用则自外而内如秋冬之收成所以藏春夏所显之用也
　　富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神
　　【正义】王氏【凯冲】曰物无不备故曰富有变化不息故曰日
　　新
　　横渠张子曰富有者大而无外日新者久而无穷紫阳朱子曰效呈也法谓造化之详密而可见者节斋蔡氏曰干主气故曰成象坤主形故曰效法张氏彦陵曰成象二条本生生之谓易来举乾坤见天地间无物而非隂阳之生生举占事见日用间无事而非隂阳之生生
