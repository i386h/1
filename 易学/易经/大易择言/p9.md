<!-- { "loadSidebar": true } -->
　　【通论】隆山李氏曰坎在震上为屯以云方上升畜而未散也坎在震下为解以雨泽既沛无所不被也故雷雨作者乃所以散也而云雷方兴则屯难之始也
　　草庐呉氏曰水气自地而上升于天则为云故象云者坎在上卦也水气自天下降于地则为雨故象雨者坎在下卦也○又曰云升于上而雷动于下未能成雨则郁结而屯及雷动于上而雨降于下则屯之郁结解矣故上雷下雨之卦名为解而上云下雷之卦名为屯也
　　初九磐桓利居贞利建侯
　　【正义】伊川程子曰初以阳爻在下乃刚明之才当屯难之世居下位者也未能便往济屯故磐桓也方屯之初不磐桓而遽进则犯难矣故宜居正而固其志凡人处屯难则鲜能守正茍无贞固之守则将失义安能济时之屯乎
　　紫阳朱子曰磐桓难进之貌屯难之初以阳在下又居动体而上应阴柔险陷之爻故有磐桓之象然居得其正故其占利于居贞又本成卦之主以阳下阴为民所归侯之象也故其象如此而占者如是则利建以为侯也
　　虚斋蔡氏曰居贞者以时势未可进而不遽进也爻之磐桓即卦所谓屯也爻之利居贞即卦辞所谓利贞勿用有攸往也利建侯又作象看而占在其中如子克家例
　　【辨正】东莱吕氏曰说者谓初以刚居屯难之世恐其锐于进故戒之以磐桓此说不然盖初以刚明之才乃能与时消息自制其刚磐桓而不敢骋此正所谓自胜之强也此正所谓刚也惟刚然后能磐桓孰谓以刚为戒也
　　【通论】汉上朱氏曰动乎险中者非善下不能得众非刚强
　　不能济弱故屯卦之用在此一爻
　　语类问利建侯朱子曰彖辞一句盖取初九一爻之义初九盖成卦之主也一阳居二阴之下有以贤下人之象有为民归往之象故象曰以贵下贱大得民也
　　【余论】山阳王氏曰处屯之初动则难生不可以进故磐桓也处此时也其利安在不唯居贞建侯乎夫息乱以静守静以侯安民在正宏正在谦屯难之世民思其主之时也初处其首而又下焉爻备斯义宜其得民也
　　【存异】石涧俞氏曰磐大石也与渐六二之磐同桓柱也礼记檀弓篇所谓桓楹是也横渠张子曰磐桓犹言柱石或以磐桓为盘旋徘徊之义误矣
　　愚案以磐桓为柱石不合屯所以立卦之义而象传之言虽磐桓又何说也乃张子既为此言而石涧复持之甚坚其近于好竒者欤
　　象曰虽磐桓志行正也以贵下贱大得民也
　　【正义】山阳王氏曰不可以进故磐桓也非为宴安弃成务
　　也故虽磐桓志行正也
　　伊川程子曰贤人在下时茍未利虽磐桓未能遂往济时之屯然有济屯之志与济屯之用志在行其正也当屯难之时以阳而来居阴下为以贵下贱之象方屯之时阴柔不能自存有一刚阳之才众所当从也更能自处卑下所以大得民也或疑方屯于下有何贵乎夫以刚明之才而下于阴柔以能济屯之才而下于不能乃以贵下贱也况阳之于阴自为贵乎
　　诚斋杨氏曰磐桓不进岂真不为哉居正有待而其志未尝不欲行其正也故周公言居贞而孔子言行正
　　东莱吕氏曰人徒见君子居屯难之时磐桓不进而不知其志乃在于行正道也茍轻进易合岂能行道乎
　　【通论】云峰胡氏曰乾坤初爻提出阴阳二字此则以阳为贵阴为贱阳为君阴为民尊阳之义益严矣
　　六二屯如邅如乗马班如匪寇婚媾女子贞不字十年乃字
　　【正义】紫岩张氏曰女子贞不字十年乃字盖以二抱节守志于艰难之世而不失其贞也若太公在海滨伊尹在莘野孔明在南阳义不茍合是为女贞
　　紫阳朱子曰班分布不进之貌字许嫁也礼曰女子许嫁笄而字
　　愚案六二以阴柔处刚之上则为无主又居动体则不能不妄动此屯邅班如之所以立象也匪寇以下大抵皆戒其妄动之意后儒不解象传乘刚之说而以寇为指初九终属未安今姑阙之
　　【通论】问十年乃字十年只是指数穷理极而言耶朱子曰易中此等取象不可晓如说十年三年七日八月等处皆必有所指但今不可穿凿姑阙之可也
　　平庵项氏曰凡称马者皆阴爻惟大畜九三特举干本象称良马他马皆阴也【或谓乘马班如当连下句读为指九五而言者然与此说又不合】
　　【存疑】山阳王氏曰寇谓初也无初之难则与五婚矣故曰匪寇婚媾也志在于五不从于初故曰女子贞不字也
　　伊川程子曰二以阴柔居屯之世虽正应在上而逼于初刚故屯难邅回○又曰二逼近于初阴乃阳所求柔者刚所陵柔当屯时固难自济又为刚阳所逼故为难也设匪逼于防难则往求于婚媾矣婚媾正应也寇非理而至者
　　紫阳朱子曰六二阴柔中正有应于上而乘初刚故为所难而邅回不进然初非为寇也乃求与己为婚媾耳但己守正故不之许至于十年数穷理极则妄求者去正应者合而可许矣爻有此象故因以戒占者【此以冦与婚媾俱指初言】
　　象曰六二之难乘刚也十年乃字反常也
　　【正义】云峰胡氏曰柔乘刚非常也十年乃字则应乎刚而
　　反常也
　　【辨正】愚案经言乘刚者五其四属震【屯六二豫六五噬嗑六二震六二】解者谓阴爻为阳爻所逼非也夫刚为天徳乘而上之则与之相背故多凶咎观夬之柔乘五刚为以贱加贵之象则其义可识矣又案震为阳之初起其义最重故乘刚多于震发之至此卦处乾坤之始交初九体震而为百八十六阳爻之首【除乾卦】刚之大无逾于此六二以阴柔乗而上之显然与刚徳相背此岂可动之道乎故曰六二之难乘刚也夫柔与刚逆非道之常故又言反其常道而后可动以申释十年乃字之义刚者卦之所尊动者道之所慎全易之用定于此矣旧说于乘刚多失其解故辨之于此【凡易中乘刚皆作此解】
　　六三即鹿无虞惟入于林中君子几不如舍往吝【正义】伊川程子曰六三以柔居刚柔既不能安屯居刚而不中正则妄动惟贪于所求既不足以自济又无应援将安之乎如即鹿而无虞人也入山林者必有虞人以导之无导之者则惟陷入于林莽中君子见事之几微不若舍而勿逐往则徒取穷吝而已
　　紫阳朱子曰阴柔居下不中不正上无正应妄行取困为逐鹿无虞陷入林中之象君子见几不如舍去若往逐而不舍必致羞吝戒占者宜如是也
　　【辨正】紫阳朱子曰沙随盛称唐人郭京易好近寄得来说鹿当作麓象辞当作即麓无虞何以从禽也问郭据何书曰渠云曽得王辅嗣亲手与韩康伯注底易本然难考据
　　【通论】云峰胡氏曰卦下体震震动也初九利居贞犹戒其轻动六二贞不字则喜其不轻动六三不中不正上无正应而妄动取困必矣故有逐鹿无虞陷入林中之象几者动之微圣人于其动而勉之曰不如舍惧之曰往吝戒其动也
　　象曰即鹿无虞以从禽也君子舍之往吝穷也
　　【正义】伊川程子曰事不可而妄动以从欲也无虞而即鹿以贪禽也君子则见几而舍之不从若往则可吝而困穷也
　　云峰胡氏曰经言不如舍辨之审也传言舍之去之决也
　　虚斋蔡氏曰从字重是心贪乎禽也故着以字所谓禽荒者也是以身狥物也
　　【辨正】沙随程氏曰蔡邕石经郭京举正即鹿无虞何以从
　　禽也皆有何字今本脱
　　【通论】慈湖杨氏曰夫无虞而即鹿者心在乎禽为禽所蔽虽无虞犹漫往不省其不可也动于利禄不由道而漫往求者如之
　　六四乗马班如求婚媾往吉无不利
　　【正义】防稽虞氏曰之外称往
　　蒋氏仁敬曰指从九五凡进上为往
　　愚案六四处屯难之时求而后往以其有择主之明也婚媾断指九五往以虞氏蒋氏之说为正先儒多谓下求婚媾义殊未安姑阙之
　　【余论】龟山杨氏曰六四静而正居险而不妄动者也故曰乘马班如班如者有待而行也屯难之时智者以其谋勇者以其力竞时赴功者皆是也而四独居险而不为难待求而后往非择义之明畴克尔故往吉无不利而孔子曰求而往明也孔明之于先主其几是乎
　　【存疑】伊川程子曰六四才不足以济屯若能求贤以自辅则可济矣初阳刚之贤乃是正应己之婚媾也若求此阳刚之婚媾往与共辅阳刚中正之君【此往字亦作之外说而义不切】济时之屯则吉而无所不利也
　　紫阳朱子曰阴柔居屯不能上进故为乗马班如之象然初九守正居下以应于己故其占为下求婚媾则吉也【此以往为下而从初】
　　象曰求而往明也
　　【存疑】伊川程子曰知己不足求贤自辅而后往可谓明矣居得致之地己不能而遂己至暗者也
　　九五屯其膏小贞吉大贞凶
　　【正义】紫阳朱子曰九五虽以阳刚中正居尊位然当屯之时陷于险中虽有六二正应而阴柔才弱不足以济初九得民于下众皆归之九五坎体有膏润而不得施为屯其膏之象占者以处小事则守正犹可获吉以处大事则虽正而不免于凶
　　鹤山魏氏曰周礼有大贞谓大卜如迁国立君之事五处险中不利有所作为但可小事不可大事曰小贞吉大贞凶犹书所谓作内吉作外凶用静吉用作凶者
　　愚案膏泽坎体所具以时际艰难未能逺施若建国之初用度不足开创之始利益未兴之类五之屯膏五之时自为之也非初得民于下而已无辅助之谓也膏之既屯则举动不可不慎但可小事而不可大事所谓勿用有攸往矣魏氏之说是也
　　【通论】草庐呉氏曰凡坎在上体者象水之气升而为云屯需是也坎在下体者象水之液降而为雨解是也屯卦坎在上为云而不为雨天之膏泽艰屯而不下之象
　　【存异】伊川程子曰膏泽有所不下是威权不在已也威权去已而欲骤正之【骤正谓大贞】求凶之道鲁昭公髙贵乡公之事是也故小贞则吉也小贞则渐正之也若盘庚周宣修徳用贤复先王之政谓以道驯致为之不暴也
　　愚案贞固训正而正人之不正自古未有谓之贞者程子泥于贞之本训而别为是说未之敢信也
　　象曰屯其膏施未光也
　　【正义】伊川程子曰膏泽不下及是以徳施未能光大也人
　　君之屯也
　　谷氏拙侯曰施字当泽字泽屯而不施即未光非谓得施而但未光也
　　上六乗马班如泣血涟如
　　【正义】伊川程子曰六以阴柔居屯之终在险之极而无应援居则不安动无所之乘马欲往复班如不进穷厄之甚至于泣血涟如屯之极也
　　石门梁氏曰屯之极乃亨之时也而上六阴柔无应不离于险是安有亨之时哉坎为血卦又为加忧泣血涟如之象也
　　象曰泣血涟如何可长也
　　【正义】伊川程子曰屯难穷极莫知所为故至泣血颠沛如此其能长久乎夫卦者事也爻者事之时也分三而又两之足以包括众理引而伸之触类而长之天下之能事毕矣【卦为事时与位为爻程子此论极确】
　　【通论】秀岩李氏曰何可长也凡四言之此爻与豫之上六中孚之上九皆戒之之意若否之上九则幸之之辞也
　　泉峰龚氏曰屯卦六爻皆有屯难未通之意初磐桓见难而不轻进者也三即鹿无虞犯难而妄进者也二四乘马班如处屯之中欲进而未能者也上乘马泣血处屯之极欲进而无所之者也九五屯其膏为膏泽不下于民所施之屯者也初二三四上之屯在下之屯也九五之屯在上之屯也在下之屯其屯在已在上之屯天下之屯也君子欲尽亨屯之道亦视其时之可否而为进退尔
