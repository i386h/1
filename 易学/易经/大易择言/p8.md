<!-- { "loadSidebar": true } -->
　　【余论】东莱吕氏曰坤之初六一阴始生圣人所以发明见微知著之理盖言顺也此一句尤可警非心邪念不可顺养将去顺养去时何所不至惩治遏絶正要人着力
　　直其正也方其义也君子敬以直内义以方外敬义立而德不孤直方大不习无不利则不疑其所行也【正义】伊川程子曰直言其正也方言其义也君子主敬以直其内守义以方其外敬立而内直义形而外方义形于外非在外也敬义既立其徳盛矣不期大而自大矣徳不孤也无所用而不周无所施而不利孰为疑乎
　　又曰敬以直内义以方外合内外之道也敬义夹持直上达天徳自此
　　龟山杨氏曰尽其诚心而无伪焉所谓直也若施之于事则厚薄隆杀一定而不可易为有方矣所主者敬而义则自此出焉故有内外之辨
　　紫阳朱子曰此以学言之也正谓本体义谓裁制敬则本体之守也直内方外程传备矣不孤言大也疑故习而后利不疑则何假于习
　　又曰敬以养其心无一毫私念可以言直矣由此而发所施各得其当是之谓义
　　又曰文言将敬字解直字义字解方字敬义立而徳不孤即解大字敬而无义则作事必错义而无敬则无本何以为义皆是孤也须敬义立方不孤
　　敬轩薛氏曰敬以直内涵养未发之中义以方外省察中节之和
　　又曰敬以直内戒慎恐惧之事义以方外知言集义之事内外夹持用力之要莫切于此
　　【余论】上蔡谢氏曰释氏所以不如吾儒无义以方外一节义以方外便是穷理释氏却以理为障碍然不可谓释氏无见处但见了不肯就理【案信如上蔡之云释氏竟可谓之敬以直内矣恐终被其瞒过也当辨之】
　　紫阳朱子曰有人专要就寂然不动上理防及其应事却颠倒又牵动他寂然底又有人专要理会事却于根本上全无工夫须是彻上彻下表里洞彻
　　隆山李氏曰文言字字皆有位置非茍然也干九三言诚坤六二言敬诚敬者乾坤之别也干九二言仁坤六二言义仁义者阴阳之辨也
　　云峰胡氏曰干九三明诚并进也坤六二敬义偕立也主敬是为学之要集义乃讲学之功
　　【存疑】牟氏曰正当作敬深衣记云以直其政是知敬政字近而误又转为正也作敬字庶与下文叶
　　石涧俞氏曰或曰刘元城尝改敬以直内为正以直内矣然正无下功夫处故须敬言敬则正在其中或又曰礼记云直其政也政乃敬之讹尔敬讹为政政又转而为正亦犹诗体无咎言礼记乃云履无咎言体讹为礼礼又转而为履理或然也
　　阴虽有美含之以从王事弗敢成也地道也妻道也臣道也地道无成而代有终也
　　【正义】南阳守氏曰臣子虽有才美含藏以从其上不敢有所成名也地终天功臣终君事妇终夫业故曰而代有终也
　　伊川程子曰为下之道不居其功含晦其章美以从王事代上以终其事而不敢有其成功也犹地道代天终物而成功则主于天也妻道亦然
　　秋山王氏曰三非有美而不发特不敢暴其美惟知代上以终其事而不居其成功犹地代天生物而功则主于天也
　　中溪张氏曰弗敢云者非其才有所不足其分有所不敢也凡地之于天妻之于夫臣之于君其道皆当如是则得以阴从阳之正而能代上以终其事也下独言地道盖举其大者尔
　　谷氏拙侯曰爻言有终此言代有终则并其终亦非坤之所敢有也
　　何氏元子曰干能始万物而已必頼坤以作成之故曰代有终正对干之始而言
　　愚案代终即作成之义何氏说是也干知大始无形可见凡有形可见者莫非地之所为是谓代终非干之事止于壬而坤以癸终之也平庵项氏以传种言失之矣
　　天地变化草木蕃天地闭贤人隐易曰括囊无咎无誉盖言谨也
　　【正义】伊川程子曰天地交感则变化万物草木蕃盛君臣相际而道亨天地闭隔则万物不遂君臣道絶贤者隠遯四于闭隔之时括囊晦藏则虽无令誉可得无咎言当谨自守也【案此说胜解爻辞者】
　　君子黄中通理正位居体美在其中而畅于四支发于事业美之至也
　　【正义】伊川程子曰黄中文居中也君子文中而达于理居
　　正位而不失为下之体
　　紫阳朱子曰黄中言中徳在内释黄字之义也虽在尊位而居下体释裳字之义也美在其中复释黄中畅于四支复释居体
　　节斋蔡氏曰黄中通理释黄义正位居体释裳义黄中正徳在内通理文无不通言柔顺之徳蕴于内也正位居在中之位居体居下体而不言柔顺之徳形于外也美在其中黄中通理也畅于四支发于事业正位居体也
　　虚斋蔡氏曰通理即是黄中处通而理也盖黄中非通则无以应乎外通而非理则所以应乎外者不能皆得其当此所以言黄中而必并以通理言之通理亦在内也
　　又曰黄裳二字分而言之则黄为中裳为顺合而言之则惟中故顺存于中为中形于外为顺理一而已天下无有形于外而不本乎中者惟有黄中之徳故能以下体自居
　　【通论】进斋徐氏曰黄中通理四字当玩涵养不熟操守不固天理有一毫之未纯人欲有一毫之未去未得为黄中也涵养熟矣操守固矣天理全而人欲去矣然条理未达脉络未贯则是蕴于内者虽有中和浑厚之美而无融畅贯通之妙未得为通理也必黄中而通理畅于四支发于事业而后为美之至
　　云峰胡氏曰六五当与六二并看朱子尝谓敬以直内是持守工夫义以方外是讲学工夫大抵敬以直内则胸中洞然彻上彻下表里如一是即所以为黄中义以方外则凡事之来义以处之无不合理是即所以为通理
　　折中曰干爻之言学者二于九二则曰言信行谨闲邪存诚也于九三则曰忠信以进徳修辞立诚以居业也坤爻之言学者二于六二则曰敬以直内义以方外也于六五则曰黄中通理正位居体也在干之两爻诚之意多实心以体物是干之徳也坤之两爻敬之意多虚心以顺理是坤之徳也而要之未有诚而不敬未有敬而不诚者圣人所以分言之者盖干阳主实坤阴主虚自其实者言之则曰诚自其虚者言之则曰敬是皆一心之徳而非两人之事但在圣人则纯乎诚矣其敬也自然之敬也其次则主敬以至于诚故程子以乾坤分为圣贤之学者此也
　　【余论】紫阳朱子曰二在下方是就工夫处说如不疑其所行是也五得尊位则是就他成就处说所以云美在其中而畅于四支发于事业美之至也
　　阴疑于阳必战为其嫌于无阳也故称龙焉犹未离其类也故称血焉夫黄者天地之杂也天元而地黄【正义】紫阳朱子曰疑谓均敌而无小大之差也坤虽无阳然阳未尝无也血阴属盖气阳而血阴也元黄天地之正色言阴阳皆伤也【呉草庐口疑如礼记疑于臣疑于君疑女于夫子之疑谓与之并也】
　　石涧俞氏曰元者天之色黄者地之色血言元黄则天地杂类而阴阳无别矣故曰夫元黄者天地之杂也阴阳相战虽至于天地之杂乱然而天地定位于上下其大分终不可易故其终又分而言之曰天元而地黄
　　郑氏孩如曰谓之曰战阴与阳交战也交战而独曰龙战者是时阴处其盛嫌于无阳也故独称龙为战若曰阴犯顺而龙战之云耳以讨阴之义与阳不许阴为敌也
　　大易择言卷二
　　钦定四库全书
　　大易择言卷三
　　上元程廷祚撰
　　【震下坎上】
　　屯元亨利贞勿用有攸往利建侯
　　【正义】紫阳朱子曰屯难也物始生而未通之意故其为字象穿地始出而未申也其卦以震遇坎乾坤始交而遇险陷故其名为屯震动在下坎险在上是能动乎险中能动虽可以亨而在险则宜守正而未可遽进故筮得之者其占为大亨而利于正但未可遽有所往耳又初九阳居阴下而为成卦之主是能以贤下人得民而可君之象故筮立君者遇之则吉也
　　双湖胡氏曰屯难之世而曰元亨亦犹蛊壊之时有元亨之义卦辞大抵主在震初九一爻勿用有攸往震性好动戒震也
　　【辨正】愚案屯继乾坤之后为洪荒初辟之象卦之初九一阳始建为肇有君长之象侯即君也邃古之初人之才徳出众者必为百姓所推以为长而谓之侯其才徳又出于众始王天下在易屯言建侯而师比始言王开辟之初先有诸侯而后有天子故也详屯卦之侯乃百姓所建之侯非天子之所得而封孔氏仲达谓王者建立诸侯程传以为广资辅助误矣
　　【通论】汴水赵氏曰卦辞总一卦之大义爻辞则探卦辞之所指析而明之如吉无不利则亨利之义盘桓班如几不如舍皆勿用有攸往之义初之建侯即显卦彖利建侯之辞为初而发余卦放此
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　【正义】伊川程子曰以云雷二象言之则刚柔始交也以坎震二体言之动乎险中也刚柔始交未能通畅则艰屯故云难生又动于险中为艰屯之义所谓大亨而贞者雷雨之动满盈也阴阳始交则艰屯未能通畅及其和洽则成雷雨满盈于天地之间生物乃遂屯有大亨之道也
　　紫阳朱子曰以二体释卦名义始交谓震难生谓坎以二体之徳释卦辞动震之为也险坎之地也自此以下释元亨利贞乃用文王本意以二体之象释卦辞雷震象雨坎象天造犹言天运草杂乱昧晦防也阴阳交而雷雨作杂乱晦防塞乎两问天下未定名分未明宜立君以统治而未可遽谓安宁之时也不取初九爻义者取义多端姑举其一也【蔡虚斋曰杂乱则不定矣故下云天下未定晦防则不明矣故下云名分未明】
　　何氏元子曰震之未动坎气为云云上雷下郁结而未成雨所以为屯动则云化为雨雷上雨下屯之郁结者变而为解而未亨者果大亨矣
　　【辨正】或问本义云此以下释元亨利贞用文王本义何也朱子曰乾元亨利贞至孔子方作四徳说后人不知谓文王作易便作四徳说非也如屯卦所谓元亨利贞者以其能动虽可以亨而在险则宜守正故筮得之者其占为大亨而利于正初非谓四徳也故孔子释此彖辞只曰动乎险中大亨贞是用文王本义释之也
　　愚案乾坤二卦刚柔之未交者也以下六十二卦则皆刚柔之相交而自屯始故传曰刚柔始交非谓震也难生指震坎相际亦非专谓坎也观动乎险中并举二卦之体则难生之不得专谓坎也明矣程传得之○震之动足以致亨而遇险于外则当贞传曰动乎险中而即曰大亨贞其意如是本义看贞字轻故于此处不释程传谓人有致亨之道在夫贞固虽知重贞字之义而其说则颠矣○雷雨之动必满盈而后能成生物之功言造化且然人之于屯尽其道以济之而待其亨所谓贞也求其亨而出于非道者非贞也此句承上文之大亨贞而起下文建侯不宁之意程传直以雷雨之动为大亨而正未能自达其指本义则以为杂乱晦防之象亦失之踈矣
　　象曰云雷屯君子以经纶
　　【正义】伊川程子曰坎不云雨而云云者云为雨而未成者也未能成雨所以为屯君子观屯之象经纶天下之事以济于屯难经纬纶缉谓营为也
　　紫阳朱子曰坎不言水而言云者未通之意经纶治丝之事经引之纶理之也屯难之世君子有为之时也
　　平庵项氏曰经者立其规模纶者纠合而成之亦有艰难之象焉
　　厚斋冯氏曰云雷方作而未有雨有屯结之象君子观象以治世之屯犹治丝者既经之又纶之所以解其结而使就条理也
