<!-- { "loadSidebar": true } -->
　　【正义】颍川韩氏曰逆数者作易以逆覩来事以前民用衡水孔氏曰天地定位一节就卦象明重卦之意若使天地不交水火异处则庶类无生成之用品物无变化之理故云天地定位而合徳山泽异体而通气风雷各动而相薄水火不相入而相资八卦之用变化如此故圣人重卦令八卦相错乾坤震巽坎离艮兑莫不交互以象天地雷风水火山泽莫不交错则易之爻卦与天地等性命之理吉凶之数既往之事将来之几备在爻卦之中矣【案孔氏説虽浅犹胜后儒迂怪之论故存之】
　　又曰雷以动之一节总明八卦养物之功烜干也上四举象下四举卦者王肃云互相备也
　　愚案此章向为先天图説等所误近有一解谓易起于卜筮而其为书则寓知来于藏往之中往言易之在卦爻者来言人之神而明之者以往者言之天地定位乾坤为上篇之首也山泽通气雷风相薄咸恒为下篇之首也水火不相射坎离与既未济为二篇之终也八卦相错而为六十有四是为数往者顺也以来者言之则谓之逆是故雷动风散其竒耦皆在下雨润日暄其竒耦皆在中艮止兑説其竒耦皆在上其体象盖皆由微之着由虚至实而干之纯刚统之坤之纯柔载之变化之来不可胜穷知来者逆岂非以逆数者逆之乎【六爻之例由初以至于上此即逆数之义】此解前儒所未及盖易之作以前民故以逆测为数然所谓逆数者初不外观象玩辞而有以见吉凶悔吝于未然非必以端策布爻而后谓之知来也大传反复卦象而言其顺逆其示人之深切如此
　　【余论】和靖尹氏曰易之道如日星但患于理未精失其机会未到泰之上六便知泰将极未到否之上九便知否欲倾此谓机会易之为书要知测未萌若已往事何用知之然所谓逆数者亦不过推其理而已数即理也如政在大夫五世希不失陪臣执国命三世希不失是也
　　【存异】康节邵子曰此伏羲八卦之位干南坤北离东坎西兑居东南震居东北巽居西南艮居西北于是八卦相交而成六十四卦所谓先天之学也
　　紫阳朱子曰起震而歴离兑以至于干数已生之卦也自巽而歴坎艮以至于坤推未生之卦也易之生卦则以干兑离震巽坎艮坤为次故皆逆数也
　　又曰数往者顺知来者逆这一是从卦气上看来也是从卦画生处看来恁地方交错成六十四卦
　　潜室陈氏曰易本逆数也有一便有二有二便有四有四便有十六以至于六十四皆由此可以知彼由今可以知来故自干一以至于坤八皆循序而生一如横图之次今欲以圆图象浑天之形若一依此序则乾坤相并寒暑不分故伏羲以乾坤定上下之位坎离列左右之门艮兑震巽皆相对而立悉以隂阳相配自一阳始生起冬至节歴离震之间为春分以至干为纯阳是进而得其已生之卦如今日复数昨日故曰数往者顺自一隂始生起夏至节歴艮兑之间为秋分以至于坤为纯隂是进而能推其未生之卦如今日逆计来日故曰知来者逆然本易之所成只是干一而坤八如横图之序与圆图之右方而已故曰易逆数也
　　云峰胡氏曰诸儒训释皆谓已往而易见为顺未来而前知为逆易主于前民用故曰易逆数也惟本义依邵子以数往者顺一为指圆图而言卦气之所以行易逆数一为指横图而言卦画之所以生非本义发邵子之蕴则学者孰知此所谓先天之学哉【案胡氏反以先儒逆数之解为非何舛之甚】
　　愚案六经奥论先天之学出于麻衣道人麻衣传之希夷又朱子发进周易表陈以先天图传种放放传穆脩脩传李之才之才传邵雍其授受源流如此至晦庵朱子笃信其説以为作易之原俨然列诸二经十翼之首学者翕然附和然非议之者亦多如黄氏东发则曰康节先天之説易之书本无有也其援易为证者凡二章一援易有太极一章曰此先天之卦画一援天地定位一章曰此先天之卦位皆与圣经判然不合归氏熈甫则曰易图非伏羲之书也邵子之学也邵子以步算之法衍为皇极经世之书有分杪直事之术其自谓先天之学固以此要不可以为作易之本也自汉以来无有以图説易者以图説易自邵子始陈氏实斋则曰朱子云自震至干为顺自巽至坤为逆又云自干至坤皆得未生之卦若逆推四时之比夫天地间何一不自无而有岂皆可谓之逆数且自震至干乃自四至一不可谓顺自巽至坤乃自五至八恶可为逆即依此解终是顺逆相半何以曰易逆数乎胡氏朏明则曰先天图以自震至干为顺数已生之卦自巽至坤为逆推未生之卦然则经曰易逆数也岂专用巽坎艮坤而不用干兑离震乎李氏恕谷则曰先天横图改一索再索三索之序而为干一兑二离三震四巽五坎六艮七坤八是父母与六子并生且六子俱先母生少女先中女中女先长女生矣有是理乎若所谓先天卦位则亦可异夫经文但曰天地定位而未尝曰干南坤北也但曰山泽通气而未尝曰艮西北兑东南也但曰雷风相薄水火不相射而未尝曰震东北巽西南离东坎西也经本无南北方隅一字而何所据以为卦位邪至卦气之説尤舛或问朱子卦气阳生隂生始何疎而终何宻临二阳生为冬十二月卦乃在春分二月半泰三阳正月卦乃在立夏四月初推之一槩乖反朱子亦不能答曰未得其説容更思之又曰伏羲易自是伏羲説话文王易自是文王説话不可交互求合信如其言是易有二矣以上诸説似亦非无所见者故録于后以与易有太极节并考焉
　　右第三章
　　帝出乎震齐乎巽相见乎离致役乎坤説言乎兑战乎干劳乎坎成言乎艮
　　万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南靣而聼天下向明而治盖取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　【正义】北海郑氏曰万物出乎震雷发声以生之也齐乎巽风摇动以齐之也洁犹新也万物皆相见日照之使光大万物皆致养地气含养使秀实也万物之所説草木皆老犹以泽气説成之战言隂阳相薄西北隂也而干以纯阳临之坎劳卦也水性劳而不倦万物之所归也万物自春出生于地冬气闭藏还皆入地万物之所成终而所成始言万物隂气终阳气始皆艮之用事也
　　【辨正】伊川程子曰易八卦之位元不曽有人説先儒以为干位西北坤位西南乾坤任六子而自处于无为之地此説至无义理雷风山泽之类便是天地之用如人身之有耳目手足便是人之用也岂可谓手足耳目皆用而身无为乎
　　紫阳朱子曰康节説伏羲八卦干位本在南坤位本在北文王重易时更定此位其説甚长大槩近于附会穿凿故不曽深留意然説卦所説卦位竟不能使人晓然且当阙之不必强通也
　　愚案卦位之説近于术数家言在经文或别有取义亦未可知而儒者强为之説程子所辨极是朱子于此亦疑康节之附会穿凿而又深信先天不知所谓后天犹有此经可援先天所援岂非附会穿凿之至者邪
　　【存异】康节邵子曰此卦位乃文王所定所谓后天之学也神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　【正义】颍川韩氏曰于此言神者明八卦运动变化推移莫有使之然者神无物妙万物而为言则雷疾风行火炎水润莫不自然相与为变化故能万物既成也
　　崔氏【憬】曰此言六卦之用而不及乾坤者以天地无为而无不为故能运雷风等有为之神妙也艮不言山独举卦名者以动桡燥润功是雷风水火至于终始万物于山义则不然故言卦而余皆称物各取便而论也
　　【余论】愚案圣经无妙字惟见于此
　　右第四章
　　干健也坤顺也震动也巽入也坎陷也离丽也艮止也兑説也
　　【通论】平庵项氏曰立一竒一耦二竒二耦三竒三耦之象
　　所以拟健顺动入陷丽止説之意也
　　又曰所谓神明之徳万物之情皆萃于此八字矣石涧俞氏曰健顺动入陷丽止説此八卦之徳也凡天下万事万物之性情包括无有遗者向防孔子发明之则乾坤震巽坎离艮兑终古不知为何义先儒以此八字为八卦之训诂诚哉是言也
　　愚案健顺动入陷丽止説八者乃刚柔阖辟之机非画卦而始有也圣人画卦以象之故曰象也者像此者也后儒言象则必曰天地雷风水火山泽又必曰为玉为金为母为布为釡之类以为易象莫大于彼而不知易之真象实莫大且尽于此也何以言之刚柔阖辟始于干健坤顺干之健以于柔无不统坤之顺以于刚无不承也震巽为乾坤之初交震阳处隂下则为动犹月令仲冬之水泉动也巽隂处阳下则为入犹禹贡羣小水之入于江河江河之入于海也坎离为乾坤之再交坎阳在隂中谓之陷者犹陷围陷陈之陷入其中而破之也离隂在阳中谓之丽者犹女之于归臣之得君相倚以为命也艮兑为乾坤之终交艮为止者隂盛而阳止之也兑为説者隂以阳盛为説也此八字乃万事万物之所共用即至大之物如天地雷风水火山泽亦不能外之而别有所为谓道之大理之精有过于此者乎此篇所称八卦之象至为繁赜而此章则明以一义尽一卦而若不复有他説者其为易之真象大可见矣是故以八卦为取象于天地雷风水火山泽者不知象者也以此八字为取义于天地雷风水火山泽者不知此八字者也详玩彖爻之义皆出于此惟大象传专取天地等象不可相混【案彖辞传乾卦言统天变化皆健之意也坤则直言顺矣其六十二卦之中如屯之雷雨防之山下有险泰否之天地噬嗑之电雷坎之水流恒之雷风晋明爽之地上地中睽之火泽益之木道井之巽水上水革之水火相息鼎之以木巽火涣之乗木有功兼用大象之象者仅十五卦而犹以健顺动入诸象为主】此説亦至近日始定前儒知者甚少惟项氏俞氏所见较切然亦不过曰徳曰性情曰训诂而不能直指为象今特存之○观传列此章于前而后列逺取近取以及诸杂象明以此为八卦之大象而以后诸象皆统于此可见
　　右第五章
　　干为马坤为牛震为龙巽为鸡坎为豕离为雉艮为狗兑为羊
　　【正义】衡水孔氏曰此一节略明逺取诸物也乾象天天行健故为马坤象地任重而顺故为牛震动象龙动物故为龙巽主号令鸡能知时故为鸡坎主水渎豕处汚泾故为豕离为文明雉有文章故为雉艮为静止狗能善守禁止外人故为狗兑説也王廙云羊者顺之畜故为羊也
　　平庵项氏曰健者为马顺者为牛善动者为龙善伏者为鸡质躁而外汚者为豕质野而外明者为雉前刚而止物者为狗内很而外説者为羊
　　干为首坤为腹震为足巽为股坎为耳离为目艮为手兑为口
　　【正义】衡水孔氏曰此一节略明近取诸身也干尊而在上故为首坤能包藏含容故为腹足能动用故震为足也股随于足则巽顺之谓故巽为股也坎北方之卦主聼故为耳也离南方之卦主视故为目也艮既为止手亦能止持其物故为手也兑主言语故为口也
　　括苍龚氏曰其外圆诸阳之所聚者首也其中寛众隂之所藏者腹也足则在下而善动股则从上而善随耳则内阳而聪目则外阳而明在上而止者手也在外而説者口也
　　右第六章
