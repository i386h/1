<!-- { "loadSidebar": true } -->
　　愚案上古风气淳质教学未开文王始因易象系辞而教人以修身寡过之事故云兴于中古也忧患即虞书之兢兢业业中庸之戒愼恐惧圣学之根本在焉其有忧患言圣人以己之忧患而教天下也作易之大指不越乎此大传举九卦以例其余尔先儒以忧患为羑里之事后之学者当知其谬○九卦先言其象次言其徳次言其用履知天徳而践之故为徳之基説而顺乎干故和而至履虎尾而不咥故以和行也谦者君子之终故为徳之柄天下莫与之争故尊而光卑而不可逾故以制礼也复见天地之心故为徳之本动而以顺行故小而辨于物中以自考故以自知也恒久而不已故为徳之固变其事而不变其道故杂而不厌恒则不二故以一徳也损所以去不善故为徳之修功施于前效収于后故先难而后易不善去而害已者除故以逺害也益以迁善改过而善日积故为徳之裕益动而巽其进无疆故长裕而不设迁善改过利之大者故以兴利也困刚掩而在中故为徳之辨不失其所亨故穷而通险以説故以寡怨也井巽乎水而上水故为徳之地改邑不改井故居其所而迁养而不穷故以辨义也巽柔顺乎刚故为徳之制无初有终故称而隐刚巽乎中正而志行故以行权也以经解经义本明晰
　　【通论】平庵项氏曰此章亦论彖辞凡彖辞之体皆先释卦名次言两卦之体末推卦用故此章之序亦然以为观彖者之法也
　　【余论】紫阳朱子曰三説九卦是圣人因上面説忧患故发明此一项道理不必深泥如困徳之辨若説蹇屯亦可盖偶然如此説大抵易之书如云行水流本无定相确定説不得
　　愚案朱子此论不无过于髙明之然视胡云峰上经自干至履九卦下经自恒至损益亦九卦云云其説较胜故录之
　　右第七章
　　易之为书也不可逺为道也屡迁变动不居周流六虚上下无常刚柔相易不可为典要唯变所适其出入以度外内使知惧又明于忧患与故无有师保如临父母初率其辞而揆其方既有典常苟非其人道不虚行【正义】防稽虞氏曰神以知来故明忧患知以藏徃故知事
　　故
　　又曰其出入有度故有典常神而明之存乎其人不言而信谓之徳行故不虚行也
　　新蔡干氏曰言易道以戒惧为本所谓惧以终始归无咎也虽无师保切磋之训其心敬戒常如父母之临己者也
　　颍川韩氏曰明出入之度使物知外内之戒也侯氏【行果】曰居则观象动则玩占故不可逺也衡水孔氏曰六位言虚者位本无体因爻始见故称虚也
　　又曰虽千变万化不可为典要然循其辞度其义原寻其初要结其终皆唯变所适是其常典也
　　康节邵子曰六虚者六位也虚以待变动之事也紫阳朱子曰虽无师保而常若父母临之戒惧之至泉峰龚氏曰既曰不可为典要又曰既有典常不可为典要者以刚柔之变易无常者言也既有典常者以卦爻之一定而不可易者言也刚柔变易之无常所以卦爻一定而不可易而一定不易之理未常不行于刚柔变易之中也
　　虚斋蔡氏曰卦爻所説者皆利用出入之事其出入也皆必以法法者事理当然之则也使人入而在内出而在外皆知有法而不敢妄为是使知惧也知惧必以度
　　敬庵呉氏曰不可为典要变无方也既有典常理有定也故曰易者变易也不易也
　　愚案首句乃一章之纲不可逺犹不可湏臾离之意自为道也屡迁至唯变所适言刚柔之变动周流于六爻之虚位而无常而吉凶悔吝由此而生也自其出入以度至末言刚柔变动而无常吉凶悔吝之来则一定而不可易人于此能以法度之有定御时位之无定则合乎道然无他术惟有知惧明于忧患之故而已然则易之为道岂可湏叟离乎上章明卦象之忧患此章明爻辞之忧患也○外以应事言内以存心言
　　赵氏胥山曰不特使人知惧又明于忧患与所以致忧患之故谆谆然与民同患与民同忧不止如师保之提命且直如父母之俨临爱之无所不至虑之无所不周故训之无所不切也
　　愚案无有师保如临父母二句言欲人奉承之至而诚敬之切也语势直承上文知惧与明于忧患之故非赞美圣人也似当以干氏朱子之解为止右第八章
　　易之为书也原始要终以为质也六爻相杂唯其时物也
　　【正义】颍川韩氏曰质体也卦兼始终之义也
　　愚案六爻相杂谓六爻之中有刚有柔也视其初二三四五上之位以辨美恶则所谓唯其时物也
　　【通论】何氏元子曰此章通论爻画而归重于彖辞説易之法莫备于此易之为书纲纪在卦卦必合爻之全而后成卦一画不似便成他局圣人之繋卦为之推原其始要约其终弥纶全卦之理如物之有体质至于系爻则惟相其六位之时而导之宜因其隂阳之物而立之像然其大指要不过推演彖辞之意
　　其初难知其上易知本末也初辞拟之卒成之终若夫杂物撰徳辨是与非则非其中爻不备
　　【正义】侯氏【行果】曰本末初上也初则事微故难知上则事彰故易知失在初微犹可拟议而之福过在卒成事之终极非拟议所及故曰卒成之终假如噬嗑初九犹可拟议而之善至上九则凶灾不移是事之卒成之终极凶不变也
　　崔氏【憬】曰上既其论初上二爻此又明其中四爻也言中四爻杂合所主之事撰集所陈之徳能辨其是非备在卦中四爻也
　　紫阳朱子曰中爻谓卦中四爻
　　愚案拟者揆度之意言初为事变之方来虽不能无吉凶而未足以限之故难知也卒成之终言上为人事之终竟吉与凶既至于此则一定而不可易故易知也此言人既当慎其始而尤不可不致严于其终也物即上文时物之物谓刚柔也徳谓爻之是非杂物撰徳莫备于中四爻而四爻之中则所谓是者二与五为多所谓非者三与四为多此其槩也
　　【存异】紫阳朱子曰先儒多以中爻为互体如屯卦震下坎上就中间四爻观之自二至四则为坤自三至五则为艮故曰非其中爻不备防来此説亦不可废
　　愚案互卦之説始于左传盖春秋时筮史之法汉儒用以解经固多傅防且本体已有六爻互体又得六爻是一卦有十二位矣而説卦传何以云易六位而成章邪朱子亦取其説何故
　　噫亦要存亡吉凶则居可知矣知者观其彖辞则思过半矣
　　【正义】东坡蘓氏曰彖者常论其用事之爻故观其彖则其
　　余皆彖爻之所用者也
　　愚案居可知言无知与愚皆居然可见也
　　【通论】
　　折中曰彖辞之繋文王盖统观六爻以立义者如屯则以初为侯蒙则以二为师师则以二为将比则以五为君其义皆先定于彖爻辞不过因之而随爻细别耳其爻之合于卦义者吉不合于卦义者凶故彖辞为刚领而爻其目也彖辞为权衡而爻其物也总之于纲则目之先后可知审之于权衡则物之轻重可见夫子彖传既参错六爻之义以释辞示人卦爻之不相离矣于此又特指其要而切言之读易之法莫先于此
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜耶【二与四同功三与五同功皆宜句】
　　【辨正】愚案此特言中爻杂物撰徳之例功以刚柔言位以爻言二与四同功谓同刚同柔也异位谓或二或四也近者言二在下卦之中四在上卦之下其位皆卑近而易免于不善故其善虽不同而一则多安坐以致福一则多戒惧以自守也此统刚柔而言者若柔之为道则不利于逺而利于近故其居二与四虽皆善而二之柔中多归于无咎四殆有所不及也三与五同功亦谓同刚同柔也而异位或三或五贵贱不同也爻位皆有贵贱而独于三五言之者三至贱五至贵也然五之多功虽柔亦危三之多凶虽刚亦胜爻以五为尊而徳以刚为重此易道之至要故终言之
　　【通论】
　　折中曰多誉多惧以二四之位言不论刚柔居之皆多誉多惧也多凶多功以三五之位言亦不论刚柔居之皆多凶多功也
　　【存疑】颍川韩氏曰二与四同功同隂功也而异位有内外也四多惧近也位逼于君故多惧也三与五同功同阳功也而异位有贵贱也
　　侯氏【行果】曰三五阳位隂柔处之则多凶危刚正居之则胜其任言邪者不定之辞也或有柔居而吉者得其时也
　　崔氏【憬】曰此重释中四爻功位所宜也二四皆隂位隂之为道近比承阳故不利逺矣二逺阳虽则不利其要或有无咎者以柔居中异乎四也
　　紫阳朱子曰此以下论中爻同功谓皆隂位异位谓逺近不同四近君故多惧柔不利逺而二多誉者以其柔中也三五同阳位而贵贱不同然以柔居之则危唯刚则能胜之
　　草庐呉氏曰二与四同是隂位若皆以柔居之则六二六四同是以柔居隂故曰同功然其位则有逺近之异五者一卦之尊位故逺近皆自五而言二与五应为逺四与五比为近以位之逺近有异而其善亦不同逺者意气舒展而多誉近者势分逼廹而多惧近也二字释四多惧○三与五同是阳位若皆以刚居之则九三九五同是以刚居阳故曰同功然其位则有贵贱之异贱者刚居刚为太过而多凶贵者刚居刚为适宜而多功
　　愚案易中爻位惟有贵贱上下初无隂阳之分其説至近日始定汉后诸儒皆有所不识也此章于繋辞将终特明爻位之辨刚柔居之遂分优劣功本以刚柔言而旧説皆指为爻位夫阳贵而隂贱道之一定三五既皆阳位则传何以云贵贱之等且所谓刚胜者不亦偏于刚乎而柔危之説果如所谓以隂居阳者邪至于逺近虽以位言而三与五亦在内不止二与四也盖三居下卦之上五为中爻之至尊皆逺者也惟二在下卦之中四处上卦之下位皆卑近故传相提而并论若如旧説以近为独承四而言则于文义未协矣且四为近于君二为逺于君逺于君而得无咎则近于君而多惧者为有咎矣其得皆谓之善乎若谓近于君则多惧逺于君则多誉将逺于君则不惧近于君则无誉乎求其理而不得无怪草庐有逺近皆自五而言之凿説矣不知传之二多誉四多惧统刚柔而言也柔之为道不利逺者言刚之为道则可近而可逺也其要无咎其用柔中言柔之在四又不如在二也自先儒以爻位分刚柔多误解爻辞而此章文义亦复滞窒难通今姑略为辨析以俟来哲
　　右第九章
　　易之为书也广大悉备有天道焉有人道焉有地道焉兼三才而两之故六六者非他也三才之道也道有变动故曰爻爻有等故曰物物相杂故曰文文不当故吉凶生焉
　　【正义】呉郡陆氏曰天道有昼夜日月之变地道有刚柔燥湿之变人道有行止动静吉凶善恶之变圣人设爻以效三者之变动故谓之爻者也
　　紫阳朱子曰三画已具三才重之故六而以上二爻为天中二爻为人下二爻为地
　　平庵项氏曰言圣人所以兼三才而两之者非以私意傅防三才之道自各有两不得而不六也
　　防斋李氏曰一则无变无动兼而两之故三才之道皆有变动以其道有变动故名其画曰爻爻者效也言六画能效天下之动也
　　敬庵呉氏曰以时义之得为当时义之失为不当不以位论
　　愚案易有三才之道其兼而两之者则如説卦传所云天有隂阳地有刚柔人有仁义此爻之所以六也爻有等故曰物等者初二三四五上是也物相杂故曰文九六是也九六之于六位有当不当乃吉凶之所由生此承上章亦要存亡吉凶则居可知而言
　　右第十章
