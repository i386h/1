<!-- { "loadSidebar": true } -->
　　九五无妄之疾勿药有喜
　　【辨正】愚案无妄者实理自然之谓少有作为而即害之矣卦至九五纯刚之天徳已深入于心体纒固而不可解疾犹烟霞痼疾之疾非谓实有为之病者也药所以攻疾无妄之疾而可攻乎五之有疾而勿药与二之有田而不耕获不菑畬同意皆恐人以作为害之也旧解不知疾为假设之象遂多误训程子引有苗管蔡为喻不仅失之不切且诚如所云则舜之诞敷文徳周公痛二叔之不吊岂皆勿药者乎
　　【存疑】伊川程子曰九以中正居尊位下复以中正顺应之可谓无妄之至者也其道无以加矣疾为之病者也以九五之无妄如其有疾勿以药治则有喜也有喜谓疾自亡也无妄之所谓疾者谓若治之而不治率之而不从化之而不革以妄而为无妄之疾舜之有苗周公之管蔡孔子之叔孙武叔是也既已无妄而有疾之者则当自如无妄之疾不足患也若遂自攻治乃是渝其无妄而迁于妄也
　　象曰无妄之药不可试也
　　【正义】伊川程子曰人之有妄理必修改既无妄矣复药以治之是反为妄也其可用乎故云不可试也试暂用也犹曰少尝之也
　　上九无妄行有眚无攸利
　　【正义】伊川程子曰上九居卦之终无妄之极者也极而复行过于理也过于理则妄也故有过眚而无所利矣
　　紫阳朱子曰上九非有妄也但以其穷极而不可行耳故其象占如此
　　何氏子曰彖所谓匪正有眚不利有攸往者愚案无妄行宜句言恃其刚而过用之者也则所谓匪正矣
　　象曰无妄之行穷之灾也
　　【正义】何氏子曰无妄之行犹彖所云无妄之往上九干之穷与干亢龙义同故二小象亦同以其一意于行故曰眚以其时位使然故曰灾
　　【干下艮上】
　　大畜利贞不家食吉利涉大川
　　【正义】伊川程子曰莫大于天而在山中艮在上而止干于下皆蕴畜至大之象也在人为学术道徳充积于内乃所畜之大也凡所畜聚皆是専言其大者人之蕴畜宜得正道故云利贞若夫异端偏学所畜至多而不正者固有矣既道徳充积于内宜在上位以享天禄施为于天下则不独于一身之吉天下之吉也若穷处而自食于家道之否也故不家食则吉所畜既大宜施之于时济天下之艰险乃大畜之用也故利涉大川此只据大畜之义而言彖更以卦之大徳而言诸爻则惟有止畜之义盖易体道随宜取明且近者
　　紫阳朱子曰大阳也以艮畜干又畜之大者也又以内干刚健外艮笃实辉光是以能日新其徳而为畜之大也九自五而上六五尊而尚之又能止健皆非大正不能故其占为利贞而不家食吉也又六五下应于干为应乎天故其占又为利涉大川也不家食谓食禄于朝不食于家也
　　【辨正】愚案序卦皆取反对如小畜与履对大畜与无妄对皆有实义不可假借先儒往往以大畜与小畜相提而并论故有小畜以小畜大大畜以大畜小之説徒见卦名之偶尔相似而不知其取义之悬絶也大畜无妄之所以相对者无妄言心大畜言学心受之天学成于人圣人之学固守其心之天徳而扩充之焉耳人之有心放失甚易大畜内干外艮有止而聚之之象不家食吉以干而受艮之止于此见干之不自用也利涉大川艮能止干于此见艮之所止者大也斯卦之用重在艮彖之尚贤养贤皆指艮而言干能聴命于艮故曰尚曰养养犹言奉也不家食旧説以为食禄于朝果尔则所谓吉属贤者乎属养贤者乎且彖辞既有此义不宜六爻之中无一与此应者而惟见受止于艮之义此学者所当详审而求其当也今姑以程朱之説列之正义云
　　彖曰大畜刚健笃实辉光日新其德刚上而尚贤能止健大正也不家食吉养贤也利涉大川应乎天也【正义】伊川程子曰以卦之才徳而言也干体刚健艮体笃实人之才刚健笃实则所畜能大充实而有辉光畜之不已则其徳日新也刚上阳居上也阳刚居尊位之上为尚贤之义止居健上为能止健之义止乎健者非大正则安能以阳刚在上与尊尚贤徳能止至健皆大正之道也大畜之人所宜施其所畜以济天下故不食于家则吉谓居天位享天禄也国家养贤贤者得行其道也利涉大川谓大有蕴畜之人宜济天下之艰险也彖更发明卦才云所以能涉大川者以应乎天也六五君也下应干之中爻乃大畜之君应干而行也所行能应乎天无艰险之不可济况其他乎
　　紫阳朱子曰能止健不説健而止见得是艮来止这干
　　【辨正】愚案刚健谓干笃实辉光皆谓艮也艮之彖曰其道光明谦之彖曰天道下济而光明指内卦之艮而言王辅嗣以辉光日新其徳为句程因之疑皆误○首言日新其徳又言能止健大正也其为论学之卦无疑而养贤之义与鼎卦之大亨以养圣贤断有别矣
　　【通论】止泉朱氏曰无妄尊徳性也主忠信也大畜道问学也徙义也非无妄则不能大畜非大畜则无妄亦无由而日新
　　【存异】东谷郑氏曰畜有三义以蕴畜言之畜徳也以畜养言之畜贤也以畜止言之畜健也刚健笃实辉光日新其徳此蕴畜之大者养贤以及万民此畜养之大者干天下之至健而四五能畜之此畜止之大者故彖兼此三者言之
　　愚案郑氏之説甚属支离盖此卦以艮为主惟取止义止则不散畜止蕴畜非有二也养贤以及万民乃颐卦之用岂得谓彖兼是义乎
　　象曰天在山中大畜君子以多识前言往行以畜其徳【正义】伊川程子曰天为至大而在山之中所畜至大之象人之蕴畜由学而大在多闻前古圣贤之言与行考迹以观其用察言以求其心识而得之以畜成其徳乃大畜之义也
　　山杨氏曰君子多识前言往行非徒资闻见而已所以畜徳也畜徳则所畜大矣世之学者夸多鬭靡以资闻见亦乌用学为哉
　　紫阳朱子曰天在山中不必实有是事但以其象言之耳
　　鹤山魏氏曰天在山中譬则心之体也闻一言焉见一行焉审问而谨思明辨而笃行即所以畜其心之徳盖畜故乃所以养新而新非自外至也
　　初九有厉利己
　　【辨正】愚案大畜所以畜止天徳也卦之大用在艮故有止健之説若以爻而论则艮之三爻以止物为义干之三爻以自止为义初九居健体之始动而易流不能固守则一折而入于人欲之私其可危莫甚焉故曰有厉于此而能止之乃可以养天徳之基而所谓大者自是而可畜矣故曰利己已者止也程子谓干三爻义取被止今详玩爻辞不见此义且所谓初见畜于四者亦颇无义理所未解也
　　【通论】虚斋蔡氏曰初九不可进而未必能自不进故戒之曰进则有厉惟利于己也若九二之处中能自止而不进者也则以其所能言之曰舆説輹
　　【存疑】衡水孔氏曰初九虽有应于四四乃抑畜于己今往则有危厉唯利休己不须前进则不犯祸灾也
　　伊川程子曰大畜艮止畜干也故干三爻皆取被止为义艮三爻皆取止之为义初以阳刚又健体而居下必上进者也六四在上畜止于己安能敌在上得位之势若犯之而进则有危厉故利在己而不进也在他卦则四与初为正应相援者也在大畜则相应乃为相止畜上与三皆阳则为合志盖阳皆上进之物故有同志之象而无相止之义【案以旧例言之初与四为正应而初爻反曰有厉三与上为不相应而象反曰合志此皆旧例之误不可曲为之説】
　　紫阳朱子曰干之三阳为有所止故内外之卦各取其义初九为六四所止故其占往则有危而利于止也
　　象曰有厉利己不犯灾也
　　【辨正】愚案不犯灾者言不以道心而陷于人心之危也若以灾为灾祸之灾则于此卦似不相应
　　【存疑】伊川程子曰有危则宜已不可犯灾危而行也不度
　　其势而进有灾必矣
　　九二舆説輹
　　【辨正】愚案舆本行地之物以喻健也而説其辐以喻止之暂也至健之物而能暂止以二居位得中能自守其天徳所止虽暂而所存者大矣故象曰中无尤也
　　【存疑】伊川程子曰二为六五所畜止势不可进也五据在上之势岂可犯也二虽刚健之体然其处得中道故进止无失虽志于进度其势之不可则止而不行如车舆脱去轮輹谓不行也
　　紫阳朱子曰九二亦为六五所畜以其处中故能自止而不进有此象也
　　象曰舆説輹中无尤也
　　【存疑】伊川程子曰舆脱輹而不行者盖其处得中道动不失宜故无过尤也善莫善于刚中柔中者不至于过柔耳刚中中而才也初九处不得中故戒以有危宜已二得中进止自无过差故但言舆脱輹谓其能不行也不行则无尤矣初与二干体刚健而不足以进四与五隂柔而能止时之盛衰势之强弱学易者所宜深识也
　　九三良马逐利艰贞曰闲舆衞利有攸往
　　【辨正】愚案九三健之极动之至而居内体之上曰良马逐此知诱于外之象也曰利艰贞不可任其放逸也艰贞之道在严其防以制之故又曰日闲舆卫而其要不外于求其止利有攸往往者非它往而止乎艮则畜矣彖辞所谓不家食者即此象所谓上合志亦谓此也此卦下三爻旧説似皆难信学者辨之
　　【存疑】伊川程子曰三刚健之极而上九之阳亦上进之物又处畜之极而思变也与三乃不相畜而同志相应以进者也三以刚健之才而在上者与合志而进其进如艮马之驰逐言其速也虽其进之势速不可恃其才之健与上之应而忘备与慎也故必艰难其事而由贞正之道舆者用行之物卫者所以自防当自日常闲习其车舆与其防卫则利有攸往矣三干体而居正能贞者也当有鋭进故戒以知难与不失其贞也志既鋭于进虽刚明有时而失不得不诫也
　　紫阳朱子曰三以阳居健极上以阳居畜极极而通之时也又皆阳爻故不相畜而俱进有良马逐之象焉然过刚鋭进故其占必戒以艰贞闲习乃利于有往也曰当为日月之日
　　象曰利有攸往上合志也
　　【存疑】伊川程子曰所以利有攸往者以与在上者合志也上九阳性上进且畜已极故不下畜三而与合志上进也
　　六四童牛之牿元吉
　　【正义】伊川程子曰以位而言则四下应于初畜初者也初居最下阳之微者微而畜之则易制犹童牛而加牿大善而吉也
　　紫阳朱子曰童者未角之称牿施横木于牛角以防其触诗所谓楅衡者也止之于未角之时为力则易大善之吉也故其象占如此学记曰禁于未发之谓豫正此意也
　　【辨正】愚案此卦上艮下干义取止健亦假象尔若谓四必畜初五必畜二似不无拘泥之失盖上卦全体艮止而四当其初故为童牛之牿五则进矣故又为豮豕之牙于本爻起止畜之义理自可通不待下指干爻而义亦无碍且牛豕自宜目隂爻而未必可以加诸至尊之乾卦也学者详之
　　【通论】紫阳朱子曰大畜下三爻取其能自畜而不进上三爻取其能畜彼而不使进然四能止之于初故为力易五则阳已进而止之则难但以柔居尊得其机防可制故亦吉但不能如四之元吉耳
　　象曰六四元吉有喜也
　　【正义】伊川程子曰天下之恶已盛而止之则上劳于禁制而下伤于刑诛故畜止于微小之前则大善而吉不劳而无伤故可喜也四之畜初是也上畜亦然
　　六五豮豕之牙吉
　　【正义】紫阳朱子曰阳已进而止之不若初之易矣然以柔居中而当尊位是以得其机会而可制故其象如此占虽吉而不言元也
　　【辨正】平庵项氏曰牙埤雅云以杙系豕也胡翼之易正用其説今案牿以制牛则牙以制豕可知二説宜同
