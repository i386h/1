<!-- { "loadSidebar": true } -->
　　【通论】林氏黄中曰蹇止乎坎中是以言利西南不利东北解动乎险外是以但言西南之利而不复言东北之不利也
　　愚案西南为向明之地东北幽暗义正相反蹇不言利西南无以见险之当出也解不言利西南无以见险之已出也蹇虑险难之益深故复言不利东北解则不待言矣至两卦之西南彖一则曰得中一则曰得众者蹇方在难惟宜自守解难已释可以有为也
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣防【正义】山阳王氏曰天地否结则雷雨不作交通感散雷雨乃作也雷雨之作则险厄者亨否结者散故百果草木皆甲拆也难解之时非治难时故不言用体尽于解之名无有幽隠故不曰义
　　伊川程子曰坎险震动险以动也动而出于险外是免乎险难也故为解解利西南解难之道利在广大平易则得众心之归也救乱除难一时之事未能成治道也必待难解无解往然后来复先王之治乃得中道谓合宜也有所为则夙吉也早则往而有功缓则恶滋而害深矣既明处解之道复言天地之解以见解时之大天地之气开散交感而和畅则成雷雨雷雨作而万物皆生甲拆天地之功由解而成王者法天道行寛宥施恩惠养育兆民至于昆虫草木乃顺解之时与天地合徳也
　　白云郭氏曰其来复吉乃得中者险难既解而来复乃得中道所谓获三狐而得黄矢者也有攸往夙吉往有功者如射隼于髙墉之上者也【此以有功指上六胜本义之説】
　　建安邱氏曰大抵处时方平者易缓除恶不尽者易滋圣人于患难方平之际既不欲人以多事自疲又不欲人以无事自怠也
　　【辨正】愚案説卦云震为蕃鲜是震本有众义不必附会
　　坤卦矣
　　象曰雷雨作解君子以赦过宥罪
　　【正义】衡水孔氏曰赦谓放免过谓误失宥谓寛宥罪谓故犯过轻则赦罪重则宥皆解缓之义也
　　伊川程子曰天地解散而成雷雨故雷雨作而为解也赦释之寛宥之过失则赦之可也罪恶而赦之则非义也故寛之而已君子观雷雨作解之象体其育则施恩仁体其解散则行寛释也
　　汴水赵氏曰雷者天之威雨者天之泽威中有泽犹刑狱之有赦宥
　　初六无咎
　　【辨正】愚案内卦坎体而初六柔爻也若在他卦则有陷溺已深之象此爻处方解之初而上隣九二之阳刚如冰霜霰雪遇春风而解其寒冻有何凶咎解之取义即此已着象训以刚柔之际与坎卦四爻刚柔际也其义正同皆谓柔与刚值而为其所变化也旧解虽亦有理然与象之指不合未之敢信
　　【存疑】伊川程子曰六居解初患难既解之时以柔居刚以隂应阳柔而能刚之义既无患难而自处得刚柔之宜患难既解安宁无事唯自处得宜则为无咎矣方解之初宜安静以休息之爻之辞寡所以示意
　　紫阳朱子曰难既解矣以柔在下上有正应何咎之有故其占如此
　　【存异】白云郭氏曰处解之初得无所往其来复吉之义故
　　无咎也
　　愚案郭氏既以来复得中为九二今又以为初六是本无确见而致其説之互异也
　　象曰刚柔之际义无咎也
　　【存疑】伊川程子曰初四相应是刚柔相际接也刚柔相际为得其宜难既解而处之刚柔得宜其义无咎也
　　九二田获三狐得黄矢贞吉
　　【正义】伊川程子曰九二以阳刚得中之才上应六五之君况难方解而治之初其变尚易二既当用必湏能去小人则可以正君心而行其刚中之道田者去害之事狐者邪媚之兽三狐指卦之三隂时之小人也获谓能变化除去之如田之获狐也获之则得中直之道乃贞正而吉也黄中色矢直物黄失谓中直也羣邪不去君心一入则中直之道无由行矣
　　【辨正】愚案田获三狐此险难已平而天下无事之时也君子于此不欲有所作为以扰天下而惟自守其阳刚之徳以为安危治乱之枢机乃得居解之正理而无不吉所谓无所往而来复者正指此也程之説恐犹未备
　　象曰九二贞吉得中道也
　　【正义】伊川程子曰所谓贞吉者得其中道也除去邪恶使
　　其中直之道得行乃正而吉也
　　六三负且乘致冦至贞吝
　　【正义】衡水孔氏曰乘者君子之器也负者小人之事也施之于人即在车骑之上而负物也故冦盗知其非已所有于是竞欲夺之
　　临川王氏曰负者小人之事六小人之材也乘者君子之器三君子之位也
　　伊川程子曰六三隂柔居下之上处非其位犹小人宜在下以负荷而且乘车非其据也难解之时而小人窃位复致冦矣
　　【余论】安定胡氏曰六三以不正之质居至贵之地是小人在君子之位也故致冦盗之至为害于己而夺取之然而小人得在髙位者盖在上之人慢其名器不辨贤否而与之以至为众人所夺而致冦戎之害也
　　象曰负且乘亦可丑也自我致戎又谁咎也
　　【正义】伊川程子曰负荷之人而且乘载为可丑恶也处非其据徳不称其器则冦戎之致乃已招取将谁咎乎
　　【余论】雷氏西仲曰负且乘小人自以为荣而君子所耻故可丑冦小则为盗大则为戎任使非人则变解而蹇天下起戎矣
　　九四解而拇朋至斯孚
　　【辨正】愚案卦名至此爻始见以内卦险体必交外卦然后为动而免乎险也四处重隂之间又值动体之初未可以大动解而拇指虽动而身未动也然虽未能动而实为动之主朋至斯孚羣隂就之则信从而被其化此阳徳之本然而其所以终免于险也旧説以拇为初六谓宜解去既与其所谓应者不合而亦无以见其理之必然
　　【存疑】山阳王氏曰失位不正而比于三故三得附之为其拇也三为之拇则失初之应故解其拇然后朋至而信矣【辅嗣恐害应之説故以三为拇】
　　伊川程子曰九四以阳刚之才居上位而下与初六之隂为应拇在下而微者谓初也居上位而亲小人则贤人正士远退四能解去初六之隂柔则阳刚君子之朋来至而诚合矣
　　紫阳朱子曰拇指初初与四皆不得其位而相应应之不正者也然四阳初隂其类不同若能解而去之则君子之朋至而相信矣
　　象曰解而拇未当位也
　　【辨正】愚案四以刚徳而处方解之会宜无所不解矣今曰解而拇此犹震四之遂泥谓之未当位者以此
　　【存疑】伊川程子曰四虽阳刚然居隂于正疑不足若复亲比小人则其失正必矣故戒必解其拇然后能来君子以其处未当位也解者本合而离之也必解拇而后朋至盖君子之交而小人容于其间是与君子之诚未至也
　　六五君子维有解吉有孚于小人
　　【正义】紫阳朱子曰卦凡四隂而六五当君位与三隂同类
　　者必解而去之则吉也
　　愚案解者隂化于阳之义阳能解隂隂不能自解也六五居中得正而体本隂柔圣人欲其自解以从天徳而后无负于其位故曰君子维有解吉言不如是则吉不可得也小人在下观上之所为六五既能自解具隂柔则诚之所动小人莫不信从而皆知有天徳矣故曰有孚于小人
　　【余论】东谷郑氏曰益之戒曰任贤勿贰去邪勿疑如使世之小人皆信上之所用者必君子而所解者必小人则必改心易虑不复有投隙抵巇之望惟未孚于小人此小人所以犹有觊幸之心也五解之主也以其隂柔故有戒意
　　【存疑】伊川程子曰有孚者世云见验也可验之于小人小
　　小之党去则是君子能有解也
　　象曰君子有解小人退也
　　【正义】伊川程子曰君子所解者谓退去小人也小人去则
　　君子之道行是以吉也
　　上六公用射隼于髙墉之上获之无不利
　　【正义】伊川程子曰解极之时而独有未解者乃害之坚强者也上居解极解道已至故能射而获之则天下之患解已尽矣何所不利
　　东谷郑氏曰所谓公者非上六也言公于此爻当用射隼之道也隼指上之隂而言也墉指上之位而言也【易爻当如此看者甚多】
　　秋山王氏曰隼指上以其柔邪谓之狐以其隂鸷谓之隼上之隂柔处震之极而居一卦之上是隂鸷而居髙者解之既极尚何俟乎故获之无不利
　　象曰公用射隼以解悖也
　　【正义】伊川程子曰至解终而未解者悖乱之大者也射之
　　所以解之也解则天下平矣

　　大易择言卷二十一
　　钦定四库全书
　　大易择言卷二十二
　　上元程廷祚撰
　　【兑下艮上】
　　损有孚元吉无咎可贞利有攸往曷之用二簋可用享【正义】伊川程子曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所徃也人之所损或过或不及或不必皆合正理非有孚也非有孚则元吉而有咎非可贞之道不可行也损者损过而就中损浮末而就本实也损餙所以存诚也故二簋之约可用享祭言在乎诚而已诚为本也
　　【辨正】愚案繋辞云损徳之修也又曰损以远害然则损乃修治之义所以去物之不善以求其善者也凡人所为之器物必成于损非损则何以为方圆平直先王教学之事亦必成于损非损则何以长善去恶而就天下之材先儒徒见损非美名又见彖有损下益上之语至以为剥民奉君之象果尔则彖辞之奬不善亦甚矣有是理乎彖所谓损下益上者损下之干以益上之坤也即所谓损刚益柔也损刚益柔皆损也刚有余故谓之损柔不足故谓之益皆修治之义也孚实也所损实如其所求者而止谓之有孚如此则自获元吉以下之美矣未二句言损之未定则不可得而用必待损道既成刚柔皆得其中而始可用故曰曷之用二簋可用享二簋谓刚中柔中也卦义本明旧説多误不可以不辨
　　【余论】伊川程子曰损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取其下以増上之高则危坠至矣岂非损乎故损者损下益上之义益则反是【案程子此説以论损益之名则可非正防也】
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　【正义】蜀才范氏曰阳徳上行故曰其道上行
　　伊川程子曰损之所以为损者以损于下而益于上也取下以益上故云其道上行损而有孚谓损而以至诚则有此元吉以下四者损道之尽善也夫子特释曷之用二簋可用享卦辞简直谓当损去浮餙曰何所用哉二簋可以享也厚本损末之谓也夫子恐后人不达遂以为文餙当尽去故复明之曰二簋之质用之当有时非其所用而用之不可也谓文餙未过而损之与损之至于过甚则非也损刚益柔有时损益皆损刚益柔也必顺时而行不当时而损益之则非也或损或益或盈或虚惟随时而已过者损之不足者益之亏者盈之实者虚之与时偕行也　【折中谓程所説施之贲卦则可】
