<!-- { "loadSidebar": true } -->
　　【通论】平庵项氏曰六五得尊位行大中能以令名掩前人之蛊者也故曰干父用誉承以德也言不以才干而以德干也
　　上九不事王侯高尚其事
　　【正义】伊川程子曰上九居蛊之终处事之外无所事之地也以刚明之才而处无事之地是贤人君子不偶于时而高洁自守不累于世务者也故云不事王侯髙尚其事古之人有行之者伊尹太公望之始曾子子思之徒是也不屈道以狥时既不得施设于天下则自善其身尊高敦尚其事守其志节而已士之自高尚亦非一道有懐抱道德不偶于时而高洁自守者有知止足之道退而自保者有量能度分安于不求知者有清介自守不屑天下之事独洁其身者所处虽有得失小大之殊皆自高尚其事者也象所谓志可则者进退合道者也
　　紫阳朱子曰刚阳居上在事之外故为此象而占与戒皆在其中矣【戒谓不能如此则凶也】
　　张氏彦陵曰阳刚非遗世不事事之人居蛊之终则无事之时也在蛊之外则不当事之人也故曰不事王侯然当事者以干蛊为事不当事者以高尚为事故不曰无事而曰髙尚其事
　　【存异】云峰胡氏曰初至五皆以蛊言不言君臣而言父子臣于君事犹子于父事也上九独以不事王侯言者盖君臣以义合也子于父母有不可自诿于事之外若王侯之事君子有不事者矣
　　愚案爻之言父以天下之事为前人之所遗也干蛊兼包君臣经无以父指君之意自旧说定以五位为君此义不明乆矣胡氏说甚支离既谓下五爻臣于君事犹子于父事则上九为洁其身而乱大伦者矣又谓君臣当以义合岂下五爻之父事其君者即不以义合而亦可乎至建安邱氏谓六爻取家事为象上为父故本爻不称父而他爻言父五为母故本爻不言母而他爻言母在下四爻则皆子也又曰下五爻以干父言则父之位存上爻以王侯言则君之位存其言皆为巧而病理盖不事王侯者言王侯之事乃为干蛊之事非以父指王侯也
　　象曰不事王侯志可则也
　　【正义】伊川程子曰如上九之处事外不累于世务不臣事于王侯盖进退以道用舍随时非贤者能之乎其所存之志可为法则也

　　大易择言卷十
　　钦定四库全书
　　大易择言卷十一
　　上元程廷祚撰
　　【兑下坤上】
　　临元亨利贞至于八月有凶
　　【正义】衡水孔氏曰刚既浸长说而且顺又以刚居中有应于外大得亨通而利正也故曰元亨利贞至于八月有凶者以盛不可终保也
　　伊川程子曰二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图其永乆若既衰而后戒亦无及矣自古天下安治未有乆而不乱者盖不能戒于盛也
　　紫阳朱子曰临进而凌逼于物也二阳浸长以逼于隂故为临又其为卦下兑说上坤顺九二以刚居中上应六五故占者大亨而利于正然至于八月当有凶也
　　语类问临不特上临下之谓临凡进而逼近者皆谓之临否朱子曰然此是二阳自下而进上则凡相逼近者皆为临也
　　秋山王氏曰二阳上进前顺而无阻故曰元亨云峰胡氏曰诸家临字训近训大只见上临下不见刚临柔之意本义依如临深渊之临谓进而迫于渊此所谓临者刚进而迫于柔也盖复者隂之极而阳初来也临者二阳皆来而迫于隂也故复亨而临大亨
　　愚案卦成于二体有取义于上下者有取义于内外者若此卦之名为临以二阳临四隂此取内外之义犹泰否之乾坤也解者不明此义但为以上临下之说故多不合至二阳爻谓之临而四隂爻亦谓之临者四隂蒙二阳为名犹履卦柔履刚而外卦三刚爻亦莫不曰履卦类此者多也以为刚柔互相临亦误
　　【通论】横渠张子曰临言有凶者大抵易之于爻变阳至二便为之戒未过中已戒犹履霜坚冰之义及泰之三曰无平不陂无往不复过中之戒也
　　双湖胡氏曰自干以下元亨利贞占辞凡七卦乾坤屯随临无妄革此临卦元亨利贞二阳浸长之占也然一阳复惟曰亨三阳泰惟曰吉亨四阳壮惟曰利贞五阳夬元亨利贞皆不言何独临与干似也岂非元则一阳初动自二阳以往皆阳德亨通皆利在贞正乎七卦除坤外皆一阳居下可见矣后儒不作占辞惟以四德论以为乾坤后数卦与诸卦优劣不同故得具四徳误矣若作占辞方知文王偶于数卦及之他卦未尝不可用此占也
　　【存疑】会稽虞氏曰阳息至二与遯旁通临消于遯六月卦
　　也于周为八月
　　山阳王氏曰八月阳衰而隂长【此说不计爻画但以天时之八月言之故孔氏云阳长之卦每卦皆应八月有凶正此意】
　　衡水孔氏曰临为建丑之月从建丑至于八月建申之时三隂既盛三阳方退故八月有凶也【此以否卦对言】
　　伊川程子曰八月有凶谓遯也当其刚浸长之时便戒以隂长之意
　　紫阳朱子曰八月谓自复卦一阳之月至于遯卦二隂之月隂长阳遯之时也或曰八月谓夏正八月于卦为观亦临之反对也
　　愚案于临观二卦反对临为刚浸长之卦以四刚之一消一长计之凡得八爻正合八月之数而临为观矣八月有凶其义甚明隆山李氏亦谓临观乃隂阳反对消长之常理岂可外引遯卦谓周八月其说颇长
　　彖曰临刚浸而长说而顺刚中而应大亨以正天之道也至于八月有凶消不乆也
　　【正义】伊川程子曰浸渐也二阳长于下而渐进也下兑上坤和说而顺也刚得中道而有应助是以能大亨而得正合天之道化育之功所以不息者刚正和顺而已
　　紫阳朱子曰言虽天运之自然然君子当知所戒
　　【通论】
　　折中曰案刚浸而长说而顺刚中而应皆释卦名也盖卦刚浸而长则阳道方亨有说顺之德则人心和附刚中得应则上下交而志同此其所以德泽及于天下而足以有临也此亦如泰之取义兼交泰与消长两意见正道之盛大故夫子释之曰临者大也若但以临为陵逼小人之义则于卦爻之辞多有所难通者
　　【余论】建安邱氏曰浸有向盛之意夫复姤一隂一阳其气甚微泰否三隂三阳势已均等皆不可言浸惟临遯乃隂阳方盛之时故以浸言之
　　陆氏庸成曰日阳象月隂象八少隂之数七少阳之数故言隂来之期曰八月言阳来之期曰七日
　　象曰泽上有地临君子以敎思无穷容保民无疆【正义】刘氏长民曰岸高于泽俯临之也
　　伊川程子曰泽之上有地泽崖也水之际也物之相临与含容无若水之在地故泽上有地为临也君子观亲临之象则敎思无穷亲临于民则有敎导之意思也无穷至诚无斁也观含容之象则有容保民之心无疆广大无疆限也含容有广大之意故为无疆之义
　　紫阳朱子曰地临于泽上临下也二者皆临下之事敎之无穷者兑也容之无疆者坤也
　　【通论】平庵项氏曰彖言以刚临柔自下而长以临上之四隂也象言以高临深自上之坤以临下之兑也
　　愚案泽上有地取自上临下以明临字之义又大象例皆顺取故其言如此然与此卦命体之故未尝互异也○又案序卦传临者大也详玩彖爻无取大字之义不必附防
　　【余论】山阳王氏曰相临之道莫若悦顺不恃威制得物之诚故物无违也是以君子敎思无穷容保民无疆
　　云峰胡氏曰不徒曰敎而曰敎思其意思如兑泽之深不徒曰保民而曰容保民其度量如坤土之大
　　虚斋蔡氏曰敎思谓其一段敎育成就人底意思也敎人以善谓之忠味忠之一字方见此之所谓敎思者
　　又曰劳之来之匡之直之辅之翼之使自得之又从而振徳之此可见君子敎思之无穷民吾同胞以至鳏寡孤独皆吾弟兄之颠连无告者也必使皆乐其乐而利其利可见君子之容保民无疆也
　　初九咸临贞吉
　　【正义】会稽虞氏曰咸感也
　　山阳王氏曰咸感也应也
　　伊川程子曰咸感也阳长之时感动于隂
　　童溪王氏曰咸感也隂阳之气相感而相应故也初九当君子道长之初所居者正位所行者正道而所与相感而相应者又皆履正之人故曰贞吉
　　隆山李氏曰山泽通气故山上有泽其卦为咸而泽上有地初二爻亦谓之咸者隂阳之气相感也
　　【辨正】愚案咸与咸卦之咸同义以内卦说体而卦为临初与二方长之阳其气足以感动羣隂故皆谓之咸临先儒皆以感训咸本义始训为徧无论易中初无是训且与说体取义不协矣当以旧解为正
　　【通论】伊川程子曰凡言贞吉有既正且吉者有得正则吉
　　者有贞固守之则吉者各随其事也
　　【存疑】紫阳朱子曰卦惟二阳徧临四隂故二爻皆有咸临
　　之象
　　【存异】建安邱氏曰咸皆也以二阳而临四隂阳虽长而隂犹盛非协力不足以胜故初二皆曰咸临
　　愚案邱氏附会本义而愈失之与说体取义之意一无所当然其说足以惑人不可不辞而辟之也
　　象曰咸临贞吉志行正也
　　【正义】伊川程子曰所谓贞吉初九之志在于行正也建安邱氏曰当临之始初能固守其正则阳刚浸长羣隂退聴而得吉也以其未当临隂之任故曰志行正而已
　　愚案初九居临之始当説之初圣人虑其少得而自足则浸长之刚不可望矣故爻辞系之以贞而传曰志行正也皆勉之之辞邱氏以志行正为未当临隂之任故云失之矣
　　九二咸临吉无不利
　　【正义】紫阳朱子曰刚得中而势上进故其占吉而无不利
　　也
　　【通论】云峰胡氏曰初刚得正未见其势之进故曰贞吉二刚得中势可以上进故不特曰吉又曰无不利至六三则曰无攸利扶阳抑隂之意可见矣
　　虚斋蔡氏曰初九以刚得正而吉九二以刚中而吉刚中则贞无待于言也刚中最易之所善
　　象曰咸临吉无不利未顺命也
　　【辨正】嵩山晁氏曰胡先生云未字羡文
　　紫阳朱子曰未详
　　愚案命以已然之定分言临为浸长之刚而二适当之刚已至此方日引月长以造于盛阳之境而岂聴其止于是而已乎未顺命者所以深明浸长之意也
　　六三甘临无攸利既忧之无咎
　　【正义】山阳王氏曰甘者佞邪説媚不正之名也履非其位居刚长之世而以邪说临物宜其无攸利也
　　伊川程子曰三居下之上临人者也隂柔而说体又处不中正以甘说临人者也在上而以甘说临下失徳之甚无所利也能忧而改之复何咎乎
　　紫阳朱子曰隂柔不中正而居下之上为以甘説临人之象其占固无所利然能忧而改之则无咎也勉人迁善为敎深矣
　　愚案临之为卦以刚爻得名而柔爻即因临以起义以明临物之道而已有谓彖取刚临柔爻取上临下者非是六三之甘临说不以正近于违道干誉之事夫违道干誉颂声虽作而无及人之实效无攸利也忧之谓忧其无实效也能如是则可以无咎矣先儒但以甘説临人为说而未畅厥防爻义终以不明或以乐于势位者当之义虽可通然觉少逺宜从旧说
　　象曰甘临位不当也既忧之咎不长也
　　【通论】
　　折中曰三之爻位不当而四之爻位当故其德有善否然三之所处位高势盛不可甘也而甘之此其所以为不当也四之所处与下相亲最切至也而能至焉此其所以为当也是为借爻位之当不当以明所处位之当不当易之例也
　　六四至临无咎
