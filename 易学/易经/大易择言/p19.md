<!-- { "loadSidebar": true } -->
　　石涧俞氏曰翩翩降以相从之貌易以隂虚为不富六四隂爻故曰不富
　　何氏子曰此正隂阳交泰之爻也翩翩羣飞而下貌隂虚阳实几言不富者皆隂爻邻指五上四能挟其并居之邻相从而下者以三隂皆欲求阳故不待教戒而能以之下孚乎阳也
　　折中曰案传义皆以此爻为小人复来然以彖传上下交而其志同观之则四五正当君相之位下交之主两爻象传所谓中心愿也中以行愿也则正所谓志同者也爻辞不富与谦六五同皆言其谦虚而不自满足尔
　　愚案六四在阳内隂外之际此时阳主而隂没翩翩不富以其邻不戒以孚言隂率其类以从阳中心悦而诚服也岂有方当泰卦之中而羣隂已至者乎此　折中所以辨传义之误又有取于沈氏以下诸説也但诸説多以翩翩不富为下交又未免襃之过甚葢彖传之上下交而志同其意谓阳本当在上而今干居坤下是为下交尔非六四之谓也【以上诸説不入正义以此】
　　【存疑】伊川程子曰六四处泰之过中以隂在上志在下复上二隂亦在趋下翩翩疾飞之貌四翩翩就下与其邻同也邻其类也谓五与上夫人富而其类从者为利也不富而从者其志同也三隂皆在下之物居上乃失其实其志皆欲下行故不富而相从不待戒告而诚意相合也夫隂阳之升降乃时运之否泰或交或散理之常也泰既过中则将变矣圣人于三尚云艰贞则有福葢三为将中知戒则可保四已过中矣理必变也故专言始终反复之道五泰之主则复言处泰之义
　　紫阳朱子曰已过乎中泰已极矣故三隂翩然而下复不待富而其类从之不待戒令而信也其占为有小人合交以害正道君子所当戒也隂虚阳实故凡言不富者皆隂爻也
　　象曰翩翩不富皆失实也不戒以孚中心愿也
　　【正义】九家易曰干升坤降各得其正隂得承阳皆隂心之
　　所愿也
　　【辨正】郭氏【京】曰皆反实也反误作失字
　　石涧俞氏曰失实与蒙六四逺实同皆指阳为实也
　　折中曰案王弼以隂居上为失实而传义从之考易中皆以隂阳分虚实不因乎上下也故凡阳爻为实为富隂爻为虚为不富
　　愚案实字自应指阳而言反实乃隂还而从阳之义向作失实殊为费解若谓失实为解不富亦未见其必然富者自有其有之谓今曰不富正以其不自有其隂而还归于阳也反误作失郭氏必有所据然难为拘文者道矣
　　【余论】蒙斋李氏曰爻言不富象言失实是皆不以富贵骄人而有虚中无我之意也邻类也谓五与上也故四五皆称行愿在下卦之初则明以彚交于上在上卦之初则明以隣交于下葢上下交而其志同也
　　何氏子曰失实即不富之谓不富而其邻从之者以三爻皆不富而欲资于阳故也不待期约而相孚各出于其中心之所愿欲也
　　【存疑】伊川程子曰翩翩下往之疾不待富而邻从者以三隂在上皆失其实故也隂本在下之物今乃居上是失实也不待告戒而诚意相与者葢其中心所愿故也理当然者天也众所同者时也
　　六五帝乙归妹以祉元吉
　　【正义】伊川程子曰六五以隂柔居君位下应于九二刚明之贤如帝乙之归妹然降其尊而顺从于阳则以之受祉且元吉也元吉大吉而尽善者也谓成治泰之功也
　　【存异】紫阳朱子曰帝乙归妹之时亦尝占得此爻占者如是则有祉而元吉矣凡经以古人为言如髙宗箕子之类者皆仿此【此朱子以易为占卜之书而执已见之太过故有此论】
　　象曰以祉元吉中以行愿也
　　【正义】伊川程子曰所以能获祉福且元吉者由其以中道合而行其志愿也有中徳所以能任刚中之贤所听从者皆其志愿也非其所欲能从之乎
　　童溪王氏曰中以行愿谓以柔中之徳而行此志愿以合乎下故能受其祉福且元吉也所谓上下交而其志同如此
　　上六城复于隍勿用师自邑告命贞吝
　　【正义】伊川程子曰掘隍土积累以成城如治道积累以成泰及泰之终将反于否如城土頽圯复反于隍也上泰之终六以小人处之行将否矣勿用师君之所以能用其众者上下之情通而心从也今泰之将终失泰之道上下之情不通矣民心离散不从其上岂可用也用之则乱众既不可用方自其亲近而告命之邑所居谓亲近大率告命必自近始将否而方告命为可羞吝不由于告命也
　　紫阳朱子曰泰极而否城复于隍之象戒占者不可力争但可自守虽得其贞亦不免于羞吝也
　　象曰城复于隍其命乱也
　　【正义】紫阳朱子曰命乱故复否告命所以治之也
　　【余论】诚斋杨氏曰乾坤开辟之世乎屯蒙洪荒之世乎需养结绳之世乎讼师阪泉涿鹿之世乎畜履书契大法之世乎泰通尧舜雍熙之世乎过此而后泰而否否而泰一治一乱治少乱多泰岂可复哉故曰泰其上古之极治欤
　　厚斋冯氏曰自乾坤之后始涉人道经厯六坎险阻备尝内有所畜外有所履然后致泰而泰之后否即继之以此知斯人之生立之难而防之易国家之兴成之难而败之易天下之治致之难而乱之易此又序易者之深意而亦天地自然之理也
　　【坤下干上】
　　否之匪人不利君子贞大往小来
　　【正义】衡水孔氏曰否之匪人者言否闭之世非是人道交通之时故云匪人不利君子贞者由小人道长君子道消故不利君子为正也阳气往而隂气来故云大往小来阳主生息故称大隂主消耗故称小
　　崔氏【憬】曰否不通也于不通之时小人道长故云匪人君子道消故不利君子贞也
　　伊川程子曰夫上下交通刚柔和合君子之道也否则反是故不利君子贞君子正道否塞不行也大往小来阳往而隂来也
　　【辨正】紫阳朱子曰或疑之匪人三字衍文由比六三而误
　　也传不特解其义亦可见
　　【余论】童溪王氏曰匪人所谓非君子人也人非君子则平时与君子如枘凿之不相入者正斯人也匪人得志则君子之道否塞而不行矣夫正道之在天下不可以一日无也今也君子之道否塞而不得行者皆否之匪人不利乎贞故也葢小人之心同乎己者则利之异乎己者则不利也夫惟彼己之势既不相入故大者往而小者来也
　　【存疑】紫阳朱子曰否闭塞也七月之卦也正与泰反故曰匪人谓非人道也其占不利于君子之正道葢干往居外坤来居内又自渐卦而来则九往居四六来居三也
　　泉峰龚氏曰本义卦变之説若有可疑泰否往来只当以二体言不当以一爻言余见各卦
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也【正义】伊川程子曰夫天地之气不交则万物无生成之理上下之义不交则天下无邦国之道建邦国所以为治也上施政以治民民戴君而从命上下相交所以为治也今上下不交是天下无邦国之道也隂柔在内阳刚在外君子往居于外小人来处于内小人道长君子道消之时也
　　【通论】西溪李氏曰否泰反其类故否之辞与泰反
　　终亩呉氏曰六十四卦独乾坤泰否四卦言隂阳乾坤隂阳也惟泰否二卦内外皆得乾坤之全体故亦以隂阳言也
　　【余论】横渠张子曰葢言上下不交便天下无邦有邦而与无邦同以不成国体也在天下它国皆无道只一邦治亦不可言天下无道须是都不治然后是天下无道也于否之时则天下无邦也古之人一邦不治别之一邦直至天下皆无邦可之则止有隠耳
　　邵氏曰不惟在位在野而已但信而任之则为内疎而逺之则为外
　　象曰天地不交否君子以俭徳辟难不可荣以禄【正义】伊川程子曰天地不相交通故为否否塞之时君子道消当观否塞之象而以俭损其徳避免祸难不可荣居禄位也否者小人得志之时君子居显荣之地祸患必及其身故宜晦处穷约也
　　紫阳朱子曰收敛其徳不形于外以避小人之难人不得以禄位荣之
　　【通论】平庵项氏曰俭徳辟难不与害交也不可荣以禄不与利交也此君子所以体天地不交之象也世固有假避祸之名以保荣禄者故圣人必兼言之
　　初六拔茅茹以其彚贞吉亨
　　【辨正】愚案泰否初爻之辞同泰之初九説者以为君子连类而进则否之初六自必以为小人连类而进矣然二卦之取义于通塞皆于拔茅见之若谓泛指君子小人之进退则于致通去否之本义反不见矣説详泰卦
　　【通论】紫阳朱子曰三隂在下当否之时小人连类而进之象而初之恶则未形也故戒其占则吉而亨葢能如是则变为君子矣
　　又曰拔茅茹贞吉亨这是吉凶未判时若能如此改变时小人便是作君子
　　平庵项氏曰泰之初九君子始以类进君子难进故圣人勉之以征否之初六小人始以类进小人进而为邪故圣人戒之以贞
　　【存疑】安定胡氏曰否之初是小人道长君子不可用之时也时既不可用则必引类而退守以正道不可求进然后得其吉而获亨也【按此以初六为君子与前説异下同】
　　伊川程子曰泰与否皆取茅为象者以羣阳羣隂同在下有牵连之象也泰之时则以同征为吉否之时则以同贞为亨始以内小人外君子为否之义复以初六否而在下为君子之道易随时取义变动无常否之时在下者君子也
　　象曰拔茅贞吉志在君也
　　【通论】紫阳朱子曰小人而变为君子则能以爱君为念而
　　不计其私矣
　　【余论】安定胡氏曰君子之志未尝不在致君泽民也虽当此否塞之时引退守正不茍务其进俟时而后动者亦在致君泽民而已
　　伊川程子曰君子固守其节以处下者非乐于不进独善也以其道方否不可进故安之耳心固未尝不在天下也其志常在得君而进以康济天下故曰志在君也
　　童溪王氏曰时方否塞故以彚守正于下若反否而为泰则亦如初九之以彚征矣故初九之象曰志在外初六之象曰志在君以言行止虽系于时而君子之志于君亦无徃而不在也
　　六二包承小人吉大人否亨
　　【正义】山阳王氏曰居否之世而得其位用其至顺包承于上小人路通内柔外刚大人否之其道乃亨
　　紫阳朱子曰隂柔而中正小人而能包容承顺乎君子之象小人之吉道也故占者小人如是则吉大人则当安守其否而后道亨葢不可以彼包承于我而自失其守也
　　又曰易中亦有时而为小人谋如包承小人吉大人否亨言小人当否之时能包承君子则吉但此虽为小人谋乃所以为君子谋也包承是包得许多承顺底意思
　　象曰大人否亨不乱羣也
　　【正义】伊川程子曰大人于否之时守其正节不杂乱于小人之羣类身虽否而道之亨也故曰否亨不以道而身亨乃道之否也不云君子而云大人能如是则其道大矣
　　六三包羞
　　【正义】伊川程子曰三以隂柔不中不正而居否又切近于上非能守道安命穷斯滥矣极小人之情状者也其所包蓄谋虑邪滥无所不至可羞耻也
　　平庵项氏曰否之六三小人之极盛也无所复戒羞之而已小人在内徳不当位名位愈髙羞辱愈大故曰包羞位不当也当否之盛时小人以为荣圣人独指其本心之辱者以示之使知荣辱之实在此而不在彼也
　　【存疑】广平防氏曰在下体之上位浸显矣当否之世而不
　　去忍耻冒处故谓之包羞
　　白云郭氏曰尸禄素餐所谓包羞者也孔子曰邦无道谷耻其六三之谓欤
