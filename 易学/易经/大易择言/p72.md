<!-- { "loadSidebar": true } -->
　　右第八章
　　天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　【正义】衡水孔氏曰自天一至地十此言天地隂阳自然竒
　　耦之数也
　　又曰所以成变化而行鬼神者此言阳竒隂耦之数成就其变化而宣行鬼神之用
　　【辨正】白云郭氏曰汉书言天以一生水地以二生火天以三生木地以四生金天以五生土故或谓天一至五为五行生数地六至十为五行成数虽有此五行之説而于易无所见故五行之説出于歴数之学非易之道也
　　紫阳朱子曰天一至地十此简本在第十章之首程子曰宜在此今从之
　　又曰自天数五至所以成变化而行鬼神也此简本在大衍之后今按宜在此
　　平庵项氏曰姚大老云天一地二至天九地十班固律歴志及衞元嵩元包运蓍篇皆在天数五地数五之上
　　草庐吴氏曰案汉书律歴志引此章天一地二至行鬼神也六十四字相连则是班固时此简犹未错也
　　愚案白云所见在朱子之上或谓一三五七九天之数五二四六八十地之数五竒归于天偶归于地是五位相得也而各有合天之五竒合而为二十有五地之五偶合而为三十也此不用五行生成之説而于文义自顺○天一至地十二十字旧本俱置于第十章之首以致解天数五二句者必倒引以明之旧本又以天数五以下四十四字置于大衍之后夫大衍已着揲蓍之数则象闰之下自宜直接乾坤之策而反举天地之数五十有五文义殊觉不顺宋人各为移置极是况又有汉书律厯志可据而近日蠡吾李氏等犹深信旧本而非宋人何也
　　【存疑】紫阳朱子曰天一至地十此言天地之数阳竒隂耦即所谓河图者也其位一六居下二七居上三八居左四九居右五十居中就此章而言之则中五为衍母次十为衍子次一二三四为四象之位次六七八九为四象之数二老位于西北二少位于东南其数则各以其类交错于外也
　　又曰相得谓一与二三与四五与六七与八九与十各以竒耦为类而自相得有合谓一与六二与七三与八四与九五与十皆两相合变化谓一变生水而六化成之二化生火而七变成之三变生木而八化成之四化生金而九变成之五变生土而十化成之
　　愚案自天一至地十孔氏以为竒耦自然之数最为得之然诸数各有义蕴以及先后次第之故明乎此然后蓍法之用九六而不取七八其理可得而言汉后诸儒并以五行生成立论可谓鄙陋其以为河图之数者自宋陈希夷始而朱子笃信之然河图来歴未明何可据以解易且其为説亦未见有以胜汉儒而终不离于五行之生成也自时以后论説滋多益复深锢昔朱子不欲以孔子之易为伏羲文王之易后人亦安敢以朱子之易为孔子之易也今姑存其疑云尔○案本义以一与二等为相得语无着落故　折中载龚氏焕説辨之
　　大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂干之策二百一十有六坤之防百四十有四凡三百有六十当期之日二篇之策万有一千五百二十当万物之数也是故四营而成易十有八变而成卦八卦而小成引而伸之触类而长之天下之能事毕矣显道神德行是故可与酬酢可与祐神矣子曰知变化之道者其知神之所为乎
　　【正义】颍川荀氏曰阳爻之策三十有六干六爻皆阳三六一百八十六六三十六合二百一十有六也隂爻之策二十有四坤六爻皆隂二六一百二十四六二十四合一百四十有四也
　　吴郡陆氏曰分而为二以象两一营也挂一以象三二营也揲之以四以象四时三营也归竒于扐以象闰四营也
　　颍川韩氏曰王弼曰演天地之数者五十也其用四十有九则其一不用也不用而用以之通非数而数以之成斯易之太极也【自宋以后皆宗此説】
　　又曰变化之道不为而自然故知变化之道者则知神之所为
　　衡水孔氏曰分而为二以象两者以四十九分而为二以象两仪也挂一以象三者就两仪之间于天数之中分挂其一以象三才也揲之以四以象四时者分揲其蓍皆以四四为数以象四时归竒于扐以象闰者谓四揲之余归此残竒于扐而成数以象天道归残聚余分而成闰也五嵗再闰者凡前闰后闰相去大畧三十二月在五嵗之中故五嵗再闰
　　又曰干之少阳一爻有二十八策六爻则有一百六十八策此经据老阳之策也若坤之少隂一爻有三十二六爻则有一百九十二此经据坤之老隂故百四十有四也
　　又曰营谓经营谓四度经营蓍策乃成易之一变也每一爻有三变谓初一揲不五则九是一变也第二揲不四则八是二变也第三揲亦不四则八是三变也若三者俱多为老隂谓初得九第二第三俱得八也若三者俱少为老阳谓初得五第二第三俱得四也若两少一多为少隂谓初与二三之间或有四有五而有八或有二四而有一九也其两多一少为少阳谓三揲之间或有一九一八而有一四或为二八而有一五也三变既毕乃定一爻六爻则十有八变乃始成卦也八卦而小成象天地雷风日月山泽是易道小成引而伸之者谓引长八卦为六十四卦也
　　侯氏【行果】曰六十四卦合三百八十四爻阳爻一百九十二每爻三十六策合六千九百一十二策隂爻亦一百九十二每爻二十四策合四千六百八策则二篇之策合万一千五百二十也
　　横渠张子曰显道者危使平易使倾惧以终始其要无咎之道也神德行者寂然不动防防于万化之感而莫知为之者也受命如响故可与酬酢曲尽鬼谋故可与祐神显道神德行此言蓍之德也
　　紫阳朱子曰挂悬其一于左手小指之间也揲间而数之也竒所揲四数之余也扐勒于左手中三指之两间也五嵗再闰然后别起积分如一挂之后左右各一揲而一扐故五者之中凡有再扐然后别起一挂也
　　又曰道因辞显行以数神酬酢谓应对祐神谓助神化之功
　　云峯胡氏曰挂扐象月之闰过揲之数象嵗之周盖揲之以四已合四时之象故总过揲之数又合四时成嵗之象也
　　【辨止】兼山郭氏曰竒者所挂之一也扐者左右两揲之余也得左右两揲之余寘于前以竒归之也归竒象闰也五嵗再闰非以再扐象再闰也盖闰之后有再嵗故归竒之后亦有再扐也再扐而后复挂挂而复归则五嵗再闰之义矣自唐初以来以竒为扐故揲法多误至横渠先生而后竒扐复分○又曰扐者数之余也如礼言祭用数之扐是也或谓指间为扐者非系辞言归竒于扐则竒与扐为二事也又言再扐而后挂则扐与竒亦二事也由是知正义误以竒为扐又误以左右手揲为再扐如曰最末之余归之合于扐挂之一处其説自相抵捂莫知所从惟当从横渠先生之説为正○又曰系辞以两扐一挂为三变而成一爻是有三嵗一闰之象正义以每一揲左右两手之余即为再扐是一变之中再扐一挂则一嵗一闰之象也凡揲蓍第一变必挂一者谓不挂一则无变所余皆得五也惟挂一则所余非五即九故能变第二第三揲虽不挂亦有四八之变盖不必挂也故圣人必再扐后挂者以此
　　折中曰郭雍本其先人郭忠孝之説以为蓍説引张子之言为据朱子与之往复辨论今附録于后以备参考大约孔疏本义则以左右揲余为竒而即以再扐象再闰张子郭氏则以先挂一者为竒而归之于扐以象闰其説谓惟初变挂一而后二变不挂故初嵗有闰又须更越二嵗如初变有挂又须更越二变以应再扐后挂之文也如郭氏説则再闰再扐两再字各异义而不相应故须以朱子之论为确然以归竒为归挂一之竒则自虞翻已为此説且玩经文语气归竒于扐竒与扐自是两物而并归一处尔此义则郭氏之説可从盖疏义之意是以扐象闰也张郭之意是以挂象闰也今折其中则挂扐皆当并以象闰以天道论之气盈朔虚必并为一法以筮仪论之挂与扐必并在一处以经文考之曰归竒于扐又曰再扐后挂则象闰者当并挂与扐明矣
　　愚案天地之数五十有五大衍忽去其五者此必有故孔疏谓义有多家未知孰是朱子以为乘河图中宫之五与十而得之亦未可信至五十又去其一但用四十九策朱子云合同未分是象太一也太一即韩氏所谓太极也夫同一一也未分以前既舍之以象太极既分以后复挂之以象三虽所用不同然一时而有两一是圣人示天下以疑矣学者于此不能无惑或曰天地之数出于自然无可増减大衍之数亦五十有五也有五二字因有脱失而后起多家之説然则何以其用止于四十有九古注载姚德祐董季直皆云天地之数五十有五者其六以象六画之数故减之而用四十九资州李氏亦云其用四十有九者更减一以并五备设六爻之位蓍卦两兼终极天地五十五之数也案有卦而后有策五十五数之中先设六爻之位而后用蓍所以尊卦也疑古注理长故两存之
　　【存异】紫阳朱子曰引伸触类谓已成六爻而视其爻之变与不变以为动静则一卦可变而为六十四卦以定吉凶凡四千九十六卦也
　　愚案上云八卦而小成则引伸触类但当如孔氏説引为六十四卦而止左氏占法出于春秋之末多乖经义不当据以解易又案大全载朱子曰引伸触类是占得这一卦则就上而推看如干则推其为圜为君为父之类是朱子亦无定説矣
　　右第九章
　　易有圣人之道四焉以言者尚其辞以动者尚其变以制器者尚其象以卜筮者尚其占
　　【正义】伊川程子曰言所以述理以言者尚其辞谓以言求理者则存意于辞也以动者尚其变动则变也顺变而动乃合道也制器作事当体乎象卜筮吉凶当考乎占
　　虚斋蔡氏曰言动制器卜筮不必俱以筮易言君子居则观其象而玩其辞亦可用易也动则观其变而玩其占亦可用易也
　　【余论】赵国荀子曰善为易者不占
　　愚案举圣人之道四而末乃言卜筮者恐天下以易为卜筮之书也荀卿去孔子未逺其必有得于大传之指矣
　　是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此
　　【正义】虚斋蔡氏曰行之于身是有为措之事业是有行折中曰此节是释动则观其变而玩其占之意又起下章所谓蓍之德也蓍以知来故曰遂知来物至精者虚明鉴照如水镜之无纎翳也
　　【余论】紫阳朱子曰问焉而以言以上下文推之以言却是命筮之辞古人亦大段重这命筮之辞
　　参伍以变错综其数通其变遂成天地之文极其数遂定天下之象非天下之至变其孰能与于此
　　【正义】防稽虞氏曰观变隂阳始立卦故成天地之文物相杂故曰文也数六画之数六爻之动三极之道故定天下吉凶之象也
　　衡水孔氏曰参伍以变者参三也伍五也或三或五以相参合以相改变畧举三五诸数皆然也错综其数者错谓交错综谓总聚
　　折中曰此节是释居则观其象而玩其辞之意又起下章所谓卦之德六爻之义也卦爻以藏往故曰遂成天地之文遂定天下之象成文谓八卦也雷风水火山泽之象具而天地之文成矣定象谓六爻也内外上下贵贱之位立而天下之象定矣参伍错综亦是互文总以见卦爻隂阳互相错综尔至变者变动周流如云物之无定质也
　　易无思也无为也寂然不动感而遂通天下之故非天下之至神其孰能与于此
