<!-- { "loadSidebar": true } -->
　　【辨正】愚案九五所谓刚巽乎中正而志行者贞吉悔亡无不利极言以赞之之辞其故皆于下文见之盖刚之弊在好为天下先而巽为不果其究又为躁卦惟九五以至刚之德巽乎中正则无过与不及而悉协于时措之宜无初是不为天下先而失之躁也有终则德足以持久而不失之不果也先庚三日起于丁戊己而不及甲乙丙申无初之义言事之未至不敢先也后庚三日歴辛壬而尽于癸甲有终之义言事之已至不敢不及也其权度精审而从容不迫如此非尽乎巽之极则者不能又言吉者所以深赞之也九卦所称巽体之美盖皆从此爻出他不足以当之也旧解未尽其蕴先庚后庚之説亦不可从○无初初爻隂也有终三爻阳也五得其中故为此象
　　【存疑】紫阳朱子曰九五刚健中正而居巽体故有悔以有贞而吉也故得亡其悔而无不利有悔是无初也亡之是有终也庚更也事之变也先庚三日丁也后庚三日癸也丁所以丁宁于其变之时癸所以揆度于其变之后有所变更而得此占者如是则吉也
　　象曰九五之吉位正中也
　　【正义】伊川程子曰正中谓无过不及正得其中也
　　上九巽在牀下丧其资斧贞凶
　　【正义】山阳王氏曰处巽之极极巽过甚故曰巽在牀下也斧所以断者也过巽失正丧所以断故曰丧其资斧
　　紫阳朱子曰巽在牀下过于巽者也丧其资斧失所以断也如是则虽贞亦凶矣居巽之极失其阳刚之德故其象占如此
　　象曰巽在牀下上穷也丧其资斧正乎凶也
　　【正义】紫阳朱子曰正乎凶言必凶【按贞凶之解本义自相抵牾】
　　杨氏文源曰巽在牀下居巽之极也天下事惟断乃成今焉丧其资斧而失所以断矣无断则败可必其凶也
　　愚案上九处巽之极无所复巽故曰上穷也
　　【兑下兑上】
　　兑亨利贞
　　【正义】伊川程子曰兑説也能説于物物莫不説而与之是以致亨然为説之道利于贞正非道求説则为邪谄而有悔咎故戒利贞也
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　【正义】伊川程子曰兑之义説也一隂居二阳之上隂説于阳而为阳所説也阳刚居中中心诚实之象柔爻在外接物和柔之象故为説而能贞也利贞説之道宜正也卦有刚中之德能贞者也説而能贞是以上顺天理下应人心説道之至正至善者也若夫违道以干百姓之誉者茍説之道违道不顺天干誉非应人茍取一时之説耳非君子之正道君子之道其説于民如天地之施感于其心而説服无斁故以先民则民心説随而忘其劳率之以犯难则民心悦服于义而不恤其死説道之大民莫不知劝劝谓信之而勉力顺从人君之道以人心説服为本故圣人赞其大
　　【辨正】愚案兑之为説以柔有得于刚而致者也因柔外近于邪媚故经曰利贞戒之之辞也辅嗣谓刚中故利贞柔外故説亨其説颠矣
　　【余论】刘氏长民曰天之所助者顺也人之所助者信也柔外为顺刚中为信故得顺乎天而应乎人
　　东莱吕氏曰当适意时而説与处平安时而説皆未足为难惟当劳苦患难而説始见真説圣人以此先之故能使之任劳苦而不辞赴患难而不畏也
　　象曰丽泽兑君子以朋友讲习
　　【正义】会稽虞氏曰学以聚之问以辨之兑两口对故朋友
　　讲习也
　　衡水孔氏曰同门曰朋同志曰友朋友聚居讲习道义相説之盛莫过于此也
　　伊川程子曰丽泽二泽相附丽也两泽相丽交相浸润互有滋溢之象故君子观其象而以朋友讲习朋友讲习互相益也先儒谓天下之可説莫若朋友讲习朋友讲习固可説之大者然当明相益之象
　　节斋蔡氏曰讲兑象习重兑象
　　石涧俞氏曰讲者讲其所未明讲多则义理明矣习者习其所未熟习久则践履熟矣此朋友讲习所以为有滋溢而如两泽之相丽也若独学无友则孤陋而寡闻故论语以学之不讲为忧以学而时习为説以有朋自逺方来为乐
　　初九和兑吉
　　【正义】节斋蔡氏曰爻位皆刚不比于柔得説之正和而不
　　流者也故吉
　　瞿唐来氏曰和与中庸而皆中节谓之和同谓其所以説者皆性情之正道义之公也
　　象曰和兑之吉行未疑也
　　【辨正】愚案説有正有不正初九之和兑一本于刚则人不
　　能疑其非正此其所以吉也
　　九二孚兑吉悔亡
　　【正义】紫阳朱子曰刚中为孚居隂为悔占者以孚而説则
　　吉而悔亡矣
　　泉峰龚氏曰九二阳刚得中当説之时以孚信为説者也已以孚信为説人不得而妄説之所以吉也
　　【辨正】愚案説不本于诚是相要以伪也相要以伪则虽暂有欣喜之情而其后必解体此悔之所以不免也悔非比柔居隂之谓
　　象曰孚兑之吉信志也
　　【辨正】愚案刚中之志自足取信于人非徒説者故曰信志
　　也
　　六三来兑凶
　　【正义】山阳王氏曰以隂柔之质履非其位来求説者也非
　　正而求説邪佞者也
　　伊川程子曰六三隂柔不中正之人説不以道者也来兑就之以求説也比于在下之阳枉己非道就以求説所以凶也
　　童溪王氏曰六居两兑之间一兑既尽一兑复来故曰来兑夫以不正之才居两兑之间左右逢迎惟以容説为事此小人之失正者故于兑为凶
　　象曰来兑之凶位不当也
　　【正义】梅边熊氏曰六三位不当居上下二兑之间下兑方终上兑又来説而又説不得其正者也上六引兑盖与六三相表里
　　九四商兑未宁介疾有喜
　　【正义】紫阳朱子曰四上承九五之中正而下比六三之柔邪故不能决而商度所説未能有定然质本阳刚故能介然守正而疾恶柔邪也如此则有喜矣象占如此为戒深矣
　　慈湖杨氏曰九刚四柔近比六三谀佞之小人心知其非而实乐其柔媚故商度所説去取交战于胸中而未宁圣人于是勉之曰介然疾恶小人则有喜
　　【辨正】
　　折中曰案易中疾字皆与喜对故曰无妄之疾勿药有喜又曰损其疾使遄有喜以此爻例之则疾者谓疾病也喜者谓病去也四比于三故曰介疾言介于邪害之间也若安而溺焉则其为鸩毒大矣惟能商度所説而不以可説者为安则虽介疾而有喜矣愚案　折中谓易中疾字皆与喜对诚不可易但旧説并以疾为疾恶之疾今姑从之
　　象曰九四之喜有庆也
　　【正义】白云郭氏曰当兑之时处上下之际不妄从説知所择者也介然自守故能全兑説之喜喜非独一身而已终亦有及物之庆也
　　九五孚于剥有厉
　　【正义】山阳王氏曰比于上六而与相得处尊正之位不説信乎阳而説信乎隂孚于剥之义也剥之为义小人道长之谓
　　紫阳朱子曰剥谓隂能剥阳者也九五阳刚中正然当説之时而居尊位密近上六上六隂柔为説之主处説之极能妄説以剥阳者也故其占但戒以信于上六则有危也
　　【辨正】愚案孚于剥正与二之孚兑相反盖兑为毁折而五与上邻正当毁折之地乃説极将衰之时孚于剥者言其诚已尽而不足以固结乎天下也人心于是乎将散矣故曰有厉旧解惟谓与上相比其义未尽
　　象曰孚于剥位正当也
　　【正义】伊川程子曰戒孚于剥者以五所处之位正当戒也密比隂柔有相説之道故戒在信之也
　　上六引兑
　　【正义】刘氏长民曰执德不固见诱则从故称引兑
　　折中曰引如孟子所谓物交物则引之而已矣之引【通论】愚案兑之取义为説本以柔之有得于刚也然在本卦则三上两柔爻俱不得其位故易别取义
　　象曰上六引兑未光也
　　【正义】杨氏文源曰君子以道德相引其道为光明引而为説则心术暧昧行事邪僻甚矣岂得为光乎

　　大易择言卷三十
　　钦定四库全书
　　大易择言卷三十一
　　上元程廷祚撰
　　【坎下巽上】
　　涣亨王假有庙利涉大川利贞
　　【正义】紫阳朱子曰涣散也为卦下坎上巽风行水上离披解散之象故为涣以祖考之精神既散故王者当至于庙以聚之又以巽木坎水舟楫之象故利涉大川其曰利贞则占者之深戒也
　　【辨正】愚案孔仲达云涣者散释之名其説是也盖天下祸难连结王者出而平定之则谓之涣故散非天下之自散乃王者散之也涣如东风解冻之意方为得之先儒以散为溃散逃散俱误○王者布政施仁必于祖考之庙假庙指此而言与萃卦不同观彖传解説各别可见
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也
　　【正义】山阳王氏曰二以刚来居内而不穷于险四以柔得位乎外而与上同内刚而无险困之难外顺而无违逆之乖是以亨也
　　衡水孔氏曰此就九二刚德居险六四得位从上释所以能散释险难而致亨通
　　伊川程子曰在中谓求得其中摄其心之谓也中者心之象王者拯涣之道在得其中而已【本义谓在庙之中误】
　　【辨正】愚案刚来而不穷言陷而能通内体之坎有然柔得位乎外而上同言柔顺乎刚外体之巽有然皆以体象立论非所谓卦变也
　　【通论】云峰胡氏曰易以巽言利涉大川者三皆以木言益曰木道乃行中孚曰乘木舟虚涣曰乘木有功也十三卦舟楫之利独取诸涣亦以此也
　　【余论】
　　折中曰案刚来而不穷者固其本也柔得位乎外而上同者致其用也固本则保聚有其基致用则聨属有其具
　　象曰风行水上涣先王以享于帝立庙
　　【正义】伊川程子曰风行水上有涣散之象先王观是象救天下之涣散收合人心无如宗庙祭祀之报出于其心故享帝立庙人心之所归也系人心合离散之道无大于此
　　蓝田吕氏曰风行水上波澜必作振荡离散不宁之时王者求以合其散莫若反其本享帝立庙所以明天下之本也
　　初六用拯马壮吉
　　【正义】童溪王氏曰居涣散之初则时未至于涣也当此之时顺此之势而急救之则用拯之道得矣故必马壮而后吉
　　紫阳朱子曰居卦之初涣之始也始涣而拯之为力既易又有壮马其吉可知
　　象曰初六之吉顺也
　　【正义】白云郭氏曰初六难之始也方难之始而拯之无不济矣天下之事办之于早则顺而易举故传曰初六之吉顺也
　　九二涣奔其杌悔亡
　　【辨正】愚案杌宜作軏车之持衡而所以行者也方涣之时天下散乱而无所统九二刚中为涣之主天下归之如车之奔而不离乎軏则散者以合乱者以定而悔亡矣旧説虽俱有理然于奔字无涉宜辨
　　【存疑】伊川程子曰诸爻皆云涣谓涣之时也在涣离之时而处险中其有悔可知若能奔就所安则得悔亡也杌者俯凭以为安者也俯就下也奔急往也二与初虽非正应而当涣离之时两皆无与以隂阳亲比相求则相赖者也故二目初为杌初谓二为马二急就于初以为安则能亡其悔矣初虽坎体而不在险中也
　　紫阳朱子曰九而居二宜有悔也然当涣之时来而不穷能亡其悔者也故其象占如此盖九奔而二杌也
　　象曰涣奔其杌得愿也
　　【辨正】愚案得愿者谓二以刚中之德能得天下之心也六三涣其躬无悔
　　【正义】山阳王氏曰散躬志外不固所守与刚合志故得无
　　咎【案与刚合志以理论之非谓应上九也】
