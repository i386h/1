<!-- { "loadSidebar": true } -->
　　邵子曰圆者星也歴纪之数其肇于此乎方者土也画州井地之法其放于此乎葢圆者河图之数方者洛书之文故羲文因之而造易禹箕叙之而作范也　员者星也歴纪之数其肇于此乎何谓也曰天之星有五宫东宫苍龙北宫武西宫白虎南宫朱鸟中宫紫防垣是也五者有中央四邉而无四角无四角故员歴纪之数皆以五起五者五行之一周也五日为一二其五者十干之一周也十日为一旬三其五为一气六其五为一月九其五为一节十二其五者干支相乗之一周也十八其五为一时七十二其五为一歳每嵗木火土金水各王七十二日是为五辰凡此歴纪之数皆起于天星五宫之五故曰其肇于此乎　方者土也画州井地之法其放于此乎何谓也曰地之土有九区正东正南正西正北西北东北东南西南及中区是也九者有中央四邉而又有四角有四角故方画州井地之法皆分为九以中国方三千里分为九州此画州之九也以农田九百亩之地沟之作井字分为九夫此井地之九也凡此所画所井之法皆放效地域九区之九故曰其放于此乎　圆者河图之数方者洛书之文何谓也曰河图洛书者天地所呈自然之瑞河图之数亦是五位合于天星五宫之图一六居北者武之星也二七居南者朱鸟之星也三八居东者苍龙之星也四九居西者白虎之星也五十居中者紫微垣之星也洛书之文亦是九位合于地土九区之方前戴九者正南之土也后履一者正北之土也左身三者正东之土也右身七者正西之土也右肩二者西南之土也左肩四者东南之土也右足六者西北之土也左足八者东北之土也中五者中区之土也　羲文因之而造易禹箕叙之而作范何谓也曰河图之位五每位各有一竒一耦数虽十而位止五故羲皇则其竒偶之数画竒偶之画一其竒耦而为初画倍而二之则为二画又倍而四之则为三画又倍而八之则为四画又倍而十六之则为五画又倍而三十二之则为六画而卦成矣此则其一竒一偶之数者然也初三四上象东南西北二五象中央此则其中央四旁之位者然也东西南北各一而中有二者旁位之竒偶合中位之竒偶分象北极见南极不见而皆为中宫之星也洛书之位九每位或一竒或一偶数有九而位亦九故大禹则其一二三四五六七八九之位数而定五行五事八政五纪皇极三徳稽疑庶徴五福六极之次第也造易者羲而并言文作范者禹而并言箕文之易即羲之易箕之范即禹之范也











　　星之五宫圆河图似之土之九区方洛书似之
　　汉书五行志刘歆曰伏羲氏继天而王受河图则而画之八卦是也禹治洪水赐洛书法而陈之洪范是也河圗洛书者天降其祥人传其象周之时河图与天球寳玉同藏于王府其贵重之也至矣秦汉以来官府既不收贮学者亦不复见观刘歆所云本孔安国盖亦祖述相传之辞尔非曽亲见圗书之象者也后汉郑注礼记则不识河图之为何物及魏何晏集论语注晋人作尚书孔传顾命洪范两注虽皆用孔刘之说而颇失其意葢孔刘虽不见圗书而谓伏羲则河图画八卦禹法洛书陈洪范则图书自图书卦范自卦范犹知其为二而不误认为一也若魏儒晋儒则其意直谓周易八卦即是河图洪范九畴即是洛书矣唐孔頴逹易书礼记防宋邢昺论语防亦然且杂取伪书怪诞之説皆由不曾见图书十数九数之象故也
　　易繋辞传河出图洛出书韩康伯无注孔疏曰孔安国以为河图八卦是也洛书九畴是也郑康成据春秋纬云河以通干出天苞洛以流坤吐地符河龙图发洛龟书感河图有九篇洛书有六篇
　　书顾命河图在东序注曰河图八卦伏羲氏王天下龙马出河遂则其文以画八卦谓之河圗疏曰当孔之时为此説必有书也五行志刘歆亦如此説书洪范天乃锡禹洪范九畴注曰洛神龟负文而出列于背有数至于九禹遂因而第之以成九类疏曰刘歆以为伏羲则河图而画之八卦是也禹法洛书而陈之洪范是也先达共此説龟负洛书经无其事中候及诸纬説黄帝尧舜禹汤文武受图书之事皆云龙负图龟负书纬候之书伪起哀平汉末始有
　　礼记河出马图注曰马图龙马负图而出也疏曰伏羲有天下龙马负图出于河法之画八卦按中候握河记尧时受河圗龙衔赤文緑色
　　论语河不出图注曰孔云河图八卦是也邢疏曰孔安国以为河图即八卦郑以为河圗洛书龟龙衔负而出中候説龙马衔甲赤文緑色甲似龟背袤广九尺上有列宿斗正之度帝王纪録兴亡之数
　　周后汉初儒流专门之学率是口耳授受故凡有文辞可记诵者有传而无文辞不可记诵者无传五经皆存而独乐之一经亡三百五篇诗皆存而独笙诗之六篇亡葢以无文辞非可记诵故也若先天古易止有卦画河图洛书止有图象则儒者亦不传是以汉魏晋唐宋初之儒不见图书羲易图书不传于儒流而方技之家借此篇窥造化乃秘而寳之然歴代方技之人不过泥小术数鲜或探大本原虽秘此寳特小用之逮唐亡宋兴之际异人挺生有希夷先生陈抟图南有豪杰之才兼孔老之学从方技家得此三寳当时有穆修种放逰其门故穆得其古易种得其图书穆传李之才再传而至邵雝种传李溉许坚范谔昌四传而至刘牧邵得图书葢亦穆所传也其洞彻蕴奥蔑以加矣刘亦发挥图书而识者未之可焉别论于后
　　宋祥符间王钦若蛊惑真宗欲以人力伪作天书真宗颇入其言一旦忽问老儒杜镐曰古所谓河出圗洛出书果何事邪镐对曰圣人以神道设教尔澄按杜镐一时谩对真宗因此遂从钦若所敎而成天书之伪葢君臣问对之言皆是不曾见河圗洛书而又不明其义直以为马负一片之圗而出于河龟负一片之书而出扵洛又疑其未必有是事而以为人之所为也
　　欧阳文集曰繋辞云河出图洛出书圣人则之图者八卦之文也神马负之自河而出以授伏羲八卦非人所为天之所降也又云包牺氏始作八卦然则八卦者人之所为也河图不与焉若河图之説信然乎是天生神马负八卦出于水中乃天地自然之文尔何假包羲氏作之也　欧阳氏文人巨擘唯是不见河图洛书而承用注疏之説以为八卦即河图也故其立言之谬误有如此者
　　王临川文集河图洛书义曰圗必出于河而洛不谓之图书必出于洛而河不谓之书圗以示天道书以示人道也葢通于天者河而图者以象言也成象之谓天故使龙负之而其出必于河龙善变而尚变者天道也中于地者洛而书者以法言也效法之谓人故使龟负之而其出必于洛龟善占而尚占者人道也【按此篇永乐大典别卷作陆佃陶山集注云误载荆公集】　欧阳氏王氏二文人皆不见河图洛书然欧阳氏直以河圗洛书为无不信图书故并疑繋词非孔子所作王氏虽以河图洛书为有而未尝见其图象故以意臆度悬空立言又误以龙马之龙为真龙也
　　关子明易曰河图之文七前六后八左九右洛书之文九前一后三左七右四前左二前右八后左六后右关子明易者宋仁宗时阮逸之所作也种穆得河图洛书于希夷之家阮逸同时人葢亦因二家之所传而得见图书之象故其言云然
　　刘牧易象钩隠图曰河图数四十五陈四象而不言五行洛书数五十五演五行而不述四象　河图洛书邵所传原于穆刘所传原于种皆得自希夷者也然邵以十为河图九为洛书与夫子箕子所言合而刘则以九为河图十为洛书按刘之资识虽凡下而为人亦质直非敢故易置图书之名也葢其初所传但得二图不曾分别何者为图何者为书是致混淆而不免差互非刘之罪也今观钩隠图下卷其河图四象篇于北图一防一之下图五防并一而成六于南图二防二之上图五防并二而成七于东图三防三之左图五防并三而成八于西图四防四之右图五防并四而成九则是又以后一六前二七左三八右四九者为河图也其龙图龟书论取孔氏神龟负文而出列于背有数从一至于九之言则是又以从一至九者为洛书也终是图九数书十数之説有所不安故前后自相抵牾如此刘牧差互于初传之时葢不足怪最是后来朱蔡辨析明白而陋儒犹或循袭愚儒犹或执泥以刘牧之误者为是斯其倥侗颛蒙奚异涂塞耳目者哉又按临川王氏志刘之墓称其为饶州军事推官时师郡守范文正为兖州观察推官时从孙复石介学春秋而未尝称其易图岂求志墓时不以此图闻于王乎抑王见其图之不足取而不称之乎今图之卷端伪作欧阳修序刘君子人也决不自作伪或是其子若弟托人求序而所托之人譔此伪文欺之尔欧阳与阮逸同是一时之人然阮及见圗书而欧阳未及见窃意当时虽有一二人得所传而所传未广也欧阳不信图书岂肯为刘牧作序况其文卑猥的然可知其非欧阳之笔乎刘着钩隠之名朱震子易传亦依刘牧九数之图十数之书列于易图之首邵子之学直至乾道淳熈间朱子始推尊之然信从者寡亦未盛行于世也
　　朱子曰天地间一气分而二则为阴阳河图之位一与六居北二与七居南三与八居东四与九居西五与十居中一阴一阳两其五行而已洛书之位一与九对二与八对三与七对四与六对纵横皆十五河图以五生数统五成数而同处其方洛书以五竒数统四偶数而各居其所河图以生数为主而六七八九十者因五得数以附于生数一二三四五之外中者主而外者客也洛书以竒数为主而二四六八者各因其类以附于竒数一三七九之侧正者君而侧者臣也河图运行则北水生木东木生火南火生土中土生金西金生水左旋一周而水又生木也洛书运行则一六水克火二七火克金九四金克木三八木克土中五土克水右旋一周而水复克火也　河图洛书者天地自然之文包括造化之妙无穷尽朱子推衍之其説详矣今择取其要附着焉
　　河图之马不异于凡马洛书之龟不异于凡龟初非怪事至今马背之毛其旋有如星防特其旋无此十数尔至今龟背之甲其坼有如字画特其坼无此九数尔圣人者出亦不异于常人特其心之所知能尽其性身之所得能践其形为法于天下可传于后世此为异尔或曰马毛之旋如星防之圆圈者曰图龟甲之坼如字画之纵横者曰书是矣然传自希夷者图书皆作圆圈何也曰三代以后图书隠晦千有余年幸而方技家藏之得不冺絶至宋复出亦天之不爱道也然方技家之所取用不过以其数之多寡而已故传写洛书与河图通作圆圈取其省易也如后世以书代篆以掷钱代蓍之类亦取省易云尔但曰图曰书立名既异二者自应不同若洛书是圆圈则亦图也何以谓之书哉且龟甲之上岂应现出圆圈之形郑樵渔仲通志序曰河出图有自然之象洛出书有自然之理天地出此二物以示圣人使百代宪章必本于此而不可偏废者也郑氏虽非精于河图洛书之学然其所撰通志有六书略有圗谱略葢谓河图之如星防者为诸图形象之祖洛书之如字画者为六书文字之宗故曰自然之象自然之理象犹天象之象理犹地理之理也旁窥暗合有见于图书二名之异故其言亦精当使龟书如旧作字画而不作圆圈则图自为图书自为书二种不相紊乱又安有误以书为图误以图为书者哉
　　右总论河图洛书




　　先天方图【案此图原本不着篇名据小序云羲皇心契天地自然之易将画八卦图出于河为易之原先天方圎图所谓自然之易也圆图及图説疑脱去惟存此图谨附于此】













　　易纂言外翼卷七
　　钦定四库全书
