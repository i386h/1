<!-- { "loadSidebar": true } -->
　　【正曰大过之剥则剥也时已过矣而又剥之不摇其枝其叶已离襄公十一年春季武子将作三军告叔孙穆子曰请为三军各征其军穆子曰政将及已恐必不能武子固请之穆子曰然则盟诸乃盟诸僖闳诅诸五父之衢遂作三军三分公室各有其一三子各毁其乗季氏专乗邑入者无征不入者倍之孟氏四分使三为臣若子若弟叔孙氏使尽为臣若是则盟之诅之何也曰恐霸政之徴已也而季氏已汰矣大国之戎索宁尽在公抑宁为其臣若子若弟也异日者享范献子公臣不能备三耦故大国之作三军未为过也作三军而分三家则过也三军之分三家未大过也分家私已而戎索归公则大过也诗曰昬椓靡共溃溃回遹实靖夷我邦是大过之剥之谓也】
　　大过之损【初六二七九三九四九五上六五爻动以大过彖合损彖为义】
　　大过栋桡利有攸往亨
　　损有孚元吉无咎可贞利有攸往曷之用二簋可用享【正曰大过而损之损其大过者也独立不惧者夫亦有忿欲乎忿欲君子亦有之也至于大过而消释尽矣公孙归父以襄仲宠得于公欲去三桓以张公室与公谋聘于晋借晋力也既而宣公薨季文子恶归父言于朝曰使我杀适立庶以失大援者仲也夫臧宣叔怒曰当其时不能治也后之人何罪子欲去之许请去之归父襄仲后也还及笙坛帷复命于介既复命袒括发即位哭三踊而出遂奔齐君子曰君薨家逐而犹不失礼非仁者不能也归父安得谓仁乎亦可谓无闷而惩窒矣吴季子自衞如晋将宿于戚闻钟声焉曰异哉吾闻之也辩而不徳必加于戮夫子获罪以在此惧犹不足而又何乐夫子之在此也犹燕之巢于幕上也君又在殡可以乐乎遂去之文子闻之终身不聼琴瑟孙文子亦可谓大过之损矣然而已晚】
　　大过之贲【初六九二三七九四九五上六五爻动以大过彖合贲彖为义】
　　大过栋桡利有攸往亨
　　贲亨小利有攸往
　　【正曰是大过之贲也利往之际而有疑焉君子之定疑在识不在力也在质而不在文然且有文焉以济其力郑西宫之乱盗杀郑之三卿子驷子国子耳刼郑伯以如北宫子驷子西父也子西闻盗不儆而出尸而追盗臣妾多逃器用多丧子国子产父也子产闻盗为门者庀羣司闭府库成列而后出兵车十七乗尸而攻盗于北宫遂杀尉止子师仆盗众死焉子西之质不如子产之文也父死何文谓有识存焉故栋桡而不凶不惧而利往也盘庚曰各长于厥居勉出乃力是则可以任大过之贲者矣】
　　大过之噬嗑【初六九二九三四七九五上六五爻动以大过合噬嗑彖为义】
　　大过栋桡利有攸往亨
　　噬嗑亨利用狱
　　【正曰大过之噬嗑是有忧患乎曰是获两亨又何忧焉晋以羊舌虎之党栾盈也并囚伯华叔向籍偃或谓叔向曰子离于罪其不知乎叔向曰不犹愈于死亡乎乐王鲋欲为之请叔向不应晋侯问叔向之罪于乐王鲋对曰不弃其亲党或有焉祁奚闻之乗驲而见范宣子宣子乃宥之它日邢侯与雍子争鄐田久而无成士景伯如楚叔鱼摄理叔鱼叔向弟也纳雍子之女将蔽罪于邢侯邢侯怒杀叔鱼雍子于朝宣子问其罪于叔向叔向曰三人同罪施死戮生可也雍子贾赂鲋也鬻狱邢侯专杀一也夏书曰昬墨贼杀臯陶之刑也乃施邢侯而尸雍子叔鱼于市仲尼曰叔向古之遗直也治国制刑不隠其亲夫非直而欲以独立明饬岂可得乎诗曰神之聴之好是正直】
　　大过之益【初六九二九三九四五七上六五爻动以大过彖合益彖为义】
　　大过栋桡利有攸往亨
　　益利有攸往利涉大川
　　【正曰大过之益则利往利涉者也易之以利往利涉而得凶彖者有之矣屯之益曰乗马班如恒之解曰不恒其徳解之恒曰负乗致寇頥之益曰拂经居贞是也然未有利三而凶者也子产相郑伯以如晋晋以鲁丧未宾子产使尽坏其馆垣而纳车马焉士文伯让之子产对曰以敝邑褊小介于大国诛求无时是以不敢宁居悉索敝赋以防时事逢执事之不闲未知见时不敢输币亦不敢暴露以重敝邑之罪昔文公之为盟主也无观台榭以崇诸侯之馆诸侯宾至设燎巡宫车马有所百官之属各展其物公不留宾亦无废事今铜鞮之宫数里而诸侯舎于人门不容车不可逾越盗贼公行天厉不戒賔见无时命不可知若又勿坏何所命之若获荐币修垣而行君之惠也赵文子曰信使士文伯谢不敏焉它日韩宣子徴环于郑商子产弗与子太叔子羽皆请之子产曰吾非偷晋而有二心将终事之是以弗与侨闻君子非无贿之患而无令名之患非不能事大字小之难而以礼定位之难大国之人令于小国而皆获其求一共一否为罪滋大韩子私贾于玉人子产亦弗许也子产则似为大过也而不如是不益独立不惧子产有焉有过则改韩宣子亦有焉】
　　大过之复【初六九二九三九四九五上六五爻动以大过彖合复彖为义】
　　大过栋桡利有攸往亨
　　复亨出入无疾朋来无咎反复其道七日来复利有攸往
　　【正曰是大过之复也甚矣圣人之仁也君出入必书或伐或防反必书至以为臣子而告云耳且以复于祖庙道未有出而不复者也出而不复则野井干时之事是也春秋哀昭公之不复曰宁迫于勍敌毋迫于彊臣其书至河乃复者五言季之严于晋也辛酉二年少姜致辞而季孙致服一也辛未十有二年莒人愬鄋而季孙使憗二也壬申十有三年季孙已执而景伯见辞三也庚辰二十一年顷公即位有事于鲜虞弗賔四也壬午二十三年为请叔孙舍有疾不果五也夫是皆近于不复亦可以日月而复矣故君子之道贵自强也自强则不桡不桡则无疾晋之执叔孙舍也使与邾大夫坐叔孙曰列国之卿当小国之君周制也邾又夷也寡君之命介子服回在请使当之乃不果坐韩宣子将以叔孙畀邾人叔孙闻之去众与兵而朝士弥牟诫宣子乃止叔孙舎可谓不桡矣而不能以其复复昭公故国之贵栋也隆桡反复之所终始也大诰曰若考作室既底法厥子乃弗肯堂矧肯构其季孙意如之谓乎】
　　【頥二阳之卦从于南政大过二隂之卦从于北政两卦分行不相从也故頥大过各自反复而成两际犹乾坤反复先于对化也必以頥用九而坤之用六而干之大过用九而坤之用六而干之则例同于诸卦而不比于乾坤故頥大过者乾坤之藏体也凡乾坤分列南北其从坤左旋者屯需师小畜泰同人谦随临噬嗑剥无妄頥坎十五卦而已加未济以为十六得体卦厯年一千七十六年余二百十九日未周二卦才九百四十二年余九日凡数运则每际十八卦四际为七十二卦数体则每际十六卦四际六十四其或以六十八年从周幽起厯或以六十七年从周桓起厯皆三十二卦中分天地二千一百八十四年其以七十二用函六十四体及以六十四体行七十二卦者各二千四百二十二年余百余日而中分天地约于二千一百八十四年之外尚加二百三十八年盖自洪永之际以追桓平之前通举成数为体用厯年之例也其用卦自相经者积嵗六千一百三十二年中分三千六十六与体用兼行之数又差六百四十四嵗本于衡图与圜图参观不可一端尽也凡卦入于体数则反复难生艰虞运起矣泰否随蛊是犹之一运也改姓易物则已矣自乾坤立端坎离殿乱水火之气浃于天地中孚小过为坎离之双体頥大过为乾坤之隠魄二卦反复周百三十五年贼在于内而晕见于外元和二年乙酉初入于頥又四年戊子章帝崩和帝立永元元年窦宪大破匈奴又明年以封事杀乐恢寝成拚鸟既以郑众诛窦宪而权归内侍乙巳和帝崩殇帝立襁褓在御鱼轩称制幸有清河及缵前绪而王圣江樊煽动中外阎显继之废嫡拥少卒使济隂之复出于十九黄门易称拂頥贞凶十年弗用岂谓此乎宋娥之封袭于王圣而宦官世爵别为新条于是羌戎四起兵革频仍虽岩薮搜贤庙廊式序而外戚大阍操持其间振鹭厉隼安能其为仪乎永嘉本初丧二冲主长君不立而防扈者自利王莽弑君之毒至梁冀再见六十八年之间六易其主建武之烈虽未尽除而真脏沴颠危见矣杂卦传曰頥养正也大过颠也以养正之时不用仁贤扶持其间至于颠覆僵废不悟亦可哀矣诗曰终其永怀又窘隂雨是之谓也】
　　【以上反复一十四卦皆不合对化自为一际虽乾坤在春秋之前而幽元起坤以六十八年为限其不包对化义可知也今頥大过反复四卦共为一限而限中指实如和殇安顺冲质六朝阎显梁冀纵横暴戾犹未有如桓灵之甚者自戊子章帝崩和帝立至丁亥桓帝立壬辰元嘉以上当为頥限元嘉以下当为大过限也曰象正自当以易为主易只有六十四卦中分三十二再加四体卦为三十六自当依限推除得其巅末不得以衍数之年掩实厯之体也然则前图体用相函及用数实厯之法何所置之曰举其定数以观前后际郤桓进幽推洪入永衷于春秋以究其厯体用衡环不相悖也】
　　【然则頥大过之共治亦犹屯蒙鼎革之共治欤曰然然则屯蒙鼎革一反一对左右分治而頥頥大过大过相次共治何也曰是犹之乾坤也先其反复后其对化者如曰頥大过大过頥则易当曰屯鼎蒙革也易初不曰屯鼎蒙革则后不得曰頥大过大过頥矣左右分行而后对化义见也然则易始于八卦错综递相加也以成六十四何取于乾坤八体而又反之复之左右分行曰乾坤成列而易立乎其中天地设位而易行乎其中成列设位则非仅错之综之已也故乾坤分于南北屯蒙需讼上下衡行颐颐大过大过坎坎离离各分南北此易之正体圣人以天道之行二年之间一南一北故举而合次之曰屯蒙需讼頥大过坎离也又以昼夜之辰各十有二因其本爻一反一复屯蒙需讼自以两复而得四名頥頥大过大过自以两名而还两体如以左右分行则对化之义俱起矣然则六十四卦之左右上下不得对化何也曰是体也非运也非运则是厯年之推行之何也曰是厯年者尽于二千一百八十四中于二千四百二十二终于三千六十六皆举其半数未究全业究其全业则对化反复备见之矣曰见对化则不见反复见反复则不见对化而曰备见之何也曰蓍兼两卦嵗兼十二月日兼十二时故兼之兼之故互治圜之故分行分行则左右据半兼治则一限合取是其义也】
　　
　　习坎有孚维心亨行有尚
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　象曰水洊至习坎君子以常徳行习教事
　　【正曰水至而坎见焉习坎洊至之水也见习坎而知水之洊至故心者行之表也教者徳之蹠也徳行有常教事有经过化而天下信之故水者天地之大用也頥交于坤以生月光魄受之应于潮汐一月之潮子午重习差而平之分于卯酉究于己亥故隂徳者洊至之道也天地之有隂徳鬼神所乗以为出入也先世之王者皆有隂徳嫘娀姚姒姬子姜姞皆是也隂徳所渐必非一世及其浸淫一决而败富辰曰昔鄢之亡也繇仲任郐繇叔妘宻须繇伯姞繇郑姬息繇陈妫邓繇楚曼罗繇季姬庐繇荆妫夫岂无险以徳行之不常教事之不习故心荡而行不可尚也般之颂曰允犹翕河敷天之下裒时之对河习而翕翕而允頥徳所聚天下信之大雅曰成王之孚下土之式盖谓是也然则是非飞鸟乎曰犹之飞鸟也阳质平流习之以时是为教徳不失其事及其究也以继明照四方】
　　初六【坎之节】
　　习坎有孚维心亨行有尚
