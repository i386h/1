<!-- { "loadSidebar": true } -->
　　【正曰頥之困则有漏言者矣不则失辞为大人者守其贞吉而已文公六年晋杀其大夫阳处父狐射姑出奔狄谷梁俶曰君漏言也上泄则下闇下闇则上聋晋侯将与狄战使狐射姑为将军赵盾佐之阳处父曰不可古者使臣使仁者佐贤者不使贤者佐仁者今赵盾仁射姑贤其不可乎襄公诺谓射姑曰吾始使盾佐女今女佐盾矣射姑知其处父也使人杀处父故士造辟而言诡辞而出曰用我则可不用则无乱其徳楚子使防子冯为令尹访于申叔豫叔豫曰国多宠而王弱国不可为也遂以疾辞方暑阙地下氷而牀焉重茧衣裘鲜食而寝王使医视之曰瘠则甚矣血气未动乃使子南为令尹明年令尹子南宠观起未益禄而多马楚人患之王将讨焉三泣弃疾弃疾不告其父收其父尸缢而死复使防子冯为令尹令尹之宠八人如观起也它日朝遇申叔豫与言弗应从之入于人中又从之遂归朝见之曰子三困我于朝何疾我也对曰观起之事吾惧不免也防子惧自御而归不能当道辞八人王乃安之夫楚之君臣父子亦有惩于阳处父之言乎何其毖也如申叔豫则可谓大人矣诗曰匪言不能胡斯畏忌申叔豫之谓也】
　　頥之井【四八初九六二六三六五上九五爻皆动以頥彖合井彖为义】
　　頥贞吉观頥自求口实
　　井改邑不改井旡丧无得往来井井汔至亦未繘井羸其瓶凶
　　【正曰頥之井往来汔至未有实也繘井羸瓶难为求也夫以利禄为豢而奔走从之非狂必愚玉步有改道徳如故以其咽吭悬于鼎釜则败矣郑祭足亦智者也郑公子忽之败北戎齐侯将妻之祭仲劝郑忽曰必取之君多内宠子旡大援恐不立三公子皆君也郑忽不从其后子突子亹子仪递为君也世之智祭仲者则是为口实矣祭仲宠于庄公不劝庄公早树正嫡而夷犹其间及公没已立昭公又为宋人所执出昭公忽而立厉公突以雍纠之难又逐厉公突而召昭公忽也卒之身没厉公复入昭公复奔五六年三出三入井故犹在也而瓶屡毁矣夫以其口实轻许宋人又以其口实成于三君天下之不节慎者旡祭仲若也诗曰无易繇言无曰苟矣莫扪朕舌言不可逝矣祭仲之谓也】
　　頥之恒【五八初九二六三六四六上九五爻皆动以頥彖合恒彖为义】
　　頥贞吉观頥自求口实
　　恒亨无咎利贞利有攸往
　　【正曰頥之恒则犹未失常也亦为利禄动矣而反之以礼如困于药物而思刍豢也鞍之捷晋侯使巩朔献齐捷于周王弗见使单襄公辞焉曰蛮夷戎狄不式王命淫湎毁常王命伐之则有献捷王亲劳之所以惩不敬劝有功也兄弟甥舅侵败王畧王命伐之告事而已不献其功所以敬亲戚禁淫慝也今叔父有功于齐不使命卿镇抚王室而巩伯实来其敢废旧典以忝叔父且齐甥舅之国太师之后也宁亦淫从其欲以怒叔父亦岂不可谏诲士庄伯不能对也王礼之如侯伯克敌降于卿一等如定王则可谓知恒矣成公十三年公如京师叔孙侨如欲王之飨之也请先使王知而薄之以行人之礼礼焉孟献子从公王以为介敬而厚贶简王亦可谓知恒矣如巩伯宣伯则所谓頥者也口实而已】
　　頥之姤【初九六二六三六四六五上七五爻皆动以頥卦合姤彖为义】
　　頥贞吉观頥自求口实
　　姤女壮勿用取女
　　【正曰頥之姤犹有所遇之也何遇之勿遇毒而已楚师入陈轘夏徴舒因县陈陈侯在晋申叔时使于齐复命而庄王使人让其不贺申叔时曰犹可辞乎王曰可申叔时云谚曰牵牛以蹊人田而夺之牛蹊则有罪夺牛过矣诸侯伐陈讨有罪也从而县之贪其富也以讨召诸侯而以贪自归毋乃不可乎王遽命反之曰吾侪小人所谓取诸怀而与之也方是时庄王欲纳夏姬申公巫臣曰不可君召诸侯以讨罪也今纳夏姬贪其色也贪色谓淫淫为大罚明徳慎罚文王所以造周也庄王乃止及巫臣之自取之也子反请锢之楚共王曰止其自为谋则过矣其为先君谋则忠忠社稷之固也夫亦知口实女壮之义者乎故頥之姤犹遇食而知毒也得其所以慎节则亦可以施命矣凡卦皆两卦自分一限是頥反复则亦两卦矣而不自为限何也曰是用卦之例存体卦之实也用卦之象七十二则乾坤頥大过坎离中孚小过有八体卦南北分之为九八之例体卦之实六十四则乾坤頥大过坎离中孚小过只八正卦合其反对为八八之实不分九八之卦则无以尽其用不合八八之卦则无以明其体故自干乾坤坤以来即以七十二卦为序而仍以六十四卦为实然则序实不齐厯年无定自屯蒙一际十二卦可以按象钩索遇干乾坤坤頥頥大过大过则六十八年之厯反包为四卦之限而四卦之限只得六十八年之厯何也曰易者象也象者想而得之也天地之年运无穷而易象之周数有定其不定者惟体数用数体用相兼之数三者取而裁之耳春秋以前文献不足春秋以后世谱足徴周幽王己未元年至庚申即位宣幽之际法得以己未入厯至庚午为十二年平王辛未东迁至春秋己未为四十八年合为六十年又三年平王崩桓王立自春秋至元祚告终二千九十年以易体卦积之得体卦嵗实之数三十有一实厯二千八十五年合五年以桓王三年甲子为元下暨洪武戊申之嵗其前幽平之际六十五年未周二载当以坤初侵于宣末为三十二限中分天地此一定也如以通期推之则通期中分二千一百八十四年半举春秋至明始二千九十年上连幽平之六十下引洪永之三十五为九十五年凑若符契此一定也以此二定旁推体用亿万无疆皆六十四以为位六十七八以为厯故必兼大过而限可立也衡图分限圜图不分限是犹之体卦圜图也】
　　
　　大过栋桡利有攸往亨
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　象曰泽灭木大过君子以独立不惧遯世无闷【正曰栋已桡矣而利攸往何也曰是君臣任事而边圉多故上下相持不足惊也且是象也顺内而説外中壮而不脱以重赏而民轻死以重讨而民轻罚其亦有矫时之事耶何委柄之重耶古之为室者必丰其基镇其甍轻其涂而坚其栋不轻其涂而坚其栋则是日动而往也齐桓公之任仲父一则曰仲父再则曰仲父或诇之曰吾之得仲父已重矣无复重于仲父者诗曰维此惠君民人所瞻秉心宣犹考慎其相言栋之隆桡不可不审也故不惧无闷大过之象也时数之来或涸或盈植根恃深自知不倾去摇与贪为大栋贞及其究也为慎言语节饮食】
　　初六【大过之夬】
　　大过栋桡利有攸往亨
　　夬于王庭孚号有厉告自邑不利即戎利有攸往借用白茅无咎
　　象曰借用白茅柔在下也
　　【正曰是犹之作书契者乎其始慎则其悔也少矣庭之厉所以致慎也古之考慎者三选而后用之泽宫之教飨射之命其号厉之也至矣然且本于里闾稽于族党以致其察故告邑之与庭不相戾也诗曰攸介攸止烝我髦士又曰髦士奉璋奉璋峩峩言道之贵始进也始进慎则其要宿亦无所不慎矣夫以为可用而用之太过进之太骤犹以萧缩酒也子曰苟错诸地而可矣借之用茅何咎之有夫茅之为物薄而用可重也慎斯术也以往其无所失矣夫是亦有作书契之意者乎】
　　九二【大过之咸】
　　大过栋桡利有攸往亨
　　咸亨利贞取女吉
　　枯杨生梯老夫得其女妻无不利
　　象曰老夫女妻过以相与也
　　【正曰咸之取女以得女妻而谓之老夫何也大过而咸者也时已过矣而后感生焉诗曰终其永怀乂窘隂雨其车既载乃弃尔辅载输尔载将伯助予输载而将伯则亦未为晚也老夫而女妻则亦未为逺也夫当栋桡之时以求一材之用非虚以受人而能之乎洪范曰人之有能有为使羞其行而邦其昌诗曰虽无好友式燕且喜是之谓也】
　　九三【大过之困】
　　大过栋桡利有攸往亨
　　困亨贞大人吉无咎有言不信
　　栋桡凶
　　象曰栋桡之凶不可以有辅也
　　【正曰栋桡利往速改之矣困则无以动也无以动则无以信也鲁人有言栋其可移乎又曰吾不难为戮养吾栋也栋已桡矣而犹养之其崩压防何饫之歌曰天之所支不可坏也天之所坏亦不可支也重任在于上委折在于下如风之摇摇圣人不能为谋则是之谓也】
　　九四【大过之井】
　　大过栋桡利有攸往亨
　　井改邑不改井无丧旡得往来井井汔至亦未繘井羸其瓶凶
　　栋隆吉有它吝
　　象曰栋隆之吉不桡乎下也
　　【正曰栋隆之道其当徳之地乎徳成而不改备物而惜力不毁人以自成不自毁以它营虽挠则犹可支也晋厉公反自鄢陵侈而多外嬖欲尽去羣大夫而树其嬖人以胥童夷羊午长鱼蟜为卿故杀三郤而尸诸朝长鱼蟜以兵刼栾书中行偃将杀之不果乃遂有匠丽氏之旤故栋桡之不可轻与也不能速往而它生其心则羸瓶随之矣周公谓召公曰我受命无疆惟休亦大惟艰告君乃猷裕我不以后人迷夫周公则可谓无它者矣】
　　九五【大过之恒】
　　大过栋桡利有攸往亨
　　恒亨无咎利贞利有攸往
　　枯杨生华老妇得其士夫旡咎旡誉
　　象曰枯杨生华何可久也老妇士夫亦可丑也【正曰九五而谓之老妇何也咸可以取女恒不可以易夫时已过矣而安佚是求威柄失于上宠佞出于下苟偷视隂舍其守而晋郑是依玉步未改而天命去之是其当周之末造乎敬王十年刘卷与苌欲城成周告于晋魏献子许之于是合诸侯之大夫于翟泉南面而襄事衞彪傒以为是三子者必有咎夫咎则不于是始也而誉则未为得也彪傒之咎单子之誉于苌文公则未有处也】
　　上六【大过之姤】
　　大过栋桡利有攸往亨
　　姤女壮勿用取女
　　过涉灭顶凶无咎
　　象曰过涉之凶不可咎也
　　【正曰大过而夬夬以去隂故无咎大过而姤姤以遇隂故有凶然而犹之无咎何也圣人之不能违时也或遇而不过或过而犹遇之管叔武庚之事是也夫圣人则亦有过乎曰亦时也不过不济小毖之颂曰予其惩而毖后患莫予荓蜂自求辛螫大诰曰无毖于恤不可不成乃宁考图功故杀身而益于君圣人有为之者周公是也其抑夷齐氏之行欤】
　　【大过而用六则进于干大过而用九则进于坤六爻皆动则复于頥大过之为頥犹坤之为干也体先反复故又举大过焉】
　　【大过之大过】
　　大过栋桡利有攸往亨
　　象曰泽灭木大过君子以独立不惧遯世无闷【正曰大过者干之内体也反而复之则犹之大过也頥从坤而法坤大过从干而法干一爻动者不可再举则举其五爻动者以通诸卦之例五爻之有剥损贲噬嗑益复与頥之夬咸困井恒姤递相射也不得对化而有对化之意焉则各从其体而已】
　　大过之剥【初八九二九三九四九五上六五爻动以大过彖合剥彖为义】
　　大过栋桡利有攸往亨
　　剥不利有攸往
