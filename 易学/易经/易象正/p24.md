<!-- { "loadSidebar": true } -->
　　【正曰于野出门其志逺矣有逺志必有高识房闼之谈君子之所不贵也君子与人同功不慕功与人同过不讳过然且入于功过则不如无功过之利也荆压晋军晋人患之范宣子曰夷灶堙井非而何文子执戈而逐之下邑之役董安于多简子固赏之安于曰臣之少也赞笔为命而义不称及其壮也耆其股肱以从司马及其长也端委韠带以随宰人而且无名今一旦为狂疾而必曰赏则是以狂疾赏也不如亡乃释之夫二子者其庶乎无咎乎】
　　六二【同人之干】
　　同人于野亨利涉大川利君子贞
　　乾元亨利贞
　　同人于宗吝
　　象曰同人于宗吝道也
　　【正曰同人而干何吝乎仁不与众覆义不与众防乘权而游秉知而谋以为杓人而不出其宗闻道虽博亦君子之所恶也范宣子为政每事必与其老訾祐谋之郤氏为政每事则与其宗谋之郤锜谓郤至曰君不道于我我以其宗党伐之虽败不乱其可乎郤至不可然而积彊不可复柔矣虽得幸焉犹之吝也诗曰问我诸姑遂及伯姊古人之问不失次也如此】
　　九三【同人无妄】
　　同人于野亨利涉大川利君子贞
　　无妄元亨利贞其匪正有不利有攸徃
　　伏戎于莽升其高陵三嵗不兴
　　象曰伏戎于莽敌刚也三嵗不兴安行也
　　【正曰同人而无妄是岂为动乎君子立诚以动众动众以靖民正而行之鬼神退聴故伏莽者小人之也升陵者君子之正也诗曰君子实维秉心无竞方帝舜时苖民逆命大禹徂征三旬弗格退而脩徳班师振旅舞干羽于两阶七旬有苖格文始为西伯宻须不防王在周京不乐与战以一旅觇之宻须来归诗曰陟我高冈无矢我陵我陵我阿无饮我泉我泉我池大禹与文王夫岂有妄心乎其辨之者蚤应之者静故伏莽不兴羣小聴命灾祸不作而天祐众正也】
　　九四【同人之家人】
　　同人于野亨利涉大川利君子贞
　　家人利女贞
　　乘其墉弗克攻吉
　　象曰乘其墉义弗克也其吉则困而反则也
　　【正曰是犹之家人也弓矢干戚无所试之君子之于兆庶辨其族类正其民物同姓同徳不相干也周用犬戎祭公作色晋先郓莒惠伯厉声夫岂无则而为之乎齐桓既过孤竹涉卑耳之谿将遂阚于王室管子归筑三归之台以自贰于诸侯晋文公将攻阳樊仓葛呼正以王徳道以文武丽以父兄甥舅而阳民得还此亦近于为义者矣义者同人之所共利也桓文之事则犹未逺于义则也】
　　九五【同人之离】
　　同人于野亨利涉大川利君子贞
　　离利贞亨畜牝牛吉
　　同人先号咷而后笑大师克相遇
　　象曰同人之先以中直也大师相遇言相克也【正曰同而离号咷之先则犹未同也离而同中外休明则道已同也古之行师者皆取于离离火也干金也金火相铄厯乆乃化先号后笑是犹仓葛呼之义也晋文公立二年将用其民子犯曰民未知义乃纳襄王以示之义既又用之曰民未知信乃伐原以示之信既又用之曰民未知礼乃大搜以示之礼因礼立政乃伐曹衞出谷戍释宋围败楚师于城濮甚矣用民之难也夫非牝牛之贞其能数勤乎故大师者君子之所慎用也然则夫子之言防金何义也曰五正也二应也二五当中其应同心子曰君子之道或出或处或黙或语二人同心其利防金同心之言其臭如兰楚之围宋也九月不服晋人不救楚将去诸申叔时曰筑室反耕则宋必聴命矣宋人惧使华元夜入楚师登子反之床起之曰寡君使元以病告曰敝邑易子而食析骸以防虽然城下之盟有以国毙不能从也去我三十里惟命是聴子反许之退三十里乃及楚平华元为质盟曰我无尔诈尔无我虞是为号咷而笑矣然而大师未遇也邲之战晋有违言以迄于败及桑隧之战赵同赵括又欲与楚战请于栾武子武子将许之范爕韩厥以为不可武子乃还是所谓善均从众者也可谓相遇乎曰武子则可谓明矣邲之号咷不及桑隧之后笑也然而未有以愚楚者其惟召陵乎召陵之先齐侯以诸侯之师侵蔡蔡溃遂伐楚楚子使谓齐师诘相及也管仲对曰昔召康公命我先君太公曰五侯九伯汝实征之以夹辅周室尔贡包茅不入王祭不共无以缩酒寡人是征昭王南征不复寡人是问楚人对曰贡之不入寡君之罪也敢不供给昭王之不复君其问诸水濵于是师进次于陉屈完来盟次于召陵齐侯陈诸侯之师与屈完乘而观之齐侯曰岂不谷是为亦先君之好是继屈完敬诺齐侯曰以此众战谁能御之以此攻城何城不克对曰君若以徳绥诸侯谁敢不服若以力楚国方城以为城汉水以为池虽众无所用之或曰齐之君臣于是失辞昭王之不复二百余年矣仗义而临诸侯何力之视然使管仲无是言则竟周之世无复为是言者且以楚犷非徳之服也而姑示以诸夏之难翫故城濮召陵则庶乎克遇者矣文公之于子犯桓公之于管仲则庻乎同心者也防金如兰则二覇之君臣庻亦有焉】
　　上九【同人之革】
　　同人于野亨利涉大川利君子贞
　　革已曰乃孚元亨利贞悔亡
　　同人于郊无悔
　　象曰同人于郊志未得也
　　【正曰革之悔亡则犹之无悔也道至无悔而已矣已者离之属也以离革干干交于兑丁巳之合古人有用之者矣诗曰我出我车于彼郊矣设此旐矣建彼旄矣古之用师不出四郊乡遂之民搜苖以从故赏则同休讨则同忧孤终同协粟藁同入诗曰渒彼泾舟烝徒檝之周王于迈六师及之犹是郊遂之众也泰誓曰同力度徳同徳度义受有臣亿万惟亿万心予有臣三千惟一心同人之革则先取于此矣】
　　
　　大有元亨
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　象曰火在天上大有君子以遏恶扬善顺天休命【正曰同人之类辩譬之疆理是人道也大有之遏扬譬之临炤是天道也得尊位而能柔柔而明诗曰貊其徳音其徳克明克明克类克长克君是王季也无然畔援无然歆羡诞先登于岸是文王也是犹未识夫大有之义也大有者以刑赏公之天下以庆威共之百世以征讨寄之礼乐诗曰镐京辟雍自西自东自南自北无思不服桓之颂曰绥万邦屡丰年其是之谓乎故大有者遏恶扬善之象也大明方中邪慝不作虽有牲帛不救日月及其究也以亲建万国】
　　初九【大有之鼎】
　　大有元亨
　　鼎元吉亨
　　无交害匪咎艰则无咎
　　象曰大有初九无交害也
　　【正曰道未有纯乎亨者也人未有生而贵者也大有之鼎于人事则未有交处也不择利而蹈不持干而固其道已荣则风雨及之矣故内惧不生外患不作虽圣人犹有忧色无害而艰其惟成王乎诗曰成王不敢康夙夜基命宥宻又曰未堪家多难予又集于蓼故匪咎而引咎明王之务也无害而克艰哲后之智也伊尹曰无轻民事惟难无安厥位惟危是初有之义也】
　　九二【大有之离】
　　大有元亨
　　离利贞亨畜牝牛吉
　　大车以载有攸徃无咎
　　象曰大车以载积中不败也
　　【正曰健而动动而明上下交应大人继炤牝牛之载大车上不棘御下不偾事安致之矣卷阿之诗曰尔土宇昄章亦孔之厚矣岂弟君子俾尔弥尔性百神尔主矣又曰君子之车既庻且多君子之马既闲且驰夫以四海之大共球积载不托于贤者而托于奔逸便辟之才犹防狗马以御玉辂也一旦败覆则羣跳而去正月之诗曰无弃尔辅员于尔辐屡顾尔仆不输尔载终逾絶险曾是不意是可以言攸徃者矣】
　　九三【大有之睽】
　　大有元亨
　　睽小事吉
　　公用亨于天子小人弗克
　　象曰公用亨于天子小人害也
　　【正曰事之不可大亨正也叔孙豹聘于晋享以大乐不拜及鹿鸣之三而后拜三晋侯使行人问焉叔孙穆子曰夫乐金奏肆夏天子所以飨元侯也歌文王大明绵则两君相见之乐也昭令徳以合大好皆非使臣所敢闻也伶箫咏歌及于鹿鸣则先好是嘉四牡所以章使臣之勤也皇皇者华君教使臣曰每怀靡及诹谋度询敢不重拜夫穆子则可谓知礼矣桓公受胙陨越下拜文侯受享进而请隧夫文侯则自为公也而同异不晰绌于王章虽未有害则犹之弗克也】
　　九四【大有之大畜】
　　大有元亨
　　大畜利贞不家食吉利涉大川
　　匪其彭无咎
　　象曰匪其彭无咎明辨晳也
　　【正曰彭盛也满也大有已盛矣而又畜之肥于国不食于家夫非明徳而能之乎禹之昌言曰洪水淊天予乘四载予决九川暨益暨稷懋迁有无化居烝民乃粒万邦作乂夫以作乂之功葢于益稷一则曰予则曰予其盛于自举也舜乃称之曰成允成功惟汝贤克勤于邦克俭于家不自满假惟汝贤汝惟不矜天下莫与汝争能汝惟不伐天下莫与汝争功夫帝舜则可谓明晰者矣不然则是以禹为廹已也采菽之诗曰彼交匪纾天子所予桑扈之诗曰彼交匪敖万福来求九四匪彭殆谓是欤】
　　六五【大有之干】
　　大有元亨
　　乾元亨利贞
　　厥孚交如威如吉
　　象曰厥孚交如信以志也威如之吉易而无备也【正曰大有之动动而应乎干是不为已刚者欤曰非然也中和之极天子所建是明作之防也洪范曰平康正直彊弗友刚克爕友柔克沉潜刚克高明柔克夫是四克者则大有与干之所共取也干以刚而取柔大有以柔而取刚厥孚乃交故威福者天子所不敢作也惟辟作威惟辟作福惟辟玉食言夫极建而多备者也极不建而福多备虽圣人犹畏之诗曰荡荡上帝下民之辟疾威上帝其命多辟可不戒哉】
　　上九【大有之大壮】
　　大有元亨
　　大壮利贞
　　自天祐之吉无不利
　　象曰大有上吉自天祐也
