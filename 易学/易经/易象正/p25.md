<!-- { "loadSidebar": true } -->
　　【正曰道未有壮而吉者也大有之元亨大壮之利贞与干同称则易甞贵之矣子曰天之所助者顺也人之所助者信也履信思顺又以尚贤是以自天祐之吉无不利是何谓也谓非礼弗履者也礼以致顺礼以成信礼以下贤三者天地之情也洪范曰人之有能有为使羞其行而邦其昌凡厥正人既富方谷汝弗能使有好于而家时人斯其辜于其无好徳汝虽锡之福其作汝用咎故如洪范可谓知天地之情矣然则大有大壮两者干徳之合也乃大有之得大壮吉无不利大壮之得大有则无攸利何也曰大有阳也大壮阴也徳位相持高危难支壮而不艰乃丧其资夫非合干之徳而能保有终吉乎故艰危者上帝之所祐助也大有而不有大壮而不壮虽以各正保合则必繇是矣然则易之称四大卦者何也曰是皆从干者也从干者何也干南而坤北屯蒙从坤则需讼从干师比从坤则小畜履从干泰否从坤则同人大有从干大有者五阳之卦干之三驾也谦豫从坤则随蛊从干临观从坤则噬嗑贲从干剥复从坤则无妄大畜从干大畜者四阳之卦干之又三驾也重頥从坤重大过从干于是大过而天地且中矣故坎离天地之中防也当过而过已过而反天地亦不得已也咸恒从坤遯大壮从干于是而干又三驾矣天地九驾而得四大故大有大畜大过暑中之渐分也大壮暑至之将进也四大皆右天地之尚位也两阴两阳各处其极从于阳节右行而赢故观于四大卦而大象之位可见矣然则小畜小过之左行何也曰小畜自干而来止而不过小过自两济而来则过矣重干以至小畜三际小畜以至小过十六际凡一千五百一十二年而天地四分益以八十五而四分小过故小过者天地之大慎也然则圣人之言书不尽言言不尽意何也曰圣人之观象也取于乾坤乾坤成列而易立其中故自干干而上成列十八坤坤而下成列十八三十六卦成位于中而道器事业森然备矣然则圣人之意亦为是四大象而乎曰緼不可阐则意不可见意不可见则言不可尽也然则夫子于此又重言之何也曰大有之大壮干徳之合体也履信思顺尚贤圣人之所治也亢龙有悔圣人亦重言之故圣人之意可见也】
　　【同人大有一隂之卦也从于北政日道骤永昼二百有四则夜百五十六与小畜履同次而分燠是唐虞之所敬致也古】【今之治一民五君葢未有不乱者也小畜履尝终之矣而同人大有尚有其令名同人之遯宜吝而无咎大有之壮宜咎而无不利夫谓其柔危而刚胜耶人道之贵孙天道之贵正亦各有取之也故两卦之上下同情而异辞然则屯蒙从坤需讼从干泰否从坤同人大有从干者也而序位每曰阴少从阴阳少从阳屯蒙从于南政同人大有从于北政何也曰是亦有位与徳焉阳多之从阳阴多之从隂盖各以其类位也阳卦之起于隂隂卦之起于阳则亦各从其佐徳也卦序之论从政位也而序徳夫亦犹之乎从日也以晷影测其精物也序卦传曰物不可以终否故受之以同人与人同者物必归焉故受以大有是何义也曰是一正而一应也同人正也大有应也正人也应天也类族辨物所以从人善遏恶所以从天也田和为侯之嵗又十年而安王崩烈王立三晋俱废其君为家人于是齐称王矣而且朝周显王五年秦败三晋之师而且赐以黼黻夫以衰周纲纪齐晋使当其时有明主哲相因四新国之力修举政刑布仁义震厉于天下类辨遏犹可以帝而惜乎其惫也又十年而齐赵韩魏始自交兵秦用刑名以强其国譬之圈虎聚乆自鬭使熊坐大显王之丙申秦始称王诸国唁之互相王也秦之称王后于楚宋吴越及其末造犹且后于四国也秦于四国未减焉耳然而天道已极不得不变列国无王相持二三百年而相与为雌古今无有也秦守其阴节后起乃胜葢自作鄜畤而后四百四十年乃自王其国非有礼教尚敦朴而能之乎故自显王辛未徙都咸阳以前诸国未鬭鬭未烂伏戎于莾升其高陵四国有焉自显王辛巳魏人徙都大梁而后诸国始愤愤始溃公用享于天子小人不克秦与诸国分有焉然则秦可谓受命者欤曰是非受命之际也一民五君亦犹之小畜履也然则西周以前不有当之者欤曰或得其徳或得其位或其对化也小畜履之对曰豫谦同人有之对曰师比】
　　
　　谦亨君子有终
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也象曰地中有山谦君子以裒多益寡称物平施【正曰作易者其精于地道乎地中有山亏益变流生于其间故博而不散夷而不衍隆而不险洼而不陷愿而恭柔而立寛而栗生则游焉死则入焉进退高下权量其间是君子之所饬终也诗曰陟则在巘复降在原相其阴阳观其流泉是公刘之行也君子观于天地鬼神阴阳之故而后知人之贵谦也炎炎者灭隆隆者絶毕命曰不刚不柔厥徳允脩多方曰惟逸惟颇大逺王命故观于人道之所终则知神道之所始者矣君子为地不敢为山为泽不敢为天亏益变流安知何求及其究也以辨上下定民志】
　　初六【谦之明夷】
　　谦亨君子有终
　　明夷利艰贞
　　谦谦君子用涉大川吉
　　象曰谦谦君子卑以自牧也
　　【正曰谦之明夷何伤乎君子不失足于人不失色于人然而磬折集木则不可谓已学之也君子之处治世如服耒耜任重负焉处衰世如画貍首以游于决拾之内齐闾丘来盟子服景伯戒宰人曰陷而入于恭闵马父笑曰甚矣子之满也昔正考父较商颂之名篇以那为首其辑之乱曰自古在昔先民有作温恭朝夕执事有恪先圣之传恭犹不敢専而称曰自古古曰在昔昔曰先民今吾子之戒吏人曰陷而入于恭甚矣子之满也故谦而明明而若伤诗曰视尔友君子辑柔尔顔不遐有愆是卫武公之行也】
　　六二【谦之升】
　　谦亨君子有终
　　升元亨用见大人勿恤南征吉
　　鸣谦贞吉
　　象曰鸣谦贞吉中心得也
　　【正曰谦者幽独之行也升者明庭之道也谦而升夫岂脩名而为之乎夫亦其素也晋文公问元帅于赵衰对曰郤縠可行年五十矣守学弥惇公从之既又使为卿辞曰栾枝贞慎先轸有谋胥臣多闻臣皆不如也公从之既又使为卿辞曰三徳者偃之出也以徳纪民不可废也狐偃譲于狐毛及狐毛卒又命赵衰辞曰城濮之役先且居善佐军先且居先轸之子也于衰非伦矣衰之伦有箕郑胥婴先都在衰又让之故如赵衰可谓鸣谦者矣】
　　九三【谦之坤】
　　谦亨君子有终
　　坤元亨利牝马之贞君子有攸徃先迷后得主利西南得朋东北丧朋安贞吉
　　劳谦君子有终吉
　　象曰劳谦君子万民服也
　　【正曰先述不已劳乎后得不有终乎仲尼观于五徳曰吾其为土乎土四徳之所出入也亭毒万物而不言功取之不勤给之不穷因陈为新纳汚为清有则养之殁则藏之故徳之可居者惟土也君子夏行就阳冬行就阴急病而让夷食疏而任劬入泽为人驱鱼入林为人表虎若是而犹恐婴于旤患周书曰君子所其无逸先知稼穑之艰难乃逸则知小人之依又曰厥后立王生则逸生则逸不知稼穯之艰难不闻小人之劳惟躭乐之从自时厥后亦罔或克寿或十年或七八年或五六年或四三年故劳谦有终亦圣贤之所自与也万民率服何知之乎又况于致恭存位者乎然则夫子之言致恭存位何也曰坤地也艮山也山伏于地以卑而高以高而卑上下求之不自为劳子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也郑伯如晋公孙叚相甚敬而卑礼无违者晋侯嘉焉授之以防曰子丰有劳于国予闻而弗忘赐女州田以胙乃旧勲伯石再拜稽首受策以出以伯石之汰也劳谦而得州田季孙宿之拜莒田也晋侯享之加武子使行人告曰小国之事大国也苟免于讨不敢求贶贶不过三献今豆有嘉下臣弗堪韩宣子曰寡君以为驩也对曰寡君未堪而况下请撤加而后拜晋人以为知礼重其好货以武子之専也劳谦而得好贶故致谦存位非徳之至也然而圣人有取焉然则劳而不伐有功不徳自大禹周公而下无属矣且是九三也卿大夫之象也曰其管子乎管子既平戎于王王以上卿之礼飨之管子辞曰臣贱有司也有天子之二守国高在若节春秋来承王命何以礼焉陪臣敢辞王曰舅氏余嘉乃勲应乃懿徳谓笃不忘徃践乃軄无逆朕命管仲乃受下卿之礼而还郑伯赏入陈之功乃享子展赐之先辂三命之服先八邑赐子产再命之服先六邑次辂子产辞邑曰自上以下降杀以两礼也臣位在四且子展之功也臣不敢及请辞邑公固与之乃受三邑子产之与管仲同志也世而无厚至者则管仲子产其盛矣然则六爻皆谦也夫子之独赞九三何也曰九三者谦之主也六五非谦之主也九三为谦之主则谦臣道也夫子不直谓谦之坤何也曰犹是辞也得道者忘器得意者忘象知其坤而必以坤与之则是观象者辞费也故君子所治圣人有所不治也】
　　六四【谦之小过】
　　谦亨君子有终
　　小过亨利贞可小事不可大事飞鸟遗之音不宜上宜下大吉
　　无不利防谦
　　象曰无不利防谦不违则也
　　【正曰伯禽之见周公三见而三笞之问于商子商子命游于南山其阳有乔总然而仰其阴有梓抑然而俯明日又见周公入门而趋上堂而跪公抚其首曰是何君子之教乎晏子来聘执玉已卑上堂数疾仲尼使人问之晏子曰堂上之礼君行一则臣行二君之授玉俯得无卑乎举步数得无趋乎卫武公之谦也以抑自命曰于乎小子未知臧否非手擕之言示之事非面命之言提其耳以是防谦则其谦也无不至矣】
　　六五【谦之蹇】
　　谦亨君子有终
　　蹇利西南不利东北利见大人贞吉
　　不富以其隣利用侵伐无不利
　　象曰利用侵伐征不服也
　　【正曰征伐东北之事也蹇则违之而利侵伐何也谦以服众服众而御难两师相当哀者必胜骄者必败矣长勺之役曹刿问所以战于庄公公曰余不爱衣食于民不爱牲玉于神刿曰小赐不咸独恭不优未可以战公曰余聴狱虽不能察必以情防之刿曰是则可矣夫苟中心圗民知虽不及必将至焉谦而蹇则为中心圗民者也泰誓曰予克受非予武惟朕文考无罪受克予非朕文考有罪惟予小子无良是则所谓大人也中心圗民以诚将之四邻来从何难之有然则不富以其隣何谓也曰以谦而动众也泰之大壮不以谦动众而亦曰不富以其邻何也曰是皆柔词也致柔而后物归焉泰四谦五皆六也小畜之大畜则九也九富而六不富故泰谦之不富与小畜之富隣阴阳之等也然则泰小畜犹之隆徳也以隣而不侵伐谦独以之侵伐何也天地之亏变君子亦亏变之人神之恶害君子亦恶害之兼弱攻昧取乱侮亡则于是出也然则是君子独用之而曰以隣何也曰是方伯连帅之事也汤之于韦顾文王之于崇宻以天子之徳而行诸侯之事何谦如之然则春秋书防百四十有五书盟九十有九皆以其隣或富或不富皆无当于谦欤曰春秋之有盟防皆富之也稷之防取郜大鼎而诸侯皆利其与国溴梁之防执邾子莒子而大夫皆利其诸侯不富以隣者独幽城濮阳谷首止寗母咸及葵丘耳牡丘之防救徐不克而齐业遂衰故王道既熄而覇业之难继也富而以隣失其义不富而以隣失其力以隣而侵伐失其仁不以隣而侵伐失其武故骄溢满盈者相望于世而裒多益寡独使鬼神隂隲其事也】
　　上六【谦之艮】
