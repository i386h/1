<!-- { "loadSidebar": true } -->
　　【然则黄初以下乃为下际而衡图九卦南遯北恒自干来者至坎而两王自坤来者至大过而易主咸恒遯大壮南北交衡皆九卦与圜图之随蛊相直则是汉初即在咸恒曹丕初年已入中孚而云汉为上际何也曰汉王霸杂者也文景近王宣光近霸以衡图南来大壮遯之年通圜图北来随蛊之嵗则十五限而届于中孚以衡图北来咸恒之年通圜图蛊随之嵗则十五限而届于节涣故专主圜图举黄初之辛丑泝汉元之己亥曰是上际也如衡图一南一北有左右之分间无上下之分际以徳相次何二篇之有故衡图之分南北天地之政也圜图之别上下圣人之令也从天地之政隠而微从圣人之令顺而着然则两法可偕行欤曰二曜五星亦自偕行也非独衡圜偕行诸图亦自偕行也】








　　易象正卷五
<经部,易类,易象正>
　　钦定四库全书
　　易象正卷六
　　明　黄道周　撰
　　
　　咸亨利贞取女吉
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　象曰山上有泽咸君子以虚受人
　　【正曰易不为取女训也而曰取女吉何也曰男女所嗣天地也然则蒙之蛊及姤皆勿用取女何也曰蒙男之稺者姤女之壮者也稺男壮女过以相与臣强而君柔易之所恶也然则益损之不为下始何也益本于天者也损则男亢也本于天而不系于上何也曰乾坤为政长男长女未当事也然则兑艮当事何也曰兑艮本地山上冇泽地以承天羣龙所都万物以兴故谓之咸咸者天地之所同也然且曰利贞何也曰天地之道于风雷钟于山泽风雷动而山泽静也泽托于山山博以深徳利于内亲固于外富辰曰昔摰畴之国也繇太任杞鄫繇太姒齐许申吕繇太姜陈繇太姬皆能内利亲亲者也泽在于外山在于内内利而外贞时雨所归云气蔚蒸贤人四至而载于髙位夫非有道而能如此乎诗曰窈窕淑女钟皷乐之又曰之子于归言秣其驹言夫君子之虚受有如此也故虚受者山上有泽之象也山上不虚水泽不防渟畜之源隂阳乃腴忿欲收声精神乃清及其究也为惩忿窒欲】
　　初六【咸之革】
　　咸亨利贞取女吉
　　革已日乃孚元亨利贞悔亡
　　咸其拇
　　象曰咸其拇志在外也
　　【正曰咸之革舍其娣而从其妾是未可以孚也守其四徳则可以无悔矣君子取士于乡造士于国宾祭而观之明试以庸之曰是给于用矣而犹营营焉取于胥求于薮泽曰是无人者犹舍苹藻而事芣苢也君子以义制事以礼制心非礼不以感心非义不以感事手足之有拇指无故而动不有内感必有外事犹云气之感于林薄也无所致其风雨致柔焉而已矣】
　　六二【咸之大过】
　　咸亨利贞取女吉
　　大过栋桡利有攸往亨
　　咸其腓凶居吉
　　象曰虽凶居吉顺不害也
　　【正曰咸其腓咸之过大者也旤患之生生于不居以腓命拇其道数骤感而得巽进退不果故为艮以止之艮之不感于震犹腓之退听于胟也故足者注也注于地而顺居焉不为旤先不为福始乌爵之集不迁其所诗曰招招舟子人涉卭否言夫动凶而居吉者也然则栋桡利往何也曰无所取之取夫不惧旡闷者也】
　　九三【咸之萃】
　　咸亨利贞取女吉
　　萃亨王假有庙利见大人亨利贞用大牲吉利有攸往咸其股执其随往吝
　　象曰咸其股亦不处也志在随人所执下也
　　【正曰无所取之取夫除戒者也史苏曰夫有男戎必有女戎晋以男戎胜戎则戎必以女戎胜晋狐突曰国君好艾大夫殆好内适子殆社稷危不除不戒则危殆随之故假庙用牲精诚之至也利见大人庄敬之庀也诗曰惠于宗公神罔时怨神罔时恫刑于寡妻至于兄弟以御于家邦咸萃之义也】
　　九四【咸之蹇】
　　咸亨利贞取女吉
　　蹇利西南不利东北利见大人贞吉
　　贞吉悔亡憧憧往来朋从尔思
　　象曰贞吉悔亡未感害也憧憧往来未光大也【正曰作易者其多难乎难平于西南而兴于东北纠结于思虑而散于不思虑者子曰天下何思何虑天下同归而殊涂一致而百虑天下何思何虑夏台之圣无所致其勇羑里之仁无所骋其智曰屈曰蛰而已屈蛰者西南之务也子曰往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也咸之蹇则犹未至于盛徳乎未至于盛徳而且无悔则犹庶防于大人之事也然则蹇之屈蛰夫子有取之精义入神则未有所取之也曰取之反身修徳者也君子至虚以宅心至静以体物体静宅虚神明与居宅虚体静神明来镜日月之生明寒暑之成嵗知性者以谓之性知命者以谓之命一屈一伸孰疎孰亲故咸知性者也蹇知命者也呼谷而应以谓之性建溜归平以谓之命是犹未知性命者也然则性命之道何如曰贞吉而已矣子曰天地之道贞观者也日月之道贞明者也天下之动贞夫一者也贞则吉不贞则不吉咸之蹇贞吉之所萃也然则性有气质命有运数无取之乎曰谓气质则不谓之性谓运数则不谓之命也然则洪范之言五行大易之言爻象无取之欤曰五行之生生于皇极犹爻象之兴本于太极也两极之道贞一而已惠迪而吉从逆而凶静虚而吉躁妄而凶自天子至于黎庶未有易也彊弗燮友沈潜髙明则一乳而殊禀也然则人生六甲所禀之数二十六万二千一百四十四分以五行各得一万二千四百二十九裁以十四限以四十九分以六十三而原始要终举可知也神化之道极于生死徳义之用存于屈伸生死屈伸鬼神所生有明其故而犹不谓之盛徳者欤曰气禀有限亿兆无数人事不齐何可同也诗曰或燕燕居息或尽瘁事国或息偃在牀或不已于行或不知呌号或惨惨劬劳或栖迟偃仰或王事鞅掌或湛乐饮酒或惨惨畏咎或出入风议或靡事不为人事之不齐如此虽鬼神亦莫能齐之矣然则贞一之道如何曰居敬而已矣日月之行则有冬夏星辰所好则有风雨北极所居致一而已书曰王敬作所又曰不可不敬徳蹇之反身则亦用此道也反身不敬憧憧往来虽有屈蛰亦与蛇蠖同体而已】
　　九五【咸之小过】
　　咸亨利贞取女吉
　　小过亨利贞可小事不可大事飞鸟遗之音不宜上宜下大吉
　　咸其脢无悔
　　象曰咸其脢志末也
　　【正曰咸其脢咸之过小者也君子感于宗庙而过于恭感于丘墓而过于哀感于闾巷而过于俭虽感而过未为失也脢生于喉颔之间上下接物感而小过足为大矣然犹未至于辅颊也流言止之恶言弭之精气咽之遰气节之终日数动而未有大过诗曰彼君子兮噬肯适我中心好之曷饮食之世之感于求贤亦有至于此者乎】
　　上六【咸之遯】
　　咸亨利贞取女吉
　　遯亨小利贞
　　咸其辅颊舌
　　象曰咸其辅颊舌滕口説也
　　【正曰咸艮皆体也艮之辅颊在五而咸当上何也曰是兑之口舌也口舌而之遯何也曰恶夫滕説而将遯者矣君子感人以行不以言感人以言则巫觋之道也诗曰莫扪朕舌言不可逝矣逝人不旋逝言不还立政曰自一话一言我则未惟成徳之彦以乂我受民诗曰其维哲人告之话言顺徳之行以感人心而天下和平则必繇此也】
　　
　　恒亨无咎利贞利有攸往
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　象曰雷风恒君子以立不易方
　　【正曰变化无方者其惟风雷乎风雷之动不终日而曰久于其道何也曰谓夫长妇职内长子职外男女分治不改其度天地之序也天地之序不先于咸恒何也曰已言之谓其本地者也先天地而后男女先男女而后夫妇然则象言雷风而义言夫妇何取之乎曰皆取之矣雷动而风发雷振而风止唱随之义也雷警而风温雷伏而风烈代终之序也夫其恒理则既如此矣君子立方以其不变化贞其变化者动散合功南东定位隂阳相薄寒暑不易传曰烈风雷雨弗迷其象则取于此也故立不易方取之雷风及其究也为迁善改过】
　　初六【恒之大壮正变象】
　　恒亨无咎利贞利有攸往
　　大壮利贞
　　浚恒贞凶无攸利
　　象曰浚恒之凶始求深也
　　【正曰彖两利贞则不可动矣恒而大壮浚于恒者求恒愈深其道已贞镵员求方道乃不臧故夫未雷而风与夫已雷而犹风之皆非物之所利也道太清则无徒水太深则寡游诗曰匪风兮匪车揭兮顾瞻周道中心怛兮有防容之徳者旡疾遽之行故峻行厉声亦君子之所畏也】
　　九二【恒之小过】
　　恒亨无咎利贞利有攸往
　　小过亨利贞可小事不可大事飞鸟遗之音不宜上宜下大吉
　　悔亡
　　象曰九二悔亡能久中也
　　【正曰行不易恭防不易哀用不易俭可谓之久中乎曰是亦非畸行也非畸行则亦可以无悔矣中行伯克鼔鼔子之臣曰夙沙厘不从晋而从鼓也军吏执之辞曰吾事君非事土也今君实迁臣何赖于鼓穆子召之曰鼓有君矣吾定而禄对曰吾委质于翟之鼓未委质于晋之鼓也臣闻之委质而策死古之法也敢即私吏以烦司冦而乱旧章故如夙沙厘则可谓久中也行有小过而至于中道故共姜尗姫春秋之所贵也】
　　【然则恒之小过无辞焉而独言悔亡何也曰是下经之内主也下经之内主何也曰乾坤治上六子治下阳外而隂内阳上而隂下各其宜也谓之悔亡故悔亡之义则自此备也下经之称悔亡一十有三而恒为之主恒治内者也悔生于内咎生于外上经之言无咎下经之言悔亡圣人所教外内之治也人体八尺以八准之六尺有四腓脢上下腰膂受之上动而多咎下动而多悔要其所宜则上为无咎下为悔亡无咎者谓其有思虑者也悔亡者谓其无思虑者也故思虑者圣人之所欲简也敦复之无悔咸脢之无悔两者形性之闗尺也咸复不妄则悔从此亡故咸之九四辍其憧思则幽独之问心亦可以少憩矣晋以众允处于凶地而不疑家人闲家处于有初而不变睽以噬肤有庆于厥宗夬以次且定志于牵羊夬之悔亡不如晋家人睽之正也然且不以流言感其思虑故念朋从而信流言君子之大戒也萃之有位保其终革之改命信其志艮之序言寡其尤巽之有获成其功兑之孚兑成其信涣之奔机得其愿六者皆徳位之所骈集也思虑不纷而神明从之巽兑震艮之交皆聴命于心而震独以匕鬯之故虩虩而苏苏矍矍而索索故名位相求朋从相期亲隣相戒得丧相仍无以谢之则牵羊其选矣必以为皆不可而逃名位郤朋从逺亲隣絶得丧以是为可悔亡者是苦节贞凶之所繇集也然则未济之震伐有赏而亦曰悔亡者何也曰是则惟髙宗为能之髙宗少而荒遯长而恭黙从绳从谏旁招俊彦故有匪夷之思不虑之虑以证于古闻格于上帝故恒之小过处下者也虑大而能小智髙而能下退处于恒人之下而久自谓不足者是怨尤之所不至也】
　　九三【恒之解正变象】
　　恒亨无咎利贞利有攸往
　　解利西南无所往其来复吉有攸往夙吉
　　不恒其徳或承之羞贞吝
　　象曰不恒其徳无所容也
