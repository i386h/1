<!-- { "loadSidebar": true } -->
　　【正曰九二之讼亢也上有威主下有彊臣兵在其颈而言者不知足以否矣记曰谏有五吾取讽焉以姬公之圣也命诗鸱鸮窜于东山而古人犹谓之曰诮故讼者圣人所不用也讼用否德不荣以禄归而自守如椒涂之好闭虞芮骈伯皆用之矣夫以为匪人也孰知其犹之大人也】
　　六三【讼之姤】
　　讼有孚窒惕中吉终凶利见大人不利渉大川
　　姤女壮勿用取女
　　食旧德贞厉终吉或从王事无成
　　象曰食旧德从上吉也
　　【正曰讼隂务也天下之多讼者则惟妇人耳诗曰匪教匪诲时惟妇寺讼而女壮何用之乎周郑之交恶也郑屡讼王又执王使王怒将以翟伐郑既伐郑乃立翟后富辰曰周室之东晋郑是依子頽之难郑实定之夫礼新不间旧仁不违亲以翟女间姜任非礼且弃旧也既而王黜翟后翟人入周王出居于泛食旧德贞厉襄王无有焉从王事无成则富辰之谓矣是皆不得吉而谓从上吉何也上者旧德之谓也旧德不食从王无成故象不如彖之称也】
　　九四【讼之涣】
　　讼有孚窒惕中吉终凶利见大人不利渉大川
　　涣亨王假有庙利渉大川利贞
　　不克讼复即命渝安贞吉
　　象曰复即命渝安贞不失也
　　【正曰讼而涣则可以利渉矣然且利贞则是不克也讼者津市之道非所以假庙也商颂曰鬷格无言时靡有争言争色变言之始于上也周书曰自一话一言我则永惟成德之彦以乂我受民元喧之讼晋人将戮衞侯王曰不可为政不逆上下无怨为臣戮君将安用刑于是乃复衞侯鲁献十防焉以衞侯归夫是之谓渝而安渝而安则是未失正也未失正则吉也】
　　九五【讼之未济】
　　讼有孚窒惕中吉终凶利见大人不利渉大川
　　未济亨小狐汔济濡其尾无攸利
　　讼元吉
　　象曰讼元吉以中正也
　　【正曰讼之未济则犹可以不讼也可以不讼而谓之讼元吉何也自讼者也君子见过而内省闻慝若讦殷书曰汝分猷念以相从各设中于乃心诗曰靖共尔位正直是与神之听之式谷以女故人质成者也鬼神听讼者也神宅乃心辟门设中衞雅曰相在尔室尚不愧于屋漏无曰不显莫予云觏故如衞武之自讼则庻乎汔济终利者矣】
　　上九【讼之困】
　　讼有孚窒惕中吉终凶利见大人不利渉大川
　　困亨贞丈人吉无咎有言不信
　　或锡之鞶带终朝三禠之
　　象曰以讼受服亦不足敬也
　　【正曰讼而困则亦无为贵讼矣有言不信亦无为贵言矣惠王之入锡郑厉公以鞶带是无为贵锡也厉公之受赐不拜而出是无为贵禠也晋将与秦论成叔向召行人子员子朱三争之抚剑相就叔向拂衣师旷叹曰公室卑矣其臣不心竞而力竞夫三禠自耻则犹有讼心焉然而已卑矣不如未济之贵也诗曰民之无良相怨一方受爵不让至于已斯亡】
　　【需讼二隂之卦也始交扵干从于北政以八纪隂则亦以七纪阳矣左旋相次则隂阳间序需之既济终乱而终吉讼之未济濡尾而元吉两济不害则亦各于其位也泰之酒食小畜之不速履之不永困之三禠观于四义则又灿然者也】
　　【屯蒙之后而有需讼何义也曰不得其所为义则以序卦之义序之蒙者蒙也物之穉也物穉不可不养也故受之以需需者饮食之道也饮食必有讼故受之以讼夫是其兵革之所从始乎王者既熄霸主且出端冕搢笏束牲载书则不可得而见也首止洮葵丘咸牡丘之事闻之则犹可以饮食也韩之战秦获晋侯是可以饮食乎宴乐之召衅何日蔑有宋立齐侯自为雄长而召楚与盟以见执于鹿上盂之执薄之释天下之大讼也败围缗无讥焉耳夫以天王之难下告诸侯凶服降礼四年之内天下诸侯无有至者不进不亲又何加焉城濮之胜楚践土之定王世髙其功而犹或诛其心令狐河曲之役晋秦醉饱则犹未有胜负也五霸既衰大夫制命扈及衡雍赵盾始专取济西之田以立宣公取宋人之赂以止诸侯于是十余年齐鲁晋楚宋陈郑莒人弑其君黒壤之见止则不足为鲁耻也犹之饮酒者起而勃稽焉诗曰载号载呶乱我笾豆旅舞僛僛是曰既醉不知其邮故圣人之于春秋无甚深责之辞也自僖公五年至成公癸酉六十八年自晋里克楚商臣齐商人鲁公子遂郑归生陈夏徴舒及鲁文姜之外圣人亦无所深恶也其深靳之辞曰郑伯逃归不盟又曰郑伯乞盟曰用致夫人曰邾人执鄫子用之曰防于盂执宋公以伐宋曰公子遂如楚乞师曰公子买戍衞不卒戍刺之四卜郊不从乃免牲犹三望又曰改卜牛牛死乃不郊是断断者数事耳故圣人于世无所深责也特谓是霸主降于戎狄诸侯降于大夫礼乐不兴干戈日起周之子孙渐失其序卒以讨陈伐郑之事归于荆楚谓是文人弟子之所乱次也则是需讼之所附丽也然且不可以为本事】
　　
　　师贞丈人吉无咎
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣象曰地中有水师君子以容民畜众
　　【正曰讼而后师兴焉众顺而致一则可以动矣不致一不可以正众正众而致一居重而驭轻当位而尚谋是之谓丈人也泰誓曰天祐下民作之君作之师惟其克相上帝采薇之诗曰君子所依小人所腓言正众也出车之诗曰自天子所谓我来矣言居重也采芑之诗曰方尗元老克壮其猷言当位也江汉之诗曰王犹允塞徐方既来言致一也有是四者以正众志畎亩而寄军令焉何不可之有故师者容民畜众之象也民众既聚经画乃贵水行地中乃井乃浍及其究也以类族辨物】
　　初六【师之临】
　　师贞丈人吉无咎
　　临元亨利贞至于八月有凶
　　师出以律否臧凶
　　象曰师出以律失律凶也
　　【正曰临之八月则夏六月也周之六月则夏四月也盛夏而出师师律之所讳也然则六月之诗不讳之何也谓匡王也有严有翼既佶且闲盖言律也律以正众虽王者犹用之殷誓曰尔无不信朕不食言尔不从誓言予则孥戮女罔有攸赦牧誓曰尔所弗朂其于尔躬有戮夫亦为律动也不然则是傲命也何臧之有】
　　九二【师之坤】
　　师贞丈人吉无咎
　　坤元亨利牝马之贞君子有攸往先迷后得主利西南得朋东北丧朋安贞吉
　　在师中吉无咎王三锡命
　　象曰在师中吉承天宠也王三锡命怀万邦也【正曰师中之动得两无咎虽肤功不易之矣何也顺也顺者鬼神之所助也而况于王乎靡笄之役郤献子见公曰子之力也夫对曰克也以君命三军之士三军用命克何力之有范文子见公曰子之力也夫对曰爕也受命于中军以命上军上军之士用命爕何力之有栾武子见公曰子之力也夫对曰书也受命于上军以命下军下军之士用命书何力之有是役也师胜而反范大子后入武子曰爕也吾望女久矣对曰师郤子之师也其事臧非爕之臧也敢先属目乎武子曰吾知免夫郤献子之先迷范文子之后得以顺将之犹可无咎则亦近于宠命者也】
　　六三【师之升正变象】
　　师贞丈人吉无咎
　　升元亨用见大人勿恤南征吉
　　师或舆尸凶
　　象曰师或舆尸大无功也
　　【正曰南征方吉而或舆尸何也曰师之为道无有勿恤者焉功不可幸胜不可骋胜败利钝不可寘不问也谓有多士之命存焉采薇之诗曰忧心孔疚我行不来出车之诗曰忧心悄悄仆夫况瘁是之不可不防也泰誓曰罔或无畏宁执非敌讵是不当位之故乎升不当位犹有所疑也故或之疑谋无成疑事无功大人之勿防盖犹有不存者焉而况于弟子乎而又况于小人乎】
　　六四【师之解】
　　师贞丈人吉无咎
　　解利西南无所往其来复吉有攸往夙吉
　　师左次无咎
　　象曰左次无咎未失常也
　　【正曰解缓也缓而左次不尚强也城濮之战楚师既陈晋乃舎军吏以请子犯曰偃也闻之师直为壮曲为老二三子忘在楚乎三舍避之鄢陵之战栾武子欲战范文子不欲曰惟厚德者能受多福无德而服众必自伤也且惟圣人能无外患又无内忧盍姑释荆与郑以为外患乎故子犯与文子则可谓知师也知师则可谓知易也易以无咎而当元吉夙往夙复盖其审也何缓之有】
　　六五【师之坎】
　　师贞丈人吉无咎
　　习坎有孚维心亨行有尚
　　田有禽利执言无咎长子帅师弟子舆尸贞凶
　　象曰长子帅师以中行也弟子舆尸使不当也【正曰师之为道不可贰也师而坎则贰也长子居中而弟子外制执则执矣险乃已甚诗曰上帝临女母贰尔心言心之必不可贰也晋之三郤君臣相贰各有违言庆郑贰于惠公以殒于韩林父贰于先縠以败于邲襄公贰扵先轸以不复于箕繇是以有功亦不足贵也而又且丧故曰师克在和不和无谋故升之前进不如解之退也坎之行险不如坤之顺也此两者亦所谓臧律也是古丈人之道也尚德而后功且是搜苖狝狩者不可以不教不教则弃舆尸弃之也】
　　上六【师之蒙】
　　师贞丈人吉无咎
　　蒙亨匪我求童蒙童蒙求我初筮告再三渎渎则不告利贞
　　大君有命开国承家小人勿用
　　象曰大君有命以正功也小人勿用必乱邦也【正曰王鈇之道不下掣也大纛之柄不下掲也丈人畜众小人喜功童蒙渎师国家所不利也夫兵戢而时动动则威观则黩黩则无武胥臣曰籧篨不可使俛戚施不可使仰僬侥不可使举侏儒不可使援蒙瞍不可使视嚚喑不可使言聋聩不可使听僮昏不可使谋童昏之使为国家其乱可跂而待也诗曰驷铁孔阜六辔在手公之媚子从公于狩蒙之所以功也有车邻邻有马白颠未见君子寺人之令蒙之所以终也周公曰继自今立政其勿以憸人其惟吉士用劢相我国家穆王之命曰尔无昵于佥人充耳目之官迪上以非先王之典呜呼其深于命国家者矣】
　　【正曰蒙之师不利为冦师之蒙勿用小人何也曰忧其杂也师者致一之卦也谦豫则犹之致一也师以一阳居中而锡命谦以一阳前进而徂征师得其法而谦得其意故谦者师之制也不多胜人而后众莫之胜然则师之三五皆有舆尸何也曰其丈人治律其弟子喜功以其位而乘其势若楚得臣秦孟明晋荀林父皆是也曰是非丈人乎曰丈人者不怒而威不戒而信黄髪是询则罔所愆据位借势何文人之云乎然则蒙之称为冦何也曰戒夫丈人而有弟子之行者也然则谦利侵伐侵伐亦律欤春秋言伐百有三十多与中国也言侵五十有四其半戎狄不则荆楚也侵而为律则冦亦为律欤曰冦则欲多胜侵则不欲多胜也诗曰依其在京侵自阮疆故以钟鼓鸣豫不若不以钟鼓鸣谦之胜也然则春秋出师书次者六君子皆未有与焉何也曰谓夫徴义而缓也然且不失于无咎齐桓三次独次陉无讥聂北及匡亦未为悖也然则韩厥之次鄫叔孙豹之次雍榆亦得无咎乎曰荆齐亦皆勍敌也献子穆叔亦未为不知道也得解之意以用左次何缓之有然则师贵致一而晋常以诸卿方行天下何也曰六卿并出亦非晋之旧也城濮之战以公在焉诸卿皆从至于邲而衰矣至于桑隧而又衰矣然则复亦致一而曰勿用行师终有大败何也曰师正也谦中也复则已远矣有远功者必有近祸一败之卒十年不复是易之所戒也然则同人离两济皆非致一也而克遇获嘉鬼方赏国皆有所取之何也曰是火德之所革也介胄戎兵在焉以义用众则固有胜者矣然则易之意何在乎曰易不勤远畧不尚久功以其治人者反以自治则比之搜狩豫之荐乐犹未失律意也】
　　
