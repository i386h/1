<!-- { "loadSidebar": true } -->
　　【正曰噬嗑之震已闻之矣而谓不闻何也谓是震之云耳小人以小善爲无益而不爲也以小恶爲无伤而不去也故恶积而不可掩罪大而不可觧夫君子亦冇值此者乎君子狎乱天不降格以爲是虩虩者无益也故旤至而不知避乱至而莫之御也诗曰匪我言耄尔用忧谑多将熇熇不可救药然则圣人之重爲小人谋何也初六灭趾以诫而致福上六灭耳以积而灭身则是噬嗑上下皆可不占也而犹且占之何也圣人之爲此以示世之勑法者也君子之爲此则不得已也仁义立于上劝威行于下其君子嗜善也如豢其小人弃恶也如灌桎梏桁杨委土如断虽有庆誉与天下共取之矣仁义已废劝惩已敝善否倒置罪恶狼戾弓矢旌于小人棬梮被于君子威暴之尚而彊狠之市则是凶咎与立法者分受也故噬嗑之初九与其上九皆阳也阳刚不中试其雷霆以爲明彊而先王之赏罚皆不复可用矣然则夫子不言噬嗑之晋与震之义何也曰夫子之词则亦有舍彖而象舍象而理者也震雷也火电也雷电始交惩恶于蚤君子以之昭徳小人以之悔过康侯之明赏与司败之致罚则共此道也震积而雷游笑言不施匕鬯坐防则是以凶命而已矣晋灵公不君厚敛以雕墙从台上弹人而观其避丸也宰夫胹熊蹯不熟杀之寘诸畚使妇人载以过朝见其手赵盾范防患之相继而进三进及霤而后视之曰吾知过矣将改之二子稽首曰人谁无过过而能改善莫大焉然而晋灵卒莫之改也以是不没于桃园楚子狩于州来次于干谿谓右尹子革曰昔我先王熊绎与齐晋鲁衞竝事康王四国皆有分我独无有今我使人于周求鼎以爲分周其与我乎又曰我皇祖伯父昆吾旧许是宅今郑人贪頼其田我求田于郑其与我乎又曰昔诸侯逺我而畏晋今我大城陈蔡不羮诸侯其畏我乎异日又卜曰予尚得天下不吉投诟天曰是区区者而不畀我我必自取之于是羣防軄之徒皆乱杀羣公子王闻羣公子之死也自投车下曰余杀人子多矣能无及此乎夫子所云则必谓是二灵者矣】
　　
　　贲亨小利有攸徃
　　彖曰贲亨柔来而文刚故亨分刚上而文柔故小利有攸徃天文也文明以止人文也观乎天文以察时变观乎人文以化成天下
　　象曰山下有火贲君子以明庶政无敢折狱
　　【正曰狱无有利用者也而噬嗑以之是无所徃也自藏者也贲犹之噬嗑也而谓小利有攸徃何也贲动也动而无色则犹之不利攸徃者耳明庶政无敢折狱何也狱亦庶政也而敢为大心以大心而乘庶政则殆矣周政之丁寜也五申其説曰庶狱庶慎文王罔敢知于兹夫以文王之圣而不敢与苏公争折狱苏公之知有过于文王者乎文王明于用人而苏公明于折狱使文王明于折狱则百苏公无所用之也而且以庶狱庶慎于文王宅俊之心故曰敢折狱明主之大戒也贲而敢折狱焚田之象也焚田以田兽不可得田亦不肥与其不利于人不如妨已其究也以致命遂志】
　　初九【贲之艮】
　　贲亨小利有攸徃
　　艮其背不获其身行其庭不见其人无咎
　　贲其趾舍车而徒
　　象曰舍车而徒义弗乘也
　　【正曰贲已艮矣非徒而何君子修行以文其身修言以文其人道晦与晦道明与明明晦之间非道不亲故贲趾舍车虽身与人则犹有所不事也夫岂避刑戮而徃者乎何其行之狷也斧钺缧绁生于车服舍车而徒则其去刑狱也逺矣诗曰岂其食鱼必河之鲂岂其取妻必齐之姜贲之舍车葢谓是欤舍车不徒贲趾乃灭世乃有身为大夫而陈上卿之车服于庭者】
　　六二【贲之大畜】
　　贲亨小利有攸徃
　　大畜利贞不家食吉利涉大川
　　贲其须
　　象曰贲其须与上兴也
　　【正曰贲而大畜上兴与兴王人欲求多闻稽古之彦则舍贲须奚徃乎兑命曰惟学逊志务时敏厥修乃来君子之从上不为禄也曰与之同体相须而动兑命又曰惟后非贤不乂惟贤非后不食闵马甫适周闻周之不悦学也曰周其衰乎大人患得而惑苟焉而可必先为是説以播于上而后上从之上以畜徳为无益下以干禄为代食则文武之道尽矣诗曰稼穑维寳代食维好稼穑则犹近于本务也不本而食故秕説兴而贼民滋起也】
　　九三【贲之頥】
　　贲亨小利有攸徃
　　頥贞吉观頥自求口实
　　贲如濡如永贞吉
　　象曰永贞之吉终莫之陵也
　　【正曰頥之贲须大畜之濡如是两义者相为起乎爻象错而后彖义晦彖义晦而圣人之意不复可见矣濡頥则犹之干禄者也濡頥之永贞其为听狱者发乎吕刑曰民之乱罔不中听狱之两辞无或私家于狱之两辞私家于狱之两辞则是口实自求也故曰上下比罪无僭乱辞勿用不行惟察惟法又曰察辞于差非从惟从若此则庶乎永贞者矣】
　　六四【贲之离】
　　贲亨小利有攸往
　　离利贞亨畜牝牛吉
　　贲如皤如白马翰如匪寇婚媾
　　象曰六四当位疑也匪寇婚媾终无尤也
　　【正曰山下有火皤贲白马疑之则以为寇不疑之则以为媾君子之于庶政致明而已不饰以辞吕刑曰五刑之疑有赦五罚之疑有赦其审克之臯陶曰罪疑惟轻功疑惟重与其杀不辜宁失不经故轻之降差非法也轻而赦犹未逺于古也夫见皤贲以为白马见白马以为宼媾疑则众辞竞兴明则释然平也又何疑罪降差之有乎荡之诗曰不明尔徳时无背无侧尔徳不明以无陪无卿贲之用离致明而已矣】
　　六五【贲之家人】
　　贲亨小利有攸往
　　家人利女贞
　　贲于丘园束帛戋戋吝终吉
　　象曰六五之吉有喜也
　　【正曰家人不饰君子之言信于壸阈行信于僮仆故庶令不悬而辞色可废也公甫文伯之母如季氏康子在其朝与之言弗应从之及寝门弗应而入康子请过敬姜曰子弗闻乎天子诸侯合民事于外朝合神事于内朝自卿而下合官职于外朝合家事于内朝寝门之内妇人庀业上下同之吾又何言焉故贲之家人犹之无色也无色而戋戋何吝之有】
　　上九【贲之明夷】
　　贲亨小利有攸往
　　明夷利艰贞
　　白贲无咎
　　象曰白贲无咎上得志也
　　【正曰质者丈所为救也贲则文矣然且无色君子多文非以为辨修言非以传也曰吾治吾索云耳故言説兴而谗顽作记曰荣华之言后有矛君子观于庶政有明夷之虑焉曰是文胜者寇贼奸宄之所从始也故为干胏腊肉以治文章亦未为过毖也诗曰皎皎白驹食我藿絷之维之以永今夕非为文胜而致此恳恳者乎故以系辞丽于五疵君子之所不听也】
　　【噬嗑贲三阳之卦也三阳则皆可以南北而是从北政者从随蛊也自临观而噬贲爻象多疑贲之二三则又互取也谓不可以为典要则慎而勿动焉耳必以是爻次正应而求其説则犹之问景也然则如之何曰致疑者明晳仍旧者无失焉耳矣序卦传曰可观而后有所合故受之噬嗑嗑者合也物不可以苟合而已故受之以贲贲者饰也曰是饬宪之防也元朔甲子以后汉始南并尉佗西通酒泉武威西南置牂牁五郡东南并余善北登单于之台又将东击卫满取朝鲜西击滇置益部选絶域之使丞相青翟赵周公孙贺刘屈大司农顔异之流皆坐法死而自张汤杜周而后人习刻深治文法一入告讦无免者江充之旤至使卫后自杀太子野死不敢自白故谓噬干胏而得金矢噬干肉而得黄金之难也甲午帝崩昭宣继立法网未宏博陆酿祸自灭厥宗上不采张敝徐福之言而徒深骖乘芒刺之创四凶既诛霍氏无后葢赵韩杨亦罹旤辟而恭显之辈以少习法令动制尚书路温舒曰秦有十失其一尚存治狱之吏是也葢寛饶曰方今圣道浸微儒术不行刑余以为周召法律以为诗书岂独人事使然亦天道密驱之呜呼当是时丙魏相继为相剂以寛和而见知连坐诸法终不可除又况于张杜毛鸷为治者乎噬嗑曰明罚勅法贲曰明庶政无敢折狱且夫听讼者春秋之所难也事莫大于弑君父与贼杀人者也赵穿弑其君而赵盾受其名楚弃疾弑其君而公子比受其实郑归生陈乞则亦非身操刃者也谓其首事者首旤而许世子止以不尝药膺辟郑子驷恶郑伯髠之无礼也弑之于鄵告诸侯曰瘾公谷为之辞曰诸大夫恶其朝晋也故讳弑而书卒朝晋正也正则宜讨贼而讳之逸子驷何也密州公虐既立展舆又废展舆也展舆因国人之乱遂自立则是展舆与乎弑也与乎弑而讳之曰莒人弑其君密州翼东门之事栾书实使程滑弑厉公殡以车一乘而讳之曰晋弑其君州蒲夫使笔钺而能灵则盾止与郑驷栾书共相难也圣人道其实贤者识其疑爰书既成中人唯唯而已以是折狱孰敢乎哉是噬嗑与贲之所致慎也】
　　
　　剥不利有攸往
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　象曰山附于地剥上以厚下安宅
　　【正曰剥大往之将既者也顺而止能得不徃乎君子之敛徳于其初遯也至于剥而晚矣曰慎其所托不为高危而已矣然则盘庚之数迁也如何曰盘庚之数迁所以厚下也自殷汤以来实五迁都盘庚闵其荡析恐尽刘不能胥匡以生故一曰安定厥邦再曰永建乃家又曰用永地于新邑夫无盘庚之道而乐为震动则足以遄亡而已然则厚下之义如何曰散其所畜违其所恶养栋于上殖基于下寜人剥我不我剥人而已矣说命曰若跣弗视地厥足用伤百姓者君子之地也故厚下安宅附地之象也附地以居宁惟陶穴剥之不已隆栋皆决及其究也以施禄及下】
　　初六【剥之頥】
　　剥不利有攸往
　　頥贞吉观頥自求口实
　　剥牀以足蔑贞凶
　　象曰剥牀以足以灭下也
　　【正曰剥民以观頥与剥皮以安足奚择千古之为民上者无以养民则不自养也托牀于足而又剥焉虞书曰众非元后何戴后非众罔与守邦无逸曰民否则厥心违怨厥口诅祝又曰人乃或诪张为幻曰小民怨汝詈汝汝则信之则是自求口实也为上者不能养民而使民观頥为口实虽明王犹有慙徳而况于中主乎况于剥民自养者乎诗曰民之贪乱宁为荼毒又曰盗言孔甘乱是用餤言剥民之餤乱者也】
　　六二【剥之蒙】
　　剥不利有攸往
　　蒙亨匪我求童蒙童蒙求我初筮告再三渎渎则不告剥牀以辨蔑贞凶
　　象曰剥牀以辨未有与也
　　【正曰是亦求民者也求民而渎渎则莫之或与莫之或与则伤之者至矣求金求车是春秋之所重讥也天子畿方千里惟正之供各有恒式诸侯不假马于臣天子不责贡于人大东之诗曰或以其酒不以其浆鞙鞙佩不以其长盖言剥也狐裘蒙戎匪车不东叔兮伯兮靡所与同盖言蒙也剥而蒙则上无以求下无以应剥牀及辨是之谓矣】
　　六三【剥之艮】
　　剥不利有攸往
　　艮其背不获其身行其庭不见其人无咎
　　剥之无咎
　　象曰剥之无咎失上下也
　　【正曰艮之上下未为失也剥而止止于其所何咎之有无逸曰文王不敢盘于游田以庶邦惟正之供又曰继自今嗣王则其无淫于逸于游于田以万民惟正之供故处剥之时未有无咎也艮之无咎则于是取也薪是获薪尚可载也哀我瘅人亦可息也则是诗之谓也】
　　六四【剥之晋正变象】
　　剥不利有攸往
　　晋康侯用锡马蕃庶昼日三接
　　剥牀以肤凶
　　象曰剥牀以肤切近灾也
