<!-- { "loadSidebar": true } -->
　　【正曰丰而小过雷电之用已过矣配主则雷电之时也以雷电之时用其明威至于旬日毋乃渎乎易之贵用未有过旬者甲旬也已六日庚七日也丁辛癸三日也春秋之书雨雪震电非其配主亦有过于三日者矣非其配主过三日而已灾遇其配主虽旬日而旡咎书曰要囚服念五六日至于旬时丕蔽要囚君子之罹忧不求速解其遇合不求速至亦各其候也且也缓愈于骤故丰之小过勿忧之矣】
　　六二【丰之大壮】
　　丰亨王假之勿忧宜日中
　　大壮利贞
　　丰其蔀日中见斗徃得疑疾有孚发若吉
　　象曰有孚发若信以发志也
　　【正曰履盛满者不已难乎丰之大壮盛极矣圣人谓是丰蔀也丰蔀者蔽府也夫其君有逸志臣有厉心而年谷丰熟鲜可五稔日中见斗何往乎炀灶之言兴而雷电之用至矣然是盛时也阳徳未衰羣隂不凝冰霜雨雪则犹未至也夫其庙社有灵钟簴多福则左右蒙蔀或撤而去之矣诗曰君子如届俾民心阕君子如夷恶怒是违届至也夷平也君子之心至和且平虽有疑言不害聪聼有孚发若是利贞者之所尚往也】
　　九三【丰之震】
　　丰亨王假之勿忧宜日中
　　震亨震来虩虩笑言哑哑震惊百里不丧匕鬯
　　丰其沛日中见沬折其右肱无咎
　　象曰丰其沛不可大事也折其右肱终不可用也【正曰见沬之蔀甚于见斗者矣丰沛折肱而曰无咎何也谓匕鬯之未防也夫犹雷电之时也宼贼奸宄何代无之耳目未坠心膂未失即股肱损折犹之震惊云耳毋亦威辟之是用辨言之是骋伤其良臣以引瘝于身是则可悔也然且不言悔何也是亦方中之日也逸豫则多祸震戒则多福康诰曰民情大可见小人难保往尽乃心无康好逸豫乃其乂民震惊折肱夫亦有荓蜂之心也乎】
　　九四【丰之明夷】
　　丰亨王假之勿忧宜日中
　　明夷利艰贞
　　丰其蔀日中见斗遇其夷主吉
　　象曰丰其蔀位不当也日中见斗幽不明也遇其夷主吉行也
　　【正曰九四夷主也夷主何也伤我者也伤我而曰吉何也月之食日则未有所损也经纬相值而辉仪掩焉去数千里望之安知其非晋也且是日中也窗牖四达昧而见斗亦不移时则已矣疑言危行何伤乎然则配主何也曰日月之合也一旬之日而各有所合之合之不必咎伤之不必凶忧盛者不危危明者不穷夫亦各当其时也各当其时何也本仁者与仁本义者与义三钟皆仁也三吕皆义也六正皆主也雷电之于日主各当其仁义焉耳为人臣而为威福以仪其君犹星辰之为奸贼也诗曰彼月而食则维其常此日而食于何不臧然则夷配之皆何主与曰日中为主雷电皆客当其时则皆为主不当其时则皆为客】
　　六五【丰之革】
　　丰亨王假之勿忧宜日中
　　革已日乃孚元亨利贞悔亡
　　来章有庆誉吉
　　象曰六五之吉有庆也
　　【正曰丰而革则革矣革之用已日也先王之所服念也雷电皆至而丰金火相守而柔君子在上去其丰蔀屏奢塞汰慎择左右以新天下之耳目周颂曰无封靡于尔邦维王其崇之小雅曰裳裳者华芸其黄矣我觏之子维其有章矣维其有章矣是以有庆矣天下之道未有不柔而能文者也狐掖去腥御于王公豨豕之毫以粪谿田丰革能柔天下求之故燕誉笑语则必繇此也是亦天子所命公侯之义也】
　　上六【丰之离正变象】
　　丰亨王假之勿忧宜日中
　　离利贞亨畜牝牛吉
　　丰其屋蔀其家闚其戸阒其无人三嵗不觌凶
　　象曰丰其屋天际翔也闚其戸阒其无人自藏也【正曰丰之离则离为政矣离而有不明之伤何也君子恶夫丰之用明者也旒纩垂凝而日月通焉清昼焚燎而鬼神宵行故丰屋蔀家三嵗不觌非夫位之累人而德之累位也君子处于髙严则卑其视聼九阍之门虎豹是丛故责明聼于丰蔀之人犹晞衣于雷电之下也诗曰荡荡上帝下民之辟疾威上帝其命多辟荡荡则已平疾威则已髙夫上帝也而犹恶其处髙焉又况其下此者乎】
　　
　　旅小亨旅贞吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　象曰山上有火旅君子以明慎用刑而不留狱【正曰甚矣君子之逺庻狱也君子之逺庻狱何也正明目而视之不可察也近则烈烈焉若不可别故火之在山下与在山上非夜莫辨也齐书日若因夜虚静听则皇故旅之视夜有皇于视昼者矣旅而复重言之何也君子无位幸而托于道路爰暨小人知其艰难盖自垂翼获心而外多有困于旅次者矣诗曰伊可畏也亦可懐也则汤文周孔皆是也然则不留狱何象也曰火上则不下矣焚山之义殊于焚田去则不留谿壑界之其究也以辨上下定民志】
　　初六【旅之离】
　　旅小亨旅贞吉
　　离利贞亨畜牝牛吉
　　旅斯其所取灾
　　象曰旅志穷灾也
　　【正曰甚矣圣人之智也旅之用顺犹困之用晦也旅而用明则灾随之矣诗曰君子于役茍无饥渴又曰不忮不求何用不臧忮求之生生于用明火动于中而饥渴随之暴客厉师必有窥其行藏者矣君子至慎以为体至卑以为用寛以居之仁以行之虽杂于庐旅之中人必以是为桥大人疑也是以浩浩是以睂夀诗曰雄雉于飞泄泄其羽雄雉已明矣而又泄泄然翺翔八歩之内矰缴之来自取之矣故雄雉之明不如牝牛之顺也】
　　六二【旅之鼎】
　　旅小亨旅贞吉
　　鼎元吉亨
　　旅即次怀其资得童仆贞
　　象曰得童仆贞终无尤也
　　【正曰旅之鼎鼎有足也不能自举饘于是粥于是资斧之贵而童仆之与古之视天下者亦犹之旅舎也尚徳以为寳亲贤以为辅番番良士以为资斧仡仡勇夫以为童仆故以祀上帝以养圣贤以享贵敬老居则安焉行则迁焉寘之周行而天下莫之敢问也正月之诗曰无弃尔辅员于尔辐屡顾尔仆不输尔载终逾絶险曽是不意夫是则可谓贞吉无尢者矣】
　　九三【旅之晋正变象】
　　旅小亨旅贞吉
　　晋康侯用锡马蕃庶昼日三接
　　旅焚其次丧其童仆贞厉
　　象曰旅焚其次亦以伤矣以旅与下其义丧也【正曰旅之晋吉行也而得厉何也旅则未有处也与之车而道不如行与之童仆而门人不亲非无康侯犹未解于旅人也故旅而用明君子之所畏也然则公子重耳过宋馈马二十乗过楚庭实旅百受之而不为厉何也公子则非旅人也唐叔武之昭也周祚在武晋必有后同出九人惟重耳在三贤佐之非侯而何然则旅之晋孰当之乎曰其公子鍼乎为亡公子而从车百辆以适外国其何能复故以旅人而受賔礼亦载贽者之所不事也】
　　九四【旅之艮】
　　旅小亨旅贞吉
　　艮其背不获其身行其庭不见其人无咎
　　旅于处得其资斧我心不快
　　象曰旅于处未得位也得其资斧心未快也
　　【正曰旅之艮何位之有夫犹之寓臣也以言则已僣以諌则已过不获其身近于惰不见其人近于傲僣过傲惰君子虽不思之不敢出也然则重耳之去齐其适谓是欤曰是亦非旅之义也其谓书社七百里季孟间待者欤吾道之穷也天下无主而托于旅人诗曰匪兕匪虎率彼旷野虽有资斧又何快焉】
　　六五【旅之遯】
　　旅小亨旅贞吉
　　遯亨小利贞
　　射雉一矢亡终以誉命
　　象曰终以誉命上逮也
　　【正曰旅之不乐用明而曰射雉誉命何也射雉者丈夫之事亡矢者大人之费也君子用晦不失其智守义不失其变失之物而反于身失之前而得扵后失之存其棣棣何防之有然则是谁当之乎曰其当公刘古公之事欤二公舍其故土依其迁国外有干戈弓矢之劳内有疆理宣亩之役而素之若积行之无事夫非圣人而能如此乎抑当王季文王之时欤滞于羇库困于羑里而皆免于刑戮以为王师故旅之六五匪夷之道君子所不易处也】
　　上九【旅之小过】
　　旅小亨旅贞吉
　　小过亨利贞可小事不可大事飞鸟遗之音不宜上宜下大吉
　　鸟焚其巢旅人先笑后号咷丧牛于易凶
　　象曰以旅在上其义焚也丧牛于易终莫之闻也【正曰是当汜与翟泉之事欤曰是则大事也非小过也天子出居诸侯避其宗庙不谓之旅然则是当死鸟干侯之事欤鹳鹆之所为歌也曰是则防牛也防牛之过在于君焚巢之过在于臣然则孰当之欤曰其在公之止于楚而复如楚入于越而复壻扵越也诸侯有其宗庙有其典章以数百里之国礼乐所萃先王先公冯灵其间而日挟其婴瓖以望人之尘垢诗曰昔先王受命有如召公日辟国百里今也日蹙国百里于乎哀哉维今之人不尚有旧夫以五百里之国而夷于旅人者鲁哀公是也】
　　【丰旅三阳之卦也从于南政丰旅之与噬嗑贲皆天地所治奸慝也噬嗑贲在于北政则丰旅在于南政矣丰旅之有小过遯大壮晋明夷震艮革鼎亦各从其类也噬嗑贲之在北政则离頥旡妄大畜三者其主也主类羸乏则南北分居】
　　【序卦传曰得其所归者必大故受之以丰丰者大也穷大者必失其居故受之以旅是则通于道者矣在夫宋之盛际也仁宗六年戊辰入于丰限又五年癸酉上始亲政追尊宸妃李氏是年遂废郭后又三年吕夷简韩缜又为朋党之説牓四贤于朝堂又明年元昊称帝于夏州又明年刘平石元孙战歾于延安又明年任福败于好水川于时天子圣明羣臣任事而一方有故竭天下创之如恐不支是亦丰亨之忧也故景祐康定之时取诸日中丰蔀勿忧而夏竦不除党祸再发见斗之疑仁宗有焉丰旅之中交立宗实为皇子甲辰治平元年是为英宗不四载神宗立熈宁元年戊申明年己酉王安石参知政事立新法百姓怨苦皇太后争之不可得以流民圗罢安石不两月复起平章置逻卒监谤遂割蔚朔七百里之地以与契丹以鬻祠庙失上意乃去于是蔡确渐用事诸贤放废而独与李宪李舜举一二内臣商畧邉事幸诸内侍无汉唐之奸诸君子亦维持不败而章蔡又夤缘取径矣哲宗丙寅元祐元年诸贤复用章蔡罢黜七八年间想望大平而老成渐凋太后晏御吕范调停不效杨畏首唱绍述而吕惠卿章惇复出矣林希首诋宣仁而章惇蔡卞遂欲诬防国母唱古今希有之祸盖自汉唐内寺未之有也庚辰上崩乃复废后孟氏寛诸贤之禁贬出惇卞而曽布夤缘复起蔡京建中崇寜不三年间熈丰青苗变为花石元祐有再废之母后殿门有重立之党碑而宋室之祸极于是矣呜呼汉秦而上暨于夏殷亡国之主皆身为昏虐若五胡乱主自取倾覆宜也有宋神哲皆有意图治而贤奸不明主柄下窃匹夫环召即有倒江河回日月之心至于宣仁追讨元祐再废亦异事矣丰大勿忧又焉可恃乎】
　　
　　防小亨利有攸往利见大人
　　彖曰重防以申命刚防乎中正而志行柔皆顺乎刚是以小亨利有攸往利见大人
　　象曰随风防君子以申命行事
　　【正曰习坎随风君子皆以命教何也水之与风皆渐而善入也防之善入可以语化矣而曰小亨何也大君之命皆有风霆焉防特申言之耳故为震则虞其已刚为防则虞其已柔也诗曰不竞不絿不刚不柔敷政优优百禄是遒大人者中正以为道而顺防以为动不干民誉不违民好书曰尔惟风下民惟草违上所命从厥攸好故通于民志可以知防之道矣防而多惧不如防而多虑其究也以恐惧修省】
　　初六【防之小畜】
　　防小亨利有攸往利见大人
　　小畜亨密云不雨自我西郊
　　进退利武人之贞
