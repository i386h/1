<!-- { "loadSidebar": true } -->
　　【然则遯与临不相为表里欤曰固为表里也固为表里而舍八月之义何也曰君子之于易也以之诫不以之劝遯之八月则临也其七月则复也其九月则泰也浸长之道也然则易为对化不为反复者欤何云不为反复也曰以言反复则临之宜为观也遯之宜为大壮也而互易之何也曰临自坤上者也六月而干又两月反而视之则遯矣遯自干上者也六月而坤又两月反而视之则临矣然则林钟八月是生大吕欤曰是太蔟也太蔟而谓之临何也曰子午同位而起蕤宾则是太吕也丑未同位而起林钟则是太蔟也遯为林钟其律五十有四泰为太蔟其律七十有二然则临为太吕二阳之月从丑至申八月而生夷则夷则否也否而后伤伤而后凶然则临之八月有凶宜曰自临而否八月矣犹且曰临而遯何也曰亦仍其贯也自其初位而数之也然则律称六正六间黄钟为子子为干之初九林钟为未未为坤之初六何也曰易道也道本积渐与气升降故阳子而极于已隂午而极于亥律器也器本方圆与时损益故子领六正而究于戌未领六间而究于已然则律之不从未而逆数之何也曰亦各其义也积渐之与升降道各驯致也然则君子之与小人分治天地也犹隂阳之互起也而临曰容保遯曰恶小人何也曰遯之为道天地之贞气也天地之气暑不胜寒君子能容小人小人不能容君子遯之同人利君子贞遯之匪人不利君子贞两者天地之大厉也夫以天地闭塞朝野易治君子逺引贞固其志是而犹有不利则何以处君子者乎遯之六爻皆贵其贞而初之与三别利不利夫亦有容保之意乎曰苟逺而已分疾有喜君子所不敢试也】
　　
　　大壮利贞
　　彖曰大壮大者壮也刚以动故壮大壮利贞大者正也正大而天地之情可见矣
　　象曰雷在天上大壮君子以非礼弗履
　　【正曰可以制情者其惟礼乎礼者天地所为节文也情盛而礼盈礼盈而情竭情竭而质起质起而文衰故曰大壮则衰者将至矣君子知其已壮而守之以正故黄玉帛可以不敝也故夹钟者日月之所繇中也阳进而已过日行而始中阳壮而稺守之若大武之总干山立而迟久也故贞者应钟之义也夹与应应应与林应故林遯而夹壮三钟者隂阳所为条逹反根而致末也用之大壮则其气散越多华而少实故夹钟出四隙之细条繇间出以为枝叶圣人因之以制礼乐柔神人和百度虽不言元亨得其利贞者而元亨之义备矣故非礼弗履大壮之象也大壮独行象疑其彊用以教民噢媮无方及其究也以省方观民设教】
　　初九【大壮之恒】
　　大壮利贞
　　恒亨无咎利贞利有攸往
　　壮于趾征凶有孚
　　象曰壮于趾其孚穷也
　　【正曰物不可以恒壮也壮不可以恒始壮而始动动而谓之恒趾髙心亢其末必繇之矣君子之始进也甚正而巽也巽而犹有凶焉谓其数动也动而不失其恒则犹未至于征凶也多方曰尔维克勤乃事尔尚不忌于凶徳诗曰淑慎尔止不愆于仪不僭不贼鲜不为则若是则庶乎有孚矣】
　　九二【大壮之丰】
　　大壮利贞
　　丰亨王假之勿忧宜日中
　　贞吉
　　象曰九二贞吉以中也
　　【正曰大壮而丰勿忧之矣雷电者盛阳之时也盛阳当时雷电不疑以刑饬刑则是秋令也以礼饬刑则是夏正也以大壮而秉夏正则未为失也古者夹钟之月以释系囚解桎梏所以继长増髙顺天地之生事也于时则日犹未昃也天子当阳炎臣无权欲以刑威贾壮窃天子之令以快其欲恶者希有矣康诰曰庸庸祗祗威威显民夫亦繇礼之用也不用礼而致刑以自为威用者有苗氏之行也吕刑曰今往何监非徳于民之中又曰属于五极咸中有庆受王嘉师监于兹祥刑王假之勿忧其盖谓此乎】
　　【然则大壮之丰无辞焉而独言贞吉何也曰是天地之情也情得其正明得其中上下之贞吉皆于此防也故上经之贞吉一十有三下经之贞吉一十有二而大壮之丰为之中主中主者上下贞吉之所取中也需两贞吉彖之涉川五之酒食缓而得其正比两贞吉自内不失自外从上顺而去其私履以幽人得其道否以拔茅从其类谦豫两二以载盛徳随临两初以兴大业此十者天地之正令也而泽雷得一焉咸之悔亡遯之正志此犹在壮丰之前者也壮之九二而得贞吉犹恒之九二而得悔亡二者天地之中宪也壮之贞吉悔亡与咸之贞吉悔亡二者南北两正之所分治也故贞吉者天地之所贵也天地之托于下经不过八卦而遯大壮晋姤升得八贞吉焉泽雷之取于上经得一而已家人之中馈解之获狐损之无家巽之有终未济之曳轮孚光六者六子之所媚于天地也故道至于贞吉而练要矣坤与讼之安贞吉则必有所未安者也颐与革之居贞吉则必有所未居者也贲与益之永贞吉则必有所未永者也居之而安安之而永圣贤以厉其志鬼神以辅其命盈昃寒暑之所不能夺也诗曰彼其之子舍命不渝书曰底至齐信用昭明于天下贞吉之谓也然则师之执言随之明道未为失也而与苦节翰音并称贞凶者何也曰师之五非长子也嗜功而前进随之四非明时也有获而慕功亦与苦节翰登同敝而已矣然则所谓贞吝者何也曰是泰之大畜与晋之豫也时极而且过位过而且下治其私邑不及其它而犹有丰亨豫大之心则下人必有私议其上者然则屯之小贞吉大贞凶何也曰是屯之复也为徳而不宏有施而未光惠不惠懋不懋又何恠焉】
　　九三【大壮之归妹】
　　大壮利贞
　　归妹征凶无攸利
　　小人用壮君子用罔贞厉羝羊触藩羸其角
　　象曰小人用壮君子罔也
　　【正曰壮而归妹以男悦女非礼也夫有全盛之国底于羸败则鲜不自女旤矣君子当阳小星无光亦谓是媵妾者易与也而卒以不制诗曰燎之方宁或灭之赫赫宗周褒姒灭之故当壮归之时虽自谓贞胜而犹有厉存焉君子致贞以一其守致厉以戒其事诗曰其仪不忒正是四国是之谓也】
　　九四【大壮之泰】
　　大壮利贞
　　泰小往大来吉亨
　　贞吉悔亡藩决不羸壮于大舆之輹
　　象曰藩决不羸尚往也
　　【正曰大壮之泰动而顺顺以下贤贤人景从故震者藩也舆者坤也决藩而负舆贤人之务也泰之尚于大壮者藩决而已藩限上下贤人不亲动而决大舆壮輹周公曰在昔成汤既受命时则冇若伊尹格于皇天在太甲时则有若保衡在太戊时则有若伊陟臣扈格上帝巫咸乂王家在祖乙时则有若巫贤在武丁时则有若甘盘又曰惟文王尚克修和我有夏亦惟有若虢叔有若闳夭有若散宜生有若太顚有若南宫括是皆大壮之时也大壮而藩之上聴不明下徳不行虽有汤文之舆虚车而已故壮而能泰纯佑秉徳即礼陟配天亦率繇此也】
　　六五【大壮之夬】
　　大壮利贞
　　夬于王庭孚号有厉告自邑不利即戎利有攸往丧羊于易无悔
　　象曰丧羊于易位不当也
　　【正曰壮而号不已厉乎君子之去小人不厉声色自治而已羊丧于险不可求也丧于易则可求也以大壮之时决将消之隂钟鼓不鸣干戚自陈虽有逸罚亦可以已矣君陈曰寛而有制从容以和梓材曰肆王惟徳用和怿先后迷民故从容和怿盛时之所贵也厉即戎大人之所辟也丧羊于易何悔之有乎】
　　上六【大壮之大有】
　　大壮利贞
　　大有元亨
　　羝羊触藩不能退不能遂无攸利艰则吉
　　象曰不能退不能遂不详也艰则吉咎不长也【正曰利贞在前乃动而有诫元亨在后乃吉而无悔夫以大壮之时而享大有之奉不已难乎福禄者岂弟之报也艰虞者躁动之旤也兑命曰有其善丧厥善矜其能丧厥功夫当大壮之时用其小心以履大位而大业非圣人而能之乎故进用舍圣人之所大慎也进一人而使之不可退退一人而使之不可进壮志动于中藩薄萦于外自以为不疑而蹈于不详者比比也君子见善则之见恶则遏之见疑则察之详审乃达之伊训曰弗虑胡获弗为胡成虑而详之详而为之则庶乎免于壮罔者矣利贞而元亨其道固如此也】
　　【遯大壮二隂之卦也二隂之卦从此北政先隂而后阳剥复南政亦先隂而后阳何也亦各其序也大壮而止遯而退天地所善持满也否泰咸恒夬姤皆在于是是亦下经之次义也】
　　【序卦传曰物不可以久居其所故受之以遯遯者也物不可以终遯故受之以大壮是何取之取之遯大壮也消长之义冇近之者古人以绵其辞曰是可以屡为进乎曰是亦天道也晋太康之十年己酉入于遯限明年为惠帝永熈元年长沙成都豫章吴代广陵始命为王明年贾氏杀杨骏弑太后于金墉是王通所作元经也元经之始于遯犹上经之终于离也又十年庚申杀太子遹于是赵王伦兵起废后迁帝以大位自竪诸王闻之相噪兴师齐王冏成都王頴河间王颙等投刃向阙五纬乱行既而诸王分崩长沙成都雌雄未决东海王越既杀长沙又图成都张方乗之再掠京师幽并兵起刘渊还部聪曜继之李雄石勒之流分煽边腹凡二十五载生民托于刍藁天子寄于锋镝不五六年间京师再陷二帝出降江左一旅即席未安而王敦复起自己酉金墉之嵗至元帝崩年凡三十四载明帝乃立为大壮交遯之中王敦既除江左粗安而苏峻祖约又逆朝命石头播迁朝绅陨越赖陶温之力克复王室亦以五胡竞帝不煽南风疮痍初苏而诸君乗隙经畧中原屡出屡反徒以长桓温之雄心遗刘翔之诃责耳自明帝太宁元年以后又三十三年南北分际疆域始清然则前际分遯后际分壮乎曰犹交卦在两济之限耳咸恒定位自南来者交于两济与咸同限也然则杂卦之称壮进而遯何也遯壮合际明帝以前三十四年有志之士常恐不是以陆机兄弟郤顾荣之言以卒死于成都明帝以后三十三年有志之士常恐不进是以王猛从氐薄桓温之请犹见存于彤册是亦一义也然则咸速而恒久何也曰是犹之剥复也魏短而晋长魏之视晋四分之一】
　　
　　晋康侯用锡马蕃庶昼日三接
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　象曰明出地上晋君子以自昭明徳
　　【正曰诗书所论明徳备矣以帝尧之明徳而犹难于知人三接康侯何鉴而凭之曰我自昭明也天下之难明者我徳而已荡之诗曰不明尔徳时无背无侧尔徳不明以无陪无卿故已徳不明则视天下皆无贤人矣日出而百物昭焉山川炳焉虽有翳隂白日无咎人之所谅白日者信于白日之所谅人者也虞书曰能哲而惠何忧乎驩兠何迁乎有苖何畏乎巧言令色孔壬不哲不惠虽四目四聪滋其旁落也何以疗之曰惟学古乎学古者聪明之所以成宪也故明出地上自昭明徳之象也明徳自昭不以傲物髙闶之家神去其室及其究也以饮食宴乐】
　　初六【晋之噬嗑】
　　晋康侯用锡马蕃庶昼日三接
　　噬嗑亨利用狱
　　晋如摧如贞吉罔孚裕无咎
　　象曰晋如摧如独行正也裕无咎未受命也
　　【正曰是其当文王之事乎以三世之侯伯弓矢未受而忧患总至若晋之若摧之君臣罔孚亦厯年所矣而卒以无咎者非文王之敬忌而能之乎故贞而获吉裕而旡咎二者莅事之总也晋而噬嗑君子自得其贞裕而已诗曰肆戎疾不殄烈假不瑕不闻亦式不谏亦入文王之谓也】
　　六二【晋之未济】
　　晋康侯用锡马蕃庶昼日三接
　　未济亨小狐汔济濡其尾无攸利
　　晋如愁如贞吉受兹介福于其王母
