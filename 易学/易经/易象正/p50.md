<!-- { "loadSidebar": true } -->
　　【正曰是两元亨也道未有贵于此者也以其在下而谓之趾谓之妾然而位命系焉贱为贵基下为髙柄世未有生而贵者也颠趾以去故得子以取新休凝命则必始于此矣夫休命之事而可使妾子与之乎曰其象也言夫弃贱而取贵者也舍其旧饪而荐其新烹则圣贤乐从然则母以子贵道欤曰道也有元子则趾不颠无元子则趾颠颠趾而得元子亦天所上祐也】
　　九二【鼎之旅】
　　鼎元吉亨
　　旅小亨旅贞吉
　　鼎有实我仇有疾不我能即吉
　　象曰鼎有实慎所之也我仇有疾终无尤也
　　【正曰鼎而旅则亦不处矣耳足以听足足以迁而守其故处不逺不举则是怨主也申生之将伐翟士蒍谓申生曰太子不得立矣克与不克无所避臯与其不入不如逃之为吴太伯不亦可乎夫申生则无所逃疾也及重耳出亡至于柏谷卜适齐楚狐偃曰无卜焉齐楚逺而望奢道逺难通望奢难及不如翟也夫翟近晋而不通愚陋而多怨可以窜恶可以共忧今若休忧于翟以观诸侯其无不成乃遂之翟也明年夷吾亦欲奔翟冀芮曰不可后出同走不免于罪且夫偕出偕入难聚居异情恶不如走梁梁近于秦秦吾亲也骊姬惧秦必将求子故重耳之奔翟夷吾之奔梁则皆慎所之也然而夷吾不如重耳之实也夷吾爱国重耳仁亲爱国者图聚仁亲者永年故曰夷吾不如重耳之实也】
　　九三【鼎之未济】
　　鼎元吉亨
　　未济亨小狐汔济濡其尾无攸利
　　鼎耳革其行塞雉膏不食方雨亏悔终吉
　　象曰鼎耳革失其义也
　　【正曰鼎之未济尚可以济也公子重耳在翟十二年矣乃适齐楚乞食于五鹿困于卫辱于曹危于郑去于齐楚乃始入秦秦者晋之雉膏也重耳不先主秦秦之不先置重耳鼎耳之革塞也重耳之终主秦秦之终置重耳方雨之亏悔也齐桓将没秦穆乃霸九年之勲晋文嗣兴是皆天也恵懐之不终谁实尸之国人之诵曰威兮懐兮各聚所有以待所归兮猗兮违兮心之哀兮嵗之二七其靡有防兮若翟公子吾是之依兮镇抚国家为王妃兮故小狐濡尾恵懐之事雨亏终吉重耳之道也】
　　九四【鼎之蛊】
　　鼎元吉亨
　　蛊元亨利渉大川先甲三日后甲三日
　　鼎折足覆公餗其形渥凶
　　象曰覆公餗信如何也
　　【正曰鼎之蛊鼎新而蛊壊也物有取新而得壊者无有乎先甲之辛后甲之丁亦古人之所兼取也迟任有言曰人惟求旧器非求旧惟新世亦有乐用新器而败者矣诗曰不愆不忘率由旧章无怨无恶率繇羣匹以新人而操新法以新法而恣新人先后失宜涉险而图之其不覆餗者防乎故覆餗有防非独鼎足之咎而主鼎足者之咎也诗曰虽无老成人尚有典刑夫以覆餗而咎鼎足不如以典刑而干物蛊之当也故观于蛊裕鼎折之间而先王所以用人行政之道可以得其大凡矣】
　　九五【鼎之姤】
　　鼎元吉亨
　　姤女壮勿用取女
　　鼎黄耳金利贞
　　象曰鼎黄耳中以为实也
　　【正曰鼎之姤鼎有所遇实动于中而行有所之夫非以养圣贤则在郊祀之前矣夫世之为亨饪来者不皆圣贤也以利禄养人则利禄之士从之君子之为鼎精质以坚以举百物不失其任以变百物不失其节故为上则耳不革为下则足不折上不骄而下不谄则亦此道也诗曰无然畔援无然歆羡诞先登于岸夫以鼎之时而有歆羡畔援之心其去折足防何故黄耳金鼎所致其贞令也】
　　上九【鼎之恒】
　　鼎元吉亨
　　恒亨无咎利贞利有攸往
　　鼎玉大吉无不利
　　象曰玊在上刚柔节也
　　【正曰金鼎之所为质也玉鼎之所为文也天道之革一文一质质济以文虎豹金玉递为令也故鼎而有所遇则必金矣金屡迁不失其居鼎而存其恒则必玉矣玉成之不失其常故茧栗之用玉之贵牲醴之设黄耳之致天地之于圣贤交相致也故曰质极而文文极反质乃天地圣贤所共为令也诗曰追琢其章金玊其相勉勉我王纲纪四方淇澳之诗曰如金如锡如圭如璧夫非有质有文之主而能如此之交备也乎革鼎二隂之卦也系于北政自夬始萃升南北互反故为困井以调之调之而后鼎革乃着矣自屯蒙至鼎革二十四卦而后对化相遇然则亦有不假二十四限而遇者乎无之需讼之于晋明夷已逺矣十六限而已交故鼎革之厯君子之所不治也其不治何也汤武值之而得汤武莽操治之而得莽操裕温治之而得裕温则是君子可以不治也夫不曰厯数执中舜禹常治之乎舜禹之事三千年不得一遇也君子谨其近者以毖其逺者然则治厯明时何也曰行藏隐现之所从禀也尧舜不可遇汤武不可事乐而行之忧而违之幸而当其中际持危扶倾则贤者之务也不幸而值其末际云泉岩石足以自老麟鳯之趾胡为乎来哉然则大际之濶或至数百年近者六七十载人生上夀不过百嵗安取而量之曰皆于其中际也而见夫一丈之木不足以植八尺之表者乎序卦传曰井道不可以不革故受之以革革物者莫若鼎故受之以鼎敬宗二年丙午冬十二月宦官刘克明等弑上于内堂立绛王悟宦官王守澄又讨克明杀悟立江王涵明年丁未则革之初限也文宗初立内愤宦官与宋申锡谋清禁闼谋泄而申锡坐诛诸阉愈肆李训郑注起于布衣佞守澄以诛陈宏志又附仇士良以诛王守澄甘露之变使三相骈首南衙屏息以听北司刘从谏再疏天子赖以自彊龙纪大顺之旤备兆于此矣文宗既崩成美坐废武宗以英毅之姿乗权三载未敢去仇士良然用李徳裕讨昭徳镇抚河北不用监军差有可观者宣宗初立克复河湟大中之治以明察称而郤裴休之论不立东宫使王宗实抵巇再行拥立懿宗优柔荒晏委政路岩醉心梵文十四年中无一善状自武宗以来二三十年藩镇降心宦官蠖屈令有贤明之主考慎其相复贞观之治唐祚可延也数穷理极鼎波将沸干符之元年王仙芝乱于长垣明年田令孜为中尉明年黄巢乱于曹州又明年大同军乱于沙陁刘巨容欲留贼为资髙千里以风痹防力遂使巢犯长安上走兴元李克用起于沙陁朱全忠出于降宼均之臣虏而克用有破巢之勲全忠开援弓之衅朝廷不为别白强任调停而田令孜又以盐铁私防重荣使朱玫李昌符共攻河中于是烽烟四合芝荻共焚矣僖宗再至兴元朱玫遂立襄煴防克用移檄讨玫则天子不还长安昭宗之立李克用未封而朱全忠为东平王张濬孔纬以吮墨书生欲与克用交捽于戎马之下使五节度纵横不可复制田诸阉虽殄而李茂贞毒焰甚于王行瑜韩建刘季述杀十六宅王天子遂不敢问刘季述诛而韩全诲起敝狐一皮百犬共嘷可叹也李茂贞朱全忠既荡洗羣阉遂自相并全忠坐大克用独在晋阳无匡复之防但云朝廷不欲克用入都亦岂有召陵之意城濮之业乎唐取天下于隋所克敌最多及其末造狗鼠之匹尽为羣雄裴监刼父之谋初起宫掖而阉宦纵横亦极前代故观唐室陵迟之故自袁董而下傕泛而上无毒不茹犹且迁延二十余年无五代两晋之事或云是沙陀之威不知为文皇之烈也鼎革之际危矣哉然则鼎革中交在宣懿之际无甚防丑者何也曰宣宗临崩以夔王滋属王归长恐中尉王宗实异论出为淮南监军及王宗实入辞见上已崩遂杀归长及夔王迎郓王灌立之以义则正以辞则顺立嫡奉长出一中尉之手举朝无敢问者盖唐室厯朝立爱立少之疹于是始创而中尉为之见标天道昭然安可诬也】
　　
　　震亨震来虩虩笑言哑哑震惊百里不丧匕鬯
　　彖曰震亨震来虩虩恐致福也笑言哑哑后有则也震惊百里惊远而惧迩也出可以守宗庙社稷以为祭主也
　　象曰洊雷震君子以恐惧修省
　　【正曰主器者莫若长子圣人所救顚趾也夫有家国者其多忧患乎桑土之不时风雨之不宜则君子是求而君子者又有爱恶攻取以集于多防多惧之地故虩虩震惊君子犹之饮食也召诰曰王敬作所不可不敬徳我不可不监于有夏亦不可不监于有殷我不敢知曰有夏服天命惟有厯年我不敢知曰不其延惟不敬厥徳乃旱坠厥命我不敢知曰有殷受天命惟有厯年我不敢知曰不其延惟不敬厥徳乃早坠厥命夫以夏殷厯祀而皆曰早坠不延以周召之智而皆曰不敢知古人之恐惧修省有如此者故震者恐惧修省之象也恐惧修省莫如止思其究也以思不出其位焉】
　　初九【震之豫】
　　震亨震来虩虩笑言哑哑震惊百里不丧匕鬯
　　豫利建侯行师
　　震来虩虩后笑言哑哑吉
　　象曰震来虩虩恐致福也笑言哑哑后有则也【正曰小心翼翼夙戒之治也震来虩虩临事之致也泰誓曰罔或无畏宁执非敌是震豫之事也然则文王之赫怒非欤曰戒惧以作其智赫怒以作其勇怒非天道则不敢用也然则武王犹之人事欤曰上帝临女无贰尔心则犹之天道也君子居常不失战栗临事不失整暇宴至如斋豫来如敌先震而后笑毋亦有众人之心乎曰圣人亦犹之众人之心也】
　　六二【震之归妹】
　　震亨震来虩虩笑言哑哑震惊百里不丧匕鬯
　　归妹征凶无攸利
　　震来厉亿丧贝跻于九陵勿逐七日得
　　象曰震来厉乗刚也
　　【正曰震厉而尚可避乎震厉而尚可避非宼则媾而已跻于九陵明也勿逐七日恕也明以恕君子所以化彊御君子幸而不当明夷与困之事一朝之惧七日之患勿逐之矣大君之厉报以身小人之厉报以贝鬭媾之凶勿往焉耳谚曰佐饔者尝佐鬭者伤九陵七日未为远也知敝永终又安有亿贝之心乎】
　　六三【震之丰】
　　震亨震来虩虩笑言哑哑震惊百里不丧匕鬯
　　丰亨王假之勿忧宜日中
　　震苏苏震行无
　　象曰震苏苏位不当也
　　【正曰震之丰勿忧之矣震之厉行非以为也有道刑戮不及君子清明震厉不及善人震之苏苏万物之所繇生也夫使天地以雷霆为于天下则万物之殄絶久矣故刑戮者天地之正令也以正令则民皆敬以令则民皆疑以天地之尊鬼神为政雷霆不时则天地自为不祥之令而况于王者乎况于圣人乎周书曰受王嘉师监于兹祥刑是震而丰之道也】
　　九四【震之复】
　　震亨震来虩虩笑言哑哑震惊百里不丧匕鬯
　　复亨出入无疾朋来无咎反复其道七日来复利有攸往
　　震遂泥
　　象曰震遂泥未光也
　　【正曰震而复则遂已复矣正而震则是可震也震而则是不可复也不可复而震之则不如其复之也九四之泥何居乎上有柔主下有彊相威戮屡试霖雨不作震而遂泥不失为智也然则君子之修省亦可中止乎曰君子之修省若将终身也天地震怒不能终日夫使圣人在上风雨以时百物啓蛰虽无疾雷震电犹未谓之底滞也故震遂泥道犹未光君子无讥焉耳】
　　六五【震之随】
　　震亨震来虩虩笑言哑哑震惊百里不丧匕鬯
　　随元亨利贞无咎
　　震往来厉亿无丧有事
　　象曰震往来厉危行也其事在中大无丧也
