<!-- { "loadSidebar": true } -->
　　【正曰节之屯是苦节也屯难始生内变将作梁翟之间犹可以免共世子曰仁不恶君知不重困勇不逃死吾伏以俟命然则世子之出新城未足为节乎曰是在门庭之内也曰然则越境乃免遂足为智乎曰古者绅弁相见而执羔雉夫有所取之也公子大夫自相寓越以免罪辟非古之义也然则出于门庭圣人有取者何也曰其公子札乎公子札从父之命则恶其乱序从国之请则恶其乱政祸作而不避则不达于命故聘于鲁歴于齐晋祸平而后反宗祐有主则是吾君也故为公子不失臣节获节之心于出门庭者其惟公子札乎】
　　六三【节之需】
　　节亨苦节不可贞
　　需有孚光亨贞吉利渉大川
　　不节若则嗟若无咎
　　象曰不节之嗟又谁咎也
　　【正曰需乐也节忧也乐非以节忧而曰不节若则嗟若何也数度徳行君子所自制议也君子贫不言苦恭不言劳迟不言久久不言滞独行不言清众行不言驯故乐非以节忧忧亦非以节乐也然得其节则苦而反甘不得其节则乐而反嗟以节节乐何咎之有韩宣子忧贫叔向贺之忧之未为免嗟贺之未为得节也然而可以免矣故曰无咎】
　　六四【节之兑】
　　节亨苦节不可贞
　　兑亨利贞
　　安节亨
　　象曰安节之亨承上道也
　　【正曰节而説承上而安柔以履髙闻谏不拒守礼而和故臣有丽泽之益而君无迫上之祸也赵文子为室斵其椽而砻之张老夕焉不谒而归文子就请之张老对曰天子之室斵其椽而磐之加密石焉诸侯砻之大夫斵之士首之备其物义也从其等礼也文子归遽令勿砻匠人请皆斵之文子曰止为后世见之其斵者仁人之为也其砻者不仁者之为也夫赵文子则庻乎安节矣向微张老则不节之嗟文子受之故张老可谓知节而丽泽者矣】
　　九五【节之临变正象】
　　节亨苦节不可贞
　　临元亨利贞至于八月有凶
　　甘节吉往有尚
　　象曰甘节之吉居位中也
　　【正曰知凶而不避可谓甘节矣节之有凶夫人而知之甘吉有尚夫人未之知也故节备四徳者两焉屯临是也屯之六二以为苦节临之六三以为甘临二者爻彖所取也节取临之説以居其位去屯之苦以剂其徳故节者甘苦之所繇调也君子仁不废义智不害信富辰之没于翟先轸之陨于箕或得以死韩献子之违兵叔孙穆子之养栋或得以生故生不择甘死不蹈苦亦曰当位而已当位者君子之所贵也】
　　上六【节之中孚】
　　节亨苦节不可贞
　　中孚豚鱼吉利渉大川利贞
　　苦节贞凶悔亡
　　象曰苦节贞凶其道穷也
　　【正曰节而中孚谓之苦节何曰君子之为节也不求信于人求信乎己不求信己求信乎理夫信理则可以无悔矣伯夷叔齐泰伯仲雍公子臧公子肹皆是也夫是六公子者信乎理则亦信乎人己矣然且谓大人者不求信人不求信己何也曰道可以该节节不可以该道六公子者已进乎道也抱石陨渊辟兄灌园则是豚鱼之信君子有所不为也】
　　【变易之卦至涣节将尽矣涣节三阳则亦南政也初终之究至于中孚故复授之以中孚自咸恒而来于是五际一千二百七十七嵗与体卦积差二百五十二而复及于差始凡三体三用分星该日之数至于五际而约畧更端故举咸恒以至涣节而乘除之候槩可见也】
　　【序卦传曰兑者説也説而后散之故受之以涣涣者离也物不可以终离故受之以节孝宗隆兴二年甲申方唱复讐之説冀望和议不成而楚州一败暮气遂生魏杞得正敌国而还举朝亦辍陵寝之请悠忽嵗月朋党之诃发于上道学之禁申于下陈贾林栗踵杨畏李定之故习以排击正人主张邪説幸而戎狄不侵缙绅偷日三十年间苟立南国涣节中交光宗婴疾不过重华宫甲寅夀皇崩上不执表以孝宗之孝执衰三年不能得其子一日之养礼乐崩壊于是尽矣留正行遯汝愚投艰道扬之日差有可观而韩侂胄又执国命罢朱熹逐汝愚胡纮王沈又申伪学奸党之禁及侂胄意衰稍弛学禁而伐金败盟之祸又作矣北伐防师乃以侂胄师旦首畀金人亦古今之所经创呜呼邉圉有事则戎狄肆其豺狼戎狄无事则奸回肆其蝥贼壊屋飘摇其风无方韩侂胄死史弥逺又出史弥逺死贾似道又出金人朝亡而元师夕出金元循已胜之辙而赵宋胶屡覆之舟夫非其取之太易则其守之良难积功薄于前则败阙重于后也乎故曰涣散也离也节止也隂阳发疹见于中交宁宗丁巳距甲申涣限三十四年胡纮上书言伪学猖獗图为不轨令于试期自取家状其先元年乙夘以汝愚之党斥徐谊杨简流太学生杨宏中等六人皆为汉唐亡国之旧方而当国者饵之如饴诗曰民之贪乱宁为荼毒是之谓也】

　　易象正卷十
<经部,易类,易象正>
　　钦定四库全书
　　易象正卷十一
　　明　黄道周　撰
　　
　　中孚豚鱼吉利渉大川利贞
　　彖曰中孚柔在内而刚得中说而巽孚乃化邦也豚鱼吉信及豚鱼也利渉大川乘木舟虚也中孚以利贞乃应乎天也
　　象曰泽上有风中孚君子以议狱缓死
　　【正曰丰旅噬嗑贲皆狱也狱迅而多死雷火之道也中孚非火而疑于火非雷而疑于雷外有疑形内有疑情则君子议缓之矣舟不覆于江湖而覆于陂泽泽上有风君子之所慎也风雨将至则豚鱼先沸豚鱼感隂者也风雨不时舟楫乱行人乱于上鱼乱于下则世之必其性命者鲜矣诗曰匪鹑匪鸢翰飞戾天匪鳣匪鲔潜逃于渊言于信义未孚而冒险难济者也君子信以求身仁以量人恕已及物而后天下归之诗曰永言配命成王之孚是之谓也然则是信也而谓之疑何也曰议而多缓则民信之矣泽中有风不出于泽狱中议缓不出于狱虽有失出不为大过及其究也以行过乎恭丧过乎哀用过乎俭】
　　初九【中孚之涣】
　　中孚豚鱼吉利渉大川利贞
　　涣亨王假有庙利渉大川利贞
　　虞吉有他不燕
　　象曰初九虞吉志未变也
　　【正曰虞者防祭之疑者也庙祀之始于虞也哀而始思质而始文众志初合礼乐未致犹之迁国者之始作庙也各既其诚敬焉耳烝尝禘祫则犹未之敢与也然则比之终有他吉何也曰比之有孚众顺也众顺而质一阳在于上同柔而归诚虽云不燕而他吉从之中孚之涣众散也众散而文二隂宅于中欲合而未合虽云将吉而他不燕从之君子之于众志各致其诚敬焉耳商书曰若虞机张往省括于度则释夫亦有所疑也而往省之省之而释则不复疑矣不疑乃燕书曰率乃祖攸行惟朕以怿是之谓也】
　　九二【中孚之益】
　　中孚豚鱼吉利渉大川利贞
　　益利有攸往利渉大川
　　鸣鹤在隂其子和之我有好爵吾与尔靡之
　　象曰其子和之中心愿也
　　【正曰彖之言渉大川者七焉谦頥三渉然不间值也再值之者中孚而已初九之涣两利而不燕九二之益两利而和縻犹之渉川也而中徳之与初虞相去逺矣君子之于刑赏各致其和敬也刑而使人怨赏而使人不劝则无为贵刑赏矣子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎郑伯享赵孟于垂陇子展伯有子西子产子太叔二子石从赵孟曰七子从君以宠武也请皆赋以卒君贶且观七子之志子展赋草虫子西赋黍苗之四章子产赋隰桑子太叔赋野有蔓草印段赋蟋蟀公孙段赋桑扈赵孟皆谢嘉贶也而伯有赋鹑之贲贲赵孟告叔向曰伯有将为戮矣叔向曰是不五稔及韩起聘郑郑六卿饯之于郊宣子亦请赋且观郑志子齹赋野有蔓草宣子善之子产赋郑之羔裘宣子谢不堪子太叔赋褰裳宣子谢不敢勤也子太叔拜宣子重谢之子游赋风雨子旗赋有女同车子栁赋箨兮宣子喜曰二三君子数世之主也可无惧矣先是赵孟叔孙豹曹大夫过郑郑伯兼享之子皮戒賔赵孟赋匏叶穆叔谓子皮曰赵孟欲一献子其从之乃具五献之笾于幕而从赵孟之戒也礼终穆叔赋鹊巢又赋采蘩曰小国为蘩大国省穑而用之其何实非命子皮赋野有死麕之卒章赵孟赋常棣且曰吾兄弟比以安厖也可使无吠穆叔子皮及曹大夫兴拜举兕爵曰小国赖子知免于戾矣故善言众和好爵共靡君子之所贵也郑以小国娴于诗书而晋楚相视莫之敢干中孚之益则诸君子皆有焉故小畜者易之所贵也小畜之文徳有渉大川者三焉説辐之中孚不逺其室挛如之大畜富以其邻月几望之需有待而往是三渉川也皆以阳徳乗于时位中孚两渉体用皆并而涣犹以之虞益乃以之和故议狱缓死忠恕之心也迁善改过达人之宪也以忠信之心收和縻之益非达人而能之乎商颂曰天命降监下民有严不僭不滥不敢怠遑是乃得中孚之实尽渉川之义者矣】
　　六三【中孚之小畜】
　　中孚豚鱼吉利渉大川利贞
　　小畜亨宻云不雨自我西郊
　　得敌或鼓或罢或泣或歌
　　象曰或鼓或罢位不当也
　　【正曰信矣而复疑之孚则不畜畜则孚变孚畜相持乃信乃乱或鼓或罢或泣或歌固其所矣君子信已而与人使人不疑择贤而任之则亦不复疑人也诗曰弗躬弗亲庶民弗信弗问弗仕勿罔君子齐书曰与贤者任之复使不贤者谋之此害霸也君子用人亲任其事知其善败询事考言以授能者周书曰吁俊尊上帝迪知忱恂于九徳之行以齐桓之能夷吾之器犹且孚信如彼而况于孚式天下躬亲王者之业者乎】
　　六四【中孚之履】
　　中孚豚鱼吉利渉大川利贞
　　履虎尾不咥人亨
　　月几望马匹亡无咎
　　象曰马匹亡絶类上也
　　【正曰月几望不为贵也马匹亡不为富也忠信而知礼高而不危满而不溢以下则不陵上以上则不掩下以是事君又何咎乎齐有陈氏富于齐国晏子守之以礼持之以俭犹且歾身不睹其败故曰礼者所以已乱也仲虺之诰曰以礼制心垂裕后昆又曰殖有礼覆昏暴中孚而能履以长保富贵不为异也何咥人之有】
　　九五【中孚之损】
　　中孚豚鱼吉利渉大川利贞
　　损有孚元吉无咎可贞利有攸往曷之用二簋可用享有孚挛如无咎
　　象曰有孚挛如位正当也
　　【正曰何以信人有所利于人则人以谓之寳何以信己有所舍于己则己以谓之道故益者人之所为寳损者己之所为道也中孚之损损其二簋而孚在四隣秦穆捐其骏马赵孟畀其壶飱涓埃之恵犹或信之况以爵禄而縻贤士者乎诗曰彤弓弨兮受言櫜之我有嘉賔中心好之钟鼓既设一朝醻之有孚之挛如用此道也】
　　上九【中孚之节】
　　中孚豚鱼吉利渉大川利贞
　　节亨苦节不可贞
　　翰音登于天贞凶
　　象曰翰音登于天何可长也
