<!-- { "loadSidebar": true } -->
　　【正曰方剥之时而锡蕃庶何居乎古者嵗有灾黎民阻饥则君子为之不举楚鬬且曰古者聚货不妨民衣食之利聚马不害民之财国马足以行军公马足以称赋公货足以宾献家货足以供用不是过也货马邮则阙于民民阙则有畔心昔鬭子文三舍令尹无一日之积成王闻其朝夕于是乎毎朝设筐糗束脯以益其秩楚子之益令尹异于剥主之益康侯乎或以是示防则是不懃民而教封靡者也诗曰大命近止无弃尔成是则庶乎逺矣】
　　六五【剥之观】
　　剥不利有攸往
　　观盥而不荐有孚颙若
　　贯鱼以宫人宠无不利
　　象曰以宫人宠终无尤也
　　【正曰道之济剥者其惟求贤乎求贤而适尊则庶绩熙求贤而适亲则蛊慝止求贤而布列之则蟊贼不作百果成序诗曰参差荇菜左右采之参差荇菜左右芼之言求贤之殷也洪范曰凡厥庶民有猷有为有守汝则念之不恊于极不罹于咎皇则受之言孚贤之诚也夫不争宠利不乱行列以厚下为心无剥上之旤者其惟贤人乎鱼贯有孚则惟是之谓也】
　　上九【剥之坤】
　　剥不利有攸往
　　坤元亨利牝马之贞君子有攸往先迷后得主利西南得朋东北丧朋安贞吉
　　硕果不食君子得舆小人剥庐
　　象曰君子得舆民所载也小人剥庐终不可用也【正曰剥烂也硕果已烂矣时之已过君子不能留也君子失于君顺而求之民小人失于民逆而求之君故坤者君子之舆剥者小人之庐也坤以迷而后得剥以烂而后复下以收之西南上以失之东北夫亦其时也邪正杂用而卒以败正君子之不胜小人亦已久矣而世犹欲以君子调小人小人调君子诗曰式遏寇虐毋俾正败言夫小人之终不可用君子之终不可不载也】
　　
　　复亨出入无疾朋来无咎反复其道七日来复利有攸往
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　象曰雷在地中复先王以至日闭关商旅不行后不省方
　　【正曰是所谓至日也而次于南政五序之后何也曰是非一嵗之纪也非一嵗之纪而曰七日何也曰犹之八月也日月纪象星辰纪嵗纪嵗则曰七嵗犹纪日之为七日也嵗候七十二体用交积相乘之爻三万一千一百有四以七嵗之辰除之余分俾益五百十一而日分乃尽故七日之积分与七嵗之积辰正相直也然则六日七分之为七日何也体积之数以辰当爻则五嵗七月以爻当日则六十七嵗故象有五日七分卦有六十七日六日七分则未有所取也古之观象也审立言也简自泰否而来所纪日月临复二者而已泰临先内而剥复先外何也复自剥来者也剥七日而为复故先剥而后复然则大壮见天地之情复见天地之心何也曰心者情之精微者也情动而心静情两而心独书曰惟精惟一葢言独也独矣而又曰人心道心何也道心着于天地至微而难知人心着于人至危而不敢逸故人承天者也危承微者也繇情而观心繇剥而观复繇天地而观人未发之中独行独知至精至微故曰中也中非圣人而谁与知之乎故复者闭闗之象也闭闗反照出入自知象魏布和乃告以时及其究也为施命诰四方】
　　初九【复之坤】
　　复亨出入无疾朋来无疾反复其道七日来复利有攸往
　　坤元亨利牝马之贞君子有攸往先迷后得主利西南得朋东北丧朋安贞吉
　　不逺复无只悔无吉
　　象曰不逺之复以修身也
　　【正曰复而交于坤氷霜之戒可以弛矣然且凛之若氷霜之始至出入朋来非君子之所敢恃也书曰若有疾惟民其毕弃咎疾咎者君子所不自解免也病加于小愈旤生于寇去故坤而复君子以之致慎复而坤君子以之致顺顺者天地之序也子曰顔氏之子其殆庶几乎有不善未尝不知知之未尝复行也然则克己复礼其亦坤道乎曰是固坤道也洪范曰平康正直彊弗友刚克爕友柔克沈潜刚克高明柔克四克者五行之所为制也平康正直则坤之所自治也知崇礼卑崇以效天卑以法地法地则礼可制效天则乐可作夫子而不为礼乐为礼乐则必顔子是与也然且顔子退然以克复请事故无过不怒之难也雷奋于地日食于天葢时数而有之也必曰未尝不知未尝复行恐顔子自谓未能也然则顔子不得为中行乎曰顔子何不得中行之有易之言中行者四其二则皆迁善改过也益之三四是也三以改过用凶而有孚四以迁善从公而利用圣人皆以中行归之泰之九二秉其四徳以尚中行庶乎与中行为徒而是六四者独以中行独复称故复者自知之道也有善而自知迁不以人迁有不善而自知改不以人改顔子亦庶乎此也然则不逺复之与独复同道欤曰独复者不逺复之应也犹包荒之于归妹也相观而化此有其盛徳而彼有其令名然则子产不得谓之知复乎赂伯石以邑子太叔风之而无悔也作丘赋国人谤之而勿恤也铸刑书叔向谏之而不止也曰子产亦知者也修身下仁从道子产皆有之也殡伯有为丰卷请田里下仁也不毁乡校从道也以礼率国自少而长无违者修身也然则子皮子太叔亦得谓之知复乎子皮使尹何为邑子产譬之制锦射猎子皮谢不敏也卒授子产以政子产授政于子太叔譬之火烈水懦子太叔未暇及也卒收之雈苻夫二子者亦可谓之无只悔矣然则晏子可谓复礼乎其曰君子不犯非礼小人不犯不祥又曰国乱惟礼可以已之曰是季札子之训也季札谓子产曰子为政慎之以礼不然将败谓平仲曰国有难子速纳邑与政故如季子则可谓中行独复者矣】
　　六二【复之临】
　　复亨出入无疾朋来无咎反复其道七日来复利有攸往
　　临元亨利贞至于八月有凶
　　休复吉
　　象曰休复之吉以下仁也
　　【正曰复之临其长人者乎何以长人曰仁周书曰防俭惟徳无载尔伪作徳心逸日休作伪心劳日拙君子之美足以丰人不以腴其身道足以庇主不以固其臣康诰曰怨不在大亦不在小惠不惠懋不懋故顺理而力行仁人之事也教思而容保长人之务也作徳而彊固君子之行也诗曰温温防人维徳之基其维哲人告之话言顺徳之行虽有凶事不为厉矣】
　　六三【复之明夷】
　　复亨出入无疾朋来无咎反复其道七日来复利有攸往
　　明夷利艰贞
　　频复厉无咎
　　象曰频复之厉义无咎也
　　【正曰夫频复者其有所伤乎为信不及义为义不及仁为仁不及礼为礼不及智为智不及愚为愚不及诚频失而频复之大人不为小人则不能也火生于本而焚其本根出于土而耗其土敦惠之人寡怨明躁之人多失蔡仲之命曰率目中无作聪明乱旧章详乃视听罔以侧言改厥度若此则庶乎免矣艰贞无咎养晦之道也】
　　六四【复之震】
　　复亨出入无疾朋来无咎反复其道七日来复利有攸往
　　震亨震来虩虩笑言哑哑震惊百里不丧匕鬯
　　中行独复
　　象曰中行独复以从道也
　　【正曰有徳者固不在位也易之称中行非位也幽独戒惧自警而已雷动于地不谋于日诚信发于中百里不失诗曰鼔钟于宫声闻于外君牙曰民心罔中惟尔之中故中之称独君子之所致谨也夏歌曰一人三失怨岂在明不见是图君子内省以致其仁君敬以将其义得与不得反求诸已虽无吉无咎不足以称之亦曰中行独复而已是君子圣人之所共治也】
　　六五【复之屯】
　　复亨出入无疾朋来无咎反复其道七日来复利有攸往
　　屯元亨利贞勿用有攸往利建侯
　　敦复无悔
　　象曰敦复无悔中以自考也
　　【正曰复而屯以为敦复不亦宜乎君子之据徳不自以为固也立其大者以先众治隆本而厚事虽在畎亩亦有经纶骂君陈曰必有忍其乃有济有容徳乃大屯之容忍者多矣秦誓曰邦之杌陧曰繇一人邦之荣怀亦尚一人之庆故秦穆公则可谓敦复者也穆公一鉴于殽师而用蹇叔百里奚终其身夫非反复自考而能敦至如此乎】
　　上六【复之頥】
　　复亨出入无疾朋来无咎反复其道七日来复利有攸往
　　頥贞吉观頥自求口实
　　迷复凶有灾用行师终有大败以其国君凶至于十年不克征
　　象曰迷复之凶反君道也
　　【正曰甚哉观心之与观頥殊轨而同道也观心者畜徳观頥者畜利畜徳不害畜利终败故复反也頥进也进而不反必易其纪且以长子当师尝敌而前非所为后也晋作贰军使太子将以伐霍士蒍曰太子君之贰也贰若体焉上下左右以相心目故能治事以制百物若下摄上与上摄下周旋不变心目违反何事能治故古之为军也军有左右阙从补之成而不知是以寡败若以下贰上阙而不变败弗能补也变非声章弗能移也声章过数则有衅衅则敌入敌入而凶救败不暇谁能退敌故如复之上爻可谓上下相摄声章过数者矣然则郑子展所谓楚子贪昧于诸侯者何也曰是漏而不慎贪而不节者也漏不慎贪不节一徃不复十年大败岂为过乎】
　　【剥复一阳之卦也从于南政犹谦豫之次于泰否也泰临过矣而犹且昼短百五十六是日道之庳也寒暑时迁盖有之矣是不从南至而从南至之律乘南至之位何也曰赢缩之端世道隆汚积于六卦剂之而平则平矣自剥复而外至于夬萃隂阳乃悖故观于剥复夬姤而天地之次可见也序卦传曰致饰然后亨则尽矣故受之以剥剥者剥也剥穷上反下故受之以复凡卦之贵反复则谓是始也剥而不复则乾坤无所从始剥复而遽与之夬姤则又速化也屯蒙以来十卦矣六百七十八年益以干际七百四十五年数盈已极不得不剥剥不得不复也宣帝辛未已入于剥明年上崩元帝乃立上惩综覈之弊一于优柔防显冯灶龙朋之外比许史不二年而杀萧望之黜刘更生又以杨兴诸葛丰之对贬周堪张猛卒令愤死以元帝之于师传诸贤未尝不知未尝不重之也而意分于近习权绌于左右访雉于隼愈张其趾牢石五鹿复维絷之用贤转石去佞拔山十六年间遂頽汉业故剥足剥辨则自此始也成帝初年石显始死罢宦官中书所谓剥之无咎而五侯始封黄雾四塞张禹薛宣之流无所匡弼刘向极言徒资侧目而已自是诸王益竞丁傅侈靡而莽以饰貎射声其间成哀三十二年冯借之业单于稽首四夷咸宾徒为新莽颂其功徳赵后董贤所剥几何平帝六年犹之茑萝施于松栢葢自春秋以来陈恒三晋之事萃于一人而周公鲁隠居摄之名亦剥啄尽矣新室戊辰汉脉中絶又戊寅乃复匈奴入寇江淮盗起又数年而宗室起兵光武乃奋然则是剥与复相次为治也剥与复相次为治则其不始于建武而复何也曰剥复共治也剥之数十年复之一日而已然则泰否杂治也剥复亦杂治乎曰剥极而复何杂之有】
　　
　　无妄元亨利贞其匪正有不利有攸往
　　彖曰无妄刚自外来而为主于内动而健刚中而应大亨以正天之命也其匪正有不利有攸往无妄之往何之矣天命不祐行矣哉
