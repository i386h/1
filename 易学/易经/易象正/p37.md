<!-- { "loadSidebar": true } -->
　　【正曰顺天休命遏恶善夫岂臣子之道乎曰亦其道也君陈曰尔有嘉谋嘉猷则入告尔后于内尔乃顺之于外曰斯谋斯猷惟我后之徳呜呼臣人咸若时惟良显哉故大有天下之至大也黄离天下之至顺也顺而明以得元吉何愧焉烝民之诗曰邦国若否仲山甫明之既明且哲以保其身夙夜匪解以事一人故黄离之吉仲山甫有焉】
　　九三【离之噬嗑】
　　离利贞畜牝牛吉
　　噬嗑亨利用狱
　　日昃之离不鼓缶而歌则大耋之嗟凶
　　象曰日昃之离何可久也
　　【正曰后明将继矣而大耋之嗟何也言天救时之难也礼乐之用百年刑威之用不百日以百日之威救百年之泽犹续膏以燎接木以锯也故鼓缶不足为乐而乐及之大耋不足为悲而悲及之以噬嗑而救黄离故日月未息而天地已闭诗曰有兎爰爰雉离于罗我生之初尚无为我生之后逢此百罹是则离而噬嗑之谓也】
　　九四【离之贲】
　　离利贞亨畜牝牛吉
　　贲亨小利有攸往
　　突如其来如焚如死如弃如
　　象曰突如其来如无所容也
　　【正曰是亦错然之履也而凶如此何也自以其明而敢于折狱旤患奔贲莫之敢止其郤至子常之行乎其抑晋厉楚灵之行耶君子守质以文其身致柔以和其人敬之又敬若无所容其寝兴故怨恶消而陵侮不至也颂曰敬之敬之天维显思命不易哉以继明之时而无缉熈之学风雨飘摇旤患遝至其不离于五如之灾则亦鲜矣】
　　六五【离之同人】
　　离利贞亨畜牝牛吉
　　同人于野亨利涉大川利君子贞
　　出涕沱若戚嗟若吉
　　象曰六五之吉离王公也
　　【正曰离之同人出涕戚嗟何其柔也其犹不逺于情乎古之圣人自大事而外无有致嗟者有之曰刑也兵也火交于金液出而悲两兵相交哀者必胜禹之见罪人也皆下车而泣之保衡曰予弗克俾厥后惟尧舜其心愧耻若挞于市一夫不获则曰时予之辜古之致其悲戚也如此夫以有位为乐以雠杀搏之可以愉快者其视汤禹贤乎哉故离之同人涕沱获吉非有保位之情者也曰致其哀敬云耳诗曰倬彼云汉昭回于天王曰何辜今之人是之谓也】
　　上九【离之丰】
　　离利贞亨畜牝牛吉
　　丰亨王假之勿忧宜日中
　　王用出征有嘉折首获匪其丑旡咎
　　象曰王用出征以正邦也
　　【正曰离动于上逺而明逺用行师明则有功丰尚功者也务逺而尚功君子之所忧也然且不忧之者明本于内则道格于上故矢其文徳洽此四国王者之道也顺彼长道屈此羣丑侯伯之务也执讯连连攸馘安安仁人之致也征伐玁狁蛮荆来威元老之猷也有是四者以用出征故鼓缶不歌日昃不嗟处于咎忧之中而卒以受祉者江汉常武之诗是也】
　　【离而用六则进于干离而用九则进于坤九六咸用则复于坎离之为坎犹大过之为頥也体有反复故复举离焉】
　　【离之离】
　　离利贞亨畜牝牛吉
　　象曰明两作离大人以继明照于四方
　　【正曰离者干之正交也干之二五交于坤坤之二五亦交于干反复皆离也离以二隂系于北政亦犹大过之从干也体有再见辞不更设故亦舍彖而存象舍爻而命五复举节比井困师涣以通诸例焉】
　　离之节【初七六二九三九四六五上九五爻皆动以离彖合节彖为义】
　　离利贞亨畜牝牛吉
　　节亨苦节不可贞
　　【正曰离之节何为乎夫亦其时也不得已而丽之不得已而守之衞甯殖与孙林父逐衞侯而立公孙剽甯殖病将死召其子喜委过于孙氏及喜为大夫将逐剽而迎献公献公请盟喜曰无所用盟使公子鱄约之子鱄辞公固请之鱄乃约甯喜也及公入而杀甯喜也公子鱄挈妻子去之济于河谓妻子曰苟有履衞地食衞粟者昧雉是视或曰托于木门终身不向衞国而坐甚矣子鱄之贞也贞而苦夫不获已也以其遇则不如曹子臧晋侯之执曹伯诸侯将见臧于王而立之子臧曰志有之圣达节次守节下不失节为君非吾节也遂逃于宋及曹伯归为反子臧而归也子臧尽致其邑与其卿而不出夫以圣人之意谓鱄臧不如叔肸之正也乎何其隠于经耶】
　　离之比【初九八二九三九四六五上九五爻皆动以离彖合比彖为义】
　　离利贞亨畜牝牛吉
　　比吉原筮元永贞无咎不宁方来后夫凶
　　【正曰离之比是亦戎事也而犹有所托谓其顺也邲之战晋师救郑不及荀林父欲还随武子曰善防闻用师观衅而动徳刑政事典礼不易不可敌也先縠曰晋所以霸师武臣力也今失诸侯不可谓力有敌不从不可谓武繇我失霸不如死遂从楚师楚改辕而北及于敖鄗之间赵括与赵同从彘子赵旃魏锜助之遂薄楚师大败于邲随季以殿得归楚之大夫请収晋尸以为京观楚子曰非尔所知也夫武禁暴戢兵保大定功安民和众丰财者也今我无一焉何以示子孙其为先君宫告成事而已是役也可以称师然而晋为主则晋比也林父不比于随防而比于先縠春秋书林父帅师及其杀先縠也不去先縠之官夫亦谓原筮善惩其后者乎】
　　离之井【初九六二三七九四六五上九五爻皆动以离彖合井彖为义】
　　离利贞亨畜牝牛吉
　　井改邑不改井无丧无得往来井井汔至亦未繘井羸其瓶凶
　　【正曰离之井夫犹有未明者乎明于已不明于人则犹之昧已也以为无丧而丧者至矣季康子欲伐邾问于子服景伯景伯曰禹合诸侯于涂山执玉帛者万国今其存者无数十焉惟大不字小小不事大也鲁徳如邾而以众加之其可乎季孙不怿而出秋伐邾及范门犹闻钟声茅成子请告于吴不聴师遂入邾昼夜掠以邾子益来献于亳社茅夷鸿以束帛乗韦自请救于吴明年吴伐武城克东阳而进遂次于泗上景伯负载与盟于莱门而君子曰楚人围宋易子而食析骸而防犹无城下之盟晋师从齐致赂不可国佐请曰若不见许请合余烬背城借一乃盟于袁娄今鲁未及亏而为城下之盟汔至羸瓶其毋谓此乎】
　　离之困【初九六二九三七四六五上九五爻皆动以离彖合困彖为义】
　　离利贞畜牝牛吉
　　困亨贞大人吉无咎有言不信
　　【正曰离之困亦不足困矣不信羣言而守其贞则犹之离也侯犯之叛于郈鲁人怵之于是议堕三都叔孙州仇帅师堕郈则既堕郈矣季孙斯仲孙何忌帅师堕费则未堕费也申句须乐颀能堕费则公山弗狃不敢召夫子公山弗狃敢召夫子则是申须乐颀未能堕费也堕之然亦已困至于郕而疲矣虽疲然且不失志曰制国不过千乗都城不过百雉家富不过百乗故家不藏甲邑旡百雉之城所谓制也郕虽不堕而堕郕之信已信于天下矣殷书曰齐乃位度乃口其是以为不困之明者乎】
　　离之师【初九六二九三九四五八上九五爻皆动以离彖合师彖为义】
　　离利贞亨畜牝牛吉
　　师贞丈人吉无咎
　　【正曰离之师日晋于上水火交于下是可以征伐矣晋文公伐楚楚子入居于申使申叔去谷子玉去宋曰无从晋师晋侯在外十九年矣情伪尽知之矣军志曰允当则归又曰知难而又曰有徳不可敌三者晋之谓矣子玉使伯棼请战楚子怒靳其师子玉使宛春告于晋曰请复衞侯而封曹臣亦释宋之围子犯以为无礼先轸曰子与之不与则弃宋也不如私许复曹衞以携之又执宛春以怒之则有以战矣如先轸子玉果怒而从晋师晋师避之以前言故三舍楚众欲止子玉不可请与晋之士戏遂战于城濮胥臣蒙虎栾枝曳柴狐毛阳楚师驰之大败楚师三日馆谷楚为之杀子玉子玉得臣也鄢陵之战亦三日谷然而幸矣城濮不幸甚矣城濮之似邲也邲之役荀林父以主帅聴于先縠城濮之役楚子以君命挠于得臣然而楚杀得臣晋杀先縠春秋皆书曰大夫夫非以君师之命未审也乎诗曰言盈庭谁敢执其咎有执咎者则以无咎亦可以是明于丈人长子之义也】
　　离之涣【初九六二九三九四六五上九五爻皆动以离彖合涣彖为义】
　　离利贞畜牝牛吉
　　涣亨王假有庙利涉大川利贞
　　【正曰离之涣是两彖皆吉也然而难乎为象也水与风其相灭也风又居上水又居下火寻其主而仇贼从之而旤散涣者散也葵丘之防桓公震矜而叛者九国汶阳之田韩穿来告而诸侯贰心是不如虎牢之师也襄公十年诸侯戍虎牢师至于阳陵楚人不知武子欲还曰吾骄楚也栾黡曰吾死之夹颍而军郑子蟜曰诸侯既有成行必不战矣从之不从亦楚必围我犹将也不如从楚亦以之潜而与楚盟栾黡欲伐郑荀防不可曰我实不能御楚又不能救郑郑何罪今伐其师楚必救之战而不克为诸侯笑不如还也于是晋楚皆是虽不足以享帝也亦可谓明矣如栾黡昧雉之言也诗曰彼昏不知壹醉日富各敬尔仪天命不又】
　　【自頥頥大过大过坎坎离离皆不分南北两路亦不别左右二交凡四卦而共一限盖体用相乗之卦至一千二百一十一而始交体乗用者十六用乗体者十八以十八为限则六体卦与十二象自成十八以十六为限则上经十五又当下取咸恒或取两济而后齐整也衡图分南北则两济中通义象易寻圜图分南北则咸恒交际义象轩轾然圣人先体而后用先四千九十六而后二百七十三其断以坎离为上际咸恒为下篇亦本于天道汉魏攸分南北异治非夷所思各仍其贯云序卦传曰物畜然后可养故受之以頥頥者养也不养则不可动故受之以大过自永元而下本初而上一限六主动养之故防可知矣是犹有天地之体焉至于坎离而水火乃交水火交而天地弊矣序卦传曰物不可以终过故受之以坎坎者陷也陷必有所丽故受之以丽离者丽也观于陷坎丽离而古人之意亦可见也夫皆以忧物也使物而不终于陷丽则易亦可以不作也桓帝之六年壬辰是入于坎限朱穆李膺皆以罪废已亥梁冀乃诛单超左悺五阍并侯固乔既殄云众亦毙赖诸老成留意人才以文景风泽敦尚名教公卿进卓荦可观而奸人乗之创为讹谣以网贤者膺宻继陷而后士尽空虽有襄楷抗论于前皇规巽言于后张凤告哀于下窦武献替于上卒无以开格渊衷振刷浩网故坎者陷也天之所陷谁能援之桓帝二十二年之中天下嚣嚣如乌噪屋党禁方寛灵帝又起陈窦请诛宦官而节甫推戈反刃明年复治钩党侯览踪朱并伸喙遂使阬焚之祸绍于前秦猿门之灾遍于池木后世不察者犹以三君八俊之名谓君子之所自目岂不痛哉王甫既诛曹节未焟二刘二球同日并诛天子方侈然谓天下无复不轨者可以僦驴弄狗躭市巷之乐俄而黄巾蛾起谞奉内应呼吸之间防丧天下犹且内杀吕强外诛张钧以为卞常侍之中宁无一二好人诗曰臯臯訿訿曽不知其玷灵帝之谓夫张角方平张让首封而灵车晏驾史侯乃立何进轻召外兵迁延委命袁绍不出谷门坐失官家使北邙之下更意董侯长安一迁灰蒙陵寝于是闗东豪杰人有问鼎之心家怀裂土之意傕泛济奉又逼乗舆虽云东还犹之羁旅荀彧西迎之谋董昭唱入许之策而曹操爪翼遂不可收犹且间闗戎马裵徊十七八年内顾北海之微言外惮孙刘之雄畧趦趄扪心乃割余年袭智于莽新避形于公路显附西伯授意曹桓辛丑改元始称黄初四百二十二年之歴始于临观终于坎离一陷一丽其昭著如此也繇斯而观两汉之治犹在上际隆不逮王汚不坠霸其政事文物与春秋表里天实为之人谓何哉】
