<!-- { "loadSidebar": true } -->
　　【正曰临戎隂长遯为八月以丑趋未靡之若热然是元金各得其母坤上事干不失其理体不当用则君子避小人用当其柄则小人避君子诗曰毋教猱升木如涂涂附君子有徽猷小人与属】
　　观大壮第二十二
　　观盥而不荐有孚颙若
　　大壮利贞
　　【正曰木托于地其根丽土雷动从干乃易其所观静而敬壮动而竞为徳不终乃以力骋神明离次草木予圣诗曰为民不利如云不克民之回遹职竞用力】
　　噬嗑井第二十三
　　噬嗑亨利用狱
　　井改邑不改井无防无得往来井井汔至亦未繘井羸其瓶凶
　　【正曰为法以拯人非以毙人也狱闭而井通多惧而不穷古之君子不扰狱市于死求生不于生求死火雷水风则犹之一家也诗曰鲂鱼頳尾王室如燬虽则如燬父母孔迩】
　　贲困第二十四
　　贲亨小利有攸往
　　困亨贞大人吉无咎有言不信
　　【正曰山下有火泽中无水夜行不迷虽困不瘁艰贞乆塞反得其位故去文而反质怵言而敦行君子之所贵也诗曰狼防其胡载疐其尾公孙硕肤赤舄几几】
　　剥夬第二十五
　　剥不利有攸往
　　夬扬于王庭孚号有厉告自邑不利即戎利有攸往【正曰宼媾相寻往亦得平垂坠之举君子自寳快意之业大人敛手寒暑之来观炭与灰正与丑闘莫之敢救道人旁观抚手一笑诗曰我言虽服勿以为笑先民有言询于刍羌】
　　复姤第二十六
　　复亨出入无疾朋来无咎反复其道七日来复利有攸往
　　姤女壮勿用取女
　　【正曰隂阳颠扑龙蛇始战为善不卒肘腋兴变妇言是用童昬是恋上帝四顾于是不睠诗曰妇有长古维厉之阶乱匪降自天生自妇人】
　　无妄升第二十七
　　无妄元亨利贞其匪正有不利有攸往
　　升元亨用见大人勿恤南征吉
　　【正曰得类偕行去妄而诚邦国将否突然出焉邦国将治突然入焉匪禄是嗜为政以制辞髙而卑辞富而贫厥徳乃崇邈与天邻诗曰皎皎白驹食我场藿絷之维之以永今夕所谓伊人于焉嘉客】
　　大畜萃第二十八
　　大畜利贞不家食吉利渉大川
　　萃亨王假有庙利见大人亨利贞用大牲吉利有攸往【正曰天山出云泽地藏水神明所托欝然懋起鸟兽龙蛇以为朝市君子积学以为道选才以为艺积古以为诚虑逺以为智利不与众共食患不与众共避诗曰君子至止福禄如茨韎鞈有奭以作六师】
　　颐颐第二十九
　　颐贞吉观颐自求口实
　　颐贞吉观颐自求口实
　　【正曰自乾坤至颐五百九十六嵗余五十八日四时山雷涵坤泽风涵干为天地中限夏秋交际月纳于日日光不失上下反复自得口实君臣和柔禅受相期虎防鸾枭相为雄雌诗曰羔裘逍遥狐裘以朝岂不尔思劳心忉忉】
　　大过大过第三十
　　大过栋桡利有攸往亨
　　大过栋桡利有攸往亨
　　【正曰大过反复君臣相敌墙高基下土虚木湿都邑未变四夷侵轶工作繁兴民困于役诗曰彻我墙屋田卒污莱曰予不戕礼则然矣】
　　颐大过第三十一
　　颐贞吉观颐自求口实
　　大过栋桡利有攸往亨
　　【正曰变虚以盈动满且覆武人颠颐何其骄溢以口喻腹不知其适国无十年之法人有百年之疾诗曰匪我言耄尔用忧谑多将熇熇不可救药】
　　大过颐第三十二
　　大过栋桡利有攸往亨
　　颐贞吉观颐自求口实
　　【正曰颐而大过虚动以盈大过而颐盈冲以虚刚而能柔敷政优优柔而能刚邉圉孔张夫以刚治岩廊以柔治邉圉不得其道则剑佩易序矣诗曰瘨我饥馑民卒流亡我居圉卒荒葢是之谓也】
　　坎坎第三十三
　　习坎有孚维心亨行有尚
　　习坎有孚维心亨行有尚
　　【正曰天下将竞道人信命竒险相侵君子维心习习之鸟各归其家浼浼之流各底于海动不愧心行不愧迹君子何悔诗曰风雨潇潇鸡鸣胶胶既见君子云何不廖】
　　离离第三十四
　　离利贞亨畜牝牛吉
　　离利贞亨畜牝牛吉
　　【正曰关石和钧王府则有典章礼乐厥辟受之虽有愆忘士未去口虽有高下吏未去手明明制度子孙勿替圣者何作明者何议饥馑宼攘不失其次诗曰无竞维人四方其训之有觉徳行四国顺之】
　　坎离第三十五
　　习坎有孚维心亨行有尚
　　离利贞亨畜牝牛吉
　　【正曰水临杂动火莫能客水险杂举火莫能主佞之见佞丧其田诈之见诈丧其赂小人以贪利捐身君子以贪功失度诗曰天之降罔维其几矣人之云亾心之悲矣】
　　离坎第三十六
　　离利贞亨畜牝牛吉
　　习坎有孚维心亨行有尚
　　【正曰火烈具阜势必莫火烈具势必亡自焚不戢无庸自及虽有战功铭之簦笠以狩以田足以举筵十日在野必防其马诗曰四牡骙骙旟旐有翩乱生不夷靡国不冺民靡有黎贝祸以烬正曰坎离颐过两反两交亦犹之乾坤也反者不交交者不反而又两用之何也曰易无偏举者也其偏举之则有藏显者也显者为仁藏者为用乾坤举交其体藏反屯蒙举反其用藏交显体藏六为三十六因而重之天地之道乃备故书不尽言言不尽意易之大蕴使人黙取之也上经三十六卦以同人大有师比豫谦畜履为主屯蒙噬嗑贲为客以颐大过坎离为体以随蛊泰否为限凡体卦相乗之嵗六十有七余日百六用卦相乗之嵗八十有五余日五十九南北分政四际九卦自六百五嵗至七百六十六嵗差一百五十二嵗余五日南北两差为三百四嵗余十日仲尼所以纲纪全诗也】
　　咸损第三十七
　　咸亨利贞取女吉
　　损有孚元吉无咎可贞利有攸往曷之用二簋可用享【正曰阚山于泽得其意挹泽于山得其利肥鳞坚材使民自来获叶孕波使民自多君子虚已以受人损已以与人故动得民之义静得民之志诗曰瞻彼早麓榛楛济济岂弟君子干禄岂弟】
　　恒益第三十八
　　恒亨无咎利贞利有攸往
　　益利有攸往利渉大川
　　【正曰恒而得益风雷频薄政令苛急善者恒与怒者恒夺与有恒赏怒有恒罚骤喜骤怒此收彼脱诗曰君子如届俾民心阕君子如夷恶怒是违】
　　遯临第三十九
　　遯亨小利贞
　　临元亨利贞至于八月有凶
　　【正曰亨小隂内也元亨阳内也利贞之象无所届也遯而临之有所待也反复八月进以退也先处后出尚征迈也与时往来祸未沬也守之若城固不害也骤来之贵不可受也骤来之凶君子有所不怖也诗曰终风且霾惠然肯来莫徃莫来悠悠我思】
　　大壮观第四十
　　大壮利贞
　　观盥而不荐有孚颙若
　　【正曰阳而骤隂刚而骤柔荏苒之丝与相求望望之视厥志未纳迟迟之来厥悔未及名位犹存中立何失诗曰舒而脱脱兮无感我帨兮无使尨也吠】
　　晋需第四十一
　　晋康侯用锡马蕃庻昼日三接
　　需有孚光亨贞吉利渉大川
　　【正曰时而酺众有未举日出而雨败酱满筥康庄命车遂临大川褰惟以帆辍檝而辕虽有旨酒又何啜焉君子不以名位改志不以酒食改气诗曰彼都人士狐裘黄黄其容不改出言有章行归于周万民所望】
　　明夷讼第四十二
　　明夷利艰贞
　　讼有孚窒惕中吉终凶利见大人不利渉大川
　　【正曰以晦用明乃不自理戒惧恐惕乃谅君子冬昼虽短晴明者多夏日虽长奈霖雨何羑里覉库卒免于祸诗日战战兢兢如临深渊如履薄冰】
　　【正曰自咸恒而来六子为政坎离之用次于天地遯壮晋夷以涵乾坤临观需讼复来为客再厯三辰而天地易位夬姤萃升南北更次故智者观于大象主客之位可以不假词义而得其蕴意矣】
　　家人解第四十三
　　家人利女贞
　　解利西南无所往其来复吉有攸往夙吉
　　【正曰家人之始乃和乃缓虽云嗃嗃萧斧不断西南之雨以作百果鸡鱼祠灶不违其所故家有其圃不尚广野家有尊政不贵天下诗曰君子陶陶左执翿右招我由敖其乐只且】
　　睽蹇第四十四
　　睽小事吉
　　蹇利西南不利东北利见大人贞吉
　　【正曰求与义违教谏道絶君臣相邈礼乐乃缺君子寳其道小人惜其力愚者尊其意贤者尊其迹诗曰鞠人忮慝譛始竟背忮外者慝中譛始者背终睽而蹇之谓也】
　　蹇睽第四十五
　　蹇利西南不利东北利见大人贞吉
　　睽小事吉
　　【正曰高趾多躁望目多怒强言无朋或摘其舌强歩少交或扫其迹故为良臣曲其躬为美妇巧其目睨目直躬乃垢乃辱故曰蹇蹇之言莫与为朋悁悁之徒莫与为朋诗曰不我能慉反以我为讐既徂我徳贾用不售蹇而睽之谓也】
　　解家人第四十六
　　解利西南无所往其来复吉有攸往夙吉
　　家人利女贞
　　【正曰雷动而风不足以雨水动而火不足以处男子辍耕妇人辍纤元首不喜股肱不力诗曰丧乱既平既安且宁虽有兄弟不如友生】
　　损咸第四十七
　　损有孚元吉无咎可贞利有攸往曷之用二簋可用享咸亨利贞取女吉
　　【正曰损之咸可益也咸之损亦可益也咸之损不可损也损之咸亦不可损也山泽无声而人呼之闗市不严而行者戒途故损已而虚则进于道矣诗曰虽无徳与女式歌且舞葢损已虚受之义也】
　　益恒第四十八
　　益利有攸往利渉大川
　　恒亨无咎利贞利有攸往
　　【正曰恒而益之则不利益而恒之则利也往而迁改之则不可迁改而往之则可也风之起以雷风之止亦以雷诗曰君子如怒乱庶遄阻君子如祉乱庶遄已】
　　【正曰咸恒至于损益六子之治乾坤宅中每差十七余日三百有十三差之等五十三嵗余日二百故三差五十有四中嵗之交天地六子别日为治夬姤萃升由此分始也】
　　夬剥第四十九
　　夬扬于王庭孚号有厉告自邑不利即戎利有攸往剥不利有攸往
　　【正曰朝市之伦与语物价山薮之伦与语道窍在消息中消息不亲舟人言潮犹与潮邻出入日月乃知其真故小人莫以咎君子君子莫以咎小人诗曰无言不讐无徳不报惠于朋友庶民小子】
　　姤复第五十
　　姤女壮勿用取女
　　复亨出入无疾朋来无咎反复其道七日来复利有攸往
　　【正曰复而之姤伤其生姤而之复葆其精复而之姤益其疾姤而之复百不失谀臣成羣尧舜聼荧彊臣孔圣尧舜罢聼诗曰成王不敢康夙夜基命宥密于缉熈单厥心肆其靖之葢此义之谓也】
　　萃大畜第五十一
　　萃亨王假有庙利见大人亨利贞用大牲吉利有攸往大畜利贞不家食吉利渉大川
　　【正曰礼乐攸兴麟鳯来庭翘翘之弓先之以旌君子以得其翼小人以食其福茕独有以养行旅有以宿委佩之儒以帅以牧诗曰方叔率止约軧锴衡八鸾玱玱服其命服朱芾斯皇有玱葱珩是也】
　　升无妄第五十二
　　升元亨用见大人勿恤南征吉
　　无妄元亨利贞其匪正有不利有攸往
　　【正曰厚味宜毒薄禄宜福轰车之下无有卷耳铁冶之傍无有侧理木过百嵗必细其枝十丈之松是生兎丝躭仕不已老马重齿诗曰彼昏不知壹醉日富各敬尔仪天命不又盖谓升之无妄也正曰夬姤一隂越次而南萃升二阳越次而北夫姤之从剥复犹升萃之从无妄大畜自乾坤分政至于损益十有二卦千嵗之厯余二十二两差之积二百一十六干策所分坤策从之望人分揲以为交限南北殊分则亦取诸此也】
