<!-- { "loadSidebar": true } -->
　　陈彦升之遴曰先生壬午五月过临安将适江楚时诸门人皆送至京口惟孟长民从至九江之遴知先生雅喜独坐又方理易正不欲与众周旋仅遣一苍头事先生恳得正完本与朱美之朝夕讨论及在留都过楚苍头仅持美之尊人墓志铭及之遴诗序耳之遴方与美之约侍先生还留都而环报适至舣舟至京口又不知先生所在但闻先生已还闽中众无知者盖先生澹泊自将操小舠入芦苇中携仆被穿闗虽津吏不知也至绣水闻先生在正吊钱去非私喜不自禁乃从恳得正完本曰吾书已稍完无所恨但恨不见钱去非使人有祝予之叹盖先是五月去非同诸门人送先生至京口登北固赋诗者也正完本属当公诸后世然闻有手书原本在杨前辈处故从长民得识始未云朱美之朝瑛曰瑛先岁见三易洞玑玩之未有所得既在旌徳邑小事稀山水清穆乃稍探讨别爲三易与洞玑参契壬午夏月先生来大涤山中瑛出三易请正先生以爲不缪因相与极论三四书夜虽无足之能颇尽一隅之致矣及见正初本意欲借归而先生坚以爲未定既十月先生以完本彦升又属彦升若传播必与朱美之参定不知何以佐高深者然自仲尼殁后微言既絶性道难闻欲起回赐以还檀木捧拳块而附岱华诚还顾瞠然未知其可也
　　刘渔仲履丁曰人言在先生西库始作正此殊不然三十年前丁侍先生在浦东草庐于时有易本八卷畴八卷畴在吴亮恭侍御处本在张雨玉兄弟处念之已三十余年当时亦三属草本也但今正与旧正文义俱别耳方开府仁植与先生同在西库每过先生论诸义先生方就草作二十图锦衣着筐篮来请先生方画一图未完徐曰吾作一图完就逮耳诸役不可輙扶先生去诸图飜簸床下役去仁植始掇拾藏之今相较亦尽不似惟前日月出入四五图相恍惚耳忆丁三十前年尝过先生先生问三天图可曽看不丁曰此有何难晓先生曰正谓易晓故难晓耳今书絶不道三天图惟末卷稍稍及之又先生家屏风上刻天方图爲四周天方百二十九度刓圆削方凡十八变而归于极每谓门人曰天地神奥堂精室尽在于此今书中亦无此图然则书所不言者尚多矣榕坛诸友百二十人无一人谈易者间有问及先生輙引高允之言曰天下妙理自多何必问此
　　何羲兆瑞图曰师过讲堂无一刻清暇终日酬对飞楮挥毫亦无一刻冗杂瑞图间言古人左方右圆口答手批何尝得此精儁师愀然曰若使濓溪伊川岂复露此伎俩一曰扶笻过寻归云洞笻折坠屦罣于榛莾归遂不能骋歩如前亟欲西过江楚瑞图请前后所著书统留山中师云文宇之业总不足存天假数年得就前业则易正诗序正春秋表正此三正者当留山中以扄寳藏耳又云易正完当携至山中簪笔披衣呈章北斗之下也今正完陈彦升处何繇至山睹此虹玊先生云吾向与何羲兆约正完时入山呈斗然如此重事当自家笔迹一字不苟今旧迹已离所存改本中有杂墨岂可告之神明且俟刻完整整齐齐开兹悬霤耳凡先生著作出自手书皆银钩銕画如镂木板惟绡素赠答始有行草入眸自辨也

　　易正序述
<经部,易类,易象正>
　　钦定四库全书
　　易象正卷初上
　　明　黄道周　撰
　　大象十二图序
　　【大象十二图何谓也言夫悬象之大者也天地悬象莫大于日月有日月而后有水火有水火而后有山泽有山泽而后有风雷水火生于日月风雷发于山泽日月不明山泽不灵故象者日月之谓也天地之道一治一乱日月之行一南一北北至而嬴赢极则必渭南至而缩缩极则必复天地之仁宝其阳光日月之智尊其往复有往复而后有交防有交防而后有薄食有薄食而后治乱见焉干治于南以日行髙而谓之北坤治于北以日行下而谓之南日行之有髙下乾坤之始交也屯防从坤而在于南则需讼从干而在于北南者阳乏故经纶以造其端果育以正其则北者阳饶故燕享以通其志作谋以集其事两者圣人之慎始也师比在于南则小畜履在于北南有正主故容畜亲建奠其功北有疑客故懿柔辨定贞其志两者圣人之辨位也泰否在于南则同人大有在于北谦豫在于南则随蛊在于北随蛊泰否日月之正交也泰否正交反而必复随蛊正交有事而无故以为是日月之常行然而圣人始忧之矣圣人之治日月于其北而南不于其南而北否自北而南泰自南而北蛊自北而南随自南而北两者中国夷狄之大界也临观在于南则噬嗑贲在于北剥复在于南则无妄大畜在于北临观剥复则非正交也以自泰否而来入于半交圣人犹且忧之故裁成敛徳宴息振育容保设教安宅闭关圣人非敢托之无事也以谓是隂阳疑战邪慝攸伏不可不戒也南有重頥北有重大过南有重坎北有重离如是不交圣人不敢以为无事頥大过交于南坎离交于北于是则日月正交日月正交虽有祸慝无所避之圣人亦曰吾谨细行以受大降立师道以正君徳如是而已矣故讲学修徳圣人所救日月也日月治则水火治水火治则天地治然且圣人治水火不敢曰治日月明两之道不属水火以尊日月是圣人之慎也盛徳之至也风雷山泽日月之气质也天地水火治于上山泽风雷治于下日月北行山泽荣日月南征风雷变声故咸恒在于南则遯大壮在于北咸自北而南恒自南而北遯自北而南大壮自南而北故虚受特立逺恶克复所以靖二分之路谨春秋之治也圣人不靖二分之路谨春秋之治则上无以为君下无以为师故晋之用明明夷之用晦家人之正内睽之正外圣人之学于水火则必有取之也晋明夷在于南则暌家人在于北蹇觧在于南则损益在于北圣人之忧患盖自是而至也上世之圣人雍容以治礼乐不世之圣人黾勉以治过慝表短而景长魄望而晷中则圣知衰矣故夬姤萃升天地之变位也夬姤在于南则萃升在于北剥复无妄大畜之次于是始交亦于是始乱也颁禄施命以收人心耀武井中以固众志是非圣人之得已也有徳而无其位有位而无其时虽天地无以得于六子而况于圣人乎圣人之有困井帝王之有鼎革犹日月之有交食敬其时位而无敢改于其徳困井在于南则革鼎在于北师之于君敌也震艮在于南则渐归妹在于北妇之于男非敌也随蛊渐归妹之交不有女祸则必有戎祸乎是隂阳男女之襍也天地祸谪着于日月外蕃女谒阉寺强臣奸宄盗贼六者相为起也圣人不治之以干戈而治之以礼乐曰永终知敝居贤徳善俗若是而已矣丰旅在于南则巽兑在于北巽兑之在于北犹震艮之在于南也震艮不在于南巽兑不在于北则是风雷山泽不让日月之路也风雷山泽争日月之路则圣人之治亦穷于无所措故震艮强也强而治之曰反躬止思巽兑柔也柔而治之曰申命讲习离之继明坎之常习则犹致此意也两女必嫉两男必争何以止之曰教与斆故易有十一教者防小畜蛊临观大畜坎损益渐兑是皆明王所救天地日月之具也噬嗑贲丰旅之治刑狱则非圣人之得已也涣之享帝立庙节之议礼讲徳则犹是君师之事也涣节在于南则中孚小过在于北中孚小过交于北则既济未济交于南两交者天地日月所为终事也日月不交则祸谪不见祸谪不见则天地无所示救于圣人圣人无所施救于天地泰否两济之交于南治乱以之终始随蛊渐归之交于比内外以之中沸頥过之交于南王者以乆而絶坎离之交于北霸者以骤而灭孚过之交于北外国竞于中华乾坤之交于南中华以荡外国此八者圣人所为慎豫以救隂阳之败也赦罪缓刑辍乐迁次修恭俭之节以致觳哀敬非所谓救败于大也故易者为救天地而作也救天地则必明于天地之道明天地之道则必清日月之路乾坤泰否随蛊頥大过坎离渐归妹既未济中孚小过剥复夬姤萃升晋明夷二十四者日月之路也以是二十四者加于定衡环体用六圗者研几辨物其道无方举其梗槩为十二圗而日月之治南北赢缩朔望盈虚交防闰余亦略着于象是古作易者之意也】

　　六十四体卦初终定序圗第一
　　【天地定位日月终始平于坎离究于两济上下显藏对化反复八体交勤各三十六分于两际为七十二举其原始八八相错但六十四体显用藏各依其方凖彼日辰以得其常是定序圗左右分行】

　　【上经兼六下经兼二上下分用为七十二左屯右防左需右讼上下两间各左右起天地河汉脉络经理各繇是布阳年从左隂年从右始六十年五子六甲以是相次凡易生于象象生而有数象数灭则理义性命不可得而见也天地日月星汉山河人物之数皆系于象其最易简明著者皆在于易易自一而二始加一倍以十八积之为二十六万二千一百四十四此即一卦十八变六十四卦三乘之数也凡易以六十四为一乘再乘得四千九十六三乘得二十六万二千一百四十四分为六十年每年得四千三百六十九辰六厘六毫六丝与天平行四千三百八十三较之不及十三辰九分三厘三三为一嵗日月交食退差之凖所谓半差一日十五刻强者也有此退差是生交食凡嵗月交二十七日二十一刻二十二分强约其行赢得二十七日三分六厘六毫六丝以十因之为二百七十三六厘六丝凡卦自四千九十六而外加二百七十三六厘六丝六忽而得一嵗之交象故一嵗十三交入于十六限以嵗稽月以日稽辰一嵗之辰即十二嵗之日一月之辰即一嵗之度也故十二嵗得百六十交六十嵗得八百交七百二十嵗得九千六百交交防闰积小而四千三百六十九辰大而四千三百六十九嵗以日月为候与天地终始也定序圗皆依上下经为次上经三十卦每卦乘六十四再乘四千九十六以爻计之二万四千五百七十六当嵗实六十七年零百有六日以三十积之得二千一十八年再加一卦为二千八十六年正当咸恒之中交而上下分际故自春秋已未至元末癸夘系于上经上经二千八十六则上经二千二百八十八也去大小余但以三百六十纪之为二千四十八入于咸恒中交上经二千四十八则下经二千三百二十一也所以必加一交半交者天地絶续之故非其中爻不备观下圗两济之间而絶续入交之义亦可见矣圗序専指衡圗而厯年参于环交与定序定位夐别故先着两经年次于此】

　　六十四体卦上下定位图第二
　　【咸恒司臬乾坤司天两济之平交道出焉八体既成四交反复以视交限为十有六两济而上为交者十两济而下为交者四凡十六交否泰随蛊归渐两渐佐八体卦以导日月以赞天地】

　　【乾坤坎离頥孚两过反复十六得交者八而已否泰随蛊归渐两济交变反复其象一也归渐而下二十四卦至于咸恒百四十四以视南极不见交食凡十六限每限二百七十有三积十二年得百六十交嵗交十三其通义也】
