<!-- { "loadSidebar": true } -->
　　【正曰革则有位矣有位而用柔孚惕厉号天下信之然且似有忧恤者何也熠燿行宵蜉蝣出隂朝宁之有小人犹边庭之有夷狄不保其无但曰夜行而已君子之治小人不能使小人絶类能使小人信志莫夜之惕号非曰怨憎亦以自警也诗曰告尔忧恤诲尔序爵谁能执热逝不以濯爵位者朝廷之扞掫也爵位昼明扞掫夜勤虽有伏戎勿忧之矣故曰氷炭互胜者朝廷之大戒也以知其消长节其蚤莫则可免于厉矣】
　　九三【夬之兑】
　　夬于王庭孚号有厉告自邑不利即戎利有攸往兑亨利贞
　　壮于頄有凶君子夬夬独行遇雨若濡有愠无咎象曰君子夬夬终无咎也
　　【正曰健而説然犹之健也世未有不独行而能健者也独行壮頄其势必争丽泽而往众志乃合故独行者君子之志丽泽者君子之务也君子合众以成务致独以审防夬夬而行虽未得志天下犹且信之诗曰肆不殄厥愠亦不陨厥问太王是也夫无独行之志而欲成丽泽之务道谋牵于下党议于上虽曰无愠与壮頄者同败也诗曰如匪行迈谋是用不得子道】
　　九四【夬之需】
　　夬于王庭孚号有厉告自邑不利即戎利有攸往需有孚光亨贞吉利涉大川
　　臀无肤其行次且牵羊悔亡闻言不信
　　象曰其行次且位不当也闻言不信聪不明也【正曰夬决也需不进也夫以夬决之时进需时之防谁信之乎君子因时相物而动退而谋其身进而谋其人无肤之臀不可行也牵羊之防不可前也于是而道决进之防则亦且疑之矣君子之居徳也为兑而説为需而待说而独行待而能断故以谋则寡失以动则无悔若濡有愠闻言不信则犹未失断也周公出师于毕焦而弃陈师于牧雨至而决战周公之独行也文王伐密而密下伐崇而崇降然且七年大勲未集是文王之次且也文王次且不以为怯周公独行不以为壮夫亦曰时而已诗曰孔惠孔时维其尽之子子孙孙勿替引之文王周公之谓也】
　　九五【夬之大壮】
　　夬于王庭孚号有厉告自邑不利即戎利有攸往大壮利贞
　　苋陆夬夬中行无咎
　　象曰中行无咎中未光也
　　【正曰夬之大壮动而震姑洗之律被于太簇阳蔬怒生不必洿隂夬夬之阳得其所求于斯时也赞阳出滞考神纳宾因其大采以修日徳则犹之中行也故苋陆采而蔬圃治蔬圃治而嘉谷秀诗曰荼蓼朽止黍稷茂止言治小人者也中原有菽庶民采之言治君子者也苋陆之贱不逮小人其贵不逮君子庸猥之材与时俱荣夬夬而用之夬夬而去之明昭之赐则必有与者矣夫以盛明之时无登庸之业博硕之荐而试禴于苋陆者亦各其宜有道所不訾也故曰中行无咎虽云大壮则犹之中行也以大壮为中行则是圣人舍其韦佩也】
　　上六【夬之干】
　　夬于王庭孚号有厉告自邑不利即戎利有攸往乾元亨利贞
　　无号终有凶
　　象曰无号之凶终不可长也
　　【正曰夬而干何防乎易之观夬与其观剥也犹之临遯各儆其所终故天道之长消圣贤所大毖也君子以是而夬小人小人亦以是而夬君子矣故快心之事君子之所流涕也无号终防鬼神之于小人何谋乎曰王庭孚号亦欲不信于天下云耳君子不以消长听之天道不以进退委之国柄干干夕惕以图其后诗曰藐藐昊天无不克巩无忝皇祖式救尔后是乾元之所思永也故孚号者君子之不获己也】
　　
　　姤女壮勿用取女
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　象曰天下有风姤后以施命诰四方
　　【正曰是防宾之卦也防賔之律五十余六不可以损矣不可以损而益之益之弥壮故易所不敢取也然则乐有正间姑洗防宾犹之阳律也而为女壮何也曰从律则谓之阳律从卦则谓之隂令矣君子肃于隂令以察夏至谨其起居无有不恪节嗜欲尚澹泊屏息敛身以待隂阳之自定于是而有佚志怠色则其蕃育不备赋命苟薄神人所酬献不从焉诗曰神之格思不可度思矧可射思君子治其房闼以栖神明早服夜息如御宾客故姤之女壮君子有所不取也不取女壮而施命诰四方者何也言室满室言堂满堂天下如家安知四方及其究也以闭闗独复】
　　初六【姤之干】
　　姤女壮勿用取女
　　乾元亨利贞
　　系于金柅贞吉有攸往见凶羸豕孚蹢独
　　象曰系于金柅柔道牵也
　　【正曰金柅干也羸豕姤也系于干则姤不为政孚于姤则干不为政矣楚司马子期欲以妾为内子问左史倚相曰吾有妾而愿欲笄之其可乎对曰昔先大夫子囊违王之命諡子夕嗜芰子木有羊馈而无芰荐君子曰违而道谷阳竖爱子反之劳而献饮焉以毙于鄢羊尹申亥从灵王之欲以陨于干谿君子曰从而逆君子周旋惟道之从子木能违若敖之欲而吾子欲荐芰以干之其可乎故曰金柅之系违而道羸豕之孚从而逆贞吉不徃则近于道者乎】
　　九二【姤之遯】
　　姤女壮勿用取女
　　遯亨小利贞
　　包有鱼无咎不利賔
　　象曰包有鱼义不及賔也
　　【正曰包有鱼女子之祭也女子尸祭不及賔客爵弁在门不顾内厨记曰彼妇之口可以出走见女壮而思遯者夫亦有伊微之心乎诗曰哲夫成城哲妇倾城哲妇则犹之包鱼也】
　　九三【姤之讼】
　　姤女壮勿用取女
　　讼有孚窒惕中吉终凶利见大人不利涉大川
　　臀无肤其行次且厉无大咎
　　象曰其行次且行未牵也
　　【正曰女壮而知讼则亦知厉矣诗曰谁生厉阶至今为梗言夫妇舌之阶厉也君子于讼以作事谋始于归妹以永终知敝而姤之讼兼之故次且之行未为蹢躅也君子省于内徳足以制义省于外徳足以制慝嬿婉之交何国蔑有包鱼以讼其中羸豕以讼其初防厉以讼其终则亦可以免咎矣周室之兴也皆以姜任其替也皆以骊隗夫岂姜任之女蒙骊隗之女壮乎不有女壮何以敌国未之思也夫何远之有】
　　九四【姤之巽正变象】
　　姤女壮勿用取女
　　巽小亨利有攸往利见大人
　　包无鱼起凶
　　象曰无鱼之凶远民也
　　【正曰女壮而干孙重巽申命妇人为令故包之有鱼则犹内政也包之无鱼则是外政也艶妻煽于内卿士应于外从我公事而舍其蚕织天下旤败则从此始矣诗曰敝笱在梁其鱼唯唯齐子归止其从如水故姤而行巽君子之所恶也春秋书公及夫人如齐与夫人归自齐孙于齐是春秋之严也春秋之不获己也亦犹之申命施诰使天下取则焉耳】
　　九五【姤之鼎】
　　姤女壮勿用取女
　　鼎元吉亨
　　以杞包瓜含章有陨自天
　　象曰九五含章中正也有陨自天志不舍命也【正曰瓜易败也杞不易败也姤贱而鼎贵也以其子贵其母以其阳徳养其隂节以其不易败养其易败者故坤之含章载谦以从其君姤之含章载鼎以从其夫臣道以得妻道不失诗曰南有樛木葛藟萦之乐只君子福履成之故以樛木而萦葛藟含章之义也君子犹或知之以福履而成君子有陨之道也君子则不之知也君子体道以养万物使其阳节不既隂节不亢以御臣妾驺从各得其所诗曰瑟彼柞棫民所燎矣岂弟君子神所劳矣是姤之鼎之谓也】
　　上九【姤之大过】
　　姤女壮勿用取女
　　大过栋桡利有攸往亨
　　姤其角吝无咎
　　象曰姤其角上穷吝也
　　【正曰姤之大过过在勿取女者也鹿之感阳麋之感隂时至而角解角解而不交君子遇穷而颠颠而不复遇吝则吝矣失亦其时也何咎之有故大过之灭顶与姤之姤角其义不相逺也时过而遇防与时遇而过吝知命者不失其命知性者不失其性周公之诛管蔡不以为罪夷齐之违明时不以为鄙诗曰天实为之谓之何哉故大过之姤与姤之大过其要无咎一也其皆有独立不惧遯世无闷之心乎不然何其词之危而平显而明也夬姤二隂之卦也是宜在北政而系于南政何也三才之等六尺四寸自四尺二寸而入于下际余二尺二寸以交于顶踝故自乾坤至于剥复二十二卦人身之上际剥复至于损益腑臓之海滙也夬姤而下股膝屈向交于北政故夬姤萃升南北反易三才之等九道之纬于是可别矣故易者天人之大辨也天地之有夬姤皇王升降男女迁化世运不齐皆繇此出以夬姤而别下际以剥复而别中身两济乾坤顶踝始终规而圜之一南一北日月出入鬼神所行十有三万一千六百余里经纬隂阳上下终始盖亦犹是矣故剥复夬姤圣人所以命鬼神而别天地也易之为道不亦精乎序卦传曰益而不已必夬故受之以夬夬者决也决必有所遇故受之以姤姤者遇也杂卦传曰姤遇也柔遇刚也夬决也刚决柔也君子道长小人道忧也是皆为长夏之防也唐武徳甲申始入夬限是嵗六月庆州杨文干受甲于建成欲图秦王武门之旤则搆于此也又明年丙戌秦王杀建文元吉乃即帝位上皇让居北宫故为王季与泰伯子臧之难也以魏徴辅建成以王珪教魏王泰而皆有市心岂时防使然抑人谋之绌乎太宗既纳马周之言置酒未央奉觞上夀颉利起舞冯智戴咏诗真古今一时也而内不能监武之事使青雀投懐承干贾旤犹外侈灵州之伐远勤安市之师故为帝王而欲絶欲以谈仁义非尧禹不能矣甲寅之距甲申正三十年夬姤中交而才人武氏始为昭仪攷武氏入宫在贞观丁酉十二年十月时方十四距永徽甲寅又十八年姤女已壮而施诰四方夫古人亦已及此乎疑似之形杀李君羡故谶纬之书君子之所絶口也雉奴柔懦恐不克终文皇之言不为不智而天鼓其波水沴屡作在廷诸臣无一人议其始者及雌形既变旤漦已翻乃叩头泣血以明不可使李勣义府敬宗三人者推刃诸李防灭唐宗岂不哀乎丙辰显庆而后尚三十余年包鱼躅豕并发其毒酖废三子杀十二王朝士破灭者几数千家虽以狄仁杰娄师徳之流亦含诟忍耻待尽而已谈者以春秋姜氏不去夫人谓臣无挟君以子去母之理正当委曲以奉雄狐栖迟而观敝笱呜呼过矣夫使文姜覆鲁之宗敬嬴絶文之祀即三家诸子亦有起而殉之者必以季孙行父公子遂为百世之模亦不达于类矣夫亦束于权势偷日视隂旡繇从圣贤问其沐浴也】
　　
　　萃亨王假有庙利见大人亨利贞用大牲吉利有攸往彖曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣象曰泽上于地萃君子以除戎器戒不虞
　　【正曰泽上有地其象修文地上有泽其象修武何也泽上有地则泽在地中百流归之人临其上以为教思容保文徳出焉盛明之时也地上有泽则泽冒于地百流泛滥人萃其间以为戎器不虞武事出焉忧危之时也忧危之时而为假庙用牲何也是犹之明盛也大众所聚不得礼乐必有戈矛故羽籥干戚两者相为救也诗曰瞻彼洛矣维水泱泱君子至止鞞琫有珌是犹之盛明也而韎韐鞸琫及于君子故俎豆军旅两者亦相为用也及其究也为多识前言往行以大畜徳】
　　初六【萃之随】
　　萃亨王假有庙利见大人亨利贞用大牲吉利有攸往随元亨利贞无咎
　　有孚不终乃乱乃萃若号一握为笑勿恤往无咎象曰乃乱乃萃其志乱也
