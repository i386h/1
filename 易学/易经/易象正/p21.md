<!-- { "loadSidebar": true } -->
　　比吉原筮元永贞无咎不宁方来后夫凶
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也象曰地上有水比先王以建万国亲诸侯
　　【正曰天下之当位者其惟比乎众辅之上必有隆栋然天下之臣不如其君者多矣反师而胜君盈于上臣比于下伐知而多力怠教而重敛昵益妇田是古人之所虑也故比之有不宁寳之遗告也先事而戒之推本而究之泝其方来图其终永是亦可以吉矣臯陶曰慎厥身修思永蔡仲之命曰慎厥初惟厥终终以不困不惟厥终终以困穷是则图宁于后夫者矣故比者建万国亲诸侯之象也封建井田两义一致不升不封天下无功明王之智不营阡陌及其究也以顺天休命】
　　初六【比之屯】
　　比吉原筮元永贞无咎不宁方来后夫凶
　　屯元亨利贞勿用有攸往利建侯
　　有孚比之无咎有孚盈缶终来有它吉
　　象曰比之初六有它吉也
　　【正曰屯者易之始交也始交而孚长子建侯远险而内亲初动而众顺建侯之贞不可有它也而谓之有它何也辅上得众天下所共与也君子始仕不享其禄致主不祈其爵诗曰瑟彼玉瓉黄流在中岂弟君子福禄攸降天下之失生扵饮酒其孚生扵不荐盈缶有虞则犹之不荐也比之屯见难而多虞易以之始未济之解患过而少燕易以之终故盈缶濡首初终异义它吉虞燕颙若殊致辨四有孚者尽其防矣】
　　六二【比之坎】
　　比吉原筮元永贞无咎不宁方来后夫凶
　　习坎有孚维心亨行有尚
　　比之自内贞吉
　　象曰比之自内不自失也
　　【正曰君子不修声于人不修色于人亦不失声于人失色于人何也其听睹内也听睹内者其外引絶夫似有愚人之心也乃与衾影自为婚媾世见其渊静以谓之内险见其卬须也以谓之多援而君子无有也诗曰民各有心覆谓我僣记曰礼义不諐何防于人言古之人尝用之者文王是也是比之常德行也】
　　六三【比之蹇正变象】
　　比吉原筮元永贞无咎不宁方来后夫凶
　　蹇利西南不利东北利见大人贞吉
　　比之匪人
　　象曰比之匪人不亦伤乎
　　【正曰易未有质尽之词也质尽之以为比匪则在是爻也隂不当位以近于险险人当衡委体从之殉势而忘难以至于蹇不亦宜乎郤至入周王尗生见而悦之召桓公曰陈尗必且有咎白公之入子西主之叶公子髙曰国家将败必用奸人而嗜其疾味王尗生与子西未为匪人也然而不见大人柔险相比大难从之而况于委体以事匪人者乎诗曰毋教猱升木如涂涂附伤之至也伤而疗之如何曰反身修德亦庻可以免矣】
　　六四【比之萃】
　　比吉原筮元永贞无咎不宁方来后夫凶
　　萃亨王假有庙利见大人亨利贞用大牲吉利有攸往外比之贞吉
　　象曰外比于贤以从上也
　　【正曰十家五耦过之必下谓或有贤人存焉又况于众萃者乎萃之于外而审之于内审而后比之叔向见司马侯之子抚而泣之曰自而父之歾吾蔑与比而事君矣借偃在侧曰君子有比乎叔向曰君子比而不别比德以赞事比也引党以封已利已而忘君别也君子内比不违其亲外比不远其雠喜怒以众刑赏以国故曰观其所聚而天地万物之情可见矣】
　　九五【比之坤】
　　比吉原筮元永贞无咎不宁方来后夫凶
　　坤元亨利牝马之贞君子有攸往先迷后得主利西南得朋东北丧朋安贞吉
　　显比王用三驱失前禽邑人不诫吉
　　象曰显比之吉位正中也舍逆取顺失前禽也邑人不诫上使中也
　　【正曰比者隂私之道比无显者也小人私比以树人而主不知以排人而主不疑以怒人而人不敢怒也王者敛福敷锡庻民比于德不比于法比于法不比于禽前禽虽失何诫之有洪范曰凡厥庻民无有淫朋人无有比德惟皇作极天下之有朋比则自皇极不建始也天子比于左右左右比于邪慝三驱多诫而飞走竞乱若火焰焰攸灼弗絶则始于此矣洪范曰凡厥庻民极之敷言是训是行以近天子之光夫近天子之光而能得天子之意以戢宁邦国非显德而能之乎诗曰克顺克比比于文王其德靡悔是可谓厚德载物者矣】
　　上六【比之观】
　　比吉原筮元永贞无咎不宁方来后夫凶
　　观盥而不荐有孚颙若
　　比之无首凶
　　象曰比之无首无所终也
　　【正曰是于卦德象彖无所取之取诸位也柔在三上是多凶者而以观为无首何也观者宗庙之道墟墓之位也内史过曰国之兴亡听于民不听于神渎神之与渎民其败一矣隂柔在师保而天子不制又以党比罪其臣民则是教乱也赵宣子谓韩献子曰闻之事君者比而不党周以举义比也举以其私党也上之于五则私也于三则党也当众顺之时而髙位是狥主孤于上民惑于下君子忧之故用九无首君子亦有不敢用也用其敬于民事荐享朝夕者耳诗曰自古在昔先民有作温恭朝夕执事有恪】
　　【师比一阳之卦也次于屯蒙以辅南政屯蒙之日昼短百六十八又六日而十二日道之髙下盖有前郤焉歴四十五日至于谦豫而犹有促晷也天道之渐浸百世犹用之易不以一卦之蓍治一嵗之歴而其道则相暨也师比之两上升观皆凶正言若反以为德之不胜位也势也夫德之不胜位者多矣坤之师中解之左次坎之内心萃之外比四德显然位亦何胜德之有故位之与德相较而得贞胜者也】
　　【序卦传曰讼必有众起故受之以师师者众也众必有所比故受之以比是亦有义例乎曰是何义例之有以言其理则似矣自成公癸酉伐郑之嵗至于昭公庚辰至河乃复六十八年天下所眎者楚之车辙耳容畜亲建则未有讲也郑以区区为晋楚玩具乍彼乍此诸国从之啓处不遑讨邲以要之虫牢以收之马陵以周之铜鞮以匡之琐泽以平之鄢陵以伤之柯陵以虞之首止汝上以趋之三假王命以殊之鄫以次之戚以莅之鸡泽以疑之戏以持之北林以施之萧鱼以维之盖自楚共三十一年之间无嵗不争非独为郑则为众盟国之故也楚康既立东吴已张臯舟之隘楚人不戒获公子宜谷而晋悼亦故世无盟主于庚尝兵于汾南风不竞而齐晋始骚诸大夫狃于溴梁之盟相杀相树日相继也向戌息兵盟于澶渊前后戢宁亦七八年赵武屈建涂塈于外穆叔子皮衣繻于内虢之防晋楚输平悼平亦媮楚人再弑其君而尚为申之防援六王三公之事用齐桓召陵之礼故容畜亲建天子不能用而楚人窃用之也越既伐吴吴败楚于长岸于是天厚晋楚覇泽亦替诸卿大夫各弱其君无首之比后夫之凶于是亦尽矣然则鄢陵之战射楚中目其舆尸乎曰未之知也繻葛之战射王中肩其屯邅乎日月之薄食亦有其数意之则以为偶值测之则有其度盖自晋重耳出亡之嵗以至于鲁新宫灾迨于华向入于南里之嵗二百一十一年齐晋秦楚递为盟长秦以僻远创于杌陧不争夏盟而卒以彊起屯蒙需讼师比之义或在于是乎】
　　
　　小畜亨密云不雨自我西郊
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也象曰风行天上小畜君子以懿文德
　　【正曰干西北之卦也巽风之上者也云聚于干而射于巽隂德已就而阳功未致以为雨则不降以为干则未成十五王之泽盖犹在髙山也诗曰陶复陶穴未有家室又曰乃睶西顾此维与宅天命未至圣不能邀曰吾自修文焉耳弓矢秬鬯则犹未之敢冀也然则巽不可语权乎曰巽事之最顺者也健以持之巽以行之何权之有诗曰王室如燬父母孔迩此之谓也故小畜者懿文德之象也天上无云日星乃明薰风之来万物以亲及其究也以作乐崇德】
　　初九【小畜之巽】
　　小畜亨密云不雨自我西郊
　　巽小亨利有攸往利见大人
　　复自道何其咎吉
　　象曰复自道其义吉也
　　【正曰小畜而巽文王之所为权也非巽何道非巽何复巽小而文乃与道隣故望道而有矜色君子之所恶也书曰不矜细行终累大德毕公之命曰惟公懋德克勤小物故终周之世能师文王者其毕公仲山甫卫武公乎武公九十矣而自谓小子仲山甫有大功于王家而日训小心诗曰帝谓文王予怀明德不大声以色不长夏以革自道之谓也自道者卑驯之至也】
　　九二【小畜之家人】
　　小畜亨密云不雨自我西郊
　　家人利女贞
　　牵复吉
　　象曰牵复在中亦不自失也
　　【正曰牵畜也畜而牵之止于外而闲于家名利谢于外则箪席怡于内君子之学不厌博问不厌辨约而收之引而连之若取诸宫非以为功也若寄诸隣非以为人也诗曰我有防蓄亦以御冬又曰何有何亡黾勉求之得是道也亦可以富范文子曰寡德而求功多欲故多忧见夫无土而欲富者乐矣哉】
　　九三【小畜之中孚】
　　小畜亨密云不雨自我西郊
　　中孚豚鱼吉利渉大川利贞
　　舆説辐夫妻反目
　　象曰夫妻反目不能正室也
　　【正曰是非家人也而家人之其信犹有存者焉为云则未雨也为川则未渉也而众犹信之者顺也刚而动动而説室虽色不及于市故曰舆説辐犹足以有行也夫妻反目犹足以有明也畜而有孚犹足以亲也季武子之取卞也公欲以楚伐鲁荣成伯曰不可楚若克鲁诸姬岂闚焉宿之事君何敢不悛醉而怒醒而喜何怪乎取郓之役楚人执穆子既归武子劳之日中不出曽阜曰虽死于外庇宗于内犹养吾栋也既免大耻而不忍小忿可谓能乎乃出见之故畜而中孚则犹可以正室也君子之为道不信于国人犹信于户庭】
　　六四【小畜之干】
　　小畜亨密云不雨自我西郊
　　乾元亨利贞
　　有孚血去惕出无咎
　　象曰有孚惕出上合志也
　　【正曰畜之血所为疑也干之惕所为断也断以去疑非干而能之乎干足以孚矣而后断之鲁僖公之雩也巫尽不雨逐佞臣七人而雨如注桑林之祷诘及女谒暨于包苴夫以敬跻之朝而有昌谗如末世之云者乎不疑不断小腆大戒一龙之漦而洒旤五百年周颂曰予其惩而毖后患莫予荓蜂自求卒螫肇允彼桃虫拚飞维鸟是之谓也故知小畜之干者亦可以无咎矣】
　　九五【小畜之大畜】
　　小畜亨密云不雨自我西郊
　　大畜利贞不家食吉利渉大川
　　有孚挛如富以其邻
　　象曰有孚挛如不独富也
　　【正曰富不家食则其为邻也众矣君子饬躬以立其质多闻以相其行迟久而无干禄之心达而不侈塞而不滥以小致大积而非积也诗曰古训是式威仪是力天子是若明命使赋是仲山甫之行也晋文公学于胥臣三日曰吾不能行也咫闻则多矣胥臣曰然闻而畜之以待行者不益愈乎故天下惟学而行之为有隣也繇余郯子学于戎翟而行信于秦鲁故惟学而行之之为有隣也】
　　上九【小畜之需】
　　小畜亨密云不雨自我西郊
　　需有孚光亨贞吉利渉大川
　　既雨既处尚德载妇贞厉月几望君子征凶
