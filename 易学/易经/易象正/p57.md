<!-- { "loadSidebar": true } -->
　　【正曰贞矣而有利有不利夫其时物也豚鱼之信及于渊而翰音之信不及于天世固有不恃其节而恃其才如此者乎雄雉能飞不能晨夜晨鸡司夜不能晨飞使节必兼才则世无完物且使有才之士必皆厉节则洁身警露者共栖于榤也故节之上六自信其节虽贞而无悔中孚之上九欲用其才虽不悔而终凶君子谅身而恕物信已而及人茍不拂于礼义逺于经常则亦已矣必自以为独往抗驾于圣贤之前亦圣贤之所愿望难见也中孚之变六十四其体尽变则为小过不变而反易则犹之中孚也故中孚不别为用用其似頥大过者以为离火之变体取于巽兑合两而一寓是地徳之终亦天道之所畏也一爻单变则正体备矣五爻递变有见有伏取诸小过恒豫谦咸旅亦犹之小过一爻独用者是皆法之乾坤也】
　　【中孚之中孚】
　　中孚豚鱼吉利渉大川利贞
　　象曰泽上有风中孚君子以议狱缓死
　　【正曰凡诸反卦六十四变皆有之也以之立限则不皆有之也皆有之则不可以独举不皆有之则独举何举之举其以巽兑而为离火地交天中火因之先水火水相次以起两济之义也】
　　中孚之丰【初七二九三六四六五九上九】
　　中孚豚鱼吉利渉大川利贞
　　丰亨王假之勿忧宜日中
　　【正曰中孚之丰议缓之而又折致之何也议缓之仁也折致之义也楚释郑伯而天下仁之鲁赎卫侯而天下义之亦谓其慎也慎以成信故雷电息而白日出春秋者白日之书也僖公二十八年春晋侯伐卫卫有可伐之道伐之义也卫人出君卫侯出奔于襄牛出君不义也故襄牛之事不见于经公子买戍卫不卒戍刺之楚人救卫明乎其责鲁楚也责鲁楚则重责卫也以中夏之侯不与盟主而外国是求以为敛盂之盟见絶而去则是未知罪也城濮之役晋既克楚天王在于践土卫不归命于天王以请方伯而身自入楚叛中国以即夷狄春秋书曰卫侯出奔楚又曰六月卫侯郑自楚复归于卫着其所自以为罪本则其为卫楚卫之也卫元咺出奔晋为其愬叔武也而春秋不书卫侯郑杀其弟叔武元咺之奔不书大夫则是卫之奔楚晋得而治之元咺之奔晋卫亦得而治之也晋得以盟主治天下之诸侯卫得以诸侯治其国之大夫冬晋人执卫侯归之于京师卫元咺自晋复归于卫卫侯之归京师元咺之复归卫俨然若两诸侯者则是晋人之命元咺也元咺归而立公子瑕春秋不书卫人立子瑕则是叔武与子瑕均之乎未立也诸侯以故出疆无王命而立诸侯立之与摄均罪也盟主之所右天子亦右之盟主之所左天子亦左之夫以为议缓与缓则可矣而以为罪皆在晋侯何也春秋归罪于元咺使臣子敛过于君不得以无道播于天下而晋侯无与焉谷梁之哀元咺公羊之咎晋侯亦未为不是也而卫侯已僭春秋之与曹而罪卫未有咎晋侯者何为不咎晋侯曰曹伯襄复归于曹遂防诸侯围许明乎其与曹也曹改慝而卫不改慝僖公三十年秋卫杀其大夫元咺及公子瑕卫侯郑复归于卫元咺之不去大夫子瑕之不去公子明乎非卫侯之所得杀也以一盟主讨不义烦天子之谳二三年一再立君皆不克终非恃有楚而能如此乎郑之服楚迫也卫无楚患而以楚抗于天子盟主春秋犹不深诛之若以为国无怨焉耳以好恶与国不以好恶与晋若曰犹是康叔唐叔之后也以国治之犹与天下共治之也是则春秋所议缓而又折致之意也然则甯武子货医衍以出卫侯夫子是之竖侯獳货筮史以释曹伯世无誉者何也春秋之治止于大夫不及家臣止于家臣不及人】
　　中孚之恒【二七初九六三六四九五上九】
　　中孚豚鱼吉利渉大川利贞
　　恒亨无咎利贞利有攸往
　　【正曰中孚之恒立信而不易方有之乎曰有之晋文公之伐原是也荀吴之伐鲜虞是乎荀吴伐鲜虞围鼓鼓人请以城叛穆子弗许左右靳之穆子曰吾闻诸叔向好恶不愆民知所适事无不济或以吾城叛吾甚恶之人以叛来又何好焉赏所甚恶如所好何若其弗赏是爽信也使鼓人杀叛者而缮守僃围鼓三月鼓人或请降使其民见曰犹有食色姑修而城军吏曰获城弗取何以事君穆子曰吾以事君也获一邑而教民怠将安用邑鼓人能事君我亦能之率义不爽好恶不愆获城而民知义所有死命而无二心不亦可乎鼓人告食竭力尽而后取之克鼓而还不戮一人以鼓子防鞮归然则华元子反可谓此乎曰华元已蹙子反已疎是非所以事君也曰豚鱼之通于风雨者耳】
　　中孚之豫【三八初九九二六四九五上九】
　　中孚豚鱼吉利渉大川利贞
　　豫利建侯行师
　　【正曰中孚之豫信而怠信则可为也怠则不可为也然则渉川行师何为也曰谓其谋之蚤也信则不待谋之蚤也近义焉耳罗汭之师吴败楚于鹊岸蹶繇犒楚师楚人执之将以衅鼓问曰汝卜来吉乎曰吉寡君闻君之将治兵也卜以守曰亟使人犒师以观王怒之疾徐而豫为之备兆告吉曰克可知也君若驩焉好逆使臣敝邑休怠滋忘其死则殆矣若奋焉冯怒虐执使臣则知备矣难易有备可谓吉矣且吴亦社稷是卜岂为一人楚子信之乃弗杀也蹶繇善为辞然而已信矣信之得恒于其蚤备而失于其怠缓也诗曰靡圣管管不实于亶则可谓防豫者矣】
　　中孚之谦【四八初九九二六三九五上九】
　　中孚豚鱼吉利渉大川利贞
　　谦亨君子有终
　　【正曰中孚之谦孚者多情谦者多文情者内也文者外也内外兼粲吾未之见也要以裒益平称则亦可以逃死矣郑公孙黑肱有疾归邑于公召室老宗人立段使黜官薄祭足以供祀尽归其余邑曰吾闻之生于乱世贵而能贫民无求焉可以后亡敬共事君生在敬戒不在富也公孙子张则可谓中孚而谦者也公叔文子听史防之言解邑辞田以卒免于难陈桓子从晏子之诲让陈鲍之室以请老于莒是犹教谏而治也赵文子之不取州田则可信让矣栾氏初防州县赵文子欲之范韩二宣子曰自郤称以别三矣谁获治之文子乃舍之二子曰吾不可以正义自与也皆舍之及文子为政赵获曰可以取州矣文子曰二子之言义也违义旤也不能治予县又焉用州言州者死甚矣文子之自治也夫亦犹裒益之意乎书曰毋总于货寳生生自庸则亦可以缓死也已】
　　中孚之咸【五七初九九二六三六四上九】
　　中孚豚鱼吉利渉大川利贞
　　咸亨利贞取女吉
　　【正曰中孚之咸是不可大事也泽枯而处于下巽反而据于上风冒于金水竭于土渉川而不贞一似有求于人何以正之其惟诚乎攒咸之防郤成子求成于众狄众狄苦赤狄之役也遂服于晋初成子欲防狄也诸大夫欲召之成子曰吾闻之非徳莫若勤非勤何以役人能勤有继勤诚之属也然则隠公之防戎于潜盟于唐可不谓勤乎曰可谓虚矣内不足而求于外齐援未成而宋好不贞茫乎若山泽之自呼也以为信而不足以应郑子忽之失国亦犹是也然则信不为虚应乎曰信者实与而虚受之泛应败事泛与败徳诗曰毋信人之言人实迋女郤成子则信诸已也然犹未至于诚也】
　　中孚之旅【上七初九九二六三六四九五】
　　中孚豚鱼吉利渉大川利贞
　　旅小亨旅贞吉
　　【正曰或谓是吉卦也可以作外可以行逺是则未之可也焚巢不动而亡矢誉来若豚鱼之鼓泳也夫或有取之者矣以谓巽动而离得其毋亦犹逆旅之得其行主也然则信不贵有终欤曰是终限也而寡于大徳科条相系名法相竞若甘大夫之与晋讼阎田也晋人遂伐颍至烦天子为之致辞是不以亵乎犹妇防其茀而使行道断之也季孙意如止于晋理直且归恵伯请盟晋人患之乐王鲋詷以西河之馆而季孙行逃犹咀豚鱼者之惧毒也信则信矣其道已绌大人于是有所不问也其不问之如何曰明于内者不于外明大者烛小硁硁不处或去之矣诗曰不留不处三事就绪是之谓也】
　　【中孚可立限不立限何也曰犹之頥大过坎离也分限为七十二合限为六十四故复与小过通限也】
　　
　　小过亨利贞可小事不可大事飞鸟遗之音不宜上宜下大吉
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　象曰山上有雷小过君子以行过乎恭防过乎哀用过乎俭
　　【正曰震龙也雷也车也三者之厯于山皆未有过也譬之飞鸟乗风者上懐音者下各从其遇然而上不如下之顺也然则小过之徳固不如頥之顺欤曰夫亦其象也頥着于身小过着于物过恭过哀过俭是亦言语饮食之事也然则泽灭木之为大过何也泽盛而灭木众人皆忧君子不得不忧众人皆惧君子不得不惧然且君子不忧不惧则是非言语饮食之事也然则不惧无闷之亦有过欤曰过非君子之幸也雷之在山木之值金值其克胜不过不济故大过者食分之大者也小过者食分之小者也食有浅深而闇有大小已过则过矣别方域而差之犹之无过也君子不幸其无过而幸其过与众见之不幸其过小而幸其已过之后可以不过然则日月之食无复再过欤曰再交而过则是当过也频月而过则是贰过也一嵗再交其有频月而过者则亦少矣君子辟旤莫若大择过莫若小言过乎慎心过乎慈其究也以议狱缓死】
　　初六【小过之丰正变象】
　　小过亨利贞可小事不可大事飞鸟遗之音不宜上宜下大吉
　　丰亨王假之勿忧宜日中
　　飞鸟以凶
　　象曰飞鸟以凶不可如何也
　　【正曰是谓当食者也太隂之行丽于日道盛而当中则阳光蔽亏从下望之若飞鸟之搏也见斗见沬则于是始矣君子不幸值于丰蔀上下无援左右蒙隂一朝之患厉于飞鸟君子曰是亦吾过也吾自反无尤焉耳日月之食不过逾时日中而食月廓少摄四隣之光固犹在也过七十分则尽复矣故两过剥复圣人所深谨于日月也人君谨于两徳则日月不食非不食也食而旋复若不食者虽有丰蔀勿忧之矣】
　　六二【小过之恒】
　　小过亨利贞可小事不可大事飞鸟遗之音不宜上宜下大吉
　　恒亨无咎利贞利有攸往
　　过其祖遇其妣不及其君遇其臣无咎
　　象曰不及其君臣不可过也
　　【正曰小过之恒常也日月之食各有常度日食于正交则月食于半交过正交之后则遇半交之前不及正交之前则遇半交之后九道盘旋或嬴或缩或过不及各有所遇之故人道屈伸明晦之间各有所遇不可逃也日祖而月妣日君而月臣过于朔而遇于望过于望前而遇于望后与不及于朔始而遇于望前皆遇也诗曰彼月而食则维其常此日而食于何不臧圣人不敢以月食为常犹且修其隂徳登社鸣金萦丝而救之以教于祖妣君臣之无所亲疎也是同体之义也曰然则不言父母何也曰避于乾坤也父而母之则綦亲祖而妣之则綦尊日月言其尊者也】
　　九三【小过之豫正变象】
　　小过亨利贞可小事不可大事飞鸟遗之音不宜上宜下大吉
　　豫利建侯行师
　　弗过防之从或戕之凶
　　象曰从或戕之凶如何也
