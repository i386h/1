<!-- { "loadSidebar": true } -->
　　象曰受兹介福以中正也
　　【正曰晋而未济所以亨也君子之受宠命如将避之而不获也胥溺之波则利禄为甚吾见夫隆贵之家求为庶姓不可得者矣晋如愁如未济之日也将旦而大昧嵎之隂也君子之防患不于其已济于其未济小人之旤败不于其未济于其将济也故汔济而濡尾小狐之事君子之所戒也伊训曰终始慎厥与惟明明后康诰曰尔克永观省作稽中徳则庶乎愁如之福受于王母者矣】
　　六三【晋之旅】
　　晋康侯用锡马蕃庶昼日三接
　　旅小亨旅贞吉
　　众允悔亡
　　象曰众允之志上行也
　　【正曰晋而得旅亦众所共与也宠锡之来犹之乐饵过客所为行止也然而天子以行其礼乐鬼神以致其福佑百姓以载其声徳诗曰在彼无恶在此无斁庶防夙夜以永终誉夫非盛徳而能之乎故违道以干众誉与违道以干上泽其得失必有轩轾也于上多謟于下多渎渎者取咎于上謟者兴谤于下惟圣人大宠而小居之诗曰小心翼翼昭事上帝聿懐多福是小亨而众允之谓也失位而无悔未有如此者也】
　　九四【晋之剥】
　　晋康侯用锡马蕃庶昼日三接
　　剥不利有攸往
　　晋如鼫防贞厉
　　象曰鼫防贞厉位不当也
　　【正曰晋而剥又何足贵乎莒仆之弑纪公以其宝来奔宣公以书命季文子曰莒太子不惮以吾故杀其君而以宝来其爱我甚矣为我予之邑今日必授无逆命矣里革遇之而更其书曰夫莒太子杀其君而窃其宝来不识穷固又求自迩为我流之于夷今日必达无逆命嗟夫莒太子则所谓鼫防也宣公之三接则所谓洊剥也诗曰三嵗贯女莫我肯顾逝将去女适彼乐土其晋而剥之谓乎】
　　六五【晋之否】
　　晋康侯用锡马蕃庶昼日三接
　　否之匪人不利君子贞大往小来
　　悔亡失得勿恤往吉无不利
　　象曰失得勿恤往有庆也
　　【正曰否之晋与晋之否皆可以吉何也曰明徳之庇也明徳而当位虽昼接小人不以为恤共工驩兠之载于岳牧是也然则恕于匪人而严于鼫防欤曰明徳当位虽失于匪人而无恤明徳不当位虽有明赏犹之诲贪也然则明主之遇匪人固可以勿恤欤曰蜉蝣鼓隂鸢鸱鸣风白日既出青燐且息知其匪人而匪人之小犹未来大犹未往也然则赏固可僣欤曰僣赏小失明人大得周书曰继自今后王立政其惟克用常人】
　　上九【晋之豫】
　　晋康侯用锡马蕃庶昼日三接
　　豫利建侯行师
　　晋其角维用伐邑厉吉无咎贞吝
　　象曰维用伐邑道未光也
　　【正曰豫利行师而维伐邑何也古者哲后盖有师行而不试者矣试之伐邑其顺则吾徳也其不顺则吾贼也晋文公将取阳田阳人不服晋人围之将残其民辞以樊仲之官守与王之父兄甥舅也乃舍之既而伐原令以三日之粮逾期疏军而去之故如文公则免于贞吝矣夫以厉吉为无咎固成其伐则羞吝逮之矣君子之利建亦为明徳也厥徳不明以赏则无光以伐则无威虽其仆犹大玩之而况其私邑乎又况于不庭不服者乎】
　　
　　明夷利艰贞
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　象曰明入地中明夷君子以莅众用晦而明
　　【正曰用晦而明是蒙难之道非所以莅众也而莅众以之何也内明而外顺天地之大则也夫日行艰贞在于宵夜嵗行艰贞在于秋冬亨嘉之徳无所复着则敬静其本矣敬静者星辰所以凝光草木所以着根也君子谨于宵夜以正日行立于秋冬以起嵗序祸难不改素阨穷不变志众或伤之君子不自伤曰是出入昧者日月之序云耳诗曰帝度其心貊其徳音明夷之艰贞是也虽不莅众以之莅众而可矣故明入地中用晦之象也日夕考徳火灭乃敬虽有宵夜不废学问及其究也以作事谋始】
　　初九【明夷之谦】
　　明夷利艰贞
　　谦亨君子有终
　　明夷于飞垂其翼君子于行三日不食有攸往主人有言
　　象曰君子于行义不食也
　　【正曰义与命异乎守吾义则亦吾命也或曰致谦以明素犹之乎舍车也主人有言何也曰犹之乎夷主也曰君子之于行何也曰无所逃之也然则垂翼而有终君子知之乎曰履谦不亢蹈仁不死何为其不知之也然则艰贞九徳而独取谦者何也曰谦有履之基焉有复之本焉有恒之固焉有损之修焉有益之裕焉有困之辨焉有井之地焉有巽之制焉兼是九者而举之故曰仁也义也然则君子之不贵行权何也曰谦则巽巽则权权非圣人不能用也然且君子之义在于正志】
　　六二【明夷之泰】
　　明夷利艰贞
　　泰小往大来吉亨
　　明夷夷于左股用拯马壮吉
　　象曰六二之吉顺以则也
　　【正曰伤而大来何伤乎君子在内用其柔明以得马壮故疏附先后奔走御侮君子皆用之矣然且君子不籍之者君子夷易以平其心和谨以治其气哀敬以致其思故夷而能拯柔而能健虽危而不伤夫当日出之时惰行坠志丧马夷伤是则君子之罪也日入矣健勒箝辀鞭策是求马力已竭而总辔者不休是则非君子之罪也君子蒙难上下泰然古人之与居诗书之与稽后世有王者出必来取法故其马壮用拯夷股无害也】
　　九三【明夷之复】
　　明夷利艰贞
　　复亨出入无疾朋来无咎反复其道七日来复利有攸往
　　明夷于南狩得其大首不可疾贞
　　象曰南狩之志乃大得也
　　【正曰夷而复天道用明我仇好还南狩大得非为报之也谓是七日反复则亦天道也君子之于明夷有进而用地者焉桑榆垂翼于飞无光君子之用地也有进而用人者焉逾险顾仆马壮是来君子之用人也有进而用天者焉迟久反复罪人斯得君子之用天也君子用晦旡复可用者然且得是三极而用之以为君子之道则可以为君子之志则不可诗曰柞棫拔矣行道兑矣昆夷駾矣维其喙矣是之谓也】
　　六四【明夷之丰】
　　明夷利艰贞
　　丰亨王假之勿忧宜日中
　　入于左腹获明夷之心于出门庭
　　象曰入于左腹获心意也
　　【正曰丰之于明夷均也明夷明而入于地丰明而蔀于天故明夷昧谷也丰蔀食隂也日月之光未有食者或蔀之而忧生焉日之不食于月犹明之不伤于地也月退而入日之左腹则日出而明于月之右庭日进而入地之左腹则地退而日出于东方矣故明而不伤明夷之心也用晦而明明夷之意也丰蔀之宜中明夷之宜出君子所以敬静而不惧也明夷之丰何忧乎多患者君子之命多戒者君子之福也诗曰昊天曰明及尔出王昊天曰旦及尔游衍言敬之不可以已也君子不患多故患不得其心志焉耳心志者所谓夷主也】
　　六五【明夷之既济】
　　明夷利艰贞
　　既济亨小利贞初吉终乱
　　箕子之明夷利贞
　　象曰箕子之贞明不可息也
　　【正曰箕子得为正乎曰箕子何不得为正也陈范之与抱器一也而箕子之思防逺矣然则微子不得为正也曰君子亦仁而已旧徳已谢新主已出顽徒之不可与妹土之不可居蚤夜致思以永终誉夫岂与箕子殊志乎故吉之恐乱明之恐息仁人所同虑也然则易有箕子何始也曰自周公始也周公之学盖多得之箕子也营洛之与迁鲜必有取尔矣然则利贞何也曰已济矣守艰则不利去其艰则不贞故曰利贞】
　　上六【明夷之贲】
　　明夷利艰贞
　　贲亨小利有攸往
　　不明晦初登于天后入于地
　　象曰初登于天照四国也后入于地失则也
　　【正曰山下有火晦而始见故老而好学者犹之炳火也明伤而饬刑以为折狱明庶可以救败者真晦昧之事也君子之当明夷伤其身故不忍有伤人之心伤其事故无伤人之事日月相推出入地天则亦序也嵗明屈伸各以其序圣人无如之何亦曰吾学不厌诲不倦而已矣去晦而明虽入地后登何伤乎瞻卬之诗曰藐藐昊天无不克巩无忝皇祖式救尔后明夷之上六不言得失则亦云救也】
　　【晋与明夷二阳之卦也从于南政下经之有晋夷犹上经之有需讼也明夷从南需讼从北乾坤分系而日月防次两者相直则交食明着矣圣人以为是经纬存焉耳约其夷蔀则不如頥大过坎离之着也故上经交次终于頥大过坎离而下经经纬至晋明夷又自为一际】
　　【咸恒遯大壮晋明夷自为一际是甫三卦也不及四象何也曰是积差之所从生也积差亦非圣人所贵然必如是而纪部乃别体用相乗所入于纪限也蔀法七十六以三积体用相乗之厯二百二十八为十二章余赢之积二十九月凡二千八百四十九月而为体用兼乗之限上下之所取衷也然则上经之不用三限何也曰古者以四章为蔀四蔀为纪则亦兼取之矣三章四积以当三部义见图中是自为义不与追象同防也】
　　【序卦传曰遯者也物不可以终遯故受之以大壮物不可以终壮故受之以晋晋者进也进必有所伤故受之以明夷序卦之言亦有近于道者如致饬亨则尽矣进必有所伤是近于道者也然则是何限也南来用卦则犹在小过之限也晋穆帝十二年丙辰入晋于是称晋者尚六十四年明年丁巳秦主坚始自立为永兴元年晋亦改元升平桓温始为大都督出讨姚襄修谒陵寝既请迁都请移钟簴已挟问鼎受禅之心及灞上枋头相继败衂怒室色市遂废帝弈立简文甫图即真而天褫其魄安石以庙廊之量明于用舍坐破氐秦不动声色甫十余年而柄枢诸臣骄奢相继守藩之将动兴晋阳道子国宝煽于内王恭桓竞于外南郡欲收姑熟之余以建黄初之业而刘下邳起于绩屦一战破敌遂复寻阳犹且北伐临朐西折姚秦取卢循收徐道覆刘毅以英雅之防欲与抗衡如虎搏熊自取夷灭乃复西取长安中修洛阳两执燕秦之帝付于藁街虽不足为怀愍雪耻犹为中原吐气盖自南渡沈溺用兵之盛未有若此者也桓温区区以灞上之勲欲蹑踵孟徳燕翼五官宜其及矣崔浩有言裕奋寒微不阶尺土讨灭羣冦其才过于慕容垂然既克秦而归必簒其主闗中华戎错杂风俗悍劲裕欲以荆之化施之函秦无异解衣包火捕虎张罗虽留兵守之适足资敌耳既而义真逃归赫连据长安终五代之世函秦不复虽云天道亦人事矣刘裕归弑立之后三年亦殂似为晋厯未竟以永初足之然司马簒晋非有崇功伟业不过罏皷鞴燎人毛髪耳刘裕举匪夷之勲行沿常之事岂必以伊吕责于佣雄哉盖自晋惠己酉而来一限之中八易其主自穆帝丙辰而后六更其君酉虏再废三迁惟安石为政十二三年差称无事谁谓仁贤无益于国者然则是遯大壮晋明夷之厯也上际从左下际从右是其遯明夷为政欤何其伤之创也曰自下逆数犹是小过既济之政也然则用卦反复自上来者苻坚永兴已入咸际永兴以后六十四年义熈之后三年孰为久速者欤是则恒咸逓用也恭帝己未晋室始废苍梧己未宋社亦迁以宋视晋夫孰为久速者乎】
　　易象正卷六
　　钦定四库全书
　　易象正卷七
　　明　黄道周　撰
　　
　　家人利女贞
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
