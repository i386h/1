<!-- { "loadSidebar": true } -->
　　【正曰井道之成则莫如巽矣井之羸瓶则不巽之故也下民之情难于虑始而可与乐成井方渫而幕之过者心恻已汲而普之行者共孚故人主得一善人行一善事未尝不与众共其明福也伊尹曰非天私我有商惟天祐于一徳非商求于下民惟民归于一徳诗曰民之秉彛好是懿徳故从民所好天下亦好之从民所恶天下亦恶之三诗所称岂弟乐只无不从民者则井而巽之谓也困与井三阳之卦也从于南政盖自夬姤萃升离次而外复依其常所以别经纬之素也又自咸恒损益而来于是三舍隂阳相从各以其伦困井之义为物已极而后天地变化帝王鼎革又从此始矣则易之变化无穷而非推衍之儒所能窥也序卦传曰升而不已必困故受之以困困乎上者必反下故受之以井是何义也曰是亦近于道者也易之为君子虑也忧以深其于隂阳常嗟其往复若物不可以久居其所益而不已必决是也唐室之盛至开元极矣其为旤亦备古所希有肃宗庚子上皇既入西内壬寅遂崩肃宗亦崩李辅国遂弑张后及越王系代宗即位辅国已死然亦称中书令博陆王自童贯以前仅有之也代宗初年听仆固懐恩之防以河北诸州付薛嵩田承嗣李懐僊三贼帅而河北遂以不复自是节使留后纷纷相授矣癸卯初年吐蕃入宼即用播迁元振夕放朝恩晨举以为李郭之才不及鱼程者而又使元载刚揜其后含容八年乃克一决终代宗十四载之内无闻焉徳宗庚申六月遂筑奉天城以建元之嵗为尾遯之谋诸节度渐寻干戈不三年朱滔田悦王武俊李纳皆自称王朱泚迫长安李希烈僭号李懐光叛去天子自奉天再奔梁州艰难崎岖而犹不知卢杞之奸卢杞死而裴延龄用白志贞窜而窦文霍鸣仙用琼林大盈散而进奉宫市开赖李晟马燧之力以克还都邑于李泌陆贽之言未有所省改也困曰有言不信以徽纆为朱绂蒺藜为金车虽兴元诏书亦何以信于天下顺宗婴疾无足纪者宪宗之朝有李绛裴垍李藩诸贤皆识大体通时务裴度继之廓清淮蔡于是李师道奉表纳质王承宗复献二州曽不一年骄侈生心皇甫镈程异以市井俗吏躐居中书裴度屡疏而上指为朋党唐之朋党皆自宪宗右镈异始也而论者以为始于牛李对防过矣宪宗既崩方镇又乱藩镇之旤盖自代宗初年终于宪宗末载而稍一苏裴度疏云淮西荡定河北底宁承宗敛手削地韩宏舆疾讨贼岂朝廷之力能制其命哉直以处置得宜能服其心耳危哉是言也徽裴公必以是谩上居功者矣大人维心有言不信裴度亦有焉庚午辛未李懐光反上奔梁州是困井之中交也以用序溯之在渐归之候故睽家归渐夬姤萃升与唐室相终始也然则谓井困者何也是体卦圜序也下经之辨四着乾坤晋得遯夷首之以咸唐得姤萃究之以困至于鼎革又自一限而唐祚讫终然则宪宗之暴崩无治之者乎曰当时不治之则后世亦无得而治之也】

　　易象正卷八
<经部,易类,易象正>
　　钦定四库全书
　　易象正卷九
　　明　黄道周　撰
　　
　　革已日乃孚元亨利贞悔亡
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　象曰泽中有火革君子以治厯明时
　　【正曰革以治厯明时何也曰水火者天地之大用也日月星辰统于水火水火相澹天地之所取鉴也其用已日何也易之尚柔也甲巳乃合其用十五宵旦之中星四十五日而更次可别矣然则睽不同行而革不相得何也曰睽行而革居也是小星所叹实命也天道之奥存于治厯人事之奥在于居室然则汤武革命何也曰是天人之总也水火变动而王者更政曰更政之与革命则必有别矣两济未终泽火相湛而遽曰革命何也王者无百世之运千年之厯道衰而迁时过而化虽王者不能自挽焉自咸恒以来三际八百一十九嵗虽有永厯则亦已革矣书曰天之厯数在汝躬允执厥中夫圣人则亦稽之厯数也曰是为凖乎夏四殷六而各有损益继周而往则不可知也曰观其盛衰损益则备可知矣然则敬致平秩之非为农务乎曰是为农务也为农务而及于革政革命何也曰君子之学也有取之天道者有取之人事者夫以禅代征诛为异于东作西成之事者君子之治非大圣人之治也大圣人之治其视革政革命犹黍稌之播于原隰刈获之或铚或镈也乾坤之治二百七十三年而交于泰否又三十九年而中交当事凡三百一十一年不有大夫窃政则有强诸侯方命天子以之失其大柄泰否之治二百七十三年而尽于随蛊三十三年二百四十而初交当事凡二百四十二年不有暴主勃兴则必有宼攘为政天子以之改玊改姓随蛊之治二百有四年而交于剥复又三十九年而中交当事凡二百四十三年而戚畹为政不有女主称制则必有外戚奸命剥复之治交于頥大过百三十六年而阉宦用事又六十八年而盗贼四起强臣从之以为纵横复从是始咸恒而下凡五六际三百八十四年交中交终每三十三四年而内外宼攘乱子贼臣以乱为饵故生于其时有伊吕之任汤武之义起而拨乱反正虽天地不以为不顺尧舜不以为不韪也故时者天地圣人之所共游也八体八交八际八中四灾四立圣人不能避之圣人所恃者两克以剂刚柔九徳以齐隂阳先而合符后而不违若是而已然则泽中有火之果何义也曰言夫金之从革者也五运之革金为其始四九三百六十年九六七八互相为合各百三十五九乘十五亦百三十五参而举之四百有五火灼其中二十有七润下炎上曲直稼穑进退损益各以从革为师始也君子恶夫主乱而以纬为经不恶夫主治而以经为纬然则是可为徳行乎曰明治顺应焉在而非徳行也尧舜汤武则犹是五徳之主也故泽中有火治厯明时之象也观星于水明而后蒙观天于史蒙而徐理及其究也为果行育徳】
　　初九【革之咸】
　　革已日乃孚元亨利贞悔亡
　　咸亨利贞取女吉
　　巩用黄牛之革
　　象曰巩用黄牛不可以有为也
　　【正曰革之咸利贞而虚则是不可以有为也方革之初时物未动天道向晦日在星纪家人为政不及于国故刚而柔用之葆义以仁绌勇以智坚靸之效而颠扑之试是文王之始事也然则相土公刘之皆有事何也曰是未进于革也荒度迁国受命于君而成之于家亦犹之取女焉耳故取女之吉革者之所未试也是亦天地之下际也】
　　六二【革之夬】
　　革已日乃孚元亨利贞悔亡
　　夬于王庭孚号有厉告自邑不利即戎利有攸往已日乃革之征吉无咎
　　象曰已日革之行有嘉也
　　【正曰夬则且革矣不利即戎而曰征吉何也曰是已日也六二之动明直而应柔而光以用天下不失臣节弓矢斧钺犹是王庭之事也诗曰筑城伊洫作丰伊匹非棘其欲遹追来孝文王之告邑也无陟我陵我陵我阿无饮我泉我泉我池文王之攸往也文王无革命之事而有受命之功无观兵之心而有即戎之事然且往而获吉动必无咎夫非圣人而能之乎】
　　九三【革之随】
　　革已日乃孚元亨利贞悔亡
　　随元亨利贞无咎
　　征凶贞厉革言三就有孚
　　象曰革言三就又何之矣
　　【正曰革之随时可以革矣是皆有干徳也然且不时不革故革道之难成也金在于上火在于下用力不倍体质不变革之随火而益以木则其埶必革矣故革之与鼎相倚为用困之与井相缘为体二者家人之所成务也王者致祀朝夕岳渎自卿大夫而下及于井灶各省其象以致养万物随而变化鼓舞不倦夫无三就之言而希一革之效犹以灼火而灸巨镬其无当也审矣诗曰瑟彼柞棫民所燎矣言夫革而将就者也樵彼桑薪卬烘于煁言夫革而未就者也革之去故难言矣哉】
　　九四【革之既济变正象】
　　革已日乃孚元亨利贞悔亡
　　既济亨小利贞初吉终乱
　　悔亡有孚改命吉
　　象曰改命之吉信志也
　　【正曰改命言夫从革者也金从于泽革而既济则犹之泽也然而已革矣故谓之改命言革而既济者也夫既济则犹未当位也而谓之改命何也曰以言其道则天人皆应矣然则文考之受命亦遂改玉乎曰是犹之改命也三誓之称文考则犹未王也未王而称曽孙告于名山大川何也曰是武成之词也柴望而大告以命庶邦冢君以暨百工故曰惟先王建邦啓土公刘克笃前烈至于太王肇基王迹王季其勤王家文王之未改命亦犹太王王季之未改命也而犹皆王之故曰以言其道则天人皆应矣然则楚之改命也孰乱之曰楚则自乱非夫周乱之也然且以为乱命故改命者圣人之所慎也】
　　九五【革之丰】
　　革已日乃孚元亨利贞悔亡
　　丰亨王假之勿忧宜日中
　　大人虎变未占有孚
　　象曰大人虎变其文炳也
　　【正曰夫以文徳而成武功非大人而能之乎龙见之大人于是则未有优劣也夫是则刚日也而曰未占何也曰阳徳之用而隂徳之制三甲三庚则俱自此始也丰亨之忧勿问之矣然则文王之于崇密大禹之于有苖亦无所优劣乎曰三旬之格因垒之降亦何所优劣之有然则汤武之于黄虞其犹之干革欤干革之有徳威天地之大用也大火之为明堂降娄之为世室天地皆用之然而天地卒不以是易次】
　　上六【革之同人】
　　革已日乃孚元亨利贞悔亡
　　同人于野亨利涉大川利君子贞
　　君子豹变小人革面征凶居贞吉
　　象曰君子豹变其文蔚也小人革面顺以从君也【正曰易之为道五行各两震离皆火也干兑皆金也革之九三以震火而革兑金三就乃孚革之上六以离火而革干金革面而已故甚哉革道之难也以鸣条之勲而退有慙徳以妹土之监而屡廸不靖多士曰尔尚宁干止尔克敬天惟畀矜尔尔不克敬尔不啻不有尔土予亦致天之罚于尔躬然则周公其犹之豹变欤曰多士则犹之商金也然则保衡之于周公亦有优劣欤曰夏徳世衰也殷徳世盛也受罪浮桀武徳先汤由是而推伊周之交槩可知矣】
　　
　　鼎元吉亨
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　象曰木上有火鼎君子以正位凝命
　　【正曰东南者火木之交也鬼神之正向在于东南人生之资用木处其七木巽于水以出水谓之井木巽于火以纳火谓之鼎井鼎两者以前民用然而井不如鼎之贵也鼎巽而耳目聪明用専而位尊家人灶也鼎之托于家人犹子之托于妾也甚矣易之细也震亦称木而雷火宅焉屯与噬嗑圣人用之以平狱市不用之以理家政故圣人之治家国则必自鼎始矣下巽而上明刚柔交而通变熟而荐新则必由此也诗曰维筐及筥维锜及釜内子之治也自堂徂基自羊徂牛天子之治也故正位凝命取象于鼎鼎者贵足而尊耳贵体而尊用鬼神所依接于乾坤其究也以经纶】
　　初六【鼎之大有】
　　鼎元吉亨
　　大有元亨
　　鼎颠趾利出否得妾以其子无咎
　　象曰鼎颠趾未悖也利出否以从贵也
