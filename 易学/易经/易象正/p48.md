<!-- { "loadSidebar": true } -->
　　【正曰泽无水何也水滙于泽则谓之泽泽决于水则不谓之水也泽决而水道赴壑之智勇于蹈险君子以谓之致命小人以谓之尚口故言不见信君子之所谓困也君子畜徳于中不言于外浅深莫测清浊莫分无所利于人而天下信之畜义于中声于外独行不疑独言不违无所利于身而天下疑之故天下之得其理义者鲜也诗曰王事敦我政事一埤遗我我入自外室人交徧摧我夫是则可谓困矣羔裘如濡洵直且侯彼其之子舍命不渝夫是则可谓不失其所矣困而不失其所虽有危言何畏之乎然则致命遂志何取之漏泽也曰盛水则无泽盛泽则无水遂命则不见志遂志则不见命杀身成仁或为之杀人媚人则不为矣其究也为明庶政无敢折狱】
　　初六【困之兑】
　　困亨贞大人吉无咎有言不信
　　兑亨利贞
　　臀困于株木入于幽谷三嵗不觌
　　象曰入于幽谷幽不明也
　　【正曰险而説则是説险也困初而刚动不信而言则众以为乐旤矣世有乐旤之言无有乎源不可恃流不可迅上兑不塞下兑立决故当初用之时虽有丽泽君子犹以为不可也何也讲习之言亦大人所不事也世而犹信丽泽之言则君子之免于困也久矣诗曰或以其酒不以其浆鞙鞙佩璲不以其长故臀木入谷君子有所未免也】
　　九二【困之萃】
　　困亨贞大人吉无咎有言不信
　　萃亨王假有庙利见大人亨利贞用大牲吉利有攸往困于酒食朱绂方来利用亨祀征凶无咎
　　象曰困于酒食中有庆也
　　【正曰困于酒食用众之义也朱绂方来假庙之致也利用亨祀大人之贞也征凶无咎不言之信也夫有方来之福而有征凶之旤何为者乎困而得众为上之所恶也上之恶下専其名下之违上方其情朱绂方来则未可知也臀木入谷则未可避也以不信之言往尝于上则上以为动众造誉瘝君者矣诗曰亦有和羮既戒既平鬷假无言时靡有争用此道也鬼神听之矣】
　　六三【困之大过】
　　困亨贞大人吉无咎有言不信
　　大过栋桡利有攸往亨
　　困于石据于蒺藜入于其宫不见其妻凶
　　象曰据于蒺藜乘刚也入于其宫不见其妻不祥也【正曰困而栋桡栋桡而往何之乎君子当困有所不避也非所困而困则有所不为也困之大过已过矣而犹且往则是乐旤也古有乐旤而往者无有乎九侯之事是也君子正命以致其命正志以遂其志匪正之则犹之无妄委身以俟之然且君子无所惧闷也】
　　九四【困之坎】
　　困亨贞大人吉无咎有言不信
　　习坎有孚维心亨行有尚
　　来徐徐困于金车吝有终
　　象曰来徐徐志在下也
　　【正曰金车徐徐坎未满也吝有终心行尚也天下之可信者其维心乎习坎之言心易之所贵也君子当阨不求速去待命不求速至盈科而得其渐满节而得其候虽有违言久而必从东山之诗曰我徂东山滔滔不归我来自东零雨其蒙如东山则可谓困于金车者矣】
　　九五【困之解】
　　困亨贞大人吉无咎有言不信
　　解利西南无所往其来复吉有攸往夙吉
　　劓刖困于赤绂乃徐有説利用祭祀
　　象曰劓刖志未得也乃徐有説以中直也利用祭祀受福也
　　【正曰是困之解万物甲拆罪过之所繇免也罪过之生始于爵禄赤绂之与劓刖互相掣也赤绂不去劓刖不説夫欲不去其赤绂而説其劓刖此岂一日之诚而能之乎故泽水之决竭而困雷雨之合集而解史巫以通之神明以将之以为是得于祭祀者而圣人犹以是中直之为夫神明则中直之凖也诗曰嗟尔君子无恒安息靖共尔位好是正直神之听之介尔景福是小明诗人所求説于祭祀也】
　　上六【困之讼】
　　困亨贞大人吉无咎有言不信
　　讼有孚窒惕中吉终凶利见大人不利涉大川
　　困于葛藟于臲卼曰动悔有悔征吉
　　象曰困于葛藟未当也动悔有悔吉行也
　　【正曰困而讼则何当之有乎夫讼者所以为悔也世未有困而不讼讼而不悔者也葛藟臲卼皆生于讼讼窒惕中则臲卼可安葛藟可去矣然则困可以不讼乎曰已困矣又何讼乎使讼而见信则不如不讼之信也申世子曰敬贤于请诗曰往来行言心焉数之蛇蛇硕言出自口矣巧言如簧顔之厚矣是犹未能至于无讼也】
　　
　　井改邑不改井无丧无得往来井井汔至亦未繘井羸其瓶凶
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　象曰木上有水井君子以劳民劝相
　　【正曰观于井而知养民之勤也井之阅瓶多矣然而繘者不疑羸者无怨谓瓶可改而井不可改也君子为宪布于象魏时事或违而更令易人不为怪者亦主于诱掖劝助而已矣故谨于用人慎于用法君子之志也用人而不终用法而变更君子之不获己也君子之敬慎不敬慎于瓶而敬慎于繘之者故观于繘井羸瓶而后知惧也伊诰曰终始慎厥与惟明明后夫以劳民劝相而不慎于使令奔走之臣于以嗟叹岂有极乎诗曰微子之故使我不能餐兮言夫劳劝之不至者也故井者劝劳之象也井不废防情不废法其究也为明罚勅法】
　　初六【井之需正变象】
　　井改邑不改井无丧无得往来井井汔至亦未繘井羸其瓶凶
　　需有孚光亨贞吉利涉大川
　　井泥不食旧井无禽
　　象曰井泥不食下也旧井无禽时舍也
　　【正曰夫裕于人者不仰于天足于已者不待于物水木之用而云雷之需以待其时其与防何故瓶者井之禽也泥下时舍不甃不渫则州里弃之矣虽有羸瓶不复集之君子养人时修其宪强则抑之弱则干之臯陶曰念哉率作兴事慎乃宪钦哉屡省乃成钦哉不食无禽则是弃井也以养民之时而待弃井之功不如号吁以仰之云雨矣诗曰池之竭矣不云自频泉之竭矣不云自中言夫成宪之不省者也】
　　九二【井之蹇】
　　井改邑不改井无丧无得往来井井汔至亦未繘井羸其瓶凶
　　蹇利西南不利东北利见大人贞吉
　　井谷射鲋瓮敝漏
　　象曰井谷射鲋无与也
　　【正曰谷射瓮敝非蹇而何故井者所以修政也蹇者所以修徳也以徳修政故养者得其地难者得所济蹇而方难则必有旁漏四射不任其事者矣上不修徳下不任事故多劳而鲜功屡劝而罔济诗曰天之方难无然宪宪天之方蹶无然泄泄宪宪泄泄犹谷之射鲋而瓮之敝漏也】
　　九三【非之坎】
　　井改邑不改井无丧无得往来井井汔至亦未繘井羸其瓶凶
　　习坎有孚维心亨行有尚
　　井渫不食为我心恻可用汲王明并受其福
　　象曰井渫不食行恻也求王明受福也
　　【正曰井有坎万物之所就养也养贤及民惟心而已诗曰心乎爱矣遐不谓矣中心蔵之何日忘之君子以养贤为心使教事有习徳行有常则明昭之赐与天下共受之矣渫者井也汲者繘也繘腐井深谷射瓮敝虽有行人泂酌莫从故上不求贤下不贡士王者所致辟也天下之不祥则莫大于蔽贤者矣舜举十六族而升于大位季孙行父逐一莒仆而五世食福焉王明并受何疑之乎周政曰举能其官惟尔之能称匪其人惟尔不任是可以教汲者矣】
　　六四【井之大过】
　　井改邑不改井无丧无得往来井井汔至亦未繘井羸其瓶凶
　　大过栋桡利有攸往亨
　　井甃无咎
　　象曰井甃无咎修井也
　　【正曰井而大过有过于羸瓶者矣羸瓶射鲋井敝必修故疆界之辨沟洫之设明王之所致力也君子之于养人有过其事倍其力而犹为之者若井谷而甃之是也古者彻田彻田而后井之井久必敝敝必复修之修之不复而后以为阡陌鱼胠以为阡陌鱼胠而后量之均之埶必不复故先王之法一敝不修必以所养人者害人是则非井之过而修井者之过也故废官旧职先王之所审举也以为天废而去之必有人旤书曰股肱惰哉万事堕哉言非改井之过而不修井之过也】
　　九五【井之升】
　　井改邑不改井无丧无得往来井井汔至亦未繘井羸其瓶凶
　　升元亨用见大人勿恤南征吉
　　井冽寒泉食
　　象曰寒泉之食中正也
　　【正曰井而升贤人得时汔繘有功夫当氷坚之涧谷沍隂水泉不鸣而井独以是荐其寒泉使丧者有所得恻者可以食夫非汔繘之能而谁乎齐得夷吾于叔牙秦得繇余于蹇叔楚得叔敖于子文皆非井之能而繘之能也伊训曰先王昧爽丕显坐以待旦旁求俊彦啓廸后人夫后人之思俊彦有若先王之勤者乎故曰劳于求贤而逸于致治是先王所为劳劝也】
　　上六【井之巽】
　　井改邑不改井无丧无得往来井井汔至亦未繘井羸其瓶凶
　　巽小亨利有攸往利见大人
　　井收勿幕有孚元吉
　　象曰元吉在上大成也
