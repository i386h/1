<!-- { "loadSidebar": true } -->
　　【以贞卦歳实测先天之序为先天厯年图先天主六卦之歳不为厯年而又以厯年测之何也曰易象旣立歳行其间大而千万小而一歳逺而七十二部近而六十歳率繇是也贞杂卦行序各有通朞歳实之别先天宜用通朞而亦以实测行之取于夬之中限华彝始革夬之终限天地廓清盖天地所命不可违也然则春秋之元犹在中交欤曰杂卦在于中交谓其杂也举中以正之先天之图则于履端也毎卦六十七年百有五日凡三十一限二千八十六年而终于夬之上六江楚所以破诛至正所以谢命也然则是诸图所同也而杂图举中终于建永之革命何也日居干者正也居夬者杂也夬非圣人之徳也而有圣人之时圣人之正干徳则是天地之所不违也然则以嵗实积之尽于干九仅得二千一百五十有三何也盈虚之厯通朞退朔嵗实进气举朔予气则皆益六十有四因而分之各得三十有二是大象之所统归也然则是通朞也又不举通朞而举嵗实何也曰嵗实之与通朞同用也三十一卦而终于夬得二千八十有六则圣人践乾元之端三十一卦而终于夬得二千一百一十有六则弱主兆无号之候君子于此则必有取之矣气闰之积中分三十二年或见于卜洛之前或见于奠燕之后八际四分各藏其用也幽平之交正六十年从坤初际交于干端二千一百五十三载诸图论之详矣以复当屯以夬当未济乾坤以为贞象复夬以为杂卦则先天图兼举之先天图八际蛊升之间周与秦交升讼之间秦与汉交济解之间汉与新交小过渐之间唐与隋交渐蹇之间李与武交否萃之间唐与宋交坎蒙之间汉与魏交剥坤之间次于夬干天地大变以三十二卦之间而有此八交者治乱相乗亦已簌矣萃大畜升无妄对化相应徳与位匹以为天地之胜气存焉而犹有改命之事故自苍姬以前受命隆长率五六百载明主哲相其所维挽必不在旦夕之内也然则乾坤改命左右二间四限之卦二百六十九年皆有三四大创何也曰是夬姤剥复颐大过之事也然则出彘败骊皆在剥坤两限之内而复颐无有焉何也曰复非灾限也入颐七年而王子带以戎攻周天王出居栖迟十五六年其在后世则亦有丧亡之祸矣复之上六反而行之以为初交幽平之间是也剥坤复颐一逐一弑一迁一出虽圣人知其后世必有此祸不能使其后世不逢不若而能使其后世守之如故是则圣人之智也然则剥坤复颐不至改命而夬干姤大过革命又且大创者何也曰坤不革命而干革命刚柔之序隂阳之等也姤过之大创则犹未至于易姓也剥坤之祸重于复颐夬干之威烈于姤过值复而不反者以迁而衰値柔之遇刚者以迁而强在颐而出居祸轻而缓可十四五载在大过而蒙难祸重而速亦六七八年故隂阳之与刚柔刚柔之与仁义不可不备之蚤也备于外者周于内备于妇女子者周于戎狄一备不周则灾沴之祸中之矣故先天图者天下之大备也以天下之大备圣人犹恐其不周而为之贞序杂序以别其祸乱视其灾沴汲汲然进百世而治之若恐不及者是圣人之忧患天下后世忧患之所不至也然则忧之如何曰为六十四事以治之而已修德修刑善教善养则皆所以治之也然则干干厚载可以救乾坤之乱乎曰何为其不可也幽为煽处竉任姻娅弃嫡立少顺为淫乐男女无别防河水嬉以是而亡天下干干厚载何为不可救乾坤之乱也然则习教继明可以救坎离之乱节愼颐养亦可以救颐不惧无阙亦可以救大过议狱亦可以救中孚恭俭亦可以救小过乎曰百年之治一日之败六十事之所图维非一事之积也且如八交之事彼此相为治也敛徳辟难不可以救否而辅相裁成可以保泰向晦宴息不可以救随而振民育德可以治蛊居贤善俗永终知敝思乱豫防辨物居方此四者则百世之所共救也救世而不反身救身而不反徳则圣人亦无如何也为歳实不追全象复为通朞以明之】

<经部,易类,易象正,卷终上>

　　【是为通朞中分二千一百八十五嵗其以两元分行者隐公己未之元缩行四嵗桓王壬戌之元赢行四嵗缩行四嵗者取于歳实三十一限而至于甲辰之始距戊申清明凡四嵗实赢行四嵗者取于通朞三十一限而至于丁丑之终距壬午靖难凡四通朞故己未壬戌此两元者圣贤与神明所共理天地也己未之元以纪天下之治乱壬戌之元以纪王者之终始天下治乱与王者终始亦离若璧邸也颐之有王子頽随之有周赧既济之有孺子婴离之有汉献中孚之有陈后主归妹之有武曌泰否之有小五代夬之有妥懽特穆尔此八者天地治乱所为虞主也因而衷之无妄之中交在于庚寅明年辛卯祖龙崩自沙丘旣济之中交在于癸丑是绥和元年王莽为大司马明年成帝乃崩立太子欣离之中交在建安丁丑献帝还自洛阳袁术僭号于夀春虽乗舆无故而衰乱极矣中孚之中交在于丁卯其先甲子隋太子广弑其君坚于大寳殿虽先四嵗则犹之中交也归妹终交在于丙子其先乙亥武曌杀太子宏又八年高宗乃崩泰否中交在于己酉其先一年刘知远称帝遂歾于晋阳后一年郭威弑其主承祐自古帝王蘧庐天下未有如晋阳之速者也夬之中交在于戊戌其先四年帝王之师起潜窃之运衰天夺其运者不夺其主而亦有主运俱夺之晋阳主运俱延之永徽夫其先世之冯借亦固有远近也壬戌之元并治主运与甲子相提摄桓襄两元各引其始再差三嵗以为壬戌甲子之治引而中之三十八年姤之中交在庄王己亥明年为厘王元年大过中交在襄王丁未又明年己酉为顷王元年升之中交在汉初丙申其先年乙未孺子衔璧讼之正交在孝武元年辛丑其先二年己亥孝景乃陟困之中交在本始己酉其先二年丁未是有负扆之事昌邑乃废未济之中交先在甲寅孝成乃崩后正交在于庚申哀帝乃崩王莽秉政和帝乙巳在于下元四差之嵗明年丙午为殇帝元年一嵗两主蒙之丁巳差于己未而应在魏主叡师之中交下元壬寅明年癸卯为康帝建元元年又两年而再易主咸之中交在于丙辰下元戊午丙辰魏太后弑其主宏丁巳萧道成弑其主昱自是则天地以华彞共正也小过之初差三年壬寅陈主顼殂明年陈后主立其中交在于丙子明年为隋恭帝义宁元年自是而南北乃定矣渐之中交在于癸未明年为嗣圣元年其先三十四年上元己酉而太宗乃陟明年为永徽元年艮之中交下元己亥明年庚子宪宗暴崩明年为长庆元年谦之中交在于戊申文徳元年僖宗还自长安明年己酉为昭宗龙纪元年否正中交在于癸丑明年甲寅周主威殂晋王荣立自是而南北夷夏又共为敌主萃之中交在于壬戌干兴元年明年太子正立是为仁宗晋之中交在元祐癸酉高后当之以其坤徳亦配厥命明年甲戌为绍圣元年天地之意未尝不在祐顺也道在夷则主夷道在后则主后夫谓其道存焉耳甲辰初差入豫三年而徽钦北狩其中交下元在于辛巳而金主亮受之金主亮之得应于交限为南国之受其册命南国不受其册命则金主亮不得为正金主亮不自为正则天地亦不以正限命之矣观之癸丑三年乙卯宁宗乃禅比之辛酉三年甲子理宗乃殂是桓王之甲子治其络始也仲尼以隐公之己未正天下之治乱天地以桓王之甲子正帝王之终始壬戌之元参立其间故上壬戌之三年下壬戌之三年升降参除于六十七八年之中而薄蚀见焉故寝殿之有治事天地之大薄蚀也春秋所书日食三十六弑君亡国亦三十六震之恐惧修省蹇之反身修徳归妹之永终知敝大过之不惧无闷则亦谓此也然则是二十中交者皆无有篡弑之祸何也曰是天地之正命也其有篡弑则非天地之正命也然则是范于先天参以三元而天地变化鬼神情状亦以备矣而古之圣人又为贞杂诸图何也曰是固屡言之矣参伍错综拟议变化圣人之所为愼也然则先天之作于何昉乎盖自图书而昉也先天图与洪范同出于图书而先天图主象洪范主数学者动卑象数故象数不明天道不着今曰图书即先天图世犹疑之又曰先天图即洪范则茫然莫据矣凡人事天道皆可摩揣摸棱相近惟象数所系秒忽难移故众图之象归于先天众数之图归于洪范其以彰往察来匡持天下则一也】
