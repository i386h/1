<!-- { "loadSidebar": true } -->
　　象曰进退志疑也利武人之贞志治也
　　【正曰防之进退不果不可不治也防矣而又畜之密云不雨文无以断柔无以制盖自是养乱矣然则文王志疑尚父志治乎曰有二服事何疑之有然则慙徳志疑仲虺志治乎曰口实立防何疑之有然则利武又之贞何也曰天地之金气也以落其枝蔓去其鞶帨则长髙可继蛊气不作故武人者重防之工绳也然则履之恶武人何也曰履者小畜之反也履有金气焉而武人感之以刑变礼故履虎咥凶君子之所恶也】
　　九二【防之渐】
　　防小亨利有攸往利见大人
　　渐女归吉利贞
　　防在牀下用史巫纷若吉无咎
　　象曰纷若之吉得中也
　　【正曰防而用渐古之人有用之者乎闳散颠括皆用之矣若是则权也权而谓之中何也非权则固元中也权而史巫纷若何也神明之道圣人有不获已也异姓之欢万物以通及物多仪其享乃成诗曰之子于归皇驳其马亲结其褵九十其仪是女归之义也夫以大人而用女归之义非神明其徳而能之乎以居贤徳善俗未为不可也】
　　九三【防之涣】
　　防小亨利有攸往利见大人
　　涣亨王假有庙利渉大川利贞
　　频防吝
　　象曰频防之吝志穷也
　　【正曰防而涣何谓频防乎涣亦以申命也一命而数申之三而渎五而玩非上所好渎命不从故涣非所以救散也当防之时而欲以享帝立庙亦失其义也然则古公之作庙立门立冢土非欤曰古公非防之时也古公以其刚徳启土兴邦昆夷兑道故不言而民从不徕而民集然则盘庚之再迁三诰非欤曰盘庚亦犹之刚徳也永建厥家以绥乃祖乃父然则谁当之欤曰周以叔带子頽之难告于诸侯诸侯又以之号告于天下则泛与翟泉之役皆是也是则九三也而谓非刚徳何也曰徳散者不足以凝位位散者不足以凝徳】
　　六四【防之姤】
　　防小亨利有攸往利见大人
　　姤女壮勿用取女
　　悔亡田获三品
　　象曰田获三品有功也
　　【正曰徳不若位位不若时有之乎曰有之防之姤是也姤则未为徳也然而有遇焉遇者时也处于四而用柔者位也时与位值半徳而倍功田获三品岂为幸乎然则谁当之欤曰圣明之下其当之者多矣戚宾胥无却谷先且居之流皆是也诗曰采菽采菽筐之筥之觱沸槛泉言采其芹谓夫遇而有获者也君子之所乐采也】
　　九五【防之蛊】
　　防小亨利有攸往利见大人
　　蛊元亨利渉大川先甲三日后甲三日
　　贞吉悔亡无不利无初有终先庚三日后庚三日吉象曰九五之吉位正中也
　　【正曰防而蛊与蛊而防何别乎蛊而防孝也父蛊而子干防以善入去蛊而无害孝子之事也防而蛊忠也时平而思危众顺而虑陂重防之令而壊木之虑忠臣之道也然则蛊言六甲而防之蛊言六庚何也六甲仁也物将壊而干之以仁犹厦将颠而干之以木取材于木至六甲而尽矣木已壊而治之以金六庚义也救仁用义仁之于防同干义之于防不同干也治其已坏以成其不壊者取材于金至六庚而尽矣故六甲之有孝子先天之事仁人任之六庚之有忠臣后天之事义士任之仁人所任至于中田号泣而已矣义士所任盖破斧缺斨剖肝沥血而犹未已也故钟者六甲之所取也吕者六庚之所繇举也三钟之无六甲三吕之无六庚是仁人孝子所号吁于天地也主甲者宾己主庚者宾乙宾主合而君臣父子夫妇兄弟各有所措故隂阳宾主交相为取钟吕之取于乙己犹其取于丁癸也然则易言庚甲不言丁癸何也曰以其义则亦兼取之矣然则钟吕之合言六间不言六正何也曰六甲六庚则皆正也黄钟之为主蕤宾之为宾主钟者宾义主吕者宾仁主仁者取于智主义者取于礼三钟之取于三主犹三吕之取于三宾也故六甲六庚全易之大义也水火动而继之以木木动而嗣之以金六府之要归也故观于甲之治蛊庚之治防而爻象互取之义亦灿然备矣】
　　上九【防之井】
　　防小亨利有攸往利见大人
　　井改邑不改井无丧无得往来井井汔至亦未繘井羸其瓶凶
　　防在牀下丧其资斧贞凶
　　象曰防在牀下上穷也丧其资斧正乎凶也
　　【正曰防之井已下也夫犹之渐也防在牀下而或以吉或以凶何也渐得位而井不得位也渐求于人以安其身井危其身以救于人夫危其身以救人虽行权亦可以已也然则仁者养人身重于人欤曰身不重于人则何所贵养人者也然则羸瓶丧斧未为大防也无大丧而获仁之名仁者不为欤曰仁者实也何名之有然则牀下之防不为全身者欤曰养人而无救于人然且不为也无救于人而猥全其身谁为之乎诗曰既明且哲以保其身夙夜匪懈以事一人是则古人之所贵者也】
　　
　　兑亨利贞
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　象曰丽泽兑君子以朋友讲习
　　【正曰治天下者其惟师道乎乾坤六子物彚所统则皆师道也师道何也干之惕厉也三男从之震以修省坎以徳教艮以止思坤之厚载也三女从之防以申命离以继照兑以讲习此八者皆学也世未有不学而可治天下也阳徳之惕厉而归于止思隂徳之柔明而归于讲习体是八者以求治道而后五十六事者可以逓起也夫以两女相丽而妇功成焉徳容出焉又况于经徳讨论者乎诗曰嗟尔朋友予岂不知而作如彼飞虫时亦弋获两泽之利贞古人亦借以相儆也故兑者丽泽之象也丽泽羣居退而独思动以虑之静而多致其究也以思不出其位】
　　初九【兑之困】
　　兑亨利贞
　　困亨贞大人吉无咎有言不信
　　和兑吉
　　象曰和兑之吉行未疑也
　　【正曰兑而困困而不失其和未信之言存之以贞有疑之行质于大人柔顔以稽之逊志以求之寛绰乃心以须其通诗曰视尔友君子辑柔尔顔不遐有愆故学而不知困则不可以语学矣困而不能和则不可以语行矣学而知困困而能和说命曰孙志务时敏厥修乃来是之谓也】
　　九二【兑之随】
　　兑亨利贞
　　随元亨利贞无咎
　　孚兑吉悔亡
　　象曰孚兑之吉信志也
　　【正曰随亦兑之正乎谓其信志而随之同方不疑同道相求千里相应不为悖也然而丽泽讲习与向晦宴息亦为同道欤曰君子昼以劳之夜以休之明而问道夜而思过兑则日入矣日入而雷息虽以休宴未为过也是则兑有十五徳而宴息与之何也履礼也临教也夬谏也萃戒也归顺也节制也损治也孚信也睽辨也困致也咸通也革变也大过任也随无是十四徳者而犹与丽泽信志宴息而无悔夫非有干之四徳而能如是乎】
　　六三【兑之夬】
　　兑亨利贞
　　夬于王庭孚号有厉告自邑不利即戎利有攸往来兑凶
　　象曰来兑之凶位不当也
　　【正曰来兑何也兑之为言不可扬之言也扬庭以为悦其兑不塞则过言乃来矣故夬之为言决也兑不可决也兑而决之以説人则厉己以説己则厉人以説下则厉于工以説上则厉于下故兑不可决也以其不可决而塞之躁以动则两泽俱竭矣诗曰无易繇言无曰茍矣莫扪朕舌言不可逝矣无言不讐无徳不报恵于朋友庶民小子古人之相与讲习白圭献规则亦谓此也】
　　九四【兑之节】
　　兑亨利贞
　　节亨苦节不可贞
　　商兑未宁介疾有喜
　　象曰九四之喜有庆也
　　【正曰兑説人者也节不説人者也节之为言非不説人亦不自説也商兑未宁则其兑可塞矣故兑有数义焉兑之有毁折附决比于刚有巫妾口舌比于柔刚柔杂糅非君子不能为谋也诗曰君子如怒乱庶遄阻君子如祉乱庶遄已夫君子之喜怒不度于道而但曰喜之欲使乱已怒之欲使乱阻则是喜怒为来兑之路也君子取其刚气以治其口舌犹为之商度使万物受节焉耳故节之介疾万物之所説也诗曰无纵诡随以谨缱绻式遏冦虐无俾正反则可谓坚介疾恶者矣】
　　九五【兑之归妹】
　　兑亨利贞
　　归妹征凶无攸利
　　孚于剥有厉
　　象曰孚于剥位正当也
　　【正曰归妹剥兑者也剥兑以为归妹犹剥履以为睽也剥履以为睽非夬也而夬之剥兑以为归妹非剥也而剥之亦犹其类也然则兑可为归妹是妾可为嫡也而犹曰正当何也曰兑亦非妾也归妹则其剥也君子而爱説己之言则盈庭皆婢妇人矣夫以商兑之人为剥兑之务不贾媚于宵人必迁怒于君子诗曰君子信盗乱是用暴盗言孔甘乱是用餤孚剥有厉又何怪乎】
　　上六【兑之履】
　　兑亨利贞
　　履虎尾不咥人亨
　　引兑
　　象曰上六引兑未光也
　　【正曰兑而义以言説人不逺于礼以言説人则是多伪也不逺于礼则是未及祸也夫以言説人人以言报以礼説人人以礼报而曰引兑何也曰是未及于壮履也曰免于噬嗑而已齐桓公既定民之居遂欲从事于诸侯管仲日未可邻国未亲也公曰为之如何管子曰正其封疆无受其资重为之皮币以骤覜四邻为游士七八十人奉以车马衣裘多其资币使周四方以号召天下之望为玩好粥之四方以监其所好择其黩乱而先征之于是帅服三十一国故桓公可谓能劳其民矣未使民忘劳也能死其民矣未使民忘死也君子之説人若兑之司秋也使物成实各得所欲而已为游士玩好以骤頫于天下以观其頫仰而时其喜怒则是引兑之饵也君子不为也】
　　【防兑者六子之终也下经六子以为纲纪震艮防兑各立中际震艮二阳在于南政则防兑二隂在于北政矣防兑之有困井夬姤涣节渐归妹亦各以其类也而涣节夬姤又提其介以相禅于下故自防兑而涣节疑取之矣疑取之则古人不以为终乱何也曰是四立之限也犹之震艮阳为彊御隂为夷狄夷狄则遂改命乎曰頥不改命离则近于改命矣用卦之离晋人逢之体卦之防宋人逢之与其防离不如震艮之为中夏也】
