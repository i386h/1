<!-- { "loadSidebar": true } -->
　　【然则元防运世各以十二三十互相起也于乾坤之歴亦相近欤曰是影似言之非实积也象数经纬赢乏修短各以余分起积为序如以三十十二互相纪也则嵗月日辰不出周甲二十五万九千二百而宇宙之数齐矣然则乾坤周甲亦用六十何也曰三乘之数十八变之积赢缩之分交食之差以四卦之盈益六十卦之虚天地定之不能违也然则又用七十二卦者何也曰是日余天差朔虚气盈之所从出也凡嵗日行三百六十五日余分一万以四分之则已疎以五分之则已促畴人星官增损取应积嵗靡效以定序乘之五千一百八十四六爻之积三万一千一百四以嵗辰揆之毎嵗四千三百八十二六分而绌毎卦七嵗余辰四百二十六十积而近一嵗加以二嵗之赢裨七嵗之乏凡得五百一十一嵗而赢乏归除定一嵗之辰四千三百八十二五分七厘则一嵗余分于二千五百之中去其三百六十以为日行强弱之泛差再加一百五十六以为天行常余之数其日行赢者至二千五百外又加一百五十六日行缩者至二千一百四十外又加百五十六其平行二千三百二十加天差百五十六至二千四百七十六而止是余分二十四之所从出也日分与天分递为赢缩赢日泛差有至二千四百二十二而止者内外斗差平分七十八则日缩之端至二千一百有二极矣日分定而后气朔定气朔定而后交食先后可得而齐是七十卦与体卦相较而定非独为分候配日之故也学者明象则可以该数明理则可以该象间有未达不可以骤破也然则两象相取足以尽变之义两彖相取遂足以尽辞之义欤曰何为不足以尽辞之义也六十四彖之辞重之为四千九十六四千九十六之辞重之为二十六万二千一百四十四三乘之文未为繁复也且是三百八十四象者协于诸卦犹羣龙永贞之自为纲纪也故曰系辞焉以尽其言变而通之以尽利鼔之舞之以尽神又曰鼔天下之动者存乎辞化而裁之存乎变推而行之存乎通夫有周公之智化裁通变虽为二十六万二千一百四十四辞可也然且不假则是六十四彖三百八十四象者以言乎天地之间则备矣故曰智者观其彖辞思过半矣】
　　【然则两彖相丽有彖吉而象凶有彖凶而象吉何以处之曰是必在三上之爻也三上处危德不胜位以六居上则危者三分之二以九居上则危者三分之一以六居三其危者三分之二以九居三其危者三分之一易曰二与四同功而异位二多誉四多惧三与五同功而异位三多凶五多功夫以刚柔当否体其贵贱别其远近则吉凶之故亦居可知矣然则二气相侵五德相胜易论隂阳而不论五行何欤曰彖则隂阳也象则五行也五行变动或主或客内外上下自为主客爱恶相攻情伪相感远近相取谨视父母以命其主然则易之论卦合视两彖以正厥象又若是杂欤曰视彖辨象正辞之义观位辨物坃占之道也易不以乐玩之辞废居安之序】









　　易象正卷一
<经部,易类,易象正>
　　钦定四库全书
　　易象正卷二
　　明　黄道周　撰
　　
　　屯元亨利贞勿用有攸往利建侯
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　象曰云雷屯君子以经纶
　　【正曰易有乾坤而屯继之何也雷雨天地之始事也长子在内而上当尊位虽在草昧天地之所贵也然则交而难生何也干之二阳始交于坤满盈将奋动未出险镇慎以居之勤危以将之古之作者则必研几于此也然则是干之具体也而谓之屯何也氷霜之后战血已尽龙伏云兴万物逡逡然将春矣故谓之屯然则易不用夏正乎曰易犹春秋之义也贞下起元王者行事以法天地以令万物故屯交于坤日南至而春之至于一日五月之义则未之有改也然则其不用复何也曰易非歴也歴者一嵗之令易者百世之义也一嵗之令象其序百世之义象其意然则言屯之可以不言春也曰百世也而有一嵗之意焉南至而复三阳而泰屯则未有乱之也司空季子曰震龙也雷也车也坎劳也水也众也主雷与车而尚水与众车震武也众顺文也文武具厚之至也又曰主震长也故曰元众顺嘉也故曰亨内有震车故利贞车上水下必霸小事不济壅也故曰勿用有攸往众顺而威故曰利建侯古之命屯者如此故屯者经纶之象也屯为经纶云雷晦冥雨泽未施天地不光及其究也以正位凝命】
　　【凡屯变象六十四其乘之四千九十六其得数也贞震八十悔坎八十相乘之数六千四百其爻自三乘者二万四千五百七十六是谓二阳之卦从坤而交日道畸南谓之南正】
　　初九【是为屯之比】
　　屯元亨利贞勿用有攸往利建侯
　　比吉原筮元永贞无咎不宁方来后夫凶
　　盘桓利居贞利建侯
　　象曰虽盘桓志行正也以贵下贱大得民也
　　【正曰屯之比动而顺天下附之君子之动恐其不顺顺又恐其不慎也其才足以御诸侯而心犹悚然恐不足建一邦盘桓不宁天犹有草昧之思乎周诰曰天閟毖我成功所予不敢不极卒宁王图事故自谓不宁则宁者至自谓宁则不宁者至矣盘庚曰恪谨天命兹犹不常宁不常厥邑诗曰遹求厥宁遹观厥成其惟周文王乎】
　　六二【是为屯之节】
　　屯元亨利贞勿用有攸往利建侯
　　节亨苦节不可贞
　　屯如邅如乘马班如匪冦婚媾女子贞不字十年乃字象曰六二之难乘刚也十年乃字反常也
　　【正曰贞而节之以屯履苦虽圣人犹难之矣天道亏十贞子苦老晋重耳行于五鹿丏而得块子犯曰不出十二年其有此土乎齐姜曰畏威如疾民之上也从怀如流民之下也见怀思威民之中也夫以苦节为难贞则必有从怀之心从之以甘节为易持则不十年而流矣君子不以患难易素不以防媾改志负其经纶而不速于自试者屯节之行也故屯而节象之至着也】
　　六三【是为屯之既济】
　　屯元亨利贞勿用有攸往利建侯
　　既济亨小利贞初吉终乱
　　即鹿无虞惟入于林中君子几不如舎往吝
　　象曰即鹿无虞以从禽也君子舍之往吝穷也【正曰时犹屯也而自为既济既济则往矣屯有攸往君子之所戒也且是六三也隂动乘阳以界于险则未有不败者也襄公如楚及于方城闻季孙宿之取卞也将以楚入鲁荣成伯曰不可夫内不令于国而外恃诸侯以是求入庸有济乎故屯而动动而入于险君子之大愸也书曰若虞机张往省括于度则释无虞入林不独失鹿且逢不若故曰人即兽兽亦即人审机君子则必辨于此矣】
　　六四【是为屯之随】
　　屯元亨利贞勿用有攸往利建侯
　　随元亨利贞无咎
　　乘马班如求婚媾往吉无不利
　　象曰求而往明也
　　【正曰屯之随非随人也时也水动而为泽云两已降两姓将合龙马贲于下婚媾成于上诗曰摽有梅倾筐暨之求我庻士迨其谓之古之明王未有不求贤而能经纶者也若金用汝作砺若济巨川用汝作舟楫若嵗大旱用汝作霖雨是髙宗之明也予曰有疏附予曰有先后予曰有奔走予曰有御侮是文王之明也故如髙宗文王则可谓经纶随时往无不利者矣】
　　九五【是为屯之复】
　　屯元亨利贞勿往有攸往利建侯
　　复亨出入无疾朋来无咎反复其道七日来复利有攸往
　　屯其膏小贞吉大贞凶
　　象曰屯其膏施未光也
　　【正曰屯云雷之候也复氷霜之候也云雷而氷霜之此其道不可大时不可久也易之大者曰元曰运其小者曰嵗曰日陈腐不散施禄不下政令不行恩泽不究至于七日而极矣体用之积八十四月以为七嵗日辰之防八十四舍以为七日荣卫所通腠理所周大而小之不可失也故贞者冬也冬穷也小贞可为大贞不可为也诗曰子有衣裳弗曳弗娄子有车马弗驰弗驱言夫厚泽而有闭关之意者也】
　　上六【是为屯之益正娈象】
　　屯元亨利贞勿用有攸往利建侯
　　益利有攸往利渉大川
　　乘马班如泣血涟如
　　象曰泣血涟如何可长也
　　【正曰勿往之时恃其两利以为出险则益之害矣君子艰虞终不忘戒益则长裕自谓无患而后患生焉五犹吾马也而三非吾耦郑公子忽辞婚于齐而因以失国辞婚匹夫之谅也失国亡人之行也乘马而无媾泣涟而已诗曰既不我嘉不能旋反视尔不臧我思不远秦穆公曰我心之忧日月逾迈若弗云来惟古之谋人则曰未就予忌惟今之谋人姑将以为亲屯之泣血其多有悔心乎以是而求贤推陈发滞以益天下则犹可以济也】
　　
　　蒙亨匪我求童蒙童蒙求我初筮告再三渎渎则不告利贞
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　象曰山下出泉蒙君子以果行育德
　　【正曰蒙则秋也屯而后蒙长子即序而中子次之天地立君而后立师君以立制师以立教古之圣人盖童蒙自求也衞武公九十矣犹儆于众曰尔毋以老耄舍我故其诗曰呜呼小子未知臧否匪手携之言示之事匪面命之言提其耳故秋者天地所以告断也山下出泉道之以宜而后周流焉草木之荒秽锹鉏是加而后山政修焉多方曰尔乃自作不典图忱于正我惟时其斆告之我惟时其战要囚之圣人之治人则亦如此也故蒙者果行育德之象也蒙以教徳山泉以流滥觞之初安知方舟及其究也以体膺歴数】
　　初六【是为蒙之损】
　　蒙亨匪我求童蒙童蒙求我初筮告再三渎渎则不告利贞
　　损有孚元吉无咎可贞利有攸往曷之用二簋可用享发蒙利用刑人用説桎梏以往吝
　　象曰利用刑人以正法也
　　【正曰刑人桎梏损蒙者也水蒙而厘之则遒也木蒙而剔之则材也鸟兽之希革也更毨刑鼎刑书则皆于其叔世也君子之治庻民与导童蒙亦各使其自得而已甫刑曰非佞折狱惟良折狱则亦谓此也故求果育于惩窒之前者妇寺之爱与析楚之威其何可恃乎】
　　九二【是为蒙之剥变正象】
　　蒙亨匪我求童蒙童蒙求我初筮告再三渎渎则不告利贞
　　剥不利有攸往
　　包蒙吉纳妇吉子克家
　　象曰子克家刚柔接也
　　【正曰蒙之剥又何往乎险动于内而止之于外外诱絶则内慝不作故包蒙者所以厚下纳妇者所以安宅也坎交于坤顺而不秕童昏顽淫不在左右以是克家则两吉从之顾命曰思夫人自乱于威仪母以钊冐贡于非几狐突曰国君好艾大夫殆好内适子殆社稷危知蒙之可以剥也而剥之故虽剥不殆思齐之诗之谓也】
　　六三【是为蒙之蛊】
　　蒙亨匪我求童蒙童蒙求我初筮告再三渎渎则不告利贞
　　蛊元亨利渉大川先甲三日后甲三日
　　勿用取女见金夫不有躬无攸利
　　象曰勿用取女行不顺也
　　【正曰蒙之蛊则犹可纳妇也而与姤同戒何也当位而剥则谷也不当位而蛊则伏也医和谓赵文子曰物莫伏于蛊莫嘉于谷谷兴蛊代而章明者也故食谷者昼选男德以象旦眀宵静女德以伏蛊慝言谷与蛊之共为飞伏也蒙为穉子以用壮女女德不靖腾于金夫何利之有伊训曰惟兹三风十愆卿士有一于身家必丧邦君有一于身国必亡臣下不匡其刑墨具训于蒙士故如伊尹则可与正蒙者矣】
　　六四【是为蒙之未济】
　　蒙亨匪我求童蒙童蒙求我初筮告再三渎渎则不告利贞
　　未济亨小狐汔济濡其尾无攸利
　　困蒙吝
　　象曰困蒙之吝独远实也
