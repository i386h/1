<!-- { "loadSidebar": true } -->
　　天地相交是为泰然天地日交物类日盛而参赞其间者后也气化流行浑然无辨其气常有余而至于过原无截然方整之理后则明天时画地域于本齐者区分之于不齐者补配之将天地气化之道裁割以成就之所以制其过然道中隂阳异候刚柔异质消息异时髙卑异性天地各有所宜不能一槩皆宜所谓不及也后则因天时随地产可用者用之可避者避之可救转者救转之将天地之宜辅佐相助以济其不及此二者非他凡以为民也民生于天地而不知以天地自养故裁成辅相皆以左右夹持吾民耳可见有天地之盛化必有圣后之经纶致泰之功继天而起也
　　初九防茅茹以其彚征吉
　　泰固大来之时也三阳方来初为之首进则俱进若防一茅而众茅之根连其类以起者征行无碍吉道也
　　象曰防茅征吉志在外也
　　防彚征吉其吉独在身哉三阳之志固将有为于天下惟志皆在外故其防茅之征足以为吉否则一身之利耳非吉也
　　九二包荒用冯河不遐遗朋亡得尚于中行
　　程传曰二以刚中之才上应于五为上所専任主治泰者也治泰之道有四必有包含荒秽之量则其施为寛裕详宻事理而人安之若无含之度有忿疾之心则无深逺之虑有暴扰之患深弊未去而近患已生矣故在包荒凡泰时渐至衰替皆由狙习安逸因循已然自非刚果决断不能挺奋有为也故在用冯河人心狙于泰则苟安逸而已恶能复深思逺虑及于遐逺哉治泰者逺人逺事周之勿遗在不遐遗时之既泰人习于安情肆而失节将约而正之非絶去朋比之私则不能也自古立法制事牵于人情卒不能行者多矣故又在朋亡治泰有此四者乃合九二之中行也
　　蒙引曰中者天理之当然恰好者耳不能含容非中也当断不断非中也忘逺非中也私迩亦非中也析言之一事一中合言之统体一中
　　象曰包荒得尚于中行以光大也
　　举包荒一句通解四者之义言中行者其行也而必原于心之光大光则心胸皎洁无所偏系大则规模宏逺不狃近小所以无往而不合于中行也
　　九三无平不陂无往不复艰贞无咎勿恤其孚于食有福
　　三阳盛进之时不知时将过中泰将极而否欲来故圣人为之戒约世运无有平而不险陂者隂类无有往而不复来者天道循环如此甚可危也若怠忽恣意则非天不祐而自取其咎耳惟艰难其心固守正理庶无玩时弃天之咎夫平必陂往必复势之必至而必信者也能艰贞则勿忧恤其必信而平不陂往不复可以长享泰宁之福矣
　　象曰无往不复天地际也
　　无往不复此天地气运之交际也否泰于此分焉圣人所以戒也
　　六四翩翩不富以其邻不戒以孚
　　已过乎中泰已极矣三隂翩然而来不待富厚之力而自能用其邻不待戒约而自相孚信隂类合交以害正君子所宜戒也
　　三阳欲进而以之者初三隂欲来而以之者四
　　象曰翩翩不富皆失实也不戒以孚中心愿也
　　翩翩来复不待富厚之力者隂本居下今居上为失实故不安其上复就于下也不戒以孚由其中心愿来故无待于戒也
　　皆失实只言隂本不宜居上故复反下与爻义异皆以抑隂耳
　　六五帝乙归妹以祉元吉
　　以隂居尊为泰之主柔中虚已下应九二降至尊以顺从贤臣受福而保泰于无疆大善而吉之道也昔帝乙归妹之时曽占得此爻信乎其为降尊从卑之象以此受祉元吉必矣
　　象曰以祉元吉中以行愿也
　　下从九二固其愿也然所以行此愿者由其中徳故心无欲而信贤笃也
　　上六城复于隍勿用师自邑告命贞吝
　　掘隍土积累以成城如治道积累以成泰及泰之终复反于否创治之日备极苦劳方成基业而今忽已頽堕是城复于隍之象也若此者大业已亏天运已去不可以力强争也惟自守私邑而申告政命以自保耳葢虽正而不免于羞也
　　象曰城复于隍其命乱也
　　城复于隍原由其政令之乱故必告命以治之
　　【坤下干上】
　　否之匪人不利君子贞大往小来
　　否闭塞也天地之位虽自有上下而天地之气则贵于相通此卦坤下干上地自地天自天二气不通故名否夫隂阳交而万物生生气流行此人道之常也否则气机闭塞物生将絶非人道之常矣当此之时人欲横行嫉善奬恶甚不利于君子之正道葢以阳往居外隂来居内固小人得志之防而非君子所利也
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　否泰反类故辞皆与泰反
　　象曰天地不交否君子以俭徳辟难不可荣以禄君子处否必将有难然难生于禄禄生于徳使不自匿其徳则人皆物色之必欲荣之以禄矣君子既食人之禄则断无苟容之理以正而行羣邪侧目安得不及于难是以君子务敛藏已徳以避祸难使人不得而荣之以禄则可免患矣夫善人无祸虽云常理而恶风方炽自宜避之徳不可改而可敛吾徳天地之心生人之命奈何不自重自保而轻尝机穽之饵以触凶人之锋乎
　　初六防茅茹以其彚贞吉亨
　　当否之时三隂连类而进防茅茹以其彚之象也然隂之进不可遏而初之恶犹未深君子小人本无定名正即君子不正即小人况人性皆善溺于恶则竟恶矣反于善则竟善矣为初者当恶习未深苟反而从正则身可吉而世运复泰可亨矣不然则凶咎可知
　　象曰防茅贞吉志在君也
　　初之贞何如凡隂类害阳由子计身之私利而不顾其君耳苟以爱君为念自当保君子以贻君福有此心天亦祐之矣故贞则必吉
　　六二包承小人吉大人否亨
　　隂柔中正知有君子能包容承顺乎君子之象也此在小人则吉矣然彼虽包承而其小人之心自若也不能害君子实能染君子故阳刚大人不可以彼包承而自失其守惟敛徳以自安于否则身虽止而道未伤天下不至以阳道为必不可行是道之亨也
　　象曰大人否亨不乱羣也
　　二虽外相包承然岂能翻然自变遂脱小人之羣乎彼既犹然小人之羣则大人亦当自安于否不可杂入于彼羣也使彼不在小人之羣大人固乐得而合之矣
　　六三包羞
　　圣人作易穷尽人情如此卦隂类虽同为小人而实有各异有习恶未深犹可乘机而化之者初是也虽无包承之术亦无断然为恶之心故不目之为小人而勉以贞知其可与为君子而进之也有已成为小人而犹顾惜名义不欲显然致害于君子者二是也既有包承之术即无实欲迁善之心故直目之以小人而戒大人以安否知其终不可为君子而避之也若六三以隂居阳不中不正则不顾面目直欲伤善在本心亦知彼为善类我今害之实有惭沮之念而外不胜其忿忮之私则内包含羞赧而外忍于为恶矣然才弱而未能发故不言凶
　　象曰包羞位不当也
　　人至于包羞以为恶惟心不中正使然耳
　　九四有命无咎畴离祉
　　否过中矣将复为泰是当重隂闭塞之日忽有反泰之机有天命矣而九四以阳居隂不极其刚气机方转之际不委不激以善移之否遂反泰故四无误机之咎而畴类三阳并受福祉
　　象曰有命无咎志行也
　　君子复泰之志苟机防不遇亦无如之何有命而不善处亦无济若有命无咎天人两善何幸如之宜其志之得行也
　　九五休否大人吉其亡其亡系于苞桑
　　五否将尽之时也而以阳刚中正居尊位是能休息天下之否者也天下乱易治难泰时少忽便至于否否而欲泰非有徳有位之大人不能息之故休否为大人之吉也然治乱无恒必常自戒惧曰其亡矣其亡矣则恒存恒安如系于苞桑之固也桑根深固苞则丛生于下者其固尤甚
　　象曰大人之吉位正当也
　　正者其徳当者其位徳位兼隆乃克休否故吉曰大人之吉
　　上九倾否先否后喜
　　以阳刚居否极尽举向日之否而倾之先虽否后则喜倾者竭尽无余积年郁塞一举而顿除之何其畅快真可喜也
　　象曰否终则倾何可长也
　　曰倾否是用人力之辞然以天道推之否终则必倾原不能更乆待也君子亦乘时而已
　　【离下干上】
　　同人于野亨利涉大川利君子贞
　　同人与人同也离为火干为天火性炎上同于天也二五皆人位而以中正相应又卦惟一隂上下五阳皆欲同之故为同人夫同人者以天下大同之道则圣贤之公心也一言同则易近于私昵故必于野外旷逺之地无城府相隔无疆畛可分廓然无人不同焉则志行通逹无碍矣况干健之才无险不涉而又济以同人之助何险危之不可涉乎亨利涉大川此于野之效也然而于野云者就所同之境极其广而言之也而我之所以同人者岂必人人而同之哉惟明理克私处已交物实合乎君子之贞吾心正而天下同于一正之中同以理不同以势同以义不同以欲此所以于野所以亨利涉不然交徧天下而愈成其为私惟其非君子也此万世同人之大凖不可假借者也
　　彖曰同人柔得位得中而应乎干曰同人
　　卦所以为同人卦体六二之柔得正得中而应乎九五同徳相应故曰同人葢五阳一隂则以一隂为主故同人之义取诸二
　　同人于野亨利涉大川干行也文明以健中正而应君子正也唯君子为能通天下之志
　　于野亨利涉大川者卦徳干健无私故有于野亨之义又有利涉之义也所以利君子贞者卦徳文明则能烛理故能明大同之义刚健则能克己故能尽大公之道且卦体六二中正而上应九五亦中正是能明理能制私而处已交物无不出于正焉此所以谓君子之正也君子之正如此内絶一己之私则外可以合天下之公天下人同此心心同此理凡天下之志无不有以感通之而无碍矣夫同至通天下之志乃为大同而唯君子为能之信乎利君子贞也
　　象曰天与火同人君子以类族辨物
　　天与火其性同也君子欲同天下以为槩而同之则反相妨害而乖争起惟因人族之不同者各区别以类之则族各以类相从而各得所同矣且统羣族而并存之贤愚贵贱各得其所而势足相资正所以为大同也因物之不同者各审明以辨之则物各得其辨而各相同矣且统羣物而并用之大小美恶各有其宜而事足相济正所以为大同也审异以致同善于为同人物所以赖君子也
　　初九同人于门无咎
　　居初未有私主刚正非为私之人而上无繋应又无所与私故其同人不于家内而于门外心无私昵之咎矣
　　象曰出门同人又谁咎也
　　曰于门非门内也出门同人矣同而出门我心原无亲疎厚薄之异又谁得而咎之也
　　六二同人于宗吝
　　二虽中正然専应于五不能大同而系于私惟同人于宗党而已本以善相取而専系同好视大道为公之志不有愧乎吝
　　象曰同人于宗吝道也
　　同人之道曰于野而二乃于宗其道固可吝之道也
　　九三伏戎于莽升其髙陵三嵗不兴
　　刚而不中上无应与欲下同于二而二専同于五使三以柔处此则亦已矣过刚不中必欲间二五而夺之潜毒宻计如伏兵戎于林莽之中觇探顾望欲乘其隙如升其髙陵然九五阳刚非三所能攻故至于三嵗之乆而终不能兴也读此象者可以知隂阳攻取之由穷小人忮害之状又见图非己有者徒劳而无功如此虽然致此争者谁乎二不得辞其过
　　象曰伏戎于莽敌刚也三嵗不兴安行也
　　伏戎于莽非敌二敌九五之刚也三嵗不兴又安能行乎
