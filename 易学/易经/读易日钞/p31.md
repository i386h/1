<!-- { "loadSidebar": true } -->
　　言道者至天地而止天地一大隂阳而隂阳之变不可胜穷故其道无所不备凡圣人著书纵极力发挥不过着天地之一节安能尽天地之所有而括之使不遗析之使不紊哉惟易之为书直从隂阳根原衍出无穷变化是易书亦自具一世界居然与天地齐凖盖非法天地而为之而其理之所立与天地同源共流适相符凖而无二也夫易即天地故天地所有易无不有之其于天地之道遂能弥之极其周匝而纶之极其分明也易能弥纶天地之道则极圣人之能事所谓穷理尽性以至于命者何莫非资之于易乎何则理之最难穷者莫如幽明死生鬼神使非易几不知幽明为何故死生为何说鬼神为何情状惟易从隂阳根原直截剖破故圣人融贯易理于一心易理洞彻之后仰以此观于天文之昼夜上下俯以此察乎地理之南北髙深即知其幽者阳变为隂而然明者隂化为阳而然无他故也以此而推原人物所以始又反而求人物所以终即知始之所以生者气之凝而隂变为阳终之所以死者气之尽而阳变为隂无他说也以此而推气化之屈伸天下本无是物也乃隂精阳气聚而成物及其乆也其魂气游散而向之为物者遂变壊而乌有于是知精气之聚者隂变为阳所以不得不伸而为神也游魂之散者阳变为隂所以不得不屈而为鬼也其情状居然可见也圣人有得于易而于理无不穷是凡理之在天地者易无不弥纶之有如此再观圣人尽性之事人性之中无所不备犹天地之道无所不有人惟蔽于一曲不能尽其性之所具则觉天地大而我小天地全而我偏与天地不相似而其行之背乎天地者遂多圣人之心全体皆易性量浑然俨如天地之至大而无遗又如天地之相资而无缺圣人尽性与天地相似故天地所有圣人亦必有而不相违也何以见之性虽无所不有而要而言之有知焉有仁焉知如天之髙明其清虚变化之体即易之阳也仁如地之博厚其敦厚确正之体即易之隂也圣人之心全体皆易则清虚变化之体与敦厚确正之体两者既相资为用而又有以各极其至观其知既足以周悉人物之理而仁之所施果能使人得其所物遂其生而道济天下焉则知有实用不徒为空疎浮荡之见不过矣事有不可直行者圣人从权而旁行此知也然从权而不失其正不至流于非礼是又其仁也知周道济旁行不流其知仁之相资为用者如此且其知有更深者惟乐天理之当然而不见外物之可好实知天命之有定而但尽在已所应为故其心不忧而为知之极抑其仁有更深者随遇皆安无自择便利之意其万物一体之懐日加肫切安土敦乎仁故自不能不爱人而为仁之极乐天知命故不忧安土敦乎仁故能爱其仁知之各极其至者又如此仁知相资者似天地之相资仁知各至者似天地之各至盖全易隂阳之用融备于一心故能曲尽性分之理而与天地相似不违如此是凡性之分见于天地者易亦无不有以弥纶之也再观圣人至命之事天命之流衍者为化天命所生者为万物天命之对待而循环者为昼夜之道此皆隂阳之运也而隂阳之变莫备于易圣人全体易理则存诸心者隂阳不执之体见诸事者隂阳时措之用故天地之化有流而为过者圣人则范围之使有节制而无或过万物不能自成圣人则爱养匡正使人物各遂其性大以成大小以成小而无或遗幽明死生鬼神凡气化之相对而又相生者统谓之昼夜之道圣人知昼之所以为昼又知夜之所以为夜且知昼之所以必夜夜之所以必昼觑破縁由打透消息兼通而黙契焉合此三者是圣人穷理尽性之功真造至天命之域故圣心之神妙初无方所之可测圣心之变易初无定体之可指也盖易理本无方体而圣人浑备易理于心故测圣心于天地而圣心在焉测圣心于万物而圣心亦在焉测圣心于昼夜而亦无不在焉其无方如此也以之范围而范围非一端以之曲成而曲成非一端以之通知而通知非一端其无体如此也圣人至命之事至于无方无体而莫非本于易是命之在天地者易亦无不有以弥纶之也合圣人用易以穷理尽性至命者观之信乎易与天地凖故能弥纶天地之道矣
　　第五章
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣显诸仁藏诸用鼓万物而不与圣人同忧盛德大业至矣哉富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神
　　易之书备天地之道非无由也试思道果何谓天地间动者为阳静者为隂然一隂矣而又一阳循环不穷此其间实有所以相乗而不容息者故天地间更无别物止此二者相为循环是天地人物之定理所谓道也诚知一隂一阳之谓道而极天地人物之理孰不有所谓一隂一阳相因而不容废者自夫天地之气继静而动气之方行而此理未蔽于人物之形是造化本然无杂之善也阳之事也及此气结成人物而理随以赋则人物各具之性也隂之事也是天命之流行赋予亦一隂而一阳不能相无也盖不如是不谓之道也无奈人性出于善本自无偏而禀气不齐各有所蔽有偏于阳动而为仁者据其所见则惟以生动发越之意为道在此矣不知其尚有知也有偏于隂静而为知者则以贞静宻察之意为道止此矣不知其更有仁也若百姓又日用此道而不知夫仁知各有所偏而百姓一无所见此君子体用全备之道所以鲜其人也若夫道体之全何尝因仁知而有偏因百姓而遂无乎试观造化气机之出入其气之静极而动也春生夏长凡发生万物之仁现之于外是显诸仁也阳之事也及气之动极而静也秋敛冬成凡发舒万物之用收之于内是藏诸用也隂之事也显仁则鼔物而出矣藏用则鼓物而入矣然其鼓之也止此一隂一阳之机气至而自应非如圣人之忧民出于有心夫阳至而能显其仁徳何其盛而无穷隂至而能藏其用业何其大而无外且显藏又出于不忧则其徳业之盛大天下更无加上之者至矣哉何则藏用而谓之大业者惟藏诸用则万物之生理悉收于静翕之中是其所藏者亦何所不有一朝发出尚安有限量是之谓大业也显仁而谓之盛徳者惟显诸仁则万物之生理愈出而愈茂其所显者日新不穷此非徳之存于内者甚盛安能如是出之不竭是之谓盛徳也然则显仁之盛徳阳也藏用之大业隂也大业而即继以盛徳盛徳而即继以大业循环不已者一隂一阳之道而非同于见仁见知之偏也道之见于化机出入者如此然则天地人物亦安有独隂独阳而漫无变易者乎夫道之所谓易者以其隂生阳阳又生隂生生不已而变化遂不可穷诘是之谓易也即一隂而一阳之谓也推之物理所谓乾坤人事所谓占事又何非一隂一阳之道乎物生之初其气方结有可为此物之象而未实则轻清属阳之动是之谓干成象之后其形日坚凡其所应具之体一一呈效而出则重浊属隂之静是之谓坤一干一坤是亦一隂而一阳也自人事言之以蓍问易极其七八九六之数因得所值之卦爻而知方来之吉凶是事尚未定阳之动也是之谓占及其以占之所决者而通其所处之变或趋或避是占之已成隂之静也是之谓事一占一事亦一隂而一阳也然则道之所在其可以一偏求之者哉夫道之所以为神者正以此道忽然而在隂又忽然而在阳流行不测莫究其所从来莫诘其所从往是以见其无方而谓之神也斯道也推之天之流行赋予而为善为性分之人之秉受而为仁为知騐之气机之出入而为显仁为藏用为盛徳为大业考之物理人事之始终而为干为坤为占为事而以其生生则为无体之易以其不测则为无方之神总之皆此道皆此一隂一阳之道也易书以着此而已
　　第六章
　　夫易广矣大矣以言乎逺则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳
　　夫易之为理其中所含载者可谓广矣其外所统括者可谓大矣使易理及乎迩而遗逺及乎逺而遗迩天地之间稍有未备皆不足为广大今易之为理以言乎逺则此理无逺不到莫之能御也以言乎迩则目前几席即物理存不待安排布置而理自各足无偏缺也以言乎天地之间凡世间所应有之理则无不备矣甚矣其广大也然易之广大则何从生生于乾坤耳夫干天之性情当其静而利贞虽未尝生物而生物之心则常存不他何其专壹及其动而元亨则生意由中达外沛乎莫御何其直遂静专动直而物无不资始此干之大也而易理即以形模此干是以理无不备而大从此生焉夫坤地之性情当其静而利贞举万物之生理悉收敛翕聚而无余如户之翕及其动而元亨承干之气即鼔之而出如户之辟静翕动辟而物莫不资生此坤之广也而易即以模写此坤是以理无不载而广从此生焉是易所以广大之由也故概举其广大之实而言之则天道人事之理易无不有以配之也世之广大者莫如天地而易之广大则适足配天地也世之变通者莫如四时而易之隂阳互变变而不穷适足配四时也世之分隂分阳者莫如日月而易中卦爻隂阳之义适足配日月也易之于天道无不配者如此若人心所得于天之理谓之至徳而易有健之易顺之简宜健而健宜顺而顺至易至简无少差谬则适足配人心之至徳也盖人心中仁礼属健而至易义智属顺而至简其所以当然而不可易粹然而无所杂者无非易简之善而易之易简配之是其于人事无不配者又如此夫以易之配乎天道人事如是信乎逺不御近不遗天地之间无不备其广大何如耶
　　第七章
　　子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门
　　易其至矣乎夫易乃圣人所以崇徳而广业者也徳业至圣人而止而圣人所以崇徳广业者乃得之于易则天下之理孰加于易故曰至也何以见圣人之崇徳广业得之易也盖六十四卦三百八十四爻亦既备悉天下之理矣圣人于是理也穷之于心则识见超迈而其知崇循是理而行则践履笃实而其礼卑知之崇非苟崇之而已髙明洞照必效乎天如天之崇乃崇之极也礼之卑非苟卑之而已笃实造履必法乎地如地之卑乃卑之极也崇卑之功既同天地则崇卑之效亦同乎天地试观天设位于上如此其崇地设位于下如此其卑一崇一卑而其间隂阳升降变易不穷之妙自行乎其中矣圣人亦然夫人人有本然已成之性道义浑备于心惟识见蔽于卑陋践履缺于虚浮则本性不存即存亦不固故道义不自我出今圣人知崇使本性之虚明髙朗者日无所蔽礼卑使本性之条理中正者日无所亏则其性存而又存而凡率性而行莫非道义矣成性存存即为道义之门犹天地位而易行乎其中也是以道义之得于心者日新月盛而徳于是崇道义之见于事者日积月累而业于是广易为圣人之所以崇徳而广业也如此易所以为至也
　　第八章
