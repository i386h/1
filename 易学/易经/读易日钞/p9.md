<!-- { "loadSidebar": true } -->
　　九四乘其墉弗克攻吉
　　刚不中正又无应与亦欲同于六二而隔三一爻隔三攻二为乘墉以攻之象然以刚居柔尚能自反知二为五正应非己正应也退而弗攻是能改过而得吉也
　　象曰乘其墉义弗克也其吉则困而反则也
　　既曰乘其墉则力非不能攻徒以义之不能故不攻与九三之屈于势者异矣故圣人竞与之以吉者葢心欲同二而理有难通求所以同二之义而不可得然后知妄求之无益而退安于道义之正则焉困而反则所以吉也不自反于则则二未必得祸已及之矣
　　九五同人先号咷而后笑大师克相遇
　　五与二以中正相应而为三四所隔五不胜愤抑而至于号咷然五与二以同徳相应义理之同也势利之同可间义理之同不可间故其后又遂其同而笑焉然六二柔弱而三四刚强必用大师以胜之然后能与二相遇此其后笑之由甚不易也
　　象曰同人之先以中直也大师相遇言相克也
　　先所以号咷者以五二相同以中其理本直故不胜愤切而号咷也大师相遇者言五之与三四势不可并而三四甚强今欲相克故非大师不可也凡言克者见敌之强春秋传曰如二君故曰克
　　隆山李氏曰卦以相同为义而三伏戎四乘墉五大师克呜呼出而与人同至易至简之事而乃如此故易中必知险简中必知阻不学易者殆不可以涉世也
　　上九同人于郊无悔
　　居外无应物莫与同如处于荒僻无人之地有同人于郊之象然洁身独处诸爻之争超然无与可以无悔矣
　　象曰同人于郊志未得也
　　于野则旷逺无私人人可同故遂其求同之志今上九非无求同之志也然不于野而于郊则僻寂之地无人可同是于求同之志尚未能得也
　　【干下离上】
　　大有元亨
　　大有所有之大也干下离上火在天上无所不照照临众有是所有之大也又六五一隂居尊得中而五阳皆应之有位有徳羣阳乐归亦所有之大也故名大有夫所有既大苟徳有未善何以能保所有惟此卦有刚明应天之徳焉则可使所有者各得其理而日新日盛大善而亨之道也凡言元亨元者其处事之理尽善尽美亨者即此事亨通也然不可分二字另讲葢就其亨处思之又见其理之尽善而事无不通故曰大善而亨元吉亦然
　　程传曰凡卦有卦名自有其义者比吉谦亨是也有因其卦义为训戒者师贞同人于野是也有以其卦才而言者大有元亨是也
　　彖曰大有柔得尊位大中而上下应之曰大有
　　卦所以为大有者以卦体惟六五一柔居乎尊位且以五之中而居乎尊位则其中为大中非止一身之中而已有此位徳而上下皆应之所有者大矣故曰大有
　　诚斋杨氏曰同人曰应乎干我同乎彼之辞也大有曰上下应我有其大之辞也
　　其徳刚健而文明应乎天而时行是以元亨
　　夫大有之时固盛矣当此时而益致其元亨则存乎其徳也观卦徳干为刚健离为文明卦体六五居尊而应干合卦徳卦体观之是其为徳也刚健以胜私是无欲之体也文明以烛理则聪睿之体也体既立矣而用之所施则又张弛威福动与时宜凡理势自然之极天意所至圣人即有道以应之而不失其时焉抚大有之势而乘以圣人之徳岂非大善而亨者乎
　　象曰火在天上大有君子以遏恶扬善顺天休命所有既大物类不齐苟无以治之则衅孽萌而盛业将败矣君子以为天之命人原有善而无恶此休美之命也于是有刑禁以遏人之恶有劝赏以人之善以此顺乎天之休命所以治大有也
　　初九无交害匪咎艰则无咎
　　人处大有则欲易盈志易骄未有不因得意而致害者害徳害身均之皆自误之咎也初九阳刚则其心本正居下则位未能肆上无应与则诱之者少居事之初则世味未深合此四者未渉于害无可指为初之咎者故匪咎虽然以居初之故而免于咎阅厯未深其坚否未可知故必艰难其心以处之时存戒惧则骄盈无自而乘如此乃确然为无咎耳
　　象曰大有初九无交害也
　　大有本易涉于害惟初九则阳刚居下无应居初所以未害
　　九二大车以载有攸往无咎
　　刚中之人才徳并茂大车之象也得应于五为上所任葢有是车而用之以载矣夫人志有所欲行而才具如是见用于上可胜任而免咎矣
　　云峯胡氏曰九二干体而曰大车者引之以马之健行之以轮之圜皆乾象也况以刚居柔柔则其虚能受刚则其健足行不曰吉者任大责重仅得无咎处大有之难如此
　　象曰大车以载积中不败也
　　谓之大车则能胜重所载虽多积于中而车行不至于败由九二材力之强能胜大有之任也
　　九三公用亨于天子小人弗克
　　居下之上公侯之象其徳阳刚得正而上值六五柔中下贤之君以贤侯而遇圣主其被亲遇可知故为公侯朝献于天子之象若小人本无刚正之徳安能得亲遇于柔中之主故小人虽占得此爻弗克当也
　　象曰公用亨于天子小人害也
　　公用亨于天子为刚正者言之小人占此固不利也
　　九四匪其彭无咎
　　六五柔中于上而四以刚近之有僭逼之嫌故其时位之盛非福机也使更极其盛则大误矣四则居柔能自贬抑不极其彰盛免于咎矣
　　象曰匪其彭无咎明辨晳也
　　匪其彭无咎葢四居离体其明辨物理晳然不蔽当其方盛则知咎之将至故能抑损不至满极也昏昧之人为欲所蔽贪得务前徒自取败而已
　　六五厥孚交如威如吉
　　大有之世柔顺而中以处尊位虚中以应九二之贤是上以信予下也上下应之是下以信事上也上下交以信相感厥孚交如矣然君道贵刚太柔则废徒恃其心之无他而等降不严权威不肃亦非善道故必威如乃吉
　　曰交如非实指其相交孚诚之心此往彼来两心无异有似于交互也曰威如非实欲作威君令臣恭肃然静治有似于威严也凡言如者皆形容之辞非直指之説
　　象曰厥孚交如信以发志也威如之吉易而无备也交如虽兼上下然下实由于上惟上以信予人故能感发人之志皆归于信也又曰威如者恐太柔则人玩易之而无畏备之心也备者凡人心有所畏必常自防备恐致误触若无威则初时犹倚心相托不拘小节乆则轻狎藐玩全无畏备矣此人心所必至故圣人虑之
　　上九自天祐之吉无不利
　　居大有之极本有满盈之虑然此卦六五一隂而上下应之故上九虽以刚居上亦下从六五者也夫六五孚交而上履其上是能履信实之道矣谦退不居是能思乎卑顺之道矣志从于五是能尊尚贤人矣如此则天人无不乐从故为自天祐助之吉无不利之象葢持满有道能衍其福于无穷者也
　　象曰大有上吉自天祐也
　　大有至上已惧太盈今以大有之上而吉非天实助之不能也则其所以致天之助者可思矣
　　【艮下坤上】
　　谦亨君子有终
　　谦者有而不居之义太虚中本无一物徳业勲名于我何有天地生万物而不言所利圣人徳极今古而望道未见葢有则实有居则无可居也程传曰达理故乐天而不竞内充故退让而不矜此足知谦道之深矣此卦内止则其心收敛外顺则其行卑恭谦之意也以山之髙而屈于地之至卑之下谦之象也故名谦人能谦则徳日盛业日广无行而不通有亨道也且其先虽自屈于人而其终则光辉盛大人自不得而掩之此君子所以独能有终也小人始虽虚矜傲物终岂免于败辱以贻笑哉
　　彖曰谦亨天道下济而光明地道卑而上行
　　谦之所以亨者葢谦则必亨也试观之天地天虽居上而其气常下降以济万物此天之谦也惟其下济故生成万物化育如此之光明此非亨乎地之位则屈于下徳则顺乎天如是之卑此地之谦也惟卑故能承天时行以其气上交于天此又非亨乎葢非下济则不能光明非卑则不能上行抑下济即能光明卑即能上行皆其道之自然不可强也天地如是则人之谦而必亨可知矣
　　天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　然则所谓君子有终者不又可推广其理乎今合观天地神人之道各取一盈者一谦者而并较之盈者之后究竟何如谦者之后究竟何如则谦之有终可知矣天道则亏盈而益谦也如日没则升中则昃月晦则生望则缩也地道则变盈而流谦也盈满者倾变而反陷卑下者流注而益増也鬼神则害盈而福谦也盛必衰敛必发侈必灾谨必泰也人道则恶盈而好谦也傲物取怨虚已人悦也凡此皆其道之自然非有心使之也甚矣谦之善也以是居尊则其徳愈光显以是居卑则位虽下而徳莫可逾何则以人好之也可见始虽自屈而终至于光不可逾信乎君子之有终也
　　象曰地中有山谦君子以裒多益寡称物平施
　　主山而言则山屈而止于地之下也主地而言则见以地之卑而蕴山之髙内充而外歉谦象也君子观天下之物有过多有过寡何其不平故裒去其多者增益其寡者所以称物之宜而平其施使天下之物各得均平而无偏多偏寡之患此则非独君子一身之谦所以治一世而使之谦也
　　初六谦谦君子用涉大川吉
　　柔能谦矣又处至下谦而又谦是君子之行也自处至谦众所共与居后不争不犯于难用之涉大川且吉况平常乎
　　象曰谦谦君子卑以自牧也
　　人之气易于自髙虽降之犹不自胜所贵日以卑下之道驯养其心乃能渐至调顺卑以自牧故一谦不足必取乎谦谦
　　六二鸣谦贞吉
　　柔顺能谦中正则善用其谦谦徳之盛积于中而发于外人皆称之鸣谦之象积乆自闻未尝干誉贞也名实既符志行可达吉也
　　象曰鸣谦贞吉中心得也
　　二之鸣谦葢其心有不如是而不可者乃中心所自得初非求闻于外也此其谓之贞吉
　　九三劳谦君子有终吉
　　刚正之才能建功业居下之上其位髙卦惟一阳上下所归其任重合此三者有功劳矣劳而能谦君子所以有终何吉如之
　　象曰劳谦君子万民服也
　　不曰功而曰劳葢有功之人拮据焦苦独为劳瘁惟其劳最易怨望今劳而能谦万民所以不惟感其功且实心服其徳也夫谦而使万民服正所谓尊而光者故曰有终
　　六四无不利防谦
　　柔而得正上而能下有谦徳矣何所不利然九三有大劳而已居其上彼虽不争已则何安更当发挥其谦以示不敢自安之意葢四本有谦心特隂柔收敛故欲其挥布于外所处应然耳
　　象曰无不利防谦不违则也
　　谦有所宜施故防谦虽似过然处九三之上理合如此不为违则也则者天理当行之节限四之谦正以过为则者也
　　六五不富以其邻利用侵伐无不利
　　以柔居尊在上能谦从之者众不富以其邻之象犹有不服者则不可専执柔徳况人之从我者众率以侵伐宜矣然居尊能谦而从之者众则他事亦无不利岂独侵伐也
　　象曰利用侵伐征不服也
　　圣人虑后世有观此象而妄动干戈者故易侵伐而言征征者上伐下禁暴乱整名分以正行之也
　　上六鸣谦利用行师征邑国
　　谦极有闻亦为鸣谦众之所与故利行师然柔而无位仅可以征已之邑国而已坤为地为众故凡坤象多言邑国言师
　　象曰鸣谦志未得也可用行师征邑国也
　　上虽鸣谦然柔则才不足无位则力不足故人或未从志有未得而至于行师也然其可用行师则亦征邑国耳能如五之逺哉
　　【坤下震上】
　　豫利建侯行师
