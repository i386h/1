<!-- { "loadSidebar": true } -->
　　干前人之蛊则必衒已之长彰前人之短専务更张不顾当否葢前后相形人已相较其私已甚耳若以子干父是一人之事相形相较之私安所用之虽使尽革父之壊事而其意原以承考我今所为皆归之考所欲为故圣人于凡干前人之蛊者而取象于干父使其心为厚爱前人归美前人之心乃可以言干不然皆私也此干蛊要义故首于初发之
　　九二干母之蛊不可贞
　　六五柔而在上母象也二以刚中应之为干母之蛊夫干母与干父则又异矣以我之刚承母之柔恐伤于刚直而于子道不尽故不可坚执其贞惟巽以挽之而已坚贞则恩义伤而蛊终不可救
　　象曰干母之蛊得中道也
　　母之蛊难于父而二能干之者以其得中道也中则善用其正
　　九三干父之蛊小有悔无大咎
　　干蛊而过刚不中未免有矫拂之嫌于心固小有悔矣然巽体可以救其刚得正可以补其不中亦无大失于理也
　　象曰干父之蛊终无咎也
　　人患不干蛊耳既曰干蛊迹虽拂而心则顺终无咎也
　　六四裕父之蛊往见吝
　　以隂居隂不能有为蛊已深而寛裕以处之无奋迅急援之气以此而往弊日加甚立见其吝耳葢蛊宜去而不宜因故其道用刚而不用柔于初见用心之公于二三见用刚之中于四深着用柔之失蛊道于是大备
　　象曰裕父之蛊往未得也
　　蛊而以裕处之其如蛊何是徒处其任而究无所济也
　　六五干父之蛊用誉
　　五亦才柔不能治蛊者然虚中应二任九二之刚以干蛊则蛊可治而用以致誉矣干蛊之实归二而干蛊之誉归五柔尊者亦何惮而不任下之刚乎溢善曰誉五本不能干蛊而人竟以干蛊称之是溢美之名也甚矣虚心任刚之善也
　　象曰干父用誉承以徳也
　　五之干蛊非五自能由二承以刚中之徳也
　　上九不事王侯髙尚其事
　　阳刚之人抱贤徳而操守坚且居上蛊事已终无所有事在卦之外身无职任故象为不臣事王侯而独髙尚其一身之事也
　　象曰不事王侯志可则也
　　荣利之地谁能忘之果能不事王侯此其洁清之志甚可为法则也朱子曰当此时若能断然不事王侯髙尚其事不半上落下则其志真可则矣只为人不能如此也
　　【兑下坤上】
　　临元亨利贞至于八月有凶
　　临进而凌逼于物也彼虽众此虽寡然此势方进彼势方退此气方盛彼气方衰寡者才进而众皆引退其气足以逼之也此卦二阳浸长以逼于隂虽心不逼而势已逼之故名临十二月之卦也阳道方通阳道本正况卦有説而顺刚中而应之善皆亨道皆贞道也故其占当得大亨而宜固守其悦顺刚中之正也虽然隂阳消长循环甚速方今二阳浸长固为盛矣至于八阅月之后则亦二隂浸长而为遯是为有凶人第知今日有浸长之乐而不知后隂亦有浸长之日也可无虑乎
　　彖曰临刚浸而长
　　卦名为临者以卦体刚浸渐而长也
　　説而顺刚中而应
　　况卦徳説而顺虽处刚长之时而无急于逼物之心内和悦而不激外顺理而不乖卦体九二刚中而应乎六五虽当刚长之时而不过用其刚且有助于上凡此又皆卦之善也
　　大亨以正天之道也
　　当刚长之时而又有此善是原有亨道正道也故既许以大亨而尤必以正者处临之不可不正此天理之当然也天之大惟一正人而不正是弃天之道自絶于天者也又何元亨之有
　　至于八月有凶消不乆也
　　据今则为方长然距二隂之遯仅八月耳消亦不乆也可不备欤
　　象曰泽上有地临君子以教思无穷容保民无疆地临于泽上临下之象也君子临民之道有贵乎教之者非第训约之而已其董戒成就之思无所不至如泽之浸润而深洽也有贵乎保之者其所爱防不可以有限必容受包含普皆保之无复疆域之隔如地之广承而生聚也二者临道备矣
　　初九咸临贞吉
　　咸徧也皆也二阳浸长举羣隂而徧皆临逼之葢方长之势寡足以逼众也然初九又得正不乱于小人之羣亦不至为已甚之行适合处临之正而阳道自此获伸矣贞吉
　　象曰咸临贞吉志行正也
　　咸临则其势盛势盛将不顾理初之贞吉则志在行正非倚势者
　　九二咸临吉无不利
　　亦如初之咸临初得正而二得中其势且又进矣故吉无不利初二之咸临皆以其势言也贞吉吉无不利又自初二之徳断之
　　象曰咸临吉无不利未顺命也
　　咸临而能吉无不利者羣隂恃其众未即肯顺天命以逊君子也此不可过刚故必如二之刚中乃能吉无不利
　　六三甘临无攸利既忧之无咎
　　居下之上下临乎阳惧其见逼而甘媚以临之彼之所疾者隂邪所好者刚正而已岂甘能动之故无攸利然能忧而改之自变为阳类则为泰之九三方同升之可庆宁有咎乎葢君子处已也严故不受不正之媚乐善也寛故不治既忧之人为三者徒以隂术悦之无益不若实改从善也
　　象曰甘临位不当也既忧之咎不长也
　　甘临之术不中正者所为也既忧而改之则先暂有咎后归无咎咎不长也
　　六四至临无咎
　　以顺正之人得初九正应而与之宜其亲宻恳至而无间也夫与人相临而貌合情疎咎莫大矣四则临之至
　　云峰胡氏曰六四坤兑之间地附泽泽依地相临之至也
　　象曰至临无咎位当也
　　不正之人情无定实四柔而得正故与初相临之至
　　六五知临大君之宜吉
　　五居尊位所临甚广而柔中虚已以应九二不自任而用人智之事也以知为临是大君之所宜者吉可知矣葢曰大君则所临不一而区区自用其耳目甚非所宜故任贤为宜
　　象曰大君之宜行中之谓也
　　谓之宜者葢天理适中之处行乎中道是谓之宜五有中徳故能任贤以合宜
　　上六敦临吉无咎
　　处临之终积乆无间敦厚于临者也相临患于情薄则意乖势离不免于凶皆已之咎敦厚则吉无咎也
　　象曰敦临之吉志在内也
　　上之所欲临者内之二阳其志専在于是不可他移是以为敦临圣人于随上临上皆示诚确之义人之相与贵信厚而恶浮薄如此
　　按初二之临阳临隂同卦名临逼之义余四爻皆上临下之义与卦不同

　　读易日钞卷二
<经部,易类,读易日钞>
　　钦定四库全书
　　读易日钞卷三
　　赞善张烈撰
　　上经
　　【坤下巽上】
　　观盥而不荐有孚颙若【卦名之观去声六爻之观平声】
　　观有以示人而为人所仰也九五在上四隂在下而仰之又卦有内顺外巽之徳而九五中正有以示人皆观道也故名观观示之道必于视听言动之间常存诚敬而不忘如将祭盥手而不用以荐者然葢盥以将荐盥未有不荐者但既荐则其诚已用无复存者今如不荐则诚敬恒存于中而不忘矣故其孚信积中而人颙然可仰盥而不荐所谓有以示人有孚颙若所谓为人所仰如是乃为观道
　　彖曰大观在上顺而巽中正以观天下【观去声】
　　卦名观者卦体九五居尊位四隂皆仰之是以一人而普示四海大观在上观之位也卦徳内顺外巽是内而和顺以宅心外而巽理以制事观之徳也再观卦体九五中正以示人是乘大观之位秉顺巽之徳而由是以见诸外者无过不及无偏无邪足以示法于天下葢以吾中示天下之不中以吾正示天下之不正观天下之实在中正也而所以能观于天下者以大观之位所以能有中正之道以其顺巽之徳也有位有徳而中正出焉于以观示天下卦之名观者如此
　　观盥而不荐有孚颙若下观而化也【下观平声】
　　所谓盥而不荐有孚颙若者是上之以中正示人也由是下之观视其诚者已不觉自化为中正是岂彊而致之哉
　　观天之神道而四时不忒圣人以神道设教而天下服矣【观平声】
　　夫以不荐示人而人自化由是知观之为道不疾而速不言而喻葢神道也试观天之神道乎四时顺布不知谁为之序而自然不忒何其神也圣人之设教亦然欲以中正之道设为教令而不事乎政刑声色之末也即以天之神道设教笃恭不荐之诚一如天之无声无臭焉天下日覩其诚敬固已心折神融而乐趋于中正之教矣观之道极言之至于神而后尽不神不足为观也
　　象曰风行地上观先王以省方观民设教【观平声】
　　风行地上由厯观览无物不至先王亦有观焉巡狩之典是也先王非不能静处以化民以为风俗时有变迁则教法当因之而设于是巡省方国以观其民俗使其俗之美恶厯览无遗而因设之教焉此在不荐有孚之外又有振动移易之道亦所以为观【去声】也
　　初六童观小人无咎君子吝
　　爻皆以观瞻九五为义近五则见其道徳之盛所观深逺今初六隂柔则识闇居贱则逺于五所观浅近如童稚然此在小人居下无识不足咎也若君子如是则可吝矣
　　象曰初六童观小人道也
　　初则贱六则闇是为小人童观固其道也岂所以语君子
　　六二闚观利女贞
　　隂柔质闇居乎内而窥乎外未能出门旷观此特利于女子之正也丈夫岂其然
　　象曰闚观女贞亦可丑也
　　闚观谓之女贞亦诚可丑矣
　　六三观我生进退
　　居下之上可进而近五亦可退而伏下进退固未决也然则何以决之亦惟自观我之所行以为进退而已我之所行善而通也是有可以近五之具进可也不善而塞也是无可近五之具退可也
　　象曰观我生进退未失道也
　　进退有道六四可进初二可退惟三未决故必观我生以为进退庶审于其宜未至失道也
　　六四观国之光利用賔于王
　　五阳刚中正以居尊凡其政化之施于国皆其道徳之光辉也四切近于五故为观国之光之象夫观光之大者有二诸侯朝觐于王王以宾礼待之士而仕进于王王亦以賔礼待之故占得此爻者得以上接于上而受其賔礼岂童观闚观之比哉
　　象曰观国之光尚賔也
　　观国之光岂徒瞻风于下而已哉王有賔臣之礼四葢慕尚其賔礼而愿近于王是以有观光之事也
　　九五观我生君子无咎
　　九五阳刚中正以居尊其下四隂仰而观之所谓大观在上中正以观天下者君子之象也故居此位得此占者当观己之所行果有阳刚中正君子之徳乃可以观示于人而无咎也
　　象曰观我生观民也
　　爻皆占辞夫子以其义言之谓人君之观我生不但观其一身而已又当观民徳之善否以自騐所行也
　　上九观其生君子无咎
　　阳刚居上虽不当事任而亦为下所观故处此者亦必自视其所行果为君子焉乃无咎也
　　象曰观其生志未平也
　　上虽不当尊位而亦为下所观其志未敢安肆故必惕然观生也
　　【震下离上】
　　噬嗑亨利用狱
　　噬齧也嗑合也物梗口中齧之而后合也为卦上下两阳而中虚颐口之象九四一阳梗于其中必齧之而后合也故名噬嗑物之为梗者既去则亨通无碍矣故噬嗑有亨道夫去梗之道莫大治狱狱者刑之未定国有恶人为梗欲审其狱情而刑之非威明兼济刚柔得中不能也卦有是徳故宜于用狱
　　彖曰颐中有物曰噬嗑
　　卦名噬嗑者卦体为颐中有物之象故曰噬嗑
　　噬嗑而亨刚柔分动而明雷电合而章柔得中而上行虽不当位利用狱也
