<!-- { "loadSidebar": true } -->
　　咸交感也天下之物有相感之情而后彼此可通此卦兑柔在上艮刚在下柔本下而在上刚本上而在下交相感应之象也又艮止则感之専兑说则应之至又艮以少男下于兑之少女男先求女得男女之正二少相求得婚姻之时皆感通之义皆感以正之义也而于婚姻之正尤有明象焉故其卦名咸其辞为咸则必亨但感必以正乃所以亨不然私情之合易至睽离也惟以正则凡感皆吉即取女一事有如是之贞宜获吉矣
　　感者情也然情不可恃由乎性止乎礼义情乃可久不然狎昵则嫌隙易生责望则乖争易起
　　彖曰咸感也
　　卦名咸者交感之义也有感必有应所应复为感人之道也
　　柔上而刚下二气感应以相与止而说男下女是以亨利贞取女吉也
　　其曰亨利贞取女吉者卦体兑柔上而艮刚下则刚柔二气交相感应以相与也卦徳止而说则感之専説之至也卦象艮男下于兑女则男女之正婚姻之时也此三者皆正也皆咸之所以亨而取女之所以吉者亦在是焉是以亨利贞取女吉也
　　天地感而万物化生圣人感人心而天下和平观其所感而天地万物之情可见矣
　　虽然感道大矣文王重言贞以治人之感者理也天下之不能不感者情也感则通不感则不通天地人物皆乐于通不乐于不通故有不得不出于相感者情之自然情之必然不可已也试观天气下降地气上升感也而万物气化者化形化者生通矣圣人知天下不可强邀务有以感人之心感也而天下已自动其豫顺之性自消其乖僻之私通矣此二者感通之大者也由是思之天下有感而不通者乎有不感而通者乎有不乐于相感以致通者乎故举天地万物无一不有所感无一不乐于感者其情然也即其所感之处观之而天地万物之情可见矣甚矣感之不可已也
　　象曰山上有泽咸君子以虚受人
　　山上有泽以泽之润感乎山以山之虚受其感咸之象也君子体之则虚其中以受人之感胸中廓然无一物先实其中则随所至而酌其是非无不可通矣不然先入为主后有至者皆捍而不受岂感之正乎
　　初六咸其拇
　　相感有浅深惟感之深者乃遂其进进而后吉凶生焉初居最下拇象居拇之地以感人其感尚浅欲进未能心虽动而身未动吉凶未分也
　　象曰咸其拇志在外也
　　咸其拇其志欲外而感四也身未动而心已感之故亦曰咸
　　六二咸其腓凶居吉
　　二居初上且隂柔不能固守其象为腓欲行而先自动必由躁妄以取凶矣然有中正之徳能静居其所以待事理之自然则吉
　　象曰虽凶居吉顺不害也
　　凶而又能居吉者有中正之徳则其心静顺不至于取害也顺故能居不害即吉顺之故则中正也
　　九三咸其股执其随往吝
　　股随足而动者下二爻皆欲动三居其上不能自主若股之不能不与足俱动也専以随下为主无复卓立之志以此而往吝矣
　　进齐徐氏曰世之君子位居人上所守不正而反狥御臣仆在下者之私至于多行可媿者皆执其随者也蒙引曰此爻辞只就位上取不可説出过刚不中如初之拇二之腓五之脢一槩皆以位取
　　象曰咸其股亦不处也志在随人所执下也
　　初二隂躁其不处宜耳三曰咸其股是其刚止之体宜若能静而乃亦不处焉可吝之甚矣君子虽与人同处而志不可夺以所执之髙卓也若志在随人而已所执不已汚下乎
　　九四贞吉悔亡憧憧往来朋从尔思
　　如拇如腓如股如脢如辅颊舌皆心之所役以感物者惟四居股之上脢之下又居三阳之中是为心象则咸之主也心之感物惟正固乃得其理今九四以阳居隂失正与固能无咎乎故戒之曰惟心存正固感物之际一视理之当然爱憎取舍我无私焉确乎如是而不移则虽不期于人之应而自无不应矣吉且悔亡若不能正固而憧憧然往来夫物我之间一往一来本自然之感应也吾尽吾理而物之应否聴之则大公之往来而无人不在所感中矣今憧憧焉屑屑计较于我感彼应之迹是有意求人之应而人应之者反少不过同类之朋应从尔思而已岂能逺及乎
　　朱子曰憧憧是一心方欲感他一心又欲他来应如正其谊便欲谋其利明其道便欲计其功又如赤子入井之时此心方惕要去救他又欲他父母道我好这便是憧憧底意
　　象曰贞吉悔亡未感害也憧憧往来未光大也
　　感则害生将必废感而后可乎夫害惟生于不正正则未始有感之害故曰吉悔亡也憧憧往来则私私则暗小未能光大也
　　九五咸其脢无悔
　　脢背肉在心上而与心反背不感于物者也五当其地絶物孤处虽非咸之善道然亦无悔矣
　　象曰咸其脢志末也
　　不能感人心而和平之而徒志于絶感志亦小末矣
　　上六咸其辅颊舌
　　舌动则辅应而颊随之三者相须皆所以言者而在身之上上六以隂居説之终咸之极而兑为口舌故其咸也惟感人以言而无其实喋喋利口感道至此衰薄极矣列此于卦终亦以示感道之穷也
　　象曰咸其辅颊舌滕口説也
　　言出于诚未尝非感之正若咸其辅颊舌则惟腾跃其口説徒变幻于辅颊舌之间而无与于中心者也岂所以为感乎
　　【巽下震上】
　　恒亨无咎利贞利有攸往
　　恒常乆也彻始终而不易也震刚在上巽柔在下刚柔各安其位分之常也雷震风发其势相须常象也下巽上动为巽理以动行之常也二体一刚卦一柔卦相应六爻一刚爻一柔爻相应皆理之常也合观此卦无往而不得常道焉故名恒人能以不易之心守不易之理循常道而日达焉自无为之阻者亨且无妄改之咎矣但所谓恒者恒于不易之正理非坚执谬邪亦可为恒也故利于恒于不易之正理守之固则行之力习之熟则设施不艰利有攸往是即所谓亨无咎也
　　彖曰恒乆也刚上而柔下雷风相与巽而动刚柔皆应恒
　　卦名恒者常久之义也卦体则刚上而柔下卦象则雷风相与卦徳则巽而动卦体又为刚柔皆应皆常理也故名恒
　　恒亨无咎利贞久于其道也天地之道恒久而不已也恒固可以亨无咎矣然必利贞者不正则徒久而所久非其道矣惟利贞之久则是于其理之当然而本不可易者勿之有易焉非强欲久之也其当然之正不得不久也此天地之道所以恒久而不已也葢天地之道时行物生万古不易者亦惟其当然之正而已况人欲恒而可外贞以言恒乎朱子曰正便能久
　　利有攸往终则有始也
　　其曰利有攸往者静守之终即有动用之始惟久于其道者乃能利攸往也亦以其贞故利也
　　日月得天而能久照四时变化而能久成圣人久于其道而天下化成观其所恒而天地万物之情可见矣虽然恒之必出于贞者理也而是理之不得不恒者情也日月得天为附丽而千古常照临万物矣四时渐变渐化而千古常生成万物矣圣人于己身当然之道久而行之天下自观感效法相化而成俗矣此三者恒之大者也由是推之天地万物动者常动静者当静飞者常飞潜者常潜皆有不恒而不能者其情然也于其所恒观之而天地万物之情可见矣甚矣恒道之大也
　　象曰雷风恒君子以立不易方
　　雷风相与恒象也君子求正道之所在而立乎其中更不复易焉即久于其道也
　　初六浚恒贞凶无攸利
　　初与四为正应理之常也然在此爻则有不可以常理望者自初而言位居下时当初未可以深有所求也自四而言震体则动而无常阳性则上而不下为二三所隔则势有所阻是四应初之意已异乎常尤不可深以常理求之也夫初既不可深求于四矣然惟明者能见几而作今初六柔暗不能度势又为巽主其性务入故犹深以常理求之望之太隆期之太厚虽本乎正而隙怨由生凶不免矣无所利也
　　象曰浚恒之凶始求深也
　　交有浅深相应之始而求之以深非惟不塞所望凶且至矣爻意合初四取夫子専责初葢彼之变常无足责而我之过求实非此重自反之道也
　　九二悔亡
　　以阳居隂必有不正而失其恒者宜有悔也然有中徳因中得正善自补救悔可亡矣
　　象曰九二悔亡能久中也
　　九二则宜有悔而悔可以亡者其素有中徳久于中则正在其内故悔亡也
　　九三不恒其徳或承之羞贞吝
　　阳刚得正本有徳也以过刚不中不自知其可恒又志从上六动于外诱不恒其徳则人皆奉之以羞辱莫知其为谁人也贞而不恒可吝孰甚葢本无徳者虽行不肖人亦不甚辱之惟初志可观而半涂失足则人争欲辱之持身可不慎哉可不畏哉
　　象曰不恒其徳无所容也
　　失其素行则进退无所罔以措躬无所容也丧家之况谁不辱之
　　九四田无禽
　　恒虽美徳然必乆于所当乆乃能有功四以阳居隂乆而非正虽乆无益如田而无所获也
　　象曰乆非其位安得禽也
　　所乆非其位之正如求禽于无禽之地安从得禽乎天下事为之不得其方交之不得其人皆乆而无功者也
　　六五恒其徳贞妇人吉夫子凶
　　以柔中而顺应下之刚中恒于是而不易正而固矣然此在妇人则吉耳在夫子则凶也柔中下应在他卦未尝不善但在此卦则一以顺从为恒矣岂丈夫所宜乎
　　象曰妇人贞吉从一而终也夫子制义从妇凶也于妇人则贞而吉者妇人之道从一夫而终身原以顺从为恒者也若夫子则宜裁制事宜以刚断为正而从妇人之道能无凶乎
　　上六振恒凶
　　恒极则不恒震极则过躁又隂柔不能固守以隂在上非其所安故为振恒之象振者动之速如振衣振书抖擞频动之意动而无节以此为恒躁妄多失凶可知矣
　　象曰振恒在上大无功也
　　恒至于上是考终之日而反以振处之则尽弃已前之功为大无功也故谓之凶
　　【艮下干上】
　　遯亨小利贞
　　遯退避也二隂浸长势不可遏阳当自退以避之恐过此则不及避也故名遯六月之卦也此时隂未甚盛而九五刚正有可为之徳六二应之有包承之心疑若不必遯也然大势已在隂矣不可恃己之徳与隂之应而莫之避蚤避则身虽退而犹得伸其志于隠约之中吾道可亨也然在隂小亦利于守正不可恃浸长之势以侵迫于阳世无君子则载胥及溺而已小人亦何利乎
　　小人难退而易进虽逼逐之犹不去也君子见几而自重知势不利则蚤自引故临为逼隂而遯以阳自避为义
　　彖曰遯亨遯而亨也刚当位而应与时行也
　　遯何以亨葢惟遯而后可亨也安可不遯惟时必宜遯故卦中九五之刚虽当位有中正之徳六二应之虽有包承之心而必因时之宜遯而遯之与时行故能亨也
　　小利贞浸而长也
　　曰小利贞因二隂浸而长故教之正以止之也
　　遯之时义大矣哉
　　夫隂方浸长类寡而势盛势盛则已不可复遏止有避之而已然因其类寡或又忽之为不必避及其后也乃欲避而不得此非知几者不能处此而蚤断也遯之为时义葢亦大矣哉
　　象曰天下有山遯君子以逺小人不恶而严
　　天非有心与山较髙下也而天体无穷山髙有限山自不得近焉君子之于小人亦然决不可不逺之而使之得近然其逺小人也不必疾憎太甚恶厉以逺之惟自守甚严绳心以义制躬以礼毫无寛假于己彼小人习于放逸狃于利欲安能舍己而就我故无由而与我昵也我不必逺彼而彼自逺矣
　　初六遯尾厉勿用有攸往
　　遯道贵先而初六观望以尾其后危道也占者于此不可以有所往惟晦处静俟可免灾耳
