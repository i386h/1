<!-- { "loadSidebar": true } -->
　　象曰不克讼归逋窜也自下讼上患至掇也
　　二非不能讼者今乃不克讼而归逋窜也何哉葢二之讼五乃下讼上也自下讼上势分不敌则其患之至皆自取也二明乎此能无逋窜耶
　　六三食旧徳贞厉终吉或从王事无成
　　隂柔才弱非能讼者此其素分所谓旧徳也夫能讼之人好讼尚凶况才弱之人不安其分意欲免危而适以召祸故其象为守素分而居正焉则虽有被侵之厉而我不好讼患无由生终必吉矣然处讼以无争为贵而任事以有为为功如三之才或以从王事则不能成功也葢争讼贵其怯而有为存乎才此句泛説与上文不相系
　　象曰食旧徳从上吉也
　　食旧徳者才不足有为惟从上所为则吉也故有无成之戒
　　九四不克讼复即命渝安贞吉
　　刚而不中有讼之象以其居柔故又为不克讼而复反就于正理且渝变其素而心安于贞焉吉道也夫人受天命以生天命以善不命以恶命以正不命以邪故命者正理也好讼之人是非忿怨之气勃于中术数攻取之私炽于外安肯降心以就正理四刚中有柔故能复还就正理而以言其心则已脱然大变其矜强角胜之习不待矫强而安处于贞也圣人不贵无过而贵改过故许其吉
　　象曰复即命渝安贞不失也
　　向也骋私智背正理其失甚矣今复归而即命渝变而安贞是乃得其立身制事之本则而不失也人亦何为不复不渝以甘失乎
　　九五讼元吉
　　阳刚中正以居尊位聴讼而得其平者也讼之直者见之必获伸矣大善而吉
　　象曰讼元吉以中正也
　　中则聴不偏正则断合理故讼之直者利见之
　　上九或锡之鞶带终朝三褫之
　　刚居讼极好强务胜此终讼之凶人也当其幸而胜也或受赏于上而锡之鞶带之服然终朝之间已三次褫夺之矣况所谓胜而受赏者又未必然乎
　　象曰以讼受服亦不足敬也
　　凡好讼者彼葢以讼为能以胜为荣耳夫讼胜之荣至于受服而极矣然以讼受服亦不足敬狡横取荣见者唾弃况因讼受服者又万无一二乎甚矣其所为能者乃天下之大愚其所为荣者乃天下之大辱也亦可哀也
　　【坎下坤上】
　　师贞丈人吉无咎
　　师兵众也此卦下坎上坤伏至险于大顺藏不测于至静有寓兵于民之象又惟九二一阳居下卦之中有将帅之象上下五隂顺而从之有兵众之象九二以刚居下任事六五以柔居上而任之为人君命将出师之象故名师夫行师非圣人得已惟一以禁暴安民为主不忿不贪师得其正此第一本务要务也然行兵制胜变化不可概举要在任老成明达之人熟厯事变而持重逺虑者乃可为将也行师以贞又任丈人为将则师出有功吉矣又何咎丈人不必素居崇贵但才谋徳业众所畏服者是也
　　彖曰师众也贞正也能以众正可以王矣
　　师之为言众也贞之为言正也卦体一阳在下之中而五隂皆为所以此将帅之事兵众皆聴其所以也以者欲左之则左之欲右之则右之之谓然以之于不正则为争夺之祸以之于正则为王者之师夫行一不义杀一不辜而得天下不为则人孰不懐徳服义愿以为主可以王矣此行师所以首贵贞也
　　刚中而应行险而顺以此毒天下而民从之吉又何咎矣
　　其曰丈人吉无咎者卦体九二刚中而六五应之刚则有勇有威中则虚善应此丈人之才也卦徳则行险而顺行兵凶战危之事而一皆顺乎人心之所愿此丈人之徳也丈人才徳若此则虽以兵事毒害乎天下而民且悦从之事必克动合义吉又何咎矣毒如杀戮之惨供亿之烦征戍之苦皆是
　　云峰胡氏曰毒之一字见王者之师不得已而用之如毒药之攻病非沉疴坚症不轻用也其指深矣
　　象曰地中有水师君子以容民畜众
　　水之险汜于地外则为害矣惟藏于地中天下不见水惟见地而地之内实莫非水君子知国家不可无兵特兵形见则为乱惟藏兵于民凡平时厚其生聚善其政教皆以容保吾民耳而一旦有事即用之为兵葢容民之中即以畜备其众所以天下不见众惟见民而民无非众也
　　初六师出以律否臧凶
　　在卦之初出师之始也出师之道当谨始守律坐作进退之有节牛马臣妾之无逸六步七步之不敢越四伐五伐之不敢乱皆有法焉当出师之始即宜申严其法所以一耳目齐心志为不可败之基也苟其始不善则伍乱阵嚣必为敌乘矣凶
　　象曰师出以律失律凶也
　　师出以律是必律之断不可失故如此戒之也观于失律必凶而安得不断断以律乎
　　九二在师中吉无咎王三锡命
　　在下而统羣隂是将帅之职也而有刚中之徳以是徳而在师中威徳兼济所谓丈人而吉无咎者也且上应于五受其宠任王三锡以命眷遇之殷不一而足将之得主以行志未有如二者也
　　象曰在师中吉承天也王三锡命懐万邦也
　　人君宠任不専则威不伸权不重或中制或旁参计画不行谗间滋起何由成功乎故二之在师中吉非独二之能葢由于承天王之宠遇也而王之所以宠二而三锡命者又岂私于二哉懐念万邦爱万邦之心切则其待安万邦之人自不得不殷耳
　　六三师或舆尸凶
　　以隂居阳则才弱志刚不正不中则犯非其分以是人为将则师或至于挠败覆没而舆尸以归者有之矣何凶如之
　　象曰师或舆尸大无功也
　　三固自必有功者孰意至于舆尸是大无功也
　　六四师左次无咎
　　隂柔不中虽不足于才而居隂得正量已之力全师而退无咎
　　象曰左次无咎未失常也
　　见可而进知难而退兵之常也左次虽无功亦未失常故无咎也
　　六五田有禽利执言无咎长子帅师弟子舆尸贞凶柔顺而中非好为兵端者特冦敌之起实为民患如田有禽以害稼则势不获已利于执之而已何咎此所谓师贞也但师行虽正而成败系于用将苟九二长子帅师是将已得人矣又使三四弟子参之则是使之舆师而归师虽正而实凶矣
　　象曰长子帅师以中行也弟子舆尸使不当也
　　所以必用长子帅师者谓其有刚中之道而行师也使之帅师当矣若弟子舆尸则使之不当也又谁咎乎
　　上六大君有命开国承家小人勿用
　　师之终顺之极论功行赏之时也坤为土有国家之象故大君当功成之日有封赏之命焉功大者使之开国而为诸侯功小者使之承家而为大夫无差无吝此王者所以公天下也然兴师之日用人之才不责其行虽小人亦可有功封赏固无不及也若任以官政与谋国事则不可故又戒以小人勿用
　　象曰大君有命以正功也小人勿用必乱邦也
　　功有大小必大君亲命之而后大小之实可见以正功也若小人则断乎勿用致戒如此之严者葢用之必至于乱邦也以其挟私任术之心而立之政权之际彼肯晏然尽心于我而无他乎惟其乱邦之祸有必然者故断以勿用
　　隆山李氏曰六爻出师驻师将兵将将与夫奉辞伐罪旋师班赏无所不载虽后代兵书之烦殆不如师卦六爻之畧况于论王者之师比之后世权谋之书竒正逺甚人君不得已而用兵何必舍此而他求哉
　　建安丘氏曰出师之道不可不正故曰师贞帅师之任不可非人故曰丈人吉无咎葢只七字而用师之道尽矣四之无咎不如二之吉而三之凶又不如四之无咎圣人以万世用兵利害而权轻重于吉凶无咎四字之间后之出师命将者盍亦鉴于斯乎











　　读易日钞卷一
<经部,易类,读易日钞>
　　钦定四库全书
　　读易日钞卷二
　　赞善张烈撰
　　上经
　　【坤下坎上】
　　比吉原筮元永贞无咎不宁方来后夫凶
　　比者两相亲辅之意九五以刚中正居上上下五隂比而从之以一人而抚众人以众人而仰一人之象故名比夫人而为人所亲辅吉矣然人比于我而我无元善之徳则恻怛同体之心不笃无长永之徳则始励善而终败徳者有之无贞正之徳则又未免涉于驩虞干誉之术此三者徳不足当人之比皆吾咎也故为人比者必再考以自审果其有元永贞之徳乃为无咎也我既可以当人比而无咎则凡未比于我而不得所安者皆将来归以求安彼后至之人则自取凶耳非我咎也
　　彖曰比辅也下顺从也
　　比之为言辅也此卦所以为辅者以卦体九五一阳居尊位而下之羣隂皆顺从之有亲辅一人之象故名比也
　　原筮元永贞无咎以刚中也不宁方来上下应也后夫凶其道穷也
　　其曰元永贞者卦体九五刚中阳刚之道长育万物冐覆羣生所谓元也中则又纯粹以居心无一物以间之故能永无一私以杂之故能贞也曰不宁方来者隂性从阳而卦体惟五一阳举上下羣隂皆应之此方来之象也后夫凶者此交已固彼来已晚虽欲来且不见受其道穷而无所之故凶也
　　象曰地上有水比先王以建万国亲诸侯
　　物相亲比而无间者莫如水在地上所以为比也先王欲与天下相比而势不能徧情不及周于是分建万邦而又制朝聘往来之礼以亲之则诸侯莫不承宣徳意以亲比天下此先王所以比天下而无间者也
　　蒙引曰六字是一串意非两平隆山李氏曰于师得古井田之法于比得古封建之法　按大象凡论理之事则槩曰君子凡创制之事则槩曰先王
　　初六有孚比之无咎有孚盈缶终来有他吉
　　居初是与上人初相比也初与人比而辄懐二心视所比之人泛泛相值非实有不可解于心者而与之亲辅也比人者固如是乎故必有孚比之乃于此道为无咎若积之以至充实无一念一事之不孚如盈缶焉则今虽止于无咎而终来又有意外之吉也
　　象曰比之初六有他吉也
　　比之道在乎初初能有孚则终致有他之吉其始不诚终焉得吉
　　六二比之自内贞吉
　　汲汲求比于人不择所应比而妄比焉皆不正以取凶者也六二柔顺则安于分中正则审于理上比九五之正应其比之也乃素处于内初无求人之心及见其分之当从理之当合乃从容自内而出以比于外焉得比之贞无过此者必见重于所比矣吉
　　象曰比之自内不自失也
　　比不可后亦不可不正如二比之自内则守正而不自失者矣葢人可比而我不比谓之失人人不可比而我比谓之自失
　　六三比之匪人
　　隂柔不中正承乘应皆隂夫比皆以比五为义而三独比隂此其比之也皆非其所当比之人矣
　　象曰比之匪人不亦伤乎
　　人之成败皆视所比而三独比之匪人不亦大可伤怜乎爻不言凶而夫子恻然痛悯之人可以惕然省矣
　　六四外比之贞吉
　　柔顺得正外比九五五阳刚中正贤也居尊位上也亲贤从上比之正也故吉
　　象曰外比于贤以从上也
　　五刚明之贤而四比之是外比于贤然四之比五岂特以其贤而后比之哉正以五居我上分所当比则尽吾忠顺焉有择则二心矣
　　九五显比王用三驱失前禽邑人不诫吉
　　一阳居尊刚健中正卦之羣隂皆来比已五能以一心普现于众人之前显明其比无少私暗为显比焉来固不拒去亦不追如天子田猎止用三面之网开其前面禽之从前而去者任其去耳不求必得也而其私属之邑人亦皆化于无私不相警备以求必得纵禽之去一如上之意焉凡此皆吉之道也
　　邑人不诫如中牟童子狎雉不捕或问之曰使君好仁方春物生故不忍捕也即此意
　　象曰显比之吉位正中也舍逆取顺失前禽也邑人不诫上使中也
