<!-- { "loadSidebar": true } -->
　　伏羲画卦始干终坤本有自然之序及连山首艮归藏首坤易序各殊矣文王始为之次其先后始于乾坤终于既济未济次序相承未尝无义焉上经何以首乾坤也有天地然后万物生焉故必自乾坤始也万物既生则动者植者盈天地之间皆万物故受之以屯葢屯乃盈塞之义也然屯者物之始生物始生必蒙昧无知故受之以蒙蒙者蒙昧也物之穉幼也穉则需养故受之以需需者物所必资物生而资饮食是需乃饮食之道也一言饮食则人人所需势必争取故受之以讼讼犹其争之小者讼之不已遂有合众战鬬之事有众起故受之以师师者众也人既众岂能无所统势必亲比一人以为主故受之以比比者亲比也人既亲比于我则必相畜聚故受之以小畜人既相畜聚然后上下别焉等杀生焉自然有礼故受之以履至于以礼相处然后彼此各得其分而安则王道成治平奏矣故受之以泰泰者通也治乱循环物不能终于通故受之以否物亦不能终于否故受之以同人与人同好恶则人之求所欲避所患者孰不归之在上在下其理皆然故受之以大有所有者大不可以自满满则招损故受之以谦有大而能谦则可保所有以乐故受之以豫人心和豫未有不乐相随者故受之以随夫以喜説而随人者非无故而徒然随之也必有所当为之事故受之以蛊蛊者物壊而有事也励精图新有事而后可有盛大之业故受之以临临者以上临下大者之道也物大然后可为羣小之所观仰故受之以观在我有可观仰而后人之合从者众故受之以噬嗑嗑者合也物而苟合则苟且径行狎不可乆是贵有以文之故受之以贲贲者饰也然物可饰不可致致饰然后亨尽而反不亨故受之以剥剥者剥落也物不可以终尽故剥穷极于上则复于下故受之以复复于道则合正理而不妄矣故受之以无妄有无妄之实然后可畜聚以充其物故受之以大畜物畜聚然后可优游涵养以成其物故受之以颐颐者养也物必养而后能盛盛而后能动故受之以大过物无终过之理过而不已必陷故受之以坎坎者陷也陷于此中即附丽于此中矣故受之以离离者附丽也上经三十卦之序一皆物理相因自然之次第也
　　下篇
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不乆也故受之以恒恒者乆也物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽暌者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉
　　下经何以首咸也咸者夫妇之道夫妇之道甚大葢自有天地然后有万物有万物然后有男女人有男女然后有夫妇有夫妇然后有父子有父子则人类广而尊卑分焉然后有君臣有君臣则自天子至庶人在在有上下之别然后有上下有上下则仪节必谨车服必别行之有礼处之有义然后礼义有所施措焉是天地万物男女者夫妇之所由父子君臣上下礼义者夫妇之所致夫妇所关如此之大此下经所以首咸也夫妇之道终身不变不可不乆者也故受之以恒恒乆也然物理久居是位者则宜退不可乆居其所故受之以遯遯退也物又不可以终退故受之以大壮物既壮不可以终于壮而已壮则务进故受之以晋晋进也进不已必受伤故受之以明夷夷伤也伤于外者必反于家以就安故受之以家人家人本亲然盛极而衰家道穷必至于乖隔故受之以暌睽乖也乖则必至相戕而难起故受之以蹇蹇难也物不可以终难故受之以解然解者缓纵怠弛之义也缓怠则必有所失故受之以损物理循环损而不已必益故受之以益益而不已必有满溢溃决之患故受之以夬夬决也勇决而前必有所遇故受之以姤姤遇也物相防遇则聚而成羣故受之以萃萃聚也天下之物聚于下必进于上是谓之升故受之以升升而不已必困故受之以困困乎上者前既不遂必反而退却于下故受之以井井道常道也常道久不能无弊不可不变革故受之以革革物者莫若鼎变腥为熟易坚为柔皆鼎用也故受之以鼎鼎者宗庙之重器主器者不可以庻次僭淆莫若长子故受之以震震动也物不可以终动动极则必止之故受之以艮艮止也物又不可以终止故受之以渐渐进也以渐而进将求其所欲至也进则必有所归宿之地故受之以归妹凡物而得其所归则造乎究极之地不以中道自废势将可大故受之以丰丰大也穷极其大者必失其居故受之以旅覊旅寡亲无所取容非巽顺以求谐于人不可故受之以巽巽入也情相入而后説故受之以兑兑説也凡物之情忧则结郁説则舒散故受之以涣涣离散也物不可以聴其终于离散当节止之故受之以节立为节制则上宜信而守之下宜信而遵之故受之以中孚然人而以信自负有其信者必果于行而无所虑能无稍过乎故受之以小过有过物之才者必能济天下之事故受之以既济物既济矣使终于济而已是穷极不变无循环不已之理也物不可穷也故受之以未济终焉则卦虽终而循环之理尚未终也下经三十四卦之序一皆物理相因自然之次第也合六十四卦之序观之是流行之易也
　　杂卦传
　　干刚坤柔比乐师忧临观之义或与或求屯见而不失其居蒙杂而着震起也艮止也损益盛衰之始也大畜时也无妄灾也萃聚而升不来也谦轻而豫怠也噬嗑食也贲无色也兑见而巽伏也随无故也蛊则饬也剥烂也复反也晋昼也明夷诛也井通而困相遇也咸速也恒乆也涣离也节止也解缓也蹇难也暌外也家人内也否泰反其类也大壮则止遯则退也大有众也同人亲也革去故也鼎取新也小过过也中孚信也丰多故亲寡旅也离上而坎下也小畜寡也履不处也需不进也讼不亲也大过颠也姤遇也柔遇刚也渐女归待男行也颐养正也既济定也归妹女之终也未济男之穷也夬决也刚决柔也君子道长小人道忧也
　　六十四卦每两卦自相反对卦画相反则义亦相反错举而对观之可以见变易之理如乾坤二卦一体刚一体柔卦相反对义相反对也比顺从而乐师行险而忧也临观之义则或以我临物而为与或以物观我而为求也屯之震动能现而遇坎而止不冒进以失其故居蒙之坎险杂昧而艮体光明终有显著之望是一则进而不遂其进一则昧而不终于昧也震起也艮止也损益一则损下益上虽未衰而已为衰之始一则损上益下虽未盛而已为盛之始也大畜无妄一则止健者时有适然一则守正者灾有偶至也萃升一则聚而不散一则往而不来也谦豫一则自视轻一则自处怠也噬嗑贲一则饮食之道一则无色而生色一食一色也兑巽一则隂外现而为悦一则隂内伏而为入也随蛊一则以顺从无故而偷安一则以壊后整饬而自励也剥复一则壊烂一则复反也晋明夷一则当明昼之时一则值伤夷之际也井困一则往来井井而通行一则以刚遇柔而掩抑也咸恒一则感通甚速之机一则恒乆不已之道也涣节一则散离而不居一则限止而不溢也解缓也蹇难也睽家人一则疎而外一则亲而内也否泰则其类正相反也大壮遯一则虑阳恃壮而欲阳之知止一则虑隂浸长而欲隂之自退也大有同人一则以上统下之词六五柔中居尊而得乎众谓之大见人无不归势至众一则平交相得之辞六二柔中得正以同乎人谓之同见心无不合情至亲也革鼎一则去故一则取新也小过中孚一则有过一则信实而无过也丰旅一则明动而事故多一则覊旅而亲厚寡也离坎一则炎上一则润下也小畜履一则以孤隂当众阳欲止之而不能止势尚寡一则以説隂蹑强阳欲身进而遂其进势不处也需讼一则待而不进一则进而不亲也凡此对举之卦也再错综举之大过则本末弱而颠危也姤则遇也柔遇刚也渐则女之归人必待男求之而后行也颐则养之以正也既济则事成而已定也归妹则女适人为女道之终未济则阳失位为男势之穷也夬则决也刚决柔也君子道长小人道忧也文王序卦反对之际皆隂阳相变易之理是所谓对待之易也噫夫子作十翼既为上下彖传上下象传乾坤文言逐卦爻而缕析之矣又为繋辞上下传以统论其蕴例未已也又取各卦之图象而説之又取全卦之次第而序之又取各卦之反对而论之未已也杂卦之末自大过以下又不拘反对而任意举之归于君子道长小人道忧以终一篇之大指焉葢至于忽序忽杂忽对忽不对而易理之变化极矣圣人之触悟神矣此韦编三絶之后妙理洽衷正侧竪横无非至义学易之极则也
　　读易日钞卷八
