<!-- { "loadSidebar": true } -->
　　众阳消尽惟上九一阳尚存如树果凋落而惟一硕大之果尚留而不食剥未尽而能复生之象也虽然斯时斯地使以君子当之则一阳得以庇羣隂而羣隂承之是为得舆若复以小人处此则是阳刚剥尽而小人亦无以自安其剥阳乃所以自剥其庐耳
　　象曰君子得舆民所载也小人剥庐终不可用也君子得舆者君子徳足庇民民自共承载之以君子为民所载宜其得舆也小人剥庐则其所以剥阳者乃自伤耳终何益哉
　　【震下坤上】
　　复亨出入无疾朋来无咎反复其道七日来复利有攸往
　　复阳复生于下也剥尽则为纯坤而坤未尝无阳也阳方尽于上已生于下但未成一画积成一画则纯隂之内忽见阳之复来如已失而今复也在月则十月纯隂阳已生于下积至逾月而一阳之体成乃为十一月之冬至也故名复阳道既复万类得通其亨必矣又内震外坤阳动于下而以顺上行其占为已之出入可以无疾而朋类之来亦得无咎又以隂阳往还之理观之隂阳之道固反复其道者也是以自姤卦一隂始生凡厯七爻而一阳来复占为七日来复又其阳徳方长前途无碍故占为利有攸往朱子曰七日来复不是前已往之阳重将来复生旧底己自过了这里自然生出来见其絶于彼而生于此而因着其往来之象故曰来复耳
　　象曰复亨刚反
　　复之所以亨者阳刚之道天下所恃以生向也刚去困闭已甚今刚既反虽未言及后此之盛长而亨通已在是矣
　　动而以顺行是以出入无疾朋来无咎
　　复既有亨道矣然处积鬰之后恨不即伸其志而挟可亨之势又若可以径前如是则发之过暴一身之动静有碍而朋类皆不能来咎且归于我矣今卦徳下动上顺是处阳刚振起之初而能循义理安时势无躁无激以静顺之道进而上行是以动静行止未尝有过当可訾之病而事机不自我误朋类可来而无我之咎也
　　动初振而起也行者动之后遂进而上行也
　　反复其道七日来复天行也
　　反复而来复者消长自然之运天实使之故其来复可必
　　利有攸往刚长也
　　利有攸往者卦体刚反之后势且益长前途正顺故利往也
　　复其见天地之心乎
　　夫此复也于刚反见其亨于动顺见其出入无疾朋来无咎于天行见其来复于刚长见其利往复之为复如此甚矣其理之防而系者大也吾观天地无心而其生生之理有必主于是而不容息者是天地之心也然天地生物之心虽无时不在而重隂固闭之时既敛而不可见即万物盛蕃之际亦杂而不可见惟此积隂之下一物未有而阳气方呈较之敛闭之日既有端倪可求较之杂茂之时亦单有一阳可见乃知天地之心其主于生物而不欲杀物如是其不容改也不然重隂肃闭天地即絶意于物可矣而其生育之机已蚤动于此天地之心不其晓然可见耶人于此识天地之心则内返之一身外推之一世无不宜以此心为心而体天地之化以配天地矣
　　象曰雷在地中复先王以至日闭关商旅不行后不省方
　　雷气已动而尚藏地中阳始复之象也先王于阳复之始以阳之防而宜静以养之也则于冬至之日而闭关焉闭关则虽行之勤如商旅是日亦不行矣虽行之至大如后省方是日亦不省方矣先王制为此法欲上下安静以养防阳也
　　问阳始生甚防安静而后能长故至日闭关人于迷途之复其善端之萌亦甚防故须庄敬持养然后能大不然复亡之矣朱子曰然又曰古人所以四十强而仕者前面许多年亦且养其善端若一下便出来与事物滚了岂不壊事
　　初九不远复无祗悔元吉
　　复阳来复也阳者善道故爻以复善为义初九为复之主又在卦初为失之不逺而已能自复过未形而改可以不至于悔大善而吉
　　象曰不逺之复以修身也
　　程传曰不逺而复者君子所以修其身之道也学问之道无他惟知不善则速改以从善而已双峰饶氏曰人心善端緜緜本自相续念虑虽或小差而歉然不自安之心已萌于中是即天地生物之心之呈露也人惟省察克治之功不加虽有为善之防而无反善之实是以纵欲妄行而悔至于不可追善用力者因是心而速反之使不底于悔则人欲去天理还所以修身也
　　六二休复吉
　　柔顺中正质能为善又近得初九而下之以取资复之休善吉道也
　　象曰休复之吉以下仁也
　　程传曰仁者天下之公善之本也初复于仁二能亲而下之是以吉也按下者降心屈体之谓
　　六三频复厉无咎
　　以隂居阳不中不正又居动极是质杂而心行不善又有轻躁之病者也故复而不能固频见其复焉其去不复亦近矣厉然犹知复也无咎
　　象曰频复之厉义无咎也
　　三之厉为频复之厉是犹志在补过故于义可以无咎也
　　六四中行独复
　　与羣隂为类而独应初九是在众中同行而独复乎善也此时阳气甚防未足有为故不言吉然理所当然吉凶非所论也
　　象曰中行独复以从道也
　　行羣隂之中何所见而独复见初九之为道羣隂之非道所以防然而从之也
　　六五敦复无悔
　　人有复而不坚者惟气质之杂故心虽欲善而无如力之不厚也六五中顺内无偏颇之失外惟理是循敦笃于复而不可摇不逺复者不至于悔则敦复者竟无悔矣
　　象曰敦复无悔中以自考也
　　复而不能成其复则悔无已时三之频失非成也二四因人以复非自成也惟五中德虚明恒照自省自励以自底于成中所以能敦自考是以无悔
　　上六述复凶有灾眚用行师终有大败以其国君凶至于十年不克征
　　隂柔无刚明自拔之才居卦之终遂终迷而不反迷于复焉凶之道也防心背理灾祸过眚皆所不免矣以此制事无适而可如用以行师则逞私谬动终有大败且败不独将士之辱而累及其国君亦凶不独一时之害而迟至十年尚不克征也凶亦甚矣用行师四句举行师一事以穷其凶象迷至于甚迷则凶亦至于甚凶即此一事而他事之各极其凶可推矣而行师之象实取诸坤南轩张氏曰爻辞鲜有如是之详其凶鲜有如是之极者而独于复之上六言之葢自古亡国覆家反道败徳无所不至其源起于一念之防不能制遏之夫以隂柔之才去本之逺所谓人欲肆而天理灭者故有大败终凶之戒也
　　象曰迷复之凶反君道也
　　迷复之象不独指君而君为尤大苟君而反乎君之道恣欲妄行是为迷复必凶之道也
　　【震下干上】
　　无妄元亨利贞其匪正有眚不利有攸往
　　无妄实理自然之谓人心中本具有此实理理所本无而忽有焉谓之妄本无而无之止此实理自动自静行满天下而我无容心焉则无妄矣卦变自讼来九自二来而居于初以为震之主是刚健无私之体主乎内动而不妄者也故名无妄夫邪妄之行动成阻碍顺实理之自然以应物而无所容私何行而不通乎故元亨然所以为无妄者正也故惟利于固守其贞若其匪正则妄矣必有过误之眚以至凡有攸往皆不利也
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　凡意之出于人者妄理之出于天者无妄天理无妄而我如其理以行之事事皆人所宜有故天亦助之此卦之为无妄者以卦变则刚自外来而为主于内是心之无妄也正也以卦徳则动而健震厉有为而又不牵于私是行之无妄也正也以卦体则九五刚中而应乎六二相辅以徳是应之无妄也正也合而观之卦之善如此故许其大亨而又戒之以正者葢天下止恃此正理天之所以为天而流行万古主宰万物者只恃此正理正者天之命也故人欲有行未有单恃人力之私而能成者必由天助之而天命在正助正不助不正也所以曰其匪正有眚不利有攸往葢往必由无妄之往而今以匪正则欲何所往乎纵极其人力之私自以为可往而不正之举天所不助果能行矣哉是以惟正而后为无妄惟无妄而后无不可往诚以其得天命也
　　象曰天下雷行物与无妄先王以茂对时育万物天下雷行动物为之震动植物为之发生各得实理以成性是一物与以一无妄也先王知物之有实理则必使各全其实理以为天之生物以时故因其时而设之政以养育万物举万物之广无不对时而育之则茂甚也然各因其时各全其性而已先王何心是茂对育之典亦无妄之用也
　　初九无妄往吉
　　初正所谓刚自外来而为主于内者有无妄之心者也以是而往动与理合天实祐之吉道也
　　象曰无妄之往得志也
　　多妄之人自增滞阻若诚之于物无不能动治事事得其理治人人感而化无往而不得其志也
　　六二不耕获不菑畬则利有攸往
　　柔顺中正能因时顺理以尽其所宜尽初未尝有所望而为之于前亦未尝有所计而期之于后辟如农夫之先而耕后而获先而菑后而畬其计望不胜劳也二则不耕亦不获不菑亦不畬澹然无所期望焉得失利害之心浄则坦然循理无所牵系行止自如矣人必如是则利有攸往也
　　象曰不耕获未富也
　　不耕获岂遂无为哉特不以计利之心为之耳惟心非计富之心则耕如不耕获如不获
　　六三无妄之灾或系之牛行人之得邑人之灾
　　六爻皆无妄者也在六三本无妄但所处不得正则身之所遇有不如意灾自外至莫之致而至如或系之牛行人得之而邑人受其灾也
　　象曰行人得牛邑人灾也
　　天下固有无因之祸而令人无可推解者人以其无因而怨之不知君子正以其无因而安之也如行人得牛则诘捕之扰非邑人孰当之自然为邑人之灾无足怪也知其固然而安之乃见无妄之心也于二见处福之心无妄于三见处祸之心无妄圣贤涉世之要尽此矣
　　九四可贞无咎
　　阳刚干体能自守者也下无应与又止宜自守故可以固守而无咎然未可有为也
　　象曰可贞无咎固有之也
　　可贞无咎者不贞固则不能有其阳刚之道贞则阳刚之道我可固而有之是以无咎
　　九五无妄之疾勿药有喜
　　干刚中正以居尊位而下应亦中正无妄之至也纵或有无故非意之事亦不必为之劳扰徐当自定耳如无妄之疾不药而自愈葢疾之自外感者不足为患苟内无受疾之源偶疾自愈不然内体有病外无往而不为患故勿药有喜所以深形无妄之至也
　　象曰无妄之药不可试也
　　无妄而复药之则药反为妄而生疾人本当理无虞乃为人所摇沮自惑而迁之失是取非反招咎失矣故不可少尝而试之
　　上九无妄行有眚无攸利
　　上九非有妄也但处乎穷极徒执诚信而不观理之大通故行有眚而无所利
　　象曰无妄之行穷之灾也
　　上之行本无妄其灾特生于穷极耳
　　【干下艮上】
　　大畜利贞不家食吉利涉大川
　　干刚上进为艮所止有畜义焉大小畜所畜皆干所别者艮巽也艮则以大畜大谓之大畜且以阳畜阳其畜有力畜之大者也又内刚健外笃实辉光内外交养其徳日新所畜之大也故名大畜此卦自需而来九自五而上有刚居上位之象焉六五尊而尚之有尚贤之象焉以艮畜干有遏止健者而不使进之象焉此三者皆非大正不能故占者利于贞也既有尚贤之象则凡畜蕴大而为贤者皆宜食禄于朝占为不家食吉又六五应干为应天时行之义应天合时可以济难故又占为利涉大川
　　云峰胡氏曰两利字一吉字占辞自分而为三不必泥而一之
