<!-- { "loadSidebar": true } -->
　　九二枯杨生稊老夫得其女妻无不利
　　卦以阳过得名阳过以不过为善中四爻正所谓阳过者也各视其过与不过而吉凶分焉九二当阳过之始未至甚过而下比初隂得其柔以济之则不至于过故无所有事之中忽转而大可有为如枯杨已过而自下生稊可以复荣老夫已过而得其女妻可成生育之功无有不利者
　　象曰老夫女妻过以相与也
　　老夫已过而得女妻以相与阳过而得隂以相与其辅之者善则不至于穷
　　九三栋挠凶
　　三四居中有栋象三过刚不中自致摧折栋挠之象凶
　　象曰栋挠之凶不可以有辅也
　　刚过贵于有辅二所以利也三之过刚自是虽使有辅之之人而三自不可以有辅也
　　九四栋隆吉有它吝
　　以刚居柔过而不过正可以当事任而不败若栋之隆然居上吉道也然人有宜求辅又有不宜求辅者四之才本足自用而又下应初隂使更他求于初则又过柔不胜任矣不其吝乎
　　象曰栋隆之吉不挠乎下也
　　栋隆之吉正以四之不就初下以取挠也若其就下尚安得隆
　　九五枯杨生华老妇得其士夫无咎无誉
　　九五过极之阳又上比过极之隂虽隂阳若有所资以有为而以过济过究亦何补如枯杨已过而徒生华于上老妇己过而得未娶之士为夫岂有生育之望乎故虽无咎而亦无可称誉也
　　象曰枯杨生华何可久也老妇士夫亦可丑也
　　枯杨不生根而生华旋复枯矣安能乆乎老妇士夫无论不能生育而止即老妇士夫之象妇与夫亦已皆可丑也
　　上六过涉灭顶凶无咎
　　上六才弱而处过极之地力不能济亦不敢避过以涉之灭没其顶可谓凶矣然杀身以成仁之事尽其理所当为非有咎也
　　象曰过涉之凶不可咎也
　　凶有可咎者惟过涉之凶不可咎也凶自凶咎自咎苟以凶为咎则侥幸苟免者自以为得而鞠躬尽瘁者徒受俗人之嗤伤天下忠义之气岂小哉
　　【坎下坎上】
　　习坎有孚维心亨行有尚
　　习重也坎险陷也阳陷隂中外虚而中实如地虚洼而水实其中故象水上下皆坎故为习坎云峰胡氏曰六子卦皆重此独言习者以序卦适居六子之先坎言重他可知矣夫处险必以出险为功然中懐虚妄有侥幸苟免之心则心多忧困适増其险耳卦体中实为有孚心亨之象葢实安义命始终无涉虚妄冀之心是处险而心不为险所身虽困而心之亨通泰然自若也心既亨矣何往不济以清定之衷揆理势之便可以出险而有可嘉尚之功矣不然则虽有可出之机而亦自不知所为也
　　彖曰习坎重险也
　　卦名习坎者重险之义也
　　水流而不盈行险而不失其信
　　其曰有孚者卦象为水而水有有孚之义焉观其常流不息足乎此又达乎彼惟见其流而不见其溢满横滥流而不盈也夫曰流是行乎坎洼之中也曰不盈是其趋下有常性流行有常势不失其信也水之有孚如此人能中有定主而不妄出斯如之矣
　　维心亨乃以刚中也行有尚往有功也
　　夫人惟中有定主是为中实乃可以出险故辞曰维心亨者非他乃以卦体二五以刚在中即所谓中实即所谓不失其信者是以心亨也由是而往斯有出险之功故曰行有尚
　　天险不可升也地险山川丘陵也王公设险以守其国险之时用大矣哉
　　夫文王所言处险之道也险在彼者也君子又有用险之道焉险在我者也极之天而有险焉其髙不可升者是也极之地而有险焉山川丘陵是也此自然之险也极之王公亦有险焉城池甲兵之备纪纲法度之严无险而设为险焉以固守其国可见险虽非常道而天地王公实有不出于险而不可者其需此险甚重其具此险甚富险之为时用岂不大矣哉
　　象曰水洊至习坎君子以常徳行习教事
　　水之流也往者过来者续洊仍而至习坎象也君子治己治人皆取乎重习然后可熟而安之如理之得乎心而见诸行者守于静毋违于动守于大毋违于小必期于常如理之推以教人而着为事者革其非非一日所能革进以善非一日所能进习而熟之乃知所以造就人才之术也
　　初六习坎入于坎窞凶
　　隂柔非济险之才况居重险之下愈难自免象为已在重坎之中而辗转陷溺入于坎窞水旁小穴之内终无出期矣凶
　　象曰习坎入坎失道凶也
　　习坎入坎岂但其势难哉处之有道必能出险即不然亦不至増患今初柔失处险之道故害中生害转至于不可支也
　　九二坎有险求小得
　　陷于二隂之内时势多艰是当坎之时正有险而未能出也然刚则有才中则合道虽未即出乎险而在险之中所求亦可小得未至于甚病也
　　象曰求有得未出中也
　　以刚中而仅能小得葢时势尚未出乎险中非才徳不足也
　　六三来之坎坎险且枕入于坎窞勿用
　　履重险之间而隂柔不中正其处不善来也坎之也亦坎前既险而后且枕乎险无往而非险也见其陷溺日深辗转入于坎窞而不可出矣事至此自宜退止勿可有为也
　　象曰来之坎坎终无功也
　　坎以出险为功若来之皆坎又何功之望乎
　　六四樽酒簋贰用缶纳约自牖终无咎
　　九五尊位六四近之时当艰险上下易于离阻者此时然时当艰险刚柔相资则上下之急于相求者亦惟此时故四于此时不必拘礼际文貌之烦止用一尊之酒一簋之殽以将意而已及其贰而益之止用缶器之质实而已以此进而约结于君不必所由之正自君心之所明者通之引之而已故始虽艰阻终得无咎
　　象曰樽酒簋贰刚柔际也
　　樽酒簋如此用薄以刚柔相接际意殷则不责物也
　　九五坎不盈祗既平无咎
　　坎陷之地变而盈满则与地平而无险今五尚在陷中坎未能盈也然以刚中正居尊位时亦将出则亦将底于既平矣无咎
　　象曰坎不盈中未大也
　　以五之中何尚不盈葢五虽中而为时所困其中未能大展也
　　上六系用徽纆寘于丛棘三嵗不得凶
　　隂柔居险极重困而不能出如系防以徽纆而寘之丛棘之中三嵗之久不得免焉凶
　　象曰上六失道凶三嵗也
　　凶何至三歳葢处险贵阳刚之才上六则以隂柔居险极失其处险之道故凶三歳也
　　【离下离上】
　　离利贞亨畜牝牛吉
　　离附丽也以一物而丽于二物之间以受其益也万物皆有所丽如人所亲附之人所由之道所主之事皆是此卦一隂丽于二阳之间故名离隂本暗而丽二阳以生其明故其徳为明体隂而用阳故其象为火夫丽之所系大矣所丽不正措身失所终无进达之期所丽既正而不委心顺之身相丽而心不相随犹之无益也故利于丽正乃亨而丽正者又必畜养其至顺之徳乃吉也
　　程传曰牛性顺而又牝焉顺之至也畜牝牛谓养其顺徳人之顺徳由养而成也
　　彖曰离丽也日月丽乎天百谷草木丽乎土重明以丽乎正乃化成天下
　　卦名离者附丽之义也丽道甚大天地人皆不能外如日月则丽乎天非天日月无以行也百谷草木丽乎土非土百谷草木无以生也在人则君臣皆有明徳以丽乎君臣之正位有君以作于上有臣以弼于下以明化天下之不明乃能化成天下甚矣丽道之大也
　　柔丽乎中正故亨是以畜牝牛吉也
　　卦辞贵乎正顺者葢卦体二五之柔卦之主也而丽乎中正五丽乎中而正亦具其内皆能柔而又能贞者也柔而丽于贞则行无不通故亨且丽乎中正者实本于柔是心原至顺是以畜牝牛吉也
　　象曰明两作离大人以继明照于四方
　　止一明也今日作而明日复作重离之象也大人位四方之上欲于四方之事与物各悉其理各洞其情而无遗不可以或明或不明也必此心之明缉熙不已聪明睿知恒照临天下而不息焉亦如日之两作而不已也
　　初九履错然敬之无咎
　　以刚明之才而居下志固不安于下于是急遽以进而所履乖错咎之道也惟敬之则心有主宰应事安详可免于咎
　　象曰履错之敬以辟咎也
　　履错而戒之以敬者非止其进也进之急而咎生焉故敬者所以辟咎也
　　六二黄离元吉
　　二即所谓柔丽乎中正者故其丽于物也心无私昵必于天理之至当丽者而丽之丽得乎中是为黄离之象丽之大善而吉者也
　　防引曰凡丽得其中正即为黄离不必指人臣如立天下之正位行天下之大道事贤友仁之类皆是
　　象曰黄离元吉得中道也
　　离虽利贞而中可以该正故二本中正而黄离之象则以其得中道而正自在其中也
　　九三日昃之离不鼓缶而歌则大耋之嗟凶
　　重离之间前明将尽如日昃之明前路已短非似日中之盛也夫葢衰循环理之必至达此而安常自乐听其自至可也若不能鼓缶自歌则无以自处而惟以年之大耋是嗟何益乎祗自速毙而己凶缶者常用之器达理者无不可乐即缶亦可鼔而歌是为安常自乐善处衰之要道也
　　象曰日昃之离何可久也
　　日昃之离尚安能乆蚤知其然则求人以继其事退处以休其身何事于嗟
　　九四突如其来如焚如死如弃如
　　四处后明将继之际继他人而有事须和缓详宻以善承之乃能有济四乃以刚廹之事初而发之太骤突如其来如焚死弃宜矣
　　象曰突如其来如无所容也
　　突如之人躁急无礼无所容于天下不焚死弃何待
　　六五出涕沱若戚嗟若吉
　　五居尊位人之所丽且柔丽乎中徳非不善但不得其正而廹于上下之阳岂能安乎必畏惧之深至于出涕沱若戚嗟若虑危备患不自安委弱以强于善乃吉道也
　　象曰六五之吉离王公也
　　吉各有类在六五之吉则以六五本为王公惟忧惧则可以丽乎王公之位而不失是即其吉也
　　上九王用出征有嘉折首获匪其丑无咎
　　以九居上刚之逺也处离之极明之逺也刚及逺则威震明及逺则刑不滥王用此以出征由其刚逺而威震则可有嘉美之功而折其首恶焉由其明逺而刑不滥则诛首恶即已所获非其胁从之丑类可免妄戮之咎焉离有甲胄戈兵之象而上九又有刚明及逺之义分刚与明而各究其用王者行师之道备矣
　　象曰王用出征以正邦也
　　离徳以文明化成天下何以言出征征者正也邦有不轨于法者以兵正之使归于正岂好穷兵哉夫子言此以防好兵之祸也
　　按上经始乾坤而终坎离隆山李氏曰乾坤三画以初相易成震巽以中相易成坎离以三相易成艮兑故乾坤者隂阳之祖而坎离则天地之中也坎居正北于时为子为夜之中离居正南于时为午为日之中夜之中而一阳生焉故坎一阳居中日之中而一隂生焉故离一隂居中天地隂阳之中此乃造化张本故易上经始乾坤终坎离贵其得天地隂阳之中而为易之用也且坎在物为水而在人为精以画观之阳居中而中实即精藏于中水积于渊之象也离在物为火而在人为神以画观之一隂在中而中虚即神寓于心火明于空之象也坎之中实是为诚离之中虚是为明作易者因坎离之中而寓诚明之用又古圣之心学也

　　读易日钞卷三
<经部,易类,读易日钞>
　　钦定四库全书
　　读易日钞卷四
　　赞善张烈撰
　　下经
　　【艮下兑上】
　　咸亨利贞取女吉
