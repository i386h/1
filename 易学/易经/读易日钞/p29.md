<!-- { "loadSidebar": true } -->
　　既济非有患而患即生于既济夫既济之日患固未形也患不可见而吾能以思见患循势按理以思其患之所必至而豫为防之则长济而永无患矣
　　初九曳其轮濡其尾无咎
　　轮在下尾在后初象也既济初吉终乱故初九当既济之初尚能心存谨戒可前也而尚曳其轮可济也而尚濡其尾慎畏如是不致以侈肆酿败故无咎
　　象曰曳其轮义无咎也
　　咎生于不慎初有曵轮之慎自无致咎之理
　　六二妇丧其茀勿逐七日得
　　二以文明中正上应九五刚健中正之君宜得行其志也而九五居既济之时无复有为之志不能下求于二二虽有徳而不得行若妇丧其蔽车之茀而无以行也然中正之道不可终废既济之盛有时而过则天下资我中正之道甚急矣我可以行矣若茀丧不待追逐而七日可复得也
　　象曰七日得以中道也
　　中道在我则济世者非我而谁故可必其七日得
　　九三髙宗伐鬼方三年克之小人勿用
　　九三重刚当既济之时而用刚若髙宗当殷道既兴之后而兴兵以伐鬼方之象也然以髙宗之盛伐鬼方小国必三年乃克之则不及髙宗者可知矣甚矣用刚之难也其可以小人任之乎行兵而用小人是平一乱生一乱也处济时者可不鉴乎
　　象曰三年克之惫也
　　三年然后克之是劳费财力困惫已甚也处既济之后断不可轻动矣葢人主之勤兵逺方者必其以极刚之资而当极盛之时故不胜其贪与忿而必逞志于一击于是好事小人争起而迎合其意开衅滋乱财力殚穷功未奏而盛业已壊矣此爻以九三过刚而当既济又离为戈兵正合此象故圣人甚言其克之之难又申戒以小人勿用至矣哉
　　六四繻有衣袽终日戒【繻当作濡】
　　濡谓舟漏而水浸入也六四处既济而重柔能慎故防患有具终日存畏戒之心若濡有衣袽而其心且终日戒也
　　云峯胡氏曰乘舟者不可以无濡而忘衣袽亦不可谓衣袽已备而忘戒惧水浸至而不知则虽有衣袽不及施矣备患之具不失于寻常而虑患之心又不忘于顷刻此处既济之道也
　　象曰终日戒有所疑也
　　人必有疑于心而后防之四之终日戒其心实见其生患之处而疑之也其心又不知患之于何生而若有所疑之也
　　九五东邻杀牛不如西邻之禴祭实受其福
　　东阳五也西隂二也九五虽居尊而时已过不如六二在下而始得时象为东邻杀牛之盛祭反不如西邻之薄祭可以受福也
　　象曰东邻杀牛不如西邻之时也实受其福吉大来也东邻虽杀牛不如西邻之时也实受其福二当初吉之时吉正大来而未已此其时之盛岂五所及乎
　　上六濡其首厉
　　在上首象既济极而将乱险极又为难济而上以隂柔处之力不能支渐见沈没象如濡其首厉矣
　　象曰濡其首厉何可乆也
　　涉险而至于濡首尚安能久支乎
　　【坎下离上】
　　未济亨小狐汔济濡其尾无攸利
　　未济事未成之时也水火不相为用事之所以未济也六爻皆不当位亦事之所以未济也故名未济夫未济非不济也尚未济耳有终济之望焉且六五柔中能知畏慎亨可必也但所以致亨者必敬慎乃克有济若懈于将成则终不济如小狐之几于济而濡其尾焉是终未济也何利之有狐性善疑畏然惟老狐知畏故履冰而聴惧其陷也若小狐则不知畏慎而轻济濡尾者多矣人之老成者多周慎而新鋭者必鲜终亦犹是焉
　　彖曰未济亨柔得中也
　　未济而可以亨者六五柔得中则能小心慎宻而未济者济矣故亨
　　小狐汔济未出中也濡其尾无攸利不续终也虽不当位刚柔应也
　　曰汔济是几至于济而己未出乎险中也宜何如敬宻而乃濡其尾无攸利是始勇于济而不能敬慎以继续其终也然此卦卦体亦犹有可济之理虽六爻不当位事失其正未可有济而刚柔皆相应则又有互相为用之义可以交助成功岂终于弗济哉
　　象曰火在水上未济君子以慎辨物居方
　　水火异物各居其所君子由是知物类不同则所居宜异辨之稍未精则居之有未当故必慎辨物宜而使各居其方也
　　初六濡其尾吝
　　以隂居下无才无位当未济之初又非其时故未能自进若狐之濡其尾自取吝耳既济初九濡其尾才可济而自止也故无咎此爻濡其尾才不能济而将溺也故吝
　　象曰濡其尾亦不知极也
　　雷氏曰初六知始之欲济而不知终之不能续故曰亦不知极也极者终穷之谓
　　九二曳其轮贞吉
　　以二应五以下济上事也然下刚上柔是恃其济时之才而陵忽于上失正取凶矣九二居柔得中卑恭守分能自止于下而不进若曳退其轮贞吉之道也程传曰刚过则好犯上而顺不足唐之郭子仪李晟当艰危未济之时能极其恭顺所以为得正而能保其终吉也
　　象曰九二贞吉中以行正也
　　九二非正而能贞吉者本其心之中以行正也宅心中顺故能以义理自约而得为下之正
　　六三未济征凶利涉大川
　　隂柔不中正无才徳也当未济之时时难为也故事未有济而以征则凶然以柔乘刚与以刚乘险者不同将出乎坎与未出险中者不同又可以涉大川矣
　　象曰未济征凶位不当也
　　爻兼才徳与时言之象耑责其无徳
　　九四贞吉悔亡震用伐鬼方三年有赏于大国
　　以九居四不正有悔必也勉而为贞因时顺理不汲汲以求进不违道以妄进则吉而悔亡矣然以不贞之资欲勉而贞非极其震动以大为克治至于用力之乆不能也若震奋以伐鬼方必三年之乆乃克成功而受赏于大国也
　　象曰贞吉悔亡志行也
　　贞则吉悔亡者勉而为贞则济时之未济其志得行是为吉悔亡葢得行其志即吉无不得行志之悔即悔亡而皆原于贞四其可不贞乎
　　六五贞吉无悔君子之光有孚吉
　　以六居五本非正也然有文明之徳又有虚已应刚之善皆正道故得贞而吉虽有悔不为悔矣然五之贞又非特无悔而已其文明虚中之徳发越于事为之间使人可望而知者葢有光焉凡君子之光着于外者莫非实徳诚意之流行而非饰致也自其贞言之固见为吉而自其光言之又见为吉也
　　象曰君子之光其晖吉也
　　君子之光于何见其吉葢光之散见于事物者处处照映而不可掩积徳之效见于此矣是即其吉也
　　上九有孚于饮酒无咎濡其首有孚失是
　　刚明有能济之才又居未济之极乃将济之时于此复何为哉惟自信自养有孚于饮酒以聴天命之自至耳以是才当是时故宜安乐以静待而非失于荒逸也何咎若遂纵而不反以至于沈溺若狐涉水而濡其首则又过于自信而失其义之当矣葢有孚于饮酒者安养以待有为则义之是也若处于患难知其无可奈何而放意不反与恃其将济遂以为不足介意而懈荒自败皆误用饮酒之説而失其是者也
　　象曰饮酒濡首亦不知节也
　　饮酒岂徒自荒逸已哉而至于濡首亦甚不知节矣知节则安乐之中自有敬畏之意矣

　　读易日钞卷六
<经部,易类,读易日钞>
　　钦定四库全书
　　读易日钞卷七
　　賛善张烈撰
　　繋辞上传
　　繋辞即文王周公所作之辞繋于卦爻之下者上下经是也此则孔子所述之传以通论一经之大体凡例
　　第一章
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣是故刚柔相摩八卦相荡鼔之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣
