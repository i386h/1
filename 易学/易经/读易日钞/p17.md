<!-- { "loadSidebar": true } -->
　　象曰遯尾之厉不往何灾也
　　遯而尾其志犹欲往耳不知适以取厉若不往则何灾
　　六二执之用黄牛之革莫之胜説
　　遯道贵坚坚非中顺自守者不能和易不激谓之中收敛不发谓之顺六二有是徳故其隠遯之志坚不可解如固执以黄牛之革而莫之胜説也黄中象牛顺象
　　象曰执用黄牛固志也
　　执用黄牛葢以中顺自执是固其必遯之志也
　　九三系遯有疾厉畜臣妾吉
　　遯道贵断九三下比二隂当遯而有所系焉阳刚而为隂柔所染刚大有亏其心有疾矣其身已危矣是道也惟用之于臣妾则不必其贤亦皆可畜葢臣妾贱而庸劣惟我是依弃之不义故君子实系之而不忍弃絶亦畜之之善道也然岂所以语出处之大乎
　　象曰系遯之厉有疾惫也畜臣妾吉不可大事也刚大无累行止自如惟系则有疾有疾则瞻顾支吾困惫已甚能勿厉乎畜臣妾吉则其不可用之于大事亦明矣
　　九四好遯君子吉小人否
　　与初正应是所爱好者也而干体刚健有好而能絶之以遯此惟克己复礼以义制欲之君子能如是以致吉而小人则否矣
　　象曰君子好遯小人否也
　　谓之君子自能絶所好以遯小人则不自胜其私意岂能遯乎
　　九五嘉遯贞吉
　　五刚中正徳为人望且与六二应六二柔顺中正初无害五之意五自以时之当遯而决然去之不辱不殆遯之最嘉美者也占者如是之贞则吉矣程传曰遯非人君之事故不主君位言然人君之所逺避乃遯也
　　象曰嘉遯贞吉以正志也
　　嘉遯谓之贞吉以其贞谓之嘉也无系无好能正其志而不苟容是为嘉美蒙引曰他人之遯或迹涉不安然后遯去九五在我既无疵在人又不我嫌全不见可去之隙然以自正其志即早引去故曰嘉遯如俗云去得妙也若待小人有言然后去不为嘉矣
　　上九肥遯无不利
　　肥者寛裕自得之意阳刚有果断之明居卦外则隂祸未及且下无系应故其遯之逺而处之裕无有不利者
　　象曰肥遯无不利无所疑也
　　人心一有所疑即不能自得上刚体居外下无系应举无足为之疑滞者宜其悠然而肥遯也
　　按遯宜先宜坚宜断总以不犯手为贵爻之美恶以是为判初二不以小人言者正欲备着君子处遯之得失也卦中四阳惟九五刚健中正最为羣刚所倚重二隂惟六二是新长所以成此卦者故彖传释亨独言五二
　　【干下震上】
　　大壮利贞
　　大阳也四阳盛长其势壮强而无所畏故名大壮二月之卦也夫阳刚之所以异于隂柔者以其无私心守正理也若恃势之壮而不顾理之安与小人之恃势妄行者何异故处壮而固守正理非真克己君子不能其槩附于君子之徒者未有不妄行恃壮者也故亨吉不假复言而惟戒以正固
　　彖曰大壮大者壮也刚以动故壮
　　卦名大壮者卦体大者壮也卦徳干刚震动内有无私之体而外又有震动之用刚而能动何往不济所以壮也合二象而大壮之义着矣
　　大壮利贞大者正也正大而天地之情可见矣
　　大壮之所以利贞者葢阳刚既为大者则宜于正也天下之理惟正则大私则小正大之道天地不外乎是覆载生成止此定理止此公理无可私无可曲天地之心有不出于正大而不可得者举一正大而天地之情可见矣大壮其可不贞乎葢所贵乎阳刚君子者以天地之情为情而不以私邪自小乃所以异于隂柔也
　　云峯胡氏曰心未易见故疑其辞曰复其见天地之心乎情则可见故直书之人能情天地之情动孰非礼人能心天地之心动之端孰非仁
　　象曰雷在天上大壮君子以非礼弗履
　　雷之威本震而在天上壮盛之甚也君子之大壮则在自胜其私一毫非礼之事不践诸身人无事不可折服而不能自胜其私而君子能之何壮甚也朱子曰雷在天上是甚生威严人之克己如雷在天上则威严果决以去其恶而必为善若半上落下便不济事何以为君子
　　初九壮于趾征凶有孚
　　人行则趾先动故在下而好动趾之象也初以刚资处下位则不安于下且当壮时有恃是鋭于进者也为壮于趾夫壮时所最忌者恃刚轻动也以此而征其凶必矣
　　象曰壮于趾其孚穷也
　　人之始事必踌躇进退逊以出之期于不穷壮于始进则必穷矣
　　九二贞吉
　　以阳居隂已不得其正所为未免恃壮矣然有中徳则其宅心忠恕不肯为过当之举因中得正可以遂其进而无困吉
　　象曰九二贞吉以中也
　　既曰九二何以贞吉以其中故正也中者心无倚正者事无邪未有以无倚之心而事流于邪者
　　九三小人用壮君子用罔贞厉羝羊触藩羸其角过刚不中恃壮而进是道也在小人则为自恃强勇不顾义理之是非在君子则为藐忽蔑视不顾事势之利害者也小人用壮君子用罔则其事虽正而不免于厉矣厉之象如羝羊触藩而自羸败其角也
　　象曰小人用壮君子罔也
　　小人之用壮人知恶之矣不知小人之用壮在君子即罔也君子而甘同于小人之为乎
　　九四贞吉悔亡藩决不羸壮于大舆之腹
　　大壮之道所利在贞九四乃以阳居隂不得其正必有不宜进而进以致追悔其失防者矣然正惟以阳居隂则不极其刚尚能降其刚性以自治于理不贞而可转为贞者也转为贞则吉而悔亡矣其吉悔亡之象如藩已决开而不至于羸角是无碍于前也由是长驱以进其壮如大舆之腹坚固而利于行矣此皆不极刚而得其贞之效也
　　象曰藩决不羸尚往也
　　藩决不羸则前无困阻矣故可以上往
　　六五丧羊于易无悔
　　兑下二阳上一隂此卦下四阳上二隂其体似兑有羊象故诸爻多取羊象谓其能抵触以进也今六五外柔内刚是亦羊也然以柔居中柔则巽懦而不能进中则安分而不果进故忽焉失其壮强之性如丧羊于至易而无事于矫抑之难者也彼恃壮务进者多凶厉五独不事于抵触亦可以无悔矣
　　象曰丧羊于易位不当也
　　失其壮而不能进由于居位不当也以阳居阳则进为夬矣
　　上六羝羊触藩不能退不能遂无攸利艰则吉
　　壮终动极志之壮也然其质本柔才则弱矣象如羝羊触藩既不能退又不能遂徒自困于所触无所利也然犹幸其不刚故能艰难以慎处之则犹可得吉按五上皆言壮进之道不指小人言犹遯初二爻之例
　　象曰不能退不能遂不详也艰则吉咎不长也
　　不能退不能遂咎生于处之不详耳故艰则咎不至于长
　　【坤下离上】
　　晋康侯用锡马蕃庻昼日三接
　　晋进也卦象为日出地上是上进也卦徳顺而丽乎大明为顺臣附明君亦上进也卦变自观来六四之柔进而上行以居于五亦上进也故名晋夫日出地上则明盛之时也顺而丽乎大明则以忠贞之心亲辅明君在己有格主之徳也柔进上行则柔恭之君在上也当明时有顺徳而际遇虚已纳贤之君何幸如之故其占为安国之侯得大君之锡马众多而显被亲礼接见无时昼日之间三次接见于君焉占者有是三者斯足以当之矣
　　彖曰晋进也
　　卦名晋上进之义也
　　明出地上顺而丽乎大明柔进而上行是以康侯用锡马蕃庶昼日三接也
　　辞曰康侯用锡马蕃庶昼日三接何其占之盛乎葢不遇明时则赏罚无章虽有大功未必获赏遇于上也君大明矣我无公尔忘私致身奉主之顺徳彼明君又何取于我而厚之我顺矣上无徽谦好贤之君则其于有功之臣未必如是其亲之重之赏遇之无已也今卦象有其时矣卦徳有其臣矣卦变有其君矣三者适皆防焉他象不足以当之断乎其为安国之侯多受大赐显被亲礼之象矣
　　象曰明出地上晋君子以自昭明徳
　　人之有心犹天有日自具之明不可掩也必致知格物以启其明之端诚意正心修身以极其明之实使吾心之明朗然超出于物欲之表自昭其明徳亦如日之自出于地上而物不足蔽之也
　　初六晋如摧如贞吉罔孚裕无咎
　　以隂居下应不中正不惟不援我而且倾我有欲进见摧之象此不可妄求侥幸也惟固守吾正则吉何则在下始进岂遽能见信于上设未为人信亦当安静自守处以寛裕无急求人之信也欲信之心切非汲汲以失其守则悻悻以伤于义皆咎也裕则无咎即贞吉也朱子曰裕无咎又是解上句恐贞吉説不明故又晓之
　　象曰晋如摧如独行正也裕无咎未受命也
　　所以摧如者正因其独行正而不苟进故不肯因摧而失守也裕无咎者初居下未得位未有官守之命故可以裕若有官守而不信于上则不可一日居又何可裕乎
　　六二晋如愁如贞吉受兹介福于其王母
　　有中正可进之徳而上无应援虽不摧我亦不见助故愁如然不可妄求我有正中之徳惟贞以自守则吉乆之自见宠信于上而受大福于王母矣王母大母即祖母也柔而居尊之象六五柔君是也
　　象曰受兹介福以中正也
　　二终可以受介福者以其有中正之徳久而必彰也人惟患无徳又患有徳而不自重二既有中正之徳但静以俟之自有介福之期何事妄求乎
　　六三众允悔亡
　　三不中正行不足取信于人宜有悔者以与下二隂皆欲上进是以为众所信而得众之助以遂其进能亡其悔
　　象曰众允之志上行也
　　众何取于三而允之葢三之志在上行与众同志故允之也
　　九四晋如鼫鼠贞厉
　　不中不正无徳也无徳而在上位若窃据之常畏人夺故其进也如鼫鼠之贪而畏人虽得位于上之所与为贞而徳不称终必失之
　　象曰鼫鼠贞厉位不当也
　　不中正则无徳故不安其位
　　六五悔亡失得勿恤往吉无不利
　　以隂居阳必有进而失当者宜有悔矣然五以大明处上而下皆顺从则徳足以得人而助之者众何谋不遂悔可亡矣然当进之时势顺可为处此者未免功利之心过胜不知有明徳而下顺从岂复有虞其不利者但尽所当为而失得皆勿恤焉自往吉无不利矣
　　象曰失得勿恤往有庆也
　　失得之心扰于中必有宜为而不肯为与不可为而贪于为者贻害天下岂小乎勿恤则为所应为而亦无贪功妄作之失使天下食美利而享静福其庆大矣
　　上九晋其角维用伐邑厉吉无咎贞吝
　　角刚而在上之物上九以刚居进极强猛躁急其晋也有角象焉此道无所用之而可若以伐大国则恃刚致败矣维独用以伐己之私邑彼邑人力弱而势制于我任刚加之彼不能抗则虽危而尚有济厉吉无咎虽然以极刚而仅足胜小邑虽贞亦可吝也
　　象曰维用伐邑道未光也
　　晋道当以大明临物而无思不服焉乃为光显今区区用以伐邑道亦鄙矣未足为光也
　　【离下坤上】
　　明夷利艰贞
　　夷伤也离日为坤地所揜明而见伤之象故名明夷暗者在上明者在下不敢显其明徳亦不可随世倾邪宜艰难以固守其正也葢守正于暗时非如平世可以直遂其正艰苦百折而后正仅存岂易言乎
　　彖曰明入地中明夷
　　卦名明夷者卦象日明入于地中故名明夷
　　内文明而外柔顺以蒙大难文王以之
　　乃卦徳亦有明夷之义焉内离外坤是内具文明之徳而外操恭顺之行以当大难葢内明则不失己外顺则不取祸明夷之道也昔文王蒙纣之难正用此道矣
　　利艰贞晦其明也内难而能正其志箕子以之
