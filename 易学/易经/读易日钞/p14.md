<!-- { "loadSidebar": true } -->
　　彖曰大畜刚健笃实辉光日新其徳
　　卦之名大畜者卦徳内干是天理精明不屈于欲徳性常用不息于私内有刚健之体也外艮是践履敦笃因而光辉生焉外有笃实辉光之行也内外相资而无私之体日益粹敦固之行日益茂由以日新其徳焉畜养己徳无大于此此所以为大畜也
　　刚上而尚贤能止健大正也
　　若其曰利贞者以卦变则刚进而居上也而卦体六五即尊尚其贤以卦徳干欲进而艮止之能止遏强健夫刚上而非正则徳不称位下谁戴之尚贤而非正则色货分心贤岂就之止健而非正则自反不直安能屈彼三者皆必出于天正非小小依名附义者之可为是以必利于贞也
　　不家食吉养贤也
　　其曰不家食吉即以六五尚贤则必养贤人患非贤者耳果其畜徳之大自宜受养贤之典岂有尚安家食者乎
　　利涉大川应乎天也
　　其曰利涉天川者亦以卦体六五应干干天也天下事理势之自然莫非天也蕴畜伟大之人不能先天不敢后天惟理势所至即起而应之故履涉大险若行无事惟应天可以济险而卦体有应天之象所以利涉大川也
　　象曰天在山中大畜君子以多识前言往行以畜其徳【识如字】
　　程传曰天为至大而在山之中所畜至大之象君子观象以大其蕴畜人之蕴畜由学而大在多闻前古圣贤之言与行考迹以观其用察言以考其心识而得之以畜成其徳乃大畜之义也
　　初九有厉利己
　　程传曰艮止畜干故干三爻皆取被止为义艮三爻皆取止之为义初以阳刚又健体而居下必上进者也六四在上畜止于已安能敌在上得位之势若犯之而进则有危厉故利在已而不进也在他卦则四与初为正应相援在大畜则相应乃为相止
　　象曰有厉利己不犯灾也
　　知此之有灾而急进者毎犯之不顾惟已则不至犯灾也
　　九二舆説輹
　　为六五所畜以其得中故能自止而不进为舆説輹之象
　　象曰舆説輹中无尤也
　　舆説輹者二得中道可止则止故无尤也程传曰善莫善于刚中柔中者不至于过柔耳刚中中而才也初九不中故戒以有危宜已二得中自无过差也初二干健而不足以进四五隂柔而能止时之盛衰势之强弱学易者所宜深识也
　　九三良马逐利艰贞曰闲舆卫利有攸往
　　三以阳居健极健极则难畜上以阳居畜极畜极则不畜又三与上省阳爻故不相畜而俱进夫乾象为良马今畜极干进三逐上而进若良马相逐而驰不可御矣然正不可恃其健与应而过鋭于进也故利于艰难其心正固其道取已所以致行之舆防身之卫而日闲习焉则利有攸往矣
　　象曰利有攸往上合志也
　　初利己二説輹三独利有攸往者初二所遇隂也故被止三所遇阳也上而与上合志皆以阳刚畜极有欲进之心故不止而利往
　　六四童牛之牿元吉
　　四畜初者也初居最下阳之防者防而畜之则易制如童牛未角而预加横木以防之止恶于防用力易而受止者不觉大善而吉之道也刚健不可力止有道焉莫深于豫
　　象曰六四元吉有喜也
　　止健之道有二而六四得其元吉葢上不劳而下不伤在四有可喜之道也
　　六五豮豕之牙吉
　　阳已进而止之不若初之易矣然以柔居中则能善处当尊位则力可为是以得其机防而制之如豕之猛利在牙徒制其牙则用力劳而不能止虽絷之维之不克使之变也惟豮去其势则牙虽存而不为害止强而得其要吉道也止健之道未发则禁于豫既发则扼其机惟此二者而已舍此而欲以力伏未有能胜者也扼其机者病在此而治于彼治于彼而愈于此其用神妙谈笑而消大变非圣人不能也
　　象曰六五之吉有庆也
　　六五一身关乎天下今而得吉则天下之恶止功之所及广矣有可庆之道焉乃为六五之吉
　　上九何天之衢亨
　　畜极而通豁达无碍何其如天之衢路通达之甚也亨矣小畜畜之小故极而成大畜畜之大故极而散此象空説若指实则如畜徳之豁然贯通畜贤之仕进无碍畜健之梗去治通凡畜极而通者皆是也然畜不大则通不甚故此象不于小畜见之
　　按干为天艮为径路有衢象艮在干上是天上之衢太空无碍之所也
　　象曰何天之衢道大行也
　　天衢云者所畜之道大行无碍也此单以畜徳成而入仕者言也
　　【震下艮上】
　　颐贞吉观颐自求口实
　　颐口旁也口食物以自养故为养义此卦上下二阳而中四隂外实内虚又上止下动皆为颐象故名颐夫人有生以后无一刻不资于养故人之善否全在所养苟以不正投之则养之适以害之也必养之以正固乃吉以言乎养徳当观所养之道养之以圣贤大学之道则正矣异端小道则不正矣以言乎养身当自考求其口中所食之物秉道义而略口体则正矣贫贱害心则不正矣二者皆正则吉不正则凶也
　　彖曰颐贞吉养正则吉也观颐观其所养也自求口实观其自养也
　　颐无他辞専戒以贞吉者葢必养得其正则吉否则凶矣由是而观颐则观其所以养徳之道也自求口实则观其自养其身之术也皆以正而后吉也程传以所养为养人自求口食为自养似于所自二字更明贴云峰胡氏曰槃涧董氏曾以此问朱子朱子沈吟良久曰程传似胜葢下体三爻皆是自义上体三爻皆是养人先人而后己者君子观颐之象自上而下于上体则观其所以养人者于下体则观其所以自养者要在皆得正则吉耳按程传似胜之説信乎宜从程传特朱子于本义未及更定耳
　　天地养万物圣人养贤以及万民颐之时大矣哉颐养之道又不特所养自养而已极之天地由是也长育万物无非养也极之圣人由是也欲养万民而不能徧乃择其贤养之与共天位食天禄俾为我布惠天下以及万民亦无非养也天地之于物圣人之于民无不有事于养凡其不得不出于养者皆其时之不容已也时至而养道开焉天地圣人之功以出颐之时岂不大矣哉
　　象曰山下有雷颐君子以慎言语节饮食
　　雷震于山下山之生物皆动其根荄发其萌芽养之象也君子之养徳养身虽不一端而由口出者言语由口入者饮食慎之节之尤养徳养身之切务也
　　初九舍尔灵龟观我朶颐凶
　　阳刚在下其徳足以自养如灵龟能咽息不食可以不求养于外者也乃上应六四而动于欲见人之上位而心慕之舍尔之灵龟乃观于我而朶垂其颐欣欣欲食焉动于欲则败徳损名无不至矣凶道也进斋徐氏曰尔初也我四也舍尔观我若四语初之辞也以卦二体合观之似离离为龟故以为象朱子曰凡卦中言龟不是正得离卦必是伏个离卦此却伏得离卦
　　象曰观我朶颐亦不足贵也
　　所贵乎初者为其徳足自养无羡于人也若观我朶颐亦何足贵哉是人本贵初而初失于自贱也
　　六二颠颐拂经于丘颐征凶
　　隂柔未能自养必求资于阳而卦惟初上二阳皆于二无与二将求养于初乎上不能养下而反求养于下颠倒求颐是违拂其常理也将求养于上乎上之高如丘我于丘而求颐彼在上之势虽足以养人而本非我应无交而妄求往必取辱非特拂经乃凶道也二固无适而可也
　　象曰六二征凶行失类也
　　六二多吉而此独征凶葢求养于人必求我同类非类而求徒取凶辱虽六二岂能免乎
　　六三拂颐贞凶十年勿用无攸利
　　颐之道以自养也六三隂柔不中正以处动极心不善而性浮动以害己者养己拂乎颐道虽如饮食男女之类本养之正而不可少者然以拂颐之道行之并其正者亦凶也况不正乎其凶不特一时虽十年之久尚勿可用也凶不特一事葢一无所利也凶甚矣
　　象曰十年勿用道大悖也
　　凶而至于十年勿用葢于颐道不止于悖而大悖之故也
　　六四颠颐吉虎视躭躭其欲逐逐无咎
　　在上位有养人之责而隂柔不足以养人然正应初九四资其养以施于下虽颠而实吉也然以上求下恐暂屈则易而坚久则难彼贤者自贵其道而吾亦自挟其尊嫌隙稍生颐道败矣必也下求甚専如虎视之躭躭然下而専也求初不替如虎食之欲逐逐然求食而继也乃胜养人之任而无咎葢上之切于求贤非为贤也以为不如是不足以免咎也
　　象曰颠颐之吉上施光也
　　既颠矣而又吉者所养之实虽资于下而养人之功原施于上四以所求于初者而自上施之天下仰四之施非仰初之施也是吉也
　　六五拂经居贞吉不可涉大川
　　五有养人之责然隂柔不正不能养人而资上九之刚以养之是拂乎上养下之经矣夫已无才徳而専资于人五之贞也安居于此则吉不可自用以济险葢任人则宜全乎任人也
　　象曰居贞之吉顺以从上也
　　居贞之所以吉者五之养人全赖于上苟心有一毫不顺于上则上无以究其功矣惟柔顺其心以一概听从于上乃吉也
　　上九由颐厉吉利涉大川
　　六五赖上九之贤以养人是物皆由上九以养也位高任重不可以由颐自快常懐危厉之心乃吉且阳刚有济险之力在上有济险之权故利涉大川
　　象曰由颐厉吉大有庆也
　　由颐矣而必厉乃吉者必存危厉之心天下乃永受其养而大有福庆也不然我心骄易则由颐之功不终岂能大有庆乎
　　【巽下兑上】
　　大过栋挠利有攸往亨
　　大阳也四阳居中过盛故为大过谓大者之才徳既已过盛而所为非常亦皆大过人之事所谓有非常之人必有非常之举也夫举非常之事者在吾之才而所与共非常之功者上必有所附下必有为承也四阳之才如栋之隆而上下二隂柔弱不任则四阳上无附下无寄栋且挠坠矣然四阳虽过而二五得中卦又有内巽外説之徳有过之才而行之不过即以此往而行大过之事可得亨矣
　　彖曰大过大者过也
　　卦名大过者卦体四阳过盛也
　　栋挠本末弱也
　　阳刚之才既已过人而又有栋挠之戒者初上皆隂弱不足共大事也
　　刚过而中巽而説行利有攸往乃亨
　　夫隂既不足共大事而阳复过用其刚出于矫激之举徒自取挠败耳何济于事今卦体刚虽过而二五得中非过用其刚者矣卦徳内巽沈潜以入理外説和乐以近物如是以行非好为矫激者矣才过乎人而以不过用之则二隂虽不足共济而吾之可往者自若也惟利有攸往是乃所以亨也
　　大过之时大矣哉
　　虽然攸往固宜于不过而天下事有宜于大过者或过于任而为举天下所不敢为或过于防而弃举天下所不能弃凡人之所见为大过乎平常者乃正其适得乎时者也正其不可不过而不大过不足为时者也此岂常人可尝试依似而为之者则大过之为时大矣哉
　　象曰泽灭木大过君子以独立不惧遯世无闷
　　泽水髙涨灭没于木大过也君子有大过乎人者见理之至是不随人为俯仰虽无一人相助君子不之惧也此固兼显晦而言之也至于遯世隐居举葢世奇姿竟废之不用之地君子未尝有闷也此皆恒情之必不能者惟君子能之所以大过乎人也
　　初六借用白茅无咎
　　隂柔能愼巽体尤能愼况居巽体之下愼而又愼过于畏备者也如措物于地可谓安矣尤必借以白茅至愼如是庶乎无咎
　　中溪张氏曰茅柔物也巽为白云峰胡氏曰卦以栋挠为象三四亦取栋象使六爻不出乎栋挠之一説则付天下之事于不可为然后已故又因爻象而别发其义
　　象曰借用白茅柔在下也
　　柔能慎在下又慎故有象于借茅
