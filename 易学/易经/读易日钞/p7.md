<!-- { "loadSidebar": true } -->
　　所以为显比之吉者由其居乎正中正则行不私中则心无党故能显比也失前禽者葢禽之逆我而去者舍之顺我而来者取之取舍聴其顺逆而无必得之心焉故失前禽也邑人不诫是邑人亦浩浩荡荡有无偏无党之心矣则皆上使之然也
　　上六比之无首凶
　　居上有比下之责然隂柔无徳无以比下不足为人首凶道也
　　按上爻诸家皆以后夫当之惟本义更取一义葢居上位者如人之首众所仰庇居上而无徳不足为首人思去之矣比之辞曰吉则无首之凶可知
　　象曰比之无首无所终也
　　以上下之象言之则上为无首矣以终始之象言则上又为无终葢徳不足以首物则人有始比之而终弃之者矣安所得终也
　　【干下巽上】
　　小畜亨宻云不雨自我西郊
　　小隂也畜收而止之也上巽下干以隂畜阳又卦惟六四一隂上下五阳皆为所畜是皆以小畜大之象隂柔力弱能系而不能固又为所畜者小之象故名小畜夫曰小畜似阳已受制而隂志得行矣然隂之畜阳惟以巽入柔其刚健非力能制之故阳之亨自若况卦有内健外巽之徳二五居中用事阳刚之志得行故其占当得亨通然据所畜者小之义是畜未极而施未行如宻云而不成雨因云自西郊隂方而起隂先倡而阳不与和故也筮者得之则占亦如其象云宻云不雨自我西郊此二句只是所畜者小之义不必就以隂畜阳説葢与上亨字不相蒙乃各自为説也
　　彖曰小畜柔得位而上下应之曰小畜
　　阳必求隂卦体惟六四一柔得上位则上下五阳皆欲与之应矣志系乎柔能无为所畜乎故曰小畜
　　健而巽刚中而志行乃亨
　　阳为隂畜又何以得亨葢阳刚之人苟内失刚正之性则流为隂类矣苟外无顺宻之用则害于隂类矣惟卦徳内健则不挠外巽则不激是阳刚善于自全之道也况天下事在外者无权居中者有势而卦体二五之刚皆居中位执权用事其志得行合此二者乃所以亨也
　　宻云不雨尚往也自我西郊施未行也
　　宻云不雨者凡阳气上进若隂力浓厚能禁而遏之则相蒸而成雨矣今阳尚盛隂方防不能遏阳阳直遂其上往之势故不成雨也自我西郊者隂倡于先欲施其隂气而未能大行也要之此卦五阳志应于隂遂为所畜此以小畜大之义也然五阳一隂势自不敌阳虽隠然有被畜之忧而此时固犹尚往也隂虽隠然有畜阳之机而此时固犹未行也此所畜者小之义也但大势虽犹属阳而隠机蚤已属隂狃目前之盛而不知气机已非乆之而尚往者不往未行者可行矣此必至之势识防者所甚惧也圣人系辞非徒幸之欲阳之及时蚤见而豫防耳
　　象曰风行天上小畜君子以懿文徳
　　风有气无质能畜而不能乆小畜象也君子之徳亦有畜之小者如威仪文辞之文徳必懿美之此其一身之小节未足为厚积而逺施也然不可以其小而不畜也
　　初九复自道何其咎吉
　　当畜时而欲进似于倚隂之力况与四正应尤似求援于隂是进不能无咎也然初岂必不可进哉阳本在上之物而初又得正而逺于隂则其进而向上也乃自其应行之故道而复还其旧云耳非有私于隂何其咎且不受隂制而志可行矣吉卦本小畜爻皆以不受畜为义
　　象曰复自道其义吉也
　　小畜之时似不宜进惟自道之复正以义酌之而不失其正故吉
　　九二牵复吉
　　三阳志同而九二渐与隂近惟其刚中则心无邪趋又审于善进之道于是知初九之复自道为可依倚而相牵连以复吉同初矣
　　象曰牵复在中亦不自失也
　　二之牵复由其居中则善别势理而所连得人故初不自失二亦不自失也在中是指出能牵复之由
　　九三舆说辐夫妻反目
　　九三亦欲上进然刚而不中则不能静察理势而用情失当又迫近于隂本非正应而隂阳相悦遂为所系畜欲如初二之脱然自进其可得乎是舆説辐之象也夫先以其媚顺我也而遂防之彼既得昵而有势则不复媚我反能制我至见其制我乃忿忿与之争也又如夫妻反目此皆理势之必至者
　　象曰夫妻反目不能正室也
　　夫妻反目妻固不足责也室者夫之室情好之地裁之以正则爱可乆溺于情而不正其室能无反目乎
　　六四有孚血去惕出无咎
　　以一隂畜众阳本有伤害忧惧血与惕不免也夫独力不克必得阳刚助之乃能无患四则柔正虚巽内具实心二阳乐得而助之以此制刚血可去惕可出无咎
　　蒙引曰爻辞以四为小人耶君子耶曰不目为小人也只是位卑力小不任大事底人也
　　象曰有孚惕出上合志也
　　有孚所以惕出者有孚则上合二阳之志故得阳力以免于惧也
　　九五有孚挛如富以其邻
　　卦本以巽畜干故巽体三爻为同心畜干邻之象也而九五居中处尊其势尤足以役人故其孚诚与上下相挛固而不可解是其心同也而又能用富厚之力以指麾其同事之邻其畜之必矣初二三言不可受畜之义四五又言畜刚之义葢在四言四着以弱制强之法在五言五着以上制下之道
　　象曰有孚挛如不独富也
　　世固有有富力而不能以其邻者五曰有孚挛如则不独用其富厚之力也
　　上九既雨既处尚徳载妇贞厉月几望君子征凶卦名小畜隂固不能甚畜夫阳也然阳刚志疎隂柔术宻平日不觉其畜势愈欵缓而濡蒸已透阳且渐与之和谐不以志行为务于是向之不雨者今既雨矣阳之可亨者今既处而不行矣是皆谁使之然耶葢由阳悦于隂不知自正尊尚隂徳以积至满载故也夫以隂加阳理不顺则势不安虽自托于正亦危厉之道也则隂宜戒也然隂既已盛如月之几望矣君子苟犹欲征进不徒取其凶乎则阳亦宜戒也
　　象曰既雨既处徳积载也君子征凶有所疑也
　　既雨既处由隂徳积于至载也非载则畜不成非积则亦不载人亦慎于始之积者而已圣人无时不乐君子之进而此独戒以征凶者君子本志于征进而当隂盛抗阳之日则有所迟疑审顾而不敢进也
　　【兑下干上】
　　履虎尾不咥人亨
　　履蹑人后而进也此卦以兑遇干干刚在前兑以和説蹑其后故名履夫刚强之人性不可犯履其后者如随虎后而行未有不被噬者然而刚戾之生本无实性激发则刚如兑者履刚强而以和説行之恭敬和顺不激不忤则彼无所生其怒而我行得通象为履虎尾不咥人可致亨通天下至危之地亦在乎人之善处耳
　　云峰胡氏曰人之涉世多是危机不为所伤乃见所履大传曰易之兴也其当文王与纣之事耶是故其辞危危莫危于履虎尾之辞矣故九卦处忧患以履为首
　　彖曰履柔履刚也
　　履者卦莫柔于兑莫刚于乾卦体以兑柔履干刚之后故名履
　　説而应乎干是以履虎尾不咥人亨
　　夫以至柔履至刚甚危矣然正惟卦徳以和説而应乎干是以不致伤而得亨通也身相随则曰履心相契则曰应不特身相随且心相契得其欢情故不伤而亨和説非阿媚也正而不激耳
　　刚中正履帝位而不疚光明也
　　然履之所以可亨又有义焉卦体九五帝位也夫君道主持万几贵以刚心无偏系贵以中事必当理贵以正惟九五则刚中正可以履帝位而无媿于心由是发于事业天下共仰其刚健有为之功共被其中正无私之徳光辉四被而不可掩也斯亦亨道也
　　象曰上天下泽履君子以辩上下定民志
　　天在上泽在下尊卑较然此礼所由起人之所履也君子观人心之欲无穷得此望彼志向嚣然人人欲以尊富自处此大乱之道也君子为之辨别上下使贵贱等差各安其分以定人之志使不妄冀其取于天泽之义而示人以所履也如此
　　初九素履往无咎
　　人固有素守刚正一涉世故而顿改前行者初九居下位当履初而阳刚得正不为物诱是能率其素履者也以此往宜无咎矣
　　象曰素履之往独行愿也
　　君子自有志愿耻与世浮沉故素履若非所以宜世而竟以是往葢独行其心之所愿而已毁誉利害非所计也
　　九二履道坦坦幽人贞吉
　　世路险阻人营营其中择利而趋不暇正理九二居下无应不为世知而刚中之徳足以自乐为率履其道坦坦平易此幽静之人所以自守其贞而措躬于吉也
　　象曰幽人贞吉中不自乱也
　　贞吉而必属之幽人者幽静乃不乱之义内无可悦故有慕于外世物变现自起自消非有意乱我而我自乱若中徳自娱岂自乱也
　　六三眇能视跛能履履虎尾咥人凶武人为于大君不中不正才弱志刚无能而好自用如目眇而自以为能视足跛而自以为能履志刚如此以此履干必见伤害履虎尾咥人凶且据其才弱志刚之象又如武人无为君之才而今为大君必恣暴以速亡矣信乎其被咥而凶也
　　象曰眇能视不足以有明也跛能履不足以与行也咥人之凶位不当也武人为于大君志刚也
　　眇之能视其视几何不足以有明也跛之能履其履几何不足以与行也履本不咥人而三独有咥人之凶者以居位不当无中正之徳也武人为于大君以其志刚必至肆暴也
　　九四履虎尾愬愬终吉
　　迫近九五之刚危如履虎尾矣然四虽不中正而以刚居柔不敢用刚而愬愬然戒惧以敬畏事刚终可以得上心矣吉
　　象曰愬愬终吉志行也
　　履虎而行志欲上进也敬顺之则上进之志可行所以吉也
　　九五夬履贞厉
　　刚中正有能为之资履帝位挟得为之势下又以兑説应之惟所欲为无少拂逆由是视天下人无出我右天下事无足我难者凡有行履决断无疑如此将自恃过甚有隠患而不悟虽曰刚断人君之正然危道也在下者患不能乐故喜其履坦在上者患不能忧故戒其夬履
　　象曰夬履贞厉位正当也
　　正则有能为之资当则挟得为之势伤于所恃故厉
　　上九视履考祥其旋元吉
　　当履之终祥不必问之天也唯宜自视所履以考其所应得之祥苟视之而所履周旋无亏无一事一念之非善则无往而不与吉相迎大善而吉可自考而知也如未旋则吉凶之多少亦可自决矣
　　象曰无吉在上大有庆也
　　以元吉而在上则积非一日善非一端可以大有福庆也
　　【干下坤上】
　　泰小往大来吉亨
　　泰通也此卦天地交而二气通故名泰正月之卦也当泰之时坤隂往居于外干阳来居于内又卦变自归妹来六往居四九来居三是皆阳刚为主隂柔顺从则善气日盛而隂慝不得为之阻吉亨之道也
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　六十四卦言隂阳消长者不一然未有正当消长之中如泰否者也一泰一否气化之升降判焉人事之治乱定焉卦曰泰辞曰小往大来吉亨则是天地相交而万物之气得通也此以气化求之然也是上下相交君降已以求臣臣仰赞以答君而同心图治也此以人事求之然也且气有隂阳隂阳之徳有健顺而泰则内阳外隂内健外顺阳健为主隂顺退聴此以气化求之又然也人有君子小人而泰则内君子外小人君子为主小人退聴君子之道由此日长小人之道由此日消此以人事求之又然也此所以为泰所以为小往大来所以为吉亨也
　　象曰天地交泰后以财成天地之道辅相天地之宜以左右民
