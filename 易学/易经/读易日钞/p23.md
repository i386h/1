<!-- { "loadSidebar": true } -->
　　井者穴地出水之处巽木入乎坎水之下而上出其水井象也故名井井之为道体有常故用不竭邑虽可改井不可移此其体之常也故在井初无得丧而人之用之往者来者皆井其井也此其用之不竭也夫因常而用之若无所容致戒矣不知其敬勉之心无时可废也苟汲井而几至亦未尽收其繘于井而羸败其瓶则井虽无得丧而我不获其用矣凶是知事有仍旧守常而又当敬勉以用之无使几成而败也
　　彖曰巽乎水而上水井井养而不穷也
　　卦名井者巽下坎上卦象为巽木入乎水下而上出其水故名井井之为井本诸内者有源出诸外者有道可以养物而不穷故坎巽合而井道成也从井防出养来是夫子所取非文王本防
　　改邑不改井乃以刚中也汔至亦未繘井未有功也羸其瓶是以凶也
　　改邑不改井以卦体二五刚中刚则能坚久中则又可久之道故能有常徳而不失其旧也井以上出为功今汔至亦未繘井是尚未有功也功未成而羸其瓶则养物之用废矣是以凶也可不敬于几成哉
　　象曰木上有水井君子以劳民劝相
　　木上有水津润上行犹井之水在下而汲之以上也井能养物君子亦有养人之道焉恐民不得所必为之制田里计俯仰以抚劳之使有以安其身慰其心又必鼓其仁譲之性作其亲睦之情使之勇于任恤急于赒助劳民者君之养民劝相者使民相养君子养民之心于是曲尽而天下无一人不得其养矣此君子之井也
　　初六井泥不食旧井无禽
　　井以阳刚为泉上出为功初六隂柔则无泉在下则不为人用故其井为泥而人不食之泥不可汲而废为旧井非特人不食而禽鸟亦莫之顾也进斋徐氏曰人品汚下不能强于为善无用于世为人所弃观此爻可以知勉矣
　　象曰井泥不食下也旧井无禽时舍也
　　井泥不食以其居下故不上出而淤也旧井无禽则为时所弃也
　　九二井谷射鲋瓮敝漏
　　刚中有泉矣然上无正应下比初六功不上行而仅可下润微物以井言如井旁穴出之水仅可以射注于鲋不能及人也以汲井言如瓮敝而漏其水于下不足以上出也鲋鱼名谓初
　　象曰井谷射鲋无与也
　　二有泉而仅为井谷射鲋者以其无应与于上也
　　九三井渫不食为我心恻可用汲王明并受其福以阳居阳纯乎刚德井泉之洁者也乃居下体未为时用是不为人所食而人人为之心恻也夫井泉之渫本可以汲而济物今特无人汲之耳设使王者明则必识其德之可用而汲之以及物将汲者受者并受其福惠矣此所以恻之也
　　象曰井渫不食行恻也求王明受福也
　　井渫而不食则行道之人皆为心恻天下所公惜也恻之不已而思求一王明焉非私九三一人也王明则上下均受其福矣能勿重为之望
　　六四井甃无咎
　　隂柔得正而隂不能有泉其为井也但能修治不汚而不能有及人之功然以自守固无咎矣
　　象曰井甃无咎修井也
　　井甃无咎盖其整败去汚修治之功亦勤矣
　　九五井冽寒泉食
　　井以冽为贵泉以寒为贵九五阳刚之徳且居中正之位功及于物矣故其井则洌清其井中甘寒之泉则已为人食也
　　象曰寒泉之食中正也
　　诸爻非无美泉而独五为寒泉食者盖位中且正居及物之地也
　　上六井收勿幕有孚元吉
　　收汲取也井以上出为功而上六居卦之上则井为人所汲取井收之象也坎口不揜而上六适居坎口则又勿幕之象也夫井收勿幕是其实有不竭之原泉有孚之义也人能实有及物之徳而有孚则施济无穷大善而吉矣
　　象曰元吉在上大成也
　　以元吉而在上乃井道之大成也初泥二谷未可用三渫四甃井道方修五既可食而上又收而勿罨则功用及物而井道大成矣
　　【离下兑上】
　　革已日乃孚元亨利贞悔亡
　　革变革也不安其故而改除之也上泽下火火然则水干水决则火灭少女在上中女在下女本不可同居而又伦叙有乖仇怨滋起皆变尅相革之义也故名革夫人情可与习常难与通变可与乐成难与虑始故方革之始人心疑阻不一必待已革之后利害昭然人乃孚信之然则事之可不革者甚不必轻改以惑众心而事之必当革者尤不可惧谤而丧善事也夫革之难如此而所革可以不当乎卦德内文明以灼理于未革之先外和説以顺情于方革之际则所革大通而得其正妄革之悔可亡也盖内明外説所以元亨此革之正也故利于如是之贞不贞则不孚不亨而反有悔矣
　　彖曰革水火相息二女同居其志不相得曰革
　　卦名革者以卦象水火相灭息二女同居其志不能相得故曰革
　　已日乃孚革而信之文明以説大亨以正革而当其悔乃亡
　　已日乃孚者未革之日人尚未信惟既革则其当革之故人人晓然而人乃信之也元亨利贞悔亡者卦德文明以説明则真见义理而其革也不苟説则和协人心而其革也不骤故其革大亨而正也得正则所革者皆不可不革之事革而得当其悔乃亡否则安能无悔乎
　　天地革而四时成汤武革命顺乎天而应乎人革之时大矣哉
　　夫革道推而言之若天地之气序相革而四时以成是有不得不革者在也若汤武之革命上顺天理下应人心亦有不得不革者在也皆时使之也革之时大矣哉
　　象曰泽中有火革君子以治厯明时
　　泽中有火水决则火灭革象也君子观天地之间革之大者无过四时但气候推迁之节人不能详君子则治厯以明之所以示天下以天之革也
　　初九巩用黄牛之革
　　虽当革时而居初则分犹卑不当事任无应则上无援不得自伸未可輙有所革惟安静平易以中顺之道自固可也象为巩用黄牛之革
　　象曰巩用黄牛不可以有为也
　　位应未集不可强而有为
　　六二已日乃革之征吉无咎
　　柔顺则不违众中正则无偏邪文明能烛理应上又得权于是可以革矣然革非得已必审处万当然后革之已日乃革之则其征进有吉无咎才德权位无不如意而革终未可易圣人之慎改作而不敢有恃也
　　象曰已日革之行有嘉也
　　革之太易则革弊生弊益为不美必已日乃革之则其行也谋出万全有嘉美之功矣
　　九三征凶贞厉革言三就有孚
　　革道贵审而戒躁九三过刚不中居离之极躁于革者也以征则凶虽贞亦厉然非终不革也时已当革但失之不审耳若其议革之言至于三次成就初焉众以为当革再焉众以为当革三焉众以为当革是断然当革事当而人孚之矣革之可也否则为凶厉
　　象曰革言三就又何之矣
　　革言已至三就又何往乎此固时之不能不革者矣
　　九四悔亡有孚改命吉
　　以阳居隂所革有不当之悔然卦已过中不复有待又当水火之际势相灭息皆革之时而刚柔不偏不失之迫亦不失之弛正革之用也故悔可亡然在我虽有时有用可以变更而人或未信亦未可革也必人皆孚之然后改革政命可获吉也悔亡特不乖事体不拂人情而已吉则一除积患大启新功矣
　　象曰改命之吉信志也
　　改命而吉以上下皆信其志也使我欲革而上下不喻我心其能行乎
　　九五大人虎变未占有孚
　　阳刚中正为革之主是大人在上处常则为自新新民之极处变则为顺天应人之时此皆合天下而更新之若虎之毛落更生而光润鲜好也此象也在占者必其未占之时人已信其如此乃足以当之耳
　　象曰大人虎变其文炳也
　　虎变之象其文炳然明盛也
　　上六君子豹变小人革面征凶居贞吉
　　革道至上天下无一人不变在有德之君子则美积于中文现于外如豹之变在无徳之小人虽不能大变其心亦能外革其面以顺王化革道至此已成矣若更进而有所变则烦扰滋凶惟安静固守居贞则吉盖革非得已革之已成不可复革且上六之才不可有为也
　　象曰君子豹变其文蔚也小人革面顺以从君也文炳者文之昭布于天下礼乐风化之类炳着一世者也豹变则为文蔚文之发见于一身言动威仪之类蔚美可观者也小人革面虽不能化其心然已顺以从君命不敢自异于维新之化矣
　　【巽下离上】
　　鼎元亨
　　鼎烹饪之器也为卦初隂分植于下为鼎足二三四阳实于中为鼎腹五隂对峙于上为鼎耳上阳横贯于上为鼎鼎之体也且巽木入于离火之下鼎之用也故名鼎卦象有巽顺聪明之德卦变有上行之位卦体有刚中之辅有此三者大善而亨之道也蒙引曰元亨不承鼎字自为占辞如大畜益之例
　　彖曰鼎象也以木巽火亨饪也圣人亨以享上帝而大亨以养圣贤
　　卦之名鼎以卦体有其象也且二象以木防乎火之下又所以致亨饪之用也夫鼎之用岂小哉圣人思已之临天下实出上帝之命不可无以享之则亨以享上帝焉享上帝固资之鼎也思已之临天下实赖圣贤之力不可无以养之则又极饔飱牢礼之盛而大亨以养圣贤焉养圣贤亦资之鼎也鼎之用何其大欤
　　巽而耳目聪明柔进而上行得中而应乎刚是以元亨辞曰元亨者卦象下防是内能防顺以入理矣而上离为目五为耳又有聴无不聪视无不明之象防顺聪明是有其德也卦变自防来柔进居五是有其位也卦体五得中而下应九二之刚是有其辅也有德有位有辅可以尽善道而无不通利矣元亨不亦宜乎
　　象曰木上有火鼎君子以正位凝命
　　木入于火之下以致烹饪鼎之象也夫鼎之为器也立体端重而中受物实君子体之正位而凝命亦如鼎之端重而能受也正位者内而斋庄外而安重表里大小莫不一于正焉如鼎之端重也如此则动符天理静见天心遂有以凝聚天命于己而不失如鼎之克受物实也
　　初六鼎顚趾利出否得妾以其子无咎
　　居鼎之下鼎趾之象也上应九四趾而向上则颠矣然当卦初鼎未有实而旧有否恶之积焉今因其颠而出之则又为利矣其在人事则如妾本贱也得妾而因以得子盖颠趾出否者因败以为功犹因妾得子者因贱以致贵则虽颠趾而未尝有咎也
　　象曰鼎颠趾未悖也利出否以从贵也
　　趾而颠悖矣然未悖也盖出否之利由其上应九四之贵所从者贵有去故取新之义焉故为出否故为未悖
　　九二鼎有实我仇有疾不我能即吉
　　二有刚中之德是鼎之有实也我有德而不幸宻比于初隂初以不正求我适为我害是我仇也我于是有疾矣有德之人而比于匪类如病患在身受其伤累不可以一朝安也然二能以刚中自守使初虽近而不能就我则不为所凂克保其德矣吉
　　象曰鼎有实慎所之也我仇有疾终无尤也
　　鼎既有实愈不可不慎所往慎则我仇虽有疾而不能为我累终无尤过也人奈何以有德可贵之身而轻于从人自取咎乎
　　九三鼎耳革其行塞雉膏不食方雨亏悔终吉
　　以阳居鼎腹之中本有美实上承离卦离为雉是其美实乃雉膏之美宜为人食也但行鼎在耳六五耳也乃九三过刚失中裁度乖方不从五而应上又居下之极为变革之时是耳与我不属鼎之耳既革则鼎不可举移而其行塞矣虽有雉膏之美不为人食矣然阳刚得正苟能自守则五终必求三三终必应五隂阳和而方雨去其不遇之悔而终有得遇之吉
　　象曰鼎耳革失其义也
　　三上相应虽其本然然在鼎时非耳不行则从五又其因时之义也三刚而不中执应上之志而不知从五裁处失义鼎耳所以革也有无耳其能行乎甚矣君子贵精义
