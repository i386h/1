<!-- { "loadSidebar": true } -->
　　象曰敦艮之吉以厚终也
　　敦艮者人之止难于久终故节或移于晚守或失于终事或废于久人之同患也君子之徳则至终而力愈厚能厚于终所以为敦艮而能吉也不终其德则自贻凶悔耳云峰胡氏曰震以下一爻为主故九四在上卦之下而未光不如在下卦之下者之致福艮以上一爻为主故九三在下卦之上而薰心不如在上卦之上者之厚终艮之在上体者凡八卦而皆吉人可不厚于终哉








　　读易日钞卷五
<经部,易类,读易日钞>
　　钦定四库全书
　　读易日钞卷六
　　赞善张烈撰
　　下经
　　【艮下巽上】
　　渐女归吉利贞
　　渐渐进也止于下而巽于上方其在下则自止而不妄动及其上进又巽顺而不迫切是不遽进之义故名渐夫天下之凡为进者莫不贵于渐而女之进归于夫家必六礼备而后行尤渐之昭著者也故渐有女归之象女归以渐此其得男女之义无失已之嫌而吉也推之凡有进者皆如是则皆吉矣然进之序固以渐矣而其所以得进之由又必出于正而后可卦自二至五皆得其正故渐进者又利于固守正理也
　　云峰胡民曰咸取女吉娶者之占也渐女归吉嫁者之占也
　　彖曰渐之进也女归吉也【之作渐】
　　渐者渐进也女归如是则吉也
　　进得位往有功也进以正可以正邦也
　　然渐进而又利于贞者何欤凡爻当位者谓之得位卦变自涣来者九进居三自旅来者九进居五皆阳上进而得阳位也夫阳进而得其位则往可以有功也所以然者何也阳得阳位者正也天下惟此正理上以是表下以是应阳刚上进岂寻常之进而已将有天下之责也而进以正则一人以正进而邦之正者皆兴邦之不正者皆化莫不相率而为正矣可以正邦此所为有功也得位之正则可以正邦而有功渐其可不利于贞乎
　　其位刚得中也
　　以卦变言固有得正之义矣以卦体言则九五之爻位又为刚得中有阳刚之徳而能权动静之宜絶躁急之失刚得中其进焉有不正者乎此所以断断利于贞也
　　止而巽动不穷也
　　至于此卦所以名渐者又何取乎夫人之动也不安于下分与急遽以上行进而不顾其安贪于前而不虑其后未有不穷者也卦徳止于下而巽于上以此而动又安穷乎
　　象曰山上有木渐君子以居贤徳善俗
　　山上有木其木渐长渐髙君子有当渐者于已而欲居积其贤善之徳非一日之畜也于人而欲善其风俗非可一朝而化也皆以渐致焉
　　初六鸿渐于干小子厉有言无咎
　　鸿之为鸟木落南翔冰泮北徂往来有时而其行也长幼有序其进也安徐不骤皆渐象也故六爻以鸿取象初六始进于下尚未得所安而上复无应如鸿之进于水涯未为得所也夫初才弱而位卑小子之象而处始进无援之时固宜有危厉而言语小伤不能免矣然于理非有失也故无咎
　　象曰小子之厉义无咎也
　　小子之厉时位使然非已自取于义为无咎也又何伤
　　六二鸿渐于磐饮食衎衎吉
　　柔顺中正有可进之徳又能以渐而进而上且有九五援之是已无媿于所进而又有得遂其志之势如鸿由干而进于磐石之上安便得所而饮食自适衎衎然和乐也进之吉者莫大于此
　　象曰饮食衎衎不素饱也
　　饮食何以衎衎使我无徳可进而窃居其位则处之不安进不以渐而躐居其位则处之又不安处之不安而徒贪一饱食其能下咽乎二以有徳渐进而应于上得之有道处之心安不为徒饱是以能和乐而自适也
　　九三鸿渐于陆夫征不复妇孕不育凶利御防
　　鸿水鸟故由水而涉干是方进而未为得所也由干而磐则水濵安平之大石鸿于此憇焉得所矣再进而平陆岂水鸟所宜乎九三过刚不中而无应有恣已过暴冥行失势之义故为鸿渐于陆其占在丈夫则为刚愎无助足以杀躯征不复也在妇人则为隂阳失和虽孕不育也凶莫甚焉然此过刚之道惟用以御防则利也
　　象曰夫征不复离羣丑也妇孕不育失其道也利用御防顺相保也
　　夫征不复是羣丑皆归而已独不归永离羣类无复生望矣妇孕不育由其过刚而无应隂阳乖戾失其生育之道也利用御防葢御防之道非极刚之人不能率众同力致死以拒敌故三之过刚在御防用之正所以同心恊力顺以相保聚也
　　六四鸿渐于木或得其桷无咎
　　鸿趾连不能握枝故不木栖渐于木则不安甚矣以六四乘九三过刚之上是以善弱之资而遇艰险之人或艰险之事不得所安若鸿渐于木也然所遇虽不善而四能以顺巽处之则于不安之中犹稍得所安焉若鸿在木而或得一横平可栖之桷也故无咎
　　象曰或得其桷顺以巽也
　　事之难易在人自处处不安而可以得桷者惟其义理之顺正而自处于卑巽也使理不顺而心不巽安望得安
　　九五鸿渐于陵妇三嵗不孕终莫之胜吉
　　九五居尊渐于陵之髙矣六二正应乃隔于三四而未得其用如妇之三嵗不孕然二五正应三四岂能夺之天下事凡正理所在虽一时有隔终必获伸居正相应之位而抱两相符之徳原非泛泛浮合者比人自不得而胜之故终合而吉
　　象曰终莫之胜吉得所愿也
　　二五之相合本其所愿终莫之胜则得所愿安得不吉
　　上九鸿渐于陆其羽可用为仪吉【陆作逵】
　　上九至髙其渐也乃超然游于物表人不得而近若鸿之飞于云路也然其清髙独出之概足为世表若鸿羽可用为仪卫之饰葢虽不与世近而有用于世吉道也
　　象曰其羽可用为仪吉不可乱也
　　独游世表其志卓然而不可乱故足表于世
　　云峯胡氏曰二居有用之位有益于人之国家而非素饱上在无位之地亦足为人之仪表而非无用二志不在温饱上志卓然不可乱士大夫之出处于此当有取焉
　　【兑下震上】
　　归妹征凶无攸利
　　归嫁也妹少女也以兑之少女而从震之长男不择所偶非正也其情又为以説而动亦非正也故不曰妹归而曰归妹归者在妹女之自归不待求聘者也归妹固已凶而不利矣而卦爻自二至五皆不正三五又皆以柔乘刚故其占征凶无攸利
　　彖曰归妹天地之大义也天地不交而万物不兴归妹人之终始也
　　归妹男室女家固天地之大义也何以见之使天地之气不相交而万物何由兴起使男女不相配而人类何以繁生此归妹为天地之大义也夫妇者女之终而生育又为子之始故归妹为人之终始其义岂不大乎
　　説以动所归妹也
　　夫归妹之义本非不正而此卦之徳为説以动是不顾其理之正而惟情是从则其归为女之自归所以为归妹也
　　征凶位不当也无攸利柔乘刚也
　　归妹本正而此卦所以为归妹者则为説动是已不正矣况卦体尤有不得其正者焉辞曰征凶以卦体二三四五位皆不当行不以正败礼灭度凶所由也曰无攸利者卦体三五皆以柔乘刚是妇制其夫夫屈于妇所谓牝鸡之晨惟家之索何所利也
　　象曰泽上有雷归妹君子以永终知敝
　　雷动则泽水为之摇漾女从男之象也君子于此观其始合之不正即预有以知其终之有敝葢女子从人以説而动至于失身败徳而不保其后者多矣凡事皆然始不正者终必敝也
　　蒙引曰永终只是乆后之意非永其终也此句承归妹字来
　　初九归妹以娣跛能履征吉
　　居下而无正应其象则娣妾之卑也阳刚有贤正之徳惜为娣不能大彰其徳仅能承助其君若跛之能履不能以逺到也然亦娣中之贤者矣故征吉
　　象曰归妹以娣以恒也跛能履吉相承也
　　妇人从一而终故恒为贵而娣妾之心尤不能恒初之为娣则刚正而能恒者也跛能履而吉者虽不能自主事亦可以承助君之不逮有益于家者多矣故吉也
　　九二眇能视利幽人之贞
　　刚中贤女也上有正应非如初之为娣也然正应隂柔不正是女贤而配不良不能大成内治之功如眇之能视而已较初之跛能履其薄命不偶相去无几矣人之处此且奈之何哉女贤而无良夫犹贤人而无明主夫不遇主之幽人主虽不贤不可以自改其徳亦不可以怨望其君惟幽静自守则利耳利幽人之贞圣贤之处不幸止此道也
　　象曰利幽人之贞未变常也
　　顺从妇之常也以夫不贤而失其常罪乃大矣故幽人之贞者欲其静守已正而不变其常也
　　六三归妹以须反归以娣
　　隂柔不中正又为説主不正之女人莫之取者也故须待而未得所适反归为人之娣焉贱亦甚矣
　　象曰归妹以须未当也
　　归妹以须者未当其位不正而人莫之取也
　　九四归妹愆期迟归有时
　　阳刚为贤居上体为贵贤贵之女而无正应无所与归故其归妹也愆过其可嫁之期矣然其迟归也欲择佳偶以四之贤贵岂终无归故终必佳配来求有可归之时自重如是与六三正反
　　象曰愆期之志有待而行也
　　愆期非人莫之取也四自有志也其志欲有所待而后行待其佳偶故宁愆期岂可以终身之重不择人而妄配哉
　　六五帝乙归妹其君之袂不如其娣之袂良月几望吉五居尊位女之最贵者下应九二犹帝女之下嫁乃其徳柔中能尚徳而不尚饰葢惟有徳之人则専以徳为事不及于饰也象如帝乙归妹而其女君之袂反不如其娣之袂之良美若是者其于妇人隂柔之徳可谓盛矣若月之几至于望也宜家之吉可知
　　象曰帝乙归妹不如其娣之袂良也其位在中以贵行也
　　其君之袂不如其娣之袂良也五何以几此葢五位在中是有中徳徳之可贵者也以其可贵之徳而行则惟见徳之为贵不见袂之为贵外饰之美与不美自不入其心袂之不良岂强而能之哉
　　上六女承筐无实士刲羊无血无攸利
　　以隂柔居归妹之终隂柔非贤居终过时而又无应是约婚而不终卒于无谐者也夫婚礼之成则女必承筐是将士必刲羊以宴今女则承筐无其实士则刲羊无其血是未尝承筐未尝刲羊昏礼不成也何利之有
　　象曰上六无实承虚筐也
　　阳实隂虚婚道以诚相求乃克有成曰上六则隂柔无实是以约婚不终而徒承虚筐也
　　【离下震上】
　　丰亨王假之勿忧宜日中
　　丰大也以明而动见之明行之决功无不成有盛大之势故名丰丰则固已亨矣但盛极则衰王者至此有忧道焉然勿为徒忧也宜守其常而不使至于过盛常如日之中焉可也
　　彖曰丰大也明以动故丰
　　丰之义大也卦徳明以动明动相资可以不安于小图而成其大有为之志故丰
　　王假之尚大也勿忧宜日中宜照天下也
　　夫王者居得为之位操得为之势而又当此丰盛可为之时则其志气恢张不复甘于狭小意向防阔又复耻于谨戒惟大是尚此其所以可忧也故戒以宜日中者日中之明方能遍照天下过此则照有所不及矣王者宜常自戒惕使此心时时周入乎天下而不敢懈乃有以保其业不然一念懈弛即有照不及之处衅蘖即由此生矣可不戒乎
　　日中则昃月盈则食天地盈虚与时消息而况于人乎况于鬼神乎
