<!-- { "loadSidebar": true } -->
　　蒙而能亨非蒙自亨也治蒙在九二而二能以可亨之道而行之且又得乎时中葢既有教人之道而施教之术又因时而当其可是以亨也苟无可亨之道则童蒙不我求而非时中则又不待求而应之矣故所谓匪我求童蒙童蒙求我者正以五之志应于二二非有求于五也抑无可亨之道则无以告蒙而非时中则告之不以其节矣故所谓初筮告者以二刚则能告中则必待其诚而后告也再三渎渎则不告者再三而亦告之则彼固渎我而我亦为渎蒙故不告也凡此皆以亨行时中之事也至所谓利贞者葢蒙而养之以正则其去圣域虽逺而此日所为即求为圣人之功也教蒙何可不贞乎
　　象曰山下出泉蒙君子以果行育徳
　　山下出泉势虽必行而流则有渐未能遽达蒙象也泉非蒙出之山下则蒙也夫人当蒙未知所适也必果决其行而达之蒙未有害也必育养其徳而成之治人之蒙与自治其蒙皆然
　　初六发蒙利用刑人用説桎梏以往吝
　　隂柔之性而僻处下陋蒙甚矣不可不求所以发之夫昏蒙甚者告之而弗喻引之而屡违非痛惩不能知警而有奋故利用刑人也然痛惩之后又宜暂寛舍之以徐观其后用説去其桎梏之刑焉苟纯用刑人以往而不舍焉则终不足以发彼而我可吝矣
　　象曰利用刑人以正法也
　　用刑人非酷暴也发蒙之初矩闲不可不正刑其不法而后法可正以为爱蒙之必由乎此也
　　九二包蒙吉纳妇吉子克家
　　九二以阳刚为内卦之主统治羣隂当发蒙之任者以理言之所治既广物性不齐不可一槩取必也而爻徳刚中实能包容而并育之吉道也且以阳受隂而隂得所归有纳妇之象亦吉占也又二居下位而善于治蒙能任上事有子克家之象占者有其徳则当之矣
　　象曰子克家刚柔接也
　　子克家虽二之能然非五任之二亦不能成功二刚而五之柔与之接意相入情相契二始得有其教不然我以我之刚而彼以彼之柔味殊臭别呼之而不灵施之而不受二何为耶
　　六三勿用取女见金夫不有躬无攸利
　　隂柔不中正昏愚而志邪蒙不足以尽之以女取象则此女也人勿用取之也彼其贪欲忘耻见有金之夫輙不自有其躬焉取之何所利乎
　　象曰勿用取女行不顺也
　　人未论才之髙下但其操行知慎则君子犹欲与之如女虽无他长但知自慎者皆可取也若见金弃躬不慎之大者断不可取矣
　　六四困蒙吝
　　既逺于阳又无正应独守固陋谁与发之困于蒙焉甚可吝也
　　象曰困蒙之吝独逺实也
　　羣隂皆近阳四独逺之人皆欲上达而我独甘汚陋此其可耻也独字重
　　六五童蒙吉
　　虽居尊位而赋性柔中下应九二纯一未发以聴治于刚明是为童蒙之象圣功可修吉道也
　　象曰童蒙之吉顺以巽也
　　人不患蒙患有发蒙之人而我心不卑顺不能与之巽从而相入五有顺徳以巽乎二此童蒙之所以吉也
　　上九击蒙不利为冦利御冦
　　以刚居上治蒙过刚有击蒙之象夫取必太过攻治太深则反阻其知能而无以自进于善是我反为彼冦甚不利于如此也若捍其外诱以全其真纯为之御冦焉则虽过于严宻亦其宜矣
　　象曰利用御冦上下顺也
　　圣人行事惟欲人我各得其道则利矣御冦以刚则我之用刚得其宜而人借我之刚以去其冦彼亦乐吾之用刚也上下皆顺不亦利乎
　　顺字贴利字然上下二字亦不可畧葢治蒙者不可以已居上遂惟意所行也必上之道顺而后下因以顺必下之道顺而后上益见其顺惟御冦能然故利
　　【干下坎上】
　　需有孚光亨贞吉利涉大川
　　需待也天下事当时之未至机之未通虽圣人不敢强进以速败也此卦以干遇坎刚健务进然遇险而不遽进待之义也故名需夫人之需待有限于势而非出于心之实然者非能需者也或心实需而事有不正非能需者也此卦九五坎体中实有中孚之象阳刚中正以居尊位有得贞之象坎水在前干健临之有将涉水而不轻进之象夫需待而有孚实心以待真觉义命之可安则时之至否一毫不以累其心吾见其絶计较之私而心光明矣絶忧患之扰而心亨通矣又能守其正理应事之际惟行其天理所当行而无所侥幸则其事可济而吉矣凡事皆吉而大川险难之际尤宜需之以正贞则又利涉矣信乎需道内欲孚而外欲贞不可易也
　　孚者若将终身焉心中实放得下也以此皎洁心胸而行事一循乎本分圣贤所以成大事而气不乱智不凿者此道而已
　　彖曰需须也险在前也刚健而不陷其义不困穷矣需之义须待也而此卦所以名需者坎在上干在下以卦徳推之是有险难在前也夫隂柔性躁不能久待若刚健则沉毅不苟而不肯冒陷于险此其义固可以不困穷矣
　　需有孚光亨贞吉位乎天位以正中也利涉大川往有功也
　　需而谓之有孚光亨贞吉者葢卦体九五位乎天位则事之需与不需权固在五矣而五实有正中之徳正则规模正大外无苟且之图中则处心虚静内无躁动之念所以能孚能贞而光亨且吉也利涉大川者卦象坎陷有大川之象干健有利涉之象以干而涉大川则沉毅坚定有忍而克济矣往则有功又非特不困穷而已故云利也
　　象曰云上于天需君子以饮食宴乐
　　云上于天无所复为待其隂阳之自和而雨耳事之当需者亦不容更有所为但饮食晏乐俟其自至而已一有所为则反败矣
　　初九需于郊利用恒无咎
　　国外曰郊未近于险之地也初去坎险尚逺其需也需于郊之象也夫事未及我而我强与焉或先已静待而躁忽动又变常而姑试焉皆取咎之道也初九干刚有能恒于其所之象故需郊者惟宜恒其心志以安处于郊焉则免咎矣
　　象曰需于郊不犯难行也利用恒无咎未失常也郊本无难若不知需是难非有意来困我而我固犯之以行也难不可避亦不可犯初所以需于郊也需者初本然之能固其常也无故而失其常度有举皆谬矣故利用恒乃无咎者此时无他善可冀惟未失常则庶几无咎也
　　九二需于沙小有言终吉
　　二比初则渐近于险矣需于沙之象近险不能无小伤或小有人言之灾然刚中之人沉毅而善随时必不激于人言而失其需故终能济险而吉
　　象曰需于沙衍在中也虽小有言以吉终也
　　二虽近险然本性刚健能寛衍自得以居乎中道未尝急进也故虽有小言之伤而处之有道自能以吉终也
　　九三需于泥致冦至
　　三比二则又近于险矣为需于泥之象夫难已迫身而九三又以过刚不中处之适足以致冦害之至耳
　　象曰需于泥灾在外也自我致冦敬慎不败也
　　需于泥则灾已在外一举足即入灾矣故冦至而曰致者三自过刚自我致之也诚使敬以居心而虑患又加慎焉固不至于败也葢过刚则傲忽取败故以敬慎教之自能审宜量势可救其不中之病矣
　　六四需于血出自穴
　　血者杀伤之地穴者险陷之所四交坎体已入乎险在杀伤之地而需焉为需于血之象然柔顺得正能静以待之而不妄动又可以自险而出葢正与九三之象相反
　　象曰需于血顺以聴也
　　血而需焉葢本其柔顺之心以聴乎时也使非顺聴则杀伤之地不可一息处安能需乎三在险外而过刚以致冦四已入险而顺聴以出穴天下事成败何常顾人自处如何耳
　　九五需于酒食贞吉
　　需将极矣而九五以阳刚中正需于尊位时无他为酒食晏乐以需之而已得正而吉
　　象曰酒食贞吉以中正也
　　需于酒食非晏安荒逸之比也以其有中正之徳内不躁而外不苟故能安以待之酒食即其正理也
　　上六入于穴有不速之客三人来敬之终吉
　　隂居险极才不足自拯时已需极无复容待遂陷而入于险中矣有入于穴之象幸下应九三三与下二阳正需极而并进为不速之客三人来之象三阳既进隂不能御而顺之有敬之之象夫我方溺于极险而忽有强力之人连类而至是我意外之幸也彼之志虽不在我我敬待之固可资其力以出险也终吉蒙引曰此爻彷佛如汉髙为项羽所怒忽得项伯救之之类世事如此类甚多惟有智量之人步步得活法要在宁耐委曲上
　　象曰不速之客来敬之终吉虽不当位未大失也才足以济其位之事则为当位隂居险极是不当位而将有大失也惟不速之客来而能敬之则虽不当位而未至于大失不大失即吉也
　　【坎下干上】
　　讼有孚窒惕中吉终凶利见大人不利涉大川
　　讼争辩也攻责也此卦上干下坎以上下言上刚以制其下下必有所不堪下险以伺其上上又为其所胁以一人言内险则心忍于害物外健则力足以遂奸以两人言则此既险能胁彼短以为辞彼又健能为我敌而不屈凡此皆讼道也故名讼及观卦内九二中实上无应与有有孚而见窒之象坎为加忧有惕象卦变自遯来刚来居二而得中有中象上九过刚居讼之极有终极其讼之象九五刚健中正以居尊位有大人之象以刚乘险为以实履陷有不利涉大川之象文王本其象以着戒曰凡讼者必情真理正而见枉于人有孚而见窒则不免于讼矣然必心懐惕厉可已即已惕而中焉则吉苟务终极其事以为快则凶道也大人中正能公能明斯利见之若涉虚冒险涉大川焉则不利也讼虽衰世之事而圣贤处之依然仁厚正大之心天下皆我同体讼之事何忍见讼之辞何忍闻讼之意何忍萌也然必言不可讼又非所以御末世之变不得已而讼焉必自审果有孚乎果见窒乎是自反至矣恕物至矣然犹自惭自惧苟可已而已焉甚不乐其事之终葢以不欲讼之心而行乎讼依然仁厚正大之意也
　　彖曰讼上刚下险险而健讼
　　讼者以卦徳推为上刚下险又为险而健皆致讼之由故名讼
　　讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　其为有孚窒惕中吉者以卦变推之讼有自遯变来之义遯九三之刚来居于二而得中焉惟二居中则中实无应之象加忧得中之象皆出矣其曰终凶者以理言之讼非善事不可成也若终之则乐成其事是凶人之道也曰利见大人者以卦体推之系辞圣人葢取九五之中正也不利涉大川者以卦象推之干刚而实坎险而陷以实物而履陷物之上则坠没于深渊耳故不利
　　象曰天与水违行讼君子以作事谋始
　　天上水下相违而行讼象也凡讼生于争争皆生于始之不慎君子凡所作事必谋其始使其后无可争之端则讼永絶矣
　　初六不永所事小有言终吉
　　人之终讼必刚健有势力者能之初六隂柔才弱居下势卑故其讼也能量力知止而不长永其事虽小有言语之伤而终于获吉
　　象曰不永所事讼不可长也虽小有言其辨明也不永所事葢讼原不可长也虽小有言然其辨之未尝不明又何不吉乎
　　九二不克讼归而逋其邑人三百戸无
　　阳刚为险之主本欲讼者也然以刚居柔得中于下则其心犹知自屈于理况上应阳刚居尊之九五势不相敌故始虽欲讼而其后竟不能乃归而逋逃焉其所逃之地又邑人三百戸之小邑自处卑约如此庶可免于灾患矣无
　　双湖胡氏曰初三四吉二仅无者以犯分于先不克而后逋窜非本无讼上之心也云峰胡氏曰九二九四皆以刚居柔故皆不克讼但九四居健体之初非能用其健者九二为险体之主则本欲用其险者以势不敌而避故仅可无
