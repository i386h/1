<!-- { "loadSidebar": true } -->
　　求之太勤似于为邪然本其正应处不可解之分自宜如是未为失道也故二之于巷至性之不可已天理人伦之至也
　　六三见舆曵其牛掣其人天且劓无初有终
　　本与上九相应乃居二四二阳之间二从后而曵之求与之合也四复从前而掣之亦欲与之合也见其舆之曵牛之掣而前却未定也夫三既与上应而曳掣二四之间上能不疑乎况上以极刚处暌极之地猜狠方深遂将舆中之人而重伤之天且劓焉此三象是其初之不合无初也然邪不胜正全无是事者其事必白空有是疑者其疑必消故终必至于合而有终葢始以形迹之疑被伤而心本无他卒以得白也
　　象曰见舆曳位不当也无初有终遇刚也
　　舆曳牛掣以其位不当居二阳之间也无初而有终则终与上九之心相遇合也程传曰不正而合未有乆而不离者也合以正道自无终暌之理故贤者顺理而安行智者知几而固守
　　九四暌孤遇元夫交孚厉无咎
　　九四阳刚无隂柔以为应是无所合而孤立也然初九阳刚元善之士也四遇之而与之交孚焉则同徳相与暌者合矣然当暌之时易离难合必以危厉处之乃可终合而无咎
　　象曰交孚无咎志行也
　　以阳刚之才而至诚相辅何所不济二阳救暌之志得行是为无咎不然济暌之责咎归已矣
　　六五悔亡厥宗噬肤往何咎
　　当暌之时居体不正或所据非其地或所为乖其方有悔矣然以柔中应九二则悔可亡何也时之方暌既有彼此相求之势而五之柔中又有虚已下贤之诚吾见其与二之合也若噬肤之易以此而往尚何暌异之咎此所以为悔亡也
　　象曰厥宗噬肤往有庆也
　　厥宗噬肤是正所谓得中而应乎刚者以此而往真可救人心之暌而贻福庆于天下也
　　上九暌孤见豕负涂载鬼一车先张之弧后説之弧匪冦婚媾往遇雨则吉
　　本与三应不孤也然六三为二阳所制而上以刚处明极暌极之地明极则过察而多疑暌极则拂戾而难合故猜狠乖暌而孤立无与也六三本非汚也而上见以为汚如豕之负涂六三之合于二阳本无是事也而上见以为有如见载鬼一车于是先张弧而射之欲害之矣后渐觉其无是也乃説之弧而不射后乃益知六三非宼而实婚媾之亲也由是而往遂隂阳遇合而吉矣
　　象曰遇雨之吉羣疑亡也
　　暌孤之先所疑不一皆若实有至其后而羣疑乃尽消亡焉所以为遇雨之吉也
　　【艮下坎上】
　　蹇利西南不利东北利见大人贞吉
　　蹇难也足不能进行之难也艮下坎上见险而止故名蹇处蹇之道趋向平易则日就无事更趋险阻则困遽转増理固然也况艮居东北险阻之方而卦变自小过来阳进则往居五而得中退则入于艮而得阻故其占利西南不利东北当蹇之时失依者不利必倚附大徳之人乃可以济理固然也而卦体九五又有大人之象故占为利见大人当蹇之时妄行者取困必依顺正理而行乃可出险理固然也而卦体六二以上五位皆得正又有贞之义故占为贞吉蒙引曰卦辞三段皆据理本宜如此而卦中又自具有此义此法可通用以看六十四卦
　　彖曰蹇难也险在前也见险而能止知矣哉
　　蹇之为义难也此卦上坎是险在前也下艮是见险而能自止行之难是以为蹇也夫卦徳之见险能止如此是审理达势而不犯于患者也知矣哉
　　蹇利西南往得中也不利东北其道穷也利见大人往有功也当位贞吉以正邦也蹇之时用大矣哉利西南者卦变阳进而得中位是进而得其所安平易自便故曰西南也苟退而入乎艮则东北险阻之方无可展施之地矣故不利东北也利见大人者卦体九五刚健中正大人也往而见之则可依以有功也贞吉者卦体自二以上皆当位所以为贞吉贞吉之道无往不贵即以施之邦可以正之矣然则处蹇者必往西南不往东北又必见大人又必得正然后得处蹇之道此蹇之时用岂不大矣哉
　　象曰山上有水蹇君子以反身修徳
　　处蹇之道必反而自省于己有失而致之乎有则改之无则加勉自修其徳庶可以济蹇
　　初六往蹇来誉
　　蹇者见险而能止必度时之可进而进如五与上是也不然必其义之不容止而后不止如二是也余爻则皆以止为利故初六往进则蹇来而不进则有见几知时之美可以得誉来者对往之词上进则为往不进则为来蒙引曰初六爻辞只是以蹇之时论不必拘于爻体或谓初爻隂柔无援故辞云然者不然也此爻纵是初九而上有应援亦不宜往九三以阳居艮极且曰往蹇信乎以蹇之时言矣故此爻本义无一字及爻体
　　象曰往蹇来誉宜待也
　　非终不往特宜待也
　　隆山李氏曰古人生乱世无官守言责者类髙蹈隠沦以待天下之清卒之身名俱髙所谓来誉也视夫履富贵而蹈危机以致名位俱仆为后世笑者何如哉
　　六二王臣蹇蹇匪躬之故
　　柔顺中正有精忠尽节之心也正应在上方陷险中君臣之义休戚与共故涉危冒险蹇而又蹇以求济之而非以其身之故也不言吉凶者占者但当鞠躬尽力而已成败利钝非所论也
　　诚齐杨氏曰诸爻皆不许其往惟二五不然二为大臣五履君位复不往以济谁当任乎云峰胡氏曰坎互坎蹇蹇象艮其背不获身匪躬象凡二皆王臣而蹇独称之者平时未足见臣节蹇之时方见之
　　象曰王臣蹇蹇终无尤也
　　王臣之蹇蹇济不济未可知纵不济亦终无可尤也
　　九三往蹇来反
　　当蹇与初无异而又不在王臣之位进退在己故往则蹇来反以就二隂则得所安也
　　象曰往蹇来反内喜之也
　　三之反就二隂而得所安者葢下二隂乐得九三之阳而与之相依故三可就之为安也
　　六四往蹇来连
　　往则蹇矣来而连九三之刚以合力共济可也蒙引曰来连与来反不同来连将以进也来反只是退此上下体之别
　　象曰往蹇来连当位实也
　　所贵乎来连者九三当位乃刚实之才正可相资以济也惟当位故为实若不当位则六三矣何以为实而可连
　　九五大蹇朋来
　　他爻之蹇未为独任五居尊位其蹇非常是大蹇也非得同心同徳之朋不足以济而五有位有徳实贤豪所乐从必有朋来而为之助济可知矣不言吉者尚未离蹇也
　　象曰大蹇朋来以中节也
　　爻言朋来之故兼位徳象传专本其徳言之人遇险难则苟顾利害不识义理五有中徳虽处大蹇而守中自若节概不渝此天下贤豪所以钦其徳而愿为之助也苟利弃徳之人豪杰且吐弃之矣徒与不肖之人居何以克济
　　蒙引曰中节只是中徳但以在蹇而易其名耳如同人则曰中直如临则曰行中圣笔如化工之因物赋形
　　上六往蹇来硕吉利见大人
　　已在卦极往无所之益以蹇耳来就九五与之济险则可成硕大之功而吉矣葢九五刚健中正大徳之人也济蹇者非得是人为主不可以成功故占者利见之
　　象曰往蹇来硕志在内也利见大人以从贵也
　　来硕云者志在内从九五也利见大人所以从在上之贵不从贵何由有功
　　【坎下震上】
　　解利西南无所往其来复吉有攸往夙吉
　　解难之散也下坎上震居险而能动则出于险之外矣故名解难之方解生理方回正宜培养故利于平易与安静而不可乆为烦扰且卦变自升来三往居四入于坤体坤固西南平易之方也惟三往居四则二居其所而得中居所得中固安静不扰之道也故处解者利于西南平易之地若难已尽解而无所往即宜来复其所与为安静矣设或解有未尽而尚有攸往则宜速往速复不可乆烦扰也总之大难之后休养为急无往有往皆不欲生事而已
　　彖曰解险以动动而免乎险解
　　卦名解者卦徳处险能动动而免乎险之外其难散矣故名解
　　解利西南往得众也其来复吉乃得中也有攸往夙吉往有功也
　　利西南者西南取平易之义坤方也坤为众今卦变三往居四入乎坤众之体是得平易之道也其来复吉者卦变九二居其所而得中是即其所安能与时休息故为来复也有攸往夙吉亦以卦变九二得中自能审乎时宜夙往夙回以散未尽之难而不乆扰于民为有功也有功宜贴不扰意夙往夙复不乆烦扰贻福大矣正所谓有功
　　天地解而雷雨作雷雨作而百果草木皆甲坼解之时大矣哉
　　夫有难必有解推移之数总归之时不特人事然也造化亦此机耳夫穷冬之时天地闭塞化育几乎息矣及二气解散则奋而为雷蒸而为雨雷雨乃作雷雨作而百果草木乃甲而坼矣天地一解而雷雨以作百果草木乘以发生其功用之大如此总一时乘之不得不解也使天地不解则化功不成解之时大矣哉
　　象曰雷雨作解君子以赦过宥罪
　　雷雨交作天地所以解物之屯君子亦有以解民之难有过者赦而不问有罪者有而从轻皆所以推广天地之仁心也
　　中溪张氏曰雷者天之威雨者天之泽威中有泽刑狱之有赦宥也○按赦宥仁也罪则宥而不赦有义存焉
　　初六无咎
　　难既散矣初以柔在下能安静而不生事且九四震主能动以免乎险而初正应之资以为援其时其徳其应皆可以济何咎
　　象曰刚柔之际义无咎也
　　四刚初柔正相为应交际为用以义断之自宜无咎矣
　　九二田获三狐得黄矢贞吉
　　卦凡四隂除六五君位余三隂即三狐之象狐性柔而情奸昼伏而夜动小人之道也邪媚之羣不去则中直之类不伸九二刚中秉道疾邪除隂媚而来正人为田获三狐得黄矢之象解除隂邪正也隂患不作吉也
　　象曰九二贞吉得中道也
　　九二非正而能贞吉者二得中道居心粹美自能知邪媚必宜去中直必宜得以合乎贞也
　　六三负且乘致宼至贞吝
　　隂柔无才不中正无徳而居下之上宜为下而今居上宜为负而今乘车宼思夺之矣虽其位以正得之亦可吝也惟避去可矣
　　象曰负且乘亦可丑也自我致戎又谁咎也
　　负而乘徳不称位小人以为荣不知其可丑也既不知避而去之则宼戎自我致之又归咎于谁乎
　　九四解而拇朋至斯孚
　　拇初象四与初皆不得其正而相应应不以正深为四累善类且逺而去之矣然四本阳刚隂非其类是初固所当解而四亦庶几能解之者若能解去而之拇邪类去正类自来朋至而相孚矣不然即深交君子之朋而佞邪未舍吾心未纯君子岂信之
　　象曰解而拇未当位也
　　解而拇者初与四皆未当位应不以正故宜解
　　六五君子维有解吉有孚于小人
　　卦凡四隂五当君位乃与三隂同类必有气味相投而不能舍者其害可胜言哉故君子必解去小人乃吉也夫五实隂类而望其有解其果能去与否未可必也此惟騐之于小人小人退可见君子之有解小人未退则君子未尝有解矣当以此自騐而勉于解也
　　建安邱氏曰小人情状最为不一狐以言其蛊惑隼以言其鸷害拇以言其附丽负且乘以言其僭窃是已极其形容矣至此复明以小人斥之所以显其罪而去之也
　　象曰君子有解小人退也
　　正邪不并立君子果有解谓之曰有实有解之之心实有解之之事矣小人自不容不退也故用以为騐
　　上六公用射隼于髙墉之上获之无不利
　　上居髙位公之象六爻惟上六得正故为君子除害之象上与六三对三刚而不正鸷害如隼且窃据髙位如在髙墉之上公于是射而获之器成动顺无不利矣
