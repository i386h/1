<!-- { "loadSidebar": true } -->
　　夫乾道如此其大则即元亨利贞之四言已正举其义而直通之矣而由是有六爻又各为发挥则凡干之蕴无不旁通曲尽而凡遇一时一事皆各有一刚健中正纯粹精之理矣是合六龙而观之无非天道变化之妙也
　　时乘六龙以御天也云行雨施天下平也
　　是以圣人在上时乘六龙以御天也张弛动静无一非天但见其政教流布云行焉雨施焉有由始而亨之机而究其后则万民各得其所而不知谁之力但见其天下之平而已圣人之元亨利贞与天又何异哉
　　君子以成徳为行日可见之行也潜之为言也隠而未见行而未成是以君子弗用也
　　理之得于心为徳或得而未坚坚而未大皆非成徳也中无定体外何以应用而为行若君子以其已成之徳而发之为行则理熟养定自能经济世务是以成徳为行也夫初九之徳已成则宜日可以见之于行也乃犹曰勿用何邪葢初九时当乎潜潜之为言也其徳虽成犹隠而未见于世不为人所知则其事业犹未能成是以君子弗用耳
　　君子学以聚之问以辨之寛以居之仁以行之易曰见龙在田利见大人君徳也
　　大人之徳前言信谨闲邪不伐举其徳之已盛者言之也若其所以成此徳之功何由乎天下之理贵有以聚之又贵有以辨之所聚所辨贵有以居之又贵有以行之君子必也多闻见勤体求举凡理之在事物在方册者皆欲聚为我有也然所聚之理有是非有精粗必考问师友以辨析之于至明也至于所聚所辨之理既浩博无尽又须我心寛濶不执一见之私不取迫求之效公虚悠裕以居贮之使其细大皆容而条理自见也及其事至物来之时则又审其外当于理而内无私心如是以行之也君子由此四者以成大人之徳故易直谓之大人以其君徳已备也
　　九三重刚而不中上不在天下不在田故干干因其时而惕虽危无咎矣
　　以重刚不中而位非上下之安危地也惟干惕可以无咎前数条止言干惕之实未详九三之象故于此发之四爻同此
　　九四刚而不中上不在天下不在田中不在人故或之或之者疑之也故无咎
　　九三犹可安居人位以尽人事为责四则变革之际进退未定非可安坐修职者比矣故或
　　夫大人者与天地合其徳与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎
　　前之释五皆言其飞之义利见之义未言其所以为大人也夫大人者何如哉夫天下莫大于天地天地之垂象而照临者莫大乎日月天地之循序而运行者莫大乎四时天地之屈伸往来而福祸万物者莫大乎鬼神人与是数者本无二理特以蔽于有我之私是以梏于形体而不能相通大人无私与道为体又焉往而不合哉存之为刚健中正运之为元亨利贞无私覆无私载与天地合其徳也推之智周万物与日月合其明也张弛互用与四时合其序也威福无私与鬼神合其吉凶也其与天地无不符合如此故有时天所未有之事圣人以已意创为之是先乎天也而行之而顺设之而安天亦不违之矣是大人所为即天所欲为也有时天所已有之事圣人体天意而继行之是后乎天也而适所以奉乎天时之自然而不容已是天所为即大人所欲为也夫合先后天而天皆不违乎大人如此天且弗违况于人者天之心鬼神者天之用又安有或违乎夫大人与天地无往而不合则幽明上下亦无往而有违信乎人之利见矣
　　亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎
　　亢则必有悔然则必何以处此而后免于悔乎葢亢之为言也以其见几之不明贪于前而不顾其后知身之欲进而不知有退知位之欲存而不知有亡知物之有得而不知有丧是以至于亢是以不免于悔也甚矣人之昧此者多也其唯圣人乎知进之必有退存之必有亡而处之以道固非溺于趋利而有贪得忘患之私亦非巧于避害而有以退为进之术确然循理之至当而不失其正者信非圣人不能也其唯圣人乎固知时有亢圣人无亢也
　　【坤下坤上】
　　坤
　　元亨利牝马之贞君子有攸往先迷后得主利西南得朋东北丧朋安贞吉
　　坤至顺也至顺则虚心顺应不违物之理不拂人之性自然在彼无恶在此无斁矣何行而不可其占亦当获元亨也但隂柔之性不能坚乆故必常守此顺顺之中有健以持之如牝马之顺而健乃其贞也葢隂不可以敌阳故常减于阳之半阳以先统后而隂则仅得其后阳主于裁物之义而隂仅可以顺其自然阳于四方无不统而隂则仅处其西南是凡事皆让阳而甘守其力之所可及是乃坤顺之正也故君子之有所往也苟先物则致迷惟处后乃为得主于顺利而不敢造作往西南隂方则得朋若往东北阳方则丧朋可见后也利也西南也皆顺则皆贞也若先也义也东北也皆阳健之为非坤贞也夫人苟能为阳之所为岂不更善而无如隂柔之分实止于此苟越分而求全乎阳之所为则妄动必凶矣惟审分既明心安于隂顺之贞而无所冀焉是即顺中之健是即牝马之贞庶能为所可为而吉也
　　蒙引曰干辞皆从乾道大通至正上看来坤辞皆从阳全隂半上看来利牝马之贞总含下文安贞吉总结上文
　　彖曰至哉坤元万物资生乃顺承天
　　坤道无不该而成形之大者惟地试以地观坤之四徳至矣哉坤之元乎举万物之广莫不资坤元以为形生之始此坤元之徳所以为至极而无少歉也然其所以资生者实非自为乃顺承乎天之气而生之耳举天施之功而地能承顺之自天以下孰有加乎地徳者甚矣其为至极也
　　坤厚载物徳合无疆含光大品物咸亨
　　若坤之亨何以见之夫坤本造化隂顺之气亘古来资之不穷用之无量葢至厚也以其至厚者持载万物此其徳固配合乎天之无疆矣试由其厚徳观之一气之内含蓄万气极其广而由是发之于外者遂光显而盛大焉品物之广莫不洁齐而咸亨此坤之亨也
　　牝马地类行地无疆柔顺利贞君子攸行
　　若坤之利贞而取象牝马何欤葢马本乾象而牝马性顺则地类也且行地无疆则顺未尝不健矣由牝象可识坤之柔顺由无疆之象可识坤之利贞葢承天即其柔顺而柔顺之徳未尝止息使生物皆克有终即其顺之健即其利贞也此坤之利贞而君子所法以行也
　　先迷失道后顺得常西南得朋乃与类行东北丧朋乃终有庆
　　惟君子攸行法乎坤之柔顺故其占宜安乎隂之分而不敢全乎阳所为先迷则失其柔顺之道后顺则得其柔顺之常西南得朋乃与其柔顺之类同行东北丧朋则必复就于西南而终有庆信乎君子攸行惟利于柔顺也
　　安贞之吉应地无疆
　　惟攸行皆利于顺故必安贞而后许之以吉者正以安贞者地徳所以无疆君子心安于贞则与地之无疆相应合而无间又何不吉乎君子攸行以上分释四徳先迷失道以下方释占辞
　　象曰地势坤君子以厚徳载物
　　坤象地重坤之象如地势髙下相因之无穷此可见其至顺矣夫地势所以髙下相因无穷者以其厚也君子亦有厚徳焉寛仁之笃于念者无少薄义理之得于心者无少缺乃能承载天下使人民各得其愿而事物吝得其理所载之物亦有髙下相因之无穷者矣
　　初六履霜坚冰至
　　霜隂气所结盛则水冻而为冰此爻隂始生于下其端甚防而其势必盛故其象如履霜则知坚冰之将至也占者可不谨于防哉夫隂阳不能相无而其消长亦非人所与然阳主生隂主杀则其类有淑慝之分焉故圣人作易于其不能相无者既以健顺仁义之属明之至其消长之际淑慝之分则又深致其扶阳抑隂之意葢所以赞化育参天地其防深矣朱子曰盈天地间所以为造化者隂阳之终始盛衰而已阳生于北长于东而盛于南隂始于南中于西而终于北故阳尝居左而以生育长养为功其类则为刚为明为公为义而凡君子之道属焉隂常居右而以夷伤惨杀为事其类则为柔为暗为私为利而凡小人之道属焉圣人作易于进退消长之际示人深矣
　　象曰履霜坚冰隂始凝也驯致其道至坚冰也
　　初六所以有履霜坚冰之象者以其隂气始凝也由其道而驯至之故必至于坚冰驯者狎而习之之谓隂孽之端莫不由狎而玩之而终至于不可制
　　六二直方大不习无不利
　　坤徳柔顺正固直也赋形有定方也徳合无疆大也此三者坤之全徳也六爻皆坤惟六二柔顺中正为得坤道之纯故坤之全徳独归焉内则居心得其正外则处事合其宜而直方之徳又极于光辉盛大且不思不勉从容中道不待学习而自无不利矣
　　象曰六二之动直以方也不习无不利地道光也惟六二则有柔顺中正之徳故其见于动者既征其内之直又见其外之方也夫直方大皆地道也人苟勉而效之或合或否终未光显惟不习无不利乃坤徳纯足于内而沛然发挥有余然后于地道为莹净而光明也
　　凡象传提出爻名则义在爻名也从来重动字愚意重六二更切○干莫盛于九五坤莫盛于六二
　　六三含章可贞或从王事无成有终
　　三阳章美之徳也以六隂居之为内含章美而不露自能贞固以守然居下之上则章美亦无终藏之理或出而从王事焉始虽无敢専成而其后亦能建竪以有终也无成者含有终者章也
　　象曰含章可贞以时发也或从王事知光大也
　　含章可贞岂终于含哉特俟时而发也遇时而不能发是本无章矣从王事而能无成有终由其智之光明大所见者逺自不急于耀浅暗之人有善惟恐人不知岂能含章也
　　六四括囊无咎无誉
　　重隂则无才而甘退不中则过于谨守故深藏固闭如结囊口而不出也人不能害己己亦不能利人占为无咎无誉也隂虚能受有囊象六三六四皆取含蓄不露之象三以隂居阳犹或可出而从王事四以隂居隂唯括囊不出而已
　　象曰括囊无咎慎不害也
　　慎释括囊不害释无咎单举无咎者四之意求无咎而已无誉非所计也
　　六五黄裳元吉
　　五尊位也而以隂居之隂为顺五为中徳中顺之徳充诸内而见于外者一言一行无往而非中顺温恭之美人人可见如黄裳然以之处已则尽已之道以之处人则得人之心大善而吉之道也
　　蒙引曰凡言吉者只是事吉而已元吉则于道理尽善而吉也
　　象曰黄裳元吉文在中也
　　黄裳之文非饰诸外者可能由其根于中乃见于外也
　　息斋余氏曰文在中止发黄裳义葢通坤卦皆可言裳惟五则为黄裳二虽中而不文三虽文而不中故直方但言其质之中含章但戒其华之露
　　上六龙战于野其血黄
　　隂本不敢敌阳惟隂盛之极遂敢与阳争为龙战于野之象夫阳方衰固无盛隂之势隂虽盛亦无独克之理两败俱伤而其血兼黄二者凶不言可知也隂盛于阳故与阳俱称龙阳衰于隂故与隂俱称血初曰坚冰至防龙战之祸于其始上曰龙战于野着坚冰之至于其终
　　象曰龙战于野其道穷也
　　隂盛至于穷极则必争而伤也葢由初六驯习其道以至此故两示其道字具载始末
　　用六利永贞
　　凡筮得隂爻者皆用六不用八亦通例也以此卦纯隂居首故发之遇此卦而六画皆变者其占如此辞葢隂柔不能固守六隂皆变而为阳则顺而能健能永其贞矣故戒占者宜于永贞即干之利贞也自坤而变故不足于元亨云
　　云峰胡氏曰坤安贞变而为干则永贞安者顺而不动永者健而不息
