<!-- { "loadSidebar": true } -->
　　夬于王庭孚号有厉告自邑不利即戎利有攸往夬决也以五阳除一隂决而去之而已不劳力也故名夬三月之卦也五阳决一隂势虽至易然正不可易视而苟率处之也必明其当决之罪于王庭使上下咸知其必宜决而非有私也然一君子欲决之一君子又庇之或忽为不必决而欲留之或姑以为可决而实存之君子与君子方猜嫌不一彼死灰不更然乎故宜尽孚诚以呼号同朋也然犹未也君子常踈小人常宻故彼罪虽着我力虽齐尚有危厉不可安肆也但君子之心又非与彼角智鬭力也惟先自治已躬实可以服彼之心而不宜专恃势力之威武以求胜则隂可决而所往无不利矣决隂之难如此可曰易乎势盛如此而终不用势此其为阳刚君子
　　彖曰夬决也刚决柔也健而説决而和
　　夬决也在此卦卦体五刚决一柔也夫其决本易而卦徳健説内健则无私所以能决外説则不激所以能和盖决去小人本天理所当然而汹汹焉行以激躁徒开争夺反覆之端古之善去小人不受其反噬者未有不由于从容镇定者也此卦徳之善也
　　于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也何以其罪卦体一柔乗五刚之上隂小而居君子之上即其罪也孚号而犹有厉盖知有危厉则君子之道乃无虞而光显也告自邑不利即戎者专尚威武则所尚乃取穷之道也利有攸往者卦已五刚再长则纯干隂类乃终而无复遗类矣故吾道可以利往也不然小人有一人之未去犹足为君子之忧犹人欲有一分之未去犹足为天理之累也
　　象曰泽上于天夬君子以施禄及下居德则忌
　　泽上于天势必溃决而注于下君子之泽亦有溃决于下者施其惠禄以究及于下不停蓄于上也使居蓄其徳而不施则所忌而不敢也
　　初九壮于前趾往不胜为咎
　　阳刚在下不度势位而恃壮进决为壮于前趾前犹进也以此往决小人必不胜矣是本欲决人而反自贻咎也
　　象曰不胜而往咎也
　　往决人者必先虑其胜乃可以往以不胜之势而冐昧一往非咎而何圣人大用皆在未举之先胜算全定然后一举而人莫之御
　　九二惕号莫夜有戎勿恤
　　当决之时人皆用刚太过九二以刚居柔又得中道故不自恃刚壮而能忧惕呼号以自戒备则虽有乗闇而为患者亦无惧矣暮夜之中而猝有兵戎亦可无恤惟有备也
　　象曰有戎勿恤得中道也
　　夬时最患不中则过恃其刚畧无防戒二得中故有戎亦勿恤
　　九三壮于頄有凶君子夬夬独行遇雨若濡有愠无咎过刚不中是欲决小人而刚壮见于面目有凶道矣在众阳之中九三独与上为正应在三必有局蹐形迹之疑恐为上所累而见憾于众君子故急于自异不觉悻悻于面目也不知君子之决小人第问本心何如耳果其决于其决必欲去之则虽不同于众阳独与上合独行遇雨焉以至若为上所濡染而为君子所愠然心既在决必终能决之而无咎也又何必壮頄以致凶乎夬虽五阳决一隂而恃壮志踈未有不凶者甚矣敌隂之难圣人之大用见矣
　　象曰君子夬夬终无咎也
　　君子既有夬夬之心始虽独行终归于夬何咎之有
　　九四臀无肤其行次且牵羊悔亡闻言不信
　　以阳居隂刚决不足也不中正智徳俱劣也故欲居则不安欲与众阳竞进如臀无肤不能安居也夫不居则行可矣乃刚断不足欲进而不前其行次且也此皆由以不决之才而与众阳竞进也若不与竞前而安随其后如牵羊者之不当其前而随其后则可进而悔亡也然当决之时志在上进虽闻此言岂能信之急在中必不能用处后之防也使信之则何患矣
　　象曰其行次且位不当也闻言不信聪不明也
　　其行次且由无中正也闻言不信由聪德之不通明也
　　九五苋陆夬夬中行无咎
　　苋陆感隂气之多者九五为决之主而切近上六之隂感受隂气如苋陆然必也决而决之断于驱除而又合于中行不为过暴则决而和矣无咎恐其昵于隂又恐其一反而入于激也
　　象曰中行无咎中未光也
　　合乎中行固无咎矣然心有所比不得已而决之事虽无咎而意潜有系于中道未得为光大也
　　上六无号终有凶
　　隂居穷地党尽势危无所号呼终必有凶
　　象曰无号之凶终不可长也
　　隂将尽终不能复长无复可望故凶
　　【巽下干上】
　　姤女壮勿用取女
　　姤遇也望其至而至者曰复喜之也不愿其至而至者曰遇骇之也决尽则为纯干四月之卦至姤然后一隂可见而为五月之卦以其本非所望而猝然遇之故名姤夫隂遇阳女遇男之象女子不待六礼之聘而偶与男遇已非贞女矣况所遇又五阳则不贞之甚女之壮者也壮者乖柔静之徳无复忌惮羞耻者也如此而取以自配其害阳岂小故勿用取女明此一隂之不可昵也其失全在遇更在以一隂而遇五阳
　　彖曰姤遇也柔遇刚也
　　姤遇也在此卦卦体一柔与五刚相遇也
　　勿用取女不可与长也
　　凡取女自配非一朝一夕之故欲久长而成家今女之壮者必不能改其不贞之性难与长处故勿用取之也
　　天地相遇品物咸章也刚遇中正天下大行也
　　夫一隂遇五阳之象固不善矣而遇之为道极言之未尝不善以卦体求之五阳在上而一隂生于下天地之气相遇时当五月品物皆茂育而章灿也非遇何以咸章再以卦体九五求之天下惟人君之尊为中万物而独立以正位乎上所谓中正也九五则以刚健之德而遇此中正之位德与位适相遇故乗权布化其道大行于天下也非遇何由大行此两义者皆遇之善不可不遇者也
　　姤之时义大矣哉
　　然此卦之为姤则其遇之不善者也一隂之生虽微而可虑者甚大人皆忽其微而不知其萌之当谨则处此之时义岂不大矣哉
　　象曰天下有风姤后以施命诰四方
　　风行天下物无不遇后之与民本难相遇惟以命令诰四方而君民之心相遇矣
　　初六系于金柅贞吉有攸往见凶羸豕孚蹢躅
　　柅所以止车以金为之则坚甚初隂虽长然势微而躁进未有不取害者戒而阻之爱君子亦所以爱小人也故必坚止不进如系于金柅如是守正则吉矣若有所往则凶二者可不择处乎然初隂之势固不可遏也如豕虽羸而势必至跳梁蹢躅之壮君子奈何不蚤为之备也
　　象曰系于金柅柔道牵也
　　柔之为道好相牵引而进故圣人止之盖独行无私者阳刚之性攀縁连引者隂柔之能一隂之所以可畏也
　　九二包有鱼无咎不利賔
　　鱼隂物二与初宻比而相遇包有鱼之象也斯时也初隂尚在我管辖之中制之在已故犹可无咎若我不制而使遇于众賔谁能制之将不利于众其害广矣机防岂可失乎
　　象曰包有鱼义不及賔也
　　二果能包之使不得逸于外何由而害于宾故二之责重矣
　　九三臀无肤其行次且厉无大咎
　　性不者居行有常势有与者进止自定九三过刚不中下不遇于初上无应于上以暴性而处孤势居则不安行又不利臀无肤其行次且之象也然既无所遇则无隂邪之累虽危而无大咎也
　　象曰其行次且行未牵也
　　虽其行次且然未牵于隂何咎乎
　　九四包无鱼起凶
　　初隂在下民象本应于四今乃遇九二而不及已包无鱼也自失其民难必及之凶必自此起矣
　　象曰无鱼之凶逺民也
　　易象或以隂为小人或以隂为民以为小人逺之可也以为民民不可逺也四失其民若自推而逺之所以为无鱼之凶也夫子恐人以此象与包有鱼同作小人防故特明其为民见取义之殊也
　　九五以杞包瓜含章有陨自天
　　物之隂而在下之象且甘美如小人之柔媚善溃如小人必至于极盛也九五位为卦主如之髙大阳刚中正如之坚实以在上之刚而下防始生必极之隂有以包之象焉然未必其果能制之也隂阳迭胜天运固然必也含晦章美敛其声色宻其心思静以制之则阳明复盛隂患潜消本失忽得有如自天而陨矣
　　象曰九五含章中正也有陨自天志不舎命也
　　九五含章惟其为九五有中正之德故能自含其章美也有陨自天岂幸致哉惟知其为时运之常而含章以静俟之乃志不违乎命也不违命命斯祐之矣
　　上九姤其角吝无咎
　　角刚而在上上九以刚居上而无位不得其遇为姤其角之象吝道也然无遇则亦无隂邪之累故无咎
　　象曰姤其角上穷吝也
　　居上而不得其遇上斯穷穷斯吝矣
　　【坤下兑上】
　　萃亨王假有庙利见大人亨利贞用大牲吉利有攸往萃聚也坤顺兑説彼此之情聚矣九五刚中而二应之上下之情聚矣泽上于地浸润上行发荣滋长万物皆聚矣故名萃夫聚之为道其吉占有四而皆不可以无戒夫庙所以聚祖考之精神今卦为聚是王者能聚已之精神可以至庙而事祖考矣然亦必能聚已之精神而后可以假庙也吉而有戒者此其一物之既聚必统于大人乃安泰而亨不见大人不亨也欲见大人又必自相聚以正乃可以见大人而致亨不正无以见大人而致亨也吉而有戒者此又其一萃者丰之时凡祭者皆得从厚用大牲吉然必当萃之时而用大牲乃吉不聚不可用也吉而有戒者此又其一凡事惟聚则素备已定举而措之无不克济利有攸往然亦必聚而后利往不聚无以往也吉而有戒者此又其一要之皆贵于聚也
　　彖曰萃聚也顺以説刚中而应故聚也
　　萃聚也在此卦卦德此顺理而彼悦服彼此之情可聚矣卦体九五刚中而六二应之刚柔相资又同德相助上下之情可聚矣合此二者故能聚也
　　王假有庙致孝享也利见大人亨聚以正也用大牲吉利有攸往顺天命也
　　至于庙中是致其孝享之诚也欲致孝享非聚已之精神何以致乎聚而宜见大人见大人而遂可以亨者惟其相聚原以正也不正之聚何以见大人而致亨乎聚乃可以用大牲聚乃可以利攸往皆顺乎天理之当然也使匮乏而求丰祀无素备而欲有为则非顺理之行矣
　　观其所聚而天地万物之情可见矣
　　故天下无往不有聚无往不贵有聚以天地言之聚则二气通不聚则化育闭天地未有不乐于聚者也以万物言之聚则丰美不聚则衰落聚则亲宻不聚则暌疎万物未有不乐于聚者也故即其所聚观之而天地万物之情可见矣举天地之大万物之广其所为必不容已之情惟聚而已矣
　　象曰泽上于地萃君子以除戎器戒不虞
　　润泽之气尽出于地上则万物齐育矣君子当民物萃聚之时恐人之狃治而忘乱习安而忘危故必修戎器而聚之以戒不虞之乱书之克诘戎兵诗之用戒戎作皆处萃聚极盛之时而儆备不虞不敢荒弛武备启天下窥伺之心也
　　初六有孚不终乃乱乃萃若号一握为笑勿恤往无咎上应九四是所当与萃者也然隔于二隂溺于同习而近易相比且当萃之时急于求萃隂柔之性不能自守以有待则虽所应在四而不能萃于四是有孚而不终志乱而妄聚也为初之计若呼号正应欤则众且一握为笑矣夫背邪向正在我有迁善上达之美而反沮于聚笑不敢变移此隂柔之所以无能为也故初当勿恤人笑而直往从正应乃可以无咎
　　象曰乃乱乃萃其志乱也
　　乃乱乃萃非独其迹之乱盖其志乱也既知有正应而又溺于近习于羣讥心无主而妄聚人情大抵然矣
　　六二引吉无咎孚乃利用禴
