<!-- { "loadSidebar": true } -->
　　易之为书也人徒知其为圣人所作然圣人岂自以其意为之凡易所具皆天地间自然之理圣人特一一形出以示人耳夫易中有纯阳纯隂之卦焉谓之乾坤卦之内外爻之承乘有上下之位焉谓之贵贱卦爻之体有隂阳之别焉谓之刚柔有占决之辞焉谓之吉凶蓍防中之卦爻有隂变阳阳化隂之象焉谓之变化凡此皆易所具也然何一非天地所已具者试观天居上而临下如此其尊是健也地居下而承上如此其卑是顺也何必作易始有乾坤一观于天之尊地之卑而易之所谓乾坤者蚤已确然定矣天地万物之散殊互有卑互有髙如是其陈列于目前也何必作易始有贵贱观于卑髙以陈而易之所谓贵贱者已班班位列于此矣天地万物之性有常动者强之使静不可即偶静亦非其常也惟其为阳也有常静者强之使动不可即偶动亦非其常也惟其为隂也何必作易始有刚柔观于动静之有常而易之所谓刚柔者已判然分断于此矣事情所向善有善之类恶有恶之类方各以类而聚也人与物善有善之羣恶有恶之羣物各以羣而分也善类善羣必吉恶类恶羣必凶何必作易始有吉凶观于类聚羣分而易之所谓吉凶者已自然生于此矣隂阳一气也在天则成象而可仰在地则成形而有实而成象成形各有变化也何必作易始有变化观于成象成形而易之所谓变化者已隠然露现于此矣若是乎易之所有无非天地所先有夫未作易之先而凡易所有无不悉具于天地是故圣人之作易也凡易之理亦无不悉见于天地圣人见天地间触目皆隂阳于是画一连亘而实者曰刚画一中断而虚者曰柔一刚一柔互相加上而成四象曰太刚少柔少刚太柔四象之上又以一刚一柔互加之而成八卦曰干兑离震巽坎艮坤盖两画互加有似乎相摩戛者于是始有八卦矣八卦既成于是每一卦各以八卦迭加其上有似乎相推荡者而六十四卦始备则易卦之变化极矣易卦之变化已极而凡成象成形之变化孰非具于易乎以成象言之姑槩举其类不有鼓之以雷霆润之以风雨者乎不有日月运行一寒一暑者乎若是者皆易理也如震为雷巽为风坎为雨离为日坎为月自复至干而暑自姤至坤而寒仰观于天之成象而无在非易理矣以成形言之姑举夫动物不有得阳气之纯为男得隂气之纯为女者乎若是者亦易理也易有干有坤凡卦之以阳为主者皆男也皆得干之道而成者也凡卦之以隂为主者皆女也皆得坤之道而成者也俯察于地之成形而无在非易理矣信乎圣人作易之后天地间所有无往而非易也要之易理无外于乾坤极之天地之功化贤圣之徳业莫不尽于乾坤者是乾坤也以对立之义言之则分属男女矣以相须之义言之则一司始一司成共成其化焉干者至阳之气有干以施于先而物之生气起焉故凡物生之始而生理即无所不全者皆干管之也此天道也坤者至隂之气有坤以受于后故干方资始而坤即起而成之此地道也惟干知大始则其始物非必逐物以始之也干自行其动健之性无意始物而物自资以为始在干本无难也是以易而知大始矣惟坤作成物则其成物非有劳于干施之外也坤自守其顺静之性有一始自有一成在坤本不烦也是以简而能成物矣以天地功化之大而其事无非易简可见天下之理不出乾坤外也人诚能健以去私而存心如干之易则其心明白无私而人易知之矣能顺以循理而处事如坤之简则其事要约不扰而人易从之矣易知则我之心即人之心人孰不与之同心故有亲易从则我所为皆人所欲为人孰不与之协力故有功有亲则因信从之众而验吾理之不可易虽进于久可也有功则兼天下之力而所图无不成所为无不备虽进于大可也夫人心孰无所得而人不信之后且自疑惟可几于久则所得有大过人者是贤人之徳也人之于事孰无所成而人不助之所就甚小惟可几于大则所成有大过人者是贤人之业也然犹未已也由可久可大而进之立心一纯乎易止此明白共见之心即天下所共然之理易者是理不易者非理吾易之外无余理则天下之理无一不具于吾心之中矣制事一纯于简止此要约不烦之事即天下所共由之理简者是理不简者非理吾简之外无余理则天下之理无一不见于事为之际矣易简而天下之理得矣至于举天下之理而悉归于易简之中则徳为盛徳业为大业天以易在上地以简在下而吾心兼之可与天地并立而成位乎中矣信乎易理之包括天地者惟在一乾坤人学易而能体备乾坤之徳亦即可与天地并大也学者观易于未画之先验易于既画之后极其合撰天地之妙而要归之乾坤易简可知所以学易矣
　　第二章
　　圣人设卦观象繋辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　伏羲既已作易矣文周圣人于是设列伏羲所画之卦而一一详考其象繋辞焉以明着其吉凶此易所以有辞也所以然者卦爻不过刚柔而刚柔初无一定之象总此六位忽而刚居之忽而柔居之互相推荡是以刚化柔柔变刚变化不一则各卦有各卦之象各爻有各爻之象苟不各观其象各繋之辞则吉凶何由以明乎夫惟观象以繋辞而象有刚柔相推之变是故辞与变之内人事造化之理无不备焉辞之所谓吉凶者非他即人事失得之象也失则凶得则吉也辞之所谓悔吝者非他即人事忧虞之象也处事不当至于可忧可虞是以致悔而取吝也卦爻之刚柔未定而变化方生者非他即造化进退之象也造化气机退极而进若柔之变刚进极而退若刚之化柔也卦爻之变化已成而刚柔已定者非他即造化昼夜之象也昼则阳用事若柔之已变成刚夜则隂用事若刚之已化成柔也夫卦之六爻初二为地三四为人五上为天本有三才之象今也刚柔变化流行于六爻之间如此其动而不滞此即地之所以忽柔忽刚人之所以忽仁忽义天之所以忽隂忽阳三才极至之道也语及此则卦爻所具之理圣人所繋之辞真足以包人事括造化而宇内之理一无所遗矣君子其可不学耶是故易中所着之事理皆有因时制宜不可乱之序而君子处世其身之所居而出入必由须臾不舎者无非易之序也易有爻辞吉凶悔吝曲尽其防而君子之所深乐而玩味者即此爻之辞也君子于易其躬行心得者如此是故君子无论平居与有事而皆不离乎易平居无事则观卦爻之象而玩其所繋之辞及有事而动则观卦爻之变而玩其所值之占动静皆依乎易则居安乐玩之功至矣随其所为安有不当理而即于凶者是以自天祐之吉无不利也夫圣人观象繋辞本以明吉凶而必学易如君子乃能有吉而无凶知圣人所以作又知君子所以学乃可以用易矣
　　第三章
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　文周繋词其大意可统而论乎曰可文王之辞谓之彖彖者非他一卦之全体其理必有所似如干之大通至正屯之动乎险中皆卦中本具之象彖者所以言乎象者也此六十四卦之通例也周公之辞谓之爻爻者非他卦虽一义而爻各有一节之变如初之为潜二之为见不可执一爻者所以言乎变者也此三百八十四爻之通例也彖爻之辞中则有吉凶有悔吝有无咎吉凶者非他言乎卦爻之失得也得则吉失则凶也悔吝者非他言乎卦爻之小疵也悔未至于吉犹有小疵吝未至于凶已有小疵也无咎者非他卦爻中有已致过矣而善能补其过故以无咎言之也然则辞之所言无非卦爻所本有而卦爻所有非圣人之辞亦不能言之如此明切而周至是故易有贵贱而所以列之使不混者则存乎爻位之上下矣易有大小而所以齐之使不杂者则存乎卦体之隂阳矣至于小大贵贱错综更迭之间失得互见于此而欲辨别其吉凶以开天下之愚则必存乎卦爻之辞甚矣辞之为功大也辞之为悔吝者圣人实有忧焉忧之者以其在善恶将分之介故圣人蚤为忧之欲人决于善而絶于恶庶可以免悔吝也辞之为无咎者圣人盖震奋其志气也震之者以其有自悔之机故圣人急为震之使人归于无咎也凡此皆吉凶悔吝无咎之通例也吉凶悔吝无咎之辞皆就象变所有而言之者也是故就卦言之则有小大就辞观之则有险易要之辞之险者必其卦爻之小者也隂盛则凶悔吝随之矣辞之易者必其卦爻之大者也阳盛则吉无咎随之矣圣人之辞岂以意为之哉不过就卦爻情之所向而圣人指之以示人耳辞不外乎卦爻此圣人繋辞之总例也
　　第四章
　　易与天地凖故能弥纶天地之道仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体
