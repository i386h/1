<!-- { "loadSidebar": true } -->
　　辞曰利艰贞者明不可灭而又不可露晦其明以存于内是为艰以存贞也卦体六五切近上六至暗之君是其难在内不可逃避而尚能委曲以自正其志不敢自变其明焉此艰贞晦明之道也昔箕子为纣近亲而狂受辱不失己心之明正用此道矣蒙引曰此条不与上条相属上释卦义此释卦辞云峯胡氏曰以二体则离明也伤之者坤以六爻则初至五皆明也伤之者上上为暗之主而五近之故彖传以利艰贞为五
　　象曰明入地中明夷君子以莅众用晦而明
　　君子莅众固宜明照但露其明则苛细太甚人情暌疑失莅众之道矣君子之明则必养以浑厚济以寛和视之若无分别而实不可淆用晦而明乃可以为人上
　　初九明夷于飞垂其翼君子于行三日不食有攸往主人有言
　　明体而居明夷之初见伤之始也故为欲飞被夷而垂其翼之象在占者之君子当有不容己于行者其行也仓猝决去不遑顾虑至于三日不食且其行而有攸往也主人有讥议之言其见伤如此然时义所在不遑恤也○程传曰三日不食困穷之极也事未显而处甚艰非见几之明不能知几者君子之独见非众人所能识也故明夷之始见伤未显而去之则世俗孰不疑怪故有所往适则主人有言也然君子不以世俗之疑怪而迟疑其行若俟众人尽识则伤己及而不能去矣此薛方所以为明而杨雄所以不获其去也
　　象曰君子于行义不食也
　　君子于行义所当然岂暇顾食世之瞻顾贫富之间迟回衣食之计遂降壮心销毅气甘失义而不耻者岂足为君子
　　六二明夷夷于左股用拯马壮吉
　　以至明之才中正柔顺善于自处虽伤于行而所伤未切其明夷也为夷于左股之象股所以行而左股尚不甚切也然既已被伤不可任之以至于甚必拯救之且救之速如乘壮马以往则速免获吉矣
　　象曰六二之吉顺以则也
　　六二之吉者以其为六二则有柔顺之徳故能处之有法以免祸也不然明夷未有吉者而惟六二言吉岂无故乎
　　九三明夷于南狩得其大首不可疾贞
　　有刚明之徳居下之上而屈于至暗之下志有不展正与上六闇主相应则又受伤之切者夫徳位俱盛而迫于不得已故其明之被夷也有向明除害而得其首恶之象南者向明狩以除害大首首恶也然非常之举惟甚不得已而为之不可急疾乃其贞也
　　象曰南狩之志乃大得也
　　南狩之事当论其志其志在去害非以利天下乃可以一举成功而大有所得也志苟不然则悖乱已耳
　　六四入于左腹获明夷之心于出门庭
　　左腹幽隠之处腹坤象左腹坤下画之象六四离下明而入于幽暗之处是已被伤也然未切于上所居尚浅而又以柔正处之可以得意于逺去故可以获明夷之心于出门庭
　　象曰入于左腹获心意也
　　惟其左腹则虽处暗地而未居要处故可获意而去若切近如五又安能去
　　六五箕子之明夷利贞
　　以柔中居至暗之地近至暗之君能自晦而不改其正是箕子之明夷贞之至也占者利于守是正而已
　　象曰箕子之贞明不可息也
　　箕子之晦其明而谓之贞者外虽晦而明自存葢吾心之明乃天明天旦常亦如是变亦如是非可得而灭息者也不然何以为贞
　　上六不明晦初登于天后入于地
　　以隂居坤极上之极亦闇之极也夫明徳人所固有上惟不明其徳以至昏晦故初则处髙位以伤人之明后则至于自伤而坠厥命人奈何可以不明乎
　　象曰初登于天照四国也后入于地失则也
　　初登于天位之髙足以照临四国也后至于被伤而入地焉惟其不明而失道之则也
　　【离下巽上】
　　家人利女贞
　　家人一家之人也立家之道须内外各正今六二正乎内九五正乎外可以成家道矣故名家人家道虽兼内外而内为难治恩之不笃由妇之间义之不严由妇之愚故必先以女之正为急人而能使女正则其外之无不正不待言矣蒙引曰卦名取之二五者内外各正方成个家凡内外有不正即不成家故人而不仁则非人国而不治则非国家而不正则非家又曰卦辞本只用利贞而乃曰利女贞者示人以先务所在也女贞如何闺仪必肃馈事必谨必孝舅姑必顺夫子必和家众必睦宗姻不生谗妬不预外事是也
　　彖曰家人女正位乎内男正位乎外男女正天地之大义也
　　卦名家人一家之人不止于女而文王独曰女贞非独责女也责女则并男责之也一家之中非男即女女职内男职外今卦体六二以正居内是女尽内职正位乎内也九五以正居外是男尽外职正位乎外也夫男女正即天地隂阳之大义也其义同乎天地而男女可以不正乎此文王所以责女实并责男之意也
　　家人有严君焉父母之谓也
　　再观卦体九五阳刚中正为主于外六二柔顺中正为主于内是不特为男女之象又有父母之象也夫惟国有君为人所严奉而受治者而家人内亦有尊严之君长焉则父母之谓也一父一母严君正而家人莫敢不正此又正之所由来也
　　父父子子兄兄弟弟夫夫妇妇而家道正正家而天下定矣
　　再详卦画上与初父子也而一上一下父父子子矣五与三兄弟也而一上一下兄兄弟弟矣五三与四二夫妇也而各一上一下夫夫妇妇矣如此则不特女正而家人无一不正矣正家则措之天下者亦不过此恩义之咸尽上下之各得而已天下又何难定乎夫家正而天下定家安可以不正正家必先于女安可以不先女贞也
　　象曰风自火出家人君子以言有物而行有恒
　　火炽则风生犹家齐则化溥君子可不思所以正家乎家之所以正在身而身之所重在言行发一言也必有事实而非虚制一行也必有恒度而不改则身修而家可齐风化自此出矣
　　初九闲有家悔亡
　　初九有家之始也有家之始苟不防闲之以法度则人情流放必至有悔失长幼之序乱男女之别伤恩义害伦理无所不至初九阳刚能防闲之则此悔可亡矣
　　象曰闲有家志未变也
　　闲之于始葢初有家人之日嫌隙未生渎乱未启家人之志向尚未变也人之相聚莫不始亲而变疎始正而变渎既变而矫之则难未变而防之则易
　　六二无攸遂在中馈贞吉
　　柔顺中正克尽妇道凡事无所専遂惟在中治馈事而已所谓女正位乎内者也贞吉
　　象曰六二之吉顺以巽也
　　六二之吉岂在他长惟其为六二则有顺徳以巽从于夫也故妇人之善止一顺徳而已他非所论也
　　九三家人嗃嗃悔厉吉妇子嘻嘻终吝
　　过刚不中治家太严有家人嗃嗃然严厉束迫之象一时虽或悔于少恩近于危厉然而规矩齐肃人心祗畏家道可昌犹为吉也若昵情丧礼妇子嘻嘻然笑乐无节则一时虽若可欢而伤伦滋衅无不由兹终致羞吝矣
　　象曰家人嗃嗃未失也妇子嘻嘻失家节也
　　嗃嗃虽过尚未有失也嘻嘻则失家之节矣家人本以情胜情易至于过贵有礼以节之嘻嘻尚何节之有
　　六四富家大吉
　　阳主义隂主利四隂柔有致富之才在上又有致富之势故有能富其家之象而占为大吉
　　何谓阳主义隂主利阳徳刚断能裁制事物故主义隂徳柔顺能乘时因物以取厚资世之为陶朱猗顿者固不出顺之一道也且阳主断隂主生滋息莫如隂也阳主散隂主啬厚藏莫如隂也阳亢爽而不琐隂沈入而善算心计莫如隂也信乎有主义主利之分矣在此爻又为巽主近利市三倍
　　象曰富家大吉顺在位也
　　有顺徳又在位所以富也
　　九五王假有家勿恤吉
　　刚健中正下应六二之柔顺中正是在我既有刑家之徳而又得内助之贤王者以此而至于其家则两徳相与欢洽无间不用忧恤而吉可必矣
　　象曰王假有家交相爱也
　　五与二相应以徳夫实见其内助之可爱妇实见其刑家之可爱王者一至于家惟见其交相爱耳何不吉之有
　　上九有孚威如终吉
　　阳刚则能正家居上则为家主在卦终则又有家之乆者也故言正家久逺之道在乎孚诚中有孚信则能常久而人自化于为善不由至诚则已不能常况欲使人乎然家人情爱之间常患在礼法不足而渎慢生长失尊严少忘恭顺而家不乱者未之有也故必有威严以正之有孚威如则家道乆而弥盛终吉矣
　　象曰威如之吉反身之谓也
　　威如之吉岂曰作威加人之谓哉反身自治非礼不动则人自畏服孰敢侮之固不在求威于人也
　　【兑下离上】
　　暌小事吉
　　暌情乖而迹异也上火下泽一炎上一润下性相违异中女少女虽同居而将来各嫁志不同归故名暌夫成大事者在于得人心豫之建侯行师是也今人心乖异大事不可举矣然卦有内説外明之徳人心虽乖而我心和悦不与人之乖者相激且人心既乖而我明于事理能达其情而用之悦徳与明徳相丽是有善处之徳也又卦变自离来者柔进居三自中孚来者柔进居五自家人来者兼之柔而得进有可行之机也六五得中而下应九二之刚已有中徳而所应得人亦可行之资也故大事虽不可举然小事之无甚赖于众力恊同者犹可为也小事吉
　　彖曰暌火动而上泽动而下二女同居其志不同行卦名暌者以卦象火泽异性中女少女又志不同行故为暌
　　説而丽乎明柔进而上行得中而应乎刚是以小事吉暌又何以小事吉以卦徳卦变卦体之善是以小事吉
　　天地暌而其事同也男女暌而其志通也万物暌而其事类也暌之时用大矣哉
　　然暌虽止于小事吉而天地人物皆有不得不暌不可不暌者则暌之用甚大也天髙地下暌矣而施生化育之事则同男女异质暌矣而倡随相求之志则通万物散殊暌矣而此感彼应交资互用之事则不类者合而为类天地人物暌未有不合不暌亦未有能合者也暌之为时用岂不大矣哉
　　象曰上火下泽暌君子以同而异
　　二隂同体而炎上趋下之性不同是同中有异也君子处世亦有同中之异焉程传曰君子于大同之中而知所当异葢于秉则同矣于世俗之失则异也不能大同者乱常拂理之人不能独异者随俗习非之人也要在同而能异耳中庸曰和而不流是也蒙引曰大体皆同而中间却自有异处重在异字葢此就暌卦言也
　　初九悔亡丧马勿逐自复见恶人无咎
　　乖异之时至为难处初上无正应孤立无与有悔矣然九四本不相应因当暌之时同徳相求我需彼彼亦需我自然相合悔可亡也悔亡之象如先丧其马无可恃以行乃不待求逐而马自复可资以行矣但暌乖之时人心叵测同徳者固宜相资匪类者亦不宜拒必见恶人则我无致患之咎程传曰当暌之时虽同徳相与然小人乖异者至众若弃絶之不几尽天下以仇君子乎又安能化不善而使之合古圣人所以化奸凶为良善革讐敌为臣民者由弗絶也中溪张氏曰见者遇而弗絶之辞非必欲见之也
　　象曰见恶人以辟咎也
　　见恶人非怵于恶人之势亦非希合恶人之心葢拒恶太严激而成乱皆我咎也君子知辟免于咎而已无邪心也
　　九二遇主于巷无咎
　　二五隂阳相应宜相遇者也然当暌时隂阳相应之道衰而刚柔相戾之意胜则未免于乖异矣夫二五臣主之象也君臣之义不可解主虽失于下交臣不可甘于自外苟不曲求所以遇主则咎不在上而在我故必委曲相求而得防遇如遇主于巷焉乃无咎
　　象曰遇主于巷未失道也
