<!-- { "loadSidebar": true } -->
　　象曰用六永贞以大终也
　　阳大隂小先隂而后变为阳是始虽小而以大终也云峰胡氏曰既提出隂阳二字于乾坤初爻至此曰以大终以见隂为小阳为大隂阳之大分明矣
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　坤之为坤其道诚何如乎以地观之頺然处卑不敢専成至柔矣而及其气机之发动也勃然莫御其力之刚决未尝逊干也寂然安处无所造作至静矣而其作成之徳则赋形有定不可移易未尝因静而浑淆也此文王所谓利牝马之贞而吾所谓柔顺利贞者此也以人事之占言之以处后为得主于顺利而无时无事非后利也所行如是洵有常矣此文王所谓后得主利与吾所谓后顺得常者此也再以地观之举万物之生气俱含蓄于地中而发达于外功化遂光显而不可掩此文王所谓亨而吾所谓含光大者此也然则合所谓利牝马之贞与所谓亨者而总断之坤道固可知矣坤道其顺乎天以资始之气施于下而地即以资生者承之不敢先干而起亦不敢后干而不应承天而时行如此其顺也此文王所谓元而吾所谓乃顺承天者此也识坤元之义乃知坤止一顺而凡柔刚静方后利有常含物化光之属总皆顺徳也坤之为坤如此
　　蒙引曰彖传有以地道言者有以人之占言者此则复错举以申之不可附防以贞利亨元之说也
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚冰至葢言顺也
　　家之庆殃由于积弑逆之祸由于渐甚矣防之不可不慎也
　　直其正也方其义也君子敬以直内义以方外敬义立而徳不孤直方大不习无不利则不疑其所行也六二直方大之徳以何学而成乎夫直者其本心无私之体也正也方者其应物裁制之用也义也君子何以直人心怠玩故惟见私意胶扰君子则主敬收敛严肃心常惺惺使其胸次洞然无纎毫委曲才敬则内已直是敬以直内也何以方人处事不奉义理为权衡故是非长短偏私互见君子则辨义本天理之公以为裁制区画使其是者决是非者决非截然方正而不可移易才义则外自方是义以方外也夫人之修徳义而无敬则中心无主而义亦莫能自辨敬而无义则公私不明而敬亦不克独存是皆孤也若一敬主乎内一义防乎外二者并立夹持吾心使神明之内非敬即义更无闲余且敬足以生义义又足以生敬始觉吾徳有所持循依助而不孤所以日造于盛大也故曰直方大不习无不利者正以敬义功纯直方徳备则本心洞达天理流行日用之间沛然行之而无疑又何待于习也干二言诚坤二言敬干二言仁坤二言义
　　隂虽有美含之以从王事弗敢成也地道也妻道也臣道也地道无成而代有终也
　　弗敢云者非才不足乃分不敢也
　　天地变化草木蕃天地闭贤人隠易曰括囊无咎无誉葢言谨也
　　人与天地万物同是一气泰则见否则隠犹草木之春生秋落气至即应间不容髪众人与天地之气不相通气至而觉者独贤人而已所以有括囊之谨也爻义所指寛或事宜慎宻或时当隠遯文言则单指隠遁之时
　　君子黄中通理
　　六五何以为黄裳也葢君子之心虚中无物是黄中也而无物之中自觉万理融通无少滞碍条理各得无少混淆黄中通理此五之中徳而辞所以取象于黄也
　　正位居体
　　正乎君位而能谦抑待人自居乎下体此五之顺徳而辞所以取象于裳也
　　美在其中而畅于四支发于事业美之至也
　　夫中顺析言之则二也合言则惟中故顺益黄裳本一物耳君子有黄中通理之美充积于中而由是畅达于四支冲和洋溢莫非顺焉发施于事业优优敷布莫非顺焉虚中之体存乎中而畅发于外无非谦抑此乃美之至也已
　　蒙引曰畅四支发事业要切居体意不可泛泛説
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄上何以言战葢隂下于阳则分得其平争于何起今隂盛之极势与阳相似盛者不复安于卑衰者终不降其尊固必战也何以言龙为此时纯隂疑若无阳故称龙以见阳之未尝一日絶也何以言血葢隂虽盛终不离乎隂类故称血以见隂之亦伤不能独害于阳也何以言黄黄并举是天地之杂色然究实而言天则地则黄又以见隂阳之有定不可得而相易也
　　【震下坎上】
　　屯元亨利贞勿用有攸往利建侯
　　屯难也与否之塞蹇之滞困之穷不同物之始生而未伸事之方营而未通时之方创而未平皆屯也皆郁而未畅之意也此卦以震遇坎震当乾坤之始交而即遇坎险正创始未通之象故名屯屯难之时需才以济而卦有震动之徳在险中而能经营布置不坐以待困焉不患不大通也故当得元亨但所云动者惟利在固守正理不可遽有所往济大事者要在识大义而徐聴其时势邀险功趋小利不可为也然济屯又有要务焉在立君以统治而初九阳居隂下为成卦之主是以贤下人得民而可君之象故又利于建侯也
　　彖曰屯刚柔始交而难生
　　屯者震为刚柔之始交震而遇坎是始交而难生此开始未通之象故名屯也
　　动乎险中大亨贞
　　所谓元亨利贞者卦徳动乎险中动有干济之用故许其大亨险非轻举躁进之地故戒以贞勿用攸往之义统此矣
　　雷雨之动满盈天造草昧宜建侯而不宁
　　所谓利建侯者由卦象观之雷雨交作杂乱晦冥塞乎两间屯象也正如天运未通之日天下未定则杂乱之甚谓之草名分未明则晦冥之甚谓之昧此时正宜立君以统之然后草者可治昧者可明也然而建侯之后岂敢遽谓安宁而致流于荒怠以复生草昧之祸哉甚矣屯之未易处也
　　蒙引曰人情易溺于晏安一立个君便以为安宁了则终无以拨乱反正所谓电起沤灭乍聚乍散者耳如更始诸将一立更始便只日夜纵情声色识者知其不终矣
　　象曰云雷屯君子以经纶
　　雷雨作则解矣云雷方兴屯郁之象也君子当屯时治其草昧必先经以引之而正其大纲又纶以理之而条其节目然后草者就绪昧者向明而屯可通也屯难之世人皆惶惧沮丧不敢有为殊不知正君子有为之时也
　　初九盘桓利居贞利建侯
　　初阳刚震动正济屯之才也然以其居动体则志固欲进矣以其居难初则时未可进也在下则势不足进也所应者隂柔险陷之爻则依倚之人不足与共进也得无盘桓而难进乎夫难进则不可徼幸以求进也而初九以刚居刚亦有得正之象故其占利于居贞难进而终必有可进之防也而初九以阳下隂亦有得民而为君之象故象为利自建为侯也
　　象曰虽盘桓志行正也以贵下贱大得民也
　　盘桓者以甚欲进之心而厄于不得进之势恐不暇复顾其正矣然初九刚正其志自在行正不以盘桓而变也其曰利建侯者初有刚动之徳可贵者在我而居隂下是能以安人利物为懐舍已便民为讣不自尊亢而下乎贱所以大得乎民而侯位不得不属之也
　　六二屯如邅如乘马斑如匪冦婚媾女子贞不字十年乃字
　　六二隂柔中正其徳为人所欲求然既正应于五矣而近乘初刚又为初所求故为初所屯难欲与五合而邅回不进若乘马而且前且却班布不进也夫初之屯我非为冦也乃求与我为婚媾耳此其厚我之意何其殷勤在人情以利较之何忍拒近我者之殷求而悬待于地逺势衰之正应乎且士为知已者用二亦不为无辞以谢五然而六二中正之守则确不可拔也断不从初如女子守正而不许嫁直至十年数穷理极之日妄求者知我必不可求而去而后得合乎正应焉如十年乃字也六二之象如此是为不以利害伤义不以盛衰易心占者可以戒矣
　　象曰六二之难乘刚也十年乃字反常也
　　二之屯难以乘初刚则必为所求也应五者其常乃字则复常矣明君子之处变而不敢弃常也好言权变者妄人耳
　　六三即鹿无虞惟入于林中君子几不如舍往吝隂柔才弱也居下位卑也不中正立心制行不善也上无正应无援也但隂柔不中正之人虽不可进而躁于进则非但不遂其进而反以取困如即鹿而无虞人导之惟陷入于林中而已君子知几不如舍之若贪而往焉徒取吝耳
　　象曰即鹿无虞以从禽也君子舍之往吝穷也
　　即鹿无虞非有济世之志特贪乎功利遂不觉躁动耳君子舍之诚知往之必吝穷也
　　六四乘马班如求婚媾往吉无不利
　　才弱不能自进然得正则不似三之妄进故且前且却有乘马班如之象所幸初九守正居下以应于已应已是我之婚媾也居下则犹未就我也守正则虽情不他适而必不肯枉已先来也故四宜求之以自辅夫今日之势天下成败固在于初四乃求得此人以往济屯何吉如之又焉不利之有
　　象曰求而往明也
　　知已之不足而甘心求初非明者能之乎知济屯之必待于初知初之为已正应又知正应之必待求而后至皆必审于理势之正者乃能之
　　此是赞词不作推本説
　　九五屯其膏小贞吉大贞凶
　　九五虽以阳刚之才中正之徳居乎尊位但陷于险中是失势也六二正应才弱不足以济是无援也当此时而又有初九得众于下民皆归之则五虽坎体有膏泽将安施乎为屯塞其膏之象是葢徳不能抗时理不足胜数无可为也处此者于小事而行之以正犹可吉若大事则虽正亦凶矣
　　象曰屯其膏施未光也
　　屯其膏非不施也纵施之未能光大也
　　上六乘马斑如泣血涟如
　　屯极则当通上居屯极正一机防也然才弱无应进无所之忧惧而已故象如此
　　象曰泣血涟如何可长也
　　屯极之时若不变而为治即入于乱亡止此二者更不容待如第泣血涟如而已则乱亡及之何可长也
　　【坎下艮上】
　　蒙亨匪我求童蒙童蒙求我初筮告再三渎渎则不告利贞
　　蒙昧也物生之初蒙昧未明也此卦以坎遇艮山下有险山下已险矣又遇险陷手足靡措蒙地也内险外止如人心中既危不安矣外又阻碍而不如意蒙意也故名蒙人心蒙昧惟刚者有以发人之蒙惟刚而中者又善于发蒙九二刚中以之治蒙亨可必也然善发蒙者岂往求童蒙而教之哉二刚中而六五下应之则匪我求童蒙也乃童蒙求我故可施吾教也且其求我者必至诚専一如筮者之初筮则可告矣若心不専一若筮者之一事而筮至再三则其心渎乱渎乱则不告矣待求而受之待求之诚而教之皆刚中之用也至所以发蒙之具则惟利于以正理启之治蒙具此三义故蒙可亨也
　　双湖胡氏曰乾坤之后屯主在震初爻蒙主在坎二爻此长子代父弟次兄之象屯君道蒙师道天地既位君师立矣
　　彖曰蒙山下有险险而止蒙
　　蒙者卦象山下有险蒙之地卦徳险而止蒙之意合两义而名蒙
　　蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
