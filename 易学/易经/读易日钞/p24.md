<!-- { "loadSidebar": true } -->
　　九四鼎折足覆公餗其形渥凶
　　九四任重者也而下应初隂不胜其任以致败事鼎折足覆公之餗矣四安得辞其罪故受剭刑之重而凶也
　　象曰覆公餗信如何也
　　四为上所倚其相期信不小今以误用人而致败则素所期信者如何矣
　　六五鼎黄耳金利贞
　　以卦体五象为耳而有中德是黄耳也在五既有中德而又应九二之坚刚是黄耳而贯以金也夫虚中以应下之刚本五之正理但以隂居阳恐心有不一利于固守其正任贤不疑也
　　象曰鼎黄耳中以为实也
　　五之中乃其实德存之心者实无私尚见之行者实无偏举乃克当黄耳之象
　　上九鼎玉大吉无不利
　　上象也而以刚居柔刚而能温玉之象处鼎之位而有是刚温之德刚足以有立而温又不失之躁于以接人制事极得善道大吉矣且无往而不可行无不利矣
　　象曰玉在上刚柔节也
　　本在上鼎由以举养人之功由以成而今以玉在上盖由其以阳居隂则刚柔各有其节不至流而太过所以为玉盖刚者强作执持本善德也一于刚则过柔者卑顺和惠本善德也一于柔则又过惟以刚居柔则其刚为柔之刚非暴也其柔为刚中之柔非懦也用刚用柔适及乎其限而止有木然之善无末流之失此为节矣
　　【震下震上】
　　震亨震来虩虩笑言哑哑震惊百里不丧匕鬯
　　震动也一阳始生于二隂之下有突如其来之势故震而动也其象为雷其属为长子人心怠玩则滋害能警惧则有亨道矣何以见之人之存心常似震惧之来而虩虩然则心有主而事不迷反可以安逸无患而笑言哑哑矣纵有大变之来亦可从容镇定不失所主之重如雷声迅厉震惊百里而主祭者安其常度不失其匕与鬯此皆震之所以亨也使非常自儆惧则无事而懈怠有事而张皇卒有大变惶惑失措而莫知所为其阻碍可胜言哉匕木为之曲柄鋭末所以出鼎肉而升之于爼也鬯醸秬黍为酒以鬰金草煑而和之使芬芳条鬯所以灌地而求神也二者皆主祭者所执猝闻迅雷而不坠失手中之匕鬯言当惧而常度自若也凡当惧而不失常度者皆此象也
　　彖曰震亨
　　震则必亨人第知震惧之不得自寜而不知其可以致亨第知求亨于亨而不知震惧乃所以亨也
　　震来虩虩恐致福也笑言哑哑后有则也
　　虩虩之时未见是福然此恐惧之心乃所以致福也笑言哑哑由其先能恐惧则其后处已与物我自有天理之法则以应之任彼之何以来而吾则不可易不亦坦坦自适也乎
　　震惊百里惊逺而惧迩也出可以守宗庙社稷以为祭主也
　　震惊百里则百里之内逺迩皆惊惧此天下之大变也处此而不丧匕鬯是主祭之长子有素定之养过人之度此其出而继世主祭真可以守宗庙社稷以为祭主也
　　文王不丧匕鬯承恐惧来夫子云出可以守宗庙社稷主又承不丧匕鬯而赞许长子
　　象曰洊雷震君子以恐惧修省
　　雷声重洊震惊甚矣君子处震惊之来则恐惧于心而因修省其行事以为消变之实使遇变而顽然不知戒于心或徒惧而不知所以修其身皆昏愚自弃之夫非君子也
　　初九震来虩虩后笑言哑哑吉
　　以三画卦言为震之主以六画卦言居震之初故必当震来之初而其震虩虩然则其后笑言哑哑而吉
　　象曰震来虩虩恐致福也笑言哑哑后有则也
　　以初为震主而居震初故爻象与彖辞彖传同
　　六二震来厉亿丧贝跻于九陵勿逐七日得
　　初九为震之主威动而上奋孰能御之者而六二乃以至柔当其锋岌岌危殆震之来也厉矣又不但厉而已因怖惧而丧所持之货贝且逺避于髙陵之上惊惧亦甚矣然柔顺中正足以自守所遭虽不安而所存自不乱故虽一时不能御其来然时过事已则有以复其常所丧者不待追逐而七日自获矣程传曰九言其重冈陵之重髙之至也九重之多也云峰胡氏曰七日得者自二至上又自上而二七数
　　象曰震来厉乗刚也
　　柔不敌刚而迫乗刚上故震厉
　　六三震苏苏震行无
　　六二遭震而中正自守故犹可七日得三不中不正处平时且不安况处震乎当危惧之时而复有苟且之心行险之事故震惧之甚至于不支神情缓散而自失苏苏然也若能因震惧而有行去不善以就善不复安于缓散而有所行为则无矣祸福无定惟在人所自处也
　　象曰震苏苏位不当也
　　震而至苏苏惟居位不中正也故天下惟中正为贵
　　九四震遂泥
　　处柔失刚健之德居四无中正之行防溺于二隂之间而不能自奋是其处震惧之时遂泥滞沉汨无复动防之望矣
　　象曰震遂泥未光也
　　处震惧虽为不幸然因此而震动有为以自奋抜则多难之地适足为砥砺资何其光显若遂没泥而已徒见昏溺之苦岂能光也
　　六五震往来厉亿无丧有事
　　柔居尊位已不胜任况处震惧之时何以御变是其往来皆危厉无一时之或安也然有中徳则虚衷处善虽处危变可以无所丧而且因以有事无丧者中之自守有事者中之应用也
　　象曰震往来厉危行也其事在中大无丧也
　　震往来厉则动作皆履危机其行乃危行也今曰有事盖其有事之故以其在中惟在中可以有事故大无丧也
　　上六震索索视矍矍征凶震不于其躬于其邻无咎婚媾有言
　　以隂柔处震极惊惧之甚索索然神消气尽矣志气索则曕顾徊徨其视矍矍然不能安定以是而行先自乱而无以御变能免凶乎所以然者处震已极不及圗之于蚤也使其震惧之心不在事变及身之日而在忧患及邻之时则不至猝然惊惶如此之甚矣然隂柔处震极终不免于忧惧婚媾之亲反有言焉此亦不虞之小伤而较之索索矍矍之凶已大逺矣
　　象曰震索索中未得也虽凶无咎畏邻戒也
　　天下事变不足患但人中心有主随遇而有以自得无歉无怍何至于惊惧已甚乎故索索之象由其中心无自得之体也然虽凶而又可以无咎者盖当邻家戒备之时而已知畏焉是以获免盖畏邻戒则中心得矣
　　【艮下艮上】
　　艮其背不获其身行其庭不见其人无咎
　　艮止也一阳止于二隂之上阳自下升极上而止也故名艮其象为山者二隂本坤今一阳跨其上若山之隆起于地上也且山之隆起亦自止而不复进亘古如一非如草木之日升于髙大也夫艮者止也止之道宜何如譬之身焉百体皆动惟背为止夫人亦有所当止如背者理是也世间利害得丧是非予夺倐忽万端何所凭何所极要归于理焉止矣无可复易矣人能心一于理止于所当止死心守定天理是为艮其背如是则其静也惟见一理而其身之利害得丧不暇恤矣不见有身是不获其身也夫既艮其背而不获其身则其动而接事也亦惟见一理而于人之是非予夺亦不暇恤矣是为行其庭除有人之地而亦不见其人也夫人内乱于有身之私外怵于有人之杂皆由其信理不定而摇荡无主故静时已不能止而动时愈不能止以致颠拂差譌不胜其咎也今曰不获其身则静而止行其庭不见其人则动亦止无时而不止所当止焉乃可以无咎也
　　朱子曰工夫全在艮其背人多将行其庭对此句説便不是又曰此四句是説艮其背了方能于静时不获其身动时不见其人○按不获与不见字义不同不获者只知有理更不晓何物唤作身也朱子曰不获其身不得其身也犹言讨自己身不得又曰欲出于身人才要一件物事便须以身去对副他若无所欲则只恁地平平过似无此身一般又曰不获其身者但见得事之当止不见此身之为利为害才将此身预其间道理便坏了古人所以杀身成仁舍生取义者只为不见此身方能如此蒙引曰必曰行其庭者如处事之际正冲碍着人处亦照管他不得如伊尹放太甲直做前古所不敢做底事夷齐非武王之伐商虽八百诸侯皆以为当伐吾亦全不管他直説武王不是此皆不见人处后世如申屠嘉之困邓通虽天子之宠臣不顾也太子亲王一不下司马门则公车劾奏而遮留郎中令小臣也得以妃妾之分而撤夫人之席此等亦有不见其人意
　　彖曰艮止也时止则止时行则行动静不失其时其道光明
　　艮者止也曷言乎止止之义兼止与行惟其时之当然即所当止之理也时当止则止是静时之艮止也时当行则行是动时之艮止也动静不失其时是无动与静而皆止于义理如此则一心既定而存于静者见义理之皎洁现于动者见义理之辉光其道不大光明乎此艮止之义也艮止之止止于理也时止之止止而不进也两止字不同
　　艮其止止其所也上下敌应不相与也是以不获其身行其庭不见其人无咎也
　　辞曰艮其背背即止之义曰艮其止者止于当止之所也以卦体言则上下二卦隂与隂对阳与阳对各有钧敌之体相应不互相交偶而各止其所也若一隂一阳则往来相与有不得止其所者矣夫惟各止其所是以内不见已外不见人不获其身行其庭不见其人无咎也
　　象曰兼山艮君子以思不出其位
　　两风两雷两火两水两泽皆有相往来之理惟前后两山则此为一山彼又为一山各止之象也君子观吾身各有所处之位苟位在此而事在彼或过或不及皆出位也君子必思位之所在而尽其理以不出位为思无往而不究心所当止焉君子所以能止也思不出位即止其所也工夫全在思
　　初六艮其趾无咎利永贞
　　居下体之下趾象也隂柔才弱性务退守为艮其趾量才度位而不妄动可以无咎夫不妄动乃初之贞也但隂躁不能固守始虽不进惧其终之或进也故利于永守其贞
　　象曰艮其趾未失正也
　　在下而止若疑于无能为者然乃其正也利永者永此而已
　　六二艮其腓不拯其随我心不快
　　二当腓之处本好动者而居中得正能自止其腓而不动如此则于已得矣但三居二上二所随也而三过刚不中以止乎上而不能俯聴乎二二虽中正而体柔弱又不能往而拯之吾之所随而吾不能拯于心安乎故其心不快
　　象曰不拯其随未退聴也
　　不拯其随非独二之过亦由三止乎上不肯退以聴二也
　　九三艮其限列其夤厉薰心
　　三居上下之间限之象也限乃腰胯之际是一身运动之要不可止者也三以过刚不中处此于不可止者而强止焉以运动流通之物而强闭固执以求止不顾其不安则身不得屈伸而上下判隔其夤膂如分列为二矣危厉之甚至于薰躁其心而不可忍也
　　象曰艮其限危薫心也
　　限非可止而止之是以危厉之意常薰烁其心也求止而反至于薰心止之时义可不精辨哉
　　六四艮其身无咎
　　以隂居隂纯乎静者也能止其身而不动知其才之不可为而不为可以无咎
　　象曰艮其身止诸躬也
　　论止之全理兼行止动静至于事物各得其理乃止也今曰艮其身盖不能有治物之道而其为止特止诸自身而已
　　六五艮其辅言有序悔亡
　　五当辅之处辅言所由出也以隂居阳发言不当宜有悔矣然得中道能慎止其辅而不妄动则出言有序浅深疾徐各得其条理而妄发之悔亡矣
　　象曰艮其辅以中正也【正字羡文】
　　五之所以能艮辅以其中道也时语则语时黙则黙是为艮辅
　　上九敦艮吉
　　止道至难心本动物而外感多端欲止而不寜暂止而终失无如此心何上九以阳刚居止极阳刚则力坚定止极则不动摇能敦厚于止积久力深物莫能撼者也止道至此成矣吉
