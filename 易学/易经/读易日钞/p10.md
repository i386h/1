<!-- { "loadSidebar": true } -->
　　豫和乐也人心和乐以应其上也九四一阳上下应之其志得行又以坤遇震为顺以动故名豫夫震为长子有君象坤为众有师象此两者皆必赖人心和乐而后可举今以顺动致人心之和故于建侯行师为利
　　建安邱氏曰屯有震无坤则言建侯而不言行师谦有坤无震则言行师而不言建侯豫合坤震成体故兼言之中溪张氏曰地以静镇建侯也雷以威动行师也
　　彖曰豫刚应而志行顺以动豫
　　卦名豫者卦体九四一刚为上下所应而其志得行此人心之和乐也卦徳坤顺震动顺理以动动而人莫不悦此人心之所以和乐也故名豫
　　豫顺以动故天地如之而况建侯行师乎
　　夫豫虽兼刚应与顺动而所以致豫则耑在顺动豫之徳既为顺以动矣顺理之举循乎当然之则中乎自然之机故天地之大亦皆如我意所为葢天地者理之至我顺乎理则天地顺乎我而况建侯行师又何不得人心之悦乎二者所以利也
　　天地以顺动故日月不过而四时不忒圣人以顺动则刑罚清而民服豫之时义大矣哉
　　夫当豫之时其义存乎顺动矣而顺动之义岂徒建侯行师为利哉天地至大也然天地之运惟顺其气之自然以动故日月之晷刻迟速有常不过也而四时之气候寒暄有定不忒也过忒不和也不过不忒则和豫矣而由顺动故然是天地惟顺动故豫也圣人至大也然圣人之行惟顺其理之自然以动则事事皆足以感民之性正民之情不待烦刑而民自心服夫刑罚烦而民不服不和也刑罚清而民服则和豫矣而亦由顺动则然是圣人惟顺动故豫也以天地圣人之大而皆不外顺动以致豫则此豫时顺动之义何其大哉而岂止于建侯行师也
　　象曰雷出地奋豫先王以作乐崇徳殷荐之上帝以配祖考
　　雷始伏于地及出地而奋则鼓天地之和气发万物之生机和之至也故为豫象先王取豫之义又取雷之声于是作乐诗歌声律舞蹈缀兆无所不备则其盛徳之美无不相形而出可以崇显其徳矣而又何以用之耶虽朝觐防享无往不用而惟享帝配亲为最大于是取所作之乐盛荐之上帝荐之南郊而以祖配荐之明堂而以考配夫荐之上帝而上帝歆吾徳配以祖考而祖考悦吾徳和豫无大于此矣葢徳积而作乐以崇之是和之积于中者不得不发为声音也而声音既奏又足以召和极之上帝祖考以此格焉余可知矣
　　初六鸣豫凶
　　豫之时以不溺于豫为善初六隂柔上得强援正志行有势之人故不胜其豫而以自鸣凶之道也
　　象曰初六鸣豫志穷凶也
　　初六则隂柔卑下之人而忽得强援是必志满意极而祸败无日矣所以凶也
　　六二介于石不终日贞吉
　　豫乐易以溺人心逐纷华福祸之几浑不自觉故初凶三悔五疾上咎惟六二中正自守处逸乐之中而泊然安静不乱断然坚确不移其介如石焉则心无蔽惑而思虑明审凡事之几防遇之即知不俟终日而见之是得处豫之正而逺于害矣贞吉
　　象曰不终日贞吉以中正也
　　中则内存虚静之体正则外秉礼义之则故不溺于豫而见几蚤
　　六三旴豫悔迟有悔
　　隂不中正又近于四仰瞻人之得志而借以自豫能无溺乎处此惟宜速改可也苟又迟焉则凶咎将至真有悔之不及者矣
　　象曰盱豫有悔位不当也
　　不中正正与二反
　　九四由豫大有得勿疑朋盍簪
　　卦之为豫由四而成是众所赖以致豫者也大有所得矣夫以一人而为天下致豫任大望重独刚未可济也需同类之朋焉惟至诚勿疑则朋类合而速聚乃可保豫也
　　象曰由豫大有得志大行也
　　刚之志在为天下致豫由豫则志大行故曰大有得
　　六五贞疾恒不死
　　隂柔无坚介之守居尊有逸豫之资沉溺于豫固有疾矣况九四之刚众皆附之我乘其上众不附而处势危其疾益深有贞固其疾之象然以其得中犹有善行存焉未尝肆无道以速亡则又为恒不死之象
　　象曰六五贞疾乘刚也恒不死中未亡也
　　六五则是柔而居尊有疾矣曰贞疾则以其乘四之刚故势愈危也如此而恒不死葢其虽溺于豫而中徳犹未亡也
　　上六冥豫成有渝无咎
　　隂柔居豫极有昏冥于豫之象然以其居动极虽已成之愆而能变而自新善补其过无咎
　　象曰冥豫在上何可长也
　　昏冥于豫已非善道况在上又穷极之地何可长也
　　【震下兑上】
　　随元亨利贞无咎
　　随从也欲人来随已者必我先降心以随物而后人悦从之此卦卦变自困来者九来居初自噬嗑来者九来居五自未济来者兼此二变皆为刚来下柔之义所谓降心以随物也以二体言之为此动而彼説所谓人説从之也故名随夫人情乖背则事皆有阻苟我能随物物来随已彼此相从无少碍塞大通必矣但言随则或势相驱或情相昵不顾义理之正以此致人或为人致虽得大亨不免于咎况动悦之情易失其正故必利于固守其正不苟相随乃无咎也
　　彖曰随刚来而下柔动而説随
　　卦名随者卦变则刚来而下柔卦徳则此动而彼説故名随
　　大亨贞无咎而天下随时随时之义大矣哉
　　随固大亨矣然必得其正而无咎则义理之正合乎人心之公而天下皆愿随之此贞之所以利也夫人之相随以为适然相从特小事耳不知处随之时有不出于正而不可者惟正而后天下随之势驱情昵可以私而不可以公可以暂而不可以乆此其义之所系何如重大而谓可苟欤
　　象曰泽中有雷随君子以向晦入宴息
　　雷本动物今藏泽中随时休息之象君子亦有然者昼则自强不息及向昏晦则宴息以安其身亦随时适宜之一事也南轩张氏曰随非随时俯仰之谓有是时则有是理君子顺理而行向晦宴息亦其一事耳建安邱氏曰豫之作乐法雷之动随之宴息法雷之静
　　初九官有渝贞吉出门交有功
　　官主也初九以阳居下为震之主正所谓刚来而下柔者随之主也是官也然一有所随则有所偏系较平时无所専随之虚不能不变其常矣此正初出随人之始不可不慎也必也随乎正类而所与不泛则措身善地吉矣又出门以交不私所随则所交不狭而人之资我无穷何事不可就有功矣随人之道泛与狭皆不可而戒泛尤在所先一曰贞再曰出门贞则许其立身之吉出门乃许其身外之功此子夏子张之论交所以胥失之也
　　象曰官有渝从正吉也出门交有功不失也
　　人不患有渝而患渝之不正故官虽有渝随从乎正则吉也随最易有遗失出门交有功则能集众善而无遗不至有失矣
　　六二系小子失丈夫
　　隂必随阳处二而择所随初与五皆阳也但初非正而近五正应而逺人情易昵于近而二隂柔又不能自守故其象为情系于初之小子则反失五之丈夫矣程传曰二中正非必至是也在随之时当为之戒也
　　象曰系小子弗兼与也
　　系小子者岂果忘丈夫以为可兼与耳不知从非则失是断无兼与之理也夫志安于此而欲兼乎彼此其所以有系而不能割自谓不见絶于正类而究止为下流之归苟决知其弗兼与此判然复何所系哉
　　六三系丈夫失小子随有求得利居贞
　　阳刚在上者丈夫也居下者小子也三虽与初同体而切近于四故系于四之丈夫遂失初之小子以四阳当任而已随之固有求必得矣虽然不可以必得之故而遂至于苟求惟利居处其正则所得者亦君子之应得矣葢三四非正应而随之且有得疑若出于邪媚且人情无厌有求必得遂以为非理亦可求也故戒之
　　象曰系丈夫志舍下也
　　人贵知所舍志舍乎下乃能系上此知弗兼与之义者
　　九四随有获贞凶有孚在道以明何咎
　　位近于五刚徳同五故其随五也所欲可获矣但势陵于五嫌隙易生在我虽无邪心而势必凶也贞凶然则何以处此惟本之心者实皆爱敬其上之诚见之行者皆合进止当然之理有孚在道如是其明哲焉则咎于何生乎葢咎生于不明不明之人随上而无専于随上之实心不循随上之定理趋避弥巧取祸弥速
　　象曰随有获其义凶也有孚在道明功也
　　势过则祸生随有获以理断之固宜凶也有孚在道惟明理者能之是明哲之功也
　　九五孚于嘉吉
　　二之中正嘉美之徳也五以阳刚中正应之天下惟同徳之相随真挚而不可惑故为孚于嘉之象上之随下与其嘉者相信吉莫大焉
　　象曰孚于嘉吉位正中也
　　下非一类而独孚于其嘉惟已有正中之徳故能孚乎二之中正也
　　上六拘系之乃从维之王用享于西山
　　卦已终矣始终不失其随已极推其心诚有専固于是而不可移者如拘禁之系之又从而维结之也夫二三其徳泛泛而来泛泛而去人之大患也如上之诚虽王用以享西山可矣况随人乎
　　象曰拘系之上穷也
　　拘系之者随至于上则始终不变其心之诚穷极而不可易也
　　【巽下艮上】
　　蛊元亨利涉大川先甲三日后甲三日
　　蛊壊极而有事也此卦艮刚居上巽柔居下卦变自贲来者初上二下自井来者五上上下自既济来者兼之总皆刚上柔下之象也夫刚上而情不下接柔下而情不上通上下乖隔蒙蔽日滋蛊之由也又下卑巽而无任事之心上苟止而无振作之志因循积弊百病交生亦蛊之由也故名蛊天下事不极乱则不极治蛊壊之极必将更新大亨可必也但所以元亨者岂任之天运哉贵乎尽人力以济险难利涉大川而所以治蛊之道则有二焉蛊有事之始犹甲日之始也一则治之于先当将壊而未甚壊之时蚤求自新以开后事之始而不使至于大壊若甲为始而甲之先三日则为辛也一则保之于后当壊事方新之始当更丁宁详审于后而不使至于速壊若甲为始而甲之后三日则为丁也蛊将成而预治之蛊既治而维持之此其涉川之事元亨之由也
　　程传曰先甲先于此究其所以然也后甲后于此虑其将然也一日二日至于三日虑之深推之逺也究其所以然则知救之之道虑其将然则知备之之方善救则前弊可革善备则后利可乆古之圣人所以新天下而垂后世也后之治蛊者不明斯戒虑浅而事近故劳于救乱而乱不革功未及成而弊已生矣
　　彖曰蛊刚上而柔下巽而止蛊
　　卦名蛊者卦体卦变为刚上而柔下卦徳为巽而止皆蛊之由也
　　蛊元亨而天下治也利涉大川往有事也先甲三日后甲三日终则有始天行也
　　治蛊者承因循怠废之后亦难为力矣而能至于大善而亨此非区区补救而天下大治之象也利涉大川者向以偷安无事成蛊则今之治蛊必往而有事乃可元亨也先甲三日后甲三日如是以治蛊则乱终而治始矣夫终之必有始天运固然也人可不思所以应天行耶
　　象曰山下有风蛊君子以振民育徳
　　山下有风物壊而有事矣君子治蛊之事则无过治人治已二者葢蛊之时教化凌夷风俗頽败必振作其民使一变其旧习也而自新又新民之本故必培养己徳以为之基焉二者并举蛊无不治矣
　　初六干父之蛊有子考无咎厉终吉
　　干如木之干挺持振立之义蛊者前人已壊之绪故后人继而治如子干父之蛊也初六蛊未深事易济诚能干父之蛊则可谓有子而考得以无咎葢父之蛊父之咎也子不能救有子如无能干方见有子而考之过咎亦葢也但既至于蛊事亦危矣不可以蛊未深而易心处之也知其危而戒之则始危而终吉
　　象曰干父之蛊意承考也
