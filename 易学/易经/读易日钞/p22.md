<!-- { "loadSidebar": true } -->
　　二本应五而杂于二隂之间若系二隂而失九五是顾私背公也萃九五而舎二隂是利己弃羣也皆未吉而有咎莫如牵引二隂以萃于五则吉且无咎也且二柔顺中正虚中以上应九五刚健中正诚实而下交是吾之孚有以感上之孚诚意既至文饰可俭若禴祭之薄可也孚乃利用禴専以二应五説与引吉不相蒙
　　象曰引吉无咎中未变也
　　五不可背二隂又不可系权于二者之间而引下隂以同萃在上之刚两得之矣非中不能若是之适当也夫人孰无中而涉身萃地营私执见变其中者多矣故引吉无咎由二之中未变也
　　六三萃如嗟如无攸利往无咎小吝
　　隂柔不中正上无应与欲近而求萃于四然无德无援彼何取于我而与我萃故求萃于近而不得嗟如而无所利也为三计者惟往从于上以分当萃而萃之于理无咎耳但不得其萃困然后往复得隂极无位之爻亦小吝矣然失在见之不早实则理之正也小吝何足恤乎
　　象曰往无咎上巽也
　　往无咎上本正应我上而防从之于理为顺故无咎
　　九四大吉无咎
　　上比九五得上之萃也下比众隂得下之萃也四可谓得志矣然以阳居隂不正夫自古以不正而得君者多矣以不正得民者亦有焉若齐之田氏鲁之季氏是也得为无咎乎故必使其萃于上下者无往不出于正至于大吉然后无咎也
　　象曰大吉无咎位不当也
　　必大吉乃无咎者以四居位不正疑其所为未必尽善故戒之
　　九五萃有位无咎匪孚元永贞悔亡
　　卦之为萃柔当萃于刚也然卦惟二刚而九四非尊位不足当天下之萃惟九五则居于至尊其萃乃为有位也然五非徒恃其位也阳刚中正德与位称以此受人之萃无咎矣即或人有未孚亦惟自修其元永贞之德则人自信之而悔亡盖居大位以受人之萃如此其不易也卦体近比故元永贞之理亦同于比
　　象曰萃有位志未光也
　　萃有位矣然萃徒以位而人或未孚则于五之志未为光大也
　　上六赍咨涕洟无咎
　　萃终则散况隂柔质弱无位望轻处无萃之时而已无可以致人之萃求人莫应势孤矣势孤而不知惧其害岂止于无萃乎故必忧危之甚至于赍咨涕洟虽不得萃尚可自保而无咎也
　　象曰赍咨涕洟未安上也
　　上而无位众莫与之故不敢自安而至于赍咨涕洟也
　　【巽下坤上】
　　升元亨用见大人勿恤南征吉
　　升进而上也卦自解来柔上居四是柔以时而上进也故名升夫柔以时升循序而不妄进已善于进矣且卦德内防则善酌乎事理外顺则不失乎时宜皆利进之德也卦体九二刚中而五应之在我有其具而在上有其应又利进之机也以此而升大善而亨矣元亨若何用以见有德有位之大人未有不见欣纳者可勿忧恤也凡自下而上自暗而明有志于前进者皆可以遂其所适而无碍吉矣用见大人南征皆升也勿恤吉即元亨
　　离居南方自巽而坤其行自南故有南征之象
　　彖曰柔以时升
　　卦名升者卦变柔以时升向时柔居乎三今以时而升乎四也盖升之道在时稍急则被摧稍缓则失势惟时至自不能不升此升之善道也
　　巽而顺刚中而应是以大亨
　　卦变已善矣乃卦德又巽而顺卦体又刚中而应内则沉潜斟酌无急遽之心而外又因势顺宜无妄动之戾在我强毅不激有可进之才而在上虚怀下应适见我才之美凡此皆上进之无碍者也是以大亨
　　用见大人勿恤有庆也南征吉志行也
　　升之元亨如此故以言乎见大人则我乐得大人大人亦乐得我欢庆甚矣何恤乎以言乎南征则欲前进即前进无所牵于旁无所曳于后志克行矣何勿吉乎凡此皆以时升致之以巽顺之徳刚应之势致之也凡欲升者未有不由斯道者也
　　象曰地中生木升君子以顺徳积小以髙大【顺作慎】木伏生意于地中而渐发达于地上自下而髙升之象也夫木之生也一日不长则枯德之进也一息不慎则退必念念谨审事事谨审积之惟见其小而忽已成其髙大此君子之升也
　　初六允升大吉
　　升道在乎巽顺初以柔顺为巽主当升之时而巽从于二阳信能升之象也占者如之则大吉矣
　　象曰允升大吉上合志也
　　初六之才本不能升而能允升大吉者上合乎二阳之志也
　　九二孚乃利用禴无咎
　　六五柔中虚中以下应无杂志于内而耑应于我者也九二刚中诚实以上交秉无私之性而尽心于上者也我之孚有以感乎上之孚则真意相注不烦文饰孚乃利用禴其诚上升不负上矣无咎
　　象曰九二之孚有喜也
　　有九二之中实则孚诚足以上感上下之间有感必应有动必成喜莫大焉惟其为九二之孚也凡言孚或取中虚或取中实中虚则心无杂中实则志不苟真实朴诚谓之九二之孚至诚未有不动自有喜矣多饰何为
　　九三升虚邑
　　阳刚之才既可以进当升之时又利于进而临于坤隂隂体为虚坤象为邑进临虚邑如入无人之地矣
　　象曰升虚邑无所疑也
　　虚邑之象以其无所疑滞于前也
　　六四王用享于岐山吉无咎
　　以柔居柔柔顺之至诚意之极也积其卑顺之恭以无忤于上而诚意上升焉王用以事岐山之神亦应获福而无戾矣吉无咎
　　云峰胡氏曰随上体兑兑正西羑里视岐山为西故曰西山此卦上体坤坤位西南岐山在雍州南故直曰岐山
　　象曰王用享于岐山顺事也
　　下之事上惟有一顺以顺事之积乆不渝鬼神可享况于人乎若卑顺之中微有傲逆神吐之人害之矣
　　六五贞吉升阶
　　当可升之时居尊位又有可升之势但以隂居阳性之襍者未能纯心守正则其升犹未可必其无碍耳必其循理守徳正而固则吉以五之时位而一循正理其升如升阶之易何勿吉乎
　　象曰贞吉升阶大得志也
　　升进固得志之事也使升不以贞已内媿于心矣不贞而致艰阻益自负其志矣贞以致升阶之易内光明而外通坦其得志何如乎故曰大得志
　　上六防升利于不息之贞
　　隂柔居升极昏防于升而不已斯道也无适而利惟用于不息之贞则利耳盖防升者贪于利不息之贞则人所本不当息之正理反其不已于外之心而汲汲于内则惟患其有息矣何不利
　　象曰防升在上消不富也
　　冥升亦其心之不知止耳实则以防升而在上岂复有能升之理惟有消亡不能加益徒劳心奚益
　　【坎下兑上】
　　困亨贞大人吉无咎有言不信
　　困者穷而不能自振之义阳刚之德何往不可有为今坎刚为兑柔所揜九二为初三所揜四五为上六所揜阳刚被制而无以施其才故名困夫身有困时心无困时尽其义之得为以聴其命之不得为固无时而不亨也而卦德处险而悦亦有亨义焉故人必处困而心能亨则得其贞也然处困而贞非大人不能卦之二五亦有大人之象故惟大人处此乃能吉而无咎也苟不安守晦黙而尚口多言人谁信之非大人亨贞吉无咎之道矣
　　进斋徐氏曰兑口不掩言象坎刚中有孚信象坎兑相失故有言不信
　　彖曰困刚揜也
　　卦名困者以卦体刚皆为柔揜也下卦阳寡而防于二隂之中上卦阳众而在一隂之下隂为之主此阳刚之困也
　　险以説困而不失其所亨其惟君子乎贞大人吉以刚中也有言不信尚口乃穷也
　　刚既困矣乃卦德险以説身虽困而心自有可説不失其所亨非君子能之乎故亨乃为贞而必属之大人吉者正以二五刚中有大人之徳也又戒以有言不信者处困之时而欲以口胜则多言适以取困乃穷道也
　　象曰泽无水困君子以致命遂志
　　君子处困惟委致其命以遂我之志而已致命亦未必必死但自分一死致命于彼而不复惜何事不可行是亦困而亨也不然瞻前顾后身名败没此恨何穷是乃真困矣
　　初六臀困于株木入于幽谷三嵗不觌
　　以隂柔处困之底居暗之甚其才其地皆不足以自拔者也处困底故所居不安为臀困于株木之象居暗甚则终无出期为入于幽谷三嵗不觌之象蒙引曰底字贴臀字人行则趾为下坐则臀为下故以象初甚字贴三嵗
　　象曰入于幽谷幽不明也
　　入于幽谷则惟见幽暗终不能明也
　　九二困于酒食朱绂方来利用亨祀征凶无咎
　　他爻之困多致凶悔惟二以刚中之德才猷既美可以遂其所欲不至凶悔然正以得所欲之多而重为身累如酒食本人之所欲而醉饱之过反以致困也且二有刚中之德而九五以同德应之象为朱绂之王者方来求于我也下诚实以上交上专一以下应感孚如此享祀之道也故占为利用亨祀然二之刚中得应虽如此而身当困险征则必凶但义不苟免尚为无咎
　　象曰困于酒食中有庆也
　　以有中德能贻福庆于天下是得所欲之多也然庆在天下困在二矣
　　六三困于石据于蒺藜入于其宫不见其妻凶
　　隂柔不中正以处困时无适而可故居四之下而欲推乎四则四坚不可动是困于石也居二之上而欲借二以为安则二不甘承伏于下是据于蒺藜也进退不利则身危且死家不可保上六虽吾正应是吾之妻而不相应入于其宫不见其妻则家不保矣凶
　　象曰据于蒺藜乗刚也入于其宫不见其妻不祥也据于蒺藜以二刚本非所乗而三乗之以求安故不安弥甚也入于宫不见其妻不祥莫大焉
　　九四来徐徐困于金车吝有终
　　初六正应也奈四不当位无济人之才故初方困于下而我不能救初之来也徐徐然未得遽与我合也初又为九二所隔困于金车而不能自抜以就我也不能拯吾正应吝矣然邪不胜正久之而妄求者去正应者合终必得合矣二坎体有车象刚金象
　　象曰来徐徐志在下也虽不当位有与也
　　初之来徐徐四之才虽不足以防之然其志则欲拯之也故四虽不当位为无才而终与初遇也
　　九五劓刖困于赤绂乃徐有説利用祭祀
　　上为隂所揜则伤于上而劓矣下又乗刚则伤于下而刖矣上下既伤则凡所以奉身者皆适为身累赤绂之服无用而反为所困矣乃五有刚中之德因时干理久后尚有可济且兑为説体故不终困而徐有说且其刚中为诚实之心以祭祀鬼神亦可久而获福盖不特其干理之才可以免患而朴诚之心自足以基福所由困而不困也
　　蒙引曰九五不主人君言故曰困于赤绂
　　象曰劓刖志未得也乃徐有説以中直也利用祭祀受福也
　　劓刖则上下皆困志未能自得也然又徐有説者以其有中直之徳中则不滞直则不屈故可济也利用祭祀盖神之福人须人有以受之五之中实乃所以受福也
　　上六困于葛藟于臲卼曰动悔有悔征吉
　　隂柔居困极故纒束拘絷而不可动困于葛藟之象也震撼危动而不可静困于臲卼之象也如此则何往而可哉亦曰动辄得悔而已耳然物穷则变困极可亨若能有悔咎从前之心而改其所为则处世有道本无纒束本无危撼以征获吉矣
　　象曰困于葛藟未当也动悔有悔吉行也
　　困于葛藟非彼能困我乃我隂柔无才处之未当也本动悔而能有悔则凡所动作无非迁善改过之心其行为吉行矣安有终困者乎
　　【防下坎上】
　　井改邑不改井无丧无得往来井井汔至亦未繘井羸其瓶凶
