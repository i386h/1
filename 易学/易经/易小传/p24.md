<!-- { "loadSidebar": true } -->
　　九四鼎折足覆公餗其形渥凶象曰覆公餗信如何也之蛊【巽下艮上】鼎折足失任也覆公餗败其实也其形渥受辱也以阳居隂履非其位下应于隂与非其人以不中之才当鼎食之宠上实下弱失其所任是以折足也自二至四鼎之实也鼎实以盈失任而仆是以覆餗也徳薄位尊力小任大与非其人为下所玷是以其形渥也人臣而任天下之重必量力自信而后可也非所任而任以至于此信安在哉宜其凶也任用之戒也盖初隂在下足也三阳乗之力不能胜是以折也离而为艮火焚山败其质也卦变为蛊风落山陨其实也折足覆餗之象也皿虫为蛊蛊坏也其形渥之象也
　　六五鼎黄耳金利贞象曰鼎黄耳中以为实也之姤【巽下干上】黄耳金器大成也利贞柔巽刚也黄中之色也金质之贵也鼎以耳行五鼎之主也居中应中以中为实黄耳也载鼎者也居尊以柔纳乎刚正金也柔足以容刚足以举鼎道之大成也尊柔而巽刚行权而应变者也非正不可是以利正也盖离之中爻对峙于上黄耳之象也变而为干干为金金之象也卦变为遇遇小人长也大君守成所居在正守失其正遇道斯兴是以利正防未然也
　　上九鼎玉大吉无不利象曰玉在上刚柔节也之恒【巽下震上】玉在上文饰备也刚居于上五以柔奉之五居柔尊已以巽辅之玉也玉副金者也刚文柔者也臣辅君者也鼎道大备刚柔中节文饰备也其周公之礼乐文饰王业者乎刚不亢尊柔能纳正尊贤与能器业大备是以大吉而无不利也盖居鼎之成在离之上阳刚之实火不能炎变而为震其体刚动玉之象也卦变为常刚上柔下常而可久刚柔节之象也
　　论曰鼎显革之成也以革之下体有文明之徳升鼎之上体为文明之用以革之二有革命之志升鼎之五成主器之功革而成者也柔进上行得中应刚五也主器者也是以元亨也天下神器也鼎器之大者也其治之必有法也治其器必有以为之制度制度之道莫尚乎立敬立敬之先莫先乎享上帝此制度之先也鼎象也尚象制度鼎莫重也初隂分其趾也三阳居中腹也离之隂爻对峙于上耳也一阳横亘于最上也是以鼎象也以木巽火烹饪之用也巽以与下以天下之大而虚已待贤故天下归之文明之治不劳而成是以巽而耳目聦明也离目也五鼎耳也耳目聦明之象也离南方也圣人南面而听天下养贤致治垂拱仰成正位之象也巽申命也革既去故则当改命取新制器立法以成之凝命之象也正位凝命所以抚有神器而为宗庙主也去故取新莫尚乎明权莫尚乎适变上离以神其明明权也下巽以行其权适变也适变矣终必归乎正此治器取新之道成也是故五以金声始条理也智之事也上以玉振终条理也圣之事也五行志曰商之髙宗祭成汤有蜚雉升鼎耳而鸣刘歆以为易有鼎卦鼎宗庙之器也主器奉宗庙者长子也野鸟自外来入为宗庙器主是继嗣易也一曰鼎三足三公象而鼎以耳行野鸟升鼎耳小人将居公位败宗庙之祀也髙宗恐骇谋于忠贤修徳而正事举傅说于版筑之野授以国政因能致治中兴享国之久盖以传器主祭言之则长子之象也以鼎足承上任天下之重则三公之象也亦各有所取也
　　【震下震上】震
　　初九震来虩虩后笑言哑哑吉象曰震来虩虩恐致福也言哑哑后有则也
　　之豫【坤下震上】震来虩虩始震而知惧也后言哑哑在福而犹愼也持盈守成之戒也始生之阳长子也为震之主主器者也虩虩惊惧之貌也当震之始而能以刚下柔自反而惧是以震来虩虩也哑哑不敢肆其声也以惧致福其语而犹愼畏不敢肆声是以言哑哑也以此主器是以能震其持守之用也修之在初是以戒也盖刚处重震之始因其震而自震震来虩虩之象也爻变为坤坤顺也卦变为豫豫备也顺以动而不失其则能豫备以致豫后言之象也
　　六二震来厉亿丧贝跻于九陵勿逐七日得象曰震来厉乗刚也
　　之归妹【兊下震上】震来厉畏初也丧贝跻陵失其处也初以刚为震主二以柔而乗之是以厉也畏初之震度其所处不能自安必丧已资欲仰其应升髙以避之而两震不相应也何所济乎失其处者也然处中守正居惧自省则终固其所而复其所畏是以勿逐七日得也盖震之来所以肃柔慢也二以隂爻变而为兊体柔处说是以震来厉也卦变归妹女说男柔乗刚也女说男失其正丧贝之象也柔乗刚履于危跻陵之象也兊之数七数极则变是以七日得也
　　六三震苏苏震行无眚象曰震苏苏位不当也
　　之丰【离下震上】震苏苏弱而无当也震行无眚动而从刚也苏苏柔缓貌也震以惊肃柔慢为义三以隂居阳以柔乗柔弱而无当是以震苏苏也弱而无当则居不安矣材虽缓也然震体成矣茍有忧畏之心而能依刚果之助则免于戾矣四上震之主也行而从之动而从刚是以无眚也盖三隂爻也变而为离离隂卦也过于隂柔苏苏之象也卦变为丰以动故明行无眚之象也
　　九四震遂泥象曰震遂泥未光也
　　之复【震下坤上】震遂泥居柔介隂也阳刚之才可震也而居于柔安于众隂之中遂泥者也失于震首不能致后福之则隂柔自居不足以惊逺惧迩虽得所奉岂足光哉盖震而为坤雷入地也卦变为复阳在下也雷方震而入于地阳方动而复于下遂泥未光之象也京房易传曰震遂泥厥咎国多麋释者谓互体坎也四在坎中为泥之象言沈溺不能自出厥咎多麋麋迷也
　　六五震往来厉亿无丧有事象曰震往来厉危行也其事在中大无丧也
　　之随【震下兊上】震往来厉乗刚也亿无丧有事戒失权也柔居尊位迫四之刚惧而往也尊位何安其来反也刚以为疾是以往来厉也亿度也度而求其不丧权刚之道则必有事焉其事为何在中也居尊守中则刚不能陵四不敢逼是以亿无丧有事戒失权也人君之势莫大于权刚权刚在则主威震故曰大无丧也五虽乗刚四泥未光权刚不亡而其危可防是以戒也主器畏愼之故也盖震而为兊柔说居尊可危也卦变为随动而说随是以有失权之戒也
　　上六震索索视矍矍征凶震不于其躬于其邻无咎防媾有言象曰震索索中未得也虽凶无咎畏邻戒也之噬嗑【震下离上】震索索视矍矍居极也震不于其躬于其邻知戒避也失中处极当重震之上惧极而不自安也是以索索有惊矍矍而视也君子安其身而后动内外震惧身之危矣而犹动而不巳凶之道也是以征凶也五居震尊守中知惧不丧权刚巳乗其上畏而自戒震不以躬惧邻而惊是以无咎也两震者因其震而自震所以保其终也非隂阳之和也自震而戒则可两震相求则乖近戒于邻逺乖于应是以防媾有言也盖居动之极震索索之象也变而为离离为目视矍矍之象也震动也离明也动而明知戒畏之象也卦变噬嗑防媾有言之象也
　　论曰震者因其震而自震也微而震之保其终也是以亨也雷者天之震也迅雷风烈君子变其容号令者上之震也发号施令天下耸其听所以威懈怠而肃柔慢也震动也动者吉凶悔吝之所生也事之来惊而惧然后终获其福是以恐惧致福言有则也震次鼎明器之传也出为祭主长子也恐惧修省持盈守成之道也是以可守宗庙而为祭主也持守之道以敬为主敬主于内则临大震惧能安于所守而不自失是以震惊百里不丧匕鬯也盖人之致敬莫大于祭祀祀以载鼎实而升之俎鬯以灌而求神方灌荐之始虽震雷之威不能使之惧而失守敬主于内故也守器主祭之道也守器主祭而知敬畏是以逺者惊而迩者惧主威所以大震也故初主卦首恐惧有则故二丧贝五居尊位守中不失致上矍矍夫已资尚丧视且不遑宁暇窥神器乎且震为雷犹人主之威也雷之奋必隐隐然出于地渐奋而上达然后轰然震惊必洊动而后震固未甞遽也如人主之震亦须有渐必先加以声隐而未发及其不得已然后赫斯怒则天下莫不震慑矣象言洊雷震之意也震诸侯之象也诸侯之地方百里是以震惊百里也天子者奉天之威以震动乎天下必震惧而后能守其宗庙也诸侯者奉天子之威以行乎一国必震惧而后能守其社稷也皆初震而有其后者也
　　【艮下艮上】艮
　　初六艮其趾无咎利永贞象曰艮其趾未失正也之贲【离下艮上】艮其趾止于下也利永贞戒以守也趾在下者也柔居艮始以静止下艮其趾也柔之为道不利逺者居下止静得其正矣而正固之守有所不足是以利永贞戒以守也盖艮取人体为爻之象初处最下趾之象也爻隂也变而为离离体隂柔而性炎上是以有永贞之戒也卦变为贲善止于初以自贲其行者也故贲之初亦以趾为象
　　六二艮其腓不拯其随其心不快象曰不拯其随未退听也
　　之蛊【巽下艮上】艮其腓失止渐也不拯其随欲从三也我心不快不果进也腓随足者也自动则躁妄也初艮其趾止之在始二浸向上失止于渐是以艮其腓也上比内主乐于从阳轻躁妄动不能自饬是以不拯其随也艮体不动则腓不得举而随也性躁而不得往往既不果于进退又未能听命是以心不快也盖艮而为巽巽为股腓属于股者也艮其腓之象也巽为进退为不果心不快未退听之象也卦变为蛊风落山女惑男不拯其随之象也
　　九三艮其限列其夤厉薫心象曰艮其限危薫心也之剥【坤下艮上】艮其限止非其所也列其夤失初终也厉薫心畏首尾也限上下之间也知其不可而止则全其体限而止之乃止敌而止之乃止止非其所是以止其限也夤心膂之间忧畏之义也既不能以静止止之于初又不能为敦艮止之于终失于谨始既忧于初不能图终又虑其后是以列其夤也首尾之畏危亡之忧薫灼于心是以厉薫心也盖艮而为坤艮为背坤为腹在腹背之间体之限身之夤也卦变为剥剥丧也剥床及身危薫心之象也
　　六四艮其身无咎象曰艮其身止诸躬也
　　之旅【艮下离上】艮其身止得其分也隂道止静能止也以隂居隂当位也当位而静止得其分求在我者也是以艮其身也道伸而躬屈艮其身者亦止诸躬而巳善屈身以止者也是以虽乗刚而无咎也盖艮而为离离明也能止诸躬明哲保身之道也卦变为旅旅亲寡也在亲寡之时止躬保身则可无咎也
　　六五艮其辅言有序悔亡象曰艮其辅以中正也之渐【艮下巽上】艮其辅愼其出也言有序而当也辅辅颊也颊在外辅在中者也言之所自出也王言作令不可以易也节而止之愼其所出能止言也是以艮其辅也不言臣下罔攸禀令号令不可不当也愼以出之其出如纶是以言有序也六五之尊以柔含章以中行正是以得语黙之节也盖艮而为巽巽出命也艮其辅之象也卦变为渐渐动不穷也言有序之象也
　　上九敦艮吉象曰敦艮之吉以厚终也
　　之谦【艮下坤上】敦艮之吉止道成也动者利之求也动失则凶吝必生止者性之复也终止则吉祥自至非敦厚之徳不能止于终也以兼山之体处艮道之成静之极厚之至也是以敦艮吉以厚终也尔雅曰丘一成为敦丘艮山也变而为坤坤地也山有静重之体地有博厚之徳敦艮之象也卦变为谦谦徳之厚也君子有终以厚终之象也
