<!-- { "loadSidebar": true } -->
　　连者一三七九之相因二四六八十之相因也断者一九为四六所间二八为三七所间其升降上下内外止有三等如一北七南而三则居中二南六北而四则居中又如一始九终而七之盛者居中二始八终而六之盛者居中是也故卦画止于三重卦止于六而不得増也
　　内外
　　内者一三初生之阳二四初生之阴皆内也外者七九巳盛之阳六八已盛之隂皆外也内外别而初上分重卦立矣凡初生之隂阳未有不由中出自内生者天地之造化与人心之寂感莫不如是全部周易所发明者亦止是内外浑融之机耳
　　分合
　　分者一不与六同数不与二同位是也又竒与竒连偶与偶连絶无混杂皆分象也合者一与六同位二与七同位是也知分之义而内外上下不必从同卦爻所由有应与知合之义而父母六子不嫌并域而居所由有先天未断之图也然生数始于一至五而复归于中成数始于六至十而复归于中所谓天向一中生造化河图之谓先天以始之终之皆相涵而浑合者也不以初生之竒偶由中而起而以垂尽之竒偶建中而居是循环不息之理贞下起元之义也初生之阳涵于盛隂之内初生之隂藏于盛阳之内是隂阳之互根亦莫非循环之奥也
　　微盛
　　微者一三二四之方始盛者七九八六之就终也故初上相覆遂分杂卦之性情
　　始终
　　阳始一而终九故谓阳无尾隂始二而终十故谓隂无首干始坤终即是此义然始而终终而始其在图中生成之数既终而复归于中定乎始生之位是彻始彻终相连无间之义也又始一终九则五为天之中数始二终十则六为地之中数因五六为天地之中数故五音六律五子六甲以及五日为一候六候为一月莫非五六之充也夫五之居中固为中数六之居北何亦谓为中数也葢天地之体北内而南外北辰正位而不动中故也一生于六中复之一阳生于坤中其在易曰七日来复复见天地之心心即中也
　　上下
　　上则竒之外盛而二偶生于其中下则偶之外盛而一竒生于其中先天图天地定位而隂阳之初生均由中出即其象也
　　顺逆
　　阳以上而下为顺以下而上为逆隂以下而上为顺以上而下为逆其位使之然也故曰天地定位不可误解説卦传
　　左右
　　何谓左右阳从阳位升隂从隂位降造化之理并行而不悖者也太极初生而隂阳两象悉已全具即其象也左阳位也故阳生于此右隂位也故隂降于此其在先天图初画之阳皆左升若隂而居左则就消而终矣初画之隂皆右降若阳而居右则就消而终矣
　　形气
　　一二三四五气之生也六七八九十形之成也生者在内而握机成者在外而具体方图之震防内而艮兑外雷风气也山泽形也雷风为隂阳之始故以气用山泽为隂阳之终故以形成然形气受能于天地故天地又包形气之外此义全具先天之方图夫万物莫不生于气而成于形迨形之既成莫不气中而形外即一水二火三木四金五土一水初生于内者也五土形成于外者也水火亦以气生土金亦以形成木居五者之中故形气兼之曲直者形渐长渐大则气也
　　左阳右隂
　　左阳也而仍有就消之隂行于其中右隂也而仍有就消之阳行于其中极盛而就消则不能以自主故左之隂则为阳所丽右之阳则为隂所防隂阳互根之义即显于此观坎离二象可知
　　左旋
　　左为阳位则阳之自左而旋固也乃隂之旋也亦随阳而左而无有逆焉者此坤徳之所以为顺也有用九无首之吉而坤徳遂代终而无成皆由此图出也
　　三百八十四
　　以河图之全数各自乗之惟一无可乗故除之以象太极若一一如一是也自二而二之以至十而十之共得三百八十四圣人重卦止于八八所以止有三百八十四爻是生成之全数具足者也
　　一连二断参天两地
　　一无匹者也故尊为太极太极之蕴不逐渐而出则无化育继一者二故以二配之而隂阳于此肇矣圣人取一无间断之义而画一竒之阳取二有两开之形而画一偶之隂此即乾坤两画所由始也隂阳立而无穷之造化生矣过此以往一与二合而为三此即隂阳既交而五行之全数皆由此出故三之为用至广以在隂阳方交之始时有三候位有三等卦有三爻爻有三极皆谓隂阳之交也一二合而为三二三合而为五参天两地之义具焉三者竒其竒四者偶其偶皆包于二三之中皆参两也作围径説者非也故五行之全数在河图止于竒偶达其原则隂阳而已矣
　　河图竒而洛书偶
　　河图相合皆成竒数洛书相对皆成偶数故图为先天是流行之气书为后天是对待之形谓河图对待洛书流行者非
　　阳包隂
　　九大六小六不及九者半明阳包乎隂天包乎地也如三分之九三竒六两竒皆贵阳之义也
　　大太极小太极
　　有体统之太极有流行之太极一为太极数之元也一加一而成二二加一而成三三加一而成四四加一而成五莫非此一之流行此体统一太极之象也五者五其一四者四其一三者三其一二者二其一则流行之太极万物各具一太极之象也圣人则之所以有太极之説
　　九阳
　　阳数极于九故先天卦中对待莫非九数如干一坤八离三坎六之类是也易之阳爻称九乾卦之用九皆由此出
　　九六皆成数
　　用九用六举成数而不及生数以生数属气无形可见成数属形始可辨别此如蓍之用数皆属有形即于其中察所蕴之神理是也然九为一三五之合六为二四之合明九六虽为成数莫非生数之所生矣
　　二五
　　五生数皆本于中五故四生数遂得与中之十五相近而要皆中十之四分中五之两分者也故四与一合为一五三与二合为一五而四一与二三又复合为一十而归于中四一一五二三一五故曰中五之两分四一与二三合而成十故曰中十之四分然自其来而论则在中之五十悉出而为四方生成之数自其返于中而论则在中之五十皆四方生成之数返而凝聚者也要止是三五之合所以谓为参伍以变三五者九六之合九六者三五之分故周易之爻遂専以九六言
　　河图加一倍法
　　由中之五而十数包于其外以五加十此加一倍者也由一二三四之生数而外加六七八九之成数以十而加二十此又加一倍者也由在中之十五而外加生数之十成数之二十以十五而加三十此又加一倍者也五十者静镇于中而不动河图之太极也生也者几之将动者也成也者数之已极者也由中而生而成每一加而外出此圣人画卦用加一倍法悉由河图出也由中而生而成凡有三等圣人画卦特立三爻悉由河图出也非直此也今观数之所衍由一而二而三莫非加一倍而得焉者也然每加一数而遂各异其数各异其性所以圣人画卦每加一爻而遂各异其象各异其理也不知河图本具画卦之理徒以拆补言之自悮而悮人非知河图者也
　　王宏撰曰欧阳氏不信河图洛书苏东坡云着于易见于论语不可诬也曽南丰云以非所习见则果于以为不然是以天地万物之变为可尽于耳目之所及亦可谓过矣则其不信非也【煦】按河图洛书均为则以画卦之资此万万不可移易者也若并以图书为怪妄则谬矣汴水赵氏亦以图书为后人所作而特取其数有妙理其説与欧阳氏又别谨按永叔不信者非也即信而不知其为画卦之资亦非也必谓庖牺氏之王天下也一段天地鸟兽人物皆举之矣而独不举及河图遂谓图书为怪妄然则河出图洛出书圣人则之之説与论语河不出图之説非孔子之言乎当知则之为义是尊敬而规仿之不敢走作丝毫之意至于仰观俯察与鸟兽人物又是画卦之时惧其与天地人物之理但有纎毫违忤便不足以发天地之秘便不足以传圣人之心便不足以冒天下之道是皆推本河图而又博以考之以为卦画之印证者也如使不博以证之则即此一段中仰而观象于天用以画卦其亦可矣不则俯而观法于地用以画卦其亦可矣顾必上下俯仰鸟兽人物而不惮烦也岂极精极防如河图乃反弃焉如遗而固不欲取则于兹耶如但执仰观一段万一合于天文而不合于地宜合于地宜而不合于人物又何能则以画卦乎且天地鸟兽人物皆可则矣又何独遗河洛乎凡皆未明画卦之理即图而具耳明明圣人之言见于两处则图之説特举而标之俯仰一段详举而证之乃信其详举者为是略其特标者为非然则孔子之言仁亦尝不一其説矣执克复之一説不将以敬恕之説为非乎又况河图之数见于系传言之已详孤执一见以为无是则是孔子传中之语尚未能一一打透恐非真能解易者也总縁图书未得真解不能与周易打通遂使人人向数上留心便称得解又其甚者拆而补之求合乎先天之卦是则昩先后之序失先天之防真怪妄不经无一语切当易理矣岂知河图本属先天其妙全在合处伏羲所画之图全由河图中揣摹钻研而出【煦】前所释亦庶于河图所蕴则图之妙发泄殆尽南丰以不信为非其言诚是东坡之见亦佳至以则图为则旋毛而画出河图之圆星则仍是欧阳之见耳洛书非以作范详见后解至于河图洛书先天四图文王一图邵子最先发之朱子因而入本义则朱子之有功于周易大矣
　　章本清曰河图阳生于正北长于正东盛于正南极于正西隂生于正南长于正西极于正北终于正东纵观则阳生隂中隂生阳中横观则一九太阳居西北二八少阳居东南以西则九分为二七以南则二七合为九此河图之相生而未始不相克也
　　【煦】按生长之説最合河图正义相生相克亦误袭先儒九分二七二七合九之説此盖七九易位之理言于洛书中可也金以利为性利则必分易九而为二七所以象其分也火以融物为性融则必合易二七而为九所以象其合也
　　九六图说
　　【煦】按九六者乾坤之二用隂阳之合徳也其原皆出于图书图书之参其五也书之纵横十五皆九六之合也在图书则九六全用者也故其数皆十五在卦爻用九则不用六用六则不用九皆参于其十五而定之者也天下万事万物不离隂阳六十二卦皆乾坤二体交索而成则九六之大用着矣






　　干用九而九乃为离所居则六可以识大明终始天徳不为首之义焉坤用六而六乃为干所居则九可以识大终之义焉










　　王氏似鹤曰上图第一层乃八卦顺布之序也卦之本数在下五层凡上画竒者数皆一三五七九偶者数皆二四六八十除十不用只用零数各得其卦之本数而止无犯重者如第二层干下取九字坤下取六字第三层坎下取二字第四层震下取八字艮下取一字第五层兑下取四字防下取七字第六层离下取三字合而观之则干九坤六并列于上而震八巽七兑四离三坎二艮一鴈行于下且乾坤平对艮

　　兑斜对坎离斜对震巽斜对未或紊焉当知卦数不外乎位序矣下图即从上图衍出因坤之四十八而起干之四十九以至坤之九十六而终焉此图之四维皆干九坤六而六子之序与上图无异则卦数岂可移易哉且演必六位者六位成章也干起四十九者大衍之防也终于坤之九十六者阳九隂六之防也此图包涵甚深不止为卦数取证也
　　以图数推卦数先儒所见互异此与邵子亦不同邵子用图之连数此用合数也






　　周易函书约存卷一
　　钦定四库全书
　　周易函书约存卷二　　　礼部侍郎胡煦撰原图【先天后天】
　　总义
