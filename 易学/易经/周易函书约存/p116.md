<!-- { "loadSidebar": true } -->
　　此明刚柔杂居吉凶可见之故皆与能之事凡爻之变必有所通【煦】所以有四通之说若滞于一所则不灵不灵则不顺利故曰变通以利言利即亨利之利言无阻也彖曰乾道变化言利而已以情迁者因本爻各具之情遂改易其吉凶也爱恶情也是故下皆吉凶情迁之故葢吉凶在爻每因刚柔徃来初终内外之情而迁变承乘应比各有爱恶爱则吉恶则凶然爱而亦相攻者胶漆之投入之唯恐不深也爱相攻家人九五恶相攻同人九三是也逺相取应外是也近相取承乘是也情实也对僞而言情相感中孚九二僞相感渐之九五是也近而不相得困三豫二是也相攻相取情也感者情之始动利害之开端也取则情之方露而悔吝之初着矣攻则情之极至而吉凶分矣因逺近生情僞因情僞生爱恶皆蒙情迁句推本言之逺近情僞亦姑自其浅深而分耳当知卦爻中其居皆有逺近其心皆有情僞其情皆有爱恶逺者止于应不应耳既不相値其情犹缓若近而不相得则凶或害之悔且吝凶本爱恶句害本情僞句悔吝本逺近句此处三者相连故知上三句相连説立爻之法无过时位变通二句言时爱恶以下言位
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈【杨易屈作诎】此与上节虽若不类言外见卦爻之辞包罗含蓄中正和平知众辞之各异各有其情则卦爻之迁转变易当亦各有其情欲人因卦辞而推求卦爻之情伪也试即辞之在人以情迁者观之有将叛乎正理者中心不安发而为辞必慙愧囘互而无所舒展人有昧乎是非莫知适从者内无主见辞必枝离两端无定执焉去欲循理吉人也心敬愼而言有节辞不期寡而自寡欲动情胜者躁人也内无飬而心易纵辞不期多而自多诬善为恶之人无实迹可据必迁就以快其私其辞游移而无根委靡退怯而失其职守者心志卑陋其辞屈抑而不伸人情险阻不同而辞以情迁如此则卦爻既殊当亦各一其情而系爻之辞安得不因情而迁致有爱恶攻取吉凶悔吝之殊哉虞翻曰辞慙者坎人之辞也近而不相得故叛坎为隐伏为兵戎故叛坎为心故慙辞枝者离人之辞也火性枝分故枝疑也辞寡者艮人之辞言有序也辞多者震人之辞震为决躁恐惧笑言哑哑故多辞辞游兊人之辞也兊为口舌诬干干为善人也辞屈巽人之辞也巽诘屈震初阳入伏巽隂下故其辞屈此六子也离上坎下震起艮止兊见巽伏上经终坎离则下经终既未上系终乾坤则下系终六子此易之大义也
　　右第十二章　此章以乾坤易简知险阻为主首节言易简之知次节言易简之能设位成能总上二节言圣人作易使人知险阻变动节言易书能知险阻因示人以险阻之可知将叛节言圣人不假易书自知险阻示人以险阻可知之理以为能知之例险阻情也故末止言情字
　　上传首篇言圣人以易简之德成位乎天地见圣人作易之原此章言圣人以易简之德知险知阻作易而使百姓与能见圣人作易之大用

　　周易函书约注卷十六
<经部,易类,周易函书约存__周易函书约注>
　　钦定四库全书
　　周易函书约注卷十七　　礼部侍郎胡煦撰
　　说卦传
　　隋志秦后易失说卦三篇宣帝时河内女子发老屋得之今说卦止一篇而别出序卦杂卦二篇葢隋志混言之潜录曰吕东莱定为十二篇时也
　　昔者圣人之作易也幽赞于神明而生蓍【徐陆作幽赞】参天两地而倚数【两说文作防倚蜀本作竒周礼注同】观变于隂阳而立卦【马作观变化】发挥于刚柔而生爻【释文作发辉】和顺于道德而理于义穷理尽性以至于命
　　幽賛于神明龚深甫曰宾主之仪賛者通之神明之徳圣人通之此言賛化育也来氏作神明幽賛而生蓍参两言揲蓍求卦之事然止言竒偶所始故止及于参两非有分揲挂扐之事也向谓数始方员方员出于天地因有阳全隂半之说若然则是数由天地而始非参天两地而倚数矣当知倚者依也数即河图之数天之参依数而参谓参由竒出也地之两依数而两谓两由偶出也葢河图数十实由五数而生成数则生数之所生也顾此生数中竒数有三一三五是也偶数有二二四是也竒阳象天偶隂象地三竒故参天二偶故两地然皆比拟河图之数分别出来故曰倚数其必依数而参之两之为揲蓍求卦无出竒偶四象则竒偶再加八卦则竒偶三加也蓍中初变则隂阳之位再变则四象之位三变则八卦之位而三变中单者参三而为竒双者并两而为偶竒天数偶地数天非数也依数之参而知之地非数也依数之两而知之下文隂阳刚柔皆此参两皆此天地也孔颍逹曰两偶之始参竒之始【煦】按三竒得九是亦老阳之天数而六包其中即天包乎地也两偶得六是亦老隂之地数乃分为两参是以地承天也比于天数则不足隂乏之义也故九之与六莫非参两观变即三变十八变之变隂阳即三变十八变所得之象既有隂阳复有老少又有上下多寡纯杂不同而六十四卦由以立矣刚柔即隂阳发挥于刚柔而生爻者谓此六爻之中或为少刚少柔之静而不变或为太刚太柔之动而必变又或干体而坤用其六来交坤体而干用其九来交则以所用之刚柔为主故曰发挥而生爻观变以下皆主蓍言一是统观全体看是何卦一是细观一节看是何爻为主何爻当动也和顺三句总言卦爻之功用见圣人筮卦之设非徒趋避已也原欲人和顺于共由之道俾蕴之为徳悉无乖戾阻塞之嫌因致条理不紊均恊乎当然之义也此句在行事上说又欲人穷究万事万物之理因得自尽其各正保合之性以逹夫一元统天之命此句在知上说却总承上句来道徳义散见于事物其中之所以然谓之理理所秉受谓之性性所从出谓之命道徳义理性命皆属人和顺理穷尽至则蓍卦也学人之事先知后行圣人逹天之学则先行后知一说全就蓍卦言如干有刚道坤有柔道刚有徤徳柔有顺徳潜有潜义见有见义是也和顺者与之混融而无所拂理者分其条叚而无所紊穷者推致其极而无所遗尽者全体备具而无所歉至者探其大原而与之合道徳义之所以然散见于事物者蓍卦皆有以穷之道徳义之秉受于人物者蓍卦皆有以尽之道徳义之原头出于天命者蓍卦皆有以至之易数功用之妙有如此【煦】观穷尽二字还就人说为当一说观变句立天道也发挥句立地道也和顺句立人道也穷理句即顺性命之理也系传言卦爻多接言占此止以和顺二语承之可知周易非卜筮之书
　　右第一章　言筮数之设本于河图即具天人合一之防
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章【马作六画】
　　首二句见圣人作易教人其道甚大非第占卜也故下言天地以发性命之原言仁义以着性命之理两故字分两叚上言三才之各有两故以兼三才二句承之说成卦之体统下言分而迭用故以六位承之言卦中之爻位在卦故言画在爻故言位性自所受而言保合之太和也命自所赋而言变化之各正也圣人之卦爻有初末隐见内外始终皆依附于一元之亨而利贞者也故曰顺性命之理下文隂阳刚柔仁义皆性命之理也兼之以画卦而分之而迭用之所谓顺也隂阳以气言刚柔以质言仁义以徳言天无隂阳则气机息地无刚柔则地维坠人无仁义则禽兽矣故曰立天立地立人天地人三才也隂阳刚柔仁义则各两其道矣易卦兼之性命之理在易卦中矣六画成卦者五上一隂阳之在天初二一柔刚之在地三四一仁义之在人也而性命之理合之尽其大而无余矣此统以言其体也分隂分阳从天道来极其精而不乱矣此析以言其用也
　　右第二章　上章言圣人因蓍而作易有益于人道此则言易卦之作原具有人道
　　天地定位山泽通气雷风相薄水火不相射【音石虞本音亦厌也】八卦相错数徃者顺知来者逆是故易逆数也
