<!-- { "loadSidebar": true } -->
　　易冒天下之道精粗巨细何理不具故大挠之造甲子实由周易始也甲子乙丑名也而义具焉阴阳五行之义蕴于图书而卦爻遂资以托始有昼有夜有刚有柔有微有盛有始有终无出阴阳二者更迭变换而已然而非五不遍者河图之生数至五而始备也故阴阳之义该于二备于五止矣该于二者竒耦之所分备于五者生成之所合也二气之流衍以次相循无截然更换之理故大寒不即交大暑大夏不即转大冬莫不有中气存焉此二太之必循为二少四象之所以相因而见也是生生不息之原也四行之徳平列四位分主四时而不能不反而归中是化原之所自起也于是乎四而五矣若使缺一则滞而不灵而不可以行故圣人察其迁流转动之义于是乎命为五行别其性导其机本其实也既周五行而又两其候于是乎五干六支之数由以起矣干数出于生支数出于成干干阳之徤运支坤阴之静镇也故干必五而支必六者是奇耦之定数所由以建中立极者也干五而其用十支六而其用十二一阴一阳之谓道重卦之义也干动而支静干阳而支阴故天干六周而地支始能五遍干五而行六支六而行五体阳用阴体阴用阳因以见天行之徤逾于地也二气五行出于河图固已支何为乎十二也因圣人仰观于天见夫四气之运合而成岁而日月之交防者必十二周知非十二支不足以相配矣乃此十二支不能无阴阳之分则犹之乎六也四气之中无以间之则混而无别故本五十归中之义命之为土附于各行之后则四而犹之乎五也播五行于四时无出阴阳太少五行除土四而已矣非土则无以善藏其用故四而五之河图建中之象也河图之序始水火而终金土先气而后形生物之理胥如是也木火土金水者相生之序一气之流行循环而不已者也然有阳不能无阴故因其中数而重之而干支之数备矣最重浊者莫如土天干之土建中而运阳动而从天也地支之土各随一隅而分布焉阴静而从地也干支皆五行也干之土二支之土四者河图无隅洛书有隅故也洛书非隅则四方无所定五行非隅则四行无所别也凡皆阳动阴静之义也五行者一气之流行耳曷为乎首之以水也万物之生资水以始天以一生地以六成一生之始六成之始皆始也干资始者也初九九四又内外卦之始也圣人之论爻也潜龙跃渊为何象乎则干初之与天合徳亦明甚矣于是乎有子支之纳子其名水其义也得始之之义而五行之原定矣于是乎衍之以生生之理于是乎定之以各得之数而支干之大义举矣水之所生水而起木之所生木而起序也爻之成也由一而二由二而三亦序也与初同德纳于初与二同德纳于二与三同德纳于三理也然就五行而论则谓为与爻同德就卦爻而论仍是爻中自具之德非外有物焉能与诸爻比而同之也故卦爻中自具之五行皆卦爻中阴阳微盛之理所辨别而分计者也不知其义不察其原则以为纳而已矣其甲乙子丑十干十二支之名则假立而其义焉者也纳之为言又支干既名之后因其义之可寄于爻而强以予之之说也知五行之理即爻而具则浑而一之可耳安所事纳哉干资始又阳德也阳德故纳阳支阳顺故支亦顺也子寅辰内三象皆阳而顺午申戌外三象皆阳而顺也火外明而内暗故不见于内而见于外卦之初以序而论三不为火而为土内卦之终也亦犹水有阴阳而终之以土木有阴阳而终之以土者然也是洛书四隅之义河图五十归中之义也以生序而论五宜为土而兹为金金实资火以生故五行之长生独以金生于巳以相尅为生不以相生为生是图书易位之秘也上之终也与三同德故复为土焉干资万物以始而所纳如此则为干所生者亦视其所得于干之初中末而遂并初中末所具之理而皆能各得之矣坤与干配不与干爻同德而与干对取者交泰之义也坤阴故逆使然也三女配夫三男故三男纳其阳而三女遂纳其阴凡皆阴阳五行初末微盛之奥义也而不知其义不察其原则以为纳而已矣合诸岁月而歴歴其不爽者取验于时位者也时有三候位有三等征之于爻实有妙义存焉而圣人设之以支干别之以五行证之以阴阳均所以发爻之义也天干之序不首水而首木建寅之义也然水无质而木有形亦体阳用阴体阴用阳之义耳干纳于卦支纳于爻支可以位定干不可以位定也阳之为德过乎阴阴之为德止乎其位阳常饶而阴常乏天能包地天参地两之义也圣人仰观察日月之交防毎一卦象以一干纪之故干之所纳不于爻分而独于卦统者天行也纳支验而纳干不验者干阳善动者也动则非位之所可拘阴静而止始终微盛之理一定而不移故察其初末之形皆昭然而易辨也然非考之于火珠林则亦茫然莫得其解矣
　　支干之始与爻同德故能与爻同建于位而莫之或移与爻同征于时而莫之或差圣人论爻以三候征时以三等征位即纳支纳干义也夫然则爻非爻也皆支干之流衍者也故子寅辰者爻之内三候也午申戌者爻之外三候也而要非子寅辰也爻之内三候而已而要非午中戌也爻之外三候而已
　　曷由知岁月日时确乎其为某甲某子也干阳卦也则阳徳之所衍干必阳干支必阳支也故于干则纳六阳干于支则纳六阳支也干又大明终始美利天下者也故内则纳甲而外则纳壬甲壬者十干之终始也坤与干配阴木阴水与坤合德乙癸所由纳于坤也支行五而支数六又必重为十二者何也卦立三爻有内不可无外有阴不可无阳故也内外重之则六阴阳重之则十二矣然阳卦得阳阴卦得阴虽十二也而犹之乎六也以六支而分配于内外卦仍然是三候三等之义也即在河图其生而长长而盛亦三候也其下而中中而上亦三位也夫坤既与干配干纳阳支之子则坤宜纳阴支之丑而乃以对丑之未纳之者因坤必与干配始有化育而又必一内一外然后始可相配非同内同外所能相配也天下之理不异不可以为同故乃与类行之言说八坤卦盖以干为类也若水之与水火之与火合体而不分安能相资而用以为类乎暌本乖离之卦而爻爻言合盖不同不知其为乖不乖亦不知其为同其理固如是耳因坤必与干配故必纳未于内卦之初而始克与外干之午火相合纳丑于外卦之初而始克与内干之子水相合此干上坤下坤上干下阴阳合德化育无穷之义也其子之必与丑合午之必与未合者此即左阳右阴两相配合之义也然干之阳支顺坤之阴支逆何也天地之理一往一来一顺一逆然后生生不息之妙出焉若使一概皆顺则阴阳皆不能以相配亦恐其易尽而易穷矣至于六子各得乾坤之一体故遂各纳乾坤之一支得初者纳初于初得中者纳中于初得末者纳末亦于初也乾坤所纳之支既各有定然后即其所占所动之爻合诸岁月日时而考之其为干初之动乎而征验于某岁某日矣则知其日月之必为子也其为坤二之动乎而征验于某岁某日矣则知其日月之必为已也于是乎累积而累騐之而于甲子乙丑之序絶不相紊也然后即其岁月日时而序次之此所以有六十甲子之设是则大挠之造甲子盖由易始也然非于火珠林中纳干纳支之法因其占而得验者考之莫由知其故也故凡道理之附易以传者皆不可目为粗浅而弃之不讲也
　　支干之设总不越河图中奇偶之与五行而已阴阳之义出于奇耦四象之义定于五行支干之中各有五行五行之中各有阴阳其或五或六者犹之乎或四或五而已知阳奇而阴偶则十合之而奇十二合之而偶矣奇者天偶者地奇者生偶者成奇者阳偶者阴也纳支之法固出于易固取验于卦爻纳干之说详于日月交会然亦特指其所在之方位而证之耳及纳之于卦原无可验何由知此岁月乎其为某甲某乙也曰此亦易辨耳盖干十而支十二以干合支十旬之内必有二支非干之所能及而此干所不及之支如在十旬之中见于爻象其于爻也必无所验以此旬无此爻象故也迨及前旬已过后旬复来而此爻验矣故此一爻如在十旬之内古人遂目为旬空以万事万物莫不由虚中起也迨及其干已换而其爻已应则即其所换之旬知其初由虚中而出则遂定为旬首而目之为甲然甲阳木也有阳不可无阴故遂以乙之而定为阴木如是因木之生火火之生土土之生金金之生水而丙丁戊已十干之名由此而分十干之位亦由此而定矣故能知乎岁月日时为某甲某乙也凡皆由周易始也今人率议火珠林而不察支干初造之始得为知周易者乎
　　五行
　　伏羲之卦图所以开天而明道者也其内合者大本之所由寓其外分者大用之所由行也缘其灵妙实与大造同运由其后而逆遡诸资始之元千变万化由之以出故圣人体之可以作圣而天地与之合德凡民用之可以趋避而鬼神莫测其机顾达天之道非圣不传而圣神天纵又问世不一出故其说于吉凶隐其义于占卜以俟诸来禩耳夫伏羲之至文王盖亦不知几何年矣周易未起非有占卜借以传其卦图则伏羲之图当不至文王而早已絶矣借令传之非于吉凶确有明验则亦当不至文王而早已絶矣文王何据而有周易之作乎乃文王周易固已有先甲先庚帝乙巳日之辞则是干支之说文王之前已如是也夫伏羲之至黄帝亦不知几何年矣顾黄帝时大挠始作甲子若使妄意作之漫无证据则其纳诸卦爻当亦必无可验乃既已纳之既巳验之借非其前原有五行生尅之理大挠何据而有干支之设乎不知干支之设始于生生尅尅之几生生尅尅之几始于五行五行之辨始于图书皆自开卦以后歴歴验之有以确证其所由然也河图之左旋而顺者相生之几也洛书之右旋而逆者相尅之几也生尅既定而五行具焉而六亲分焉而六十四卦之列为八宫别为升降循为归游亦由此定焉盖六十四卦莫不各有一行之所属而升之与降归之与游胥有以征其至一之性而彼宫此宫各不相干是五行之理由图书之五象而定也然河图之象除中五与十四而已矣洛书则四正四隅而五亦居中犹之乎四也故五行之在卦中者二生二尅亦莫不各有本行存焉于是乎逐爻察之有与卦之本行同德者则命为兄弟其生生者与卦德同其尅尅者亦与卦德同也有能生此爻者则命为父母有为此爻之所生者则命为子孙有尅此爻而为此爻之所畏惧者则命为官鬼有此爻所尅而为此爻之所驱使者则命为妻才是六亲之设固寓乎生生尅尅之几而实由五行而定也夫五行之在八卦既各有生尅之几而六爻之在八卦又各有阴阳微盛初末上下之别于是乎干支之设由以起矣是则定各卦之本行者图书之方位也定生生尅尅之几者各卦之本行也定五行之目者生生尅尅之几也别支干之次者五行生尅之理也十干十二支则河图中竒偶微盛之秘洛书中四正四隅之妙也非有吉凶同患之圣人歴歴占之歴歴验之五行何自而有其名支干何自而别其序周易何自而有其经乎观于精粗不遗小大必备则所云其道甚大百物不废者亦可见矣今之学易者莫不奉周易以为凖绳而特未详于三易之所始则索诸精深而遗其浅显又视五行生尅为易外之事而尝不之察至其为学恒若大本大用至神至变至精所存可以旦夕卒解一岁半岁不难遽达者宜乎易学之难也
