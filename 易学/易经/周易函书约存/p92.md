<!-- { "loadSidebar": true } -->
　　此爻皆隂系于阳相得之象凡在下而附于上则为系随之二三是也凡隂附于阳者必固故此曰系而遯二曰执马季常谓柅在车以金为之所以止轮后人从之谓一隂始生静正则吉徃进则凶故以二义戒小人因以羸豕句作不能系说谓蹢躅为进此主教君子言也荀爽曰柅络丝篗之柄也来氏从之谓篗孔用金巽为木柅象又为防系象变干金象言繋之固也贞吉者言繋于金柅前无所徃则正而吉若前有所徃必至他姤则见凶矣因巽进退而躁故且系且徃又以蹢躅为不肯前进则非贞吉之防宋衷曰羸大索所以系豕也巽为股又为进退股而进退则蹢躅也初本应四为二所据不得从应故不安体巽为风动摇之貌此以羸豕句作虽系而不安之象三说当以宋衷为正凡隂皆有资于阳其有善不善则因卦而异不可槩以君子小人言也此爻应四比二四为正应宜其系之极固今既为二所据故四曰无鱼隂柔无为适比于二为二所据故二遂有鱼然四正二不正故教之以系于四如金柅之固乃正而吉若徃而之二则立见其凶蹢躅者徃来不安之象此句见隂之无为虽繋而不能自主兼贞与徃之两义而象之见小豕之与大豕虽相孚信不能暂离却常跳跃而不安此与屯初同义屯二与五为正应屯二之婚媾即此之系也屯二比初其冦盗不字即此之徃见凶也然屯初比阳阳具有为之才故十年乃字终必合也姤二以阳据隂隂实无为又居初不正虽系正应而为二所据将必摇动不能自固故有有鱼无鱼之分小象所由曰柔道牵也则唯以系而不徃为正耳若徃则凶矣巽木遇干金亦徃而见凶象
　　象曰系于金柅柔道牵也
　　不曰为刚所牵而曰柔道牵病在柔也故教之以守正而又戒之以勿徃孚字便是牵字之故总为隂柔不能自主耳但释金柅句不释羸豕句可知上下文原是一义
　　九二包有鱼【包古作庖荀作胞虞作苞】无咎不利宾
　　物在内而外裹之为包初为内上为外蒙泰皆然鱼隂物又美巽象剥变巽曰鱼井巽曰鲋皆以巽为少女取象于隂物之美者言二纒绵包裹初隂犹包鱼也自二阳以后诸阳皆以得隂为美特亲则有而疎则无耳隂阳相遇刚柔相得何咎之有有也者隂之实也賔谓众人自主人身外皆賔也诸阳之概辞也不利宾即下有鱼之説
　　象曰包有鱼义不及賔也
　　初为二包则二为主他阳安得而有之定分故言义
　　九三臀无肤其行次且厉无大咎
　　变坎故言臀干与兊巽皆相亲故夬姤皆言肤夬兊变坎姤巽变坎皆不亲故皆无肤次且者巽伏震足而逢坎防也卦止一隂唯二得而有之故此言无肤肤在外者也与无鱼同皆不与隂接之象次且亦隂柔在下之象既无所遇则无隂邪之伤故虽危厉而无大咎厉者干三之位也筌曰坐则臀在下故困系初行则臀在中故夬姤系三四
　　象曰其行次且行未牵也
　　隂以附阳为美当遇之时初与四应二实比之虽有系应之诚而不克自由皆隂柔之故故曰柔道牵三与初不应不比隂之孚信不为我牵故不免于其行次且也
　　九四包无鱼【王弼郭京作失鱼】起凶
　　三不言包而四言包四为正应本宜有鱼者二既有之三且未牵四虽宜有而亦无矣若据正应之理起与二争则必凶起凶犹起衅干之初也
　　象曰无鱼之凶逺民也
　　以隂为民对干君言也逺民即无鱼中隔二三故曰逺
　　九五以杞包瓜【子夏作匏瓜】含章有陨自天
　　杞枸杞杞与瓜皆五月所有干为圜瓜果象此爻之包外卦包内卦也瓜之美在中而外为肤初在内卦之中为巽二所包二阳圆于外故象瓜之肤然五阳又包于巽外故象包瓜杞者应巽木也以杞包瓜言虽包而仍不与瓜实近也是尚隔一层之説含章者藏其章美即以杞包瓜之义爻变离有文明之象故言章巽为命干为天有陨自天谓此爻居天之尊位其下皆其所包故虽与初不应不比若巽命自天降下者也自天对初之极下而言言逺而踈大而普耳故以杞包与含章之义皆在其中
　　象曰九五含章中正也有陨自天志不舍命也
　　専释含章不释包瓜则含章以下皆与包瓜同象可知中则无所不包中正见二五之相应而二中所包之美皆不能与五无渉虽释含章而包在其中矣巽为命隂为民不舎命即念念不忘斯民见五与初隂非无渉耳只因五贵而初贱阳尊而隂卑乃上阳系念于下隂故有有陨自天之象命字本天字来在天则为天命在人则为命令复初曰天心言其肆应不穷是阳之用也姤初曰命言其变化各正是隂之用也志由中发者也姤卦主隂五阳皆欲包之然为二所据正应犹且无鱼故五之陨自天志不舎皆自阳之包隂而言未有初隂应五之防
　　上九姤其角吝无咎
　　刚而在上故象角刚上无位不遇乎初故有此象吝道也然无隂邪之伤亦无咎
　　象曰姤其角上穷吝也
　　髙亢在上而絶物无与穷于所遇宜有吝也夬之趾角兊羊也此之臀肤角虽自夬来亦变兊也
　　【坤下兑上】
　　萃聚也水润其地万物羣聚而生也又上恱下顺五刚中应二柔中萃之由也萃古作□米古卒字小改米作萃说文从草卒声卒衣之成也子虚赋翕呷萃蔡吴都赋橚矗森萃
　　萃亨【马郑陆无亨字】王假有庙利见大人亨利贞用大牲吉利有攸徃
　　互见巽艮木在宫阙上庙象大象坎为隠伏鬼神象坎豕兊羊坤牛大牲象巽木尅坤牛兑毁折杀牲象卦有观象故盥荐同义萃则必亨不亨何由得萃亨非衍也萃亨即卦徳以其义尽于此也假同格人必凝聚精神然后可昭格鬼神此验于幽为萃亨之象利见大人亨利贞此验于明为萃亨之象大人指中正之五总由内顺而外恱则人心极和故获有亨利贞也上亨字卦徳之亨下亨字见大人之亨利贞因正而利也以上皆萃亨之事大牲因精诚之象而有此本假庙句来利有攸徃本大人句来皆推原未萃之先以发萃亨之义盖假庙见大人止释亨义而用牲利徃补释萃义也
　　彖曰萃聚也顺以説刚中而应故聚也【古作故亨也】王假有庙致孝享也利见大人亨【郭京有利贞字】聚以正也【荀聚作取】用大牲吉【荀作利贞用大牲吉五以正聚阳故曰利贞】利有攸徃顺天命也观其所聚而天地万物之情可见矣
　　地上有泽水得所聚矣坤顺兊说内顺乎外外恱乎内彼此之情聚而通也五以刚中下交二以柔中上应上下之情聚而通也故聚之聚当依古作亨字盖聚字之义觧见卦名顺恱二句止説亨义耳致孝享者尽志以致孝尽物以致享也尽志尽物聚义也致孝致享斯感通矣利见大人单提亨字而释曰聚以正可知聚正便是利贞利贞全是说亨矣天命者人物之大始赋性之本体发而为情之根柢也因上文顺说刚中事神感人全在性情凝聚流通上説故此遂从源头说出天命又特加一顺字与中庸率字同义全是推所性之真故下遂説出见情因性发为情千岐百径总属支流唯到所性之真是人物从出源头能于此处凝而聚之方能致一孔子所由曰性相近也不知周易为言性之书然则用牲利徃亦寻常事耳何遂有天命可言若但作时命之説则下文见情岂非无根用牲物也而所以用牲有聚而通者不可不察此即问禘不知本天本祖之道利徃事也而所以利徃有聚而通者不可不察此即塞吾体帅吾性物与民胞之妙也皆聚亨奥义也故下疏之曰顺天命而又以为见天地万物之情所聚本天命说即由用牲利徃而推上一层也坤为顺巽为命阳居天位得中而坤顺于下故曰顺天命天地万物之情本同一原特含而未发则不可见若或发而为妄为邪则又从故而靡非顺天命而出也唯顺天命而出凝聚于至诚无妄之中则鬼神同此天命人同此心心同此理故大而天地阳施隂受干始坤生亦此聚亦此情也散为万物形交气感声应气求亦此聚亦此情也讵不昭然可见哉徐子与曰天地万物髙下散殊感则见其情之通恒则见其情之久壮则见其情之正萃则见其情之同
　　象曰泽上于地萃君子以除戎器戒不虞【除一作错又作治荀作虑】泽在天上恩泽也故以施禄及下泽在地上川泽也水之所聚故象萃除者修治备具也戒备也虞度也谓备之以防不可虞度也水洁清之物原具涤除之义水聚则随水而聚者不尽洁清亦当涤除也卦辞彖辞是说能聚之故在源头上说此说既聚以后在人事上说源头则说性说情此时无甚差别故曰聚而亨人事则在发而为情之后不无差别故曰戒备众聚必争故君子除而备之大象坎伏离坎为冦盗为弓弧离为弓矢甲胄巽防艮手有除治戎器之象戒备隐存养省察之防
　　初六有孚不终乃乱乃萃若号一握【传民作渥郑陆蜀本作屋】为笑勿恤徃无咎
　　大象坎称孚与四正应相孚信也不终者初也但云初故知不终比初有孚盈缶由后而遡前故知始终之不二萃初不终由前而逆后若初犯之说讼初之不永亦同此义下曰若号一握皆未然之计耳互巽进退坤为终变震不成为坤有孚不终之象坤为迷乱象为众萃象与坤隂迷乱者丛聚故曰乃乱乃萃兊口号象初为一数与互艮相应握象兊为说变震笑言笑象大象坎为加忧恤象初变不成坎又互艮止忧止勿恤象不终而乱是与羣隂萃聚时爻未变也若号以下是与正应相聚时爻已变也若如也言必须如此先号后笑谓由坤变震故下曰徃也正应相萃隂阳相得何咎之有
　　象曰乃乱乃萃其志乱也
　　志者心之所之即情也凡人之行皆由心之动始其萃于此而始其乱于此而始皆定于初几故于初爻发之彖辞说天命又说顺止是动之初几此与坤迷同体故言志乱
　　六二引吉无咎孚乃利用禴【蜀才作跃刘作爚】
　　引开弓也大象坎又变坎坎为弓引象凡人射物必専心于物当物之中不左不右方得命中二中应五中故取此象中爻艮手故初曰握二曰引此爻下乘初而上繋三牵引上下以萃于五故言引则吉无咎也吉谓得萃于五无咎谓隂阳得类此上为主象孚谓孚五利用禴言薄祭亦可交神此与五相聚吉而无咎之象特补出孚字以明吉无咎之故耳坎隠伏又见艮阙与观之盥荐同义故言用禴此孚五之象也禴薄也夏祭名爻变成离也
　　象曰引吉无咎中未变也
　　孚用之妙全在引吉无咎中故不释用禴初曰志乱中之已变者也二曰未变志之不乱者也未变即孚也从中字看出萃卦全在念头方动时说道理故彖言顺天命初言志而此言未变
　　六三萃如嗟如无攸利徃无咎小吝
　　爻变成咸咸三亦徃吝也但咸以君子随小人故可羞此以隂随阳故仅小吝坎加忧应赍咨之兊口嗟象萃如嗟如者未萃之先与羣隂聚也亦如初之不终乃乱二之引然也萃非所萃何利之有徃无咎谓比四顺阳故象言上巽隂阳得类何咎之有然非正应故小吝
　　象曰徃无咎上巽也
　　兊阳在上故曰上巽无应故取比
　　九四大吉无咎
　　与随四随有获同就时位上说不就理上说六爻初乱二引三嗟五有悔六涕洟惟四不中不正居多惧之地独与隂接三隂顺之自然相萃不劳心力故大吉说体而众顺则自心无咎人亦必无咎之者矣
　　象曰大吉无咎位不当也
　　既曰大吉又曰无咎者以此居多惧之位而九阳居之本应有咎今位之不当而获此大吉故特以无咎明之
　　九五萃有位无咎匪孚元永贞悔亡
