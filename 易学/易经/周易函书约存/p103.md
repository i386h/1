<!-- { "loadSidebar": true } -->
　　四曰弗过遇之言阳不能过隂而与五相比是弗过乎隂而适遇隂也此曰弗遇过之言上六隔五不能遇阳而居于上位反过乎阳也爻与四相反故也离之者髙飞逺举不闻声音正与飞鸟遗音相反坎为灾眚灾天灾眚人眚凡隂多于阳者圣人皆曰有灾眚故复卦之上亦言之【煦】按此爻之遇变离与震遇也
　　象曰弗遇过之已亢也
　　亢则更上矣
　　【离下坎上】
　　既济事之已成也为卦火在下而炎上得水则不泛散而有其用水在上而润下得火则行有尚而有其用又六爻之位各得其正故为既济李子思曰坎离以隂阳之中救大过二济以交中救小过隅通曰上经纯坎离日月满也望象下经既未济日月合也朔象始乾坤天地开也终既未日月合也望为月之半经亦半也朔为月之全经亦全也故曰日穷于纪月穷于次星回于天嵗将更始而贞下起元矣以一月言之坎离为望既未为朔以一嵗言之坎离为夏既未为冬当夏则井泉冷而日光烈是水甚寒火甚热也岂非坎离之两分乎两分则为纯坎纯离之卦冬则日可爱而井泉温是火反不热水反不寒也岂非坎离之相合乎相合则为既济未济之卦【煦】按日月者天地轮转之隂阳故言日月皆言隂阳也
　　既济亨【句】小利贞【句】初吉终乱
　　矣鲜作亨小句旧注作小亨句皆缘防利贞二字不知为自具之卦德必欲作不贞则不利之说耳观既济之下即系以亨非亨而曷由济乎非既济而何由见亨乎盖亨即既济之注脚也今欲连小字作解则彖中既以为亨小矣何以又复言亨也如以此作小亨则彖中自应以小者亨也为句而既济亨之亨不为赘疣乎凡卦内性外情内体外用情由性具用以体全此卦两主皆得正位而隂独正位于内故曰小利贞言隂之得中而正位于内耳卦本水火相济然烹饪之事火之功居多水则安受其成故以利贞归之于小且水性润下今火在其下非安置有道则水必灭火故曰小者利贞彖中利贞虽不连小字然柔正而位当则谓小矣其兼刚而言者明上下两主也因上卦主水其位得中与火相应其性实能灭火则小者之利贞亦愈可知下曰初吉即小利贞也指内隂得位而言故彖词以为柔得中终乱陷于外也故彖词以为其道穷初终者内卦先而外卦后也盖火之为用易于泛散得水则有以约之而可以相济水之得火始有烹饪之功若煎熬不已必有沸腾之患故终乱此水火相须之化也
　　彖曰既济【杨易谓既济下脱小字】亨小者亨也【郭京作亨小小者亨也】利贞【杨易谓脱也字】刚柔正而位当也初吉柔得中也终止则乱其道穷也
　　凡卦必有动用之主爻凡小皆指隂大皆指阳柔皆指隂刚皆指阳例也此曰既济亨又释之曰小者亨也明所亨之故在六二二隂故称小六十二卦皆有上下两象而上下两象莫不各具乾坤之体莫不各有九六之二用行于其中然阳德有为而隂体静镇故干之用九节发明元亨至坤之用六节则不复言亨但曰利永贞而已卦名既济非亨而曷由济乎亨非干九之用而曷由知为亨乎此卦下本干体九二既亨于坤实而成坎则二之一位小隂乃得而据之故指其位而证之曰此居隂之二位能亨之妙在其中故曰小者亨也其下释利贞便遂以为刚柔正而位当矣亨义既释于小字中利贞即亨后之事故下文但释利贞不释小字盖在卦词小利贞本为一句此则释为两义耳刚柔正而位当非指六爻盖干中亨居五刚之位则坤中乃居二柔之位阳刚隂柔阳尊隂卑故曰刚柔位当乃特添出正字明贞之义耳凡此皆亨后事也初吉柔得中也仍是小利贞之说柔即小中即当位吉即利贞之说终止则乱谓上六也内卦先成故曰初外卦后成故曰终至上又一卦之所止故孔子以为道穷
　　象曰水在火上既济君子以思患而豫防之
　　水本尅火今在火上此异不害同之象自乾坤开辟至此万物芸芸并育不害止成得一个天地此为易终故为此合异为同之象若未济则同而异矣因合异为同其中不无相害故又有思患豫防之象水在火上天地隂阳际防之极功思患豫防君子经纶济事之妙然而参賛位育裁成辅相在其中矣患者坎险也防者见几之事离明也思者坎离之中爻也豫者水火居五行最初形之未成而先以气见者也
　　初九曵其轮濡其尾无咎
　　此爻居方济之始方济从未济来故未上濡首而此则濡尾尾而濡则已济而犹未甚离故象于初曵轮者所负之重未甚脱离也然既曰曵是已将置之于后矣凡皆初济之象作未涉解者甚非只是功已垂成犹有些须未甚了当耳然轮虽曵而终不我累尾虽濡而必非濡首故无咎曳轮濡尾皆坎在其后之象舆以轮行此为足爻故象轮
　　象曰曳其轮义无咎也
　　理势之当然揆于义固无咎也
　　六二妇丧其茀【虞作髪诗曰鬒髪如云离为妇坤为髪坎为盗也子夏作髴荀爽作绂董遇作笄】勿逐七日得
　　易言得丧俱在坤爻盖隂以阳为主得阳则得失阳则丧矣易之卦爻皆自乾坤二用来此正周易之终乾坤二用相济而有成故上下卦各举乾坤之动用者言之然乾坤二体又干动而坤静即如此卦非干二之动则二位不虚安得成离非干二之动则五位不实安得成坎故象词小者亨也虽指位而证之实主离也亦非主离谓干二之既亨故此虚彼实也若使干二不亨阳居二隂居五中则中矣安得为正安云当位今虚二实五则柔正而刚亦正故以为贞位当则不偏不倚利之妙也此爻与彖同义其丧谓九二之上也其得谓变阳若复初然也故云七日以卦有六爻兼本位则七也二隂爻离中女妇象九二动而上徃致六二虚而成离故象丧坎为舆茀所以蔽车阳外徃而覆物故象茀坎盗离戈兵故丧茀妇人丧茀则无所遮蔽坎水内明离火外明无遮蔽之象隂静而中居故言勿逐隂与阳相倚而相资爻又变阳故言得隂阳之流行无逾六位故言七日火之入水无骤热之理故七日得
　　象曰七日得以中道也
　　丧茀乃成爻成卦之故故不释七日得本爻之用也故释之二隂既来得其中正故克与五阳应而七日得也
　　九三髙宗伐鬼方三年克之小人勿用
　　离戈兵变震动伐象鬼方北方国也三应上坎居北故曰鬼方坎隐伏鬼象变坤邑国象离三三年象阳变坤隂小象居三人位小人象一曰比人位之隂小人象变坤互艮止勿用象离坎本相克而三四实相接之爻若火不足以胜水则必为水所尅安得有离在坎下乎今离在坎下与坎相接故取髙宗伐鬼方之象髙宗国势微弱象火之本不胜水鬼幽暗象坎隐伏坎离先后天图皆相对待义本相射今比隣而居必致相击故取伐象以火胜坎故取鬼方水之灭火原不待时火之热水必须时既久故象三年水与火隣而火无伤则火气必能入水故以为克三居离终实为阳爻离又以外阳用事故曰小人勿用潜草曰竹书纪年武丁三十五年周王季伐西洛鬼戎皇极经世髙宗戊子己丑既济值运预司契耶遡曰既三未四爻同系同未四自内而外奉君命以出征则曰伐三年之赏要既济之终也既三自外而入报成功以振旅则曰克三年之惫原未济之始也【煦】按既三未四皆水火相接之爻故皆言伐未之离上而既之离下故既独言克火以在下为功也凡爻皆趋上而未五为隂故言赏赏以物隂类也
　　象曰三年克之惫也
　　为时既久用力必多而卒以求胜故惫淇澳曰一伐鬼方也在未济之四方励精有为三年不厌其乆在既济之三欲安静无为即三年已觉其惫【煦】按既济之克未济之赏皆待三年如是之难何也既济则偷安而乱三年者委靡之象未济则势隔而时艰三年者艰阻之象久逸者不能习劳故尝觉其惫值艰者尝自幸其功故不能无赏
　　六四繻有衣袽【子夏作□有衣袽说文作需有衣絮周礼注作襦有衣絮京作繻有衣絮杨易繻作濡与濡尾之濡同】终日戒
　　四变互干衣象伏坤为帛繻象互兊毁折敝衣象爻居离日之上已进于坎离日已尽之象本义宗程传谓繻当作濡衣袽所备以塞舟者谓时虽无患而水性多濡亦当豫防虽终日而戒惧之心不此以豫防说戒惧疑水性润下丝路可通深合爻卢氏本虞说繻者布帛端末之织袽者残币帛可拂拭器物者繻有为衣为袽之道见贵贱无恒犹或为衣或为繻也虞翻曰繻者帛之末事之末路不可不知繻有幸而补缀为衣有不幸而拭器为袽处多凶之地贵贱无恒不可不戒此象水火相接水性可下而火性可上疑水不戒必至灭火火不戒必至熯水盖新者不能保其不故整者不能保其不敝故须戒也缘此爻当坎离相接之际坎之刚柔际也亦是此爻坎虽尚往有功而炎上之离薫蒸于下渐而温渐而热旋且沸而不可濯矣此正贵贱无恒之势故宜戒且水性润下如不豫防其罅隙水一泄而火旋灭矣何能成为既济乎此两说皆思患豫防之义
　　象曰终日戒有所疑也
　　疑水润下必将灭火是一义疑贵贱无恒是一义当心腹之爻处多惧之地故爻说戒而象说疑坎为狐疑故也
　　九五东隣杀牛不如西隣之禴祭【汉郊祀志作瀹论衡作礿】寔受其福【礼记作实】
　　周易卦爻皆据先天图而言其隣字遇字详具噬嗑暌姤诸卦此爻变坤互震则坤震隣也震离亦隣也坎位图西而震离皆在图东故有东隣西隣之象来氏拟象虽当至以东西为水火之隣谓此为既济之终当戒其侈盛皆未得旧注以西隣指二谓为得时说本虞翻不过谓禴祭二字非离不可言也然爻之美恶唯本爻之时位当之从无专美应爻者况与吉大来之不合一说五与四隣亦未明隣字之义崔憬曰五坎为月月出西方西隣也二应在离为日日出东方东隣也离又为牛今与坎隣受水之尅东隣杀牛象禴殷之春祭下引克商之年月谓周为西隣则不必当知二五两爻为上下之主今五之一爻正由干二一亨而出干既施矣则虚其体居东而为离自对坎而论则离牛上应坎水故以为东隣杀牛坤中既交于干二则坤实其体居西而为坎此爻正是坎之中爻前离已过后隂未来故小象以为当时坎本具有孚心亨之义与祭祀之诚相似且陈牛于互坎隐伏之下故遂言祭禴薄也对离而论杀牛者厚则无牛者薄故遂言禴祭正坎五得时之地故言不如离虚坎实虚者不如实者之美故曰东隣杀牛不如西隣而实者受其福也福谓承乗应皆得隂也实由一阳来于坎中之故故小象以为吉大来吉即福也大谓阳即实也来即受也在本爻言本爻而已一曰坤本为牛干中来五灭坤牛而成坎之隐伏故曰杀牛
　　象曰东隣杀牛不如西隣之时也寔受其福吉大来也时字指当权得令而言正发明不如之理干称庆称美称吉称大皆福之谓也吉大来吉即庆美大善之说唯干始足以当之谓中五自干来耳非所本有而来之自外则以为来即受字之义
　　上六濡其首厉
　　初在卦始则言濡尾是涉而已济未尽脱离者也上在卦终是溺而不知返者也如人出离乱而置太平必不至于盈满故有曳轮濡尾之象若太平久而倐当离乱则必茫乎无措故有濡首之象此正终乱之爻故有濡首之危象若当四五两爻便以为济道将革者非也此爻指乗刚而言干阳为首今没于坎中故濡首而有厉
　　象曰濡其首厉何可久也
　　何可久方说既济之后即终止则乱之义
　　【坎下离上】
　　火炎而上水润而下不相为用六爻皆失位曷由能济
