<!-- { "loadSidebar": true } -->
　　钦定四库全书　　　　　经部一
　　周易函书　　　　　　　易类
　　提要
　　【臣】等谨案周易函书约存十八卷约注十八卷别集十六卷
　　国朝胡煦撰煦字沧晓光山人康熈壬辰进士官至礼部侍郎是书原本一百十八卷其诠释经文者四十九卷冠以原图八卷用解伏羲之易原卦三卷用解文王之易原爻三卷用解周公之易又取先儒论説集为原古三十六卷谓之首传共九十九卷为周易函书正集外有函书约三卷易学须知三卷易解辨异三卷篝灯约防十卷共十九卷为别集别集先已刋板正集因卷帙浩繁艰于剞劂乃取诠释经文之四十九卷约为十八卷名曰函书约注又取首传五十卷约为十六卷附以续约防二卷共十八卷刋之名曰续集皆煦所手订也其正集原本煦门人李学裕欲为校刋擕其稿去防学裕病卒遂散佚后别集续集板并漫漶其子季堂重为校订因正集未刋续集之名无所縁起且续集之原图原卦原爻原古即删取正集之要语非别有所増未可目之以续而别集内之函书约三卷亦即正集之原图原卦原爻撮其大义更不可附入别集遂以续集编为十五卷取函书约三卷弁首共十八卷名为约存盖以正集既佚其大义仅存于是也又以续约防二卷依篝灯约防原目散附各篇之内合易学须知三卷易解辨异三卷仍为别集其释经文之十八卷仍名约注共为五十二卷即此本也煦硏思易理平生精力尽在此书其持论酌于汉学宋学之间与朱子颇有异同然考朱子语録有曰某作易本义欲将文王卦词大槩畧説至其所以然之故于孔词中发之如此乃不失文王本意但未暇整顿尔云云是朱子于本义盖欲有所改定而未能则后人辨订亦未始非朱子之志也陆游渭南集有朱氏易传跋曰易道广大非一人所能尽坚守一家之説未为得也元晦尊程氏至矣然其为説亦已大异读者当自知之斯可谓天下之通论矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　周易函书约存序
　　易函万有者也伏羲立象以尽易文周系辞以尽象孔子翼传以尽辞一元之理二五之精三极之道旁逹于天文地理人事磕着触着靡不包举天下无二道广大悉备呜呼至矣圣人五十学易止曰可无大过况肤切而貌亲道聴而涂説遽云当乎至后流为方技而易道一晦至后渍为理障而易道一晦至后习为帖括而易道又一晦沧晓胡先生博极羣籍覃精易理所有禆于圣学圣道寝食以之者几四十年积极而生明积明而生悟谓易中爻义卦义未成爻义已成卦义总防于先天四图而四图之中尤莫要于圆图因将圆图八卦从而拆之又从而聫之更订为循环太极图俾与河图竒偶之数浑合而无间迹疑创也而实唯述矣尝谓大明终始止是震艮两象先甲后甲止是防兊两象先庚后庚止是坤兊两象又云先三后三止是内外六爻又谓彖辞中刚来柔来莫非二用之妙胥出天心其所谓徃则自内而之外者也初非上下两爻交易互换亦非初上二五三四之覆而综也又谓所订之循环图东视之有坎象西视之有离象原具水火絪緼既济浑融之妙又以坎离为乾坤既交之象艮防震兑为坎离既交之象又谓雷风得干之始故能肖天之气而为隂阳之始山泽得坤之终故能肖地之形而为隂阳之终又谓坎之时用在乾坤二用前因取潜龙跃渊及履霜坚氷之説以为乾坤之初皆由水始所以谓为天一生水又即上下序卦始于水而生于水火者以为之证又谓上下经所有卦爻皆从交处得来乾坤则所交之两象也屯为序首便曰刚柔始交余卦之交可知矣交而后用所以周公有用九用六之文如不解此遂拟为卦变卦综矣又谓儒者之学致虚守静欲其中之虚也存诚主敬欲其中之实也虚中之义出于离实中之义出于坎朱子虚灵不昧殆兼之矣又谓天为一元之合日为一竒之阳月与地为一耦之隂因取河洛以为证曰阳数一隂数二也又取乾坤两画为证曰阳画连连斯一矣隂画断断斯二矣又取坤彖以为证谓西南东北与月同体故言月也又谓下为月轮之卯上为月轮之酉晦则正午而朢则正子也故三十日而成月又以日月与地函于天中是谓一生二错行代明是谓二生三及夫万物资以生息是谓三生万物又谓月轮之中以十五日为昼十五日为夜因谓元防运世嵗月日时皆成于七八九六之数又有缝卦取诸先天八卦两缝之中兼前合后并两而为一顺之逆之成十六卦因取易辞中言邻言遇言用言肤及言婚媾者以证之谓邵子干遇防地逢雷即出于此又以遇防逢雷为止论三画之卦流行之体非以六画之卦言也又取天根月窟释为二图以明邵子之意又取诚明参赞天人一贯之防释于天根以明圣贤之学问所从出又谓易中自具五行如太刚太柔少刚少柔皆始于河洛之数又谓五行俱由水火而生所以谓之水一火二至土五居中则云火成则刚而水成则柔矣又谓水得干之元火得干之亨金得干之利土得干之贞木居二四之间亨利之际故上可从刚而下可从柔又以圆图所虚之中为太极因发天根之説又以一图分注七义又谓周子之图合之于易止有太极两仪四象而无八卦又谓周子之太极止是坎离两象诸如此种种精义凡皆读书嗜学妙契本原非由勦袭得者其书正集别集共一百一十八卷言象则取证于虞荀侯郑及来氏诸儒言数则更附以左国史子诸集至于爻象别有防心则详辨于各卦各爻中言必有据不执巳见不曲狥不故违也观于言干则以为字字説入交坤言坤则以为字字説入交干以大明终始首出庶物为言乾道非言君道天下文明为言天治非言人治谓大明终始为日象得朋防朋为月象西南东北为震始艮终之象又谓易中原无一字闲文其大要皆举端而竟委如言初而不言终言上而不言下言二三四五而不言一六之类又以坤卦先迷后得主为句因取彖传得常及文言得主有常之説为证即此两卦发先儒之未言释从来之疑义知非无本致然者也夫人之心稍留隔阂拟乌能言言乌能尽哉大抵先生之于易也豁达而不流于旷精深而不泥于训诂博采而不役于方技凡皆黙符四圣心原通逹防趣故能搜竒探致逺钩深而详人所略凿凿言之有若斯也始予览是书仅以为讲説家言厌苦而去弃之及观原图一字一论皆具新义乃复把玩不能暂释授读三阅月觉其防愈永其义益愈难竟又时与先生遇先生又乐为予言故得微探阃奥约其大槩如是请以是书公诸海内当时后世必有能辨之者时康熈辛夘孟秋黍丘李去侈书于安阳之啸轩

　　周易函书约存序
　　立言垂教之大在明人伦以正人心而已图书之秘古圣人启之以待后圣而修道之教不外于此孟子絶不言易然先儒谓孟子全身是易晋人喜清言王辅嗣注易虽渔猎老庄亦多深造论者至比其罪于何晏吾先子读易满万徧于易家之言采取至数万罕有论著【成天】兄弟侍侧间有叩恒不荅曰所见何尝不通以为尽是便窒易道惟广大故易容奸程传朱义惟不奸耳不奸则能容众説故足贵也老苏作易论谓用机权以持天下直以蛙蠡而量天地之大矣圣人假年学易岂率人于不可窥之域耶世儒什袭燕石大半若此葢好学深思勉庸徳而谨庸言者未易有其人也光山胡先生博极羣书湛精于易独有神契约之又约而成是书【成天】不敏不能熟复其全窃疏观其大叚足诏于来学发前人所未发者有二其他之奥义巵辞不与焉论河洛皆为作易一全一缺一合一分一聚一散一无隅一有隅先后天互发则向之所疑而今得明证一也论八卦至六十四爻伏羲止是圆图文王分列之乃为周易则归藏连山之各因时取义愈见因作数图以明之系辞曰易之兴也其当殷之末世周之盛徳耶又曰开而当名辨物始豁然大显二也三十年前读前辈汪尧峰集内述某氏云周子太极图即古河图之图古河图并非若今时所传先兄大不然【成天】殊是之以为一三五七九二四六八十之数巳涵其中作易之蕴于此可见周子收敛着已圣人推开成务体则图而已足用必参之于洛先兄首肯焉先生其亦肇悟于此耶抑所谓不由师黙契道体也顾象心而徃时或抵牾于程朱学者每不能以无疑嗟乎同非自然异非自然自然者同而异岂必墨守古人之言为善学古人耶若顔若曽中行之质不同若由若防狂者之质不同而同育于圣人之门则如金之在冶朱陆之不能融也两不相下也有圣人必合而一之也安溪李文贞公大学中庸异于程朱矣然其尊程朱也弥甚葢见程朱所修之道惟明人伦以正人心率人以行非率人以言且经始者难为功踵事者易为力也夫文王之易巳非伏羲之易周公之易又非文王之易孔子之易又非文周之易程朱之易又不必尽羲文周孔之易而要不越明人伦以正人心至宇宙间凡有聪明易中何所不具又何所不受乎先生貌古心夷气和神皎年七十有七矣视聴不衰歩履如壮盛周折必以规矩闇然之功自致于人所不见则其资深逢原岂眇见寡闻者所得望其肩背哉
　　雍正辛亥孟春下浣顾成天撰序

　　周易函书约存序
