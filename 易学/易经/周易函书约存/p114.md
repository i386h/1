<!-- { "loadSidebar": true } -->
　　节中用开字一转正图与卦之攸分见羲图文卦意各有在各擅其妙也然图与卦皆易也故上以易字统之徃谓由今而徃来谓由前而来来言源头徃言究竟易中徃来原无二理非谓徃为己徃来为将来也彖于内卦称来与周公之称初即察来之意于外卦称徃则据已有内卦而言指外卦也彰显著也谓由四至上卦体已成其两仪四象八卦之徃于外者有体可见故甚彰也来谓由来察精详也谓卦有由成初必在内其两仪四象八卦之所以有初必有从来之处故须察也周易本传道之书太极不容言说故伏羲寄其义于圆图之虚中是即两仪之来处孔子彖传内卦悉称来矣而此又欲其察来察其所由来者耳彰徃察来是分图之内外而言下用而字一转又另是一意言四象八卦之体既成于外显然可见矣乃必推极于两仪未起由来之地是彰徃之显于外者有以微之万物资始之元本极幽深最难察识乃必由两仪四象八卦究极于亨而利贞之后是来处之幽潜于内而难察者又有以阐之微显是引外而入内阐幽是引内而出外此四字合图之内外而言此上说伏羲未开之图内外相倚之蕴也开者后世圣人作易必须开图始成六十四卦本义谓而微显之而当在下又谓微显宜倒又谓开而之而疑有悮今观上文以称名稽类为衰世之意则可知开而当名为作易时矣必开而后当名则未开之时必未有名可知开字既在彰徃八字之下则彰徃八字必是说未开之图可知然未开之图却加易字于上以羲图为作易原本故遂谓图为易也又谓羲图原具变易之理文王遂取其义而命为周易耳当名者圆图初开其象六十有四非名以命之则杂而无纪于是因卦画之隂阳多寡上下与其中之义蕴而当其体以命之名如干健坤顺坎险离丽是也前云杂而不越不越即当也辨物者辨其象而拟之以物如天地山泽干马坤牛干首坤腹是也正言以标其德如元亨利贞利牝马之贞是也断辞以决其吉凶如利建侯利有攸徃利渉大川与不利之说是也当矣辨矣正矣断矣而周易之妙足以发羲图之蕴者于是乎全备而易书于是乎起矣此文王之易之妙也
　　其称名也小其取类也大其防逺其辞文其言曲而中其事肆而隐因贰以济民行【去声郑云或当作式】以明得失之报上节当名八字言方作易此又本当辨正断而推广言之称名本当名来取类本辨物来小大之说是合当名辨物为一义与微显阐幽说徃来者相似防逺辞文本正言来曲中肆隐本断辞来然吉凶之断即在正言中是正与断亦一义也称名小如鼎井一物而名卦讼噬一事而名卦不在大也取类大如乾坤之天地父母金玉布帛广其象而不能尽也此当名辨物之妙也逺言其深幽文言其光采此正言之微显俱到者也直而可中其稍委曲者不中矣有不中则不可以言中此正言之妙也辞虽备而鲜不测之神亦无取于肆陈言曲而中则必无不中事肆而隐则无事不通神明之德故可因民心之疑贰以决断其吉凶悔吝此断辞之妙也中谓悔吝忧虞之不爽肆备也陈也济行者吉知所趋凶知所避也要之明逆理而失顺理而得之报以示人使不迷于所从耳此文周之易所以发羲图之蕴而为开物成务维持世道挽囘气化之书也
　　右第六章　言文周之易本于羲图而图之与易又各具一义不可不分故中用一开字因以见时为中古嗜欲未开诸务未起卦爻不必拆名称不必有而先天四图已足传先天之道为心学之始因卦之有名而知名卦者为衰世则可知伏羲之时必非衰世伏羲之图必未尝开而图与易分皆后世圣人之事然周易实非有外于羲图故用一开字以别之当知全部周易皆是先天今试观揲蓍求卦每三变而成爻不过蓍数之多寡而已即别为隂阳太少有何形象而不谓为先天乎文周卦爻既是先天则文周之易皆伏羲之图可知安得不明图易之所由分安得不明图易之所由合乎
　　易之兴也其于中古乎作易者其有忧患乎
　　本上章衰世之意而言有忧患即衰世之意兴者遡其始也上以命名为衰世系以庖牺为中古则有忧患而作易必非中古今曰兴于中古谓作易之原从伏羲先天图中出也与上章彰徃之上便添易字相似故谓中古即有忧患固非谓三易之作仍为中古亦非
　　是故履德之基也谦德之柄也复德之本也恒德之固也损德之修也【马融修作循】益德之裕也困德之辨也井德之地也巽德之制也
　　此见卦德之有关于人九卦俱依经为序履礼也上天下泽定分不移修德以礼则躬行实践有所依据亦犹根基既立然后可渐进崇髙柄所以持物谦所以持礼自卑而尊人又为礼者所当执持勿失也复乃天心呈露天则将见之候善端之生悉由此始犹木有根株枝叶自然畅茂善端既生不能保其无失非所守恒乆而坚固不可然善端虽守而勿失未必人欲尽去又当于忿欲之萌损之又损以至于无是进修之道也然又不可以小善自足必迁善改过日益加増而徳始充裕然德虽裕于常时至于处困尤足验生平得力困而亨则君子穷斯滥则小人故须辨井有常而不动者也人能德性坚定不变所守故为德之地然德成于己未必应用皆善巽者顺乎其理而深入之始可以制事也【煦】按上经三卦与下经六卦相配前后皆依经序上三卦至复言本大体也下六卦至巽言制大用也来氏以履下七卦皆言持己井作施泽于人说【煦】按基谓后有可増柄谓心有所持本谓大体已具固谓杂感不摇修谓去其有余裕谓充其不足辨谓智生地谓体安制谓用行也龚括苍曰三陈初德也次体也次用也胡云峰曰夫子偶即九卦言之然上经自干至履九卦下经首恒至损益亦九卦上经履至谦五卦下经益至困井亦五卦上经谦至复又九卦下经井至巽亦九卦上经自复而八卦为下经之恒下经自巽而未济亦八卦转为上经之干非偶然者于此见文王之心焉凡十卦置干不言干为君也旡离而互离用晦而明也
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐
　　此言卦德之妙履为德基固顺人情而无拂和矣然一皆天理之节文人事之仪则却是极至的道理谦为德柄冝若自卑且自晦矣然人益敬服终必显著则尊而光也复为德本是一念善端之发冝若甚微然阳明之用无有小大既见天心则隂邪皆所烛照而能辨别众欲矣事之杂乘者必至于厌恒为德固虽处横逆杂乘之地而所守益坚自不厌恶凡事之难者则必不易损为德修其先惩忿窒欲克己最难习之既乆渐就平易矣凡事之充长者不能无所施为益为德裕迁善则善日长改过则过日寡既充长矣不待更有所作为以求其长也谓天施地生其益无方凡益之道与时偕行故不设也【煦】按凡充裕者取之各足何待于设迁善之道裕则迁者不劳于设改过之道裕则改者不劳于设穷者多阻滞不通人穷则不通困为德辨身虽穷困而乐天知命道未尝不通也【煦】按此当是困心衡虑而知识日开居其所者恒不能迁动静殊也井为德地其体镇静而功用所及泛应不穷是体虽静而用未尝不动也按此说到功用则地字之解当如来氏轻重适均之谓称称则人所可见者也然巽为德制能顺其理则因时以称其冝性入而伏则又形迹之不露而隐矣此九卦之才德不同皆能各尽其善所以能为修德之助
　　履以和行谦以制礼复以自知恒以一德损以逺害益以兴利困以寡怨井以辨义巽以行权
　　此言卦德足以适用人有礼则安无礼则危履和而至故人可用之以和其行兑悦故言和礼以防敬逊让为本故谦可用之以制礼震为行也隂道柔暗善端之复则阳明故曰自知谓见天地之心也即顔子知几之义德不恒则二三常则始终如一故可以一德损能惩忿则不激烈而致亡身损能窒欲则不因利而招祸患迁善改过日进髙明驯至美大圣神何利如之困为德辨宁于己薄而于人厚故寡怨于人井为德地而居所能迁则体立而用行身安而利溥故有以辨义巽为德制乃称而能隐则不失乎轻重之冝不滞于一定之理故可以行权此九卦之所以处忧患而克当也
　　右第七章　前章言图释伏羲之易也此章言卦释文王之易也八章以下详言爻释周公之易也
　　易之为书也不可逺为道也屡迁变动不居周流六虚上下无常刚柔相易不可为典要唯变所适
　　自此至十章皆释周公之爻十一章专说卦之大用十二章兼说卦爻之大用不可逺即不可离周于天下古今之变切于人生日用之常以之修德广业以之安居乐玩皆不可离也道即一隂一阳之谓屡迁者不执一也此下则言屡迁而不可逺之事隂阳变动初无定居六爻虚位任其周流隂阳徃来如寄皆非实有葢九为干六为坤干动坤静干有为坤无为干以神用故可徴时坤以形用故可定位是位者坤之有也干阳游历其中或上或下始成卦体故以为周流于六之虚位阳之称实非果实也正如果核仁之在中者为实以物贮器中亦曰实坤之六位非阳莫实则坤犹虚位耳故谓六位为六虚刚柔相易谓刚之位柔亦居之柔之位刚亦居之又如刚变为柔柔变为刚皆是也典要谓不可以定法绳也亦唯变之所趋而已
　　其出入以度外内使知惧又明于忧患与故无有师保如临父母【旧本无无字】
　　此节言卦爻之适用自来皆就人说玩一使字知字明字则出入以度及外内字断当在卦爻上说葢知之明之者人而使之然者则卦爻也出入自交易变易处言如自下而徃上为出穷上而返下为入又如阳变隂则阳入而隂出隂变阳则隂入而阳出由复至干由姤至坤皆有程度以度者不遗漏不凌越也外内以定位言谓入而来居于内出而徃居于外一出一入一内一外其当位不当位有多少变态使人知之那得不惧韩康伯曰明出入之度使人知外内之戒也出入犹行藏外内犹隐显遯以逺时为吉丰以幽隐致凶渐以髙显为美明夷以处暗利贞此外内之戒也按明字与知字同亦本使字说谓吉凶祸福见于卦爻者昭然明白故即所以致忧患之故无有师保二句亦是使人如此如云不待教诲自然亲爱之无已也观一又字上下两段自是两义来氏以上段作畏下段作爱良是又一说下段承上段来明于忧患正使字中的道理无有师保二句正知惧之实
　　初率其辞而揆其方旣有典常苟非其人道不虚行此为用易者言谓人于观象之初率其卦爻之辞而揆度其事理之所向则卦爻出入之度忧患之故自能确然见其定理不可为典要者而亦有典常矣既字对初字言究竟也苟非其人道不虚行神而明之存乎其人也
　　右第八章　易至于审爻则动变相循出入进退通于人事故此章遂以人事言之
　　易之爲书也原始要终以爲质也六爻相杂唯其时物也此言圣人始初作易观象定辞之法故用易书领起言所由成书之道也质谓卦体初卦之始上卦之终由初至上始成卦体然后内外备而贞悔全六爻相杂谓体中所具之爻有刚柔上下多寡变动之殊刚柔不必皆同始终不必一致盖刚柔之成质者物也始终之无定者时也时如复夬之爲复夬姤剥之爲姤剥是也位之象物虽有定体然既以爲时物则在变动不居上说如干龙物也而始终内外不同因有潜见飞跃之殊也渐鸿物也而始终内外不同因有磐陆木之殊也盖卦爲爻体爻爲卦用体有定而用无定也
