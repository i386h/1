<!-- { "loadSidebar": true } -->
　　亨通也不可作享字说三与离接以金遇火本有通义然大有主隂三为四隔故止曰用亨犹是愿通之说此卦诸阳皆为隂有三独阻四若小人持兵害之不克遽通者然故求通也盖有之四即同之三三伏戎阻也故皆言弗克有以上侵下故曰乗墉同以下责四故止曰小人三变睽舆掣牛曵即小人之阻也因阻求通故言用弗克者因九四之小人阻而害之不克遽通故求通是一义三在有中终为五有故四之小人终不能阻言必通也是一义小象言害不及弗克正以明用亨之故
　　象曰公用亨于天子小人害也
　　因小人害所由弗克亨而用亨也亨则小人弗克矣周公之无害初逺于四也孔子之小人害三近于四也
　　九四匪其彭【子夏作旁虞作尩四失位折足故尩】无咎
　　彭鼓声又盛也言声势之盛也火动则有声故象歌泣震动亦有声笑言哑哑是也四变互震为鼓彭象大有变大畜盛象艮止匪其彭象言不极其盛也四在同人曰伏曰不兴曰安行皆不极之象一隂而有五阳四独比隂奉隂而下据三阳则五隂之有皆四之有故盛变艮止不极其盛故无咎
　　象曰匪其彭无咎明辨晳也【郑本作明辨遰也】
　　晳明貌离明象明辨者辨其所居之地乃别嫌多惧之地辨其所遇之时乃盛极将衰之时此爻似郭子仪
　　六五厥孚交如威如吉
　　孚谓中实交言应二也五以诚感二以诚应隂阳相得自然孚契故曰厥孚交如若作五阳交一隂则孚字是言五之中徳明所由成交之故耳故小象谓为信以发志威五居尊也离多言如亦从隂柔见出若阳刚居五自然尊严何待言如因五体文明其徳中顺居刚而不用刚五阳又尊而顺之故以为威如而获吉也
　　象曰厥孚交如信以发志也威如之吉易而无备也诚能动物一人之信足以发上下信从之志易而无备者凡人机心深刻过于防闲则易生嫌隙又或纯用其刚不本中诚则亦属面从决不能感发众志成交如之孚唯平易而不防备则以我之诚信感彼之诚信以我之和易彻彼之周防故得上下信崇尊于位而大其有也此为大有主爻不可以应二作任贤说亦不是戒词若作戒词便当曰威如则吉不当曰威如之吉观威下用如字岂应全说作威乎
　　上九自天祐之吉无不利
　　六五有其大有上为五所承顺者则五之有皆其有五之孚皆其孚五之顺皆其顺自然而致非由人力故以为自天祐之夫羣阳孚信于五五又承顺于上上非贤曷克致是所以谓为尚贤以上乗五故云履履行也变震故也信虽指五自上而言履信只如云行信耳思之为言明本非顺上者也因所履而有故以为思子瞻曰信顺上贤皆五之徳上特履之耳是以不见致福之由
　　象曰大有上吉自天祐也
　　言皆天助非人力也居天位故言天又因下干亦在顺隂之中故云然大畜上九有干在下亦曰何天之衢
　　【艮下坤上】
　　谦者有而不居也山高而屈居地下谦象止于内而收敛不伐顺于外而卑以下人谦义
　　谦【归藏作兼杨易云子夏作嗛晁氏曰按文无嗛字】亨君子有终【说苑引君子有终吉韩诗云能以此终吉者君子之道徐锴云谦犹嗛也引易之嗛嗛即谦谦也可证大学谦慊声义本通】君子谓三详乾卦艮得干终艮终万物故有终干下交坤天道下济故亨交于三爻故有终又山高地下以高下下谦象亨者嘉防之礼自贬以尊人唯艮之坚固坤之柔顺乃克有终故君子之人有终也终是送得到底之义
　　彖曰谦亨天道下济而光明地道卑而上行天道亏盈而益谦【亏马作毁】地道变盈而流谦鬼神害盈而福谦【福京房作富】人道恶盈而好谦谦尊而光卑而不可逾君子之终也
　　济施也下卦地位干三一阳居之故云下济三在下卦之外阳徳故光明本笃实辉光之爻为其生成万物化育昭著不可掩也大象坎互坎震伏离日月震动故光明下济天亨于地也上行地亨于天也卑而上行谓以卑顺之道上行此释谦之亨日中则昃月满则亏损有余补不足天道也流谓坎象谦三互坎润下水流湿故流谦高岸为谷深谷为陵是谓变盈流谦地道也地形有险易故曰变东注就下故云流盈之自即于减若或害之谦之日増其美若或福之鬼神之道也满招损谦受益人道也亏益言气变流言形害福言功用好恶言情总言三才幽明无不贵谦以见谦之亨尊光本下济来卑不可逾本上行来全说人事不专指有功徳说逾过也尊光二句合言谦徳尊是尊人卑是卑已不宜分尊卑为两人有终奉以终身卒获谦益也此兼功效言本义以尊卑分上下以有终作效
　　象曰地中有山谦君子以裒多益寡称物平施【郑荀董蜀本裒作捊取也字书引易掊多益寡张揖云掊灭也○称去声】
　　裒取也艮手故云裒震伏巽似益故云益干不息而日新故多坤静止而无加故寡乾坤皆物也干为施坎为平裒益者称物之宜而平其施损高増卑以趋于平皆谦意也
　　初六谦谦君子用渉大川吉
　　凡爻前见坎象或变而前见坎象多象渉川互坎见震木顺以行之故也互坎见离亦或象兵戈第相得则象渉险不相得则象兵戈六柔谦徳初卑位谦徳处卑位谦而又谦君子之行故渉险亦可用渉者尚未用也据时位言才耳
　　象曰谦谦君子卑以自牧也
　　牧养也初位下故曰卑以自牧说自牧便是未用时
　　六二鸣谦贞吉
　　此与小过同有飞鸟遗音象中孚伏小过二曰鹤鸣上曰翰音登天豫同小过故皆曰鸣鸣者阳唱而隂和也鹤鸣小象曰中心愿此曰中心得言二与三中心相得故相唱和而鸣也震本善鸣六二之鸣承阳也上六之鸣应阳也郝觧曰二以谷虚鸣上以雷出地而鸣
　　象曰鸣谦贞吉中心得也
　　鸣字只作和字说以隂承阳居中而比心亨之爻中心相得之象相得谓隂阳相须相比也
　　九三劳谦君子有终吉
　　隂静阳动劳谓勤敏动象也坎阳在中亦为劳卦大象坎阳居中故称劳艮终万物三处艮终又为主爻故同卦辞先天始震终艮月象出震终艮东北防朋成终之时杂卦艮止成终义也一阳而给五隂之求故劳有终谓劳谦到底也
　　象曰劳谦君子万民服也
　　阳君隂民五隂万民象坤顺服象知其劳又知其谦故服
　　六四无不利防谦【防郑读为宣荀爽曰防举也欲举三使居五说文裂也从手为声焦弱侯曰通作麾诗曰麾之以肱书右秉白旄以麾亦通作防皆谦也】
　　防谦本六四之谦来氏谓开列退避而去说成九三或且谓上承六五均非爻义盖爻属坤体原有顺徳又适居坤下顺而能卑与初同徳地徳亲下所乗又劳谦之君子是其为则原自不逺因劳谦内而此爻外内蕴借而外发舒故恪遵其美常觉发挥更自不同小象故曰不违则也不违顺义也则谓劳谦也因属外卦故以发挥说在用边因说用边故下三爻言吉而此独言利吉则未用者可逆料利非既用不知也主爻在三二四一比一乗故其辞特异比三而居下中故言中心相得之和乗三而居外下故言无不利之发挥也
　　象曰无不利防谦不违则也
　　卦主一阳羣隂奉之故谓劳谦之一阳为则不违坤顺也
　　六五不富以其隣利用侵伐【郭京作征伐王作寝】无不利隂有形可积累故财利富实皆象之详见小畜与泰亦详函书干日新坤富有不富者坤五上下皆隂本宜言富只縁五隂皆悉从阳而其徳又顺乃乗三之四业奉劳谦之三益挥扩之益宣大之五虽不与三应而与四同体亦得因四之挥扩者从而挥扩之因四之宣大者从而宣大之四三隣五四亦隣因类而及舍己从人则所以不富者由人之故故曰不富以其隣如云縁隣之故而遂失本富之实也隣字详小畜与震二至上体师故言侵伐侵伐者六五居尊以众正之义也互坎变坎变又互离空围如城邑叠见兵戈弓矢故言侵伐爻与渉川相同初言间爻此言变爻也五柔居尊而顺因四以纳交于三故有上句之象顺以用众故又有侵伐之象不自用而顺以用之故无不利
　　象曰利用侵伐征不服也【服音迫诗骚皆与侧叶此象与得则叶豫彖观彖与不忒叶】
　　隂皆顺阳何有不服只就居尊众顺言其可以如此以见无不服耳与三之服字相应唯不服者征之亦愈见五之顺三而不富以隣之义皆在矣
　　上六鸣谦利用行师征邑国【郑荀马陆无邑字】
　　邑国坤土也凡易中或互或变但见坤土多言邑国此爻变上下两阳如城郭也体师象互震行谦终应三与劳谦相和故曰鸣谦四近三业已挥扩其谦五尚因隣而及三上处谦终虽应而逺间于坤邑之四五两爻志不遽得欲伸其志非用众行师厯邑国而征之不可也总因欲和于三故不惮费此曲折若谓与三相争是争也非谦也
　　象曰鸣谦志未得也可用行师征邑国也
　　来氏谓上与二皆鸣谦二中心得上志未得者二贞吉上止利用行师也据此则比亲应疎矣何以同为鸣谦观上曰志未得下即曰可用行师则行师云者如云用众以求得其志耳因用众故说征切不可作相争说
　　【坤下震上】
　　阳潜地中动而出地奋发其声通畅和乐内顺外动其由也
　　豫【郑元作逸】利建侯行师【杨易豫从象从牙南方兽名左旁之牙垂地爱缓歩而多疑】郑元曰坤顺震动顺性而动莫不得其所故谓之逸震为诸侯长子主器建侯象坤为众为邦国互坎险一阳统众隂行师象初至五象比故利建侯三至上象师故利行师屯有震无坤止言建侯谦有坤无震止言行师豫有震坤故兼言之
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒【京作贷】圣人以顺动则刑罚清而民服豫之时义大矣哉
　　四为主爻五隂应之刚志大行震故言行互坎故言志四心腹之爻当心顺动故言豫豫顺以动则保合之太和发为中节之和天地生生之理不过如是故曰天地如之天之动而不息自左而旋顺也地顺承天故同天人而顺动则无阻无拂而建侯行师无不利矣建侯以兴利行师以除害利兴害除民所由逸乐也天地坤伏干也日月互坎伏离也互艮伏兊坎离震兊故言四时又兊为刑坎为法律干为清坤为民为顺天地以顺动一元之太和流行不息也圣人以顺动长善之至徳发为参赞也不过者充其分而无所溢不忒者循其途而无所岐日月周天皆不过寒暑肃温皆不忒也不言礼乐独言刑罚刑罚弼教之具惧其伤和故以清字发顺动之妙是刑措非不滥不黩也顺动说在豫中便全是成周太和故下云万民服若刑驱势禁非顺非豫矣然未说动先说顺便该有豫道所由能刑清而民服故下补说时义便是说豫先之豫时义者豫时所具之义谓顺动也时由动见义由顺出时义大欲人知义蕴之深时用大欲人知所用之殊也
　　象曰雷出地奋【郑作需】豫先王以作乐崇徳殷荐之上帝【京殷作隠荐或作作廌】以配祖考【配汉书作享】
　　雷出地奋和之至也先王作乐既象其声又象其义殷盛荐进也互坎为律阳为徳五隂崇一阳崇徳象震帝象互艮门阙坎为隠伏宗庙祖宗之象徳即文徳武功阳复地下自震始天为物始万物本天故有郊祖为人始人本祖故有庙冬至祀天于圜丘而配以祖季秋祀上帝于明堂而配以考
　　初六鸣豫凶
