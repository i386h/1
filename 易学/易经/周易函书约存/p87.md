<!-- { "loadSidebar": true } -->
　　九三家人嗃嗃【荀爽作确确刘向作熇熇如火之严炽也】悔厉吉妇子嘻嘻【张揖作嬉嬉陆绩作喜喜】终吝
　　此爻独称家人三当一卦之中介于二隂有夫道焉盖一卦之主故嗃嗃而有严厉之声本义以刚处刚而不中过刚者也故有嗃嗃严厉之象如此则虽有悔厉而吉矣嘻嘻嗃嗃之反吝道也谓一于慈惠笑乐无节此反言以见意也来氏以嘻嘻为妇子叹声作过严之弊故解小象之节为竹节欲威爱兼济不使过也此解虽切九字未当一説以嗃嗃作所治之人説谓众口嗷嗷也此以家人与妇子同类亦可严厉者阳刚之本徳嘻嘻者承乗之隂爻也观吝字指隂爻可知悔厉与终皆干三若之象三当变革之际故两发其象聼人自择
　　象曰家人嗃嗃未失也妇子嘻嘻失家节也
　　过严虽或伤恩然未失治家之道故吉若妇子嘻嘻是无礼法而失治家之节故吝观失与不失则本爻作反正説为当
　　六四富家大吉
　　阳主义隂主利义具于心无形可执其象阳虚利聚于财有厚实可据其象隂凝故易言富言实言财言积皆隂也小畜之富承乗皆隂也故説出隣字隂爻而言不富为本可言富或承乗有阳而为阳所凌如泰四妄二是也此四本隂而上下隂阳皆顺无有相干变易其性者安得不富爻为巽主必不可变巽近利市三倍富象变又互巽亦富象礼运曰父子笃兄弟睦夫妇和家之肥也肥即富也因本卦六爻皆得位而吉也若使孝悌不立仁义不修金玉满堂亦何益哉观小象顺在位可知不专指财利言也一曰巽入而隂啬故言富
　　象曰富家大吉顺在位也
　　以柔顺之徳居四之位为上卦主爻故曰顺在位位即彖正位之位二之贞吉曰顺四之大吉曰顺妇道尽矣
　　九五王假有家【假音格】勿恤吉
　　假同格正也即正家而天下定之爻也阳夫居阳正也其下隂阳各安其位家之正也阳君居五正也其隂阳各安其位则天下之定也天下者王者之家唯正而后能有之故曰王假有家内而型寡妻外而卿大夫罔不率俾有家象也王而假正以有其家何忧恤之有互坎忧象出坎外故勿恤初有家家道之始五有家家道之成故初曰闲及五则直曰假而有矣假字陆绩作大字解犹可子瞻作至字解则虚矣
　　象曰王假有家交相爱也
　　五二刚柔相应四五刚柔相比以下隂阳无不相比五爱二之柔顺中正不亢而有以及下二爱五之刚健中正不悖而有以承上其余隂阳无不相顺相比故交相爱全是至性流通所谓太和元气在成周宇宙间也
　　上九有孚威如终吉
　　有孚变坎也威如阳刚居上也中四爻为家初上闲家者也有孚非一人之孚也礼胜则离故须诚信乐胜则流故须严威终吉乆长获吉也居上则为家主在卦终则有家也乆故特言乆长获吉之道论位则初为近而上为逺论时则初为暂而上为乆
　　象曰威如之吉反身之谓也
　　反身之谓指有孚见非徒威也盖必有物有恒正伦理笃恩义悉本于诚信俨然人望而畏之自具不威之威
　　【兑下离上】
　　睽从目目少睛也目主见故爻辞见恶人见舆曵见豕皆言见睽乖异也火炎上泽润下二体相违睽义也中少二女同居其志不同睽义也
　　睽小事吉
　　五柔为卦主故称小主柔而应刚故不可大事而小事犹有吉道也元公曰二女同居二隂合卦皆然然巽兑合为孚过离巽合为家人鼎离兑合为睽革木乐火而金畏火也【煦】按睽字原从合字形出不合不知睽也然天下无终睽之理故睽终必合艮之言行亦此义
　　彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　论物理则火上泽下其性睽矣论人事则二女同居皆欲各有所行其志睽矣既睽而小事犹吉者盖因内有和説之徳外又察乎事理有其徳矣柔进而上行以居于五有其位矣居上中而下应二刚是已既有徳而辅相有人有其辅矣故虽不可大事而小事犹吉此与家人二柔皆为主爻家人二柔得位故二四同取之此卦二柔皆不得位故取得中之五以为柔进而上行与晋同也然三柔居内卦之上亦应刚者也隂阳相资始为得类二女同隂所以为睽既睽矣又以为其事同其志通其事类者专论二五相应之爻即小事吉之义也天地异形而交感则同男女异体而志气则通万物异质而类聚羣分则无不各得其类此皆自睽中言合义也睽卦本无合象止有二五相应之象因天下极和同之事必由睽来而极睽隔之事又必由合来今睽而有应故遂于彖辞发睽而能同之用乾坤二用后坎言时用者坎为用九之中交坤含干胎万物之生由此托始则用归于坎是后天代先天之义睽蹇亦言时用是先天八卦流行之气前后相续缝中所成十六卦中之二卦流行则其用见矣故亦言用流行便具不息之体故亦得考之以时而言时流行则睽与合见矣故又能总上三句之义以五行论金畏火克其先岂不相睽然金得火而镕终必有合而大用出焉故言时用
　　象曰上火下泽睽君子以同而异
　　来氏曰同者理异者事天下无不同之理而有不同之事异其事而同其理所以同其异如禹稷顔囘同道而出处异是也此本同末异之説宜曰彖传睽中之合化睽之方也象传同中之异不苟同之学也郝解曰乐同而八音异乃叶食同而五味异乃调【煦】按凡卦莫不有自具之徳睽之为异非不美也故君子法其异而不苟同
　　初九悔亡丧马勿逐自复见恶人无咎
　　上无应与宜其有悔阳刚得正故悔亡虞翻曰应爻坎马无应故丧马一説坎为亟心之马马亟心丧去象【煦】按震本为马动而化坎故丧马逐亦震行之象勿逐谓化去也自复复初之本象勿逐自复不追逐而自还也兑为悦体震二变兑既二变兑皆言勿逐七日得与此同义但此为初爻故不言得言复小畜初阳亦震爻故言复自道盖马所以行也睽独无应则不能行是丧其马矣勿逐亦不行也自复初阳之动坎阻于前也悔亡二字为主象下分二段一以物理象爻徳一以人事象爻徳丧马言未化之前睽而无应勿逐自复言化去之后睽而合也恶人亦言未化之前见之无咎亦言既化能合之故也坎为盗恶人象离持戈兵亦恶人象离为目见象大有初九曰无交害二曰小人害小人指离也一曰不以恶人而拒絶之作接见之见説
　　象曰见恶人以辟咎也
　　象词专释见恶人则知防马自复之物理与见恶人之人事非有两义皆先睽后合之防辟咎即无咎无咎故悔亡
　　九二遇主于巷无咎
　　遇字详噬嗑兑离先天图中亲比之卦也周易卦爻无非发先天图中流行之妙主谓五为正应离为日主象离中虚两阳在外巷象变艮伏艮为径路变震为大涂大涂而藏径路亦巷象见当睽时君臣相求不必拘堂防之常分必委曲相求始得防通乃为无咎于门于庭于野犹有避也巷则无所避矣此必遇必合之象为正应言也若非正应不以乖离为嫌亦不必委曲求合矣总因所应柔弱故耳睽卦中水火相避爻爻皆自具睽义故诸爻皆言睽而复合之象不然不名睽矣亦如复卦爻爻皆言复也来氏以诸臣遇光武为象
　　象曰遇主于巷未失道也
　　来氏曰离为戈兵互离亦戈兵兑毁折互坎陷见君臣相遇于巷岂不失道然当睽时前后俱有戈兵中原坎陷主又柔弱中原坎陷国势毁折正危廹之秋非但君择臣臣亦择君既为正应委曲相求故周公许其无咎孔子以为未失道
　　六三见舆曳其牛掣【子夏作契説文作觢牛角仰也郑元作防牛角皆踊曰防荀爽作觭徐曰当从契省乃得音尺制切】其人天且劓【天杨桓作耏古文□字夹物而去之也即音髠劓説文作防王肃作臲胡安定谓当作而纂言从之非也】无初有终
　　离目见象又牛象变干舆象互坎亦舆象曳象兑伏艮手挽象曳拖引也掣挽也隂居两阳之中与介石负乗相似时际睽违虽有正应前遇险阻不能骤合不免前引后拖盖有应则前为之引有累则后为之拖也其人天谓三上也三隂人位上阳天位也三上本为正应天且劓者天居最上物所仰承者也自三视上故曰天口上为鼻伏艮亦为鼻居口上见干戈遇兊毁故曰劓天且劓犹云其人仰承于上遭此险阻而致此伤也一説居兑上口不足于阳以天相形若其固有者然也【煦】按舆曳牛掣主象也其下又即人事以象之天者有应之象劓者伤而见阻之象无初初之睽有终终之合也金火相接前后两阳比之极固而中多险阻故为此象动化成干故言有终与巽之言有相似皆谓阳明可见也
　　象曰见舆曳位不当也无初有终遇刚也
　　比阳而值坎险故位不当始难骤合故曰无初隂阳相须又为正应故以有终为刚之遇也
　　九四睽孤遇元夫交孚厉无咎【煦曰孤当为狐】
　　睽孤旧説谓无应然上九有应而亦曰孤矣来氏谓左右皆隂柔之小人故孤立而无助此説近之盖上亦乗隂应隂者也谨按孤当作狐盖狐性善疑此为坎爻上九阻于坎亦曰孤坎为狐疑故也故既未济遂称狐今观既遇而孚则先之狐疑可知元大也善也夫人也谓大善之人非谓初也交孚句谓与初同徳相信然阳无应阳之理盖谓乗承皆隂隂阳相资得助也凡孚皆説入坎爻是也况五为离主而当尊位三为兑主此爻一乗一承故以为遇元夫况既曰睽孤又以为孚岂论应哉厉者危心以处之在坎故也宜曰合言两爻曰睽单论一爻曰孤因睽卦全説相违故不必有应但获同徳亦遂目为元夫而谓为交孚求不孤而已矣两阳故危厉
　　象曰交孚无咎志行也
　　坎志震行二阳同徳相与济睽之志行也盖济睽本为四志今两隂主顺于上下其交既孚则睽可合而疑可释故无咎【煦】按得两主之助隂阳合徳而相信又与五比合又是坎震之爻故曰志行行谓比于五志行者犹未行也
　　六五悔亡厥宗噬肤徃何咎
　　王弼曰非位悔也有应故悔亡厥宗谓二虞翻曰动而之干干为主主宗也来氏宗字详同人六二噬肤详噬嗑六二二兑为口五隂应之噬肤象言易合也九二遇主主尊之也六五厥宗宗亲之也臣尊其君君亲其臣自足济天下之睽徃何咎快词也
　　象曰厥宗噬肤徃有庆也
　　庆吉善也得正变干故徃无咎而有庆王弼以易合为有庆来氏以济睽为有庆一曰君臣合徳有为乃有福庆于天下
　　上九睽孤见豕负涂载鬼一车先张之弧后説之弧【马郑王翟皆作壶离大腹日壶矢□也虞曰兑口离腹坎酒在中之应歴险以与兑故后脱之壶一作壶】匪防婚媾徃遇雨则吉
　　孤当作狐狐疑坎象睽而求应中阻于坎不免先疑来氏谓四左右皆隂以人而孤也上多猜疑自孤也见者上自见也负背也涂泥也离目见象坎豕象水象豕背有水负涂象坎为车为隐伏载鬼象坎为弓中直为矢又为狐疑张弓説弓狐疑不定象坎为冦隂阳相应变震归妹婚媾象婚媾者先后天图相配之卦也未变则互坎离先后天图皆相配上变则后天震兑相配详具震卦坎雨象雨则隂阳和坎泽解也吉者睽而合也三与上为正应制于乗承二阳上以阳刚处明终睽极之地徃与应合而中爻阻坎不免狐疑始疑为豕又疑为鬼方张弓射之又疑非鬼而脱其弓既乃知为六三之应非冦也借正应而上与三成婚媾矣遇雨坎体解散疑亡睽而得合由不一而致之一故爻多言遇
　　象曰遇雨之吉羣疑亡也
