<!-- { "loadSidebar": true } -->
　　然以九二六二之类比之而初之九六何独在下葢因乾元之亨先气而后形而气之将至则无形可执今观揲蓍求卦之时分二挂一揲四归奇明知此爻之形体必将有成则是此爻已有其初矣然气至而形未成则阴阳之体犹未可定故不能定之以位但可考之以时而称之为初必待三变既足察其数之多少有阴阳老少之可辨乃始有九六之可称矣譬若妊娠将娩当胞胎转动时业知所生之子已有其初矣至于分别男女必待既生审其形体然后可辨是时之可征者在先而形之可观者在后故九六在初字下也
　　二三四五别之以数不与初上同类何也曰圣人立卦之法取象于天地之化育巳耳上爻覆之于上天也初爻承之于下地也其中所有则资始资生之化所称为万物者也万物成形之后其类最繁非纪以数曷由能辨圣人立卦设象正欲求尽万物之类安得不纪之以数乎曰初上何独不纪之以数也曰初在理气相接之始非数之所能始也至于上爻极尽而返贞下又复起元亦岂有终穷之数乎故特用上之一字止欲明其已到极处耳
　　初上二爻九六在下二三四五九六在上何也曰卦至初爻既成阴阳两象确有定体然后审定阴阳所至之分数如阴阳到得二分便以为九六之二阴阳到得三分便以为九六之三矣譬若男女既生以后业有男女之可辨矣然后能分辨其长短小大少长肥瘠也故二三四五在九六下也
　　卦至上爻九六又复在下何也曰上为穷极将返之时其上更无可加是上之一位即此卦之大终大止其位得而主之阴阳至此皆不能以自主泰卦之复隍否卦之倾否剥卦之剥庐皆谓其极则必返也故九六字在下也
　　既以初为来处则来之义止可言于初既以上为徃时则往之义止可言于上乃内三爻均言来外三爻均言徃何也曰圣人以三画成卦则此三爻虽阴阳上下不同莫不同具此一卦之性情又不可执定实有此等三画之象确然植立于此而不可易也只是圣人假此蓍数以探讨太极阴阳将兆欲兆之气机不能无太少动静之别而因画出重单交拆以仿像摹拟阴阳相交之分数其内外上下多寡纯杂有如是耳气机无截然可分之故三画止宜作一卦看气机亦非形体之可似故亦不必以连断之形体拘也重卦虽分内外不过体用两端而已今既同为内卦则皆可因初而言来同为外卦则皆可因上而言徃矣
　　初爻考之以时然欲人追寻来处则又在位上考究上爻定之以位然欲人知为穷极将反则又在时上防心即此时位两字有位中之时有时中之位其玲珑透彻微妙无比圣人寓意精深浑融包括岂易测识乎自汉迄今解经者谅不啻数千百家矣其书或传或不传大要皆于极奇极僻极难措手处各欲逞其聪明各欲建诸议论以竞胜而争名耳又或援不经之证据而示之博如大禹则书作范之説是也又或立新奇之字様而示之通如朋友宗道分裂河图是也至于圣人之经极卑迩而寓意高逺极平淡而寓意精深乃反畧而不顾如见伏动变之説交字生字索字之説时位之説初上九六二三四五八字之説人人习为故常囫囵看去而不一留神岂知至精至妙之理即在卑迩平淡之中而好竒立异反就支离迄无一当乎又如易中所有先圣图象必其道理皆与周易卦爻有两相闗照互相发明之处然后并传直至于今不相离异而好竒立异之流且有目图书为伪作者矣且有叅考不真以书为图以图为书而先后不分者矣且有盗窃绪余规仿近似如太元洞极洪范元包侥幸著作之名不惟于易无所发明竟似天地有易外之易圣人有道外之道矣岂知释圣人之经便当以圣人为主毋徒为古人愚也必湏字字打心上过务求道理纯一不杂方是周易一定防归无徒猎取以示博也如释河图似不知有洛书释洛书似不知有河图释图书似不知有先天诸图释先天诸图似不知有文王之卦周公之爻安用此繁屑细絶无贯通絶无闗系之图置诸周易之首哉知函书所明自图书迄于卦爻止是一个道理一以贯之则古人所着其亦有以别其真伪矣
　　后来易外之易悉由子云太元作俑而始今置太元与周易比之周易则圣圣相传之道尽在其中而太元何有乎周易之占吉凶得失确有明验而太元何验乎周易经四圣之传授无有一圣可能増损一卦一爻则其精深亦概可想矣太元为一人之书求其中之所寓无道可称求其施之于占无一可验仅以一人之知见与四圣相传之易彼此抗衡有是理乎然其相传而不废者徒以竒字足以愚天下已耳然亦有至鄙至陋至浅而不之察者如以上于二字拟卦之升以戾拟睽以差拟小过以増拟益以鋭拟渐以交拟泰此皆止训字义变其卦名而已亦复何竒况更有浮浅不甚切当者哉读书但当精求道理无徒为古人愚可也
　　今人发明先圣人之书便自以为已之著作此甚非也羲文周孔之书自有羲文周孔道脉存焉自有羲文周孔心事存焉今即畧见得几分心事畧识得几分道理仍是羲文周孔书中所自有所应有者犹然是羲文周孔之书也于我何与哉

　　周易函书约存卷首下
<经部,易类,周易函书约存>
　　钦定四库全书
　　周易函书约存卷一　　　礼部侍郎胡煦撰原图【河洛】
　　河图篇【李本固彚编】
　　邵子曰圆者星也歴纪之数其肇于此乎方者土也画州井地之法其放于此乎葢圆者河图之数方者洛书之文故羲文因之而造易禹箕叙之而作范也鲍宁天原发防曰天地开辟之初太极浑沦象数未显此河图洛书所以开圣人也语曰河不出图易曰河出图洛出书书曰天球河图则知图书乃天地自然之文古今以为瑞物非人力之所为也后世有肆为怪诞者如顾野王以洛书农用敬用十八字为神龟之所负班固以初一至六极六十五字为洛书之本文唐孔氏曰天语简要不应叮咛曲折如是也惟孔安国之言极穏故朱子取之杨升庵按资治通鉴魏青龙间张掖柳谷口水涌寳石负图苍质而白理状象灵龟立于川西有石马鳯凰麒麟白虎牺牛璜玦八卦列宿之象其字可读而不可晓又宋政和末于洛水出石大如拳有字两行葢天地之气化何所不有后世怪诞者遂神其说防纬之书详圣人受河图之始以为河出天苞洛出地符河图龙发洛书龟威河图有九篇洛书有六篇圣人但言图书出于河洛何尝言龟威之兆又何尝言九篇六篇乎是故有以十为洛书九为河图如刘长民张文饶者又有以先天图为河图五行生克数为洛书戴九履一图为太乙下行九宫图如蒋得之者有谓得图书于青城山隐者有谓别图书于异人而九十皆河图者有谓图书皆出于羲世者【当亦惑于洛书出禹之说】遂使圣人明白易简之理多支离变怪之说矣乃讹以讹如郑司农马融之流无不笃信之至刘牧又自为易置以九为图十为书托言出于希夷元人赵防谦又为自然河图谓蔡元定得于蜀山隐者虽朱子亦莫之见其为诡秘大率皆一类耳按路史野王符瑞图云黄帝轩辕氏东廵省河过洛沈握视将加沈璧集厯并臻皆临诸坛河龙负图出赤文象文以授命龙鱼河图云天授帝号黄龙负图鳞甲光耀从河出黄帝命侍臣写以示天下又言黄帝云予梦两龙授图乃斋徃河洛求之有大鱼泝流而至泛白图帝跪受之而挺辅佐曰黄帝持斋七日七夜天老皆从以游河洛之墟至翠妫之泉大鲈泝流而至问五圣莫见独与天老迎之兰叶朱文五色毕见沈白图以授帝又云黄帝游于河洛之间至泽鸿之泉鲈鱼负图以授帝兰叶命曰录图前河图亦云黄帝游洛水有鲤长三丈身青无鳞赤文成字故世纪云黄帝大雾三日帝游洛水上见大鱼三牲醮之天甚雨鱼流而得图书郦道元水经云尧帝修坛河洛择良议沈率舜等升首山道河渚有五老游焉相谓河图将来告帝以期知我者重童也言讫五老乃翻为流星以入昴事见论语比考云仲尼曰吾闻帝尧率舜等游首山观河渚有五老游河渚一曰河图将来告帝期二曰河图将来告帝谋三曰河图将来告帝书四曰河图将来告帝图五曰河图将来告帝符有顷赤龙衔玉苞舒图刻版题命可可卷金泥玉检封盛书威曰知我者重童也五老乃为流星上入昴黄姚视之龙没图在尧等共发曰帝当枢百则禅于虞尧喟然曰咨尔舜天之厯数在尔躬允执其中四海困穷天禄永终乃以禅舜今道之营道北五里有五老人祠书中握河纪云尧即政十七年仲月甲日至于稷沈璧于河青云起回风摇落龙马衔甲赤文緑色自河而出临坛而止吐甲囘违甲似龟广九尺有文言虞夏商周秦汉之事帝乃写其文蔵之东序而世纪言尧与羣臣沈璧于河乃为握河纪今中是也王元长云握河沈璧孙氏图瑞云帝尧即位坐河渚神龙赤色负图而至备载山泽河海之形国土之分域帝舜只钦相有光至于稷兴荣光迭至黄龙负图卷舒至水畔置舜前舜与三公大司空等三十人集发图周公践阼理政与天合志万序咸得休气充塞藩侯陪位至于日昃荣光汨河青云浮至青龙仰甲临坛址济止图滞周公视王公视其文言周世之事五百之戒与秦汉之事故摘洛戒云青龙衔甲元龙背书者此也又中云周成王举尧舜之礼沈璧于河白云起而青云浮乃有苍龙负图临河据考之亦黄帝之事耳按洪蒙之世象数未开天牖圣衷假物垂象固多有之然岂歴代皆沈河洛云兴皆呈青白所云河图乃甲箓山泽之象与易无渉也吴幼清曰周之时河图与天球寳玉同蔵于王室其贵重可知秦汉以来官府既不收贮学者亦不复见观汉志刘歆所云本孔安国葢亦祖述相传之辞耳未曽亲见图书之象者也后汉郑注礼记则不识河图为何物及魏何晏集注论语晋人作尚书孔传顾命洪范两注虽皆用孔刘之说而颇失其意葢孔刘虽不见图说书而谓伏羲则河图画八卦禹法洛书陈洪范则图自图书自书卦自卦范自范犹不误认为一也若晋魏则直谓周易八卦即是河图洪范九畴即是洛书葢以河出图为龙负一片之图洛出书为龟负一卷之书矣唐孔頴达易书礼疏宋邢昺论语疏亦然大抵周后汉初儒流専门之学率是口耳授受故凡有文辞可记诵者有传遇无文辞不可记诵者无传五经皆存而独乐之一经亡三百五篇诗皆存而独笙诗之六篇亡葢以无文辞非可记诵故也若先天古易止有卦画河图洛书只有图象则儒家亦不传是以汉魏晋唐宋初之儒不见图书羲易图书不传于儒流而方伎家借此窃窥造化乃秘寳之宋兴异人挺生希夷先生陈图南从方伎家得此当时有穆修种放游其门故穆得其古易种得其图书穆传李之才再传而至邵雍种传李溉许坚范谔昌四传而至刘牧邵子得图书葢亦穆所传也其洞澈蕴奥蔑以加矣刘亦发挥图书有易象钩隐图然邵以十为河图九为洛书而刘则以九为河图十为洛书葢其初所传但得二图不曽分别何者为图何者为书是致混淆而不免差互非刘之罪也当时有阮逸者作闗子明易阮与穆种同时人葢因二家而得见图书之象故云然欧阳修亦阮同时而未及见葢当时所传未广也是以欧阳与临川王氏文人巨擘而皆不见图书欧阳直以二卦为河图不信有洛书并疑繋辞非孔子所作王氏虽不以为无而其说图书皆以意悬空立言至乾道淳熙间朱子始推尊邵子之学然当时信从者寡亦未盛行于世也观鲍吴诸说及启蒙歴引孔安国刘歆邵子戴礼之言则河图十而洛书九

