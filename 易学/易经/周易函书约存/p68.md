<!-- { "loadSidebar": true } -->
　　凡刚从用九来凡柔从用六来刚谓五初两阳柔谓上下四隂诸卦皆乾坤之交此为序卦之始故曰始交始者该六十二卦之辞非泛言生物之始难生者坎阳陷于二隂震阳又陷于坎中勿用之爻动则遇险所以为难在险能动所以有大亨贞也未有生而始生故以为难又以为大亨始者元也始与干同而其难则异矣动于险中动于坎下者固动陷坎中者亦动谓二刚之用也二刚本此卦用爻故全向用爻説道理诸彖中进退往来指说用爻莫不皆然阳称大故以为大者亨贞非以大为元也亨而贞则利在其中矣凡卦之元亨如隂爻为用则直曰元亨如阳爻为用则释为大亨皆大阳也此上释四徳雷震雨坎造作也谓天所造作亦震动象时行物生何非天造风雨晦明国家治乱皆然故以草昧称为天造震为蕃草草蒙茸翳蔚之象昧天未明皆在时上见得坎水内景不明于外也坎月初见震象亦非大明时故称草昧雷雨交作充塞盈满日月晦光岂宜有往此上释勿用有攸往天造草昧纲常未定正宜立君以治为中之三隂顺于上下两阳也不宁谓不遑宁处亦震动象此二句释利建侯
　　象曰云雷屯君子以经纶【郑陆作论荀作伦】
　　云者雨未下济也变雷雨言云雷彖言其动象言体也坎以下济为功动于上而下济则曰雷雨解动于中而未能下则曰云雷屯云而又雷是天道未雨之经纶便觉得雨之难故承之曰屯此非卦名之屯也君子之于事叶亦必先有许多经纶布置此即天道人事两象之如以云雷经纶便为此卦实义则非矣经纶借治丝字様经理其纲纶理其目也
　　初九磐桓【磐一作盘马郑作槃】利居贞利建侯
　　磐大石互艮石象桓大柱檀弓桓楹是也震木桓象横渠谓磐桓为柱石是也营建本有作之事打初立基先正其在下之柱础必欲其安静坚固此营建之经纶也震本动象初为难始又当勿用之爻又在险中不宜妄动故利居贞磐桓定居也建侯分土定居者也皆经纶之事凡皆即象以明卦义非实义也
　　象曰虽磐桓志行正也以贵下贱大得民也
　　储其材固其基可知其志欲有所行正谓阳下居初也行志也不可行时也磐桓者因行以见志也阳贵隂贱阳君隂民互坤在上而顺初阳承于下故曰贵下贱又曰得民阳故称大以贵下贱而大得民则居贞建侯皆在其中此后小象有爻辞半者皆此例也
　　六二屯如邅如乗马班如【郑作般如说文作驙】匪冦婚媾【一作冓冓遇也】女子贞不字十年乃字【邅音旃】
　　屯邅皆欲进难进貌下动而上止故屯下动故邅邅颤也乗马者下动震阳下动也互坤为文斑象谓备办成列有待而进也应坎冦象相比而非分相干故亦目为冦凡爻在上为承在下为乗初非正应动于下而求与已合故曰匪冦婚媾婚媾者相对相配之卦与隣遇字同义详见震上及卷首不字者不字于初互艮不字象初非已应也乃字者乃字于五坤艮土成数十十象坤之乗承皆阳一正一不正一应一非应故有匪冦婚媾不字乃字之象变节故言不字
　　象曰六二之难乗刚也十年乃字反常也
　　乗刚谓阳在下反复也天道之变十年乃复
　　六三即鹿无虞【虞王鹿作麓】唯入于林中【朱欝仪以为谁讹虞曰唯徒也】君子几【郑作机】不如舍往吝
　　本义作逐鹿无虞陷入林中来氏宗虞王作麓山足也唯虞作徒手煦按唯独也即麓非一人之事正与无虞相合三居互艮之足故称麓即近也虞虞人三四人位也伏巽为入入山有虞乃可有无正应则无虞故为独入林中震之末行之尽故为陷入震阳木坎藂木艮木坚多节故称林坎伏离明见几象舍艮止象近险而前有所止宜舍矣若往而不舍必致羞吝动末止初与险相接故有即麓入林象动终止始故有几不如舍象动之终与险相接故有往吝象
　　象曰即鹿无虞以从禽也【郭京易举正以从禽上今本脱何字】君子舍之往吝【句】穷也
　　禽鸟兽总名穷谓下卦之终震动之尽史记汉书禽也
　　六四乗马班如求婚媾往吉无不利
　　屯卦三言乗马皆为震动于下动故曰马在下故曰乗求与往皆谓四初四隂阳相应故亦曰婚媾卦止二阳各有正应故两言之二比于动非应也故冦之四以动为应不劳余力故吉利
　　象曰求而往明也
　　明者坎伏离也卦皆阳求隂此独隂求阳故以求而往为明
　　九五屯其膏小贞吉大贞凶
　　六爻唯二五言屯言贞五陷而屯二应五而屯是卦名由五定也初五皆阳五陷而初动故利建侯独归于初然初微而五得位故于五有激厉之辞坎体霑濡故象膏坎以下济为功今阳为二隂所陷挟而制之不克下究故言膏之难阳大隂小二为五应六居二九居五皆得其正故皆称贞贞正也静象也女子而贞则得其正故曰小贞吉九五而贞则非其宜故曰大贞凶此只以应爻之徳与位形阳徳之居五位者宜振动有为故以凶字防励之屯卦三言乗马皆非自动者也屯难方殷非动曷济故独责备得位之阳大贞即居中而陷也与屯膏同义据时位言耳凶字由陷字推出
　　象曰屯其膏施未光也
　　阳徳贵施今制于二隂所施不如人意常觉其难故以为未光阳本光大为隂所陷故也
　　上六乗马班如泣血涟如【说文涟作】
　　下阳微中阳陷处穷极之地非可坦然大作之时乗马震之动象班如不遽进之象此据下卦言象也凡卦至上爻未有不兼下卦言象者坎为加忧为血为水防离目互艮手掩目流血泣象此据上坎言象也自上动而下故象泣
　　象曰泣血涟如何可长也
　　动与恒通而言何可长者恒伏而处穷极之位也
　　【坎下艮上】
　　艮止在外坎水在内水中通而善下非艮以蒙之必将一而尽又内陷而外不能行昏蒙之象故为蒙
　　蒙亨匪我求童蒙童蒙求我【马作来求我陆作僮】初筮告再三渎【说文作黩崔憬曰凟古黩字也】渎则不告利贞
　　蒙亨见不终蒙也蒙同萌非亨而曷由萌乎中爻震动陷而能动故亨屯为万物始生故得其元蒙在既生后故得其亨即坎卦心亨之亨坎水初出艮山止之故为蒙凡动于内而外蒙之使不得逹是因欲亨而后知蒙亦因蒙然后求亨故为蒙亨凡蒙未有不求通者二刚居中是能发蒙者我二也童蒙谓五艮为少男也崔憬谓告者五与二应渎者三四与二不应也煦按阳明隂暗互坤先迷外卦艮止迷而止发蒙象特不应者难为发耳三独乗阳尤属不敬凡筮未有不诚敬者初筮止是诚敬再三止是不诚敬总因逺近亲疎之异耳蒙又有蒙蔽之义隂皆蒙阳初独在下为阳所包故二曰包蒙蒙与包皆以外裹内为义初则初筮所成独为阳包故初筮告比卦二为原筮则初筮指初可知除二之阳爻不论三四乃再筮三筮所成而皆不相应故不告也后说义当
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　险而止退困于险进阻于山蒙昧不通象以用也用我之亨通以行时中之教即愤悱启发也葢险中能动则陷而能通此蒙之所由亨也童蒙求我则其心志与我相应故可教坎曰维心亨以刚中此刚中便是释亨因坎刚亨于其中能发其蒙故初近中刚为刚所包遂有发蒙之说因众隂之蒙顺附于阳故坎阳亦遭其蒙蔽止一亨字为刚中言耳初筮告释曰刚中明二为卦主比原筮曰刚中明五为卦主也再三渎者初承阳比阳故告之五犹与二相应三四则乗阳不敬又不相应是烦渎乱蒙昧之人而已故不告互坤先迷蒙义也一以告为告五一以渎蒙为教者之渎皆非旧说以问者之渎解再三渎以渎蒙者作教者之渎解渎则不告然细玩词防止是刚中之二包初应五与他爻无渉耳养正二句释利贞二中正五亦中正故也亦见得渎则不告之爻均非正也然卦取童蒙辞取初筮告再三渎之象亦有少成若天性老大迄无成之义葢周易止以象告无理不可通也据童蒙而论所争在诚与不诚据教者而论所争在养之豫不豫须兼时位说不可专指位说葢刚中之说即有孚心亨之义而赤子之孚诚固未散而不杂也
　　象曰山下出泉蒙君子以果行育徳
　　山艮泉坎也不言水言泉泉者水所自出据山下言也山泉皆象也若山下出泉果足尽此卦真义则爻爻皆宜明山下出泉之义矣真义如在象辞外则象义明矣葢一阳亨于坎中为隂所蒙亦如泉水为山所蒙不能一防千里故取蒙象然隂虽蒙阳隂固借阳以亨山虽蒙泉泉固由山而出则出者泉之亨机也下蒙字是泉之蒙非卦名之蒙亦如地势坤之坤止取顺义与健字对言耳凡象中之卦名莫不皆然自来认为卦名以君子为效法皆未察象字耳其将以山下出泉为君子所法乎凡象中上叚皆即物理以象卦徳下叚即人事以象卦徳也果行从阳性善动而出育徳从水之滋飬万物而出果行象阳之能亨育徳象阳之能亨而并能发蒙以亨及羣隂屯之经纶向谓承屯来不知屯字止是难义特足云雷之义耳若经纶则因难而求亨者也解为效法难固非所愿法云雷何可法乎此之蒙字止是不能骤达若果育则自脩而求通之砥励也蒙中原无此义将何法耶彖中取发人之蒙此言自脩亦不同也屯五居天位以天下国家为任故象经纶蒙二居地位是独脩为已任者故象果育彖言教人亦学诲事也
　　初六发蒙利用刑人用说桎梏以往吝【说虞本读如喜恱之恱初发成兑兑为说吝说文作遴】
　　此爻独用一发字可知所发独此爻也隂非阳不发九二独言包凡包皆自外包内便可知是包初初为二包阳徳善动水性下流故能发初坎初入于坎窞者此也初筮之告便是此爻之发隂而居下蒙之甚者刑罚立而教化行用刑正所以发之变兑为刑人坎为桎梏刑具也在足曰桎在手曰梏坎为穿木互震足见艮手用桎梏象又伏离见震有噬嗑折狱用刑之象故丰旅贲皆言狱说即脱字脱桎梏不用刑人也变兑为恱为毁折坎象毁折故脱桎梏虞翻作喜恱吝者利之反小疵也和恱而脱桎梏安能发蒙说如字读谓言至行不至亦可
　　象曰利用刑人以正法也
　　坎为法律不释脱桎梏便知下句止是反言以足上意
　　九二包蒙吉【郑作彪文也石经陆作苞】纳妇吉子克家
　　蒙卦以二爻为动用之主包裹也凡包皆外包乎内非阳包隂则隂包阳若隂与隂阳与阳同性同徳合一不分皆不言包泰否姤皆外包内也包蒙包初也故彖曰初筮告而初亦遂言发蒙即敷教在寛意也然二阳亦被隂蒙如师二之在师中以为刚中便兼三四蒙二二包初两义凡爻俱兼时位及承乗应比看之包蒙据承者言吉即亨也纳妇据应言应五互坤顺应而且顺为得妇道故吉克家据本位言蒙以众隂有担荷众事象中男有刚中之贤又居下位而克任上事也
　　象曰子克家刚柔接也
　　刚中而上下皆柔故言接不専指应也刚柔接所贵在中不亢不抑得调剂之宜治家之善道也克家纳妇皆一义故不连释接与际不同际言时然之遭也接言位指我之应物说
　　六三勿用取女【虞作娶女】见金夫不有躬无攸利
