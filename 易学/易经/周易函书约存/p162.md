<!-- { "loadSidebar": true } -->
　　顔子论东野毕之善御曰善则善矣其马将佚谓求马不已定公善之曰可少进乎顔子曰臣闻鸟穷则啄兽穷则攫人穷则诈马穷则佚自古迄今未有能穷其下而能无危者也【煦】按此与为邦之问则顔子之政可知鲁有父子讼者孔子同狴执之三月不别其父请止孔子赦之【煦】按后人亦有学此法而用于兄弟者
　　张南轩先生知江陵安抚本路捕斩奸民之舍贼者令其党得相捕告以除罪羣盗皆遁去【煦】按除盗止有此法为良
　　程明道先生初政辨藏钱废放光之石佛均田税塞塘堤处舟卒之病者脯茅山之龙禁竿黏飞鸟其在晋邑设立五保之政度乡村逺近为五保使之力役相助患难相恤而奸伪无所容凡孤茕残废者责之亲戚乡党使无失所行旅出入其途者疾病皆有所养诸乡皆有校暇时亲至召父老而与之语儿童所读书亲为正句读教者不善则为易置俗始甚野不知学先生择子弟之秀者聚而教之在位三年去邑才十年而服儒服者盖数百人矣时河东财赋窘廹官所料买歳为民患虽至贱之物至官取之则其价翔涌先生常度所需使富家预储定其价而出之富室不失倍息而贫民亦免苦累邑税常移近边载往则道逺就籴则价髙先生择富民之可任者预使购粟边郡而民费大省农隙讲武晋城之民遂为精兵晋俗尚焚尸教谕禁止民皆信之欲入辩事者不待持牒竟至庭下陈其所以河清卒本不当役役而乱先生开城门纳之以其事上闻得不复遣至于河决曹村先以小绳徐引大绳然后济众以塞之又广济蔡河出县境濒河不逞之民不复治生业専以脇取舟人物为事歳必焚舟十数以立威先生始至捕得一人使引其类得数十人不复根治旧恶分地而处之使以挽舟为业且察为恶者自是邑无焚舟之患畿邑田赋重常蠲除以为惠然畏法先输者皆良善逋负获除者皆顽民先生为约前科获免者今必如期而足如是惠泽始均邻邑有寃诉府愿得先生决之者前后五六有犯小盗者先生谓曰汝能改行吾薄汝罪盗叩首愿自新后数月复穿窬捕吏及门盗告其妻曰我与大丞约不复为盗今何面目见之耶遂自经【煦】按此等政事防与孔子摄相事时无异真宋儒中仅见者然止是修其教不易其俗齐其政不异其宜故人便之耳


　　周易函书别集卷十四
<经部,易类,周易函书约存__周易函书别集>
　　钦定四库全书
　　周易函书别集卷十五　　礼部侍郎胡煦撰篝灯约防
　　观物
　　万物之生皆在隂阳既交之后而阳性上升隂性下沉故必阳为隂裹则上升者有所秘而其升不遽下沉者有所附而其沉不疾然后隂阳相资其中之造化出焉云行雨施则方亨之妙也天地絪緼万物各得所资故曰泰水火相资彼此各适于用故曰济天地交而水火济然后万物之形体以成
　　雨也者隂阳之既和也云也者隂气得阳而外舒者也雷也者阳秘隂中骤而发泄者也电也者阳出隂外徐而乍舒者也盖阳为隂裹太固则奋而为雷不甚固则乍舒而为电既和则融而为雨阳所不固之隂从而下泄则为风从而上越则为雹凡两物相交有固于外者斯其中之变化出焉
　　虹也者雨之气而照于日光者也隂气之升必有所止故虹之形屈闪电出于云气之外当亦隂气发泄而照于日光者欤
　　小过不雨者隂胜阳也小畜不雨者阳胜隂也
　　小过隂胜阳阳性腾越不能久为隂屈故上奋而为雷大过阳胜隂隂性静正不能随阳以升故下泄而为风凡不雨者非阳气之结聚而隂不得所附则隂气之沉郁而阳不得所入隂不能附阳则阳独为用故亢极而无雨阳不能入隂则隂独为用故沉霾隂晦而无雨解而雨者阳不独亢使隂得而附之隂不坚秘俾阳得而入之故雨也
　　将雨则燥将晴则寒燥也者阳之乍困于隂有余于外而郁蒸者也寒也者阳之既离于隂不足于外而隂自散越者也
　　夜不寒而将旦寒阳气将通隂气之反而聚也
　　冬阳蕴于地中故井泉温夏隂蕴于地中故井泉寒黔蜀山中多洞穴其冬温夏寒亦然
　　雪花六出水之成数也
　　一大为天二小为示一二隂阳之数大小隂阳之形故天称皇而地称后
　　阳为竒隂为偶昼属阳得竒夜属隂得偶竒单故日得一偶拆故夜得二是以上半夜为今日下半夜为明日是夜分二也
　　震阳象雷震男也故世俗呼为雷公离隂象电离女也故世俗呼为电母
　　山髙而属阳以静镇为性水卑而属隂以流动为性此隂阳之互为体用也堪舆家或以髙卑分隂阳或以动静分隂阳其义一也
　　向谓天动而地静然天亦有静处南北二极是也向谓天圆而地方然地亦圆体也观人南行二百五十里则南星髙出一度北星低入一度人北行二百五十里则北星髙出一度南星低入一度若使人行九万里天星既已一周则行者当复于故处是地亦圆体也西洋人见南极出地三十六度河南江南之界见北极出地三十六度而身无倾侧者缘地之四围皆天故首戴者皆上足履者皆下也然亦非必足相对也南北二极不动故凡正注侧注莫不北其北而南其南譬若之有瓣无有一瓣之脉不两其蒂也
　　月中亦有山水土石其明处则水也因日光之照而见为明耳其暗则山之背也日光之隐蔽者也昔人谓月中婆娑者山河影也云是地上之山河照入月中非也水与地同体地与月同德故潮汐应月而为消长阳竒而隂偶者日阳也故竒月与地同为一隂故偶也月与地皆秉日而施化施者阳则受者隂矣天地间惟此三物最大故老子曰三生万物时有三候位有三等卦有三才三极皆三而已矣
　　天包于外一元之浑合也其中三物一竒而二偶则隂阳之运转也
　　日为纯阳与天同德故郊之祭也主日而配月是以日代天之义天地间惟阳最能有为故万物胥秉日光夫日行南陆而万物死光之微阳之退也日行北陆而万物生光之盛阳之进也故周易贵阳贵其有为者耳日月与地皆有形体而日则阳气之结聚月与地皆隂质之凝定故日之为光常有晃晃漾漾不定之色月与地同德月中既有水土则亦当有生物固不必人之肖人物之肖物也地上之灵蠢动植固已不一其伦矣况异形而居月中乎然非日光施照其物亦不能生今观地上含隂之体一得阳光皆能化育腐草入夏而为萤米谷感阳而为蛊若蠛蠓蜉蝣蚉防之属皆于盛暑乘湿气而生湿则水之隂气也暑则火之阳气也此水火既济之妙即男女搆精之义若使日光不照阳气不施则万古防防浑如长夜如穷冬动植之类奚所借以有其生乎
　　日食而既昼且见星浑如中夜其星之明则阳光之返而上照者也可知月虽掩日而空虚之中日光自在特月之光借资于太阳原不能与太阳相敌故星之微明昼日则必无可见
　　日之食也日与地上下对照而中为月轮所掩也故日光施不及地月之食也月与日东西对照而中为地毬所掩也故日光施不及月地与月皆借明于日光故地与月为隂而日为阳
　　月轮之中以十五日为昼十五日为夜其初得日光则地上之下犹日之卯也厯晦朔而日全在上拟于正午上则日入之候犹日之酉也及望而日全在下拟于夜子合之则为一昼夜夫月轮中既以地面之月为一日则地面所得之日即当为月轮中之三十时矣由此而积之则地上之歳必当为月中之月是十二日也至于月中之歳又当以三十成之观邵子皇极经世以十二三十相间而推可以见矣然惟巧厯者知之易地而观月为地靣之月地亦当为月轮中之月盖皆与日错行同受日光者也地上之人其视月也有晦朔望如此则月轮中人其视地也不亦有晦朔望与月相同者乎地面之日食自月轮视之即当为日轮中之月食地面之月食自月轮视之即当为月轮中之日食第其日食在于正午亦犹地面之日食必在朔月食在于正子亦犹地面之月食必在望也盖月轮中以朔为午望为子也地面无正午之月食无正子之日食者背也而月轮有之所谓顺也
　　月轮中上下遇南北极则昼夜相停春秋分之候也晦遇南极则昼短晦遇北极则昼长望遇南极则夜短望遇北极则夜长晦朔望则自地而言昼夜短长则月轮中之候也
　　日之行天一日一周而不及天一度故一昼一夜而为一日月之行天遍周列宿过三十六度有竒而始及于日故必三十日而始为一月地面之春秋冬夏一嵗三百六十日而始周月轮之春秋冬夏即变换于一日而其候亦不能齐故月轮有日而无嵗此其所以与地异者也冬至而月行北极则寒与地同而不甚然未匝日已易而南矣夏至而月行南极则寒与地同而不甚然未匝日又易而北矣冬至而月行南极夏至而月行北极其气皆为极暑较地为近故也然未匝日而易其候矣盖月于一月之中一南极一北极故也
　　或曰地未尝动也何由知地与日月皆为错行曰以日月之动体形地之静体而觉地之有行焉耳譬若舟行岸移岸非能移也有移之者也
　　三百六十日而一周者日之行最迟者也三十日而一周者月之行次迟者也一日而一周者地之行最速者也
　　或曰地行而人不知何也曰譬若附骥之蝇日及千里而不自知其逺也又如虮虱在身人虽疾行而虮虱犹以为静也曰独无上下倒侧倾覆辗转之患乎曰海水如是其盛也犹绕地毬而周之曾不外泄也况人物乎须知地外皆刚气所摄而人物附地故无此患抱朴子尝极论之矣但知首之所戴为天足之所履为地则固无上无下莫非顺适者矣
　　新法厯书曰太白亦有朢晦朔嵗星镇星皆有从行之星非千里镜不可辨也又曰恒星嵗东行六十余分所以积久而成嵗差又曰觜星东行较恒星为速唐宋以前在参后一度或半度今在参前矣
　　抱朴子曰鸟飞极上直舒两翼而曾无倾侧者乗之以刚风故也【煦】按地包天中四面皆虚而曾无倾侧者刚气之摄也其气绕地而运故地恒借其力而不堕今有置水于桶以机运之而上出若花花中值木丸随水而转了无倾倒者不过使之常运而已或曰既有刚气绕地一周则人之生于地上者亦当有刚气之乗而曾不之见何也曰刚气若天之运也地既运于天中亦当有地气之舒与天之刚气相接然后泰交之妙出焉隂阳之理一有一无一动一静一舒一敛一和一肃人附地太近止资养于地气而不资养于天气故渐逺于地乃始有刚气之见愈逺则愈烈矣释氏谓鸟之化也上行而极于刚风乃始化为游丝而渐返于无所以谓鸟为禀天之灵乗阳而气化者也物盛于器中有隙乃漏盈天地之间者莫非气也气之充塞本无罅隙故地为气所抟而无隙可坠
　　素问云升降出入无器不有注云壁牕户牖两面俟之皆承来气冲击于人是则出入气也以叶投井及叶下翩翩不疾皆升气所凝也虚管搦上悬之水固不泄为无升气而不能降也空瓶小口倾溉不入为气不出而不能入也
