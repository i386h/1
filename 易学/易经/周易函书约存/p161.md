<!-- { "loadSidebar": true } -->
　　举业盛而经学浅至于专家充塞宇宙则日下之势难返浮伪盛而实行衰至于矫情浪得声誉则热中之情难消
　　何以去浮伪曰敦实行而已何以抑奔竞曰无使有幸致之功名而已
　　席富厚之实而责人以贫贱自甘非平恕之论也况聚衣鹑食粝之锱铢用益朝欢暮宴之泥沙乎故君子贵自平其情
　　治家之道耕付奴织付婢而已总揽家政细至饮食缝纫皆务亲焉惧力弗给也且非所以遗教
　　暴长之木不祥逾分而骤超恐非所以善后
　　竞进者未必得谦退者未必失也与人争胜人亦得而胜之不与人争胜人亦卒莫之胜矣
　　风俗之敝始于六朝今观晋人惟尚清谭大约皆巧捷轻浮无当情事者也曾有一语有益于身心性命乎曽有一语有益于家国天下乎君子宜知所自择矣宁过寛无过刻宁过厚无过薄皆所以养此心之生气也在一身则期頥昌炽之徴在天下则太和盈溢之量矣
　　匠氏之程材也宁大无小大而小用之去其有余而已既斵而小之欲増益丝毫不得矣其鬭榫而开之隙也宁小无大小而开扩之去其有余而已既凿而大矣欲敛束丝毫不能矣庖人之于味也亦莫不然故君子贵留其有余
　　人用竭而困敝斯不免矣马力竭而踣覆斯不免矣故宁过俭无过奢
　　事不可满弓满则力不能支欹器满则倾矣故满者速败之道也
　　小人之于财利虽盈千累万常见其歉持此以励学则何学不进
　　谦卦六爻皆吉损亦六爻皆吉谦以接人损以自修圣人之情可见矣
　　谦之一卦夫子以为尊而光是忠恕之能事人己之两利者也今试两人遇于狭途如使彼此皆不相让匪惟不便于人即我亦停滞逼仄而莫由自舒如或彼此稍让则彼此俱达岂惟人之便乎即我亦寛然有余而莫有迟悮之悔
　　学问之道多取焉而人不之怨藏之于虚而刦夺之无术也财利之事多取焉而人以为贪显之于实而美利之可艶也故君子多文以为富人莫与之争也徳充以为贵人莫与之分也
　　无一日骤得之富集斯美矣无一日骤成之徳集斯聚矣富之得也得诸外徳之得也得诸己孟子谓为集义集也者得之渐也富则可去可来之事学则一得而终身不复失矣
　　伺人之短摘人之瑕有伤于圣人之恕孟子曰强恕而行求仁莫近焉恕也者适于仁之路也恕伤则求仁无路而生机以残故残刻寡恩多不利于其后
　　大不如意之事一触于前必有甚难解释之时然天下无难了之事但作过去想则何不释然子思曰君子以心导耳目小人以耳目导心
　　致知
　　问阳明致知格物之学然乎曰此阳明天资高迈独得之妙学者不必尽然曰致知之学何如曰极力读书细心穷理久久自有防通此驯致之事非偶然之事也若其聪明有限虽以游夏亲炙孔子亦断无可以直指之知亦断无可以捷得之知
　　知不可以假借知之至则旁通四逹无往不可倘未遽能然且须向理上穷究
　　穷理是入手工夫穷者尽也穷无弗穷然后能探本穷源引伸触类故说卦篇曰穷理尽性以至于命理之不穷则知之不致故致知穷理之说断当守朱子之道问学为正如阳明之髙超此顔子不违之时曾子既唯以后之事非可妄兾者也
　　问阳明良知之说何如曰此说极妙穷其究竟则致知之极功遡其源头则曽子之唯在是矣盖凡人之知通古今极天壤而融防贯通无所不解初非有外于赤子之知也如初生之婴孩二日二日便知饮乳便知视听孰教之而使然哉后此博之于诗书益之以闻见以广其识仍非加于饮乳闻见之知也譬之火种初止星星一点耳从而发之可以烹饫可以焚木可以燎原可以烧山亦肆而烈矣乃遡其源头从星星之火种而起使无星星之火种安得有燎原烧山之事哉故圣贤之知不加于童子之知特圣贤牖而啓之愚夫窒而塞之故阳明以为良知而大学亦遂以致知格物为进学之始功也
　　人之心共此良知圣人之知非有加于赤子之知也而广狭不同者格致之功也譬诸人生不见不闻之事不可以知知非其知之所本有也及见之闻之而知一进矣圣人者不待见之闻之而无不通晓者道理之融防皆良知为主此固无所资于外也故仍无加于赤子之知也譬诸日光无微不烛此圣人之知也阖其户则罅隙之中未始无日光相及开其户则满室皆日光所及矣夫阖户之不如开户也开户之不若太虚也此广狭之异也然要非格致不为功故曰我非生而知之者
　　力行
　　力行之说四子书言之详矣孔子之言最平易如谨言慎行忠信笃敬仁智与勇乡党一章皆其事也曾子之言最切实如格致诚正脩齐治平皆其事也子思之言最髙明如戒惧慎独脩道致中和子臣弟友行逺登髙学问思辨笃行皆其事也孟子之言最要如集义养气推恩扩充皆其事也终身为学得圣贤之一二语极力行之毕生尚不能尽徒奉为虚语亦何益乎资性纯笃好学而企前脩如宋之周程张朱邵陆诸儒明之阳明敬轩整庵固自逈别其有因循懈惰偶而感触则当人一己百人十己千又如孟子之集义扩充庶有兾乎其后也前学习一说当亦足以表力行之义
　　凡事必见得极明行得极断然后方能有成故智者谓之不惑勇者谓之不惧然见得明行得决如止是趋势利便私曲此小人之尤逾分冒险必枉费心机故必仁者然后能不忧圣人参赞位育絶大经济皆从仁字中做出此三语彻上彻下的人品皆是如此故孔子以为君子之道而朱子则以为学者之事也然三者虽若相资学者苟不至于圣人不能不各有所重故遂分出三等人品如顔子之仁子贡之智子路之勇可以观矣
　　读书
　　凡读一种书读过一遍便湏回头着想此篇之前面如何后面如何前后如何贯串中间如何承接如何转折如何照应应有者如何不应有者如何生枝如此回顾数畨自然道理融贯此书自然可久
　　凡读史鉴一段必先将古人相似者比之若令某古人适当此时其经济何如又将古人不相似者比之若令某某当此其经济又复何如然后将自身放在事中若我适当其时其经济措施克如古人否然后古人之浅深皆可断自己心即我他时遇事亦可措置无难古人之学由虚心而入故其徳日进今人不肯虚心只是不能虚心耳虚心犹且不能望进徳难矣煦无日不繙阅诗书皆务求立言本防从不偏执已见故于周易卦爻凡具坎离之象者悉发虚中实中二义当知此个实中便是虚中
　　读书不从能疑而入所得必不深
　　读书不知叅互考正之法纵然有得必有趄□不能贯串
　　初读书不必求博守定一经追求甚深甚奥之理到得有入手处然后叅阅他经当无有不合者矣
　　登仕
　　既为亲民之官则当视民如子凡风土之所宜人情之所重闾里闺阃愚妇赤子饥渴寒暖极鄙极防至至细之事皆所当知故曰知县知州知府必先知之然后能周详而调剂之如但知势分崇髙尊荣安富而止何云父母
　　凡有一官必有一官之利弊知其弊矣而彼此相沿未之决去者因循二字悮之也又或以官为传舍全仗因任为自全之计而上无察考为之奈何
　　亲民之官无若府州县然皆称曰知非偶然也凡所管辖其中天时地理人情风俗一应利弊兴革迁转变动之故有一不知可谓知府知州知县乎如但以知字作主字解过然则今之据崇髙势分以为官者其皆无沗于知府知州知县乎他若显图厚实又不足论已不知而犹谓为官也是为溺职不知而使人旁窃之是之谓愚知之而无以调剂之是之谓旷知之而故缓之是之谓慢溺职而愚而旷而慢也与不知何异
　　天时如北地多风江湖间春夏水长而秋冬涸云南风贵州雨广东多湿近海多飓风之类地理如东西南北之方逺近多少之数之类风土如北地多车南地多舟之类人情有此之所重彼之所轻此之所贵彼之所贱者尤当因地因时随宜觉察皆不可不知也礼曰礼从宜使从俗又曰修其教不易其俗齐其政不易其宜凡事豫则立将欲登仕便须打点所做何官宜何如设施然亦不可太执曲礼云礼从宜使从俗因利乗便其效最易观也尝有生长于此土目覩此土之弊以为如此方可革除逮于易地而施乃多龃龉胶柱鼓瑟固难可语权也
　　凡初莅任必想到离任后此地之人相待作何光景然后能为好官凡离任之官必更荣于初任之官然后始不愧为好官
　　凡作一官非徒以此一方之民听我驱使是将以我一人之身听此一方之民指挥者也
　　今人惮于求言吝于改过岂知集众思广众益有无穷妙处如阳明之求通民情愿闻已过非圣贤中人不能乃今人耻于效人小之见人情风土贸然罔辨是耻于师人而不耻不若人者也
　　有不可不循之例有不可不更之弊必事事循例则才干可知必事事更张则妄诞可知
　　文公曰今人言事欲论一事一人皆先探上意如何方进文字【煦】按刑名如此则必屈人万一上司贪污则贻害不浅
　　钱谷刑名之外必须有一点至性流通雨寒燠之时必须用一番至诚体察
　　终歳纺织才成得一疋布终歳舂碾才养得一口猪将以备惟正之供也一经官差呼唤举而奉之差役尤恨其少
　　常入衙门作证见此奸民也言辞可聴则是非淆乱矣故周礼特详五聴
　　常赴公堂言是非此猾士也奔竞太甚则正业荒芜矣故子防独取澹台
　　治去其太甚者而已孟子曰仲尼不为已甚者于傩之一节可以观矣杂记中一张一弛亦是此义
　　孔孟之栖栖皇皇有所以栖栖皇皇者也今之栖栖皇皇者未得则卑躬屈节既得则倨傲自矜唯安富尊荣之图唯势利显赫之贵居可以有为之地曾无些子建白诚不知向之栖栖皇皇果何为也
　　人生天地间食天地生物以养其生于人无所济于物无所利虽生于天地犹虚也韩子之论佩膺久矣苏琼之对曹芝也曰设官求人非人求官夫有官而不得其人衡才者之过也不安其分而奔竞以求之未必能得即得矣始进不正能以正终乎
　　已荒而谋赈之莫若请之于朝动正顼钱粮委才干之员行至丰收之地酌买之以车船运至荒地即以所买之价为所卖之价是荒地之粮与熟地之粮其价同矣所卖之价仍可还帑要其所耗不过车船之价及往来盘费耳夫普天之下固未有千里二千里之外胥荒者也
　　欲知临荒转移调剂之法则各省之雨皆宜按日月呈报然后知某省苦雨某省苦旱可以为未雨之绸缪秋成之后米糓之贵贱亦宜按省及时呈报则某省荒歉某省収成亦可以施转移之妙术预备之法莫若该州该县各各设立农官俾得专司仓粮及省耕省敛之法在州县则以佐贰兼之在府则以佐贰总之在省则以道员统领之或每歳遣御史一员分省而查或三年遣御史一员通省而查之庶乎可也
　　词讼在州县或谓多差干员自可了当此事不知倾家荡产者实多而官犹懵懵也且有雀角鼠牙每迟至数月而不能归结者矣且有无故牵连多人而不能开释者矣至縻累无辜之众虚耗有用之民财为官长者独无意乎抑疏而不及察乎
　　政
　　孔子摄行相事三月而鲁国大治治效也而治法可想矣然此其畧也若使之期月三年其治效当复何如约其大端不越教养二途详其节目不越礼乐刑政要皆帝王之大法恐社仓之行于一乡者乎小也
