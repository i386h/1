<!-- { "loadSidebar": true } -->
　　感应以神不以迹故无有速于感应者是感有速义也乆道化成恒有乆义也是乆速反对也虞翻曰相感者不行而至故速日月乆照四时乆成故乆
　　涣离也节止也解缓也蹇难也睽外也家人内也否泰反其类也
　　涣则外去而不止节则内止而不去故反对解则其难既解故不急而缓蹇则在险难中而事方急也睽则人情乖离外而疎也此只以不亲言非内外之外家人则一家之人内而亲也否大徃小来泰小徃大来天地交而万物通与天地不交而万物不通故为反对
　　大壮则止【熊氏作上】遯则退也
　　大壮四阳盛长阳壮惧于锐进则当止遯二隂方生宜于退避则当退也蒙引虑阳之恃其壮而失防隂之道故欲其止虑隂之遂其进而肆害阳之心故又欲阳之退两则字俱舍当字意葢易为君子谋也不然岂有大壮而能止者哉【煦】按此解止是目阳为君子目隂为小人故看来亦极有理然君子小人之说予己于前注辨之且亦无止退反对之义来矣鲜本于熊氏谓止字乃上字之讹遯之三爻即大壮之四爻上字指大壮之四爻而言退字指遯之三爻而言皆比隂之爻也遯三犹在下卦故言退壮四已进上卦故言上也杂卦一传皆言反对之义若止与退有何分别乎且既云大壮安有能止者乎所云当止当退亦止是教人之意何云卦象之反对乎熊氏之说是也葢上则进而退则反此其反对者也来氏指出遯三壮四其防尤当葢每有一卦必有动用为主之一爻也
　　大有众也【荀作终也】同人亲也革去故也鼎取新也小过过也中孚信也丰多故【石经有也字】亲寡旅也
　　大有六五一隂居尊而上下皆为所有是归附者众也同人六二居下而上同九五又五阳同与之彼此相亲厚也众则爱愽亲则情专是反对也革当积习之后更革变通有去故之义鼎当变更之后文明成化有取新之象小过是有过中孚则信寔无过也丰明动相资既明且动必大振作故多故旅覊客于外寡徒无侣故亲寡是一去一取一过一信一多一寡为反对也【煦】按明动相资即知行兼到故能大有振作然观反对之义毕竟是人而丰盛则故旧亲之故曰多故如此看方与亲寡相对来氏曰过者逾其常信者存其诚人处丰盛故多故旧人在穷途故寡亲识
　　离上而坎下也
　　火炎上水润下
　　小畜寡也履不处也
　　小畜以一隂当众阳之冲欲止之而不能止势小则不进也履和悦以蹑刚强之后欲自进而遂其进不肯处也此以进不进反对也【煦】按一隂防入而上行不敌众阳之盛故退而处乎其后所以曰寡一隂兑悦而上承且有众阳之附尝徃来周旋于其间所以曰不处四爻每兼言进退者进居上卦是其进也退而处下是其退也干之进退无恒是也履礼也即礼下于人之义也今曰和悦而蹑刚强之后仍是以兑履干看作践履之履安有在下而上履者乎故于卦义爻义皆未贯通岂知孔子大象明曰上天下泽便是正名定分之义以兑下干谓谦而处下以致恭于干耳不处者不居于尊也礼下于人安有傲然穆处之事其义亦不处也寜上承而不处乎上与小畜之寜处下而自止者不同所以谓为反对来氏曰二卦皆以柔为主
　　需不进也讼不亲也大过颠也姤遇也柔遇刚也渐女归【古归作妇】待男行也頥养正也既济定也归妹女之终也未济男之穷也夬决也刚决柔也君子道长小人道忧也
　　需以刚遇险而不遽进以防于险是不进也讼彼此争辨其情不亲方进讼而不可已也来氏曰安分待时故不进越礼求胜故不亲此进不进反对也【煦】按需有相须之义亲之也讼有相违之义违据其既进而见也大过中强而本末弱不胜其重此过乎中而颠于正也与养正反对者也姤有遇之义也卦以一柔而遇五刚遇之不善者也小人渐有犯君子之势与刚决柔反对者也未嫁为女渐为女子之归必待男之礼备而后行是归以渐而不遽归也此为女道之始与女道之终反对者也頥之义飬也飬必以正飬徳飬身贞则吉也与颠者反对既济六位皆当事既济则无复事矣是之谓定定则无穷阨之险与男穷反对归妹则女道终妇道于是乎始矣此以女之终与女之始反对未济三阳失位故为男穷穷则不能定矣夬有决之义也其卦以五刚决一柔决之甚易者也则正道伸而邪道屈矣故为小人之忧
　　项平甫曰大过以下原其乱之始生于姤极其势之上穷于夬自夬而干有终而复始之义胡氏曰上三十卦终之以困柔掩刚也下三十四卦终之以夬刚决柔也柔掩刚君子不失其所亨刚决柔君子道长小人道忧矣然则天地间刚柔每每相杂至若君子之为刚小人之为柔决不可使之相杂故于杂卦之末特分别君子小人之道言之圣人賛化育扶世变之意防矣
　　莭斋蔡氏所序
　　大过颠也頥飬正也渐女归待男行也归妹女之终也既济定也未济男之穷也姤遇也柔遇刚也夬决也刚决柔也君子道长小人道忧也
　　来矣鲜依蔡氏改本而另叙以韵
　　需不进也讼不亲也大过颠也頥飬正也既济定也未济男之穷也归妹女之终也渐女归待男行也姤遇也柔遇刚也夬决也刚决柔也君子道长小人道忧也【煦】按此叚既以韵叶则当移未济于既济之上移渐于归妹之上以定终二字叶前韵更妥如或换韵亦当移渐于归妹之上以穷终另为一韵亦妥又按上经言天道下经言人道而序卦传因之至杂卦传则全言交际之道矣故其所言亲疎内外众寡上下聚散进退多言遇合之事至以夬姤终之者易为趋吉避凶防危虑险之书若使交际徃来悉为全吉则亦无所容其防与避矣然凶咎之冝防悉皆隂之所主故于杂卦之末而以隂始隂终之卦终之使人慎以察之于其始而力以克之于其终亦犹蛊卦终则有始之说盖皆指隂而言也虽隂阳迭胜固造化之自然乃知其将至也而谨之察其将衰也而决之则存乎其人此所以谓易为君子谋也

　　周易函书约注卷十八
<经部,易类,周易函书约存__周易函书别集>
　　钦定四库全书
　　周易函书别集目録
　　易学湏知三卷
　　易解辨异三卷
　　篝灯约防十卷

　　钦定四库全书
　　周易函书别集卷一　　　礼部侍郎胡煦撰易学须知
　　须知周易一书即伏羲大圆图中所有六十四象文王开而为卦各予以名各系以辞遂名周易其三百八十四爻又即文王之六十四卦而周公拆之加以爻辞者也
　　须知伏羲大圆圗又即先天八卦圆图更加一倍者也须知伏羲先天四图非伏羲之创为也全仿象于河图洛书故隂阳两象仿于竒耦而内外之分上下之位终始之序莫不隐与肖也
　　须知图书既为画卦之资则画卦之理必先具于图书之中
　　须知伏羲画卦既则图书则所画之卦亦必具有图书之妙
　　须知伏羲四图全仿图书文王卦爻全宗伏羲则爻必宗卦卦必宗先天先天必宗图书一以贯之方为真易煦所由有循环太极一图
　　须知文周卦爻既出先天图则全部周易俱是先天俱是活泼泼地俱是圆转流通的安得执为后天而认作有形有体不可移易之物至令后儒指为卦变
　　须知后儒之解周易説出千万种道理来因有一卦之爻不能相通因有本卦所有之爻全与卦背者矣当知周易浑浑沦沦止是一个道理是圣圣相传之真谛故煦之函书意欲将从前所有之误尽为剖正
　　须知河图之妙全在合处洛书之妙全在分处
　　须知河图洛书皆作易源头若云洛书所以作范孔子説入易中岂非孔子之误
　　须知河图洛书同出伏羲时盖无洛书之分无以显河图之合无河图之合亦无以显洛书之分故必兼此二图始得画卦之妙谓为大禹时神出洛此后儒之误孔子经文无此言也
　　须知则书作范亦后儒之误孔子既无明训洪范具在要亦未有明文
　　须知伏羲有先天无后天者以圆图之内合则于河图圆图之外分则于洛书故不必更仿洛书画为后天也须知河图之数十至全者也先天之浑沦也洛书之数九不全者也后天之既分也盖太极中涵原极浑全无所不有至生而为物则各得其偏故时乘六龙以御天之妙必归诸乾元至羣龙之可见则止分六龙之一二而已
　　须知内合外分即河图中内生外成之防故圣人传心之妙尽发泄于先天四图
　　须知河图四象必全生成浑合便具万理静涵之妙须知河图竒与竒连耦与耦连便具循环不息之机须知河图竒耦之生皆在内竒耦之盛皆在外便具大本达道之理
　　须知初生之隂阳皆在内垂尽之隂阳皆在外便具始终微盛之妙
　　须知河图竒生于北内耦生于南内便具阴阳互根之秘
　　须知初生之竒不离盛隂极盛之竒便含微隂初生之耦不离盛阳极盛之耦便含微阳便具隂阳相须之妙须知易有太极是孔子于两仪四象既生之后逆遡两仪四象之所由以生原有一种不可言説道理而因称为太极太者尊上之辞极者无以复加之谓是言两仪肇生先有尊上而无以复加者存故以为易之有也亦如干彖赞元不能明言其中所有但以为万物资始者然耳非可以图画者也果有图则孔子当即言之孔子当即传之矣
　　须知后儒所传太极一图是后儒所撰之图非孔子之所传也但明太极之理自知太极非图可画
　　须知太极既不可以图画则后儒无极一图加于太极之上益愈支离
　　须知后儒以无极二字与太极并称则竟以太极为有矣夫太极云者孔子特悬揣而尊重之以为有此极至无加之理耳其或有或无皆其所包其非有非无皆其所包乃忽挑出无之一字在太极之外是谓不知太极之理
　　须知太极既谓之极矣无极而复谓之极是两极矣太极之上犹有至极之理存焉太极而犹得谓为极乎须知函书所画循环一圗亦称为循环太极图者非谓太极竟可画也止是隂阳两象纠缪回环相须互根用以明内外徃来上下终始之妙耳
　　须知通书动而生阳静而生隂之説亦止是流行中道理非生天生地之太极便是如此盖太极初生便具两仪从无先生天后生地先生男后生女之説繋传曰天地絪緼万物化醇男女搆精万物化生是天地男女之交也如曰阳之极然后生隂则隂为阳子而阳之权已谢矣隂之极然后生阳则阳为隂子而隂之权已谢矣诚不解何时为隂阳得交之时也夫万物之生固皆隂阳交后之事因知此语不能无弊
　　须知无极之极与太极之极不同亦止説流行一边事盖此极字即动极而静静极复动之极非太极之极也因有阳极生隂隂极生阳之説故遂以生隂生阳者为极又因阳之未极原未有隂故以阳极之前为隂之无隂之未极原未有阳故以隂极之前为阳之无此是通书説流行之理耳若太极之极则隂阳同时俱生者也故孔子曰易有太极是生两仪不然何得有隂阳相交万物化生之事
　　须知生天生地之太极是可想而不可説可以意防而不可以图传者也
　　须知太极者静镇于中其出不穷不可思议不可言説者也所生之万物则有形有质不可互易者也其斡旋运转之能全是太极所生隂阳之力故曰一隂一阳之谓道又曰形而上者谓之道谓隂阳为形器则隂阳沦于万物是谓不知隂阳谓道为形器之所以然则达道又占却了大本地位是谓不知道请看六经四子书凡所言之道有不在作用一邉者乎
