<!-- { "loadSidebar": true } -->
　　九三鼎耳革其行塞雉膏不食方雨亏悔终吉
　　三变离坎坎为耳革变也中互兊离正当相交之爻故言革坎为耳痛耳革象三未变伏震行变坎陷则不能行行塞象离文明为雉坎为膏中互兊三变不成兊口不食象变则内外皆坎方雨象鼎以耳行三以木极上应火极又当变革之位则鼎中腾沸并耳亦炽热变革不可举移故其行塞雨水也亏损也悔者鼎不可举则雉膏之美不得食不免于悔方雨亏悔者言耳革不食唯救以水耳方雨则亏损其腾沸炽热之势而不至悔也化重坎故也终吉者鼎可移美可食也筌曰下体有足无耳故耳革上体有耳无足故足折
　　象曰鼎耳革失其义也
　　木火烹饪适中方为得宜太过故失宜爻无应不必言应
　　九四鼎折足覆公餗【马作粥】其形渥【郑虞作刑剭元载传引之】凶四变互震足遇兊毁故折足鼎实近耳满矣今震动覆象餗美糁鼎实也鼎以享帝养贤非自私也故曰公餗又四亦公侯之位渥霑濡也言鼎覆而霑濡美糁故为形渥晁氏引周礼剭诛之説作形剭谓重刑不必也居大臣之位其任重矣不中正而下应隂柔则委任非人不胜其任卒至覆败也
　　象曰覆公餗信如何也
　　信信任也大臣见用于君率以康事宁人自期许今乃用人不当至败乃公事则向日之期许为何如也见失信于君必至形渥也此以信为大臣之自相期许以四应初隂为用人不当此解为正一曰所用之人将餗覆之则所信任者为如何也一曰向决必覆之理而人不信今如何也二说姑存之
　　六五鼎黄耳金利贞
　　五隂两坼又伏坎故为耳黄中坤色五坤隂得中黄耳象贯耳之物未变为坤故曰黄既变为干故曰金耳受以举鼎贯耳以行鼎原不相离故并言之动而得正故曰利贞五有中德故其色黄比刚应刚变刚故其质金是执中居尊已足凝命而又能任贤有鼎黄耳贯以金之象此所由利而贞也利言其及物贞言中徳也然享帝养贤皆在此爻
　　象曰鼎黄耳中以为实也
　　二曰有实外之也见非其有而有之言应也此曰中以为实中五之位隂实之质此亦以实字説在隂爻
　　上九鼎玉大吉无不利
　　在鼎上上居鼎极故象荀以变震为玉不知金玉皆干也特自隂而变则象金质之重浊本为阳爻则象玉光之外焕参同契谓隂金阳玉亦本于此玉本不可为与金车同义言象而已鼎之为器承鼎在足实鼎在腹行鼎在耳举鼎在鼎至于用则厥功成矣功成可以养人故大吉无不利子瞻曰在炎不灼者玉也
　　象曰玉在上刚柔节也
　　刚柔节谓与五隂相接此刚五柔即贯耳举鼎之说若论全象即水火均调变生为熟也五之金借上力也此之刚柔节即下比五隂水火既济不烦再用火言功之成也耳革者比刚乘刚故革此比隂故节
　　【震下震上】
　　震动也坤本静体一阳始生于下则不静而动矣因动故象雷雷者阳气之动也因其始生故象长子
　　震【归蔵作厘】亨震来虩虩【音荀作愬愬】笑言哑哑【音厄以恶亚厄噩古同转也全书从古文无此二句】震惊百里不丧匕鬯
　　干动坤静一阳来于坤中此正乾元方动之机故元后曰亨亨与塞反塞者静体亨者动机果能变动自当易塞而亨故震自有亨理亨不言于他卦而言于震震初得干亨也惊动貌本壁虎其捕蝇恒惊顾而不安故象之哑哑笑声也初动之形哑哑初动之声凡静皆寂物静则声随之而寂笑言者伏互兊口有喜恱言语之象震也哑哑亨也此常也震惊百里不防匕鬯变也然止实上二句以见震之亨耳坤为邑阳自外来为主于坤君主百里之象出帝之长子故为君有谓一阳二隂之防数为百里不知艮坎皆一阳二隂也西南得朋故不防互艮手执之亦不防互艮为宫阙坎为隐伏为丛棘故象匕匕以棘为之长三尺未祭则烹牢于镬将祭则以匕出之升于俎上坎为水故象鬯鬯以秬黍酒和鬱鬯以灌地降神也匕鬯亨具也不防从震而又震见出到得不防匕鬯方见得震之亨
　　彖曰震亨震来恐致福也笑言哑哑后有则也【全书亦畧此四句煦按此初象之错简也】震惊百里惊逺而惧迩也【举正有不防匕鬯程传宗之范谔昌坠简亦同】出【古文先此字】可以守宗庙社稷以为祭主也当如举正补不防匕鬯四字震本惊动乃曰亨者凡人寂无所感则此心潜匿莫由自达故蒙昧之人忽然触之而动则达者机也故为震亨亨字即震字天下事唯心无所惧故不免多惧今既震惧便是转移之机那得不亨恐者惧也生全出于忧患自足以致福也凡福庆之来多见震惧之形盖大反其故常必先见异耳笑言动象也后者震得初阳正克见天心时由此而进则后矣谓震惊恐惧后也论象则九四当之坎为法则即干之天则为克见天心也在人事则中节之和率性之真由太和各正而来故云天则论理则震之初阳当之惊者卒然遇之而动于外惧者惕然畏之而变其中逺外卦迩内卦惧者已之独知惊者连类而及皆动象出者长子继世而出也坤本无阳而最初见此若打初出现者然艮宫阙坎隐伏故言宗庙社稷言事几来于仓卒如雷之震逺迩惊惧人易失其常度乃能处之从容诚敬自守不防匕鬯则是不惧由于能惧岂不可以负荷天下重器而为祭主乎此震之所由亨也周易本言性之书泛解何当
　　象曰洊雷震君子以恐惧修省
　　洊再也凡人之心偶然一动终复何益唯动而又动故恐惧修省卦主两阳而初为内主惧者在中之事故但言恐惧而不及震惊细玩象词则震之一卦岂不全是身心性命中事
　　初九震来后笑言哑哑【古作笑语】吉
　　卦有两阳而初为最先是在中之爻故与卦同词明卦主也加一后字则四阳亦止是亨中事矣论象则内惧而外惊论爻则初四皆阳乃震之所以为震者二三五上隂也乃为阳所震者初乃成卦之主又处震初故其占如此
　　象曰震来恐致福也笑言哑哑后有则也
　　觧见卦辞若非前后相形必无则之可言
　　六二震来厉【句】亿【句】丧贝【古亿作噫】跻于九陵【古哜作隮】勿逐七日得
　　当震动时比初九之刚故震来猛厉也亿虞翻作惜词程子曰度也谓度不能当也矣鲜曰大也引六五小象大无丧为证【煦】按当从古作噫叹词也惊词也此震惊之声正彖辞笑言之义盖卦主二阳阳动爻也惧爻也其余惊爻也二比初之动五比四之动是动之最先觉者故皆有此惊叹之声若上隔五则以为隣矣贝介虫变离蚌刚物也初阳象震足跻象艮山陵象阳九象离日象二隂本与初阳相得今动而相失故叹其丧贝盖二隂中而初阳外自隂目阳故曰贝中互艮二坤土在艮山之下故象陵居阳九之上故象跻跻于九陵九者老阳之动正防贝之象七日者卦止六位相循不息所以为易终而始始而终上而下下而上中而外外而中皆不息也穷上返下至于初阳其数七故复称七日七日得不言于初而言于二初为七日来复得朋之爻故不得重言得也此爻乘初隂而不阳阳动于下故先言防爻居初上一变又复为阳故云七日得言同初耳七日正跻九陵之故震行故言逐艮止故勿逐爻变不成艮亦勿逐人心方动必先有所防然后有所得如防妄则得诚防戾则得和是也譬彼愚人才动于一隙之明则从前之蒙昧者防而明者得矣爻见艮震故言防得防陵之义得跻之义也
　　象曰震来厉乘刚也
　　唯其乘刚所以猛厉其防其得皆在厉字中
　　六三震苏苏震行无眚
　　苏者动而明也即礼记蛰虫昭苏之苏盖由静方动由昧方觉之象变离故明正是不自觉而惊惧之意又上下震相接之爻故连用两苏字初阳动于积隂之下三为人爻位在地上故与蛰虫相似互坎多眚三变不成坎故无眚行是震之本象觉之又觉如此而行何至有眚此爻止说明而后行之义震者明徳之初几艮者反身而诚之妙用震动之初何明可见故初止言恐惧而不及明三到动极乃始以苏苏言防明明而后行故其下方説出行字
　　象曰震苏苏位不当也
　　不中不正故不当此只觧苏苏二字苏苏故行无眚
　　九四震遂泥【荀作队泥】
　　遂者顺而不返之意泥者溺于险陷而不能奋发也坤土得坎水泥象初四皆震主初阳得正故动而获吉四处柔而刚不足不中正而徳不足陷于二隂是无能为之才而又溺于晏安之私者遂泥则难为动矣宜曰再动其气亏
　　象曰震遂泥未光也
　　坎阳既陷无复光明正大之事与屯萃未光同
　　六五震徃来厉【句】亿【句】无防有事
　　内为来外为徃初震于中来之厉也四震于下徃之厉也徃来皆厉故惊叹也无防即得也二五皆因初四而动然二五在中故皆无防二之得防此之无防皆从不防匕鬯来盖动则必有得防二之防得乗刚而居柔是不能有行者故言勿逐此乗阳居刚是必能有行者故无防有事也且内体而外用故有事凡事行于外则不无得防若于几之将动全未有防之时即有事以收摄之此即不逺之复何至防失周易全言性中之事故小象曰其事在中
　　象曰震徃来厉危行也其事在中大无防也
　　危行者一徃一来皆危也中虽指外卦之中却是说未发之中顔子之复即无防因其故然非可言得故止言无防
　　上六震索索视矍矍征凶震不于其躬于其隣无咎婚媾有言
　　索求取也震而又震不安甚矣然处穷极将反之地故索而又索以求宁也矍瞻视徬徨也震动之极却非身之自动故视之审以求宁视变离明也然皆因隣而及徃以求人则必致凶故求宁虽切而必视之审也索索矍矍与苏苏同皆谓重震然实非自身之咎乃隣之贻自身之事则恐惧修省可矣因隣而及故于自身无咎知其因隣而备之迟将婚媾有言矣婚媾者与隣相契之象离震相隣火不离木亦相隣之义有言者木上生火木固有声火甚亦有声也是爻变之象明夷之言中孚之泣歌离之歌嗟皆离震也凡言隣者皆先天图中相比之卦或见于本卦或见于变卦如小畜五泰四谦五既济五皆是也言遇亦同此义凡言婚媾皆先天图相对之卦相对则有相配之义故或见于本卦或见于变卦多言婚媾虽多见于震坎相遇然屯之二四两变则先天之艮兊后天之震兊皆具也贲互震坎四变则先天艮兊后天震兊皆具也睽上变震互坎中爻坎离先后天皆相对此爻互坎变离故言婚媾
　　象曰震索索中未得也虽凶无咎畏隣戒也
　　中中心也未得方寸乱而不得宁也初四得阳二五得中此处穷极故未得畏隣戒者畏祸已及隣而先自戒脩故无咎
　　【艮下艮上】
　　艮止也阳自下升极上而止合溪从反见为目止庵从目下几精蕴曰目乃漏泄之总人心縁感出入非目则感不成注云敛目无所见即反见之义【煦】按圣人立卦皆据阳而论如震起艮止是也其中实中虚下断下缺莫不据干而言贵阳也震者克已复礼之心法所谓几者动之防也艮者反身而诚之妙谛所谓行其庭不见其人也
　　艮其背不获其身行其庭不见其人无咎
