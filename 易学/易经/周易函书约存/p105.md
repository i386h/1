<!-- { "loadSidebar": true } -->
　　设卦者伏羲也原易所由起也观象系辞文周也言作易也象谓竒偶纯杂上下多寡也上章是天地自然之易其日月风雷皆刚柔之摩荡而卦图之八象已尽昭著于天地之间此章从设卦起是圣人所作之易非别有卦爻也其变化之妙亦不越此刚柔而摩荡鼓润之机已尽情摄入周易中矣观象者在卦则观纯驳竒偶内外多寡之象在爻则观初末上下承乗应比之象元亨利贞潜龙勿用此系辞也明吉凶言作易之故也刚柔单说卦爻相推谓上下迭运无定在也变言从无入有化言从有入无变犹有迹可寻化则无形可覩变者坤之能化者干之用也相摩者方交也相推不已之交也前刚柔指天地此刚柔指卦爻
　　是故吉凶者失得之象也悔吝者忧虞之象也变化者进退之象也刚柔者昼夜之象也【虞作昼夜者刚柔之象也】六爻之动三极之道也
　　吉凶悔吝变化刚柔皆象辞所着故下总之曰六爻之动失得忧虞进退昼夜皆天时人事所形见故下总之曰三极之道总皆观象系辞刚柔生变化之事上章摩荡节言天道中即具有易卦此本上节来言易卦具有天道人事亦天道也下虽单着象字而吉凶等则指所系之辞说象以辞征情由象显失者冀其有助乃相违而去得者幸其有助即相附而来此谓相得不相得也天时人事皆有之顾失得之情征于事圣人以吉凶之辞宣之是吉凶之辞即失得之象故观吉凶之象而失得之情可知郁而不能自展则虞往而不能自返则忧天时人事皆有之顾忧虞之情寓于中圣人以悔吝之辞宣之是悔吝者忧虞之象故观悔吝之象而忧虞之情可知悔自忧生吝由虞起也上二段据位而言天道人事皆有进退圣人寓其义于卦辞变化之中然进退无象而变化则进退之象故观变化之辞而进退之象可知天道人事皆有昼夜明暗是也圣人寓其义于卦辞刚柔之内是昼夜无象而刚之阳眀柔之隂暗则昼夜之象故观刚柔之辞而昼夜之象可知上二段据时而言易中之辞率以天时人事为象故下总承之曰六爻之动三极之道也不言象而言道便可知周易中皆天人合一之道矣三极者初二为地有刚柔二性三四为人有仁义二行五上为天有隂阳二气此自其相偶而言若使无偶何有变化如自相应而言则初四下极二五中极三上上极皆是也动变也极至也天地人之至理三才各一太极也爻不极不变此自动变处说故云极也圣人观象无出时位位出于坤体之静镇时出于健运之迁流六爻之动兼动静言有六爻则有位有动则有时而三极皆不能外矣
　　是故君子所居而安者易之序也所乐而玩者【郑本玩作翫】爻之辞也【虞本序作象谓旧误作厚或作序非也又以乐作变杨易从之亦非也】
　　设卦观象二节言圣人作易具天人合一之妙下二节言人之学易动静皆不可离此虽说不可离于静却止说易之有裨于人居谓平居居必有位故言序如初三五上仕农工商是也安者坦然适乎其途序谓不躐等也乐者油然恱于其心玩者熟察而详味之也序非辞不达辞非乐而玩之不安乐玩亦本居来总见易中之妙非人所能违
　　是故君子居则观其象而玩其辞【郑玩作翫】动则观其变而玩其占是以自天祐之吉无不利
　　观象玩辞本上节来上节提出安乐二字见易之有裨于人此节方言人之不违乎易分动静言之静有一卦之大象因有辞以明象动有一爻之变化因有占以明变要皆天道流行其中而人事不能违者辞因象系占以变决观而玩之则日用动静胥与天符防防之中若或助之矣
　　右第二章　上言圣人作易寓天人合一之妙下言君子学易有尽人合天之功
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
　　彖谓彖传孔子释文王卦辞者也向以文王之卦辞为彖孔子之辞为传不知卦辞原出卦象故曰彖者言乎象者也如以卦辞为彖然则象传亦可云文王有象辞乎周公因卦象而设之爻辞明六爻之变有始终上下内外之异也彖辞如大哉乾元以下言纯阳至健之象爻辞如潜见言初二之变飞亢言五上之变也凡动静语黙尽善之谓得不尽善之谓失小不善之谓疵不明于善而悮于不善之谓过觉有小不善欲改而未及于是乎有悔觉有小不善犹及于改而不能改或不肯改于是乎有吝悔未至于吉而犹有小疵吝未至于凶而已有小疵善嘉也与言字同类嘉其能补过谓易爻变动所标显者如此非嘉人之能也本有过而能改之谓补吉凶失得之大不如悔吝之小悔吝疵病之小又不如无咎之善故特添一善字吉凶悔吝无咎皆本卦爻来
　　是故列贵贱者存乎位齐小大者存乎卦辨吉凶者存乎辞忧悔吝者存乎介【陈云介徐作价】震无咎者存乎悔是故卦有小大辞有险易辞也者各指其所之
　　上文既释名义此则着其义蕴欲人体之也五存字与上四言一善相应列贵贱句应爻者言乎其变齐小大句应彖者言乎其象卦有定体逐爻之变则因位而异凡爻皆上贵下贱乗者贵而承者贱列言其分而异也凡卦皆阳大隂小如大过小过大畜小畜之类小大在爻虽有所分至于卦而齐矣又如临观之大鼎井之小虽分量各殊比而齐之皆卦也齐言其合而同也吉凶在辞则有定此指卦爻说忧与震皆指学易者说忧而震之则可转移吉凶更易得失而渐至无咎盖周易固趋吉避凶寡过之书也悔吝者吉凶得失之未形介又几微之间将欲两分者也盖悔吝未萌固无所容其忧悔吝已着忧亦何益唯将形未形乃圣学关处孔子假年顔子克复子思戒惧皆是如此若过之已形猛然修省则换了种子亦可转祸为福震动也欲动补过之心必自愧悔中来介字犹在善恶两岐处说震则单说向吉边盖惊天动地事业骇人耳目者不足为震唯于猛然触悟倐尔幡悔方是天地一大转机与来复同几与天根同德将来为圣为贤经天纬地皆由此始故谓为震苏苏其来厉亿皆其义也故周易屡提悔字而孔子遂以为震无咎者在此此无咎字从有咎来是大改过的学问是转移之关键奋发之初几故以为震忧在思虑上见震在动作有为上见人若无此转机则必无入圣之路末三句总承一节然仅及卦爻与辞而不及悔吝无咎欲人审察乎辞中之情忧而震之以施其转移之术则悔吝与咎可使悉归于无然非卦爻与辞莫克有是故特总而言之可知周易真寡过之书矣险即凶悔吝易即吉无咎也
　　右第三章　此敎人观玩之法先释名义而后释义蕴欲人之省身寡过无非尽人合天之意
　　易与天地凖故能弥纶天地之道
　　凖谓等量言天覆地载气化流行充周洋溢无可等量唯周易卦爻广大悉备周流无滞与天地同道而克与之齐弥者弥缝包括聨络合万为一而混然无欠即下范围之说纶者丝纶条理分明析一为万而灿然有伦即下曲成之说元公曰万物在天地之包天地在易之包易在神之包故结以神无方而易无体【煦】按神即易之灵妙不测处非在易外也
　　仰以观于天文俯以察于地理【察古作观】是故知幽明之故原始反终【反虞郑作及】故知死生之说精气为物游魂为变是故知鬼神之情状
　　此下三节皆本弥纶来见圣人参赞位育之妙舎易无由也此节见卦爻之灵妙其知无所不通即圣人亦不能外易而自有其知每上截皆就易言便是所以能知之故盖知字虽由圣人见而所以能知则全资于易易不外隂阳而幽明生死鬼神皆隂阳之变天地之用也故者所以然之理也日月照临天之明也易仰而观之而干阳之德大明终始是明之故易有以知之博厚不测地之幽也易俯而察之而坤隂之体静镇先迷是幽之故易有以知之圣人仰而观俯而察则借易以知幽明之故者有由然矣原者推之于前而遡其本反者推之于后而要其终卦有由始故乾坤遡之于元卦有由终故既未推之于后爻有由始故方成之九六为初爻有由终故最后之九六为上盖始而曰原则天心月窟之几终而曰反则贞下起元之秘盖言终则尽矣言反则必有归着处此尽而不尽者也始者物之方来而有其生易既有以原之是生之说易知之终者物之既穷而归于尽易既有以反之是死之说易知之而圣人借易以知死生之故者有由然矣精气凝聚而为物如动植之类皆自无而向有此神之伸也魂与魄对即神也神魂游衍而无定如隂阳交变之类此自有而向无鬼之归也情言其中之所寓状言其外之所形为物故言状为变故言情物与变皆鬼神之情状所在易皆有以知之则圣人借易以知鬼神之情状者有由然矣始终句说得濶大精气二句说得精微始终说两头精气二句说中间始终征于时精气二句征于物始终包得精气二句精气游魂在始终之内小始小终而已俯仰在位上说始终在时上说精气二句在其中生息变动处说又俯仰纵说始终横说精气二句是聚散说上下六合唯此数语为能尽故曰天地之道本义曰此圣人穷理之事
　　与天地相似故不违知周乎万物而道济天下故不过旁行而不流【流京作留朱子曰然一句难晓纂言曰下阙一字未知孰是】乐天知命故不忧【虞本乐作变象防从之】安土敦乎仁故能爱
　　此节言易卦之能即圣人亦不能外易而自有其能故从天地说起而歴言其故皆弥纶事也易之弥纶不可见从圣人之用易而见故知周以下四段本说圣人却是赞美周易盖作易之圣人体易而作易用易之圣人体易而用易皆与易同体者也然此节止说易之能至范围节方说功效以及参赞位育之事相似言其理不违言其用知周道济旁行乐天敦仁皆相似之故不过不流不忧能爱皆不违之事易与圣人皆有之不过者万物虽多天下虽大不得而过之也周者本也济者用也旁行者济之遍也不流当如京本作不留言其出不穷洋溢鼓舞之妙也此句是道济未尽之义道济说其直遂此言曲致耳如作不流说谓不至于淫溢放荡亦可知周以下虽分两段却是不过与不忧相对旁行补道济未尽之义敦仁补乐天未尽之义不过不流动时充塞之能不忧能爱静时含蕴之能也子曰知者动仁者静虽以知仁分贴固自无妨然此处只是赞易毕竟动用充周之意多乐天敦仁虽皆静中事而乐天句又稍近里安者处之而安敦者积之而厚又稍在动用边所敦之仁即所乐之天特自其具于己心则止谓为天但见其乐而不忧自其可以及人则谓为仁之敦而见以为爱一元之亨各正性命自人受之即为保合之太和纯是生机毫无戾气故不忧而能爱本义曰此言圣人尽性之事
　　范围天地之化而不过【马融王肃作犯违】曲成万物而不遗通乎昼夜之道而知故神无方而易无体
