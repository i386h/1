<!-- { "loadSidebar": true } -->
　　此卦两隂为主上隂穷亢故専主离隂全言火土之用已日乃孚言至成土之日始孚契也据事而论则是到安静无为时乃始有成矣鲜曰己音纪十干之名信也五性仁义礼智信唯信属土不言戊而言己离兊皆隂卦故言隂土日离也泽火相聚彼此相尅必至成土乃始孚合亦如人之相忌相尅者其始岂能遽合必至彼此相信然后合志同心变易其相忌相尅之旧其中全是太和故克如干而有其四徳不至有悔也乾卦美利天下乃成始之妙革卦尽易故常是成终之事亦将有其始矣故能含有四徳与干之蕴蓄相同易卦止据象言理在人之旁通四达耳此卦止论金火之义五行唯火最烈故于四行皆能相入其于水木皆能化之使无故无革旧可言唯至于金止能合散而为聚毁方而为圆镕刚而为柔是金之体质虽在而从前之形貌已更故云革所以然者以金火皆懐土信也万物生于土死于土此河图之五十所由归中而艮卦之所由成终而成始也死于土则革矣生于土所以有元亨利贞悔亡之美洛书金火易位以其中有坤土也月令于金火之间置中央土十干于丙丁庚辛之间置戊己土以金火之性唯土始合离火烧兊金断烈续之以土是其义也乃孚与坎孚相对坎之中阳得于干其最灵最妙唯此一阳故称有孚而又曰心亨此阳自干九用来后此无穷之用皆由此始故曰革时大离之中隂得于坤土坤静而无为以成终为徳故革不言用而止言有孚是作事之既成也既成则归于镇静而更新之机已含于中因其尚非鼎新时故不言用此坎与革所由同言时也悔亡即从乃字见出因革故之难费过许多攻苦宜若有悔今既孚而成终故悔可亡是悔者未到已日之事悔亡即乃孚之日故曰革之时大也
　　彖曰革水火相息【说文作熄】二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人【白虎通作民】革之时大矣哉
　　火燃则水干水决则火灭相灭则非故而革义存矣然息亦有生息之义为其中有土故有已日乃孚之说离兊之隂皆土也兊得土以御火则火不灭金而兊得所生火得土以御水则泽不灭火而火遂所生相生则非故而革义又存矣此即物理以为革象革卦伏蒙蒙生之始革旧之终也蒙艮为居坎为志二女虽同居而离火志上兊水志下故不相得此即人事以为革象已有音以者谓已革之日人乃孚信亦与成土之后乃始孚合同是一义第作已成后说则据理遗象而未有实据作成土说则据象言理而确有可证孚字不落空耳信字虽释孚字而已字亦在其中文明离也说兊也大亨以正即元亨利贞文明则能审乎革之理和说则能顺乎革之情此据二体释元亨利贞也革而不当虽革必悔今大亨以正则革而当矣故悔可亡天地以下又推广言之以见革之时大也互干伏坤地四时之季皆以土终故曰天地革而四时成此言造化也汤武句言人事也卦互干巽干天巽顺故曰顺乎天爻别隂阳始为相应初四俱阳非应矣五上天位而二三应之故曰顺天三人位二内卦之人位而五上应之故曰应人顺与应皆从方革时说孚信之义造化与人事皆待孚而革故曰革之时大睽革二卦皆属离兊睽违则辞着相同相通之义革坚固附着则辞着相息不相得之义周易之所由为变易也
　　象曰泽中有火革君子以治厯明时
　　泽中有火谓火在泽中譬如以火镕金逮于火入金中而金形已非其故又如以火热水火气入水而水性已非其故所以为革又泽本注水今其中有火则非注水之旧所以为革治厯明时重明时边治厯正所以明时也离为日伏坎为月蒙艮为星故言厯言时治者革中之经纶四时变易乃革之大者时即赞大之时故革之一卦全说时上道理
　　初九巩用黄牛之革
　　坤为牛黄中也离得坤黄中之爻故曰黄牛指二言卦以离火革兊金下三爻主革者故初二三皆言革上三爻受革故四言改五六言变离之主爻而干阳上下附之所以有火用薪传之说离薪则火无自立之理因其附于六二故遂以为巩于六二巩固也非两阳附于六二安得成离位卑无应则无能为矣故小象明不可有为之说变艮止故不言革
　　象曰巩用黄牛不可以有为也
　　不曰无为但曰不可为阳刚之爻无位无应又艮止也
　　六二已日乃革之征吉无咎
　　离为日隂土已象二为卦主故辞与卦同此爻变夬性健情恱故易革已日即孚字论时则必孚而后成革论卦主则必先孚乃能有所革隂土在中其孚可知正与不可有为相反故下遂言征吉无咎谓孚而有应也已日句仍是即物理以明之教之以不可骤征吉无咎方言人事为隂爻居中惧其中教之以不可怠
　　象曰已日革之行有嘉也
　　行即征嘉即吉也变干故言嘉
　　九三征凶贞厉革言三就有孚
　　比近泽水动则相息故征凶贞即不征然犹以为厉者干三惕若之爻也革言革之议论也应兊口言象就成也商度其革之利害可否至再至三而议论始定也因上文征凶贞厉故慎重之三就离居三也因在二卦徃来之交上与隂应互巽进退不果故也有孚即就也不孚不可为就仲翔曰将革而谋为言革而行则为命三议革而后孚四既孚而后革
　　象曰革言三就又何之矣
　　何之云者谓有孚而就也然止是逆料之辞本革言说
　　九四悔亡有孚改命吉
　　改命者到此已革也离交于兊改夏之命令于秋故不言革而言改革去故时改新命时也四当徃来变易之际此正革而当者故悔亡盖此是改时非革时所以止言悔亡而不言革有孚变离而见坎象也论人事则上孚五下孚民也然止是离兊相契耳互巽变坎故言改命
　　象曰改命之吉信志也
　　变坎故言志谓九四之志见信于人也
　　九五大人虎变【变或作辨云别也非也】未占有孚
　　阳刚中正而居尊位互干爻故称大人兊伏艮为虎兊位西方亦为白虎五变互兊又为虎故曰大人虎变变者仲夏希革仲秋毛毨非旧观之谓也在大人则自新新民移风易俗改朔易服顺天应人也干革之五皆称大人揖让者见其徳故称龙征诛者见其威故称虎三四之孚水火相交之际必因孚而成革五之有孚在未革之先四海徯后之心未占而已有孚也盖下三爻皆方革之事上三爻说改命之事故云然遡曰革伏蒙蒙初筮革未占人情贤梦卜之意
　　象曰大人虎变其文炳也
　　易俗移风改朔易服焕乎有文顿改旧观也应离故文明
　　上六君子豹变小人革面征凶居贞吉
　　革命之时鼓刀之叟佐命兴周屠狗贩缯皆开国承家列土封爵此豹变也盖九五既虎变而为天子上六即豹变而为公侯豹亦虎类特虎大豹小此阳大隂小之故隂爻亦象小人小人指百姓兊为口干为首口在首上故象面革面言旧日之面从乎君者亦革也盖以力服人者面从者也以德服人者中心恱而诚服也征凶者圣作物覩别有所徃则为梗化之顽民而凶矣必能守改革之命斯正而吉乘阳失正故征凶得位有应故居贞吉一说君子亦指在下者一说征凶指革命者谓革命之事原非得已不可过为纷更即既安之勿扰之也盖爻之吉凶皆论夲爻不可推开与夲爻无干后说稍胜
　　象曰君子豹变其文蔚也小人革面顺以从君也炳则昭若日星蔚则止言其盛冠裳文物气象一新是也应离故文炳应巽故文蔚君谓五以隂变干故曰顺以从君兊恱则顺应巽亦顺即中心恱而诚服也
　　【巽下离上】
　　鼎者烹饪之器其卦初偶下峙为足二三四阳为腹五偶中虗为耳上阳横亘为中互干兊以干金承兊泽有似鼎实足以承腹以实耳以行以举鼎象又巽木入离火而致烹饪鼎之用也
　　鼎元吉亨
　　本义曰吉衍文谓彖传中是以元亨不言吉也然革言元亨利贞彖止曰大亨以正萃言亨利贞彖止曰利见大人亨聚以正也皆无利字盖元亨四者卦徳也则不可畧吉利字占也则不妨于畧吉非衍也占也有变化万物之能故称元有利养万物之徳故称吉逹诸天下而必不可无故言亨
　　彖曰鼎象也以木巽火亨饪也【亨普庚切饪入甚切説文作孰饪马作亨饪】圣人亨以享上帝而大亨以养圣贤【郭京易举正无而大亨三字】巽而耳目聪明柔进而上行得中而应乎刚是以元亨【杨谓中脱吉字或有然也谓圣人亨下是文言则非】
　　下木上火互见兊干干金兊泽金而含水爨以木火烹饪象巽入烹煮也饪熟食象者鼎之体烹饪鼎之用烹饪之用无过祭祀賔客祭祀之大者无过上帝賔客之重者无过圣贤享上帝贵诚用犊而已故止曰享享圣贤贵丰饔飱牢醴皆须极盛故曰大亨离为目伏坎为耳故兼言耳目坎爻曰聪不明也明亦兼言目也柔进者离为柔卦为主中柔也巽顺者木火相依聪明者火得水之生气也上行得中而应刚言主爻也卦主二柔而巽柔不主者初微也内巽外明有其徳上行得中有其位应乎刚有其辅是以元亨
　　象曰木上有火鼎君子以正位凝命
　　火生于木却在木上而不能离木在木上则位正于上此上行得中有应之义故曰正位火不能离木而别为火有似凝成坚定于木此火以木为命之义故曰凝命曰上便具正位之义曰上有便具凝命之义若论人事正凝二字仍有工夫矣鲜曰正对偏倚言凝对散漫言命天命凝命者天命凝承坚固国家安于磐石所谓协于上下以承天休也鼎譬之位命譬之实鼎之器正然后可凝其所受之实君之位正然后可凝其所受之命鼎综革故革亦言命【煦】按言命者皆巽革互巽故也野同録曰井鼎皆以生气为命井木上有水津液自木出鼎木上有火英华自木生也
　　初六鼎颠趾利出否【或以否作杏音透非也】得妾以其子无咎在下伏震足趾象长女位卑居下妾象震长子子象凡言伏象者皆本象所无以其子非已有子豫透之词也鼎为寳器主器莫若长子故言子颠趾倒其趾也凡洗鼎出垢必倒其趾以足加于上因足动故象颠否者鼎中之污秽当卦之初鼎尚未实其旧有否恶之积颠而出之斯为利矣得妾颠趾出否犹言颠趾为出否也得妾为子也妾卑于妻得妾而以其子是因败以为功因秽以致防因贱以致贵之义是则否之出也虽若鄙防然利在其后有何咎集曰初弱巽跛颠趾象初应鼎口出否象互大过颠象颐之颠与大过反对也白沙曰爻见二隂五贵初贱妾象
　　象曰鼎颠趾未悖也利出否以从贵也
　　未悖未悖于理也言颠趾于鼎上虽若上下倒置然初未有实而洗之岂为悖理贵对贱言否则贱矣以从贵者言欲以贵重之物相从而实诸鼎不得不出其否贱以洁从贵即利字之义
　　九二鼎有实我仇有疾不我能即吉
　　鼎既洗矣乃实物于中实五之隂也鼎口之上五隂应之如实物于鼎故曰有实从前俱曰阳实隂虗至当位实也则说不去矣来矣鲜本旧注俱以初之隂柔为疾初与二比则非不我能即之义二五隂阳相得亦不可以仇讐言之仇匹也全由火能焚木起义盖离火为用原属外阳应五则在中之隂质是火之所以为命者鼎实初具火用方兴生火之物方自顾不暇故曰匹我者有疾也是应则为匹尅则为仇耳火之炊物必无一蹴遽熟之理驯而致之乃可有成故以不我能即为吉又因此爻与离火相去尚隔九三故也
　　象曰鼎有实慎所之也我仇有疾终无尤也
　　慎所之徃应五也颠趾者动也此爻居中安静故但欲其我即则二之愼徃可知见曰仇五也中互兊金金为木仇
