<!-- { "loadSidebar": true } -->
　　元天也亨命也利性也贞则天命之既成而各正其位者也其在人也则性元也情亨也率之而为道则利贞也元未发之中也亨发也利则发而皆中贞则喜怒哀乐之节也元者一贯之一也即无穷尽无方体虚灵不昩肆应不穷者也未亨以前乌乎覩也乌乎闻也可言者将亨之元也故中庸以为自诚明不亨则其元不着故周易自乾坤而外其可言者皆亨利贞而已矣乾道流行不息故止考之以时坤道一定不移故可正之以位六爻之位皆坤有也干阳以时进退其间乃始有爻位之可指故利贞在既亨以后而遂以为六位时成各正性命也六十二卦干阳所到虽分位多寡不同莫非九之用于坤者故曰大明终始六位时成
　　干之所有唯元而已亨利贞非元也而非元不亨非元不利非元不贞故独以大哉赞乾元也其在圆图则中之所虚者元也两仪之初来者亨也亨而能周乎六爻者利也能成六十四卦而各正其位者贞也以元配春以贞配冬非也元为无极在未亨未复之前冬十月之象也亨则春而利则夏也贞正也成也万物秋成之象也
　　读周易者须知干不是天坤不是地观统天御天而可知矣又所统所御者则必有统之御之者也又须知干用用于坤坤用用于干观六位时成可知矣有位可指在既成之后则非位可定者在未成之先矣故干必兼坤之位而后可以考时坤必得干之时而后可以成位不然则流行不息者有何上之可言一定不移者有何初之可遡乎
　　干彖
　　资始者未尝有始者也其候则果粒之未布生生之理全具而无缺也故元者干之静也静则无可覩因即万物之所共仰者而以取给之义命之为资有其始之则干之动矣其候则晨戸之方辟可以出而有为时也故谓之亨亨通而巳矣尚非有所着也始而通必有所着有所着无所挠斯徤之至矣是利刃之辟易而莫予云阻也奚所徃而不利利而有成斯各正其位矣所以为贞若匠氏焉斧凿刀钻具而梁柱斗栱方员长短之各一其质也元静而亨动元无而亨有是未交之干也元亨干而利贞坤元亨神而利贞形也是已交之干也亨言其施利言其受也一施一受斯交矣利言其始贞言其成也元者神始利者形始也资始统天者元也天尚为其所统而况于庶物已乎形之成也各有定分而犹以为流也则方亨之候也大明终始六位时成言元之不穷于亨以见元之大也乘龙御天则乾元之广大精微虽属方亨而一元之理已全赋而无所歉也寜谓圣人然耶变化而各正性命利之贞也首出庶物言利贞之由于元以见元之大也乾元一始万物皆得而资之故以为首出庶物万国者庶物流形之地即时成之六位也咸寜者利而既贞之象即各正之性命也非元不得而有之故以为首出庶物万国咸寜也是合上四德而总结其防也
　　用九见羣龙无首吉
　　周公此义最深最妙自蔡墨至今误解已久其原皆由误认为占周易岂尝有一字言占者乎其言占也皆欲人因占以穷理耳周公特设此节正为乾元一亨其源头微妙深隐其大用周遍流通天行于穆之妙谛千圣精一之心传悉由此出不识主理而言圣学者何乃尽向占卦中理防仅作不用其刚干化而坤刚化而柔説也何其于用九二字絶不理防何其于孔子文言乾元用九亦絶不理防也夫九固干阳之名也用则当权得令之说也既云用九必须在九之用处着想留神庶得真解今曰不用其刚竟成九之不用了不识圣人何忽标用九二字于其上耶夫干龙也坤马也必曰干化而坤则是干龙悉已变去何得尚有羣龙之可见耶至云干化而坤看之卦之彖辞则是止知有占而不知有理也将使周公特设此节竟成赘文即并其辞而去之亦未为缺也周易本言道之书以理为主乃卦卦爻爻徒向占卜上打防则亦数学而已世犹左程而右邵以为程理而邵数也何悖谬之甚耶岂知主理而言占者沦于数而不觉主数而言象者造乎理而更醇耶欲明此防必须将元亨利贞四者逐字体察到极精极微方为得解盖元者干之静也是不竭之府浑然在中而未发者也亨则干之动也是乾元之呈露天心之肇见而已发者也九之得用正由乾元既亨而出所以文言便曰乾元用九也诚以乾坤为大父母六十二卦所有阳爻虽上下多寡不同要皆得诸干父故于乾卦特添用九一叚以见乾元一亨为用最大万物莫不资之所以谓为羣龙不必六爻俱动龙也诸爻分得之阳皆龙如初二五上逐爻皆各言龙是也不必乾卦六爻龙也诸卦所得之阳皆龙如屯之初五蒙之二上是也不必独动之爻龙也即静而为少阳者亦龙如一百九十二阳爻是也然皆悉由乾元一亨有此大用所以谓为用九见羣龙也本卦六位固曰时乘六龙矣今不谓为六龙而谓为羣龙六者本卦之定位羣者不一之泛称以乾元一亨六十二卦咸得所资而各成其体故特设此一象以明干之为大父云尔坤之用六则以六十二卦所有阴爻皆由坤出故也干曰见羣龙坤不曰见羣阴者阳明有可见之道阴迷无可见之理也又以坤道无成代终悉归其功于乾元此周易贵阳之义也孔子文言用九之上特添乾元二字固已指明九阳大用从出源头说向将亨之际必如化坤之说竟与乾元絶无干渉矣岂知添出乾元正要发明大用所从出也其曰天下治也便是说羣龙之见其曰乃见天则便是说能亨之元安得不向用字打防而竟可曰不用乎哉然用九见羣龙而仍谓为无首者是又将动静分界处截然划清盖首者元也明此为亨之时非元之时也是则孔子添出乾元务合元而言亨说亨之所由来周公说出无首务离元而言亨说亨之所由定亦即四者各为一德之故也谓此用九已属元之既亨非如静涵可比然自乾元而论只是已到发用之时与元之静涵絶无干渉而已无首而曰吉者乾元一亨万物各得所资各正性命安得不吉因此在乾元既亨以后故曰无首吉也是明以元之一德予干而以亨之一机为资始之万物幸也盖利贞在既亨以后要皆亨中之妙用流行所以均谓为用九也第干德之亨必从元出此即两仪资始于无极之义逮至万物咸得所资各正性命回思性命从出源头已在杳防惝恍摸索不着之际安得不谓为无首此如子在母腹资气于母及其既生各正性命而已与母各分一体不复资气于母者然也凡皆周易最精最微最深最妙之理圣学圣道所从出而周子之无极所由起也不究理而究占谓为干化而坤刚化而柔为得解者乎
　　无首二字就本卦之元亨而论则是亨之不同于元即元静亨动之说以太极论之则无首即无极之说以两仪既肇则在可见之地而太极未形则无可见之实也无首二字最难体贴譬之人受天地之气以生而耳聪目明最为灵妙然目之所由明明之所由生有立乎其先者不可得而知也耳之所由聪聪之所由起有立乎其先者不可得而知也人心知见倐然而来其本然之故有立乎其先者不可得而遡也由其后起遡其最初安得竟谓之有乎此圣道最闗处所以不可不辨又如蜣螂转丸而生蜣然蜣生于夏及秋脱蜕又化为蝉寜知最初之转丸者又何物转之也此皆无首之义也周公阐扬道妙孰有如此节之粹精者乎
　　无首者首之潜也到得各正性命遂各有保合之太和焉人之形体外具而性命则不可得而窥矣
　　象
　　圣人因卦辞彖辞不足以尽此卦之性情故更立为象上句即天道以为之象下句即人事以为之象无非欲人晓然于此卦之真云尔孔子惧人拘天道人事而莫由通于卦德故于其上特标象字若曰此其象也非卦之德也防象中之神则卦徳自在其中又以圣人作易无非发明天人合一之道故遂合天道人事而两拟其象使知上下二语果能见得相通道理果能通于卦德果能不执于卦德则天人合一之防当即在是然非将此二语频频回顾卦德比量而斟酌之犹不可得而合也即如乾卦因真阳之流行布濩时出不穷有似于徤行之天故以天之行徤为象则天其象也非即干也所以彖辞便曰乾元统天其在人事有似于君子之自强不息故又以君子为之象则自强之君子其象也非即干也若但以君子句谓为法天而竟置干德于不问犹得为干之象乎若使干之真理既明然后仰而观天而天此理也俯而观人而人此理也则天人合一之妙自在其中故必合天人而为之象既欲发明卦德又欲合明天人之故而已
　　诸卦皆有卦辞彖象今举干以为例而他可推矣六十四卦无能出元亨利贞四德之外者则乾卦之有闗于周易大矣故畧举数则以正之其各卦各爻之误并详订于约注中
　　大衍
　　大衍之数五十河图生成之总数也洛书半隐半见之几也半隐所以微显半见所以阐幽也微显则来者察阐幽则往者彰矣
　　其用四十有九明有不用者在其外也除四十八数以象八卦六爻之总数此外所余一用一不用则一阴一阳之体一形一神之妙一动一静之几也
　　返一以象太极也分而为二象两仪也挂一以象三也三也者一奇一偶之合阴阳之交也阳性流动往则交阴阴体静正而止疑不可以交阳故不挂左而挂右于左明阴之动而交也
　　揲之以四象四时也卦爻之义无出阴阳爻之未成正四象混合未分之际故合四以象之也况阴阳无截然更换之理故大寒不即交大暑而必转而为春大暑不即交大寒而必转而为秋则四象之机寓焉矣蓍之揲也千变万化究其所成止有阴阳太少四种则万事万物孰得而逾之先天河图之外具四象后天洛书之四正四隅皆其义也缺一不可也増一不可也所由揲之以四也
　　除挂一者不算得四者十二耳十二者二六也二六皆阴数也不用奇而用偶由其有形求其形形者也阴之体静而形着故有二六之可稽阳之德流行而不息故以揲四之善变善迁者象之则有形而形形之理存矣况十二之中以三分之则三四寓焉亦参天而混合于两地之妙也
　　归奇于扐者奇余也四象之外犹有余义存焉故谓为奇乃四象之外遂谓为余明四象之设兼卦义爻义而已悉该之也四时之余气有似于闰故以为象闰闰也者日月之交余于四时者也故周易者所以明寒暑之迭更日月之错代者也寒暑亦阴阳日月亦阴阳也归四于二则太少亦阴阳也四时虽不同气无出于寒暑之递嬗甲庚虽不同位无出于日月之流行是两地之义也
　　每三变而成爻则参天之义也
　　合四而为一奇则河图之四象而合为先天也洛书之四正四隅而合为后天也河图洛书之神流行于大衍之数则乘六御天全体而全用之也
　　合四为一者奇也四而又四者偶也阴阳之义也用者不用而不用者用由其显推其隐由其动推其静由其流行推其主宰乎流行者也故谓易为逆数也揲四而至于三变成爻体阴而用阳也挂一而揲四体阳而用阴也此阴阳相倚之义也
　　十八变而成爻十八者三六也三少阳六太阴也亦二九也二少阴九太阳也凡皆阴阳相倚之义也知阴阳之两不相离则纯用奇数而作为太者为是耶为非耶
　　三变而成爻则初中末之象具矣三竒者老阳而象干也三偶者老阴而象坤也偶之见于初中末则防离兑之所分奇之见于初中末则震坎艮之所寓是一爻而八卦之义具也
　　老阳之状十二老阴之状四少阳之状二十少阴之状二十八合之则六十四以配六十四卦此至神至精至变之几不可多不可少也
