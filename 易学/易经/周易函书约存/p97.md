<!-- { "loadSidebar": true } -->
　　来矣鲜靣背上下之说据震而言综卦此似是之理却非实义观彖词艮其止另释下三句用是以字贯之则不应如此分释爻词四句止是一义坤土静故止于其所一阳髙出于地上山象隂静而阳动动而至于其极止象万物负阳而抱隂人身亦如之故遂以阳为背艮阳后成之爻也脊骨屹然直立如山之有石故艮之象为山艮卦全象人身故彖辞遂举人身心之内外言之大象云思不出位是言心也周子一部楞严不如艮卦所以有守静之学连山首艮亦是此防盖天下絶大经纶俱从静定后做出来人之一身呼吸回旋百脉流注何有止息唯背则屹然不动故于背而象止心有所止则内不见己外不见人若使内犹见己外犹见人非止矣庭者心之舎也艮为门阙纯艮则重其门阙两门之间庭象下隂两分而中虚上覆以阳与剥庐同象故也互震为行坎为隠伏故曰行其庭不见其人此正艮背不获之义隂阳之道阳无阴有阳虚隂实阳动隂静唯动则有行象唯无与虚则有不获不见象象山曰不获其身无我不见其人无物观象山此解最为真切今之伪道便薄为空宗矣试观子思未发之中是何如景象今之不获不见又是何如景象特无我而我未尝不在无人而人未尝不存耳释氏老氏不闻薄儒儒者偏薄释老亦见其量之狭矣夫蛟龙之习于水也不闻谓飞空者之非也禽鸟之飞于空也不闻谓行地习水者之非也各学其学则亦各有至耳
　　彖曰艮止也时止则止时行则行动静不失其时其道光明艮其止【晁氏及纂言作艮其背】止其所也上下敌应不相与也是以不获其身行其庭不见其人无咎也
　　观动静不失其时则知行有止时止亦有止时凡止皆由行看出止者行之终也行而不行斯止矣故曰静止其所止斯行矣故曰动因前止后止知其中必有一行故兼言行不然则无以显后之一行然其行在两止中非如震动之行在外可见故但曰行庭互坎故言时即不失其信时用之义光明者艮阳在外笃实辉光也此上専释艮字之义不相与者谓隂阳不相应也相应则相契故有徃来同徳而相敌则无相契之义故各止其所艮为独知之事则我原不能同人我方不获其身则人又焉能同我故不相与也此上释背字之义然下三句已在其中故但用是以字贯之张子曰静而无静动而无动阳明曰恶动之心非静求静之心亦动艮为止卦顾乃言行由相形而见也周易之妙到不可言说处必取切近者形之如中不可言则于两头言之内不可言则于外靣旋绕者言之元不可言则言资始干不可言则言先甲后甲震不可言则言先庚后庚皆此类
　　象曰兼山艮君子以思不出其位
　　重山则内外前后皆止矣止必有位故言位天下之理即位而存不出云者所以止乎其理也彖言时此言位对举也
　　初六艮其趾【荀作止】无咎利永贞
　　初在下为足爻故象趾震下阳动故行艮下隂静故止才柔居下能自止而不行故无妄动之咎止所当止故言利贞方在初爻故欲其永初隂静止故与坤之用六同辞
　　象曰艮其趾未失正也
　　谓止所当止初卑在下而才柔故也
　　六二艮其腓【古一作肥】不拯其随【释文作不丞一行作不抍】其心不快腓足肚在趾上艮象人身以次而上故趾与腓亦以次进而上拯救随从也二之所随为三卦以三阳为主也因三阳刚躁进已到极处又为列夤薫心之爻必所当拯二则隂柔居中三又傲然上进故不能拯三所以象曰未退聼未退便是説三之已进因坎象故言聼在三下故言退未退象三之躁进而傲也互坎为心病不快象不快者未遂拯心也
　　象曰不拯其随未退聼也
　　三上而二下故曰退隂以比阳为善乃阳性上进不复下降安能退聼此因二之中正觉三之上进而不得所安故欲拯之使如已也乃所拯不遂者以三之未能退聼也周公不快主坎之心病焉孔子未聼主坎之耳痛言
　　九三艮其限列其夤【郑作说文作胂荀作肾孟喜列作裂】厉【韩婴作危】薫心【公羊及虞氏作阍心艮为阍守门人坎盗动门故厉阍心古阍作薫字】
　　限界限上身下身之界即腰也两卦相接故象限夤连也腰之连属处也一曰脊能屈能伸者凡柔不能自转人身上下皆转于此为刚爻刚而止则不能屈伸今艮其限则上下不相连属故为列夤列者裂絶而不连属判然两分故危薫同熏火烟上也薫心心不安也二曰未退见阳之不能下此曰薫心见阳之上也然止曰薫三固止爻也坎伏离火烟象自其止于下故曰列夤自其连于上故曰薫心
　　象曰艮其限危薫心也
　　与下成止则艮其限与上成震则危薫心薫字从限字出
　　六四艮其身无咎
　　心爻也心之所止身自随之心不可见故言艮身身既艮矣则无所作为故无咎揆曰以心治身即以身治心
　　象曰艮其身止诸躬也
　　不能治人不能成物唯止诸躬而已与坤四无咎咸四无悔同类揆曰二三身位而曰心四心位而曰身可悟身心合一
　　六五艮其辅言有序【虞李作孚】悔亡
　　辅见咸注艮伏兊为口舌辅象言象论位亦当口舌之位也艮为止在坎车上故言辅辅车相依是也艮辅者言不妄发发必当理也悔者易则诞烦则支肆则忤悖则违皆悔也咸卦多象人靣故并见頬舌艮卦全象人背故独言辅艮在言行上见趾腓象其行辅象其言五以隂居阳不正惧有失言之悔以其得中故有艮辅有序悔亡之象
　　象曰艮其辅以中正也【古作以正中】
　　当依古作正中或谓正字羡或谓正当作止皆不必
　　上九敦艮吉
　　敦笃也止而又止则厚矣故敦临敦复皆以土取象刚而居上止有其终则俯仰皆安何吉如之羽南曰爻象人身上独不言而曰敦艮所谓不获其身不见其人者欤艮居上八体皆吉【煦】按知止贵其有终故三凶而上吉
　　象曰敦艮之吉以厚终也
　　敦厚于终无间于始故吉坤为厚阳上据坤故曰厚终

　　周易函书约注卷十
　　钦定四库全书
　　周易函书约注卷十一　　礼部侍郎胡煦撰
　　周易下经
　　【艮下巽上】
　　渐进也止于下而巽于上不遽进也故曰渐木在山上以渐而髙其象也正曰随蛊渐归妹易之大际也随以教弟蛊以教弟渐以教顺归妹以教慎四者仁让所由兴也
　　渐女归吉利贞
　　女之归也纳采问名纳吉纳征请期亲迎六礼备而后成婚卦不遽进而隂爻得位故名渐女隂也利渐进也贞得正也非戒词也
　　彖曰渐之进也【之字古文如字】女归吉也【王肃作利贞也】进得位往有功也进以正可以正邦也其位刚得中也止而巽动不穷也
　　之字作渐字女归以渐自无躁进之失故吉进得位以下皆利贞之义【煦】按得位止言一爻谓巽隂也卦变卦综皆误虞翻作否卦说于理犹近盖泰否两象而天地隂阳往来升降皆在其中此卦坤隂上而居四干阳下而居三然阳之下交不难隂之上行匪易故不曰男婚而曰女嫁然不逺而进五不逺而进上以隂之末交阳之初是方交时未能遽竟其终故曰渐进得位虽兼三四言然上用一进字却是专说巽隂盖惟巽隂既进然后三阳下也与损卦得友同义往有功天地不交何有化育今交矣由此而进生生化化安有穷极故知往有功如使隂进居阳则必志刚而不免妄作何能有功坤故言邦坤末进而得正故曰正邦其位刚得中专指五言兼三亦可三亦一卦之中也卦主四隂又曰刚得中者盖卦爻之升降皆有为之干阳使然此卦四进得位皆三五之升降得位故以其位刚得中归功于阳止而巽动不穷者又以卦徳发渐进之义盖妄动者多悔躁进者多阻皆非不穷之道止则不妄巽则不躁故能其动不穷互坎为通故曰不穷卦为渐进非利则阻曷由能进二三四五各正其位非正曷贞家人亦二三四五各正其位也故彼曰正家而此曰正邦
　　象曰山上有木渐君子以居贤德善俗【郭京作善风俗】
　　山上有木以渐而髙居贤德修身也艮象善风俗齐治均平也巽象
　　初六鸿渐于干小子厉有言无咎
　　鸿水鸟卦互离坎离为飞鸟在水上鸿象鸿秋南春北其至有时其羣有序于渐义为切婚礼用鴈取不再偶于女归义为切故六爻皆言鸿鸿水鸟而乗风以飞下卦艮止见坎水干磐陆皆鸿渐进而止于水际也上卦巽为风为髙木陵逵皆鸿渐进而飞于风中也干水旁中互坎流于山故象干进以髙飞逺翥为极干则将进而尚未离水之象内伏兊外覆兊兊为口舌言象厉危厉以在我而言言谤言以在人而言然在初而有渐非躐等以强进故于义无咎此皆隂柔居下上无应与初进而未得所安也【煦】按厉当作磨砺渐而犹止是尚未有进而磨砺以须者也
　　象曰小子之厉义无咎也
　　位卑无应不免危厉而有言语之伤以义揆之则无咎
　　六二鸿渐于磐【汉武纪引作般裴龙驹注云水涯堆也杨用修取之】饮食衎衎吉磐大石艮石也自干而磐则逺于水而渐进然犹在磐则皆有止义焉互坎饮食象衎和乐也伏兊乐象言鸿渐于磐而饮食自适中心和乐是德称其位与上有应之象吉即不素饱本德称其位来用修训堆为是鸿固不栖石也
　　象曰饮食衎衎不素饱也
　　德中正而进有渐上应中正之君故不空饱而处之安也
　　九三鸿渐于陆【陆如字三坎称平变坤称陆胡翼之陆作逵程子然之谓云路也杨易天路亦曰陆南陆北陆】夫征不复妇孕不育【荀作妇乗一作娠】凶利御宼此为止极有滞塞不通象御亦阻象止合坎防也髙平曰陆坎水变坤地本属髙山故象髙平之陆夫指三艮少男互坎中男阳爻故称夫妇指四巽长男互大腹之离隂爻故称妇卦象女归故言夫妇征往复反也既止而遇坎防又当下卦之终进而至于其极一变则艮坎之夫象不见故曰不反中满大腹皆孕象阳生隂死坎阳死坤中一变则大腹中满之象不见故曰不育坎为盗为戈兵坎盗变坤顺故曰顺相保三刚不中又无应与又当艮止中互坎陷是质性刚忿行事乖方莫有救正者故径趋防行而防于非地其占男女皆不利然变坎成坤顺以相保故御寇为利易遡曰三夫四妇三互离见坎火上炎则征见水则不复四互坎见离坎血则孕离虚则不育
　　象曰夫征不复离羣丑也妇孕不育失其道也利用御寇顺相保也
　　丑类也少男互中男又覆长男爻变成坤不见三男故为离别羣类失道者坤以得阳为得常因以丧阳为失道艮上互坎又与上巽合离逮艮阳动而化去论艮坎之阳则为离羣丑而不复论巽离之女则阳爻化去便为失阳失阳则复为先迷之坤故失道隂不得阳失其常道何有生育御寇之道在于行险而顺今坎变成坤则险而顺矣故为顺相保
　　六四鸿渐于木或得其桷无咎
　　鸿栖在水卦名渐进取其飞扬而逺也干犹近水由磐而陆则渐逺矣至木与陵则更逺此卦序也卦中互坎初在坎外故为干二三四皆能变坎故磐陆木皆取逺水象而木则尤髙二爻居中而变泽故象磐而取饮食之义至三变坤全无水象故象陆而取不复不育之义四巽互又变巽故象木而取得桷之义桷方椽艮阳横列于上桷象桷以承瓦巽主下隂两开象足今承以艮阳故取此象又坎为宫四在坎上亦桷象桷则横而寛平矣鸿趾不能握枝故不栖木若枝横而且平其栖可安矣或得者意外之词巽不果也无咎者木非鸿之所栖宜若有咎若得寛平者栖之故无咎得即得朋之义三爻阳化隂故失四爻承阳化阳故得
　　象曰或得其桷顺以巽也
