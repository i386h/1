<!-- { "loadSidebar": true } -->
　　否泰相仍如环无端故受之以否【朱子此下另为一节】世之方否与人同力乃克有济且同否者必相依故人可同好恶同人而与人无拂则近悦逺来而所有者大矣
　　所有既大则骄侈易生故不可以盈而谦则持盈之道也
　　有大不盈而能谦则永保其所有之大而中心和乐故豫
　　人能豫乐则心孚志契者有人必有随之者矣以喜随人则志同谋恊必有所事蛊者餙治振起而有事者也事因壊而起故以蛊为事
　　可大之业必由有事而生临者二阳进逼四隂骎骎乎向于大矣葢以上临下以尊临卑皆大者之事也物小不足以动人之观必大而后可观葢徳大而光辉耸人之视聼业大而勲庸新天下之耳目也可观而众心景从自必相合
　　物有所合无以饰之直情迳行苟而相凟矣贲者文饰之义也【煦】按独物不可以为文凡文之成皆由相合起也
　　贲饰则贵于文而可以得亨矣然或太过而极致其饰则文灭其质于行必有所不通故曰亨尽致饰而亨尽故不免于剥致推极也
　　然极则必反复道存焉复者复于道也
　　善端既萌则妄念不生故次之以无妄
　　妄未去则心不虚而善无由积既无伪妄则念念循理事事循理然后其徳可积充实而有光辉之谓大矣【煦】按小畜之饮食财之类也食饱则伤故止宜于小大畜之畜畜徳也畜徳则不厌其多故称大焉徳既畜聚于已则可以优游涵泳充养之以俟其自化颐者养之义也
　　养所以立体动所以逹用大过即动也有大涵养而后有大抱负有大抱负而后有大设施葢当大过之时为大过之事非有养者不能
　　天下之事中焉而已大可过而不可以终过恃才过动则轻躁拂戾而防于祸矣
　　既防于险非依頼才徳之人不能出险故必有所丽然后可以扶危拯溺来矣鲜曰物不可以终通终否终尽终过以理之自然言也造化乃如此也
　　序卦传【下篇】
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【荀爽传引易云礼义备则人知所厝】夫妇之道不可以不乆也故受之以恒恒者乆也物不可以乆居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以觧觧者缓也缓必有所失故受之以损损而不已必益故受之以益【说苑孔子告子路则此语而不同葢自周末引语尝引其意而自为词南沙遂谓序卦有经师之说亦肤末矣】益而不已必决故受之以夬夬者决也决必有所遇【李本无所字】故受之以姤姤者遇也物相遇而后聚故受之以萃萃者聚也萃而上者谓之升故受之以升升而不已必困故受之以困困乎上者必反下故受之以井井道不可不革【虞无道字】故受之以革革物者莫若鼎故受之以鼎主器者莫若长子故受之以震震者动也物不可以终动【李本下有动必二字】止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后说之故受之以兑兑者说也说而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉
　　太极判为两仪而有天地气化形化而有万物分隂分阳而有男女男室女家而有夫妇是夫妇非自夫妇始也有夫妇则生育功成而有父子有父子则尊卑分起而有君臣有君臣则贵贱等列而有上下有上下则有拜趋坐立之节宫室车旗之等行之必有文所谓礼也处之必得宜所谓义也礼义有所措施是夫妇非自夫妇止也然则夫妇之道大矣此咸卦所由居下经之首也【煦】按此又从天地说起者搆精之男女本由化醇之天地而来周易首乾坤职是故也
　　夫妇之道托以终身故不可以不乆
　　物而乆居其所则固而不迁盛满必溢崇高必危故当退遯然屈伸相倚盛衰相循遯极则必大壮【煦】按此理最难解防若发矢者引之极满则发之极逺引之未满则虽进而不逺矣此屈极而伸以退为进之义也投壶之矢已入壶中或反跃而出也今人以火礶治病火本外发及其凑合于肤乃反翕而受也皆此义也
　　遯而壮犹是反求之至则将日进而盛也壮而晋则是蓄之极盛乃可以出而有为矣
　　进极必止理所当然知进而不知退必有所伤害明夷者明而见伤也
　　伤于外而不得安者必自外而返于家以求安故受之以家人
　　然有孚威如终吉正家乆逺之道也不幸家道困穷则人情不和必有乖异之事
　　夫人情和则相安乖则戕贼之祸起蹇者险难之义也
　　然物无终难之理乱极则治屯极则亨故有觧散之时
　　解缓则怠惰偷安失时废事是损之招也
　　损而不已以至于极谦降之至必受其益循环之理原是如此然损而不已四句通造化人事言或主学问言谓惩忿窒欲不已则进徳无疆迁善改过不已则体立用行也
　　益而不已以至于盈当极盛之时必至越分妄为出于礼制禁防之外欲隄防之不溃决能乎来矣鲜曰盛衰损益如循连环故曰损益盛衰之始也损者盛之始益者衰之始此以决字作损字看
　　不合则去合则就之决去于此必有所遇合于彼故受之以姤蒙引决裂而去之势必有所遇而后止又或主小人决去君子必有所遇说来矣鲜谓决去小人必遇君子程子曰姤遇也决判也物之决判则有遇合不决则何遇
　　相遇则合志同方而无违心聚之道也
　　物必能聚积小以高大然后升而上之学业治道立身成家莫不有然故聚而上者谓之升蒙引来氏皆主连茹而进説人苟升而不已知进而不知止其究必为人所困程子曰自下而上以力进也不已必困矣【煦】按周易之卦止据象以说道理故兼人与已义理方备
　　前既不得遂其进则前无所徃势必退而返下井在下之物也来氏谓井养而不穷可以舒困另是一义立法制以惠下者井道也然法乆生必更化乃可善治一曰改邑不改井井常道也常道乆则不能无故当革存疑井道乆则秽浊不可食故当革【煦】按此一主治道说一主泛说
　　革物之器去故取新者莫若鼎谓变腥为熟变坚为柔以为饮食也此主程传一曰革法善治非操天下之重权无以致下人之信从此以长子主器说鼎宗庙之重器庙祭用之而震为长子则继父而主祭者也故受之以震
　　震者动奋之谓动极则当止矣所以次艮
　　物不可以终止止极则进故受之以渐渐进之义也循序渐进深造不已必将底于圣贤之域是有所归也流之进也归于海行之进也必有归着之地故受之以归妹
　　既得夫义理之归则蕴之为盛徳必发之为盛业自不安于小成故受之以丰丰者盛大之谓蒙引曰得其所归者必大中道而废其能大乎程子曰物所聚归必成其大来矣鲜曰细流归于江海则江海大万民归于帝王则帝王大至善归于圣贤则圣贤大存疑谓得人之归则大业可集皆可也
　　大可也大而穷不可也苟穷其大焉富贵之极而骄奢生必至防其所居之位旅者在外而不得所居者也【煦】按穷大而泛渉则无一定之趋向自必致失其所居旅即失其所居者也
　　旅途亲寡非巽顺无以取容
　　人于理不深入则无防心怡悦之致唯深造有得自然喜见于外来氏曰人情相拒则怒相入则悦入而后悦故继之以兑
　　理既悦心然后畅于四肢发于事业而散于外矣存疑人必和说然后胸中鬰结由之而散
　　离者离披解散之义终离则散漫而不止矣程子曰人之气忧则结聚悦则舒散节者为之制节使不得过越也
　　节道既立而数度之所制徳行之所议诚信守之以为不易之典故受之以中孚【煦】按信即诚也若非诚信必逾节矣此顺而相因者也凡事有所节制于外不违其限则心不外驰而中之诚信固矣若兵有节制则将军之号令皆诚信于中固结而不可解也然只就在中者说不可说到行上此圣贤自修最切当处
　　凡事当随时制宜若自心深信不加详审果决而行则动越乎中多与时违而过不免矣
　　天下之事非小有才者所能济有过人之才者必有过人之事而事无不济矣故受之以既济
　　夫物至于既济物之穷矣然物无终尽之时尽则复生天运之所以流行物理之所以代谢者此也故受之以未济而易于是乎终焉易者变易而不穷也物不可以终济者循环之理天地人物俱不能违也故终以未济此动静之所以相生隂阳之所以交变而万事万化之所以无穷也【煦】按伏羲六十四卦止有始干终坤之序横图所列是也连山首艮归藏首坤当另为一序今不可考矣周易之序则文王所定首乾坤而终既未或以魏伯阳之参同契准连山而作今考参同仍主文王序卦或自黄帝所传修身养性之道便是如此亦未可知至元包所序则全本京房分天地人鬼四易用以为序特以坤宫八卦居首遂谓为凖归藏耳其连山以艮居首者人身之妙用皆由静出所谓定静安虑而后能得也其归藏以坤居首者万物莫不始于土终于土所谓归根复命生意由此而始至哉坤元万物资生是也然坤之获有此生意非交干而有得不能则是万物之生实由干始且坤无为而干有为故周易遂首乾坤此一隂一阳之谓道实大化大用之所由行也或以文王所序为行火合符之事其说详于火记今不可考至孔子之为序传则全以盛衰进退之理通之于物理人情以发挥时中之道用以立教而已其中有随时之义不可胶于一定而不通也其中有大中之道不可以执守一偏而或过也故曰不可不可云者所以化其执也曰必有必有云者所以究其极也有相反而致者循环之理也有相因而致者自然之情也势有必至道与时迁时中之理其在是乎韦编三絶孔子至圣哉至于文王序卦本义非必尽如传中所说孔子特合前后相因之两卦另说道理无非发明圣道教学者以格物穷理之法而已此读易看象之妙于此旁通曲防而深领其趣斯为得之后人学易先从序卦入手知前后两卦絶不相侔其理皆可相因而起彼卦爻中逈然殊异之象安有不可以防通者乎是物之格可由此而格理之穷可由此而穷矣今处诗书大备圣学大明之日顾或置周易于高阁将以何者为学人本领乎志圣人之学者尚其有志于斯
　　杂卦传
