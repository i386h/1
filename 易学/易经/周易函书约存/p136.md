<!-- { "loadSidebar": true } -->
　　大过之三四皆栋而桡隆分焉因栋为在上之物必下之借者有力始可以固故四有白茅之借为应则以为隆而小象亦曰不桡乎下若三之应者在上与栋何益故曰不可有辅今于九三曰以刚居刚不胜其重与辅字何渉于九四曰下应初六以柔济之则过乎柔矣是直与不桡乎下相反矣异矣且白茅之借岂不为四阳在上而云然乎况九四为正应乎
　　习坎有孚维心亨行有尚此皆言习坎之德非指人言也彖曰水流而不盈行险而不失其信是有孚之实义据水而言之非言人也以刚中也是心亨之实义据坎之中阳而言之非言人也今曰中实为有孚心亨之象以是而行必有功矣全说人事与孔子异矣
　　六四樽酒簋贰用缶本二字为句观小象樽酒簋贰为句包用缶二字于中此小象之通例也今谓樽酒簋句贰用缶句是将下句之贰字截附上句之末孔子经文从无如是文法且樽酒六字皆约象也故下遂承之曰纳约今以副贰为义业已有所益矣犹得谓之约乎与孔子异矣
　　樽酒簋贰用缶皆约象也所纳虽约而自有为牖之势是蚁穴溃堤之象也见得水之为性但有丝路可通而渐扩渐大卒成巨穴不难因此爻在两坎之间故所言皆坎中至理况又当甫离下坎方至上坎之爻以三四论是两坎之际也以四五论是刚柔之际也际也者遇而合也两坎而至于相际其中必有相通之故水徳中刚实具有能通之才以能通之才居两坎之际而卒至相通其所以能然者原不必始初遽能通也亦不必能通之借资大也但得些子罅隙而亦可矣所以周公有纳约之象所以孔子即曰刚柔际也刚柔而至于相际则能通者矣水而至于刚柔相际则亦不烦余力而知其两水之必合矣樽酒簋贰用缶皆两人相际相合之具约而能通之象也以人情之相通原不待礼乐之极盛象两水之相际原不必穴之本巨也今曰但用薄礼益以诚心与刚柔二字何渉且亦未明乎际字之义矣与孔子异矣

　　周易函书别集卷五
<经部,易类,周易函书约存__周易函书别集>
　　钦定四库全书
　　周易函书别集卷六　　　礼部侍郎胡煦撰易解辨异
　　下经
　　损有孚元吉无咎可贞利有攸往是辞之全吉者也又曰曷之用二簋可用亨言虽薄亦无害也可见损非伤损之损乃简损之损矣今曰剥民奉上则劳民伤财矣何得尚有薄亦无害之象哉与经文异矣彖曰损刚益柔有时损益盈虚与时偕行则此当在万不得已之时为此变通权宜之术而姑薄取之耳详见约注
　　益卦初六利用为大作元吉无咎是全吉之辞也易之爻辞凶则凶吉则吉若持两可之见何云因贰以济民行今于爻中利贞每曰必利于正若其不正将不利矣今于元吉无咎之辞亦曰必元吉然后得无咎夫元吉为何景象乎元吉矣犹虑其有咎乎其作如此解说不过因下不厚事一语耳然却未详益卦得名从何处来其曰下本不当厚事故不如是不足以塞咎是将下字指震初看而未知下字原指坤初是说未成益卦之先也应震之初阳本自上干来益于初故以下字说坤初之隂见其先之无能为方显得震初阳刚有为所以有下不厚事之说今将元吉说作戒辞又以下不厚事说在震上与孔子异矣凡易中除乾坤二卦之外有以元字言之者皆在阳爻屯之初五随之初阳皆是也如隂爻主事之卦断不称元可知圣人定辞之妙
　　损卦之六五亦指上九成卦之主说益之六二亦曰或益之谓既有正应而忽得诸意外也盖益之得名实由初阳自干而来而此爻比而承之因此与五本为正应又忽得所比之益故以为或益之王谓五指正应也用之为言谓守正顺承而有应也帝也者震之初阳为卦主者也今既顺以应五而又得初阳之益若王用之以通于帝者然也此一句又或益之三句之象也今谓以其居下而受上之益则未知孔子帝出乎震之说矣且此爻言占亦止称得一吉字何尝有卜郊之说与孔子异矣
　　益四中行告公从利用为依迁国盖因震初为益之主爻而震之一阳实由此爻迁之而下震阳所以迁而下者又由坤隂迁居此爻而始则是震阳之能迁俨若坤隂告之而震阳遂尔不违者然也是坤初之得行于中以其告公而从也震为帝出之阳爻故遂以公称之若隂爻则常称后矣坤为国邑坤在初为坤迁而中行仍然为坤若由国迁国者然也故曰为依迁国隂以得阳为幸所迁之隂实近九五之阳故曰依此皆因卦中主象一上一下而系之辞与损卦之三人行一人行之说相类孔子小象曰以益志也见得此隂虽为上卦而动作有为归于阳爻故周公爻辞全以震初为主益志之说若其心出于隂爻者然也若但以中行为戒辞以公字指九五以迁国为迁国之吉占说得全无爻义非孔子益志之旨矣异矣
　　夬卦九三壮于頄有凶言应隂之象也君子夬夬言阳刚之德本无私曲也此上为爻之主象独行六字又所以象壮頄应隂之凶也有愠则惕厉之义无咎亦干三之本德又所以象君子夬夬者也故孔子不释壮頄及独行六字而但曰君子夬夬终无咎者以干阳正大必不终为隂应故止从干三之本德释之又明无咎即本有愠而来有愠则必夬而不应可知故但蒙夬夬之文而遂以为无咎也今以有愠为君子所愠则未达小象之意矣与孔子异矣愠者胸中自含之怒意也故下遂以无咎承之凡人之行而有失者为过自人责之为尤自心觉之为咎故欲解文周之辞则孔子之彖象皆不可不察也
　　大壮触藩之羊兊在上故既象羊又象触五在羊上则曰丧矣上在其后则曰退遂是触而太过者也夬四之羊亦在前而四与之合体故亦曰牵与触字同义盖相粘着不相离异之象也今曰不与众阳竞进而安处其后夫下卦干也非兊也何得象以羊乎且卦以夬隂为义爻爻皆与上隂有相通道理乃顾以牵干为牵羊异矣
　　萃彖用大牲利攸往与天命何涉而乃说出顺天命者盖萃卦全在性情凝聚流通说此心同此理同之道而事神感人莫不如是夫至诚感格必在无欲无妄之初故既说天命而又以为顺也此即中庸率性之说上由天命出来者也故下文遂说出情字情者性之发也天地万物至散而难萃而赋性之始皆出于保合太和之利贞性情在人虽若甚狭而帅以为性塞以为体莫不与天地万物相同故于萃卦中遂说出大同而至公之理盖周易本言性之书故也如将天命解作时命则下面情字岂非无根且用大牲本承假庙来利攸往承见大人来今曰大牲必聚而后有则可以有所往是将二句合为一句识者细心观之成何道理亦异于孔子顺天命及见情之说矣
　　萃四大吉无咎非戒辞也与众顺者相比恱以受之不劳心力故大吉恱体而众顺则此心自然无咎而人必无有咎之者矣然既已大吉而犹必曰无咎者以此为多惧之地而九阳居之本宜有咎故既释以大吉而犹必以无咎言之因位之不当故也今但认作戒辞异矣凡爻中之辞所言吉凶皆本爻之德一定而不易者也先儒于贞吉等类多云不贞则不吉非易旨矣如此等爻可云不贞则不吉然随之九四说贞凶亦可云不贞则不凶乎如萃之九四曰大吉无咎并无他象此止言本爻之德既是大吉又无咎也今曰必大吉然后无咎是以大吉看作有工夫字面吾不知大吉又为何等工夫也凡人占得易爻幸而大吉已无余事矣岂可以吉字作善字解乎夫吉者善之征也善则所以致吉者也既据本爻而称为大吉自应确不可易只因其下有无咎二字故小象以不当位明之岂以大吉为不当位乎今但作大善之说异矣
　　升四王用亨于岐山亨通也周易未经秦火非有讹误圣人之经乌可轻改此爻言用言亨而独不言升以凡能升者皆在下者也下则有可升之地业已上矣而又何升乎上卦三爻皆受升者也在下故言升受升故不言升此居顺初与下巽相接而上承九五若人臣上奉君而下求贤者然也奉君以求则非已之自用而王用之矣岐山者与下巽互兊而伏艮山又因上隂两开有两岐之象此在顺初而受伏山之贤故曰亨如但作登祭于山与升卦之义有何干涉异矣
　　困之卦辞亨贞二字皆一字一义自干之四德而外凡见于诸卦中者莫不皆然今以亨字连困字释之谓身虽困而道则亨夫困有塞义亨有通义此相反而必不可合一者也身既困矣道安得亨乎既亨矣安得谓为困乎古今圣贤止奉此一道耳道亨矣而犹谓为困乎圣贤之身与道为体道之既亨而犹谓身为困是名利之徒耳不私且隘乎且其下又以贞字连亨字释之谓占者处困能亨则得其正则又全以人事言之夫卦之有辞皆所以明卦徳者也不知困之言亨是言困而求亨之事是从隂阳反对循环变易中说道理犹睽本乖离之卦而彖辞言同言通者然也皆指后来者说今观孔子彖辞既以亨字絶句而亨字之上先说不失其所四字不失其所便指刚中说盖谓如此然后得亨不如此则不得亨也其下曰惟君子乎便可知困而求亨之难矣下又曰贞大人吉贞字一句下文之中是也大人吉一句下文之刚是也故总承之曰以刚中也今将困亨贞合而释之与孔子异矣
　　凡卦辞皆言卦德者也井之卦辞改邑不改井无丧无得言卦徳也往来井井言其利养不穷正无丧无得之妙也汔至以下则以有防者归诸人功亦以见井之无防无得也而今曰其占为事仍旧无得丧而又当敬勉不可几成而败说得与井德无干与孔子彖辞异矣井彖据古本巽乎水而上水井改邑不改井乃以刚中也无丧无得往来井井井养而不穷也郭京易举正改邑不改井下有无丧无得往来井井八字而本义则曰无丧无得往来井井两句义与不改井同故不复出或亦古者相传之本原有不同第以孔子六十四卦彖传按之凡彖之解释卦辞未有一卦轻置卦辞而不释者也且井卦之德全在此无防无得往来井井二句岂有彖辞可以轻去者乎亦异于孔子彖传之例矣今按古本而考正之
　　得朋丧朋之说始于坤而井言之者井固坎巽合卦也后天之坎居先天之坤位后天之坤又居先天之巽位穿地可以得井此之故也因先后天之坎巽俱转换于坤故坤言得丧而坎巽合井亦言得丧也今但以为占与孔子异矣
　　井四无咎小象明曰修井则是蓄泉以待用也今乃以虽无及物之功而能自治为无咎与孔子异矣
　　渐之九三象辞妇孕不育失其道也此与坤之失道本是一义皆自失阳起见故孔子之坤象反失道而言则以为得常得常即得道之义今渐之九三本为阳以中爻论则为二隂所得而成坎坎男也今坎男变而为坤失此阳爻故有离丑不得之说以上卦合巽成离而论巽离女也隂以得阳为得道今隂爻化去不成大腹之离是隂不得阳失其常道故以为失道今但曰其占为夫征则不复妇孕则不育而离丑失道并不详察与孔子异矣
