<!-- { "loadSidebar": true } -->
　　后儒守向歆之説以为大禹时神出洛今考尚书洪范篇实无此语此其异于孔子者也或曰孔子十翼并未有书出于伏羲之説乃顾确以为然何也曰孔子亦未有龙马出于伏羲之説然既以为庖牺画卦又以河图洛书説入周易岂伏羲时神犹未之出乎岂伏羲犹未见洛书之图乎岂孔子犹未考洛书之自而漫入诸周易乎岂文王本洛书而爲后天图武王独未闻家教乎孔子曰天地定位山泽通气雷风相薄水火不相射此释先天图也细玩相字通字俱在流行圆转处説独天地定位一语似言对待耳然而上天下地其闲化育流行实无一息不克相通即在先天图中虽若分天上地下之象然阳之始终必交于坤隂之始终必交于干是位虽定而气则通原在流行处立之象矣又其一阳二阳三阳一隂二隂三隂何非圆转不息流行活泼之机耶观下文数往者顺知来者逆忽用此往来字面岂其不相流通而有此往来之顺逆耶今以为先天对待不移夫先天则未发之中活泼泼地有何对待之可拘乎此其异于孔子者也
　　孔子于先天图止有天地定位数语未尝取其图而改易之也河图洛书是天地自然之易一为先天一为后天确不可乱者也文王后天之卦仿象洛书是方位之一定所配则发皆中节之和伏羲先天之卦仿象河图是内合而外分所配则未发之中洛书在有象之后故有定向故可纪以卦位河图在无声无臭之内有何卦之可执况此时河图虽出伏羲尚未画卦有何卦之可配又况河图所寓止有画卦道理亦必非卦所能配又况伏羲画出先天止有图象以内合外分之机象生成比附之妙此时尚未开而为卦亦复有何卦之可配乃后儒解说河图顾以文王所开之卦拆而补之强与先天之数相配先天而可拆也犹得为先天乎卦而可配先天也不成两后天乎失先天之防昩后天之序与孔子异矣
　　帝出乎震一节言后天图也其必始震终艮而贯帝字于上所以明干阳之布濩即大明终始之义也周易贵阳于此可见然不能移离于震前移兊于干后是则时位之一定而不可易者即寓此图中今反以为流行不息与孔子异矣
　　孔子于先天图则但言其相通相薄初未尝分卦而言之明未发之无可分也于后天图则各就其卦中所置之位与位中所得之卦一一分别言之明已发之无可合也而今顾反其说谓先天一定而不移后天流行而不息与孔子异矣
　　隂阳太少之说是伏羲熟玩图书因取其中所蕴道理则以画卦知二图之数不逾竒偶而天下万事之理不越隂阳因画两仪以象之又玩内生外成之理爰复各加两仪遂成四象自此至于六爻无非两仪之加而千变万化由此殊矣因四象各具两仪于是乎有太少之别是则隂阳太少乃画卦时初加再加所定之名目也乃后儒不以四象为画卦所定执隂阳老少之说以解河图生成之数岂知河图所具止有此理可为取则之资而实未有此名可配生成之数也今乃欲取而配之与孔子异矣
　　凡有一图必有一图之妙故不宜移动丝毫孔子曰太极生两仪两仪生四象四象生八卦为先天小圆图言也既有生者必有成者是即则图本是即与河图相配之故今执拆补之说而不究内生外成之妙与孔子异矣
　　先天配未发之中后天配已发之和孔子曰易无思也无为也先天之静体也干之元也感而遂通天下之故后天之动用也干之亨也先天在无思无为之地有何可拆必如拆补之说是未发之中而亦可拆为喜怒哀乐也与孔子异矣
　　大衍之数五十其用四十有九此处孔子不言太极非无故也盖太极无形非可言说今既有蓍则有形矣既云五十则有数矣有形有数故不云太极直从两仪说起而曰分而为二以象两也且伏羲之图由两仪而起未有太极也文王之卦由乾坤而起亦是两仪邉事未有太极也周公之爻由初之九六而起亦是两仪边事未有太极也皆为太极无可言说故从可言者起也今必添说除一以象太极太极何形而亦可象乎与孔子异矣
　　孔子曰形而上者谓之道又曰一隂一阳之谓道则隂阳为形上之道可知今曰卦之隂阳皆形而下者其理则道也是直以隂阳为形器之具而未知隂阳在太极初亨之防有理而无质故孔子谓为太极生两仪至两之生四乃始云象象谓有象之可指耳即干彖之释亨指出流形之义非形器也即至后来生出八卦亦不过刚柔太少之再重耳亦非形器也圣人作为连断之形画出重交单拆之象亦不过仿象隂阳变动之理究非有形器也夫由两仪之生而至于八卦六十四卦尚非形器安得执两仪而遂谓形器乎形器可见者也隂阳之在天地间可形见乎今谓隂阳为形器与孔子异矣详见篝灯约
　　孔子韦编三絶假年学易若止因占卜之事便费如许苦心则占卦固如是之难乎且孔子终身学之止成得一卜筮人犹得为孔子之学乎今曰周易止是占卜之书异矣
　　周易传道之书也孔子曰易冒天下之道又曰道义之门又曰其道甚大又曰和顺于道徳又曰三极之道又曰易有圣人之道又曰弥纶天地之道又曰形而上者谓之道又曰为道也屡迁又曰立天道立地道立人道是周易为传道之书何等精深何等奥妙皆由伏羲圆图之虚中与文王之乾元周公以初命爻及乾元无首之而出今谓周易止是占卜之书竟使学者视之与术数无别亦异于孔子矣夫占卜亦周易所有特周易之支流而非传心之正也
　　周易言性之书也河图未发之中洛书已发之和也圆图之内合则其中也外分则其和也文王之元亨利贞由未发之前而推及于已发之后者也周公之爻已在既亨以后而始成之一爻命名为初九之既用又以为无首是皆欲人由已发之后而追寻乎未发之初耳故于系说诸传既以为尽性逹天又以为察来也其干之彖传由资始之元说到保合太和却止是天命之谓性也其文言传由长善之元说到贞固干事却止是率性之谓道也凡皆已发未发之真诠也后面于始亨之利贞说出性情两字于得朋之坤说出美在其中何非性善之的子思孟子盖有所本矣今曰周易止是占卜之书异矣
　　周易穷理格物之书也今观其中所引天地日月风雨雷电山川水火草木禽鱼马牛羊豕之类无所不备至其分见于各卦各爻其象亦各各不同即有偶同者亦不必皆同一义彖象文言格其物穷其理莫非有益于身心性命之事今但以为占卜之书异矣
　　周易博文约礼之书也经之与传约二万余字乃上而仰观天文下而俯察地理近取诸身而人事之悉备逺取诸物而巨细之不遗其文亦已博矣而要其归莫不有大本存焉晰至精至变之象而归诸爻合至变至精之爻而归诸卦合至纷不齐之卦而归诸四象两仪合四象两仪而归诸虚中之太极则逹道在是大本在是矣孔子曰显诸仁是彰往而极博者也又曰藏诸用是察来而反约者也然博易而约难故曰其上易知其初难知也今但以为占卜之书异矣
　　周易天人合一之书也孔子曰易与天地凖故能弥纶天地之道又曰范围天地而不过曲成万物而不遗又曰裁成天地之道辅相天地之宜是参赞位育之妙在易中矣又曰与天地合其徳又曰成位乎其中是天人合一之在易中矣即在卦爻取象非据天道则援人事谓天人合一而已今但以为占卜之书徒向趋避进退周旋交接上留神曾未察天人合一至精至微之道即在其中与孔子异矣
　　圣人寄占卜于周易非徒欲天下后世有前知之道也亦谓占卜之妙析于几本于太极通于神明非逹性天而明于几者不能此便是教人最深最妙之今但以为占卜之书异矣
　　大传曰形而上者谓之道又曰一隂一阳之谓道则是孔子明谓隂阳为形上之道矣盖太极为大道之本体其中含蕴非图可画非言可说而流行之中隐隐有此二端徃来进退盘旋干济于中其所生之物有形无形莫不具是实不可以形迹拘也圣人目之为道盖以其方出于太极有理而无质故察其流行活泼之妙用而命为隂阳云耳所由既谓为形而上者而又谓为道也既谓为形上则非形器之重浊者可比既谓为道则又散见于万物本义曰卦之隂阳皆形而下者其理则道也是以理为形上之道而以隂阳为形下之器矣与孔子异矣无论太极之体至灵至虚其出不穷原非理之可言即此隂阳方从太极而出唯其至灵至虚运化太极之大用然后能流行变化充塞两间生成万物而不有其能变化万彚而仍无其质今谓隂阳为形下之器夫器则有形可观而隂阳何形之可观器则有体可据而隂阳何体之可据陆子辨之至连用四十字如寒暑上下昼夜晦明之类皆无形之隂阳尚未能察识其不详察人言中之意亦已甚矣至陆子谓朱子昩于道器之分朱子答曰若以隂阳为形而上者则形而下者复是何物据此防来则并未知物之所以为物矣中庸鬼神章固孔子之言也其曰体物而不可遗物即形下之器也其体之者则隂阳也朱子甞注为集注亦以所体之鬼神为隂阳不闻以所体之物为隂阳也其下又云来书所谓始终晦明竒耦之属皆隂阳所以谓之器夫始终何形乎晦明何形乎而谓为器乎此皆异于孔子隂阳为道之说也
　　周易之首乾坤以六十二卦皆由乾坤生出故谓乾坤为大父母周公所由于乾坤两卦特设用九用六两节此之义也今曰已成卦象之乾坤遂无能生诸卦之理然则周易之乾坤皆不能生卦何易有六十四卦乎且乾道变化各正性命与见羣龙之说特标于乾坤何谓乎异矣
　　孔子天地定位一节本言小圆图下面数往者顺知来者逆是言图中圆转活泼之机往字不重只要人追寻来处推求到太极里面知圣道之大原所由起耳此与立爻之法用一初字相似圣学极精极微莫妙于此故下面遂不复言顺往而但承之曰易逆数也便见得难察在来处矣若其既有所往明明有形有器显露出来有何难知故以为顺后儒不知反而遡诸始者之为逆但以未来者为方来夫方来则有形有器顺去而前趋者也何得谓为逆乎孔子言图而后儒言时孔子逆推而后儒顺求孔子遡厥最初在未有形质之先而后儒徴诸流衍在已有形器之后与孔子异矣来往之义未详此卦变卦综所由纷纷无己也
　　孔子之説圆图有察来之説又有阐幽之説是来之一字便説向最初之地了然最初之地虽属已过必不可作已徃説为是言图非言时也今以来为方来是説向将然之后是言时而非言图矣如以时而论往谓如今日追遡往日之事明白而易见则是以顺字止作易字解了以时而论来谓如今日逆计未来之事幽隐而难知则是以逆字止作难字解了非顺逆之防也是徒知逆而迎者之为逆而不知退而反者之为逆也夫人之行路也未有不以前进为顺退归为逆者也未有不以前进为往发足之地爲来处者也因前进之地而顺趋以为往因由来之处而逆反以徴来此孔子传道之妙也而后儒异矣
　　来之爲义隂阳二者皆有之盖阳位本上今由在下之天根而来自位乎上者视之则逆矣隂位本下今由在上之月窟而来自位乎下者视之则逆矣后儒但言阳来而不言隂来异矣
　　兼来往而言者是说图中圆转之机专言逆数者是反而追寻到太极初生之始今但认作占卜说入极数知来作前知防了竟使后人止目为占卜书全不知有圣人之道与孔子异矣
　　刚来柔来之来察来之来知来之来皆是一义皆指明从出源头说向太极里面后儒或以为由彼卦而来或以为未来之来或但作往来之来将来字分作几等与孔子异矣
