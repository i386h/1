<!-- { "loadSidebar": true } -->
　　善与不善合天人而论之无过一个生气一个戾气而巳如干之元便是生气天下万事万物无不资之以始逮于各正性命而保合之则遂为太和之气若使人袭外来之邪妄干犯天和化为戾气则夭扎沴厉无所不有此世之所以有治乱也人之仁心内涵徳行完固未有不善气迎人者也孔子言仁明此生气也孟子集义集此生气也性此生气善亦此生气也子思之逹道生气之周流发越也孟子浩然充塞天地生气自还其本也中庸原性于天便是推生气之所由始合位育于达道便是究生气之所充故子思中庸全是说性知仁勇性中之徳也费隐性中之全体大用也诚明则性中所具虚灵不昩之真三重以下皆性中之事业位育之实功也无非发明首章一个性字约其大旨无非生气之蕴含与生气之发舒而已特生气之蕴含原不可见故但以为中中也者指其位而证之也到得已发而适见为和故又有和气之说太和者和气之聚也和气者生气之发也逮于中和既致而位育成能岂非以天地之生气辅相天地之生气裁成天地之生气乎藏之于无朕取之而不竭非其生生不息曷由能然发之而弥纶极之而充周非生气之发越曷由能然若使邪僻妄干于外则为戾气戾则非性也是感于闻见既伏而不知扫除防其根蒂渐生渐长渐乆而渐逼其真者也顔子问仁子曰克己复礼请问其目则首曰非礼勿视非礼勿听是皆把持门户遏絶道路使外诱之不入以涵养此生气耳子思曰率性之谓道孟子曰孩提之童无不知爱亲敬长又曰见孺子入井皆有怵惕恻隐之心乐记曰人生而静天之性也感物而动性之欲也感物而始为欲非性之有矣三月两月之婴乌能指称其恶而证之天下岂有生而不善者哉即此戾气縁感而伏初亦甚微不过歆于可欲一念苟且以为不大伤害而已殆其既乆有稍甚于此者亦以为不大伤害矣又其既乆即大有甚于此者亦以为不大伤害矣逮于积之又积习而安焉而计较之心遂已乎乌有及至戾气充塞胷中将本来自具之生气何地可以自容坤之文言曰积善之家必有余庆积不善之家必有余殃是积之可畏也如此又曰辨之不早辨是因履霜坚冰之辞而知其积之甚易故末结之曰盖言顺也此顺字不作慎字解犹云积之甚易不可不辨之于早而防其积累于后云耳春秋谨始慎微正与周易同旨所以夫子教顔渊为仁直以勿视勿听者言之防其易入者于外养其至微者于中检其易荡者于初慎其易积者于后也生生之理既培则生生之机自逹故后此参赞位育絶大作用胥由此生而莫之能御所由谓为生气也夫人之生也本无不善之性今试向自身打点为生气乎为戾气乎如其戾也则种子既差逮于发生安所得和气哉鸡无伏鸾凤之能兎无乳骐骥之理根本差别遂至差别到底今欲从而转易之将欲生龙必先以龙为种将欲生凤必先以凤为种非于念头方动未动时戒慎恐惧极力扫除如顔子之四勿留心培养如孟子之集义未见为当也此如种嘉谷者当稊稗初萌时便遂和根防去而所存之嘉谷犹复时时灌溉相似只待无极太极中尽情变易过了使不知不觉自然发出来无非生气恁时方是换了种子此浩然之气所以常伸而率性之真所由逹而为道而位育参赞之不难也夫天地之所以不息唯此生气相循于无尽耳人之生气秉受于天则立人道以立天地之道安得不参为三才位为三极哉顾人之永年有期颐耄耋而不衰者非生气之既厚而栽培之力多奚由臻此向有索求嗣方者予甞以生气之说语之果能内培生气之根外畅生机之化天地鬼神可格范围曲成不难而况在一身一家之事乎







　　周易函书别集卷十六
