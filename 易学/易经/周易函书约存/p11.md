<!-- { "loadSidebar": true } -->
　　交如夫妇生如六子盖天地之气徃来其间止有升降聚散阖辟已耳圣人以图象卦爻拟议之无一而非象也夫天气不能不下降地气不能不上跻则所谓交也地既涵天之气胞胎宻固以渐发育出来则所谓生也今试于彖传中举一来字便具此交字生字两义即如无妄刚自外来而为主于内盖以内象本为坤体坤之为象原未有阳而忽来此一阳是为自外而来自外来者以坤阴为主而干阳来交此交字之义也一交而阳掩其阴则坤初遂为之伏矣既交以后坤中忽现此一阳有似于坤中生出者然也故又以所生者为来如复见天地之心是也来而谓为见心是由中而出外伏象之方露者也非如由中而生出者乎由中生出而未离乎中故以为见心焉耳交则所见者因掩而伏如男之有求于女生则所伏者旋出而见如女之妊娠而初娩也惟伏之一字为能究见之所由来与见之所由徃则是交字生字尽在此一字中矣若动则由见而伏变则由伏而见者也故每爻悉具此四通之妙也
　　其在系传索之一字便兼交生之两义盖索犹索债之索索者求也先有以与人而求以得之于已也夫有求于彼而即以获助于彼则与取之两义具矣天地间无过阴阳流转但到极处不劳而自复特未可胶柱而鼔瑟也
　　来交者自外而内也所生者自内而外也先有交而后有生兼此两义始明来字之説何谓交如言刚来则下三爻之体卦必具坤象而来索之干则其自外者也此皆在成卦之初言卦体之所由成安得执已成之卦目为卦变谓某卦自某卦来乎循环太极图比之六十四卦图纯坤止得六爻左为干始必交坤而始右为干终必交坤而终是皆坤内干外而干之来交于坤也其坤之交干而为柔来亦然何谓生如言刚来则下三爻之体卦亦必先具有坤象坤中本未有阳因与干交含气于中渐渐生化出来则初中末所见之阳皆由先伏于中施生而敷化本无而忽有者也以其由坤而生故遂指坤为来处其坤阴之生于干体亦然如以交言则阳不可无阴阴不可无阳之义如以生言则阳根于阴阴根于阳之义阴阳两不相离则以外而内交者为来无妄所由有刚自外来为主于内之说阴阳互为其根则以内而能生者为来复卦所由有克见天心之说交而谓之为索是先与后取之义犹置虚器于此先且旋旋实之后始取而资用之无实而资诸虚器安得取擕之甚便乎古人所由有将欲取之必姑与之之说凡皆深察阴阳往复自然之灵妙藏诸不竭之府不匮之源者实难言说有若此耳先儒谓与之之意乃在乎取之为权谋之术是全在人事上留心而未知此为阴阳互根徃复不穷之的解也则亦未知圣人用一索字便兼此两字之妙矣化育之所以不穷以先有生生者存也生生之所以不穷以先有能交者存也周易六十四卦自刚柔始交而下无有一卦不由交得无有一卦之往来上下不从交处发挥先有交而后有生交则其与生则其取也与有限而取亦有限与无穷而取亦无穷矣但自徃者施者而论则为与而取自来者受者而论则为交而生也
　　系传曰日徃则月来寒徃则暑来徃者屈也来者伸也尺蠖之屈以求伸也龙蛇之蛰以存身也不有往者安有来者不有屈者安有伸者是皆与取之义也是皆循环太极图中相因互根不穷不竭之妙也射者之欲致逺也必先张而向内投壶之矢入之过急而反跃于其外也釡庾既盈更实之以非分之物而反溢而出也今之冐风寒者治以火礶火性上炎本宜外达顾或内翕而自敛也其取之资乎与也与之资乎取也一与一取但操一术而两用偕来灵妙无比阴阳之相因本如是耳槖籥之喻与一气屈伸之説其皆取精而绘神者乎
　　八字命爻之说
　　圣人命爻之义止有十二様笔法阴阳各六九六分称是也然其因卦论爻因爻论卦而三百八十四爻之义遂巳各各逈别顾此十二様笔法要其寓义止有八字初上九六二三四五是也九六之义出于河图生数先儒亦既言之如上八字或上或下或举其端或举其委从来未有注释今畧言之
　　何以初命为初上命为上也曰圣人立卦止于三爻不以两画成卦不以四画成卦其妙正在于此何也以天下之物各有其位位之所乘各有其时时与位合而叅差不齐之数出焉圣人设卦立象凡以考时之所値位之所乘而已然时有三位有三等故立卦止于三爻何云时有三候曰此槩辞也今但取一时铢铢寸寸而较之虽百千万不足尽此一时之数矣譬自盘古开天以及尧舜其中歴年原不可考今以三约之曰此古之初此古之中此古之末即无不可以意防者又如一岁十二月今以三约之为岁之初岁之中岁之末即无不可以意防者下至日时亦然是流行之机或逺或近或舒或促皆无有逾此三者也何云位有三等曰此亦槩辞也今但取一物铢铢寸寸而较之虽百千万不足以尽此一物之位矣譬若立五尺之竿于此今以三等约之上者上中者中下者下尽之矣又立千尺百尺之竿于此以三等约之上者上中者中下者下尽之矣是形器之属或高或卑或广或狭均无有逾此三等者也所以然者上古民淳事简以三约时以三等约位得其大槩即无不可共喻矣后世知识日开嗜欲日甚一岁之分而为月又分而为日又分而为时又分而为刻又细分之而至于毫丝忽之不可尽其于位之长短小大亦复如是又细分之而至于毫丝忽之不可尽皆其细已甚者也至约以三等三曾有出圣人之范围者乎凡有位者必有时于是乎有上之时中之时下之时凡有时者必有位于是乎有初之位中之位末之位圣人欲以卦象尽天下之物则不得不体物象所自具之时位而命之爻是则三爻之设不可增也不可减也固三三等之寓也然就三爻而立之名取时也则必遗位取位也则必遗时圣人知阴阳无耦则生化之源絶而凡物之生又先气而后形于是乎立为重卦以时而命内卦之初明乎气之肇端于此始也以位而命外卦之上明乎形之成质于此定也周公释爻每兼时位职是故也时阳而位阴时虚而位实时由干出位由坤始也其但用槩辞者以周易之象必总挈大意然后能冐天下之道周天下之务非其细已甚者所可兼也
　　时何由昉流行而不息者乾道之动用也故不可定之以位止可考之以时位何由昉镇静而有常者坤德之静体也故不可定之以时止可正之以位卦爻刚柔悉出乾坤无一卦一爻无刚柔则无一卦一爻无动静无一卦一爻无动静则无一卦一爻不具此时位者矣然时出于干而阴爻亦得言之位出于坤而阳爻亦得言之者此又乾坤相须之大用缺一不可者也
　　言初而不言中末言上而不言下中何也曰周易为上古之书文字初起不能不简而该使人便于传习而深致其思耳非如后世文字既盛道理大明遂添出者也之乎累牍连篇而不可止矣即如屯卦继乾坤而居序卦之首便曰刚柔始交刚柔者乾坤也交也者刚柔之互也始也者该六十二卦之辞此后惟泰否归妹三卦或言交或言不交其余五十九卦无有一卦言交者该于始之一字故也圣人知六爻各一其时位而又不能合此时位该以一字乃以初字着其时之理于下而以上字着其位之理于上各从其所重而定之云耳干以始之故举其端而言初坤以终之故竟其委而言上又使知卦既有初则其为中为末举可类推卦既有上则其为中为下举可意想也又使知上与初对则上字原可以该末初与上对则初字原可以该下凡皆简而能该引端而不待竟委者也周易卦爻不贵文字义理而贵象以象之所该原不可量固如是也
　　内卦为来外卦为徃初则来之始上则徃之极也用一初字是欲人遡源于太极用一上字是欲人知极则必返也
　　有往则必有返有来则必有初如人从何处来必有最初发足之地非仅向发足时考之也是要穷到地头知其来于何处耳缘爻象从来之处非可易察故孔子曰其初难知若其既有所往亦无往而不返之理今以一上字説到极处而必返之理自在其中由其上之已无可加则徃到极处已彰显而易明故孔子曰其上易知也
　　今以上之一字比诸初则初当曰下以二三四五之义比诸初则初当曰一乃不曰下不曰一而特命为初此圣人寓义之最精者也周易卦爻原本先天图而先天四图原本图书凡要推到天地未辟以前探无极之幽深标太极之精蕴用以开天而明道耳逮于乾元一亨万物之始悉资于此但当未有形质之先止有气耳此气初萌莫不托始于乾元毓灵于太极此时既无形象可以指证其位非考之以时曷由辨乎顾时有三而初则气机之将萌方从太极天心流衍而出故特用一初字以发明卦爻从出源头是来字之义即寓于初字之中彖于内卦称来即从初字出也文周命爻用此初字正以传伏羲画图之心以上契图书之秘奥而已非如来氏卦综谓从上卦一覆便来者也又非如卦变之説执有形之定象彼此互易而得焉者也夫卦综卦变皆説向巳成卦体之后岂有两人之体可以剜肉相易者乎然先天四图传于邵子周易正义倡明于邵子而究为不切之浮义所混无有能辨证者谓之何哉凡物既有其初则此后岂有穷尽故不言中末是初之一时重于中末也凡位既定于上则下焉皆其所统故不言下中是上之一位重于下中也
　　周易所有卦爻皆本伏羲大圆图开而成焉者也其六十四卦之初在圆图中则两仪也两仪生于太极而太极无象可求故文王以两仪初成之爻命名为初为其有形可覩自此一爻而始故二三四五皆纪之以数乃初之一爻非数所能始以有太极在其前也防以伏卦而取震象一阳未生之始亦曰无初是正有无分界之始亦即此初字之义也缘其分位本属两仪又不得上侵太极之一论其成质实居有形之最先又不得连太极而序之以下侵中爻之二故以初字命爻使人探本穷原由其能来之故而追索于所以有初者耳此系有无分界闗头非此初字不能标出也不知初字之妙不推本于先天圆图安知全部周易悉是先天而卦之与爻安得不认为有形有体之物哉
　　以初爻之义比诸上则上当曰末以二三四五之义比诸上则上当曰六今不曰末不曰六而特命为上言乎其爻极于此止于此也盖立卦定于三爻其义出于三等三六爻则重焉而巳伏羲画至六爻已成六十四象足以备天下万事万物之理六爻之外无以复加圣人即寄无以复加之义于最后所成之爻而命名为上言此外已无可上也若使此外更有上于此者则此爻不得谓为上矣故自初观上而成爻最后则中末之义即在上字中自上观初而其位最卑则中下之义即在初字内此皆比例而互见者也二三四五纪之以数而上独非数以数之所衍原无终穷之时即上之一位亦非数之所能极也
　　何由知爻之止于六也伏羲画至六画劈内外各三而分视之见在内之三爻止有八象而在外之三爻犹然不越此八象知八象既具而事物之理已全备而无缺故于图内折出三画之小圆图职是故也亦如两仪之上再加两仪遂成四象然屡加而至六画爻爻合而观之俱不越此四种之象故圣人之揲蓍以成爻也亦止以四象命之而已化育之妙有阳不可无阴三竒也六耦也则叅两具矣内气也外形也则体用全矣故卦止六爻而不复増所以但名为重卦也
