<!-- { "loadSidebar": true } -->
　　悔亡者中以行正也此二字为主象失得即悔亡悔亡故勿忧互坎加忧恤象变不成坎故勿忧凡人有失则悔失而得故悔亡而勿忧来氏曰失得二字皆出于离谓火无定体倐然而活倐然而灭得失其常也因举诸卦以为证言之原原委委可谓好学深思者矣然剥卦亦言得舆何离之有不知失得之义悉出于坤即得朋丧朋之故以坤之动必见震艮两象震得也艮失也详具原卦易卦与天运同体率言隂阳徃来既有徃来何无得失徃吉无不利着顺丽之美也
　　象曰失得勿恤徃有庆也
　　隂变阳干为庆有庆即吉无不利
　　上九晋其角维用伐邑厉吉无咎贞吝
　　角刚而在上者晋角谓欲进而前无地也即上九二字此主象也维系也比隂应隂变隂系恋隂私皆不光明之事故孔子小象凡阳比于隂皆以为未光又离火外光今不成离故未光离为戈兵坤为众变震众动戈兵伐邑象坤故称邑离火外围亦邑象今离象变去不成外围故曰伐邑伐邑即同人伏戎于莽也上爻言一卦之全体此正动而顺之象也唯动而顺故征伐虽危事亦可吉而无咎第邑虽可伐威行而明失虽贞亦吝矣
　　象曰维用伐邑道未光也
　　道未光者由离变震也顺而丽明者今顺而丽动故维用伐邑而未光也阳称道震大涂亦道也道者在外之作用与乾道变化説在亨后相似此句止释维用伐邑者全从变震立象也不释厉吉无咎贞吝者征伐本危事伐私邑虽吉无咎而亦厉且吝也荀爽曰阳虽在上动入防豫故道未光时论曰火归天水归地者也上经五卦为水天需先天所起也下经五卦为火地晋后天所继也故坤游需干游晋伏对轮也火天大有火地晋归转轮也火地晋地火明夷旋转轮也离曰继明干曰大明干离同位也干曰大明晋亦曰大明天地同继此日也
　　【离下坤上】
　　夷伤也日出地上则明日入地中斯明伤矣
　　明夷利艰贞
　　明为阳徳今入地中坤迷故明伤他卦言利贞此独利艰贞盖圣人君子虽不可不正却费许多艰难委曲也
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之【杨易以内文明十五字移入晦其明也之下箕子蜀才作其子俞氏以其子即箕子周公不敢显言岂知其古作亓后人加竹耳郑荀向以俱作似】
　　干为大明离出于干故为继明离代干而宣化日代天而为明故离象日日明于昼暗于夜是日入地中阳为隂掩也离文明在内坤柔顺在外此卦徳也蒙被也大难谓坤坤体先迷伤明者也言具此卦徳被此大难也易象包括最广以卦徳言则文明柔顺一象也以人所处之时言则内明外暗为明伤一象也以致用言有此卦徳故内不失已外得免祸又一象也三象固不相妨晦其明自人之用易言即藏而不露也正志者不失其正五为坎离之爻也正志即晦明中事内难释艰正志释贞大难闗天下之难内难一家之难也明伤于下卦故称内难而遂以五为箕子艰贞独系箕子者内难更亲切其晦明之心更难于文王也野同録曰初见防伯夷太公也二离主承坤文王也三明极当暗交与上敌武王也四居暗下承明之际应初比三归周之防子也五居坤中承暗主箕子之艰贞也上位尊而暗极纣也
　　象曰明入地中明夷君子以莅众用晦而明
　　坤为众众字指得广若文王箕子之于纣皆在其内用晦而明即晦其明之説晦者欲人终不知其明也而明者自心则不可晦也晦明便是自心之明晋明着于外故自昭明徳此修己之道也明夷明伤于内故用晦而明此治人之道也
　　初九明夷【句】于飞垂其翼君子于行三日不食有攸徃主人有言
　　离为雉鸟象中隂身两阳翼变艮与小过同象亦翼也明夷于飞伤于其飞也鸟飞以翼上升者也伤则必垂今在下而变动故以为伤而垂然此在夷初但曰垂翼犹非伤之重者此二句为主象下则释以人事也行与徃飞象不食有言垂翼象此足爻变则互震涂艮径故曰行曰徃三日不食离数三又为日三日象离中虚为大腹变艮则兑口伏不食象于行本爻之动也攸徃连下指所适之主人言应也因互见艮之止坤之晦坎之险也变艮伏兑口不食有言象互震声亦言象
　　象曰君子于行义不食也
　　时当明夷义合如此与攸徃有言皆主象之象故不另释
　　六二明夷夷于左股【子夏作睇于左股睇旁视貌京作胰马王作左般姚作右槃】用拯马壮吉【説文子夏拯作抍】
　　夷左股虽伤而未切未至上体也去暗君虽不如初之逺可以言行然与上无应亦不为近故象足上之股互震伏巽股象爻变互兊覆巽亦股象明夷象人身足股腹首是也股居下而在后故曰左易中言左皆后字详师卦左取相背义今言相左是也相背则幽暗不明二为隂爻又处下中故取后而相背之义拯救也变干健则壮矣干为良马故曰马壮言用健壮之马速以拯之斯吉宜曰坎马曰壮非老非少则壮矣二外臣曰左股四内臣曰左腹夷股犹浅故用拯救羑里夷左股也用泰颠闳夭拯马也得专征伐则吉矣
　　象曰六二之吉顺以则也
　　顺谓外柔顺则法则也言外虽柔顺而内实文明有法则也故用拯马壮因二中正故也一説当救不救非顺也救而不速失其机防便不得法非有则也救之且速是见机明决顺而有则故吉顺谓隂爻在内与上坤同体故言则
　　九三明夷【句】于南狩得其大首不可疾贞
　　离居南南狩狩于南也南者干阳之君位而暗隂居之三与之应故称南狩谓此阳上徃摧隂也晋成公伐郑楚子救郑晋占遇复曰南国蹙解为南行摧隂先天图北内而南外卦象法之亦下内而上外与此南狩同义此为坎爻坎爻动变并离象亦不见故也离互震戈兵震动故言狩又互坎离南坎北坎主冬狩者嵗终田猎之名故称南狩不言征言狩讳之也大首元恶也上爻称首言应也伏干故言大首谓在上居天位也获者震爻也一阳而上下之隂附之也疾贞连看与复之无疾同义有复象也自暗复明当以渐次不可猝然取正也二隂爻虑其过柔故防之曰用拯马壮三阳爻虑其过刚故抑之曰不可疾贞
　　象曰南狩之志乃大得也
　　初説行故言义二居中故言则即天则之则变干而见复象也凡人处事心中先有凖则乃始无误三互坎故言志志者心之所之三居下卦之外其明外见故心可众着也
　　六四入于左腹获明夷之心于出门庭
　　爻象防子乃纣同姓是腹心之臣坤为腹与上同体而在卦中故言腹变互巽入象左腹者古人尚右故右前而左后师四左次今言左迁天之左旋皆谓向者前背者后也四五与上同体皆属亲臣五近则前四逺则后故言左坤先迷腹中乃黑暗之地处坤最下故也四当心位获者震象明夷之心纣之心也坤为户门庭象震动出门庭象谓遯去也初异姓故言行四亲臣故不曰行曰出于者于于安行貌坤顺而足动故安行
　　象曰入于左腹获心意也
　　此由明入暗之象人之心意最不易知入腹而后得之入者巽获者震也
　　六五箕子之明夷【蜀才作其子其即箕赵賔作荄滋】利贞
　　五近暗君居至暗之地有柔中之徳晦其明而正其志所以徉狂受辱凡五皆君位此特加箕子明非君也上曰登天明上为君也三上相应三曰得大首指君言也君能覆冐天下下五爻皆所綂也三明极武王也上暗极纣也五柔中箕子也故君之一位论位亦论徳
　　象曰箕子之明夷明不可息也
　　明不可息言明可晦不可息以其在内不露故为箕子之贞
　　上六不明晦【举正作至晦】初登于天后入于地
　　不明指伤人言晦指自伤言最逺于阳故不明处坤隂先迷之极故晦此主象也他爻皆受伤者故皆言夷此则暗所自出匪特伤人并且自伤故但言不明晦而不及夷也登天日出地上也入地日在地下也登天者上之位入地者六之隂穷上而暗极与日俱伤矣
　　象曰初登于天照四国也后入于地失则也
　　照四国以位言日出地上能照四国亦如人君居髙位得伤人之势也失则以徳言见君当视民如伤乃今伤人失君之则矣失则即晦也明见于外而失本于中二之顺则为外明虽伤而中徳自若则明之本原如故今坤隂居上外本无明而又鲜中徳是明之本原全无故以为晦而失则凡言则皆在中之事也故爻辞不明指外著者言晦主内藏者言是内外俱伤也
　　【离下巽上】
　　一家之人巽以长女处四离以中女处二二四皆得八卦正位又五阳二隂内外各得其正皆家人之义也订曰外踈之也故二女有二心内戚之也故一家如一心
　　家人利女贞
　　马融曰家人以女为奥主长中二女二四各得其正故特曰利女贞来氏曰言占者利于先正其内以占者言非女之自贞也盖女贞乃家人之本女正则外无不正矣
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　圣人观卦象以立名则卦中实义即名而具如卦名家人则全言家人之事然家人亦象也故诸卦皆无第一层实义所可言者第二层象义耳物理人事皆象也此卦既名家人专言人事可矣若误认为占卜而槩言人事则非男女正位谓隂女得二之正位阳男得五之正位也二五相应凡卦中隂阳皆分之卑而聼命于二五者故称严君严非严厉乃尊无二上之意父母者二五也父子兄弟夫妇诸觧各异其説【煦】按周易止言隂阳隂阳皆以得位为正彖辞止言男女正耳原不必穿凿分防初上两阳家也五正位于外即严君父也女正位于内内主亦严君即母也以次相承凡阳爻皆子也上者兄而下者弟也初三五夫之位正也二四妇之位正也故曰父父云云也天下定无过凡事各得其理凡物各安其位与家无异也此即亲亲长长而天下平之义
　　象曰风自火出家人君子以言有物而行有恒
　　火炽则炎上而风生是自内逹外之义风化之本自家始家之本又自身始言行一身之事正家之本风化之原也有物则言不虚有常则行不怠巽覆兑口而照以离火巽伏震行而照以离火故既象言行又皆言有也言行君子之枢机有物有恒则其自也火丽木而外着其光之象也
　　初九闲有家悔亡
　　闲防也阑也从门从木木设于门所以防闲也初为门庭之爻应以巽木故取防义变艮为门为止亦门阑止防义闲谓上下二刚域中爻于内闲家之道唯在始初谚云教子婴孩教妇初来是也离明阳刚处有家之始离明则有先见豫防之明阳刚则有整肃威如之吉故能防闲家人各得其正而有家有家者有物有恒之妙有也
　　象曰闲有家志未变也
　　志未变谓初也初而闲之其后可无悔矣有家者初有家也
　　六二无攸遂【杨震传作由遂】在中馈贞吉
　　遂专成也阃外之事无所专成隂爻顺静之象乗承应皆阳故也中即内卦之中馈饷也互坎饮食象馈食内事故曰中馈有顺静之徳而事不专成所职唯在中馈故正而吉宜曰鼎火烹饪于外曰享帝养贤家人火烹饪于内曰在中馈彖利女贞唯六二之中正当之蒙五变巽事师之道渐四体巽事君之道家人应巽事夫之道
　　象曰六二之吉顺以巽也
　　顺从而卑巽乎五也小象言顺巽者三蒙五互坤为顺变爻为防渐四变干伏坤为顺未变为巽家人亦变干伏坤为顺应爻为巽然皆隂爻故皆自具顺义
