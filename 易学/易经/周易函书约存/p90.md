<!-- { "loadSidebar": true } -->
　　二弗损益之益上也上弗损益之自益也居损之极独受其益又损极将反不待损而自益也不待损而自益无伤于人何咎之有正而吉之道也利有攸徃与悦应而见震也五止益以十朋此曰得臣无家明此爲主爻即君爻也益初亦爲益主得告公从者爲应即此得臣也艮象庐故曰家艮家变坤臣故曰得臣无家师上由坤变艮曰承家家象见也此由艮变坤曰无家家象隐也无家即公尔忘私谓应之损也
　　象曰弗损益之大得志也
　　不待损而自益其志大得可知大谓阳得志谓三隂顺承而有应与比五泰三同皆谓隂顺阳也
　　【震下防上】
　　以上卦干初之阳益下卦坤初之隂故名益损益之上下皆论阳爻阳动而有为也益从水在器皿而益后加水作溢耳
　　益利有攸徃利渉大川
　　下动而上巽雷动风行有何阻滞故利徃震巽皆木大象离中虚木而中虚舟象故利渉大川利徃处常利渉济变也观于损下为损益下为益则下之不宜损可知谓剥民者当乎
　　彖曰益损上益下民説无疆自上下下其道大光利有攸徃中正有庆利渉大川木道乃行益动而巽日进无疆天施地生其益无方凡益之道与时偕行
　　损上干而为巽益下坤而为震民坤象无疆亦坤象艮伏兑悦象隂以得阳为説此益在民也自上下下由朝廷遍及之象也干为大明以干照坤其道大光干称大大象离互根故光道者君所奉以损益者也此言益在君也损之损刚谓为益上亦此义也损益皆损干益坤特益处常而损处变故损曰有时则有时不然矣益曰日进无疆则不可以时限矣益本损上而君仍获益所以名益五本中正二又应以中正是君得其臣故利有攸徃大象离伏坎大川象行震象震巽木也上风下木而中虚仗水而行故云木道乃行动则奋徃巽则顺入故日进而不可以时限无疆而不可以地限也日谓离进谓巽无疆谓坤学问如是君之恩泽亦如是此二句言人事之益天施者干阳来初而为震地生者坤隂上四而为巽干施则天道下济而资始坤升则地道上行而资生所以品物咸亨而其益无方此二句言天道之益宜损宜益各有时故与时偕行
　　象曰风雷益君子以见善则迁有过则改
　　风雷之势交相助益风雷隂阳之始见善有过皆自初几言也善迁者复初之几改过者巽入之能皆益道也
　　初九利用为大作元吉旡咎【侯果曰大作谓耕植也】
　　大作厚事也如迁国之类是也阳称大震为作元吉无咎者复初之爻美词非戒词也若云其所大作必至大善乃始无咎则大吉之吉究何所指又必何如之吉乃始无咎也正因此为初六是下民卑贱之象今得上干益而为震实为震主阳刚震动大作之利何待言乎象曰下不厚事特添下字于上正因位卑本非厚事之位而震动有为却由益下而来实为震主益卦之益全在此爻恐其不知大作之利故策之况与坤之初隂相比已不若四之近君可以有为故特以下字明之虞翻以耕播取诸益者为大作集曰下民愚贱彼不能自厚于所事非阳刚自上来大作而为之所下何赖焉此解亦得益下之义
　　象曰元吉无咎下不厚事也
　　下谓坤初位卑柔顺何能厚事益以刚明震动之阳又为益主正宜有为不可安于常分此与损三益上同义但彼为损卦则説在隂爻此为益卦则説在阳爻皆损益之主爻也
　　六二或益之十朋之弗克违永贞吉王用亨于帝吉二本应五然益之淂名实因初阳由干益坤因为益主乃二独乘而比之故曰或益之谓出应外也初坤获干阳之益此独比而最亲故弗克违永贞吉者隂居隂位而得中也王谓五以隂应阳得中而顺以承之故为王用帝谓震初亨通也既顺承而应五又得益于初阳若王用之以通于帝者然也王用者有应也亨帝者或益之也前三句以物理言爻徳亨帝句以人事言为前三句之象也
　　象曰或益之自外来也
　　自外来谓所乘之阳来自外干下益坤初二独得而比之见出于正应之外也即卦辞王用之义诸卦皆以乾坤为体其动用为主之爻莫非自外来者
　　六三益之用凶事无咎有孚中行【句】告公用圭【王肃作用桓圭】凶事与损四之疾同互坤变坎也复得初阳则无疾矣此爻变坎动极而防又处穷极多凶之地与损上之隂相比故称凶事谓艰难险阻利害忧患之所聚也人当此时困心衡虑可以动心忍性増益不能则虽凶事实所以益之故既以为益矣而又以为无咎有孚中行者言当诚信为主以行其中道此教以处凶事之道也告公者不敢自专坤顺故也此卦下主初阳上主四隂三去初逺而比近四隂四公位也用圭即诚也有孚之象也见得资六四之自损亦因以获初阳之益也圭合信者也
　　象曰益用凶事固有之也
　　单释凶事一句可知下文皆一义矣固有明与或益者殊也二有外来之益故曰或益之三守固有之益故曰益之
　　六四中行告公从利用为依迁国
　　行即损三之行中行谓自初而上于四与三人行损一人同义告公从即得友之义初阳本居四之公位今为益下而之初俨若商于四而四告之者故曰公从因益之主爻实在初四故为此象迁国即在公从二字中与损卦得友之行同义非有他义也三四在一卦之中故曰中三之行震也四之行应震也从者巽坤之顺也中行告公从若四以中行之道告干四而干四遂从之也可知益卦専主初四而四又主初也互坤国象四当内外徃来之交又得干四下益之位故有迁象五六皆阳而坤隂顺比故又有从象依象此正损三与得臣无家相应之爻故有告公从象告公则不自用不自専矣
　　象曰告公从以益志也
　　坤巽皆顺隂柔非有为之才故但曰志告公义自在其中
　　九五有孚恵心勿问元吉有孚恵我徳
　　坎离中正之爻故曰孚曰心以干益坤天道无妄五适居中则恵心之诚可知巽为命艮伏兑为口皆告问象故三四五皆言告艮止掩兑勿问象豫四之勿疑互坎逢艮也三之告坤顺也四之告下益之干初为卦主也五之勿问君之中徳出于诚然也今益下而下顺承之是下民诚信皆以我徳为之恵矣所以元吉然曰我徳则非止财利之益矣
　　象曰有孚恵心勿问之矣恵我徳大得志也
　　隂爻不克自主皆曰告公四巽主而亦曰告为卦重益下而四居震初下益之位故告而曰公又以为从重阳之有为也九居五则有益下之权居中则怀益下之心此心诚然何待问乎乃震四下益为初实行也故曰行九五居中无迹可见故既曰恵心又以为所恵者我徳又以为大得志若公之能益为五所驱使耳四益志而此大得志者四之益下是告公从犹然资人以益也曰益志则非我之行矣五大得志是益下之志出于自心故以为我徳又以为大得志见顺而承者悉被其恵匪他人之徳也
　　上九莫益之或击之立心勿恒凶
　　穷极将反又系上损之爻故曰莫益盖益下之干为初故利用大作五居尊位凡有所益皆其驱使故曰恵心又曰得志上亦干爻既不下益则无能益之行又不居中则无益人之心故莫益互艮手变坎盗大象离为戈兵盗持戈兵与动极之爻相应击象防上之击亦艮爻而大象离也击者徳不下益而人多侮耳或者外来之词作求益不已説与勿恒左矣勿恒即穷极将反也来氏谓损之言时非常道也益之日进无疆所贵在恒不恒则不能益而不已故凶勿恒者巽进退不果也
　　象曰莫益之偏辞也【虞卢孟侯俱作徧辞周布也】或击之自外来也益下者干上无益下之行又鲜居中之志故曰偏辞见未得益人之正道也或者谓出意外与六二同但分吉凶耳偏作周布説亦似有理
　　【干下兑上】
　　夬决也阳决隂也三月之卦五阳盛长一隂将消决象水在天上势必及下亦决象
　　夬扬于王庭孚号有厉告自邑不利即戎利有攸徃隂居上极王象伏艮门阙庭象干实称孚兑为口号象隂居亢悔之位厉象干伏坤邑兑口告象利有攸徃壮阳升进之象扬于王庭隂爻居上志得意满象旧説以孚号为正名其罪与即戎何异来氏以孚号为呼三而与之孚众阳同志决隂安得止谓呼三当知孚者干阳自具之徳一隂据势崇髙扬扬王庭众阳在下而上奉一隂故宜志得意满也彖曰柔乘五刚不曰刚承一柔则向解作号而扬于王庭期与众君子同力合徳未尽厥防观夬而和可知矣夬干徳和兑也利有攸徃干徳也【煦】按此与剥上同主上爻剥之硕果得舆为一阳临下众隂即此之扬庭孚号也此谓一隂骄下众阳即剥之硕果得舆也孚者隂阳相契之理也剥之剥庐谓处穷极之位将变去而为隂此之有厉谓处穷极之位将决去而为阳告自邑不利即戎者干阳上升有至健之性隂爻俭啬无逺大之器唯与同体之二阳恱而受之同体故曰自邑兊故曰告恱故曰不利即戎也利有攸徃干徳也当与剥卦叅看详具函书然细玩周易卦爻全以贵阳为义则夬与剥不必同论亦其义分当尔且所贵在阳贵其有为者耳故剥上之阳则以仅存为义而非诸隂之所能剥隂柔静而无为者也夬上之隂则羣阳上进而夬之阳流行不息升进不已而有为者也故诸阳之在爻无论应与不应皆以决隂为义此又不可不知者也
　　彖曰夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸徃刚长乃终也
