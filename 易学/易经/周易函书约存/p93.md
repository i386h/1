<!-- { "loadSidebar": true } -->
　　三隂顺而萃四五虽居尊不与隂接是萃而但有其位者阳刚中正无愧大君之宜故可无咎然隂与四接而此实隔四故又有匪孚未能即萃之象又言若未见信于人必至有悔又当修其元善永长贞固之徳不可徒恃有位之权势而使匪孚者终至于孚则既有其位又感以徳匪孚之悔庶可亡也萃之为义阳爻皆可言之只为逺隂故有匪孚以下之象不可以为分萃小象曰志未光岂不为徒有位而无徳乎
　　象曰萃有位志未光也
　　坎故言志伏离明徳幽坎中故未光与屯五夬五同义皆兊变震也盖隂阳相说相比此未光也又变震为情动性顺此未光也变豫和乐此未光也阳与隂聚又说又动又顺又和乐安得志之光明如此则有位无德言此欲其修德免悔也观上亦欲下隂之顺而独据于五故小象以为志未平与此同义
　　上六赍咨涕洟【虞李咨作资】无咎【赍音咨又将啼切洟音夷又音剃】
　　赍持也遗也持以遗之也坤为财巽为进互艮手持遗象谓因财物而致孝享也爻谓以忧愁涕泪之状赍之以告于神明也兑口咨象又为泽涕洟象自鼻出曰涕自口出曰洟艮鼻离目体大过死象故云然隂处萃终无位无徳无应求萃不得可惧甚矣诚能忧危之甚深惧以图存至于赍咨涕洟则危者可平得安位而免祸可无咎矣水润泽其地万物羣聚而生乃天地生物不测之道故六爻皆无咎
　　象曰赍咨涕洟未安上也
　　不安上者不以在上之位为安因顺而萃者皆在下也
　　【巽下坤上】
　　木生土中长而益髙升象巽进坤顺而无阻升义也
　　升【郑元作升】元亨用见大人【古或作利】勿恤【句】南征吉
　　升进而上也此进彼顺徳之升也木生地中势之升也故大亨见大人南征即升也勿恤与吉即元亨也通主仕进说用见者因六五之用而见之与六四用字同大象坎恤象入而顺故勿恤南征者来氏易遡野同録俱以由巽转坤为南行谓后天图二卦皆南也然有升义无吉义矣须知吉字即在南征字中隂阳之理无过进退卦爻之气又皆自下而上凡卦下内而上外内北而外南今内巽进而外坤顺故南征吉左传论复卦以为南行摧隂是其义也巽隂始坤隂盛隂位定于北其征也必南行就阳隂质本降既已南征故谓为升何况中互震兊震一阳出庚兊二阳见丁再转则为南干盛满之候阳气进盛故吉用者因阳而见阳有为也见大人即人事以释之南征则论理也易中据互卦而论爻者睽蹇互坎言时用泰五互雷泽言归妹萃三互巽言上巽也
　　彖曰柔以时升巽而顺刚中而应是以大亨用见大人勿恤有庆也南征吉志行也
　　柔以时升三句皆升而元亨之义巽卦主柔故为柔卦以时升谓巽之上也在下则未升之时故曰以时升指为综卦则是降而非升谓自解三升四亦非主柔之义或指六五则六五已上非以时之谓也巽而顺据二体言刚中而应据二五言皆所以大亨者也有庆即勿恤也志行者大象坎中爻震也谓九二之志大行皆升义也南征即上进也故释为志行筌曰萃刚中在上其势必萃升刚中在下其势必升故萃以五为大人升以二为大人用见者六五也上见下非虚心下士不能故曰用见揆曰勿恤者虑巽柔不果故掖而进之即三之无疑也庆即二之喜志行即五六大得志也
　　象曰地中生木升君子以顺徳积小以髙大【王肃作慎徳姚作得徐作以成髙大】
　　坤为顺为积为小巽为髙坤顺之徳即含宏光大品物咸亨也坤土生物积渐而升由小而大故君子法其顺徳
　　初六允升【説文作升】大吉
　　允信也土徳也初与上卦皆隂土故也与二阳同徳而进其升进之志合矣与坤隂同徳亦与顺受之志合故大吉
　　象曰允升大吉上合志也【説文允作】
　　虽与四无应而却与坤顺同徳大畜之三与上同阳故曰上合志此与四同隂故亦曰上合志
　　九二孚乃利用禴无咎
　　与萃二同辞皆刚中有应也以诚实感则应以虚中以虚中感则应以诚实故也变坎故言孚变见坎艮故言祭祀有应而升故无咎不言升者刚中而应不待言升也
　　象曰九二之孚有喜也
　　有喜者喜其得升也诚信之至君必信任之中爻兊恱喜象
　　九三升虚邑
　　坤为邑四邑为邱四邱为虚绿荷包饭赴虚人即此虚也邑则无所不纳故言虚隂爻两开亦虚象坤具含宏之徳顺受之能阳性上行由三而升如虚邑然故有此象
　　象曰升虚邑无所疑也
　　阳虽升性前有所阻则不能无疑爻变坎疑象然却在其后故曰无疑坤顺于上虚以受之故也
　　六四王用亨于岐山【一曰亨即享字】吉无咎
　　伏干为王变震帝亦王象王谓五物两为岐坤土两拆象随兊为西故曰西山此两拆故曰岐山亨通也与公用亨于天子王用亨于西山二亨字同即用见大人之用言王欲用九二乃用四通岐山以求之盖下三爻皆升进之贤上三爻皆用贤之人非此一用则初无由允二无由孚三无由升矣四居内外相接之间动与三接三艮爻而比三之二与三同徳俨若承五之四通于岐山故归功于王用人臣无専主之义也若但目为享祀与升卦何渉四爻皆言升而二五独言用五君二臣升之最切者也上顺以求之下巽而进之相应如此故吉而无咎四为顺体上奉五而下比三故为此象贤非王所尽知得虚公之臣用之以通于不一之山求贤之道自合如是
　　象曰王用亨于岐山顺事也
　　如云顺以求贤之事下比巽入之贤上借王之用我则顺以求贤之事也因此辞说在用边故孔子说出事字
　　六五贞吉升阶
　　五正虚公用贤之王刚中而应者也贞者位之正也吉者求贤得贤国之大庆也升阶指诸贤得所升也论应虽専指九二论大公之心则巽体皆升进之贤阶阶级巽为髙坤为积土震为升五位非臣所宜升故但曰升阶如言陛下也
　　象曰贞吉升阶大得志也
　　大得志即彖辞有庆志行也
　　上六防升利于不息之贞
　　防同防豫谓升而不知止也坤为迷迷极象不息之贞天理也言此不已之心但可施之于不息之正理则利他非所利也豫动体故教之以渝升顺体故教之以贞揆曰乾坤至萃升而终后此乾坤不复见经矣
　　象曰防升在上消不富也
　　富有之谓大业谓坤也坤隂有形可积故言富此爻穷极将反变而从干故添在上二字而以为消不富也有形者消而不富无形者原无可消不息之利自不待言

　　周易函书约注卷九
<经部,易类,周易函书约存__周易函书约注>
　　钦定四库全书
　　周易函书约注卷十　　礼部侍郎胡煦撰
　　周易下经
　　【坎下兊上】
　　困穷也泽水下漏枯竭无水困义也订曰杂传以通与遇对举则遇为相抵之象【煦】按通亦是着力字犹去滞去壅之说非如亨通之通无阻者也
　　困亨【句】贞大人吉无咎有言不信
　　困亨二字旧合觧谓身虽困而道亨夫身之困矣道乌能亨亨贞旧亦连觧谓处困能亨则得其正説作戒词皆于理觧未透夫元亨利贞固一字一义也观彖词困而不失其所亨则亨字一义矣又曰贞大人吉则贞字又一义矣夫唯不亨然后名困今曰困亨谓困而求亨也隂阳迭运循环不息若使天人气数镇常滞塞不通何由名易睽之言同言通艮之言行皆此义也此卦坎陷于内其困可知而兊说于外其中不至大伤则犹有可亨之理今困而求亨其唯守正又是大人乃为吉耳贞谓二五得中大人阳徳谓二五刚也故下曰以刚中也上言不失其所便指刚中之二五下言君子便指阳刚之大人可知亨非自然之亨乃言处困之道合如此耳无咎即刚中盖身既困矣宜为咎之所集今刚而中故无咎兊口言象坎水而塞其下流坎为耳痛有言不信之象见处坎之险不可尚兊之口也盖兊口在外处穷极之地非困时所宜故曰尚口乃穷也
　　彖曰困刚揜也【马作掩虞作弇】险以说困而不失其所亨【郎顗传引此无亨字】其唯君子乎【杨易改此句入文言难免割裂矣】贞大人吉以刚中也有言不信尚口乃穷也
　　此卦二主内刚中正而外柔穷亢故并主刚爻然坎刚为兊柔所揜得中之刚俱为柔揜故名困险内而说外险性说情故云险以说困则险之故不失其所则说之能此其所以亨也所字指刚中贞正也中也大人有阳徳者刚之谓也刚而中则能不失其所故亨困则宜乎有咎刚中而不失其所自无咎兊口言也不信坎之耳痛也兊口在上处穷极之地故曰尚口乃穷此明不主兊柔之义
　　象曰泽无水困君子以致命遂志
　　泽水下漏而上枯故困致命遂志皆不失其所之事命者志之原志者命之发致命者穷理尽性推至于极而达天也虽有杀身成仁之义然尽有不必杀身而仁可成者矣遂志者孔顔之乐为不厌诲不倦也身之困矣天下事皆无能为可为者身心性命中事耳致命者坎阳之陷于中遂志者兊说之见于外也
　　初六臀困于株木【陆徳明作朱木】入于幽谷三嵗不觌
　　臀坎象人之体行则趾在下坐则臀在下今在困初故象臀困本滞塞不通故不象行而象坐株根株上互巽也初在坎下故象木根柔则无才时地皆不可为故其困如此卦词本以柔揜刚至逐爻而论则皆有困义坎隐伏谷象初隂在下尤暗之甚者故象幽不觌本幽谷来言至三嵗目无所见象幽甚也互离揜于坎水离数三也首句言困下二句言暗
　　象曰入于幽谷幽不明也【郭京无下幽字】
　　言幽又言不明幽暗之甚无复通明振拔之期也
　　九二困于酒食朱绂方来【郑作朱軷】利用亨祀征凶无咎【本义亨作享】
　　易中言酒者皆坎言食者皆兊故震互坎言酒食未济与坎皆言酒需互兊兼言酒食困于酒食厌饫苦恼之意泽水下漏爻没坎中是为酒食所苦而受其困者凡人不遇愤惫难舒多纵恣于酒食东坡谪黄州称为酒食地狱即其象也既不克有为则征凶可知不可作艰于酒食如顔子箪瓢之说君子之志仅在温饱乎酒食之困在人心腹阳陷隂中之象亦不可作得所欲之多盖醉饱失宜乃困后之病此为贞大人吉刚中之爻下言朱绂方来将可有为自不应作如此觧互离朱象巽防绂象坎北离南离在二前泽水方漏故曰方来盖向明垂裳之爻也朱绂者组绶用朱也本义作蔽膝谓取行来之义方来者其徳升闻上所举用也坎隐伏有人鬼象故言享祀利用享祀诚而有应即坎之有孚心亨也征凶见所处之时位不宜妄动然刚而得中故于义为无咎首句言现在之位方来言向后之时用享祀勉以输诚征凶勉以守静与五同徳曰有庆曰受福正所云贞大人吉以刚中也朱绂君绂也指五言赤绂臣绂也指二言
　　象曰困于酒食中有庆也
　　爻之时位止困于酒食一句方来句未然之事享祀征凶皆因现在之时而言故止释首句中即刚中有庆即朱绂方来
　　六三困于石据于蒺藜入于其宫不见其妻凶
　　兊刚卤伏艮石在前坚而不纳困石象坎为丛棘蒺藜有刺同体在后不可依倚据蒺藜象坎为宫巽为入离目变干入宫不见象中男少女夫妻之义乃坎中兊中是阳非隂入宫不见妻象虞以应上为妻三柔不中不正与应同隂欲推四以上进而坚不可动则前困者无情欲倚二以为安而锐不可依则后据者有刺上柔不能相应如入宫不见其妻者然也是则室家且不能保将防亡矣其凶可知三变大过棺椁具焉故大传言死亡
