<!-- { "loadSidebar": true } -->
　　子曰德薄而位尊知小而谋大【陈曰知徐作智】力小而任重鲜不及矣【鲜陆作尠】易曰鼎折足覆公餗【马作粥】其形渥凶言不胜其任也【胜音升】
　　释鼎九四爻上言烛始见终转危爲安者便含有智字义此反言德知力之不足见其不胜任也故下节言知几之知见其知之早不俟终日见其力之断以九居四故德薄四在干上又近君故位尊干爲知爲大四互干体故谋大五至初体大过本末弱故力小过四应阴此亦应阴故不胜同义鲜不及谓鲜不及祸也
　　子曰知几其神乎君子上交不谄下交不渎其知几乎几者动之微吉之先见者也【汉书引此有凶字】君子见几而作不俟终日易曰介于石【诸家作砎】不终日贞吉介如石焉宁用终日断可识矣君子知微知彰知柔知刚万夫之望释豫六二爻豫九四大有得盖四阳爲卦主得其时矣初以应交三以比交皆谄四者也二隔三不与四交不谄矣初鸣豫凶不正者也初虽比二二中正不渎慢下交不渎也上交冝防顺而或失之谄下交冝和易而或失之渎不谄不渎其具有先见之明乎故曰知几未动则吉凶无形已动则吉凶有象非几也几则方动至微而未显者也此则长善之仁由保合之太和从初肇见故爲吉之先见而未始有凶也爻变离爲日几则未变时故曰不俟终日盖生人之性资始于乾元之亨乃有保合之太和旣曰太和必非戾气可得而杂故文言发明率性之道便曰善长又曰体仁长人而子思遂以爲发皆中节孟子遂确乎谓爲性善其邪妄之生皆由外面縁感而入畜于心地渐次发生渐次长养要非本性所有故孔子以克己教顔囘首曰勿视勿听禁其外之杂所以养其中之纯也知性中原无不善则性之方动全是吉征可知此中安有不善可言凶咎乎自汉儒添入凶字宋儒言性遂有义理气质之分要亦本于几善恶之一言夫不唯几在微杳之际必无善恶可以形见即以几爲两岐之名便非动微之防恐于孔子易传亦不相合不谄不渎何云知几盖谄渎皆染于习俗原非本性不谄不渎则本于天命发于自然故说出动之微见得性之方动本无所杂故确乎以爲不谄不渎而又以爲吉之先见也若至着见而杂则吉不吉未可知矣坤土在山下故言石断决也断可识者言决断可知也按介字即界限之界因上下两刚如石三处其中前后俱坚故须察几所以详说几字姚信曰二下交初故曰知微上交于三故曰知彰体坤处中故曰知柔与四同功故曰知刚【煦】按此四语当重微刚二字知刚故不谄知微故不渎彰与柔特相形以见耳不谄不渎即不上不下不亢不抑之义谓居中而柔顺也元公曰豫复坤震之际动静之交也故皆言几豫二贞吉坤道也复初元吉乾道也二节总言贞吉悔亡与咸四爻辞相应【煦】按屈信往来动静天地之几也进退人身之几也其妙全在知字与精义相照
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　释复初九爻义虞翻侯果皆曰此明知微之难殆将也庶近也几者动之微吉之先见此正克己之学所称四勿者也周子因此处有不善二字遂有几善恶之说不知不善二字爲顔子言也非言几也生人之性全是太和浑然至善圣人全体无亏至眞无妄常人牵于外縁则杂之杂矣顔子去圣人一间故不能无不善之几所以有不贰过之说却将到圣人地位所以有不逺之复是不善二字即顔子之过故曰庶于几非谓几中兼有不善因其尚未纯全故有克己之训已即不善也所以有四勿之说孩提知爱知敬大人不失赤子有何不善可言虞翻曰几者阳也阳在复初称几【煦】按阳动者也复动之始也故曰几此正精义入神之妙所云知至至之之事也
　　天地絪緼【虞姚作氤氲说文作壸□班固典引作烟煴戴侗曰昷当从日緼一作纭】万物化醇男女搆精【郑作觏合也徐作媾】万物化生易曰三人行则损一人一人行则得其友言致一也
　　释损六三爻絪麻线緼绵絮借字以喻天地之气纒绵交固之义醇本醇酒谓凝厚也亦借字男女谓万物之男女即阴阳也论卦象坤在中爻上下皆天有天将地纒绵之象论两体少男上而少女下男止女恱有男女搆精之象故以天地男女并言四句连看则天地爲万物之大父母天地两物也絪緼化醇则天地之气交专而致一者也男女即天地化醇后形上之阴阳亦两物也搆精化生则男女之气交专而致一者也致专一也阴阳相交则专一凡一皆从两字形出张子曰两不立则一无可见是也本卦应爻皆阴阳相配故曰致一干宝曰不言阴阳而言男女三人位爲言人事也损反成益万物出震故曰万物化生【煦】按天地男女两也絪緼气交也专一不二故化醇搆精形交也专一不二故化生易曰云云者正以损一人者两也得其友者亦两也两相与则专一若三则杂乱矣岂能成功损三应上此徃彼来却又相应原无杂揉故曰致一周易唯主宰之太极难可名言孔子于此发致一之理即流行之太极也首节言一致而下言徃来屈信动藏安危存亡治乱其后又说知几皆在两处说而内外浑一之妙犹未见出故特引此从阴阳中寻出太极以见两之致一而发太极之理至损一得友之辨详具损卦
　　子曰君子安其身而后动易其心而后语【易去声】定其交而后求君子修此三者故全也危以动则民不与也【与举正作辅】惧以语则民不应也无交而求则民不与也莫之与则伤之者至矣易曰莫益之或击之立心勿恒凶释益上九爻上由安身说出知几致一是已索搜到源头精微处以明精义崇德之事此说向动作有爲边是安身以后之作用见得身安心定然后可肆应不穷总爲憧憧者言持已接物之道安易定非一日之积是立心之恒者故引勿恒者反证之正与憧憧往来者相对安其身者平日使内无愧怍外无倾险不亢不抑而身安如是旣久然后出而动作何往不冝若取给偶然行险以动是危其身矣失道者寡助故民不与易其心者平日心平气和然后出而相语则民必应之若取给临时使势利阻于外危亡惑于内有所恐惧而语则民不应定其交者平日志同道合结契既乆其交定矣然后出而相求则民必与之若骤而相値声气未通遽欲有求已无所施犹望其报则民不与矣向作临民说来氏民兼上下易作平易则惧非自惧恐之使畏也上与字党与也下与字取与也莫之与即莫益之伤之者即击之也皆立心勿恒之凶也安易定皆心上持乆工夫是得一之事便与憧憧者不蒙能安能易能定则所挟者始终如一常伸而不屈矣黄元公曰此章发明心学以见下经首咸恒之义
　　右第五章　此十一卦非徒发小象未尽之义与七章九卦相似皆所以标圣学也第九卦各开言之此当联贯看耳通章虽说持已接物之道约其大防无非心学上传第八章所引七卦皆在言行交际上说此章言天道之屈信以穷神知化审时慎微图存于亡量力而进见几而作所以见天地之心体得一之妙而常惧以危亡之戒皆心学之最精最切者也

　　周易函书约注卷十五
　　钦定四库全书
　　周易函书约注卷十六　　礼部侍郎胡煦撰
　　系辞下传
　　子曰乾坤其易之门邪【桓虞门下有戸字】干阳物也坤隂物也隂阳合德而刚柔有体以体天地之撰以通神明之德此章向来作泛说卦爻未会立言之防今更正之先言乾坤所自始以见图与易之所自合又原名称所由定以见图与易之所由分此节言羲图所具之蕴观后开卦称名之说可知门者从出之地乾坤两象乃六十四卦所从出故谓为门上传言緼自其在中者言无物不包此言门自其在外者言无物不由乾坤两象即羲图初画之两仪故下遂以隂阳解之有形质曰物因后此生生不穷之物皆生于乾坤故遂以能生物者而亦称为隂物阳物天地男女皆有形质者也论二物之德则隂与阳合阳与隂合而其情相得论二物之体则刚自刚柔自柔而其质不同隂阳两仪也合德四象也刚柔有体八卦也体天地之撰指八卦通神明之德指八卦所由来谓太极也皆言图也以用也撰结撰也今人称文之结搆者为撰雷风山泽水火有形有气皆其结撰于天地者也一曰撰犹事也此解亦当葢八卦之象既成事物皆在其中矣一曰述也数也体者与天地之所结撰同体而不二也德者理也神明之德太极隂阳健顺动止不可测者是也可见者易以二物体之比合而无可分不可测者易以二物通之精入而发其妙刚交于柔而成三男之体柔交于刚而成三女之体又男女自交而成六十四卦刚柔杂撰之体天地之撰即刚柔之体神明之德即所合之德体中潜蕴者也赓之曰无形之易括于两画中谓之缊故兼形上之称有象之易辟于两画后谓之门故及合德之事前以神明之德先万物明作易之兼该此以神明之德承天地明作易之断报【煦】按乾坤说作两画是自图中看出最为得解神明之德先万物是自隐说到显神明之德先天地是自有形说入无形
　　其称名也杂而不越【说文作】于稽其类其衰世之意邪伏羲初画止有四图便足传先天之道其时未开为卦安得遽有卦名今欲知其称名之时便当观其称名之义夫六十四卦其体各殊其名亦异亦云杂矣而要皆得于伏羲之先天未有能逾者也而要皆定于本卦之体象未有能逾者也故云不越乃即其命名之义叅诸其时而考之知非伏羲时便有此名今观师讼鼎井宫室衣裳杵臼耒耜皆非嗜欲未开人情浑噩时所有可知此等皆后世圣人深惧世道衰微借以挽囘气运其用意如此因称如此之名称名之名指卦不指爻葢此是开卦时非开爻时也衰世不指文王连山归藏早已开图为卦矣又不可以连山归藏为衰世观一意字便知作易圣人寄维持世道之心于卦爻亦非谓正当衰世乃始开卦命名而维持之此即孟子尚论之法
　　夫易彰徃而察来而微显【本义而微显当作显微而】阐幽开而【本义开而之而亦疑有悮虞本开而当名句】当名辨物正言断辞则备矣
