<!-- { "loadSidebar": true } -->
　　孔子曰河出图洛出书圣人则之古今画卦止伏羲一人则此圣人断指伏羲无疑矣伏羲既为画卦之圣人则是河图洛书同出于伏羲时又无疑矣河洛二图既同出于伏羲则神非出于大禹亦非作范之具又无疑矣今将河图洛书比而较之看其中有何道理可以则而画卦又看伏羲所画之图如何取则于图书当不似拆补之説徒向莫可如何处理防也

　　河图之象不独生成合也而竒耦悉合洛书之象不独生成分也而竒耦亦分借令当日或止出一洛书或止出一河图伏羲即狥齐天纵恐必无以窥天地之奥明分合之机察体用之防而用以为画卦之资也何也无洛书之分则无以显河图之合无河图之合则无以显洛书之分伏羲于此二图看出一合一分之妙则一体一用一先天一后天判如矣圣人之道体用一如显微无间皆此二图各具之妙相形而互见者也故四圣天开道率本此而莫之外也
　　世有疑图书为怪妄者总因分合之防未明对待与流行之说旣误而图书之正义未定故也
　　河图既为先天先天所配旣属未发之中则看图之法但当玩其浑沦周匝万理静涵合而未分全无倚着与未发相似然后可耳岂宜动着丝毫如拆补之说耶今观河图不过自一至十之数耳然数一也而奇耦殊矣奇耦易察也而多寡辨矣多寡易详也而奇耦所列各各相因内外相箝各各不同矣又且生成之数各有合而不分生成之象各有居而无缺矣此则河图自具之妙即象而存而其蕴无穷者也然非从合处留神乌得而审诸
　　既知河图为先天便须向先天二字留神详察盖此时之天地尚且未有朕兆故以先天名之比之于人则未发之中是也若天地有可指名便属万物化醇之防则称为后天而已未发则喜怒哀乐之理虽全具而无缺必无一焉可以指名故孔子以为寂然不动周子命为无极而子思亦止目之为中中也者指其所在之地而证之云尔故十数之必全四方之象备亦如未发而即言喜怒哀乐者然也所以象浑沦之中包涵无尽也此时欲于喜怒哀乐四者择一象而名之便属已发之后矣故言其合而全备则可言其分而各居如对待拆补之说则不可也此生成之相附而各不相离竒耦之务连而各不相间无非浑合无间流通活泼之机岂有定体定象俾人拆而补之乎河图而如可拆也将未发之中亦可拆而为喜怒拆而为哀乐乎甚矣其陋也河图既为先天则看图之法有二道焉
　　其一须知成数各各附于生数故伏羲之画图也两仪附于太极而遂居其外盖两仪由太极而成太极则所以生两仪者也故孔子曰太极生两仪四象附于两仪而遂居其外盖四象由两仪而成两仪则所以生四象者也故孔子曰两仪生四象八卦附于四象而遂居其外盖八卦由四象而成四象则所以生八卦者也故孔子曰四象生八卦今观揲蓍所成虽有六十四卦之异而命爻之法无过太阴太阳少阴少阳四种是则六十四卦均未有离此四象者也其单拆交重则所以拟议四象者耳盖六十四卦莫非八卦之所重故孔子遂无八生十六之说试看伏羲所画生者在内成者在外是即内为生数外为成数而体用殊时内外异等之象也两仪不离太极四象不离两仪八卦不离四象是即成数必附于生生数即含成数之象也故后有聨拆先天图而内之与外皆可爻爻分别观之
　　其一须知奇耦各各相连盖一奇生于北内三奇长于东内七奇盛而出于南外九奇尽于西外二耦生于南内四耦长于西内六耦盛而出于北外八耦尽于东外凡生而未盛者皆在内已盛而就终者皆在外是亦生数在内成数在外之义也其中有奇耦相连之妙有内外微盛之象有上下定位之秘有根阴根阳之防有循环不息之机故伏羲所画悉则其图而为之而今新订循环太极一图实兼二图之蕴而用以显则图之妙者也不知其为先天不知其妙在合安得不认为有体有象而倡为拆补之说乎
　　洛书中阳数居正而阴数居隅以万物生于阳而成于阴也其生成相间而各居则内外之体别矣其奇耦亦相间而各居则阴阳之体又别矣凡皆于分处示之象也然非有浑沦相合之河图立乎其先亦何由而知为既分者乎先天四图以小圆为主而大圆实生于小圆其小横大横则由小圆大圆而拆之用以明加一倍之法显终始之序别多寡之数着乾坤包六子之义也其体用分合天人一贯之妙悉归于小圆大圆至后文王开而作易乃始有八卦及六十四卦之象今之周易所有图象则文王开而作易之图非伏羲本图也伏羲之图本为伏羲之易用以开天明道启圣传心初不待开而为卦当即有无穷之秘妙存焉故太极两仪四象八卦皆自从一元未亨之前推至化醇化生以后所以两仪止于两画四象止于四画所以有东阳西阴南阳北阴之说孔子所由有彰往察来微显阐幽之论也既未开而为卦则非如今之周易所有卦象以连防为文矣想其时当止以二色别之而已若非别以二色安得有东阳西阴之辨哉必如后来之卦以连防为文则两仪当为三画安得仍命为两仪哉故知两仪相连别以二色者伏羲初画之本图所以定太极两仪四象八卦之体逮于文王开而为卦欲以一色分别阴阳则非一连一防而阴阳两象无由剖判矣此羲图文卦二易分别闗头不可不辨者也世有疑伏羲四图为伪作者因目此为邵子先天之学此甚非也孔子系先后天图各有明训矣其始当与周易并传止缘后人乐读文字义理之书而不能窥图象隐深之秘因致卦之与图不能相通始以诞妄而分之旋复置之旋复失之汉魏诸儒尽有未见者矣何待宋明以下人方疑为伪作哉然皆不善读经未能穷理之故耳今试问文王作易之卦为文王自画者乎抑亦有所本乎如属文王自画则文王时当亦有龟龙之出矣如不待龟龙之出便能率意作为卦画则圣人则之一语不为赘乎然而系传固曰庖牺氏之王天下也于是始作八卦则是卦画之设自伏羲始也如谓庖牺所画止是零零星星六十四个卦体则是初画之时已先无一定之法已先无甚深之意而孔子系传彰往察来亦何所指哉其于彖传何忽有往来上下之说哉其于说卦何忽有往顺来逆之语哉夫以疑传疑而不能考正得失则亦徒矜博雅而究无心得者耳不知伏羲所画之图即伏羲传心之道即至文王既开其图逐卦表扬无非表扬伏羲之图与伏羲之心而已汉儒解经至有疑说卦一篇为伪作者存其说足以疑天下误后世有余是则吾道之异端亟宜摈斥者也读圣人之经但

<经部,易类,周易函书约存,卷首上>
　　看先天圆图有三道焉伏羲既则图书画出先天四图便当领防图中之防不宜设想搀入卦爻道理便当领防先天之妙不宜设想搀越后天丝毫盖乾元之方亨天之资始者于此人物之资始者亦于此是万物之大原天人合一而不分者也其在人心寂然不动亦各有太极存焉与天同与乾元同也故此四图遂为开天传道之书而定为伏羲之易其时嗜欲未甚文字未开故但寄其义于先天圆图之中寓其机于内外分合之际而无穷道理尽归包括中矣后世圣人开而为卦极力阐扬而图中之秘犹然未尽宣故欲明伏羲之易须向未开未拆时体究先天之妙庶有以识其精蕴也一宜向浑沦圆转活泼流通处看之盖此图既为先天全在无无着之际但其中有阴阳相依之理有根阴根阳之妙有阳极生阴阴极生阳之防有阳微则阴盛阳盛则阴消之机故后补立循环太极图要皆先天八卦与河图中自具之妙因彷佛其形像而图之非意为之也
　　一宜向内外分合处看之其在内之东西两画必不可作六十四防看以两仪之义具此爻也张子曰两不立则一无可见是太极之妙原借此两画而显故画虽有两其妙在合乾元资始万物俱由阴阳既合而生由此加至六爻始分六十四象夫六十四则其象分矣内合者河图之妙外分者洛书之几孔子所由谓圣人则之而必兼言图书者此也因此图内则河图之合外则洛书之分故后补立聨拆先天八卦图爻爻拆之以观两仪四象东西南北之妙又复爻爻聨之以存伏羲之本图亦以见卦体虽分而阴阳之气本自流行圆转于中活泼泼地与河图之奇与奇连耦与耦连者相似所以谓为则图而画也若认为对待不移便属有体有形以后之事犹得为先天乎
　　河图先天洛书后天伏羲则而画之既有先天之图亦应有后天之图而今无之者盖在内有两仪之合便是则图之合在外有八象与六十四象之分便是则书之分今观洛书初未离河图之数而已一奇一耦相间散布于四方四隅小圆大圆亦皆一阴一阳相间而分布于外故有先天便已兼得后天也
　　文王有后天小圆而独鲜后天大圆者以文王未尝画卦其用以作周易者皆本先天大圆开而为卦以表彰圆图中所寓精蕴孔子彖中所以有内外往来上下终始之说无非发明图中之防非如后世所云卦变者也卦爻既出先天则非如后天之卦可以形参而体拘矣故不用更立后天大圆图也今观揲蓍求卦分二挂一揲四归奇究其所得止有多寡之数四等而已圣人因数有多寡而分别动静然后有太阴太阳少阴少阳之目又本此四象拟为重交单拆之画岂有实象卓然植立于此耶不过欲于太极两仪中探讨将动欲动之机缄以观将来之吉凶得失所豫呈之朕兆焉尔必待事体既成吉凶得失判然不爽此时方是后天此时始有定体故曰全部周易卦爻皆是先天
　　由中之太极而两仪四象八卦以及重仪重象而至于六十四卦无有一爻不涵有太极者是分之必由于合达道之必原于大本也倘由此加至无穷皆未有离太极者也然六十四卦各一其体一定不移以有六加之上爻在也故曰其上易知各成一体则有定而易见所以又谓为彰往至五则有两卦相同者矣四则有四卦相同者矣三则有八卦相同者矣二则有十六卦相同者矣初则有三十二卦相同者矣又当太极初生阴阳肇端之始故曰其初难知于难知之处而求其所由以成者所以有察来之说因六加之上爻为成卦之定体居上而易知故此卦之性情遂由此爻而定火珠林所由以八纯之世定于宗庙也卦各六爻除上为定体自五至初五爻耳故上之一爻遂与太极相对是专精而不分者也亦由一之与万对也凡数之成莫不与一相对故凡爻之上莫不与太极相对太极在中上爻在外太极隐而上爻显因太极无可名言两仪既判所有之爻悉由此生而初则最居其先故以为其初难知其上易知也自初至五顺论之初则两仪之肇分逆论之五则两仪之未定者也顺二则四象之既明逆四则四象之未定者也顺三则八卦之既成逆三则八卦之含蕴者也所见所隐其象既均故圣人所定遂以三爻命为一卦然二分为四四分为八顺之逆之皆具此妙故圣人所定遂以六爻命为重卦顺四则重仪之十六逆二亦如重仪以有相同之十六卦也顺五则重象之三十二逆初亦如重象以有相同之三十二卦也由太极初生而顺论一卦分析既多其体亦愈清真故曰其上易知由上爻之定体而逆遡一卦所由成牵连既多则愈烦剖别故曰其初难知夫文王之卦既出先天图孔子之传全是解说先天图此先天四图所以独成为伏羲之易以开天明道而义蕴无穷者也自来解易者但知解卦而不知解图皆悮也
