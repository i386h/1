<!-- { "loadSidebar": true } -->
　　上古事简民淳己事结绳以记之关人者结绳以騐之上无私而下无僞天下若是其治也九家易曰古者约誓之事事大大其绳事小小其绳结之多少随物众寡执以相考亦足以相治也夬本坤来世下伏坤书象上又见干契象以干照坤察象夬决也干兑皆金兑爲毁折有刻划之义大壮进而成夬易震而兑若刻划竹木者然兑覆巽绳使巽隐而兑现故易结绳而爲书契古简防用竹木以铅刀刻划之也以此书契治百官则功罪不敢欺以此书契察万民则诚僞无所隐盖夬有明决之义书契正所以明决天下之事情此皆圣人制器尚象而类情之事通德即在类情中盖唯德通然后情可类也虞翻曰履两象易也乾象在上故复言上古后世圣人指黄帝尧舜大壮大过夬此三盖取直两象上下相易故俱言易之大壮本无妄夬本履乾象俱在上故言上古中孚无干大过干不在上故但言古者
　　右第二章　言制器尚象类情通德之事网罟耒耜所以足民食交易舟车所以通民财弓门柝所以防民患杵臼以利其用衣服以华其身宫室以安其居棺椁以送其死所以爲民利用安身飬生送死无遗憾矣然百官以治万民以察卒归于夬之书契盖器利用便则巧僞生圣人忧之故以书契终之特举十三卦制器之象以爲诸象通例故下章遂有象像之说
　　是故易者象也象者像也【孟京虞董姚像亦作象】彖者材也爻也者效天下之动者也是故吉凶生而悔吝着也
　　上言制器有取于卦象故此即象释之以爲形像之像象似也像则指形言虞翻谓日月在天成八卦之象盖谓易字即日月合形也若但如此言象则象像不分矣须知易中实理原无可言因据相似者证之故曰易者象也所谓相似者即有形之物证之故曰象者像也象字虚像字实如天与龙牝马冰霜皆像也木挺曰材材榦也谓卦之能也如元亨利贞言纯阳至健之能元亨利牝马之贞言纯阴至顺之能也凡夫德体象变卦义皆其能也效法也献也发露之义言爻效天下之动即所云易以贡也象也二句指卦言是说伏羲之易彖者句指彖传是说文王之易爻也三句指爻辞是说周公之易天下之动如婚媾祭祀建侯行师不可枚举爻辞之易者效乎动之顺理者焉爻辞之险者效乎动之逆理者焉生者从此而生著者自微而着吉凶在事本显故曰生悔吝在心尚微故曰着悔有改过之意至于吉则悔之着吝有文过之意至于凶则吝之着也彖者象之材天下之动象之变吉凶悔吝则据象以生因象而着也右第三章　此因制器尚象而遂释象字之义恐拘天德者忘人事拘人事者忘天德也
　　阳卦多阴阴卦多阳其故何也阳卦竒阴卦偶其德行【去声】何也阳一君而二民【仲长统传引民作臣】君子之道也阴二君而一民小人之道也
　　亦本象字来阴阳竒偶皆象也其多少君民君子小人之说则贵阳之义也此言已成之卦阴阳有多寡竒者阳之独偶者阳之重也本义谓阳卦皆五画阴卦皆四画其象亦是如此第此节说君子小人及君民之分全是贵阳专论阳爻矣盖阳动阴静阳有爲阴无爲故论阳不论阴所由谓一阳爲奇重阳爲偶也下文以君民别尊卑以君子小人别邪正则贵贱可知上何也论六子之纯杂自形下者言下何也论六子之德行自形上者言德行兼善恶与上故字相对阳尊统阴有君道焉阴贱承阳有民道焉阳以不息爲用阳不资始则阴无以资生故因统天而谓之君阴静而无爲以承受爲用使阳德不施阴必无以自资其生故阴以无成代终而谓之民
　　右第四章　本上章象字因发贵阳之义
　　易曰憧憧往来【京作古重童通用】朋从尔思子曰天下何思何虑天下同归而殊涂一致而百虑天下何思何虑释咸九四爻亦如上传拟议之事爻言人不能守正相忘于感应之自然唯是憧憧忙乱于尔所往来则亦唯所感之朋应尔之思而已盖所思者既私则所从者亦狭因把一个往来在心上不少放下这便是思虑思者心之用虑者思之深致极也使之至也【煦】按爻辞既以纷扰爲非孔子又云何思何虑则当重同归一致四字是探本穷原去繁就约之防中节日月寒暑虽兼言徃来屈伸似若相循不息者然言往兼言来言伸兼言屈毕竟所重在来屈边观后言屈以求伸蛰以存身及入神安身之说则注意可知殊涂同归在行事上说言所行之道虽异而要归之地则同一致百虑在用心时说言设想之地不在多而百务纷纭皆可虑也可知天下之理至简而可以御繁至约而可以该博何思何虑爲哉思虑上安天下字便是逐逐于外便非同归一致之理可知孔子非禁人以思但不必驰逐于外耳
　　日往则月来月往则日来日月相推而明生焉寒往则暑来暑往则寒来寒暑相推而歳成焉徃者屈也来者信也【姚作伸古伸信同音淇澳公曰信者时至而应也竟作信字解朱子从韦昭说】屈信相感而利生焉
　　上文憧憧徃来纷扰者也此言一往一来徃来齐一者也变坎故言月互离故言日坎冬离夏下艮东北春也覆震亦春兑秋也四时象备故言歳然寒暑之说止爲坎离言耳成功者退谓之屈方来者进谓之信一往一来一屈一信循环不已谓之相感利者功也日月有照临之功歳序有始终生成之功有往则有来有屈则有信原非溺于一偏也在造化者何有于思虑而憧憧往来乎【煦】按变感言往来而蹇卦全言徃来卦变所通莫明于此此见伏动变四通之说所由与康节之天四卦含地四卦同一义也
　　尺蠖之屈以求信也龙蛇之蛰【蛇陆虞作虵】以存身也【陆董姚作全身】精义【句】入神以致用也利用【句】安身以崇德也上节言造化之屈信徃来感应自然之常理此节即物理圣学言屈信徃来之理亦莫非自然之机蠖屈行虫观此节重屈蛰二字则知首节重同归一致四字盖屈蛰即静专之义正与憧憧徃来相反上节徃来屈信虽对举其意谓徃必有来信必有屈未尝一味走入徃边信边以见感应有本无事纷驰外骛耳屈信止如动静凡动皆由静起此即同归之知所归一致之致于一也精义利用当絶句入神连致用句安身连崇德句精有秘密之义自其蕴蓄言所谓屈也神者两在不测兼内外合始终而贯之所谓信也不可专说在内谓精密其义蕴正所以入神而妙于其用也此句从静说向动即从屈说向信也利用之用即致用之用致用自其发迩见逺者言利用自其处置停当时言所谓信也安如安土敦仁之安论效虽在用后论位却在用前正是静时正是屈字之义德谓得于己不曰立而曰崇自其已得后言在内之积累也利用便是信了安崇皆屈边事犹云欲利其用者正求安身以崇德也此从动说向静即从信说向屈也总见动静相循仍是次节屈信徃来之义正欲明首节殊涂同归百虑一致之义此与显仁藏用相似旧以入神连精义夫神独在内者乎以安身连利用夫既在用边则不免经营动作而身能安乎尺蠖龙蛇忽然揷此二语诚乃大奇尝观宋史言希夷善睡说者以爲得龙蛰之法孔子系传已先言之或别有妙防也及观下文藏器待时与见几之说及絪緼化醇搆精化生之説或其中另有秘防乎圣门极聪明者无过顔子止曰其殆庶几乎或者顔子可至而犹未至也及观子贡反筑室独居其后始皇掘墓乃有七璧之防意者子贡之藏欤则子贡之深契秘防盖可想矣特不可向痴人说梦
　　过此以往未之或知也穷神知化德之盛也
　　上精义四句皆用功之事故用两以字便是有所冀于其后过此以往未之或知便见得精进不已后必难量只须到穷神知化方爲德盛德盛则不止于崇矣穷神说在用边极神之妙而无勿用也知化说在体边达化之原而无勿悉也到此则内外浑融故爲德盛总縁憧憧者逐外而忘本故爲探本穷源之论使纷驰者有以自返又以见本原之大用如此难量彼憧憧往来者何爲也哉
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危旣辱且危死期将至【陆德明期作其】妻其可得见耶
　　释困六三爻义此屈非所屈而身不能安之象石指四四刚在前则必爲所困蒺藜指二二刚在后则非所冝据妻指上六上柔应而不应其病固以二四刚强实在阴柔不中正上谓非所冝困乃被困而不前则招尤贻讥名必辱矣非所冝据乃据而失所依则适以取祸身必危矣名辱身危死期将至应旣不能相援身又不能之应妻能见乎陆绩曰三从困辱之家走之大过爲棺椁死丧故曰死期将至元公曰困爻反明利用安身解爻正明利用安身噬嗑反言见身不能安否爻言身安以保国家鼎爻则身不安之象也豫复提几以应精入致一应一致恒应咸天下无深浅总以明心学耳此爻前后皆失所依正与憧憧相似
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　释解上六爻义在解以解悖爲义所以发上爻之用此及解悖之具则致用之本也禽害物所当去也弓矢射隼之器所当备也执以射隼又非人莫与也除害旣必须人则人所以致用之具必待取给临时不已晚乎盖君子有爲于天下常至括碍者唯无其器无其时耳旣有其器又乘其时是以一出而有获虞翻曰离爲隼故称禽离爲矢坎爲弓坤爲器爲身爲藏艮爲待爲时震爲动干三伏阳出而成干爲君子称人上称公三应上故上令三出而射隼此谓伏阳出而成干令三射隼与象防不符【煦】按藏器由信说向屈是安身崇德之事由藏而动是从屈说向信是入神致用之事皆安身也
　　子曰小人不耻不仁不畏不义不见利不劝【举正作动】不威不惩【说苑作不威小不惩大】小惩而大戒此小人之福也易曰屦校灭趾无咎【趾一作止】此之谓也
　　释噬嗑初九爻义欲人之能改以求安身无逐逐于憧憧徃来也可耻者莫如不仁小人则甘心不仁可畏者莫如不义小人则甘心不义其所劝唯利不见利则不劝而勇于趋其所惩唯威不威则不惩而果于避今所惩虽甚小然可以止恶于初则所诫甚大此正小人之福也小惩谓初阴卑下大诫谓阳爻也一说不劝本不耻来不惩本不见义来作分承说一说以劝兼仁义惩兼不仁不义小惩大诫贴屦校灭趾小人之福贴无咎按此当与顔子之复同看复爲不逺之复此爲违之既久而始改者也以在方改之初故说入初爻灭趾之惩未至于身大诫之福则身之旣安矣
　　善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可掩【今石经作揜】罪大而不可解易曰何校灭耳【何去声】凶释噬嗑上九爻引此正见初爻之善初爲事始上爲事终当初而惩则后之改革可知故其身可安何校乃积恶负罪之象灭耳爲罪大不可解之象始而不善一改便尽终而不善则从前之积累必非朝夕之故故曰积凡事创始必微逮于渐积必非其故故曰大恶极罪大必至灭耳身何由安改过莫如初几动以静爲初信以屈爲初春秋谨始慎微天道也
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑释否九五爻义此言祸福之倚伏以见屈伸相循之妙存与治皆图安之事来氏以安位贴身保存贴家有治贴国须知安危存亡治乱身与家国皆有之合三者而言则始于治乱驯而至于安危究竟底于存亡故家国可保便兼治存在内
