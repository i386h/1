<!-- { "loadSidebar": true } -->
　　盈科而后进之谓
　　天险不可升也地险山川丘陵也王公设险以守其国险之时用大矣哉
　　形势不如徳非大人莫能守也据险之守非大人莫能用也
　　象曰水洊至习坎君子以常徳行习敎事
　　常徳行所以处险习教事所以除险
　　初六习坎入于坎窞凶
　　象曰习坎入坎失道凶也
　　才不足故
　　九二坎有险求小得
　　象曰求小得未出中也
　　五在上故
　　六三来之坎坎险且枕入于坎窞勿用
　　象曰来之坎坎终无功也
　　水自上下而三以柔当其冲能有济乎
　　六四樽酒簋贰用缶纳约自牖终无咎
　　象曰樽酒簋贰刚柔际也
　　际犹天地际之际初脱内难行礼而已不求其丰焉
　　九五坎不盈袛既平无咎
　　象曰坎不盈中未大也
　　未能虚心屈己礼才贤自辅仅能济难而已
　　上六系用徽纆寘于丛棘三嵗不得凶
　　象曰上六失道凶三嵗也
　　迷复之咎如此
　　【离下离上】
　　离利贞亨
　　凡有所丽惟正乃亨
　　畜牝牛吉
　　坎君道也离臣道也
　　彖曰离丽也日月丽乎天百谷草木丽乎土
　　臣之丽君也犹日月之丽天
　　重明以丽乎正乃化成天下
　　明明在上惟正之丽化何为而不成哉
　　柔丽乎中正故亨是以畜牝牛吉也
　　象曰明两作离大人以继明照于四方
　　文武之谓
　　初九履错然敬之无咎
　　象曰履错之敬以辟咎也
　　丽最在下不得不尔
　　六二黄离元吉
　　象曰黄离元吉得中道也
　　傅说之事
　　九三日昃之离不鼓缶而歌则大耋之嗟凶
　　象曰日昃之离何可久也
　　过分而不能退故
　　九四突如其来如焚如死如弃如
　　象曰突如其来如无所容也
　　主弱臣强王敦之谓
　　六五出涕沱若戚嗟若吉
　　象曰六五之吉离王公也
　　虽非其位而传袭之正遭变能戚终得公侯之助上九是也晋成之事
　　上九王用出征有嘉折首匪其丑无咎
　　象曰王用出征以正也
　　周公东征是以王导似之












　　吴园周易解卷三
<经部,易类,吴园周易解>
　　钦定四库全书
　　吴园周易解卷四
　　宋　张根　撰
　　下经【感　恒　遯　大壮　晋　明夷家人　睽　蹇　解　捐　益】
　　【艮下兑上】
　　咸亨利贞取女吉
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平
　　所欲与之聚所恶勿施尔之谓
　　观其所感而天地万物之情可见矣
　　未有不相下而能应者
　　象曰山上有泽咸
　　水润下而山虚感应如此
　　君子以虚受人
　　如响之投谷
　　初六咸其拇
　　象曰咸其拇志在外也
　　感之道以虚为主故近取诸身则下卦皆失莫若静之为愈至四然后悔亡惟五为无悔
　　六二成其腓凶居吉
　　象曰虽凶居吉顺不害也
　　迫而后动可矣
　　九三咸其股执其随往吝
　　象曰咸其股亦不处也志在随人所执下也
　　旣不能先人又不能守静区区之志在随人而已益可羞也
　　九四贞吉悔亡憧憧徃来朋从尔思
　　象曰贞吉悔亡未感害也
　　惟正可免
　　憧憧徃来未光大也
　　此有心于感而未能无心于求者也无心者其惟五乎
　　九五咸其脢无悔
　　象曰咸其脢志末也
　　末无也与末如之何之末同
　　上六咸其辅颊舌
　　象曰咸其辅颊舌滕口说也
　　是谓辞费兑之体故
　　【巽下震上】
　　恒亨无咎利贞利有攸往
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也
　　贞固之谓
　　天地之道恒久而不已也利有攸往终则有始也此所以为恒
　　日月得天而能久照四时变化而能久成圣人久于其道而天下化成观其所恒而天地万物之情可见矣化成在久
　　象曰雷风恒
　　其序顺也
　　君子以立不易方
　　万物莫足以倾之谓
　　初六浚恒贞凶无攸利
　　未可以贞而贞
　　象曰浚恒之凶始求深也
　　居恒之始而遂责人之知其能免乎
　　九二悔亡
　　久中之利如此
　　象曰九二悔亡能久中也
　　九三不恒其德或承之羞
　　重刚而不中故
　　贞吝
　　非所贞而贞
　　象曰不恒其德无所容也
　　九四田无禽
　　象曰久非其位安得禽也
　　免宼幸矣
　　六五恒其德贞妇人吉夫子凶
　　君道主变故
　　象曰妇人贞吉从一而终也夫子制义从妇凶也上六振恒凶
　　象曰振恒在上大无功也
　　变更易常之谓
　　【艮下干上】
　　遯亨小利贞
　　遯亨利贞未至于否
　　彖曰遯亨遯而亨也刚当位而应与时行也
　　无成之主
　　小利贞浸而长也
　　圣人不畏剥而畏遯以其方长也
　　遯之时义大矣哉
　　见几而作非大人不能
　　象曰天下有山遯君子以逺小人不恶而严
　　全身远害之道
　　初六遯尾厉勿用有攸往
　　象曰尾遯之厉不往何灾也
　　二为遯首初在其后其危可必勿往乃免
　　六二执之用黄牛之革莫之胜说
　　象曰用黄牛固志也
　　此为遯者也尚欲收贤市誉所以异于否
　　九三系遯有疾厉畜臣妾吉
　　象曰系遯之厉有疾惫也畜妾吉不可大事也
　　最近于二见执者也欲去不能禄仕乃可
　　九四好遯君子吉小人否
　　象曰君子好遯小人否也
　　稍远于二善为辞而去
　　九五嘉遯贞吉
　　象曰嘉遯贞吉以正志也
　　刚明中正素为小人所服知其不可为以礼而去守节不失莫之敢害也
　　上九肥遯无不利
　　象曰肥遯无不利无所疑也
　　鸿飞冥冥弋人何慕焉
　　【干下震上】
　　大壮利贞
　　不正不足以为大
　　象曰大壮大者壮也
　　救乱之事
　　刚以动故壮
　　谓大壮如此
　　大壮利贞大者正也正大而天地之情可见矣
　　由中而行非大壮而何天地以正大为壮况人乎
　　象曰雷在天上大壮君子以非礼弗履
　　初九壮于趾征凶有孚
　　象曰壮于趾其孚穷也
　　胜广之事
　　九二贞吉
　　象曰九二贞吉以中也
　　吴芮之事
　　九三小人用壮君子用罔贞厉羝羊触藩羸其角象曰小人用壮君子用也
　　项籍之事
　　九四贞吉悔亡藩决不羸壮于大舆之輹
　　象曰藩决不羸尚徃也
　　汉祖之事
　　六五丧羊于易无悔
　　象曰丧羊于易位不当也
　　子婴之事
　　上六羝羊触藩不能退不能遂无攸利艰则吉
　　象曰不能退不能遂不详也艰则吉咎不长也
　　田横之事
　　【坤下离上】
　　晋康侯用锡马蕃庶昼日三接
　　君子有不进进当如此
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　明明在上可进之时道合志从无嫌于锐
　　象曰明出地上晋君子以自昭明德
　　当无余蕴
　　初六晋如摧如贞吉罔孚无咎
　　象曰晋如摧如独行正也无咎未受命也
　　者寛以居之之谓进之始其必如是是以君子难处
　　六二晋如愁如贞吉受兹介福于其王母
　　王母犹文母也
　　象曰受兹介福以中正也
　　六三众允悔亡
　　象曰众允之志上行也
　　信则人任焉
　　九四晋如鼫鼠贞厉
　　象曰鼫鼠贞厉位不当也
　　尸素贪鄙之谓
　　六五悔亡失得勿恤往吉无不利
　　象曰失得勿恤往有庆也
　　毋悼后害之谓柔进而上行丽乎火明何恤之有
　　上九晋其角维用伐邑厉吉无咎贞吝
　　象曰维用伐邑道未光也
　　进不可极如此
　　【离下坤上】
　　明夷利艰贞
　　彖曰明入地中明夷内文明而外柔顺以大难文王以之利艰贞晦其明也内难而能正其志箕子以之明不可夷也人谓之夷耳文王具一卦之体箕子得一爻之用文王在外而大箕子在内而地亲易地则皆然
　　象曰明入地中明夷君子以莅众用晦而明
　　察见渊鱼者不祥
　　初九明夷于飞垂其翼君子于行三日不食有攸往主人有言
　　象曰君子于行义不食也
　　明夷之初避难早也
　　六二明夷夷于左股用拯马壮吉
　　象曰六二之吉顺以则也
　　微子之事
　　九三明夷于南狩得其大首不可疾贞
　　象曰南狩之志乃大得也
　　文王之事
　　六四入于左腹明夷之心于出门庭
　　象曰入子左腹心意也
　　飞廉恶来是也
　　六五箕子之明夷利贞
　　象曰箕子之贞明不可息也
　　得仁者之中
　　上六不明晦初登于天后入于地
　　象曰初登于天照四国也后入于地失则也
　　【离下巽上】
　　家人利女贞
　　家人之正莫难于女
　　彖曰家人女正位乎内男正位乎外男女正天地之大义也家人有严君焉父母之谓也
　　惟正身者然后可以正家
　　父父子子兄兄弟弟夫夫妇妇而家道正正家而天下定矣
　　所谓明内而齐外
　　象曰风自火出家人君子以言有物而行有恒
　　正身莫大乎此
　　初九闲有家悔亡
　　象曰闲有家志未变也
　　家人之道尤贵于初
　　六二无攸遂在中馈贞吉
　　象曰六二之吉顺以巽也
　　所谓妇顺而正
　　九三家人嗃嗃悔厉吉妇子嘻嘻终吝
　　象曰家人嗃嗃未失也妇子嘻嘻失家节也
　　家道贵严虽过无害妇子贵顺兴叹非宜
　　六四富家大吉
　　象曰富家大吉顺在位也
　　忠孝所致何吉如之
　　九五王假有家勿恤吉
　　象曰王假有家交相爱也
　　上正下顺何疑之有文王之事
　　上九有孚威如终吉
　　象曰威如之吉反身之谓也
　　家人之终不弛其严疑若有悔惟反身以率之此所以信服而无怨也
　　【兑下离上】
　　睽小事吉
　　此论其常
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事也睽之时用大矣哉
　　非大人莫能通之
　　象曰上火下泽睽君子以同而异
　　可否相济
　　初九悔亡丧马勿逐自复见恶人无咎
　　象曰见恶人以辟咎也
　　子见南子之事
　　九二遇主于巷无咎
　　象曰遇主于巷未失道也
　　异乎泄柳之已甚矣
　　六三见舆曳其牛掣其人天且劓无初有终
　　象曰见舆曳位不当也无初有终遇刚也
　　一隂处二阳之间故见疑于上九上九刚明不终疑也故有遇雨之吉
　　九四睽孤遇元夫交孚厉无咎
　　象曰交孚无咎志行也
　　失位无应下交于初同志相求何咎之有
　　六五悔亡厥宗噬肤往何咎
　　象曰厥宗噬肤往有庆也
　　所谓柔进而上行得中而应乎刚也
　　上九睽孤见豕负涂载鬼一车先张之弧后说之弧匪寇婚媾往遇雨则吉
　　象曰遇雨之吉羣疑亡也
