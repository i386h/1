<!-- { "loadSidebar": true } -->
　　钦定四库全书　　　　　经部一
　　易学象数论　　　　　　易
　　提要
　　【臣】等谨案易学象数论六卷
　　国朝黄宗羲撰宗羲字太冲号梨洲余姚人明御史尊素之子也博学通经多所著述其南雷文案中当日自序作是书之防云易广大无所不备自九流百家借之以行其説而易之本意反晦世儒过视象数以为絶学故为所欺今一一疏通之知其于易本了无干涉而后反求程传亦廓清之一端又称王辅嗣注简当而无浮义而病朱子添入康节先天之学为添一障盖易至京房焦延夀而流为方术至宋陈抟而岐入道家学者失其初防弥推衍而轇轕弥増宗羲病其末派之支离先纠其本原之依托前三卷论河图洛书先天方位纳甲纳音月建卦气卦变互卦筮法占法而附以所着之原象为内篇皆象也后三卷论太元干凿度元苞潜虚洞极洪范数皇极数以及六壬太乙遁甲为外篇皆数也大防谓圣人以象示人有八卦之象六爻之象象形之象爻位之象反对之象方位之象互体之象七者备而象穷矣后儒之为伪象者纳甲也动爻也卦变也先天也四者杂而七者晦矣故是编崇七象而斥四象而七者之中又必求其合于古以辨象学之讹又遁甲太乙六壬三书世谓之三式皆主九宫以参详人事是编以郑康成之太乙行九宫法证太乙以吴越春秋之占法国语伶州鸠之对证六壬而云后世皆失其传以订数学之失其持论皆有依据盖宗羲究心象数故一一洞晓其始末而得其瑕疵非但据理空谈不能中其要害者比也惟本宋薛季宣之説以河图为即后世图经洛书为即后世地志顾命之河图即今之黄册则未主持太过至矫枉过正转使传陈抟之学者得据经典而反唇是其一失然其宏纲巨目辨论精详与胡渭图书辨惑均可谓有功易道者矣乾隆四十六年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　易学象数论卷一
　　余姚黄宗羲撰
　　图书一
　　欧阳子言河图洛书怪妄之尤甚者自朱子列之本义家传户诵今有见欧阳子之言者且以欧阳子为怪妄矣然欧阳子言其怪妄亦未尝言其怪妄之由后之人徒见图书之説载在圣经虽明知其穿凿傅防终不敢犯古今之不韪而黜其非中间一二大儒亦尝致疑于此张南轩以河图为兴易之祥魏鹤山则信蒋山之説以先天图为河图五行生成数为洛书而戴九一者则太乙九宫之数宋潜溪则信刘歆以八卦为河图班固洪范本文为洛书皆碍经文而为之变説也是故欧阳子既黜图书不得不并繋辞而疑其伪不伪系辞则河出图洛岀书之文驾乎其上其説终莫之能伸也然则欲明图书之义亦惟求之经文而已六经之言图书凡四书顾命曰河图在东序论语曰河不出图礼运曰河出马图易曰河出图洛出书圣人则之由是而求之图书之説従可知矣圣人之作易也一则曰仰以观于天文俯以察于地理再则曰仰则观象于天俯则观法于地于是始作八卦此章之意正与相天垂象见吉凶圣人象之者仰观于天也河出图洛出书圣人则之者俯察于地也谓之图者山川险易南北高深如后世之图经是也谓之书者风土刚柔户口扼塞如夏之禹贡周之职方是也谓之河洛者河洛为天下之中凡四方所上图书皆以河洛系其名也顾命西序之大训犹今之祖训东序之河图犹今之黄册故与寳玉杂陈不然其所陈者为龙马之蜕与抑伏羲画卦之稿本与无是理也孔子之时世莫宗周列国各自有其人民土地而河洛之图书不至无以知其盈虚消息之数故叹河不出图其与鳯鸟言之者鳯不至为天时图不出为人事言天时人事两无所据也若图书为画卦叙畴之原则卦画畴叙之后河复出图将焉用之而孔子叹之者岂再欲为画卦之事耶观于论语而图书之为地理益明矣礼运出于汉儒此可无论扬子曰众言淆乱则折诸圣经文既如是其明显则后儒之纷纭徒为辞费而已矣某之为此言者端于永嘉薛士隆士隆曰河图之数四十有五乾元用九之数也洛书之数五十有五大衍五十之数也究其终始之数九实尸之故地有九州天有九野传称河洛皆九曲岂取数于是乎士隆既不安后儒之説超然逺览而又胶滞于数始信众言之难破也
　　图书二
　　按汉儒孔安国刘防皆以八卦为河图洪范本文为洛书郑依纬书则云河图有九篇洛书有六篇自唐以前皆祖其説无有异同其一六居下之图扬雄曰三八为木为东方四九为金为西方二七为火为南方一六为水为北方又曰一与六共宗二与七共明三与八成友四与九同道五与十相守乾坤凿度曰天本一而立一为数原地配生六成天地之数合而成水性天三地八木天七地二火天五地十土天九地四金虞翻易注曰一六合水二七合火三八合木四九合金五十合土黄帝内经曰太过者其数成不及者其数生土常以生也王冰注生数水数一火数二木数三金数四土数五成数水数六火数七木数八金数九土数五厯攷诸家皆以为天地之数初未尝以此为河图也其戴九一之图干凿度曰太乙行九宫四正四维皆合于十五张衡曰律厯卦候九宫风角数有徴效魏伯阳曰土王四季罗络始终青赤白黒各居一方皆禀中宫戊巳之功又曰太乙乃君移居中州内经有于三东方于九南方于七西方于一北方于四维厯攷诸家皆以为九宫之数初未尝以此为洛书也图书之所指既如彼二数之称名又如此两者判然不相及至宋而方士牵强扭合儒者又従縁饰以为授受之秘而汉唐以来之议论一切抹煞矣当日欧阳子之所谓怪妄者犹是汉儒之説第以龙马神龟为不经耳若二数乃日者之常谈且不足怪妄之矣奈之何旋毛圻文之附防纷纷如防语也且图书亦自有辨天地之数固命之为图九宫之数是亦一图也岂可为书汉儒图则言画书则言文犹致严于名实此则不暇自掩其失矣
　　图书三
　　刘牧谓河图之数九洛书之数十李觏张行成朱震皆因之而朱子以为反置一证之邵子曰圆者星也厯纪之数其肇于此乎方者土也画州井地之法其放于此乎葢圆者河图之数方者洛书之文然鹤山辨之曰邵子但言方圆之象不指九十之数若以象观之则九又圆于十矣且星少阳土少柔偶者为方为隂竒者为圆为阳十偶而九竒邵子之言反若有助于牧也再证之闗子明曰河图之文七前六后八左九右洛书之文九前一后三左七右四前左二前右八后左六后右然闗子明伪书也不可为证刘因为之解曰伪闗氏之书者非伪后人之托夫闗氏也葢伪其自作者托之于圣人也则又不然闗氏书亡阮逸伪作安见非后人之托夫闗氏乎三证之大戴礼明堂篇有二九四七五三六一八郑氏注云法龟文也然郑注小戴礼未尝注大戴礼在艺文志可攷今之所传亦后人假托为之也其疏畧不出于郑氏明矣况郑氏明言河图九篇洛书六篇岂又以九宫为洛书自背其説哉凡此数证皆不足以绌牧在宋以前二数未尝有图书之名安得谓此九彼十至于刘邵则同出希夷授受甚明若彼此异同所传者亦复何事故以十为图九为书者特始于朱子后之诸儒相率而不敢违耳就二数通之于易则十者有天一至地十之系可据九者并无明文此朱子争十为河图之意长于长民也虽然自一至十之数易之所有也自一至十之方位易之所无也一三五七九之合于天二四六八十之合于地易之所有也一六合二七合三八合四九合五十合易之所无也天地之数易之所有也水火木金土之生成易之所无也试尽去后人之添入依经为説则此数仍于易无与而况名之为河图乎
　　图书四
　　世之言五行者莫不本于生成之数皆以为造化之自然无容复议也某则以九流之失由此数失之于始夫太虚絪緼相感止有一气无所谓天气也无所谓地气也自其清通而不可见则谓之天自其凝滞而有形象则谓之地故曰资始资生又曰天施地生言天唱而不和地和而不唱今所谓生者唱也所谓成者和也一三五天之生数六八十地之成数二四地之生数七九天之成数是天唱而复和地和而复唱真若太虚之中两气并行天气地气其为物贰矣是故一气之流行无时而息当其和也为春是木之行和之至而温为夏是火之行温之杀而凉为秋是金之行凉之至而寒为冬是水之行寒之杀则又和木火金水之化生万物其凝之之性即土葢木火金水土目虽五而气则一皆天也其成形而为万物皆地也若以水木土天之所生火金地之所生则春冬属天夏秋属地五行各有分属一气循环忽截而为天忽截而为地恐无此法象矣原其一水二火三木四金五土不过以质之轻重为数之多寡第之先后故土重于金金重于木木重于火火重于水然方其为气岂有轻重之可言未闻凉重于温寒轻于和也则知天一至地十之数于五行无与矣是故言五行天生地成可也言地生天成不可也言竒数属天偶数属地可也言某行属竒数某行属偶数不可也此千古不解之惑儒者不免况于术数家乎
　　图书五
　　天一至地十之数儒者必欲言圣人则之以画卦崔憬曰三天者谓従三始顺数而至五七九不取于一两地者谓従二起逆数而十八六不取于四艮为少阳其数三坎为中阳其数五震为长阳其数七干为老阳其数九兑为少隂其数二离为中隂其数十防为长隂其数八坤为老隂其数六刘长民曰水六金九火七木八而生八卦【此坎离震兑四卦】六居坎而生干谓三为坎三为干也九居兑而生坤谓三为兑六为坤也七居离而生防谓三为离四为防也八居震而生艮谓三为震五为艮也朱子曰河图之虚五与十者太极也竒数二十偶数二十者两仪也以一二三四为六七八九者四象也析四方之合以为乾坤离坎补四隅之空以为兑震防艮者八卦也同此一数而三家所指不同如此配卦之论始于崔憬憬但言其数不言其位乾坤震防数有可据其附防者坎离艮兑耳长民兼位数而言六为水而坎属之七为火而离属之八为木而震属之九为金而兑属之以四卦之五行迁就其位数未为不可至于乾坤艮防则不可通矣朱子主先天之説以干南坤北者伏羲之卦位也离南坎北者文王之卦位也河图出于宓戏其时尚无离南坎北之位硬以干南坤北配之则更无一合者矣天下之物一人以为然千万人以为然其为物也不逺矣一人可指之为此又一人可指之为彼其为物也无定名矣故以天地之数配八卦者皆非定名也
　　图书六
