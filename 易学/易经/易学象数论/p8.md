<!-- { "loadSidebar": true } -->
　　蓍法二
　　郭兼山书伊川揲蓍法云四十九蓍两手无意而中分之于左手取蓍一茎揲于左手小指之间此名竒也以右手之置之案上取左手之四揲之四揲之余数置案之左方次取右手之四揲之四揲之余数并入左余为之扐即取所挂之竒归于扐一变后复合见存之防再以左右手分为二更不重挂竒四揲之余并入前扐为第二变其第三变如第二变凡揲第一变必挂一者谓不挂一则无变所余皆得五也惟挂一则所余非五则九故能变第二第三虽不挂亦有四八之变葢不必挂也朱子作卦考误辨之三变皆挂可为老阳者十二可为老隂者四可为少隂者二十八可为少阳者二十若后两变不挂则老阳少隂皆二十七少阳九老隂一而已深有害于成卦变爻之法是后两变之不可不挂审矣某推求其故后两变不挂与以挂为竒葢相因为説者也之所以必四十九者毎四而当一月四十有八十二月之数也其一者四分月之一也四分月之一积四嵗成月而为闰然闰恒三嵗以余分前后相移不截然一嵗余月之一故五嵗再闰也毎合为一嵗后两变未尝不余一然而不挂者犹嵗嵗有余分不俟满分不可以为闰也十有八变凡六挂而防道穷十有八嵗凡六闰而气朔齐其在一嵗论之乾坤之防三百六十尧典曰朞三百有六旬有六日十二月月三十日正三百六十日矣又除小月六日是为嵗有余十二日乾坤十二爻凡十有二挂此闰数在当期之外者也以厯法防合法姑存之以备一説
　　法三
　　自隂阳老少之不均也后两变不挂老隂之变一三变皆挂老隂之变亦止四而已故为説者纷纭宋庄绰作揲新谱引张辕之法用四十九茎总筯把之以意中分扐一小指间四揲之第一揲余一二足满五余三四足满九第二第三揲余一二足满四余三四足满八皆揲左不揲右四五为少八九为多三多老阳交分三少老阳重分两少一多少隂拆分两多一少少阳单分元张理因之以谓揲法従程子张子初变既挂一以象人置而不用后二变乃防上不复挂者为是也揲左不揲右従唐张辕庄绰二家【绰宋人理误为唐】葢天动地静阳变隂合地承天而行于义为当左余一而右承之以三左余三而右承之以一者成其为竒之阳也左余二而右承之以六左余四而右承之以四者成其为偶之隂也明季本窃疑大传所言大衍之数五十其用四十有九九字当为八字之误止用四十八防虚二以为隂阳之毋分二挂一揲四归竒三变皆同除挂一外左一则右必二左二则右必一左三则右必四左四则右必三由诸家之法于隂阳老少得其均矣然庄绰之余三足九张理之余二承六皆不可通四揲之外方为残竒五防六防尚有一揲岂可迁就以合左乎季本则明改经文无所依据然则隂阳老少终不可均乎曰无所俟乎均也成卦之法在隂阳不在老少以古法论之隂阳各三十二九六常少七八常多七八所成之卦与九六所成之卦无以异也爻之变不变在老少六爻之中占者一爻则一变而足七八居其五九六居其一乃可谓之均也若变者与不变者相均将扰扰何所适从乎彼轻改古法以均老少者其亦未达乎此也
　　占法
　　启蒙占法一爻变则以本卦变爻辞占二爻变则以本卦二变爻辞占以上爻为主三爻变则占本卦及之卦之彖辞而以本卦为贞之卦为悔前十卦主贞后十卦主悔【凡三爻变者每卦有二十卦】四爻变则以之卦二不变爻占以下爻为主五爻变则以之卦不变爻占六爻变乾坤占二用余卦占之卦彖辞六爻皆不变则占本卦彖辞而以内卦为贞外卦为悔王氏占法一爻变本卦爻为贞之卦爻为悔二爻兼用二爻变以初变爻为贞次变爻为悔作两节消息之三爻变以先变为贞后二变为悔四爻变五爻变六爻变皆以先变爻为贞后变爻为悔作四五六节消息之六爻皆不变则占彖辞彖辞为七八不变者设也丰南禺占法贞悔者以六画言则内为贞外为悔以三画言则下为贞上为悔贞取定守为义悔取感通为义故六画则决之外卦三画则决之于上爻如初二两爻变则以二决之内卦三爻皆变则以三决之如内三爻皆静外卦之二爻变三爻变者皆依内卦之例如初之于四或五或上二之于四或五或上三之于四或五或上皆二爻变槩决之于悔三爻变者如初四五如二五上如三四上四爻变者如初三四上皆以最上一爻决之三爻变者如二三四四爻变者如初二三四则以四决之而参之以二所谓二与四同功而异位也如二三五如三四五如初三五皆三爻变者如初二三五如初二四五如二三四五皆四爻变者如初二三四五为五爻变者则皆以五决之而参之以三所谓三与五同功而异位也如初二三四上如初三四五上如初二四五上皆五爻变者则皆以上爻决之而参之以初葢上下相应亦若二四三五之例也六爻皆变乾坤占二用余占之卦之贞悔六爻皆静则占本卦之贞悔【六爻变占之卦大象六爻不变占本卦大象】若彖辞则専以待卜天子诸侯有大事则人先筮得其卦书于板以授太卜太卜以墨画所得之卦于龟腹春灼后左夏灼前左秋灼前右冬灼后右其文入于卦墨谓之食则决于彖葢两家之所以不从启蒙者以周公爻辞本为九六之变者设非为七八之不变者设周易不用七八岂有七八而冒用九六之辞哉则以之卦不变爻占者失其意矣彖与爻各自为书彖不取足于爻爻不取足于彖易果为卜筮而作未有爻时彖不可占岂文王为未成之书耶则以占辞平分于爻彖者非矣然王氏之法所谓四五六节消息者则亦杂而无纪丰氏之法所谓二四同功三五同功初上本末者亦强以辞入于占不可为例后之君子苟得左氏之意其无例者未尝不可见也故一爻变者既占本卦变爻亦占之卦对爻葢未有有贞而无悔者观左氏晋献公筮嫁伯姬遇归妹之睽上爻变既引归上之刲羊承筐又引睽上之张弧可知矣二爻变者以下爻为贞上爻为悔三爻变者以变末一爻为主本卦为贞之卦为悔观晋筮立成公遇干之否三为变末曰配而不终君三出焉终者干三之终日也否三包羞故配而不终也而启蒙以晋重耳之贞屯悔豫司空季子占利建侯为例谓当占两卦彖辞不知凡所遇之卦不论一爻变至六爻变彖辞无不可引用何独以三爻变专之观左氏孔成子筮立君遇屯之比此一爻变者而史占屯彖之元亨穆姜遇艮之随此五爻变者而称随彖之辞亦明矣如郭璞遇驴鼠遇遯之蛊又为晋王筮遇豫之睽皆三爻变也皆不称彖辞四爻变五爻变者皆以变末一爻为主本卦为贞之卦为悔即如穆姜五爻之变主在上爻艮上之敦艮既有止义而随上之辞拘系之乃从维之故穆姜曰必死于此弗得出矣六爻变者皆以上爻为主两卦为贞悔六爻不变者以初为贞上为悔观晋伐楚筮之遇复六爻不变史曰南国防射其元王中厥目国防王伤不败何待葢晋贞楚悔初之元吉晋实当之上之行师大败以其国君凶楚实当之其例明显如是则无三家之病矣











　　易学象数论卷二
<经部,易类,易学象数论>
　　钦定四库全书
　　易学象数论卷三
　　余姚黄宗羲撰
　　原象
　　圣人以象示人有八卦之象六画之象象形之象爻位之象反对之象方位之象互体之象七者而象穷矣后儒之为伪象者纳甲也动爻也卦变也先天也四者杂而七者晦矣吾观圣人之系辞六爻必有总象以为之纲纪而后一爻有一爻之分象以为之脉络学易者详分象而畧总象则象先之防亦晦矣刘长民钩深索隠图每谈总象又杂四者而为言以是不免穿凿附防之病羲故别着之以为象学


　　东方苍龙七宿角亢氐房心尾箕子丑月黄昏苍龙入地故曰濳寅卯月角宿昏见天渊之分故曰在渊辰巳月苍龙昏见天田星下故曰见龙在田午未月龙星昏中于天故曰在天申酉月大火西流龙将入地故曰夕惕戌亥月平旦龙见于东北昼晦其形故曰亢魏献子问龙于蔡墨蔡墨曰周易有之在干之姤云云若不朝夕见谁能物之龙非星也岂得朝夕见乎


　　氷霜之候农功未施直方大田畴之经界也三之含章黍稷华秀也四之括囊获稻纳稼也五之黄裳授衣载绩也上龙战野塞向墐戸春秋传曰凡土功龙见而毕务


　　屯难之时凄然有墟墓之象盘大石桓丰碑所以下棺者林中墓木丛生之处上之泣血孝子也二之不字妇也五之屯膏取萧祭脂也班如马行别其类左氏有班马之声是也


　　阳为师隂为弟子包为传道击为解惑气禀如桎梏物欲如金夫玩物丧志徇闻见者困山无草木之为童为道日损独露性真亦童也


　　需为饮食农者饮食所自出也需郊需沙需泥需穴皆农事也血即洫字需血者致力于沟洫由是而嵗功成矣故得酒食以速客古者穴居农事兴而出穴农事毕而入穴此四上之义也


　　讼与狱异此亦一是非彼亦一是非皆讼也初之小有言枝叶之辩也二不能自持其説三唯诺无别白四如汉儒坚守师説五如孟子之辟杨墨上则小言破道直待得不见自家有是世间有非斯无讼矣


　　天子六师将皆命卿故六爻皆军将也将不从中制六五者中军之佐而非天子内卦为行军之象故曰师出曰在师中外卦为养兵之象左次者在闾左而不发田有禽者农隙讲武开国承家者兵民不分也


　　王者巡狩诸侯来朝皆畋猎讲武故五爻皆诸侯也上之为无首者处在荒服逺于敎化非梗化也


　　大畜小畜皆畜干也遇艮而止其畜宜也风以散之而言畜者以风行天上则为罡风不能及下而下畜矣下三爻取畜牧为义初为始生之犊往来自恣故曰复自道二则已受羁靮故曰牵三则已在辕下故曰舆上三爻取畜积为义四言惕出五言富邻上言既处其指一也


　　西方七宿为白虎干兑当之初当昴昴为白衣故素履二当毕昴毕间为天街故履道坦坦三当觜参觜为虎首故咥人四当奎奎为虎尾故云履虎尾五当娄在虎尾之上卦中言履者指此一爻故云夬履上当胃胃为天仓明则天下和平故云考祥


　　否泰之往来一嵗之寒暑也两卦内爻同为拔茅而时异泰之拔茅言拔地而生也野火烧不尽春风吹又生包荒之象无平不陂无往不复者荟蔚参差之貌否之拔茅言陨落而根拨也野有死麕白茅包之故包承包羞皆取用于茅也当泰则隂亦为美在人民则不富以邻大道为公也在女则为帝乙之妹不自有其贵也在土则为城隍可以守御也当否则阳亦无用四之委于天命五之忧亡上之望治徒袖手旁观耳


　　彖言大同爻则天下为家各亲其亲各子其子之事也故同必以族家庭为一族宗党为一族山林为一族城市为一族军旅为一族田野为一族其事同则其心不得不同离事以为同而后谓之君子


　　大有者以觐礼为象无交害者觐亦交也大车所载之庭实在道者享于天子上公三享侯伯再享子男一享匪其彭者彭盛貌束帛加璧以致庭实匹马卓上九马随之仪文盛矣而将之以恭敬匪仅仪文也交如者天子赐侯氏以车服答其贡赋也自天祐之者侯氏肉袒告听事于庙门天子辞以归宁也


　　谦以五礼为象初属吉礼祭祀之道求之于隂一谦也求之于阳一谦也故曰谦谦二属凶礼哭踊皆鸣也无不利者大小通行之谓嘉礼以亲万民故属之邻者邦国賔礼以亲邦国故属之行师属军礼有钟鼓曰伐故亦鸣也五礼以忠信为主三之一阳是也


