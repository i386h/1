<!-- { "loadSidebar": true } -->
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之伊川曰明入地中其明灭也故为明夷内卦离离者文明之象外卦坤坤者柔顺之象也昔者文王当纣之昬暗及明夷之时也而文王内有文明之德外柔顺以事纣蒙犯大难而内不失其明圣而外足以逺祸患此文王所用之道也故曰文王以之明夷之时利于处艰戹而不失其贞正谓能晦藏其明也不晦其明则被祸患不守其正则非贤明箕子当纣之时身处其国内切近其难故云内难然箕子能藏晦其明而自守其志箕子所用之道也故曰箕子以之白云曰明夷之彖自分二义文王箕子之道盖不同也文明言文王有明德所谓内文明也三分天下而有其二以服事商所谓外柔顺也文王尽坤离之义箕子用晦而明得其艰贞而已观其与微子比干人自献于先王所谓内难而能正其志也自为之奴卒陈洪范所谓艰贞用晦而明矣明夷大象圣人明德遭难之事初无众人之象故正言文王箕子也诚斋曰用一卦之道者文王也用一爻之道者箕子也大难以天下言内难以一家言纣之难大能及天下而不能及文王小能及一家而不能及箕子此用明夷之力也
　　雷氏曰晋曰明出地上明夷曰明入地中则可以知浑天之说也晋昼也晋为昼则明夷为夜可知矣
　　象曰明入地中明夷君子以涖众用晦而明
　　白云曰离日也方其明出地上晋昼之时也及其日中照天下则为丰矣至于明入地中而后为明夷彖云晦其明即处已之道也象云晦而明即涖众之道也
　　山曰君子之涖众惟不用其明故能合天下之明为明若察察而用明则蔽之者至矣
　　初九明夷于飞垂其翼君子于行三日不食有攸往主人有言象曰君子于行义不食也
　　初九明体而居明夷之初将见伤者也于飞者去而避之也垂其翼如鸟疾飞而敛其翼谓去之速也三日不食者义不暇食也有攸往主人有言者伊川曰伤未显而遽去则世俗孰不疑怪故有所往适则主人有言也然君子不以世俗之见怪而迟疑其行也若俟众人尽识则伤已及而不能去矣此薛方所以为明而雄所以不获其去也如穆生之去楚申公白公且非之况世俗之人乎但讥其责小礼而不知穆生之去避胥靡之祸也当其言曰不去楚人将钳我于市虽二儒者亦以为过甚所往而人有言胡足怪哉
　　横渠曰不遑暇食
　　山曰三日不食若孔子接淅而行是也
　　六二明夷夷于左股用拯马壮吉象曰六二之吉顺以则也
　　伊川曰六二以至明之才得中正而体顺顺时自处处之至善也虽君子自处之善然当阴闇小人伤明之时亦不免为其所伤但君子自处有道故不能深相伤害终能违避之尔足者所以行也股在胫足之上于行之用为不甚切左又非便用者手足之用以右为便唯蹶张用左盖右立为本也夷于左股谓伤害其行而不甚切也虽然亦必自免有道拯用【一作其】壮健之马则获免之速而吉也君子为阴闇所伤其自处有道故其伤不甚自拯有道故获免之疾用拯之道不壮则被伤深矣故云马壮则吉也二以明居阴闇之下所谓吉者得免伤害而已非谓可以有为于斯时也
　　六二之得吉者以其顺处而有法则也则谓中正之道能顺而得中正所以处明伤之时而能保其吉也
　　九三明夷于南狩得其大首不可疾贞象曰南狩之志乃大得也
　　白云曰伊川曰九三离之上明之极也又处刚而进上六坤之上暗之极也斯义也其汤武之事乎汤武非利人之天下也去其害而已南在前明方也狩畋而去害之事大首谓暗之魁首也上六也三与上正相敌应谓至明克至暗之象不可疾贞谓诛元恶旧染汚俗未能遽革必有其渐故酒诰云唯殷之迪诸臣惟工乃湎于酒勿庸杀之姑惟敎之是也雍曰初九其伤未至六二其伤已至九三则其伤过矣济之以刚明上进之才是可以南狩而大得志也不可疾贞者离之性失之过则暴故戒之以此伊川谓九三为汤武则夷于左股者其文王乎
　　六四入于左腹获明夷之心于出门庭象曰入于左腹获心意也
　　伊川曰四为阴邪小人居髙位以柔邪顺于君者也入于左腹谓以邪僻之道入于君而得其心意也于出门庭既夺其心而后行之于外也
　　白云曰小人之事其君务引其君于不正之道然后能获其心意而作威福于天下也明夷之君暗主也暗主不知正心诚意故小人得以不正之道乘间而入以获其心意也好大喜功者以攻战入之好货财者以聚敛入之好奢侈者以土木文绣入之好淫泆骄乐者以郑衞声色入之故入于左腹言投其不正之道也明夷之心暗主之心也于出门庭作威福于天下也
　　六五箕子之明夷利贞象曰箕子之贞明不可息也伊川曰上六阴闇伤明之极故以为明夷之主五切近之若显其明则见伤害必矣故当如箕子之自晦藏则可以免于难虽晦藏其明而内守其正所谓内难而能正其志若箕子者可谓贞矣以五阴柔故为之戒云利贞谓冝如箕子之贞固也箕子晦藏不失其贞固虽遭患难其明自存不可息灭也若逼祸患遂失所守是亡其明乃息灭也
　　诚斋曰非为之奴以深晦其明则居艰而不利非守其贞而不同其恶则明灭而或息五阳明也六阴晦也以六晦五故为箕子之明夷
　　上六不明晦初登于天后入于地象曰初登于天照四国也后入于地失则也
　　雷氏曰上六处暗之极不明而晦也升于卦之上极初登于天也纣为天子之象初登于天谓登天位则其明当照四方之国也极暗而不明虽有天下而不能保故后入于地也失则者贼仁贼义之谓也或曰凡卦五君位也今周公以箕子当之上师傅之位也今说者以纣当之他卦有此例否曰卦之六爻其取义有常有变子之所言常也此卦取义变也如坤之六五义取居摄而上六云龙战皆变也凡卦初爻民庶之象说者以屯之初比汤武三爻守令诸侯之象既济九三周公以髙宗当之此孔子所谓变动不居上下无常刚柔相易不可为典要唯变所适之义也

　　学易记卷四上
<经部,易类,学易记>
　　钦定四库全书
　　学易记卷四下　　　　　　元　李简　撰
　　下经
　　【离下巽上】
　　伊川曰二与五正男女之位于内外为家人之道明于内而巽于外处家之道也文中子书以明内齐外为义古今善之非取象之义也所谓齐乎巽言万物洁齐于巽方非巽有齐义也如战乎干干非有战义也
　　家人利女贞
　　伊川曰夫夫妇妇而家道正独云利女贞者夫正者身正也女正者家正也女正则男正可知矣
　　白云曰大学言欲明明德于天下者先治其国欲治其国者先齐其家故家齐而后国治国治而后天下平则一家之治所以为治国治天下之本也而家人之道亦与治国治天下之道皆一也齐家自夫妇故舜观厥刑于二女文王刑于寡妻至于兄弟然则利女贞者又家道之本也此与诗首闗雎言后妃之德同意
　　雷氏曰诗序曰周南召南正始之道王化之基然则利女贞者正始也
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　伊川曰彖以卦才而言阳居五在外也阴居二处内也男女各得其正位也尊卑内外之道正合天地阴阳之大义也家人之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也父子兄弟夫妇各得其道则家道正矣推一家之道可以及天下故家正则天下定矣
　　晦庵曰上父初子五三夫四二妇五兄三弟各得其位家道正矣
　　西山真氏曰治家以严肃为本父母者一家之君严则家政举不严则家政坏然所谓严者非猛暴之谓也父尽父之道子尽子之道推之兄弟夫妇莫不尽道上下肃然无或少间如此则家道正人君之家正推之于天下无不正者故曰正家而天下定矣家人所以称严者盖严尊卑上下之分也
　　象曰风自火出家人君子以言有物而行有恒
　　伊川曰风自火出火炽则风生自内而出之象也山曰言忠信则有物行笃敬则有常
　　白云曰非礼勿言则言有物矣非礼勿动则行有常矣是以干之九二自庸言之信庸行之谨终至于尽君德家人自言有物行有恒终至于正家而天下定其义一也
　　西山真氏曰卦体内离外巽故言风自火出君子观此卦之象知天下之事莫不由内而出以家与国言则国之治乱自家而出以身与家言则家人之正否自身而出故治国在于正家而正家在于反身吾身言行一有不谨则无以处其家矣故言必有物物谓有其实也行必有常有常度也
　　初九闲有家悔亡象曰闲有家志未变也
　　伊川曰初家道之始也九刚明之才能闲其家者也能以法度闲之于家人志意未变动之前处家之善者也是以悔亡变而后治所伤多矣
　　诚斋曰妇训以始至子训以始穉及其志意纯一而未变也
　　六二无攸遂在中馈贞吉象曰六二之吉顺以巽也胡氏曰遂专也
　　白云曰彖言夫夫妇妇六二所谓妇妇者也妇人从夫无遂事妇之道也居中主馈妇之义也故以巽顺为吉
　　汉上曰孟子之母曰妇人之礼精五饭羃酒浆养舅姑缝衣裳而已故有闺门之修而无境外之志诚斋曰妇无遂事必有尊也言有夫也妇职馈祀必有敬也言有先也六二以柔顺之令德宅阃内之正位退然无攸遂以尊其夫劬然羞馈祀以事所职正孰大焉吉孰御焉故圣人賛之曰顺以巽也此二女之事舜大姒之事文王也
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　注曰与其渎宁过乎严
　　伊川曰嗃嗃未详字义然以文义及音意观之与嗷嗷相类又若急束之意九三在内卦之上主治乎内者也以阳居刚而不中虽得正而过乎刚者也治内过乎刚则伤于严急故家人嗃嗃然治家过严不能无伤故必悔于严厉骨肉恩胜严过故悔也虽悔于严厉未得寛猛之中然而家道齐肃人心祗畏犹为家之吉也若妇子嘻嘻则终至羞吝矣在卦非有嘻嘻之象盖对嗃嗃而言谓与其失于放肆宁过于严也嘻嘻笑乐无节也自恣无节则终至败家可羞吝也盖严谨之过虽于人情不能无伤然茍法度立伦理正乃恩义之所存也若嘻嘻无度乃法度之所由废伦礼之所由乱安能保其家乎嘻嘻之甚则致败家之凶但云吝者可吝之甚则至于凶故未遽言凶也未失也者虽嗃嗃于治家之道未为甚失若妇子嘻嘻是无礼法失家之节家必乱矣
　　雷氏曰妇子男女之少者尤不可嘻嘻易之别嫌慎防于礼节可谓谨矣
　　六四富家大吉象曰富家大吉顺在位也
　　白云曰君子脩身齐家由内出外至于巽体家道成矣故六四富家大吉九五王假有家上九威如终吉也六四之富岂金玉布帛而已盖必有其道矣其道何如父父子子兄兄弟弟夫夫妇妇是也家道之富无以加于此故其为吉莫大焉得其道谓之顺失其道谓之逆上下各安其分而无逆焉故曰顺在位也在礼运曰父子笃兄弟睦夫妇和家之肥也易之所谓富犹礼之所谓肥也礼以人之肥家之肥国之肥天下之肥是谓大顺象言顺在位则礼之大顺是也齐景公曰信如君不君臣不臣父不父子不子虽有粟吾得而食诸夫有国有家者以有粟为富矣而有不得而食者其富有甚于粟也
