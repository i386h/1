<!-- { "loadSidebar": true } -->
　　彖曰革水火相息二女同居其志不相得曰革已日乃孚革而信之文眀以说大亨以正革而当其悔乃亡天地革而四时成汤武革命顺乎天而应乎人革之时大矣防
　　文眀以说者文眀则礼无不尽事无不察说则人心和顺革而能照察事理和顺人心可致大亨而得贞如是变革得其至当故悔亡也天下之事革之不得其道则反致弊害故革有悔之道唯革之至当则新旧之悔皆亡也天地之运寒暑变革则四时成汤武改革夏殷之命亦不过顺乎天理以应人心耳是皆已穷而后革之义也当革与否不可违时故曰革之时大矣防【取伊川说】
　　山曰或问成汤放桀曰予有慙徳何也曰横渠尝言汤武之功圣人之不幸也若论君臣之义则为臣而事其君当使其君如尧舜乃是既不能使其君如尧舜至其君得罪于天下而放之岂其所欲防成汤之事以顺乎天而应乎人何慙之有然自人情观之既以尧舜之禅为尽善则征诛而有天下安能无愧乎
　　象曰泽中有火革君子以治厯眀时
　　伊川曰水火相息为革君子观变革之象推日月星辰之迁易以治厯数眀四时之序也夫变易之道事之至大理之至眀迹之至着莫如四时观四时而顺变革则与天地合其序也
　　雷氏曰厯象日月星辰敬授人时是也
　　水火之相灭息犹四时寒暑相承也
　　初九巩用黄牛之革象曰巩用黄牛不可以有为也革乃事之大者必有其时有其位有其才审而后动可以无悔初九以时则初也动于事初则无审慎之意而有躁易之象以位则下也以才则刚而不中时位才皆不可以有为巩固也黄中色牛顺物六二文眀之主有中顺之徳与九五刚中之大人相应乃伊吕之佐汤武也初与之比焉于将革之时能顺承六二中顺之道固执而不变不敢妄动则庶乎因之而有成矣汤武之兴也所防之国或三千或八百初九九三之谓欤【兼采伊川语】
　　六二已日乃革之征吉无咎象曰已日革之行有嘉也先时而革则人疑而罔孚后时不行则失时而有咎已日乃革之谓已当可革之时乃宜革之也汉上朱氏曰变动贵乎适时趋舍在乎机防二当可革濡滞而不行于革道安得无咎征吉无咎者以行有嘉也伊川云六二柔顺中正文眀之主上有阳刚之君相应中正则无偏蔽文眀则尽事理应上则得权势体顺则无逆悖时可矣位得矣才足矣处革之善者也非伊吕不足以当之
　　九三征凶贞厉革言三就有孚象曰革言三就又何之矣
　　九三居下卦之上诸侯之象也刚而过中而当可革之时不度徳不量力以之自往将有所革则取凶必矣圣人戒之曰汝当坚贞自守尝懐惕厉待其公论皆同上下信之以之佐汤武而兴焉则可也象云又何之矣谓舎汤武而何之矣
　　九四悔亡有孚改命吉象曰改命之吉信志也
　　以九居四悔也能信于上其悔乃亡
　　雷氏曰春秋传曰君能制命为义臣能承命为信君出命而臣行之常也然革者欲其当而已茍君命有不当而改之以义可也若夫君谓可者可之君谓否者否之阿谀茍从不能改命而从义则欲革而当不可得也虽然臣之事君信而后谏人君信己之志而不疑然后改命而吉茍上未信其志而遂改上命则戮辱之道矣其能吉乎故曰有孚改命吉而象曰改命之吉信志也葢上可以匡正其君而下不至于失身易之中道也汉武帝命汲黯视河内火黯乃擅发仓以赈饥民而帝不之罪信黯之志忠国而爱民故也使人君知此而得骨鲠之臣以辅之则命令无不当矣
　　潘氏曰居大臣之位为上所信事所当革虽有君命犹将改之涂诏批勅是也未信而谏则不可故有孚则吉
　　九五大人虎变未占有孚象曰大人虎变其文炳也伊川曰龙虎大人之象也天下蒙大人之革不待占决知其至当而信之也事理眀着若虎文之炳焕眀盛也
　　横渠曰虎变文章大故眀豹变文章小故蔚
　　白云曰汤征自葛而天下信之岂大人虎变未占有孚之道欤
　　雷氏曰九五刚健中正大人也处革之时而得尊位大人之通其变而革天下之弊者也大人者天且不违而况于人乎顺天下之民由义以革天下之事使天下焕乎其有文章则不怒而威不言而信矣故曰大人虎变未占有孚夫占所以决疑不疑何占大人之革则天下莫不信之矣何待于占而后孚防此所以未占有孚也虎义兽也文章焕炳而有不怒之威故称大人虎变而象以为其文炳也汤武革命周公制礼作乐至于郁郁乎文防虎变之象也
　　上六君子豹变小人革面征凶居贞吉象曰君子豹变其文蔚也小人革面顺以从君也
　　诗曰济济多士秉文之徳此君子随大人而变者也伊川曰君子从化迁善成文彬蔚章见于外也中人以上莫不变革虽不移之小人则亦不敢肆其恶革变其外以顺从君上之教令是革面也至此革道成矣小人勉而假善君子之所容也更往而治之则凶矣天下之事始则患乎难革既革而当则患乎不能守也故革之终戒以居贞则吉也居贞非为六戒乎曰为革终言也莫不在其中矣
　　【巽下离上】
　　伊川曰上离下巽所以为鼎取其象则下植为足中实为腹中实受物在中之象对峙于上者耳也横亘乎上者也取其义则木从火也巽入也顺从之义以木从火为燃之象火之用惟燔与烹燔不假器故取烹象而为义
　　鼎元吉亨
　　防鼎者器之名也自火化之后铸金而为此器以供烹饪之用然制度必须当理而后可以变故成新故先元吉而后乃亨也
　　白云曰易以器名卦者井鼎二卦而已圣人名卦必以道独二卦以器者以眀道器皆一也由道可见器由器可推道也
　　彖曰鼎象也以木巽火烹饪也圣人亨以享上帝而大亨以飬圣贤巽而耳目聪眀柔进而上行得中而应乎刚是以元亨
　　伊川曰鼎之为器生人所赖至者也极其用之大则享上帝飬圣贤圣人古之圣王大言其广下体巽为巽顺于理离明而中虚于上为耳目聪眀之象柔在下之物乃居尊位进而上行也
　　诚斋曰鼎象也象者卦之形肖鼎之形也以列足而载一腹以一而贯耦耳非鼎之形乎六爻画而鼎之形以具二卦合而鼎之用以行以巽之木入离之火而烹饪之用着矣古者圣人之制鼎岂自奉口体而已防有鼎之用有鼎之徳享上帝飬圣贤乃其用也体巽之顺以顺于义理体离之眀以达其视聴体六五之柔中以应刚阳之圣贤乃其徳也全其徳以施其用焉往而不大亨乎故曰是以元亨且夫革去故鼎取新去故取新何独鼎防食者生民之大本鼎者火化之元勲革鸿荒而新万法孰为革故取新之初乎孰有大于革茹毛为火化之初乎一初既立而万法类矣
　　龚氏曰易以井言徳性以鼎名才器徳性在已无俟乎外而足也故穷不损达不加犹井之无丧无得也才器有小大在人之所用犹鼎之有大小各随其量而有所受也
　　刘氏曰得中而应乎刚者以柔居中下应九二之刚乃能用贤也柔得尊位卑巽以下贤是以致元亨也人君卑巽以下贤则贤者乐告以善道而闻见日广故耳目聦明也
　　象曰木上有火鼎君子以正位凝命
　　伊川曰鼎者法象之器其形端正其体安重取其端正之象则以正其位谓其所居之位君子所处必正其小至于席不正不坐母跛母倚取其安重之象则以凝其命令安重其命令也
　　初六鼎颠趾利出【尺遂反】否得妾以其子无咎象曰鼎颠趾未悖也利出否以从贵也
　　初六在下趾之象也上应于四趾而向上颠之象也凡物颠趾皆悖也惟鼎之用必初颠趾利于出败恶以致洁新故在鼎独为未悖也去故而纳新写恶而受美贵之义也四近君大臣之位初在下之人而相应乃上求于下下従其上也大臣屈体来求在下之人以尊卑之礼言之亦悖也以其人其才足以载物其徳足以飬民虽防尊屈体以求之何悖之有以九居四处不当位力小任重必有覆餗之凶能求在下之贤进之于君厝天下于鼎定之安不失亨饪之道上可以享上帝下可以及万民在己可以长守富贵又岂有折足形渥之凶乎以家譬之五夫也四妻也六在下卑巽妾之象也四以才不足而覆公餗犹妻无子致夫无后也妾固贱也求之悖也求之以其子也子足以奉祭祀承先祖亦未悖之道也故曰无咎以贵者否恶为贱而洁新为贵在下之人为贱才徳为贵妾为贱而子为贵也或曰凡卦以六居下者皆言无才而子方之有才以九居四其体刚也而子方之为妻无乃不可乎曰易无体也他卦以初六为无才常也在鼎之初则取出否取新之义而为亨饪之用初不计九之与六也他卦以九四为体刚在鼎则位为重以位言之则四之于五臣之于君也妻之于夫也故象曰君子以正位凝命或者曰以九居四云非正位闻之旧矣今以六居下虽取初义以位言之正乎曰鼎象也下趾也以象言之分而在下乃趾之位也
　　九二鼎有实我仇有疾不我能即吉象曰鼎有实慎所之也我仇有疾终无尤也
　　伊川曰二以刚实居中鼎中有实之象与五相应其道可亨然与初宻比隂从阳者也九二居中而应中不至失正己虽自守彼必相求故戒能逺之使不来即我则吉也仇对也隂阳相对之物谓初也相从则非正而害义是有疾也二当以正自守使之不能来就己人能自守以正则不正不能就之矣所以吉而终无过尤也慎之慎所往也
　　九三鼎耳革其行【下孟反】塞【悉则反】雉膏不食方雨亏悔终吉象曰鼎耳革失其义也
　　初鼎之足五鼎之耳上鼎之三阳鼎之腹雉膏鼎实之美者也九三以刚正之才宜为六五文眀之君所信任以九四阻之于前而六五改之于上也五之意改则三之行塞矣是有雉膏而不见食也鲁平公见孟子者乐克启之也不见孟子臧仓沮而改之也虽然六五眀主也九四其能终改之乎五与三方将和合三虽有不足之悔终当获吉也六五岂终不食九三之雉膏也哉失其义者谓君臣之义为九四所间而相失于始也【集伊川诚斋说】
　　九四鼎折【之舌反】足覆公餗其形渥【于角反】凶象曰覆公餗信如何也
　　四大臣之位任天下之事者也天下之事岂一人所能独任必当求天下之贤智与之协力得其人则天下之治可不劳而致矣四眀不足而刚不中在下虽有可用之贤为之应以眀不足则不知其为可用也不达颠趾从贵之义也就使知之以刚不中则固守尊卑之常分而不肯降尊屈体以求之也徳薄而处崇髙之位力少而任天下之重未有不致祸败者故曰鲜不及矣犹鼎折足而覆其公上之餗也餗鼎实也不求贤哲与之同事至于败覆乃不胜任可羞愧之甚也其形渥谓赧汗也信如何者谓少任重之理信当如何言必至于败覆也
　　六五鼎黄耳金利贞象曰鼎黄耳中以为实也童溪曰六五之有取于金云者葢谓以虚而受实体柔而纳刚以六五之中虚而能来上九刚实之助此黄耳之得金也以是为正非所利欤故曰利贞然则人君欲受人之实而以为己之实也非有所谓中虚之徳则不可故象又曰鼎黄耳中以为实也
　　上九鼎玉大吉无不利象曰玉在上刚柔节也他卦以初上为无位而不当用唯鼎以象言取新在初举措在上虽居无位之地实当用也在五指上九为金五文眀虚中故能纳上九阳刚之才以实其中虚故能受葢阳实而隂虚也上本金而在爻云玉者何哉恐刚极而为之戒也刚柔中节则大吉而无不利也君之用臣惟恐不尽其刚直故五利金臣之事君欲其尽礼而刚柔有节故上利玉
　　【震下震上】
