<!-- { "loadSidebar": true } -->
　　九五王假有家勿恤吉象曰王假有家交相爱也诚斋曰正家在政睦家在德正人在法感人在心使我正人易使我爱人难使我爱人易使人爱我难使人爱我易使人人交相爱难非以德睦之以心感之安能使之交相爱乎九五以干德之刚明居巽位之中正为天下国家之至尊而爱心感人巽而入之此所以感假其家人以及天下莫不人人交相爱也白云曰勿恤吉者王假有家母忧天下之不定也吉孰大焉然父父子子兄兄弟弟夫夫妇妇同大顺而无逆焉者交相爱之义也
　　上九有孚威如终吉象曰威如之吉反身之谓也注曰上居卦终家道之成也刑于寡妻以着于外信行天下故曰有孚
　　伊川曰上卦之终家道之成也故极言治家之本治家之道非至诚不能也故必中有孚信则能常久而众人自化为善不由至诚已且不能常守也况欲使人乎故治家以有孚为本治家者在妻孥情爱之闲慈过则无严恩胜则掩义故家之患常在礼法不足而渎慢生也长失尊严少忘恭顺而家不乱者未之有也故必有威严则能终吉保家之终在有孚威如二者而已故于卦终言之爻辞谓治家当有威严而夫子又复戒云当先严其身也孟子所谓身不行道不行于妻子也
　　西山真氏曰上九一爻复言治家之道严威则吉圣人虑后世昧其防或以猛暴为威不知治身弗严以威加人未有能服之者故以反身言之欲人君自反其身一言一动凛然不茍则是所谓威如也
　　【兊下离上】
　　伊川曰为卦上离下兑离火炎上兑泽润下二体相违睽之义也又中少二女虽同居而所归各异是其志不同行也亦为睽义
　　睽小事吉
　　白云曰有睽之事有睽之时睽本小人事而大人有睽者遇睽之时也遇睽之时大有为亦难矣是以小事吉
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　伊川曰彖先释睽义次言卦才终言合睽之道而賛其时用之大火之性动而上泽之性动而下二物之性违异故为睽义女之少也同处长则各适其归是其志不同行也亦为睽义言睽者本同也本不同则非睽也说而丽乎明柔进而上行得中而应乎刚者卦才如此所以小事吉也方睽乖之时柔居尊位有说顺丽明之善又得中道而应刚虽不能合天下之睽成天下之大事亦可以小济是于小事吉也五以明而应刚不能致大吉何也曰五阴柔虽应二而睽之时相与之道未能深固故二必遇主于巷五噬肤则无咎也天下睽散之时必君臣刚阳中正至诚协力而后能合也天髙地下其体睽也然阳降阴升相合而成化育之事则同男女异质睽也而相求之志则通也生物万殊睽也然而得天地之和禀隂阳之气则相类也物虽异而理本同故天下之大羣生之众睽散万殊而圣人为能同之处睽之时合睽之用其事至大故云大矣哉
　　象曰上火下泽睽君子以同而异
　　伊川曰君子观睽异之象故大同之中而知所当异也夫圣贤之处世在人理之常莫不大同于世俗所同者则有时而独异盖于秉彞则同矣于世俗之失则异也不能大同者乱常拂理之人也不能独异者随俗习非之人也要在同而能异耳中庸曰和而不流是也
　　汉上曰彖言异而同大象言同而异
　　初九悔亡丧马勿逐自复见恶人无咎象曰见恶人以避咎也
　　诚斋曰善合睽者与其亟也宁舒与其褊也宁宏盖初九之与九四上下异趣而相叛水火异情而相贼惟相叛故初九动而下固不与九四而为徒九四动而上亦舍初九而不与俱彼舍我而去故有丧马之象初九能听其去而勿逐须其定而自复是以悔亡此合睽以舒不以亟之道也相如之感亷颇子仪之安光弼是也惟相贼故九四之火值初九之水则熄初九之水值九四之火则涸彼爨我而我涸故有恶人之象且水在火上则涸今火在水上亦能涸何也盖离日也常旸能焦大泽者也初九之于恶人能不以避为避而以见为避是以无咎此合睽以宏不以褊之道乎子见南子陈寔吊张让是也初与四偕干体而同阳德干为马同故复初九降屈以下与九四故为见恶人水在火下故为避
　　白云曰见者遇之而弗絶之辞非必欲见之也
　　九二遇主于巷无咎象曰遇主于巷未失道也
　　伊川曰二与五正应为相与者也然在睽乖之时阴阳相应之道衰而刚柔相戾之意胜学易者识此则知变通矣故二五虽正应当委曲以相求也二以刚中之德居下上应六五之君道合则志行成济睽之功君臣睽离其咎大矣巷者委曲之涂也所谓委曲者以善道宛转将就使合而已遇非枉道逢迎也巷非邪僻由径也故夫子特云遇主于巷未失道也未非必也非必谓失道也
　　山曰遇主于巷惟睽之时可也知仁勇天下之达德也知知之仁守之勇行之三者阙一焉非达德也则人君固不可无勇矣而齐王以是为有疾故孟子告以文武事使廓而大之则安天下无足为者矣若夫好货好色则生于人君之邪心不可为也然而孟子不以为不可者盖譬之水逆行中流而遏之其患必至于决溢因其势而利导之则庶乎其通诸海也故以公刘太王之事告之陈古之善而闲其邪心引之于当道也其自谓齐人莫如我敬王者以此遇主于巷亦斯之谓欤
　　六三见舆曳其牛掣其人天且劓无初有终象曰见舆曳位不当也无初有终遇刚也
　　三居二刚之闲处不得其所安其见侵陵可知矣三以正应在上欲进与合志而四阻于前二牵于后车牛所以行之具也劓者絶其通也有应在上为人所闲而不得通岂非天乎睽极有终合之理始为二阳所阨是无初也后复得合是有终也掣执止之义所以有如此艰阨由位不当也终必与上九相遇而合乃遇刚也【集伊川山说】
　　九四睽孤遇元夫交孚厉无咎象曰交孚无咎志行也伊川曰当睽离之时孤居二阴之闲处不当位危且有咎也以遇元夫而交孚故得无咎初四皆阳刚君子以至诚相交协志同力则其志可以行不止无咎而已行其志救时之睽也元夫犹善士也初九悔亡则处之至善者也
　　晦庵曰交孚谓同德相信也
　　诚斋曰举朝皆武氏之臣而狄仁杰以一身徇唐非孤立于睽离之世乎乃下荐洛州司马张柬之荐一柬之而五柬之合与仁杰而六周复为唐仁杰之志行矣
　　六五悔亡厥宗噬肤往何咎象曰厥宗噬肤往有庆也六以隂柔当睽离之时而居尊位有悔可知然而下有九二刚阳之贤与之为应以辅翼之故得悔亡厥宗其党谓九二正应噬肤谓与之共天位食天禄以享肤鼎之肉也养贤本为民而济睽也非六五有文明之德求贤自辅其能往无咎而使天下受庆乎
　　上九睽孤见豕负涂载鬼一车先张之弧后说之弧匪冦婚媾往遇雨则吉象曰遇雨之吉羣疑亡也
　　伊川曰上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不详明极则过察而多疑上九有六三之正应实不孤而其才性如此自睽孤也睽孤无所不疑其见三如豕之汚秽而又背负泥涂见其可恶之甚也既恶之甚则猜成其罪恶如见载鬼满一车也鬼本无形而见载之一车言其以无为有妄之极也上之睽乖既极三之所处者正理大凡失道既极则必反正理故上于始疑而终必合也先张之弧始疑恶而欲射之也三实无恶故后说弧而弗射睽极而反故与三非复是冦雠乃防媾也雨者阴阳和也自此以往谓既合而益和则吉也所以能和者以羣疑尽亡也其始睽也无所不疑故云羣疑
　　南轩曰天下乖睽未尝无可合之道故睽之六爻皆两两相求有始睽终合之义
　　杨氏曰诗曰方茂尔恶相尔矛矣敌雠之象也既夷既怿如相酬矣羣疑亡而防姻酬酢之义也
　　【艮下坎上】
　　伊川曰蹇险阻之义故为蹇难为卦坎上艮下坎险也艮止也险在前而止不能进也前有险陷后有峻阻故为蹇也又曰蹇是处蹇之道无时不可行
　　蹇利西南不利东北利见大人贞吉
　　伊川曰西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人则能济天下之难故利见大人也济难者必以大正之道而坚固其守故贞则吉也凡处难者必在乎守贞正设使难不解不失正德是以吉也若遇难而不能固其守入于邪滥虽使茍免亦恶徳也知义命者不为也
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　伊川曰蹇乃险阻艰难之义坎险在前止而不进故为知也方蹇难之时唯能止为善故诸爻除二五外皆以往为失来为得也蹇之时利于处平易西南坤方为顺易东北艮方为险阻九上居五而得中正之位是往而得平易之地故为利也五居坎险之中而谓之平易者盖卦本坤由五往而成坎故但取往而得中不取成坎之义也方蹇而又止危险之地则蹇益甚矣故不利东北其道穷也谓蹇之极也蹇难之时非圣贤不能济天下之蹇故利见大人也大人当位则成济蹇之功矣往而有功也能济天下之蹇者唯大正之道又诸爻除初外余皆当正位故为贞正而吉也初六虽以阴居阳而处下亦阴之正也以如此正道正其邦可以济于蹇矣处蹇之时济蹇之道其用至大故云大矣哉天下之难岂易平也非圣贤不能其用可谓大矣顺时而处量险而行从平易之道由至正之理乃蹇之时用也
　　白云曰险而止者蒙之事见险而能止者知之事蹇之与蒙用智不用智虽不同其于待人以济险则一也犹屯解不同其于自动以济险亦一也当位贞吉者所处知所止而无不当位之失则其身贞矣是以吉也古之圣人莫不先于治己故大人正己而物正当位贞吉则正己者至矣所以为正邦之本
　　杨氏曰蹇险在前止焉可也故诸爻喜来而恶往二五不言往来何也二臣位臣当济君上之蹇五君位君当济天下之蹇其可见险而止乎又曰见险而止者防之于未然之前不陷于已然之后也
　　象曰山上有水蹇君子以反身脩德
　　伊川曰山之峻阻上复有水坎水为险陷之象上下险阻故蹇也君子观蹇难之象而以反身脩德孟子曰行有不得者皆反求诸己故遇艰蹇必自省于其身有失而致之乎是反身也有所未善则改之无慊于心则加勉乃自脩其德也君子脩德以俟时而已白云曰屯之难济之以动故君子以经纶困之难济之以说故致命遂志蹇之难在止于至善故曰反身脩德难非一也故所以济难亦不能同也
　　初六往蹇来誉象曰往蹇来誉冝待也
　　注曰处难之始居止之初独见前识覩险而止以待其时知矣哉故往则遇蹇来则得誉
　　伊川曰方蹇之初阴柔无援进则益入于蹇往蹇也不进则为来止而不进待时可行而后行是有见几知时之美来则有誉也诸爻皆蹇往而善来然则无出蹇之义乎曰在蹇而往则蹇也蹇终则变矣故上六有硕义
　　六二王臣蹇蹇匪躬之故象曰王臣蹇蹇终无尤也注曰二五以中正相应不以五在难中私身逺害执心不囘志王室尽忠如此何所尤哉
　　蹇蹇者谓济天下之难不恤一身之难也老子曰为人臣者无以有己即匪躬之义也
　　九三往蹇来反象曰往蹇来反内喜之也
