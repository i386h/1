<!-- { "loadSidebar": true } -->
　　南轩曰易言月几望者三皆言分不可逾也归妹之六五曰帝乙归妹其君之袂不如其娣之袂良月几望吉中孚之六四曰月几望马匹亡无咎盖归妹以帝女下嫁挟富贵之势则易以亢满何以执妇道成肃雝之徳哉中孚之时君臣推诚以相与则君必降已以下臣臣以见知而上进上下不相疑而僭逼之端易啓也故皆戒之以月几望春秋书日蚀三十六月蚀则未尝书盖日蚀者变之大月蚀者乃其常也君道不可以亏臣道不可以盈也
　　【兊下干上】
　　动以天为无妄是动合乎天徳也明乎天为同人人心即天心也恱乎天为履是圣人乐天之道也故曰礼义之恱我心犹刍豢之恱我口
　　履虎尾不咥人亨
　　南轩曰孔子恭而安有子以礼之用和为贵夫礼未尝无和乐坦易之道但众人礼义之心为私欲之心所胜乐放肆而惮绳检视礼为难事而不知妄意直行乃所以蹈危也圣人遵理而行心与理一习与性成虽处众人所甚惧之地而易直子谅之心油然而生此履虎尾所以不咥人也履之为卦上干而下兊干者强行不息之谓兊者和豫可恱之谓强行不息而至于和豫可恱非逹于礼者其能至此哉
　　履礼也有天徳而行之以和故能一柔进退履众刚而不见伤也礼之用和为贵其是之谓乎
　　曰履柔履刚也说而应乎干是以履虎尾不咥人亨刚中正履帝位而不疚光明也
　　白云曰说而应乎干则与干合徳是以能履而有不咥人亨之象刚中正九五也履帝位而不疚然后其道下济而光明疚则不能光明也刚徳常过过则疚刚而不过斯不疚矣故允恭克让尧所以光被温恭允塞舜所以文明皆刚而中正者也谓之不疚者如此
　　象曰上天下泽履君子以辨上下定民志
　　诚斋曰天髙地下泽又下之下者也
　　伊川曰天在上泽居下上下之分尊卑之义天下之正理也人之所履当如是故取其象而为履君子观履之象以辨别上下之分以定其民志夫上下之分明而后民志定民志定然后可以言治民志不定天下不可得而治也古之时公卿大夫而下位各称其徳终身居之得其分也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于冨侈亿兆之心交骛于利天下纷然如之何其可一也欲其不乱难矣
　　山曰礼莫大于明分分之不明则为下不安于下而志不定志不定则觊觎之心生觊觎之心生则陵僭之祸起而乱之所由作也
　　初九素履往无咎象曰素履之往独行愿也
　　明道曰素履巳定但行其志尔
　　伊川曰履不处者行之义初处至下素在下者也而阳刚之才可以上进若安其卑下之素而往则无咎矣夫人不能自安于贫贱之素则其进也乃贪躁而动求去贫贱耳非欲有为也既得其进骄溢必矣故往则有咎贤者则安履其素其处也乐其进也将有为也故得其进则有为而无不善乃守其素履者也安履其素而往者非茍利也独行其志愿尔独专也若欲贵之心与行道之心交战于中岂能安其素履也
　　诚斋曰君子之在天下非出则处幼而学壮而行初九履之初也必有平生素雅之学然后可以有行非利其身也行其志也无其素而欲行欺也古者学而后行后世行而后学顔子陋巷之禹稷仲舒下帷之伊吕孔明草庐之管乐不如是不为素履
　　九二履道坦坦幽人贞吉象曰幽人贞吉中不自乱也伊川曰九二居柔寛裕得中其所履坦坦然平易之道也虽所履得坦易之道亦必幽静安恬之人处之则贞固而吉也九二阳志上进故有幽人之戒中不自乱盖其中心安静不以利欲自乱也
　　山曰刚中而承柔异乎六三之履虎尾也故曰履道坦坦坦坦者言所履夷易而无难也居中处恱而上无应故曰幽人顔渊在陋巷不改其乐是也非中不自乱何以与此茍有应乎上则为禹稷之事非幽人也古之圣人虽在侧微若将终身焉中不自乱故也若夫外骛而以纡朱怀金为乐则利欲交战于胷中能不自乱者未之有也
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　六三隂柔不中不正眇而跛者也然而处阳其志刚不知其眇而自以为能视很愎自贤而不见已过不知其跛而自以为能履不由其道而骄傲自行故不足与之有明有行也武人谓武暴之人用于大君以有为肆其躁率无所顾忌非能顺履而逺到也其取祸也必矣【取伊川雷氏説】
　　云履虎尾不咥人亨谓亨非止于不见咥亦天下之亨六三见咥而凶谓凶非止于见咥亦天下之凶也
　　九四履虎尾愬愬终吉象曰愬愬终吉志行也
　　白云曰九四近刚决之君处多惧之地而能愬愬恐惧所谓战战兢兢如临渊履冰者也岂有不终吉者哉此圣人居危难之道也志行者不失其所志之谓也舜之志孝也文王之志仁也父顽母嚚而克谐以孝舜居难而志行也出羑里而请除炮烙之刑文王居难而志行也
　　雷氏曰九四以阳处隂则刚而能柔者也刚而能柔则履危而知惧非直前而不顾者也志行者得志而行乎天下之谓也初九之独行愿者独善其身之谓也
　　九五夬履贞厉象曰夬履贞厉位正当也
　　伊川曰居至尊之位据能专之势而自任刚决不复畏愼虽使得正亦危道也
　　山曰履礼也礼之用和为贵故曰履和而至九二九四皆体刚而志柔履而和者也故吉六三体柔而志刚以和为体也而又失位不中和而不以礼节者也九五刚当位而履履而不用和者也故虽正亦厉矣
　　白云曰论中正故发其光明之美爻言夬履故示以刚决之戒道之常变如此位正当者犹以用刚而厉则知位非正当者凶矣
　　上九视履考祥其旋元吉象曰元吉在上大有庆也履之上九履道已成而居上位也视履考祥其旋元吉谓自视其所履诚善则动容周旋之间无非大善之吉也以此在上民咸赖焉故曰大有庆也

　　学易记卷一
<经部,易类,学易记>
　　钦定四库全书
　　学易记卷二　　　　　　元　李简　撰
　　上经
　　【干下坤上】
　　伊川曰坤隂在上干阳居下天地隂阳之气相交而和则万物生成故为通泰
　　南轩曰有天地则升降之理生有升降则通塞之理生此乾坤所以合而成否泰也往极不得不返盛极不得不衰刚柔相生有无相禅此泰终所以必复否终所以必倾也然则否泰固有自然之数非人谋所及而圣人于此亦将退听无为而任其适来也欤曰非然也在天有否泰之理在圣人有处否泰之道盖观一身血气盛衰否泰之理也导养有方处否泰之道也有人于此当血气壮健之时而虐用其四体耗惫其精神未几而羸病暴至此非反泰为否乎至于血气衰竭之际能时其饮食节其劳逸养之以粱肉辅之以药饵以却病而引年此岂非革否而为泰乎审如是则人力有时而胜天矣
　　泰小往大来吉亨
　　曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　伊川曰小谓隂大谓阳往往之于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人往处于外是君子得位小人在下天下之泰也泰之道吉而且亨也干健在内坤顺在外为内健而外顺君子之道也君子在内小人在外是君子道长小人道消所以为泰也既取隂阳交和又取君子道长隂阳交和乃君子之道长也山曰往自内出也来自外至也阳大而隂小小者未往则隂为内主阳无自而至故小往而后大来否反泰者也故大往而后小来亦若是而已此隂阳之义君子小人进退之也小人在内而能进君子者未之有也内阳而外隂以二体言也内健而外顺以卦之才言也内君子而外小人君子道长小人道消以卦之时言也有其体而后有以成其才有其才而后有以御其时三者备则泰之为泰而吉亨义尽于此矣
　　诚斋曰泰之时天地交而万物通天地之极治也上下交而其志同天下人物之极治也极治之功幽至于天地明至于人物无不泰而通焉孰为此者圣人也圣人何道而臻此一言以蔽之曰进君子退小人而已消长在彼内之外之在此大哉泰之治乎要哉致泰之道乎或曰小人有才可终废乎独不可参而用之御之以君子且化之为君子乎曰易曰内君子而外小人又曰小人勿用必乱也圣人之言如是而止耳
　　象曰天地交泰后以财成天地之道辅相天地之宜以左右民
　　伊川曰天地交而隂阳和则万物茂遂所以泰也人君当体天地通泰之而以财成天地之道辅相天地之宜以左右生民也财制也相助也李嘉仲问裁成天地之道辅相天地之宜如何曰天地之道不能自成须圣人裁成辅相之如岁有四时圣人春则教民播种秋则教民收获及教民锄耘灌溉是也又问左右民如何曰古之盛时未尝不教民故立之君师设官以治之周公师保万民与此卦言左右民皆是也后世未尝教民任其自生自育只治其鬭而已晦庵曰财成以制其过辅相以其不及
　　九拔茅茹以其彚征吉曰拔茅征吉志在外也伊川曰以阳爻居下是有刚明之才而在下者时之否则君子退而穷处时将泰则志在上进也君子之进必与其朋相牵援如茅之根然拔其一则牵连而起矣茹根之相牵连者故以为彚也贤者以其进同志以行其道是以吉也三阳之志欲进同也
　　白云曰尧用舜而野无遗贤者其拔茅茹之谓乎诚斋曰君子之志在天下不在一身故曰志在外
　　九二包荒用冯河不遐遗朋亡得尚于中行曰包荒得尚于中行以光大也
　　伊川曰二以阳刚得中上应于五五以柔顺得中下应于二君臣同德是以刚中之才为上所专任故二虽居臣位主治泰者也所谓上下交而其志同也包荒谓有包含荒秽之量用冯河谓有冯河之勇其刚果足以济深越险也或疑上云包荒则是包含寛容此云用冯河则是奋改革似相反也不知以含之量施刚果之用乃圣贤之为也不遐遗朋亡谓大者自来而无幽遯之志小者自往而无干进之心善恶各安其分而天下之朋比亡矣尚之为言配合也如西汉以列侯尚主之尚中行者六五为中以行愿之君也洪范以凡厥庶民无有淫朋人无有比德为皇极大中之道则以九二为光大不亦宜乎其徳有容其道至公可谓光明盛大矣【集伊川白云说】
　　九三无平不陂无往不复艰贞无咎勿恤其孚于食有福曰无往不复天地际也
　　否泰之道如循环终则有始三居泰之中在诸阳之上泰之盛也然处下卦之终而当天地相交之际可不豫为之戒乎城复于隍则无及矣戒之曰无常安平而不险陂者谓无常泰也无常往而不返者谓隂当复也平而陂往而复泰而否理之常也当知天理方泰之时不敢安逸常艰危其思虑正固其施为此即持盈之道也故得无咎处泰之道既能艰贞则可常保其泰不劳忧恤其陂复之理谓必然循环而莫之改也故曰勿恤其孚如是则于其禄食当有福益善处泰者其福可长也故闗子明曰天人有交胜之理治乱有可易之道大哉人谋其与天地终始乎
　　六四翩翩不富以其邻不戒以孚象曰翩翩不富皆失实也不戒以孚中心愿也
