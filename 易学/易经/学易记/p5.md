<!-- { "loadSidebar": true } -->
　　伊川曰坤虽臣道五实君位故为之戒云黄裳元吉黄中色裳下服守中而居下则元吉谓守其分也爻象唯言守中居下则元吉不尽发其义也黄裳既元吉则居尊为天下大凶可知矣
　　白云曰文在中者言美徳在中也
　　元吉大善也尽此道者其唯周公乎
　　上六龙战于野其血黄象曰龙战于野其道穷也伊川曰隂从阳者也然盛极则抗而争野谓进至于外也
　　白云曰阳之拒隂必使不侵其内也龙战于野则为臣之道既穷而在君之义亦阙矣其血黄君臣两伤之谓也
　　诚斋曰隂极伤阳臣盛伤君六而居上隂极而臣盛矣故隂阳争君臣战两伤两穷而后已赵髙簒秦秦亡而髙亦诛王莽簒汉汉微而莽亦败为臣者其勿至于此为君者其勿使其臣至于此也盖上六之龙战巳兆于初六之履霜小人之可畏如此哉
　　用六利永贞象曰用六永贞以大终也
　　防曰既能用此柔顺长守贞正所以广大而终也伊川曰隂道柔而难常故用六之道利在常永贞固盛大能终乃永贞也
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　伊川曰坤道至柔而其动则刚坤体至静而其徳则方动刚故应干不违徳方故生物有常承天之施行不违时賛坤道之顺也
　　汉上曰至柔至静者坤之体也动而方刚者坤之用也方亦刚以其不可易故谓之方
　　诚斋曰臣道一于顺乎曰有臣道有臣节臣道一于顺故欲柔欲静不顺则为莽卓臣节病于顺故欲刚欲方顺则为张禹胡广坤何以动而刚曰发生必逹
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也
　　防曰顺盖言顺习隂恶之道也
　　伊川曰天下之事未有不由积而成者家之所积者善则福庆及于子孙所积者不善则灾殃流于后世其大至于弑逆之祸皆因积累而至非朝夕所能成也明者则知渐不可长小积成大辩之于早不使顺长故天下之恶无由而成乃知霜冰之戒也霜而至于冰小恶而至于大皆事势之顺长也
　　白云曰坤之初六非积善之象而文言先及积善者因明善不善皆在所积知不善之不可积则善为可积矣
　　直其正也方其义也君子敬以直内义以方外敬义立而徳不直方大不习无不利则不疑其所行也伊川曰直言其正也方言其义也君子主敬以直其内守义以方其外敬立则内直义形则外方义形于外非在外也敬义既立其徳盛矣不期大而大矣徳不也无所用而不周无所施而不利孰为疑乎为善者以应有朋自逺方来充之至于塞乎天地皆不也问敬义何别曰敬只是持已之道义便知有是有非顺理而行是为义也
　　隂虽有美含之以从王事弗敢成也地道也妻道也臣道也地道无成而代有终也
　　明道曰天气降而至于地地中生物者皆天气也唯无成而代有终者地之道也
　　西山真氏曰阳者天道也夫道也君道也隂者地道也妻道也臣道也故在天道则干始之坤生之阳主歳功而隂佐阳以成歳在人道则夫主一家之事而妻佐之天子主天下之事诸侯主一国之事而后夫人佐之君臣亦然妻之与臣虽有善美含而晦之从其事而不敢居其功亦犹地道代天终物而成功则归之天也详玩此防则为人之妻者其可以擅家之柄为人之臣者其可以擅国之柄乎书称牝鸡之晨惟家之索又称臣之作福作威玉食则害于家凶于国其防一也呜呼可不戒哉
　　天地变化草木蕃天地闭贤人隐易曰括囊无咎无誉盖言谨也
　　白云曰天地交感则贤人出而万物亨天地闭隔则贤人隐而万物不遂此自然之理非必天地不交否之时为然也君臣之道不合则为闭矣贤人之徳不彰则为隐矣括囊盖欲其自谨之耳
　　诚斋曰干之初九逺而潜宜也坤之六四近而隐非宜也不宜隐而隐者六五之位君位也坤之六则臣也六五以臣而居君之位则僭也臣僭君则天下乱是天地闭塞之时也六四不幸而近之惟恐隐之不深耳此龚胜所以不仕于莽之朝而蔡邕所以失节于卓之官也圣人严臣子之大分于六五则深戒之以居下之礼于六四则力劝之以洁身之节隐之于六五而发之于六四其防患深逺矣使六四至于洁身则六五何如哉
　　君子黄中通理正位居体美在其中而畅于四支发于事业美之至也
　　广平曰美在其中而畅于四支发于事业则周公其人也故曰公孙硕肤赤舄几几公之大美发于事业者既孙而不处其畅于四支者睟然见于面动容周旋皆盛徳神明之容不可得而形容也徒见赤舄几几而巳赤舄几几四体不言而喻也黄中通理者飬徳性之源而通至理也正位居体者正为臣之位而居坤体也通理云者非谓其见彼也自见而巳非谓其闻彼也自闻而巳故宅于心者至虚而明居体云者处静而无倡也禀其令而已处顺而无作也续其终而巳故守其身者至柔而恭内外交相飬则美在其中粹然无疵矣故见于面盎于背施于四体四体不言而喻此畅于四支所以为美之至也致天下之大利成天下之大顺功髙而朝不忌任重而上不疑此发于事业所以为美之至也古之人有体是道者吾于周公见之矣东人欲其留西人欲其归名实孚于上下不可掩也故曰徳音不瑕盖发于事业者然也公孙硕肤若是而不与有焉则其为美之至可知也
　　余童曰自常位言之五皆君位也如坤则专论为臣之道故六五特为居摄之位焉臣居君位未免有嫌故必有文徳在中如黄裳然斯尽善而致吉也黄者中央之色裳者下体之服也君子于此以文徳在中不失之太过而通晓乎上下之理故能正君臣之位而终不失其居下之体焉此所以尽善而致吉也是宜文言终以美之至也称之
　　郑汝谐曰象与文言皆以黄为中以裳为文为美盖古之服制十二章衣为绘裳用绣考工记谓五防备为绣裳备五防与衣绘不同故裳为至美为至文是以六五取象焉
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄伊川曰阳大隂小隂必从阳隂既盛极与阳偕矣是疑于阳也不相从则必战
　　卦纯隂疑无阳故称龙见其与阳战也于野进不已而至于外也盛极而进不已则战矣虽盛极不离隂也而与阳争其伤可知故称血隂既盛极至与阳争虽阳不能无伤故其血黄黄天地之色谓皆伤也
　　白云曰上六之战无龙以明之则不知其与阳战也为其嫌于无阳而言战也故称龙焉
　　【震下坎上】
　　伊川曰天地生万物屯物之始生故继乾坤之后隂阳相交乃成云雷隂阳始交云雷相应而未成泽故为屯若已成泽则为解也又动于险中亦屯之义隂阳不交则为否始交而未畅则为屯在时则天下屯难未亨泰之时也
　　白云曰易为三才之书其言道则三才之道也天地人虽均为三才独人道杂而多端无天地之纯全故纯刚为干而尽天道纯柔为坤而尽地道至于人事不齐一卦不足以尽故自屯至未济所载人事为多而人道自此明矣
　　南轩曰一元之气动乎重隂之下险碍未通所以为屯屯者物生之初欤故六二有女子字育之象今物之始萌必钩挛拳曲可以见屯之义矣在时则君子力微而未伸险塞而难进故六爻之义皆不可有攸徃
　　诚斋曰物勾萌未舒曰屯气始交未畅曰屯世多难未泰曰屯
　　屯元亨利贞勿用有攸徃利建侯
　　伊川曰屯有大亨之道而处之利在贞固方屯之时未可有所徃也天下之屯岂独力所能济必广资辅助故利建侯也
　　山曰勿用有攸徃以初爻言之也险在前屯难方生遽而徃则行险而犯难矣
　　诚斋曰物屯求亨时屯亦求亨然时屯求亨其道有三惟至正为能正天下之不正故曰利贞惟不欲速为能成功之速故曰勿用有攸徃惟多助为能克寡助故曰利建侯
　　曰屯刚柔始交而难生动乎险中大亨贞雷雨之动满盈天造草昧宜建侯而不宁
　　伊川曰隂阳始交则艰屯未能通畅及其和洽则成雷雨满盈于天地之间生物乃遂屯有大亨之道也人之处屯有致大亨之道亦在夫贞固也天造谓时运也草草乱无伦序昧冥昧不明当此时运所宜建立辅助则可以济屯虽建侯自辅又当忧勤兢畏不遑宁处圣人之深戒也
　　山曰干一索而得震隂阳始交也坎在上难生也隂阳始交而未成泽坎之所以为难也震动而坎险动乎险中合二体言之也止乎险则蹇动乎险中则亨动有亨之道也盖险非可止之地止则终于陷而巳矣故动乃亨也夫屯难之初上下无常分贵贱无定位非正也屯难平而后君君臣臣而天下治故曰大亨贞言亨而后贞也雷雨之动满盈则屯解而泽下流矣天造草昧非宁居之时故宜建侯而不宁建侯所以自辅也使人各有主而天下定矣
　　象曰云雷屯君子以经纶
　　白云曰坎在上为云故云雷屯坎在下为雨故雷雨作解云而未雨所以为屯经纶者经纶天下之事也晦庵曰经纶治丝之事经引之纶理之也屯难之世君子有为之时也
　　初九盘桓利居贞利建侯象曰虽盘桓志行正也以贵下贱大得民也
　　白云曰刚柔始交而难生则居屯者有不可动之势而天下万物方资于济屯之才则济屯者为不可不动之时以不可动之势而遇不可不动之时此其所以盘旋也初九以刚明之才济屯之难居正而静不违势建侯而动不违时其于屯也何不利之有故虽盘桓而不失康屯之道故曰志行正也况以阳下隂大得乎民矣圣人经纶建侯非自为也为民而巳为民而得民其难济矣夏商之季汤武其尽之
　　山曰得天下有道得其民斯得天下矣初以刚明之才处羣隂之下能以贵下贱也其才足以济时之屯又能以贵下之宜其得民矣志行正者行一不义杀一不辜虽得天下不为也
　　诚斋曰一阳为二隂之主故曰贵二隂贱而一阳下之故曰下贱
　　六二屯如邅如乗马班如匪冦防媾女子贞不字十年乃字象曰六二之难乗刚也十年乃字反常也
　　山曰初虽有刚明之才足以济难而亨屯以之为君则未也六二守女子之贞宜其不字矣至其数极而反常则君臣之分正故十年乃字十数之终也潘氏曰班犹班师之班言方进而复退也
　　雷氏曰屯之六二有应于五柔顺中正一心所事迫于初九之刚而不得如其志故曰屯如邅如言遭难而徘徊也如辞也乗马者欲去而归于五也见拘迫而不得去故班如班旋也然初九求六二非欲害之求合而巳故曰匪冦防媾
　　刘氏曰女子贞不字者六二守正不许也女子许嫁筓而字故字谓许之也
　　六三即鹿无虞惟入于林中君子几不如舎往吝象曰即鹿无虞以从禽也君子舎之徃吝穷也
　　虞翻曰即就也虞谓虞人掌禽兽者
　　伊川曰六三隂躁不能安屯居刚而不中正则妄动虽贪于所求既不足以自济又无应援将安之乎如即鹿而无虞人也入山林者必有虞人以导之无导之者则惟陷入于林莽中君子见事之几微不若舎而勿逐徃则徒取穷吝而巳事不可而妄动以从欲犹无虞以即鹿以有从禽之心也
　　龚氏曰几殆也
　　诚斋曰鹿譬则功也虞人譬则应也故后世有逐鹿之说
