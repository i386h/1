<!-- { "loadSidebar": true } -->
　　六三系丈夫失小子随有求得利居贞象曰系丈夫志舍下也
　　伊川曰丈夫九四也小子初也阳之在上者丈夫也居下者小子也三虽与初同体而切近于四故系于四也大抵隂柔不能自立常亲系于所近者上系于四故下失于初舎初从上得随之宜也上随则善也如暗之随明事之从善上随也背是从非舍明逐暗下随也四亦无应无随之者也近得三之随必与之亲善故三之随四有求必得也人之随于上而上与之是得所求也又凡所求者可得也虽然固不可非理枉道以随于上茍取爱悦以遂所求如此乃小人邪谄趋利之为也故云利居贞
　　诚斋曰求道得道求仁得仁孰能御之贞者求在我者也陈相舎陈良而从许行六二以之夷子舎墨氏而见孟子六三以之
　　九四随有获贞凶有孚在道以明何咎象曰随有获其义凶也有孚在道明功也
　　伊川曰九四以阳刚之才处臣位之极得天下之心危疑之道也居此地者奈何唯孚诚积于中动为合于道以明哲处之复何过咎之有古之人有行之者伊尹周公孔明是也位极而无逼上之嫌势重而无专权之过非圣人大贤则不能也其次如唐之郭子仪威震主而主不疑亦由中有孚诚而处无甚失也居近君之位而有获其义固凶能有孚而在道则无咎盖明哲之功也
　　龟山曰九四震兊之交动而説也动而説而天下随之随有获也
　　白云曰六三随有求得盖随人而有得者九四随有获盖以得人之随为获也夫尊近之臣势疑于君又获天下之随守此为贞凶矣是必有至诚之道大明于天下足以使天地人鬼万世无疑焉斯无咎矣其义凶者非九四诚有是凶也若贞固守之其义有得凶之理也明功者有孚在道明随之功也
　　九五孚于嘉吉象曰孚于嘉吉位正中也
　　伊川曰九五居尊得正而中实是其中诚在于随善其吉可知嘉善也自人君至于庶人随道之吉唯在随善而已下应二之中正为随善之义
　　雷氏曰孚于嘉书所谓允元也
　　上六拘系之乃从维之王用亨于西山象曰拘系之上穷也
　　上六处随之极尽动而説随之义民之随之如拘系之盖言不得不随也为之主者乃从而以道维之古人以礼义廉耻谓之四维是乃维民之道也昔太王之去豳也势亦穷矣势穷而人益随之所以见动而説随之义故兴王业于西山
　　【巽下艮上】
　　伊川曰蛊之义坏乱也在文为虫皿皿之有虫蛊坏之义左氏传云风落山女惑男以长女下于少男乱其情也
　　蛊元亨利渉大川先甲三日后甲三日
　　伊川曰既蛊则有复治之理自古治必因乱乱则开治理自然也如卦之才以治蛊则能致元亨也蛊之大者济时之艰难险阻也故利渉大川甲者数之首事之始辰之甲乙是也治蛊之道当思虑其先后三日盖推原先后为救弊可乆之道先甲谓先于此究其所以然也后甲谓后于此虑其将然也一日二日至于三日言虑之深推之远也究其所以然则知救之之道虑其将然则知备之之方善救则前弊可革善备则后利可久此古之圣王所以新天下而垂后世也后之治蛊者不明圣人先甲后甲之诫虑浅而事近故劳于救乱而乱不革功未及成而弊已生矣甲者事之首庚者变更之首制作政敎之类则云甲举其首也发号施令之事则云庚庚犹更也有所更变也自甲至于戊己春夏生物之气已备庚者秋冬成物之气也故有所革
　　晦庵曰甲日之始事之端也先甲三日辛也后甲三日丁也前事过中而将坏则可自新以为后事之端而不使至于大坏后事方始而尚新然更当致其丁宁之意以监前事之失而不使至于速坏圣人之深戒也
　　白云曰易言利渉大川非刚健之才则虚中有济之象而蛊言其易于有为也
　　彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也
　　蛊刚上而柔下谓在上者刚在下者柔刚柔不交所以致蛊坏也巽而止蛊言治蛊之道也艮止于上巽顺于下无为而尊于上者父之道服劳而顺于下者子之道故在爻多言子干父事虽然由朝廷至闾里孰非事而独举父子何哉天下之本在国国之本在家王者虽曰有天下自其本观之亦家而已故家人之九五亦曰王假有家为天下之倡莫先于一家居一家之责者莫重于子能尽子道则家齐矣由是而之焉则国可治天下可平故曰蛊元亨而天下治也夫皿有虫蠧则为器之蛊身安宴溺则为人之蛊朝有小人则为天下之蛊凡蛊则不可不治蛊所以有干事之象也故圣人于蛊弊之时未尝忧其不治特患干之无其人耳在卦五以柔中居尊倚任九二刚中之臣利渉大川往有事者九二之任也先甲后甲则天行终始之道循环然耳易于泰终言其命乱于蛊言元亨而天下治皆先甲后甲之常也【集南轩诸先生语】
　　象曰山下有风蛊君子以振民育德
　　山下有风振物之象也蛊之时民德败矣败而育之必振动之使离其故习可也犹风之挠物适所以养之也振民风象育德山象【集单氏軰说】
　　初六干父之蛊有子考无咎厉终吉象曰干父之蛊意承考也
　　治蛊非创始之事非若屯难之难济否塞之难倾也当家道弊坏之初故六虽柔弱之才亦能干焉能干父之蛊则为有子矣有子则考乃无咎谓前人之过庶可补也厉惕厉也孟子所谓操心危虑患深之意也能如是终乃获吉意承考者善继父之志也【参取白云说】
　　九二干母之蛊不可贞象曰干母之蛊得中道也伊川曰九二以刚阳为六五所应是以刚阳之才在下而干夫在上隂柔之事也故取子干母蛊为义以阳刚之臣辅柔弱之君义亦相近二巽体而处柔顺义为多干母之蛊之道也以妇人言之则隂柔可知若伸已刚阳之道遽然矫拂则伤恩所害大矣亦安能入乎在乎屈已下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚髙之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能使之为成王而已守成不失道则可矣固不能使之为羲黄尧舜之事二巽体而得中是能巽顺而得中道合不可贞之义得干母蛊之道也
　　九三干父之蛊小有悔无大咎象曰干父之蛊终无咎也
　　九三刚而过中虽克干其事不无小小之悔有小悔已非善事亲也然巽体得正故能终无大咎【节伊川语】
　　六四裕父之蛊往见吝象曰裕父之蛊往未得也胡氏曰夫父以柔懦以至蛊坏其家而四又以柔弱之质承其蛊坏之后无刚明果决之才不能干家事也然而以隂履正故但少能寛裕其父之事耳夫承蛊坏之后而以柔弱之质将有往必见悔吝无所成也初亦隂柔而能干者居坏败之始也治家之法当在于始
　　六五干父之蛊用誉象曰干父用誉承以德也
　　伊川曰干父之蛊而用有令誉者以其在下之贤承辅之以刚中之德也
　　上九不事王侯髙尚其事象曰不事王侯志可则也伊川曰上九以刚明之才无应援而处无事之地是贤人君子不偶于时而髙防自守不累于世务者也诚斋曰上九之不事王侯非志也时也志在我时在天君子不以我违天亦不以天丧我舍之则藏不可则止时也不事王侯非以为高尚人也高尚其事也故曰不以我违天虽然畎畆不忘君江湖存魏阙志也曷常去于心乎故曰不以天丧我此其事虽外为天下之所高而其志实为天下之可法
　　【兊下坤上】
　　白云曰临以大临小上临下为义序卦曰临者太也盖临为大而所临者小故也
　　临元亨利贞至于八月有凶
　　伊川曰元亨利贞以卦才言也如卦之才则大亨而正也二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图其永久若既衰而后戒亦无及矣自古天下安治未有久而不乱者盖不能戒于盛也方其盛而不知戒故狃安富则骄侈生乐舒肆则纲纪坏忘祸乱则衅孽萌是以浸淫不知乱之至也
　　白云曰自一阳生而为复长而为临凡八变而得遯遯临之反也有临之大亨是以知遯之有凶也有凶不必凶至盖有凶之理也与随有获其义凶同意易于临言月于复言日者日月皆一也论天道则称日论人道则称月从其类也
　　彖曰临刚浸而长説而顺刚中而应大亨以正天之道也至于八月有凶消不久也
　　伊川曰浸渐也二阳长于下而渐进也下兊上坤和説而顺也刚得中道而有应助是以能大亨而得正合天之道也刚正而和顺天之道化育之功所以不息者刚正和顺而已以此临人临事临天下莫不大亨而得正也八月谓阳生之八月阳始生于复自复至遯凡八月自建子至建未也二隂长而阳消矣故云消不久也
　　象曰泽上有地临君子以敎思无穷容保民无疆泽上之地岸也岸髙于泽而俯临之有含容止畜之象君子体之临于民则有敎导之意敎思无穷至诚无斁也容保民无疆谓含容安集之意广大无疆限也敎之无穷者兊也容之无疆者坤也【集伊川晦庵语】
　　初九咸临贞吉象曰咸临贞吉志行正也
　　臣之临民临事与夫君之临天下均临也幼而学壮而行人岂不欲有临哉四近君之臣初得正位与之感应是以正道为当位者所信任而有临也初之与四相感非茍求见知期于进达也其志在行其所学之正道耳故曰志行正也以正应正故曰贞吉
　　九二咸临吉无不利象曰咸临吉无不利未顺命也伊川曰二方阳长而渐盛感动于六五中顺之君其交之亲故见信任得行其志所临吉而无不利也吉者已然如是故吉也无不利者将然于所施为无所不利也未者非遽之辞孟子或问劝齐伐燕有诸曰未也又云仲子所食之粟伯夷之所树欤抑亦盗跖之所树欤是未可知也史记侯嬴曰人固未易知古人用字之意皆如此今人大率用对已字故意似异然实不殊也九二与五感应以临下盖以刚德之长而又得中至诚相感非由顺上之命也是以吉而无不利五顺体而二説体又隂阳相应故象特明其非由説顺也
　　白云曰未顺者有献可替否之义非以顺命而后利也
　　六三甘临无攸利既忧之无咎象曰甘临位不当也既忧之咎不长也
　　六三以隂柔不中不正之才而居二阳之上是处不当位也夫位者人之所欲六三虽甘説此位亦安足以有临乎故曰无攸利既能知而忧之强勉自改退避贤者之路如是则过咎不长也
　　六四至临无咎象曰至临无咎位当也
　　伊川曰四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也
　　六五知【音智】临大君之宜吉象曰大君之宜行中之谓也知临谓知大君所以临御天下之道也临御之道奈何用九二刚中之贤立大中之道使天下得以共行之而已夫子恐人以任察为明故賛之曰大君之宜行中之谓也
　　上六敦临吉无咎象曰敦临之吉志在内也
　　临与复皆刚长之卦乃君子之道寖长之时也敦者厚之至也相应而相从理之常也复之六五非应而中以自考临之上六无感而志在于内不曰厚之至乎故在复则曰敦复在临则曰敦临
　　【坤下巽上】
　　伊川曰凡观视于物则为观【平声】为观于下则为观【去声】如楼观谓之观者为观于下也观去声示也不音者皆如字
　　观盥而不荐有孚颙若
