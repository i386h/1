<!-- { "loadSidebar": true } -->
　　上震体震为长男士之象也三兊体少女之象也上六居一卦之终与三不相应是士女约婚而不终者也未嫁曰女未娶曰士筐所以载实承筐无实失妇道也血祭盛气也刲刺也亲割牲而无血失夫道也夫妇共承宗庙妇不能奉祭祀者以夫不能承祭祀也夫不夫妇不妇何所利哉【采晦庵毕说】

　　学易记卷五
<经部,易类,学易记>
　　钦定四库全书
　　学易记卷六　　　　　　　元　李简　撰
　　下经
　　【离下震上】
　　丰亨王假之勿忧宜日中
　　丰亨者丰盈盛大之时自有亨之义也王假之者天下归往谓之王假至也非天下归之曷以致此为人君者于是时其喜乎其忧乎曰此庸君之所喜而贤主之所忧也然则徒忧乎作易之圣人为之戒曰勿徒忧也宜如日之方中广照天下而无私无蔽也南轩曰已无暗徳下无隐情使天下晓然莫得以藏慝而蓄奸则丰可守矣
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　丰大也明以动故丰以二体言也非明无以照非动无以行明动相资故能致丰大也王假之尚大也者谓所有既大其保之治之之道亦当大也勿忧宜日中宜照天下也者言守丰虽可忧然不可以徒忧也宜如日之方中广照天下而无偏蔽也
　　伊川曰致丰虽难而守丰尤为难日中盛极则必昃月既盈满则有蚀天地之盈虚尚与时消息况人与鬼神乎盈虚谓盛衰消息谓进退天地之运亦随时进退也圣人于丰盛之时而为此诫欲其守中不至过盛处丰之道岂易也哉
　　刘氏曰天地盈虚谓隂阳之气也阳气自子而息渐长而至于盈自午而消渐衰而至于虚隂则反是此一莭盖言丰盛之不可常也
　　象曰雷电皆至丰君子以折狱致刑
　　伊川曰雷电皆至明震并行也离明也照察之象震动也威断之象折狱者必照其情实惟明克允致刑者以威其奸恶唯断乃成故君子观象以折狱致刑也
　　横渠曰盛明如天大之至也动于上而明于下故折狱致刑民不惑矣
　　折狱者谓断决其狱辞子路之片言折狱谓片言可使罪人服致刑者谓致之于刑也
　　白云曰噬嗑动以求明方动而有明有不明故明罚法以申戒之丰既明而后动则无疑矣故折狱致刑
　　初九遇其配主虽旬无咎往有尚象曰虽旬无咎过旬灾也
　　伊川曰明动相资致丰之道非明无以照非动无以行相须犹形影相资犹表里初九明之初九四动之初宜相须以成其用故虽旬而相应位则相应用则相资故初谓四为配主己所配也配虽匹称然就之者也如配天以配君子故初于四云配四于初云夷也旬均也天下之相应者常非均敌如隂之应阳柔之从刚下之附上敌则安肯相从唯丰之初四其用则相资其应则相成故虽均是阳刚相从而无过咎也往而相从则能成丰故云有尚有可嘉尚也与人同而力均者在乎降己以相求协力以从事若怀先己之私有加上之意则患当至矣故曰过旬灾也均而先己是过旬也一求胜则不能同矣
　　白云曰初以四为配主四以初为夷主迭自为賔而莫适为主斯无过旬之灾也
　　潘氏曰其应在四配也均为阳刚旬也明动相资虽均无咎然二刚相遇可往不可过也
　　六二丰其蔀【音部】日中见【贤遍反】斗往得疑疾有孚发若吉象曰有孚发若信以发志也
　　明动相资乃能成丰六二文明中正以所应不足与不能成其丰大之功六五柔闇之君也无掩上六犹闇况加以上六掩之乎蔀周匝之义用障蔽之物掩晦于明者五君位日之象也斗隂象昼不应见今日中盛明之时而斗星见者日闇故也君既昏闇必无能下求于己己若往求之反得疑猜忌嫉暗主如是也然则如之何而可夫君子之事上也不得其心则尽其至诚感发其志意而已茍诚意能动则虽昏防可开也虽柔弱可辅也虽不正可正也古之人事庸君常主而克行其道者己之诚意上逹而君见信笃耳管仲之相桓公孔明之辅后主是也若能以诚信发其志意则得行其道乃为吉也【取伊川】
　　九三丰其沛日中见沬折其右肱无咎象曰丰其沛不可大事也折其右肱终不可用也
　　伊川曰沛字古有作斾字者王辅嗣以为幡幔则是斾也幡幔围蔽于内者丰其沛其暗更甚于蔀也三居明体之上阳刚得正本能明者也丰之道必明动相资而成三应于上上隂柔又无位而处震之终既终则止矣不能动者也沬星之防小无名数者见沬暗之甚也丰之时而遇上六日中而见沬者也贤知之才遇明君则能有为于天下上无可頼不能有为如人之折其右肱也无咎谓无所归咎也
　　荆公曰肱辅上体者也九三遇丰之时有可大事之才而上六不可以有为故曰折其右肱无咎
　　雷氏曰左手足不如右强折其右肱无可用之力也
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　伊川曰四虽阳刚为动之主然遇隂暗柔弱之君岂能致丰大也夷主其等夷也居大臣之位而得在下之贤同德相辅其助岂小哉故吉也
　　白云曰初四迭自为賔惟足于眀者知求动以为主居于动者知求明以为主象言位不当者非中正也遇其夷主则行斯吉矣
　　诚斋曰居近君之地处动卦之初有阳刚之德此亦君子之刚而有为者也其如上六之小人揜六五之暗主而不可以有为乎六二中正大臣且不能发其蔽而啓其明也而况九四乎然犹幸其下有初九之贤求主于我而我为之主吾道其庶几可行乎故吉曰夷主者同德相应而为等夷也曰位不当者以阳居隂也九四髙则顔雠由司城贞子次亦不失为魏无知常何
　　六五来章有庆誉吉象曰六五之吉有庆也
　　伊川曰五以隂柔之才为丰之主固不能成其丰大若能来致在下章美之才而用之可以有福庆及于天下复得名誉之美所谓吉也章美之才主二而言然初与三四皆阳刚之才五能用贤则彚征矣龚氏曰易有含章有来章含章者有待而发也来章者资诸物而为用也
　　上六丰其屋蔀其家闚其戸阒【苦激反】其无人三嵗不觌凶象曰丰其屋天际翔也闚其户阒其无人自藏也自古隂邪小人防蔽其君之明者何君明则必忧危亡亲君子则小人踈斥矣故内臣仇士良教其徒以固权宠之术曰天子不可令闲常宜以奢靡娱其耳目使日新月盛无暇更及他事然后吾辈可以得志慎勿使之读书亲近儒臣彼见前代兴亡心知危惧则吾軰踈斥矣此叔世之小人传心术之秘于其徒也圣人于易逆发其心之至隐而晓以祸之必然曰汝之揜君之明欲丰乎己之屋而专天宠者适所以揜其家而空其居也故曰穷大者必失其居三嵗不觌凶者谓自此三嵗其家无复有人迹也凶莫大焉天际翔者谓若天飞也自藏者谓自取灭亡之旤也西山真氏论曰士良所谓可以得志者则未然也夫人主亲贤讲学则天下安昆虫草木亦皆得所况左右之臣其有不得所乎反之则天下乱昆虫草木亦皆失所况左右之臣其有得其所乎秦室危而斯髙僇汉业坏而张赵诛士良小人但知以窃权固宠为荣而不知国败家亡则权宠亦无自保之理然士良之言自古奸臣之所未道为人主者冝冩此一通置之座侧必近儒生必亲经史则奢靡不能惑奸佞不能蔽矣否则未有不为士良辈所愚者【兼采诚斋】
　　【艮下离上】
　　伊川曰为卦离上艮下山止而不迁火行而不居为不处之象故为旅也又丽乎外亦旅之象
　　旅小亨旅贞吉
　　伊川曰如卦之才可以小亨得旅之贞正而吉也
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　伊川曰六上居五柔得中乎外也丽于上下之刚顺乎刚也下艮止上离丽止而丽于明也柔顺而得在外之中所止能丽于明是以小亨得旅之贞正而吉也旅困之时非阳刚中正有助于下不能致大亨也所谓得在外之中中非一揆旅有旅之中也止丽于明则不失时宜然后得处旅之道天下之事当随时各适其宜而旅为难处故称其时义之大
　　雷氏曰去父母之国旅寄于他邦太刚则人所不容太柔则己无以立故贵乎得中
　　汉上曰君子为旅择其君之明者事其大夫之贤者友其士之仁者此止而丽乎明之道也
　　象曰山上有火旅君子以明慎用刑而不留狱
　　雷氏曰山有火则燎草木势不久留
　　伊川曰火之在髙明无不照君子观明照之象则以明慎用刑明不可恃故戒于慎明而止亦慎象观火行不处之象则不留狱狱者不得已而设民有罪而入岂可留滞淹久也
　　诚斋曰刑不明则寃故欲明过明则察故欲谨过谨则滞故欲不留艮止故谨火行故不留而明
　　初六旅斯其所取灾象曰旅志穷灾也伊川曰六以隂柔在旅之时处于卑下是柔弱之人处旅困而在卑贱所存汚下者也志卑之人既处旅困鄙猥细无所不至乃其所以致侮辱取灾咎也当旅困之时才质如是上虽有援无能为也四阳性而离体亦非就下者也又在旅与他卦为大臣之位者异矣志意穷廹自取灾也灾眚对言则有分独言则谓灾患耳
　　六二旅即次怀其资得童仆贞象曰得童仆贞终无尤也
　　伊川曰二有柔顺中正之徳柔顺则众与之中正则处不失当故能保其所有童仆亦尽其忠信次舍旅所暂安之所也财货旅所资也童仆旅所頼也得就次舍怀畜资财又得童仆之贞良旅之善也终无尤悔矣柔弱在下者童也强壮处外者仆也
　　白云曰旅几于困者也不得其安则困不得其资则困不得其助则困今安即其次怀其资又得童仆之助则处旅之善者矣童仆以助上为正得其贞则得其助矣终何尤哉六二柔顺中正故其善处如此
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　伊川曰处旅之道以柔顺谦下为先三刚而不中又居下体之上与艮之上有自髙之象在旅而过刚自髙致困灾之道也自髙则不顺于上故上不与而焚其次失所安也上离为焚象过刚则暴下故下离而丧其童仆之贞信谓失其心也如此则危厉之道也旅焚失其次舍亦以困伤矣与下之道如此义当丧也
　　九四旅于处得其资斧我心不快象曰旅于处未得位也得其资斧心未快也
　　次乃旅人之传舍可以暂安非可久之所也处者旅人可安可久之所也资谓资财斧谓器用九四当羇旅之时以阳居隂虽得其处与其资斧而未得正位以行其志故其心有所未快也君子之快何如使是君为尧舜之君使是民为尧舜之民是也孟子曰久于齐非我志也其此爻之义乎或曰先儒皆以次重于处子独以为处安于次何也曰春秋云师次师卦云左次俱非久义或出或处择不处仁皆久安之义也【采白云】
　　六五射雉一矢亡终以誉命象曰终以誉命上逮也伊川曰六五有文明柔顺之徳处得中道而上下与之处旅之至善者也离为雉文眀之物射雉谓取则于文眀之道而必合如射雉一矢亡之发无不中则终能致誉命也誉令闻也命福禄也五居文眀之位有文眀之徳故动必中于文眀之道也
　　诚斋曰六五王者之防尘而在旅者也少康逃虞思之国宣王匿召公之家所谓祸乱之作天所以开圣人其旅之六五乎故有徳则少康宣王自旅人而为天子无徳则太康厉王自天子而为旅人有天下者可不惧乎上逮谓上逹乎天也离为雉戈兵故曰射雉一矢亡
