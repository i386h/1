<!-- { "loadSidebar": true } -->
　　乾坤者变化之本故以知始成物重明之大始者形之始也知如知州知县是也始万物者干之所知也成万物者坤之所为也干因物之自然故以易而知坤因干之自然故以简而能此又明易之乾坤知始成物皆法天地自然之理也故曰大哉乾元万物资始至哉坤元万物资生自此以下明圣人之德业始乎体乾坤之道终乎参天地也大率平易则易知简略则易从易知则匹夫匹妇皆不我疑也故能有亲易从则匹夫匹妇皆获自尽也故能有功圣人非欲人之有亲也人自有亲故推之不去却之不得自然而可久也非欲人之有功也人自有功故小以成小大以成大自然而可大也即其可久而名之则其德之贤于人者也即其可大而名之则其业之贤于人者也因尊卑以定乾坤于是天下之理不在天地而在易因乾坤而得易简于是天下之理不在易而在圣人大哉易乎大哉体易之圣人乎然不曰圣人之德业而曰贤人此之所谓贤如孟子所谓贤于尧舜之贤如史所谓三王臣主俱贤之贤非贤者过之之贤成位谓成人之位其中谓天地之中至此则体道之极功圣人之能事可以与天地参矣【兼取南轩晦庵诚斋】
　　圣人设卦观【官唤反示也】象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也
　　此章明圣人作易设卦示象系辞以明吉凶变化之道有画而无辞则吉凶不可得而知系之以卦爻之辞所以明吉凶也刚柔两盛则为相摩迭盛迭衰故为相推盖阳长则隂消隂长则阳消也刚柔不相推则变化无自而生变化不生则六十四卦不能成也是故易中之吉凶在人即失得之象也易中之悔吝在人即忧虞之象也易中之变化在人即进退之象也易中之刚柔在天地即昼夜之象也阳明为昼柔闇为夜卦之六爻初二为地三四为人五上为天动亦变也极至也三极天地人之至理三才各一太极也【兼采晦庵南轩】
　　晦庵曰吉凶悔吝者易之辞也失得忧虞者事之变也得则吉失则凶忧虞虽未至凶然已足以致悔而取羞矣盖吉凶相对而悔吝居其中间悔趋于吉而吝向于凶也
　　是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　上言圣人谓作易之圣人也此言君子谓玩易之君子也易之序谓序卦之次第也居颐之时知不养则不可以有动也居损之时知自损则人必益之也居泰之时知必有否而能持之以艰贞则可常保其泰而不至于否也爻者人之所处之位也其所当行之道圣人之辞系于各爻之下君子玩之乐以忘疲也玩者观之详又曰是故君子明此别为一章门人以其言相类故次第于此居则观其象而玩其辞谓处否之时则俭德避难居既济之时则思患而豫防之也动则观其变而玩其占谓已欲有所动则观卦爻之变如干初爻动则为姤则当潜而勿用二爻动则为同人则当利见大人三爻动则为履则当进德修业之类也能如是则自天以下皆当祐之而吉无不利也占谓极数知来占于易之道也【采白云】
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
　　王师心曰彖者言乎卦象之理也如健顺动説之类是也爻者言乎时变之宜也如潜见飞亢之类是也杨氏曰吉凶者失得之报悔吝无大咎也言小疵而已无咎者本有咎也以其善补过故无咎
　　是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔
　　白云曰上而贵下而贱系乎六爻故曰存乎位乾坤之大井鼎之小皆卦也故言齐小大系辞焉而明吉凶是存乎辞也忧悔吝者方悔吝未至之时先明于几微则无疵故存乎介亦由思患而豫防之也知其过咎动而得无咎者以能改悔而善补过也
　　横渠曰卦有称名至小而与诸卦均齐者各着其义盖称名小而取类大也
　　是故卦有小大辞有险易辞也者各指其所之
　　南轩曰指示人之所往也告之险欲其知畏而有所惧告之易欲其安意而无所疑也
　　易与天地准故能弥纶天地之道
　　南轩曰准言平也水平中准大匠取法是也言圣人作易其成法与天地准无毫厘高下之差所以能弥纶天地之道也弥者周而无余纶者理而不紊也
　　仰以观于天文俯以察于地理是故知幽明之故临川曰日月星辰之有明晦山川草木之有盛衰此所谓幽明之故故者有所因也因天文地理而后知幽明是称故焉
　　伊川曰在理为幽成象为明
　　诚斋曰阳静而晦则明者幽隂动而显则幽者明
　　原始反终故知死生之説
　　伊川曰原究其始要考其终则可以见死生之理原始则足以知其终知其终足以知其始死生之説如是而已矣故以春为始而原之其必有冬以冬为终而反之其必有春死生者其与是类也
　　精气为物游魂为变是故知鬼神之情状
　　横渠曰物之初生气日至而滋息物生既盈气日反而游散至之谓神以其申也反之为鬼以其归也【易説】诚斋曰至精之气聚而有形之谓物散而无形之谓魂曰心之精爽是谓魂魄记曰魂气归于天物者具是形者也魂者使是形者也魂止则物存魂游则物亡游者止之变也亡者存之变也观其聚散则鬼神之情状可知矣然则鬼神之状何如也记曰鬼神之为德其盛矣乎视之而不见听之而不闻体物而不可遗洋洋乎如在其上如在其左右孔子曰祭神如神在此其状也鬼神之情何如也易曰与鬼神合其吉凶又曰鬼神害盈而福谦此其情也故曰圣人观天地隂阳聚散之理而得鬼神造化之用也○西山真氏曰人之生也精与气合而已精者血之类是滋养一身者故属隂气是能知觉运动者故属阳二者合而为人精则魄也目之所以明耳之所以聦者即精之为也此之谓魄气充乎体凡人心之能思虑有知识身之能举动与夫勇决敢为者即气之所为也此之谓魂人之少壮也血气强血气强故魂魄盛此所谓伸及其老也血气既耗魂魄亦衰此所谓屈也既死则魂升于天以从阳魄降于地以从隂所谓各从其类也魂魄合而生离而死故先王制祭享之礼使为人子孙尽诚以焫萧之属求之于阳灌鬯之属求之于隂求之既至则魂魄虽离而可以复合故礼记曰合鬼与神教之至也神指魂而言鬼指魄而言此所谓屈而伸也姑举人鬼一端如此至若造化之鬼神则山泽水火雷风是也日与电皆火也月与雨亦水也此数者合而言之又只是隂阳二气而已隂阳二气流行于天地之间万物赖之以生赖之以成此即所谓鬼神也【气之伸为神如春夏生长是也气之屈为鬼如秋冬敛藏是也】今人以幽暗不可见者为鬼神殊不知山峙川流日照雨润雷动风散乃分明有迹之鬼神【日出为神入为鬼雨露为神止为鬼雷动为神息为鬼风散为神收为鬼】故伊川曰鬼神者造化之迹又曰鬼神天地之功用横渠曰鬼神二气之良能凡此皆指隂阳而言天地之气即人身之气人身之气即天地之气也
　　与天地相似故不违
　　与天地相似者言易之道即天地之道也故不违者言天地之道亦无外乎易之道也
　　知周乎万物而道济天下故不过
　　知足以周万物过之则为凿道足以济天下过之则为兼爱惟圣人用易故不过
　　旁行而不流乐天知命故不忧安土敦乎仁故能爱旁逹博及应天下万事之变而不流失其理也明天理者乐于内知天命者轻其外内乐而外轻此所以乐而不忧也安土安所止也敦乎仁笃于仁也是以能爱此君子成己成人之道也故曰惟仁者能爱人【兼采诚斋】
　　范围天地之化而不过曲成万物而不遗通乎昼夜之道而知故神无方而易无体
　　注范围者拟范天地而周备其理也神则隂阳不测易则唯变所适故无方体
　　诚斋曰夫惟圣人观于天文察于地理原始而反其终见物而知其变知其如是而为幽明之故如是而为死生之説如是而为鬼神之情状举是道而书之于易则易之道即天地之道也由是举而措之天地之间孰能出乎易之外哉万物众矣易之知可以周而徧之也天下广矣易之道可以济而利之也用易于一身可以乐天知命而不忧用易于众民可以安土敦仁而能爱用易于天地可以范模运量天地之化用易于万物可以致曲成就万物之生用易于幽明可以通逹隂阳昼夜之运夫易之为用随用而为应此易之神所以无方而易之用所以无体也无方则不可指无体则不可执
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣
　　隂阳迭运者气也其理则所谓道也理与气未尝相离继言其发也善谓化育之功相继而出莫非善也成之在人则曰性焉理无不善性岂有不善哉性善之理虽至孟子而益明然其原实出于此仁者见其道济天下得易之体也谓易止于仁知者见其知周万物得易之用也谓易止于知是皆未能知易之大全也百姓愚暗虽日由之而不知故君子之道人鲜克知也君子者具仁知之成名得道之大全者也【兼采晦庵西山】
　　显诸仁藏诸用鼓万物而不与圣人同忧盛德大业至矣哉富有之谓大业日新之谓盛德
　　南轩曰此是説易也方其显诸仁衣被万物而阐其利及其藏诸用则造化莫测而泯其功异乎圣人吉凶与民同患而忧民之忧者也
　　富有者大无外也故曰以言乎天地之间则备矣日新者久无穷也故曰穷则变变则通通则久鼓有震动之意【采横渠】
　　生生之谓易成象之谓干效法之谓坤极数知来之谓占通变之谓事隂阳不测之谓神
　　生生之谓易者言隂生阳阳生隂其变无穷理与书皆然也成象之谓干效法之谓坤者干阳也有健之象故在易则名之曰乾坤隂也有顺之象法乎干而效学之故在易名之曰坤彖言顺承与德合亦效法之意也极数知来之谓占者易逆数也能穷极其数以知方来则谓之占非必用蓍也通变之谓事者通乎天地之理以应天下之变则谓之事隂阳不测之谓神者以隂阳变化无穷其微妙不可测而知故谓之神张子曰两在故不测
　　夫易广矣大矣以言乎远则不御以言乎迩则静而正以言乎天地之间则备矣
　　夫易广矣大矣賛易道之广大也以言乎远则不御谓动而应物无远不及莫之限而御也以言乎迩则静而正谓静而守一即物而理存无不正也惟其静而守一故能动而莫御故曰寂然不动感而遂通天下之故此圣人一以贯之之道也以言乎天地之间则备矣者言天地之间事事物物其理皆备乎此矣
　　夫干其静也専其动也直是以大生焉夫坤其静也翕其动也辟是以广生焉
　　孔疏干是纯阳德能普备无所偏二唯専一而已若气不发动则静而専一故云其静也専若其运动则四时不忒寒暑不差刚而得正故云其动也直以其动静如此故能大生焉坤是隂柔闭藏翕敛故其静也翕动则开生万物故其动也辟以其如此故能广生焉
　　广大配天地变通配四时隂阳之义配日月易简之善配至德
　　白云曰乾坤之广大足以配天地其变通足以配四时其为隂阳之义足以配日月其易简之善足以配至德至德者乃天地生成之德也
　　子曰易其至矣乎夫易圣人所以崇德而广业也知崇礼卑崇效天卑法地天地设位而易行乎其中矣成性存存道义之门
