<!-- { "loadSidebar": true } -->
　　白云曰同人之时以一隂欲同众阳而众阳亦欲同于二也三四居二五之间故有争夺之象亦以见君子志于大同而小人私于同己者也説者谓九四乗其墉而欲攻五或谓欲攻三不克而困反于则乃吉夫三可攻者也弗克攻反非吉也谓攻五者其理尤悖且乗墉之逼过于伏戎于莽之远也弗克之攻过于升髙陵之不兴也君臣大分一有犯焉困而反则何吉之有而曰弗克攻吉何哉盖九四近君之地圣人言其地近易攻如在其墉间势可攻也非若于莽之远不能攻也弗克攻者言其势可攻而不攻也势可攻而不攻知君臣之大分也知君臣之大分是以吉也不然一乗其墉终身无可吉之道故知乗墉如升堂入室皆亲近之意非必真乗其墉而攻之也然伊周示大信于天下万世必无乗墉弗攻之议九四虽不中正以其干体故知险履离故有明明而知险是以过恶未形能止而弗攻也若肆其贪欲而不顾义理妄行攻夺则凶其大矣三以刚居刚故安行而不能反四以刚居柔故有困而反则之义张中庸曰困犹困心衡虑之困
　　九五同人先号咷而后笑大师克相遇象曰同人之先以中直也大师相遇言相克也
　　伊川曰九五同于二而为三四二阳所隔五自以义直理胜故不胜愤抑至于号咷然邪不胜正虽为所隔终必得合故后笑也大师克相遇五与二正应而二阳非理隔夺必用大师克胜之乃得相遇也云大师云克者见二阳之强也九五君位当与天下大同而独私一人非君道也又先隔则号咷后遇则笑是私昵之情非大同之体也二之在下尚以同于宗为吝况人君乎
　　爻云大师克象云言相克者以见二爻之强如敌国然也
　　上九同人于郊无悔象曰同人于郊志未得也
　　龟山曰同人于野亨上九同人于郊止于无悔而已何也盖以一卦之义言之则于野无昵比之私焉故亨上九居卦之外而无应不同乎人人亦无同之者则静而不通乎物也故无悔而已以吉凶悔吝生乎动故也
　　案尔雅邑外谓之郊郊外谓之牧牧外谓之野至于野则旷远无间矣同人于野是舎己从人大同于天下无远不同尽同人之道者也上九处一卦之外远于有事之地静而不通于物是不能无远不同大同于天下者也故曰同人于郊不能同人而欲人同己得乎故象曰志未得也此爻无悔与他卦不同有改过之心为悔无改过之心为吝故曰震无咎者存乎悔无悔者是终无悔心者也其沮溺荷蓧之徒欤观其告子路之言曰与其从避人之士也岂若从避世之士哉其志亦欲人而同于己乎
　　【干下离上】
　　伊川曰为卦一柔居尊众阳并应居尊执柔物之所归也上下应之为大有之义大有盛大丰有也
　　大有元亨
　　伊川曰凡卦徳有卦名自有其义者如比吉谦亨是也有因其卦义而有训戒者如师贞文人吉同人于野亨是也有以其卦才而言者大有元亨是也由刚健文明应天时行故能元亨也又曰诸卦具元亨利贞则彖皆释为大亨恐疑与乾坤同也不兼利贞则释为元亨尽元义也元有大与善二义故也
　　凡卦言元亨利贞者皆二五隂阳相应彖皆释为大亨盖不能与乾坤同也屯随临无妄革是也凡卦辞言元亨者皆六居五九居二彖皆释为元亨以元有善大之意大有蛊升鼎是也升之彖伊川谓误随他卦作大亨
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　伊川曰五以隂居君位柔得尊位也处中得大中之道也为诸阳所尊上下应之也夫居尊执柔固众之所归也而又有虚中文明之徳故上下同志应之所以为大有也卦之徳内刚健而外文明能顺应乎二二干之主也是应乎干也顺应干行顺乎天时也其徳如此是以元亨也
　　诚斋曰同人大有一柔五刚均也柔在下者曰得位曰得中曰应乎干而为同人我同乎彼之辞也柔在上者曰尊位曰大中曰上下应而为大有我有其大之辞也
　　应乎天而时行谓明乎天徳顺时而行也
　　象曰火在天上大有君子以遏恶善顺天休命伊川曰火在天上照见万物之众多万物众多则有善恶之殊君子享大有之盛当代天工治养庶类治众之道在遏絶众恶明善类而已恶惩善劝所以顺天命而安羣生也
　　白云曰离之为象在天为日之明在地为火之明在人为徳之明天下之动昼行夜伏者无他焉其动以明为主故尔
　　单氏曰虞翻曰遏絶也举也沨曰天道福善祸淫故遏恶善所以顺天休命也
　　初九无交害匪咎艰则无咎象曰大有初九无交害也伊川曰九居大有之初未至于盛处卑无应与未有骄盈之失故无交害未渉于害也大凡富有鲜不有害以子贡之贤未能尽免况其下者乎匪咎艰则无咎言富有本匪有咎也人因富有自为咎耳若能享富有而知难处则自无咎也在大有之初克念艰难则骄溢之心无由生矣所以不交渉于害也
　　九二大车以载有攸往无咎象曰大车以载积中不败也
　　伊川曰九以阳刚居二为六五之君所倚任刚健则才胜居柔则谦顺得中则无过其积于中者如此所以能胜大有之任如壮大之车重载积于中致远而无损败也故曰有攸往无咎
　　诚斋曰辞聘受聘事夏事商相成汤相太甲有往必正者初非二伊尹出征入辅作都制礼相武王相成王有往必集者亦非两周公
　　九三公用亨于天子小人弗克象曰公用亨于天子小人害也
　　伊川曰三居下体之上诸侯君公之象也公侯上承天子天子居天下之尊率土之濵莫非王臣在下者何敢专其有凡土地之富人民之众皆王者之有也此理之正也故三当大有之时居诸侯之位有其富盛必用亨通乎天子谓以其有为天子之有也乃人臣之常义也自古诸侯能守臣节忠顺奉上者则蕃养其众以为王之屏翰丰殖其财以待上之征赋若小人处之则不知为臣奉上之道以其有为己之私民众财丰则反擅其富强益为不顺是小人大有则为害又大有为小人之害也
　　九四匪其彭无咎象曰匪其彭无咎明辨晳也
　　伊川曰彭盛多之貌四近君之髙位茍处太盛则致凶咎能谦损不处其盛而得无咎也盖有明辨之智也晳明智也贤智之人明辨物理当其方盛则知咎之将至故能损抑不敢至于满极也
　　汉上曰子夏传读作旁盛满貌
　　诚斋曰九四离之初故明晳以阳处隂故匪其彭
　　六五厥孚交如威如吉象曰厥孚交如信以发志也威如之吉易而无备也
　　六五当大有之时居君位虚中为孚信之象上以孚信接于下则下亦尽其诚信以事于上上下孚信相交故曰厥孚交如象云信以发志者由上之孚信以发其下孚信之志也爻云威如吉者谓当严君臣之分也盖六五柔中之君不患其孚信之不至患其君臣之分或有所未明也孔子恐后世人主观威如吉之言以作威杀戮逆诈设备为吉故释云威如之吉乃平易而无备也平易而无备即击辞所谓有亲可久之道也【集伊川白云雷氏辈説】
　　上九自天祐之吉无不利象曰大有上吉自天祐也伊川曰上九在卦之终居无位之地是大有之极而不居其有者也处离之上明之极也唯至明所以不居其有不至于过极也
　　广平曰六五有志信之徳而上履之故有履信之义五为大君而上九与众阳同体而应之故有思乎顺之义上九为明之极而自处无位之地推众阳而进之故有尚贤之义能如是则无天灾物累无人非鬼责天人交助之宜其吉无不利也自天云者理之必至非有求而得也伊尹将告归旁求俊乂啓迪后人自不居其成功盖用此道也又以尚贤者体信顺以处已而又以尚贤也自天祐之谓自天以下皆助之也故曰祐者助也天之所助者顺也人之所助者信也履信思乎顺又以尚贤也
　　【艮下坤上】
　　伊川曰坤上艮下地中有山也山髙大之物而居地之下谦之象也以崇髙之徳而处卑下谦之义也
　　谦亨君子有终
　　伊川曰有其徳而不居谓之谦人以谦巽自处何往而不亨乎君子安履乎谦终身不易自卑而人益尊之自晦而徳益光显此所谓君子有终也在小人则有欲必竞有徳必伐虽使勉慕于谦亦不能安行而固守不能有终也
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　伊川曰济当为际谓下交也谦为卑巽而其道尊大而光显自处虽卑屈而其徳实髙不可加尚是不可逾君子至诚于谦恒而不变有终也故尊光
　　白云曰先人曰天之亏盈日月是也地之流变山河是也鬼神害福吉凶是也人之好恶得失是也以此居尊则益光以此居卑则不可逾故惟有徳君子能终之伊川曰以地势而言则盈满者倾变而反陷卑下者流注而益増也雍曰四者非天地鬼神人有心如是其道自然如此故皆曰道
　　温公曰君子之徳诚盛矣业诚大矣不谦以持之则无以保其终
　　鬼神害盈福谦犹诗云神之听之介尔景福也谦之为徳其至矣乎尊者谦则其道弥光卑者谦则人不可得而逾越其道弥光不可逾越乃君子之有终也
　　象曰地中有山谦君子以裒多益寡称物平施
　　伊川曰山在地下是髙者下之卑者上之象也君子体抑髙举下损过益不及之义以施于事则裒取多者増益寡者称物之多寡以均其施与使得其平龟山曰称物平施兹所以为仁之至义之尽也欤逺近亲防各当其分所谓称也所以施之其心一焉所谓平也
　　初六谦谦君子用渉大川吉象曰谦谦君子卑以自牧也
　　伊川曰初六以柔顺处谦又居一卦之下为自处卑下之至谦而又谦也自处至谦众所共与也虽渉险难亦无患害况居平易乎何所不吉也
　　诚斋曰牧养也谦何俟夫养曰盈日锄日不除谦日养日不长此顔子若无若虚之谦也
　　六二鸣谦贞吉象曰鸣谦贞吉中心得也
　　伊川曰二以柔顺居中是为谦徳积于中谦徳充积于中故发于外见于声音顔色故曰鸣谦居中得正有中正之徳也故云贞吉凡贞吉有为贞且吉者有为得贞正则吉者六二之贞吉所自有也二之谦徳由至诚积于中所以发于声音中心所自得也非勉强为之也
　　九三劳谦君子有终吉象曰劳谦君子万民服也三以阳刚之徳而居下体为众隂所宗履得正位为下之上是上为君所任下为众所从有功劳而持谦徳者也故系辞曰劳而不伐有功而不徳厚之至也语以其功下人者也以功下人故能保有其终也万民服者释所以有终也人心不服功业虽髙而不能令终者多矣【集伊川佚庵説】
　　白云曰唐虞之际能尽劳谦之道者其禹欤克勤于邦而至于九功惟叙所谓劳也不自满假而拜昌言所谓谦也至询谋佥同鬼神其依则天地人鬼莫不从有终之吉大矣
　　六四无不利防谦象曰无不利防谦不违则也
　　伊川曰四处近君之地据劳臣之上以奉谦徳之君其动作施为靡不利于防谦也如是然后中于法则防如人手之防也
　　晦庵曰柔而得正上而能下无不利矣然居九三之上故戒以更当防谦也防退托之意也
　　六五不富以其邻利用侵伐无不利象曰利用侵伐征不服也
