<!-- { "loadSidebar": true } -->
　　伊川曰刚上而柔下雷风相与巽而动刚柔皆应卦才有此四者成恒之义也刚上而柔下谓一阳为主于上一阴为主于下也又震上巽下亦刚上而柔下也刚处上而柔居下乃恒道也雷风相与雷震则风发二者相须交助其势故云相与乃其常也巽而动下巽顺上震动为以巽而动天地造化恒久不已者顺动而已巽而动常久之道也动而不顺岂能常也刚柔皆应恒一卦刚柔之爻皆相应刚柔相应理之常也此四者恒之道也恒之道可致亨而无过咎但所恒冝得其正失正则非可常之道也故曰久于其道其道可常之正道也不恒其德与恒于不正皆不能亨而有咎也天地之所以不已盖有恒久之道人能恒于可常之道则合天地之理也天下之理未有不动而能恒者也动则终而复始所以恒而不穷凡天地所生之物虽山岳之坚厚未有能不变者也故恒非一定之谓也一定则不能恒矣唯随时变易乃恒道也故云利有攸往明理之如是惧人之泥于常也日月得天以下此极言常理日月阴阳之精气耳唯其顺天之道往来盈缩故能久照而不已得天顺天理也四时阴阳之气耳往来变化生成万物亦以得天故恒久不已圣人以恒久之道行之有常而天下化之以成美俗也观此则天地万物之情理可见矣天地常久之理非知道者孰能识之
　　孙氏曰咸柔上刚下君先下臣男先下女取一时相感之道非恒久之道此刚上柔下恒久之道也横渠曰日月得天得自然之理也非苍苍之形也白云曰恒之所以为道者二久于其道也终则有始也久于其道虽天地亦如之终则有始虽日月四时亦如之此可以见天地万物之情矣
　　雷氏曰刚柔皆应恒刚不应柔则臣谏而君不听子谏而父不从柔不应刚则君唱而臣不和男行而女不随矣此乱之道也其能久乎刚柔皆应则君唱而臣和臣谏而君从父慈子孝兄友弟恭可久之道也此刚柔皆应所以为恒也
　　咸恒男女之始彖文极言天地万物之情者恐学者以卦辞之畧泥于男女上下之义而不知其咸恒之道于天地万物之间无乎不在也故曰观其所感观其所恒而天地万物之情可见矣辞繁而不杀抑可见圣人诲人谆谆不倦之意
　　象曰雷风恒君子以立不易方
　　伊川曰君子观雷风相与成恒之象以常久其德自立于大中常久之道不变易其方所也
　　童溪曰大学曰于止知其所止而其所止之目则曰为人君止于仁为人臣止于敬为人子止于孝为人父止于慈与国人交止于信此不易之地也君子立其身于此地则所谓有常之德也
　　白云曰方犹道也
　　初六浚恒贞凶无攸利象曰浚恒之凶始求深也浚者求治之深也故春秋书浚洙孟子称浚井陆宣公言于德宗曰陛下求治太切浚恒太深是治民而始求之深者也未信而骤谏交浅而言深以类推之无非浚恒之过贞固守此凶之道也何所利哉
　　九二悔亡象曰九二悔亡能久中也
　　伊川曰阳居阴位非常理也处非其常本当有悔而九二以中德应于五五复居中是其处与动皆得中也能恒久于中则不失其正矣中重于正中则正矣正不必中也人能恒久于中岂止亡其悔德之善也诚斋曰人皆曰予知择乎中庸而不能朞月守也三月不违一善不失其唯顔氏乎故择中庸无只悔仲尼皆以许之
　　九三不恒其德或承之羞贞吝象曰不恒其德无所容也
　　兼山曰刚居过中而巽为不果进退无常不恒其德者也
　　白云曰人之于德过中则不恒不恒则入于小人之域是以为机变之巧无所用耻焉虽或承之羞亦忍而固守方自以为得计而不知耻是可鄙也孔子曰人而无恒不可以作巫医盖言不能容身于巫医之贱况事君治民之职乎故曰无所容也
　　伊川曰或承谓有时而至也
　　九四田无禽象曰久非其位安得禽也
　　以阳居阴处非其位譬猎于无禽之田虽久无功也白云曰居可久之地故能成可久之功居非其地而望其功是以没世穷年而终不可得也
　　六五恒其德贞妇人吉夫子凶象曰妇人贞吉从一而终也夫子制义从妇凶也
　　伊川曰以顺从为恒者妇人之道在妇人则为贞故吉若丈夫而以顺从于人为恒则失其刚阳之正乃凶也在他卦六居君位而应刚未为失也在恒故不可耳君道岂可以柔顺为恒也
　　汉上曰妇无再嫁之义从一而终也
　　南轩曰六五以柔居尊非人君之常道君尊臣卑天地之大义也降尊而下卑执柔而驭强权一时之冝则可守以为常则不可汉元帝优游不断文宗仁而少断卒使权臣僭逼宦官制命者皆执柔道以为常之过也
　　上六振恒凶象曰振恒在上大无功也
　　伊川曰振者动之速也如振衣振书抖擞运动之意
　　在上而其动无节以此为恒其凶冝矣岂能有所成乎
　　兼山曰居震之极以动为常穷而不知变者也雷氏曰贪土地求边功穷兵黩武徭役诛求无时休息振恒之象也如此则糜烂生民穷竭财力而乱亡随之矣故曰振恒凶夫刚武强盛虽足以胜人犹有不戢自焚之道况上六之阴柔乎不度德不量力以振为恒而求功焉孟子所谓以若所为求若所欲尽心力而为之后必有灾此所以凶而无功也
　　【艮下干上】
　　二隂生于下隂长将盛阳消而退小人渐盛君子退而避之故为遯也
　　遯亨小利贞
　　白云曰古之人有大德而无其时则遯方二阴进长不利君子之时进则否而遯则亨也干健也艮止也有刚健之德而止于上者大畜也有刚健之德而止于下此其所以为遯也孔子之德与天同矣而可以止则止遯之义也小利贞者可小事也是以孔子乘田委吏中都司冦皆屑为之至孟子为齐卿其道皆止于一国一邑一职之间在圣贤皆谓之小事也
　　彖曰遯亨遯而亨也刚当位而应与时行也小利贞浸而长也遯之时义大矣哉
　　伊川曰遯者阴长阳消君子遯藏之时也君子退藏以伸其道道不屈则为亨故遯所以有亨也在事亦有由遯而亨者虽小人道长之时君子知几退避固善也然事有不齐九五刚中之大人与六二以中正相应随时消息以救阴长之祸未必于退藏而不为故曰与时行也阴长未至甚盛君子尚可小贞其道所谓小利贞扶持使未遂亡也遯者隂之始长君子知微故当深戒而圣人之意未便遽已也故有与时行小利贞之教圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其蹔安茍得为之孔孟之所屑为也王允谢安之于汉晋是也若有可变之道可亨之理则不假言也此处遯之道也故圣人赞其时义大矣哉或久或速其义皆大也
　　白云曰圣人惧人之不知有天德而止者谓之遯徒以逃难避仇逺迹山林者皆谓之遯则遯之义小矣
　　象曰天下有山遯君子以逺小人不恶而严
　　积阳为天积阴为地山者地之髙峻上逼于天是阴长之象山侵天而卒不能侵者以其逺故也君子之逺小人不恶其人而严其分不恶则怨怒不生有严则狎侮不至
　　初六遯尾厉勿用有攸往象曰遯尾之厉不往何灾也伊川曰他卦以下为初遯者往遯也在前者先进故初乃为尾尾在后之物也见几先遯固为善也遯而为尾危之道也往既有危不若不往而晦藏可免于灾处微故也古之人处微下隐乱世而不去者多矣
　　六二执之用黄牛之革莫之胜【平去二声】说【音悦】象曰执用黄牛固志也
　　雷氏曰黄中而牛顺牛之革坚固者也六二在下卦之中以阴居阴中正柔顺者也体艮之山有不可拔之象坚固者也下有伏兊说乐者也常人之情达则乐穷则忧君子则不然穷亦乐通亦乐遯世无闷确乎其不可拔六二当小人进用君子退处之时执中顺之道而用之中立而不倚顺行而不迕和而不同坚固其志而不改不易乎世确乎不可拔乐道忘忧而不胜其说此君子处遯之道也顔子之乐岂外物所能胜哉中常之人天理人欲交战于胷中天理胜则人欲消人欲胜则天理灭顔子之乐岂人欲所能胜哉
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　九三为下卦之主阳志说阴而复体艮遯而不速者也遯贵速而逺有所系累则害于遯矣为有疾惫也能无危乎臣妾谓小人女子之怀私恩而不知时义者也故以畜养臣妾则为吉是其吉在于臣妾而不在乎九三也时行时止君子贵乎知几见几而作不俟终日惟仁而有勇者能之九三有系恋之疾非可与几者其可以当大事乎【采伊川说】
　　九四好遯君子吉小人否象曰君子好遯小人否也知时当遯而从其所好故曰好遯君子安之固吉小人之所好惟有冨贵耳焉知时之可遯哉故曰小人否也陋巷之顔汶上之闵舞雩之曾可谓好遯之君子矣【兼采诚斋】
　　九五嘉遯贞吉象曰嘉遯贞吉以正志也
　　初则不早遯为厉故戒以勿往二阴柔患不能永贞故戒以固志三有所系而复艮体是恋恋而不速遯者也为臣妾者固吉在已则何吉焉惟有危厉耳又岂可以当大事乎九四上九处遯之时方之九五道全德备当位而应随而不流与时消息犹贤人之于圣人也不曰坚乎磨而不磷不曰白乎涅而不缁斯遯之所以为嘉也遯非人君之事故先儒不主君位言或以尧舜禅让为此爻恐尧舜非隂长之时或以德宗幸奉天宗幸蜀为此爻恐二君无嘉遯之义或曰五君位也时虽不同岂有无君之理其在明夷之既济不曰箕子之明夷利贞乎
　　上九肥遯无不利象曰肥遯无不利无所疑也
　　伊川曰肥者充大寛裕之意遯者唯飘然逺逝无所系滞之为善上九干体刚断在卦之外矣又下无所系是遯之逺而无累可谓寛绰有余裕也遯者穷困之时也善处则为肥矣其遯如此何所不利其遯之逺无所疑滞也盖在外则已逺无应则无累故为刚决无疑也
　　【干下震上】
　　伊川曰为卦震上干下以刚而动大壮之义也刚阳大也阳长已过中矣大者壮盛也又雷之威震而在天上亦大壮之义也
　　大壮利贞
　　伊川曰大壮之义利于贞正也大壮而不得其正强猛之为耳非君子之道壮盛也正则其壮愈大所以利也
　　耿氏曰阴阳之分虽阳大而阴小其实迭为消长迭为羸壮故三阴在上三阳在下虽谓之小往大来然亦阴阳平分而不相胜耳三阳未为壮及四阳长然后为壮焉
　　彖曰大壮大者壮也刚以动故壮大壮利贞大者正也正大而天地之情可见矣
　　伊川曰阳长已盛是大者壮也大者既壮则利于贞正正而大者道也极正大之理则天地之情可见矣天地之道常久而不已者至大至正也不云大正而云正大恐疑一事也
　　白云曰德之大者无逾于天自人道言之人得天德而动壮之所以大也且强梁以动者虽无不壮其或穷人欲而灭天理则性善梏亡天德于是失之矣大壮利贞者大者之正也大者天也正则天之德也天地之情于斯可见况人道乎孟子谓齐宣王曰王请无好小勇夫抚剑疾视曰彼恶敢当我哉此匹夫之勇敌一人者也王请大之文王一怒而安天下之民岂非所谓大者之壮欤若匹夫匹妇自经于沟渎何其小哉圣人以羊譬壮深见小人之情矣
　　诚斋曰学者求道舎正大何适矣
　　象曰雷在天上大壮君子以非礼弗履
　　伊川曰古人云自胜之谓强中庸于和而不流中立而不倚皆曰强哉矫赴汤火蹈白刄武夫之勇可能也至于克己复礼则非君子之大壮不可能也故云君子以非礼弗履
