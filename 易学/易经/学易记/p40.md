<!-- { "loadSidebar": true } -->
　　白云曰自八卦小成引而伸之触类而长之重为六十四卦合三百八十四爻为防万有一千五百二十则天地之间无不备矣
　　显道神德行是故可与酬酢可与祐神矣
　　道因辞显行因数神示人吉凶其道显矣知来藏往其德行神矣故曰蓍之德圎而神卦之德方以知惟显道神德行故可与应对天下万事之变可与賛天地之化育矣
　　子曰知变化之道者其知神之所为乎
　　神之所为不可知也能知易之变化之理者则知神之所为矣
　　易有圣人之道四焉以言者尚其辞以动者尚其变以制器者尚其象以卜筮者尚其占
　　南轩曰易者无形之圣人而圣人有形之易故易乃圣人之道而圣人者乃尽易之道者也故指易以为圣人则可也指圣人以论易则亦可也故曰易有圣人之道四焉故指其所之者易之辞也以言者尚之则言无不当矣化而裁之者易之变也以动者尚之则动无不时矣象其物宜者易之象也制器者尚之则可以尽创物之智极数知来者易之占也卜筮者尚之则可以穷先知之神
　　伊川曰吉凶消长之理进退存亡之道备于辞推辞考卦可以知变化象与占在其中矣
　　是以君子将有为也将有行也问焉而以言其受命也如向无有远近幽深遂知来物非天下之至精其孰能与于此
　　是以君子将有为也将有行也问焉而以言者谓求道之所在而决于易之言也其受命也如向者谓随所求而得其道如响之应声也无有远近幽深未来之事皆遂知之以见易之道无乎不备也非易为天下之至精孰能如此分蓍布卦随感而应亦此理也故曰以言者尚其辞占在其中矣
　　参伍以变错纠其数通其变遂成天地之文极其数遂定天下之象非天下之至变其孰能与于此
　　参以变河图纵横十五之数也伍以变洛书一六居北二七居南之数也错综其数通其变遂成天地之文极其数遂定天下之象者谓错综河图洛书之数变而通之遂成天一地二天三地四之文极数之妙遂定先天后天健顺动止陷丽见伏之象以至于六十四卦天地万物之象也象因数定器因象制非天下之至变其孰能与于此故曰以动者尚其变象在其中矣
　　易无思也无为也寂然不动感而遂通天下之故非天下之至神其孰能与于此
　　易无思无为宜其不能与人事相感而反能通天下之故者以言者尚之则言无不当以动者尚之则动无不时以制器者尚之则尽创物之智以卜筮者尚之则知方来之事是易为天下之至神也【采白云】
　　夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　白云曰上言至精至变至神皆谓易之道也此言圣人用易之道以极深而研几也天下之事至深难测也几微难见也用易之道则能极其不测之深研其难见之几矣然极易之深则天下之志无不通是皆得其至精也研易之几则天下之务无不成是能得其至变也又尽易之神故得不疾而速不行而至所谓感而遂通者也前言圣人之道四者本于人事由人而言之也继以至精至变至神三者易之道由易而言之也又继以唯深唯几唯神言虽圣人独极深研几如此也复以圣人之道四焉终之者盖易之道其精变神如此圣人用易极深研几又如此则天下后世于言动制器卜筮之间岂可任其私智以他求哉必当尚易之辞变象占也此众人当尚之事而曰圣人之道者以言圣人犹尚此道也圣人尚此者以易为至精至变至神天下无以加焉故也此之谓者犹言谓是故也
　　研审也几微也所以极深者至精也所以研几者至变也极未形之理曰深故能通天下之志适动微之防曰几故能成天下之务【集注疏晦庵】
　　子曰夫易何为者也夫易开物成务冒天下之道如斯而已者也
　　物有理易则开明之事有时易则成就之以其包括天地万物之理故曰冒天下之道冒谓包覆也
　　是故圣人以通天下之志以定天下之业以断天下之疑
　　白云曰孔子言易道于上必继以圣人用易于下以见圣人无适而非易也此章先言开物成务冒天下之道继之以通天下之志本乎易之开物也以定天下之业本乎易之成务也以断天下之疑本乎易之冒天下之道也故圣人有为有行未尝不本于易
　　是故蓍之德圎而神卦之德方以知六爻之义易以贡晦庵曰圎神谓变化无方方知谓事有定理
　　注曰贡告也六爻变易以告吉凶
　　圣人以此洗心退藏于密吉凶与民同患神以知来知以藏往其孰能与于此哉古之聦明睿知神武而不杀者夫
　　圣人以此洗心而退藏于密者言圣人以易之道洗涤其心而归于无思无虑也密是用之源夫圣人用易随用随取随取随足果何思何虑哉酬酢万变在易不在心也心茍留物则焉能应天下万事之变乎故曰寂然不动感而遂通天下之故虽然圣人忧患天下后世不知易之道而取凶咎也故作以示天下使人读之危者平易者倾其要无咎而已是吉凶与民同患也圣人之心同乎天圣人之忧患同乎人开物于几先故曰知来履霜坚冰之谓也明忧患而弥其故故曰藏往无平不陂无往不复艰贞无咎勿恤其孚之谓也其孰能与于此哉古之聦明睿知之君神武不杀而天下治者盖得洗心退藏之道也聦明谓耳目无所蔽睿知谓思虑无所惑威武不杀而人自服故曰神武圣人以易洗心者恐尘滓或未尽去而不与天地相似也【采伊川诚斋横渠】
　　是以明于天之道而察于民之故是兴神物以前民用圣人以此齐戒以神明其德夫
　　晦庵曰神物谓蓍湛然纯一之谓斋肃然警惕之谓戒明天道故知神物之可兴察民故故知其用之不可不有以开其先是以作为卜筮以教人而于此焉斋戒以考其占使其心神明不测如鬼神之能知来也
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　白云曰系辞论变通最为易之要道而人多略之变通者易之道也故孔子于系辞三致意焉盖其义微而难知也因其微而难知故以阖戸辟户言之盖圣人举近人而易晓者固非乾坤之道止于阖户辟户而已也因阖户辟户以明变通则又并及象器法神而言者以见乾坤变通以至制法尽神之妙举一户之义足以兼明之且坤隂物也故有阖户之象干阳物也故有辟戸之象既能阖复能辟是所谓变也朝辟之暮阖之日复一日往来阖辟不穷是所谓通也通也者通其变也至于户之可见则曰象也其有形则曰器也制而用此则曰法也利于出入之用而天下之民无不用之者又其所以为神也
　　疏曰凡物先藏而后出故先言坤而后言干
　　是故易有太极是生两仪两仪生四象四象生八卦八卦定吉凶吉凶生大业
　　图説已具首卷
　　白云曰吉凶者八卦之所有而非八卦之所生大业者圣人之所造吉凶定则易道成矣易道成故圣人用之以崇德广业也
　　是故法象莫大乎天地变通莫大乎四时县象着明莫大乎日月崇高莫大乎富贵备物致用立成器以为天下利莫大乎圣人探赜索隐钩深致远以定天下之吉凶成天下之亹亹者莫大乎蓍
　　天地之间有形名气象者固不可槩举也然其法象之大莫大乎天地变通之莫大乎四时而悬象着明莫大乎日月人不天不因天不人不成有天地四时日月不有崇高富贵之圣人则莫能法是象而寓之于易备物致用立成器以为天下之利也如伏羲之罔罟神农之耒耜黄帝尧舜之衣裳舟楫之类是也故曰莫大乎圣人先言圣人后次之以蓍者以蓍待圣人而后兴也探索钩致定之成之虽莫大乎蓍而用之者实圣人也
　　晦庵曰富贵谓有天下履帝位亹亹犹勉勉也疑则怠决故勉
　　疏曰亹亹勉勉也言天下万事悉动而好生皆勉勉营为此蓍知其好恶得失人则弃其恶而取其好背其失而求其得是成天下之亹亹也
　　是故天生神物圣人则之天地变化圣人效之天垂象见吉凶圣人象之河出圗洛出书圣人则之
　　河图洛书图説具首卷
　　单氏集曰天生神物圣人则之故易有占事之法天地变化圣人效之故易有变化之道天垂象见吉凶圣人象之故易有吉凶之辞河出图洛出书故易有八卦之数晦庵曰此四者圣人作易之所由也
　　易有四象所以示也繋辞焉所以告也定之以吉凶所以断也
　　晦庵曰四象谓隂阳老少示谓示人以所值之卦爻钱氏曰曰示则使人有所见曰告则使人有所知曰断则使人无所疑
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　白云曰己顺故天助之以顺己信故人助之以信大有之君履不失信下足以感人思不失顺上足以动天又以尚贤是以吉无不利也当在易曰憧憧往来之前盖自憧憧往来困于石公用射隼皆称易曰故自天祐之宜在其前也
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼔之舞之以尽神
　　白云曰意不可以言尽也故立象以尽之情伪不可徧举也故设卦以尽之言非一説可尽也故卦彖爻象文言互为之辞以尽之若是则易道明矣立象设卦系辞皆圣人所作易以尽道者也变通鼓舞又明圣人用易之尽其道也变而通之则经所谓通其变使民不倦之意鼓之舞之所谓神而化之使民宜之也圣人以书必不能尽其所欲言言必不能尽圣人之意故立象系辞智者观之则见其可尽也
　　晦庵曰言之所者浅象之所示者深两子曰字宜衍其一
　　汉上曰鼓舞者鼓之于此舞之于彼动止应节莫知其然者神也
　　耿氏曰鼓天下之动则使天下之动进退迟速之有节若周官或鼓而进或鼓而退或鼓而驰或鼓而聚也
　　乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣
　　緼谓緼积之根源也乾坤其易之门邪言易出入于乾坤也乾坤其易之緼邪言易根本于乾坤也刚柔相摩而生八卦八卦重而为六十四三百八十四爻本之根源皆从乾坤变化而来故乾坤既成列而易之道立乎乾坤之中矣易既从乾坤而来乾坤若缺毁则易道无自而可见若易之道不可见则乾坤变化之理其或近乎止息矣几近也犹若树之枝干生乎根株根株毁则枝条不茂若枝干已枯死其根株虽未全死仅有微生将死不久根株譬乾坤易譬枝干夫乾坤初未尝毁而易亦未尝不见圣人设此者欲天下后世求易者即乾坤以求之也【节疏义兼采南轩】
