<!-- { "loadSidebar": true } -->
　　是故形而上者谓之道形而下者谓之器化而裁之谓之变推而行之谓之通举而错之天下之民谓之事业南轩曰道不离器特形而上者而已器不离道特形而下者而已试以天地论之隂阳者形而上者也至于穹窿磅礴者乃形而下者欤道虽非器必托于器礼乐刑赏是治夫下之道也然礼虽非玉帛而礼不可以虚拘乐非钟鼓而乐不可以徒作刑本遏恶也必托于甲兵必寓于鞭扑赏本善也必表之以旗裳必铭之于钟鼎故形而上者之道托于器而后行形而下者之器得其道而无弊圣人悟易于心觉易于性在道不溺于无在器不隳于有彻妙并观有无一致故化而裁之者明乎道器穷而能变也推而行之者察乎道器变而能通也举而措之天下之民以至于为罔罟为耒耜作舟车作书契天下后世一日不可无万世不可易乃推其道器举而措之天下而世之人指之为事业也
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎德行
　　南轩曰圣人见天下之赜所以立象者示人以赜也圣人见天下之动所以生爻者示人以动也然象固示人以赜矣茍不寓之于卦何以极天下之赜乎爻固示人以动矣茍不托之于辞何以鼓天下之动乎故由象而画卦自爻而为辞圣人之于天下何其忧之甚深而虑之甚切也然象之与卦爻之与辞皆载在方册化而裁之不失其中必存乎能通其变者乎推而行之无有纪极者必存乎能变而通者乎神而明之得之于心者存乎其人如伏羲神农尧舜文王周孔是也黙而成之悟易之理者不言而信存乎德行如太王之亨于岐山箕子之明夷利贞顔子之殆庶几而得其不远复孟子之明仁义而终身未尝言是也大后世所圣人之言其终之以神而明之存乎其人黙而成之不言而信存乎德行深虑天下后世徒泥其简册言语而不能求圣人之心者乎



　　学易记系辞卷七
<经部,易类,学易记>
　　钦定四库全书
　　学易记卷八　　　　　　元　李简　撰
　　系辞下
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也天地之道贞观【官焕反】者也日月之道贞明者也天下之动贞夫一者也
　　八卦未画万象在天下八卦既画万象在乎易故曰八卦成列象在其中矣成列谓干一兊二离三震四巽五坎六艮七坤八之数因而重之谓因一卦而八卦次第重为六十四也爻六爻也刚柔相推谓隂阳迭盛迭衰犹日月相推之义也故曰变在其中矣干之初九未可动者也圣人系之以辞曰潜龙勿用是命之以勿动也干之九二可以动者也曰利见大人是命之以动也故曰系辞焉而命之动在其中矣可以动而动焉吉之所从生也未可以动而动焉凶悔吝之所从生也故曰吉凶悔吝生乎动者也刚柔者爻之刚柔也爻有刚柔则可相推相推故变变故自乾坤而成八卦自八卦而为六十四所以刚柔为易之本也时未可动故干之初九变通而趣乎潜时可以动故九二变通而趣乎见故曰变通者趣时者也贞者正而能固也吉凶之道贞则胜而常吉故曰吉凶者贞胜者也观示也天地之道正故常垂象以示人日月之道正故常明而不息况天下之羣动可不一于正乎【集粹言诚斋】
　　晦庵曰天下之事非吉则凶非凶则吉常相胜而不已也
　　夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞
　　确然健象隤然顺象易中凡阳爻皆效干之易隂爻皆效坤之简其六十二卦之象亦皆法象乾坤健顺之象爻象动乎内言变化之理隐也吉凶见乎外言得失之效着也功业见乎变谓天下之功业由刚柔变化而可见也圣人之情见乎辞谓圣人之情欲天下之人避凶而趋吉以各成其功业而已故系之以辞而命之也【采白云诚斋】
　　天地之大德曰生圣人之大宝曰位何以守位曰仁何以聚人曰财理财正辞禁民为非曰义
　　诚斋曰天地之德生物而已得其德者在圣人施其德者不在圣人而在至尊之位有斯德也而位斯位也天下之人所以喜之贵之而目之曰大宝也何以守之曰仁而已何以为仁曰财而已虽有仁心仁闻而天下不被其仁政之泽者夺民之财为己之财而已财散则民聚此仁之实也然仁不孤立必有义焉何谓义教民理财义也谨已出令亦义也禁民为非亦义也此言圣人用易之意体乎天地之德以为圣人之仁义也
　　东坡曰理财者生之有道取之有节用之有制是也云云理财以富之正辞以教之禁民为非以威之富之而后教教之而后威各得其宜所谓义也
　　古者包【白交反】牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以类万物之情
　　白云曰易之道道之大全也有古以来圣人用之未尝絶也自包牺画而有卦文王重而有书于是斯道明矣后世言易始于包牺者盖言因易之书而后其道明也故系辞论卦亦以包牺为始然圣人必观天下之象而后画卦故包牺观象于天观法于地观鸟兽之文与地之宜细大无不察也近则取诸身逺则取诸物内外无不取也如此而后画八卦八卦既成则神明之德于是乎通万物之情于是乎类所谓通于天地应于万类者也前乎包牺未之有也故言始作八卦
　　鸟兽之文离为雉兊为虎之类也
　　作结绳而为网罟以佃以渔盖取诸离
　　白云曰包牺之时作结绳爲网罟以佃以渔而当时之人知为网罟佃渔不知有所取也孔子以易道观之然后知是道有取于离故曰盖取诸离离丽也网罟丽道也然包牺始作八卦所谓系乎圣人者也作结绳网罟所谓系乎时者也此圣人之道与时之辨也
　　临川曰为网罟为耒耜为舟楫为杵臼为弧矢为宫室为棺椁服牛乗马重门击柝以一圣人之材足以兼此而一一皆具之必至于五六圣人数世而后备者何也曰夫圣人也者因物之变而通之者也物之所未厌圣人不强去物之所未安圣人不强行故曰通其变使民不倦
　　包牺氏没神农氏作斲【陟角反】木为耜【音似】揉木为耒【力料反】耒耨【奴豆反】之利以教天下盖取诸益
　　耜耒下耓也广五寸即今犂厎也耒耜上句木耨鉏也耘除草顺乎上而动乎下耒耜之象也
　　白云曰包牺氏有牺牲而未粒食炎帝氏为耒耨之利以教天下故号曰神农然则粒食自神农始也取诸益者以重震巽二木成卦故有斲木为耜揉木为耒之象而其彖则曰木道乃行粒食木类也耒耜木教也故言取诸益然则益以益下为道又有天施地生其益无方之义耒耜之利是亦益下之道也亦其益无方之道也皆备易三义
　　郑氏曰十三卦始离次益而次噬嗑所取者食货而已食货者生民之本也
　　日中为市致天下之民聚天下之货交易而退各得其所盖取诸噬嗑
　　白云曰神农时有八卦而已文王未重未有益与噬嗑也而此言取诸益取诸噬嗑者盖六十四卦之画象虽始于文王而六十四卦之道未尝无也百世之下独有孔子能追明其道若曰耒耜之敎虽始于神农考其所取盖益道也为市合民亦虽始于神农考其所取盖噬嗑之道也
　　日中为市上明而下动也噬嗑合也市人之所聚异方之所合设法以合物噬嗑之义也【集注并晦庵】
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利
　　王氏曰物之所未厌圣人不强去物之所未安圣人不强行
　　白云曰时异则事异于是乎有变唯圣人能通其变则民不困于事是以不倦于有行也故虽圣人神道设敎不过宜斯民而已宜民则非甚髙难行之道亦不过为舟车臼杵弧矢宫室书契之类凡可以利斯民后世之所不能易者皆是也知道之人固以是为圣人之道不知道之人谓圣人之道变化超忽如神岂在舟车臼杵之闲哉故圣人先言宜民而知后之制器皆宜民之道也然自易之道观之穷则必变变而后通通则可久况用之于民者乎故自包牺神农黄帝尧舜氏皆能通其变者也是以自天祐之吉无不利
　　黄帝尧舜垂衣裳而天下治盖取诸乾坤
　　诚斋曰所谓衣裳即舜所谓古人之象五色作服者是已盖始于黄帝备于尧舜韩氏曰衣裳以辨贵贱干尊坤卑
　　白云曰垂衣裳而天下治谓无为而治也能无为治者无他焉法乾坤易简而已
　　刳木为舟剡木为楫舟楫之利以济不通致逺以利天下盖取诸涣
　　南轩曰刳其木而中虚剡其楫而上鋭舟所以载物楫所以进舟
　　白云曰涣之为卦木上而水下是以有利舟楫之象故其彖利涉大川乗木有功也
　　涣者又有散释之义舟楫之用岂非散释险难之噐乎
　　服牛乗马引重致逺以利天下盖取诸随
　　明道曰服牛乗马皆因其性而为之胡不服马乗牛乎理之所不可也
　　重门击柝以待暴客盖取诸豫
　　横渠曰有备而无患故豫
　　白云曰备豫之义盖非一也此独举重门击柝者黄帝尧舜之世犹设是焉则后世之君可不豫为之防哉
　　断木为杵掘地为臼臼杵之利万民以济盖取诸小过纂图曰下卦艮为石为止上卦震为木为动木动于上而石止于下臼杵之象
　　木为弧剡木为矢弧矢之利以威天下盖取诸睽白云曰睽无弧矢之象而弧矢取诸睽者非止谓睽乖而弧矢足以威服之也盖弧矢之用以睽而也弧矢相睽则发而为用睽之至则为用亦至故弧矢二物有至睽之道存焉象曰君子以同而异同而异者其唯弧矢异物而同功乎
　　上古穴居而野处后世圣人易之以宫室上栋下宇以待风雨盖取诸大壮
　　上卦震为木下卦干覆物木起上而覆其下栋宇之象也栋屋脊檩也宇犹宇宙院宇之宇也指在下空濶处也
　　古之葬者厚衣之以薪葬之中野不封不树丧期无数后世圣人易之以棺椁盖取诸大过
　　白云曰上古之世知简不知礼故葬亲之薄有至于此丧期无数者哀尽则止也圣人为之制礼然后棺椁有度则丧期可知矣大过虽取其过于厚然四刚居中有坚中之象故取以为棺椁也养生不足以当大事惟送死可以当大事可不过于厚乎上世甞有其亲死则举而委之于壑者孟子谓孝子仁人之掩其亲亦必有道矣此圣人易之以棺椁取诸大过之意也
　　上古结绳而治后世圣人易之以书契百官以治万民以察盖取诸夬
