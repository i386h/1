<!-- { "loadSidebar": true } -->
　　象曰明两作离大人以继明照于四方
　　伊川曰若云两明则是二明不见继明之义故云明两明而重两谓相继也震巽之类亦取洊随之义然离之义尤重也大人以徳言则圣人以位言则王者大人观离明相继之象以世继其明徳照临于四方大凡以明相继皆继明也举其大者故以世袭继照言之
　　初九履错然敬之无咎象曰履错之敬以辟咎也诚斋曰初九以文明之徳刚阳之资居离明之初如火之始然日之始旦虽在下而未升无位而未进其文明之徳已不可掩矣非晦其明则众之所忌咎之所集敬者畏谨以晦其明也故无咎非无咎也敬畏以辟之也履错然敬貌犹云踧踖盘辟也夫子之少也孟僖子已知其圣矣然圣徳彰而众忌兴晏子子西之贤然且疑其害于国于陈蔡大夫乎何诛曰圣则吾不能圣则吾岂敢事君尽礼为礼必敬恂恂訚訚似不能言故匡人不能杀桓魋不能害不然何以辟咎哉
　　六二黄离元吉象曰黄离元吉得中道也
　　伊川曰二居中得正丽于中正也黄中之色文之美也文明中正美之盛也故云黄离以文明中正之徳上同于文明中顺之君其明如是所丽如是大善之吉也所以元吉者以其得中道也不云正者离以中为重所以成文明由中也正在其中矣
　　九三日昃之离不鼓缶而歌则大耊之嗟凶象曰日昃之离何可久也
　　伊川曰八纯卦皆有二体之义干内外皆健坤上下皆顺震威震相继巽上下顺随坎重险相习离二明继照艮内外皆止兊彼己相说而离之义在人事最大九三居下体之终是前明将尽后明当继之时人之始终时之革易也故为日昃之离日下昃之明也昃则将没矣以理言之盛必有衰始必有终常道也达道者顺理为乐缶常用之器也鼓缶而歌乐其常也不能如是则以大耊为嗟忧乃为凶也人之终尽达者则知其常理乐天而已遇常皆乐如鼓缶而歌不达者则恐怛有将尽之悲乃大耊之嗟为凶也此处死生之道也日既倾昃明能久乎明者知其然也故求人以继其事退处以休其身安常处顺何足以为凶也
　　兼山曰叶公问孔子于子路子路不对子曰女奚不曰其为人也发愤忘食乐以忘忧不知老之将至云尔若孔子者又安有大耊之嗟乎
　　刘佚庵曰若知其将老不能自乐而恐怖伤嗟是自以为凶也
　　荀爽曰初为日出二为日中三为日昃
　　九四突如其来如焚如死如弃如象曰突如其来如无所容也
　　伊川曰九四以阳居离体而处四刚躁而不中正且重刚以不正而刚盛之势突如而来又承六五阴柔之君其刚盛陵烁之势焰如焚然故云焚如四之所行不善如此必被祸害故云死如众所弃絶故云弃如至于死弃祸之极矣故不假言凶也上陵其君不顺所承人恶众弃天下所不容也
　　诚斋曰九四逼近君之地而席内外重火之焰故其兴暴然其来然若有纵焚之势而不可扑灭者然六五中正而不可犯此其火必至于若烬而死若灰而弃焉耳
　　六五出涕沱若戚嗟若吉象曰六五之吉离王公也雷氏曰涕泪也沱若多也六五以柔处尊位近有突如之乱故涕之多忧之甚虽然六五柔丽乎中正则非失道之主而又有公侯之忠烈者附之以顺讨逆除其乱而吉矣上九之王用出征有嘉折首是也故象曰六五之吉离王公也明帝用温峤陶侃讨王敦即此爻之义也王公谓王之三公指上九也
　　上九王用出征有嘉折首获匪其丑无咎象曰王用出征以正邦也
　　伊川曰去其首恶而非及其丑类也
　　雷氏曰六五柔处尊位而遭突如之乱当此之时其邦可谓不正矣征者上伐下以正也上九刚而明者也故王用以出征焉以正行师其有嘉美之功必矣其出征非多杀也折首而已折首者殱厥渠魁之谓也丑等也且王之所以用出征者非贪残构怨妄动干戈以糜烂其民也但欲除乱以正邦而已此其所以称王也天下归往谓之王






　　学易记卷三
<经部,易类,学易记>
　　钦定四库全书
　　学易记卷四上　　　　　　元　李简　撰
　　下经
　　【艮下兑上】
　　伊川曰咸之为卦兑上艮下少女少男也男女相感之深莫如少者故二少为咸也艮体笃实止为诚慤之意男志笃实以下交女心说而上应感之先也男先以诚感则女说而应也
　　诚斋曰上经首乾坤乾坤阴阳之辨下经首咸恒咸恒阴阳之交不辨分不严不交情不通故曰咸感也
　　咸亨利贞取女吉
　　伊川曰咸感也不曰感者咸有皆义男女交相感也物之相感莫如男女而少复甚焉凡君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利在于正也不以正则入于恶矣如夫妇之以淫姣君臣之以媚说上下之以邪僻皆相感之不以正也柔上刚下咸感之道在取女之时则为吉非恒久之道也
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　安定曰卦不名感而名咸者示圣人不以心求感而人自感之亦如天地二气自然交通而万物化生也伊川曰咸之义感也在卦则柔爻上而刚爻下又兑女在上艮男居下亦柔上刚下也阴阳二气相感相应而和合是相与也止而说为坚慤之意艮止于下笃诚相下也兑说于上和说相应也以男下女和之至也相感之道如此是以能亨通而得正取女如是则吉卦才如此大率感道利于正也彖既言男女相感之义复推极感道以尽天地之理圣人之用天地二气交感而化生万物圣人至诚以感亿兆之心而天下和平天下之心所以和平由圣人感之也观天地交感化生万物之理与圣人感人心致和平之道则天地万物之情可见矣
　　山曰夫妇之道止而不说则离说而不止则乱白云曰天地非感不能生万物圣人非感不能平天下则咸之为感虽天地不能外是又岂止男女夫妇而已哉文王之辞举其微而著者孔子极其大与幽逺言之然后感之道备故曰文不在兹乎
　　象曰山上有泽咸君子以虚受人
　　山体内虚气上通而成泽泽性润下则渐润而通彻此山泽通气之象也君子法之故虚其中以受于人伊川曰夫人中虚则能受实则不能入矣虚中者无我也中无私主则无感不通以量而容之择合而受之非圣人有感必通之道也
　　初六咸其拇象曰咸其拇志在外也
　　伊川曰初志之动感于四也故曰在外以微处初志虽动而其感未深岂能动于人故如人拇之动未足以进也拇足大指也人之相感有深浅轻重之异识其时势则所处不失其宜矣
　　山曰感而动者物皆然而人为之主故咸六爻之象皆取诸身而已
　　白云曰咸之名卦盖取六爻无不相感故合一卦论之则足以见天地万物之情自六爻观之则所遇所感不同其咸分矣不足以见其大全犹耳目手足之用不同又安足以识人之大体哉各言手足耳目之一用可也故咸之诸爻皆不能尽充咸之义各举其一偏言之也
　　晦庵曰感之尚浅欲进未能故不言吉凶六爻皆冝静而不冝动
　　雷氏曰寂然不动感而遂通不滞于一隅不系于一曲自可欲之善至于不可知之神夫然后能尽咸之道咸之六爻皆有系应则是滞于一隅系于一曲是以众爻皆取诸身而不能尽咸之道也能定然后能应拇动于内安能应哉其应也狥物丧其内而已
　　六二咸其腓凶居吉象曰虽凶居吉顺不害也
　　伊川曰二以阴在下与五为应故设咸腓之戒腓足肚行则先动足乃举之二若不守道待上之求而如腓自动则躁妄自失所以凶也安其居而不动以待上之求则得进退之道而吉也二居中得正所应又中正其才本善以其在咸之时质柔而上应故戒以先动求君则凶居以自守则吉象复明之云非戒之不得相感唯顺理则不害谓守道不先动也
　　九三咸其股执其随往吝象曰咸其股亦不处也志在随人所执下也
　　伊川曰九三以刚阳之才为主于内居下之上是宜自得于正道以感于物而乃应于上六阳好上而说阴上居感说之极故三感而从之股者在身之下足之上不能自由随足而动者也言九三不能自主随足而动如股然其所执守者随于物也刚阳之才感于所说而随之如此而往可羞吝也下二阴爻皆有感而动三阳爻亦然故云亦不处谓动也有刚阳之质而不能自主志反在于随人是所操执者卑下之甚也
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　伊川曰四在中而居上当心之位故为感之主不言咸其心感乃心也贞者虚中无我之谓贞感之道无所不通有所私系则害于感通乃有悔也若往来憧憧然用其私心以感物则思之所及者或能感而动所不及者不能感也是其朋类则从其思以有系之私心既主于一隅一事岂能廓然无所不通乎故象曰贞则吉而悔亡未为私感所害也憧憧往来以私心相感感之道狭矣是未光大也
　　潘氏曰憧字从心谓思虑往来不絶也
　　九五咸其脢无悔象曰咸其脢志末也
　　九居尊位当以至诚感天下若系二而说止则偏私浅狭非人君之道岂能感天下乎脢背肉与心相背而无所见也咸之道大矣六爻皆以有应不尽咸道天地之常以其心普万物而无心圣人之常以其情顺万事而无情传曰心静天地万物之镜也而物至则无潜形焉故能感而遂通天下之故果何思何虑哉咸之六爻莫善于脢为其能不有私系感非所见也感非所见未免有感之之意祗能无悔而已语何思何虑其志犹为浅末也心犹镜也居其所而物自以形来则所鉴广矣若执镜随物以度其形其照几何易所谓无思者以谓无所事乎思云耳其于天下之故感而通之而已感通之理知道者黙而观之可也【集粹言】
　　上六咸其辅颊舌象曰咸其辅颊舌滕口说也
　　伊川曰上阴柔而说体为说之主又居感之极是其欲感物之极也故不能以至诚感物乃以柔说滕于口舌之间小人女子之常态也岂能感于人乎不直云口而云辅颊舌亦犹今人谓口过曰唇吻辅颊舌皆所用以言也唯至诚为能感人兑为口舌晦庵曰感人以言而无其实凶咎可知
　　【巽下震上】
　　伊川曰咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少为深切论尊卑之叙则长当谨正故兑艮为咸而震巽为恒也男在女上男动于外女顺于内人理之常故为恒也
　　恒亨无咎利贞利有攸往
　　伊川曰恒者常久也恒之道可以亨通恒而能亨乃无咎也然恒之道利在贞正故云利贞夫所谓恒非守一隅而不知变也故利于有攸往唯其有往故能恒也一定则不能常矣又常久之道何往不利
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
