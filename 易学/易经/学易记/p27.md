<!-- { "loadSidebar": true } -->
　　伊川曰上居无位之地非行益于人者也求益之甚者也以刚而求益之极众人所共恶故无益之者而或击之矣立心勿恒凶圣人戒人存心不可专利云勿恒如是凶之道也所当速改也云莫益之者非其偏己之辞也茍不偏己合于公道则人亦益之何为击之乎系辞曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子言动与求皆以其道乃完善也不然则取伤而凶矣
　　诚斋曰利之所在可均而不可偏上九不均之以益人而偏之以益己偏之以益己而争之者至矣雷氏曰巽其究为躁卦

　　学易记卷四下
<经部,易类,学易记>
　　钦定四库全书
　　学易记卷五　　　　　　　元　李简　撰
　　下经
　　【干下兊上】
　　伊川曰夬者刚决之义众阳进而决去一隂君子道长小人消衰将尽之时也
　　夬于王庭孚号有厉告自邑不利即戎利有攸往白云曰以刚决柔谓之夬刚柔者君子小人之象也小人之害君子也以喜怒之私心往往隂为之谋以行譛害君子之去小人也以天下之公义是以暴于王庭孚号其有自取危厉之道而决之以一柔而乘五刚自危之道也不能退聴以违之是其可决也告自邑始自王庭孚号其有厉而决然后自邑国告之及于四方以见尽天下之公义也夫威天下者不以兵革之利况君子决小人有道存焉岂威力以彊之乎是以不利即戎也利有攸往也乾道将复虽君子不得自己往而决之随时之义也此舜所以必先去四凶然后天下可得而治矣
　　彖曰夬决也刚决柔也健而说决而和于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　广平曰于王庭诵言于上也孚号诞告于下也告自邑自近而及逺也夫去小人而播告之修若是其详何也葢君子之夬也岂徒夬其人而已固将戮一以惩百使天下皆知恶之不可为如四罪而天下服也
　　白云曰彖眀刚决柔谓之夬非刚决柔不名夬然有干之健故能决有兊之说故能和小人既决合天下之公义故天下说而和所谓四罪而天下咸服也柔乘五刚不得不正其罪是所以必于王庭也其危乃光者眀信宣布其所以自取危亡之道则君子之公义乃眀矣所尚乃穷者以威力为尚而不知有道存焉适足以致小人之辞是自穷之道也刚长乃终者五刚既盛必复于干而后已柔不去则刚不长刚不长非终道也小人不去则君子之道不长君子之道不长非君子之终也刚长乃终必决之义也其危乃光犹今人所谓罪状眀白也
　　象曰泽上于天夬君子以施禄及下居徳则忌
　　泽上于天乃云兴雨施润泽万物之象君子法之所以施禄及下居徳者谓以徳自居犹言有其善也忌如道家所忌之忌功被天下而守之以让其是道欤
　　初九壮于前趾往不胜为咎象曰不胜而往咎也白云曰四刚过中已有大壮况夬之五刚乎故大壮初九曰壮于趾而夬曰壮于前趾则又欲速进其壮矣
　　诚斋曰初九阳壮之初位乎四阳之下趾之象也锐于行而躁于往欲以孤力决去小人一小人虽微而在上其易胜乎胜在往先者胜往在胜先者负况不胜在往先者乎故周公言往不胜而孔子断之曰不胜而往宜其咎也
　　九二惕号莫夜有戎勿恤象曰有戎勿恤得中道也白云曰初九锐于用刚而不知不胜之咎九二处中居隂则无过焉是以有兢慎戒不虞之义惕知惧也号眀戒也有备则无患故虽莫夜有戎非所忧也得中道者以刚中自治而已非如初九之锐于用刚者也大壮以初九九三用壮而二则贞吉皆与夬同
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　以刚居刚壮也頄面观骨上六也以九三之壮而应乎上六是壮于頄也方众阳共决一隂之时九三乃与之为应凶也君子义之与比决于当决可也不与君子同行而已独行焉则与之遇而和矣系小人而失君子凶咎何可逃能逺絶之若将浼焉小人虽愠不足为咎故象曰终无咎也晋之王导其知此也夫
　　九四臀无肤其行次且牵羊悔亡闻言不信象曰其行次且位不当也闻言不信聦不眀也
　　伊川曰九四以阳居隂刚决不足欲止则众阳并进于下势不得安犹臀伤而居不能安也欲行则居柔失其刚壮不能强进故其行次且也羊者羣行之物牵者挽曳之义言若能自强而牵挽以羣行则可以亡其悔然处柔必不能也虽使闻是言亦必不能信用也且刚然后能眀处柔则迁失其正性岂复有眀也故闻言而不能信者葢其聦聴之不眀也在他卦九居四其失未至如此之甚在夬而居柔其害大矣
　　单氏曰行不能决者以内暗也内暗则其聦不眀虽闻人言疑而不能决也故曰闻言不信
　　九五苋陆夬夬中行无咎象曰中行无咎中未光也伊川曰上六说体而卦独一隂阳之所比也五为决隂之主而反比之其咎大矣故必决其决如苋陆然则于其中行之徳为无咎也苋陆今所谓马齿苋是也曝之难干感隂气之多者也而脆易折故取为象夫人心正意诚乃能极中正之道而充实光辉五心有所比以义之所不可而决之虽行于外不失中正之义可以无咎然于中道未得为光大也葢人心一有所欲则离道矣
　　三应上五比上故当有决其所当决之象
　　上六无号终有凶象曰无号之凶终不可长也
　　诚斋曰夬之上六见圣人之仁心如天地之大也何也不惟庆君子而深所以吊小人也曷为吊小人也小人亦受衷于天与我同类者也特不能克其利心以复其良心耳上六以一隂而乗五阳之上自以为得矣不知五阳长而已必消阳长而后号咷也圣人曰汝至于此其勿号咷乎其终有凶而不可乆长也乎庻其未至于此者尤可有改乎诗曰啜其泣矣何嗟及矣其夬之上六乎
　　终之一字最宜详玩爻辞既云终有凶夫子又云终不可长戒之谆谆足以见圣人仁覆天下虽大恶未尝有必絶之意葢谓小人之道不可为也幸而茍免今日无凶后日必凶矣能速变革而君子之道非但免凶吉可保也不能变革虽号咷无以为也故曰无用号咷革之上六而能革面顺无凶宜矣
　　【巽下干上】
　　伊川曰为卦干上巽下以二体言之风行天下天之下者万物也风之行无不经触乃遇之象又一隂始生于下隂与阳遇故为姤
　　姤女壮勿用取女
　　伊川曰一隂始生自是而长渐以盛矣是女之将长壮也隂长则阳消女壮则男弱故戒以勿用取如是之女
　　白云曰隂之方长女壮之象也自以一隂方长而阳道向消无畏五刚之志故独以一柔遇之用壮之甚也是以不可取也阳至四五而后言壮姤一隂方长即为壮者亦见君子小人之情状不同也
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣防
　　伊川曰姤之义遇也卦之为姤以柔遇刚也一隂方生始与阳遇也取女者欲长乆而成家也此渐盛之隂将消胜于阳不可与之长乆也凡女子小人夷狄势茍渐盛何可与乆也隂始生于下与阳相遇天地相遇也隂阳不相交遇则万物不生天地相遇则化育庶类万物章眀也君得刚中之臣臣遇中正之君其道可以大行于天下矣
　　白云曰卦辞止于女壮勿用取女而已圣人惧学者止以女子之道而言姤故极天地眀教化而言其义之大也天地不相遇则万物不章刚中之臣非得中正之君则教化不能盛行姤之时义其大如此诚斋曰不以一柔五刚之相遇而不戒不以一柔五刚相遇之可戒而废天地君臣之相遇此易之贵乎变也
　　象曰天下有风姤后以施命诰四方
　　伊川曰风行地上与天下有风皆为周徧庶物之象而行于地上徧触万物则为观经歴观省之象也行于天下周徧四方则为姤施命令之象也
　　诚斋曰天以风诰物后以命诰民
　　白云曰先王者王者之事后则凡有君道者皆同之
　　初六系于金柅贞吉有攸往见凶羸豕孚蹢躅象曰系于金柅柔道牵也
　　马氏曰柅者在车之下所以止轮令不动者也注曰金者坚刚之物柅者制动之主谓九四也初六处遇之始以一柔而乗五刚体夫躁质得遇而合者也柔之为物不可以不牵女子之节不可以不贞故必系于正应乃得贞吉也妄动则唯凶是见矣羸豕谓牝豕也以豭强而牝弱故谓之羸豕孚犹务躁也夫隂质而躁恣者羸豕特甚焉言以不贞之隂失其所牵其为滛丑若羸豕之孚务蹢躅也
　　九二包有鱼无咎不利賔象曰包有鱼义不及賔也诚斋曰鱼者众渔之所利也众渔求鱼一渔先得鱼者遇之之蚤也取之必有其器大则网纎则笱然后有以包而举之賔者他人之谓也
　　雷氏曰鱼之为物制得其道则可得而有之民之象也书曰民罔常懐懐于有仁史记曰平易近民民必归之近民者亲近而爱飬之之谓也
　　九四逺于初故有逺民之象九二近于初故有近民之象民舍九四而归九二九二何愆防
　　祖豫州不纳后赵之民正堕羯胡之计中也包有鱼不利賔识者不能无遗恨
　　九三臀无肤其行次且厉无大咎象曰其行次且行未牵也
　　伊川曰二与初既相遇三说初而宻比于二非所安也又为二所忌恶其居不安若臀之无肤也处既不安则当去之其行次且不能遽舎也然三刚正而处巽有不终迷之义若知其过而懐危惧不敢妄动则可以无大咎矣非义求遇固已有咎知惧而止则不至于大咎也
　　诚斋曰孔眀说先主谓中原已为操所得而江东已为吴所得吴不可图而可以为援此次且而无大咎也
　　居则臀在下故困初六言臀行则臀在中故夬姤三四言臀行未牵谓知惧而止不牵于求遇初六也象举其行次且者省文耳
　　九四包无鱼起凶象曰无鱼之凶逺民也
　　伊川曰四以不中正而失其民逺民者已逺之也为上者有以使之离也
　　白云曰四与初应有鱼当姤遇之时初六见九二先遇焉是九四失其正应故言无鱼也夫得道者多助失道者寡助寡助之至亲戚畔之此无鱼所以起凶葢言凶之起自无鱼始矣鱼民也为上而不得其民能无凶乎四之与初非逺也而曰逺民者视二为逺耳他卦正应有间多为终吉独姤之时以遇为急故也
　　九五以包瓜含章有陨自天象曰九五含章中正也有陨自天志不舎命也
　　隂阳之相为消长如循环剥者阳之消剥极为复眀乱中生治也夬者隂之消夬极为姤眀治中生乱也时防时防未有剥而不复者未有夬而不姤者是以圣人兢兢业业常恐至于遯而至于否豫为之防而不敢慢也譬则贤也其木髙其叶大可以包物者也瓜譬则民也虽可欲而溃必自内者也九五之君以九二之贤防民之溃故曰以包瓜有中正刚健之徳而不自耀故曰含章且姤之所以为姤一隂渐长羣阳消剥陨越者天也夫天人有交胜之理治乱有可易之道志人谋也舎止也志不舎命谓尽其人谋不止委之于命也圣人遇一隂方长之时于九五刚中之君而设有陨之戒者乃履霜坚氷惧以终始其要无咎之义也【采汉上说】
　　上九姤其角吝无咎象曰姤其角上穷吝也
