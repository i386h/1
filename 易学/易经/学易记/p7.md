<!-- { "loadSidebar": true } -->
　　诚斋曰阳彚而进隂引而退九五以阳刚居中得正而位乎天位险者夷难者解天下治平矣需于酒食乃太平之君以饮食宴劳忠臣嘉賔之事也贞吉者待之有礼而无过不及之谓也故象曰以中正也
　　上六入于穴有不速之客三人来敬之终吉象曰不速之客来敬之终吉虽不当位未大失也
　　上或以为尊位或以为无位需之上六以隂居一卦之上是隂柔之才处尊位而不当者也穴者隂所安也六四贪而固宠以有位为安故圣人戒之曰出自穴令不固其位也固位以待则伤之者至矣故曰需于血上六居一卦之终终则变矣方之六四是无固位之心者也四以有位为安故戒之出上以无位为安故勉之入入于穴是虽有尊位而不居也三人谓下之三阳阳非在下之物需时而进者也既极矣故皆上进不谓不促之而自来也上六谦而知变有尊位而不居羣刚之来至诚尽敬以待之虽甚刚暴岂有侵陵之理哉故终吉而无大失也若夫需道之终犹欲固位以为安怀险以为难亦君子之所不容也能无凶乎
　　【坎下干上】
　　子夏曰两其情则上刚而下险兼其象则心险而行健能无讼乎
　　讼有孚窒惕中吉终凶利见大人不利渉大川
　　曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　伊川曰讼之为卦上刚下险健而不险不生讼也险而不健不能讼也险而又健是以讼也九二以刚自外来而成讼则二乃讼之主也以刚处中中实之象故为有孚处讼之时虽有孚信亦必艰阻窒塞不窒则不成讼矣而有惕惧又居险陷之中亦为窒塞惕惧之义讼非善事得中无过则吉终极其事则凶矣故曰不可成也成谓穷尽其事也讼者求辨其是非利见大人以所尚者中正也中正大人九五是也不利渉大川谓若蹈危险则陷其身矣乃入于深渊也卦中有中正险陷之象
　　象曰天与水违行讼君子以作事谋始
　　诚斋曰天道上行水性下注天左而西水右而东相违而行此讼之象也
　　伊川曰絶讼端于事之始则讼无由生矣谋始之义广矣若慎交结明契劵之是也
　　白云曰作事谋始期无讼也无道免于刑戮在下之谋始也刑期无刑必也无讼在上之谋始也
　　初六不永所事小有言终吉象曰不永所事讼不可长也虽小有言其辨明也
　　伊川曰讼非可长之事以隂柔之才而讼于下难以吉矣以上有刚阳之正应辩理之明而能不永其事故虽小有言终得吉也有言灾之小者也在讼之义同位而相应相与者也故初于四为其辨明同位而不相得相讼者也故二与五为对敌也
　　白云曰讼之初未始不小有言也永其事则有成终之凶不永所事是以终吉言于初者戒之于始也
　　九二不克讼归而逋其邑人三百戸无眚象曰不克讼归逋窜也自下讼上患至掇也
　　汉上曰五君也其徳中正以不正而讼中正不可也况以臣讼君乎不克讼者义不克也故归而逋则其邑人三百户得以无眚不然五来讨二祸及邑人矣归者二自五而返逋者失位而窜自下讼上于势为逆于义为非祸患至于逋窜自取之犹拾掇也眚灾也
　　徐氏曰九二所以能逋窜者坎为隐伏故也
　　六三食旧徳贞厉终吉或从王事无成象曰食旧徳从上吉也
　　六三体险而不正有讼之象然讼者刚健之事故圣人因其才而戒焉食旧徳者谓当守其素分而从上不争也贞谓坚固自守厉终吉谓虽处危地能知危惧则终必获吉也处危谓在险而承乗皆刚与居讼之时也或从王事无成者谓从王事而不以成功自居也夫讼生于其行之相违而天下之讼又起于矜功而伐善以柔而从刚以下而从上有功而不自居故能不失旧物而终又吉也
　　九四不克讼复即命渝安贞吉象曰复即命渝安贞不失也
　　伊川曰命谓正理失正理为方命方不顺也故以即命为复不克讼而不讼反就正理变其不安贞为安贞则吉矣
　　单氏曰九四刚也故不能无讼刚而处隂故能不克而止
　　九五讼元吉象曰讼元吉以中正也
　　伊川曰元吉大善而吉也
　　白云曰九五以中正之徳聴天下之讼人之所利见实天下之吉也狱讼之归虞舜虞芮之质文王其九五之谓欤
　　上九或锡之鞶带终朝三褫之象曰以讼受服亦不足敬也
　　伊川曰九以阳居上刚健之极又处讼之终极其讼者也人之肆其刚强穷极于讼取祸丧身固其理也设或使之善讼能胜穷极不巳至于受服命之赏是亦与人仇争所其能安保之乎
　　或者未必之辞鞶大带也盖爵命之服人所敬也彼其之子不称其服何足敬哉褫夺也终朝三褫之盖言众所不容而欲夺之之意非已为人所夺也终朝之间人欲夺之者至于再至于三其不足敬也甚矣
　　【坎下坤上】
　　伊川曰为卦坤上坎下内险外顺险道而以顺行师之义也一阳为众隂之主统众之象也比以一阳为众隂主而在上君之象也师以一阳为众隂主而在下将帅之象也
　　师贞丈人吉无咎
　　子夏传作大人
　　温公曰师贞丈人吉无咎难之也
　　伊川曰丈人者尊严之称帅师总众非众所尊信畏服则安能得人心之从所谓丈人不必素居崇贵但其才识徳业众所畏服则是也
　　广平曰师贞丈人吉故诗称方叔元老克壮其猷老者成徳之称乞其言足以愈人之疾故曰艾宪其行足以助人之善故曰叟其更事多其作谋审其成徳也尊其致道也逺盖朝廷典刑所赖而非特可以行师也丈人者老者之尊称而法度所资也师之道以律为主故以丈人言之
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　温公曰夫治众不以刚则慢而不振用刚而不中则暴而无亲上无应于君下无应于民则身危而功不成所施不在于顺则众怒而民不从四者非所以吉而无咎也吉而无咎则唯刚中而应行险而顺者乎
　　白云曰刚中而应九二也行险而顺师之义也师道必正而后动众正于九二也能用众正之九二则可以王六五是也师者凶危行险之道故曰毒天下而必以顺动者盖有义存焉则民从之毒如药石之攻疾毒之所以去害也所谓诛其君而吊其民东面而征西夷怨者可谓善补兴师动众之过者也
　　雷氏曰坎险也坤顺也险难作于下而民涂炭王者顺人心伐有罪救民于水火之中行险而顺者师之道也周官自伍积而至于师可谓众矣众而无以正之败乱而凶欲正其师而非其人则不可得而正矣丈人者其材长于人者也其材长于人则可以长人故能正师焉自寸积而至于丈则丈者长材也春秋传曰师能左右之曰以然则以者用而使之也能用众正者六五也刚中而应者九二也刚而不中楚子玉所以败兵也不见应于上燕乐毅所以出奔也九二能以众正万则可以賛六五之君王天下矣
　　象曰地中有水师君子以容民畜众
　　伊川曰水聚于地中为众聚之象君子观地中有水之象以容保其民畜聚其众也
　　诚斋曰君子之容民如地之容水能容受之斯能畜聚之矣
　　初六师出以律否臧凶象曰师出以律失律凶也伊川曰初师之始也故言出师之义及行师之道制师无法幸而不败且胜者时有之矣圣人之所戒也失律有二义有出师不以义者有行师而无号令节制者皆失律也师出当以律不然虽臧亦凶今人用师唯务胜而巳
　　九二在师中吉无咎王三锡命象曰在师中吉承天宠也王三锡命怀万也
　　伊川曰九二一阳为众隂所归五居君位是其正应二乃师之主专制其事者也人臣之道于事无所敢专唯阃外之事得专制之在师专制而得中道故吉而无咎盖恃专则失为下之道不专则无成功之理故得中为吉凡师之道威和并至则吉也旣处之尽其善则能成功而安天下故王锡宠命至于三也在师中吉者以其承天子之宠任也天谓王也人臣非君宠任之则安得专征之权而有成功之吉王三锡以恩命襃其成功以威怀万也
　　安定曰一命受爵再命受服三命受车马
　　在师专制而得中道所谓知柔知刚万夫之望矣一阳而统众隂故有怀万之象
　　六三师或舆尸凶象曰师或舆尸大无功也
　　伊川曰舆尸众主也军旅之事任不专一覆败必矣山曰唐九节度之师不立统帅虽李郭之善兵犹不免败衂则舆尸之凶可知
　　诚斋曰河曲之师赵盾为将而令出于赵穿邲之师荀林父为将而令出于先縠皆六三之舆尸者也六三不中不正体柔用刚而居九二贤将之上是以弟子舆尸取凶之道也唐以宦官监军自取败衂其是之谓乎
　　六四师左次无咎象曰左次无咎未失常也
　　伊川曰左次退舎也见可而进知难而退师之常也度不能胜而完师以退愈于覆败逺矣易之发此义以示后世其仁深矣
　　山曰兵凶器也先王以丧礼处之故上将军居右则师以右为主师之常也退而左次则失常矣然四以柔顺之资量敌而后进虑胜而后会知力不足退而左次未为失常也
　　诚斋曰善师者不必战以守为战亦战也以退为进亦进也禹之班师晋文之退舎必于进也乎
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　伊川曰五君位兴师之主也故言兴师任将之道师之兴必以蛮夷猾夏冦贼奸宄为生民之害不可怀来然后奉辞以诛之若禽兽入于田中侵害稼穑于义宜猎取则猎取之如此而动乃得无咎若轻动以毒天下其咎大矣若秦皇汉武皆穷山林以索禽兽者也非田有禽也任将授师之道当以长子帅师二在下而为师之主长子也若以弟子众主之则所为虽正亦凶也
　　白云曰长子九二也以中行师得其道者也弟子六三也以舆尸而凶非独六三之罪也君使之不当也雷氏曰奉辞伐罪我直彼曲可谓正矣任将非人虽正亦凶此深戒人君之慎将也在师中吉以中行也皆言九二也于言其刚中于二于五不言刚而止言中何也以此知圣人好生恶杀之甚也于师之二五乃隐其刚止称其中惟恐刚而多杀故也然则圣人之仁天下后世至矣为将帅者不可不知也一说执言犹云执之也
　　上六大君有命开国承家小人勿用象曰大君有命以正功也小人勿用必乱也
　　伊川曰上师之终也功之成也大君以爵命赏有功也开国封之为诸侯也承家以为卿大夫也小人者虽有功不可用也师旅之兴成功非一道不必皆君子也故戒以小人有功不可用也赏之以金帛禄位可也不可使有国家而为政也小人平时易致骄盈况挟其功乎用之必乱也
　　白云曰先人曰武成之终曰列爵惟五分土惟三又曰敦信明义崇徳报功则尽上六之义者其武王乎雍曰虽大君有命而小人不得开国承家者以小人无容众居上之徳此武王所以必崇徳而报功也崇徳则小人勿用矣
　　穆伯不用简伦得上六之义矣
　　【坤下坎上】
　　伊川曰为卦上坎下坤以二体言之水在地上物之相比无闲莫如水之在地上又众爻皆隂独五以阳刚居君位众所亲附而上亦亲下故为比也
　　比吉原筮元永贞无咎不宁方来后夫凶
