<!-- { "loadSidebar": true } -->
　　伊川曰比吉道也人相亲比自为吉道故杂卦云比乐师忧人相亲比必有其道茍非其道则有悔咎故必推原占决其可比者而比之筮谓占决卜度非谓以蓍也所比得元永贞则无咎元谓有君长之道永谓可以长久贞谓得正道上之比下必有此三者下之从上必求此三者则无咎也人之不能自保其安宁方且来求亲比得所比则能保其安当其不宁之时固宜汲汲以求比若独立自恃求比之志不而后则凶矣
　　汉上曰原再也慎之至也如原原庙之原后夫凶比道贵先故也
　　雷氏曰禹会涂山执玉帛者万国防风氏后至而被诛后夫凶也
　　曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　南轩曰夫阳明所在不可不依众人所徃不可独背方众隂比乎九五而上六独在外有背而去之之象也辞言比吉也比辅也下顺从也独言下顺从岂非斥上六之在外乎
　　诚斋曰君子周小人比而曰比吉者此上下之亲比非小人之朋比也上亲下则下有归下亲上则上有与有归则不离有与则不自生民以来至于今未之能易故曰比吉然求比不可速亦不可舒不可故占度必谨其初谨初必致其详原筮者占度在初也元永贞者详观上之人三徳具而后比之也不可舒故以此之不宁速来以求彼之宁则吉也少后焉凶之道也
　　象曰地上有水比先王以建万国亲诸侯
　　伊川曰建万国所以比民亲诸侯所以比天下兼山曰民之有君诸侯之有王非先王创治而有之皆出于自然之势也盖上下之分未立强弱之势不齐于是大得以陵小众得以暴寡日于乱亡而生生之理熄矣必有强有徳者出焉则大小之势分众寡之情一于是有小事大有大比小小大之情亲率归于大定者是先王封建之本也梁襄王问孟子曰天下恶乎定孟子对曰定于一一者王也方地上有水非泽之所钟散而相亲则各有所比先王以是建万国而亲诸侯王道之本也方观禹会诸侯于涂山执玉帛者万国周成王时助祭者千八百国春秋之时见于经者止百二十四国其后离为十二合为六七卒并于秦数百年吞噬屠防殆尽凡以天下无王故也故易之有比春秋之书王其义一也
　　初六有孚比之无咎有孚盈缶终来有他吉象曰比之初六有他吉也
　　比之初原筮之时也度其所比之人信有刚中之徳乎故曰有孚比之无咎有孚盈缶孚之在已也缶器之质者也诚信充实于内若物之盈满于缶中外不加文饰则终能来有他吉也非应非比则称他大抵人之相比非应则近也逺而非应比亦难矣虽然诚信感人有必应之道故中孚之九二曰鸣鹤在隂其子和之是不期应而人自应之也故终能使九五之君因六二六四之荐而与之相比也【集粹言】
　　六二比之自内贞吉象曰比之自内不自失也
　　伊川曰二与五为正应皆得中正之道相比者也二处于内自内谓由已也择才而用虽在乎上而以身许国必由于已已以得君道合而进乃得正而吉也以中正之道应上之求乃自内也不自失也汲汲以求比者非君子自重之道乃自失也易之为戒严宻二虽中正质柔体顺故有贞吉自失之戒戒之自守以待上之求无乃渉后凶乎曰士之修已乃求上之道降志辱身非自重之道也故伊尹武侯救天下之心非不切必待礼至然后出也
　　六三比之匪人象曰比之匪人不亦伤乎
　　诚斋曰上六无首而凶六三与之相应是相比者非其人也能无伤已乎仲尼兰鲍荀卿麻皆戒于亲非其人也
　　六四外比之贞吉象曰外比于贤以从上也
　　伊川曰四与初不相应而五比之外比于五乃得贞正而吉也五刚阳中正贤也居尊位在上也亲贤从上比之正也故为贞吉
　　九五显比王用三驱失前禽邑人不诫吉象曰显比之吉位正中也舎逆取顺失前禽也邑人不诫上使中也白云曰九五之君非以力假仁者也盖有大中至正之道以昭示天下天下自从而比之故曰显比王田不合围三靣而驱故所失者前禽而已是犹上六之不我比也夫以大中至正之道昭示天下无容私焉是以逆则舎之顺则取之故言不宁方来后夫凶皆自来自后之辞非圣人有以强之也上使中者书曰民心罔中唯尔之中其使中之谓乎
　　诚斋曰王者之比天下去妙巧捐策谋昭示之以至正大中之道而已可以比天下而不可以示天下王者不由也故曰显比然有比天下之道而无比天下之心可与比天下矣邑人不诫者不诫人而人自亲也上使中者上以中正比其下下亦以中正比其上非使之使也不使之使也太王去邠而从之者如归市则驱禽而禽不去成汤征葛而闻之者怨后予则不令而防于令圣人何心哉
　　上六比之无首凶象曰比之无首无所终也
　　荆公曰隂之为物以阳为首而比之者也乗九五而不承焉比之无首也有阳为之首则隂有所终无首则无所终矣隂先则迷而失道也
　　徐氏曰干以阳在上故能首出庶物坤顺承天故能大有终
　　白云曰上六非天下之所比又不能比人为臣而无君与无元首何异哉是以凶而无所终也三有匪人之伤上有无首之凶皆逆比之道圣人舎之者也四也初也其知几乎故能非其应而获吉以是知比者必求大中至正而比之斯无不吉
　　【干下巽上】
　　伊川曰畜止也止则聚矣为卦巽上干下干在上之物乃居巽下夫畜止刚健莫如巽顺为巽所畜故为畜也然巽隂也其体柔顺唯能以巽顺柔其刚健非力止之也
　　小畜亨密云不雨自我西郊
　　伊川曰云隂阳之气二气交而和则相畜固而成雨阳唱而隂和顺也故和若隂先阳唱不顺故不和则不能成雨云之畜聚虽密而不成雨者自西郊故也东北阳方西南隂方自隂唱故不和而不能成雨以人观之云气之兴皆自四逺故云郊据四而言故云自我畜阳者四畜之主也蝃蝀之诗曰朝隮于西崇朝其雨是阳来唱也故雨蝃蝀在东则是隂先唱也莫之敢指者非谓手指莫敢指陈也犹言不道也
　　曰小畜柔得位而上下应之曰小畜健而巽刚中而志行乃亨密云不雨尚徃也自我西郊施未行也阳大隂小一隂而畜五阳是以为小畜以隂居四又处上位柔得位也卦唯一隂而诸阳皆应故曰上下应之健而巽以卦材言也内健而外巽健而能巽也九五刚中正与四合志则志行矣是以亨也小过之六五小者已过大者不应则不雨故曰已上也小畜不止则尚徃尚徃者宜有所徃也徃而隂阳和则雨矣施未行者泽未下也密云尚往则泽有必下之理君子成已有必能成物之道【集】
　　闲闲赵氏曰宫之竒懦而不能强谏志不健也褚遂良置笏乞归田里辞未巽也
　　象曰风行天上小畜君子以懿文徳
　　风者天之鼓舞万物者也风行天上有润物巽入之道君子体之以懿文徳故曰逺人不服则修文徳以来之大舜之格有苖孝文之怀尉陀文徳之懿也扬子曰浸以光大不亦懿乎
　　初九复自道何其咎吉象曰复自道其义吉也
　　童溪曰复而自进其格心之事业乎
　　诚斋曰啓君之善在初止君之不善亦在初故伊尹告太甲以谨厥初召公告成王以若生子纵于初禁于末晚矣初与四为应四止初而初受之有不善未尝不知知而复复而归于道是虽曰彼之所止而吾实自复于道也成王与周召居成王化而为周召其徳义之吉也又何过咎之有
　　雷氏曰君之失道初而未彰陈善而闭畜之使复而由于道则敬而好君者也何尤于畜君哉而人臣之义得矣故曰复自道何其咎吉而象以为其义吉也
　　九二牵复吉象曰牵复在中亦不自失也
　　白云曰不能辨之于早至二尤艰矣故牵而后复也牵者勉强之义虽无自复之易然强勉能复犹为吉也非二有刚中之徳亦将自失也
　　诚斋曰复于初善之善也不复于初而复于二善也非善之善也何也初安于复故为自复二勉于复故为牵复牵者强勉之谓曷为其能勉于复也二虽刚而犹居中故能勉于复虽不及初之自复岂不愈于过刚而不受止者乎故亦许其不自失然视何咎之吉则不侔矣
　　晦庵曰亦者承初九象辞
　　九三舆説辐夫妻反目象曰夫妻反目不能正室也童溪曰初九动之微也其曰复自道则制之之力无劳也九二已形也其曰牵复则制之之力巳劳矣至于三则极矣制之之力不亦劳甚乎犹之舆也其行有辐如欲制之使不行非脱去其辐不可也夫脱人之辐而制之使不行则在我失之强在彼易以致怨故不正相与未有能相正者也
　　西山眞氏曰臣案程颐曰三以阳爻居不得中而密比于四隂阳之情相求也又昵比而不中为隂畜制者也故不能前进犹车舆说去轮辐而不可行也隂受制于阳者而反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也三自处不以道故四得制之不使之进犹夫不能正其家室故致反目也臣观自昔柔闇之主若唐髙宗受制于武氏不足怪也隋文剏业之君而亦受制于独孤何哉由自处之不正故耳颐之言可不为永鉴也哉
　　六四有孚血去惕出无咎象曰有孚惕出上合志也伊川曰四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四茍欲以力畜之则一柔敌众刚必见伤害唯尽其孚诚以应之则可感之矣故其伤害逺其危惧免也如此则可以无咎此以柔畜刚之道也以人君之威严而微细之臣有能畜止其欲者盖有孚信以感之也四既有孚则五信任之与之合志所以得惕出而无咎也惕出则血去可知举其轻者也五既合志众阳皆从之矣
　　九五有孚挛如富以其邻象曰有孚挛如不独富也易言交如者异体交也言挛如者同体合也六四柔顺之臣而上欲格君心之非下欲止天下之不善常恐力不足而见伤也九五刚明中正之君而行巽顺柔克之政四以正匡其君五以正用其臣四之忠诚孚于五五信任而不疑君臣合志同心同徳故曰有孚挛如挛如者挛固而不可解也四五皆言有孚而五又曰挛如者盖君臣相信固不固在君而不在臣也故戒五而不戒四富以其邻者谓人君富有天下以信任贤臣故也书云臣哉邻哉盖指四而言也且人君之富有天下所贵乎置天下之民于富庶康宁之域风行草偃靡然而为善也岂谓使天下之人奉一人而巳哉诚斋以富为善盖取既富教之之意
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　畜道未成则曰密云不雨者由起自西郊隂先而不应故也至此则畜道成矣隂阳和而后有雨既雨和也既处安也上下并畜而至于和且安者由四尚柔巽之徳而负载此任也虽然以臣制君以妇制夫俱非臣与妇之正也守此为正危之道也故曰妇贞厉月几望者隂已盛矣若既望则不可戒矣盛而又进则必见疑于阳凶之道也故曰君子征凶有所疑也夫小畜之义只是以柔巽之道而畜之也非如大畜可以力止之也卦以一隂畜五阳畜于初则易复二则牵勉至于三则不可为也虽欲力止如车舆脱去其轮辐而使不行亦不能也适足致其夫怒目相视而失室家之正道也妻道也臣道也小畜之道主乎巽舆脱辐则行不巽也四五孚诚交通则其志行矣至于终不知几望之戒而犹征焉是以凶也
