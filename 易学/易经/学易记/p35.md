<!-- { "loadSidebar": true } -->
　　雷氏曰萃涣皆曰亨王假有庙萃者天下归往之时也涣者险难散释之时也涣者萃之始萃者涣之盛故萃称王假有庙致孝享而又曰用大牲吉涣则止曰王假有庙盖孝享之道虽在所先然丰俭随时而不可同也涣与萃皆言利贞盖离散既合不正则复乱险难既散不正则险难复作然则中正之道其可斯须而失之哉
　　彖曰涣亨刚来而不穷柔得位乎外而上同王假有庙王乃在中也利渉大川乘木有功也
　　伊川曰涣之成涣由九来居二六上居四也刚阳之来则不穷极于下而处得其中柔之往则得正位于外而上同于五之中巽顺于五乃上同也卦才如是故能亨也王假有庙之义在萃卦详矣天下离散之时王者収合人心至于有庙乃是在其中也在中谓求得其中摄其心之谓也中者心之象刚来而不穷柔得位而上同卦才之义皆主于中也王者拯涣之道在得其中而己孟子曰得其民有道得其心斯得民矣享帝立庙民心所归从也归人心之道无大于此故云至于有庙拯涣之道极于此也治涣之道当济于险难而卦有乗木渉川之象渉则有济涣之功诚斋曰王乃在中言王者中正之德足以散大难也白云曰大川难也乗木济难之方也济难有功则难散矣此涣之所以亨也
　　象曰风行水上涣先王以享于帝立庙
　　雷氏曰享上帝立宗庙者屯难解散四方既平之事也汉髙祖之起丰沛唐太宗之起晋阳当此之时防敌患难日不暇给其可议郊庙之事乎涣者屯难解散之谓也夫水为险加之以风则其险尤甚风行水上而为涣之象何也盖巽为风为木而有顺意风加于水虽有波涛之险然舟楫得风而顺之则其济川离险必速此风行水上为涣之义王者遭险难之时顺天下之心因其势而济之则其离险亦速险难既散防乱略平郊庙祭祀之礼岂可缓哉且涣者始离险难创基之时也故称先王而谓之立庙焉
　　诚斋曰卦辞言王假有庙举其略也象曰享于帝立庙举其详也
　　佚庵曰享帝以报本立庙以告成
　　初六用拯马壮吉象曰初六之吉顺也
　　伊川曰六居卦之初涣之始也始涣而拯又得马壮所以吉也六爻独初不云涣者离散之势辨之宜早方始而拯之则不至于涣也马人所托也托于壮马故能拯涣马谓二也二有刚中之才初隂柔顺两皆无应无应则亲比相求初六柔顺而托于刚中之才以拯其涣如得壮马以致逺必有济矣故吉初之所以吉者以其能顺从刚中之才也涣拯于始为力则易时之顺也
　　九二涣奔其机悔亡象曰涣奔其机得愿也
　　徐氏曰机者物之可凭以为安者五之象也当涣之时惟五为能拯天下之涣而已奔之则得所依矣故失位之悔亡奔者速辞也夫人情莫不欲安而恶危而二奔于五则即安矣故曰得愿也
　　诚斋曰君子当平世为雾中之豹为渊中之龙如酣寝而不闻非杨也君子当乱世为决川之禹为救火之侨虽焚溺而不避非墨也吉凶与民同患当其可而已九二以刚中之才当险难之世就使无大臣之位逄九五刚眀中正谦巽之君犹当奔奏而赴之与之济难而况居大臣之位乎得其志愿何悔之有幡然而改尹奔汤以济内沟之难也舍筑而起说奔髙宗以济大川之难也机者君所凭也不言君而言机不敢斥所尊也
　　六三涣其躬无悔象曰涣其躬志在外也
　　注曰涣之为义内险而外安者也
　　横渠曰援上而进惟求自脱于险无悔而已非能及物者也
　　内不比二而外应上九是无拯涣之心而求自免也体柔之故
　　六四涣其羣元吉涣有丘匪夷所思象曰涣其羣元吉光大也
　　隂道以丧朋为正近不比三而逺不应初能涣其羣而致一以承五也五中正居尊丘之象也涣有丘盖言涣天下之难非九五刚中之君不能也夷等也同类也谓三与初也涣天下之难其功用甚大固非隂柔同类平常之见所能思及也元吉光大不亦冝乎以六四近臣得位而不在险中故能如此
　　九五涣汗其大号涣王居无咎象曰王居无咎正位也散人之疾而至于愈者汗也释天下之难而至于安者号令也虽然令出惟行弗惟反亦涣汗不反之义也可不慎乎大号大政令也谓新民之大命救涣之大政也再云涣者上谓涣之时下谓处涣之道也五大君之正位也居之者茍非王道则不称其位矣故惟王者居之乃得无咎无咎者尽善之谓也【采注并粹言单氏】
　　上九涣其血去逖出无咎象曰涣其血逺害也
　　涣之时难在内也三居险陷之极上与之应从之则与俱伤矣九以阳刚处险之外有出险之象又居巽之极为能巽避其者所有也血伤也逖逺也夫履险之小人鲜不夷灭能与涣离则其伤免矣避险尚逺故逖出而后无咎张翰避赵王伦得此道也蔡邕不逺董卓而卒及于祸【集临川伊川雷氏】
　　【兊下坎上】
　　节亨苦节不可贞
　　伊川曰事既有节则能致亨通故节有亨义节贵适中过则苦矣岂能常也不可固守以为常不可贞也
　　彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
　　节之所以亨通者以刚柔分而刚得中也刚柔分谓分干之刚以节坤六五之柔分坤之柔以节干九三之刚刚得中谓二五之刚得中而不过也苦节不可贞以其道穷也天下之理中则可久苦节过中是其道穷而不能久也又指上六以戒苦节之过说以行险以二体言也节之为义近于严峻是行险也然以说道行之甘节是也当位以节中正以通此再释亨义也言九五当位居尊以主天下之节既中且正能通天下之志者也天地节而四时成言天地隂阳之气进退有节所以成嵗也
　　白云曰刚节柔谓冬之有春也柔节刚谓夏之有秋也不然则大冬大夏而已安能成四时乎坤之六五节之成坎是太隂而节以少阳冬之有春之象也干之九三节之成兊是太阳而节以少隂夏之有秋之象也天地之节于此可见圣人立制度以为节故能不伤财不害民盖人欲无穷茍非节以制度则侈肆伤财伤财则害民矣故爱人必先于节用
　　象曰泽上有水节君子以制数度议德行
　　伊川曰泽之容水有限过则盈溢是有节故为节也君子观节之象以制立数度凡物之大小轻重髙下文质皆有数度所以为节也数多寡度法制议德行者存诸中为德发于外为行人之德行当议则中节议谓商度也
　　佚庵曰制数度所以为节也议德行欲其中节也古者之制器用宫室衣服莫不有多寡之数隆杀之度以是为节故贵贱上下各安其分而不逾越也
　　初九不出戸庭无咎象曰不出戸庭知通塞也
　　戸庭戸外之庭门庭门内之庭初以阳刚处不得中上复有应是躁于上进者也故圣人戒之曰不出戸庭无咎谓宜慎黙不妄动也知通塞者横渠谓见塞于九二未可动也
　　九二不出门庭凶象曰不出门庭凶失时极也
　　九二以刚中之才体说而上无应与是有成物之德安于慎黙乐于退藏不求进逹者也圣人虑九二后时不出无以通天下之志以至于伤财害民也遂戒之曰汝勿坚于退藏失时极也极中也故曰不出门庭凶谢安不起其如苍生何凶在苍生而不在安也昔髙宗之戒傅说有云若嵗大旱用汝作霖雨是嵗之丰凶系乎霖雨也
　　六三不节若则嗟若无咎象曰不节之嗟又谁咎也节之为义适中而已六三不中不正以兊说隂柔之极而在人上挟其说豫充盈之势骄矜侈汰不知自节者也凡人遇吉则喜遇凶则嗟必矣又谁咎哉言已自取之也三居泽之极故溢而不节
　　白云曰自卦之初论之则六三所以节刚自生爻之后论之则六三居不中正乗刚履险不知节者也
　　六四安节亨象曰安节之亨承上道也
　　伊川曰四顺承九五刚中正之道是以中正为节也以隂居隂安于正也当位为有节之象下应于初四坎体水也水上溢为无节就下有节也如四之义非强节之安于节者也故能致亨节以安为善强守而不安则不能常岂能亨也四能安节之义非一象独举其重者上承九五刚中正之道以为节足以亨矣余善亦不出于中正也九五以刚节柔六四安而承之故亨
　　九五甘节吉往有尚象曰甘节之吉居位中也
　　白云曰安节自安而已而人未必安甘节则施之于已施之于人皆不以为苦故无往不可所以为人君之道九五居中履正以甘节节天下上下同之其吉宜矣尽节之大者是以往有尚也诗所谓如月之恒如日之升者其往有尚之意欤盖言日进而无已也安定曰味之甘人所嗜也节之道人所恶也今五为制节之主能以中正为之使人乐从所以得其吉矣雷氏曰土位中央土爰稼穑稼穑作甘然则甘者中味也甘节者节之以中也九五当位以节中正以通故称甘焉且稼穑之甘恱人之口节之甘悦人之心此亦甘之义也施诸已则俭而中礼施诸外则不伤财不害民身安而说岂非甘乎故居则吉往则有尚言天下莫不贵而尚之恱而慕之也九五所以得甘节之吉以其居位得中六三过中则为不节上六过中则为苦节何吉之有哉故象曰甘节之吉居位中也由此观之节贵得中眀矣禹卑宫室而尽力乎沟洫恶衣服而致美乎黻冕文王卑服即康功田功甘节之道也民欢乐而子来之有尚之道也
　　上六苦节贞凶悔亡象曰苦节贞凶其道穷也
　　伊川曰悔损过从中之谓也
　　白云曰上六居节之极盖节之过者以苦节人固不能堪于以自节亦非可乆之道如是为贞则凶矣夫苦节不可贞而上六固守故凶而道穷也
　　伊川曰上六之悔亡与他卦异盖言悔则凶亡矣
　　【兊下巽上】
　　中孚为卦在全体则三四中虚中虚则无我在二体则二五中实中实则忠信
　　中孚豚鱼吉利渉大川利贞
　　伊川曰豚躁鱼物之难感者也孚信能感于豚鱼则无不至矣所以吉也忠信可以蹈水火况渉川乎守信之道在乎坚正故利于贞也
　　彖曰中孚柔在内而刚得中说而巽孚乃化邦也豚鱼吉信及豚鱼也利渉大川乘木舟虚也中孚以利贞乃应乎天也
　　柔在内则其虚足以感物刚得中则其实可以存诚说而巽孚者以和说之道入于人心则人皆信之乃能化邦也豚鱼物之顽而无知者饲之以信则应期而集而况人乎故曰豚鱼吉至诚以渉险如乘虚舟舟虚则无沉覆之患中孚而贞则应乎天天之道孚贞而已孟子曰不诚未有能动者中孚所动细而信豚鱼大而应乎天焉往而不动哉海客之机心海人未知鸥鸟先知燕客之忮心秦人未觉而白虹先觉渉危化邦有不足为者矣【集温公伊川诚斋刘氏】
　　象曰泽上有风中孚君子以议狱缓死
　　诚斋曰风无形而能震川泽鼔幽潜诚无象而能动天地感人物泽上有风所以为中孚心一诚而诚万用用之大者其惟好生不杀乎故中孚至诚不杀之心首用之以议狱缓死好生洽民舜之中孚也不犯有司天下之中孚也天下中孚则万心一心矣乌巢可窥况豚鱼乎无他不杀之心孚于乌耳使无诚慤好生之心巢中之乌不为海上之沤乎中庸曰诚不可掩议狱者求其入中之出缓死者求其死中之生至元恶大奸不在是典故四凶无议法少正卯无缓理
　　防曰风行泽上无所不周其犹信之被物无所不至中孚之世鲜有故犯过失为辜情在可恕是以君子议狱而缓其死也
　　初九虞吉有他不燕象曰初九虞吉志未变也
