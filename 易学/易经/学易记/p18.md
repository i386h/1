<!-- { "loadSidebar": true } -->
　　伊川曰尔谓初也舎尔之灵乃观我而朶颐我对尔而设初之所以朶颐者四也然非四谓之也假设之辞尔九阳体刚明其才智足以养正者也能咽息不食灵喻其明智而可以不求养于外也才虽如是然以阳居动体而在颐之时求颐人所欲也上应于四不能自守志在上行说所欲而朶颐者也心既动则自失必矣迷欲而失己以阳而从阴则何所不至是以凶也人见食而欲之则动颐垂涎故以为象人之贵乎刚者为其能立而不屈于欲也贵乎明者为其能照而不失于正也既惑所欲而失正何刚明之有为可贱也
　　诚斋曰下卦三爻皆自养初九未粹之君子也有贤智之资而浅于自养者也以阳明之智如之灵非无其资也然见六四之贵臣则动颐而求养其智安在圣人惜之未絶之也故既责其舎己而狥欲又戒之以必凶又耻之以不足贵庶其有改乎
　　六二颠颐拂经于丘颐征凶象曰六二征凶行失类也伊川曰女不能自处必从男阴不能独立必从阳二阴柔不能自养待养于人者也天子养天下诸侯养一国臣食君上之禄民赖司牧之养皆以上养下理之正也二既不能自养必求养于刚阳若反下求于初则为颠倒故云颠颐颠则拂违经常不可行也若求养于丘则往必有凶丘在外而髙之物谓上九也卦止二阳既不可颠颐于初若求颐于上九往则有凶在颐之时相应则相养者也上非其应而往求养非道妄动是以凶也颠颐则拂经不获其养尔妄求于上往则得凶也今有人才不足以自养见在上者势力足以养人非其族类妄往求之取辱得凶必矣六二中正在他卦多吉而凶何也曰时然也阴柔既不足以自养初上二爻皆非其与故往求则悖理而得凶也
　　六三拂颐贞凶十年勿用无攸利象曰十年勿用道大悖也
　　上九阳刚居一卦之上天下由己而得养是至公无私以养天下者也六三柔邪躁动挟私应以求养焉宜乎见弃而取凶矣颐之道惟正则吉三之所养如此拂违于颐之正道是以凶也勿者禁止之辞以此求养何所利哉
　　白云曰人之一失必十年而后复可不慎哉
　　六四颠颐吉虎视眈眈其欲逐逐无咎象曰颠颐之吉上施光也
　　四大臣之位六以阴居之阴柔不足以自养况养天下乎初九以阳刚居下在下之贤也与四为应四又柔顺而正是能顺于初赖初之养也自三以下养口体者也四以上养徳义者也以君而资养于臣以上位而赖养于下皆养徳也传云作之君作之师上之人能敎养其下则为顺今四五皆阴五赖上养四求初养于义为不顺故在五则曰拂经在四则曰顚颐虽然尧舜犹下询于刍荛周公犹躬吐握恐失天下之士况其下者乎此四五颠颐拂经而皆吉也人之养徳不过内去私欲外重威仪而已君子正其衣冠尊其瞻视人望之俨然而有所畏也葢不重则不威所谓虎视眈眈以养其外者如此孟子曰养心莫善于寡欲故先儒云去得一分人欲则存得一分天理所谓其欲逐逐以养其内者如此能如是何咎之有象云上施光也者葢于二卦之交复推明上下交养之义发凡于四则五不待言也魏成食禄千钟什九在外故得卜子夏田子方段干木之贤故曰富观其所与上施光者魏成有焉
　　六五拂经居贞吉不可渉大川象曰居贞之吉顺以从上也
　　伊川曰六五当颐之时而居君位养天下者也然其阴柔之质才不足以养天下上有刚阳之贤故顺从之赖其养己以济天下君者养人者也反赖人之养是违拂于经常既以己之不足而顺从于贤师傅上师傅之位也必居守贞固笃于委信则能辅翼其身泽及天下故吉也阴柔之质无贞刚之性故戒以能居贞则吉以阴柔之才虽倚赖刚贤能持循于平时不可处艰难变故之际故云不可渉大川也以成王之才不至甚柔弱也当管蔡之乱几不保于周公况其下者乎故艰险之际非刚明之主不可恃也不得已而济艰险者则有矣发此义者所以深戒于为君也于上九则据为臣致身尽忠之道言故不同也诚斋曰上九位臣而徳师六五贞固顺从而天下自得其养矣此真圣人养贤以及万民之事也程子以成王赖周公当之尽矣
　　上九由颐厉吉利渉大川象曰由颐厉吉大有庆也伊川曰上九以阳刚之徳居师傅之任六五之君柔顺而从于己赖己之养是当天下之任天下由之以养也宜竭其才力济天下之艰危成天下之治安故曰利渉大川得君如此之专受任如此之重茍不济天下之艰危何足称委遇而谓之贤乎当尽诚竭力而不顾虑然惕厉则不可忘也若上九之当大任如是能兢畏如是天下被其徳泽是大有福庆也童溪曰豫之九四天下由之以豫故曰大有得颐之上九天下由之以颐故曰大有庆
　　白云曰禹思天下有溺者由已溺之稷思天下有饥者由己饥之伊尹思天下匹夫匹妇有不被尧舜之泽者如己推而内诸沟中周公思兼三王以施四事由颐之道葢自任天下之重者如禹稷伊周为能尽之
　　【巽下兊上】
　　大过为卦其义有二一则四刚居中过于强暴上下本末皆弱是梁栋倾桡不可扶持之时也一则圣贤所蕴畜之天徳养之有素而当此大过之时故能立天下之大事兴不世之大功故颐次大畜大过次颐也非圣贤道徳有以大过于人其能救此大过之时乎
　　大过栋桡利有攸往亨
　　为卦上兊下巽四阳居中过于刚强上下皆阴两端柔弱故有栋桡之象孟子曰民为贵社稷次之君为轻即大过民为本君为末之意也故王注云初为本上为末君弱于上民疲于下居中用事者皆刚梗不制之臣也栋既桡矣大厦其将颠乎刚过而中巽而说行乃拯之之道也故曰利有攸往亨
　　彖曰大过大者过也栋桡本末弱也刚过而中巽而说行利有攸往乃亨大过之时大矣哉
　　白云曰当本末弱而栋桡之时非过于用刚不可也夫大厦将颠梁栋倾桡不可扶持是以必当大过治之也亦犹衰乱之世天下荡然无纲纪文章非圣人大过常道以治之岂能复治哉利有攸往亨者利于圣贤大过治之然后亨也由此观之大过之时亦非不可治之世特蛊弊之大者耳患无刚过而中之徳以行大过之事也然刚过而中非刚徳过中也乃刚过之徳又不失中者也刚过之徳既不失中又巽而説行者罔咈百姓以从己之欲也所谓致天下之大利成天下之大顺者也以是而有攸往宁无亨乎大过之时大矣非大人孰能当之
　　象曰泽灭木大过君子以独立不惧遯世无闷
　　巽在兊上泽上有风乃乘木舟虚济物之象也在卦则为中孚巽在兊下泽灭其木乃舟沉泽中不能济物之象也在卦则为大过是贤人君子负经济大过人之才或沉于下僚或隠于侧陋而不见知于上也君子当此之时或进则大有为反本末之衰独立不惧可也或退而穷处则坚贞不移著书立言垂法将来遯世无闷可也禹之治水伊尹之相汤狄梁公之谋唐温太真之谋晋皆大过之事可谓独立不惧者矣孔子反鲁而删诗书系周易作春秋顔子人不堪其忧而不改其乐亦皆大过之事可谓遯世无闷者矣
　　初六借用白茅无咎象曰借用白茅柔在下也
　　诚斋曰君子当大过之世而在下柔以顺承洁以自淑而已郭林宗曰大厦将颠非一木之枝不忤羣小独免党祸故无咎
　　徐氏曰巽则柔顺而其色为白
　　雷氏曰大过之世刚得位得中然后可以过越而济之初六以柔在下岂能有为而拯弱扶衰乎当避难全身而已夫置器者茍措于地则安而无伤矣犹以为未而恐其伤也又用茅以借之则安之甚而慎之至也茅之为物洁白柔顺犹之避难也茍遯于世则可矣然非洁白则有同俗之污非柔巽则有违世之害必洁白以治己柔顺以随时所谓危行言逊和而不同之道也以此而往何咎之有哉此借用白茅无咎之意也
　　九二枯杨生稊老夫得其女妻无不利象曰老夫女妻过以相与也
　　伊川曰阳之大过比阴则合故二与五皆有生象九二当大过之初得中而居柔与初密比而相与初既比于二二复无应于上其相与可知是刚过之人而能以中自处用柔相济者也过刚则不能有所为九三是也得中用柔则能成大过之功九二是也杨者阳气易感之物阳过则枯矣杨枯槁而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能复生稊而无过极之失无所不利也在大过阳爻居隂则善二与四是也稊根也刘琨劝进表云生繁华于枯荑谓枯根也郑易亦作荑字与稊同老夫之説少女少女之顺老夫其相与过于常分为九二初六阴阳相与之和过于常也
　　诚斋曰九二以阳刚之才居谦柔之地以下比于初六此大臣之能下士而得助者也持是道以当大厦将颠之世则废可兴衰可扶矣木枯而根生废可兴也身老而妻壮衰可扶也然则大厦之颠何患于不起哉故曰无不利萧何必荐韩信邓禹必荐防恂所谓大厦非一木之枝太平非一士之略也巽木也九二刚过故谓枯杨为老夫又长女也故初六为女妻初六耦而敷散根象也故为生稊根也
　　张中庸曰初六在下阳过于阴之象也大过阳过阴之时过于阴则吉则利不过则凶则丑
　　九三栋桡凶象曰栋桡之凶不可以有辅也
　　温公曰大过则已过矣正可济之以柔而不可济之以刚也大过之阳皆以居阴为吉而不以得位为义九三居阳履刚而在一体之上刚狠强愎不可辅弼者也故曰栋桡凶
　　伊川曰九三以刚过之阳复以刚自居而不得中刚过之甚者也以过甚之刚动则违于中和拂于众心安能当大过之任乎故不胜其任如栋之桡倾败其室是以凶也取栋为象者以其无辅而不能胜重也或曰三巽体而应于上岂无用柔之义乎曰言易者贵识势之重轻时之变易三居刚而用刚巽既终而将变岂复有用柔之义应者谓志相从也刚强之过则不能取于人人亦不能亲辅之如栋桡折不可支辅也栋当室之中不可加助是以不可以有辅也伊川谓巽终将变无用柔之义者盖説卦其究为躁卦之意也
　　刘佚庵曰三四居一卦之中故皆有栋象九三以刚居刚不胜其重故有栋桡之象
　　九四栋隆吉有他吝象曰栋隆之吉不桡乎下也伊川曰四居近君之位当大过之任者也居柔为能用柔相济既不过刚则能胜其任如栋之隆起则吉不桡曲以就下也谓不下系于初也或曰二比初则无不利四若应初则为吝何也曰二得中而比于初为以柔而相济之义四与初为正应志相系者也九居四刚柔得冝矣复牵系于阴以害其刚则可吝也
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　东坡曰得者如父不能得之于子之得也过者得不过者故二得初六上六得九五也阴在卦初女妻之象阴在卦末老妇之象九五不能过小者又为小者所乘而反承焉故曰老妇得其士夫
　　伊川曰九五当大过之时本以中正居尊然下无应助固不能成大过之功而上比过极之阴其所相济者如枯杨不生根而生华旋复枯矣安能久乎老妇而得士夫岂能成生育之功五虽非少比老妇则为壮矣于五无所赖也故反称妇然以士夫而得老妇虽无罪咎殊非美也故云无咎无誉象复言其可丑也白云曰无咎无誉者仅得无咎幸矣何誉之有二之枯杨谓老夫也五之枯杨谓老妇也老妇之得士夫反婚姻男女之正方之女妻为可丑也老夫女妻刚为主而柔辅之大过之得者也故无不利老妇士夫则柔为主而刚辅之大过之失者也故无誉而象言何可久亦可丑之意
