<!-- { "loadSidebar": true } -->
　　白云曰天下雷行为无妄雷在天上为大壮无妄之动以天则天德及物之时故象言以茂对时育万物大壮先天而后动在人则尽心知性则知天之时期不失中庸所谓天命之性者故象以非礼弗履为言也且壮者君子所以胜已小人所以胜人孔子告顔渊以克己复礼胜己之道也既胜己之私则无适而非天矣是为壮之大者也小人不知胜己至于穷人欲而灭天理何大之有是以九三祗以用壮言之然有大壮之弗履以成己然后有无妄之育物以成物二者之道相为终始亦犹中庸言天命之谓性率性之谓道而后曰脩道之谓教盖性与道成己也而教所以成物也
　　初九壮于趾征凶有孚象曰壮于趾其孚穷也
　　伊川曰趾在下而进动之物以刚处壮虽居上犹不可行况在下乎故征则其凶有孚孚信也谓以壮往则凶可必也在最下而用壮以行可必信其穷困而凶也
　　九二贞吉象曰九二贞吉以中也
　　王注未有违谦越礼而能全其壮者也故阳爻皆以居阴位为美
　　伊川曰二以阳刚干体当大壮之时居柔而处中是刚柔得中不过于壮得贞正而吉也
　　大壮大过皆阳壮阳过之时也故王氏谓阳爻皆以居阴为美
　　九三小人用壮君子用罔贞厉羝羊触藩羸其角象曰小人用壮君子罔也
　　伊川曰凡物莫不用其壮齿者齧角者触蹄者踶羊壮于首羝为喜触故取为象
　　白云曰刚至三而壮矣小人务胜人故喜壮而用之君子务在胜已之私罔以壮为用也以用壮为正则危矣羊很而喜触用壮之象也触藩羸其角用壮而厉也
　　汉上曰羸絓也
　　诚斋曰羸与累通郑氏作累
　　雷氏曰羊之为物很者也羝羊则壮而很以乘其类者也藩篱所以限彼我而别其分也羸者反壮之谓也角者刚而上穷者也羸其角其壮丧而刚穷之象九三为下卦之极以刚健而居阳位重刚而过中则刚之极而不知止者也京房曰壮不可极极则败物不可极极则反小人暗于理纵目前之势利而不知其祸故当壮盛之时则骄矜亢傲恃其壮而用焉卒丧其壮故曰小人用壮梁冀之徒是也君子则不然位愈髙而身愈恭任愈重而心愈敬止抑其所有而不用焉故曰君子用罔周公不以贵骄人是也鸟兽善飞走遇罔则止而不能用其飞走焉罔者止其所有而不用之象也故太曰罔者有之舍君子用罔者止其壮而不行之谓也
　　九四贞吉悔亡藩决不羸壮于大舆之輹象曰藩决不羸尚往也
　　诚斋曰九四居近君之位得众阳之助而能以刚居柔不用其壮此其所以贞也故吉而悔亡九三触藩而羸九四不触而决者九三遇九四之藩而九四之上皆阴爻也岂唯藩之决亦无羸角之忧岂唯角不羸亦有往进之喜舆之大可往而进也輹之壮尤可往而进也四阳俱协而时可往此陆贾和调平勃以安刘灭吕之事邪
　　輹一云轴也
　　闲闲赵氏曰以阳居隂行不违谦不专用壮者也故正吉悔亡二柔在前不足蔽也故藩决不羸德者身之舆也谦者德之辐也不壮于力而壮于德又何往而不可哉
　　六五丧羊于易无悔象曰丧羊于易位不当也
　　雷氏曰羊之性很很愎也春秋传称晋侯愎谏五人君之位而六以柔居之则忘其威势执柔以纳其臣下不很愎以拒谏者也孔子曰过则勿惮改易于改过善莫大焉何悔之有成汤改过不吝汉髙祖唐太宗从谏如转圜丧羊于易之道也位不当者非无过者也故欲亡其很愎而易于改耳
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　伊川曰羝羊但取其用壮故阴爻亦称之六以阴处震终而当壮极其过可知如羝羊之触藩篱进则碍身退则妨角进退皆不可也才本阴柔故不能胜已以就义是不能退也阴柔之人虽极用壮之心然必不能终其壮有摧必缩是不能遂也其所为如此无所往而利也阴柔处壮不能固其守若遇艰困必失其壮失其壮则反得柔弱之分是艰则得吉也非其处而处故进退不能是其自处之不详慎也艰则吉柔遇艰难又居壮终自当变矣变则得其分过咎不长乃吉也
　　诚斋曰上六以壮之终居动之极故亦有羝羊触藩之象不能退者居众爻之上也不能遂者处一卦之穷也故无攸利然犹幸其柔也故艰则吉君子之进也揖必以三其退也辞止于一唯其思之详也是以进之难也进之易则退必难矣上六之不能遂非病也不能退乃病也以隂柔之人超六位之上眷眷焉而不能退上不过为张华其下商鞅李斯矣
　　【坤下离上】
　　晋康侯用锡马蕃庶昼日三接
　　伊川曰晋为进盛之时大明在上而下体顺附诸侯承王之象也故为康侯康侯者治安之侯也上之大明而能同德以顺附治安之侯也故受其宠数锡之马众多也车马重赐也蕃庶众多也不唯锡与之厚又见亲礼昼日之中至于三接言宠遇之至也晋进盛之时上明下顺君臣相得在上而言则进于明盛在臣而言则进升髙显受其光宠也
　　白云曰伊川曰晋以其明盛故不言亨顺乎大明故不戒以正不待言而其德可知雍曰彖言晋进也杂卦曰晋昼也则知晋之义不止于进盖言明以进故曰晋渐以进不为之晋也晋卦取名之义与大有略相类大有火在天上君道也晋明出地上臣道也君臣天地之象虽不同其欲以明德居上则一而且以人臣之进独备一卦之义则臣之道至大者非康侯安足以当之易之卦辞唯晋为异专以康侯为义是以不及其他也康侯如是其亨利贞可知
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　伊川曰晋进也明进而盛也明出于地益进而盛故为晋所以不谓之进者进为前进不能包明盛之义明出地上离在坤上也坤丽于离以顺丽于大明顺德之臣上附于大明之君也柔进而上行凡卦离在上者柔居君位多云柔进而上行噬嗑睽鼎是也六五以柔居君位明而顺丽为能待下宠遇亲密之义是以为康侯用锡马蕃庶昼日三接也大明之君安天下者也诸侯能顺附天子之明德是康民安国之侯也故谓之康侯是以享宠锡而见亲礼昼日之闲三接见于天子不曰公卿而曰侯天子治于上者也诸侯治于下者也在下而顺附于大明之君诸侯之象也
　　汉上曰康襃大之也与礼记康周公之康同【礼祭统大武大夏天子之乐也康周公故以赐鲁也注康犹襃大也】
　　象曰明出地上晋君子以自昭明德
　　伊川曰日出于地升而益明故为晋晋进而光明盛大之意也君子体之以自昭其明德去蔽致知昭明德于己也明明德于天下昭明德于外也明明德在己故云自昭
　　晦庵大学解曰明德者人之所得乎天而虚灵不昧以具众理而应万事者也但为气禀所拘人欲所蔽则有时而昏然其本体之明则有未尝息者故学者当因其所发而遂明之以复其初也
　　初六晋如摧如贞吉罔孚裕无咎象曰晋如摧如独行正也裕无咎未受命也
　　伊川曰晋如升进也摧如抑退也于始进而言遂其进不遂其进唯得正则吉也罔孚者在下而始进岂遽能深见信于上茍上未见信则当安中自守雍容寛裕无急于求上之信也茍欲信之心切非汲汲以失其守则悻悻以伤于义矣皆有咎也故裕则无咎君子处进退之道也独行正者无进无抑谓独行正道也君子之于进退或迟或速唯义所当未尝不裕也圣人恐后之人不达寛裕之义居位者废职失守以为裕故特云初六裕则无咎者始进未受命当职任故也
　　潘氏曰晋进也摧退也初六有应于上可以进也未有官守言责可以退也进退之间独行其正而已不必于进亦不必于退故曰罔孚则其进退岂不绰绰有余裕哉何咎之有
　　伊川曰始进未受命者乃试官御史里行之类也
　　六二晋如愁如贞吉受兹介福于其王母象曰受兹介福以中正也
　　诚斋曰六二以柔顺中正之德逢文明之君当亨进之位能居中守正以进为忧而不以进为喜若此可以得吉矣可以受庶马三接之大福于其君矣防子冯避令尹之位蔡谟辞司徒之拜皆以进为忧者王母君之柔者也
　　雷氏曰进而得位当轴处中任天下之重者也责愈重而忧愈深当靖恭不懈职思其忧以致君泽民为心则正矣正则吉故曰贞吉与初之裕无咎者异矣
　　六三众允悔亡象曰众允之志上行也
　　伊川曰以六居三不得中正冝有悔咎而三在顺体之上顺之极者也三阴皆顺上者也是三之顺上与众同志众所允从其悔所以亡也有顺上向明之志而众允从之何所不利或曰不由中正而与众同得为善乎曰众所允者必至当也况顺上之大明岂有不善也是以悔亡盖亡其不中正之失矣吉人曰谋从众则合天心上行上顺丽于大明也上从大明之君众志之所同也
　　九四晋如鼫鼠贞厉象曰鼫鼠贞厉位不当也
　　伊川曰以九居四非其位也非其位而居之贪据其位者也三阴皆在己下势必上进故其心畏忌之贪而畏人者鼫鼠也不正而处髙位则为非据贪而惧失则畏人固处其地其危可知言贞厉者开有改之道也
　　汉上曰子夏传作硕鼠硕大也
　　六五悔亡失得勿恤往吉无不利象曰失得勿恤往有庆也
　　伊川曰六以柔居尊位本当有悔以大明而下皆顺附故其悔得亡也下既同德顺附当推诚委任尽众人之才通天下之志勿复自任其明恤其失得如此而往则吉而无不利可以成天下之大功是往而有福庆也六五大明之主不患其不能明照患其用明之过至于察察失委任之道故戒以失得勿恤
　　上九晋其角维用伐邑厉吉无咎贞吝象曰维用伐邑道未光也
　　伊川曰角刚而居上之物上九以刚居卦之极故取角为象以阳居上刚之极也在晋之上进之极也刚极则有强猛之过进极则有躁急之失以刚而极于进失中之甚也无所用而可维独用于伐邑则虽厉而吉且无咎也伐四方者治外也伐其居邑者治内也言伐邑谓内自治也人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道虽自治有功其于贞正之道为可吝也不失中正为贞既得吉而无咎复云贞吝者其道未光大也以正理言之犹可吝也夫道既光大则无不中正安有过也今以过刚自治虽有功矣然其道未光大故亦可吝圣人言进善之道
　　南轩曰人之常情大抵鋭于进外而略于进内圣人于始进之初则戒之以摧如愁如如古之圣贤其始进未尝不以为难故卒能大有为于世锐于进者其退必速此小人轻锐躁进者也人能移其锐进之心以之治已则善矣晋之六爻而终归于治已圣人之意微矣哉
　　【离下坤上】
　　伊川曰反晋成明夷故义与晋正相反晋者明盛之卦明君在上羣贤并进之时也明夷昬暗之卦暗君在上明者见伤之时也日入于地中明伤而昬暗也故为明夷
　　明夷利艰贞
　　伊川曰君子当明夷之时利在知艰难而不失其贞正也在昏暗艰难之时而能不失其正所以为明君子也
　　单氏曰处之以艰则能藏其明也守之以贞则能明不息也此明夷所以利也
