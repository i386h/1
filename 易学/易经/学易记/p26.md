<!-- { "loadSidebar": true } -->
　　南轩曰天下之理不过乎适中损者所以裁束而归乎中道尔萃之时利用大牲不嫌于太丰损之时二簋用享不嫌于太约此圣人消息盈虚与时偕行之道也
　　象曰山下有泽损君子以惩忿窒欲
　　伊川曰山下有泽气通上润与深下以增髙皆损下之象君子观损之象以损于己在修己之道所当损者唯忿与欲故以惩戒其忿怒窒塞其意欲也白云曰系辞曰损德之修也然欲者平居无时不生故直欲窒之忿有时而作也遇作之时则惩之而已徐氏曰君子所性虽行不加虽穷不损而所损者忿欲而已害性故也
　　诚斋曰此所谓损不善以益其善也观兑之说君子得之以惩其忿观艮之止君子得之以窒其欲
　　初九已事遄往无咎酌损之象曰已事遄往尚合志也所谓事者损之事也已者事之当损之时也初与四应损初之实以益四之虚是推初之诚以损四之疾也未事而往已虽推诚而人未乎后事而往则其疾已成而不可救四欲损其疾而初应几而遄往使遄有喜焉故曰尚合志也酌损之者酌其宜而损之也过与不及皆非酌损之义往不失几酌不失节何咎之有【集广平白云辈说】
　　九二利贞征凶弗损益之象曰九二利贞中以为志也伊川曰二以刚中当损刚之时居柔而说体上应六五阴柔之君以柔说应上则失其刚中之德故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上乃益之也若失其刚贞而用柔说适足以损之而已非益上也世之愚者有虽无邪心而惟知竭力顺上为忠者盖不知弗损益之之义也九居二非正也处说非刚也而得中为善若守其中德何有不善岂有中而不正者岂有中而有过者二之所谓利贞以中为志也志存乎中则自正矣大率中重于正中则正矣正不必中也能守中则有益于上矣
　　六三三人行则损一人一人行则得其友象曰一人行三则疑也
　　南轩曰三居下体之上位之髙物之盛数之当变也故圣人于此极言万物损益之理以下体而观三本阳也变而为阴是三人行损一人之象也以全体而观上本隂也变而为阳亦损一人之象也天下之理一阴一阳一男一女一倡一和一柔一刚大至于天地细至于虫鱼事事物物莫不皆有自然之对非有大于一人者焉此天地之至理过此则为赘少此则为亏赘者不得不损亏者自然相求是故系辞曰天地絪緼万物化醇男女构精万物化生易曰三人行则损一人一人行则得其友言致一也三复防言其有防哉一阴偶二阳一阳蓄二阴皆非致一之道咈天地之理举此一端以泛观天下万物凡过分越义之事乌得不损哉
　　六四损其疾使遄有喜无咎象曰损其疾亦可喜也伊川曰四以阴柔居上与初之刚阳相应在损时而应刚能自损以从刚阳也损不善以从善也故曰损其疾疾谓疾病不善也损于不善唯使之遄速则有喜而无咎也人之损过唯患不速速则不至于深过为可喜也
　　山曰六四乘承皆隂偏于阴者也阴阳失其平则为疾初与已应得阳而损其疾也为损而至于损其疾亦可喜也
　　诚斋曰亦之为言次之辞也无疾上也有疾而损之次也
　　六五或益之十朋之弗克违元吉象曰六五元吉自上祐也
　　伊川曰六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损己自尽以益之故或有益之之事则十朋助之矣十众辞者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心故自上天降之福祐也
　　白云曰六五之元吉犹洪范之大同也自上祐者所谓天且弗违而况于人乎况于鬼神乎之弗违鬼神从之也先言或益之者由人益之而言之也或益之谓来益之者不一以见人从之多也
　　上九弗损益之无咎贞吉利有攸往得臣无家象曰弗损益之大得志也
　　伊川曰凡损之义有三损己从人也自损以益于人也行损道以损于人也损己从人徙于义也自损益人及于物也行损道以损于人行其义也各因其时取大者言之四五二爻取损己以从人下体三爻取自损以益人损时之用行损道以损天下之当损者也上九则取不行其损为益九居损之终损极而当变者也以刚阳居上若用刚以损削于下非为上之道其咎大矣若不行其损变而以刚阳之道益于下则无咎而得其正且吉也如是则宜有所往往则有益矣在上能不损其下而益之天下孰不服从从服之众无有内外也故曰得臣无家得臣谓得人心归服无家谓无有逺近内外之限也
　　【震下巽上】
　　伊川曰为卦巽上震下巽震二卦皆由下变而成阳变而为阴者损也阴变而为阳者益也上卦损而下卦益损上益下所以为益此以益言也下厚则上安故益下为益
　　益利有攸往利涉大川
　　单氏曰益者损上益下之时也损上而益下则有往必利有难必济不必若损之有孚元吉无咎可贞而利有攸往也
　　彖曰益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　伊川曰以卦义与卦才言也卦之为益以其损上益下也损于上而益下则民说之无疆谓无穷极也自上而降己以下下其道至大光显也阳下居初阴上居四为自上下下之义五以阳刚中正居尊位二复以中正应之是以中正之道益天下天下受其福庆也益之为道于平常无事之际其益犹小当艰危险难则所益至大故利涉大川也又以二体言卦才下动而上巽动而巽也为益之道其动巽顺于理则其益日进广大无有疆限也动而不顺于理岂能成大益也以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所则有限量无方谓广大无穷极也天地之益万物岂有穷际乎天地之益无穷者理而已矣圣人利益天下之道应时顺理与天地合与时偕行也
　　白云曰木道乃行者益之卦象与中孚相类中孚之利涉大川以乘木舟虚也益之震巽皆为木道虽未若中孚之舟虚亦木道行而利涉矣
　　神农氏斲木为耜揉木为耒耒耨之利以教天下取诸益者亦木道之行也益动而巽则无盈满之累故日进无疆顔渊有若无实若虚终日不违如愚所以见其进未见其止也
　　童溪曰凡人君损四海之供奉以益天下之不足则天下之心以为此吾君之惠也损万乘之尊严以下天下之贤者则天下之心又以为此吾君之谦也其道下济岂不光大矣乎
　　雷氏曰天施地生其益无方何也亦损上益下之象也天之日照月临云行雨施且气达于下而后地能生物其利益无方犹上之恩施及下下乃报上其利益亦无方也无疆言逺而不穷无方言平而不偏
　　象曰风雷益君子以见善则迁有过则改
　　伊川曰风烈则雷迅雷激则风怒二物相益者也君子求益于己无若见善则迁有过则改也见善能迁则可以尽天下之善有过能改则无过矣
　　杨氏曰吹墟之者风也振荡之者雷也经曰雷以动之必继之以风以散之者是风雷相资而为益有巽之风而无震之雷则无益也四时之风皆风也金风与寒凝之风皆杀者何邪以无雷以推荡阳气闭藏虽风不能以吹嘘及夫东风则解冻清防之风则养万物者盖雷动于是时也
　　初九利用为大作元吉无咎象曰元吉无咎下不厚事也
　　伊川曰初九振动之主刚阳之盛也居益之时其才足以益物虽居至下而上有六四之大臣应于己四巽顺之主上能巽于君下能顺于贤才也在下者不能有为也得在上者应从则宜以其道辅于上作大益天下之事利用为大作也居下而得上之用以行其志必须所为大善而吉则无过咎不能元吉则不唯在已有咎乃累乎上为上之咎也在至下而当大任小善不足以称也故必元吉然后得无咎又在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人已当之为胜任不然则上下皆有咎
　　六二或益之十朋之弗克违永贞吉王用享于帝吉象曰或益之自外来也
　　伊川曰六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫茍好善则四海之内皆将轻千里而来告之以善夫满则不受虚则来物理自然也故或有可益之事则众朋助而益之十者众辞众人所是理之至当也者占吉凶辨是非之物言其至是不能违也永贞吉就六二之才而言二中正虚中能得众人之益者也然而质本阴柔故戒在常永贞固则吉也求益之道非永贞则安能守也损之六五十朋之则元吉者盖居尊自损应下之刚以柔而居刚柔为虚受刚为固守求益之至善故元吉也六二虚中求益亦有刚阳之应而以柔居柔疑从益之未固也故戒能常永贞固则吉也王用享于帝吉如二之虚中而能永贞用以享上帝犹当获吉况与人接物其意有不通乎求益于人有不应乎祭天天子之事故云王用也二既中正虚中能受天下之善而固守则有有益之事众人自外来益之矣或曰自外来岂非谓五乎曰如二之中正虚中天下孰不愿益之五为正应固在其中矣
　　王用享于帝吉犹言纳于大麓烈风雷雨弗迷王者使之主祭而百神享之也
　　六三益之用凶事无咎有孚中行告公用圭象曰益用凶事固有之也
　　伊川曰凶事谓患难非常之事三居下体之上乃守令也在下当承禀于上安得自任擅为益乎唯于患难非常之事则可量宜应卒奋不顾身力庇其民固无咎也下专自任上必忌疾虽当凶难义在可为然必有其孚诚而所为合于中道则诚意通于上而上信与之矣专为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有乎诚而得中道则能使上信之是犹告公上用圭玉也固有之也谓专固自任其事也
　　六四中行告公从利用为依迁国象曰告公从以益志也
　　伊川曰四当益时处近君之位居得其正以柔巽辅上而下顺应于初之刚阳如是可以益于上也惟处不得其中而所应又不中是不足于中也故云若行中道则可以益于君上告于上而获信从矣以柔巽之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也爻辞但云得中行则告公而获从象复明之曰告公而获从者告之以益天下之志也志茍在于天下上必信而从之事君者不患上之不从患其志之不诚也
　　白云曰三四失中故皆以中行戒之非有为之地居巽之下不能自动以益人故欲有行也告公而已欲迁国也依人而已不能自用也告公者以益天下之志告之也
　　九五有孚惠心勿问元吉有孚惠我德象曰有孚惠心勿问之矣惠我德大得志也
　　伊川曰五以阳刚中正居尊位又得六二之中正相应以行其益何所不利阳实在中有孚也以九五之才之德之位而以中心至诚在惠益于物其至善大吉不问可知天下至诚怀吾德以为惠是其道大行人君之志得矣
　　白云曰勿问者有孚惠心无所择也犹彖言天施地生而曰无方系辞云益之长裕而曰不设皆无限极之意
　　上九莫益之或击之立心勿恒凶象曰莫益之偏辞也或击之自外来也
