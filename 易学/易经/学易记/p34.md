<!-- { "loadSidebar": true } -->
　　白云曰终以誉命者终誉以致天命也誉在人者也命在天者也天听自我民听上逮者其道登闻于天也盖言人君修德于身终致文明之盛下得百姓之心而上受天命也犹文王受命作周之诗而言令闻不已盖未有不得于人而能受命者也
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　伊川曰鸟飞腾处髙者也上九刚不中而处最髙故取鸟象在离上为焚象阳刚自处于至髙始快其意故先笑既而失安莫与故号咷轻易以丧其顺徳所以凶也在旅之时谦降和柔乃可自保以尊髙自处岂能保其居其义当有焚巢之事方以极刚自髙为得志而笑不知丧其顺徳于躁易是终不自闻知也使自觉知则不至于极而号咷矣阳刚不中而处极固有髙亢躁动之象而火复炎上则又甚焉
　　雷氏曰鸟巢髙而危者也故为上九之象以王烈之贤尚不能安辽东况其下者乎
　　【巽下巽上】
　　伊川曰一隂在二阳之下巽顺于阳所以为巽也
　　巽小亨利有攸往利见大人
　　伊川曰巽与兊皆刚中正巽兊义亦相类而兊则亨巽乃小亨者兊柔在外用柔也巽柔在内性柔也巽之亨所以小也
　　晦庵曰巽入也一隂伏于二阳之下其性能巽以入也其象为风亦取入义隂为主故其占为小亨以隂从阳故利有攸往然必知所从乃得其正故又曰利见大人
　　刘氏曰以阳下隂为谦有功而不德者也以隂顺阳为巽直自卑巽而已其亨亦小矣
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　上顺道以出命下奉命而顺从上下皆顺重巽申命之义也申亦重也阳刚居巽而得中正巽顺于中正之道也阳性上其志在以中正之道上行也又上下之柔皆巽顺于刚故能小亨也巽顺之道无往不入故利有攸往然必知所从能巽顺于二五阳刚中正之大人则为利故利见大人也【取伊川説】
　　象曰随风巽君子以申命行事
　　伊川曰两风相从随风也随相继之义君子观重巽相继以顺之象而以申命令行政事
　　汉上曰巽为风风者天之号令故巽为命内巽者命之始也外巽者巽而逹乎外申前之命也申命羲叔再命之也
　　白云曰君子之德风也易于巽主教命犹诗言风也故观则省方观民设教姤则施命告四方蛊则振民育德皆主巽而言也由是观之则巽之命可顺之命也命或不可顺而欲以刚强之亦难矣哉
　　初六进退利武人之贞象曰进退志疑也利武人之贞志治也
　　初以柔居下为巽之主过于卑巽故有进退不果之象若以武人之刚贞立其志而济其所不及则得其宜矣故孔子语冉求以闻斯行诸【取晦庵説】
　　九二巽在牀下用史巫纷若吉无咎象曰纷若之吉得中也
　　巽在牀下过于巽也过巽者固非圣人之中道然当巽之时特为九二体刚恐不能巽而戒也亦犹夫子之荅子路曰有父兄在如之何其闻斯行之戒之过期于得中者惟施之于九二则可不然殆且过矣虽然巽顺之道诚则为谦为恭不诚则谄矣祝史巫觋通诚意于神明者也以之事上以之接物巽而诚若用史巫而交神明焉如是则获纷若之吉而无咎矣爻恐刚不能巽故以过巽之言戒之象恐过巽而失中遂期以得中之言使之知节也纷若之吉犹诗言百禄是荷降福穰穰言其多也
　　九三频巽吝象曰频巽之吝志穷也
　　以阳刚在下体之上而不得中居巽顺之时非能巽者也勉而为之故屡失也频失而频巽是其志穷困不得已而后巽为可吝也【采伊川】
　　六四悔亡田获三品象曰田获三品有功也
　　伊川曰承乗皆刚宜有悔也而四以隂居隂得巽之正在上体之下居上而能下者也居上之下巽于上也以巽临下巽于下也善处如此故得悔亡田猎之获分三品一为干豆一供宾客与充庖一颁徒御四能巽于上下之阳如田之获三品谓遍及上下也四之地本有悔以处之至善故悔亡而复有功
　　礼王制天子诸侯无事则嵗三田一为干豆二为宾客三为充君之庖
　　九五贞吉悔亡无不利无初有终先庚三日后庾三日吉象曰九五之吉位正中也
　　刚当巽时宜有悔也然九五居尊巽乎中正而志行故贞吉悔亡而无不利也刚以巽而后贞吉柔以巽而后有功贞吉则无太过有功则无不及是以四五皆得巽道而悔亡也无初有终者谓有所变更而民难与虑始也甲者事之端庚者变更之始十干戊己为中过中则变故谓之庚事之改更当三令五申诏诰丁宁使民不惑也盘庚迁都先之以上篇之书后之以中篇下篇之书成王化商民先之以召诰洛诰后之以多士多方即先庚后庚之意也先后三日而申命之者慎之至也慎之至者令出惟行弗惟反故也【参取粹言诚斋】
　　雷氏曰九五变则为蛊蛊者事之坏乱而当更之时也先庚三日先事而图之慎其始也后庚三日后事而戒之慎其终也
　　上九巽在牀下丧其资斧贞凶象曰巽在牀下上穷也丧其资斧正乎凶也
　　伊川曰牀人所安也在牀下过所安之义也九居巽之极过于巽者也资所有也斧以断也阳刚本有断以过巽而失其刚断失其所有丧资斧也居上而过极于巽至于自失在正道为凶也巽本善行故疑之曰得为正乎复断之曰乃凶也
　　诚斋曰位极乎人臣身极乎崇髙爱其所有之富贵权势而患失之心生故必极其巽顺阿谀以保其所有不知顺愈过而身愈危也故小则丧其资用大则丧其权势李斯忧防恬之代其相则顺赵髙废立之邪谋惧失其爵禄而求容则顺二世之欲而劝之以逸乐将以顺易位而以位易宗故司马迁论之曰持爵禄之重阿顺茍合可谓洞见其肺肝矣
　　【兊下兊上】
　　晦庵曰兊说也一隂进于二阳之上说之见于外者也其象为泽取其说万物又取坎水塞其下而不流之象
　　兊亨利贞
　　伊川曰兊说也说致亨之道也能说于物物莫不说而与之足以致亨然非道求说则为邪谄故戒利于贞正也
　　彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　伊川曰一隂居二阳之上隂说于阳而为阳所说也阳刚居中中心诚实之象柔爻在外接物和柔之象故为说而能贞也
　　白云曰兊说有道得其道则能顺天而应人以尽天下之大公说在事为之先则民可忘劳说在患难之先则民可忘死
　　诚斋曰好逸恶劳好生恶死人之情也劳而忘劳死而忘死非人之情也非人之情而忘之者说而不自知其劳且死也曷为而说也知圣人劳我以逸我死我以生我也是以说而自劝也夫劝民与民自劝相去逺矣是以圣人大之曰说之大民劝矣哉劳而忘劳禹之治水是也死而忘死汤之东征西怨是也
　　象曰丽泽兊君子以朋友讲习
　　伊川曰丽者附着相连之意两泽相丽交相浸润互有滋益之象朋友讲习互相益也
　　初九和兊吉象曰和兊之吉行未疑也
　　以阳居下处说之初正而无所私系所谓和而不同者也故吉行未疑者初未有私欲之害而行之不疑也
　　九二孚兊吉悔亡象曰孚兊之吉信志也
　　伊川曰承比隂柔之小人宜有悔也刚中之德孚信内充自守不失故吉而悔亡心之所存为志二刚实居中孚信存于中也志存诚信岂至说小人而自失乎
　　白云曰使有心求说于天下而不知信其在我者则徇外忘内物我两失之刚中之贤固如是乎有贤如此未有事是君为容说者也
　　六三来兊凶象曰来兊之凶位不当也
　　伊川曰处不中正比于在下之阳枉己非道就以求说所以凶也
　　白云曰来兊来说也说自有道其可求乎失道求说是以凶也
　　九四商兊未宁介疾有喜象曰九四之喜有庆也伊川曰四上承中正之五下比柔邪之三虽阳刚而处非正三隂柔阳所说也故不能决而商度未宁谓拟议所从而未能有定也两间谓之介分限也地之界则加田义乃同也故人有守节谓之介从五正也说三邪也四近君之位若介然守正疾逺邪恶将得君以行道福庆及物为有喜也若四者得失未有定繋所从耳
　　诚斋曰兊说一也而所以说者二有事君容说者有以安社稷为说者也九四近君之臣也故于兊说之时彷徨焉踌躇焉商摧而谨择焉其心安得自宁也何哉惧容说之小人有以妄说而病吾君之心也君心勤政彼病之以逸豫君心忧乱彼病之以燕乐君心裕民彼病之以聚敛君心静治彼病之以威武六三之来兊即容说之小人也非九四之刚正介而隔之使不得近于九五其不为疾者鲜矣然非九五之中正四亦难乎其有喜也六三者君心之膏肓也九四者膏肓之鍼艾也故九四者六三之所甚不喜也六三不喜则九四有喜矣非九四之私喜也天下国家之大庆也故魏征用而封伦沮李绛入而承璀去春秋传曰介在东鄙介隔也
　　九五孚于剥有厉象曰孚于剥位正当也
　　晦庵曰上六隂柔为说之主处说之极能妄说以剥阳者也
　　雷氏曰剥之为义隂剥阳小人剥君子孚于剥则听信小人而黜退君子之谓也孟子曰不信仁贤则国空虚听信小人而不信君子则倾危必矣故曰孚于剥有厉东汉之末信羣宦而锢天下之贤唐宗信李林甫德宗信卢皆所谓孚于剥者也九二刚中君子之象也上六隂柔不中小人之象也九五不应九二近上六而承之故有信小人不信君子之象剥五隂兊之上六一隂而称剥何也作易圣人辨小人于早也小人不辨之于早则其始虽防其终乱不可为矣此所以称剥也繋辞所谓其言曲而中其事肆而隐者为此类也孚于剥者暗弱之事也九五居于天位有刚健中正之德而曰孚于剥何也作易者忧畏小人之甚也盖君子则刚鲠正直格君之非小人则阿媚谀说顺君之欲媚说以顺其欲则虽刚明之主有时而信之是以巧言令色孔壬虽舜犹畏顔渊问为邦而孔子荅以逺佞人上六隂柔不正而极于说圣人之所忧也故九五虽以阳居阳其位正当而称孚于剥深戒人君逺佞人也
　　上六引兊象曰上六引兊未光也
　　雷氏曰阳为实隂为虚上六以隂居一卦之外则是不能充实其内而说于外之象也夫道义充足于内则外物不能动其心用之而不喜舍之而不忧此君子光大之道也上六不能充实于内而说于外是以汲引而用之则说舍之而不引举则忧中心之喜愠系于外物之得失岂光大之道哉故曰上六引兊未光也令尹子文三仕为令尹无喜色由此观之以引为兊说者可谓小矣
　　【坎下巽上】
　　伊川曰风行于水上水遇风则涣散所以为涣也
　　涣亨王假有庙利渉大川利贞
　　明道曰萃涣皆享于帝立庙因其精神之聚而形于此为其涣散故立此以収之
　　白云曰涣者离散之义天下离散为涣而散天下之难亦为涣居涣得散而亨散天下之难亦亨也王道至而有庙则离散者聚矣萃与涣其义相类难涣则萃萃则涣难故当萃聚难涣之时宜莫先于有庙以致孝享也利渉大川木行水上之才也利贞者涣难以是为德之先也经曰孝莫大于严父严父莫大于配天而后其道尽故象又言享于帝立庙所以终王假有庙之义也
