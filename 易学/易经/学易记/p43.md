<!-- { "loadSidebar": true } -->
　　此明九卦之德也○礼以和为用至者至于中无过不及之谓也○谦以自卑而尊且光○复于微而能辨事物之理不逺复也○白而易污者不若湼而不缁刚则易折者不若磨而不磷故有恒德者杂而不厌然后见其道之久也○损欲先难习熟则易○益之长裕本乎自然非有所撰造也撰造则为伪也故曰茍得其养无物不长揠苖之伪则反害其物性之裕矣岂益道哉横渠曰益物必诚如天之生物日进日息自益必诚如川之方至日増日得施之妄学之不勤欲自益且益人难矣哉○困处险而说身穷而心亨通也○能存诸已然后可以推而及人井居其所乃存诸已往来井井迁而及人者也○巽称物之宜然心之权衡隐而不可见者也
　　履以和行谦以制礼复以自知恒以一德损以逺害益以兴利困以寡怨井以辨义巽以行权
　　诚斋曰此章圣人既賛九卦之德以示人复发九卦之用以示人也
　　礼之用和为贵故履以和行○谦之象曰称物平施而传以谦轻为戒故君子之谦非乐于下人者也德言盛礼言恭谦以制礼而未甞过也○有不善未尝不知知之未尝复行此岂非自知乎此非因人而知乃悟之于心觉之于性也故曰复以自知○德惟一动罔不吉德二三动罔不凶恒之君子素富贵行乎富贵素贫贱行乎贫贱其德如天地之贞观日月之贞明终始如一故曰恒以一德○九卦所论皆脩身行己之事损以逺害益以兴利非谓去天下之害兴天下之利也害于己者逺之如惩忿窒欲是也利于己者兴之如迁善改过是也○在困而怨者不能乐天者也然人皆有情能寡其怨者亦可贵也故曰贫而无怨难○内能存己外不絶物乃为义也○孔子论可与共学未可与适道可与适道未可与立可与立未可与权盖权不易至也巽以行权则顺于理而得中也人道惟此为大故以此终之
　　易之为书也不可逺为道也屡迁变动不居周流六虚上下无常刚柔相易不可为典要唯变所适其出入以度外内使知惧又明于忧患与故无有师保如临父母初率其辞而揆其方既有典常茍非其人道不虚行书所以载道故不可逺如居则观象玩辞动则观变玩占也易之道穷则变所以屡迁六虚谓六位位谓之虚者虚其位以待变动也故太九位亦曰九虚爻则变动周流乎其间或往而居上来而居下或以刚易柔以柔易刚不可以为典要唯变动是从而已无常则不可为典相易则不可为要虽不可为典要而其出入往来皆有法度而非妄动也故卦之内外皆足以使人知惧外焉知惧则惧其失于言行内焉知惧则惧其失于脩身又明于处忧患之道与其致忧患之故虽无师保之严而常如父母之临谓爱敬而不敢慢也学者初循其辞以度其义而后可以得其典常茍非其人能尽学易用易之道则易道安能有行于世哉然君子于学也有二道焉有率其辞者自外入也故易之为书不可逺有率其性者由中出也故中庸之道不可须臾离书不可逺则道不可逺矣道不可离则书不可离矣明乎此然后为善学诚斋曰此章言易道之用存乎变易道之体存乎常易道之行存乎人初曰不可为典要者变也又曰既有典常者常也又曰道不可虚行者人也【兼取南轩潘氏白云】
　　易之为书也原始要终以为质也六爻相杂唯其时物也其初难知其上易知本末也初辞拟之卒成之终若夫杂物撰德辨是与非则非其中爻不备噫亦要存亡吉凶则居可知矣知者观其彖辞则思过半矣
　　易之为书原究其事之始要防其事之终以为体也六爻分列刚柔相杂者唯其天下时事不齐不得不如此而效之也初者事之始事之微其辞则拟之而已故为难知上者事之终事之成其辞无隐故易知也若夫杂辨天下之事论撰众人之德明二者之是非则非二五三四中爻则不能备矣盖言初上本末不能具也噫叹辞也叹学者玩易之六爻要考存亡吉凶之理则居然可知矣彖辞明一卦之材及一卦之大义使智者玩易虽未及六爻之辞止玩彖辞则所得已过半矣此章先论初上之难易次明中爻阙一则不备终明彖为一卦之主所谓彖辞乃文王卦下辞并今彖而言也若止谓文王之卦辞恐学易者虽曰有知观元亨利贞而于乾卦义理未易便思过其半也夫子曰文王旣没文不在兹乎可以无大过矣其意正相符故白云郭氏直谓今之彖也【采白云说】
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪此章再明中爻之义二四隂也三五阳也隂阳之功同而位则异也二多誉中也四多惧近君也则屈柔之为道不利逺者则二宜于有咎何反多誉乎然要其终所以无咎者其用柔中故也三多凶五多功五贵三贱其等不同也三之所以多凶者贱而失中也五之所以多功者贵而得中也非谓柔危而刚胜邪三处下位之极其柔居之则危不胜任矣其刚居之将以为胜邪以刚居刚有时乎过刚矣危则顚疾过则易败此三之所以多凶也若五则不然以刚居之得尊位大中宜处尊者也以柔居之有处谦执柔以贵下贱之美此五之所以多功也多誉未必尽君子得誉者多耳多功未必尽成功有功者多耳【取汉上】
　　易之为书也广大悉备有天道焉有人道焉有地道焉兼三才而两之故六六者非他也三才之道也道有变动故曰爻爻有等故曰物物相杂故曰文文不当故吉凶生焉
　　易之为书广大无不备者故有天道焉隂与阳也有人通焉仁与义也有地道焉柔与刚也此三者一物而两体三才而两之故六六者非他即三才之道也一则无变无动兼而两之故三才之道皆有变动以其道有变动故名其画曰爻爻者效也言六画能效天下之动也爻有贵贱上下之等故曰物物有九六杂居刚柔之位则成文交错之际有当不当吉凶由是而生焉
　　易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　文王当纣之世蒙大难而演易是故其辞多危惧也后世得其辞危者方困于险使知处之之道坦然而和平易者方纽于安使危惧知戒而不敢肆其道甚大天地之间无不备是以天下无废物惧人以终始使人愼终如始安不忘危存不忘亡其大要使人无咎而已此所谓易之道也【兼取白云】
　　夫干天下之至健也德行恒易以知险夫坤天下之至顺也德行恒简以知阻能说诸心能研诸侯之虑定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能
　　干健不息其生物也乃因物之自然故其德行恒易坤顺承干其生物也乃因干之自然故其德行恒简易简则无作为险阻则有情伪今也易而能知险简而能知阻何也盖两险相疑两阻相持则险不能知险知天下之至险者至易者也阻不能知阻知天下之至阻者至简者也夹谷之诈不能敌仲尼之礼颛臾之对不能欺仲尼之听盖圣人得乾坤易简之理以照天下而天下之险阻情伪孰得而遁之哉故曰吾道一以贯之能说诸心谓能使人玩之而说也能研诸虑谓能穷天下之物情也侯之二字衍故王氏略例曰能说诸心能研诸虑天下之吉凶藏于无形至难定也天下之事亹亹然来而不已至难成也定之成之者易简而已是故变化云为之间吉事则先见其祥祥者吉之萌也象事则先知其器象者器之影也占事则知方来占者事之未形也皆言人事不能先易是以定天下之吉凶成天下之亹亹也天地设位而圣人作易以成其能于是人谋鬼谋虽百姓之愚皆得以与其能人谋谓尽人之情也鬼谋谓尽鬼神之情也【兼采汉上诚斋晦庵】
　　八卦以象告爻彖以情言刚柔杂居而吉凶可见矣变动以利言吉凶以情迁
　　白云曰八卦有象而未有言故以象告六十四卦之后有爻彖之辞故曰以情言刚柔相杂而后有得失故吉凶可见矣变动以利言者圣人变而通之以尽利故变动主于利也吉凶以情迁者卦之吉凶因人善恶而迁也
　　是故爱恶相攻而吉凶生逺近相取而悔吝生情伪相感而利害生
　　注曰泯然同顺则何吉何凶爱恶相攻然后逆顺者殊故吉凶生相取犹相资也逺近之爻互相资取而后有悔吝也情以感物则得利伪以感物则致害也正义曰逺谓上下两卦相应之类近谓比爻共聚迭相资取取之不以理故悔吝生也
　　白云曰六爻之有吉凶悔吝亦犹在人情伪相感而生利害盖爻与人一也
　　凡易之情近而不相得则凶或害之悔且吝
　　近谓比爻也不相得谓相恶也上言吉凶悔吝利害六者而此独言凶害悔吝者盖近而不相得安有吉与利乎故但云凶害悔吝而已南轩曰天下之物同声相应同气相求所以相近而相得也庙堂之上闺门之中乡党之间学校之内皆贵乎近而相得也今也近而不相得其何异乎行道之人故大则凶小则害其微则为悔吝矣考诸易爻莫不皆然故云几易之情
　　将叛者其辞慙中心疑者其辞枝吉人之辞寡躁人之辞多诬善之人其辞防失其守者其辞屈
　　单氏曰易之书所以尽情伪而明得失上既言吉凶悔吝利害之详矣而情伪之生必见乎其辞故圣人又言之于终使人察而知事之几也
　　诚斋曰此言学易而有得者可以知言矣
　　西山眞氏曰盖人之将为恶也必有愧于中故其辞慙见理不明中心惑故其辞枝枝谓支离而多端也端良易直之人言不茍发故简而寡狂妄躁急之人言常轻发故繁而多诬毁善良中懐羞恶故其辞游扬而不确操守不坚夺于利害故其辞困屈而易穷有诸中必形诸外不可揜也故不知言则无以知人虽然缄黙不言者有似乎寡敷陈无隐者亦近乎多听言者茍不察焉则懐奸者得吉士之名尽忠者入躁人之目岂不误哉惟人君于此察之吉人之辞简而当理非缄黙不言之谓躁人之辞繁而悖理非敷陈无隐之谓于近似之中察其甚不同然后为真知言者矣

　　学易记卷八
　　钦定四库全书
　　学易记卷九　　　　　　元　李简　撰
　　説卦
　　昔者圣人之作易也幽賛于神明而生蓍参天两地而倚数观变于隂阳而立卦发挥于刚柔而生爻和顺于道德而理于义穷理尽【津忍反】性以至于命
　　幽賛于神明而生蓍者生用蓍求卦之法也盖是道本于神明而圣人能生之故曰幽賛犹云黙助也一三五七九皆阳数也独以一三五参之而用九者此倚其阳之生数也二四六八十皆隂数也独以二四两之而用六者此倚其隂之生数也纯阳爲干纯隂爲坤及夫隂阳之变则阳卦多隂隂卦多阳此八卦所以立也其六十四卦凡阳爻皆本干之刚隂爻皆本坤之柔是发挥乾坤刚柔而生三百八十四爻也道者万世可常行之道也德者谓六爻之德也能和顺于道德谓六爻之德万世可常行也和顺于道德自然于义无所乱故曰理于义如是则人道尽矣穷天下之理尽人物之性自然于命无所负故曰至于命如是则天道尽矣乃圣人作易之极功也【集南轩晦庵刘氏】
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
