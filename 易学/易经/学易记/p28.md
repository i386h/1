<!-- { "loadSidebar": true } -->
　　伊川曰至刚而在最上者角也九以刚居上故以角为象人之相遇由防屈以相和顺以相接故能合也上九髙亢而刚极人谁与之以此求遇固可吝也人之逺之由已致之故无所归咎九处穷上刚亦极矣是上穷而致吝也
　　横渠曰穷不知变吝之道也
　　【坤下兑上】
　　伊川曰为卦兑上坤下泽上于地水之聚也故为萃不言泽在地上而云泽上于地言上于地则为方聚之义也
　　萃亨王假有庙利见大人亨利贞用大牲吉利有攸往萃亨者萃聚之时自有亨义
　　眀道曰萃涣皆享于帝立庙因其精神之聚而形于此为其涣散故立此以収之【谢显道録】
　　伊川曰王者萃聚天下之道至于有庙极也羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心总摄众志之道非一其至大莫过于宗庙祭祀之报本于人心圣人制礼以成其徳耳故豺獭能祭其性然也人聚则乱物聚则争事聚则紊非大人治之则萃所以致争乱也萃以不正则人聚为茍合财聚为悖入安得亨乎故利贞萃者丰厚之时也其用宜称故用大牲吉葢随时之宜顺理而行故彖云顺天命也夫不能有为者力之不足也当萃之时故利有攸往大凡兴功立事贵得可为之时萃而后用是以动而有裕天理然也
　　单氏曰王弼曰假至也沨曰万物防聚之时王至此然后可以有庙也故诗之鱼丽言万物盛多能备礼而后可以告于神眀者此时也故曰王假有庙
　　彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　伊川曰天地之化育万物之生成凡有者皆聚也有无动静始终之理聚散而已故观其所以聚则天地万物之情可见矣
　　白云曰其道不顺其情不恱则无萃聚之理刚中而应九五也萃之主也非刚则不能为众聚之主非中则不可为主茍无其应又不能为之主也是以顺以说为物聚之理刚中而应为能聚之道致孝享者嘉防之时礼在所先也萃之致孝享亦以身化天下也聚以正者见大人则聚以正道故为时利见也用大牲吉利有攸往者因时而可为也时则所谓天命也当可为而为所以顺天命也然天地万物之情所以聚者不过说顺而已其道不顺则无由以聚其情不说则不能聚矣故天地万物之情既不过说顺是以彖言可见也
　　雷氏曰天下萃聚之时万物盛多足以备礼而又得万国之欢心四海之内各以其职来祭然后可以谓之有庙而致孝享孝经所谓天子之孝正谓此耳○利有攸往者孔子所谓既庻矣既富矣又何加焉曰教之孟子所谓饱食暖衣不可逸居而无教也
　　象曰泽上于地萃君子以除戎器戒不虞
　　伊川曰除简治也去弊恶也
　　白云曰泽聚于地萃之象然天下之理顺极者必逆说极者必怨聚极者必散乖争陵犯莫不由此以生所以萃之时君子豫为之防除戎器而戒不虞也除谓除弊恶而新之
　　子夏曰众之聚也不可以无防
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　初与四诚信之应也然当萃时三隂聚处柔无守正之莭舎应类是有孚而不终者也有孚不终聚非其正是乃乱乃萃者也若能号呼専一固执其守不恤众笑安于丧朋为贞往正应以终有孚则无咎矣象曰乃乱乃萃其志乱者非其志惑乱必无舎应乱萃之理
　　单氏曰一者所与専也握者所持固也
　　六二引吉无咎孚乃利用禴象曰引吉无咎中未变也注云禴殷春祭名也四时祭之省者也
　　横渠曰物思其聚之时能自持不变引而后往吉乃无咎凡言利用禴皆诚素着白于幽眀之际未孚而略礼则神怒而民怨
　　诚斋曰君臣之聚防始于相求终于相信臣固求君也然君之求臣亟于臣之求君也观汤之于伊尹先主之于孔眀则见矣然则何道以求之星辰非能自髙也引而髙之者天也贤臣非能自进也引而进之者君也六二之进非九五引之而孰也故曰引吉无咎此相求于初之道也及其相得相信之后则如骨肉如一体岂复事于外饰防中未变者葢六二所守之中道不以为上所引而有所变也
　　六三萃如嗟如无攸利往无咎小吝象曰往无咎上巽也
　　雷氏曰萃之道见大人乃利而亨初萃于四二萃于五则三当萃上六也上六柔而失中非大人之道不可萃之者也比卦曰比之匪人不亦伤乎萃而不得其人其能不叹惜乎故曰萃如嗟如见大人则利而亨不见大人则有害而已范増之萃项籍叹恨而无所利者也往无咎何也萃如嗟如而无攸利则可往求大人而萃之矣不可空叹嗟而无益也虽然三萃于上六正也上六不应而不可萃遂往而他适以求大人而萃之者非正也不得已也于义不得无小吝故曰往无咎小吝陈平韩信去楚而适汉往无咎者也自三至五为巽四者公侯大臣之象五者君之象六三所以往而无咎者以上之九四九五巽而可入纳己而不拒也若夫四与五无巽入之道拒己而不纳其能往而不咎乎故象曰往无咎上巽也韩信所以得萃者萧何髙祖能纳故也
　　九四大吉无咎象曰大吉无咎位不当也
　　伊川曰四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也非尽善安得为大吉乎
　　九五萃有位无咎匪孚元永贞悔亡象曰萃有位志未光也
　　伊川曰九五居天下之尊萃天下之众而君临之当正其位修其徳以阳刚居尊位称其位矣为有其位无咎得中正之道无过咎也如是而有不信而未归者则当自反以修其元永贞之徳则无思不服而悔亡矣元永贞者君之徳民所归也故比天下之道与萃天下之道皆在此三者王者既有其位又有其徳中正无过咎而天下尚有未信服归附者葢其道未光大也元永贞之道未至也在修徳以来之如苖民逆命帝乃诞敷文徳舜徳非不至也葢有逺近昬眀之异故其归有先后既有未归则当修徳也所谓得元永贞之道也元首也长也为君徳首出庻物君长羣生有尊大之义焉有主统之义焉而又恒永贞固则通于神眀光于四海无思不服矣乃无匪孚而其悔亡也所谓悔志之未光心之未慊也象举爻上句王者之志必欲诚信着于天下有感必通含生之类莫不懐归若尚有匪孚是其志之未光大也
　　上六赍咨涕洟无咎象曰赍咨涕洟未安上也
　　防曰自目出曰涕自鼻出曰洟
　　伊川曰六说之主隂柔小人说髙位而处之天下孰肯与也求萃而人莫之与其穷至于赍咨而涕洟也赍咨咨嗟也人之絶之由己自取又将谁咎为人恶絶不知所为则陨获而至嗟涕真小人之情状也小人所处常失其宜既贪而从欲不能自择安地至于困穷则颠沛不知所为六之涕洟葢不安于处上也君子慎其所处非义不居不幸而有危困则泰然自安不以累其心小人居不择安常履非据及其穷廹则陨获躁挠甚至涕泣为可羞也未者非遽之辞犹俗云未便也未便能安于上也隂而居上孤处无与既非其据岂能安乎
　　【巽下坤上】
　　伊川曰为卦坤上巽下木在地中为地中生木木生地中长而益髙为升之象也
　　升元亨用见大人勿恤南征吉
　　白云曰天地万物皆有升在人则位之升谓之升徳之升亦升也升位则足以行道升徳则足以进道是以元亨之理在焉升位而见大人故无附丽小人之失升徳而见大人则日入于君子之涂故用见大人可以无忧而有庆也南为眀方阳之位也君之所也君子之类也故南征无不吉也
　　彖曰柔以时升巽而顺刚中而应是以大亨用见大人勿恤有庆也南征吉志行也
　　伊川曰以二体言柔升谓坤上行也巽既体卑而就下坤乃顺时而上升以时者谓时当升也柔既上而成升则下巽而上顺以巽顺之道升可谓时矣二以刚中之道应于五五以中顺之徳应于二能巽而顺其升以时是以元亨也彖文误作大亨凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则已之福庆而福庆及物也南人之所向南征谓前进也前进则遂其升而得行其志是以吉也白云曰柔道不升则沈潜无以自逹所谓沈潜刚克者亦柔以时升之义也巽有入之道坤有顺之义二五刚中而应故可升而大亨也
　　象曰地中生木升君子以顺徳积小以髙大
　　伊川曰顺修其徳积累微小以至髙大也善不积不足以成名学业之充实道徳之崇髙皆由积累而至白云曰万物之升其象则如地中生木也自毫末以至合抱人莫见其升之之迹者以顺积而致之耳顺则不逆于徳积则为之有渐故能升而不已以极髙大不然则逆徳暴行未能升而困及之矣
　　初六允升大吉象曰允升大吉上合志也
　　吾斯之未能信未可升也自信矣而又信于人斯可升矣初居众爻之下上无正应疑若难升然孚于中者人必孚近比于二故能与九二刚中之大臣合志同升于君矣
　　九二孚乃利用禴无咎象曰九二之孚有喜也
　　白云曰书曰沈潜刚克故升之道亦以刚中而应而后大亨九二是也九二能以诚信之道孚于君乃利用禴无咎而有喜也必曰利用禴者事天地鬼神与事君其道一也
　　雷氏曰鬼神享徳不享味
　　伊川曰泽及天下是有喜也
　　九三升虚邑象曰升虚邑无所疑也
　　伊川曰三以阳刚之才正而且巽上皆顺之复有应援以是而升如入无人之邑其进无疑阻也
　　晦庵曰阳实隂虚而坤有国邑之象
　　六四王用亨于岐山吉无咎象曰王用亨于岐山顺事也
　　伊川曰昔者文王之居岐山之下上顺天子而欲致之有道下顺天下之贤而使之升进已则柔顺谦恭不出其位至徳如此周之王业用是而亨也四能如是则亨而吉且无咎矣四之才固自善矣复有无咎之辞何也曰四之才虽善而其位当戒也居近君之位在升之时不可复升升则凶咎可知故云如文王则吉而无咎也然处大臣之位不得无事于升当上升其君之道下升天下之贤已则止其分焉分虽当止而徳则当升也道则当亨也尽斯道者其惟文王乎
　　六五贞吉升阶象曰贞吉升阶大得志也
　　颐卦下三爻飬口体者也上三爻飬徳义者也升卦下三爻升其位者也上三爻升其徳者也六五以柔居尊谦虚接下下有九二刚中之臣为之应是得正而吉者也故曰贞吉升阶者其徳日新进进无已之义也羣贤并升君徳日进何忧乎天下之不治也故曰大得志也
　　上六冥升利于不息之贞象曰防升在上消不富也伊川曰君子于贞正之徳终日干干自强不息以上六不已之心用之于此则利也以小人贪求无已之心移于进徳则何善如之昬防于升极上而不知已唯有消亡岂复有加益也
　　【坎下兊上】
　　伊川曰为卦兑上坎下困者惫乏之义水居泽上则泽中有水也乃在泽下枯涸无水之象又上六在二阳之上而九二陷二隂之中皆隂柔掩于阳刚所以为困也君子为小人所掩蔽穷困之时也又曰困是处困之道道无时不可行
　　困亨贞大人吉无咎有言不信
　　伊川曰困而能亨且得贞正乃大人处困之道也故能吉而无咎有言不信当困而言人谁信之
