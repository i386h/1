<!-- { "loadSidebar": true } -->
　　南轩曰门柝之制足以防民之侵轶弓矢之利足以威民之不轨此皆小人之过恶显然易见可得而治也若夫事之情伪是非有无虚实此包藏于内有不可测者是以圣人制为书契故书以记久而明逺契以结信而止讼百官之务虽烦而以此治万物之情虽隐而以此察此决去小人无所容縦于其间也故必取诸夬者盖夬者决去小人而君子之道长者乎诚斋曰鸿荒之世民之初生非若今日之备器用便起居具服食也自斯人之饥而未知佃渔也圣人于是乎作为罔罟自斯人之肉食而未知粒食也圣人于是乎作耒耜自斯人之食货或有余或不足之偏匮也圣人于是乎作市易自斯人之寒而衣皮未知织纴之制也圣人于是乎作衣裳自斯人之出入厄于川隔而道断也圣人于是乎作舟楫自斯人之疲于负担而趼于逺涂也圣人于是乎作轮辔自斯人之虞于冦攘而懈于守御也圣人于是乎作门柝自斯人之知有耕耨而未知舂揄也圣人于是乎作杵臼自斯人之无爪牙以自衞而忧于搏噬也圣人于是乎作弧矢自斯人之穴处而病于湿垫也圣人于是乎作宫室自斯人之死而戚于蔂梩之掩也圣人于是乎作棺椁自斯人之穷于结绳而相欺无籍也圣人于是乎作书契十三卦之象厯乎五圣人而后备韩愈曰如古之无圣人人之类灭久矣又曰今吾与汝得安居而暇食优防以生死与禽兽异者宁可不知其所自邪
　　龚氏曰百官以治事有辨而不相乱也万民以察情尽而不相欺也
　　是故易者象也象也者像也彖者材也爻也者效天下之动者也是故吉凶生而悔吝着也
　　白云曰易之为书象而已象也者所以像天下之有象者也彖爻皆出于卦象已立之后彖所以内明一卦之材爻所以外效天下之动爻立然后吉凶生而悔吝着此成易之序也
　　阳卦多隂隂卦多阳其故何也阳卦竒隂卦耦其德行何也阳一君而二民君子之道也隂二君而一民小人之道也
　　横渠曰一其归者君子之道多其御者小人之理震坎艮为阳卦皆一阳二隂巽离兊为隂卦皆一隂二阳
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也过此以往未之或知也穷神知化德之盛也
　　夫子因咸九四极论感通之道夫以思虑之私心感物而所感狭矣天下之理一也途虽殊而其归则同虑虽百而其致则一物有万殊事有万变统之以一则无能违也故贞其意则穷天下无不感通焉故曰天下何思何虑用其思虑之私心岂能无所不感也日往月来寒往暑来此以往来屈伸明感通之理也屈则有伸伸则有屈所谓感应也故日月相推而生明寒暑相推而成嵗功用由是而成故曰屈信相感而利生焉前云屈伸之理矣复取物以明之尺蠖之行先屈而后伸盖不屈则无伸也龙蛇蛰藏所以存息其身而后能奋迅也盖不蛰则不能奋矣动息相感乃屈伸也因言屈伸往来之理而又推以言学亦有自然之机也精研其义至于入神屈之至也然乃所以为出而致用之本利其施用无适不安伸之极也然乃所以为入而崇徳之资内外交相养互相发也过此以往皆非圣人致用之道是以圣人未之或知也穷极隂阳神妙之理而知变化之所以然者乃义精仁熟德之盛也【集伊川晦庵】
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　当困而困当据而据道之正也非所困而困非所据而据皆自取之失道之甚是以名辱身危也如是死期将至所安之主可得见乎乃身死家亡之象也【兼取伊川白云】
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　白云曰君子以道存诸已而用于外在时是以藏器于身犹有待也括结也结则有阂凡无其道则括非其时则括动而不括然后出而有获此章盖语成器而后可动动亦必有时焉故也藏器于身有其道也髙墉之上斯其时也
　　汉上曰藏可用之器待可为之时动无结阂出则有获
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　白云曰小人非不知天下之所谓善恶亦非不知天下之祸福也盖昧于善恶几防之际故积而至于大恶以受天下之大祸者多矣圣人悯其愚而受祸也于是制刑以小惩之惩其小而诫于大则终无大恶大祸之虞是岂非小人之福哉此所以屦校灭趾于初然后终无咎也
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶
　　刘氏集传曰爲善得吉为恶得凶皆积累而至非一朝一夕之故也上居一卦之极而积恶已久能无凶乎
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑白云曰安危存亡治乱盖相代相生之道是以圣人居安虑危故终无危亡之患
　　子曰德薄而位尊知小而谋大力少而任重鲜不及矣易曰鼎折【之设反】足覆公餗其形渥凶言不胜其任也说见鼎九四
　　子曰知几其神乎君子上交不谄下交不渎其知几乎几者动之防吉之先见者也君子见几而作不俟终日易曰介于石不终日贞吉介如石焉宁用终日断可识矣君子知防知彰知柔知刚万夫之望
　　知几虽神妙然不必求之过逺不谄不渎即豫之六二所谓知几也几者始动之防也吉凶之端可先见而未著者也独言吉者见之于先岂复至有凶也君子明哲见事之几微故能其介如石其守既坚则其识愈明其心定其智明不俟终日其判别可见矣微则成彰柔则成刚理也君子明理故见防则知彰矣见柔则知刚矣知几如是众所仰也故賛之曰万夫之望或曰豫者先也是知几之道也吉凶悔吝生乎动为不知几者设【兼取潘氏伊川】
　　晦庵曰凡人上交必有些取奉底心下交必有些简傲底心所争只是些小于此察之非知几者不能
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　伊川曰顔子无形显之过夫子谓其庶几乃无祗悔也过旣未形而改何悔之有旣未能不勉而中所欲不逾矩是有过也然其明而刚故有一不善未尝不知既知未尝不遽改故不至于悔乃不逺复也殆甚也庶几近意言近道也
　　天地絪緼万物化醇男女构精万物化生易曰三人行则损一人一人行则得其友言致一也
　　晦庵曰絪緼交密之状醇谓厚而凝也言气化者也化生形化者也
　　伊川曰一隂一阳岂可二也故三则当损言致乎一也天地之间当损益之明且大者莫过此乎【易传】诚斋曰天下之事一则精二则粗天地人物皆然而况于万事乎故舜曰惟精惟一而仲尼亦曰言致一也致者力至之谓也羿致力而一于射故精于射王良致力而一于御故精于御使羿而欲为良良而欲为羿则两丧其固能矣尧舜禹汤文武周孔之治仁义皆致一也
　　子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　汉上曰动而与之者安其身而后动也语之而应者平其心而后语也求而与之者定其交而后求也知道之人所居而安动则人与之故曰身安而国家可保也此大学身脩而后家齐国治之意也
　　子曰乾坤其易之门邪干阳物也坤隂物也隂阳合德而刚柔有体以体天地之撰以通神明之德其称名也杂而不越于【音乌】稽其类其衰世之意邪
　　易之六十四卦皆从乾坤相索而出故乾坤乃易之门干阳物也坤隂物也物犹象也言乾坤者实隂阳之象也隂阳合德而刚柔有体者言乾坤交合而六十四卦刚柔之体遂成撰造化之谓也夫四时迭运五行攸叙万物之所以生遂皆天地之造化也圣人作易盖体天地之造化也通谓合而为一也天地有神明之德圣人之易与天通其称名杂而不越者言六十四卦其称名虽杂而不越乎乾坤刚柔之道亦犹天地之间万物虽多不出于隂阳消长之理也考其言之类而知其为衰世之意者谓其防逺其辞文其言曲而中其事肆而隐也虽然亦非上古淳质之时思虑所及也盖世衰则得失弥彰故以为衰世之意盖指文王与纣之时也
　　夫易彰往而察来而微显阐幽开而当名辨物正言断辞则矣其称名也小其取类也大其防逺其辞文其言曲而中其事肆而隐因贰以济民行以明失得之报取卦之象而推及往古之得失者彰往也玩易之占而逆知方来之吉凶者察来也显者则微之使求其原幽者则阐之使见其用所谓显道神德行也开明义理而各当其名谓卦也辨物谓象也正言爻彖之辞也断辞断之以吉凶者也其称名也小其取类也大托象以明义因小以喻大也防逺者达之于天下而意有余使人思而得之也辞文者不直言所论之事乃以义理明之使人玩而得之也其言曲而中者谓随物屈曲而各中其理也其事肆而隐者谓事显而理微也因贰以济民行者谓因其疑贰不决恐惧易入之时以济民行告之以吉凶悔吝之辞使知失得之必报也【兼取注防横渠汉上白云】
　　易之兴也其于中古乎作易者其有忧患乎
　　白云曰易始于包牺而兴于文王故曰中古作易者其有忧患乎盖谓文王也说者谓既有忧患则须脩德以避患故明九卦为德之所用误矣夫圣人脩德又岂系于忧患乎而孔子言此者盖以圣人居崇髙之位道行于天下为帝为王参天地賛化育则易行乎其中矣固不必有作也及其道不行于天下而忧患天下后世之深欲力以斯文昭示来世则不得不作矣此文王所以蒙大难而作易也然则孔子道不行而系易其亦所谓忧患者乎故忧患者盖忧患后世不复与闻斯道也
　　是故履德之基也谦德之柄也复德之本也恒德之固也损德之脩也益德之裕也困德之辨也井德之地也巽德之制也
　　九卦皆反身脩德之事圣人体易六十四卦备于身九卦其要也○基所以立也故君子非礼弗履○柄所以持也君子之德谦为可执○复则复于善也人性本善○恒者守不变而常且久也人而无恒不可以作巫医○损去其害德者德自此而脩矣○益者日益以増而进故裕然有余也○困穷之时不待言而德自辨矣风雨然后知鸡鸣之不已嵗寒然后知松柏之后凋也○井犹性也井则安而不移故为德之地○巽顺于理故能决制事变也
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐
