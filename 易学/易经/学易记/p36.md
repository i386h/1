<!-- { "loadSidebar": true } -->
　　诚斋曰邪不闲不可与言存诚伪不去不可与言着诚是故中孚之诚不可不防其有他也然责子在初闲家亦在初防心亦在初若生子在初见于书责子之法也闲有家志未变见于家人之初九闲家之法也虞吉志未变见于中孚之初九防心之法也虞之为言防也儆无虞戒不虞是也不及其初志之未变而防之俟其亡而追炎而扑曲而揉决而隄则噬脐矣一贞之外无非妄一诚之外无非伪妄与伪皆所谓有他者也如御寇贼如避风雨察吾心一毫有他则惕然而不安则防之周矣不忠不信不习当如曽子之所省者三勿视勿听勿言勿动当如顔子之所克者四其庶矣乎不燕不安也
　　不燕谓非安于中孚之道者也
　　九二鸣鹤在隂其子和之我有好爵吾与尔靡之象曰其子和之中心愿也
　　鹤鸣于幽隂之中而其子和之者必至之理中心之愿不期应而应之也好爵者乃孟子所谓尊爵也天爵也良贵也靡共也同也人之善性本同也恻隐之心人皆有之是吾与尔同也系辞曰君子居其室出其言善则千里之外应之况其迩者乎说者多以好爵为爵禄之爵言人慕爵禄之心同殊非中孚之义惟郭子和有所不安而以美道释之然其说亦晦微孟子仁义忠信之辨好爵之义后世殆难明也
　　六三得敌或鼓或罢【音疲】或泣或歌象曰或鼔或罢位不当也
　　白云曰自一卦论之则三四为虚中自爻言之则六三之不当位又不若六四之能虚己也且中孚之道不立已何得敌之有得敌则有已故物或怒之则鼓或困之则罢或悲之则泣或乐之则歌四者有感于外而动于中者也感于外而动于中不能忘敌也不能忘敌有我之过也惟中孚虚己无与为敌外物之来如投虚然或怒之则无鼓也或困之则无罢也或悲之则无泣也或乐之则无歌也举无得敌之理则其道全矣
　　六三之所以得敌以有私系之心也
　　六四月几望马匹亡无咎象曰马匹亡絶类上也伊川曰四为成孚之主居近君之位处得正而上信之至当孚之任者也月臣象也月几望盛之至也已望则敌矣臣而敌君祸败必至故以几望为至盛马匹亡四与初为正应匹也孚道在一四旣从五若复下系于初则不一而害于孚为有咎矣故絶其类而上从五则无咎类谓应也系初则不进不能成孚之功也
　　九五有孚挛如无咎象曰有孚挛如位正当也
　　九五中正居尊下无系应诚而不私可谓尽中孚之道者也天下之心固结挛如盖不期然而然者矣然爻辞不称吉而止称无咎者何哉此爻无咎与艮卦之无咎大意相类即圣人处无过之地也其吉也何待言而后见哉位正当者盖美其有天德而居天位也
　　上九翰音登于天贞凶象曰翰音登于天何可长也鸡之所以名翰音者以将鸣则必振戛其羽也飞鸟之中善鸣而不善飞者唯鸡为然故取以为喻中孚之为卦柔在内而刚得中也上九刚在外而不中中无其实而名髙之象飞鸟之音宜下不宜上登于天逆而不顺可知也逆而不顺何可乆也孟子曰七八月之间雨集沟浍皆盈茍为无本其涸也可立而待也故声闻过情君子耻之人有无实之虚名遂任之髙显之位以有所正则必有败事之防赵以赵括正拒秦之师晋用殷浩将以正桓温能勿防乎【取雷氏説】
　　【艮下震上】
　　阳大隂小四隂二阳又二五中位皆隂居之二阳失位而不中小过之义也
　　小过亨利贞可小事不可大事飞鸟遗之音不宜上宜下大吉
　　伊川曰过者过其常也若矫枉而过正过所以就正也事有时而当然有待过而后能亨者故小过自有亨义利贞者过之道利于贞也不失时宜之谓正过所以求就中也所过者小事也飞鸟遗之音谓过之不逺也不宜上宜下谓宜顺也顺则大吉过以就之盖顺理也过而顺理其吉必大
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　注曰矫枉过正应时所宜不可常也上则乘刚逆也下则承阳顺也
　　小过小者过而亨也谓事有失之于偏矫其失必待小有所过然后偏者反于中而得亨矣丧欲速贫死欲速朽闻斯行之有父兄在其言皆小有所过也时当过而过乃非过也时之宜也乃所谓正也二五隂柔得位能致小事吉耳不能济大事也大事非阳刚之才不能济三不中四失位是以不可大事也凡刚非二五皆非得位中孚虚中而实外舟虚之象也小过内二阳外四隂有飞鸟舒翼之象飞鸟遗音能下不能上上则逆而下则顺也【集粹言诚斋】
　　象曰山上有雷小过君子以行过乎恭丧过乎哀用过乎俭
　　伊川曰雷震于山上其声过常故为小过君子于事之宜过者勉之行过乎恭丧过乎哀用过乎俭是也当过而过乃其宜也
　　耿氏曰天下之中制贤者过之不肖者不及圣人欲率作天下之不及故于斯三者宁欲其过焉礼与其奢也宁俭丧与其易也宁戚是也
　　初六飞鸟以凶象曰飞鸟以凶不可如何也
　　初六以隂柔之质其分在下宜以止静安分者也上应于四有不安其分而欲上之心宜下而欲上宜止而欲进则必有行险侥幸非分妄求之事如飞鸟务上而不已故曰以凶言用此以致也不可如何也犹云吾末如之何也已矣【取雷氏】
　　六二过其祖遇其妣不及其君遇其臣无咎象曰不及其君臣不可过也
　　小过之义小者过则小人过君子臣过其君子孙过其父祖其义一也祖者人之始故初有祖之象阳一君而二民九三以阳居一卦之上故有君之象妣配也二之位过于初故曰过其祖不及于三故曰不及其君子孙之位望过其父祖则所以显其父祖也以顺正之道履其祖武而位望过之其德可以配其祖则孝于家之道也以顺正之道上承其君而不僣越乃合臣之分此忠于国之道也孝与忠臣子之道尽矣何咎之有哉故曰无咎盖过乎祖则有继世之誉过乎君则有犯上之嫌故象曰不及其君臣不可过也【兼取刘仲平雷氏説】
　　九三弗过防之从或戕之凶象曰从或戕之凶如何也九三弗能过上六故曰弗过大者不能过小者则宜防之若不能防之而从焉则戕之者至而凶矣戕害也义与或击之同盖从小人乃致凶之道或者有时而至也
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　雷氏曰九四刚失位而不中其称无咎何也九四以阳居隂在上卦之下而又下应于初则是能量其时图小不图大务下不务上者也初在下而欲上故凶四在上而欲下故无咎小过之时小人得位而势过君子君子失位而不能过小人阳为君子隂为小人九四君子之失位者也故曰弗过君子失位而不能过小人亦当逊言以相待遇不可甚疾而遽絶之故曰遇之孔子不絶阳虎是也君子和而不流虽逊言以遇小人亦不可遂与同流而俱往往则与小人同及于败故曰往厉然则如之何必敬戒洁身以防小人之患故曰必戒此危行言逊之道也小人虽一时得志而终不久此所以往则危也故象曰往厉必戒终不可长也小人得志君子失位皆天也顺天者存逆天者亡小过之时君子当逊言以逺害而已其可大有为乎故曰勿用犹干之初九不可以有为也当此之时君子自守其正久而不改以待天时之复斯可矣故曰永贞小人不可长而君子永贞则终有以过之矣九四君子矣其艰如此者失位而已故象曰位不当也
　　六五密云不雨自我西郊公弋取彼在穴象曰密云不雨已上也
　　东坡曰已上者势不可复下之辞六五之权足以为宻云而终不可为雨者次于西郊而不行岂真不能哉其谋深也当是时也必有宂其间而为之用者故戒之曰公弋取彼在宂君子之居此茍无意于盗莫若取其在宂者以自明于天下而天下信之在宂者隂物也所谓五之腹心是也公谓五也五若无他则于彼在宂者弋而取之而去其所谓腹心之隠疾则隂过之祸庶乎其可无也
　　宻云不雨自我西郊指上六而言也隂阳和则为雨隂气盛而上阳气微而不能和则为宻云而不能为雨故曰宻云不雨西隂之所也自我西郊则隂盛而权专于隂所乃臣过其君之象也上六隂柔不中之小人而居亢极之位是屯其君之膏云虽宻而不能为雨也弋射而取之也宂者隂之所安也小人得君之宠居髙位自以为安五能弋而取之则隂过之祸庶乎其可息也已上犹云已极谓不可不取也王公君上之通称
　　上六弗遇过之飞鸟离之凶是谓灾眚象曰弗遇过之已亢也
　　九四曰弗过遇之言君子失位不能过越小人而待遇之也上六曰弗遇过之谓弗与阳合而过之也小人得志踈逺君子骄亢过极其凶必矣如飞鸟穷上而无所托则颠坠必矣离犹罹也所谓自遗其咎者也是谓灾眚葢言灾由自作也观梁冀□□之徒则可知矣【兼采雷氏佚庵】
　　【离下坎上】
　　伊川曰为卦水在火上水火相交则为用矣各当其用故为既济天下万事已济之时也
　　既济亨小利贞初吉终乱
　　白云曰已济难为既济方将济难为未济名卦之义甚明然则既济之亨可知矣初吉者既济无不吉也道穷则变未济终焉故终乱也终乱不乱则在人耳圣人慎终如始又岂有终乱之道乎
　　既济亨之大者也而云亨小者刘氏谓三阳得位能下三隂六爻皆亨是以大亨小也子夏传曰阳已下隂万物既成也利贞者时既济矣固宜贞固以守之也小者亨也之句与防如何也吉相承也同
　　彖曰既济亨小者亨也利贞刚柔正而位当也初吉柔得中也终止则乱其道穷也
　　白云曰小者皆亨故曰既济小或未亨非既也既者皆尽之辞利贞者以六爻刚柔皆当位而济以是知其利贞也六二柔得中也初二皆卦之始也故为初吉终止则乱者止谓难止则乱至也犹上六濡首之厉是也难止则乱至有不至者何也盖难止乱至者象当然也有不至者圣人维持之力也
　　诚斋曰出多难而入无难是为既济之世当是之时小者亦亨况大者乎盖无一人不亨无一物不亨无一事不亨也如济川焉舍川而陆舍舟而毂危者安险者济何忧之有然人皆儆于洪流莫或儆于夷涂人皆惧于覆舟莫或惧于覆车是以初吉而终乱也秦灭六国而秦自灭晋平吴乱而晋自乱隋取亡陈而隋自亡惟圣人能内外无患自非圣人外宁必有内忧此鄢陵之胜范文子所以忧晋之必祸也盖人之常情多难则戒戒则忧忧则吉无难则骄骄则怠怠则乱圣人见其初吉而探其终乱惟能守之以贞固而不移持之以忧勤而不怠则可以免终乱而不穷矣故戒之曰利贞又曰终止则乱其道穷也刚柔正谓六爻刚居刚位柔居柔位柔得中谓六二终止谓上六柔怠自画非克终既济之才
　　象曰水在火上既济君子以思患而豫防之
　　伊川曰水火既交各得其用为既济时当既济惟虑患害之生故思而豫防使不致于患也自古天下既济而致祸乱者盖不能思患而豫防也
　　初九曳其轮濡其尾无咎象曰曳其轮义无咎也未济之初六濡其尾以隂柔之才当未济之初不度德量力而进不能济而取吝也既济之初九以曳轮而濡尾见其用力之难也以阳刚得正之才上复有应而当既济之初难既济而犹濡其尾信乎非小才小智之所能也虽濡其尾于义何咎
