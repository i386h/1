<!-- { "loadSidebar": true } -->
　　钦定四库全书　　　　经部一
　　学易记　　　　　　　易类
　　提要
　　【臣】等谨案学易记九卷元李简撰简里贯未详自序称已未嵗承乏倅泰安已未为延祐六年盖仁宗时也其书所采自子夏易传以逮张特立刘肃之説凡六十四家一一各标姓氏其集数人之説为一条者亦注曰兼采某某其不注者则简之新义矣大抵仿李鼎祚集觧房审权义海之例自序称在东平时与张中庸刘佚庵王仲徽聚诸易觧节取之张与王意在省文刘之设心务归一説仆之所取宁失之多以俟后来观者去取又称已未嵗取向所集重加去取则始博终约盖非茍作故所言多淳实不支其所见杨彬夫五十家解单沨三十家解今并不存即所列六十四家遗书亦多散佚因简所辑犹有什一之传则其功亦不在鼎祚审权下也乾隆四十四年七月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　学易记原序
　　伊川先生尝云学易者当看王辅嗣胡翼之王介甫三家文字令通贯然后却有用心处时先生易未出也及温陵曽献之集大易粹言于世则学者知有所宗而三家之説不无去取也嵗在壬寅春三月予自泰山之莱芜挈家迁东平时张中庸刘佚庵二先生与王仲徽辈方聚诸家易解而节取之一相见遂得厠于讲席之末前后数载凡读六七过其书始成然人之所见不能尽同其去取之间则亦不能无少异大抵张与王意在省文刘之设心务归一说仆之所取宁失之多以俟后来观者去取也仆居莱芜几二载当时所读之易止有王辅嗣与粹言而已诸家之説则未之见也六百日之间节取粹言凡三度前贤之説或中心有所不安则思之夜以继日虽在道路鞍马间与窗下无少异脱有所得随即书之以待它年读之验其学之进与否也比迁东平积谬説百余段及得胡安定王荆公南轩晦庵诚斋诸先生全书及杨彬夫所集五十家解单沨所集三十家解读之谬説暗与前贤之説相合者十有二三私心始颇自信今卷中凡无名字者以兼采诸人之意合而为一説不能主名亦或有区区管见辄不自揆而厠于其间者其初心将便观览而传于家非敢有意传诸人以取著述之名也亲友之间有坚欲求观而不能违者或复为人録去予甚患之已未嵗承乏倅泰安山城事少遂取向之所集学易记观之重加去取焉噫亲友相知相爱由此书谤罪于朋侪亦由此书它日必有能辨之者中统建元庚申秋七月望日信都李简序

　　诸儒姓氏
　　卜氏【商】子夏【经解】　　　王氏【弼】　辅嗣【注】
　　韩氏【伯】康伯【注繋】　　　孔氏【頴达】仲逹【防】
　　希夷陈氏【博】　图南　　安定胡氏【瑗】　翼之
　　濓溪周氏【惇颐】茂叔　　康节邵氏【雍】　尧夫
　　涑水司马氏【光】君实　　临川王氏【安石】介甫
　　徂徕石氏【介】　守道　　东坡苏氏【轼】　子瞻
　　明道程氏【颢】　伯淳　　伊川程氏【颐】　正叔
　　横渠张氏【载】子厚　　广平游氏【酢】　定夫
　　龟山杨氏【时】中立　　兼山郭氏【忠孝】立之
　　白云郭氏【雍】子和　　东莱吕氏【祖谦】伯恭
　　龚氏【原】　　深甫　　徐氏【君平】
　　邵氏【秬】　　　　　　范氏【谔昌】
　　耿氏【南仲】　希道　　汉上朱氏【震】　子
　　平原单氏【沨】　　　　童溪王氏【宗传】景孟
　　潘氏【梦旂】　天锡　　余氏【童】
　　郑氏【东卿】　　　　　　王氏【师心】
　　晦庵朱氏【熹】　元晦　　南轩张氏【栻】敬夫
　　诚斋杨氏【万里】庭秀　　京口先生
　　西溪李氏　　　　　　刘氏【牧】　　长民
　　榕台林氏　　　　　　黄氏【林中】
　　郑氏【汝谐】　　舜举　　宋氏【齐愈】
　　陈氏【子明】　　　　　　荀氏
　　学士钱氏【藻】　　　　　于氏【寳】
　　宋氏【咸】　　　　　　　庄氏
　　都氏　　　　　　　　牧氏
　　李氏【元量】　　　　　　辛氏
　　淩氏　　　　　　　　孙氏【谔】
　　博士李氏　　　　　　袁氏【机仲】
　　景氏【绍】　　　　　　　杨氏【彬夫】
　　西山真氏【徳秀】景元　　鹤山魏氏【了翁】华夫
　　浑源雷氏【思】　西仲　　闲闲赵氏【秉文】周臣
　　中庸张氏【特立】文举　　佚庵刘氏【肃】才卿

　　学易记图説
　　朱文公曰近世説易者于象数全然濶畧其不然者又太拘滞支离不可究诘故推本圣人经传中説象数者只此数条以意推之以为足以上究圣人画卦作易之本防下济生人观变玩占之实用
　　文公此説甚惬愚意然仆所取之图则亦不能尽同也其六十四卦方图盖因推广河图而得之也理与象数备见于图伏羲八卦既画此图巳具天地间真先天之注脚也

<经部,易类,学易记,图说>
　　河图洛书之数邵尧夫传于李挺之挺之传于穆伯长伯长传于种明逸明逸传于陈图南
　　河图九宫戴九履一左三右七二四为肩六八为足五居中央縦横皆十五伏羲观河图而画八卦者此也其图以五竒数统四偶数而各居其所盖中者为主而外者为客正者为君而侧者为臣也縦横参伍无适而非十五此变化无穷之所以为妙也洛书之位天以一生水而地以六成之居北地以二生火而天以七成之居南天以三生木而地以八成之居东地以四生金而天以九成之居西天以五生土而地以十成之居中阳数竒故一三五七九皆属乎天所谓天数五也隂数偶故二四六八十皆属乎地所谓地数五也天地之数各以其类而相求所谓五位相得而各有合也积五竒而为二十五积五偶而为三十合是二者而为五十有五此洛书之全数也文王后天八卦之位盖出乎此故曰河出图洛出书圣人则之或曰河图洛书其图虽古今无説不知伏羲见河图时怎生消息取数画卦定位来子于易学用心非一日亮有所见盍为我言之曰先天论数其体有三后天论数其用有二盖先天明易之体后天明易之用也何谓三天地有竒偶之数天一地二是也先天有自然之数干一兑二是也五行有生成之数水一火二是也河图九宫縦横十五先天取数三者不遗此孔子所谓参伍以变错综其数通其变遂成天地之文极其数遂定天下之象也先天则河图后天则洛书其説具见于后

<经部,易类,学易记,图说>
　　先天干一位在南方兑二位在东南离三位在东方震四位在东北巽五位在北方坎六位在西北艮七位在西方坤八位在西南系辞自天地定位至坤以蔵之明先天也
　　阳极于九故干位南方隂极于二故坤位西南盖阳主进而隂主退也金之生数四故兑位东南木之成数八故震位东北其离巽坎艮之位皆取先天自然之数巽得五数位当居中其所以居一者一乃一元之气散之则为五行敛之则复一元也或曰八卦之中巽何独能运五行而复太极曰巽风也风之性无徃而不入又顺理而能行权也八卦定位或以隂阳或以五行或以自然之数参取互见九宫无遗亦縦横十五之义也向使巽便能居一则五为无用之数矣説卦曰震东方也兑正秋也离也者明也坤也者地也或言体或言用或言时或言方所亦此互见之意也又乾坤父母也长男长女位乎外少男少女居左右此亦天下之通情也后天八卦出于洛书以震代离盖取木之生数也故万物出乎震东方又有木之成数故巽得次震而代兑也以离代干火之成数七也以兑代艮以干代坎取四九金生成之数也以坎代巽者水生成之数在北也以艮代震取土生成之数位乎东北终始万物也六子従干变易方所独坤居西南不动者亦阳动隂静之意也

　　天地之初一气而已云太极者一气未分之初欤一气既分轻清者为天重浊者为地是生两仪也两仪既分则金木水火四方之位列是生四象也万物出乎震而齐乎巽得天三地八生成之数震阳木巽隂木之象也木生火天七火之成数万物皆相见离为南方之卦也火生土隂极于二故坤位西南万物皆致养焉故曰致役乎坤土生金説乎兑战乎干得四九生成之数兑隂金干阳金之象也金生坎水正北方之卦于时为冬万物归根复命之时也水受制于土故艮居东北万物之所成终而所成始也元而贞贞而元无有已也艮也者其造化循环之枢欤



　　太极判而为天地天地之中又有隂阳刚柔孔子所谓立天之道曰隂与阳立地之道曰柔与刚也隂阳之中又有隂阳其法一而二二而四四而八其叙干一兑二离三震四巽五坎六艮七坤八首干尾坤以隂阳先后为数也

<经部,易类,学易记,图说>
<经部,易类,学易记,图说>
<经部,易类,学易记,图说>
<经部,易类,学易记,图说>
<经部,易类,学易记,图说>
　　孔子云天地定位山泽通气雷风相薄水火不相射八卦相错者此也非止乎此也八卦之中分列五十六卦亦皆首尾相错夬与复相错睽与革相错其余相次至于谦剥皆相错又非止乎此也干与坤相伏故相对夬与剥相伏又相对其余相次至于复姤悉皆两两相伏阳根于隂隂根于阳隂阳之精互蔵其宅洪紫防此图其自然之理盖出于伏羲八卦次序图因而重之而为六十四也此图传世始于迈邪其亦有所受也邪是因见尧夫干南坤北之先天遂更而为此图邪要之有天地以来便有此象伏羲既画之后此图已具天地之间矣

<经部,易类,学易记,图说>
<经部,易类,学易记,图说>
<经部,易类,学易记,图说>
