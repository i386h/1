<!-- { "loadSidebar": true } -->
　　白云曰前章自作易生蓍终于性命而止此章复因性命之説而详言之以见易之爲书所以能至于命者以本乎性命之理故也性命之理即天地人之道也性命本一故中庸言天命之谓性孟子言君子不谓性命因天地人而言之则天道之谓命人道之谓性于是乎有别矣是以隂阳刚柔仁义各异其名也隂阳者天之二道也刚柔者地之二道也仁义者人之二道也天地人之道各二所谓三才而两之也自六画成卦而后三才隂阳之位具于是乎迭用柔刚之爻以居之则变化见矣故曰六位而成章也章者变化之道明见之谓也分隂分阳非谓立天之道隂阳也言三才二道皆一爲隂一爲阳也迭用柔刚非谓立地之道柔刚也言三才隂阳分爲六画迭爲九六柔刚居之也故三才二道不兼九六言之则曰六画兼明九六刚柔而后谓之六位是以六画成卦特有其象而已至六位成章而后道大明也
　　伊川曰昔者圣人立人之道曰仁与义孟子曰仁者人也亲亲爲大义者冝也尊贤爲大唯能亲亲故老吾老以及人之老幼吾幼以及人之幼唯能尊贤故贤者在位能者在职唯仁与义尽人之道尽人之道则谓之圣人
　　汉上曰隂阳气也刚柔者气聚而有体也
　　晦庵曰兼三才而两之总言六画又细分之则隂阳之位间杂而成文章也
　　天地定位山泽通气雷风相薄水火不相射八卦相错数徃者顺知来者逆是故易逆数也
　　此言先天也其方位具首卷易以乾坤象天地故则河图而定位也山泽异体而其气通雷风相薄而相助薄迫也水火相资而不相厌八卦相交而成六十四然后吉凶得失可得而前知也数徃者顺谓数已徃之事则顺而易知也知来者逆谓预度未来之事则逆而难知也易之道无他其于未来之事可逆睹而前知也故曰易逆数也
　　雷以动之风以散之雨以润之日以晅之艮以止之兊以説之干以君之坤以藏之
　　此卦位与上章同
　　上言八卦自然之象此言八卦自然之用雷以动之故蛰者奋勾者萌风以散之故结者解甲者拆雨以润之则物长日以晅之则物成动与散所以生之也润与晅所以长之也长则有极故艮以止之有止则有所説故兊以説之万物自动而止自止而説物极矣而莫爲之君则无主乃乱故干以君之所以治之也治之而已无以安之犹不得所也坤以藏之所以安之也六子者用也乾坤者体也六子者事也乾坤者道也【集耿氏龚氏】
　　帝出乎震齐乎巽相见乎离致役乎坤説言乎兊战乎干劳乎坎成言乎艮
　　此卦位乃文王所定所谓后天之学也此章言帝出乎震之八者所以妙万物之神后言万物出乎震之八者所以释前言也帝者天之主宰天道始于震万物从之皆出而有生生而齐齐毕出也至离而明明则可见至坤而养养而后物成物成则説干以纯阳居隂地故隂阳相薄而战也坎位北方于时则爲冬万物归根复命之时也散之于春而敛之于冬观海水于冬夏则可知矣故曰劳乎坎汉上曰水性劳而不倦艮介于东北之地乃春冬之交万物之所从出入既成其终复成其始故曰成言乎艮此虽万物之情实天道也
　　万物出乎震震东方也
　　南轩曰震于方爲东于时爲春万物从之而出也
　　齐乎巽巽东南也齐也者言万物之洁齐也
　　南轩曰方物之出也草昧而不齐汚秽而不洁至于东南然后洁齐也
　　离也者明也万物皆相见南方之卦也圣人南面而听天下向明而治盖取诸此也
　　刘氏集传曰离于方爲南于时爲夏万物亨嘉之时也其材爲明明则物相见矣故圣人南面而治者所以向明而与万物相见也
　　坤也者地也万物皆致养焉故曰致役乎坤
　　坤所以养万物万物所以养人致养乃以释致役也
　　兊正秋也万物之所説也故曰説言乎兊
　　物成而后可説
　　战乎干干西北之卦也言隂阳相薄也
　　干位西北秋冬之交万物感阳气而生至此则既成实矣遇风霜而凋落乃隂阳相薄交战之时也
　　坎者水也正北方之卦也劳卦也万物之所归也故曰劳乎坎
　　观海水于冬夏则可知矣故曰劳乎坎汉上曰水性劳而不倦
　　艮东北之卦也万物之所成终而所成始也故曰成言乎艮
　　八卦或言方或言时盖互见也诚斋曰艮东北也北者冬也物所终而止东者春也物复动而始动而复止止而复动物莫穷其用始而复终终而复始物莫知其际艮也者其造化循环无端之枢欤然则造化之仁庸有既乎天地之大德曰生吾于艮见之矣
　　神也者妙万物而爲言者也
　　伊川曰神是极妙之语
　　白云曰道则道也易则书也圣人则人也独神爲无方而三者皆有之故道亦有神易亦有神非别一物唯以其道之见于用而妙万物名爲神也易与圣人之神皆一也因妙万物而言爲神故曰妙万物而爲言也诚斋曰神难言也而仲尼屡言之曰神无方又曰隂阳不测之谓神又曰惟神也故不疾而速不行而至今又曰神也者妙万物而爲言非仲尼不能言天下之至神噫敛天地于八卦不见其有余散八卦于天地不见其不足其天地之神乎其易之神乎
　　动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　汉上曰动挠燥说润终始万物者孰若六子然不能以独化故必相逮也不相悖也通气也然后能既成万物
　　诚斋曰六子变化不言乾坤非不言也六子之功即乾坤之功也故舜以五人治文王以多士宁
　　明道曰冬至一阳生而每遇至后则倍寒何也隂阳消长之际无截然断絶之理故相搀掩过如天将晓复至隂黒亦是理也息止也生也止则便生不止则不生艮终始万物
　　艮不言山者盖艮有终始万物之义而山不能兼此义既尽也
　　干健也坤顺也震动也巽入也坎陷也离丽也艮止也兊説也
　　此章述八卦之训诂状八卦之性与才也其性至刚而其才不息者干之健也其性至柔其才善承者坤之顺也阳刚宜在上居乎二隂之下必动之象也在上则止矣此震之反乎艮也隂柔顺乎阳者也伏于二阳之下善入者也在上则见而説矣此巽之反乎兊也阳明而隂闇阳易而隂险故一阳掩于二隂则爲陷一隂附于二阳则爲丽健动陷止刚之象柔丽入说柔之体【兼取横渠龚氏】
　　干爲马坤爲牛震爲龙巽爲鸡坎爲豕离爲雉艮爲狗兊爲羊
　　干爲马健而能行　坤爲牛顺而能载也　震爲龙邵康节曰重渊之下有动物非龙乎　巽爲鸡巽主号令鸡能知时　坎爲豕汉上曰豕水畜也美脊刚鬛坎中阳垂耳俯首而尾不足本末隂也　离爲雉火有文明之象也　艮爲狗守内而捍外也　兊爲羊外柔而内很也远取诸物皆此类也
　　干爲首坤爲腹震爲足巽爲股坎爲耳离爲目艮爲手兊爲口
　　干爲首圆而在上也　坤爲腹虚而有容也　震爲足阳动于下也　巽爲股顺于下而动于上也　坎爲耳诚斋曰水内景有耳内聦之象　离爲目火外景有目外明之象　艮爲手外刚而能执止也　兊爲口南轩曰出言以説人饮食以説体也　此近取诸身也
　　陈图南曰八卦本配八体独阙其鼻乃以巽言股股系足也艮爲鼻巽爲手风能鼓舞万物而手之所以舞也盖艮爲鼻兊爲口山泽通气也巽爲手震爲足雷风相薄也
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兊三索而得女故谓之少女
　　白云曰乾坤天地父母皆一道也故乾坤主父母而言六子之变自下爲先一二三之义取于三画之初中上也王氏云索求也自坤而求阳皆男也自干而求隂皆女也卦变之义盖始于此故説卦首章曰观变于隂阳而立卦
　　干爲天爲圜【音圆】爲君爲父爲玉爲金爲寒爲冰爲大赤爲良马爲老马爲瘠马爲驳马爲木果
　　横渠曰干爲大赤其正色也爲冰健极而寒甚也白云曰系辞言包牺氏始作八卦以通神明之德以类万物之情皆所谓类万物之情也干之于八卦天之于三才君之于臣父之于子皆一道也是之谓类也干之道天之形人之首皆圜也爲玉粹而不杂也爲金刚而能变也寒冰西北之位也冰又坚刚之象也大赤干刚之色也马行健也良则善于其道也老则久于其道也瘠马取其骨健非羸弱之谓也驳马言其变木果圆象然圣人言此使学者知其道无乎不在也此亦举其大槩耳安能尽言天地万物之象哉触类而长之斯可矣自人言之则千夫长百夫长夫之于妻长之于幼亦皆干也自物言之宫室之覆车盖之象亦皆干也麒麟之于走兽鳯凰之于飞鸟泰山之于丘垤河海之于行潦亦皆干也山河虽坎艮之象方其于丘垤于行潦则干也至如虎狼有父子之仁蝼蚁有君臣之义孰谓干之道不有在于虎狼蝼蚁之间者乎故知其道无乎不在特知而用之者鲜矣八卦之象皆然【兼集南轩龚氏】
　　坤爲地爲母爲布爲釡爲吝啬爲均爲子母牛爲大舆爲文爲众爲柄其于地也爲黒
　　坤爲地万物所资生也　爲母有生育之功也　爲布爲釡言其成物以养人也言布则缣帛在其中爲吝啬隂性也亦阖藏之意　爲均广生而无所遗也　爲子母牛蕃生也　爲大舆厚载也　爲文言山川草木贲饰于外也　爲众其数偶也　爲柄有执也盖永贞之义　爲黒纯隂之色也
　　震爲雷爲龙爲黄爲旉爲大涂爲长子爲决躁爲苍筤竹爲萑苇其于马也爲善鸣爲馵足爲作足爲的颡其于稼也爲反生其究爲健爲蕃鲜
　　震爲雷阳以起也故相薄而有声　爲龙【説见上】爲黄隂阳交变之始其去乾坤未远也　爲旉下竒而上偶方春万物旉荣之象　爲大涂万物由之而出异乎艮之径路也　爲长子干一索而得也　爲决躁其性刚以动故善则爲决否则爲躁　爲苍筤竹春生其色青　萑苇根固而丛生也　其于马也爲善鸣动而有声也　爲馵足马后足右白曰骧左白曰馵取其健动也　爲作足走类也　爲的颡隂其上也　其于稼也爲反生复彖曰刚反又物之载甲而生者谓之反生　其究爲健爲蕃鲜变而至三则成干故健方生未盛故极则爲蕃鲜
　　巽爲木爲风爲长女爲绳直爲工爲白爲长爲高爲进退爲不果爲臭其于人也爲寡髪爲广颡爲多白眼爲近利市三倍其究爲躁卦
　　巽爲木顺而能曲能直也　爲风无所不入也　爲长女【见上】　爲绳直顺而直也　爲白以受采而无不入也　爲长爲高木象也　爲进退风性也又隂内则退阳外则进　爲不果爲臭风气所发也其于人也爲寡髪血隂也髪血之余也一隂伏于二阳之下则髪达乎上也寡　爲广颡二阳在上昭然显白爲多白眼爲近利市三倍小人之情急于利三倍言其甚也　其究爲躁卦凡物极则反故巽顺之至究则爲隂躁　爲工巧且顺也　爲不果内柔也内柔而外刚小人之象小人反眼若不相识故曰多白眼
　　坎爲水爲沟渎爲隐伏爲矫輮爲弓轮其于人也爲加忧爲心病爲耳痛爲血卦爲赤其于马也爲美脊爲亟心爲下首爲薄蹄爲曳其于舆也爲多眚爲通爲月爲盗其于木也爲坚多心
