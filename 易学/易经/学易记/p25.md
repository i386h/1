<!-- { "loadSidebar": true } -->
　　伊川曰三与上为正应上阴柔而无位不足以为援故上往则蹇也方蹇之时阴柔不能自立故皆附于九三之阳而喜爱之九之处三在蹇为得其所也处蹇而得下之心可以求安故以来为反犹春秋之言归也
　　诚斋曰九三以刚阳之才居艮止之极逢坎险于前锐欲往而济难也而圣人止之曰往进则必蹇来归则众喜何也三与上为应而上六隂柔不能主三以共济也此刘瑜陈蕃劝窦武速断大计而武不从之事也二子往而不反其济否何如也内二隂也
　　六四往蹇来连象曰往蹇来连当位实也
　　连犹泰卦拔茅连茹之谓也六四体柔处于蹇难之中安能独往而济蹇哉能来引九三之刚实则六二初六自当牵连而起矣以之同助九五以拯大难则难斯济矣张良力不能破楚而引韩彭狄仁杰力不能谋唐而引张柬之辈亦往蹇来连之象也【取雷氏说】
　　九五大蹇朋来象曰大蹇朋来以中节也
　　五居君位而在坎难之中是天下之大蹇也大难之世非至中至正之君而得朋来之助不能济也古人所谓非命世之才不足以定也居尊得位以中自节无过不及故得朋来
　　上六往蹇来硕吉利见大人象曰往蹇来硕志在内也利见大人以从贵也
　　蹇之极有出蹇之道上六隂柔才不足以济蹇以之往济难未可纾九三以刚正之才内怀硕大之德与已为应来求之共见九五大德之人协力同心以济蹇难何难之不可纾何蹇之不可出萧何之举韩信鲍叔之荐管夷吾其亦知此道也夫
　　【坎下震上】
　　伊川曰为卦震上坎下震动也动于险外出乎险也又雷雨之作盖隂阳交感和畅而缓散故为解解者天下患难解散之时也
　　解利西南无所往其来复吉有攸往夙吉
　　伊川曰西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其冝也如是则人心怀而安之故利如西南也汤除桀之虐而以寛治武王诛纣之暴而反商政皆从寛易也无所往其来复吉有攸往夙吉无所往谓天下之难已解散无所为也有攸往谓尚有所当解之事也夫天下国家必纪纲法度废乱而后祸患生圣人既解其难而安平无事矣是无所往也则当修复治道正纪纲明法度进复先代明王之治是来复也谓反正理也天下之吉也其发语辞自古圣王救难定乱其始未暇遽为也既安定则为可久可继之治自汉以下乱既除则不复有为始随时维持而已故不能成善治盖不知来复之义也有攸往夙吉谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也蹇解二卦皆东北之阳卦也而利西南者亦髙明柔克之义武王克商反商政政由旧即来复之义也释箕子囚封比干墓散鹿台之财发钜桥之粟以至崇德报功皆有攸往夙吉之谓也
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉伊川曰坎险震动险以动也不险则非难不动则不能出难动而出于险外是免乎险难也故为解解难之道利在广大平易以寛易而往济解则得众心之归也不云无所往省文尔救乱除难一时之事未能成治道也必待难解无所往然后来复先王之治乃得中道谓合冝也有所为则夙吉也早则往而有功缓则恶滋而害深矣既明处解之道复言天地之解以见　时之大天地之气开发交感而和畅则成雷雨雷雨作则万物皆生发甲拆天地之功由解而成故赞解之时大矣哉王者法天道行寛宥施恩惠养育兆民至于昆虫草木乃顺解之时与天地合德也
　　象曰雷雨作解君子以赦过宥罪
　　单氏曰坎在上则为云言泽未及物也此屯之象也坎在下则为雨言泽之及物也此解之象也解者物离乎难而更新之时也故赦过宥罪所以涤其旧而与之更新也
　　伊川曰赦释之宥寛之过失则赦之可也罪恶而赦之则非义也故寛之而已
　　白云曰古者罪有寛宥而无赦赦而释之者惟过失耳此过罪之不同也故康诰言人有小罪非眚而曰乃不可不杀谓罪也乃有大罪非终而曰时乃不可杀谓过也观解之象与康诰之言可见先王用刑之意
　　初六无咎象曰刚柔之际义无咎也
　　屯之初刚柔始交之时则以刚在下者得民也解之初刚柔际接之时则以柔居之者无咎初六承九二而应九四所谓以柔接刚也赦过宥罪亦用柔之义光武当拨乱之初奋乎昆阳破赤眉降铜马卒定祸乱者得以刚居初以贵下贱之义也天下既定谢西域礼匈奴却臧宫马武之请者得以柔居初无咎之义也【兼采雷氏】
　　九二田获三狐得黄矢贞吉象曰九二贞吉得中道也伊川曰九二以阳刚得中之才上应六五之君用于时者也天下小人常众刚明之君在上则明足以照之威足以惧之刚足以断之故小人不敢用其情然犹常存警戒虑其有间而害正也六五以阴柔居尊位其明易蔽其威易犯其断不果而易惑小人一近之则移其心矣况难方解而治之初其变尚易二既当用必须能去小人则可以正君心而行其刚中之道田者去害之事狐者邪媚之兽三狐指卦之三隂时之小人也获谓能变化除去之如田之获狐也获之则得中正之道乃贞而吉也黄中色矢直物黄矢谓中直也羣邪不去君心一入则中直之道无由行矣桓敬之不去武三思是也
　　诚斋曰多难既散有攸往夙吉九二以阳刚之才佐六五阴柔之主急于有为之时也则冝何先莫急于纪纲而又有急于纪纲莫先于法度而又有先于法度去小人是也霍光上官并受武之托丙魏恭显杂居宣之朝则是无难多难之始也故当解之世九二欲其获狐六三戒其致冦九四欲其解拇六五欲其退小人上六欲其射隼一卦六爻而去小人者居其五然则召天下之多难者果谁乎君人者亦何利于天下之多难而何乐于近小人以疎君子哉狐者小人之妖恭显是也拇者小人之贱通嫣是也隼者小人之鸷宪冀是也负乘者小人之僭莽卓是也一卦之中圣人五致意焉其防难也不为不详矣三狐三阴也一卦四阴而指其三者不指六五五君位也田者力而取之也矢者我直则壮也黄者中而不过也去小人而不力虽去必来去小人而不直虽行必革去小人而不中虽甚必乱三者尽矣又能贞固以守之则吉也不然郑朋得以入望之封伦得以入太宗矣
　　六三负且乘致冦至贞吝象曰负且乘亦可丑也自我致戎又谁咎也
　　六三阴柔居下卦之上处非其位犹小人冝在下负荷而且乘车非其据也昬乱之朝小人居君子之位人或以为当然蹇难既解君臣各从其正小人之居上者在宥罪之时王庭之鈇钺虽未加焉则已为天下所不容故致冦戎而夺取之其为丑恶亦甚矣贞吝者固执而罔有悛心之谓也且冦戎皆自己招又何咎于人哉
　　九四解而拇朋至斯孚象曰解而拇未当位也
　　诚斋曰四以阳刚之贤居近君之位当大臣之任而下比六三微贱在下之小人则君子之友望望然去之惟解散其小人则君子信其忠正而朋至矣故防子冯比八人者而申叔时逺之郭子仪任吴曜而僚佐去之拇体之微而在下者也小人之象也而汝也雷氏曰九四体震震为足六三在足之下拇之象也以阴柔而处下卦之上羣小之魁也茍不能解而退之则朋类去之而不信矣能解而不系焉则君子朋类来附而信之矣故曰解而拇朋至斯孚大臣不能逺小人则未称其位可知矣故象曰解而拇未当位也九四阳德终有称任之道故称未而已
　　六五君子维有解吉有孚于小人象曰君子有解小人退也
　　伊川曰六五居尊为解之主人君之解也以君子通言之君子所亲比者必君子也所解去者必小人也故君子维有解则吉也小人去则君子进矣吉孰大焉有孚者世云见验也可验之于小人小人之党去则是君子能有解也小人去则君子自进正道自行天下不足治也
　　诚斋曰六五当解之世为解之君虽以中和柔顺之资而有解散患难之功者维得解之要而已孰为解难之要维用九二九四一二大臣阳刚之佐以解散小人而已然则天下无多难有一难小人者多难之宗解难无多术有一术君子者解难之源故洪水非尧之难而四凶过于洪水四裔非四凶之威而一舜烈于四裔曰君子维有解吉言解之吉者维用君子一事而已
　　李元量曰难之未平则非刚过而出中者不足以有为难之既平则柔得尊位大中者能成无不解之功矣所谓君子者以其君国而子民则有爱人之仁焉故其于天下无有逺近众寡维有解而已斯其所以为吉欤有孚于小人使各退听在下则君子之仁至矣
　　上六公用射隼于髙墉之上获之无不利象曰公用射隼以解悖也
　　伊川曰上六尊髙之地而非君位故曰公但据解终而言也隼鸷害之物象为害之小人墉墙内外之限也害若在内则是未解之时也若出墉外则是无害矣复何所解故在墉上离乎内而未去也上解之极也解极之时而独有未解者乃害之坚强者也上居解极解道已至器已成也故能射而获之既获之则天下之患解已尽矣何所不利至解终而未解者悖乱之大者也射之所以解之也解则天下平矣白云曰六三负且乘悖乱之道隼之象也髙墉三之位也乘非负者所当乘墉非隼之所当处在三致戎犹负乘在上能获犹射隼也夫以上六解悖之道以获六三负乘之丑是以无不利也孔子曰君子藏器于身待时而动解悖有道所谓器也髙墉之上则其时也
　　【兊下艮上】
　　伊川曰为卦艮上兑下山体髙泽体深下深则上益髙为损下益上之义又泽在山下其气上通润及草木百物是损下而益上也又下为兑说三爻皆上应是説以奉上亦损下益上之义又下兑之成兑由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以增上之髙则危坠至矣岂非损乎故损者损下益上之义益则反是
　　损有孚元吉无咎可贞利有攸往曷之用二簋可用享伊川曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所往也损者损过而就中损浮末而就本实也圣人以宁俭为礼之本享祀之礼其文最繁然以诚敬为本多仪备物所以将饰其诚敬之心饰过其诚则为伪矣损饰所以存诚也二簋之约可用享祭言在乎诚而已
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　伊川曰损之道厚本损末之谓也故云曷所用哉二簋足以荐其诚矣夫子恐后人不达遂以为文饰当尽去故详言之有本必有末有实必有文天下万事无不然者也无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则无别文之与实相须而不可阙也及夫文之胜末之流逺本丧实乃当损之时也茍文饰未过而损之与损之至于过甚则非也故曰二簋之质用之当有时非所用而用之不可也或损或益或盈或虚随时而已过者损之不足者益之亏者盈之实者虚之与时偕行也
