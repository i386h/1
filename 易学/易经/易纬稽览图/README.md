<!-- { "loadSidebar": true } -->
　　钦定四库全书
　　易纬稽览图卷上　　　　汉　郑康成　注推天元甲子之术
　　置天元已来年数以六十去之不满六十者以甲子始数筭尽之上所得之日即生嵗之卦诸变皆如卦十所年嵗月朔日辰直子日者即主今月之卦今日辰直五子之日即是今日之卦也诸改变异并与嵗同占至嵗之卦当随太嵗而移之行一子终则反始无有穷也【年至今随己亥三十六年矣】
　　推易天地人之元术
　　先置天元太初癸巳元年一百九十万八千八百五十三嵗乃始太初元年已来载数至所求年嵗上以六十除之不满六十者以从甲子所数筭尽者之上即今嵗用事【已上冩出一纸本经易纬无之此于三备上录出以广本耳其所冩三备并从前立卦者皆不冩以縁此本有更不能再出故此本两存耳从后即是易纬本经非三备所有也】易天地人道元至宋元嘉元年一百九十万六千三百八十算外从元年至今大唐上元二年乙亥又积三百三十八年【按以上推衍天元嵗数乃后世术士所加非易纬本经据冯椅引中兴舘阁书目有李淳风续注易纬其一推天元甲子之术其二推易天地人之元术与此相合疑即出淳风续注本也原本此文与甲子卦起中孚句相连属乃传冩淆混黄震日抄谓此书言至今大唐上元二年乙亥卦起中孚亦悮连正文读盖南宋冩本已然今退二字书之以别于正文】
