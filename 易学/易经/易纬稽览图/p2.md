<!-- { "loadSidebar": true } -->
　　甲子卦气起中孚【卦气阳气也中孚卦名也中者和也孚者信也经言中孚豚鱼言庶人养也举庶人言之其所养微也言微阳生于坎而为雷声尚未闻于人而知于律厯俞助作也若言天子出耕诸侯当而耕也故以言之　按后汉书郎顗注引此文作卦气起中孚原本脱气字今补入又注文自雷声尚未闻于人以下文义与上不合似非本注据郎顗注所引甲子卦气起中孚六日八十分之七二语本连属成文而此本后文隂还雨隂威色注内阳生于坎气尚微云云皆言卦起起中孚之义与此注所养微云云词义符合当为此注原文无疑其下即与六日八十分之七句相接太阳一二云云恐亦非本经次第盖旧时冩错互遂并正文而乱之今既无别本可证未敢厘定姑仍旧文而附识所疑于此】太阳一二以上自雷雷声【太阳谓一月大壮一二者阳爻在上雷声盛闻于人得自雷其卦中是消息臣强君弱雷从觧起　按此文自雷雷声义不可通而郎顗引孔子曰雷之始大壮始君弱臣强从觧起与此注相合疑正文亦有脱误】当雷不雷太阳弱【春分之后当雷不雷君弱于道徳也　按此文亦郎顗所引】不当雷而雷太阳弱【秋分之后不当雷而雷此君弱干度诛罚不行邪臣防扈于下阳气放泄则雷冬行乱冬伤阳也】不少阳为雷上侵之比也【离卦九三用事而雷臣欲侵其君之否也　按正文不字疑衍文】先白乃当雷【至秋分日色先白则知秋分后必当雷不雷者刺其君春分之后雷秋分之后不当雷若反雷必逆也】降隂下迎隂起合和而阳气用上薄之则为雷【阳气风也】雷有声名曰雷有光名曰电【按此句旧本混入注文今订正】迎隂独起阳上薄之其电炎炎也漫漫也其电淳淳也【此君臣不和之象也】隂阳和合其电燿燿也其光长而雷殷殷也【此君臣道和谓三气合也三气者降气下迎隂气起风气上薄之和合电为之雷空虚有贤人之当其实者也故曰殷殷也　按孙防古微书引此文作为电煇煇也未详所据】非太平而杂卦以其度效一辰则可矣【杂卦九三上六决温九三上九微温六三上九决寒六三上六微寒曰七分中一辰效则可也　按九三上六旧本作九三上九九三上九旧本作六三上九今据后注文改】唯消息及四时卦当尽其日【寒温之气消息尽六日七分四时七十三分也】太平之时太隂用事【谓从否至临也】而少阳卦当效时至则于效分上一时【杂卦用事至于三爻三初九三上六决温九三上九微温临分上辰也　按注三爻下三初二字疑衍文】非太平以其卦分效则可【以其六日七分一分效则可矣】未可责时至立效也太阳用事【谓从泰至遯】少隂卦爻亦如之【杂卦用事效六三上九决寒六三上六微寒亦如效少阳也】凡形体不相应【形谓白浊清净可得而见故言形体者以身体寒浊也不相应者温不清净寒白浊也】皆有其事而不成也其在位者有徳而不行也【徳者帝王之道其在位者废而不行故不相应之道也】有貌无实【白浊清净效寒温不效此佞人之类也】有实无貌【寒温效白浊清净不效此贤者之类屈道仕也】故言从其类也上为貌也寒温为实【白浊清净其上貌寒温者是为实】温为尊寒为卑【温喻君寒喻臣君当施生臣当奉命尊卑等也】故尊见卑益自尊卑见尊益自卑则寒温决絶矣【九三应上六六三应上九则寒温决絶可知】两尊两卑无所别【君臣道卑不能相使】则寒温微不絶决【六三应上六寒不絶决难别知也　按注六三原本作九三今据后注文改】隂阳升所谓应者地上有隂而天上有阳曰应【六三应上九寒相应寒温白浊】俱隂曰罔【六三应上六两隂无相见之意故无应者天鬱然而罔也】地上有阳而天上有隂曰应【九三应上六隂阳相应清净寒温　按地上有阳十一字原本混入注文今订正】俱阳曰罔【九三应上九两阳无相见之意曰罔罔故为亡也】小畜干位比【比九三阳爻故言比】然息之卦当胜杂卦也【九三俱当温干之温当有不效者至冲事矣盛气行也何以夷狄来朝消息效四时效乃来朝也一曰少阳卦不效为水太温甚者为旱为秋荣冬雪少隂不效为旱为贼为兵虽消息及四时卦效各尽其日息卦主禄消卦主刑四时四方主刑兵故曰左右前后　按后文上有隂百二十日为雨注内胜小畜温也五字似当为此处本注而错入彼注者其自消息效四时效以下乃论卦效之騐与正文不相应似又当在后文左为右前为后之下而简错在此也】降阳为风【上九用事卦效后一百二十日降为卒风其不效也后九十一日降为灾风天恶气不得上天中九十一日为灾风其隂不时卦四方生形也故曰降阳必为其风　按注文其隂不时句疑有脱误生形疑当作主刑】降隂为雨【上九用事卦效后一百二十日降隂为雨　按注上九用事九疑作六】升气上降气微【君弱臣强不得以时升降升气喻君降气喻臣也】是故阳还其风必暴【君弱臣强君令不得行降气积后一百三十日内隂得同类并下故薄故必暴也】隂还其雨亦暴【臣强君弱君泽不得行降气道积后一百三十日内得同类并下故薄也一曰升降气为隂阳卦升于九三六三寒温过暴疾起时降气而上也降气盛至十日七日近三日四日其降也有鸣风之　发屋折木之风是一百三十日故曰还也按正文还字之上原本脱隂字今据后文补入】降阳之风动不鸣条【动摇万物和适不迅疾鸣条也】降隂之雨润不破块【润泽和适不疾沛破块　按孙防古微书引此文与降隂为雨句相属疑以上四语本俱在降阳为风降隂为雨二语之下或有倒简耳】还风者善令还也【还暴也君出善令盖者若百姓君弱臣强还而不行阳气道积不以时降后得同类并下故暴也故曰令还也】隂还雨隂威色【还暴隂阳生于坎气尚微寒温未知万物变形律气先得中孚卦气乃信爱而飬之故言卦气起中孚也　按正文隂威色疑当作隂威也又注与正文不相应俱应为简首卦气起中孚句注文盖因阳生于坎四字相近错误在此而反佚其本注耳】六日八十分之七【六以也八十分为一日之七者一卦六日七分也　按自此文以下至左为右前为后皆论卦气之法应依汉书注所引与卦气起中孚句相从卷中错简颇多今但随文致疑未敢擅改】而从【从得一卦】四时卦十一辰余而从【四时卦者谓四正卦坎离震兊四时方伯之卦也十一辰余者七十三分而从者得一之卦也】坎常以冬至日始效【坎北方卦名微阳所生卦效为夷不侵以温效为四夷来侵也】复生坎七日【复卦各生坎七日复时一阳生于隂之下阳气交故经言七日来复一正之者也】消息及杂卦相去各如中孚【消息六日七分四时卦七十三分】太隂用事如少阳卦之效也一辰其隂效也尽日【大隂谓消也从否卦至临为太隂杂卦九三为少阳之效杂卦九三行于太隂之中效微温一辰其余皆当随太隂为寒其隂效也尽日为杂卦六十三行于太隂中尽六日七分也　按正文少阳原本作少隂一辰原本一隂今俱据文改正】太阳用事而少隂卦之效也一辰其阳也尽日【太阳谓消息也从泰卦至遯为太阳杂卦六三行于太阳之日中效微寒一辰其余皆当随太阳为温效尽六日七分也　按注文谓消息也消字衍又微寒原本作微阳今据文改正】消息及四时卦各尽其日【消息尽六日七分四时尽七十三分】卦身效弱也【五弱于道徳】四时卦身效为兵【以寒侵为兵气所起兵所致也以温为夷狄相攻之道也】左为右前为后【东方为左西方为右南方为前北方为后一百二十日降为卒雨其有阳一百二十日而风谓上九用事后一百二十日降为卒风　按注中一百二十日以下云云俱应在后文上有隂百二十日为雨句下彼注中上六用事后五字当在此注二百二十日降为卒雨九字之上自其有阳至而风十字复当为正文谓上九至卒风十五字复当为注文疑冩者以后字文相同而错误在此又混正文入注遂不可辨耳】诸卦气温寒清浊各如其所【诸卦谓六十四卦也气谓用事所当效气温寒清浊各如其所者九三上九清浊微九三上六当温其微白浊故名各如之其所也説寒则当白浊则净消此四时气也各当得其正也】侵消息者【温卦以温侵寒卦以寒侵】或隂専政或隂侵阳【阳者君隂者臣臣専君政事亦隂侵阳臣谋杀其君亦隂侵阳也　按后汉书郎顗传注引此文作隂専政旧本讹隂为阳今据改】侵之比先蒙【蒙之比非一也先蒙者臣将欲侵其君乱气而起雾冐之故先蒙　按陆徳明释文引稽览图云无以教天下曰蒙今本内无此语或即此处佚文也】三则震【消息比三卦蒙尽六日七分则震者地动隂正蒙也隂不静臣气盛故地动故曰三则震】専政者言隂为之虽正不得専也犹当归之于阳【臣当为而后为之复行之也】専之一则震【臣専君政甚则非其必待三也一则震矣甚者一卦六日以寒隂加以还风而温蒙侵消息后九十日则震还矣以风雨止时为期】侵甚则蚀矣其加寒温【食非必待三时也一侵则食矣其加温寒谓春夏寒大过秋冬温疾风屋折木太阳无光有影无形　按侵甚则蚀矣其加寒温九字当为正文原本混入注中今订正】原其剧易【一则震一则蚀易乃三震三日乃蚀故曰原其剧易之道也】贼隂逆霣者霜【贼隂者言人忍壊贼治人也逆者非其时霣者从上也霜者霜以非时杀物无霜而杀物亦贼之隂】故阳虐之应旱霣霜以杀万物万物终嵗不复生【君行暴虐诛杀暴罪天应其行旱霜杀万物则终嵗不复生也　按虐原本讹作唐注中又讹作虎今并据文改】隂假威之应亦旱霣霜而杀物【假威者言君使臣按问则臣反假君威而杀之心也天应其行亦旱霜杀万物不言终嵗不复生何庻防君能觉悟诛之也君所杀下无复望故言终嵗不复生也　按心也心字疑衍文】至霣霜时根生荣不死【至九月剥用事时当霣霜杀万物今不霣霜万物皆复荣不死也】斯阳假与隂威之烈责隂假威诛【按责字疑贼字之讹】而隂不能诛好行大虐则旱霣霜好行小虐则水害物离各如之【按离字疑当作杂卦字】当霜霣者法废【九月剥用事当霣霜杀物化成今不霣者也】阳无得则旱害物隂僣阳亦旱害物【按后汉书郎顗传引此文得作徳盖徳得古字通又隂字原本讹作阳今据传文改正】观其政以别之阳之以木为灾也于春夏水而杀万物隂作之以水为害也于秋冬降隂不行【君施不行】而迎隂独起为雨雨少必杀旱异者旱之而不害物也斯禄去公室福由下施故阳虽不施而隂通行之徳以成物也水异者而不害物也【按水异者下据文疑脱水字】斯阳欲诛而不能故降阳不时雨并合也降阳见南迎隂见北北不能雨白直黒而后雨或先迎而后降隂不下时迎隂不起承阳迎隂气乆隂不雨乱气云之起也观本所起卦人为之【按此气本从何卦起所从起卦人所为也降云之隂君谋臣之隂迎云之隂臣谋君之隂也】太阳霓出地上少阳时并而声微【太阳正月泰卦霓出地上者阳散始出霓与地平少阳得时并而当雷少阳谓泰卦也用事于正月泰气得用并臣强作威者使临作反皆盗贼诛杀暴罪威行于下君得不降气道积以时降后得同类并下故暴】其入消息日围【杂卦用事以风雨若寒温入消息卦一二分一二日尽后见此前后名曰求杂卦用事以寒温若暴风雨径出入消息卦一二分若一二侵径出消息下□杂卦名曰陵此皆臣侵之象渐也先犯之君不觉悟则围君复不觉悟则侵此臣威令行也气所陵所止共谋者也气消息卦中出歴杂卦名曰乗及诸侯卦以寒温风雨而尊卑侵相乘皆如此故曰消息日围也】观本所起卦人为之【观寒温若风雨本从何卦所起卦人为之也】一则围三年【一围后消息常不效三年则日蚀之兆也】以风雨济止时为期【昼止则昼蚀夜止则夜蚀　按济即霁字周礼太卜注引洪范曰济曰圛】昼则为蚀既暮则为星亡之蚀【昼不蚀既暮不星亡不能成灾为异而已矣】三则围【三蚀三既若三星亡则围者亡已灭之象也河出图洛出书更有所命也】还风雨起消息则阳诛罚妄【还风雨起于消息卦中者君妄诛罚无罪】消息居卦中卦而已不分则他卦为之【还风雨自居卦分中则君自所为也出即分他卦人教君为主消息所为无害物也卦人教君为之则风雨害物以此别之一日还风从公入消息者臣率君为非也从消息入侯卦者君率臣为非上侵下侵等卦　按正文息字上据注当有消字原本脱今补入】上有隂百二十日为雨【上六用事后胜小畜温也　按此与上下文不相类注中胜小畜温之语义亦不伦今覈其文与上左为右前为后注内二百二十日降为卒雨云云词义相连盖本为一节错误在此以致首尾舛互当为正文云上有隂百二十日为雨注云上六用事后一百二十日降为卒雨又正文云其有阳二百二十日而风注云谓上九用事后一百二十日降为卒风文意明白自无可疑又注内胜小畜温也五字当属前小畜干位比息之卦当胜杂卦注内之文错出于此】别相侵则一实气不以貎【寒温为实白浊清净为貌别相侵以白浊清净也】有实无貎屈道人也【有寒温无白浊清净此贤者屈道仕于不肖之君也　按屈道仕三字原本作属壮今据后汉书郎顗传注所引文改正】有貎无实佞人也【有白浊清净无寒温比佞人以便巧仕于世也贤者有美道上屈不肖君但无实气效耳佞人无美道可以便巧仕故但貎气效之　按原本注文便巧仕下脱于世二字今据郎顗传注増入】消息无为屈故无效也【消息至尊无上但效寒温不效貎气也説消息上无所屈但貎皆相应也故无貎矣】剥隂气上达霣霜以降【剥九月之卦隂气上达于五霜始降副杀万物】寒气以杀万物成刑【寒气当杀落万物嵗成熟其长大而刑之万物成也】不至则太隂不强霜不以时降万物必有不成刑者则有伤年之灾【此君弱刑罚法度废不行之象也伤年者伤霜当伤生物也一曰太隂不强则其日蚀微则其旱为霜于冲日其无赤但霜　按霜不以时降以下十九字与上文霣霜以降云云相对当为正文原本混入注中今订正】十一月微温比十月【十月离卦九三上六效温如十月之气也　按上六当作上九】其决温比九月【九三六二效温如九月气　按六二当作上六】三月微寒比二月以决寒比正月【三月杂卦六三上六微寒如二月之气六三上九决寒如正月之气按原本正文微下脱寒字今据文増入】冬至之后三十日极寒【三十日后大寒过正】
