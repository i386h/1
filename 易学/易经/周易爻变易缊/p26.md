<!-- { "loadSidebar": true } -->
　　人之羇旅于千里之外者求君以见用也九四变艮艮止也旅于处得其所止之处也得其资斧者旅中之得资财必假斧钺之类以自衞防有盗也然得其资斧而心未快者但不见用于君我心终有未快君子之寓于旅而未得位者如此唐马周客汴为浚仪令崔贤所辱遂感激而西舎新丰逆旅主人不之顾周命以酒独酌以酒濯足其心不快也后因常何荐于太宗遂至大用此旅之得其位也
　　六五射雉一矢亡终以誉命象曰终以誉命上逮也旅之上卦元属离离为雉为戈兵故有射雉之义六五变遯上卦为干有刚健之才五为旅之主故可观射也古者试艺射居其一射义云白矢参连剡注襄尺井义曰五射参连者前放一矢后三矢连续去井义曰四矢贯侯如井之容旅之射雉一矢亡得非三矢之中而一矢亡欤三矢既中终以得誉受命上之所及也昔日孔子射于矍相之圃偾军之将亡国之大夫与为人后者皆斥而去之至于好学不倦好礼不变耄期称道不乱者乃留在位此君子以射而观德也
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　上九火在山上鸟焚其巢旅人先见鸟巢之焚而笑之不知其旅舎亦在近地火焚其旅舎乃号咷而泣之上九变小过上卦为震震恐也当救焚之时震惊恐惧至于丧牛于疆易之间亦莫之闻旅之穷窘也如此论语载廏焚子退朝曰伤人乎不问马况丧牛于易而欲闻之乎
　　【巽下巽上】巽小亨利有攸往利见大人
　　巽顺也巽顺之人不能决大事小事亨通也二五皆刚爻巽以行权无所往而不利利见在上刚正之大人则大事亦可辅佐其行也
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　重巽者上下皆巽也巽顺之人不能自专申复其命令而行刚巽乎中正而志行二五皆刚也柔皆顺乎刚是以小亨者初与四之柔顺二五之刚而行事是以小事亨通也利有攸往利见大人者有所往矣非利见在上刚正之大人则大事不能行矣
　　象曰随风巽君子以申命行事
　　巽为木木盛则生风巽顺之人申复其命令而行事风为天之号令亦犹随风之听令也
　　初六进退利武人之贞象曰进退志疑也利武人之贞志治也
　　巽说卦曰巽为进退巽顺之人作事不能刚果故有进退之象初六变小畜下卦为干干阳刚健故有利武人之贞如履卦六三变干有曰武人为于大君之义盖有志之士内负文武兼济之才外若柔顺或系于微官或拘文学之任而不能行其用武之志所以进退而志疑人君知其才也一旦以将帅之职任之始得行其志唐娄师德为御史髙宗募士讨吐蕃乃戴红抹额以应诏僖宗朝黄巢大掠江淮宰相王泽曰臣忝宰相之任在朝不足分陛下之忧愿自率诸军荡涤羣冦乃拜荆南节度兵马都统此皆得利武人之贞之义
　　九二巽在牀下用史巫纷若吉无咎象曰纷若之吉得中也
　　牀安身之几也九二变渐渐有疾病之义如人君病革曰大渐巽顺之人病于牀下不能振起或有祸祟之类依于牀下用史巫以祈祷之纷若如羣傩之驱耗者得病之瘳故吉而无咎也宋相向敏中出知永兴防邦人大傩有告禁卒欲为乱者宻使麾兵被甲衣冠伏庑下幕中明日尽召宾客僚佐兵官署酒纵阅无一人预知者命傩入先令驰骋于中门外后召至阶公振袂一挥伏卒齐出尽擒之果各懐刃即席诛之勦讫屏尸命沙扫庭张乐晏饮如故宾从股栗此巽以行权义也
　　九三频巽吝象曰频巽之吝志穷也
　　巽以初爻柔弱依上二刚之下故曰巽九三变涣下卦为坎三爻变隂依乎上巽之下巽而又巽故曰频巽但频巽之人内懐行险之志足恭令色过于邪佞故吝苟遇君明臣直其志穷矣唐李宪用事士大夫奴事之其隷彭孙气陵公卿尝与宪濯足曰太尉足何香也宪以足踏其头曰奴謟不太甚乎此频巽之吝也
　　六四悔亡田获三品象曰田获三品有功也
　　田猎之获有三品一为干豆一供宾客与充庖一颁徒御柔巽之人安有田猎之功六四变姤上卦为干干有刚健之才四居大臣之位田获三品非特悔亡其功可贵且姤卦多说祭祀九四变巽以刚变柔故有庖无鱼之象巽之六四变垢以柔变刚故有田获三品之功爻变之取义若此巽之初爻变干则曰利武人之贞四爻变干则田获三品皆刚健之才位之不同也唐赵武孟少好游猎以所获馈母母泣曰汝不为好事而放荡吾安望哉武孟由是力学后为侍御史猎非大臣之事驰马试剑无他德之可称论其功则可论其德则未也巽顺之臣奋刚勇之才止于武人田猎而已较之论道经邦诗书礼乐之事概乎其未闻也
　　九五贞吉悔亡无不利无初有终先庚三日后庚三日吉象曰九五之吉位正中也
　　贞与悔对贞吉则悔亡五居尊位治巽之主在下之臣皆尚柔巽人君更以巽道治之则依谀輭弱纲纪何以自立九五变蛊上卦为艮说卦曰终万物始万物者莫盛乎艮九五无初而有终者初以巽卦未变似乎无初后既变为艮乃有终也先庚三日丁也后庚三日癸也丁宁其意于前揆度其事于后亦有初有终之义也人君治巽之臣一于贞正则吉稍或不正则谗谄之言入矣其悔安得而不亡惟能丁宁揆度虑始虑终则事无不利而吉矣如太甲幼年怠荒伊尹放诸桐自怨自艾卒为贤君乃无初有终之谓位正中者可不惧哉
　　上九巽在牀下丧其资斧贞凶象曰巽在牀下上穷也丧其资斧正乎凶也
　　巽之二爻巽在牀下上居巽之极安得乂在牀下上九变井上卦为坎陷于坎井之中安得不在牀下说卦曰坎为盗故甘其资财斧钺之类正乎凶也上居髙亢之位而巽于牀下上之穷也晋之时桓簒位入宫其牀忽陷殷仲文谀之曰陛下盛德深厚地不能载后果败见杀以巽顺之才行悖逆之事发謟谀之言宜乎其败也
　　【兊下兊上】兊亨利贞
　　兊说也内刚而外柔惟其和恱故亨通而利正茍持心不正则和恱之人近乎同流合汚矣
　　彖曰兊说也刚中而柔外是以顺乎天而应乎人说以先民民忘其劳说以犯难民忘其死说之大民劝矣哉刚中而柔外二五之刚三六之柔也人君能以和说之道利乎贞正以顺乎天而应乎人上下皆说也说以先民者如周武王伐纣之后散鹿台之财发钜桥之粟大赉四海而万姓恱服此恱以先民民忘其劳也说以犯难者如汉光武击铜马之时降者更相语曰萧王推赤心置人腹中安得不投死乎此说以犯难民忘其死也说之入人之深民心说而诚服也说之大者如此民乌得不相劝忘劳而忘死也
　　象曰丽泽兊君子以朋友讲习
　　丽附丽也两泽相附曰丽泽兊为口舌故又有君子朋友讲习之义
　　初九和兊吉象曰和兊之吉行未疑也
　　初九变困上兊下坎刚能下柔男女感恱故有和兊之象但困危之人惟依谀顺承以免祸不能行刚决之志和兊则吉行未疑之如汉司马徽畏谨小心有以人物问者每言辄佳妇曰人质疑问君一一言佳岂恣君之意乎徽曰如君言亦复佳此和兊之义也
　　九二孚兊吉悔亡象曰孚兊之吉信志也
　　九二变随上兊下震男女感恱而相孚孚兊之吉又胜于和兊也二居臣位变爻为柔与上之五刚为应所以相孚而吉也五阳虽刚而兊之才柔弱二隂虽柔而震之才刚健以刚健之臣随柔弱之君裁决庶政进退百官上信其志其悔乃亡晋王衍问阮瞻老庄与圣教同乎异乎瞻曰将无同衍善其言辟为掾世谓之三语掾此一言而孚说也
　　六三来兊凶象曰来兊之凶位不当也
　　下卦之兊未往上卦之兊已来故曰来兊六三变夬下卦为干干之刚健安能行乎兊说之时况三居不当之位无君可依无权可执而往来兊说之地欲行夬决之才欲其无凶不可得也后汉祢衡少有才辩尚气勇傲初傲曹操操不欲杀之送刘表复侮慢表表不能容以江夏太守黄祖性褊急故送衡与之又骂黄祖卒为祖所杀来兊之凶也若此
　　九四商兊未宁介疾有喜象曰九四之喜有庆也商兊商畧兊说之人未遑宁处四居大臣之位岂宜柔顺兊恱相与取容惟刚介疾恶之人去其柔佞者然得商兊之正而有喜且初九与九四皆兊之初爻何初九曰和兊九四曰商兊初九变坎通卦为困困危之时无可奈何和兊则吉九四变坎通卦为节权在大臣当商畧兊说之事而品节之何者为柔佞而当去之何者为忠直而当用之刚介疾恶无一毫之私乃可有喜而有庆也宋相吕蒙正以夹袋收天下之贤才范仲淹为百官图以进曰任人各以其才而百官职修尧舜之治不过此也因指其迁进迟速次序如此可以为公如此可以为私盖得商兊之义
　　九五孚于剥有厉象曰孚于剥位正当也
　　五居尊位为兊之主左右前后皆兊恱之臣邪正难辨孚于剥者剥削邪佞之臣使在朝之臣皆孚信之故曰孚于剥苟所削不孚危厉而不安矣九五变归妹上卦为震人君挟震雷之威以行赏罚邪者去之贤者进之此得人君之正位也自古邪正在朝最难分别帝尧之时元凯登朝尚有巧言令色孔壬之党象恭滔天之恶杂处朝廷向非大舜之孚于剥则邪正终不能分别下至汉唐以来朋党之攻击于朝廷阉宦之胶固于左右人君不能孚于剥多至于败国唐德宗曰有人言卢杞是奸邪我殊不觉为奸邪此其所以为奸邪也人君之孚于剥盍亦以大舜为法欤
　　上六引兊象曰上六引兊未光也
　　上六变履兊之上六为履虎尾之象上居髙亢之位而引兊说之臣行履险之地宜乎其德之未光也盖兊恱之臣专事谀说至于胁肩謟笑不以为羞人君好谀引兊者多有能逺佞非聪明之主不能行也唐太宗尝止树下爱之宇文士及从而誉之上正色曰魏征尝劝我逺佞佞人为谁意疑是汝今果不谬士及叩头谢人君知人之明当以引兊为戒


　　周易爻变易緼卷七
　　钦定四库全书
　　周易爻变易緼卷八　　　元　陈应润　撰
　　【坎下巽上】涣亨王假有庙利涉大川利贞【假音格】
　　涣散也民因离乱而散至于散而复聚乃亨何以知其复聚也王假有庙成功告庙格于鬼神非聚而何聚民之初如涉大川之危险恐其聚而复散也利贞利乎贞正也苟或不正则非聚民之道
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也
　　刚来而不穷者二五之刚也柔得位乎外而上同者坎之二隂在外巽之二隂亦在外也王假有庙乃在中者五居尊位立庙以格鬼神也乘木有功者巽为木而在水上象舟之义利涉大川也
　　象曰风行水上涣先王以亨于帝立庙【亨享同】
　　风行水上有涣散之象先王享于帝立庙者欲其涣者之复聚也
　　初六用拯马壮吉象曰初六之吉顺也
　　明夷之六二用拯马壮吉者以其明夷伤于左股之深用壮马以拯救之救之急也涣之初六亦曰用拯马壮吉而不涣者盖离乱之初民将涣而未涣救之亦不容于不急也且民之涣散势如瓦解非一马所可拯救想治涣之际君臣未孚或有涣臣用壮马以拯之求其相孚同于治涣也初六变中孚君臣之志合所以吉而顺也汉髙祖初除秦暴至南郑将士多遁亡韩信亦去萧何追之因荐于汉王曰必欲争天下非信不可与计事于是设坛拜为大将由是君臣相孚汉之得天下萧韩之功居多也
　　九二涣奔其杌悔亡象曰涣奔其杌得愿也
