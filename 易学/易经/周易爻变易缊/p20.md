<!-- { "loadSidebar": true } -->
　　兊二阳一隂艮二隂一阳损下益上者损兊之阳益艮之隂盖欲五刚二柔君臣之位定祭祀之礼其文颇繁以解难之后止用二簋言其不当损者亦能损之故曰二簋应有时天下平定之后礼乐渐备非二簋可能祭宗庙故曰损刚益柔有时损益盈虚与时偕行者观时之可损则损可益则益当损不损则事浮华当益不益俭不中礼故君子观时而为之损益也
　　象曰山上有泽损君子以惩忿窒欲
　　居损之时君子当惩戒其忿怒窒塞其利欲忿不惩则好胜不已欲不窒则求益无厌皆非处损之道也
　　初九已事遄往无咎酌损之象曰已事遄往尚合志也初九变蒙下卦为坎坎为加忧故虽已行之事有速往者虽得无咎然则居损之时一时权宜非经久之常法难既解矣斟酌损之之道当损与不当损者如祭祀之礼一时用二簋岂可为后世法已事速往者亦当酌礼而损益之嘉尚乎上之合志也汉髙祖初定天下萧何治未央宫上见其壮丽谓何曰天下匈匈劳苦数嵗成败未可知是何治宫室过度也对曰天子以四海为家非令壮丽亡以重威且亡令后世有以加也然则髙祖得酌损之道萧何未解其义也
　　九二利贞征凶弗损益之象曰九二利贞中以为志也二居臣位既丽乎贞正何凶之有九二变颐下卦为震人臣居损之时不能节俭而求口食之养动必有凶臣下之俸禄有常不可太损亦不可求益故曰弗损益之中以为志者二爻变柔守臣之节以为志也宋张文节公为相自奉甚约外人颇有公孙布被之讥公曰吾今日之俸举家锦衣玉食何患不能顾人之常情由俭入奢易由奢入俭难一旦去位家人必至失所此得弗损益之中以为志之道
　　六三三人行则损一人一人行则得其友象曰一人行三则疑也
　　大抵夫妇之道一隂一阳而已隂阳配合始能化生三人行则损一人如下卦巽之二阳一隂是多一阳也上卦艮之二隂一阳是多一隂也减下卦之一阳配上卦之一隂所谓一人行则得其友损有余而补不足推致其极隂阳配合其义一也六二变大畜下卦为干干之三阳为三人者亦犹需之上九言不速之客三人来言下卦之干也盖人之同行亦防嫌疑三人偕行则有羣居偶语之嫌故于三人之中损一人之有余一人之中补一人之不足得用损之道也秦始皇暴虐天下偶语者有弃市之令所以人之行者亦不敢为羣也汉律三人以上无故饮酒罚金四两故以赐大酺为惠泽此衰世之民损而乂损也
　　六四损其疾使遄有喜无咎象曰损其疾亦可喜也天下之物损之则有忧惟疾病损之则有喜六四变暌家人之暌胜于病疾之灾能减损之亦可为喜而无咎也汉髙祖卧病禁中诏无得入羣臣樊哙排闼直入上独枕一宦卧哙流涕曰始陛下取天下何其壮也今天下已定何其惫也帝笑而起哙可谓能损其疾矣
　　六五或益之十朋之弗克违元吉象曰六五元吉自上祐也
　　尔雅一曰神二曰灵三曰摄四曰宝五曰文六曰筮七曰山八曰泽九曰水十曰大两为朋十朋之言其益之多也六五变中孚为治损之主诸事未能加益唯卜筮之益主十朋人不为多盖国有大疑卜者众如从筮从卿士从庶民从事弗克为始为元善而吉也五居尊位为治损之主至此卜吉皆天之所祐也昔尧沈璧于洛负书于背上赤文成字禹治水于洛得神天乃锡禹洪范九畴箕子陈于武王此言得之始也然则龙马负图伏羲画易之时也有矣故系辞曰成天下之亹亹者莫大乎蓍又曰天生神物圣人则之是知羲皇之时已有神矣
　　上九弗损益之无咎贞吉利有攸往得臣无家象曰弗损益之大得志也
　　损至乎上损已极矣上九变临临下之君损益得中损不至于太损益不至于太益故得无咎其卜亦吉所往亦无不利矣得臣无家者人君节俭自损故臣下公尔忘私国尔忘家君臣相得大得志也汉文帝能尚节俭欲作露台而惜百金之费后宫衣不曳地故贾谊说上令敺民而归之农晁错劝上欲民务农在于贵粟终帝之世劝农之诏数下卒至海内富庶三代以来人君之富未有之也
　　【震下巽上】益利有攸往利涉大川
　　益増益也人之有益于天下之事必力行之利有攸往也利涉大川求其必济也
　　彖曰益损上益下民说无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行【庆音羌】上之巽二阳而一隂下之震一阳而二隂损上益下盖欲损有余而益不足自上下下刚能下柔其道所以大光也利有攸往中正有庆风雷皆动者利有所往五之刚二之柔得中之正所以有吉庆也利涉大川木道乃行巽为木震之动而利涉也益动而巽益卦震下巽上震动而巽顺也日进无疆者风雷之行顷刻遍于天下无疆界之可限也天施地生震一索而得干之阳巽一索而得坤之隂者风雷交作之时天施地生之日其益也可谓无方矣益之时与时偕行者时之当益则益之弗违其时也
　　象曰风雷益君子以见善则迁有过则改
　　当迅雷风烈之时孰不警惧君子见善则迁有过则改惧心一生克已复礼此求益之大者也
　　初九利用为大作元吉无咎象曰元吉无咎下不厚事也
　　初九变观居益之初欲使下民观瞻后世仪则故大有作为以行益之道所谓大作者非谓宫室土木之兴城郭甲兵之盛如班固赞孝武曰孝武初立罢黜百家表章六经兴太学脩郊祀改正朔定厯数协音律作诗乐建封禅礼百神绍周后号令文章焕然可述乃天下大事之大作也故得大喜而吉无咎也下不厚事者欲上之节俭不欲下民之厚事于上也然则汉武能为大作而不能节俭用桑羊孔仅之徒造榷酤禁盐铁算舟车列市肆剥削于民淫刑酷敛厚于事上晚年下轮台之诏以自责悔无及矣
　　六二或益之十朋之弗克违永贞吉王用享于帝吉象曰或益之自外来也
　　损之六五变中孚而有或益之十朋之之象盖人君之卜也益之六二亦变为中孚亦有或益之十朋之之象盖人臣之卜也人臣无藏之室如周家有大事之可疑臣下之有不协从者卜之于朝廷弗克违者得羣臣之协从矣又当永守贞正则吉苟吉矣人臣亦不敢自享于帝王用享于帝吉而又吉也自外来者求上之益下也昔臧文仲居蔡山节藻棁孔子讥其非知盖蔡大也臣下岂宜藏之况其不务民义謟渎鬼神僭上失礼安得为知
　　六三益之用凶事无咎有孚中行告公用圭象曰益用凶事固有之也
　　凶事如国有大丧水旱札瘥军旅之事家国之富行之如常若固有之故无咎有孚中行者三爻变刚而有孚得中行之道人臣有孚于君者也告公用圭者大禹治水亦国之凶事禹锡圭告厥成功亦此类也六三变家人下卦为离离为甲胄为戈兵皆凶事也春秋诸侯不伐丧亦惧它国之有凶事也
　　六四中行告公从利用为依迁国象曰告公从以益志也
　　解难之余损则守国而求益益则用利思为依君迁国之计六四变无妄上卦为干干则刚健之德四居大臣之位以柔变刚得中行之道告公从如筮吉告公协从而若盘庚之三迁周成之东迁皆告公而行事告之从以益其志羣臣不敢有所违也
　　九五有孚惠心勿问元吉有孚惠我德象曰有孚惠心勿问之矣惠我德大得志也
　　九五变颐颐养也五居尊位为益之主当为颐养之道以惠养子民有孚惠心君有孚信惠养子民之心如调和元气四时不失其序寒而衣饥而食所惠在民之心而民不知之然民之知与不知我亦不问民心既孚大善而吉也有孚惠我德者如孟子对梁惠王曰王如施仁政于民省刑罚薄税敛深耕易耨壮者以暇日修其孝悌忠信入以事其父兄出以事其长上此则有孚惠我德所以大得志于民也
　　上九莫益之或击之立心勿恒凶象曰莫益之偏辞也或击之自外来也
　　上九变屯上坎下震上坎之水至土而盈不可益矣莫益之此则偏言上坎之辞耳或击之言下卦震雷之击也盖雷之震怒之时立心勿恒者必遭其诛击而凶也自外来者坎之心险而无常也大抵求益之人多无恒心为富不仁阳虎自喻左传载齐庆氏亡分其邑与晏子晏子不受人问曰富者人之所欲也何为不受对曰无功之赏不义之富祸之媒也我非恶富失德也盖得莫益之义
　　【干下兊上】夬于王庭孚号有厉告自邑不利即戎利有攸往
　　夬决也上兊下干五刚一柔刚健之极而能夬决发于王庭决天下之大事也孚号有厉凡决罚刑政先孚信其号令于民然后行其刑罚人命至重决罚苟当亦危厉而不安国人有罪告自邑以决其罪不利即戎不可行师以征伐之利有攸往者顺刚之长也
　　彖曰夬决也刚决柔也健而说决而和于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　刚决柔者五刚决一柔也健而说决而和干健而兊说健者可能决说者可以和于王庭柔乘五刚者干有刚健之德故于王庭兊有剖决之才可以治刑也此得内刚外柔刚柔相济之道孚号有厉其危乃光者孚信其号令于民而有哀矜恻怛之心虽危亦光也告自邑国人近王庭而听其号令也不利即戎苟逺人有罪拘系于有司王庭之下自可治之不必兴戎伐罪倘所犯非重又不聚冦兴师讨之所尚乃穷也利有攸往刚长乃终者刚长至五而终不至于上之亢极也
　　象曰泽上于天夬君子以施禄及下居德则忌
　　泽上于天如水之决下也人君观其象施其爵禄及于臣下欲其夬决之明苟居于小德局于小惠多所疑忌无刚果之才则不能决矣
　　初九壮于前趾往不胜为咎象曰不胜而往咎也夬之爻辞多言壮者与大壮之卦取义略同大壮初九下卦干之变巽曰壮于趾征凶夬之初九下卦亦干之变巽而曰壮于前趾往不胜为咎盖大壮通卦变恒震雷在上动必有凶夬之通卦变上卦大过为兊兊为羊利乎走者夬之为义贵乎夬决而不欲迟疑如羊之争走不胜者则有病有病则为咎矣昔者厐防忌孙膑之才刖其足欲使其不能行防为魏将伐韩韩请救于齐齐以田忌为将孙子为师救韩孙膑乃为减灶之法倍日并行逐之伏兵于道杀厐防于马陵此亦往不胜为咎之义
　　九二惕号莫夜有戎勿恤象曰有戎勿恤得中道也【号去声】
　　九二变革下卦为离离为甲胄为戈兵故有冦戎之象二居臣位莫夜有戎冦之临境但兢惕其号令以警不虞勿恤其冦至与不至也有备无患得人臣之中道也唐段秀实为泾原节度三四年间土蕃不犯塞号令严明清约率下朱泚反秀实以笏击贼虽为其所害万世之忠臣也
　　九三壮于頄有凶君子夬夬独行遇雨若濡有愠无咎象曰君子夬夬终无咎也
