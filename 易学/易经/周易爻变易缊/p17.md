<!-- { "loadSidebar": true } -->
　　九三不恒其德或承之羞贞吝象曰不恒其德无所容也
　　九三变解下卦为坎坎险也行险之人不能久于其德至于可羞之事皆顺承阿谀而为之不以为羞虽正亦吝唐侍御史郭霸为大夫魏元忠问病亲为之甞粪宋叅政丁谓侍宰相冦凖饮羹而亲为拂须可羞之甚也然行险之人终至窜逐无所容其身也
　　九四田无禽象曰久非其位安得禽也
　　田有禽害稼穑者也苟无搜狝之法以去之则何以除其害朝有冦害正臣者也苟无谏诤之官以击之则何以削其奸恒之君臣变卦柔弱不能整治其恒久之道四居大臣之位当奋勇而为之九四变升上坤下巽巽顺柔弱依谀苟合不能去在朝之奸宄是犹田而无禽也如唐德宗强臣叛将充塞要路阳城为谏官五年朝无一言以及之故韩愈作诤臣论以讽之又二年始言陆贽裴廷龄二事向使无七年之久是终无一事之可言者久非其位安得禽者其义若此
　　六五恒其德贞妇人吉夫子凶象曰妇人贞吉从一而终也夫子制义从妇凶也
　　五居尊位为恒之主安有夫子凶之象六五变大过上兊下巽皆妇人也妇人守正则吉夫死不嫁从一夫而终也恒其徳妇人之道也夫子则不然伊尹乐尧舜之道以天下为已任五就汤五就桀知桀不可为而就汤出生民于涂炭苟使尹守死于桀则天下后世何以见尹之功汤之事业恒其德贞有经无权尾生之信也夫子而从妇人之制其凶可知
　　上六振恒凶象曰振恒在上大无功也
　　上六变鼎有鼎新之象不能守恒者也五既不能为恒之主上居髙亢无位无民之地强欲振作恒之德不量其力所以大无功而凶也宋兵伐蜀蜀主孟昶大惧访羣臣谁敢拒天兵者有费铁觜者越班而对曰臣则断定不敢盖君臣之柔弱不能振恒者大率类此
　　【艮下干上】遯亨小利贞
　　遯隠遯亨嘉也遯以二隂浸长而阳消小人道长近乎否之时也君子于其否之未极尚可小利乎贞正以行其志至于小人党盛君子不可得而正则当隠遯以避小人之祸乃亨嘉也小人知进而不知退知存而不知亡祸至则逃安知隠遯之义故遯亨者独言君子也
　　彖曰遯亨遯而亨也刚当位而应与时行也小利贞浸而长也遯之时义大矣哉
　　刚当位而应与时行者五刚当位二柔为应时可行则行可止则止也隂浸而长近乎否之时矣小利乎贞大事之权恐有奸邪所执小事有可行者君子亦当行之利乎贞正则亨倘不可行则急遯之苟隂长之盛阳消之极当此之时君子欲遯不可得而遯矣见几而作则遯而亨也
　　象曰天下有山遯君子以逺小人不恶而严【逺去声】子曰人而不仁疾之已甚乱也君子居遯之时欲逺小人然与之校则有祸害孰若不恶而严絶之如孔子瞰阳货之亡而往见孟子与王驩同行而不与之言行事此君子逺小人不恶而严之义
　　初六遯尾厉勿用有攸往象曰遯尾之厉不往何灾也诸兽之尾履之不危唯虎之尾履之则厉下卦元属艮艮为虎初六变同人下卦为离离之初爻亦有错然之履故有遯尾之象君子当遯之时而误入小人之穽不陷其口而履其尾急宜避之勿用有所往往则不免乎灾难盖卦变同人当遯之世君子亦尝仕之矣如王莽时逢萌梅福尝为小官梅福上书不听至于王莽杀子之时福曰三纲絶矣不去祸将及己故福隠于吴门卒萌亦挂冠去此遯尾之厉而去之也
　　六二执之用黄牛之革莫之胜说象曰执用黄牛固志也
　　六二变姤下卦元属艮艮之二爻为坤之中爻坤为黄为牛故有革牛之革革皮也皮熟曰韦生曰革黄牛之革如军中箭牌之类君子当隠遯之时不欲与世人交接偶与人遇不能逺避执以黄牛之革隠蔽其身莫之胜说者言隠遯之人用志坚固不可得而形容也如泄柳闭门段干木逾垣介之推抱树而死姜肱被面不欲画工之图其形隠遯之固志甚于牛革之蔽面也盖遯之下卦元属艮艮其背不欲人见其面故用黄牛之革革之初九变艮亦用黄牛之革爻变之取义若此
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　系遯当遯之时为它事所系系拘系也或系之疾病危厉而不能遯或为人君以臣妾畜之居于下僚不可得而遯九三变否下卦为坤坤臣道也妇道也当遯之时居于下僚如臣妾之职则吉苟为大臣持国柄领大事则小人争权祸不旋踵诗之小序云乱世相招为禄仕全身逺害而已君子居遯之世若抱关击柝如畜臣妾则吉否之九三亦曰包羞盖畜臣妾之义如纣之时箕子微子皆纣之至亲系于心腹之疾而不可遯故箕子为之奴微子抱祭器以自守武子之于衞侯豫让之于智伯二君待于国士系于臣妾而不可遯故武子脱衞侯于难豫让委命以报知伯之讐人臣能尽臣节亦可谓之大事也
　　九四好遯君子吉小人否象曰君子好遯小人否也【好去声】
　　好善也否不善也君子见几而作不俟终日知时之当遯而急遯之故曰好遯小人不知遯之为义知进而不知退知存而不知亡待其祸患之及已而逃非遯也故曰小人否也九四变渐上巽下艮小人在上君子在下之时当遯者也君子之遯岂得已也何以谓之好遯穆生不嗜酒楚元王常设醴待之及王戊即位乃亡设焉穆生曰礼之不设王之意怠矣不去楚人将钳我于市故穆生去之如汉之时党狱未兴之先袁闳藏于土室徐穉隠于荜门晋齐王冏未败之先张翰托于莼鲈以归是皆见几之早而急遯非好遯而何先儒多以好字为好恶之好【去声】既曰君子好遯则自少不仕可也何待仕而后遯爻辞明曰君子吉小人否则是君子见小人党盛而急遯故曰好遯小人不知遯之为义待其祸至而逃故曰小人否也其意了然
　　九五嘉遯贞吉象曰嘉遯贞吉以正志也
　　嘉尚也美也五居尊位为遯之主治遯之道当使遯者不至于遯则吉何九五曰嘉遯贞吉九五变旅上卦为离天下之有才德者遭时不平多遯于羇旅之中人君有文明之德嘉尚隠逸之人而征聘之如尧之访许由巢父汤之举伊尹髙宗之梦傅说文王之聘吕望汉髙祖之召鲁两生汉武帝之征申公枚乘光武之迎严光周党之嘉尚其德征聘之此嘉遯贞吉之义盖求贤以正则吉苟或有不正礼貌稍衰则贤者望望焉而去矣虽然人君嘉尚隠者之德而聘之至于不至仕与不仕各从其志可也不可勉强必欲其仕也此正志之义
　　上九肥遯无不利象曰肥遯无不利无所疑也
　　肥充大寛裕貌心广体胖之义也上九变咸咸感也上居髙亢无位无民之地何为而遯必有所感而然也夷齐之遯以纣之囚西伯而有感也范蠡之遯以勾践之杀种大夫而有感也张良之遯以吕后之杀韩彭而有感也诸贤之遯上不为人君所拘下不为小人所忽功髙名遂充大寛裕无所不利人亦无所疑忌也
　　【干下震上】大壮利贞
　　大壮上震下干四阳上长盛大壮健然则大壮唯恐过乎刚勇利乎贞正不欲其太过也
　　彖曰大壮大者壮也刚以动故壮大壮利贞大者正也正大而天地之情可见矣
　　大者壮也盛大之人必壮健刚以动故壮干刚震动上下皆健故壮大者正也刚健之人必正大故可为大壮之主
　　象曰雷在天上大壮君子以非礼弗履
　　雷在天上有盛大壮健之威君子观其象非礼之地勿宜履之畏天之威亦以自脩也
　　初九壮于趾征凶有孚象曰壮于趾其孚穷也
　　大壮上震下干震为足在四爻之上何初爻而为足初九变恒下卦为巽巽初之爻为偶亦犹鼎之初爻为足也故曰壮于趾然趾壮之人必良于行而曰征凶何也如隋之麦铁丈走及奔马初在陈为御昼则执繖夜至南徐为盗此小人恃壮而妄走动之凶者以此人君知其为盗而不用虽曰有孚其道亦穷也
　　九二贞吉象曰九二贞吉以中也
　　大壮下卦干之刚应上卦震之刚以刚敌刚本非吉德九二变丰下卦为离离之中柔与五为应得人臣柔顺之道贞正而吉以隂爻之在中也盖大壮之阳爻变柔外貌虽柔心实刚勇如张良状貌类妇人女子而其为人魁梧竒伟娄师德唾面自干卒有应诏讨吐蕃之勇此皆内刚外柔贞吉者也
　　九三小人用壮君子用罔贞厉羝羊触藩羸其角象曰小人用壮君子罔也
　　遯以二隂在下小人道长君子当遯大壮以二隂在上五居尊位为大壮之主如唐武后之时以隂主而制臣下之羣阳九三变隂下卦为兊隂邪之臣得以用事兊为羊不曰牝羊而曰羝羊者女主之制羣下也罔罟也纲纪之物也藩篱也羸缧通绕也小人用壮如来俊臣周兴之徒淫刑酷罚殄灭善类用壮之极也君子用罔如狄仁杰张柬之之徒维持其纲纪不至易唐为周虽曰贞正亦危厉而不安羝羊触藩羸其角者如邪谄依谀之人贪其禄位触其藩篱既无佐唐之功又无保身之术似乎羊之触藩羸其角进退不可象曰唯言小人用壮君子用罔而不言其吉凶者尤见君子小人之邪正于用壮用罔之时吉凶自见也
　　九四贞吉悔亡藩决不羸壮于大舆之輹象曰藩决不羸尚往也
　　大壮之义勇而健者也然亦有君子之壮礼义之勇也小人之壮血气之勇也如三九之小人用壮者也四居大臣之位奋礼义之勇剖决其藩篱不使羊羸其角使人君之位壮舆大之輹欲天下之车同轨安行而无疑此礼义之勇尚往者虽千万人吾往之往也九四变泰上卦为坤坤为大舆君子居大壮之时处大臣之位能行礼义之勇使人君安于位以治泰贞正而吉何悔之有宋仁宗初丧英宗尚幼曹太后垂帘内侍任守忠间喋母子几有则天之祸赖大臣韩撤去曹后之帘逐守忠与欧阳修司马光等同心辅政克复英宗之辟此君子用壮之义也
　　六五丧羊于易无悔象曰丧羊于易位不当也
　　易之诸卦皆以五居君位二居臣位为当位三四多言不当位独大壮六五而曰不当位何也盖大壮之卦二隂在上四阳在下如古之女娲汉之吕后唐之则天时之大变故曰位不当也六五变夬上卦为兊兊为羊羊为宗庙祭祀之大牲不使委靡之主而丧失于疆埸之内天亦不容其主祭也但大恶之人不知礼义淊天之罪靡所不为死亦无悔丧羊于易何悔之有
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　大壮下之四爻壮之盛矣至于上又变而为阳壮而又壮者也幸变爻之吉我不为其所害彼自倾危矣上卦元属兊兊为羊变为大有上卦为离离为罟罔故有羝羊触藩之象大有之时汉惠帝已即位矣唐中宗已复辟矣而吕后之诸吕武后之诸武怙势已久一旦势倾如羝羊之触藩既不能退又不能遂无所利矣然小人无厌不能详其吉凶安其分限不无妄想君子于此时也以艰难之道待之则吉苟使为害权倾势去咎亦不长也
　　【坤下离上】晋康侯用锡马蕃庶昼日三接
　　晋进也明在地下光明烛天康侯安邦之侯也侯能行文明之治王用锡马蕃多昼日三接赐之频恩之渥也内卦属坤坤为牝马昼日三接如王三锡命之类
　　彖曰晋进也明出地上顺而利乎大明柔进而上行是以康侯用锡马蕃庶昼日三接也
　　明出地上顺而丽乎大明明之大日月也出地上而明愈大矣坤之顺居下离之明居上柔进而上行也非离之明不足以喻侯之德非坤之顺不足以安侯之邦是以康侯用锡马蕃庶昼日三接也
　　象曰明出地上晋君子以自昭明德
　　君子以自昭明德脩己以治人也
