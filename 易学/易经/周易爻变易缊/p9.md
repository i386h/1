<!-- { "loadSidebar": true } -->
　　掘隍之土积而成城亦犹去否之道转而为泰至于上六处泰之极不能保守泰道复变于否亦犹崩城之土复塡于隍此无平不陂之义凡兵衞守城城旣崩矣师则勿用惟告命于邑人以相保守虽正亦吝者恐邑人保守之不能久也上六贵无位髙无民虽有告命人勿聼之其命亦乱但上爻变阳通卦为大畜为隂所遏故君道不能自遂夫治泰之君臣居安虑危居存思亡至于城郭甲兵之事时复脩缮以备不虞今也城复于隍是君臣躭于逸乐而不知惧如唐安禄山之乱河朔诸城一时瓦解此否极之时也虽然人君为治在德不在险秦始皇欲为子孙万世之业筑城万里以固金汤夫何不数年间人心一破城皆寸裂呜呼人君保城之坚不如守德之固也
　　【坤下干上】否之匪人不利君子贞大往小来
　　否塞也时之乱也否与泰相反泰则小往大来否则大往小来泰则吉亨否则不利君子贞盖小人道长君子道消之时也不曰小人而曰匪人小人虽是非不公臧否倒置至于亲爱羞恶之心有时发见不能全冺至于匪人肆无忌惮不知天理人伦为何事所谓匪人者貌则人心则兽非人之类者也此等恶类在帝左右岂容一君子以立于朝不利君子贞贞卜也当此之时君子当隐不可卜也卜虽吉亦不可进用也进则祸不旋踵矣
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也天地之气不交万物不能化育君臣之志不通万邦不能尊君小人在内君子在外何如其时否之极也
　　象曰天地不交否君子以俭德辟难不可荣以禄君子居乱世当节俭其德以辟患难何可荣以禄邦无道富且贵焉耻也
　　初六拔茅茹以其彚贞吉亨象曰拔茅贞吉志在君也泰之初九拔茅茹以其彚征吉者惟恐野有遗贤其志在外也否之初六亦曰拔茅茹以其彚贞吉亨者小人引类而进其卜亦吉亨但其志在君而不在外如阉宦仇士良请老谓诸阉曰天子不可令闲暇闲暇必观书见儒人减玩好省防幸吾属恩且薄而权轻矣莫如殖货财盛鹰马日以毬猎声色蛊其心使不得息则万机在我此小人惟恐不得君所以志在君而不在外也初六变阳通卦为无妄无妄之时小人妄行君子不敢妄动也
　　六二包承小人吉大人否亨象曰大人否亨不乱羣也包容凶恶承顺阿旨小人行之则吉大人行之则凶大人居否之时而能亨通者洁身远遯否乱其羣如逢萌挂冠梅福隐于呉门市卒张九龄遯于曲江裴度之憩于緑野否而亨者也六二变阳下卦为坎陷险之中可不慎哉
　　六三包羞象曰包羞位不当也
　　小人道长至此已极其盛小人无忌惮凡可羞之事包藏其丑靡所不为如唐郭宏霸为魏元忠尝粪宋之问为张昌宗奉溺器闫朝隐为武后代为牺牲此皆匪人所为有为小人所不为之事六三变阳通卦为遯幸其位之不当故君子不为其所害
　　九四有命无咎畴离祉象曰有命无咎志行也
　　自九四以上干之三爻皆言君子者否极渐至于泰矣大臣居九四之位有命受人君之爵命也畴类也离丽也祉福也君子居否之世受命而无咎者欲使同类之人离其福祉受其爵命如唐武后之时否之时否之极也娄师德能荐狄仁杰仁杰荐张柬之卒复中宗之辟其志行也九四变隂通卦为观上之观下欲得其治否之臣下之观上欲求其治否之君
　　九五休否大人吉其亡其亡系于苞桑象曰大人之吉位正当也
　　六二以小人之党盛故大人否亨五居尊位治否之主九五变晋晋有康侯之德得否之道故小人之党得以休息之然则休否之道若何小人惟尚贪墨如梁冀之赂元载之金因其贪墨而治之则小人之党休矣其亡其亡此其字指小人而言也古者未有钱陌褚币货贿惟有苞苴成汤祷雨有曰苞苴行欤苞桑苞苴丝麻之类也小人之所以亡者系于苞桑之贪墨也君子居安虑危居存虑亡洁已正人不得不以苞桑为戒后汉张恢坐賍伏法赀物诏班羣臣惟钟离意得珠玑悉委于地曰此賍秽之寳诚不敢拜盖得系于苞桑之义
　　上九倾否先否后喜象曰否终则倾何可长也
　　上九变隂上卦为兑兑説也故有先否后喜之象否至此已极否当倾矣先否者君子忧小人之党盛后喜者君子喜小人之党倾也否终则倾理之常也后汉阉宦张俭辈擅权杀戮大臣君子忧夫小人之党盛后董卓入朝尽杀羣阉君子喜小人党之倾也
　　【离下干上】同人于野亨利涉大川利君子贞
　　同人同心同德之人也上卦否既倾矣为人上者知为恶之小人不可用故求同心同德之人以同治然不求之于朝市而求之于田野者恐邪佞之人尚在朝市亲戚相依宗族交荐旧政不改余孽尚在故远求于野欲使旧染汚俗咸与惟新求之之切野无遗贤矣不特贤者亨通利渉大川君臣有刚健之才不畏险阻虽大川亦可利涉贞卜也盖求贤之时利君子之卜不利小人之卜以其人君之贤否也否卦曰不利君子贞正与此卦相反也
　　彖曰同人柔得位得中而应乎干曰同人同人曰同人于野亨利渉大川干行也文明以健中正而应君子正也唯君子为能通天下之志
　　同人柔得位得中而应乎干曰同人圣人先言此爻自干之九二而变曰同人继之曰同人曰同人于野亨者言同人之义自此发也利渉大川干行者言上卦干行之健虽大川可渉而无畏文明以健中正而应君子正者言下卦离之文明二刚一柔而健也二爻之柔居中而正与上之五刚为应君子之正应也唯君子能通天下之志使野无遗贤也呜呼人之有才有德志欲见用于君不幸生于草野上无亲戚朋友之依下无蜉□蚍子之援不有文明之主以聘用之则与草木同腐求同人于野通天下之志也
　　象曰天与火同人君子以类族辩物
　　天不能自明借日月星辰以代明君不能自治求贤哲俊又以同治君子观同人之象分类族序辩别物理君子同心德何忧不治
　　初九同人于门无咎象曰出门同人又谁咎也
　　初九变隂下卦为艮艮为门阙故有同人于门之义贤哲在门闻上有聘贤出自国门而得同心同德之人故无咎如燕昭王筑台求贤郭隗先至曰请自隗始此亦同人于门之义
　　六二同人于宗吝象曰同人于宗吝道也
　　六二变阳通卦为干宗族类也求同人而先于宗族人君茍不见疑臣下亦疑之谓其不举贤而私于宗族也此吝道也孟子举季孙之言曰异哉子叔疑使已为政不用则亦已矣又使其子弟为卿人孰不欲富贵而独于富贵之中有私龙断焉以罔市利也是亦同人于宗吝道也之义
　　九三伏戎于莽升其髙陵三嵗不兴象曰伏戎于莽敌刚也三嵗不兴安行也
　　山林隐逸之人有忍死不肯应召聘者如介子推抱树泄桞闭门者何限不幸遭凶暴之君如公孙述征李业不起遣尹融持毒酒以饮之岂但伏戎于莽而已同人下卦元属离离有甲胄兵戈之象九三变震震有萑苇决躁之义贤人避之之久各安行其志也
　　九四乘其墉弗克攻吉象曰乗其墉义弗克也其吉则困而反则也
　　墉城垣隐者治其髙墉而深避之如叚干木逾垣而走人君弗能攻也义弗克也所谓吉者则困以待之冀其久而应聘乃复其常聘之则也九四变巽有为髙为进退之象故有乗其墉之义
　　九五同人先号咷而后笑大师尅相遇象曰同人之先以中直也大师相遇言相尅也【号平声】
　　同人不肯应聘者有先号咷而泣者人君以大师临遇之与之相遇可笑也欤先之以不应聘者中直也后聘之以大师者不得已而起也九四变离离有甲胄干戈之象离之六五亦有出涕沱若戚嗟若之义与此爻互相发辉后汉樊英隐南阳顺帝备纁征之固辞切责郡县英不得已到京师强舆入殿犹不屈帝怒曰朕能生君能杀君能贵君能贱君能富君能贫君何以慢朕命英曰臣受命于天陛下焉能生臣杀臣臣见暴君如见仇讐立其朝犹不肯可得而贵乎虽在布衣之列不易万乗之尊又可得而贱乎陛下焉能贵臣焉能贱臣非礼之粟虽万钟不受申其志虽簟食不厌陛下焉能富臣焉能贫臣帝不能屈乃为英设坛令公车令导尚书奉引赐几杖延问得失拜五官中郎将后称疾笃而归此得同人出处之正也
　　上九同人于郊无悔象曰同人于郊志未得也
　　王国百里为郊周礼五百里为远郊同人求之于野或未能得又当求之于远郊使贤者无遗人君之志无未得之患乃能无悔上九变兑于地也为刚卤盖远郊海滨之地如【阙】
　　【干下离上】大有元亨
　　大有大有为之君也人君盛德大业盛大富有无少亏欠故大善而亨通也
　　彖曰大有柔得尊位大中而上下应之曰大有其德刚健而文明应乎天而时行是以元亨
　　大有柔得尊位而上下应之曰大有此乾卦九五之象柔居尊位乃在大有之卦其德刚健而文明应乎天而时行上卦之离文明应下卦干阳之刚健也人君有大有之德宜其大善而亨通也人臣有大有之德辅君而大治也
　　象曰火在天上大有君子以遏恶扬善顺天休命火在天上如日月星辰雷电之明遏絶恶人劝善类此大有君臣顺天丕休之命也
　　初九无交害匪咎艰则无咎象曰大有初九无交害也大有之卦自干之九五变来乾卦皆説君德大有亦多言人君之事天子无私交如周郑始焉交质终焉交恶交恶则为害也然则富有之人亦不可滥交如石崇二十四友金谷之宴转眼而为仇敌交不择友为害深矣初九变隂下为巽巽顺之人易为托交茍不以艰难之道处之宁免灾害且爻辞之内初曰匪咎又曰无咎何也盖朋友居五常之一士君子岂宜絶交爲人贫贱宁有不依富贵而成名者彼之初来托交于我匪其咎也我不察其贤愚不审其邪正一时滥与之交咎在我而不在彼此艰则无咎之义宋冦凖不审丁谓之奸王安石明知吕惠卿之邪而与之交均受其害也
　　九二大车以载有攸往无咎象曰大车以载积中不败也
　　九二变离离之中爻属干干为大舆二为大有之臣君旣富有人臣享君之禄受君之赐亦皆富有至于临大事如当有人任重致逺无所往而不利故得无咎至如积中不败又有十説汉之疏广为太传兄子受为少傅告老而归上与太子厚赐黄金羣臣故僚祖道东门送车百两以常人载金而归尚虑人议其私或有败事如广受所载之金皆上所赐满载而归积中不败矣谁得而咎之
　　九三公用亨于天子小人弗克象曰公用亨于天子小人害也【亨享同】
　　九三变隂下卦为兑兑説也大有之君臣富盛三四皆公卿之位如禘祫烝尝燕享之时天子享公小人弗克预其享者则有贼害之心如中山飨士司马子期怒其羊羮不遍而伐中山郑灵公解鼋召子公而弗与子公染指于鼎尝之而出遂伐灵公皆小人弗克之害也
　　九四匪其彭无咎象曰匪其彭无咎明辨晳也
