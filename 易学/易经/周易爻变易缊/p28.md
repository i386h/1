<!-- { "loadSidebar": true } -->
　　上九翰音登于天贞凶象曰翰音登于天何可长也中孚之上卦元属巽巽为鸡翰音鸡之鸣也登于天居上之极也上九变节上卦为坎坎险也坎之上爻隂邪之险也书云牝鸡之晨惟家之索卜其有凶也音之登于天不畏天怒人君之隂邪也其人安得而久长哉如汉之吕后擅权杀戮大臣唐之武后窃位欲危唐室皆翰音登于天牝鸡之恶者也
　　【艮下震上】小过亨利贞可小事不可大事飞鸟遗之音不宜上宜下大吉
　　小过小事过于常也亨通也利贞利乎贞正也卦象上震下艮三四之阳居中如鸟之身初二五上之隂居上下如鸟之翼故有飞鸟之象可小事不可大事者系辞曰断木为杵掘地为臼杵臼之利万民以济盖取诸小过杵臼亦小事也雷鸣山上飞鸟遗之音遗失也雷之震惊鸟曷敢鸣不宜上宜下畏雷之威也人有小过如飞鸟惊惧雷鸣不敢发声速能改过则能大吉
　　曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　人有小过而能亨通者贵乎速改而迁善也过以利贞与时行者如食时有过息时能改寝时有过兴时能改改而能正斯无过矣斯须之顷不可少怠二五之隂柔得中是以作小事则吉也刚居三四失位而不中是以不可作大事有飞鸟之象焉鸟禽之小者亦不能髙飞逺举况雷在山下飞鸟遗之音不宜上宜下畏雷之威也大吉者改过不吝也上逆而下顺者震以阳在下而隂在上上之逆也艮以阳在上而隂在下下之顺也
　　象曰山上有雷小过君子以行过乎恭丧过乎哀用过乎俭
　　君子行事贵乎中庸行过乎恭则为足恭丧过乎哀毁而灭性用过乎俭则不中礼
　　初六飞鸟以凶象曰飞鸟以凶不可如何也
　　初六变丰下卦为离离为雉为网罟飞鸟遭网则凶人有小过陷于缧絏亦犹飞鸟之遭网也如公冶长之在缧絏孔子谓非其罪后汉吴祐谓掾以亲故受汚辱之名皆小过也士君子遭时之不平为恶人所害陷于缧絏端人正士无权无位不能为之解纷不可如何者无可奈何也
　　六二过其祖遇其妣不及其君遇其臣无咎象曰不及其君臣不可过也
　　小过震上艮下皆男也曷有祖妣之分六二变恒下巽上震故以震为祖巽为妣过其祖遇其妣发兴词也如贤才之欲见其君为邪佞所间不及见其君而遇其臣虽曰无咎宁免媚灶之失故孔子之宋不见桓魋于鲁瞰阳货之亡而往见所谓不及其君臣不可过也圣人之谨畏若此孟子曰弥子瑕之妻与子路之妻兄弟也弥子谓子路曰夫子主我衞卿可得也且弥子瑕以色恱人得幸于衞君以夫子之大圣肯屑见耶后世依权臣内侍而进者何限安知臣不可过之义
　　九三弗过防之从或戕之凶象曰从或戕之凶如何也九三变豫下坤上震隂道之长至坤之三爻已极其盛小人进用之初不能防闲之至于既用之后知其为恶过于防闲彼或抗拒从而伤戕之太甚彼则仇敌于我凶如何者其凶何可云喻战国时张仪尝从楚相饮楚相亡璧执张仪笞掠之仪不服后相秦为文檄告楚相曰始吾从若饮我不盗而璧若笞我若善守汝国我顾且盗若城故楚终为秦所灭
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　九四变谦上卦为坤坤之六四括囊无咎无誉天地闭贤人之时小过之九四变隂尤为柔弱士君子之有谦德者岂不欲行其志奈何小过之邪臣满眼四居大臣之位内无刚健之才不能举贤任能贤才在下既不可过其君又不可遇其臣往则危厉而不安必敬戒之勿为进用之计苟能用我亦不能久长也当永守贞正以全谦德则无咎矣后汉党狱未发之时士大夫之在位为阉宦所害者何限独南州徐穉守此谦德来往于京洛之间与有道者交游上不过其君下不遇其臣无纎毫之小过奸邪亦不得讥议之独免党锢之祸盖得往厉必戒之义
　　六五宻云不雨自我西郊公弋取彼在穴象曰宻云不雨已上也
　　小畜卦辞曰宻云不雨自我西郊言小畜之卦以一隂畜众阳臣止君之象恐臣力微弱不能畜君之过故曰宻云不雨小过之六五居尊位亦曰宻云不雨自我西郊西郊兊方也六五变恒上兊下艮小过之君本好依谀变卦得兊谀恱之臣乘间而进矣沛泽人君之所施也君无其德安能作雨公弋取彼在穴小过之君不能正纪纲明号令斥邪佞进忠良反取弓矢以射在穴之宿鸟非夫子所谓弋不射之义于失礼之中又失礼焉曰公弋者讥小过之君非君也象曰已上者已止也上髙也极言小过之君他无所能止能居于髙位而已若传所谓不仁而在髙位者此宻云不雨之君欤后唐庄宗好田猎至中牟践民田中牟县令当马切谏为民请庄宗怒叱县令将杀之伶人敬新磨率诸伶走追县令擒至马前责之曰汝为县令独不知吾天子好猎也奈何纵民稼穑以供税赋何不饥汝县民以备吾天子之驰骋汝罪当死因前请亟行刑诸伶人共唱和之庄宗大笑县令乃得免去小过之人君失德大率类此
　　上六弗遇过之飞鸟离之凶是谓灾眚象曰弗过过之已亢也
　　此小过之臣不能改过再罹其祸而有灾眚也小过之初九有飞鸟以凶之灾矣上六变旅羇旅之苦居亢之极自可改过以免难上卦变离离为网不能改过又有飞鸟离之凶焉是不鉴前车之失后车再覆矣春秋传晋献公使荀息傅奚齐里克杀奚齐而立公子卓里克又杀子卓荀息死之克立惠公赐里克死谓之曰微子寡人不得立虽然子亦杀二君一大夫为子君者不亦难乎克遂伏劒而死此皆已亢之祸也
　　【离下坎上】既济亨小利贞初吉终乱
　　人之未济则有狐疑既济之后则能亨通小利贞者虽小事亦利乎贞正初吉者离之中爻柔得中也终乱者坎之中爻陷于险戒涉险者贵乎速济不可终止终止则恐陷于险而终乱也
　　曰既济亨小者亨也利贞刚柔正而位当也初吉柔得中也终止则乱其道穷也
　　刚柔正而位当者二柔而五刚也初吉柔得中者盖涉险之人贵乎柔顺小心不可刚暴刚暴则恐舟中为人交争未免危险柔则免难所以初吉也终止则乱其道穷者未济之时尚可止也既济之间则当速济不可终止终止则恐风涛之生冦贼之至盖上卦为坎坎为险为盗险者盗者则为乱矣乱则为险者所伤为盗者所害其道穷矣
　　象曰水在火上既济君子以思患而豫防之
　　水在火上水势润下火势炎上水火之交既济之象也人之得居处之安者尚防患难况涉险之时得不预防之如防其风涛之险也则治其舟楫之坚固如防其冦盗之险也则藏其囊橐之谨宻如防其同舟之人为敌国也则小心谨畏言不妄发治乱之君臣亦然修其城郭治其甲兵严其号令皆君子思患预防之道也
　　初九曳其轮濡其尾无咎象曰曳其轮义无咎也曳牵引也轮车中之辐也轮辐三十以象日月濡湿也尾狐之尾也狐妖兽也狐性疑知水之浅深可济则济故济者多以狐为试未济之卦辞曰小狐汔济初六之爻辞曰濡其尾盖未济之初知水之浅深也既济之初爻亦曰濡其尾何也盖既济之初曳其轮登于岸矣狐在水际济而濡其尾于人无害故无咎也初九变蹇蹇难之时而得既济喜不自胜义亦无咎也如伍子胥逃自楚江上有父老乘舟知子胥之急而渡之子胥解劒与之弗受渔父曰楚法得子胥赐粟五万石爵执珪岂徒百金之劒耶辞而不受后子胥每食必祝曰江上丈人子胥之吴兴师报楚皆渔父之力也
　　六二妇丧其茀勿逐七日得象曰七日得以中道也茀本作蔽书翟茀以朝古者夫人以翟羽饰车茀蔽也离为坎之妇以车渡川此亦士大夫之妇车失其茀车不可行矣六二变需需待也下卦变干干之复曰七日来复勿逐七日得变干七日而得有所待也妇人涉险济川非遭离乱则父夫必有患难而往拯救者如唐相裴度未第时游香山寺有妇人以父被罪假得玉带三犀带一以赂津要寘于栏楯忘收而去度得之授之妇人感激而去后相者曰必有大隂德也往往勿逐而得亦此类也虽然二居人臣之位以事君当如妇人守妇道以事夫妇人济川不能自谨而丧其茀亦犹臣之逃难而丧其冠冕虽曰七日得以得中道其失臣节可知矣
　　九三髙宗伐方三年克之小人勿用象曰三年克之惫也
　　髙宗商之贤君也伐鬼方之时想得此爻既济下卦元属离离为甲胄为戈兵九三变震通卦为屯屯难之时想小人作乱髙宗兴师以伐之三年而克言其久也小人勿用者小人之心躁急不能耐久不知攻守之势故不可用然则三年之久而能克之劳惫之甚也如魏文侯遣乐羊伐中山三年拔之羊返而论功文侯示之谤书一箧羊再拜曰此非臣之功主君之力也盖造谤者皆小人也文侯勿听其言而使乐羊三年之久以成其功此知人之明得小人勿用之道也
　　六四繻有衣袽终日戒象曰终日戒有所疑也
　　繻说文缯帛也徐曰传符古者裂帛边以为关门符信如终军弃繻之繻袽絮緼也衣袽衣中用絮者也行路者以繻帛为传符失则关门不可度御寒者以衣袽为緼裘湿则冬月不可衣二者皆不可沾湿故济川者虑有风雨波涛之险有所疑而不敢济终日戒惧以待风雨之止波涛之静而后济四居大臣之位济川之险逃难之时待冦盗之平奸宄之退然后可以行事故无疑也六四变革革之卦辞亦有已日乃孚之象贵乎戒谨而能待也宋陈尧咨出守荆南泊舟三山矶有老叟曰来日午后有大风舟行必覆宜愼之来日天晴万里无片云舟人请解繂公曰更待之同行舟皆离岸公托以事不行至午大风暴起折木飞沙怒涛若山同行舟多沈溺公独免难后见前叟乃江神也曰以公他日当位宰相固当奉告此得终日戒之义也
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　九五变明夷上卦为坤坤为牛明夷之时亦人君蒙难而济川也邻随所寓而言也人君之在朝廷则以臣下为邻书曰臣哉邻哉在列国则齐与鲁邻燕与赵邻之类是也济川之时得不以同行之舟为邻乎东邻西邻东舟西舟也五居尊位当济川之时必祷川神而后行舟道路仓卒岂能烹牺牲以为祭禴祭礼之薄者实受其福祭之诚也苟束舟杀牛之祭而不诚不如西舟之禴祭及时以受福也吉大来者如风浪之险一旦而平冦贼之来一旦而去患难之兴一旦而解福自天降吉之大来得其时也五得为既济之主矣禹省方南济乎江黄龙负舟舟中之人失色无主禹仰视天而叹曰吾受命于天竭力以养民死命也余何忧于龙焉龙俛首曳尾而逝又唐王义方坐与张亮善贬吉安丞道南海舟师持酒脯祈福义方酌水誓曰有如忠获戾孝见尤四维郭分千里安流神之听之无作神羞既祭天云开露人壮其诚此禴祭之受福也
　　上六濡其首厉象曰濡其首厉何可久也
　　未济之上九饮酒濡首而无咎既济之上六乃曰濡其首厉何也盖未济之时饮酒以待济至于濡首义亦无咎既济之时人在舟中未登于岸苟有冦盗之来风波之险饮食至于濡首危厉可知盖既济之上六变家人上巽下离皆柔弱之人居于舟中不知风涛之险冦贼之危耽于酒而不知止故有濡首之厉如唐李白亦贤者也遭时之不平溺于酒以避难泛采石江酒后入水捉月岂特濡首而已象曰何可久者重言济川之人不可不谨也
　　【坎下离上】未济亨小狐汔济濡其尾无攸利
