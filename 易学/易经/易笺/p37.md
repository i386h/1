<!-- { "loadSidebar": true } -->
　　此亦即制器示人以观象之法也前数句领取一节大意天地以生物为心生之而不能养之治之乃笃生圣人以作之君师生人之初以相生相养为急财以养人非谓守位者必以财也理财正辞禁民为非盖居教养之大端矣而其具圣人皆取之于易盖其象已在卦中矣夫圣人之画卦原则图书而又仰观俯察近取远取其理皆与图书脗合无间乃画为八卦通天地神明之德以为人用万物之情使各适其用盖其理已得之图书此只以取象言易非专为制器也然易冐天下之道卦皆有其象网罟似离象两旁用竹木以为干而绳络其中茹毛饮血之时所先也上古以人耕其耒耜之状与今异矣以益象观之盖上下有横木两旁有直木而中虚上木曲故曰揉木下木盖斵齿于横木之下一人伏而推之一人前挽之故曰耦耕盖不惟不用铁亦入之不能深亦无畎深广之制自后稷教民艺而后其制大备既以艰食易鲜食然后通货财以利用上古以贝为货噬嗑有货贝之象市价之不平者噬而嗑之今亦谓驵侩为牙行也衣裳以下诸卦之制黄帝之前已有至黄帝尧舜乃变通以尽其利神化以妙其用耳即如衣裳衣食并急上古己衣兽皮至黄帝时已有布帛为衣裳之制且有衮冕矣故不曰为衣裳而曰垂衣裳舜亦曰予欲观古人之象皆冕服也但加之以五采五色耳干为衣坤为裳衣食财用备则通商贾涣卦木在水上中虚为刳木舟也下一隂似楫随有车象初至四车之中虚也五为輗上为辕端商贾通而暴客至豫反对有二艮重门也外震撃柝也又内坤静而阖外震而动有其象上古揄揉粒食不如杵臼之便小过中二阳杵也上下四隂臼也睽下二阳爻二矢也三至上一隂附一阳隂柔也阳刚弧也大壮上二隂两岐若屋瓦之下覆一阳承之栋也下干为圆宇也衣食财用宫室养生之道备则厚于送死大过中二爻棺也二五椁也上下二隂爻为巽之反对巽为绳绳之束其两端也礼所谓衽也夫然后文字兴焉夬一隂而五阳古人之书以竹简为之漆书其上有孔贯以韦所谓简书所谓韦编契民间交易所用一札两端而刻其侧卦一隂上阙下贯诸简诸札皆有其象今人不见古人之书契故不知其所取之象末三卦皆言上古盖溯之荒远后世圣人亦不知始自何时也又诸卦皆以象言不取卦德求之于象而不得乃泛言卦德耳卦有其象故夫子疑其制作之始有取于此亦以见易之取象皆拟诸其形容多以重卦取象非説卦所能尽今人拘于説卦则易之象不可通矣又取象只就本卦而言而来氏于此亦言错综至上古云云盖原其始耳无象可取也而来氏于穴于薪之一一错综言象何其谬也敎稼通商立市衣食宫室皆理财也书契以治百官察万民正辞也御暴客威天下禁民为非也故宜为此章縁起只以制器言涣随豫睽小过诸卦取象制器乃黄帝尧舜时事如济不通御冦皆穷则变也诸卦皆然或因变通二字谓筮法始于黄帝者非
　　是故易者象也象也者像也彖者材也爻也者效天下之动者也是故吉凶生而悔吝着也
　　右第五章
　　承上章言象而兼及爻也彖者明一卦之材爻者效一卦之动材即卦德如干健坤顺彖皆明其材之用人心之动而有吉凶悔吝爻则效之而显于占耳
　　阳卦多隂隂卦多阳其故何也阳卦竒隂卦耦其德行何也阳一君而二民君子之道也隂二君而一民小人之道也
　　右第六章
　　此明卦体也阳卦竒为主故多隂隂卦偶为主故多阳君民二字虚説非二君争一民一二即竒偶竒偶即隂阳一君二民即阳为君而隂为民隂亦然盖道心为主则人心听命人心为主则道心退听横渠所谓阳明胜则德性用隂浊胜则物欲行是也阳贵隂贱故曰君民阳明隂暗故曰德行以此分君子小人
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而歳成焉徃者屈也来者伸也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也过此以徃未之或知也穷神知化德之盛也
　　此如上传之释诸爻也盖发爻传未尽之意此节因艮之九四而示人以内外合一之学也人之所以憧憧徃来者或惑于利害之私或昧于义理之正所以中无定见无由宁一不知天下事虽极繁变究其终则同归如古今成败利钝徃复乗除其端亦可睹矣千万人同此心理发之念虑则百出而不齐殊涂百虑此思虑之所以多也若知其同归一致又何思何虑乎且感应亦自然之理如天地无日月四时之徃来则乾坤或几乎息矣人若絶物则百事皆废故天地无心成化圣人大公顺应亦有心无为此程子定性书之旨也又何徃来之纷扰乎惟是乾坤之大生广生皆由于静人心感应之间当贞静宁一以为之主而不可憧憧徃来为其所乱如屈蠖之信而先屈不屈则不能伸龙蛇之蛰以存身不蛰则气散岂能存身所谓不专一则不能直遂不翕聚则不能发散卦之外説而内止爻之贞吉周子所谓无欲主静皆所以端其感应之源而不为物交之引也然君子所以一天下之动者义而已平日无精义之学则无私心而不当理亦无以致其用用不利则无以制事是非可否不能明诸心吉凶悔吝之涂皆迷于所徃身亦不得所安故君子精义之理至入于神妙所以为应事之本将以致其用也事至物来裁之以义而其用不滞则感应之间各有一定之理处之各得其当惠迪之吉而身无不安身安则心愈宁一愈有以端其精义之本此内外交养本末相资而德崇矣如此则虽日在应感之中而又何憧憧之扰岂必以应感为累而絶之乎此学者之所当致力也若夫由精义入神驯至于穷神知化不思不勉从容中道一理浑然泛应曲当亦何思何虑之有此圣人大而化之之事大可为也化不可为也德盛而自致耳昔上蔡曽举是言程子谓其发之太早岂非以其为圣人之事而非学者之所骤几耶是知憧憧徃来者常人之汨于私也絶圣弃知者二氏之蔽锢其思也主敬以立体精义以致用者君子之善用其思也从心所欲不逾矩圣人之不思而得也此夫子示人以徃来动静持循之道本末内外交养之功学者所当深味也
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　卦爻三阳为君子之困三隂为小人之困君子之困时势之偶然小人之困盖其妄动焉耳故曰非所困而困
　　易曰公用射隼于高墉之上之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有语成器而动者也
　　此爻之义传已以解悖释之矣非其义有未尽也此则因爻辞而发明藏器待时之义成器而动何不利之有括如括之括括结而不舒也世之动而括焉者皆动之不以时未成而动者也不必与爻意合而意味无穷古人读书无多而益不少岂如今人口耳之学耶而或者乃执之以解爻如隼者禽也云云岂复有意味邪上下繋所引诸爻皆当作如是观
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　然则劝惩为小人设也君子汲汲焉履仁而蹈义自适己事而已
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶
　　勿以小善为无益而弗为此亦君子之所宜戒也不为小善将为小恶矣渐将为大恶矣恶者善之反也此又推言所以致凶之由
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡繋于苞桑子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　夫子于豫之六二言知几盖谄也渎也皆豫也于豫之时而知其忧危故为知几周子言几善恶善恶之几见于吾心者也吉凶之几见于人事者也只在方动时拨转但微而难见惟君子能见之则吉无不利几亦兼吉凶吉不必言凶则反而之吉矣故只曰吉之先见几甚微而彰柔则溺而刚则作君子知彰于微而以刚胜柔进退存亡众人所视以为标准也
　　子曰顔氏之子其殆庶几乎有不善未尝不知知之未尝复行也易曰不远复无祗悔元吉
　　天地絪緼万物化醇男女搆精万物化生易曰三人行则损一人一人行则得其友言致一也
　　损本泰卦乾坤已交矣而犹乾坤之纯体也损则天气下降而隂得乎阳地气上升而阳亦得乎隂乾坤各损其一则隂阳和而有以成生物之功气化形化一也一隂一阳之谓道故曰致一
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或撃之立心勿恒凶
　　危以动惧以语无交而求莫益之也反求于民而不与乃不自反遂从而撃伤之立心如此宜其凶也右第七章
　　子曰乾坤其易之门邪干阳物也坤隂物也隂阳合德而刚柔有体以体天地之撰以通神明之德其称名也杂而不越于稽其其衰世之意邪夫易彰徃而察来而微显阐幽开而当名辨物正言断辞则备矣其称名也小其取也大其防远其辞文其言曲而中其事肆而隐因贰以济民行以明失得之报
　　右第八章
　　此言卦与辞也乾坤易之门众卦之父母也以道言之乾坤亦物也而健顺之德寓焉乾坤合德而生众卦又各有刚柔之体盈虚消息皆本天道以明人事而疏通神明之德以示人卦之名虽不一要不外此隂阳刚柔之理其情伪皆上古浑朴之世所未有故疑名卦之为文王也圣人演易彰乎已徃之理而遂有以知乎未来之事即至显者而推其微至幽者从而阐明之名卦名物爻位爻有等故曰物言亦辞也言辞对言则言明其义辞断吉凶命之名而各当又辩其位之当否名当则言正物辩则辞以断其吉凶而易道备于是矣易之取象至赜如井鼎皆以名卦苋陆鱼皆以状爻然其事之大者徃徃即小物以拟之立象以尽意也是故言近而旨远辞皆各有条理曲尽其形容而深中情事事皆显列而义理精深因民心之疑贰而决之以济其行使不迷于所徃断之以吉凶以明其所以得失之故此易之开物而成务也报宜作故开而二字衍
　　易之兴也其于中古乎作易者其有忧患乎是故履德之基也谦德之柄也复德之本也恒德之固也损德之修也益德之裕也困德之辩也井德之地也巽德之制也
