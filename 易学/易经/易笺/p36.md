<!-- { "loadSidebar": true } -->
　　前三章统承大衍之数而言皆观变玩占也此章言观象玩辞而示人以体易之实功赞文易也易之为书也言也意也象也言具于书而书不尽言意因言显而言不尽意象立而意存乎其中矣言实而滞象虚而该象立则意不待言而显矣易万物之情贞则为情不贞则伪中正则为情不中正则伪文王序而名之其情伪亦尽故曰衰世之意于是乎繋之辞曲而中肆而隐虽不尽意而丁宁告戒已深切着明矣刚柔相推卦之变化也而吉凶生焉吉者固利而凶悔吝者未必利也圣人于其变也皆有救败之术以通之如利西南不利东北征凶居吉徃厉必戒则吉者固利即凶者反之而亦利矣其繋之辞也所以决天下之疑通天下之志如曰勿疑勿恤速吉固所以鼔舞之使其进以乘时即曰去逖出徃蹇来誉徃得疑疾亦所以鼓舞之使其退而幸脱于凶危皆所以尽其神妙之术以成天下之亹亹也此皆可于卦与辞得之若夫圣人之意则尽之于其象不观之乾坤乎隂阳刚柔消息升降充满于乾坤之中非易之緼耶乾坤生六子皆并列于乾坤之中流行交易已森然可见观图而可知一举目而皆是若乾坤毁则何从见易是易因乾坤而显若易既不可见是乾坤不运行也中无所緼岂能恃此枵然之质以长久乎是乾坤又恃易为纲维也试观古来叔季之世日食星陨山崩川竭隂阳愆伏灾异频仍此乾坤何等时也夫子之言非假设也是何也葢天下有形者皆器也无形者皆道也然非有二也有物有则有道而后有器器在道中道在器中只在一形中分上下上下犹言精粗此形中之粗者为器精者为道精粗两者一而二二而一器非道即不能成其器道非器亦无以显此道乾坤亦器也易即道也故乾坤成列而易立乎其中乾坤毁即无以见易也夫卦之有象亦器也圣人之意即道也器在而道存矣象立而意尽矣有不待言而显者矣惟人不能尽道则器为虚器而道器裂矣若能即以得乎圣人之意则以道御器亦即器求道于天下之事化乎偏之见而裁之以中正之则则因事制宜可与言变矣器不自行有道焉推而行之由内及外自近及远则自得乎攸徃之利而无所滞碍矣举此化裁变通者施于有政则肆应咸宜四达不悖功业见于天下矣如是则道器合矣前言变通以易言此以体易者言夫卦尽情伪则极天下之赜辞旣尽神则鼓天下之动若夫化裁推行存乎变通何以能变通非口耳诵説之所能为功也必神而明之得圣人之意于象辞之表防义理之微于事物之中此存乎其人自得之浅深而非他人之所能与矣又不但明之于心而体之于身不言而躬行以期其成黙契乎渊微乎有以自信此存乎平日之德行而非可袭取也如是则涵养之深践履之熟所谓变通者可得而言有德行而事业裕如矣此观象玩辞之实功也自夫子发道器之説其后子思述之曰道不远人以人治人又曰合内外之道孟子述之曰形色天性也仁也者人也合而言之道也则愈分明矣夫是理也自各正保合而已然其在人之身则有耳目手足遂有聪明恭重之道有五伦遂有亲义序别信之道推之万事万物无徃非器即无徃非道道亡而器之为器残缺败壊而不能久存矣圣人曰乾坤或几乎息矣夫是乾坤也自身而推之皆是也其辞甚危与孟子所谓违禽兽不远终亦必亡而己者同一大声疾呼或者乃视为廓落等于杞人之忧圣人之意其终不可见乎若夫浮图氏以四大皆假合山河大地为幻空此欲于器外见道不知乾坤毁则无以见易或谓其形而上者与圣人同何其谬也是故夫九句第八章重出上传十四篇其赞羲易者凡九葢文周繋辞已各有传而羲易未有发明故详言之又此十四章以一神字为之枢纽故无方体者神也隂阳不测者神也变化之道神之所为也无方者神也知来者神也寂然不动感而遂通者神也神在道器之间以在人者而言非即吾心虚灵不昧之体然惟圣人神与理合故聪明睿知能如天地之隂阳不测变化无方如易之知来藏徃感而遂通周子曰神妙万物张子曰圣人尽道其间兼体而不累者存神其至矣神之为用大矣常人昧没其虚灵而神知昏矣若夫释氏可谓完养精神矣然圣人所谓神妙万物而为言也故周子曰充周不穷之谓神程子曰其理则谓之道其用则谓之神今释氏遗弃物理名为无不周遍而实外于伦理故其神亦沦于空寂与蔽锢者相去几何矣

　　易笺卷五
<经部,易类,易笺>
　　钦定四库全书
　　易笺卷六
　　直隶大名道陈法撰
　　大传下【上传多言义理下传多明卦爻】
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　右第一章【此章与下章旧误在説卦传前宜在此上下繋各十四章此章先明卦爻之体又宜为首章】
　　此赞羲易也作易即画卦也人之生也皆禀隂阳之气仁义之性而刚柔以成其形质即天地之性也理一而分殊故在天为隂阳在地为刚柔在人为仁义是理也人皆有之圣人作易将使人各率其性而无违即所以率循乎天地之道而克全其为人也故其画卦也本天地人以立教重之而为六画具天地人之位而六画中分隂阳之位而刚柔之爻迭居之则六位成章而变化见矣此即卦体而推明之也
　　昔者圣人之作易也幽赞于神明而生蓍参天两地而数观变于隂阳而立卦发挥于刚柔而生爻和顺于道德而理于义穷理尽性以至于命
　　右第二章
　　此赞三圣人之易以申前章之意也伏羲既画卦未致其用于筮乃立为大衍之法以蓍求卦赞助天地之神明于幽隐使显其吉凶以示人以广其孚佑下民之仁所以成变化者河图六七八九之数也九为竒为天为老阳六为偶为地为老隂七为少阳而从天八为少隂而从地观此隂阳之变而卦之体立又发挥乎刚柔之用而生六爻之位以此开物成务使人皆晓然于吉凶悔吝之故循循焉服习乎道德之途化裁变通以求合乎义中之条理而适协其宜凡此皆穷理之功也而是理也即吾性中自具之理而命之于天者也有以穷之知之明然后处之当能克尽吾所性之分量而不亏性既尽只此便达天德又岂有二乎夫然而性命之理顺矣伏羲之易其精蕴已具文周又从而繋之辞故其功用之宏大有如此者
　　八卦成列象在其中矣因而重之爻在其中矣刚柔相推变在其中矣繋辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也天地之道贞观者也日月之道贞明者也天下之动贞夫一者也夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞右第三章【天地之大德一节与此章文义不相属自宜为下章之首】
　　此承上章立卦生爻而明其吉凶之故也八卦已具乾坤六子之象重之而六爻备其刚柔之爻徃来上下而变化生位之刚柔一定而不易故曰立本其上下无常周流六虚所谓变通乃各趣乎其时如泰之时柔皆在外否之时柔皆在内而吉凶由此而生夫易之吉凶非独夫术数之説也皆惠廸从逆之正理即气数偶有不齐而正理不易诗所谓既克有定靡人弗胜也夫福善祸淫天道也易凡以顺天休命耳试观天地之变化日月之徃来皆动也然千古此天地日月天不变则道亦不变凡天下吉凶悔吝之动亦贞乎一理而已所谓一理者即乾坤之易简也干之刚健确然不贰岂不甚易坤之柔顺隤然从干岂不甚简所以贞观贞明也乾坤生六子六十四卦皆具易简之德爻之动合乎易简则吉违乎易简则险阻而凶虽至变而有不变者存岂不贞乎一耶夫爻象之动而吉凶见似在外也而实由于人心之感通于内爻乃效之象乃像之耳决大疑而生大业由于变通尽利若夫圣人吉凶同患之情皆见乎辞乐而玩之可晓然于其故矣
　　天地之大德曰生圣人之大寳曰位何以守位曰仁何以聚人曰财理财正辞禁民为非曰义古者包牺氏之王天下也仰则观象于天俯则观法于地观鸟兽之文与地之宜近取诸身远取诸物于是始作八卦以通神明之德以万物之情作结绳而为网罟以佃以渔盖取诸离包牺氏没神农氏作斵木为耜揉木为耒耒耨之利以教天下葢取诸益日中为市致天下之民聚天下之货交易而退各得其所葢取诸噬嗑神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治葢取诸乾坤刳木为舟剡木为楫舟楫之利以济不通致远以利天下葢取诸涣服牛乘马引重致远以利天下葢取诸随重门撃柝以待暴客葢取诸豫断木为杵掘地为臼臼杵之利万民以济葢取诸小过木为弧剡木为矢弧矢之利以威天下葢取诸睽上古穴居而野处后世圣人易之以宫室上栋下宇以待风雨葢取诸大壮古之塟者厚衣之以薪塟之中野不封不防期无数后世圣人易之以棺椁葢取诸大过上古结绳而治后世圣人易之以书契百官以治万民以察葢取诸夬【耨宜作耜】
　　右第四章
