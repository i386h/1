<!-- { "loadSidebar": true } -->
　　夬者决而去之以泽而言故曰夬溃之使消也当阳长之时众正盈廷虽有一二小人势亦不能久然去之不尽使潜滋暗长则羣小复牵引附和而进一隂在上处无位之地而密比于五姻娅宦寺之类去之最难非明正其罪何以去之故曰扬于王庭自古用术数以间小人而为其反噬者多矣至诚以格君心发于忠爱之至情而非矫激孚号也事宜周慎有厉也兑为口干为惕厉阳中实王庭高明宏敞亦乾象既曰扬于王庭曰孚号则君子非畏小人而缄黙苟安也又曰告自邑不利即戎何也葢邑者所属之同类也五爻皆阳志在于决隂也夫君子之去小人虽乐有其助然其审机观变开导转移亦必有道矣萧望之周堪以师傅旧恩窦武何进以元舅秉政欲去区区之小人而反受其害是岂可以力攻乎乃或不胜其忿介介乎求去之如初之壮于趾位卑言高三之壮于頄而显与之争是皆发不中节启人主朋党之疑而小人反得投间抵巇恣其反噬又何利乎刘更生使其外亲上书周堪白用郑朋望之使其子讼寃无不立见祸败宋明之时或阖朝攻一二小人或一台为空或恣行刑辱反累大臣使不安其位此皆不明于不利即戎之戒也是不利即戎即承告自邑而言谓以是告戒之也非谓君子至是而始自治也利有攸徃不可以一隂而忽之也传曰健而説决而和以卦德言也君子之去小人未尝不果断而从容讽谕黙运潜移以冀君心之改悟亦未尝愤疾咈戾以沽直声且君子之于小人虽甚恶之然其昏迷亦可悯也其始亦欲偕之于道及其不可化诲不得已而去之葢犹有哀矜之意焉故或只诛其首恶以安反侧或离其党羽以消逆萌亦未尝过激而苛刻且彼自作不靖以罹于法吾之遏恶扬善凡以顺天休命舜之诛四凶彼自有罪于吾何与故圣人之喜怒皆和以五阳而决一隂终卦之辞惟兢惕自戒而已惟小人之害君子则嚣然鸣其得意耳以柔乘刚事之反常扬于王庭与众弃之也斥去隂邪公道昭明其危光矣小人隂贼险狠时伏杀机而吾不与之争则其所尚穷矣刚长乃终必阳之长而隂乃终也君子道长则小人道消矣
　　夬姤二卦以初上二爻为成卦之由故六爻皆本此而言初九在下位而首发大难之端不顾利害之私是亦壮矣以下而夬上分位悬絶宜其不胜也如朱云陈东是也趾只以下爻取象如大壮贲咸艮皆下爻也不胜为咎惜之也以刚夬柔不胜为咎耳于义为无咎矣二之阳刚得中明乎不利即戎之戒者也忧勤以号其同类为之备戒暮夜有戎即其所惕号也小人隂贼险狠徃徃汚人以暧昧不明之事田李下亦君子所宜慎也如是则小人无隙可乘可以无意外之虞而不必为之忧矣干惕也二阳居隂泽上于天云雾晦防暮夜之象隂能贼阳戎也暮夜之戎不可即也亦不可忽也自为戒备传故曰得中道也三与上应但夬之时以刚决柔正与之相敌不取应壮于頄义形于色也如是则小人得为之备有凶必矣而君子不顾也一夬之不已而再夬之重刚不中也遇雨非与小人和也葢君子既疾小人之甚则小人必媒孽其短使之被恶名以去遇雨而若濡沾濡踯躅夬小人而反为其所汚能无愠乎然于义为无咎矣干为首一隂在上三自下仰攻之頄之象遇雨如睽如小畜皆为隂阳之和故此卦旧解皆以为与小人和如是安得为君子安得为无咎所谓夬夬又何也至不得已而易其文皆为拘于遇雨之説耳夫睽终则合畜极则通此隂阳之和也然雨亦不同矣隂阳之和为雨隂气之偏胜亦为雨浮云之蔽空亦为雨曰独行则非和而后雨可知矣如小畜归妹皆云月几望而义自不同故易贵于知时也六爻惟三与上相敌相夬故曰独曰遇九四居大臣之位有夬隂之任而以刚居柔在他卦为善用其刚而在夬则惟取其刚兑为説体为柔卦所谓色厉而内荏者迫于下之三阳如臀无肤欲安坐而不能起而行则畏小人而有所不敢前故其行次且四既不足以夬隂如初与三之壮二之惕号皆居其下而可用能推贤让能与之协心共济如牵羊者让之使先则小人不足去也而四以刚居柔性多矫饰巳既不能进又耻居人后虽闻言而不信尚可以有为乎易之言臀者三皆取象于巽困也夬也姤也皆是也葢巽为股上爻为臀臀上横而股下岐也夬之四即姤之三故其辞同在夬为兑兑为反巽四畏上之一隂而不敢进故向外而退行臀内则股外姤下为巽三恋下之一隂迫于二而不能与初遇故向内而退行臀外则股内故夬言于四而姤言三也羊刚狠而喜触以下之三阳言牵羊者令前行而后驱也苋陆今马齿苋感隂气之深者故反生于阳盛之时指上六一隂而言九五夬苋陆者也如姤之九五为杞而指下之一隂也九五阳刚中正夬一隂而无难而兑为説体密比于上之隂柔媚小人去之为难如苋陆焉隂气浸滛曝之难干然究以刚胜忍而夬之夬而又夬不能一决而去也去小人不嫌过刚中行惜其不勇也然亦可以无咎矣此其中有所顾惜也传故曰中未光也人主多欲而好谀未有不昵近便僻者也上六就一隂而言则小人之象以爻之才而言则为去小人不果不尽之象兑为口为号惕则号説则不惕不号矣虽只一隂然不警戒则小人反得乗其隙而攻之必有凶如五王之于武三思是也姤隂之始不可与长夬隂之终终不可长也观夬之为卦小人之难去如此君子之所以去小人者或过或不及皆未得为中道也传虽以二为得中然位在下只能自守亦未能夬小人而去之也但较之初与三为得中耳审乎过与不及之间而适协乎时位之当然则知所以自处矣彖曰孚号传曰夬而和爻曰惕号至诚以格君心而寅畏以自检平恕以持公论而镇静以抑嚣竞庶乎彰瘅明而上下安之矣彖不利即戎而四诟次且持重而非畏葸也三戒有凶而五訾苋陆人臣戒矫激人主戒优柔也又初以轻发为戒也二先自治而后治人也三太过之四不及之五为君戒也上虑其终也爻意亦相承也
　　泽上于天夬君子以施禄及下居德则忌
　　泽上于天云气之蒸于上将降而为雨也以之施禄则膏泽下于民居德犹居业也夬与畜反畜之则深夬之则散以之及人而不以之自治也
　　
　　姤女壮　姤遇也柔遇　初六繋于金　繋于金柅柔勿用取　刚也勿用取　柅贞吉有攸　道牵也包有女　　　女不可与长　徃见凶羸豕　鱼义不及宾也天地相遇　孚蹢躅九二　也其行次且品物咸章也　包有鱼无咎　行未牵也无刚遇中正天　不利宾九三　鱼之凶远民下大行也姤　臀无肤其行　也九五含章之时义大矣　次且厉无大　中正也有陨
　　哉　　　　　咎九四包无　自天志不舍
　　鱼起凶九五　命【弥兵叶】也姤
　　以包含　其角上穷吝
　　章有陨自天　【奴经叶】也
　　上九姤其角
　　吝无咎
