<!-- { "loadSidebar": true } -->
　　莱按朱子之释臀无肤其行次且也曰居则不安行则不进是也姤夬之反也姤之三夬之四也皆曰臀无肤其行次且何哉夬一隂在上四目覩其恶而比肩事主居则不安也下三阳将进而决之四迟疑犹豫其行次且也如王莽将簒孔光忧惧不知所出也姤一隂在下将盛而消阳三不能居而制之又不能行而逺之危道也如伾文用事韦执谊曰我軰尚可在此位乎臀无肤之义也王安石叅政司马温公归洛下其行次且之反也何以无大咎也三与初非比非应也
　　象曰其行次且行未牵【叶巡】也
　　莱按行未牵咎三也曷言乎咎三也可以行也而次且焉是以咎也
　　九四包无鱼起凶
　　临川吴氏曰初者四之正应而为二所得故二之包有鱼而四之包无鱼也已之正应与他人遇犹男之失其配君之失其民也何言起凶也程子曰民心既离难将作矣
　　象曰无鱼之凶逺民也【逺袁万反】
　　本义民之去已由已逺之
　　九五以杞包含章有陨自天
　　莱按姤主一隂爻中曰豕曰鱼曰皆隂象也杞朱子曰髙大坚实之木也五以刚中之君制在下初生之一隂譬之以髙大坚实之木而包柔蔓之亦甚易矣而含晦章美何哉盖一隂之生良非偶然乃造化消息之机自天而降者也易中隂居阳曰含章又臣道也五君位以阳居阳而曰含章于以知天命之难回而一隂之可畏也双湖胡氏曰九五本飞龙在天之主自干之初阳变而为隂则潜龙变为羸豕一小人之进局面顿更事体大异重烦诸君子包制而九五至于包含章聼自天之有陨可畏哉
　　象曰九五含章中正也有陨自天志不舎命也
　　莱按九五也而含章焉其不得不然乎非中正之德不能有此学问也舎去声读天地有气数帝王有补救五之志未肯安之于命而听隂之长也
　　上九姤其角吝无咎
　　莱按角者上之象争之义也上以刚居姤之极不能如二之系五之包以制小人致相争鬬君子之羞也然邪正不并立君子与小人争讵可咎乎干至上而亢坤至上而战皆穷也姤上之吝亦由于穷
　　象曰姤其角上穷吝也
　　【坤下兊上】
　　程传萃序卦姤者遇也物相遇而后聚故受之以萃
　　萃亨王假有庙【假更白反】
　　莱按萃者涣之反也涣言王假有庙萃亦言王假有庙何哉盖人心既散而祖考之精神不可不聚人心既聚而祖考之精神转可或散乎西溪李氏曰宗庙者人心所系武王伐商载主而行髙祖初兴立汉社稷皆以系人心也
　　利见大人亨利贞
　　程传人聚则乱物聚则争非大人治之则萃所以致争乱也萃以不正则为苟合安得亨乎故利贞
　　用大牲吉利有攸往
　　童溪王氏曰损之时二簋可用享则萃之时用大牲非吉与剥之时不利有攸往萃之时有攸往非利与
　　彖曰萃聚也顺以说刚中而应故聚也【说音恱】
　　莱按顺以恱上下一心也刚中而应君臣一德也曰故聚不如是不聚也
　　王假有庙致孝享也
　　临川吴氏曰致者极尽孝享之道乃能萃已散之精神也
　　利见大人亨聚以正也
　　汴水赵氏曰九四近在君侧当三隂之涂为三隂者宜上萃于五以臣萃君斯为得正
　　用大牲吉利有攸往顺天命也观其所聚而天地万物之情可见矣
　　临川吴氏曰物聚人聚而众多之时祭者宜盛居者宜往此皆顺天道之自然也
　　象曰泽上于地萃君子以除戎器戒不虞【上时掌反】
　　汴水赵氏曰水聚则决必有以防之水乃潴人聚则乱必有以制之人乃定除戎器戒不虞居不忘危所以保其聚也
　　初六有孚不终乃乱乃萃若号一握为笑勿恤往无咎莱按初之孚孚四耶孚五耶曰孚五其不终也不终于四耶不终于五耶曰不终于五曷言乎孚五也曰比之初孚五萃之初亦孚五矣比何以有终而萃不终也曰比一阳受五隂之比无贰其权者萃二阳受四隂之萃君弱臣强比之初无应萃之初应四也四正应也曷言乎乱也曰大尊王之义也彖传曰利见大人亨聚以正也聚于君为正聚于臣为乱也犹頥之上九六三其正应也而孔子曰道大悖所以严君臣之分谨谄附之防岂得以正应之故失尊王之义耶儒者拘正应之説谓初不终于四而志乱妄聚夫卦惟二阳不聚于四则聚于五五君也岂聚于君为乱耶呜乎惑已当是时强臣擅政知有四而不知有五若呼号党类以聚于五则一握为笑曷笑乎笑其不达时务也惟勿恤其笑往萃于五则无咎也
　　象曰乃乱乃萃其志乱【叶舜】也
　　汴水赵氏曰位本应四义当萃五去就两难决择靡定则志乱也志乱此孚之不终萃之不正也
　　六二引吉无咎孚乃利用禴【禴羊畧反】
　　莱按初之孚不终应四也二之孚用禴应五也二中正其孚五也不忧其变矣然当此之时羣隂多萃于四为二者当晓以尊王大义引之共萃于五吉而无咎之道也萃之时用大牲者胡取乎用禴之义也人君孤立于上分愈尊诚愈隔矣东坡曰尊卑濶絶上下之情疎礼节繁多君臣之义薄此圣人取象于用禴为利之意与
　　象曰引吉无咎中未变【叶鬓】也
　　莱按初之不终则初变矣二以中故能不变曰未变亦防防乎为四所变矣强臣擅政危矣哉
　　六三萃如嗟如无攸利往无咎小吝
　　建安丘氏曰萃初三两隂皆萃四者圣人不欲其以不正相萃故于初曰乃乱乃萃于三曰萃如嗟如深戒夫四之不可萃也又皆断以往无咎之辞欲其舍四而萃五也以正相聚何咎之有
　　莱按三何为而嗟也欲萃于五为四所隔故萃如而嗟如徒嗟无益往而萃五则无咎也然楚囚对泣亦小羞矣圣人于二曰引于初于三皆曰往其勉人遵王之义深矣
　　象曰往无咎上巽也
　　未详
　　九四大吉无咎
　　平甫项氏曰四下比于坤独当三隂之萃遂为成卦之主无尊位而得众心故必大吉而后可以无咎
　　象曰大吉无咎位不当【平声】也
　　莱按位不当言不当人君之位不可受众隂之萃也
　　九五萃有位无咎匪孚元永贞悔亡
　　建安丘氏曰比以一阳统五隂一则专专则众隂顺从唯五之归故五有显比之吉萃以二阳统四隂二则分分则众隂有萃四者有萃五者而五不得以专其萃故在五有匪孚元永贞之戒
　　莱按五以君位受众隂之萃无咎者也其未孚者脩元永贞之德以来之悔可亡矣四曰位不当无受萃之位也五曰有位防防乎仅其有位也初之有孚不终与五之匪孚相应不孚于五者萃于四也如彼何哉脩德而已比彖词元永贞萃五爻词亦元永贞比天下之道萃天下之道大畧同也
　　象曰萃有位志未光也
　　莱按众萃于四五仅守位何光之有
　　上六赍咨涕洟无咎
　　建安丘氏曰萃之终兊之极聚终而散说终而悲理之常也能于聚终说极之时以忧戚处之则无咎也平庵项氏曰赍咨兊口之叹涕洟兊泽之流
　　象曰赍咨涕洟未安上【叶常】也
　　莱按下有九四强臣以分其萃而五有位未光能安于上乎此其赍咨涕洟也
　　【巽下坤上】
　　程传升序卦萃者聚也聚而上者谓之升故受之以升为卦坤上巽下木生地中长而益髙升之象也莱按地中生木自下而上升之义也而成卦之主则在萃之二升而为升之五为帝王践阼之象杂卦曰萃聚而升不来也曷言乎不来也曰升于上不返于下也非践阼之义胡为不返于下也先儒谓唯文王当之是也曷言乎文王当之也曰干之龙飞尧舜之揖逊也革之虎变汤武之征诛也以柔而时升者文王也龙之飞也至四而跃虎之变也至四而改命以故阶之升也至四而有岐山之享也或曰文王曷尝践阼哉然武王之践阼即文王之践阼也故孔子曰周之德可谓至德矣今制举家主仕进言何啻说梦
　　升元亨利见大人勿恤南征吉
　　潘氏梦旂曰升自下而上者也方升之初宜择所从惟见大德之人则无忧向阳明之方则得吉也
　　彖曰柔以时升巽而顺刚中而应是以大亨用见大人勿恤有庆【叶腔】也南征吉志行【叶杭】也
　　莱按柔以时升者取反对之义萃之二升而为升之五也以卦德言巽而顺也以爻位言二刚中而五应也此其所以大亨也用见大人而勿恤何哉大人君德虽着天位未升勿恤者坚逺迩归附之诚庆孰大焉南方之卦离也明也南征舎暗而趋明也君子之征将行其志也趋于明则其志行矣
　　平庵项氏曰用见大人勿恤戒隂也南征吉勉阳也
　　象曰地中生木升君子以顺德积小以髙大
　　莱按木之由小而髙大也顺而积也君子之进德也亦然木之生也一日不长即枯德之进也一日不积则退
　　初六允升大吉
　　莱按初何以允升也曰升之义自下而上也初在下故升又巽也故允信友获上宜其大吉
　　象曰允升大吉上合志也
　　程传上谓九二与二同志也
　　九二孚乃利用禴无咎
　　中溪张氏曰萃六二以中虚为孚而与九五应升九二以中实为孚而与六五应二爻虚实虽殊其孚则一也孚则虽用禴而亦利故二爻皆曰孚乃利用禴彖言刚中而应指此爻也
　　莱按东谷郑氏曰凡易言利用禴利用亨祀利用祭祀皆所以释危疑也何则处危疑之地者惟诚意足以胜之也其义之见于困萃者是已升之时何以危疑也盖天下重器王者大统由下而上有危疑之道焉故干之三危干之四疑而况升乎先儒谓升乃文王之卦利用禴者所以释羑里之囚受专征之赐也
　　象曰九二之孚有喜【叶戏】也
　　程传二能以孚诚事上可以行刚中之道泽及天下是有喜也
　　九三升虚邑
　　莱按李氏曰初二臣之升也过乎二非臣之象商之末也法度废矣礼乐堕矣国虽大谓之虚邑而已若无人也东谷郑氏曰此伐宻伐崇墉之义
　　象曰升虚邑无所疑【叶义】也
　　程传入无人之邑其进无疑阻也
　　六四王用亨于岐山吉无咎
　　进斋徐氏曰岐山在禹贡雍州境南坤西南象王指文王而言六四坤体本顺又以柔居柔顺之至也以顺而升此岐之王业所以享也故有吉而无咎【先儒多作亨字解独朱子作享今从之大抵帝王之兴未有不由于天与者故益二曰享帝升四曰享山】莱按凡帝王之践阼皆升也独归之文王何哉曰柔以时升也见于四何哉东谷郑氏曰文王有君民之大德系之二不可也有服事之小心系之五不可也
　　象曰王用亨于岐山顺事也
　　中溪张氏曰三分天下有其二而文王以服事殷非顺事乎宜其有亨通之吉而无僭逼之咎六四不言升者所以昭文王顺事之心也
　　六五贞吉升阶
　　雷氏曰六五贞吉升阶先儒以为践阼盖贞吉然后可以升天子之位也　中溪张氏曰坤为土故曰阶六五柔进而上行贞正则吉阶而升之由岐山而丰镐可以尊处九陛之上矣
　　莱按系贞吉于升阶之上欲其正而后升也若宋太祖逆取顺守则升阶而后贞吉矣
　　象曰贞吉升阶大得志也
　　节斋蔡氏曰萃者泽聚于下故九五志未光升者木升于上故六五大得志
　　上六防升利于不息之贞
