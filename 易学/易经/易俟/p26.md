<!-- { "loadSidebar": true } -->
　　东谷郑氏曰释者多指公为上六遂失其义系辞极言藏器待时之美安有难解之时隂柔处上能具兹美者乎公之非上六也明矣隼飞翔于上善为鸷害指上之隂而言也墉内外之限在墉之上而未出乎外指上之位而言也公射而去之则解道成矣莱按郑先生之说是也解之极动之终藏者可勿藏矣待者可勿待矣获之无不利所谓动而不括出而有获者也
　　象曰公用射隼以解悖也
　　程传至解终而未解者悖乱之大者也射之所以解之也解则天下平矣
　　【兊下艮上】
　　程传损序卦解者缓也缓必有所失故受之以损童溪王氏曰诸儒皆言损干之九三益坤之上六此误于卦变之説而曰自泰来也夫八卦成列因而重之则艮重兊为损岂坤重干为泰复由泰而为损耶莱按童溪之言是也虽然执变卦之説谓自泰来者非也悟卦变之非而曰不自泰来则损彖传曰损刚益柔益彖传曰天施地生非对乾坤而言耶虽以艮重兊为损以巽重震为益而泰否损益有脉络联贯之义焉何则上篇首乾坤下篇首咸恒乾坤天地也咸恒夫妇也由乾坤而屯蒙需讼师比小畜履厯十卦凡阳爻三十画隂爻三十画而为泰否由咸恒而遯大壮晋明夷家人睽蹇解厯十卦凡阳爻三十画隂爻三十画而为损益泰否者天地之合也损益者夫妇之变也是泰否损益乃二篇遥对之卦六十四卦中之闗键也故损益之成卦非从泰否而来而损益之得名则对泰否而发义也其乾坤咸恒皆厯隂阳六十画而为泰否损益者以天道人事而言乃六十年而甲子一周之义又按咸恒何以殊损益也曰恒长男长女也咸少男少女也长男长女以道合也合之乆为益少男少女以情合也合之乆为损也尧峯汪氏曰上下经虽卦数不同而其卦往往遥对咸恒与乾坤对损益与否泰对小过与頥对中孚与大过对既未济与坎离对上经主天道乾坤泰否剥复坎离皆天道之自然者也下经主人事咸恒损益夬姤既未济皆人事之必至者也又曰乾坤者万物之男女也咸恒者一物之天地也泰否者乾坤之合坎离则天地之所以泰否也损益者咸恒之变既未济则男女之所损益也否泰必相循环然后能立天地使无水火则天地防于浑沌而并无所谓泰否矣孔子曰天地絪緼万物化醇此言水火之在天者也损益亦必相循环然后能成男女使无水火男女防于冥顽而并无所谓损益矣孔子曰男女搆精万物化生此言水火之在人者也天道相禅而不已人事相因而不絶则皆水火为之也是故天地消息于水火之中男女亦死生于水火之中
　　损有孚元吉无咎可贞利有攸往曷之用二簋可用享莱按杂卦曰损益盛衰之始也则损民之事国之衰也可不慎乎孚信也不得已而损民民能信我之非厉已也系辞曰定其交而后求是也如是则元吉无咎可贞利有攸往矣然既不得已而取之亦当不得已而用之虽祭享大事二簋可用况他事乎后世取之尽锱铢用之如泥沙何哉
　　彖曰损损下益上其道上行【叶杭】
　　开封耿氏曰贵以贱为木髙以下为基故益下则下与上俱益损下则下与上俱损
　　损而有孚元吉无咎可贞利有攸往
　　进斋徐氏曰卦辞曰损有孚彖辞曰损而有孚加一而字其义晓然矣
　　曷之用二簋可用享二簋应有时损刚益柔有时损益盈虚与时偕行
　　莱按孔子惧后世误认二簋可用享而享祀之不丰也故补出二簋应有时因时之一字推原损益成卦之由亦有时也损刚者损干之三而为兊益柔者益坤之上而为艮也有时者乾坤厯六十画而为泰否咸恒厯六十画而为损益非时为之耶推之一切损益盈虚皆时也故益曰与时偕行损曰与时偕行
　　象曰山下有泽损君子以惩忿窒欲
　　本义君子脩身所当损者莫切于此
　　初九已事遄往无咎酌损之
　　莱按初在下民之象也损下益上之时当已己之事速往益上无咎之道也然在上者当斟酌而损之勿浚削也曰已事遄往示为下者急公之义也曰酌损之示为上者恤下之仁也
　　象曰已事遄往尚合志也
　　莱按下有急公之义则志合乎君上有恤下之仁则志合乎民故曰合志尚指上九盖上以弗损益之为大得志也
　　九二利贞征凶弗损益之
　　莱按损下益上之时为臣者但知剥民以奉君非贞也故有利贞之戒若剥民奉君以往凶之道也民为邦本本固邦宁惟弗损于民乃所以有益于国也言利之臣戒诸
　　象曰九二利贞中以为志也
　　六三三人行则损一人一人行则损其友
　　莱按系辞之释兹爻也曷言乎天地絪緼万物化醇也泰否者天地之交也曷言乎男女搆精万物化生也损益者咸恒之变也曷为乎见于损之三也损三则为兊益上则为艮兊艮相合男女搆精尽天地交感之义成万物化育之功故曰得其友也平甫项氏曰六三不可以不损也六三损则初二四五三上皆得成耦极天地男女之义不过如此
　　象曰一人行三则疑【叶义】也
　　莱按三兊之主上艮之主少男少女夫妇之道贵于专一若三人行则疑于所主矣故系辞以致一之説释之
　　六四损其疾使遄有喜无咎
　　莱按疾过也四大臣之位当损下之时以柔居柔非能有所匡救者四之过四之疾也初之损损己以益上也二之损弗损于民以益国也三之损损阳以益隂也四曷损乎所贵损其疾而已程子曰人之损过惟患不速速则不至于深过为可喜也
　　象曰损其疾亦可喜【叶戏】也
　　六五或益之十朋之弗克违元吉
　　莱按损之五益之二皆曰或益之十朋之弗克违何哉十朋之大寳也大寳何象焉曰圣人之大寳曰位也益之二在下而受上非常之益禅代以前事也损之五在上而受下非常之益践阼以后事也曰或不期而至也曰弗克违受之非得已也益之二臣位也故以永贞戒之损之五君位也故以元吉庆之然皆天为之也故益二曰享帝损五曰上祐
　　象曰六五元吉自上祐【叶避】也
　　上九弗损益之无咎贞吉利有攸往得臣无家
　　莱按二曰弗损益之勉之也上曰弗损益之幸之也上居损之极极则当变时移事易损下者将变而为益下也弗损益之所谓惠而不费者无咎也贞也吉也利有攸往也彖之义备于爻矣东谷郑氏曰得臣无家者施益则得民之归非有逺近内外之间也
　　象曰弗损益之大得志也
　　莱按君子以益下为志二有此志者上则行其志矣故曰大得志
　　【震下巽上】
　　程传益序卦损而不已必益故受之以益盛衰损益如循环损极必益理之自然益所以继损也　隆山李氏曰益者损卦之反也损卦兊在下本干体天下富实之象也干阳在下损干之九三以益坤于上则是损下之阳以益上之隂也益卦巽在上本干体朝廷富贵之象也干阳在上损干之九四以益坤于下则是损上之实以益下之虚者也下实而上虚则损下以益上上实而下虚则损上而益下上下相交更为损益其道一也而损下益上则谓之损损上益下则谓之益何也古之圣贤富厚之资宁使在民而不在已俭薄之用宁使在已而不在民盖肥已瘠人者民贫而已无所寄已虽瘠而天下肥者民乐而吾亦无忧故损下以自益君子以为损自损以益下君子以为益也　平甫项氏曰山吸泽之气亦损下也风助雷之威亦益下也
　　益利有攸往利涉大川
　　程传益者益于天下之道也故利有攸往益之道可以济险难利涉大川也
　　彖曰益损上益下民説无疆自上下下其道大光莱按损之义损三以益上也益之义损四以益初也益之四损之三也益之初损之上也损上卦之四益下卦之初曰损上益下也以上卦之下下而为下卦之下曰自上下下也平甫项氏曰以利言之损上益下则民情悦以道言之自上下下则君道光
　　利有攸往中正有庆【叶腔】
　　莱按指二五也益以兴利君臣皆有中正之德何往而不利是可庆也
　　利涉大川木道乃行【叶杭】
　　莱按中孚利涉大川曰乗木舟虚益利涉大川曰木道乃行巽为木也
　　益动而巽日进无疆
　　莱按以二体言动而巽也动则不懈巽则善入德业所以日进也
　　天施地生其益无方
　　隆山李氏曰天施地生指乾坤初体而言也干施一阳以益于下而为震坤以一隂上应于干之生育而为巽上施下生二者相济无所不被故曰其益无方
　　凡益之道与时偕行【叶杭】
　　莱按彖传莫详于益而未尽也又曰凡益之道与时偕行损三言时又于益申言之时之义大矣哉
　　象曰风雷益君子以见善则迁有过则改
　　本义风雷之势交相助益迁善改过益之大者
　　初九利用为大作元吉无咎
　　进斋徐氏曰初刚在下为动之主益之时受上之益者也宜用之为大有作兴之事然位卑志刚力小任重则有所不堪唯处之当用之审大善而吉乃可无咎苟轻用败事无益有害皆为有咎也　冯氏曰元者震初九之象也益之爻用享帝用凶事用迁国皆大有作为之卦故曰益以兴利是也
　　象曰元吉无咎下不厚事【叶时】也
　　本义下本不当任厚事故不如是不足以塞咎也
　　六二或益之十朋之弗克违永贞吉王用享于帝吉莱按二臣道也爻辞与损五同二非王也享帝之吉何以称焉盖在下而受上非常之益其舜禹禅代之象乎损益以反对为义益之二上而为损之五非禅代之义耶故或益之十朋之弗克违两爻同也损五弗克违而元吉者君道也益二弗克违而永贞吉者戒以终守臣道也迨享帝而吉则天与之矣使之主祭而百神享之是也益二曰享帝损五曰上祐皆天与之义亦天子不能以天下与人之义曰或益之不期而得也孔子曰自外来若宋太祖即位之诏出诸袖中非自外来也王莽符命岂弗克违者
　　象曰或益之自外来【叶离】也
　　本义或者众无定主之辞
　　六三益之用凶事无咎有孚中行告公用圭
　　莱按三多凶故取益用凶事之象凶事者遗大投艰除残戡乱之类古者命将出师而凿凶门此其义也凶事何以益也除残戡乱益之大者遗大投艰亦有增益其所不能之义无咎与师之毒天下而民从之吉又何咎矣叅看天下事不信不中未有能济者有孚中行则可告成功于公而用圭矣用圭受封爵之赏也
　　象曰益用凶事固有之也
　　莱按三多凶故曰固有
　　六四中行告公从利用为依迁国
　　莱按三四皆不中故有中行之戒四大臣之位以益下之事告之于公惟中行是以从也从者何事也曰迁国也曷言乎迁国也云峯胡氏曰四自上而迁于初初自下而迁于四坤为国有迁国之象焉夫迁国所以益民也太王之去邠盘庚之去亳皆益民之大者故周公于益四发迁国之义　平甫项氏曰迁国必有依也周之迁也依晋郑邢衞之迁也依齐得其所依也许之迁也依楚蔡之迁也依吴失其所依也蔡氏曰依依五也
　　象曰告公从以益志【叶芝】也
　　莱按以益民为志公之所以从也
　　九五有孚惠心勿问元吉有孚惠我德
　　隆山李氏曰刚中有孚象惠心者非可人给而家养之也圣人之仁如一气之春举斯加彼使欲富夀安佚之心皆遂所欲也我之所惠以心则人之感惠以为德矣
　　莱按曰有孚益下者贵有其诚也曰惠心益下者不徒有其政也
　　象曰有孚惠心勿问之矣惠我德大得志【叶芝】也
