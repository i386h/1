<!-- { "loadSidebar": true } -->
　　瞿唐来氏曰初九隐而未见二句释一潜字而言君子者再盖必君子而后能安于潜也上九亢之为言三句释一亢字而言圣人者再盖必圣人而后能不至于亢也莱按贵而无位一段止言时位之亢此节发出知进而不知退知存而不知亡知得而不知丧以明悔由自致结到知进退存亡而不失其正以括全易之义







　　易俟卷一
　　钦定四库全书
　　易俟卷二　　　　　　翰林侍读乔莱撰
　　【坤下坤上】
　　坤元亨利牝马之贞君子有攸往先迷后得主利西南得朋东北丧朋安贞吉【丧息浪反】
　　莱按元亨利牝马之贞明地道也君子有攸往以下以地道明臣道也程子曰坤干之对也四德同而贞则异干以刚健为贞坤以柔顺为贞故曰牝马之贞【程子又曰利字不联牝马为义如曰利牝马之贞则坤只有三德　平甫项氏曰楼尚书钥为安世言北方畜马蕃庶当游牝之时每一牡将十牝以出虽千百为羣各从其牡终不他合所谓牝马之贞也】地从天者也臣从君者也皆以后为义君子而有所往也居先则迷失坤之道也后而得所主则利合坤之道也【旧説先迷后得句絶主利者阴主利也按彖传曰后顺得常得字作虚字看文言曰后得主而有常得字不当句絶明矣东谷郑氏曰后而得所主则利文义方合彖传文言亦合从郑氏】西南阴方巽离坤兑也类也曰得朋东北阳方干坎艮震也非类也曰丧朋安法坤之静也贞法坤之正也如是则吉也【汴水赵氏曰干之彖辞简而理博坤之彖辞详而戒严尊阳抑阴其义可见】
　　彖曰至哉坤元【叶萦】万物资生乃顺承天【叶汀】
　　莱按干曰大哉坤曰至哉至者无不至也干以资始为元坤以资生为元顺而承乎天也朱子曰始者气之始生者形之始
　　坤厚载物德合无疆含光大品物咸亨【叶滂】
　　天职覆地职载物之载于地者以其厚也天无不覆地无不载是坤之德合于天之无疆也含无不包也无不充也光无不着也大无不被也此品物之所以咸亨也【集中溪张氏广平游氏】
　　牝马地类行地无疆柔顺利贞君子攸行【叶杭】
　　本义言利贞也马干之象而以为地类者牝阴物而马又行地之物也行地无疆则顺而健矣柔顺利贞坤之德也君子攸行人之所行如坤之徳也　平甫项氏曰君子行此四徳者指圣人言也君子攸行指贤人言也指圣人言故曰乾元亨利贞言配天也指贤人言故下文有迷有利有得有丧有吉有凶皆择善而固执之事也终之曰应地无疆言配地也
　　先迷失道后顺得常西南得朋乃与类行【叶杭】东北丧朋乃终有庆【叶腔】
　　建安邱氏曰坤道主成成在后故先干而动则迷而失其道后干而动则顺而得其常
　　莱按君子有所往以下専言人事矣西南阴方东北阳方阴则为小人阳则为君子西南得朋者小人与小人为朋也东北丧朋者小人不与小人为朋也小人与小人为朋同流合污而已故曰乃与类行小人不与小人为朋虽一时寡援少助然终不受比匪之伤故曰乃终有庆此圣人扶阳抑阴之义示小人以迁善改过之方若云反而之西南则终有庆矣不独文义中无此一层而道理亦大悖矣
　　安贞之吉应地无疆
　　莱按卦三言无疆德合无疆者坤合干之无疆也行地无疆者马行地之无疆也应地无疆者君子合坤之无疆也
　　象曰地势坤君子以厚德载物
　　莱按重干无二天故言行重坤无二地故言势行昼夜往来也势南北髙深也厚德载物君子体坤之极功也
　　初六履霜坚氷至
　　本义霜阴气所结盛则水冻而为氷此爻阴始生于下其端甚微而其势必盛故其象如履霜则知坚氷之将至也夫阴阳者造化之本不能相无而消长有常亦非人所能损益也然阳主生阴主杀则其类有淑慝之分焉故圣人作易于其不能相无者既以健顺仁义之属明之而无所偏主至其消长之际淑慝之分则未尝不致其扶阳抑阴之意焉盖所以赞化育而参天地者其防深矣
　　象曰履霜坚氷阴始凝也驯致其道至坚氷也
　　本义按魏志作初六履霜今当从之驯顺习也
　　六二直方大不习无不利
　　本义柔顺正固坤之直也赋形有定坤之方也徳合无疆坤之大也六二柔顺中正得坤道之纯者故其徳内直外方而又盛大不待学习而无不利
　　莱按坤至柔而动也刚至静而德方六二直方全体坤德矣盖干以九五为主天道也君道也父道也坤以六二为主地道也臣道也妻道也项先生曰大字自为句或衍文观小象直以方也文言直其正也方其义也可见蒲阳郑氏曰坤爻辞皆协霜字韵初履霜三含章四括囊五黄裳上黄则二之直方无疑矣干之中四爻曰在田曰干干曰在渊曰在天亦叶先韵
　　象曰六二之动直以方也不习无不利地道光也莱按坤之直方于动处见小象六二之动全体坤德也
　　六三含章可贞或从王事无成有终
　　程三居下之上得位者也为臣之道当含晦其章美有善归之于君则上无疑忌之心下得柔顺之道可贞固而守之也或出而从上之事不敢当其成功唯奉事以守其终耳守职以终其事臣之道也
　　象曰含章可贞以时发【叶废】也
　　程夫子惧人之守文而不达义也言为臣处下之道义所当为者则以时而发非含藏而终不为也含而不为不尽忠者也　汉上朱氏曰含章者坤之静也以时发者坤之动也
　　或从王事知光大【叶地】也【知音智】
　　莱按地之含光大顺承天也三之从王事而无成有终者知地道之光大如是也卦言光者四皆含而后发之义闇然日章其斯之谓
　　六四括囊无咎无誉
　　本义括囊言结囊口而不出也誉者过实之名谨宻如是则无咎而亦无誉矣
　　莱按先儒谓四处近君之位无相得之义故括囊是殆不然文言曰天地闭贤人隠四去位而隠者也若在位而不言圣贤无此道理张禹孔光在位而不言东汉君子不在位而言皆非也汴水赵氏曰没世无闻君子所疾何为有无誉之词盖时当昏浊名者忌之府誉者毁之媒古之皦皦特立之士罹害婴衅皆由得誉于衰乱之世故无咎可以免祸有誉亦可招祸
　　象曰括囊无咎慎不害【叶系】也
　　程能慎如此则无害也
　　六五黄裳元吉
　　本义黄中色裳下饰六五以阴居尊中顺之徳充诸内而见于外大善之吉也【程子曰阴者臣道也妇道也臣居尊位羿莽是也妇居尊位女娲武氏是也故有黄裳之戒朱子曰伊川要立议论教人可向别处説不可硬配在易上説此爻何曾有此义都是硬入这意所以説得絮了隆山李氏曰干之九五尧舜之君也坤之六五皐防稷契之臣也坤六五之应在干九五乾坤相应者尧舜臯陶之遇合也干为君六爻皆君事坤为臣六爻皆臣道也先儒谓五君位以阴居之为新莽武后之类此贼教之大者不可无辩汴水赵氏曰天地黄黄地之色也上衣下裳裳下之饰也言黄裳于坤六五则知为干九五之配坤纯阴圣人嫌于言君又不敢以臣当之故取象王后以存君位莱按朱子非程子是已若李氏之説指六五为臣道则文言正位君体何以称焉若赵氏之説指六五为后则文言君子黄中通理又何以称焉盖以爻言之至尊之位也以卦言之柔顺之徳也乃尊位而有谦徳周之成康汉之文景是也文言备极赞美岂有戒词乎】
　　象曰黄裳元吉文在中也
　　莱按文见于外则浅文藏于中则深此五之所以元吉也
　　上六龙战于野其血黄
　　莱按龙战之説不一或曰干称龙坤不应称龙也或曰阴既极而阳来也或曰阴盛之极敢与阳争非以上六为龙也皆不然也文言曰疑于阳阴似阳也未离其类阴不可为阳也是上六之称龙也明矣称龙犹称帝也着其僭也曰战不可跃不可飞也曰于野不在渊不在天也曰血昭其败也阴象也伤在阴也曰黄伤之杂而不可辨也圣人不欲着阳之伤也
　　象曰龙战于野其道穷也
　　莱按初曰驯致其道上曰其道穷是道也何道也曰小人之道也小人之道有时而长亦有时而穷履霜一爻谨龙战之祸于其始也龙战一爻着坚氷之祸于其终也曰穷则龙战之义非言其盛言其衰也
　　用六利永贞
　　莱按用九用六济其所不足也阳之患在过刚羣龙无首则吉阴之患在不能固守永贞则利无首济之以柔也永贞济之以刚也
　　象曰用六永贞以大终也
　　莱按阳大阴小以大终者阴变阳也邵子曰坤无一干无十坤无一者有干以首之干无十者有坤以成之也
　　文言曰坤至柔而动也刚至静而德方后得主而有常含万物而化光坤道其顺乎承天而时行【叶杭】
　　莱按坤至柔也而万物资生之时勾芒毕达孰得而御之曰动也刚至静也而品物咸亨之日赋形有定孰得而易之曰徳方凡此皆后乎天以成物也后则得所主而合坤道之常也万物之气蕴而未发者曰含万物之形成而已著者曰光光无不含含无不光化者变之成将所含者化而光之也此坤之道也坤之道顺也承天而时行也时行不先天不后天也【按彖传后顺得常原未及主利二字郑氏曰后而得所主则利是后得主三字当一读不联利字文言后得主而有常利字亦添不入】
　　积善之家必有余庆【叶腔】积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚氷至盖言顺也
　　莱按履霜之始何便説到臣弑君子弑父地位盖极言小之不可不慎微之不可不防也然亦非过计也王莽之簒安禄山之叛岂一朝一夕之故耶圣人道理只有辩之早一着则销患于未萌矣顺不当作慎观驯致其道至坚氷也其义可见
　　直其正也方其义也君子敬以直内义以方外敬义立而徳不孤直方大不习无不利则不疑其所行也程直言其正也方言其义也君子主敬以直其内守义以方其外敬立而内直义形而外方义形于外非在外也敬义既立其徳盛矣不期大而大矣徳不孤也无所用而不周无所施而不利孰为疑乎　隆山李氏曰干九二言诚坤六二言敬先儒诚敬之学起于此干九二言仁坤六二言义先儒论仁义之用取诸此
　　莱按干二三两爻主学问言坤二爻亦主学问言易理学之祖也发于乾坤者圣人之道建诸天地也
　　阴虽有美含之以从王事弗敢成也地道也妻道也臣道也地道无成而代有终也
　　莱按五曰美三曰美居阳位也阳位在诸卦不言美在坤言美者纯阴也纯阴则阳贵矣六居三六居五美而弗其美也故三曰含章五曰黄裳
　　天地变化草木蕃天地闭贤人隐易曰括囊无咎无誉盖言谨也
　　莱按天地闭之象曷为于四见之曰下三爻阴也重之又皆阴焉是一卦之中有阴而无阳也见于四者重卦之始也
　　君子黄中通理正位居体美在其中而畅于四支发于事业美之至也
　　莱按干之五称大人重以位也坤之五称君子重以徳也黄地之色也中土之位也通洞达也无不暨也理条贯也无不晰也正位五也居体六居五也乃人君有文明之徳而谦让自下者圣人恐疑其存而不发也又申畅于四支发于事业之义以极赞其美
