<!-- { "loadSidebar": true } -->
　　上六冥豫成有渝无咎
　　程上六隂柔当豫极之时耽肆于豫昬迷不知反者也在豫之终有变之义茍能自变皆可无咎圣人此义所以劝迁善也故更不言冥之凶専言渝之无咎
　　象曰冥豫在上何可长也
　　莱按冥豫在上如隋帝陈后主之乐其所以亡者周公曰成有渝劝之以迁善之门也孔子曰何可长信其无改过之日也

　　易俟卷五
<经部,易类,易俟>
　　钦定四库全书
　　易俟卷六　　　　　　翰林侍读乔莱撰
　　【震下兑上】
　　程随序卦豫必有随故受之以随
　　莱按随之成卦也取反对之义传曰刚来而下柔是也动以悦次及二体也兼山郭氏曰震东方之卦也万物随之以生兑西方之卦也万物随之以成
　　随元亨利贞无咎
　　莱按随何以全具四徳也为天下所随其亨大矣不贞能免咎乎必四徳全乃可受天下之随而无咎也
　　曰随刚来而下柔动而説随
　　莱按随与蛊反对之卦也随下卦之震蛊上卦之艮也变震来居兑柔之下阳随乎隂也震动也兑説也人情不动不説则无所随动矣又説焉卦之所以名随也
　　大亨贞无咎而天下随时随时之义大矣哉
　　莱按随必具四徳而无咎者受天下之随也天下曷为乎随之也曰随以时也有其徳无其时天下不随也时之所在天且弗违而况于人乎故曰随时之义大矣哉王肃本时作之非也向晦宴息非随时之义耶白云郭氏曰尧舜随于揖逊汤武随于征诛伊周随于致君孔孟随于设教皆随时之义也
　　象曰泽中有雷随君子以向晦入宴息
　　平甫项氏曰震朝气也兑暮气也春入于秋嵗之暮也夘入于酉日之暮也木入金乡则絶雷入泽中则蛰人入晦时则息皆随时之义也　黄氏曰卦爻取随时而动大象取随时而息
　　初九官有渝贞吉出门交有功
　　莱按刚来下柔之义蛊之上九下而为随之初九初主乎随者也程子曰官主守也渝变也既有所随其所主守有变易也曷为乎变也序卦曰豫必有随冥豫在上人心之和乐者变而为离叛矣杂卦曰随无故也随乎新弃乎故矣初震之主也动也居下而动变之始也不戒其变者时当随也戒其贞者择所随也出门交慎所择也有功得所择也
　　象曰官有渝从正吉也出门交有功不失也
　　莱按从正吉者诸葛亮之从刘备正也荀彧之从曹操非正也不失有内不失已外不失人两义不出门不能择也不能择两失之矣讵有功乎择则正正乃有功若荀彧者罪之渠也何功之有
　　六二系小子失丈夫
　　程子之二爻也指五为丈夫初为小子三爻也指四为丈夫初为小子朱子从之平甫项氏曰凡言系者皆非正应以私意相牵系尔凡言失者正应也本有而今亡之故谓之失二与五为正应系初则失五矣三与上为正应系四则失上矣汴水赵氏曰在上曰系在下曰失以二言小子指三丈夫指初也以三言丈夫指四小子指二也莱按诸説皆未确也曷言乎未确也随之义择所随也初始难者也五成帝业者也羣雄竞逐成帝业者为丈夫不成帝业为小子丈夫谓五小子谓初他何与焉当成败未分之日而择所随焉非识时务者不能决也二应五而比初周公为之商所随曰若系小子则失丈夫矣三逺于五亦不近于初周公为之商所随曰若系丈夫失小子而已虽两分説而诫其系丈夫不系小子之意已在言外如范增之随项羽系小子也韩信之去楚归汉马援之去隗嚣而归光武秦叔宝之去王世充而归太宗皆系丈夫而失小子之证也
　　象曰系小子弗兼与也
　　六三系丈夫失小子随有求得利居贞
　　莱按二之系二之失也三之失三之得也云峰胡氏曰疮以溃为得疾以去为得失小子三之所以有得也随所求而有得得所随矣居贞之戒何哉曰惧其变所随也曷为惧其变也曰三不中不正也若吕布之随董卓变所随也关羽不随曹操不变所随也
　　象曰系丈夫志舍下【叶浒】也【舍音舍】
　　莱按志舍下明指初矣项先生谓四何哉曰志于心之诚也
　　九四随有贞凶有孚在道以明何咎
　　莱按初言不失二言失三言失故得四无失而有矣曷言乎有也津要之位阳刚之才当随之时随之者众矣虽然随之者众非臣道所宜也在上有専擅之嫌在下有党附之咎虽正亦凶然则如之何周公曰无难也当斯任者患其存于中者有弗诚也施于事者有弗道也上下之分安危之机有弗明也苟非然也何咎之有
　　象曰随有其义凶也有孚在道明功也
　　莱按大臣而受天下之随危道也其义凶者不必问其事也周公戒之以有孚在道以明孔子侧重明字履髙位者明哲为先也如淮隂侯之作假王羞绛灌非孚也非道也而总由于不明若郭汾阳不媿斯义
　　九五孚于嘉吉
　　莱按五受天下之随者也受天下之随未有无良臣之助者孚于嘉焉是以吉也易言君孚臣者四随之孚孚二也大有之孚亦孚二也君子也小畜之孚孚四也兑之孚孚上也小人也呜乎孚美徳也或孚于君子或孚于小人各居其半焉以两朝言之如汉宣孚魏相丙吉则治汉元孚恭石显则乱以一朝言之如唐明皇孚姚崇宋璟则治孚李林甫杨国忠则乱居九五之位者其亦慎所孚哉
　　象曰孚于嘉吉位正中也
　　进斋徐氏曰明五之于二皆得乎位之正中也
　　上六拘系之乃从维之王用亨于西山【亨音见大有卦后升卦同】程子曰太王去豳来岐随之者如归市人心固结而不可解此其亨王业于西山也本义亨作享诚意之极可通神明也程朱不合平甫项氏曰拘系之乃从维之明人心之变也倘人心不变何故拘系之且维之耶莱按项先生之言是也孔子曰拘系之上穷也穷则变也上居随之极有变之义焉説卦曰随无故也曷言乎无故也曰随乎新也初之渝变而从乎新也上之穷亦变而从乎新也乃商之人心已去周之王业方兴故曰王用亨于西山也亨作享从朱子即使之主祭而百神享之之义或曰太王王业之始不应见于上爻见于上爻者周之始由于商之终也瞿唐来氏曰兑西方也曰岐山
　　象曰拘系之上穷也
　　【巽下艮上】
　　程蛊序卦以喜随人者必有事故受之以蛊承二卦之义以为次也　东坡苏氏曰器久不用则虫生之谓蛊人久宴溺而疾生之谓蛊天下久安无为而弊生之谓蛊
　　莱按成卦之义取二体者如之山下有险险而止是也取一爻者如小畜之柔得位而上下应之是也取卦气者如临之刚浸而长是也取卦象者如噬嗑之颐中有物是也取反对者如随之刚来而下柔蛊之刚上而柔下是也观传第一句其义自见先儒不察成卦之由専二体失轻重之义不合于孔子而全卦之义晦矣
　　蛊元亨利涉大川
　　程既蛊则有复治之理自古治必因乱乱则开治理自然也如卦之才以治蛊则能致元亨也蛊之大者济时之艰难险阻也故曰利涉大川
　　先甲三日后甲三日【先息荐反后胡豆反】
　　程子曰甲数之首事之始也先甲谓先于此究其所以然也后甲谓后于此虑其将然也一日二日至于三日言虑之深推之逺也究其所以然则知救之之道虑其将然则知备之之方善救则前可革善备则后利可久此古之圣王所以新天下而垂后世也朱子本郑康成之説谓先甲三日辛也后甲三日丁也前事过中而将壊则可自新以为后事之端而不使至于大壊后事方始而尚新然更当致其丁宁之意以监其前事之失而不使至于速壊与程子不合莱按孔子传释先甲后甲之义曰终则有始天行也则程子之説是也若辛若丁皆不可言始也从程子
　　曰蛊刚上而柔下巽而止蛊
　　莱按卦之所以名蛊者随下卦之震刚也变艮而为蛊之上卦随上卦之兑柔也变巽而为蛊之下卦变为巽则在下者巽顺而无匡救之义变为艮则在上者苟止而无振作之功上下不交政令弛废此其所以蛊也童溪王氏曰夫蛊非事也以天下为无事而不事事则后有不胜事矣此蛊之所以为事也刚上艮也柔下巽也在上者有止息而无动作在下者有巽顺而无违忤则祸乱之萌乃在于己安己治之中遂至于败壊而不可胜矣此刚上而柔下巽而止所以成虫皿也
　　蛊元亨而天下治也利涉大川往有事也先甲三日后甲三日终则有始天行也
　　莱按蛊何以元亨也曰乱极当治也蛊元亨而天下治也非天下自治也乃往而有事故治也曰利涉大川此也诸卦言涉川者曰往有功蛊不言功而言事何哉序卦曰蛊者事也子治父蛊不敢言功也此其间有天焉蛊者乱之终亨者事之始前人之乱或在气数之中后人之亨实有循环之理天行也易之言天行者三剥复蛊是也皆盈虚消息之道也甲天干之首故曰天行
　　象曰山下有风蛊君子以振民育徳
　　本义山下有风物壊而有事矣而事莫大于二者乃治己治人之道也
　　莱按振民者振作其气俾无废惰自安之人育徳者涵养其徳俾无逸豫自止之意
　　初六干父之蛊有子考无咎厉终吉
　　莱按蛊事也贞固足以干事故治蛊者皆曰干也不言君臣言父子者前人已壊之绪也后人干前人之蛊故诸爻皆取父母之象也初隂柔在下非能干者称有子何哉曰成卦之主也初何以成卦之主也传曰刚上而柔下指初也故能干父蛊称有子也有子则考无咎矣然何以厉也曰三年无改于父之道礼也干则改矣厉道也恐因其厉而惮于改也又以终吉许之孔子曰意承考者不承其事承其意也善继善述者也谓之有子宜矣宋元祐时改熙宁新法章惇蔡京持三年无改之论倾害君子厉之一字周公见之早矣
　　象曰干父之蛊意承考【叶朽】也
　　九二干母之蛊不可贞
　　本义九二刚中上应六五子干母蛊而得中之象以刚承柔而治其壊故又戒以不可坚贞言当巽以入之也
　　莱按汉之吕后唐之武后母之蛊也吕后之蛊惠帝不能干而陈平干之武后之蛊中宗不能干而狄仁杰干之不可贞者王陵褚遂良所以无济陈平狄仁杰所以有功也
　　象曰干母之蛊得中道【叶斗】也
　　莱按孔子恐人悮认不可贞为诡遇之事指出得中道补足爻义犹睽之遇主于巷补出未失道也
　　九三干父之蛊小有悔无大咎
　　本义过刚不中故有小悔巽体得正故无大咎莱按初意承考善干父蛊者二得中道善干母蛊者三四不言母専言父者蛊之由于父者多也三过刚故悔四过柔故吝三之悔自凶而趋吉也四之吝由吉而向凶也干蛊宁刚毋柔宁为三之悔毋为四之吝故孔子于三曰终无咎于四曰往未得
　　象曰干父之蛊终无咎【叶九】也
　　王氏湘卿曰以九居三刚之至也以此为臣是诤君之臣以此为子是诤父之子诤则有不顺之名故始不免于小有悔然不陷君父于不义则终无大咎也
　　六四裕父之蛊往见吝
　　本义以隂居隂不能有为寛裕以治蛊之象也如是则蛊将日深故往则见吝
　　平甫项氏曰裕益也长其恶也如秦二世以就始皇之宫室为孝卫州吁以修先君之怨为孝皆裕蛊也莱按此固不止于吝矣若前汉平之继哀后汉灵之继桓此爻之义与
　　象曰裕父之蛊往未得也
　　六五干父之蛊用誉
　　莱按五柔中居尊乃不足于才而优于徳者令闻既彰前愆克盖矣
　　象曰干父用誉承以徳也
　　上九不事王侯髙尚其事
