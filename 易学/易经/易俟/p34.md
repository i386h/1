<!-- { "loadSidebar": true } -->
　　莱按巽与谦不同谦者有而不居巽则不得不巽虽帝王之尊亦有之固时势之为而出之不可不正也汉和亲唐纳币皆非贞而可悔者正则吉而悔亡无不利已大抵巽之为道始虽巽顺终必获伸有无初有终之理又戒以先庚三日后庚三日何哉系词曰巽以行权可暂而不可常宜有所变更也程子曰十干戊巳为中过中则变庚者事之变也彖传曰重巽申命象曰申命行事皆申其变更之命也汉献帝巽于权奸唐肃代巽于藩镇文僖巽于宦官皆不明先庚后庚之义者梅边熊氏曰蛊言先甲后甲是当积坏之余而取造始之意巽言先庚后庚是当申命之时而取更新之意庚以甲为对甲者事之始故蛊有先甲后甲之説庚者变之始故巽有先庚后庚之説甲言于卦辞通论一卦之义庚言于爻辞五巽之主乃重巽以申命者与
　　象曰九五之吉位正中也
　　上九巽在牀下丧其资斧贞凶
　　莱按上何以巽在牀下也曰居巽之极过于巽也二在牀下而吉上在牀下而凶何也曰位不同也二位下过巽可以获吉上大臣之位患得患失一味谄谀恭而无礼生平所有岂不丧乎正乎凶矣此爻与孔光谒董贤相类孔子曰上穷者位已髙矣年已衰矣固宠之计已穷保位之谋益鄙资斧既丧祸患随之故又曰正乎凶也
　　象曰巽在牀下上穷也丧其资斧正乎凶也
　　【兑下兑上】
　　程传兑序卦巽者入也入而后説之故受之以兑兑者説也物相入则相説兑所以次巽也
　　兑亨利贞
　　莱按巽兑反对之卦也序卦曰入而后説之则其入之者深也非声音笑貌以为説也説自有亨道焉以卦画言二五刚中也三上柔外也柔外则人説而归之利也刚中则説人者非驩虞小术也贞也平甫项先生曰兑之亨利贞自是三徳非利在于贞也玩説以利贞其义可见言以利与贞而得説也
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　隆山李氏曰柔外故能説刚中故能利贞若柔外而中不刚是説之不以道也
　　莱按顺乎天而应乎人惟革与兑有之非顺天应人则不可革非説则不能顺天应人乃帝王受命之事非泛泛顺天理应人心也中溪张氏曰禹之封山濬川非説而忘劳者乎汤之东征西怨非説而忘死者乎主帝王之説是也
　　象曰丽泽兑君子以朋友讲习
　　程传两泽相丽交相浸润君子观其象而朋友讲习以互相滋益先儒谓天下之可説莫朋友讲习若也
　　初九和兑吉
　　节斋蔡氏曰爻位皆刚不比于柔得説之正和而不流者也故吉
　　象曰和兑之吉行未疑也
　　本义居卦之初其説也正未有所疑也
　　九二孚兑吉悔亡
　　莱按二比于三宜有悔也而刚中之徳人所共信和而不同无比匪之嫌故吉而悔亡
　　象曰孚兑之吉信志【叶芝】也
　　中溪张氏曰二大臣之位天下视其所説以为趋向者也孚人皆信其説之正也
　　六三来兑凶
　　程传六三隂柔不中正之人説不以道者也来兑就之以求説也比于在下之阳枉已非道就以求説所以凶也
　　象曰来兑之凶位不当【平声】也
　　建安丘氏曰六三柔而不中故来就在下之阳而有妄説之凶无他以柔居刚位不当故也来者反而之内也
　　九四商兑未宁介疾有喜
　　莱按説之义宜刚中柔外阳爻曰和曰孚悦以正也隂爻曰来曰引説不以正也四阳爻何以商焉四多疑之位也居大臣之地持两可之心乃理欲公私之介不可不审所从也四之不决所从四之疾也能介然守正以逺柔邪去其疾矣是有喜也
　　象曰九四之喜有庆【叶腔】也
　　莱按四大臣也好恶不可不正喜在四庆在天下矣
　　九五孚于剥有厉
　　莱按剥隂剥阳之谓指上六也上六引兑何言剥也曰引工于剥也曷言工于剥也曰使非引也无以媚阳而取説又安能剥阳耶剥也五曷为孚之曰成説之主居説之极善説五者也五乐其谄防忘其邪媚是以孚也何以知五之孚也曰尊而上之比而近之知其孚也孚美徳也为君者患不信其臣如随之孚嘉不亦善乎乃孚于剥周公危之矣曰有厉曷厉也唐明皇孚李林甫而致天宝之乱徳宗孚卢杞而召怀光之叛宋神宗孚王安石徽宗孚蔡京遂成南渡之祸讵不危哉
　　象曰孚于剥位正当也
　　莱按位正当惜之也阳刚中正之主而为隂柔小人所惑岂不惜哉
　　上六引兑
　　莱按三上二爻兑之主也三曰来就而説之也上曰引诱而説之也先儒疑其不凶谓下乘九五之中正无所施其邪説是殆不然九五孚于剥矣何以信其邪説无所施耶葢小人而据髙位一味谄防不凶也如张禹孔光之流何尝凶乎故孔子以其未光二字诛其心
　　象曰上六引兑未光也

　　易俟卷十六
<经部,易类,易俟>
　　钦定四库全书
　　易俟卷十七　　　　　翰林侍读乔莱撰
　　【坎下巽上】
　　程传涣序卦兑者説也説而后散之故受之以涣莱按説则必散欢之不可长也
　　涣亨王假有庙利涉大川利贞
　　隆山李氏曰萃因民之聚立庙以坚其归向之心怀保之道也涣忧民之散立庙以收其荡析之心招擕之术也
　　莱按假有庙者至诚以感之涉大川者冒险以图之如是则利如是则贞
　　彖曰涣亨刚来而不穷柔得位乎外而上同
　　莱按涣之二节之五也故刚来而不穷节之三涣之四也故柔得位乎外而上同涣非人莫济二刚中有其才也有其徳也四近五得其位也得其君也涣之所以亨也外谓外卦刚中济涣安得穷
　　王假有庙王乃在中也
　　程传天下离散之时王者收合人心至于有庙在中摄其心之谓也
　　利渉大川乘木有功也
　　程传木在水上乘木之象乘木则有济涣之功
　　象曰风行水上涣先王以享于帝立庙
　　莱按义海曰天下险难方作先王以是享于上帝以一天下之心使知无二主也立庙以合天下之涣散使人知反本也此説最有关系
　　初六用拯马壮吉
　　本义居卦之初涣之始也始涣而拯之为力既易又有壮马其吉可知
　　象曰初六之吉顺也
　　莱按卦之初爻圣人皆不许其有为虽干之初爻亦戒以勿用于涣则勉之以用拯速之以马壮何哉曰涣之初也人心初离天下初乱救之于早犹可及也缓则变生不测遂难图矣孔子曰顺也其顺时而急拯与
　　九二涣奔其机悔亡
　　先儒以五为机程传非之谓奔而就初得所安也莱按初在下也尚勉之用拯二臣道也奔而就一已之安无济涣之志可乎孔子曰得愿二之愿何愿也愿归于君而已奔而归于君悔之所以亡也二刚来不穷才可济涣者如李泌至灵武是也况丧乱之时不奔赴行在则身陷贼中王维郑防之类悔可免乎杜甫麻鞋见天子正合此爻之义汴水赵氏曰古肯尊者慿机坐卑者拱而立于二言机指九五也犹不敢称天子称乘舆也
　　象曰涣奔其机得愿【叶韵】也
　　六三涣其躬无悔
　　莱按涣其躬者志在匡时不有其躬也凡当济涣之任迟徊顾虑坐失机宜者惜此躬耳或悔在国家或悔在名节可胜道哉不有其躬公尔忘私国尔忘家矣济与不济皆无可悔小象志在外也二曰愿三曰志皆乃心王室之义也
　　象曰涣其躬志在外也
　　六四涣其羣元吉涣有丘匪夷所思
　　莱按涣之时何时也为大臣者尚存朋党之见此天下之涣所以不可救也四柔得位乎外而上同者上同同于五也同五则涣其羣矣周公深喜之而许以元吉也涣有丘者朱子曰涣小羣而成大羣非寻常思虑所能及也古之亷蔺李郭皆解讐以济国事若明福王南渡马阮辈尚争门户安得不亡
　　象曰涣其羣元吉光大也
　　孔子曰光大可见不涣其羣者之暧昩也泰二包荒朋亡亦曰光大
　　九五涣汗其大号涣王居无咎
　　莱始从朱子涣其居积之説谓大号空言也王居实惠也兼此可以济涣然于小象正位之义不合后见熊梅边曰天下涣散之时人思得主须发号施令正位乎上使人知所归向而天下一矣故曰王居无咎而象亦曰正位也本义涣其居积非也当从小象正位之説莱按梅边之言是也宋髙宗南渡之诏所以维系人心也朱子差处只在不合于孔子
　　象曰王居无咎正位也
　　上九涣其血去逖出无咎
　　平甫项氏曰血与出韵叶皆三字成句不以血连去字也小畜之血去惕出不同此血已散不更假去又惕与逖文义皆殊小象言逺害则逖义甚明不容作惕矣莱按项先生之説是也卦中五爻皆济涣上独逺害者在事外也犹之蛊五爻皆干蛊上独髙尚其志也上最髙之地也以隐君子处之何哉其身隐其道髙也
　　象曰涣其血逺害【叶系】也
　　【兑下坎上】
　　程传节序卦涣者离也物不可以终离故受之以节
　　节亨苦节不可贞
　　云峰胡氏曰甲子之数六十故卦六十而为节月有中气有节气节以抑其过而归之中也节则中故通苦节则不中故不可贞
　　莱按帝王圣贤之道只是一个中字故虞廷传心曰允执其中中无过不及之谓有所过则非中矣节所以制其过也喜怒哀乐惟其中也则发皆中节矣凡礼乐政刑之度数孝弟忠信之徳行有节以制之自一人及天下以迨后世皆行之而无此其所以亨也亨通也彖传曰得中又曰中正以通是也若苦节则穷矣故不可贞以孝而言丧不过三年节之义也三日而食教民毋以死伤生节之不可苦也汉上朱氏曰凡物过则苦味之过正形之过劳心之过思皆曰苦申屠狄之洁陈仲子之亷尾生之信皆过而不可贞者
　　彖曰节亨刚柔分而刚得中
　　莱按刚柔分三隂三阳也刚得中指二五
　　苦节不可贞其道穷也
　　莱按刚当位而节则为九五之甘柔失中而过节则为上六之苦甘对苦而言穷对通而言易贵通不贵穷故节贵甘不贵苦也
　　説以行险当位以节中正以通
　　平甫项氏曰险者人之所难説以行之则人不以为苦圣人制节如此此其所以通也　郑氏刚中曰无位者不能制节制节而不中正者不能通五既得位又中且正所以能主节也
　　莱按刚得中兼二五言当位专指五
　　天地节而四时成节以制度不伤财不害民
　　本义极言节道　建安丘氏曰天地之气运有节则分至啓闭望晦朔四时不差而嵗功以成圣人体节之义则立为制度量入为出无过取无泛用有损已益人之实而无剥下奉上之事故不伤财不害民莱按此极言以尽节之义也节俭不过节之一端今制举家守俗儒讲义一卦之义皆主节俭言大谬
　　象曰泽上有水节君子以制数度议徳行
　　平甫项氏曰泽上之水过则不留不及则困矣故曰节
　　莱按制度数则质文有章贵贱有等议徳行则趋向可一风俗可同曰制统于尊也曰议协于众也
　　初九不出户庭无咎
　　莱按初何以不出户庭也曰凡重卦之遇坎者皆有险难之义初在下时当处也当处而处故无咎圣人于蹇之能止者曰知矣哉故初之不出曰知通塞
　　象曰不出户庭知通塞也
　　莱按系词之释此爻也专主言语立论何哉葢时当塞也天地闭贤人隐非括囊之义与又兑为口故戒之
　　九二不出门庭凶
　　建安丘氏曰通塞在时出处在已时之塞则不出为是其出者非也时之通则出为是而不出者非也初不出户庭不可以出也故无咎二有刚中之才又值九五同徳之君可出不出此其所以凶欤
