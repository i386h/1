<!-- { "loadSidebar": true } -->
　　本义本谓初术谓上弱谓隂柔　史氏咏曰古文篆体本末字皆无勾脚两字皆当从木以一阳画藏于木之下则根株回暖故为本以一阳画散于木之上则枝叶向荣故为末而大过卦体巽下兑上四阳画积于中二隂画处于初上犹之木焉上缺下短所以为本末弱也
　　刚过而中巽而説行【叶杭】利有攸往乃亨【叶滂】
　　平甫项氏曰先言亨后言利有攸往者亨自亨利自利也今先言利有攸往后言亨者明亨因于往也故彖曰利有攸往乃亨言往乃亨不往则不亨也栋既桡矣不往则压焉何亨之有　建安丘氏曰栋桡本末弱此以成卦之义言大过也刚过而中巽而説行此以卦才言所以救过之道盖刚而得中则不过巽而説行则能往所以亨也
　　大过之时大矣哉
　　本义大过之时非有大过人之材不能济也故叹其大
　　莱按汉七国之祸周亚夫为将则济昌邑之废霍光为大将军则济唐武则天之祸狄仁杰为相则济安史之乱郭子仪为节度使则济明土木之陷于谦为兵部尚书则济宸濠之变王守仁为巡抚则济皆大过人之才也
　　象曰泽灭木大过君子以独立不惧遯世无闷
　　莱按泽至于灭木乃中原板荡乾坤陆沈之象当是时君子在朝则独立不惧在野则遯世无闷
　　初六借用白茅无咎
　　本义当大过之时以隂柔居巽下过于畏惧而无咎者也　云峰胡氏曰成卦以栋桡为象三四爻亦取栋象使六爻不出乎栋桡之一説则付天下之事于不可为然后已故又因爻象而别发其义初六以柔承上刚刚易缺折而柔以借之则可无伤如物措诸地可矣而必借用白茅此戒慎恐惧之过者也故无咎
　　象曰借用白茅柔在下【叶浒】也
　　莱按初过于慎者过于慎而无咎圣人惧人效初六所为而救世者鲜也因曰柔在下也柔则不能有为在下则不可有为若在上宁为过涉之凶不为借茅之无咎也
　　九二枯杨生稊老夫得其女妻无不利
　　云峰胡氏曰巽为木兑为泽杨近泽之木故以取象枯杨大过象稊初在下象老夫九象女妻初柔在下象九二阳虽过而下比于隂如枯杨虽过于老稊荣于下则复生于上矣　涑水司马氏曰大过刚已过矣止可济之以柔不可济之以刚也故大过之阳皆以居隂为吉不以得位为美　山杨氏曰闻之蜀僧云四爻之刚虽同为木然或为杨或为栋栋负榱木之强者也杨早凋木之弱者也此卦本末皆弱二近于本五近于末故均为木之弱也
　　象曰老夫女妻过以相与也
　　九三栋桡凶
　　莱按卦义栋之桡也在上下二隂六爻中惟三四称栋而桡乃在三三阳刚而桡何哉曰过于刚也序卦曰大过颠也大厦将倾非一木所能支也辅之者众尚可为也不可有辅安得不桡蔺相如容防颇以存赵郭子仪和李光弼以救唐陈平结周勃以安刘皆求辅也如三之刚愎庸有济耶当大任者鉴诸
　　象曰栋桡之凶不可以有辅也
　　平甫项氏曰九三有应在上而象以为无辅九四有应在下而象以为不桡乎下何哉凡卦皆上下相应惟大过之时不用常理独以所比为亲初与二比而为老夫女妻五与上比而为老妇士夫皆过以相与则三与四亦当相与乃合大过之义今二爻皆刚无相与之情故三谓之无辅辅以比言则指四明矣四谓之不桡乎下桡者三也则指三明矣
　　九四栋隆吉有它吝
　　平甫项氏曰大过四阳二在下为根五在上为枝三四两爻在本身为栋就两栋言之三过于强故桡四不过故隆四若从三则与之俱桡故三为不可辅而四以有它为吝言不可从三也九三庾亮之急也九四王导之寛也
　　象曰栋隆之吉不桡乎下【叶浒】也
　　九五枯杨生华老妇得其士夫无咎无誉
　　云峰胡氏曰枯杨而稊可以复生枯杨而华速其死也老夫得其女妻犹可生育士夫而有老妇无复生道矣故反称老妇得其士夫谓上六也隂柔过极得阳不为无益云无咎者隂欲阳非阳之咎也然亦非美矣
　　象曰枯杨生华何可久也老妇士夫亦可丑也
　　莱按二比初六之少隂五比上六之老隂有老夫女妻老妇士夫之象乃壮过而衰者易无所不包有其象即有其事史称张苍年百余嵗妇女以百数既生育者不复幸非过以相与之义与唐髙宗立武氏为后大过之举也【此过字过失之过】后垂暮之年私于张昌宗等丑孰甚焉
　　上六过涉灭顶凶无咎
　　本义处过极之地才弱不足以济然于义为无咎矣盖杀身成仁之事
　　象曰过涉之凶不可咎【叶九】也
　　平甫项氏曰上六一爻则彖之所谓末弱者也力不足以济难而志存大义故过于勇如陈蕃李膺之事此亦大过人之行虽至于灭顶而不可咎也

　　易俟卷八
<经部,易类,易俟>
　　钦定四库全书
　　易俟卷九　　　　　　翰林侍读乔莱撰
　　【坎下坎上】
　　程传习坎序卦物不可以终过故受之以坎坎者陷也习谓重习一阳陷于二隂之中故为坎　隆山李氏曰乾坤三画以初相易而成震巽以中相易而成坎离则天地之中也坎居正北于时为于为夜之中离居正南于时为午为日之中夜之中而一阳生焉故坎之三画一阳居中日之中而一隂生焉故离之三画一隂居中乃造化张本之地故易上经始乾坤而终坎离贵其得天地隂阳之中而为易之用也且天一下降坎中在物为水而在人为精以画观之坎之一阳居中而中实即精藏于中而水积于渊之象也地二上兆离中在物为火而在人为神以画观之离之一隂在中而中虚即神寓于心而火明于空之象也坎之中实是为诚离之中虚是为明中实者坎之用中虚者离之用也作易者因坎离之中而寓诚明之用诚明起于中者易之妙用而古圣人之心学也
　　习坎有孚维心亨行有尚
　　本义习重习也坎险陷也其象为水阳陷隂中外虚而中实也此卦上下皆坎是为重险中实为有孚心亨之象以是而行必有功矣　平庵项氏曰重卦坎字在六十四卦之先故加习字以起后例示离震艮兑巽皆当以重习起义也　建安丘氏曰人之处坎身可陷而心不可陷故曰维心亨心亨则非坎矣心不亨则失处险之道
　　莱按需曰有孚讼曰有孚皆取坎中满之义故坎彖曰有孚也时当险阻救之不能出之不得圣贤处比所以异于常人者维心亨耳君子不忧不惧无入而不自得是也坎贵行而不贵止曰行有尚
　　彖曰习坎重险也水流而不盈行险而不失其信莱按曷言乎流而不盈也曰兑为泽止水也坎为水流水也兑隂也静也故止坎阳也动也故流流则不盈也曷言乎行险而不失其信也曰水无有不下也盈科而后进也皆中实也君子处险之道亦不失其信而已造次于是颠沛于是也流而不盈水之情也行险而不失其信水之性也
　　维心亨乃以刚中也
　　莱按坎为加忧何以能心亨也曰加忧阳之陷也以境言也心亨中之刚也以徳言也
　　行有尚往有功也
　　莱按当险之时以济险为急故文王曰行孔子曰往往何以知其有功也曰济天下之事非实心不可坎中实所以有功王阳明曰人无不尽之心自无难做之事
　　天险不可升也地险山川丘陵也王公设险以守其国险之时用大矣哉
　　莱按孔子释彖凡卦义所有阐发曲尽如姤之一隂君子之忧也推出天地相遇刚遇中正一层道理以赞其大如坎之重险世道之难也推出天险地险王公设险一层道理以赞其大而易无遗义矣
　　象曰水洊至习坎君子以常徳行习教事
　　本义治己治人皆必重习然后熟而安之　涑水司马氏曰水之流也习而不已以成大川人之学也习而不止以成大贤故君子以常徳行习教事
　　初六习坎入于坎窞凶
　　莱按险难方来柔暗居下深入险中出险无道凶待问乎窞坎最深庭也初三皆居重坎之下皆曰入于坎窞二刚中故能不入
　　象曰习坎入坎失道凶也
　　莱按失道凶者明初之凶由于失道不得専咎夫坎也
　　九二坎有险求小得
　　莱按二本刚中才堪大事时方有险未出其中所求者小得而已小得如文王之隂行善又如诸葛孔明之苟全性命是也
　　象曰求小得未出中也
　　莱按未出中者明二之时未出险中非才之不足而求小得也
　　六三来之坎坎险且枕入于坎窞勿用
　　莱按三处重险之间前险未出后险复来来之坎坎也童溪王氏曰枕安也安于不可安之地也玩周公曰勿用孔子曰终无功则三乃志在济险而未能也岂安于险者朱子曰前险而后枕谓前临险而后枕于险也初曰坎窞三亦曰坎窞重险之下柔弱难济故戒以勿用项氏曰坎坎非重险也劳貌也指坎坎伐檀为证按卦名为坎无别自取义之理如干干谦谦之类足据
　　象曰来之坎坎终无功也
　　莱按四在前险之上前险已过后险将出如陈平之安汉狄仁杰之存唐终无咎也三在前险之中一险未己一险复深如宦官既诛董卓又至董卓既败曹操更来终无功也
　　六四樽酒簋贰用缶纳约自牖终无咎
　　莱按周公惧后世君臣值险难之时拘尊卑之分繁文缛节而上下之诚弗通也又惧经而不达于权直而弗善于曲致臣之忠有时而穷君之迷无时而悟也设樽酒簋贰用缶自牖之象以垂训后人程子曰一樽之酒二簋之食复以瓦缶为器质之至也室暗设牖以通明人臣之纳约于君也忠信善道自其所明者开之言易入而主可悟虽艰险之时终得无咎如汉祖爱戚姬将易太子是其所蔽也羣臣争之者众矣嫡庶之义长幼之序非不明也如其蔽而不察何四老者髙祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之士其言之切孰与周昌叔孙通然而不从彼而从此者由攻其蔽与就其明之异耳【莱按髙祖畏四皓之羽异太子也非畏四皓也致四皓者张良也良致四皓以羽翼太子是良为太子羽翼也良为太子羽翼此髙祖之所畏也】又如赵王太后爱其少子长安君不肯使质于齐此其蔽于私爱也大臣谏之虽强既曰蔽矣其能聴乎爱其子而欲使之长久富贵者其心之所明也故左师触龙因其明而导之以长久之计故其听也如响矣
　　象曰樽酒簋贰刚柔际也
　　隆山李氏曰八纯卦六爻俱无应惟以比而相交际为义居坎险之时以渐出上为贵六四离下体进而附五有欲出险之意真情相向期于济难不待繁文缛礼以达诚意也
　　莱按刚柔际者四五之相比而相际也非君臣之相际安能用其实开其明耶
　　九五坎不盈祗既平无咎
　　泸川毛氏曰水之性行则亨止则盈水以亨为用不以盈也盈则有泛溢之虞不盈所以抵于既平
　　象曰坎不盈中未大【叶地】也
　　莱按五以刚中平难孔子曰未大何哉如唐之肃代刈夷大难而朝廷不尊藩镇多故也又如宋之髙孝偏安南渡而讐耻未雪中原未收也
　　上六系用徽纆寘于丛棘三嵗不得凶
　　隆山李氏曰上六当出险矣而隂柔下比无出险之才下乗五刚将有系寘之患犹人陷犴狱举手挂徽纆投足蹈丛棘者也三嵗不得凶犹困之初六亦曰三嵗不觌凶遇坎而三嵗羁縻一律也
　　象曰上六失道凶三嵗【叶试】也
　　莱按初失道上失道是道也何道也曰出险之道也阳刚则能不陷初上柔弱失其出险之道者初险之始也故失道而凶上险之终也故失道而凶三嵗
　　【离下离上】
