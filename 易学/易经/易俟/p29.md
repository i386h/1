<!-- { "loadSidebar": true } -->
　　中溪张氏曰上六处坤之上升之极犹之晦防隂暗而犹升焉此进而不息者也然贞而不息则利不贞而不息则何利之有若能以升位之心而移之于升德则譬山之积尘海之积汚愈增髙大也易曰终日干干自强不息诗云文王之德之纯纯亦不已此非利于不息之贞也欤　云峰胡氏曰豫上六防豫戒以成有渝升上六防升戒以利不息之贞者豫上震震动也欲动其悔过之心变其豫为不豫也升上坤坤顺也欲顺其不已于进之心移于不息之贞也
　　象曰防升在上消不富也
　　程传昏防于升极上而不知已唯有消亡岂复有加益也

　　易俟卷十三
　　钦定四库全书
　　易俟卷十四　　　　　翰林侍读乔莱撰
　　【坎下兑上】
　　程传困序卦升而不已必困故受之以困　叠山谢氏曰困井相表里困为塞井为通
　　困亨贞大人吉无咎有言不信
　　云峯胡氏曰蹇能止则知足以避需不陷则义无所穷困之为卦上下三刚皆掩于柔穷而无所容此所以为困也然刚之困如此刚之亨自如处坎之险不失兑之悦时虽困而道则亨身虽困而心则亨也他卦言亨言贞不贞则不亨亨由于贞也此卦言亨与贞处困能亨则得其贞贞由于亨也又曰大人者困而能亨是为大人非小人所能也有言不信又戒处坎之险不可尚兑之口也
　　彖曰困刚揜也险以説困而不失其所享其唯君子乎【说音悦】
　　莱按坎一阳陷二隂之中兑一隂蔽二阳之上皆刚揜于柔也刚揜于柔君子揜于小人此其困也困何以亨也以卦徳言坎险也兑説也处险而能悦无入不自得矣葢盛满之时不可不忧困踬之时不可不乐处盛满而不忧必小人也当困踬而不乐非君子也困而不失其所亨唯君子能之如文王囚羑里演易周公居东系爻辞孔子不遇删述六经孟子不遇着孟子七篇皆困而不失其所亨者又如夏侯胜黄霸狱中授尚书司马迁腐刑作史记薛瑄狱中读易亦困而不失其所亨者
　　贞大人吉以刚中也
　　莱按先儒谓刚中兼二五言非也专指二也曷言乎专指二也困井反对之卦也井之刚中指五困之刚中指二皆坎之一阳也推之需讼反对之卦也坎之一阳在需为五彖传曰位乎天位以正中也在讼为二彖传曰刚来而得中也需有干之三阳置而不论专取坎之一阳者处其少之地也少者多之所贵又五也讼之五干之阳也而不主讼者反对之义不在干也需彖有孚讼彖有孚坎彖有孚惟心亨困彖传困而不失其所亨皆指坎中满也又推之师比反对之卦也坎之一阳在师为二彖传曰刚中而应在比为五彖传曰原筮原永贞无咎以刚中也又推之蹇解反对之卦也坎之一阳在蹇为五彖传曰蹇利西南乃得中也在解为二彖传曰其来复吉乃得中也又推之涣节反对之卦也坎之一阳在涣为二彖传曰刚来而不穷在节为五彖传曰刚柔分而刚得中又曰当位以节中正以通合而叅之是重卦之遇坎者皆以坎之一阳为之主也曷为主坎之一阳也震之一阳在下卦为初在上卦为四艮之一阳在下卦为三在上卦为上非若坎之一阳居二五之位也且此卦之震至彼卦而为艮彼卦之艮至此卦而为震非若坎之一阳往来上下于二五之中合反对而取义也其不主坎之一阳者屯也屯防反对之卦也虽屯主初而防未尝不主二也二坎之一阳也彖传曰初筮告以刚中也
　　有言不信尚口乃穷也
　　程传当困而言人所不信以口免困所以致穷
　　象曰泽无水困君子以致命遂志
　　平甫项氏曰泽无水则悴君子无时则踬时命在天者也委而致之非我所能与也志于道志于仁在我者也虽困而必遂非命之所能制也致命象险遂志象説
　　初六臀困于株木入于幽谷三嵗不觌【臀从敦反】
　　莱按系词曰非所困而困非所据而据不独为三言之也初之于株木于幽谷上之于葛藟于臲卼皆是也葢困而不失其所亨惟君子能之若隂柔小人值困之时颠踬迷乱以危为安处污秽而不知遘机穽而不避故周公取象种种变幻如此也先儒之释株木有二或曰木之无枝者或曰根株也莱谓根株之説是也人之行也趾在下人之坐也臀在下无枝之木与臀何与焉而臀困耶初下也故言臀言株木又坎之下暗之至故入幽谷而三嵗之久终无所见也
　　象曰入于幽谷幽不明【叶芒】也
　　莱按幽不明责初也乃入陷穽而不知避者
　　九二困于酒食朱绂方来利用亨祀征凶无咎
　　莱按彖曰大人吉即此爻也志未得道未行以酒食自娱乃困而不失其所亨者朱绂方来五将应二也利用亨祀积诚意以感之也循此而行虽凶亦无可咎也平甫项氏曰文王之囚孔子之畏纵使不免何咎之有
　　象曰困于酒食中有庆【叶腔】也
　　莱按二之庆不庆于朱绂方来而庆于困于酒食者曷故哉葢困于酒食乃学问大得力处处困第一法也如二疏避恭石显之乱政市牛酒以享故人郭子仪避鱼朝恩之谮穷奢极欲皆此义也
　　六三困于石据于蒺藜入于其宫不见其妻凶
　　汴水赵氏曰守道而困困其所也身困而名彰违道而困非所困也身名与之俱弃遯居隐约据其所也怨天尤人睢盱蹢躅非所据也身且不保家何可全又奚有妻孥之乐
　　象曰据于蒺藜乘刚也入于其宫不见其妻不祥也程传据于蒺藜谓乘九二之刚
　　九四来徐徐困于金车吝有终
　　莱按自下而上曰往自上而下曰来四之来拯初也当困之时不能骤通又迟疑也故其来徐徐四入兑体金也车人所乘也以九乘四不得其正不可以行也有困于金车之象金车坚重之物其行甚迟拯人之困徐徐若是吝之道也然其心未尝忘也故有终
　　象曰来徐徐志在下【叶浒】也虽不当位有与也
　　临川吴氏曰下谓初志在于拯初也不当位谓居柔故其行徐徐有与谓与初为正应行虽徐徐终能就初而拯其困也
　　九五劓刖困于赤绂乃徐有説利用祭祀【説音悦】
　　程传截鼻曰劓伤于上也去足为刖伤于下也上下皆揜于隂为其伤害劓刖之象也赤绂臣下之服五君也困于赤绂者困于臣也然下有九二刚中之贤徐必相应而来共济天下之困徐有説也利用祭祀者人君在困求天下之贤致其诚敬若祭祀然则能致天下之贤济天下之困矣　开封耿氏曰亨祀人臣所以祭宗庙祭祀天子所以礼百神
　　象曰劓刖志未得也乃徐有説以中直也利用祭祀受福也
　　程传始为隂揜无上下之与未得志之时也徐而有説以中直之道得在下之贤共济于困也尽其诚意如祭祀然以求天下之贤则能亨天下之困而受其福也　建安丘氏曰二言中而五言中直所以释彖辞贞字之义二言有庆五言受福所以释彖辞吉字之义
　　上六困于葛藟于臲卼曰动悔有悔征吉【藟力鬼反臲五结反卼五骨反】
　　程传物极则反事极则变困既极矣理当变矣葛藟纒束之物臲卼危动之状上处困之极居最髙危之地困于葛藟与臲卼也动悔动輙有悔无所不困也有悔咎前之失也能悔则往而得吉也困极而征则出于困矣故吉　云峯胡氏曰困穷而通其上之时乎然刚困不害其亨柔困不悔不吉　赵氏曰五爻皆不言吉独于上六言吉者当困时而不可欲速也九二征凶九四来徐徐九五乃徐有説至上六始有征吉之辞
　　象曰困于葛藟未当【平声】也动悔有悔吉行【叶杭】也
　　莱按困于葛藟非所困而困者故曰未当征吉者行则吉也
　　【巽下坎上】
　　程传井序卦困乎上者必反下故受之以井为卦坎上巽下坎水也巽之象则木也巽之义则入也木入于水下而上乎水井之象也　隆山李氏曰自古国邑之建必视其泉之所在以故公刘创京于豳之初相其隂阳观其流泉先卜其井泉之便而后居之也又曰坎者天一之水见于诸卦者皆下流之失故多以险喻其在卦而得水之真性者井是也以画观之一阳实其中二隂围其外譬之阳气初回暖律于凝隂之中冬水因之而变温此坎之真性也天下之水在冬而温者独井泉而已及注之川泽风雨霜露之所剥失其本性无复一阳之温矣载观井泉之水在人身则精血是也川流之水在人身则涕洟之类是也精血固藏者乃井泉生动之性而涕洟往而不反者诸水下流之失也
　　莱按困穷而通者水下漏穷也变为井则下漏者复上出矣通也
　　井改邑不改井无丧无得往来井井【丧息浪反】
　　中溪张氏曰井徳之地也而以不变为徳邑居其所而能聚可改而就井井居其所而有常不可改而就邑汲之而不竭故无所丧不汲而不盈故无所得往者得水而上来者求水于下往来皆井其井则无饥渴之害矣故曰往来井井
　　汔至亦未繘井羸其缻凶
　　程传汔几也繘绠也井以济用为功几至而未及用亦与未下繘于井同也君子之道贵乎有成有济物之用而未及物犹无有也羸败其瓶失其用矣是以凶也　建安丘氏曰改邑不改井井之体也无丧无得井之徳也往来井井井之用也此三句言井之事汔至亦未繘井未及于用也羸其缻则并失其用也此二句言汲井之事　厚斋冯氏曰繘关西谓绠汲水索缻汲器文从缶瓦器也或谓古无桶故不取巽木象韩信以木罂渡师如樽罍古皆用木疑古以木为缻从缶则又瓦为之者此象巽木无疑
　　彖曰巽乎水而上水井井养而不穷也【上时掌反】
　　隆山李氏曰坎二隂在外为险陷井象也一阳居内陷二隂之中泉象也以巽遇坎巽木在坎水中巽水而上汲井之象也井之汲为烹饮溉濯日用可既乎故曰巽乎水而上水井井养而不穷也
　　改邑不改井乃以刚中也
　　莱按困井反对之卦也困之二上而为井之五改邑之象也在困二刚中在井五亦刚中不改井之义也
　　汔至亦未繘井未有功也羸其缻是以凶也
　　程传井以济用为功水未出则何功也缻所以上水而致用也羸败其缻无济致用之具矣是以凶也
　　象曰木上有水井君子以劳民劝相
　　本义木上有水津润上行井之象也劳民者以君养民劝相者使民相养皆取井养之义　建安丘氏曰古者井田之制葢取诸此
　　初六井泥不食旧井无禽【泥乃计反】
　　本义井以阳刚为泉上出为功初六以隂居下故为此象葢不泉而泥则人所不食而禽鸟亦莫之顾也进斋徐氏曰人品污下不能强于为善无用于世
　　为人所弃观此爻可知所勉矣
　　象曰井泥不食下【叶浒】也旧井无禽时舍【叶暑】也
　　莱按文言于干之初曰下也干之二曰时舍也以位与时言也井初小象亦同斯义
　　九二井谷射鲋瓮敝漏【射食亦反鲋音付】
　　程传井之道上行者也防谷之水则旁出而就下二居井而就下乃井而如谷也射注也井上出则养人济物今下就污泥注于鲋而已鲋或以为虾或以为蟇井泥中微物耳阳刚之才本可养人济物而上无应援故不能上而就下是以无济用之功如水之在瓮本可为用乃破敝而漏之不为用也
　　象曰井谷射鲋无与也
　　进斋徐氏曰在井而射鲋在瓮而敝漏皆无与之故也人才生世非果于暴弃者皆可与为善由上无应与而为之诱掖汲引故上达难下达易也
