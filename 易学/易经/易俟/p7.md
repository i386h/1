<!-- { "loadSidebar": true } -->
　　莱按爻词美二也小象美五也五不接二二何能成克家之功哉
　　六三勿用取女见金夫不有躬无攸利【取七具反】
　　隆山李氏曰屯之六二近初九之阳而正应在五然震之性动而趋上舍初而归五故曰女子贞不字此女子之屯者也蒙之六三近九二之阳而正应在上然坎之性陷而趋下舍上而从二故曰见金夫不有躬此女子之蒙者也
　　莱按以卦言水易流也以爻言不中不正也女见金夫不有其身蒙之至也无所利矣故有勿用取女之戒士君子进退取与不可不慎栁子厚曰立身一败万事瓦裂不当作如是观与
　　象曰勿用取女行不顺也
　　平甫项氏曰妇以从夫为顺茍非其夫皆谓之不顺
　　六四困蒙吝
　　隆山李氏曰六四以阴居阴而上下皆阴蒙暗之甚者也从九二则隔六三从上九则隔六五独逺于阳无以发蒙而困矣
　　莱按初蒙之始也百姓之不识不知者故利用发上蒙之极也苗蛮之为梗为寇者故利用击五童蒙之主君道也二发蒙之臣师道也三妇人之蒙也尚何利乎四士大夫之蒙也良可羞耳汴水赵氏曰此困而不学者
　　象曰困蒙之吝独逺实也【逺于万反】
　　本义实叶韵去声　平庵项氏曰初三近九二五近上九三五皆与阳应惟六四所比所应皆阴故曰独逺实也【鄱阳董氏曰自坤以后六十三卦小象散入爻词之下遂不可韵读本义复古本易故论叶韵莱按世人争言遵朱矣今之易非朱子所复古本也试官合爻象为题此古本之不可复也推而论之朱子之不合于程子者専主卜筮也卦变也不宜言义理也今制举之家有言卜筮者乎有言卦变者乎有不言义理者乎曰无之也是未尝遵朱也遵朱者遵一二庸儒之讲义而已守讲义之説俾义文周孔之易晦而不明甚且至于叛孔而亦不敢为同异之论其亦可慨也已】
　　六五童蒙吉
　　龟山杨氏曰五居尊位而下求九二之臣不挟贵也以童蒙自居不挟长不挟贤也茍有求焉而有所挟皆在所不告自天子至于庶人一也故惟童蒙乃吉夫汤之于伊尹髙宗之于傅説皆学焉而后臣之由斯道也
　　象曰童蒙之吉顺以巽也
　　程舍己从人顺也降志下求巽也
　　上九击蒙不利为寇利御寇
　　程九居蒙之终是当蒙极之时人之愚蒙既极如苗民之不率为寇为乱者当击伐之然九居上刚极而不中故戒不利为寇治人之蒙乃御寇也肆为贪暴乃为寇也若舜之征有苗周公之诛三监御寇也秦皇汉武穷兵诛伐为寇也　莆阳张氏曰诸爻皆蒙其不蒙者惟二上二以刚居中包蒙以开其善上以刚过中击蒙以惩其恶
　　象曰利用御寇上下顺也
　　云峯胡氏曰上之刚不为寇而止寇上之顺也下之人随其所止而止之下之顺也

　　易俟卷二
<经部,易类,易俟>
　　钦定四库全书
　　易俟卷三　　　　　　翰林侍读乔莱撰
　　【干下坎上】
　　程需序卦蒙者蒙也物之穉也物穉不可不养也故受之以需物之所需者饮食也故曰饮食之道莱按坎陷也卦之遇坎者皆有险之义焉圣人处险之道于屯则亨之于蹇则济之于涣则拯之曷言乎需也曰险在前也有不可不需之势焉曰云上于天则又有可需之机焉需若无济于险然不可济而不济险之所以济也若犯难而行身且不免讵有禆于事耶彼夫险难之来虽智不能图力不能胜而时无不移事无不过需以待之险可夷难可解也武王伐殷待之十三年之后勾践沼呉畜之二十年之前得斯道也龟山杨氏曰刚健而上行乾道也险在前而不进有需之义焉
　　需有孚光亨贞吉利涉大川
　　莱按需待也坎水在前干健临之将涉水而不轻进待之义也讼曰有孚需曰有孚讼主二需主五坎中满也当需之时有欲速之心非光也无养晦之道非亨也不贞固而守之非吉也往而涉川讵有利乎五以正中之徳位乎天位皆反是焉故孔子以全彖之辞归之需曰利涉大川讼曰不利涉大川何也待则利争则不利也
　　彖曰需湏也险在前也刚健而不陷其义不困穷矣莱按大过有灭顶之凶既济有濡尾之厉皆阴爻也未有阳刚而陷者艮遇坎为蹇艮止也见险能止故以智许之干遇坎为需干健也健则不陷故以不穷信之蹇之止止而止也需之待待而行也
　　需有孚光亨贞吉位乎天位以正中也利涉大川往有功也
　　莱按彖传释卦辞専指九五一爻位如此徳如此此其全备彖辞也往有功者需而往也世之躁于往者所以图功也犯难而行偾事者多矣量可而进往乃有功梅边熊氏曰始于知险而待时中于出险而得位终于济险而有功需之义毕矣　又按易取反对之义始需讼二卦讼之刚来而得中也需之五来而为讼之二在二曰中需之位乎天位以正中也讼之二往而为需之五在五曰正中其不取干体而取坎体者坎唯一阳少者多之所贵也先儒指为卦变非是详见图説
　　象曰云上于天需君子以饮食宴乐【上时掌反时音洛】
　　本义云上于天无所复为待其阴阳之和而自雨尔事之当需者亦不容更有所为但饮食宴乐俟其自至而已一有所为则非需也
　　莱按圣人教人多恐惧脩省何以言饮食宴乐也事之当需者不饮食宴乐则有所为而失需之道矣郭子仪之穷奢极欲此有所需而饮食宴乐者防广市牛酒召故人髙防此无所需而饮食宴乐者若何曾得志日食万钱魏无忌失志日饮醇酒此未济之饮酒濡首者非需之义也
　　初九需于郊利用恒无咎
　　莱按郊旷逺之地也初逺于险郊之象需之善者然善始者或鲜终圣人惧其变所守也又有利用恒之戒
　　象曰需于郊不犯难行【叶杭】也利用恒无咎未失常也【难乃旦反】
　　莱按东汉党人明东林身在江湖刺讥时政并及于祸乃犯难而行者
　　九二需于沙小有言终吉
　　本义沙则近于险矣言语之伤亦灾害之小者渐进近坎故有此象刚中能需故得终吉
　　莱按二小有言何言也初在事外不犯难而行人不得而议之二臣位也全身逺害必有起而责之者如穆生去楚虽申公亦以为非况其他耶
　　象曰需于沙衍在中也虽小有言以吉终也【衍以善反】莱按有沙之地多寛衍而平易二阳刚之才居柔守中寛裕自处绰绰然以吉终者人言何足恤哉
　　九三需于泥致寇至
　　莱按下三爻干体也皆刚健而不陷者于郊于沙于泥由逺而近爻之位然也三何咎焉致寇至咎三也曷咎也过刚不中非能敬而慎者曰至寇已至也曰致自我致也外来之灾而曰我致之寇自反之道应尔自强之功如是垂诫深矣
　　象曰需于泥灾在外也自我致寇敬慎不败也
　　莱按处险之道人知当慎而不知当敬慎则不及于祸敬则祸不能及
　　六四需于血出自穴
　　程子曰穴身之所安也朱子曰血者杀伤之地穴者险陷之所程朱不同而先儒之説又各有同异或曰四为羣阳所伤出穴而避之也或曰二之进也四出言以害之三之进也四为寇以御之迨羣阳彚进量力之不敌则顺而听命此小人之所以为小人也莱按先儒之説皆非需之义也阳且不进阴胡为而拒阳阴且不争阳胡为而伤阴朱子曰四交坎体入乎险中为需于血之象然柔得其正需而不进又为出自穴之象从朱子
　　象曰需于血顺以听也
　　莱按顺无所逆也听无所冀也如苏武归汉出自穴也牧羊十九年有顺以听之义焉又如慕容垂复国出自穴也夫人叚氏幸于苻坚非顺以听讵能全耶
　　九五需于酒食贞吉
　　莱按彖辞全从九五一爻发义大象曰饮食宴乐爻曰需于酒食是象之义亦五备之五阳刚中正居尊位曷需乎曰坎体也陷于二阴之间有需之义焉休养生息而无穷黩之为仁义渐摩不下刻急之令上下和乐君臣燕衎其需于酒食之象乎贞固守之吉之道也如宋神宗求治太急行新法扰乱天下又如汉景帝削六国召呉楚之变皆失需之道者
　　象曰酒食贞吉以中正也
　　上六入于穴有不速之客三人来敬之终吉
　　莱按四曰穴上亦曰穴坎体也上需之终险之极宜出险也曰入于穴何哉四能需故入而复出上无所需故不出而入也大抵陷险中者非人莫济下之三阳需极并进不速之客也敬以待之终当获吉隆山李氏曰干知险而需所以为君子谋阴知敬而避所以为小人计
　　象曰不速之客来敬之终吉虽不当【平声】位未大失也莱按不当位指不速之客言【顾炎武谓此象无韵莱按吉失皆五质夫子取以相叶人一例也】
　　【坎下干上】
　　程讼序卦饮食必有讼故受之以讼
　　讼有孚窒惕中吉终凶利见大人不利涉大川
　　莱按讼之前曰需讼之后曰师争食饮之微召兵戎之衅非细故也圣人见天地既辟蒙昧初开嗜欲渐兴争夺继起于屯蒙需之后故受之以讼也既不能使人无讼因告人以讼之道讼字义从言从公言出于公讼也否则为诬为诈非讼也讼不可骋虚也曰有孚孚而窒乃讼也虽然胜负未分也不可不惕也若曲直之既明又不可不止也中则吉终则凶也此为讼者言之也而听讼者不能必其听不偏而断合理也利见者必大人也至于涉险之道利在同心非相争者所能济也故曰不利　平甫项氏曰需以有实故需讼以有实故讼无实而需时至何用无实而讼情得必穷
　　彖曰讼上刚下险险而健讼
　　干在上上刚也坎在下下险也上刚则有陵下之势下险则有伺上之心以一人言则内险而外健以两人言则此险而彼健此其所以讼也【集朱子胡云峯】
　　讼有孚窒惕中吉刚来而得中也
　　莱按序卦杂卦皆反对也易中刚柔上下往来之义先儒指为卦变非也亦反对也自下而上曰往自上而下曰来刚来而得中者需之五来而为讼之二也坎中满曰有孚为隐伏曰窒为加忧曰惕居下卦之中中而吉也二为成卦之主故彖辞之有孚窒惕中吉归之二也余详需卦
　　终凶讼不可成也
　　程讼非善事不得已也安可终极其事故曰不可成终指上九也
　　利见大人尚中正也
　　诚斋杨氏曰虞芮争田之讼必见文王鼠牙雀角之争必见召伯利见大人以所尚者中正也指九五也
　　不利涉大川入于渊也
　　莱按涉大川乃冐险犯难之象相争者当此载胥及溺矣曰入于渊
　　象曰天与水违行讼君子以作事谋始
　　本义作事谋始讼端絶矣　平庵项氏曰干阳生于坎水坎水生于天一干坎本同气而生者也一动之后相悖而行遂有天渊之隔由是观之天下之事不可以细微而不谨也不可以亲昵而不敬也祸难之端夫岂在大曹刘共饭地分于匕筋之间苏史灭宗忿起于笑谈之顷谋始之诲岂不深切着明乎莱按天西转水东流故曰违行
　　初六不永所事小有言终吉
　　诚斋杨氏曰初才弱位下才弱者有慙忿而无遂心故虽讼而不永位下者敢于微愬而不敢于大争故虽有言而小不永则易收小言则易释所以终吉云峯胡氏曰不曰讼而曰事冀其不成讼也
　　象曰不永所事讼不可长也虽小有言其辩明【叶芒】也九二不克讼归而逋其邑人三百戸无眚
