<!-- { "loadSidebar": true } -->
　　莱按易以卦义为主其刚柔健顺中正不中正及乗承比应之説皆合之以卦义而吉凶悔吝分焉如屯之五未尝不刚健中正而为陵替之主遯之二未尝不柔顺中正而为憸险之尤萃之初应四而乱颐之三应上而悖故同人之二亦应五而吝也又如复之四隂而不中者应初而有独复之功剥之三隂而不中不正者应上而有无咎之誉皆以卦义分吉凶悔吝不得一例拘也同人之二五阳一隂处其至少之地也隂者阳之所求少者多之所贵此其为成卦之主也柔顺中正有其徳也正应在五有其遭也爻之吉者莫斯若矣周公曰吝何哉盖他卦以有应为亨同人以无应为大应系于私非于野也或曰五君也臣不当应君耶然天子之尊私此一臣岂大同之道乎臣而为君所私圣人耻之矣宗亲之也睽五厥宗噬肤亦同斯义
　　象曰同人于宗吝道【叶斗】也
　　莱按周公曰吝孔子增一道字盖二应于五世所争趋人以为荣也由君子观之可羞而已故曰吝道也
　　九三伏戎于莽升其髙陵三嵗不兴
　　东谷郑氏曰小人险陂而多忌好胜而自私非特喜人之同乎已视君子之同道相比必欲间而害之盖不排异已不能使人同乎已也自古党与之患皆起于此二五之同中且正也无他爻以分其应同而固也九三九四以不中正之资处二人同心之间害其同者无所不至三伏戎于莽以伺五之隙升其髙陵以窥二之动莽在下谓居五之下也陵在上谓居二之上也必三嵗而不兴二人同心之密非三之所能胜不能胜则安能行也
　　象曰伏戎于莽敌刚也三嵗不兴安行【叶杭】也
　　程所敌者五既刚且正其可夺乎故畏惮伏藏也至于三嵗不兴矣终安能行乎
　　九四乗其墉弗克攻吉
　　东谷郑氏曰四比于五犹隔墉也始乗其墉而有欲攻之心卒弗克攻者二逺而不可致五尊而不可敌四居柔犹能困而自反也自反而不失其则是亦吉也
　　莱按六二一隂上下五阳皆欲同之何哉盖二得中而应乎干天子之亲臣也津要之门终争附焉附之者众则不能无亲疎有亲疎则有妬忌有妬忌则有仇恨而攻击起焉此三之伏戎于莽四之乗墉而攻也
　　象曰乗其墉义弗克也其吉则困而反则也
　　本义乗其墉矣则非其力之不足也特以义之弗克而不攻耳能以义断困而反于法则故吉也
　　九五同人先号咷而后笑大师克相遇
　　东谷郑氏曰同人之五与比之五同也然比以一阳而比众隂上下俱得其所比故曰邑人不诫吉同人所同者惟六二也在上者区区焉与其宗党为同亦隘且吝矣所以来三四之间至于先号咷而后笑大师克始相遇也周公之事武王霍光之事武帝君臣之志非不同也然不闻有谗慝之言至成王昭帝则举国而聴于周公霍光由是三监上官桀之徒始起而间之非两君二臣同心之密安能复相遇哉莱按二与五正应君臣一徳者为三四所隔不得其同乃正人为奸邪谗阻者也圣人于同人之卦痛大君成立之形良士有难白之设大师相遇之象劝五断然行之剪除奸恶而明良合矣如元载不败则李泌不来也
　　象曰同人之先以中直也大师相遇言相克也
　　莱按二有中徳直道而行遂被谗阻至于号咷故曰同人之先以中直也爻言克象言相克何哉盖君子能克小人小人亦能克君子故必用大师也
　　上九同人于郊无悔
　　本义居外无应物莫与同然亦可以无悔
　　莱按上九阳刚君子当同人之时值二五之系应愤三四之戈矛置身物外萧然自逺乃遯世不见知而不悔者周公曰无悔而孔子曰志未得何哉圣贤志在匡时凡置身物外者皆不得志于时之所为也同人之道贵通天下之志物莫与同其志岂为得乎
　　象曰同人于郊志未得也
　　莱按同人之义闗于仕宦者其大已使其同寅协恭而和衷焉岂不甚快然而难矣此其间有邪正之分焉有异同之见焉邪正则党分门户异同则势成水火门戸分则喜者援引怒者倾害水火成小之衅起戈矛大之祸延宗社汉之党锢唐之牛李宋之蜀洛明之东林相盛衰倚伏于无穷厯千百年而一辙也读易至同人之卦辄掩卷而叹盖六爻之中二众所争也三伏戎于莽四乗墉而攻五大师相遇争夺而干戈者居大半焉初之不争在下也上之不争在事外也然则朝廷之上寮友之间未有不争者也又何怪厯代以来朋党之祸相寻于无穷乎其亦可慨也已此易所以垂于野之训而勉以君子之贞也
　　【干下离上】
　　程大有序卦与人同者物必归焉故受之以大有莱按一阳在五曰比治定功成之时也开创之主也开创之主故刚一隂在五曰大有重熙累洽之会也继体之主也继体之主故柔
　　大有元亨
　　程凡卦名自有其义者如比吉谦亨是也有因卦义为训戒者如师贞丈人吉同人于野亨是也有以卦才而言者大有元亨是也　建安丘氏曰一隂在上卦之中五阳宗之居尊能柔物之所与而诸爻之有皆五之有也岂不大哉唯所有者大故其亨亦大也
　　莱按先儒释同人曰又卦唯一隂释大有曰又六五一隂两又字失成卦之义
　　曰大有柔得尊位大中而上下应之曰大有
　　本义柔谓六五上下谓五阳　诚斋杨氏曰同人大有一柔五刚均也柔在下者曰得位曰得中曰应乎干而为同人我同乎彼之辞也柔在上者曰尊位曰大中曰上下应而为大有我有其大之辞也
　　其徳刚健而文明【叶芒】应乎天而时行【叶杭】是以元亨【叶滂】涑水司马氏曰夫柔而不明则前有谗而不见后有贼而不知明而不健则知善而不能举知恶而不能去二者皆乱亡之端也明以烛之健以决之居不失中行不失时然后能保有其大而元亨也
　　莱按圣人恐人悮认元亨二字为气运之适然曰其徳曰是以明元亨之由于徳也应天指九二犹同人之二不曰应五而曰应乎干也
　　象曰火在天上大有君子以遏恶善顺天休命本义火在天上所照者广为大有之象所有既大无以治之则衅蘖萌于其问矣天命有善而无恶故遏恶善所以顺天
　　莱按大有与其义相同曰元亨大有亦曰元亨明其时之盛也传曰是以元亨大有传亦曰是以元亨明其时之盛非幸致也象曰正位凝命大有象曰顺天休命明其盛由于天而凝天庥者在人也首言遏恶何哉地既广逺衅蘖易萌时当丰厚骄淫易作故遏恶重于善也丰之象曰折狱致刑亦此义也丰之不同于有者有之君明也何以知其明也曰离体也
　　初九无交害匪咎艰则无咎
　　本义虽当大有之时然以阳居下上无系应而在事初未涉乎害者何咎之有然亦必艰以处之则无咎莱按未涉于害何有戒词戒之于初勉其终也
　　象曰大有初九无交害【叶系】也
　　中溪张氏曰大有其时也初九其位也时位如此是以无害也　汴水赵氏曰圣人系爻凡明善恶辨吉凶皆主之以时别之以位而后错综以辞其包义析理纎悉不茍不唯卦卦义殊亦爻爻理异不可易位而论此爻之象辞但举卦之名爻之别就释以爻之辞而他不立一语似若无所明然其为三百八十四爻之例则甚明且辩曰大有则其时曰初九则其位时位若此是以无交害也圣人以爻义已明故于此特诸爻之例
　　九二大车以载有攸往无咎
　　汴水赵氏曰引重致逺非大车不可任重道逺非阳徳不能六五居尊众阳各随其位以应之九二以刚处中得臣位之正力量硕博足以负荷天下之重凡经国子民之事知无不行行无不力有攸往而无咎者
　　莱按之九四只是承当不起有之九二只是承当得起
　　象曰大车以载积中不败【叶弊】也
　　程壮大之车载积不败犹九二材力之强能胜大有之任也
　　九三公用亨于天子小人弗克【亨如字本义读作享】
　　莱按大有万国来同之会也三下卦之上公之象亨于天子朝贡也小人则自有其有不知亨上之义如楚之包茅不贡是已至于唐之藩镇擅其富强为公家之害故小象补出害字一层若预知后世之事者
　　象曰公用亨于天子小人害【叶系】也
　　程自古诸侯忠顺奉上者则蕃养其众以为王之屏翰丰殖其财以待上之征赋若小人处之则不知为臣奉上之道民众财丰反擅其富强益为不顺是小人大有则为害也
　　莱按比之时而有不来之国凶在彼者也曰后夫凶有之时而有不贡之臣害在此者也曰小人害凶在彼者可勿治也害在此者宜预防也圣人于万国来同之日微露尾大不掉之形其防逺其忧深矣
　　九四匪其彭无咎【彭歩郎反】
　　莱按彭盛貌诗驷騵彭彭是也匪其彭不有具盛也大有之时大臣之位不患其不盛而患其过盛不有其盛则僭逼之嫌骄盈之气皆无之矣何咎之有
　　象曰匪其彭无咎明辨晳【叶制】也
　　本义晳明貌　云峰胡氏曰当大有之时而不有其大非明者不能也明辨晳皆以离言
　　莱按当大有之时居大臣之位不能匪其彭则髙而危满而溢暗之至也四离体也惟其明故辨之晳是以匪其彭而无咎也
　　六五厥孚交如威如吉
　　莱按系辞天之所助者顺也人之所助者信也履信思乎顺又以尚贤也此指五而言也于上者有之终也五之爻词原备斯义何则居隂顺也虚中信也下应九二尚贤也有厥孚交如之象天子之尊孚于臣者如交道焉顺之至也因其顺也又有威如之戒
　　象曰厥孚交如信以志也
　　本义一人之信足以上下之志也
　　威如之吉易而无备【叶避】也【易以豉反】
　　本义太柔则人将易之而无畏备之心【或曰备有备无患之义】
　　上九自天祐之吉无不利
　　莱按旧説或以上九为贤而六五尚之是以上九为臣道也殆不然已或以六五为贤而上九尚之是以六五为臣道也今制举家遵下尚六五之贤一説指六五为臣道是大不然五一隂而有五阳柔得尊位而上下应之者谓之臣道可乎尚贤尚九二也传之应乎天也岂上九耶易中上爻取卦义不取爻义者甚多先儒不察也如师之上论师之众当开国成家非以上六为大君也小畜之上论畜之成至既雨既处非以上九为妇为月也革之上论革之成至豹变革面非以上六又为君子又为小人也此论有之终而履信思顺尚贤如是是以自天祐之吉无不利也小象大有上吉正明斯义
　　象曰大有上吉自天祐【叶贝】也
　　诚斋杨氏曰八卦干为尊六十四卦泰为盛然干之上九悔于亢泰之上六吝于乱盛治备福孰若大有六爻亨一吉二无咎三明主在上羣贤毕集无一败乱之小人无一害治之匪徳士生斯世也緼袍华于佩玉饮水甘于列呜呼盛哉
　　【艮下坤上】
　　程谦序卦有大者不可以盈故受之以谦
　　莱按一隂五阳之卦虽二之多誉尚有于宗之吝五之多功尚有威如之戒在初为姤在上为夬在三为履在四为小畜皆小人之肆害者一阳五隂之卦初则为不逺之复二则为师中之吉四则为由豫之臣五则为显比之主上则为硕果之阳虽三之多凶亦为劳谦之君子阳之当扶隂之当抑不亦较然可覩乎
　　谦亨君子有终
　　程有其徳而不居谓之谦人以谦自处何往而不亨乎君子乐天而不竞退让而不矜安履乎谦终身不易所谓君子有终也【莱按君子有终程谓安履乎谦终身不易本义谓先屈后伸程朱不合涑水司马氏曰君子之徳诚盛矣业诚大矣不谦以持之无以保其终也即髙不危满不溢之义从温公之説是】
