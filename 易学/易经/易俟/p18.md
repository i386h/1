<!-- { "loadSidebar": true } -->
　　象曰不逺之复以修身也
　　莱按复有三义卦天地之复彖君子之复爻人心之复文王彖辞主君子小人消长而言周公爻辞不取此义何哉盖复之一阳非众小人所能害也复之五隂非一君子所能去也故不从消长义而以进徳修业为本曰修身曰下仁曰从道曰自考养成徳业然后为临为泰为壮为夬方有本领方有事业不然何以谓之君子哉
　　六二休复吉
　　本义柔顺中正近于初九而能下之复之休美吉之道也
　　象曰休复之吉以下仁也
　　南轩张氏曰克己复礼为仁顔子也二去初未逺能从初而复所以为下仁也
　　六三频复厉无咎
　　隂处动极复之频数而不能固者也屡失故危复则无咎【集程子朱子】
　　莱按顔子三月不违仁故为不逺之复频复则日月至焉者得一善不能拳拳服膺以即于失圣人危之矣又能复焉故无咎
　　象曰频复之厉义无咎【叶九】也
　　临川吴氏曰频虽有厉复则能补过矣故于义为无咎也
　　六四中行独复
　　本义四处羣隂之中而独与初应为与众俱行而独能从善之象
　　象曰中行独复以从道【叶斗】也
　　白云郭氏曰剥六三乃复六四反对其义相类在剥取其失上下以应乎阳在复则取其独复以从道
　　六五敦复无悔
　　隆山李氏曰易中阳长之卦凡在上隂柔之主则未尝不附而顺之无所于逆故复为一阳之长而六五则以敦复无悔临为二阳之长而六五则以知临为宜泰为三阳之长而六五则以帝乙归妹为祉大壮为四阳之长而六五则以丧羊于易无悔诸卦五爻大率皆以下顺阳刚而得居上之体作易者当阳长之世以此垂训所以为君子地耳莱按李先生之言是也消长者君子小人也主乎消长之几者君也君不顺阳阳又何能长耶敦复充实而有光辉之谓大也初无祗悔五无悔有由勉而安之意云峰胡氏曰初善心之萌五善行之固也
　　象曰敦复无悔中以自考【叶朽】也
　　建安丘氏曰二四待初而复故曰下仁曰从道五不待初而复故曰自考二四其学力之功五其天质之美欤
　　上六迷复凶有灾用行师终有大败以其国君凶至于十年不克征
　　莱按复贵下贵早居卦之上处复之终迷而不返者曰迷复凶之道也有灾眚灾害并至之义迷复之最甚者莫过于穷兵黩武故极言其凶以儆戒之曰终有大败其始未必不胜也胜则祸迟而大也曰以其国君凶所凶不仅在国也国破而身亡也曰至于十年不克征十年数之终也耻终不可雪仇终不可报国终不可复也如夫差之伐齐隋帝之征髙丽皆迷而不复者
　　象曰迷复之凶反君道【叶斗】也
　　莱按君有君之道反之安得不亡易中亡国之君皆于上爻之失五之位而居无位之地也











　　易俟卷七
<经部,易类,易俟>
　　钦定四库全书
　　易俟卷八　　　　　　翰林侍读乔莱撰
　　【震下干上】
　　程传无妄序卦复则不妄矣故受之以无妄　朱子曰史记作无望谓无所期望也据诸爻名义合作无望不知孔子何故説归无妄莱按序卦复则不妄矣则无妄是也建安丘氏曰唯其无妄所以无望也
　　无妄元亨利贞其匪正有眚不利有攸往
　　莱按卦取反对之义刚自外来而为主于内是主于巾者有理而无欲也曰无妄程子曰无妄诚也诚者天之道也动而健动以天也与天合徳故干之四徳具焉杂卦曰无妄灾也以灾之一字尽一卦之义何哉盖六十三卦之中曰凶曰悔曰吝皆自致也然岂无莫之致而致者故于无妄之明灾之自外来也彖曰有眚六三曰邑人之灾九五曰无妄之疾上九曰行有眚此杂卦之以灾尽卦义也白云郭氏曰自天致者曰灾由人致者曰眚三之灾五之疾无妄也自天致也上之眚因行而眚也不可谓之灾也孔子曰灾曷故也曰穷也非妄也眚而由于灾也彖之有眚匪正也由人致也或曰匪正非不正也正其所正而非正也程子曰虽无邪心苟不合于正理则妄也朱子曰佛氏亦岂有邪心者皆对无妄而言匪正也言之精也独平甫项氏不然其言曰否之时匪人得志不利君子贞无妄之时匪正之人讵有利乎故不利有攸往莱按项先生之説是也剥曰天行复曰天行临曰天道无妄曰天命又曰天命不祐此亦寓消长之几焉先儒悮看无妄之往何之矣遂有往则为妄之説不知从上文匪正来也匪正之人当无妄之时而往天命不祐尚何之耶如云往则为妄初何以往而吉二何以往而利耶盖正而往则利匪正而往则不利也若匪正而无邪心天命不祐説不去
　　彖曰无妄刚自外来而为主于内动而健刚中而应大亨以正天之命也
　　莱按以反对言大畜上九来为无妄初九成卦之主也上卦外卦也下卦内卦也刚自外来而为主于内是主于内者有天理无人欲也自外来者复之后继以无妄也以二体言震动也干健也动而健动以天不动以人也以二五之应言刚中而应应以正不应以私也此其大亨以正也临以消长言故曰天之道无妄以赋与言故曰天之命道与命皆天也故备干之四徳
　　其匪正有不利有攸往无妄之往何之矣天命不祐行矣哉
　　莱按无妄之时贞者利矣其匪正者尚能利耶天命不祐何以行哉曰何之矣曰行矣哉快之也诮之也
　　象曰天下雷行物与无妄先王以茂对时育万物本义天下雷行震动生是物物而与之以无妄也兼山郭氏曰天非人不因人非天不成先王之仁
　　徳被万物者在对时而已且日中星鸟以正仲春于是平秩东作宵中星虚以正仲秋于是平秩西成东作西成烝民乃粒万邦作乂先王之政也国君春田不围泽大夫不掩羣士不取麛卵则仁及于禽兽草木黄落斧斤入山林则仁及于草木獭祭鱼渔人入泽梁则仁及于鱼鼈凡以对时育物而已
　　初九无妄往吉
　　莱按初刚自外来而为主于内者成卦之主也周公直以无妄归之不假他辞焉无妄而往吉之道也初往而吉二往而利是无妄以往为贵也圣人之学重经世也彖不利有所往指匪正也于匪正之往不利知正而往者之利也先儒不合看窒而难通矣
　　象曰无妄之往得志也
　　诚斋杨氏曰九本干体初居震始动以天者也焉往而不吉何志之不得哉
　　六二不耕获不菑畬则利有攸往
　　莱按耕而获菑而畬是有所为于前有所冀于后也妄也不如是焉则利有所往矣无妄贵刚二柔也非无妄者中正也因设此象以勉之语意全在则字俾其择而处之瞿唐来氏曰二为田有耕获菑畬之象故干二曰见龙在田
　　象曰不耕获未富【叶废】也
　　平甫项氏曰未富不遽富也非终不富也与未顺命未失道义同
　　六三无妄之灾或系之牛行人之得邑人之灾
　　云峰胡氏曰六爻皆无妄三之时则无妄而有灾者六二得位而有无望之福时也六三失位而有无妄之祸亦时也行人牵牛以去而居人反受诘捕之扰其灾出于意料之外杂卦曰无妄灾也其此之谓乎莱玩灾之一字止有无妄之祸并无无望之福何则既无妄矣无得祸之道也而得祸焉是无妄之祸也苟无妄焉有得福之理矣而得福焉岂无望之福乎春申君传断章取义未可执以解易胡云峰通释初看觉有挥按之实多影响类如斯也无妄之灾见于三爻者亦三多凶之义与
　　象曰行人得牛邑人灾【叶兹】也
　　九四可贞无咎
　　莱按四干体非有妄者居柔也患不能守然阳刚之徳四所固有可贞固守之而无咎也岂俟外求乎
　　象曰可贞无咎固有之也
　　九五无妄之疾勿药有喜
　　莱按易于五言疾者二豫无妄是也豫之五溺于豫也又柔也乗刚是以疾也无妄之五刚健中正应二之柔顺中正无致疾之故也曷言乎疾也曰无致疾之故而疾焉此其为无妄之疾也药所以攻疾也不应药而药亦足召疾勿之有喜垂诫逺矣曷诫也后世之君饵丹药而致疾者多矣如唐宪宗以栁泌为台州刺史求长生药寻药暴崩穆宗复饵之不纳张臯之谏亦及于祸甚矣易之广大悉备也
　　象曰无妄之药不可试【叶持】也
　　上九无妄行有眚无攸利
　　莱按上干体非有妄者健而行不知止也初当行而行故往而吉上当止而不止故行而有眚尚复何所利哉兹爻之义如汉之马援垂暮之年功成身退角巾私第不亦善乎乃据鞍顾盼再征五溪援亦非有妄者行而不知止耳身死炎荒横遭谗谤眚由自致君子悲之
　　象曰无妄之行穷之灾【叶兹】也
　　莱按亢龙有悔曰穷之灾也无妄之行亦曰穷之灾也皆干之终也眚由于穷故亦曰灾
　　【干下艮上】
　　程传大畜序卦有无妄然后可畜故受之以大畜莱按旧説以隂畜阳所畜者小曰小畜以阳畜阳所畜者大曰大畜夫阴畜阳者巽畜干也阳畜阳者艮畜干也然小畜之义在一隂畜五阳所重不在巽也大畜之义在四五二隂畜初二二阳隂畜阳阳不畜阳也曷言乎阳不畜阳也上不畜三可据也大抵小畜之四臣道也大畜之五君道也四同乎君者也以君而止天下之健非小畜比也释褐杨氏曰大畜主四五四曰童牛之牿五曰豮豕之牙为畜者也初应四曰利已二应五曰脱輹受畜者也三良马逐上何天之衢畜道通矣他卦之相应相配合也大畜之相应相止畜也他卦偏隂偏阳为非应大畜二阳相遇为合志此又一例也东谷郑氏曰畜有三义以蕴畜言畜徳也以畜养言畜贤也以畜止言畜健也
　　大畜利贞不家食吉利涉大川
　　莱按大畜之义进徳也尚贤也止健也三者皆利也贞也非利于贞也阳盛之时可出而仕也曰不家食吉虽险亦济也曰利涉大川
　　彖曰大畜刚健笃实辉光日新其徳
　　平甫项氏曰刚健以主之笃实以充之辉光以之所畜愈富其徳愈新畜道之大未有大于畜徳者二体如是曰大畜也
　　刚上而尚贤能止健大正也
　　莱按大畜之时人君自畜其徳尚已其施于事业则尊贤致天下之治除暴销天下之乱其重也大畜无妄反对之卦也无妄初九上而为大畜上九刚上也五尚之尚者贤也下卦干体也健也上卦艮体也止也止健者销乱萌也皆大正事也或曰下文养贤兹曰尚贤岂一义耶曰养养在下之贤也尚尊而崇之也故孔子曰道大行
　　不家食吉养贤也利涉大川应乎天也
　　莱按养贤乃能得士应天乃能济险云峰胡氏曰卦有干体者多言涉川健故也
　　象曰天在山中大畜君子以多识前言往行以畜其徳建安丘氏曰风以气畜气息则散故气行天上为小畜山以形畜形畜则固故天在山中为大畜大畜言畜徳小畜言懿文徳畜徳虽同而文徳则徳之小者
　　初九有厉利已【已夷正反】
　　来按艮视干之健也为暴者也止之俾不得进干视艮之止也妨贤者也因其止而遂不进皆各自取义也初与四相应而相止者四相也相不欲其进有厉也而不已焉灾之所由生也故有利已之戒
　　象曰有厉利已不犯灾【叶兹】也
　　中溪张氏曰厉灾也惟已故不犯
　　九二舆説輹【説吐活反輹音服】
　　莱按二与五相应而相止者五君也君而不欲其进遯世无闷可也舆脱輹示不行也童溪王氏曰小畜之三见畜于四曰舆脱輹四脱其輹也大畜之二见畜于五亦曰舆脱輹自脱其輹也彼则制于人此则守于已优劣殊焉
　　象曰舆説輹巾无尤【叶怡】也
　　莱按中无尤乃不怨天不尤人之义身将隐矣心且甘之
