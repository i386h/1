<!-- { "loadSidebar": true } -->
　　象曰六四当位疑也匪冦防媾终无尤【叶怡】也
　　莱按初无可疑曷为乎疑也六四所当之位疑也干之四尚有或之之辞豫之四尚有勿疑之戒是已既知其非冦而实亲也则终无尤矣要之于终者疑必久而后释也
　　六五贲于丘园束帛戋戋吝终吉【戋下千反又音牋】
　　莱按五君位也当贲之时粉饰太平之事未有过于求贤者贲于丘园招岩穴之士也丘土之髙者园旷逺之地上之象也上曰白贲非应召而来者也嗟乎求贤盛事也上比五宜相文者不来何义哉曰五之求贤也非真能用贤者亦文焉而已弗共天位也弗食天禄也束帛戋戋吝之道也然在五美招隠之风在上髙却聘之节有相文之义焉终吉者如汉武征申公辕固虽不竟其用安车蒲轮传为美谈也
　　象曰六五之吉有喜【叶戏】也
　　莱按喜莫大于求贤故孔子深与之
　　上九白贲无咎
　　莱按上分刚上而文柔者何云白贲也曰以卦义则刚柔之相文也以爻义则贲之极也人以文为文上以白为文也白可受采而不受也又艮主也笃实辉光也笃实质也辉光质又生文也杂卦曰贲无色也指上也圣人不専尚文且以质救文之失也情见乎辞
　　象曰白贲无咎上得志也
　　莱按蛊之上曰志可则贲之上曰上得志士各有志未可相强也
　　【坤下艮上】
　　程传剥序卦贲者饰也致饰然后亨则尽矣故受之以剥卦五隂而一阳羣隂剥阳故为剥也以二体言之山附于地剥之象也
　　莱按贲之后继之以剥文之不可専尚也
　　剥不利有攸往
　　莱按难之在天地者屯也屯之难人得而治之难之在国家者蹇也蹇之难人得而救之难之在父母者蛊也蛊之难人得而干之故圣人皆勉之以往至于剥则小人専害君子天下事不可为矣一言以尽之曰不利有攸往
　　彖曰剥剥也柔变刚也
　　莱按剥剥也犹巽巽也先儒有训落者汴水赵氏曰落物自落也剥有剥之者剥不可训落也剥者夬之反也夬彖传曰刚决柔也剥彖传曰柔变刚也隆山李氏曰君子之去小人声其罪与天下共弃之名正言顺故曰决小人之欲去君子辞不顺理不直必萋斐浸润以渐蚀之使日销月铄而不自知故曰变自一柔变而为姤渐至于剥几几乎刚皆为柔所变矣嗟乎小人得志之时有髙爵厚禄以诱之有诛锄窜逐以恐之非特立之士乌能不变哉
　　不利有攸往小人长也【长丁丈反】
　　莱按否言小人道长剥言小人长何哉盖否之时三隂三阳君子与小人均也特其道长耳剥则几无君子矣故曰小人长
　　顺而止之观象也君子尚消息盈虚天行【叶杭】也
　　莱按不利有攸往君子之道穷矣而小人之毒何以救之孔子观二体之象得顺而止之之义焉小人之焰张矣逆之徒受糜烂之祸顺之或收斡旋之功犹履虎者悦而应之遂不咥人也狄梁公之于武后王文成之于张永皆顺而成功者汉之李杜明之杨左皆逆而被祸者此其间有天焉盈虚消息循环于不穷顺天者存逆天者亡故君子尚之夬之时宁不知今日之剥剥之时宁不知后日之复乎隆山李氏曰君子处剥之时知后日之必复故乐天知命以待之不然愤羣隂之彚进不审时量力而抗之激其虿尾之毒而甘受其祸于事亦何补哉
　　象曰山附于地剥上以厚下安宅
　　莱按不曰君子曰上者在位者也不在位之君子已不可有所往矣在位者既不能去小人亦不可干朝政惟施泽于下尚可为也
　　初六剥牀以足蔑贞凶
　　本义剥自下起灭正则凶　节斋蔡氏曰牀者人之所安故取以象剥足在下又取以象初　隆山李氏曰剥卦隂爻凡五六三舍羣隂以应上九故无咎六五率羣隂以受制于阳故无不利若初六六二六四则居剥之世専以隂剥阳者故三爻皆因剥牀而凶圣人虽于隂类当长之时犹不许小人之害君子其戒昭然也【莱按率羣隂以受制于阳非説见本爻】
　　象曰剥牀以足以灭下【叶浒】也
　　莱按君子得舆象曰民所载也剥牀以足象曰以灭下也何哉盖遯之时君子之身已退否之时君子之道已消日侵月削以至于剥窜逐诛锄几无噍类当斯时也小人之害不在君子而在民矣此大象以厚下安宅为义也嗟乎民为邦本本固邦宁未有民受其毒而君不受其害者以故平甫项氏曰剥之小象为君言之也曷言乎为君言也初民也剥初则无民矣曰灭下二臣也剥之时未有乃心王室者是无臣也曰未有与四曰切近切近于五也剥肤之灾及君身矣曰切近灾是君子小人消长之际乃人君切身之利害也此圣人之微防也
　　六二剥牀以辨蔑贞凶
　　辨分隔上下者牀之干也象臣位也蔑贞则臣之中无君子矣安得不凶【集程子项氏】
　　象曰剥牀以辨未有与也
　　莱按未有与从项氏若旧説云隂未有与五隂剥阳之时其所与者亦多矣
　　六三剥之无咎
　　本义众隂方剥阳而已独应之去其党而从正无咎之道也
　　莱按反对之义剥之三复之四也于复独与初应曰中行独复于剥独与上应曰剥之无咎程子以吕强比之良然
　　象曰剥之无咎失上下【叶浒】也
　　莱按失上下而无咎者坤丧朋而有庆之义也
　　六四剥牀以肤凶
　　本义隂祸切身故不复言蔑贞而直言凶也
　　象曰剥牀以肤切近灾【叶兹】也
　　莱按牀者身之所安也剥牀失其所安也初民位也二臣位也剥其足民失所也剥其辨臣失所也臣民失所利其灾者视为不切近而勿恤也剥肤则灾及君之身矣然孰非小人之为害耶隋帝时民死于战者众矣入都城笑曰大有人在臣率而叛者多矣观天象戏曰外问大有人图侬直至索鸩不得悔何及哉是知剥臣民者剥肤之渐也可勿惧与
　　六五贯鱼以宫人宠无不利
　　莱按宫人象也一卦之中唯上九一阳余皆隂也犹一宫之中唯天子一阳余皆隂也卦中实有此象非别自取义也五君位也告之以处小人之道也小人骈进贯鱼之象其势虽不可遏其志在得宠利而已处之之道莫若以处宫人之道处之被之以恩泽絶之以事权既无肆虐亦不生变君子食其福小人免于害真无不利也或曰小人之窃威福者其才智过人宫人宠之遂弭服耶曰此等小人乃遯之二否之三小畜之四也若剥之五隂党类甚众用之不可诛之不能外戚宦官之象被之恩宠絶其事权万世无弊之道也故孔子曰终无尤
　　象曰以宫人宠终无尤【叶怡】也
　　上九硕果不食君子得舆小人剥庐
　　莱按夬至于上极小人之衰落矣于王庭去之也一小人不可留也剥至于上极君子之衰落矣硕果不食留之也一君子不可去也艮为果蓏果之象在上独存硕果不食也一君子在上众君子安其位羣小人受其庇也舆所以载也庐所以覆也君子得之泽可及人小人剥之祸且及已得舆剥庐之象着君子之功破小人之惑也平甫项氏曰上九当剥之终岿然独存天若祐晋则为谢安之止桓温而天下皆得所载天不祐汉则为王允之死于防汜而小人亦相随而亡二者皆天也故此爻无吉凶之词
　　象曰君子得舆民所载【叶祭】也小人剥庐终不可用【叶腻】也平甫项氏曰一阳虽孤若收而用之下民得所载矣惟不可以小人杂之盖小人虽当危急之时亦必妒贤害国不亡不止故曰终不可用莱按项先生之言是也唐之衰也藩镇横于外宦官横于内羣小终不容李徳裕宋之南渡也宗社未安讐耻未雪羣小终不容李纲可叹也　又按剥之时为君子计不可不去彖之不利有攸往是也为世道计不可不留爻之硕果不食是也如韩琦不去王安石之新法必多匡救叶向髙不去魏忠贤之毒焰何遂猖狂所关讵不大哉
　　【震下坤上】
　　程传复序卦物不可以终尽剥穷上反下故受之以复一阳生五隂之下隂极而阳复也嵗十月隂盛既极冬至则一阳复生于地中也阳君子之道消极复长故为反善之义　邵子曰无极以前隂含阳也有象之后阳分隂也隂为阳之母阳为隂之父故母孕长男而为复父生长女而为姤是以阳起于复隂起于姤也又曰复次剥者治生于乱也姤次夬者乱生于治也未有剥而不复者未有夬而不姤者圣人贵未然之防是谓易之大纲莱按邵子之学全在复姤二卦故圆图専取阳生子中隂生午中之义其诗曰干遇巽时观月窟地逢雷处见天根是也
　　莱按六隂之下静之至也冬至子半一阳动焉震一索而得男也故干之一阳为万古之元复之一阳为一嵗之元　隂生曰姤姤不期而遇也阳生曰复复既去而反也既去而反者内之也不期而遇者外之也虽隂阳只是一气而扶阳抑隂之意见矣
　　复亨出入无疾朋来无咎
　　莱按以天道言资始者必流形也以人道言复而临临而泰也亨也复言出入无疾可见剥之时君子出不得亦处不得复言朋来无咎可见剥之时朋亦未必来来亦来不得东汉之时范滂遁还终亦不免南宋之时韩世忠不见旧日部曲非其证与
　　反复其道七日来复利有攸往
　　莱按复者剥之反也复之初剥之上也穷上反下其道以七日来复也观剥之不可往知复之可往矣七日来复之説不一或曰自姤至复凡厯七爻一爻为一日七日也焦京窃斯説也以坎离震兑各主一方以六十卦分主一嵗以六爻分主一日凡三百六十日余五日四分日之一又分于六十卦每卦六日七分之説起焉或曰自建午之月至建子之月厯七月也不曰月而曰日者犹诗之一之日二之日也莱谓七月之説是也临二阳之卦曰八月有凶复一阳之卦曰七日来复二阳八月一阳七月矣与夏至冬至之期合又何疑焉隆山李氏曰阳消而言月者幸其消之迟阳长而以月为日者幸其长之速也
　　象曰复亨刚反
　　建安丘氏曰此云刚反言剥之一刚穷上反下而为复也下文刚长言复之一刚自下进上为临为泰以至为干也以其既去而来反也故亨以其既反而渐长也故利有攸往刚反言方复之初刚长言已复之后
　　动而以顺行是以出入无疾朋来无咎
　　山杨氏曰一阳复于下而五隂在上则阳微而隂犹盛小人众而君子独动而不以顺行则疾之者至身不能保尚何朋来之有
　　莱按山附于地曰剥剥则以顺而止地中有雷曰复复则以顺而行时有污隆道有行止顺则一也
　　反复其道七日来复天行【叶杭】也利有攸往刚长也莱按剥曰天行复亦曰天行不利有攸往曰小人长利有攸往曰刚长消息之道尽于此矣
　　复其见天地之心乎
　　本义积隂之下一阳复生天地生物之心几于灭息而至此乃复可见
　　莱按论天之行有昼不能无夜也有春不能无冬也有雨露不能无霜雪也论其心则阖所以辟也消所以息也杀所以生也地不能行故専言天天不独生故兼言地
　　象曰雷在地中复先王以至日闭关商旅不行后不省方
　　本义安静以养微阳也　丹阳都氏曰舜十一月朔巡守而此言后不省方则知巡守者是月也不省方者是月之至日也
　　初九不逺复无祗悔元吉
　　本义一阳复生于下复之主也祗抵也又居事初失之未逺能复于善不抵于悔大善而吉之道也莱按隂则为人欲阳则为天理此孔子与顔子论仁曰克己复礼也复既失复得之谓也礼吾所固有复之而已故以顔子当复之初爻也复之初复之最先者也曰不逺复不复则悔矣复则不至于悔吉之大也孔子则从心所欲不有失何有复自强不息干之道也顔子则三月不违仁有所失故有所复物与无妄震之为也
