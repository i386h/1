<!-- { "loadSidebar": true } -->
　　莱按四之志何志也曰志在求济而已伐鬼方而受赏则未济者济已故曰志行
　　六五贞吉无悔君子之光有孚吉
　　莱按五与四君臣同心以求济者故皆曰贞吉曰悔亡曰无悔也文明之主畅于四支发于事业君子之光也曰君子位之尊徳之备也然光岂由外饰乎中有孚诚故吉　先儒谓五之孚孚二也此拘二五之应也殆不然已二曳其轮而不出者五曷为孚之且二坎之一阳也五离之一隂也二五孚则水火交矣非卦义矣
　　象曰君子之光其晖吉也
　　童溪王氏曰晖者光之发也
　　莱按否之二困之二君子之失志者曰大人否亨曰大人吉尊之以大人示不敢防也观之五未济之五大人之得志者曰君子无咎曰君子之光俾知所重也
　　上九有孚于饮酒无咎濡其首有孚失是
　　莱按既济至终而乱未济至终而治矣上之孚即五之孚葢祸乱既平纷扰不事内有孚诚君臣燕衎此有孚于饮酒之义也无咎也虽然不可不节也祸乱之作不在忧勤之时而在宴安之后使沉湎于酒流连荒亡则有濡首之象首且濡身胥溺矣有孚之谓何至于失是以知既济之濡首由于忧患未济之濡首由于安乐安乐之害甚于忧患故圣人戒之如唐庄宗平梁之后亦由未济而济者卒躭于逸乐丧于伶官之手为天下笑非濡首之证欤
　　象曰饮酒濡首亦不知节【叶即】也
　　莱按六十四卦终于此卦三百八十四爻终于此爻周公垂饮酒濡首之戒俾勿荒于逸乐也孔子拈出节字节则不过不过则中矣既未济上爻皆取卦义者
　　瞿唐来氏曰上经首乾坤者隂阳之定位万物之男女也易之数也对待不移者也自乾坤歴屯防需讼师比小畜履十卦隂阳各三十画则六十矣阳极于六隂极于六至此乾坤变矣故坤综干而为泰干综坤而为否否泰者乾坤上下相综之卦也乾坤既迭相否泰则其间万物吉凶消长进退存亡不可悉纪自同人以下至大畜无非否泰之相推无否无泰非易矣水火者乾坤所有之物皆天道也体也无水火则乾坤为死物故必山泽通气雷风相薄而后乾坤之水火可交颐大过者山泽雷风之卦也颐有离象大过有坎象故上经首乾坤必乾坤歴否泰至颐大过而后终之以坎离下经首咸恒者隂阳之交感一物之乾坤也易之气也流行不已者也自咸恒歴遯大壮晋明夷家人睽蹇解十卦隂阳各三十画则六十矣阳极于六隂极于六至此男女变矣故咸之男女综而为损恒之男女综而为益损益者男女上下相综之卦也男女既迭相损益则其间万事吉凶消长进退存亡不可悉纪自夬以下至节无非损益之相推无损无益非易矣既济未济者男女所交之事皆人道也用也无既济未济则男女为死物故必山泽通气雷风相薄而后男女之水火可交中孚小过者山泽雷风之卦也中孚有离象小过有坎象故下经首咸恒必咸恒歴损益至中孚小过而后终之以既济未济要之天道之体虽以否泰为主而未必无人道人道之用虽以损益为主而未必无天道上下经之篇义蕴畜其妙至此若以卦爻言之上经阳爻八十六隂爻九十四隂多于阳者凡八下经阳爻一百有六隂爻九十有八阳多于隂者亦八上经隂多于阳下经阳多于隂皆同八焉是卦爻之隂阳均平也若以综卦两卦作一卦论之上经十八卦成三十卦阳爻五十二隂爻五十六隂多于阳者凡四下经十八卦成三十四卦阳爻五十六隂爻五十二阳多于隂者亦四上经隂多于阳下经阳多于隂皆同四焉是综卦之隂阳均平也上下经之篇义卦爻其精至此孔子赞其至精至变至神厥有由矣

　　易俟卷十八
