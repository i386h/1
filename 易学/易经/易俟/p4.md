<!-- { "loadSidebar": true } -->
　　汴水赵氏曰元亨利贞至于君子行之而后有徳之名【范谔昌以彖既释元亨利贞文言又释之疑其重复赵氏曰易周万变而卦止六十四干首诸卦而彖止四言辞虽至约理则无穷安得不反复屡致其説前章通而为一此章析而为四后章两而为二易变易也元亨利贞散于诸卦其变不一故圣人极其变以为言】
　　初九曰潜龙勿用何谓也子曰龙德而隠者也不易乎世不成乎名遯世无闷不见是而无闷乐则行之忧则违之确乎其不可拔潜龙也【乐音洛】
　　莱按易与论语丘不与易也易字同易者移风易俗之义龙而见曰善世龙而隠曰不易乎世名者实之賔也初徳成而名不成何哉曰未有功业表见于时鲜有知者故不成乎名不易乎世则遯世矣甘贫乐道何有于闷不成乎名甚且不见是矣知希我贵又何有于闷时当乐也乐则行之道可忧也忧则违之违谓非得志行道之初心也乐行忧违亦既无所固执矣虽然有不易者焉曰确择之明也曰不可拔守之坚也此之谓龙徳而隠【汴水赵氏曰此章文法与大传中诸爻问答絶同当是门人纪録之辞汉儒合彖象于经之时止及一爻二爻者仍着本篇乾坤六爻皆备故取附于卦】
　　九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君德也【行下孟反】
　　莱按见龙在田言其徳之及物也文言曰庸言庸行闲邪存诚何哉曰天下无无体之用也庸言信庸行谨心之下也邪无可闲而闲之诚不待存而存之功之宻也推是而及于物也善在一世而不伐其能徳被天下而并忘其恵非圣人能之乎曰龙徳又曰君徳明功之由于徳徳之堪其位也五曰大人二亦曰大人是五之天地合徳日月合明四时合序鬼神合吉凶皆由二之信庸言谨庸行闲邪存诚之所致也故中庸之道至于参天地【卦例二五曰中九五曰正中二言正中遂有不潜未跃之説按孔子赞干之大曰刚健中正纯粹精也则中正乃干所固有不必九五始言中正也】
　　九三曰君子终日干干夕惕若厉无咎何谓也子曰君子进德脩业忠信所以进德也脩辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣【几坚溪反】
　　莱按二君德已具进至于三复何为哉唯进德脩业而已忠主于心者信见于言者脩辞训诰是也立其诚华于外者实于中也德曰进不自止也业曰居有诸己也知至至之四句由体而用也防动之微义事之宜也至至于五也知其可至而至于五则可与言进退之几终终于三也知其当终而终于三则可与存上下之义至于五上位也纵居上位乃安行时位之常何有于骄终于三下位也虽在下位乃安守分义之正何为而忧此舜禹益伊尹周公之事至于五则为舜禹终于三则为益伊尹周公而厉之一字周公所独也何则舜禹益尚已放太甲于桐伊尹不以为嫌复归于亳太甲不以为怨若成王则疑周公矣于以慨世运之降而圣人之渐难为也此周公系此爻而知其厉也【此説余参之汴水赵氏东谷郑氏而悟者】
　　九四曰或跃在渊无咎何谓也子曰上下无常非为邪也进退无恒非离羣也君子进徳脩业欲及时也故无咎【离力智反】
　　莱按改革之际虽圣人亦有难白之隠此夫子所以原其心也跃上也进也渊下也退也无常无恒形容一或字踪迹虽异位地纵殊然非为邪以离羣也推其进德修业之功明其及时行道之欲咎之所以无也
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下【叶浒】则各从其类也本义作起也物犹人也覩释利见之意也本乎天者谓动物本乎地者谓植物物各从其类圣人人类之首也故兴起于上则人皆见之【临川呉氏曰鹤鸣而子和雄鸣而雌应一鸡鸣而众鸡皆鸣同声相应也日火之精而取火于日月水之精而取水于月磁石铁之母而可以引铁同气相求也湿者下地故水之流趋之燥者干物故火之然就之龙兴则致云云从龙也虎啸则风生风从虎也凡此六者皆同类相感召圣人与人亦同类故作于上而万物咸覩之又曰先以声气水火云风六句为比而后言圣人作则人利见之又以动植之亲上亲下喻利见者之亲圣人亦然谆谆言之而人以各从其类一句总结上文九句也】
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　进斋徐氏曰爻辞但言有悔而夫子以动释之盖吉凶悔吝生乎动也
　　潜龙勿用下【叶浒】也
　　莱按以爻位言也
　　见龙在田时舍【叶暑】也【舍去声】
　　莱按见龙在田既曰徳施普也又曰天下文明兹言时舍何也平甫项氏曰舍非用舍之舍去声读东谷郑氏曰龙在渊在天之物也田岂龙之所安哉时舍者非久安之位也
　　终日干干行事也
　　莱按上一节言道此一节言事由体达用之义也三之位非无事之位也故曰行事
　　或跃在渊自试也
　　汴水赵氏曰凡飞者必先跃所以作其飞冲之势今鸟雏习飞必跳跃于巢以自试其羽翰四之跃亦犹是也
　　飞龙在天上治【叶持】也
　　莱按上治治之最上者也熙熙皥皥荡荡平平其斯时之谓欤
　　亢龙有悔穷之灾【叶兹】也
　　莱按此専以位言不言其致灾之故
　　乾元用九天下治【叶持】也
　　隆山李氏曰四徳独举一元何也元亨利贞同出于元如循环然乾道之终则一元复用矣
　　莱按乾元天德之首也上言天德不可为首此用九而冠以乾元也大哉乾元何施不可而曰用者善其用也洪范一曰正直二曰刚克三曰柔克其用九之义与而天下无不治矣
　　潜龙勿用阳气潜藏
　　莱按阳气潜藏冬令也以龙而言在湫谷也使此时而在天在田为雷为雨害滋大矣人事亦如是也故曰勿用阳在下也以徳言下也以位言此以时言
　　见龙在田天下文明【叶芒】
　　莱按徳施普也着其功也时舍也明其位也天下文明被其化也
　　终日干干与时偕行【叶杭】
　　莱按反复道进德也行事建功也此一节乗时也
　　或跃在渊乾道乃革
　　莱按进无咎可革也自试欲革也此一节乃革也
　　飞龙在天乃位乎天徳
　　莱按大人造美其制作之盛也上治着其荡平之化也此一节喜其位之配乎徳也
　　亢龙有悔与时偕极
　　莱按盈不可久有必亢之道也穷之灾也处已亢之地也此一节明致亢之由也
　　乾元用九乃见天则
　　本义刚而能柔天之法也
　　莱按天徳不可为首用九之故也天下治也用九之效也乃见天则用九之道也
　　乾元者始而亨者也
　　本义始则必亨理势然也
　　利贞者性情也
　　本义收敛归藏乃见性情之实　平甫项氏曰始而亨者干之事业利而贞者干之性情也性情指本体言之利者散而为万贞者合而为一已散而复合已万而复一虽万有一千五百二十而其所谓虚一者未尝动也
　　莱按利而贞贞而复为元性也而情寓焉散而为万物曰性命合而为利贞曰性情易于复见天之心于剥于复于蛊见天之行于临见天之道于无妄见天之命于咸于恒于大壮于萃见天之情于干见天之性情
　　干始能以美利利天下不言所利大矣哉
　　本义始者元而亨也利天下者利也不言所利者贞也
　　莱按文言元者善之长也一章分元亨利贞而四之乾元者始而亨者也利贞者性情也分元亨利贞而二之干始能以美利利天下不言所利大矣哉合元亨利贞而一之
　　大哉干乎刚健中正纯粹精也
　　莱按此章合卦爻而言夫子彖文言反复赞美不足至是复叹曰大哉干乎厯数其德而赞之曰刚其体也曰健其行也曰中无过不及也曰正不偏倚也曰纯有阳无阴也曰粹有善无恶也曰精神妙中凝色象外絶也此赞干之卦而天与圣人可各备也
　　六爻发挥旁通情也
　　本义旁通犹言曲尽
　　时乗六龙以御天也云行雨施天下平也
　　本义言圣人时乗六龙以御天则如天之云行雨施而天下平也　中溪张氏曰彖言云行雨施而以品物流形继之则云雨为干之云雨此言云行雨施而以天下平继之则圣人之功即干而云雨乃圣人之徳泽乎
　　君子以成德为行日可见之行也潜之为言也隐而未见行而未成是以君子弗用也
　　莱按初何言成德也曰遯世不见知而不悔唯圣者能之则初固圣人也何言行而未成也曰成者德也未成者行也隐也故弗用也周公爻词唯三称君子此章二亦称君子初亦称君子以徳言也故二曰君德初曰成德
　　君子学以聚之问以辨之寛以居之仁以行之易曰见龙在田利见大人君德也
　　莱按二曰庸言庸行闲邪存诚此以德性言也未及学问也古无帝王而不圣贤者无圣贤而不学问者此追述其学聚问辨之功也聚已辨已无以居之不有诸已也何以居之曰寛优裕自得也无以行之不能及人也何以行之曰仁惠泽咸周也二三皆言德业二复申言者明君德所由成也汉祖唐宗有九五功名无二三学问
　　九三重刚而不中上不在天下不在田故干干因其时而惕虽危无咎矣
　　莱按九阳爻三阳位曰重刚卦以二五为中故三四皆曰不中在下卦之上而不在天在上卦之下而不在田逼于上则疑易生絶于下则忌易起此其所以危也此一节发挥一厉字
　　九四重刚而不中上不在天下不在田中不在人故或之或之者疑之也故无咎
　　莱按上下皆干四居上卦之下下卦之上曰重刚三不在天不在天而人之位可安也故曰知终终之四则皆不在焉此其疑也或曰圣人有天下而不与者曷疑也曰舜禹有天下者益不有天下者而皆避尧舜禹之子是舜禹疑其不有天下而益且疑其有天下也此四之所以疑也此一节发挥一或字
　　夫大人者与天地合其德与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎
　　莱按后天而奉天时是后天之事専指天时言也天时曷言乎后天也曰日月之往来四时之代谢以象告也大人治厯明时对时育物后而奉之也若先天不违其不违者何事哉曰干之大人当与中庸至诚至圣参看羲农黄帝尧舜禹汤当之天未以象告而羲农黄帝尧舜禹汤之所为即先天事也推而遡之如书契之兴衣裳之制水土稼穑之利礼乐甲兵之防迨网罟舟楫弧矢杵臼之类至纤细已亦行之千万世而无弊皆天之所不违也其即先天之事与邵子曰尧以前先天也尧以后后天也殆不然已【文言同声相应一节止发挥利见二字其徳盛化神之妙全从此节发出极巍巍荡荡之至矣先儒引回纥见一大人而还之占以证斯爻恐非其类也】
　　亢之为言也知进而不知退知存而不知亡知得而不知丧【丧息浪反】
　　本义所以动而有悔也
　　其唯圣人乎知进退存亡而不失其正者其唯圣人乎本义知其理势如是而处之以道则不至于有悔矣固非计私以避害者也再言其唯圣人乎始若设问而卒自应之也
