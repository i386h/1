<!-- { "loadSidebar": true } -->
　　象曰不出门庭凶失时极也
　　莱按初当处而处者二当出而不出者当出不出未至失已圣人深责之何哉葢天下最难得者时也得其时矣又复失之讵可悔乎失时何以凶也善乎项先生曰张禹李勣谨密不言而覆汉唐之祚凶孰大焉
　　六三不节若则嗟若无咎
　　进斋徐氏曰三处説之极不知节者也説极则悲故曰不节若则嗟若不节之嗟已所自致无所归咎故曰无咎【莱按双湖胡氏谓节以六三成卦取以泽节水之义是未知彖传刚柔分而刚得中之义者传易不遵孔宜其错乱也】
　　象曰不节之嗟又谁咎【叶九】也
　　六四安节亨
　　本义柔顺得正上承九五自然有节者也
　　象曰安节之亨承上道【叶斗】也
　　莱按小象承上道也则四之安节专指九五葢四以柔顺之徳居大臣之位上有当位以节中正以通之君一切制度皆合乎中正之道四安意奉行无所勉强不待规正亨之道也
　　九五甘节吉往有尚
　　程传五当位以节中正以通者甘节也甘对苦而言也在已则安行天下则説从节之甘美者也其吉可知以此而行其功大矣故往则有可嘉尚也
　　莱按五当位以节中正以通者制度数议徳行行之一已而安措之天下而利甘节也甘苦之反也苦则穷甘则通故往有尚
　　象曰甘节之吉居位中也
　　上六苦节贞凶悔亡
　　莱按彖词苦节不可贞爻词苦节贞凶于斯爻发斯义者居节之极也苦节而贞凶待问乎然杀身成仁求仁得仁无可悔也窃谓三百八十四爻大指教人趋吉避凶仗节死义之举惟发于此如比干之諌夷齐之饿张廵许逺文天祥方孝孺之类皆苦节而贞者凶固凶矣悔则亡也孔子释彖词曰其道穷也释爻词亦曰其道穷也正相照应若旧説礼奢宁俭始虽有悔终则亡之大不然已
　　象曰苦节贞凶其道穷也
　　【兑下巽上】
　　程传中孚序卦节而信之故受之以中孚
　　中孚豚鱼吉利渉大川利贞
　　莱按中孚信也卦画中虚外实信之义也豚鱼信物也象也信如豚鱼吉之道也渉川者巽木在兑水之上也程子曰忠信可以蹈水火也兑中孚小过皆曰利贞彖传曰説以利贞中孚以利贞过以利贞是利也贞也非利于贞也
　　彖曰中孚柔在内而刚得中
　　程传二柔在内中虚之象二刚得中中实之象卦所以为中孚也
　　説而巽孚乃化邦【叶崩】也【説音悦】
　　莱按以二体言説而巽也巽则孚之入人者深説则下之归上者诚而邦无不化矣
　　豚鱼吉信及豚鱼也
　　豚鱼之説有二或曰二物也或曰江豚也莱按江豚之説是也江豚产大泽中知风风泽之象也先儒谓豚鱼无知之物信及于无知之物也若然是以豚鱼为意非以豚鱼为象也且无知之物信又何以及之耶江豚有风则见信物也人之信至于此则吉矣及至也非格也瞿唐来氏其説同此
　　利渉大川乘木舟虚也
　　中溪张氏曰卦之全体外实中虚舟虚之象乘巽之木而其中枵然以行乎兑泽之上岂复有风涛之患哉
　　中孚以利贞乃应乎天也
　　程子曰天之道诚而已利贞干之徳也故曰应天平甫项氏曰中孚以利贞与兑之説以利贞小过之过以利贞皆二徳也非利于贞也利者利于事贞者贞于理
　　象曰泽上有风中孚君子以议狱缓死
　　瞿唐来氏曰兑为口舌议之象巽为不果缓之象莱忆丙午冬同施侍读愚山集白评事仲调邸斋仲调述秋审数案可议愚山曰中孚大象取议狱缓死之义何居余曰此圣人慎重人命之意也凡罪之疑者狱当议死当缓中孚信也信则狱不必议死不必缓矣圣人恐信之中有难信者议之缓之凡以求其生也一座称善弹指之间十五年矣嵗月迁流友朋凋谢附记于此为之怃然
　　初九虞吉有他不燕
　　莱按程子曰中孚之初贵审其信虞度也度可信而信也有他志不定也不定则不安也燕安裕也或曰燕信鸟也有他不若燕之信也卦中言燕言鹤言翰音皆取信之义二説并记于此
　　象曰初九虞吉志未变也
　　莱按当信之始而度所信则其志未变是以获吉
　　九二鹤鸣在隂其子和之我有好爵吾与尔靡之莱按周公之系此爻也曰鸣曰和孔子之释此爻也曰应曰违鸣和象也应违意也鹤鸣鸣之善也子和和之信也声应既广令闻斯彰动君之听敬而求焉天爵修人爵从此其义也旧説指五为子是大不然无称君为子之理孔子曰出其言善则千里之外应之况其迩者乎玩迩之一字则子和者俦类和之也逺之事君君非迩也我字吾字乃指九五瞿唐来氏曰鹤信鸟霜降则鸣兑正秋也又为口舌鹤鸣之象
　　象曰其子和之中心愿也
　　莱按小象专举其子和之者信于友也信友则获上矣故系词专主应违发论
　　六三得敌或鼓或罢或泣或歌
　　莱按卦惟二隂三四是也四正三不正四君子三小人也四视三为匹三视四为敌马匹亡絶三也得敌敌四也怨四之絶我也或鼔而攻惧四之难攻也或罢而止痛已之见絶也或泣而自伤闷已之无聊也或歌而自乐动止靡定忧乐不常小人失意情态如此　又按四絶三不信于三矣中孚之谓何葢君子信以正则不必信所以信也小人信不以正则必信非所信也孟子曰大人者言不必信若尾生以之杀身商鞅以之亡国害于信者大矣
　　象曰或鼓或罢位不当【平声】也
　　六四月几望马匹亡无咎
　　莱按旧説初应四度可信而信之戒其有他四应初絶之而上信于五夫四既絶初则四不可信矣何以戒初之有他耶卦惟二隂三与四为类絶类絶三也岂絶初乎蛟峯方氏曰月几望不处盈也马匹亡不为党也大臣如此何咎之有月望隂盛之象十四而几望亦信之不爽者
　　象曰马匹亡絶类上【叶常】也
　　程传絶其类而上从五也
　　九五有孚挛如无咎
　　本义九五刚健中正中孚之实而居尊位为孚之主者也下应九二与之同徳故其象如此
　　莱按诸爻不言孚五独言孚孚之美者莫大于君信其臣也二五之孚固结而不可解挛如也无咎何哉葢孚未可一概论也随之孚嘉尚已若小畜之五孚四兑之五孚上皆孚于小人而有咎者也若中孚之五下孚九二君子也咎之所以无也
　　象曰有孚挛如位正当【平声】也
　　上九翰音登于天贞凶
　　进斋徐氏曰翰音羽翰之音也登于天虚声逺闻也有信之名无信之实以此为正固守则凶　东谷郑氏曰翰音登天者声闻过情君子耻之　临川吴氏曰巽为鸡鸡曰翰音谓其羽有文采而能鸣也豚鱼知风鹤知夜半鸡知旦皆物之有信者故中孚彖爻取三物为象
　　象曰翰音登于天何可长也
　　莱按鸡鸣则漏尽矣何可长之象也孟子于声闻过情者譬之雨集立涸亦此意也
　　【艮下震上】
　　程传序卦有其信者必行之故受之以小过
　　小过亨利贞可小事不可大事飞鸟遗之音不宜上宜下大吉
　　本义小谓隂也为卦四隂在外二阳在内隂多于阳小者过也既过于阳可以亨矣然必利于守贞则又不可以不戒也卦之二五皆以柔而得中故可小事三四皆以刚失位而不中故不可大事卦体内实外虚如鸟之飞其声下而不上故能致飞鸟遗音之应则宜下而大吉亦不可大事之类也　瞿唐来氏曰上经终坎离坎离之上颐与大过颐有离象大过有坎象方继之以坎离下经终既未济既未济之上中孚与小过中孚有离象小过有坎象方继之既未济文王之序卦精矣　平甫项氏曰小过之亨利贞三徳也时当小过不稍过则执而不通小过所以通也故曰亨然必于事为利于义为正而后可通若随时苟通而伤事悖理则非小过之道也故曰利贞
　　彖曰小过小者过而亨【叶滂】也
　　瞿唐来氏曰过而亨者当小过之时不容不小过惟小者过所以亨也
　　过以利贞与时行【叶杭】也
　　莱按时当小过则以小有所过为利小有所过为贞程子曰当过而过乃非过也时之宜也
　　柔得中是以小事吉也
　　本义以二五言
　　刚失位而不中是以不可大事也
　　本义以三四言
　　有飞鸟之象焉
　　陆氏希声曰中孚小过正对之卦也中孚柔在内而刚在外有鸟实之象小过刚在内而柔在外有飞鸟之象
　　飞鸟遗之音不宜上宜下大吉上逆而下顺也
　　建安丘氏曰遗之音者言鸟虽飞而音尚遗过之不逺者也隂以承阳为顺乘阳为逆上逆而下顺者明不宜上宜下之义
　　象曰山上有雷小过君子以行过乎恭丧过乎哀用过乎俭【行下孟反】
　　嵩山晁氏曰恭过则伪哀过则毁俭过则陋而君子以之者葢有为而为之将矫之以为中也时有举趾髙之莫敖故正考父矫之以循墙时有短丧之宰予故髙柴矫之以泣血时有三归反坫之管仲故晏子矫之以敝裘虽非中行亦足以矫时励俗也
　　初六飞鸟以凶
　　程传初隂柔在下小人也上应九四四动体也于所当过必至过甚况不当过而过乎其过如飞鸟之迅疾所以凶也躁疾如是救止莫及已　平甫项氏曰二爻皆当鸟翅之末初六在艮之下当止而反飞以飞致凶故曰飞鸟以凶上六居震之极其飞已髙动而成离则丽于网罟故曰飞鸟离之凶　云峯胡氏曰大过有栋桡象栋之用在中故于三四言之小过有飞鸟象鸟之用在翼故于初上言之然初二五上皆翼也独初上言之何也鸟飞不在翼而在翰初上其翰也
　　象曰飞鸟以凶不可如何也
　　程传不可如何无所用其力也
　　六二过其祖遇其妣不及其君遇其臣无咎
　　瞿唐来氏曰阳为父隂为母祖妣之象震艮皆一君二民君臣之象三四阳爻皆居二之上有祖象有君象初在下有妣象有臣象隂四故曰过阳二故曰不及本卦初之与四上之与三皆隂阳相应隂多阳少又阳失位似隂有抗阳之意故二阳爻皆言弗过此爻不应乎阳惟与初之隂相遇故曰遇妣遇臣也观九四遇五曰遇上六隔五曰弗过可见矣葢遇者非正应而卒然相逢之辞以隂论四隂二阳若孙过其祖矣然所遇者乃妣也非遇而拒乎祖也以阳论二阳四隂若不及在君过在臣矣然所遇者乃臣也非过而抗乎君也若初之于四上之于三则祖孙君臣相为应与对敌而抗矣所以初与上皆凶此爻因柔顺中正所以过而不过　本卦隂过乎阳隂阳不可相应六爻以阳应隂者皆曰弗过以隂应阳者则曰过之六二柔顺中正以隂遇隂不抗乎阳是当过而不过无咎之道也
　　象曰不及其君臣不可过【平声】也
　　瞿唐来氏曰臣不可过乎君故隂多阳少不可相应
　　九三弗过【句】防之从或戕之凶
　　瞿唐来氏曰弗过者阳不能过乎隂也两字絶句本卦隂过乎阳故二阳皆称弗过防防隂也从从隂也三阳刚居正乃羣隂之所欲害者不防之而反从之则彼必戕害乎我而凶矣
　　象曰从或戕之凶如何也
　　瞿唐来氏曰如何者言其凶之甚也
　　九四无咎弗过遇之往厉必戒勿用永贞
