<!-- { "loadSidebar": true } -->
　　程传雷电皆至成丰之象明动相资致丰之道初九明之初九四动之初位则相应用则相资故初谓四为配主配犹匹也初于四云配故四于初云夷也旬均也虽均阳也而可无咎往而相从则能成其丰故云有尚赵氏曰配如妻配夫也主犹孟子为主所主之义
　　象曰虽旬无咎过旬灾【叶兹】也
　　程传势均则不相下者常理也然相资则相求初四是也故虽旬而无咎也与人同事在降已以从若有加上之意则患当至矣故曰过旬灾也
　　六二丰其蔀日中见斗往得疑疾有孚发若吉
　　莱按丰之异于大有者大有明在上也丰明在下也二离之主也二明而五暗有丰其蔀日中见斗之象离为日雷在上则日有所蔽故暗也主暗则易疑臣明尤足召疑二之所以不可往也然君疑而臣不可不信惟积诚以感之以信化疑则能发六五之志而致来章之庆矣五疑故二不可往二信故五终使之来来往二字相应如屈原贾谊之徒忧思骚怨皆不能有孚发若者【汴水赵氏曰蔀古书无训至顾野王始训覆祖王辅嗣之説也今从之丰其蔀大有所覆蔽也日中通言昼非止午中星本昼夜明昼则灿于日而不见日者阳之阳也或食而几既则星斗灿然斗者隂之阳也体大故先见次乃尽见小星疑疾昏昧所致孔子送葬日有食之曰安知其不见星也】
　　象曰有孚发若信以发志【叶芝】也
　　九三丰其沛日中见沬折其右肱无咎
　　莱按日中见斗可谓暗矣且见沬焉暗之至也三阳刚明体堪为股肱者乃应上六上三嵗不觌则三终不可用矣故有折其右肱之象然所遭如此非三之咎也故无咎沛作斾幡幔也沫小星也
　　象曰丰其沛不可大事也折其右肱终不可用【叶赋】也莱按为大事者非君臣合徳不可若小事则随时随事补救斡旋皆圣贤不容已者故睽言小事吉兹爻言不可大事
　　九四丰其蔀日中见斗遇其夷主吉
　　莱按二曰蔀曰见斗四亦曰蔀曰见斗其义何以别焉曰二之见斗五之蔀也四之见斗四自蔀也曷言乎四自蔀也曰二明体四非明体也孔子曰位不当又曰幽不明咎四非咎五也当是时君暗于上二见疑三终不用四腼顔髙位周公所以讽其去也曷言讽其去也曰夷主初也初在下而四遇之是去而就初也故孔子曰行也
　　象曰丰其蔀位不当【平声】也日中见斗幽不明【叶茫】也遇其夷主吉行【叶杭】也
　　六五来章有庆誉吉
　　莱按五暗主也本无庆也无誉也不吉也圣人画策以导之曰若能致六二之来资其明以照天下有庆也有誉也吉也二离之主故曰章耑指二言也先儒谓来致天下之明殆不然已唐明皇不来张九龄所以乱也徳宗来李泌所以乱而复治也但来六二便是保丰
　　象曰六五之吉有庆【叶腔】也
　　莱按六五不应吉也六五能吉可庆孰甚吉在一人庆在天下来章之功大矣
　　上六丰其屋蔀其家闚其户閴其无人三嵗不觌凶莱按上六居卦之终丰之极也去明最逺暗之至也丰其屋侈大之象也蔀其家障蔽之象也闚其户閴其无人空虚恍惚之象也三嵗时之久也三嵗不觌久而不悟也丰莫丰于秦皇汉武之时暗莫暗于入海求神仙之事此爻似之矣孔子曰天际翔也天际者髙逺空虚之处翔于天际非求神仙之象乎又曰自藏也谚语自瞒自也李少君死武帝曰不死化去耳非自藏乎
　　象曰丰其屋天际翔也闚其户閴其无人自藏也【艮下离上】
　　程传旅序卦丰大也穷大者必失其居故受之以旅吴氏应囬曰旅非商贾之谓凡客于外者皆是也
　　天子有天子之旅天王出居于郑是也诸侯有诸侯之旅公在楚是也大夫有大夫之旅陈文子之去他邦是也圣贤有圣贤之旅孔子之辙环孟子之歴聘是也旅岂一槩哉
　　旅小亨旅贞吉
　　莱按羁旅之时亨讵能大曰小亨然不可失正也曰贞吉造次必于是也
　　彖曰旅小亨柔得中乎外而顺乎刚止而丽乎明【叶茫】是以小亨旅贞吉也
　　莱按先儒谓旅不取君义人君无旅也是大不然卦之名旅者专取君之旅也何则彖传柔得中乎外是也曷言乎柔得中乎外也凡重卦之遇坎离者以坎之阳离之隂主其卦以其据二五之地也丰旅反对卦也离之一隂在丰为内卦之二在旅为外卦之五柔得中乎外也是专取君之旅也顺乎刚一隂丽二阳之间旅之义也小亨也以二体言艮止也离明也止而丽乎明处旅之道也贞也旅之所以吉也
　　旅之时义大矣哉
　　云峰胡氏曰难尽者旅之义难处者旅之时此其时义所以为大
　　象曰山上有火旅君子以明慎用刑而不留狱
　　莱按明慎用刑而不留狱皆从旅发义羁旅之当刑者或依傍之无人或衣食之不继若滥刑若留狱不应死而死者多矣圣人慎重民命于刑虽不得以旅人而不用不敢不明不敢不慎也若狱则断断不留矣
　　初六旅琐琐斯其所取灾
　　平甫项氏曰君子之旅以行道也小人之旅以求利也二者皆非明不济若止于琐琐则胥失之矣琐琐细小貌也
　　象曰旅琐琐志穷灾【叶兹】也
　　临川吴氏曰柔而居下其志猥陋故曰穷　中溪张氏曰诗云琐兮尾兮流离之子初六有焉
　　六二旅即次怀其资得童仆贞
　　本义即次则安怀资则裕得其童仆之贞信则无欺而有赖旅之最吉者也
　　象曰得童仆贞终无尤【叶怡】也
　　程传羁旅之人所赖者童仆也既得童仆之忠贞终无尤悔矣
　　九三旅焚其次丧其童仆贞厉
　　建安丘氏曰九三爻辞全与二反二即次而三焚二得童仆而三丧二之贞无尤而三之贞则厉者二柔顺得中三过刚不中故也过刚岂处旅之道哉
　　象曰旅焚其次亦以伤矣以旅与下其义丧【平声】也本义以旅之时而与下之道如此义当丧也
　　九四旅于处得其资斧我心不快
　　汴水赵氏曰旅而言处旅于此因处于此矣资货也以润身也斧器也以致用也旅而兼得若可安矣然旅贵于行行则进可以达退可以归今捐亲戚弃坟墓侨寄于异乡宁不动故山之思是犹有不快于心者
　　莱按四爻之义如李陵之在匈奴庾信之在北周荅苏武书哀江南赋其心岂能快耶
　　象曰旅于处未得位也得其资斧心未快【叶鬼】也
　　汴水赵氏曰以六居四宜也九而居之于位为未得旅而暂止宜也今而久居于义为未安虽有资斧之得中心则未快也
　　六五射雉一矢亡终以誉命【射食亦反】
　　本义雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也
　　莱按先儒谓人君无旅五不取君义是殆不然君之未即位而旅者如夏台之系羑里之囚是也后世唐明皇之幸蜀明英宗之狩土木皆旅也惟内文明而外柔顺故终以誉命
　　象曰终以誉命上逮【叶退】也
　　白云郭氏曰誉在人者也命在天者也上逮者天听自我民听其道登闻于天也葢人君脩德于身终致文明之盛而上受天命也犹文王受命而诗言令闻不已非人君在旅之义乎
　　上九鸟焚其巢旅人先笑后号咷丧牛于易凶
　　莱按五先旅而得国者上失国而后旅者鸟焚其巢无枝可栖失国之象也失国则一旅人而已追遡其国之未失也骄奢滛荡乐其所以亡者先笑也迨计无复之衔璧舆榇而为旅人后号咷也离为飞鸟又为牛易疆场也丧牛于易亦亡国之义也此如孙皓之旅于晋陈叔宝之旅于隋李煜之旅于宋也
　　象曰以旅在上其义焚也丧牛于易终莫之闻也莱按上不可旅也旅而在上于义当焚不必问其事矣终莫之闻至死不悟也哀哉
　　【巽下巽上】
　　程传巽序卦旅而无所容故受之以巽巽者入也羁旅亲寡非巽顺何所取容巽所以次旅也为卦一隂在二阳之下巽顺于阳所以为巽也
　　巽小亨利有攸往利见大人
　　莱按彖传之释小亨利有攸往利见大人也只在刚巽乎中正而志行柔皆顺乎刚二句内是以小亨一气贯下利有攸往二句不另加释词葢中正志行何往不利大人指二五二隂顺之利见之义也先儒分三层解不合于孔子
　　彖曰重巽以申命
　　建安丘氏曰重巽上下皆巽也巽之徳顺而善入而于象为风风者天之号令故有命令之象内巽者命之始外巽者申前之命也君子于命令重复而丁宁之则入人也易故曰重巽以申命
　　刚巽乎中正而志行【叶杭】柔皆顺乎刚是以小亨利有攸往利见大人
　　本义谓隂为主是以小亨隆山李氏曰若徒以一隂潜伏谓之巽而不究乎阳画在二五之位有巽乎中正之徳隂画在二阳之下有顺乎阳刚之义则巽之所以致亨者不可得而见矣
　　象曰随风巽君子以申命行事
　　汴水赵氏曰巽为风重巽故曰随风风天之号令也时当秋冬之交冬春之际必有长风亘日绵夜然后能变凉为寒舒肃杀为融和随风之力也王者命令四方絶逺人情之利病不同一命之未必徧孚申命之而后事行观盘庚康诰多士诸书至于再至于三勤恳不已迁亳化商之事卒以有行申命之功也
　　初六进退利武人之贞
　　莱按圣人于坤之一隂有履霜坚氷之戒姤之一隂有羸豕蹢躅之忧于巽之一隂无戒辞且勉之以武人之贞何哉葢巽一索而得女者伏于二阳之下巽乎阳者也岂似坤之一隂积而至于六姤之一隂积而至于五乎巽为不果故有进退之象宜其以武人之贞勉之矣
　　象曰进退志疑也利武人之贞志治【叶芝】也
　　莱按进退者不果之象也曷为乎不果也曰其志疑惧也唯刚贞以立其志乃可有为故曰志治
　　九二巽在牀下用史巫纷若吉无咎
　　泉峯龚氏曰九二以阳居隂而得中本能巽者但当巽时九五阳刚中正居尊位而二以阳刚应之若未能尽巽顺之道者必深自谦抑而又丁寜烦悉以道达诚意于其上乃可吉而无咎故设巽在牀下用史巫纷若之象汴水赵氏曰古者尊上坐于牀卑者拜于牀下巽之义也莱谓巽在牀下非过屈也史巫纷若非为谄也彖传曰刚巽乎中正而志行指二之巽于五也臣之道巽之时当如是也
　　象曰纷若之吉得中也
　　莱按周公恐其刚而不能巽也故戒之以巽孔子又恐其巽而过于巽也故节之以中
　　九三频巽吝
　　莱按九三以刚居刚不能巽者也既不能巽又不能强屡巽屡失故为频巽可羞之道也
　　象曰频巽之吝志穷也
　　童溪王氏曰前倨后恭动而易穷岂其志欤故曰志穷
　　六四悔亡田获三品
　　莱按柔进而渐髙有悔也程子曰居上之下巽于上也以巽临下巽于下也如此不惟无过而且有功为悔亡田获三品之象三品一为干豆一为賔客一为充庖
　　象曰田获三品有功也
　　九五贞吉悔亡无不利无初有终先庚三日后庚三日吉
