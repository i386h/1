<!-- { "loadSidebar": true } -->
　　程传初九明体而居明夷之初见伤之始也九阳明上升者也故取飞象昏暗在上伤阳之明使不得上进是于飞而垂其翼也虽见伤之端未显君子则能见之行谓去其禄位而退藏也三日不食言困穷之极也夫知防者君子之独见非众人所能识也明夷之始伤未显而去之世俗孰不疑恠故有所往则主人有言也然君子不以世俗之见怪而迟疑其行也若俟众人尽识其伤已及而不能去矣此薛方所以为明而雄所以不获其去也如穆生之去楚申公白公且非之况世俗之人乎但讥其责小礼而不知避胥靡之祸也当其言曰不去楚人将钳我于市虽二儒者亦以为过甚之言也又如袁闳于党事未起之前名德之士方锋起而独潜身土室故人以为狂生幸免党锢之祸往而有言胡足怪也
　　象曰君子于行义不食也
　　本义唯义所在不食可也　童溪王氏曰君子于行谓去其禄位也三日不食谓义不食其禄也
　　六二明夷于左股用拯马壮吉
　　莱按二离之主明之至也明之夷夷二也故以此爻当文王也瞿唐来氏曰文王囚于羑里夷于左股也散宜生之徒献珍物美女用拯马壮也脱羑里之囚得专征伐吉也伤股其伤浅也二隂爻曰左
　　象曰六二之吉顺以则也
　　莱按文王之服事顺也孔子补出则字恐后人以阿防失道为顺也
　　九三明夷于南狩得其大首不可疾贞
　　程传九三离之上明之极也上六坤之上暗之极也至明居下至暗在上正相敌应将以明去暗也斯义也其汤武之事也南明方也狩畋而去害之事也大首暗之魁首上六也三与上相应为至明克至暗之象不可疾贞谓旧染污俗必以其渐革之故酒诰云惟殷之迪诸臣惟工乃湎于酒勿庸杀之姑惟教之至于既乆尚曰余风未殄是渐渍之俗不可以遽革也莱按建安丘氏曰不可疾贞者犹冀其改过迁善则伐可不举矣诚斋杨氏曰武王伐殷须假五年不可疾之贞也与程子不合然其说较胜并载于此隆山李氏曰杂卦云晋昼则明夷为夜又曰明夷诛则晋为赏锡马三接赏也南狩得大首诛也
　　象曰南狩之志乃大得也
　　莱按南狩而曰志者原其心也乃大得者有汤武之志然后可行汤武之事而大得也
　　六四入于左腹获明夷之心于出门庭
　　莱按下三爻离体四则入坤体矣荀氏曰坤为腹瞿唐来氏曰干为右坤为左丰九三阳也曰折其右肱明夷六四隂也曰入于左腹左腹坤之象也腹取其容左取其暗入于幽深之处藏之甚宻不可得而见也朱子曰获明夷之心于出门庭者得意于逺去之义也
　　象曰入于左腹获心意【叶益】也
　　六五箕子之明夷利贞
　　本义居至闇之地近至闇之君而能立其志箕子之象也贞之至也　东谷郑氏曰天下不可一日无君也其不可无君者不可一日无伦也五君位也居君位而夷其明君道息矣君虽不君然君之道其可息乎故五不言君而言箕子之利贞箕子虽伤利在贞而不死者以天之伦待已而后传也六五居中箕子之中也君失是中而箕子得是中箕子传之而后天下万世皆由是中以生故曰箕子之贞明不可息也使明而可息则箕子当死于商武王不必访于箕子矣五不言君而言箕子君道在焉故也
　　象曰箕子之贞明不可息也
　　莱按箕子之贞明不可息即殷有三仁之义盖箕子既不得更如微子之去使再效比干之死则明防乎息矣故微子以去为贞比干以死为贞箕子以徉狂为贞曷为乎箕子之不必去也微子太乙之子大宗不可絶也箕子太乙之弟无闗宗祀者曷乎不可死也衍洪范九畴正是明不可息处　易之道教人趋吉避凶善处忧患故明夷之卦引箕子不引比干
　　上六不明晦初登于天后入于地
　　本义以隂居坤之极不明其德以至于晦始则处髙位以伤人之明终必至于自伤而坠厥命
　　莱按不以五位居纣者不许其为君也易之亡国之君皆指上爻如屯之泣血涟如旅之旅焚其巢是也
　　象曰初登于天照四国也后入于地失则也
　　建安丘氏曰明夷六二受人之伤者以其顺则故卒能自全其明而免祸上六伤人之明者以其失则故至于自坠厥命而防邦则者君道之正也其可失乎莱按下三爻离也明而在下者也上三爻坤也暗而在上者也明而在下周人当之暗而在上殷人当之先儒谓飞而垂翼者夷齐之避纣也夷于左股者文王之囚也得其大首者武王之克殷也入于左腹者微子去也箕子之贞徉狂也不明晦纣也
　　【离下巽上】
　　程传家人序卦夷者伤也伤于外者必反于家故受之以家人为卦外巽内离风自火出由家而及于外之象
　　家人利女贞
　　莱按家人最难者女贞文王以利女贞三字尽家人之义中溪张氏曰家人合巽离成卦巽长女而位四离中女而位二以柔居柔各得其正此亦利女贞之义
　　彖曰家人女正位乎内男正位乎外男女正天地之大义也
　　莱按文王言女贞孔子补出男正位乎外以合天地大义中溪张氏曰内卦以六居二隂得隂位女正位乎内也外卦以九居五阳得阳位男正位乎外也男女之位各得其正乃天地隂阳之大义也
　　家人有严君焉父母之谓也
　　莱按严君兼父母言不独父称君母亦称君父当严母亦当严矣盖母不严则子弟之过父不得而闻内外之别父不得而察家人之所以利女贞也
　　父父子子兄兄弟弟夫夫妇妇而家道正正家而天下定矣
　　莱按父父子子兄兄弟弟夫夫妇妇而家道正乃人伦中有自然之节文从天性流出觉父慈子孝兄友弟恭夫倡妇随皆后来添出字面
　　象曰风自火出家人君子以言有物而行有恒
　　本义身修则家治矣　中溪张氏曰巽为风离为火盖火炽则风生而火者风之母也君子知风自火出之象则知风火之本自家而出而家之本又自身而出也夫身之所出惟言与行物犹不诚无物之物谓事实也恒常度也言有物则非虚言行有恒则非伪行言行相顾则其身脩身脩则家齐国治天下平矣此知风之自矣
　　初九闲有家悔亡
　　莱按初家道之始也曰闲防之于早也悔亡者非有悔而亡之也防之于早则不至有悔矣
　　象曰闲有家志未变也
　　本义志未变而豫防之　庸斋赵氏曰闲于始则人心未变无伤恩害义之事故悔亡教妇初来教子婴孩是也
　　六二无攸遂在中馈贞吉
　　进斋徐氏曰六二以柔居中巽顺应五妇之道也遂专成也妇人无所专成惟在主中馈而已所谓惟酒食是议者也贞吉者居中得正固守顺道故吉也汉上朱氏曰孟母曰妇人之礼精五饭羃酒浆养舅姑缝衣裳而已故有闺门之脩无境外之志是也
　　象曰六二之吉顺以巽【叶线】也
　　九三家人嗃嗃悔厉吉妇子嘻嘻终吝【嗃呼落反嘻喜悲反象同】莱按三阳爻阳位过于刚者家人嗃嗃之象何悔厉吉并至也盖家人有过绳之太严事去时移反觉过当悔也家人有过持之太急情迫变生或忧不测厉也然小事之惩大事之诫也治之于既往消之于将来也吉也若妇子嘻嘻则以情胜义虽一时和乐终有可羞之事也治家者宁严毋寛
　　象曰家人嗃嗃未失也妇子嘻嘻失家节【叶即】也
　　六四富家大吉
　　莱按二妇道也四母道也在中馈主家之细事富其家主家之大事富五福之一也妇人能富其家岂非大吉
　　象曰富家大吉顺在位也
　　莱按二曰顺以巽四曰顺在位妇人之道未有不以顺为正者曰在位妇人之有位者也其后妃之象与何则比于五也先儒谓大臣之位大臣而富其家凶莫大焉何吉之有且大吉乎
　　九五王假有家勿恤吉【假更白反象同】
　　莱按五有国有天下者曰有家卦以家人为义也程子曰假至也极乎有家之道也曷言乎极乎有家之道也五刚健中正应二柔顺中正男正位外女正位内所谓刑于寡妻至于兄弟以御于家邦者正家而天下定矣又何忧乎此其勿恤而吉也
　　象曰王假有家交相爱【叶戏】也
　　莱按初曰闲上曰威三曰嗃嗃皆取于严之义也五不取严之义而取爱之义何哉帝王之家不患其不严而患其不爱嫔御众矣情易牵爱易弛也惟闗雎之什方合交相爱之义虽汉之光武宋之仁宗皆不免有废后之失所损圣德多矣况其他乎圣人于家人之卦特发斯义垂训深逺矣
　　上九有孚威如终吉
　　莱按不诚未有能动者矧家庭之间有伪存焉其家尚可问乎周公于上爻家道之成指出有孚二字以见初之闲三之嗃嗃五之交相爱皆不在声音笑貌间也内有孚矣而见于外者言规行矩瞻视尊严家人严而惮之保家之终而吉也
　　象曰威如之吉反身之谓也
　　本义谓非作威也反身自治则人畏服之矣　南轩张氏曰居家人之上家人所瞻仰而视效者也身不脩则家不可齐此家人六爻卒归于反身也反身谓何言有物而行有恒而已
　　【兊下离上】
　　程传睽序卦家道穷必乖故受之以睽
　　睽小事吉【睽苦圭反】
　　莱按豫人心和乐故利建侯行师睽人心乖异焉能当大事耶虽卦才之善亦但能小事吉
　　彖曰睽火动而上泽动而下二女同居其志不同行【叶杭】尧峰汪氏曰睽之事亦多端矣独取象于二女同居盖二女同居未有不睽者也
　　说而丽乎明【叶芒】柔进而上行【叶杭】得中而应乎刚是以小事吉
　　莱按睽固无所利也其小事吉者以卦德言兊说也离明也说而丽乎明则不拂人之性又明于事之防也以反对言家人之二上行为睽之五得中而应九二之刚是以小事吉也
　　天地睽而其事同也男女睽而其志通也万物睽而其事类也睽之时用大矣哉
　　莱按天职覆地职载天地睽也而上行下济资始资生之事同也男为阳女为隂男女睽也而隂求阳阳求隂其志通也以植物言赋形有定睽也春而荣秋而落其事类也以动物言鸟之飞兽之走睽也而营巢穴避矰弋其事类也夫睽之义亦至不佳矣孔子发出如许道理而赞其时用之大读易者乌得执迂拘之论而厄经传耶
　　象曰上火下泽睽君子以同而异
　　诚斋杨氏曰禹稷回同道而异趣夷惠同圣而异行孔子齐鲁之去异迟速孟子今昔之餽异辞受皆同而异也　隆山李氏曰孔子于彖言睽中有合所以责君子济睽之功象言同中有异所以论君子不苟同之性
　　初九悔亡防马勿逐自复见恶人无咎【丧息浪反】
　　莱按时方乖离居下无应有悔者也爻本阳刚与四同志故得悔亡马乗而进者也防马失其所以行也当不可行之时宜不行也然时无不移事无不过勿逐则自复矣见恶人如孔子之见阳货陈寔之吊张让也
　　象曰见恶人以辟咎【叶九】也
　　建安丘氏曰既见恶人则非避矣不以避为避以见为避者
　　九二遇主于巷无咎
　　莱按彖传曰柔进而上行得中而应乎刚指二五之应也二五正应胡取乎巷遇也曰睽之时也委曲相从以成济睽之功人不得而咎之也
　　象曰遇主于巷未失道【叶斗】也
　　莱按周公惧后世君子知经不知权守常不达变以误人家国也设巷遇之象俾值斯时肩斯任者委曲斡旋以成济睽之功孔子又惧后世小人以巷遇为口实败名防检售其私也补出未失道一层义理以维风节如陈平之事吕后狄仁杰之事武后亦巷遇矣卒成安刘反周之功可谓不失道者
