<!-- { "loadSidebar": true } -->
　　莱按渐归妹反对之卦也归妹之二进而为渐之五曰得位得尊位也故往而有功先儒谓归妹二三四五皆不得位反对为渐则二三四五皆得正位是未达下文刚得中之义者且二三四五亦不得言进
　　进以正可以正邦【叶崩】也
　　莱按释利贞之义也进不正者多以立功名为解孟子曰枉已者未有能直人者也惟进以正乃可正邦
　　其位刚得中也
　　莱按上言进得位矣复言其位刚得中者明得位之指九五也
　　止而巽动不穷也
　　程传人之进也躁而不得其渐故穷渐之义内止外巽故其动不穷也
　　象曰山上有木渐君子以居贤徳善俗
　　莱按木必以渐而髙贤徳必以渐而居俗必以渐而善
　　初六鸿渐于干小子厉有言无咎
　　莱按鸿之为物也往来有时先后有序进之有渐者故六爻皆取以为象干水湄也于干象初之踈逺也小子象初之卑下也曷为乎厉也初进小臣无应于上危道也有言何言也未孚于众致多口也然时位如此咎非自作于义无之
　　象曰小子之厉义无咎【叶九】也
　　六二鸿渐于磐饮食衎衎吉【衎苦旦反】
　　莱按二柔顺中正上应九五仕进之最吉者有鸿渐于磐之象磐大石也鸿渐于此安之至也饮食衎衎可谓委蛇退食者已
　　象曰饮食衎衎不素饱【叶剖】也
　　莱按孔子惧人以素餐为安也补出斯义
　　九三鸿渐于陆夫征不复妇孕不育凶利御寇
　　莱按平髙曰陆艮体也渐于陆也三刚而不中者刚则躁于进不中则比于邪躁于进象夫征不复也知进而不知退也比于邪象妇孕不育也附柔媚小人而不可告人也其凶宜矣此亦安所利乎唯可用之御冦何则刚故也云峰胡氏曰雁羣不乱止则相保御冦象也　渐归妹反对之卦故彖取女归之象而三以四为妇五以二为妇
　　象曰夫征不复离羣丑也妇孕不育失其道【叶斗】也利用御冦顺相保【叶剖】也【离力智反】
　　莱按三与初二皆下卦之艮也三上征而不返曰离羣丑五以二为妇正也三以四为妇邪也曰失其道御冦所以自保曰顺相保
　　六四鸿渐于木或得其桷无咎
　　莱按鸿水鸟栖于木非所安也桷平柯也得平柯则安矣犹之四髙位也以六居之处非其据惟巽顺尚可无咎故小象曰或得其桷顺以巽也周公象也孔子意也不有孔子小象何以知或得其桷之为巽顺哉读易者求象而不求意亦惑已
　　象曰或得其桷顺以巽也
　　九五鸿渐于陵妇三嵗不孕终莫之胜吉
　　莱按陵髙阜也象五之居尊位也下应六二为三四所隔妇三嵗不孕之象三以四为妇五以二为妇三四不正也故孕而不敢育二五正也故不孕而终莫之胜此如李泌为元载卢杞所隔终当复合将二之饮食衎衎其亦有所待与同人二五同具斯义
　　象曰终莫之胜吉得所愿【叶韵】也
　　莱按小象得所愿是贤人君子为奸邪所隔非人君之所愿也呜呼渐专言仕进之卦也初始进而厉三躁进而凶四非据而危仕进之途亦多故已惟六二一爻柔顺中正有其徳也上应九五有其遭也渐之最吉者已尚为三四所隔致五有妇三嵗不孕之象可慨也此髙洁之士絶尘而奔望风而逺凌于霄汉之外也上之鸿渐于逵是也
　　上九鸿渐于陆其羽可用为仪吉
　　程传安定胡公以陆为逵逵云路也尔雅九达谓之逵无阻蔽之义也上九在至髙之位出乎位之外如鸿飞云路超乎事之外者也贤逹髙致可用为仪则而吉也
　　象曰其羽可用为仪吉不可乱【叶舜】也
　　【兑下震上】
　　程传归妹序卦渐者进也进必有所归故受之以归妹为卦震上兑下以少女从长男也男动而女説又以説而动皆男说女女从男之义
　　先儒谓易中论夫妇之卦有四咸恒渐归妹是也莱按渐之女归象也非论夫妇之义咸恒则夫妇之义也而彖传发感通恒久之理诸爻亦各自发义归妹彖传曰归妹天地之大义也天地不交而万物不兴归妹人之终始也杂卦曰归妹女之终也是六十四卦之中专论夫妇之义者归妹一卦而已故六爻不论隂阳内外上下皆从女归发义
　　归妹征凶无攸利
　　本义妇人谓嫁曰归妹少女也兑以少女而从震之长男又以説而动皆非正也故卦为归妹而卦之诸爻自二至五皆不得正三五又皆以柔乘刚征凶而无所利也　云峰胡氏曰彖辞唯临与井言凶否与剥言不利归妹既曰征凶又无攸利六十四卦中不吉之甚者也
　　彖曰归妹天地之大义也天地不交而万物不兴归妹人之终始也
　　本义归者女之终生育者人之始
　　先儒谓少女而从长男多用王辅嗣娣媵之説莱按孔子曰天地之大义岂专为妇媵言之乎谓夫妇也六五曰其君之袂不如其娣之袂良则妹称君而娣为媵矣平甫项氏谓宋帝呼后为妹亦其证也
　　説以动所归妹也征凶位不当【平声】也无攸利柔乘刚也进斋徐氏曰位不当则紊男女内外之正柔乘刚则悖夫妇唱随之理所以征凶而无攸利也
　　象曰泽上有雷归妹君子以永终知敝
　　本义雷动泽随归妹之象君子观其合之不正知其终之有敝也
　　初九归妹以娣跛能履征吉
　　莱按兑为妾初又在下无应娣之象也不足以有行也朱子曰阳刚在女子为贤正之徳乃女之贱而才者犹跛之能履也往而相助其夫必有宜家之庆吉之道也兑为毁折故初言足之跛而二言目之眇也【隆山李氏曰古者诸侯一娶九女嫡夫人及左右媵皆以侄娣从圣人制礼必以侄娣兖媵者所以广国嗣使所自出者一同而无他异也】
　　象曰归妹以娣以恒也跛能履吉相承也
　　莱按初以贱为娣事之常也才而承助其夫故征而吉也
　　九二眇能视利幽人之贞
　　莱按初二在下女之贱者也初阳也贱而才者二又中也才而贤者故初言跛能履二言眇能视何以利幽人之贞也幽人不得志于时而抱道栖真者女子象之此何义也凡女子之言贞者不变节之义也二其柏舟黄鹄之流与履所以行也视所以明也能行故相其夫而吉能明故烛于礼而贞
　　象曰利幽人之贞未变常也
　　六三归妹以须反归以娣
　　莱按四言待三言须何以分得失也曰四守正而不轻从人者故待三失徳而人莫之取者故须何以知其失徳也程子曰六居三位不正也柔乘刚行不顺也悦之主动非礼也又曰三在下卦之上本非贱者以失徳之故反归为娣亦可丑已汉上朱氏曰天官书须女之贱者非待之义也莱谓女不贱而为娣讥失徳也若贱而为娣何足怪乎从程子是
　　象曰归妹以须未当【平声】也
　　九四归妹愆期迟归有时
　　莱按九四阳爻又上体也女之贵而贤者无应故愆期曰迟归有所择也曰有时获佳偶也
　　象曰愆期之志有待而行【叶抗】也
　　莱按渐归妹反对之卦也男子之仕也宜渐女子之归也宜待
　　六五帝乙归妹其君之袂不如其娣之袂良月几望吉莱按泰五曰帝乙归妹归妹之五亦曰帝乙归妹其义何以别焉曰泰之五象也归妹之五实指其事以垂训也葢归妹天地之大义自天子至于庶人其义一也惟帝乙之归妹也正婚姻之礼明男女之分贵而能下也富而能俭也盈而能谦也可为万世则矣月几望女之最盛者吉何如之来氏曰震东兑西有日月相望之象
　　象曰帝乙归妹不如其娣之袂良也其位在中以贵行【叶杭】也
　　莱按贵而有中徳故能如是
　　上六女承筐无实士刲羊无血无攸利【刲若圭反】
　　莱按上何以无攸利也孔子曰上六无实是上之无攸利因无实也上何以无实也曰隂为虚阳为实凡易之言实者皆阳也归妹六爻初三五阳位也九居二九居四阳爻也是一卦之中隂居隂位者上六一爻而已爻位之中已具无实之义故曰上六无实也阳在女为贤为才上无之此周公系女承筐无实士刲羊无血之象也程子曰筐篚之实妇职所供也古者房中之爼葅歜之类后夫人职之诸侯之祭亲割牲取血以祭卿大夫亦然女承事筐篚而无实则无以祭妇不能承祭祀致夫亦不能承祭祀而刲羊无血也承祭祀妇职之最重者不能承祭祀则当离絶矣何所往而利哉　又按爻词虽士女并论而重在女士之不能承祭由女之不能承祭也故小象言女不言士士对女而泛论非爻之中有可指以为士者来氏指兑为女震为士不知上六震体也兑何与焉先儒执所应以解谓上为女三为士夫三反归之娣也谓之士可乎况其释三爻也又以三为妇四为夫彼愆期之女固不可为夫而三亦不应倐为男倐为女也先儒之释九二也以六五为配谓女贤而配不良其释六五也曰下应九二为下嫁之象是二五两爻又倐为男倐为女也惟其影响是以错乱不知归妹六爻皆指女而言皆指女之归而言故杂卦曰归妹女之终也合而论之五女之贵而贤者初女之贱而才者四女之贞而吉者二女之不吉而贞者三女之失徳而贱者上女之无徳而不终者女归之义备于此矣
　　象曰上六无实承虚筐也











　　易俟卷十五
　　钦定四库全书
　　易俟卷十六　　　　　翰林侍读乔莱撰
　　【离下震上】
　　程传丰序卦得其所归者必大故受之以丰丰盛大之义为卦震上离下震动也离明也以明而动致丰之道也
　　莱按丰时之最盛者多危词何哉虽盛过而衰天道之循环满而不溢人事之补救而不専在此也葢丰之盛与大有相类大有安而丰危者大有之主明丰之主暗也彖曰宜日中乃对症发药而爻之曰蔀曰沛曰见斗曰见沬皆暗之所致也大有之时如周之成康汉之文景宋之真仁是也丰之时如唐之天寳隋之大业宋之崇宁是也
　　丰亨王假之勿忧宜口中【假庚白反】
　　莱按丰有亨义丰亨之盛唯王者能至之假至也盛过而衰可忧也圣人曰勿忧惟患不明耳日中则无所不照昃则有所不照矣故曰宜日中
　　彖曰丰大也明以动故丰
　　莱按以二体言也明以动动合机宜矣安得不丰
　　王假之尚大也
　　莱按尚大之义传中补出者非王者尚大何以至于大哉秦皇汉武皆尚大者也
　　勿忧宜日中宜照天下也
　　莱按幅员广逺人物繁庶照察虽周衅孽易萌唯无所不照乃可保丰故曰宜照天下
　　日中则昃月盈则食天地盈虚与时消息而况于人乎况于鬼神乎
　　莱按圣人教人多恐惧脩省而兹言勿忧者何哉善乎项先生曰汉髙祖之除彭韩系萧何疑陈平唐太宗之杀刘洎李君羡皆既丰之后忧之深也圣人曰是不必忧愈忧则愈惑非保大之道也君人者昭吾明徳如日之中照临下土岂有隂慝敢干其间哉虽然日月为髙矣犹有昃食之虞天地为大矣犹有盈虚之变人之智不免于死生鬼神之灵不免于聚散则丰亦岂吾之所能常有就使失之亦常理也又岂忧虑之所能如何哉此圣人极言勿忧之理而因以足卦辞日中之义使知中者人之所当勉而昃亦非人之所能为也
　　象曰雷电皆至丰君子以折狱致刑【折之舌反】
　　莱按圣人论刑惟钦惟恤兹独折狱致刑何哉葢丰之时人心侈大骄奢滛欲僭窃无等子产之铸刑书孔明之用重法皆此意也
　　初九遇其配主虽旬无咎徃有尚
