<!-- { "loadSidebar": true } -->
　　莱按大壮与遯反对之卦也遯隂之长也大壮阳之盛也周公于遯之四阳无危词于壮之四阳多戒辞何哉盖遯之四阳知其衰而退也壮之四阳恃其盛而进也知其衰而退但图一己之安渐就坦途退藏可以无闷恃其壮而进独肩天下之钜动触危机周防不得不严圣人为君子谋者深矣
　　大壮利贞
　　莱按阳既壮矣不患其不亨而患其不正故曰利贞然则君子有不正乎戒之者欲其以道胜不以气胜也
　　彖曰大壮大者壮也刚以动故壮
　　莱按阳大隂小阳多于隂大者壮也又二体干刚震动刚以动所以壮也
　　大壮利贞大者正也正大而天地之情可见矣
　　节初齐氏曰大者壮以气言也大者正以理言也中溪张氏曰复雷在地中则天地生物之机伏而未露圣人有以见其心大壮雷在天上则天地生物之心已达于外圣人有以见其情也
　　象曰雷在天上大壮君子以非礼弗履
　　本义自胜者强
　　初九壮于趾征凶有孚
　　缙云冯氏曰人行趾先动古人之始事必踌躇进退孙以出之期于成事今壮于趾是始事而用壮精锐如此何为不凶
　　象曰壮于趾其孚穷也
　　莱按兹爻之义如刘蕡之对防朱云之借剑郑侠之绘图在下位而壮往壮于趾也征凶宜矣然其懐忠忧国抱正嫉邪之诚不可没也故曰有孚迨信而见疑忠而得谤则其孚穷矣先儒曰孚必也是殆不然爻曰有孚象曰其孚不应作虚字解
　　九二贞吉
　　莱按壮之时以不过用其壮为贞为吉四以阳居隂二以阳居隂故皆曰贞吉初之凶三之厉阳爻阳位过用其壮者故圣人戒之
　　象曰九二贞吉以中也
　　莱按此爻与恒九二一例恒九二曰悔亡不言悔亡之故此爻曰贞吉亦不言贞吉之故恒二象曰能乆中也此爻象曰以中也皆本爻所自有者
　　九三小人用壮君子用罔贞厉羝羊触藩羸其角莱按四阳虽盛二隂未消正小人用壮之时也三以刚居刚蔑视一切不见小人之用壮也朱子曰罔无也视有如无君子之过于勇也夫夬以五阳决一隂防防乎摧枯拉朽矣尚垂有厉之戒矧二隂用壮顾可蔑视之耶虽正而危矣羝羊喜触之物触藩而羸其角不知藩之能羸其角也用罔之象也
　　象曰小人用壮君子罔也
　　莱按小象为嗟叹之词讶君子之疎也
　　九四贞吉悔亡藩决不羸壮于大舆之輹
　　莱按四阳曰壮九四成卦之主也君子道长之时卦辞爻辞皆以贞为戒何哉盖君子所以异于小人者贞也使非贞也何以服小人之心杜君子之祸耶虽天下无不正之君子或措注之偶偏或操持之不固遂失贞之义矣迨时移事过有不胜其悔者周公反覆告诫系贞吉悔亡之词以儆君子立身行道自合如此不独当盛而虑衰也藩决不羸无所碍也壮于大舆之輹可以行也故诸爻戒进四独尚往
　　象曰藩决不羸尚往也
　　六五防羊于易无悔【易以防反又音亦旅卦同】
　　程子曰易非难易之易和易也羊羣行而喜触五居尊位和易接之其触自止防羊之象也朱子曰易容易之易言忽然不觉其亡也程朱不合朱子又曰或作疆埸之埸亦通瞿唐来氏曰易即埸汉书食货志埸作易震为大涂埸之象也莱按旅之上曰防羊于易类而推之则防羊于易者非吉辞也四阳盛长以逼于隂五以柔居尊不无强暴侵逼之患羊喜触之物防之于易是疆埸之间有战败之象焉五小象六十四未有言其位不当者曰位不当贬词也隂躁喜触防师辱国而不知悔者乎爻曰无悔死而无悔之义
　　象曰防羊于易位不当【平声】也
　　上六羝羊触藩不能退不能遂无攸利艰则吉
　　莱按四阳盛长以逼于隂上六欲与阳争而不度阳之方盛已之已衰有羝羊触藩之象不能退者已与阳争也不能遂者阳不可胜也譬之触藩之羊进则碍身退则妨角也世之为小人者凡以为利也至此亦何所利乎然圣人不欲遂絶小人予以自全之路俾不敢尽力以敌君子故曰艰则吉君子遇患曰艰贞小人既衰言艰不言贞又分别之微义与
　　象曰不能退不能遂不详也艰则吉咎不长也
　　莱按不详者责其不自量也咎不长者开其迁善之门也










　　易俟卷十
<经部,易类,易俟>
　　钦定四库全书
　　易俟卷十一　　　　　翰林侍读乔莱撰
　　【坤下离上】
　　程传晋序卦物不可以终壮故受之以晋为卦离在坤上日岀地上也升而益明故为晋
　　莱按晋明夷反对之卦也日岀地上曰晋日入地中曰明夷日入地中上不明而晦下有明而伤时之衰也日岀地上侯顺而附乎王王明而接乎侯世之盛也东谷郑氏曰此诸侯之卦也下顺上明诸侯承王之象臣道虽贵柔顺然左右侍从之臣有弼违纠缪之责一于柔顺非忠矣惟诸侯分职于外承令禀命专以柔顺为贵
　　晋康侯用锡马蕃庶昼日三接
　　先儒谓锡马蕃庶恩之者丰昼日三接礼之者隆也平甫项氏曰康侯犹礼言宁侯也康侯用锡马蕃庶侯享王之礼也锡犹纳锡锡贡之锡享礼四马卓立九马随之故曰蕃庶也昼日三接王接侯之礼也觐礼延升一也觐毕致享升致命二也享毕王劳之升成拜三也汴水赵氏与项氏合从项氏
　　彖曰晋进也明出地上顺而丽乎大明【叶芒】柔进而上行【叶杭】是以康侯用锡马蕃庶昼日三接也
　　莱按明出地上离乗坤也顺而丽乎大明坤附离也柔进而上行明夷之二上行而为晋之五也此于二体反对之中看出侯以顺而承王王以明而礼侯统论封建朝贡之盛六爻中无可当康侯者故康侯无专指也
　　象曰明出地上晋君子以自昭明德
　　本义昭明之也
　　初六晋如摧如贞吉罔孚裕无咎
　　莱按晋以日出地上为义初坤体又下也日未出乎地也有不遽进之义焉上应九四乃奸贪大臣初独守正不行谄附既无汲引且被摧抑人以为危君子以为吉也守正而吉孚也设罔孚焉裕则无咎裕之一字乃仕途最上方法仕途之败未有不由于躁者躁而不进早已伤名躁而骤进终当致祸裕而待之时移局换安然进矣
　　象曰晋如摧如独行正【叶贞】也裕无咎未受命【叶名】也莱按唯独行正是以见摧如同流合污谁其摧之程子曰圣人恐人不达裕之义而居位失职也补出未受命见初之在下当如是尔
　　六二晋如愁如贞吉受兹介福于其王母
　　莱按二坤体日犹未出于地亦未能遽进之象二有中正之德当晋之时九四以贪邪小人窃据髙位正人君子多被摧抑故愁如其所愁不仅一已之通塞也六五离之中爻得坤之二爻为王母之象如司马温公不拜枢宻愁安石之乱政不得行其志也迨元祐之时宣仁太后临朝入为宰相天下皆食其福非此爻之义与若曰享王妣之吉占恐不然已
　　象曰受兹介福以中正【叶贞】也
　　六三众允悔亡
　　莱按三居坤之上日出乎地矣有上行之象坤为众众允之羣隂合志而进也志既上行悔且亡矣夫初以行正而摧二以中正而愁三以不中不正而允可慨也已且君子之立朝也曰中立曰孤立若众允非君子之道也众曷为乎允之也曰众之中鲜有中正者同流合污党援谄附仕进之途大抵如是
　　象曰众允之志上行【叶杭】也
　　九四晋如鼫防贞厉【鼫音石】
　　本义不中不正以窃髙位贪而畏人盖危道也故为鼫防之象　中溪张氏曰诗以硕防刺贪此之鼫防象其贪于进也【瞿唐来氏曰鼫防广韵以为蝼蛄则非防矣玉篇以为形大如防头似兎尾有毛青黄色则又防之异者也蔡邕以为王技防能飞不能过屋能縁不能穷木能游不能度谷能穴不能掩身能走不能先人则飞防也郭景纯以为形大如防好在田中食粟豆则田防也广韵硕字同一类二字从石皆音石诗硕防刺贪即诗之硕防无疑矣防窃人之物然昼则伏藏夜则走动盖不敢见日而畏人者也离为日晋者昼也防岂能见之哉但当进之时见众人俱进彼亦同进不复畏其昼矣莱按物之丑至防而极四有此象其人可知为大臣者尚其慎诸】
　　象曰鼫防贞厉位不当【平声】也
　　六五悔亡失得勿恤往吉无不利
　　程传六以柔居尊位本当有悔以大明而下皆顺附故其悔得亡也下既同德顺附当推诚委任尽众人之才通天下之志勿复自任其明恤其失得如此而往则吉而无不利也六五之明不患其不能明照患其用明之过至于察察失委任之道故戒以失得勿恤也【朱子门人问失得勿恤之说曰便是伊川说得太深据此爻只是占者占得此爻则不必恤其失得而自亦无所不利耳如何说人君既得同德之人而委任之不复恤其失得如此则荡然无复是非而天下之事乱矣假使其所任之人或作乱者亦将不恤之乎虽以尧舜之圣臯夔益稷之贤犹云屡省乃成如何说既得同心同德之人而任之则在上者一切不管而任其所为岂有此理且彼所为既失矣为上者如何不恤得圣人无此等说话圣人说得甚浅伊川解得太深圣人所说短伊川解得长莱按程子之说是也朱子驳之程朱异同如此附载于篇】
　　象曰失得勿恤往有庆【叶腔】也
　　上九晋其角维用伐邑厉吉无咎贞吝
　　莱按进而不已其势必争角之象也序卦传曰进必有所伤不争何以伤也有上爻之争乃有下卦之伤其义如是以进而争所争一己之私也推之用兵岂有吊民伐罪公天下之意乎维伐已之私邑而已若知争之可危而改之吉且无咎矣否则固守不变吝之道也
　　象曰维用伐邑道未光也
　　莱按周公曰吝孔子曰未光当兹爻者盍亦自反
　　【离下坤上】
　　程传明夷序卦晋者进也进必有所伤故受之以明夷为卦坤上离下明入地中也反晋成明夷晋者明盛之卦羣贤并进之时也明夷昏暗之卦明者见伤之时也
　　明夷利艰贞
　　莱按时当明夷圣贤何以处此曰艰贞而已艰则能藏其明贞则明不息此其所以利也此文王亲尝者故系彖为后世训
　　彖曰明入地中明夷
　　雷氏曰晋曰明出地上明夷曰明入地中可以知浑天之说也晋昼也晋为昼则明夷为夜
　　内文明而外柔顺以蒙大难文王以之利艰贞晦其明也内难而能正其志箕子以之
　　诚斋杨氏曰用一卦之道者文王也用一爻之道者箕子也大难以天下言内难以一家言纣之难大而及天下而不能及文王小而及一家而不能及箕子此艰贞之利也【有讥尧峯汪先生不宜以史证经者先生引程朱暨诸先儒为据莱按不独程朱暨诸先儒然也明夷彖传曰内文明而外柔顺以蒙大难文王以之内难而能正其志箕子以之系辞曰顔氏之子其殆庶防乎有不善未尝不知知之未尝复行也易曰不逺复无只悔元吉此孔子之以史证经也明夷之五曰箕子之明夷利贞泰之五曰帝乙归妹以祉元吉归妹之五曰帝乙归妹其君之袂不如其娣之袂良月防望吉随之上曰拘系之乃从维之王用亨于西山升之四曰王用亨于岐山吉无咎既济之三曰高宗伐鬼方三年克之小人勿用未济之四曰震用伐鬼方三年有赏于大国此周公之以史证经也惜尧峯下世不及以余言告之其讥尧峯者侏儒之见真可鄙也】
　　象曰明入地中明夷君子以莅众用晦而明
　　平甫项氏曰明出地上君子以之自治明入地中君子以之治人莅众坤也用晦而明坤养离也
　　初九明夷于飞垂其翼君子于行三日不食有攸往主人有言
