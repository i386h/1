<!-- { "loadSidebar": true } -->
　　莱按比之初六与大有上九义同盖有贵要其终所难在上比贵得其早所喜在初故孔子于二卦皆不举爻辞但曰大有上九比之初六而自天祐有他吉已在其中矣
　　六二比之自内贞吉
　　莱按上下五阴皆应九五而正应独二也乃心膂之臣故曰比之自内既贞且吉宁顾问哉如汉萧何唐刘文静宋赵普明徐达之类
　　象曰比之自内不自失也
　　莱按天下未定最患事非其主以致失身二之比五既得其主又以道合故曰不失
　　六三比之匪人
　　莱按匪人非小人也比非其人也何以比非其人也曰应上六也五既为天子矣三乃比于后夫立致丧亡可伤也已伤之者哀之也如从田横之五百人自刭岛中亦可伤已进斋徐氏曰马援劝隗嚣専意东方而嚣降蜀杀身亡宗为天下笑岂非可伤
　　象曰比之匪人不亦伤乎
　　云峯胡氏曰不亦伤乎即孟子哀哉之意令人惕然有深省处
　　六四外比之贞吉
　　莱按四非五正应而比于五臣之自外来者也外比何以吉也比于贤也良臣择主而事也又何言贞也五既为天子率土之濵莫非王臣孔子曰从上则不失其正矣此如陈平归髙帝马援归光武尉迟恭归太宗是也
　　象曰外比于贤以从上也【顾炎武曰此合平去为一韵者余仿此】
　　九五显比王用三驱失前禽邑人不诫吉
　　莱按师之后继之以比乃武功告成而即帝位者汤武是也显比者荡荡平平光明正大以受天下之比不但私恩小恵非王者所为即驾驭羁縻亦杂霸之事非显比也圣人惧后世人主好大喜功薄海内外尽思臣服如秦皇之置桂林象郡汉武之通大宛身毒光武之征安南唐太宗之伐髙丽也乃设王用三驱失前禽之象来者不拒去者不追比之所以显也沈元雅曰邑人不诫者迩者安也迩者安则逺者至矣按小象上使中也不独安其室家亦且厚其风俗诫令不事乃民日迁善而莫之为之者吉字总承爻辞故曰显比之吉云峯胡氏曰师之田有禽害物之禽也比之前禽背已之禽也在师则执之王者之义也在比则失之王者之仁也
　　象曰显比之吉位正中也
　　程显比所以吉者以其所居之位得正中也
　　舍逆取顺失前禽【叶穷】也【舍音舍】
　　建安邱氏曰失上一阴曰失前禽
　　邑人不诫上使中也
　　本义由上之徳使不偏也
　　莱按孔子惧人悮认不诫二字谓不设坊表教令听民之自化也补出上使中一义见下之能中皆上使之也
　　上六比之无首凶
　　云峯胡氏曰王弼云干刚恶首比吉恶后上六居五之后比之不先即卦辞所谓后夫凶者也诸家皆依之惟本义则与后夫之取义不同
　　莱按比之无首指后夫言若云阴柔居上无以比下则卦以一阳受五阴之比九五是也更有何人可以言比耶
　　象曰比之无首无所终也
　　莱按九五乃开国之君受天下之比者也故以封建之义归之初比之最先而吉上来之最后而凶二与四何以分内外也二正应四非正应也正应而比则心膂之臣非正应而比则归附之士也三比上六非其人矣如范增从项羽之类但觉可伤而已









　　易俟卷三
　　钦定四库全书
　　易俟卷四　　　　　　翰林侍读乔莱撰
　　【干下巽上】
　　程小畜序卦比必有所畜故受之以小畜为卦巽上干下四以一阴得位为五阳所説是以为所畜也彖传以六四畜诸阳为成卦之义不言二体盖举其重者
　　莱按旧説大畜君畜臣也小畜臣畜君也然卦取一阴畜五阳为义彖传曰柔得位而上下应之已尽小畜之义不必更设他説夫比之后继以小畜是天下初定王业初成而阴邪小人便来専权用事可畏哉
　　小畜亨宻云不雨自我西郊【畜勅六反大畜卦同】
　　程云阴阳之气阳倡而阴和则和阴先于阳则不和不和则不能成雨不成雨者自西郊故也东北阳方西南阴方据四而言故云自我四畜之主也莱按成卦之主称我如蒙以九二为主故曰童蒙求我自我西郊我字程子指六四朱子指文王从程子夏侯胜引洪范传曰皇之不极厥罚恒阴以阴畜阳故有宻云不雨之象
　　彖曰小畜柔得位而上下应之曰小畜
　　进斋徐氏曰柔得位者以六居四也上下应者五阳应之也凡卦一阴五阳则一阴为之主小畜以四为主而又得位故上下五阳皆为所畜也
　　莱按阳大阴小以一阴畜五阳曰小畜畜者笼络羁縻之义使人人守正不入其彀中小人何能为乎乃柔得位而上下应之权势渐归依附日众遂成小畜之象曰上下应不独位卑而出其下者应即位尊而居其上者亦应如孔光之位岂在董贤之下亦趋承恐后之类是也
　　健而巽刚中而志行【叶杭】乃亨【叶滂】
　　进斋徐氏曰健而巽以二徳言刚中以二五言志行谓阳之志可以行也
　　莱按小畜之时君子之亨岂易言哉为卦内健外巽二五皆刚而得中有其志得行之义曰乃亨不如此则不亨矣
　　宻云不雨尚往也自我西郊施未行【叶杭】也【施治豉反】
　　莱按曰尚往则过此未必能往也曰未行则过此未必不行也君子可不早为之计哉然其时尚有可为之机圣人便思补救不肯袖手旁观直待既雨既处始有征凶之戒其防微矣
　　象曰风行天上小畜君子以懿文徳
　　程君子所蕴畜者大则道徳经纶之业小则文章才艺之具懿美文徳小畜之义也　汴水赵氏曰风行地上则舒散发达之功可以及物今行天上则舒卷烟云成自然之文懿美其文徳君子体小畜者如此
　　初九复自道何其咎吉
　　莱按初与四为正应有咎者也干体刚健在卦之初四以阴邪小人得时用事初能萧然自逺甘心在下复自道者也曰自道刚健之道初所自有复与不逺复义同复自道矣咎从何来吉之道也孔子曰其义吉不待问其事矣
　　象曰复自道其义吉也
　　九二牵复吉
　　莱按二近于四以其刚中故能与初九牵连而复得朋友之助者也大抵小人得志之时君子脩己功夫正于此处用着故周公言复自道言牵复
　　象曰牵复在中亦不自失也
　　本义亦者承上爻义　中溪张氏曰复待于牵已不如初复之为易然牵而能复亦不为失也
　　九三舆説辐夫妻反目【説计活反】
　　莱按舆所以行也脱辐失所以行也小人初以甘言美意笼络君子迨既堕彀中又横扼曲排俾不得行其志有舆脱辐之象三阳四阴三为四制而不得行也不能平而与之争有夫妻反目之象凡与小人交者断乎不终故曰反目瞿唐来氏曰巽多白眼反目之象也【明崇祯时大学士温体仁当国凡翰詹之才且贤者恶其逼已皆中之以事而去用巽懦阘葺之辈以形已之长因被论注籍帝忽简文文肃入阁办事出体仁不意遂深结之文肃语人曰温公推心置腹人言其意忌刻深殊不然大学士何吾驺曰诈也何可信文肃不听初给事中许誉卿曽劾体仁至是吏部尚书谢陛承体仁指劾誉卿体仁谓纠出太宰不下部议竟票革职文肃争之力不从文肃怒曰言官革职而归乃极荣之事体仁曰以革职为荣是以朝廷之处分不当也遂以此语入告罢文肃并罢吾驺正与此爻义合】
　　象曰夫妻反目不能正室也
　　莱按不能正室咎三也曷为乎咎三也圣贤道理惟在自反亦责备贤者之义
　　六四有孚血去惕出无咎【去上声】
　　莱按四有孚与五有孚正对君臣相信固结而不可解矣四以一阴畜五阳宜伤害宜忧惧有咎者也以有孚于五五倾心任之伤害自去忧惧自消并咎亦无矣如唐明皇之信李林甫徳宗之信卢杞宋神宗之信王安石髙宗之信秦桧数小人者皆无伤害忧惧之事正与此爻义合小象有孚惕出提出上合志三字咎五也小人得志非五咎而谁咎耶合志者如神宗之志欲富强以复燕云十六州安石新法与之合髙宗之志不欲迎还二帝秦桧和议与之合是也又按四之有孚孚于五也五之有孚孚于四也在相信上説若云内有孚诚自古小人以小忠小信结人主者可谓之诚乎一阴畜五阳五亦在所畜之中惟畜故孚本义巽体三爻同力畜干非一阴畜五阳之义矣
　　象曰有孚惕出上合志也
　　九五有孚挛如富以其邻【挛力専反】
　　莱按四曰有孚五亦曰有孚君臣相信也挛如固结而不可解也君臣相信而不言吉者信非其人也四比于五邻之象也富以其邻富四也人君当藏富于民乃富四也私之至也汉文之贤尚赐邓通铜山况其他乎易于小人得志但形容君臣相信之深而不言吉凶其防甚微若君臣相信不深小人何能为害如遯二执用黄牛之革亦同斯义
　　象曰有孚挛如不独富【叶废】也
　　莱按不独富富四也
　　上九既雨既处尚徳载妇贞厉月几望君子征凶程子曰畜之大者畜极而散故为何天之衢畜之小者畜极而成故为既雨既处
　　莱按五孚于四阴阳和矣曩之不雨者既雨矣曩之尚往者既处矣易之为书也教人谨小防微慎之于其始也迨时已极事已成不可为矣使未雨未处之时早有制防之道畜道何遂至成非惟不制防已也又尊尚阴徳至于积满畜之所以成也以卦义言一柔得位上下应之以爻义言初二独善不事斡旋三纵愤争终无补救此五之孚所以日深四之宠所以日固也然亦岂小人之福乎故有妇贞厉之戒月几望阴盛之极也未盛以术畜阳既盛以势害阳君子于此守括囊之义为避难之谋可也若尚有所往凶之道也月字妇字指六四此论畜道之成非以上九为妇为月也
　　象曰既雨既处徳积载【叶即】也君子征凶有所疑【叶仡】也程既雨既处言畜道积满而成也阴敌阳则必消阳小人抗君子则必害君子安得不疑虑乎
　　莱按徳积载也咎阳也阴徳之盛匪一朝一夕之故积之而始至于载也小人初以甘心美意笼络君子迨其得志谗搆诛锄无所不至前此尚可往者至此不可征矣圣人每于消长之机三致意焉所以惊君子之疎也朱子曰疑碍也
　　【兑下干上】
　　程履序卦物畜然后有礼故受之以履履礼也人之所履也为卦天上泽下上下之分尊卑之义礼之本也故为履
