<!-- { "loadSidebar": true } -->
　　莱按履之一卦旧説皆未确其未确者何也不以六三为成卦之主也不以六三为成卦之主则诸爻不从六三发义不从六三发义万语千言道不着矣凡五阴一阳之卦一阳主之复之初师之二谦之三豫之四比之五剥之上是也五阳一阴之卦一阴主之姤之初同人之二小畜之四大有之五夬之上是也履之六三何独不然履与小畜反对之卦也小畜一阴在四一阴畜五阳为小人弄权之象履一阴在三一阴履五阳为小人弄兵之象彖传曰履柔履刚也刚五阳也柔一阴也一阴履五阳卦之所以名履也説而应乎干方指二体言且夫履礼也辨上下定民志惧天下后世有犯上作乱之事制礼而立之防也三犯上作乱者也本非应运之人敢为逆天之事自取败亡而已故曰咥人凶以簒而言王莽董卓之类以叛而言汉之呉楚唐之安史是已故此卦以六三为主诸爻皆从六三发义五曰夬履夬决也决而去之也非三之决而谁决耶曰贞应决也曰厉不易决也如汉景帝之平七国唐宪宗之平淮蔡正而危也四大臣也履虎尾履三也如王允之遇董卓谢安之遇桓温也二之时非隐退之时二之位非隐退之位何以称幽人耶曰近于三不陷于三如呉楚未叛穆生先去董卓纵召袁闳不来中不自乱其斯谓与初逺于三如梁鸿栖会稽管宁居辽东理乱不闻矣大抵五阳一阴之卦一阴原非等闲乃往来消息之机也姤一阴在初始而盛也夬一阴在上终而衰也小畜一阴在四于阳曰畜同人一阴在二于阳曰同大有一阴在五则吉履一阴在三则凶五多功三多凶非贵贱之等耶【莱初悟斯防自信最确然以不合于先儒为惧后见子夏易传东谷郑氏汴水赵氏之説深幸先得我心之同然】
　　履虎尾不咥人亨【咥直结反】
　　东谷郑氏曰卦之所取者象也义也画也所取虽不同而一阴一阳者义则全在画也一阴在下为遇柔遇刚也在上为夬刚决柔也在二曰同人上应于五其志同也在五曰大有履尊用柔诸阳服从所有者大也小畜与履二卦相对变在四曰小畜臣比乎君故能畜阳在三曰履何也杂卦曰履不处也不处者不可久安其所也三何以不可久安其所也非得众之位也何谓非得众之位大有之五君位也同人之二应乎君也小畜之四比乎君也三皆不得乎此不得乎此则无以得众乃以一阴为众刚之主上为刚所履而下履乎刚其危为履虎尾不可以久处也何以不咥人而亨也三兑体而上应乎干也人能以兑説而承顺乎干是谓柔胜刚弱胜强理之至顺也推是理也惟以礼自防者能之此履所以为礼也莱按先儒或指干为虎或指兑为虎其説不一若山雷之颐非干非兑虎视耽耽何以称焉且易之象震为龙震不言龙干言龙干为马干不言马坤言马坤为牛坤不言牛离言牛又何以称焉大传曰易者象也象也者像也又曰圣人立象以尽意有意则有象不拘拘二体间也不得其意象可参也得其意象可忘也以履而言履虎尾象也柔履刚意也三之履五阳也甚危也曰履虎尾四之乗三也亦甚危也亦曰履虎尾立象尽意如斯而已儒者昧立象尽意之防索之二体不得因向互体中爻卦变以求其合吁亦凿已
　　彖曰履柔履刚也
　　莱按一阴履五阳故曰柔履刚也指六三也説而应乎干方指二体
　　説而应乎干是以履虎尾不咥人亨【叶滂】
　　雷氏曰六三进则履干之后履虎尾也反不咥人而得亨者由説而应乎干故也
　　莱按彖辞多从成卦之主发义故成卦之爻周公多以彖辞归之三履之主也爻曰咥人凶与彖辞反何哉孔子于二体中看出悦而应乎干示履危者以自全之术故曰是以履虎尾不咥人亨三不如是则咥人凶矣
　　刚中正履帝位而不疚光明【叶芒】也
　　东谷郑氏曰五以刚中正履帝位而不为六三所累是谓不疚不疚则其道光明矣
　　莱按彖传以柔履刚释成卦之义以悦而应乎干释不咥人亨之义又拈出刚中正履帝位而不疚者五光明如是此其能决三也
　　象曰上天下泽履君子以辩上下定民志
　　程天在上泽居下上下之定理也人之所履当如是故取其象而为履君子观履之象以辩别上下之分以定其民志夫上下之分明然后民志有定民志定然后可以言治民志不定天下不可得而治也
　　初九素履往无咎
　　莱按初本阳爻居下无应操履皭然未有渐染素履之象如是而往无咎之道也
　　象曰素履之往独行愿也
　　莱按众皆趋三初独自逺故曰独行愿管宁华歆割席而坐髙洁之行岂人所易同乎
　　九二履道坦坦幽人贞吉
　　莱按二何以称幽人也曰不附三也何以知其不附三也曰九本阳爻二有中徳岂附三者当三之为乱也天下有危机焉五尊为天子难免于厉四贵为大臣不胜其忧二翛然逺引遯世无闷是人之履皆危二之履独安也有履道坦坦之象汴水赵氏曰邪径多崄巇中道则坦夷贞而且吉又何疑焉
　　象曰幽人贞吉中不自乱也
　　汴水赵氏曰卦以三起义而二迫于其后故以幽人自处居中守正不以三在前而自乱其中也
　　六三眇能视跛能履履虎尾咥人凶武人为于大君【跛波我反】
　　东谷郑氏曰三成卦之主也在卦则曰不咥人亨在爻则何以咥人凶也以成卦观之下兑体也上干体也兑説而应乎干见其为不咥人也以一爻观之三本柔也而位乎刚以柔居刚乃为羣阳之主所谓既不能强又不能弱如眇者之视不足有明跛者之履不足有行势必至于见咥也以其主乎羣阳故曰为于大君质柔志刚妄用其躁仅为武人而已大君云乎哉　汴水赵氏曰三固多凶以六居三固不当位使在余卦有他阴爻以分之其害犹小今乃主此卦之时莫有贰其权者故眇而自诡能视跛而自负能履适居干后肆然履之咥人之凶良其自取犹刚暴武人欲履干而僭大君之位其凶不待言矣
　　象曰眇能视不足以有明【叶芒】也跛能履不足以与行【叶杭】也咥人之凶位不当【平声】也武人为于大君志刚也汴水赵氏曰圣人释爻多撷其要语而系之辞独此爻不遗一字盖以臣庶而僭大君圣人欲垂训万世释之唯恐不明其忧深故其语详使后人一见了然而戒训凛若春秋作而乱臣贼子惧此爻尽之志刚者明三役于志而昧于义也
　　九四履虎尾愬愬终吉【愬山革反】
　　子夏易传曰三以不顺为众同弃而已近也慎于难履者也　东谷郑氏曰三为卦之主而四乗之五为夬决之君而四近之故亦为履虎尾然以刚居柔其刚不过虽履危而知惧者知惧则下可乗三上可辅五而其志得行矣【莱按履虎尾当専指六三】
　　象曰愬愬终吉志行【叶杭】也
　　莱按愬愬谨畏之貎孔子惧后世大臣值大变肩钜任一味谨畏己也补出志行二字见愬愬之中有许多旋转妙用借愬愬以行其志也志苟不行吉于何有
　　九五夬履贞厉
　　子夏易传曰三柔失位志比武人五为一卦之主尊履帝位取而决之非系于情也然三者众之趋也虽曰决之正之危也位正当也何其患乎
　　莱按卦之夬也五阳决一阴也爻言夬者亦五阳决一阴也五阳同徳一阴为梗五尊履帝位为五阳之主安得不决阴而去之贞正而固也正当决也固坚其决也夬之彖曰有厉履之夬也安得不厉知其厉则安矣
　　象曰夬履贞厉位正当【平声】也
　　莱按当字平声叶韵可见三曰位不当五曰位正当不当者不当天子之位也不当天子之位欲为天子凶其宜矣当者正当天子之位也正当天子之位有叛臣焉可不决与位不当位正当正相遥对因爻词有厉之一字孔子恐后世人主迟徊问罪之师故曰位正当尊之也勉之也无容辞也
　　上九视履考祥其旋元吉
　　莱按靡不有初鲜克有终贞观之后魏征所以陈十渐也视履视其所履也考祥考其致福之由也当履之终视而考之周旋无亏盛徳之至也大善而吉又何疑哉卦以三为主五以决三为重至上乃申明元吉之义见五之履帝位而不疚也此亦取卦义者与大有上九例同
　　象曰元吉在上大有庆【叶腔】也
　　莱按至上而能元吉庆在天下矣故曰大有庆
　　【干下坤上】
　　程泰序卦履而泰然后安故受之以泰　云峯胡氏曰自乾坤至履阳三十画阴三十画阴阳之数适相等然后为三阴三阳之泰泰岂偶然哉莱按阴阳各三十画乾坤合而为泰即六十年为甲子而天地一交之义
　　泰小往大来吉亨
　　莱按干天也坤地也乾坤二卦天自天地自地也分阴分阳至此而乾坤始合位上位下至此而天地始交卦之所以名泰也小曰阴大曰阳自内而外曰往自上而下曰来泰否反对之卦也小往者否之三阴往而居泰之外也大来者否之三阳来而居泰之内也天时人事幸际斯运何事之不吉何人之不亨耶
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
　　莱按则是二字一气贯下幸之也以造化言天地交而万物通也以朝廷言上下交而其志同也以卦体言内阳而外阴也以卦徳言内健而外顺也以卦之时言内君子而外小人也否泰乃消息之机泰则君子道长小人道消也圣人厯言泰交之盛虽有阳不能无阴有君子不能无小人而扶阳抑阴进君子退小人情见乎词矣平甫项氏曰否言内柔外刚泰言内健外顺何哉健顺以徳言也匪人无徳故不言徳
　　象曰天地交泰后以财成天地之道辅相天地之宜以左右民
　　本义财成以制其过辅相以补其不及
　　莱按乾坤合为一卦天地之全体备焉有天地不可无圣人财成辅相端有借于后矣如寒暑昼夜天之道也不置闰不成歳也治厯明时财而成之也南北髙深地之道也不治水无平土也封山濬川财而成之也又如春夏发生秋冬肃杀天之宜也播种有期斩伐有节辅相天之宜也荆宜稻幽蓟宜黍地之宜也陂塘沟洫耕耨刈获辅相地之宜也凡此皆以为民也平土而居力耕而食出作入息家给人足非圣人之左右不至此此圣人所以与天地参也观泰之大象而三才之道备矣
　　初九拔茅茹以其彚征吉
　　本义三阳在下相连而进拔茅连茹之象征行之吉也　程子曰茹根之相牵连者彚类也　梅边熊氏曰此诗之所谓比也拔一茅而茹连焉拔一君子而众君子出焉以其彚者各以其类而进自古成泰治之功必众贤萃而后能也
　　象曰拔茅征吉志在外也
　　诚斋杨氏曰君子之志在天下不在一身故曰志在外
　　莱按初无事业可见论其志而已在外公尔忘私之义也
　　九二包荒用冯河不遐遗朋亡得尚于中仃【冯音凭行叶杭】莱按二保泰大臣也多戒辞何哉盖泰否反对之卦有消长倚伏之机焉忧之深戒之详也曰包荒扩含之量不以褊心起其怨也曰用冯河其刚果足济深越险也曰不遐遗不以逺于我者为可忽也曰朋亡不以近于我者为可私也如此则得尚于中行之道矣中不偏不倚也行用其中也兹爻之义唯司马温公足以当之
　　象曰包荒得尚于中行以光大也
　　莱按包荒得尚于中行虽兼举全爻之义而包荒为重虽小人得志必害君子而君子得志必容小人此等心思此等道理何等光何等大然后知小人反是者之暧昧褊狭也
　　九三无平不陂无往不复艰贞无咎勿恤其孚于食有福【陂彼为反】
