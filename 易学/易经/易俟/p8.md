<!-- { "loadSidebar": true } -->
　　莱按二刚来而得中者卦之所以为讼也曷言乎不克也曰二所讼者五也五君也上下分定讵能胜耶曷为有臣讼君之辞也曰如晋却至与周争鄇邑王命刘康公单襄公讼诸晋是亦讼也封建之时大夫有食邑如季氏之费臧武仲之防孟尝君之薛是也归而逋归而逋于其邑也周公虑其恐急跋扈为据邑要君之举示之以卑约曰三百户安之以生全曰无眚垂戒深矣周礼三百戸一成之地下大夫之制也
　　象曰不克讼归逋窜【叶蔡】也自下讼上患至掇【叶嘬】也本义掇自取也
　　莱按窜丑之也患至掇危之也孔子严上下之分不许其无眚也
　　六三食旧徳贞厉终吉或从王事无成
　　莱按诸爻皆言讼三不言讼者无讼者也食食邑也食旧徳不争乎新也贞固守之吉道也曷言乎厉也当讼之时人强而已独弱惧不免也而要之于终强者败弱者全也或从王事无成坤三之辞重见于讼何哉平甫项氏曰坤之中爻动而成坎三仍坤之旧爻也无成之义臣道之正三能从上故以臣之正道归之
　　象曰食旧徳从上吉也
　　莱按二之讼也曰自下讼上三之无讼也曰从上吉则四非讼初明矣彖传曰上刚以制其下下险以伺其上则讼原主上下言
　　九四不克讼复即命渝安贞吉
　　莱按旧説二与五讼三与上讼四与初讼非也二三四皆大夫也曷言皆大夫也平甫项氏曰二有邑有戸三有食有王事四之命亦爵命也大夫而有争夺是无君也易者知二之讼讼君也不知四之讼亦君也故三之无讼曰从上吉也若讼初也何不克之有哉复即命复就爵命也曰复则前此乃不就爵命可知也是不可不变也曰渝渝其争夺之心也是不可不诚也曰安安其尊卑之分也是不可不固也曰贞贞其臣服之心也如是则吉也
　　象曰复即命渝安贞不失也
　　莱按不失谓不失爵命也
　　九五讼元吉
　　白云郭氏曰九五以中正之徳听天下之讼人之所利见实天下之吉也狱讼之归虞舜虞芮之质文王其九五之谓欤
　　象曰讼元吉以中正也
　　本义中则听不偏正则断合理
　　上九或锡之鞶带终朝三褫之【褫敕纸反】
　　蒙斋李氏曰或者未必之辞鞶大带也盖爵命之服人所敬也彼其之子不称其服何足敬哉褫夺也终朝三褫之盖言众所不容而欲夺之之意非已为人所夺也终朝之间人欲夺之者至于再至于三又何益乎
　　象曰以讼受服亦不足敬也
　　莱按终讼之人三褫不必言矣然当其未褫之时未尝不得志孔子更以不足敬丑之其深恶痛疾如此
　　【坎下坤上】
　　程师序卦讼必有众起故受之以师
　　莱按一阴五阳一阳五阴之卦凡十有二自师比始王辅嗣曰少者多之所贵也寡者众之所宗也五阳而一阴则一阴为之主矣五阴而一阳则一阳为之主矣阴之所求者阳也阳之所求者阴也阳茍一焉五阴何得不同而归之阴茍只焉五阳何得不同而从之考孔子彖传皆以一阳一阴为成卦之主则辅嗣之言是已
　　师贞丈人吉无咎
　　莱按杂卦曰比乐师忧反对之卦也比一阳在五君道也四海仰一人之象故曰比师一阳在二臣道也一将统众军之象故曰师用兵之道不可不正也文王首言之曰贞吊民伐罪正也兼弱暴寡非正也虽然兵凶事也正已将非其人不胜也故又曰丈人吉无咎丈人长老之称诗云维师尚父时维鹰是也指九二也吉战胜也无咎何哉战胜之后恩威之悮用殱纵之乖方收目前之功贻日后之祸皆咎也唯丈人则无此卦辞止七字用兵之道尽矣后世如曹彬之下江南徐达之克元都可称无咎
　　彖曰师众也贞正也能以众正可以王矣【王往况反】
　　汉上朱氏曰周官自五人为伍积之至于二千五百人为师众之义也　西溪李氏曰王者之兵行一不义杀一不辜而得天下不为故曰能以众正可以王矣
　　刚中而应行险而顺以此毒天下而民从之吉又何咎矣
　　本义刚中谓九二应谓六五应之行险谓行危道顺谓顺人心此非有老成之徳者不能也毒害也师旅之兴不无害于天下然以其有是才徳是以民悦而从之也
　　象曰地中有水师君子以容民畜众【畜传敕六反本义许六反】隆山李氏曰于师得古人井田之法于比得古人封建之法
　　初六师出以律否臧凶
　　莱按初师之始也故言出师之义律号令节制也否臧不臧也不臧者不以律也号令不行节制无法凶待问乎
　　象曰师出以律失律凶也
　　莱按大传曰二与四同功而异位三与五同功而异位不及初上何哉王辅嗣曰初上者事之终始无定位也师之初用兵之始也故曰师出以律非初之有法制号令也上用兵之终也故曰开国承家非上之能论功行赏也
　　九二在师中吉无咎王三锡命
　　莱按卦唯九二一阳上下五阴顺而从之卦之所以为师即彖之丈人也二有刚中之徳将之兼谋勇者在于师中吉而无咎矣卦虽五阴从之五正应也任之専恩之渥锡命之加至于再至于三宠之至也三言其锡命之多犹昼日三接言其昼接之勤也或曰彖辞之义备于九二独不言贞何哉二奉辞伐罪者贞君之事非将之事故曰能以众正可以王矣
　　象曰在师中吉承天宠【叶冲】也王三锡命懐万邦【叶崩】也莱按周公曰王三锡命孔子曰承天宠也非侈陈其宠遇也盖信任専而事权一乃为必胜之道如裴度之平蔡是已迨征河北之时有元稹魏简之掣肘虽度何能成功平甫项氏曰禹之征苗曰感曰格汤之伐夏曰室家相庆曰民大悦文王之遏徂旅曰以笃周祜以对天下武王之伐商曰万姓悦服曰绥万邦成王之四征不庭曰抚万邦曰绥厥兆民皆言懐不言威
　　六三师或舆尸凶
　　程舆尸众主也谓使众人主之也本义谓师徒挠败舆尸而归也龟山杨氏曰唐九节度之师不立统帅虽李郭不免于败诚斋杨氏曰河曲之师赵盾为将而令出赵穿邲之师荀林父为将而令出先縠后世复有中人监军者师焉往而不败皆主程子之説莱按五爻辞曰长子帅师弟子舆尸凶则程子之説是已何则五命将者也爻辞诫之于命将之始也若舆尸而归则既败之后矣又何诫耶从程子
　　象曰师或舆尸大无功也
　　莱按出师所以图功曰大无功三可任耶五爻辞长子帅师喜其用二弟子舆尸戒其用三
　　六四师左次无咎
　　程左次退舍也见可而进知难而退师之常也度不能胜而完师以退愈于覆败逺矣易发此义以示后世其仁深矣
　　莱按五君也命将出师者二三四将也二有师中之吉将之胜者三有舆尸之凶将之败者四无克敌之功亦无覆军之祸将之不胜不败者
　　象曰左次无咎未失常也
　　本义知难而退师之常也　诚斋杨氏曰善战者不必进而退亦进也使髙帝不至白登太宗不渡鸭绿咎于何有
　　六五田有禽利执言无咎长子帅师弟子舆尸贞凶【长丁丈反】
　　莱按五任将者也故告以任将之道曰田有禽蛮戎寇疆也敌加于己也曰利执言声罪致讨也不得已而应之也无咎也贞也虽然彖辞贞不遂言吉用丈人乃吉也九二一阳长子也堪丈人之任者任之不可不専也若既用以帅师又使弟子众主之虽贞亦凶矣郭子仪相州之败是已程子曰秦皇汉武穷山林以索禽兽者也非田有禽也
　　象曰长子帅师以中行【叶杭】也弟子舆尸使不当【平声】也莱按二有刚中之徳以之帅师其所行也皆吉而无咎者
　　上六大君有命开国承家小人勿用
　　莱按师道既终王业已定命将出师者至此称大君矣大君有命统于尊也开之以国承之以家恩渥而有等也用兵之时有功者不必皆君子行赏之后进用者不可容小人故有小人勿用之戒用者谘其谋畧畀以事权勿用者非不论小人之功不行小人之赏也或曰行赏者五也受赏者二也上六何与焉此论师道之成非以上六为大君也程子曰取卦义不取爻义斯言是已
　　象曰大君有命以正功也小人勿用必乱邦【叶崩】也莱按小象之义赏功臣逺小人原是两件事不必粘在一处讲曰正功不可幸也曰必乱邦戒之深也
　　【坤下坎上】
　　程比序卦众必有所比故受之以比比亲辅也人必相亲辅然后能安比所以次师也　汴水赵氏曰八卦既重九五正位他卦固有阴阳胥比者然刚柔杂居未免分贰求其纯阴亲比无有间隔唯此卦为然故卦名比
　　莱按乾坤之后屯蒙需讼师各主一事而言未及大一统之义至此则乱定武成君临万国汤武之即位也师之后继以比者明其非揖让也
　　比吉原筮元永贞无咎【比毘至反】
　　程子曰筮谓决占卜度非以蓍龟也朱子指蓍龟而言莱按元永贞之徳有诸己者也乌用卜乎惟自审耳程子之言是也涑水司马氏曰比之道不可不善也不可不久也不可不正也有得天下之功无长天下之善非元也一时蒙其休百世不能安其利非永也势力而取之杂霸而治之非贞也汉上朱氏曰原再也慎之至也必再筮自审果有元永贞之徳然后可受天下之比而无咎也
　　不宁方来后夫凶
　　莱按元永贞比天下之徳也不宁方来受天下之比也后夫凶之义程朱不合进斋徐氏曰万国朝禹防风后至天下归汉田横不来也【程子曰求比之道不速而后则虽夫亦凶夫刚立之称传曰子南夫也又曰是谓我非夫朱子曰此交已固彼来已晚而得凶矣又答或问曰人己相比已后于众强去求比岂不为人所恶是取凶也左传崔武子娶妻卜卦云入于其宫不见其妻凶人以为凶也武子云先夫已当之矣彼云先夫则此云后夫正是一様语阳便是夫阴便是妇后夫凶言九五既为众阴所归若后面更添一个阳来则必凶古人如袁绍刘馥刘繇刘备之事可见两雄不并栖之义也程朱不合如此】
　　彖曰比吉也比辅也下顺从也
　　莱按比吉也三字程不作衍文本义作衍文王昭素衍一也字汴水赵氏曰吉者卦之义辅者吉之由两举卦名自有两义从程子
　　原筮元永贞无咎以刚中也不宁方来上下应【叶雍】也莱按以刚中也指九五不宁方来以下方指人来比五故曰上下应
　　后夫凶其道穷也
　　云峯胡氏曰凡应字谓刚柔两爻此则上下五阴应之又一例也其道穷者上独不应也
　　莱按一阴一阳之卦成卦之由専在一爻二体其余义也如师彖传先发刚中而应次及行险而顺比彖传専取五阴比一阳之义大象始及地上有水先儒以二体为主将爻作余义与孔子不合
　　象曰地上有水比先王以建万国亲诸侯
　　莱按比大一统之卦也孔子以卦建之义归之万国约畧之辞王莽置万国可笑若此【按大象称先王七比豫观噬嗑复无妄涣是也称上一剥是也称大人一离是也称君子五十三君子者合帝王卿大夫士皆可当其事致其功也泰之裁成辅相姤之施命四方非后不能任矣剥厚下安宅不必后也亦非士所能也故曰上离称大人何哉离继明之君也非卿大夫敢当也然未成其为君也曰大人先王指尧舜禹汤文武言也曾行其事乃居其名】
　　初六有孚比之无咎有孚盈缶终来有他吉
　　莱按比道贵早初则归附之最先者况又诚乎盈缶者充其诚之量也观后至之凶则知初之吉观后至之无终则知初之终来有他吉他吉非分之福不可量也如萧曹之比汉髙耿邓之比光武是也若韩信之请王彭越之弗防媿有孚之义矣讵能终乎
　　象曰比之初六有他吉也
