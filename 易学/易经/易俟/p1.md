<!-- { "loadSidebar": true } -->
　　钦定四库全书　　　　经部一
　　易俟　　　　　　　　易
　　提要
　　【臣】等谨案易俟十八卷
　　国朝乔菜撰莱字石林寳应人康熙己未召试博学鸿词官至翰林院侍读是书襍采宋元以后论易诸家旧说而防以己意前列诸图不主邵子河洛先天后天方圆横直之説于变卦亦不取虞翻以下诸家而取来知徳之反对其解经多推求人事证以古今之治乱得失如谓履卦六三为成卦之主而引莽卓安史解咥人之凶谓三百八十四爻惟离九四最凶而引燕王旦建成元吉髙煦为证谓小畜九三为小人笼络君子而引温体仁文震孟近事为説葢防取于伊川易传诚斋易传之间不为杳防之谈者虽未必一一尽合而理闗法戒胜于空言天道心体遁入老庄者多矣惟观卦六四象下备引顾炎武方音之説则非未见音学五书者而象传协韵仍从吴棫之旧则为不可解耳经文用王弼之本惟解上经下经而系词以下则一槩阙如葢宗防主于随爻阐义故余不及焉非脱佚也乾隆四十三年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　易俟图　　　　　　　翰林侍读乔莱撰

　　莱按大传曰古者庖羲氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情河图者鸟兽之文而已大传曰河出图洛出书圣人则之则河图者观鸟兽之文而已儒者舍仰观俯察近取逺取之道谓伏羲本河图以画卦亦惑已孔子曰凤鸟不至河不出图是河图之出与凤鸟之至同为祥瑞而已凤可不时而至图亦可不时而出何必因作易而始出哉孔子曰五十以学易可以无大过矣文言释爻辞皆言理不言象学者可知所从事矣乃不究心于进退存亡吉凶悔吝之故求之荒忽不可知之图不谓之惑不可也金华宋先生论河图洛书详因附录于后【或问于宋濓曰闗子明云河图之文七前六后八左九右洛书之文九前一后三左七右四前左二前右八后左六后右邵尧夫云圆者星也厯纪之数其肇于此乎方者土也画州井地之法其昉于此乎是皆以十为河图九为洛书唯刘长民所传独反而置之则洛书之数为十河图之数为九矣朱子发深然其説厯指序其源流以为濮上陈抟以先天图传种放放传穆脩脩传李之才之才传邵雍放以河图洛书传李漑漑传许坚坚传范谔昌谔昌传刘牧脩以太极图传周敦颐敦颐传程颢程颢其解易大传大槩祖长民之意至于新安朱元晦则又力诋长民之非而遵闗邵遗説且引大戴礼书二九四七五三六一八之言以证洛书以为大传既陈天地五十有五之数洪范又明言天乃锡禹洪范九畴则九为洛书十为河图夫复何疑其説以经为据似足以破长民之惑临卭魏华父则又疑元晦之説以为邵子不过曰圆者河图之説方者洛书之文且戴九履一之图其象圆五行生成之图其象方是九圆而十方也安知邵子不以九为图十为书乎朱子发张文饶精通邵学而皆以九为图十为书朱以列子为证张以邵子为主干凿度张平子传所载太乙下行九宫法即所谓戴九履一者则是图相传已久安知非河图也及靖士蒋得之著论以先天图为河图五行生成数为洛书戴九履一图为太乙下行九宫华父则又以为刘取太乙图为河图诚有可疑先天图卦爻方位缜宻亭当乃天地自然之数此必为古书无疑乃仅见于魏伯阳参同陈图南爻象卦数犹未甚白至邵而后大明得之定为河图虽未有明证而仆亦心善之则是华父虽疑元晦之説而亦无定见也新安罗端良尝出图书示人谓建安蔡季通传于青城山者图则阴阳相合就其中八分之则为八卦书则画井又于方圈之内絶与前数者不江东谢枋得又传河图于异人颇祖于八卦而坎离中画相交流似于方士抽坎填离之术近世儒者又有与太极图合者即河图之説又有九十皆河图而有一合一散之异洛书既曰书而决非图之説夫图书乃儒者之要务若数者之不同何也濂应之曰羣言不定质诸经圣经言之虽万载之逺不可易也其所不言者固不强而通也易大传曰河出图洛出书圣人则之书顾命篇曰河图在东序论语子罕篇曰河不出图其言不过如是而已初不明言其数之多寡也言其数之多寡者后儒之论也既出后儒宜其纷纭而莫之定也夫所谓则之者古之圣人但取神物之至著者而画卦陈范苟无图书吾未见其止也故程子谓观兎亦可以画卦则其他从可知矣初不必泥其图之九与十也不必推其即太乙下行九宫法也不必疑其为先天图也不必究其出于青城山隠者也不必实其与太极图合也唯刘歆以八卦为河图班固以洪范初一至次九六十五字为洛书本文庶防近之盖八卦洪范见之于经其防甚明若以今之图书果为河洛之所出则数千载之间孰传而孰受之至宋陈图南而后大显邪其不然也昭昭矣或曰子之所言善则善矣若郑康成据春秋纬文所谓河以通干出天苞洛以流坤吐地符河龙图发洛龟书感河图有九篇洛书有六篇者将果足信乎濂曰龟山杨中立不云乎圣人但言图书出于河洛何尝言龟龙之兆又何尝言九篇六篇乎此盖康成之陋也此所以啓司马君实及欧阳永叔之辨而并大传疑非夫子之言也或云杨雄覈灵赋云大易之始河序龙马洛贡龟书长民亦谓河图洛书同出于伏羲之世程子亦谓圣人见河图洛书而画八卦然则孔安国刘向父子班固以为河图授羲洛书锡禹者皆非欤濂曰先儒固尝有疑于此揆之于经其言皆无明验但河图洛书相为经纬八卦九章相为表里故蔡元定有云伏羲但据河图以作易则不必预见洛书而已逆与之合矣大禹但据洛书以作范则亦不必追考河图而已暗与之符矣诚以此理之外无复他理也不必寘疑于其间也或曰世传龙图序谓出于图南若河图由图南而当以龙图解河图可也而容城刘梦吉力辨其伪焉何哉濂曰龙图序非图南不能作也是图南之学也而非大易河出图之本防也八卦之设不必论孤阴与寡阳也不必论已合之位与未合之数也或曰然则易之象数舍河图将何以明之濂曰易不云乎大衍之数五十其用四十有九又曰干之防二百一十有六坤之防百四十有四此固象数之具于易然也不必待河图而后明也或者无辞以对濂因私记其説而与知易者证焉】

<经部,易类,易俟,易俟图>
　　震川归先生曰易图非伏羲之书也此邵子之学也邵子曰一分二二分四四分八八分十六十六分三十二三十二分六十四如根之有干干之有枝愈大则愈少愈小则愈繁也后之儒者引大传易有太极是生两仪两仪生四象四象生八卦为据指大为图説归先生曰因而后有图非传为图説也莱按归先生之言是也使横图而果为伏羲画也则八分十六十六分三十二三十二分六十四孔子之传且详言之矣不应至四象生八卦而止也况此图邵子得之李挺之挺之得之穆伯长伯长得之陈希夷授受固有据也希夷以前伏羲以后孰传而孰受之耶考邵氏经世书辨惑曰陈搏字图南亳州真源人唐末进士厯五季乱隠华山宋太宗赐号希夷先生其易学主意言象数四者不可阙一具见于圣人之经不烦文字解説止有一图寓阴阳消长之数与卦之生变图亦非创意所作孔子系辞述之明矣观此则因传而有图不其然欤
<经部,易类,易俟,易俟图>
　　邵子方圆图皆从横图来规而圆之以象天也矩而方之以象地也其圆图分横图自干至震之卦左旋而列于左分横图自巽至坤之卦右旋而列于右其位则干南坤北离东坎西艮西北兑东南震东北巽西南其序则干一兑二离三震四巽五坎六艮七坤八其左旋者列干于一【泽天诸卦以次列焉】列兑于二【列天泽履于一诸卦次兑而列焉余仿此】列离于三列震于四其右旋者曰巽曰坎曰艮曰坤而五六七八之位如左旋例以故乾坤复姤适居上下之中合于干尽午中坤尽子中离尽卯中坎尽酉中阳生子中极于午中阴生午中极于子中之义而节气之流行寓焉其方图割横图为八居圆图之内象地在天中也其一层干与坤斜对否泰者天地之交也合否泰之斜对而成四隅是四隅皆天地之蟠际也其二层兑与艮斜对咸损者山泽之交也合咸损之斜对而成四隅是天地之内皆山泽之流峙也其三层离与坎斜对既济未济者水火之交也合旣济未济之斜对而成四隅是天地之内皆水火之升降也其四层震与巽斜对恒益者风雷之交也合恒益之斜对而成四隅是天地之内皆雷风之鼓荡也而由内达外又合于雷动风散雨润日暄艮止兑説干君坤藏之义圆图则八卦之上各加八卦方图则八卦之下各加八卦

<经部,易类,易俟,易俟图>
