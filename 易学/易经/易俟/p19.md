<!-- { "loadSidebar": true } -->
　　九三良马逐利艰贞曰闲舆卫利有攸往【曰读为日】
　　莱按三健之极也极则当变与上无应不相畜者又皆阳也可进也良马逐之象曰马行也曰艮善行也曰逐非一马也三逐上以进二阳又逐三以进也何以信二阳之进也上爻辞曰何天之衢无不通也二阳岂终不通者故信其逐三以进也斯时也不可有易心焉戒以艰不可有过举焉戒以贞舆所以载也卫所以防也闲惧弗固也惧弗备也然犹惧其疎也更日闲之庶几其往而利也嗟乎初曰利已戒其进也二曰脱輹喜其不进也三曰良马逐又惧其进而蹶也养贤之时贤之难进如此可慨也已　坤为舆而象舆者皆见于干爻何也坤言舆象其载也干言舆象其行也项氏曰卫武卫也周人之舆有六等之备戈也人也殳也防也矛也轸也
　　象曰利有攸往上合志也
　　莱按贤之进也不有上之合志其亦何所往哉
　　六四童牛之牿元吉【牿古毒反】
　　程传四应初畜初者也初居最下阳之微者微而畜之则易制犹童牛而加牿也牛之性觝触以角始角而牿之使觝触之性不以象六四止恶于未之前大善之吉也【项氏曰告説文云牛角横木也引易童牛之告为证告从牿者别是一字説文云牛马牢也此告不当从牛】
　　莱按杂卦曰大畜时也曷言乎时也隂受制于阳者干阳之尊受畜于四五两隂何哉曰五居尊位四为大臣不得不聴其畜也时为之也
　　象曰六四元吉有喜【叶戏】也
　　程传天下之恶已成而止之则上劳于禁制而下伤于刑诛故畜止于未之前大善而吉故可喜也
　　六五豮豕之牙吉【豮符云反】
　　程子曰六五居君位止天下之邪恶者夫以亿兆之众欲力以制之虽密法严刑不能胜也圣人操得其要则不劳而治其用若豮豕之牙所以吉也莱按旧説豕躁物而牙猛利豮去其势也牙虽存躁自止也或曰豮牙不生也或曰牙非齿也埤雅云以杙系豕也项先生曰告以制牛则牙以制豕可知矣瞿唐来氏曰船系缆桩曰橜亦曰杙牙桩上杈牙也　汴水赵氏曰制天下之变贵静而不贵动回天下之势在机而不在力幅员至广人情不齐使大君不得执要御详之机物物而畜之事事而制之劳亦未有济也然五之吉不大于四者牿牛则制于初以养其性豮豕则因养其体而伤其肤犹之小人之为恶不威不惩五刑之用随宜而施虽曰遂吾并生之欲要非圣人之得已
　　莱按三言马干为马也四目初为牛五目二为豕二体中无此象也先儒曰干之初自坤变也曰牛干之二坎中爻也曰豕将无妄之或系之牛亦自坤而变睽之见豕负涂亦自坎而来耶吁何其凿也易之立象尽意也逺取诸物者何所不取非广八卦之象所能尽也且夫干为马者象其健也坤为马者象其顺也若善鸣若馵足若作足若的颡又有震之象焉若美脊若亟心若下首若薄蹄又有坎之象焉一物也四卦之义具焉则牛与豕岂坤与坎之所可拘耶又如遯之二曰黄牛之革先儒曰黄中色牛顺物指六二言也革之初曰黄牛之革先儒亦曰黄中色牛顺物于初九之义何取焉又如姤之初曰赢豕孚蹢躅纵索之互卦错卦变卦终不能得坎之义虽汉上朱氏瞿唐来氏之论象亦至此而穷已是故圣人因意而有象后人贵因象以见意黄牛之革意在坚靭不在中顺何也黄牛中顺黄牛之革不中顺也犹之童牛豮豕象也制之于早意也坤与坎何与焉而姤之言豕者贱之也忧之也不在坎也推之无妄之牛睽之豕又何必指为变离错坎以强求其合也来氏之易论反对者余所取也孔子所已言也以互卦变卦错卦论象者余不取也孔子所未言也朱子杂乱穿凿易之莠也
　　象曰六五之吉有庆【叶腔】也
　　平甫项氏曰喜者据已言之庆则其喜及人
　　上九何天之衢亨
　　本义何天之衢亨言其通达之甚也双峰胡氏曰衢路也艮为径路在上曰夫衢来按何讶之也曷讶也干阳被畜郁郁久矣畜极而通豁达无碍讶之者喜之也
　　象曰何天之衢道大行【叶杭】也
　　白云郭氏曰观童牛之牿则知有厉利已矣观豮豕之牙则知舆説輹矣观良马逐则知何天之衢亨矣汴水赵氏曰行于地者有彊域之限山川之阻行
　　于天者无畔无际唯其所之犹大贤而在髙位君臣一徳言聴计从道之大行者也
　　【震下艮上】
　　程传颐序卦物畜然后可养故受之以颐
　　颐贞吉观颐自求口实
　　本义颐口旁也口食物以自养故为养义为卦上下二阳内含四隂外实内虚上止下动颐之象养之义也贞吉者得正则吉观颐谓观其所养之道自求口实谓观其所以养身之术皆得正则吉也【莱按观其所养以养人言】
　　彖曰颐贞吉养正则吉也观颐观其所养也自求口实观其自养也
　　平庵项氏曰观其所养指上九言观其自养指初九言初上二阳上下两卦之主爻非夫子赞辞明白则后儒必不分作养人养已两条也
　　天地养万物圣人养贤以及万民颐之时大矣哉本义极言养道而赞之
　　象曰山下有雷颐君子以慎言语节饮食
　　本义二者养徳养身之切务
　　莱按言语口之所出饮食口之所入皆从颐义
　　初九舍尔灵观我朶颐凶
　　莱按颐以正为吉初正而凶何也曰初动体也在下而动动于欲也隂不能养人阳养人卦唯二阳上九在上足以养天下初九在下亦足自养乃动于欲而朶颐焉凶之道也周公设为上九之词曰舍尔灵观我朶颐诮之也朱子曰灵不食之物朶颐欲食之貌是有贵而不自珍也象故以不足贵薄之平甫项氏曰凡我字指成卦之主而言初上皆成卦之主也上言我指初为尔
　　象曰观我朶颐亦不足贵也
　　莱按二三之凶为小人戒也初之凶为君子惜也
　　六二颠颐拂经于丘颐征凶
　　莱按旧説释颠字为颠倒若然二颠而凶宜也四颠而吉何以称焉瞿唐来氏曰颠顶也指上九也玩四小象颠颐之吉上施光也则颠之指上九也明矣上九天下由之以养也颠颐也君不养人而臣养人拂经也东谷郑氏曰丘聚也言求养于上者之多也若六二者亦征而求贤于上凶之道也小象单提出征凶二字其义可见盖二五正应又皆隂也类也求养于上失其类矣安得不凶
　　象曰六二征凶行失类也
　　莱按小象提出六二二字犹之比之初六大有上九六四当位之类皆爻位便可取义不必论其词也二五正应二亦求养于上失类凶也
　　六三拂颐贞凶十年勿用无攸利
　　莱按爻辞十年勿用无攸利象又曰道大悖非寻常拂乎养之道者所可论也盖上九大臣也虽天下由之而养自趋附者而言则党于权门无复乃心王室者圣人所深恶也二三皆拂经而三之凶甚于二者何哉三正应党之甚深二非正应党之尚浅也三何以贞也曰正应也虽正应亦凶也此如荀彧之党曹操贾充之党司马懿刘穆之之党刘裕也十年数之终十年勿用终不可用也大悖于道有何时而可用耶
　　象曰十年勿用道大悖也
　　六四颠颐吉虎视耽耽其欲逐逐无咎
　　莱按下三爻皆待养于人者上三爻皆有养人之责者四大臣隂柔不能养人不能吉也赖上九养人人皆得上九之养则四不能养人之咎无之矣瞿唐来氏曰物之自养于内者莫如待养于外者莫如虎自养于内初舍之故凶虎待养于外上施之故吉惟上之施者甚博而下之待养者虽耽耽而视逐逐而来皆有以给之而无难此四之所以吉而无咎也盖一人当国泽及四海同时大臣分其功不任其咎故有此象而孔子曰上施光终归美于上矣【虎视二句难解程子曰立威严也朱子非之或问下而専求而继之义朱子又曰虽恁地解毕竟理防不得东坡谓四养初九如孙权之养刘备也此譬殊佳又与上施光不合忆曩修明史见景帝时大饥督漕都御史王竑赈江淮间甚有恩山东河南饥民闻而就食者至数百万竑尽所属仓库赈之不足又凤阳仓米主者不从竑按剑曰不过十日此数百万人非死则乱耳某愿以一命活数百万命汝不与米斩汝矣于是尽仓米民得存活竑上疏伏罪帝曰好都御史否则饥壊吾民矣观此则耽耽可畏也逐逐难继也非上施之不匮难免咎矣可悟此爻之义又如崇祯元年延绥大饥人相食给事中刘懋兵部尚书李继贞上疏请帑金十万赈之不报寻致流贼之祸圣人于颐虎视耽耽之象无以养之将咥人也使当国大臣能主持赈贷明亦何遂亡国此由颐上九之大有庆也】
　　象曰颠颐之吉上施光也
　　六五拂经居贞吉不可涉大川
　　莱按二拂经三拂颐五拂经此三爻皆言拂何也曰五颐之主也能养贤以及万民则天下之养皆正矣乃隂柔不能养人反借上九之阳拂于经矣五拂于经不能养人人亦不向五求养不向五求养则别有所求矣不附于君附于臣是二三之拂经皆由于五也然上非有邪心也惟顺以从之而居贞焉吉之道也不能养人不能大事矣况涉险乎故曰不可涉大川此如太甲之从伊尹汉昭之从霍光后主之从诸葛亮也
　　象曰居贞之吉顺以从上【叶常】也
　　上九由颐厉吉利涉大川
　　莱按隂不能养人卦惟二阳初在下无位能养人者惟上九一爻是天下皆由上以养也虽然养人者君之事也君之事而臣擅之危道也知其危则吉矣五曰不利涉大川上曰利涉大川五不能养人可济险乎天下由上而养何险之不可济耶
　　象曰由颐厉吉大有庆【叶腔】也
　　莱按周公于干之三曰惕曰厉于豫之四曰勿疑于颐之上亦曰厉皆戒之也孔子于干之三曰行事曰及时于豫之四曰大得志于颐之上曰大有庆皆幸之也孔子局外也以济世为心值相臣之得志行道者故深幸之周公局中也以功髙为虑值相臣之勲名震主者故深危之圣人之情见乎辞矣
　　【巽下兑上】
　　程传大过序卦曰颐者养也不养则不可动故受之以大过
　　莱按上经首乾坤终坎离乾坤天地也坎离水火也天地之终终于水火也下经首咸恒终既济未济咸恒夫妇也既未济亦水火也男女之终亦终于水火也上经大过之后继以坎离下经小过之后继以既未济可知天人之道皆不可过也过则尽矣大过以世道言盛过而衰以人身言壮过而老也
　　大过栋桡利有攸往亨
　　隆山李氏曰四阳横而居中有栋之象而上下二隂柔而无力是上无所附而下无所寄也安得不桡大壮凡四阳而在下者亦壮故上栋下宇取诸其象者得所载也今大者过乎刚而无所附小者过乎柔而不能载是栋将压而危之甚也杂卦曰大过颠也大厦之颠非一木所能支是必过而求济然后可故曰利有攸往亨
　　彖曰大过大者过也
　　平甫项氏曰凡卦之彖辞兼备众义不必穿为一説也如大过二字自是泛言万事大者过也凡大者皆是非一端也栋桡二字则以六爻之象言之中四爻强初上二爻皆弱有栋桡之象此则祸变之大者也利有攸往亨五字则以六爻之才言之中四爻刚虽大过而得时措之中初上二爻又能巽而説不失人心故利于有行虽遇大变而可以亨此则才略之大者也巽而説之下加行字者就大过言之也过字在序卦训为动为行能以巽説而行于大难之中是以利有攸往也
　　栋桡本末弱也
　　程传谓上下二隂衰弱阳盛则隂衰故为大者过在小过则曰小者过隂过也
