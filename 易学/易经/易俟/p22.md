<!-- { "loadSidebar": true } -->
　　莱按以反对言刚上者咸下卦之艮上而为恒之震也柔下者咸上卦之兊下而为恒之巽也刚上柔下分之常也以卦象言迅雷风烈交助其势气之常也以卦体言男动于外女巽于内理之常也以卦画言刚应乎柔柔应乎刚情之常也兼此四者卦之所以名恒也　东谷郑氏曰咸亦刚柔皆应独于恒言之何哉咸无成心恒有定位也
　　恒亨无咎利贞乆于其道也天地之道恒乆而不已也莱按彖言亨无咎利贞者乆于其道也乆而不于其道不亨也有咎也非贞也治术之杂霸学术之异端乆于此非道也道也者建诸天地而不悖也天地之恒乆不已亦此道也
　　利有攸徃终则有始也
　　莱按终则有始者无不流行之天地无不变通之圣贤有攸徃则乆无所徃则不能乆也元而亨而利而贞贞而复元此其所以乆也通其变使民不倦神而化之使民宜之此其所以乆也非夫子指出终则有始之义儒者必将谓利有攸徃者利于啓行也于恒何涉哉
　　日月得天而能乆照四时变化而能乆成圣人乆于其道而天下化成观其所恒而天地万物之情可见矣本义极言恒乆之道
　　象曰雷风恒君子以立不易方
　　东谷郑氏曰雷以动之风以散之风雷非常物也以非常之物而系于常又曰君子立不易方何也道者常与变而已君子先立乎其常然后能尽其变其常之不立而曰吾将变以趋时者无忌惮之人也君子观象以雷风为常则当立不易方能不易方则凡雷之动风之散虽曰不常无非道之常也
　　初六浚恒贞凶无攸利
　　莱按初何言浚恒也曰巽体也善入浚恒也东谷郑氏曰君子诚其心而后交度其德而后求于始而求之深盖未施而责其报未孚而要其诚虽正亦凶而无所利也【莱按先儒谓初四正应四震体也善动变乎常矣初尚深以求之是以凶也程子曰世之责望故索而致悔吝者皆浚恒也莱按在故素相应庭说于始求深之义未合故旧之人责望纵深何遂凶而无攸利也始求深者如贾谊新进少年便欲变法改度至于痛哭流涕又如刘蕡对防小臣直陈宗社大计触犯时讳两人者虽正亦凶无攸利也】
　　象曰浚恒之凶始求深【叶冲】也
　　莱按交浅者不可言深初恒之始也而求之深宜其凶矣
　　九二悔亡
　　莱按悔亡者有可悔而亡之也二之可悔者安在哉曰以九居二防防乎乆非其道矣以其中也故得亡之【沙随程氏曰火壮九二解初六恒九二皆不着其所以然盖以爻明之也】
　　象曰九二悔亡能乆中也
　　莱按二以阳居隂四亦以阳居隂皆乆非其位者二悔亡四无禽则中不中之别耳云峰胡氏曰九二提出能乆中三字诸爻不中故不乆也
　　九三不恒其德或承之羞贞吝
　　莱按不恒其德有德者也惜其不恒耳士大夫之改节易行者亦可羞已程子曰或者不知其何人之辞承奉也人皆奉而进之也此如隋之苏威五代之冯道凶则不凶人人得而唾骂之吝之至也
　　象曰不恒其德无所容也
　　莱按无所容深恶痛絶之词离之四无所容于国典也恒之三无所容于名教也
　　九四田无禽
　　程传人之所为得其道则乆而成功不得其道则虽乆何益故以田为喻言九之居四虽使恒乆如田猎而无禽兽之获谓徒用力而无功也
　　象曰乆非其位安得禽【叶穷】也
　　六五恒其德贞妇人吉夫子凶
　　莱按三曰不恒其德五曰恒其德曰其德皆三五自有之德也三以阳刚为德当恒昔也而不恒焉是可吝也五以隂柔为德不当恒者也而恒焉是以凶也妇人吉衬出夫子凶来五君位也妇人耶夫子耶其凶可知
　　象曰妇人贞吉从一而终也夫子制义从妇凶也莱按爻辞与屯五义同孔子发出从妇之义如唐髙宗之从武后凶何如之
　　上六振恒凶
　　莱按恒之初不宜深也而浚恒焉是以凶也恒之上不宜动也而振恒焉是以凶也上何以振恒也程子曰居恒之极在震之终恒极则不常震终则过动也如秦皇汉武之躁妄王莽之纷更王安石之扰乱皆是也　隆山李氏曰咸恒二卦其象皆善而六爻之义鲜有全吉者盖以爻而配六位则隂阳得失承乗逆顺之理又各不同故也
　　象曰振恒在上大无功也
　　莱按振恒所以图功也曰大无功天下本无事庸人自扰之此之谓矣
　　【艮下干上】
　　程传遯序卦恒者乆也物不可以乆居其所故受之以遯　隆山李氏曰隂阳寒暑之运各有时方隂道长盛乃小人得势之时君子要须隠忍逊避以待天定终以必胜不然不胜其忿尽力以抗之是不知天时必取凶败犹汉元成之时恭石显得势于内而萧望之刘向朱云之徒不逊其迹以避终以及祸桓灵之际曹节王甫得志于内而李膺陈蕃窦武之徒不逊其迹以避终被诛戮此二隂浸长君子所当遯也
　　莱按二十四卦之义皆扶阳抑隂进君子退小人而三百八十四爻之中小人之尤者小畜之四遯之二也一隂畜五阳如李林甫当国朝臣尽入其牢笼也四阳避二隂如王安石得君羣贤皆遁于草泽也先儒因其君臣固结悮认为君子嗟乎君臣之固结不深小人何能得志而害君子耶指小人为君子则两爻之义晦两爻之义晦则两卦一隂畜五阳四阳避二隂之义亦晦两卦之义晦并六十四卦扶阳抑隂进君子退小人之义皆晦矣是不可不辨
　　遯亨小利贞
　　白云郭氏曰二隂浸长不利君子进则否而遯则亨也　单氏曰三隂进而为否然后不利君子贞二隂方进而未至于否犹可小利贞也【中溪张氏曰遯字从豚从走埤雅曰豚微物而遁逸盖遯取豚之遁逸也遯退也隂进阳退此君子见防而作之时也然身之穷乃道之亨也小利贞程子作小事言朱子作小人言门人问曰易中小字未有以为小人者如小利有攸徃小贞吉】
　　【之类皆大小之小也朱子曰经文固无此例以彖传推之是指小人而言程朱不合从程子】
　　彖曰遯亨遯而亨【叶滂】也
　　莱按遯而亨不遯则不亨也
　　刚当位而应与时行【叶杭】也
　　莱按刚当位九五当天子之位也应应二也五不应二二焉能得志二小人也五曷为应之孔子曰与时行也虽人君亦在气数之中圣人为之短气临遯相消长之卦临曰刚中而应幸之也遯曰刚当位而应惜之也
　　小利贞浸而长也【长丁丈反】
　　莱按二隂浸长君子尚可大事乎故小利贞圣人于豫曰利建侯行师于益曰利用为大作时可大事而大事也于睽曰小事吉于小过曰可小事不可大事时可小事而小事也遯而亨者见防之道小利贞者救世之心迨否之不利君子贞剥之不利有所徃始遯世而无闷矣【程子曰圣贤之于天下虽知道之将废岂肯坐视其乱而不救必区区致力于未极之间强此之衰艰彼之进王允谢安之于汉晋是也朱子曰伊川说小利贞尚可有为隂已浸长如何可以有为所说王允谢安之于汉晋恐也不然王允只筭杀了董卓谢安乘王敦之老病皆是他衰微时节不是浸长之时也朱子虽驳程子如此然以程子为是】
　　遯之时义大矣哉
　　双湖胡氏曰遯以二隂之长成卦以四阳之遯得名易为君子谋名卦必以阳为主如是则时义之大亦以阳之能遯为大也
　　象曰天下有山遯君子以远小人不恶而严【远袁万反】莱按远小人先儒多作遯而避之若总是遯而避之则不恶而严用不着矣当作敬鬼神而远之远字看近固足以防名恶亦足以取祸不恶而严乃是第一善处之方
　　初六遯尾厉勿用有攸往
　　莱按既济未济上爻皆濡其首初爻皆濡其尾初尾之象也遯宜早宜前尾而在后危道也当晦处静俟不可有所往也不往即遯也
　　象曰遯尾之厉不往何灾【叶兹】也
　　莱按中爻有位者也以能去为遯初爻无位者也以不往为遯
　　六二执之用黄牛之革莫之胜说【胜音升说传如字木义吐活反】莱按先儒之释黄牛之革也曰黄中色牛顺物因中顺二字误认六二为君子不知黄牛中顺黄牛之革不取中顺之义取坚靭之义象二五交孚固结而不可解故曰莫之胜说也嗟乎二五之固结不深则小人之势何由而长君子又何必遯而避耶先儒谓二有必遯之志是大不然四阳之遯由于二也二遯乎哉故诸爻皆言遯二独不言遯也不言吉凶何哉浸长之时不凶也然终非小人之福故不言吉先儒中惟东谷郑氏双湖胡氏微发斯防【郑氏曰所以成遯者二隂也初则戒以勿用有攸往二则备言固结其君之情状盖二所居者中位而应乎君所守者柔顺而从乎君执是二者而用之其固至于不可胜说说解屯革固也此其意将以害君子也胡氏曰遯以二隂之长成卦而以四阳之遯得名故初遯则厉二不言遯三四五上皆言遯岂非以隂爻无取于遯之义欤】
　　象曰执用黄牛固志【叶持】也
　　莱按小畜之四孔子曰上合志遯之二孔子曰固志合志则小人能畜君子固志则君子当避小人
　　九三系遯有疾厉畜臣妾吉【畜许六反】
　　莱按三曷系也曰比于二也君子既与小人比不能絶之以遯君子之疾也疾害切于身而不能去也曷厉也曰小之败厥身名大之祸延家国也又曷言畜臣妾吉也东谷郑氏曰小人之欲在宠利而已不以宠利饱其欲而禁之太甚所以滋小人之祸也剥之五曰以宫人宠遯之三曰畜臣妾吉其义一也孔子曰不可大事谓当以臣妾畜二隂被以恩私去其事权则处之得其道矣
　　象曰系遯之厉有疾惫【叶敝】也畜臣妾吉不可大事也莱按小畜之三比四而有脱辐之伤遯之三比二而有系遯之疾小人之不可近也
　　九四好遯君子吉小人否【好呼报反否传音鄙本义方有反】
　　莱按四大臣之位当二隂浸长之时见防而作舍髙爵厚禄以去好遯也此君子之吉非小人所能也如安石将用韩魏公辞宰相司马温公不拜枢宻合此爻之义
　　象曰君子好遯小人否【叶坯】也
　　莱按二隂浸长之时未有小人而遯者曰小人否明好遯者之为君子也
　　九五嘉遯贞吉
　　莱按先儒谓遯非人君之事不主君位言是殆不然圣人以六十四卦象天下后世之事何所不尽耶以君道论遯吴太伯之逃伯夷叔齐之去让国也君也遁之嘉美者也又使鲁隠公肯遯而让桓明景帝肯遯而让英宗贞而吉矣孔子曰正志若太伯夷齐可谓正其志者
　　象曰嘉遯贞吉以正志【叶持】也
　　上九肥遯无不利
　　莱按上九以刚健之才居卦之终在事之外遯之最善者曰肥遯肥者寛裕自得之意遯而若此何所不利此如范蠡之归五湖疏广疏受日市牛酒召故人髙防庶合兹爻之义若陶潜之辞彭泽范粲之寝路车其身遯其志苦也管宁之居辽东袁闳之筑土室忧心危虑患深也张良之从赤松子游李泌之归衡山未能出事之外也未能忘戒惧也未可以为肥也
　　象曰肥遯无不利无所疑也
　　云峰胡氏曰三有所系则疾上无所疑故肥　平庵项氏曰下三爻艮也主于止故为不往为执革为系遯上三爻干也主于行故为好遯为嘉遯为肥遯也
　　【干下震上】
　　程传大壮序卦遯者退也物不可以终遯故受之以大壮为卦震上干下干刚而震动以刚而动大壮之义也阳大也已过中矣大者壮盛也
