<!-- { "loadSidebar": true } -->
　　程上九居蛊之终无应于下处事之外是贤人君子不偶于时而髙洁自守不累于世务者也故云不事王侯髙尚其事士之髙尚亦非一道有懐抱道徳不偶于时而髙洁自守者有知止足之道退而自保者有量能度分安于不求知者有清介自守不屑天下之事独洁其身者所处虽有得失小大之殊皆髙尚其事者也
　　象曰不事王侯志可则也
　　莱按居蛊之终在事之外在事中者以事为事在事外者以不事为事也渐之上曰其羽可仪蛊之上曰其志可则髙蹈者流见重于圣人如此此盛世不可无巢由乱世不可无管幼安乱极而治之世不可无严子陵也
　　【兊下坤上】
　　程临序卦有事而后可大故受之以临临者大也韩康伯曰可大之业由事而生二阳方长而盛大故为临也
　　莱按传曰临刚浸而长则成卦之义在二阳浸长也専二体者非　平甫项氏曰易之卦义不専取字训但因事立义耳人之所需者以饮食为急故需为饮食需不训食也人之所行以礼为重故履为礼履不训礼也治蛊者必有事故曰蛊者事也蛊自训壊不训事也能临物者必大故曰临者大也临自训涖不训大也
　　临元亨利贞至于八月有凶
　　莱按临取二阳浸长为义盖一阳之复虽亨而阳尚微至二阳其亨大矣天下无事不利于正而君子临小人尤不可不正虽四阳之壮尚有利贞之戒况二阳乎当是时方共幸阳之浸长矣圣人已垂浸消之象曰至于八月有凶提醒君子俾当盛虑衰早为之防也否无及已平甫项氏曰元亨利贞六阳之卦辞也八月有凶二隂之卦气也二阳方长虽未成干而已具干之徳亦未成遯而已伏遯之祸圣人岂好为豫言哉二阳之长必至于干者天道之当然也其长如此其消亦如此者亦天道之当然也抚消息盈虚之运者可不勉其所必至而防其所将及哉
　　曰临刚浸而长【长于大反】
　　汴水赵氏曰浸渐也犹水之浸其长有渐也
　　説而顺刚中而应【説音悦】
　　莱按二阳何以能临四隂也以卦徳言之説而顺也无乖拂也以爻义言之刚中而应也际明良也有其徳有其遇此其所以为临也
　　大亨以正天之道【叶斗】也
　　莱按元亨利贞干之四徳也干天也曰天之徳二阳之长天实为之临故具干四徳
　　至于八月有凶消不久也
　　莱按八月有凶其説有三何氏主建子之説从子至未八月为遯也孔氏主建丑之説自丑至申八月为否也禇氏主建寅之説自寅至酉八月为观也汴水赵氏曰否自与泰为消长不必临也云峯胡氏虽主八月为观之説然以观消临不若以遯消临也长民刘氏曰以遯之六二消临之九二何氏之説是也程子主何氏説从程子赵氏曰临之时刚方浸长圣人已垂浸消之戒如唐五王反正未几败于三思当知圣人不为过计
　　象曰泽上有地临君子以教思无穷容保民无疆莱按泽上有地临之象也临民之政无大于教养者或曰容保民无疆地也教思无穷属泽何哉兑之象曰君子以朋友讲习序卦曰入而后説之皆教之义也
　　初九咸临贞吉
　　隆山李氏曰山泽通气故山上有泽卦名为咸而泽上有地初二爻亦谓之咸隂阳之气相感也
　　莱按咸感也二阳虽长四隂未消感之而后临则不忌君子之进无心以为感庶几服小人之心如是则贞如是则吉
　　象曰咸临贞吉志行正也
　　莱按初之志行正者阳在下位求其志而已未施于事也二吉无不利见诸事矣
　　九二咸临吉无不利
　　莱按初曰咸临二亦曰咸临何哉位虽不同而君子临小人之道则一也感之而后临无心以为感善用其临者也二阳浸长时已利矣又善用其临吉无不利宜矣
　　象曰咸临吉无不利未顺命也
　　东坡苏氏曰二阳在下方长而未盛也四隂在上虽危而尚强也九二以方长之阳而临众隂隂负其强而未顺命从而攻之隂则危矣阳不能无损以咸临之而后吉阳得其志隂免于害故无不利莱按圣人于蛊于剥于复曰天行于无妄曰天命于泰曰命乱于否曰有命盖消长之机天实为之也临传曰天之道也小象曰未顺命也命天命也二阳浸长天意已回四隂尚负其强盛不知天命而不畏也唯咸以临之乃吉无不利否则起衅召争胜败未可知也此临小人大道理大作用为君子者不可不知
　　六三甘临无攸利既忧之无咎
　　莱按三何以称甘临也曰兑体也以甘言美意笼络君子此小人情态李林甫之口甜如蜜也小人为此凡以为例也君子守正不入牢笼亦何所利乎无所利有所忧矣能悔而忧之则无咎矣平庵项氏曰六三甘临而无攸利见君子之难悦也既忧之无咎又见君子之易事也处已严故不受不正之媚与人恕故不治既忧之人爻辞虽为六三言之亦可以见二阳之用心矣
　　象曰甘临位不当【平声】也既忧之咎不长也
　　六四至临无咎
　　汴水赵氏曰四髙位也下三爻皆其所治也至者至乎此也进至于此当临人之位也位当临人故得无咎
　　象曰至临无咎位当【平声】也
　　六五知临大君之宜吉【知音智】
　　莱按五何以称知临也为君之道在知人而已当临之时二阳虽长四隂未衰五居尊位应乃在二是在朝不少小人而五之所孚独君子也旧説以不自用而用人为知余以不用三四而用二为知也大君之宜莫过于此吉之道也乾坤之外复姤临遯泰否壮观夬剥十卦皆主隂阳消长而言君子小人之消长在臣道而主乎消长之机者君也临与遯相消长之卦遯隂之长在二临阳之长亦在二遯之五不应二君子何必避小人临之五不应二小人何能顺君子遯传曰刚当位而应惜之也临传曰刚中而应幸之也故知临重知人不重任人否则失卦义矣【明庄烈帝之二年魏党诛夷窜逐殆尽起用东林君子满朝矣乃君子戅直奏对多不称防独王永光周延儒温体仁善逢帝意帝疑诸君子而信三小人未几韩爌曹于汴乔允升辈尽去而国事日非矣大君之宜岂不以知人为重哉】
　　象曰大君之宜行中之谓也
　　莱按舜之大知曰用中故知临曰行中五有中徳二亦有中徳宜其应也
　　上六敦临吉无咎
　　隆山李氏曰以厚接物未有不安者故易之爻辞敦复无悔敦艮吉敦临吉
　　象曰敦临之吉志在内也
　　莱按非小象之志在内不知敦临之为二阳也至临之终敦厚以临二阳则君子之道长矣此其由临而泰也
　　【坤下巽上】
　　程观序卦临者大也物大然后可观故受之以观凡观视于物则为观【平声】为观于下则为观【去声】如楼观谓之观者为观于下也
　　观盥而不荐有孚颙若
　　本义观者以中正示人而为人所仰也九五居上四隂仰之又内顺外巽而九五以中正示天下所以为观盥将祭而洁手也荐奉酒食以祭也颙然尊敬之貌言孚信在中而颙然可仰也此卦四隂长而二阳消名卦系辞更取他义亦扶阳抑隂之意
　　莱按四隂盛长乃小人凌逼君子之卦唯九五中正居尊非小人所敢犯者圣人不取凌逼君子之义别取观仰君子之义而名卦曰观虽卦中本有此象此义而扶阳抑隂之义见矣盥而不荐有孚颙若象也借致祭时诚敬之象以形恭已南面之盛而过化存神之妙在其中矣论语曰使民如承大祭亦其证也
　　曰大观在上顺而巽中正以观天下
　　莱按卦不取消长之义者以阳爻居尊位也故孔子传大书特书以揭斯义曰大观在上正其位也尊之也曰顺以巽藏其用也予之也曰中正备其徳也美之也曰以观天下大一统也庆之也当位之阳如此彼四隂者敢萌异志耶
　　观盥而不荐有孚颙若下观而化也
　　莱按下之四隂本非善者五徳盛化神革其面且革其心故曰下观而化
　　观天之神道而四时不忒圣人以神道设教而天下服矣
　　本义极言观之道也四时不忒天之所以为观也神道设教圣人之所以为观也
　　象曰风行地上观先王以省方观民设教【省悉井反】
　　风行地上周及庶物先王体之为省方之礼观视民俗设为政教如齐之末业教以农桑卫之淫风教以礼别奢如曹则示之以俭俭如魏则示之以礼之是也【集程子三山刘氏】
　　初六童观小人无咎君子吝
　　卦以观示为义指九五也爻以观瞻为义观九五也初在下民之象其观也如童子之无所知识也百姓日用不知可矣君子而不着不察良可羞已无咎不足咎也【集朱子项氏赵氏】
　　象曰初六童观小人道【叶斗】也
　　六二闚观利女贞
　　闚观从门中观如妇人之观所见者狭也妇无公事知蚕织而已女无是非议酒食而已在女不失为贞非所论于男子也【集赵氏项氏】
　　莱按观之二中正应五亦爻之最善者周公不取此义但以闚观丑之可见爻之吉凶悔吝皆从卦义看出中正不中正正应不正应未可一例拘也
　　象曰闚观女贞亦可丑也
　　汴水赵氏曰观水者必于海观都邑者必之洛师观天下者必登泰山观言者必游圣门门闚壁聴观之丑也
　　六三观我生进退
　　莱按五曰观我生三亦曰观我生尊卑之殊邪正之别岂三之辞可同于五乎曰非也称我者指成卦之主而言也之二小畜之四是已观以五为主我指五也三不中不正之小人在下卦之上其志欲进而逼阳五居尊位未敢遽进观五之得失以为进退小人之伺君子亦密已三方观五五可不自观乎故亦曰观我生项氏曰凡论全卦之义皆以主爻为我主九二辞称我者二也小畜主六四辞称我者四也观以九五为主三所称之我即五也小过以六五为我中孚以九二为我皆统言一卦之义者需三解三二旅四以本爻之吉凶称我不在此例
　　象曰观我生进退未失道【叶斗】也
　　平甫项氏曰临二阳逼四隂九二咸以临之不敢遽进者以隂方强盛未顺命也观四隂逼二阳六三观以伺之不敢必进者以阳方中正未失道也此两象辞指所敌而言诸儒但求之本爻所以未得其説也称未者临终当为泰观终当为剥当斯时也特未而已
　　六四观国之光利用賔于王
　　莱按王辅嗣曰辟险尚逺趋时贵近四之谓矣大观在上国之光也而四近之观国之光也既观国之制度典章光华盛美宜賔于王朝效其智力致主泽氓此懐才抱徳者得志于时之所为也
　　象曰观国之光尚賔也
　　莱按尚賔美五也五不尚賔四何以观焉【顾炎武曰真谆臻不与耕清青相通然古人于耕清青韵中字往往读入真谆臻韵者当由方音之不同未可以为据也诗三百五篇并无此音孔子传易于屯曰虽磐桓志行正也以贵下贱大得民也于观曰观国之光尚賔也观我生观民也观其生志未平也是平正皆从民字读矣于革曰天地革而四时成汤武革命顺乎天而应乎人于兑曰説以利贞是以顺乎天而应乎人于节曰天地节而四时成节以制度不伤财不害民于系辞传曰君不密则失臣臣不密则失身几事不密则害成是成贞皆从人民臣字读矣至屈宋亦多此音离骚以名从均读卜居以耕名生清楹从身读九辩以清平生声鸣征成从人读而秦汉之书亦时有之又如天渊二字古与真谆同韵者也而干传形成贞宁皆从天读文言正精情平皆从天读讼传成正皆从渊读大畜传正从贤天读又萃传临晋姤三象传正从命读今吴人读耕清青皆作真音以此知五方之音虽圣人有不能改者】
　　九五观我生君子无咎
