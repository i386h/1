<!-- { "loadSidebar": true } -->
　　古为徐氏曰或曰阴阳交运否泰相仍时世然也虽艰贞勿恤如之何曰平陂往复者天运之不能无艰贞勿恤者人事之所当尽天人有交胜之理处其交履其防者必有变化持守之道若一诿之天运以为无预于人事则圣人之易可无作也
　　莱按无平不陂无往不复圣人到此也觉得无可如何提出天运必至之孚以警醒君子而悲天悯人之情见乎辞矣艰贞乃处衰乱大道理圣贤大学问明夷曰艰贞泰亦曰艰贞以处明夷之道处泰尚何咎乎彼之孚可以勿恤我之福可以长享矣平陂往复之义先儒论皆未确莱谓以地而言有南北有髙深无平不陂也以天而言日往月来寒往暑来无往不复也宋司马温公变新法有以党人报复为忧者公曰天若祚宋必无此事明王文成禽宸濠门人曰倘不济奈何文成曰纵不济亦只有此做法皆勿恤其孚之义也宋与明食两先生之福矣天地有气运圣贤有补救知而不为是计私避害矣汉党人明东林贞则贞矣艰之一字尚欠体认
　　象曰无往不复天地际也
　　程无往不复言天地之交际也阳降于下必复于上阴升于上必复于下屈伸往来之常理也因天地交际之道明否泰不常之理以为戒也　平甫项氏曰四乐于世变故不戒以孚三正当其变故勿恤其孚四居三阴之首羣阴从之以叛阳三居三阳之上羣阳依之以拒阴此二爻相当之地故曰天地际也【莱按小象不曰无平不陂而曰无往不复者重天道也】
　　六四翩翩不富以其邻不戒以孚
　　中溪张氏曰阳之进曰拔茅以其自下而上升之难也阴之返曰翩翩以其自上而下复之易也
　　莱按程翩翩疾飞之貌本义不待富厚而其类从之不待戒令而信也当泰之时小人处而不出屈而不伸郁郁久矣其求出求伸之志未尝一日忘也迨时移局换有可乗之机翩翩而来如水就下如兽走圹可畏也易于小人得志之爻不言吉凶盖凶虽不凶终不许其吉也　按君子好义故难进易退小人嗜利故难退易进如王安石复相七日夜而至京师岂君子难进之义耶
　　象曰翩翩不富皆失实【顾炎武曰夫子传易四用此字于蹇于鼎皆合蒙与顺巽泰与愿乱为韵盖不可晓或古又有此音】也不戒以孚中心愿也
　　莱按阳实阴虚失实阳变为阴也皆失实则翩翩而来无一君子矣人情不齐必三令五申而后信不待告诫而孚者盖其贪富贵窃威福害善良皆根于心发于愿不可遏抑而改移也
　　六五帝乙归妹以祉元吉
　　程帝乙制王姬下降之礼者也五以阴柔居尊位下应九二降其尊而顺从于臣如帝乙之归妹降其尊而顺从于夫也本义帝乙归妹之时亦曾占得此爻如髙宗箕子之类仿此程朱不合梅边熊氏曰易中引帝乙髙宗箕子等类皆本爻有此象故引以为证非占得此爻也诚斋杨氏曰王姬之贵不有其贵而贵其夫君人之尊不居其尊而尊其贤此五下从乎二致泰之治福溥天下故曰以祉元吉与程子合从程子
　　莱按泰在下三阳而五不与焉否在下三阴而五不与焉是否泰之运乃君子小人消长之机在臣不在君也然泰之不终于泰五之柔当任其咎否之不终于否五之刚乃收其功又易之微防也
　　象曰以祉元吉中以行愿也
　　进斋徐氏曰中以行愿居中应二行其志愿非勉强也
　　上六城复于隍勿用师自邑告命贞吝
　　莱按掘隍之土积累以成城如治道积累以成泰也泰极而否城复于隍之象勿用师者不可力争也自邑告命者告命不出于王畿也无保泰之功坐视至此可耻孰甚虽贞亦吝矣如司马温公相宣仁太后变新法否极而泰也迨章惇蔡京当国城复于隍矣泰曰勿用师夬曰不利即戎乃知董卓之乱甘露之变皆用师即戎之祸也
　　象曰城复于隍其命乱也
　　莱按圣人罕言命否四言命所以壮君子之气泰上言命所以抑小人之权泰变为否天寔为之谓之何哉
　　【坤下干上】
　　程否序卦泰者通也物不可以终通故受之以否
　　否之匪人不利君子贞大往小来【否备鄙反】
　　进斋徐氏曰泰先言小往大来而后言吉亨是以天运推之人事否先言匪人不利君子贞而后言大往小来是以人事参之天运泰则归之天否则责之人圣人之意深矣
　　莱按圣人立象尽意多隐约其辞俾人深思起悟至小人将害君子则直截道破提醒君子早为之计剥之不利有所往否之不利君子贞是也匪人非人道也否泰反对之卦泰小往大来否大往小来其义一也小大往来之义详泰卦
　　彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也建安丘氏曰内阴外阳以天道言内柔外刚以地道言内小人而外君子以世道言
　　莱按人莫把天地不交四字容易看过天地不交无万物矣无万物有天地乎上下不交天下无邦矣天下无邦有上下乎盖天地无不交之歳上下有不交之时故泰则兼言天运否则侧重人事小人以害正而祸国家迨天下无邦小人亦何利乎呜呼愚矣
　　象曰天地不交否君子以俭徳辟难不可荣以禄本义收敛其徳不形于外以避小人之难人不得以禄位荣之　平庵项氏曰俭徳避难不与害交也不可荣以禄不与利交也
　　莱按君子之祸从徳而生小人最恶君子之徳徳且俭矣才可逞名可居耶
　　初六拔茅茹以其彚贞吉亨
　　本义三阴在下当否之时小人连类而进之象而初之恶则未形也故戒其贞则吉而亨
　　莱按泰之初拔茅茹以其彚否之初拔茅茹以其彚盖君子小人不同消长之机一也君子难进周公以征勉之小人易进周公以贞戒之当否之时小人已连类而进如彼何哉戒之以贞许之以吉亨俾不自絶于君子如果贞也又何求焉易于君子之贞有凶有厉于小人之贞曰吉曰亨盖君子之贞有小人为之倾害小人之贞无君子为之挤排也
　　象曰拔茅贞吉志在君也
　　莱按泰初曰志否初亦曰志进身之初不及论其事也小人之志不在君孔子提出君字以警醒之裴晋公帅河北为小人阻抑公上疏曰羣小之意止欲使臣失所不计国家之事此志不在君之证也
　　六二包承小人吉大人否亨
　　莱按泰二曰包荒否二曰包承包同而曰荒曰承则异一字之殊贵贱分焉包承者包容承顺之义二柔顺中正小人中之贤者故有此象小人之吉道也大人否亨者当否之时而不否者小人也大人未有不否者俭徳避难亨在其中矣程子曰身之否道之亨也
　　象曰大人否亨不乱羣也
　　莱按不乱羣者如皇甫镈见用裴晋公力辞宰相王安石为相司马温公不拜枢宻皆不乱小人之羣者若夫董贤既贵孔光不否王氏将簒张禹偏亨媿斯爻矣
　　六三包羞
　　莱按小人之中原有差等初恶未着尚勉之以贞二能包承遂许之以吉三不中不正小人之尤者其工谗善佞无所不至非不得意由君子观之但觉其可羞耳项氏曰泰之九三君子之极盛也无所复勉忧之而已否之六三小人之极盛也无所复戒羞之而已东坡草吕恵卿制词斗筲之才穿窬之智正此类也
　　象曰包羞位不当【平声】也
　　九四有命无咎畴离祉
　　莱按泰至三圣人有无平不陂之忧否至四圣人有有命无咎之喜乃天命之循环也至三而惧者未然而先防也至四而喜者已然而后庆也道重见机功宜乗势天命既转出而有为何咎之有畴离祉者一君子进则众君子俱获其福矣项氏曰泰之三知其将变能脩人事以胜之使在我者无可咎之事然后勿恤小人之孚而自食君子之福也否之四因其当变而修人事以乗之有可行之时而无可咎之事不独为一己之利又足为众贤之祉也
　　象曰有命无咎志行【叶杭】也
　　莱按俭徳避难之时不行其志久矣至此志乃行也观志行二字则君子之祉岂在爵禄哉
　　九五休否大人吉其亡其亡系于苞桑
　　云峯胡氏曰二五皆以大人言大人处六二之时有徳无位守其否而后亨大人居九五之位有徳有位能休时之否矣否虽暂息犹未尽倾也五当休否之初即有戒惧危亡之心则否之方休已有苞桑系固之象矣其卒能倾否而为泰也固宜
　　莱按休否者休而去之也大人之吉也否之后大壊极敝虽曰休之而君子未尽升小人未尽去遗孽敝政未尽除祸之根乱之萌种种伏焉其亡其亡操心危不纵逸也虑患深设周防也系于苞桑勿问之矣如王允诛董卓亦能休时之否者无其亡其亡之戒遂及于祸
　　象曰大人之吉位正当【平声】也
　　莱按位正当者正当天子之位宜休时之否者也
　　上九倾否先否后喜
　　莱按五休否矣圣人不胜其忧上倾否焉圣人乃觉其喜倾者颠而覆之也小人至此根株乃絶萌孽不生此后乃可喜也
　　象曰否终则倾何可长也
　　莱按夬上曰终有凶否上曰否终盖小人极盛之时若有不可败之势要之于终未有不败者故圣人戒君子于其始快小人于其终也















　　易俟卷四
<经部,易类,易俟>
　　钦定四库全书
　　易俟卷五　　　　　　翰林侍读乔莱撰
　　【离下干上】
　　程同人序卦物不可以终否故受之以同人夫天地不交则为否上下相同则为同人同人所以次否也
　　同人于野亨利涉大川利君子贞
　　程子曰同人于野谓于旷逺之地不为昵比之私乃至公大同之道也其亨可知天下大同则何险阻之不可济哉至公大同之道君子之道也故利君子贞梅边熊氏曰与人同心足以涉难故曰利涉大川
　　与人同徳而无私昵故曰利君子贞　云峰胡氏曰坎离皆乾坤之用易至此十二卦坎体凡六见离体于此始见焉同人大有皆主离之一隂而言
　　彖曰同人柔得位得中而应乎干曰同人
　　本义柔谓六二干谓九五
　　莱按同人大有皆五阳一隂之卦一隂在二彖传曰柔得位得中而应乎干曰同人一隂在五彖传曰柔得尊位大中而上下应之曰大有可谓大书特书明同人之由于二大有之由于五也先儒皆先释二体次及一隂失轻重之义不合于孔子是不可不论
　　同人曰同人于野亨利涉大川干行也
　　沙随程氏曰同人利涉在九五故曰干行
　　莱按刚则不私于野之象健则不陷涉川之象
　　文明以健中正而应君子正也
　　节斋蔡氏曰以徳言则文明以健以爻言则中正而应
　　唯君子为能通天下之志
　　本义通天下之志乃为大同不然则是私情之合而已何以致亨而利涉哉
　　莱按同人贵于野者欲通天下之志也有私则有所通有所不通无私则无所通无所不通故通天下之志必以归之君子
　　象曰天与火同人君子以类族辨物
　　本义天在上而火炎上其性同也类族辨物所以审异而致同也
　　初九同人于门无咎
　　建安丘氏曰两尸为门隂画偶有门之象同人与随之初九节之九二皆前遇偶故谓之门一扇为户阳画奇有戸之象节之初九亦前遇奇故谓之戸户一而门二也　云峰胡氏曰同人与随之初皆易溺于私随必出门而后可以有功同人必出门而后可以无咎
　　象曰出门同人又谁咎【叶九】也
　　程出门同人无偏党也既无偏党谁其咎之
　　六二同人于宗吝
