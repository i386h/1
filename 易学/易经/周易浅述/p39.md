<!-- { "loadSidebar": true } -->
　　上为上兌之主。以柔居柔、静而诱阳之说者。其恶难知、故不言凶咎。四阳爻则在下多吉、在上多凶。初与阴无係、故吉。二已近三、入说犹浅、故悔亡。四入上兌、处三五之间而莫決畧、故未宁。五与上比、说之将极、则厉矣。此六爻之大畧也。
　　兌。亨利贞。
　　按、本义亨利贞有二义。卦体刚中而柔外。刚中故说而亨、柔外故利于贞。此一义也。又柔外故为说亨、刚中故利于贞。亦一义也。后说卦中自然之象、前说以利贞作戒辞。亦相通。大抵说有亨道、而妄说不可不戒。
　　卦辞与咸同。咸以艮阳下兌阴则相感、感则亨矣、而相感易至于不正。兌以二阳下一阴则相说、说则亨矣、而相说亦易流于不正。故皆言利贞也。
　　又三男之卦皆不言利贞、盖阳刚即贞也。三女之卦多以利贞戒之、阴柔之质、易至于不正也。
　　彖曰。兌、说也。
　　释卦名义。圣人谓说人以心不以言、故去言称兌。
　　刚中而柔外、说以利贞、是以顺乎天而应乎人。说以先民、民忘其劳。
　　说以犯难、民忘其死。说之大、民劝矣哉。
　　三上柔外、二五刚中。柔外而不刚中、则违道干誉、非贞也。
　　象曰。丽泽兌。君子以朋友讲习。
　　两泽相丽、互相滋益。朋友讲习、其象如此。天下之说不可极。惟朋友讲习、过说无害。然天下至可说者、亦莫如朋友讲习。讲者、资友讲之、以究其理。习者、我自习之、以践其事。习而不讲、则精义不出、昏而无得。讲而不习、则至理不入、殆而不安。朋友讲习之余、心与理洽。天下之说、莫过于此。
　　初九。和兌吉。
　　爻位皆刚、处说之初。不比于柔、又无係应。和而不流之象。故吉。
　　象曰。和兌之吉、行未疑也。
　　邻于阴则疑、说之过。二四疑于三、五疑于上。初去阴远、故曰未疑。
　　九二。孚兌吉。悔亡。
　　刚中为孚象。居阴比阴、与五未应为悔。以刚中与五同德、不係于三之阴、则吉而悔亡之象。
　　象曰。孚兌之吉、信志也。
　　迹比三若可疑、志刚中则可信。
　　六三。来兌凶。
　　阴柔不中正、为兌之主。上无所应、有来就二阳以求说之象。然初刚而正、二刚而中、必不从也、其凶可知。
　　象曰。来兌之凶、位不当也。
　　不中正故也。
　　九四。商兌未宁。介疾有喜。
　　九四上承九五、下比六三。以所居位柔、未能自決。又互巽为进退不果。故有商度所兌、未能安宁之象。上下兌之间、介象。质本阳刚、故有介然自守、疾恶柔邪而有喜之象。
　　象曰。九四之喜、有庆也。
　　大臣无私交、天下之福庆也。
　　九五。孚于剥。有厉。
　　剥指上六、阴能剥阳者也。九五阳刚中正、以居尊位、而近于上六。
　　上六为说之主。虚说之极、他无係应。专附乎五、妄说以剥阳。九五信之。
　　有孚于剥而致危厉之象。恃一己之刚明、值国家之宴安。以小人为不足畏而过信之、则蛊惑心志、紊乱是非、无所不至矣。二比于三而能孚于五而悔。五比六乃不孚于二而致厉者。二臣位、犹能刚中以事君。五君位、易狃于所说而不戒。三在下而来兌、其侧媚之态易见。上居高而引兌、其弥缝之术最工。又二居阴不过刚、而志上孚于五。五居刚自谓刚明、不下接乎二、则上得而引之矣。
　　象曰。孚于剥、位正当也。
　　居刚比上、适当其位也。此与履五意同。履五当君位而凡事決之已、虽正亦危。此则居君位而昵于小人、其危甚矣。
　　上六。引兌。
　　以阴居说之极、引下五阳而剥之者也。故九五当戒、而此爻不言吉凶者。九五阳刚、或能知戒、未必从之也。
　　象曰。上六引兌、未光也。
　　三居刚而来兌、媚说之私见矣。上居柔、方以柔道牵引、使人不觉、其迹未光显也。全卦以说虽有亨道而利于得正、故以远于说为贵。二阴爻为说之主、皆所不取。说至上而极。五以近之而厉。四介于二说之间而未宁。二近三、以上孚于五而吉、然始犹未免于悔。唯初刚而得正、远于阴柔、故得和兌之吉。乃知阴柔说人、君子所宜深远。古人所以有美疢药石之喻、而易事难说、所以为君子也。
　　涣涣卦、下坎上巽。取风行水上、离披解散之象、故名涣。涣卦次兌。
　　按、序卦、兌者、说也。说而后散之、故受之以涣。人心忧则结聚、说则舒散。涣所以次兌也。卦以涣为名。彖辞取聚涣济涣为义。故六爻之中、以刚柔上下相比合者乃能济涣。初柔二刚、相合以任济涣之责、故初吉而二得愿。四柔五刚、相合以成济涣之功、故四元吉而五无咎。三上相应、反以远而不能相及、故三但涣其躬之难、上不过涣血以远害而已。此六爻吉凶之例、又与他卦不同者也。
　　涣。亨。王假有庙。利涉大川。利贞。
　　涣取风行水上、解散之象。亨就卦综言、详彖传。爻辞多以涣为吉、取解散险难之义。彖兼聚涣济涣二义。下卦坎为鬼神、中互艮为门阙、九五居尊位、有王假有庙之象。巽木在坎水之上、有利涉大川之象。人心涣散、圣人思所以聚之。假庙者、聚一己之精神以聚祖考之精神。使天下知报本返始、则涣者可聚矣。此因散而聚之义也。天下之难、非阳刚得位无以解散之。木在水上、大川可涉。此解散患难之义也。然祭祀或以媚神、涉川或以行险侥倖、则非正矣、故又戒以利贞。九五居尊得正、为济涣之主、亦贞之义也。
　　彖曰。涣亨。刚来而不穷、柔得位乎外而上同。
　　此卦程朱所论卦变各異、皆牵强。今以卦综论之、甚合。此卦综节。
　　节外卦之坎来居内卦。二刚在下卦之中、不至困穷。节下卦之兌在此卦居外为巽。以阴居四得其正位、上同于五也。刚来不穷、英雄迁而得所、有其地矣。四上辅五、刚柔相济、有其辅矣。此其所以亨也。
　　王假有庙、王乃在中也。
　　九五互艮。上画为庙。九居五、王在庙中。
　　利涉大川、乘木有功也。
　　取乘舟济川之义。此二节承上。有此卦综之德、所以王假有庙、所以繫天下之心。乘木有功、可以济天下之难也。
　　象曰。风行水上。涣。先王以享于帝立庙。
　　风行水上、天神之象。享帝于郊、象巽之高。水在地下、人鬼之象。
　　立庙于宫、象坎之隐。皆所以合其散。
　　初六。用拯马壮吉。
　　居涣之初、拯之为易。初阴柔、非能拯涣者也。然坎为美脊亟心之马、二有刚中之才。能顺九二、事必有济。故有用拯马壮之象、故吉也。
　　象曰。初六之吉、顺也。
　　能顺二也。
　　九二。涣奔其机。悔亡。
　　以卦综言、坎刚自外来。互震为足为动、有奔象。二居中、互震为本位、有奔其机而得所安之象。以阳居阴、有悔矣。然居中而得所安、悔可亡矣。当涣之时、播迁而得所安、则不至于困穷而涣可济矣。
　　象曰。涣奔其机、得愿也。
　　济涣之愿可成。
　　六三。涣其躬。无悔。
　　此后四爻皆以涣为吉、盖因涣以济涣也。阴柔而不中正、有私于己之象。然居阳位以应乎上、志在散其私以济时、人臣之致身事主者也。无可悔矣、悔亡者、有悔而亡。无悔者、无可致悔也。
　　象曰。涣其躬、志在外也。
　　外与上应、志在天下而不为私。
　　六四。涣其羣。元吉。涣有丘。匪夷所思。
　　居阴得正、上承九五、当济涣之任者。下无应与、有能散其朋党之象。
　　高则为丘、平等为夷。互艮为山丘。小羣既散、大羣自合。众正盈朝若丘山。然初三二阴皆与四等夷者、思虑不能及此。故有涣有丘匪夷所思之象。
　　六爻唯此最善而吉。盖初二三上皆不得正。唯九五以刚阳得正、为济涣之主。四则以阴柔得正、为辅君以济涣之臣也。
　　象曰。涣其羣元吉、光大也。
　　去朋党以事君、光明正大。
　　九五。涣汗其大号。涣王居。无咎。
　　坎水、涣象。巽风、号令之象。令出必行、如汗之出而不反居畜积也。
　　涣王居、犹散小储以成大储也。九五阳刚中正、以居尊位。能散号令、由中及外。如汗之浃于四体。又能散其居积、以聚天下之人心。此济涣之主也、可以无咎矣。
　　象曰。王居无咎、正位也。
　　旧说以有德居尊位、故能涣也。又按、来注以王居为帝都。五变为坤、有国都之象。谓当涣散之时、迁都正位。如光武之都洛阳、宋高宗之即位、应天以聚人心之涣也。今观象传王居无咎上去涣字、释之曰正位、意甚合。
　　姑存之。
　　上九。涣其血去逖出。无咎。
　　下卦坎为血为加忧。上与三应。有伤害畏惧之象。上九以阳居涣之极、能出乎涣者。有涣之使血去逖出之象。如是则无咎矣。然三以应上为美、上不以应三为美、何也。盖易爻大都以阴应阳者、为柔得刚之援。以阳应阴者、为刚受柔之累。又三在险中、则欲得上援以出险。上在险外、则必欲离下以远害也。
　　象曰。涣其血、远害也。
　　血去则惕亦出、皆所以远害也。全彖兼聚涣济涣二义、而皆要之于正。
　　初与二皆欲聚涣者也。然人心国势不可涣、而私意朋党不可不涣。号令居积不可不涣、患害尤所当急涣者也。故三四五上四爻、皆因涣以济涣者也。
　　五为济涣之君、四为辅君济涣之臣。六爻独四五得正故也。亦即利贞之义乎。
　　节下兌上坎。泽中有水、所受有限、为节之象。节卦次涣。按、序卦、涣者、离也。物不可以终离、故受之以节。物既离散、必须节止、节所以次涣也。全彖以二五得中、刚柔各半。有亨通之道、但不可过中而至于苦。
　　彖传又推而极言之。六爻大抵当位者吉、不当者凶。初四五当位而吉者也。
　　二三不当位而凶者也。上虽当位而亦凶、则以处于穷极故也。此全卦六爻之大畧也。
　　节。亨。苦节。不可贞。
　　节、有限而止也。凡事有节、自有亨道。然至于太甚则苦、不可守以为贞也。卦中阴阳各半而二五皆阳、节贵于得中也。
　　彖曰。节亨、刚柔分而刚得中。
　　刚柔适均而刚得中。节所以亨、以能得中故也。以卦体释节之亨也。
　　苦节不可贞、其道穷也。
　　甘节为吉、苦则穷矣。
　　说以行险、当位以节、中正以通。
　　以卦德言之。内说欲进者矣。说则易流而行于坎险、则止说而不流、乃为有节。以卦体言之。九五当位、有能节之势。居中得正、又坎为通。
　　盖节而中正、则可以通行、所以亨而不至于苦也。
　　天地节而四时成。节以制度、不伤财、不害民。
　　极言节道。天地四时、自然之节。圣人则因其自然者、立制度以节之。
