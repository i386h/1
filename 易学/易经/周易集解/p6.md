<!-- { "loadSidebar": true } -->
　　何妥曰：此明得名由于坎也。坎为险也。有险在前，不可妄涉，故须待时然后动也。
　
　　刚健而不陷。其义不困穷矣。
　　侯果曰：乾体刚健，遇险能通，险不能险，义不穷也。
　
　　需，有孚，光亨，贞吉。位乎天位，以正中也。
　　蜀才曰：此本大壮卦。
　　案：六五降四，有孚，光亨，贞吉。九四升五，位乎天位，以正中也。
　
　　利涉大川，往有功也。
　　虞翻曰：谓二失位，变而涉坎，坎为大川。得位应五，故“利涉大川”。五多功，故“往有功也”。
　
　　《象》曰：云上于天，需。
　　宋衷曰：云上于天，须时而降也。
　
　　君子以饮食宴乐。
　　虞翻曰：君子谓乾。坎水兑口。水流入口为饮。二失位，变体噬嗑，为食，故“以饮食”。阳在内，称宴。大壮，震为乐，故“宴乐”也。
　
　　初九：需于郊，利用恒，无咎。
　　干宝曰：郊，乾坎之际也。既已受命，进道北郊，未可以进，故曰“需于郊”。处不避污，出不辞难，臣之常节也。得位有应，故曰“利用恒”。虽小稽留，终于必达，故曰“无咎”。
　
　　《象》曰：需于郊，不犯难行也。利用恒无咎，未失常也。
　　王弼曰：居需之时，最远于险；能抑其进，不犯难行；虽不应几，可以保常，故“无咎”。
　
　　九二：需于沙，小有言，终吉。
　　虞翻曰：沙谓五。水中之阳称沙也。二变之阴，称小。大壮震为言，兑为口。四之五，震象半见，故“小有言”。二变应之，故“终吉”。
　
　　《象》曰：需于沙，衍在中也。
　　虞翻曰：衍，流也。中谓五也。
　　荀爽曰：二应于五，水中之刚，故曰“沙”。知前有沙漠。而不进也。体乾处和，美德优衍在中，而不进也。
　
　　虽小有言，以吉终也。
　　荀爽曰：二与四同功，而三据之，故“小有言”。乾虽在下，终当升上，二当居五，故“终吉也”。
　
　　九三：需于泥，致寇至。
　　荀爽曰：亲与坎接，故称“泥”。须止不进，不取于四，不致寇害。
　
　　《象》曰：需于泥，灾在外也。
　　崔觐曰：泥近乎外者也。三逼于坎，坎为险盗，故“致寇至”。是灾在外也。
　
　　自我致寇，敬慎不败也。
　　虞翻曰：离为戎，乾为敬。阴消至五遁，臣将弑君。四上壮坤，故“敬慎不败”。
　
　　六四：需于血，出自穴。
　　案：六四体坎。坎为云，又为血卦。血以喻阴。阴体卑弱，宜顺从阳，故曰“需于血”。
　 《九家易》曰：云从地出，上升于天。自地出者，莫不由穴。故曰“需于血，出自穴”也。
　
　　《象》曰：需于血，顺以听也。
　　王弼曰：穴者，阴之路也。四处坎始，居穴者也。九三刚进，四不能距，见侵则避，顺以听命也。
　　《九家易》曰：云欲升天，须时当降。顺以听五，五为天也。
　
　　九五：需于酒食，贞吉。
　　荀爽曰：五互离，坎水在火上，酒食之象。需者，饮食之道。故坎在需家，为酒食也。云须时欲降，乾须时当升。五有刚德，处中居正。故能帅群阴，举坎以降。阳能正居其所，则吉。故曰“需于酒食”也。
　
　　《象》曰：酒食贞吉，以中正也。
　　《九家易》曰：谓乾二当升五，正位者也。
　　卢氏曰：沈湎则凶，中正则吉也。
　
　　上六：入于穴，
　　荀爽曰：需道已终，云当下入穴也。云上升极，则降而为雨，故《诗》云：朝跻于西，崇朝其雨，则还入地，故曰“入于穴”。云雨入地，则下三阳动而自至者也。
　
　　有不速之客三人来，敬之终吉。
　　荀爽曰：三人，谓下三阳也。须时当升，非有召者，故曰“不速之客”焉。乾升在上，君位以定；坎降在下，当循臣职。故“敬之终吉”也。
　
　　《象》曰：不速之客来，敬之终吉。虽不当位，未大失也。
　　荀爽曰：上降居三，虽不当位，承阳有实，故“终吉”，无“大失”矣。

卷三 
《序卦》曰：饮食必有讼，故受之以讼也。
　　郑玄曰：讼，犹争也，言饮食之会恒多争也。
　
　　(坎下乾上)。讼：有孚，
　　干宝曰：讼，离之游魂也。离为戈兵，此天气将刑杀，圣人将用师之卦也。讼，不亲也。兆民未识天命不同之意。
　　荀爽曰：阳来居二，而孚于初，故曰“讼有孚”矣。
　
　　窒惕，中吉，
　　虞翻曰：遁三之二也。孚谓二。窒，塞止也。惕，惧二也。二失位，故不言贞。遁将成否，则子弑父，臣弑君。三来之二，得中；弑不得行，故“中吉”也。
　
　　终凶。
　　虞翻曰：二失位，终止不变，则入于渊，故“终凶”也。
　
　　利见大人，不利涉大川。
　　侯果曰：大人，谓五也。断决必中，故“利见”也。讼是阴事，以险涉险，故“不利涉大川”。
　
　　《彖》曰：讼，上刚下险，险而健，讼。
　　卢氏曰：险而健者，恒好争讼也。
　
　　讼，有孚窒惕，中吉，刚来而得中也。
　　蜀才曰：此本遁卦。
　　案：二进居三，三降居二，是刚来而得中也。
　
　　终凶，讼不可成也。
　　王肃曰：以讼成功者，终必凶也。
　　王弼曰：凡不和而讼，无施而可，涉难特甚焉。唯有信而见塞惧者，乃可以得吉也。犹复不可以终，中乃吉也。不闭其源，使讼不至，虽每不枉，而讼至终竟，此亦凶矣。故虽复有信，而见塞惧，犹不可以为终，故曰“讼，有孚，窒惕，中吉，终凶”也。无善听者，虽有其实，何由得明。而令有信塞惧者，得其中吉，必有善听之主焉。其在二乎？以刚而来，正夫群小，断不失中，应其任矣。
　　案：夫为讼，善听之主者，其在五焉。何以明之？案爻辞：九五：讼，元吉。王氏注云：处得尊位，为讼之主，用其中正，以断枉直。即《彖》云：利见大人，尚中正，是其义也。九二《象》曰：不克讼，归逋窜也。自下讼上，患至掇也。九二居讼之时，自救不暇。讼既不克，怀惧逃归，仅得免其终凶祸，岂能为善听之主哉！年代绵流，师资道丧，恐传写字误，以五为二，后贤当审详之也。
　
　　利见大人，尚中正也。
　　荀爽曰：二与四讼，利见于五。五以中正之道，解其讼也。
　
　　不利涉大川，入于渊也。
　　荀爽曰：阳来居二，坎在下，为渊。
　
　
《象》曰：天与水违行，讼。
　　荀爽曰：天自西转，水自东流，上下违行，成讼之象也。
　
　　君子以作事谋始。
　　虞翻曰：君子谓乾。三来变坤，为作事。坎为谋。乾知大始。故“以作事谋始”。
　　干宝曰：省民之情，以制作也。武王故先观兵孟津，盖以卜天下之心，故曰“作事谋始”也。
　
　　初六：不永所事，小有言，终吉。
　　虞翻曰：永，长也。坤为事，初失位，而为讼始，故“不永所事”也。小有言，谓初四易位成震，言三食旧德，震象半见，故“小有言”。初变得正，故“终吉”也。
　
　　《象》曰：不永所事，讼不可长也。虽小有言，其辩明也。
　　卢氏曰：初欲应四，而二据之。蹔争，事不至永。虽有小讼，讼必辩明，故“终吉”。
　
　　九二：不克讼，归而逋。
　　虞翻曰：谓与四讼，坎为隐伏，故“逋”乾位刚在上，坎濡失正，故“不克”也。
　
　　其邑人三百户，无眚。
　　虞翻曰：眚，灾也，坎为眚，谓二变应五。乾为百，坤为户；三爻，故三百户。坎化为坤，故“无眚”。
　
　　《象》曰：不克讼，归逋窜也。
　　荀爽曰：三不克讼，故逋而归。坤称邑。二者，邑中之阳人。逋，逃也，谓逃失邑中之阳人。
　
　　自下讼上，患至掇也。
　　荀爽曰：下与上争，即取患害，如拾掇小物而不失也。坤有三爻，故云“三百户，无眚”。二者，下体之君。君不争，则百姓无害也。
　
　　六三：食旧德，贞厉，终吉。
　　虞翻曰：乾为旧德。食谓初。四二已变之正。三动得位，体噬嗑食。四变食乾，故“食旧德”。三变在坎，正危贞厉，得位二，故“终吉”也。
　
　　或从王事，无成。
　　虞翻曰：乾为王。二变否时，坤为事，故“或从王事”。道无成而代有终，故曰“无成”。坤三同义也。
　
　　《象》曰：食旧德，从上吉也。
　　侯果曰：虽失其位，专心应上，故能保全旧恩，食旧德者也。处两刚之间，而皆近不相得。乘二负四，正之危也。刚不能侵，故“终吉”也。
　
　　九四：不克讼，复即命渝，安贞吉。
　　虞翻曰：失位，故“不克讼”。渝变也。不克讼，故复位。变而成巽，巽为命令，故“复即命渝”。动而得位，故“安贞吉”。谓二已变坤安也。
　
　　《象》曰：复即命渝，安贞吉，不失也。
　　侯果曰：初既辩明，四讼妄也。讼既不克，当反就前理。变其诏命，则安静贞吉而不失初也。
　　九五：讼，元吉。《象》曰：讼，元吉，以中正也。
　　王肃曰：以中正之德，齐乖争之俗，元吉也。
　　王弼曰：处得尊位，为讼之主。用其中正，以断枉直。中则不过，正则不邪，刚则无所溺，公则无所偏。故“讼，元吉”。
　
　　上九：或锡之鞶带，
　　虞翻曰：锡谓王之锡命。鞶带，大带。男子鞶革。初四已易位，三二之正，巽为腰带，故“鞶带”。
　
　　终朝三拕之。
　　虞翻曰：位终乾上。二变时，坤为终。离为日，乾为甲。日出甲上。故称“朝”。应在三，三变时，艮为手，故“终朝三拕之”。使变应已，则去其鞶带。体坎乘阳，故象曰“不足敬也”。
　　侯果曰：褫(拕)，解也。乾为衣、为言，故以讼受服。
　　荀爽曰：二四争三，三本下体，取之有缘。或者，疑之辞也。以三锡二，于义疑矣。争竞争之世，分理未明，故或以锡二。终朝者，君道明。三者，阳成功也。君明道盛，则夺二与四，故曰“终朝三拕之”也。鞶带，宗庙之服。三应于上，上为宗庙。故曰“鞶带”也。
　　翟玄曰：上以六三锡下二阳，群刚交争，得不以让，故终一朝之间，各一夺之，为三拕。
　
　　《象》曰：以讼受服，亦不足敬也。
　　虞翻曰：服谓鞶带。终朝见褫(拕)，乾象毁坏。故“不足敬”。
　　《九家易》曰：初、二、三、四皆不正，以不正相讼，而得其服，故“不足敬”也。
　
　　《序卦》曰：讼必有众起，故受之以师。师者，众也。
　　崔觐曰：因争必起众相攻，故受之以师也。
　
　　(坎下坤上)。师：贞，丈人吉，无咎。
