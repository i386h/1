<!-- { "loadSidebar": true } -->
　　《象》曰：显比之吉，位正中也。
　　虞翻曰：谓离象明。正上中也。
　
　　舍逆取顺，失前禽也。
　　虞翻曰：背上六，故“舍逆”。据三阴，故“取顺”。不及初，故“失前禽”。
　
　　邑人不戒，上使中也。
　　虞翻曰：谓二，使师二上居五中。
　
　　上六：比之无首，凶。
　　荀爽曰：阳欲无首，阴以大终。阴而无首，不以大终。故“凶”也。
　　虞翻曰：首，始也。阴道无成，而代有终，“无首，凶”。
　
　　《象》曰：比之无首，无所终也。
　　虞翻曰：迷失道，故无所终也。
　
　　《序卦》曰：比必有所畜，故受之以小畜。
　　崔觐曰：下顺从而上下应之，则有所畜矣。
　　韩康伯曰：由比而畜，故曰“小畜”也。
　
　 (乾下巽上)。小畜：亨。
　　侯果曰：四为畜主，体又称小，唯九三被畜，下刚皆通，是以“小畜，亨”也。
　
　　密云不雨，自我西郊。
　　崔觐曰：云如不雨，积我西邑之郊，施泽未通，以明小畜之义。
　　案：云雨者，阴之气也。今小畜五阳而一阴，既微少，才作密云，故未能为雨。四互居兑，西郊之象也。
　
　　《彖》曰：小畜，柔得位而上下应之，曰小畜。
　　王弼曰：谓六四也。成卦之义，在此一爻者也。体无二阴，以分其应，既得其位，而上下应之，三不能陵，小畜之义。
　
　　健而巽，刚中而志行，乃亨。
　　虞翻曰：需上变为巽，与豫旁通。豫四之坤初为复，复小阳潜，所畜者少，故曰“小畜”。二失位，五刚中正，二变应之，故“志行乃亨”也。
　
　　密云不雨，尚往也。
　　虞翻曰：密，小也。兑为密。需坎升天为云，坠地称雨。上变为阳，坎象半见。故“密云不雨，尚往也”。
　
　　自我西郊，施未行也。
　　虞翻曰：豫坤为自我。兑为西，乾为郊，雨生于西，故“自我西郊”。九二未变，故“施未行”矣。
　　荀爽曰：体兑位秋，故曰“西郊”也。时当收敛，臣不专赏，故“施未行”。喻文王也。
　
　　《象》曰：风行天上，小畜。
　　《九家易》曰：风者，天之命令也。今行天上，则是令未下行，畜而未下，小畜之义也。
　
　　君子以懿文德。
　　虞翻曰：君子，谓乾。懿，美也。豫坤为文。乾为德，离为明。初至四体夬，为书契。乾离照坤，故懿文德也。
　
　　初九：复自道，何其咎，吉。《象》曰：复自道，其义吉也。
　　虞翻曰：谓从豫四之初成复卦，故复自道。出入无疾，“朋来无咎，何其咎，吉。”乾称道也。
　
　　九二：牵复，吉。
　　崔觐曰：四柔得位，群刚所应，二以中和牵复自守，不失于行也。
　
　　《象》曰：牵复在中，亦不自失也。
　　虞翻曰：变应五，故不自失，与比二同义也。
　　九三：车说辐，
　　虞翻曰：豫、坤为车，为辐。至三成乾，坤象不见，故“车说辐”。马君及俗儒皆以乾为车，非也。
　
　　夫妻反目。
　　虞翻曰：豫震为夫，为反。巽为妻。离为目。今夫妻共在四，离火动上，目象不正，巽多白眼，夫妻反目。妻当在内，夫当在外，今妻乘夫而出在外，象曰“不能正室”。三体离需，饮食之道。饮食有讼，故争而反目也。
　
　　《象》曰：夫妻反目，不能正室也。
　　《九家易》曰：四互体离，离为目也。离既不正，五引而上，三引而下，故反目也。舆以轮成车，夫以妻成室。今以妻乘夫，其道逆，故“不能正室”。
　
　　六四：有孚，血去惕出，无咎。
　　虞翻曰：孚谓五。豫坎为血，为惕。惕，忧也。震为出，变成小畜，坎象不见，故血去惕出。得位承五，故“无咎”也。
　
　　《象》曰：有孚惕出，上合志也。
　　荀爽曰：血以喻阴。四阴，臣象。有信顺五。惕，疾也。四当去初，疾出从五，故曰“上合志也”。
　
　　九五：有孚挛如，富以其邻。
　　虞翻曰：孚五，谓二也。挛，引也。巽为绳。豫、艮为手。二失位，五欲其变，故曰“挛如”。以，及也。五贵，称富。邻，谓三。兑西震东，称邻。二变承三，故富以其邻，《象》曰“不独富”。二变为既济，与东西邻同义。
　
　　《象》曰：有孚挛如，不独富也。
　　《九家易》曰：有信，下三爻也。体巽，故“挛如”，如谓连接其邻。邻，谓四也。五以四阴作财，与下三阳共之，故曰“不独富也”。
　
　　上九：既雨既处，尚得载，妇贞厉。
　　虞翻曰：既，已也。应在三。坎水零雨。巽为处，谓二已变，三体坎雨，故“既雨既处”。坎云复天，坎为车，积载在坎上，故上得积载。巽为妇，坎成巽坏，故“妇贞厉”。
　
　　月几望，君子征凶。
　　虞翻曰：几，近也。坎月离日，上已正，需时成坎，与离相望。兑西震东，日月象对，故“月几望”。上变阳消，之坎为疑，故“君子征，有所疑”矣。与归妹、中孚“月几望”义同也。
　
　　《象》曰：既雨既处，得积载也。
　　虞翻曰：巽消承坎，故“得积载”。坎习为积也。
　
　　君子征凶，有所疑也。
　　虞翻曰：变坎为盗，故“有所疑也”。
　
　　《序卦》曰：物畜然后有礼，故受之以履。
　　崔觐曰：履，礼也。物畜不通，则君子先懿文德，然后以礼导之，故言“物畜物后有礼”也。
　
　 (兑下乾上)。履：履虎尾，不咥人。亨，利贞。
　　虞翻曰：谓变讼初为兑也。与谦旁通。以坤履乾，以柔履刚，谦坤为虎，艮为尾，乾为人，乾兑乘谦，震足蹈艮，故“履虎尾”。兑说而应虎口，与上绝，故“不咥人”。刚当位，故通。俗儒皆以兑为虎，乾履兑，非也。兑刚卤，非柔也。
　
　　《彖》曰：履，柔履刚也。
　　虞翻曰：坤柔乾刚，谦坤籍乾，故“柔履刚”。
　　荀爽曰：谓三履二也。二五无应，故无元。以乾履兑，故有通。六三履二非和正，故云“利贞”也。
　
　　说而应乎乾，
　　虞翻曰：说，兑也。明兑不履乾，故言应也。
　　《九家易》曰：动来为兑为应上，故曰“说而应乎乾”也。以喻一国之君，应天子命以临下。承上以巽，据下以说，其正应天，故虎为之“不咥人”也。
　
　　是以履虎尾，不咥人。亨。
　　《九家易》曰：虎尾，谓三也。三以说道履五，之应上顺于天，故“不咥人，亨”也。能巽说之道，顺应于五，故虽践虎，不见咥噬也。太平之代，虎不食人，亨谓于五也。
　
　　刚中正，履帝位而不疚，光明也。
　　虞翻曰：刚中正，谓五。谦震为帝。五，帝位，坎为疾病，乾为大明。五履帝位，坎象不见。故“履帝位而不疚，光明也”。
　
　《象》曰：上天下泽，履。君子以辩上下，定民志。
　　虞翻曰：君子，谓乾。辩，别也。乾天为上，兑泽为下。谦坤为民，坎为志。谦时坤在乾上，变而为履。故“辩上下，定民志也”。
　
　　初九：素履，往无咎。
　　虞翻曰：应在巽，为白，故“素”。履四失位，变往得正，故“往无咎”。初已得正，使四独变，在外称往。《象》曰：“独行愿也”。
　
　　《象》曰：素履之往，独行愿也。
　　荀爽曰：初九者，潜位。隐而未见，行而未成。素履者，谓布衣之士，未得居位，独行礼义，不失其正，故“无咎也”。
　
　　九二：履道坦坦，幽人贞吉。
　　虞翻曰：二失位。变成震，为道、为大涂，故“履道坦坦”。讼时二在坎狱中，故称幽人。之正得位，震出兑说，幽人喜笑，故“贞吉”也。
　
　　《象》曰：幽人贞吉，中不自乱也。
　　虞翻曰：虽幽讼狱中，终辩得正，故“不自乱”。
　
　　六三：眇而视，跛而履，
　　虞翻曰：离目不正，兑为小，故“眇而视”。视上应也。讼坎为曳。变震时，为足。足曳，故跛而履。俗儒多以兑刑为跛，兑折震足，为刑人见刑断足者，非为跛也。
　　履虎尾，咥人，凶。
　　虞翻曰：艮为尾，在兑下，故“履虎尾”。位在虎口中，故“咥人凶”。既跛又眇，视步不能，为虎所啮，故“咥人凶”。《象》曰：“位不当也”。
　
　　武人为于大君。
　　虞翻曰：乾象在上，为武人。三失位，变而得正，成乾。故曰“武人为于大君”。志刚也。
　
　　《象》曰：眇而视，不足以有明也。跛而履，不足以与行也。
　　侯果曰：六三，兑也。互有离巽，离为目，巽为股。体俱非正，虽能视，眇目者也。虽能履，跛足者也。故曰“眇能视，不足以有明。跛能履，不足以与行”。是其义也。
　
　　咥人之凶，位不当也。
　　案：六三为履卦之主。体说应乾，下柔上刚，尊卑合道，是以“履虎尾，不咥人，通”。今于当爻以阴处阳，履非其位，互体离兑，水火相刑。故独唯三被咥，凶矣。

　　武人为于大君，志刚也。
　　案：以阴居阳，武人者也。三互离爻，离为响明，为于大君，南面之象，与乾上应，故曰“志刚”。
　
　　九四：履虎尾，愬愬，终吉。
　　虞翻曰：体与下绝，四多惧，故“愬愬”。变体坎，得位，承五应初，故终吉。《象》曰：“志行也”。
　
　　《象》曰：愬愬终吉，志行也。
　　侯果曰：愬愬，恐惧也。履乎兑主，履虎尾也。逼近至尊，故恐惧。以其恐惧，故“终吉”也。执乎枢密，故“志行”也。
　
　　九五：夬履，贞厉。
　　虞翻曰：谓三。上已变，体夬象，故“夬履”。四变五，在坎中也，为上所乘，故“贞厉”。《象》曰：“位正当也”。
　
　　《象》曰：夬履贞厉，位正当也。
　　干宝曰：夬，决也。居中履正，为履贵主。万方所履，一决于前，恐决失正，恒惧危厉。故曰“夬履贞厉，位正当也”。
　
　　上九：视履考详，其旋元吉。
　　虞翻曰：应在三，三先视上，故上亦视三。故曰“视履考详”矣。考，稽。详，善也。乾为积善，故“考详”。三上易位，故“其旋元吉”。《象》曰：“大有庆也”。
　
　　《象》曰：元吉在上，大有庆也。
　　卢氏曰：王者履礼于上，则万方有庆于下。

卷四 
《序卦》曰：履而泰，然后安，故受之以泰。泰者，通也。
　　崔觐曰：以礼导之，必通。通然后安，所谓君子以辩上下，定民志，通而安也。
　
    (乾下坤上)。泰：小往大来，吉、亨。
　　虞翻曰：阳息坤反，否也。坤阴诎外，为小往。乾阳信内，称大来。天地交，万物通，故“吉、亨”。
　
　　《彖》曰：泰，小往大来，吉、亨。
