<!-- { "loadSidebar": true } -->
　
　　用大牲吉。利有攸往，顺天命也。
　　虞翻曰：坤为顺，巽为命，三往之四，故“顺天命也”。
　
　　观其所聚，而天地万物之情可见矣。
　　虞翻曰：三四易位成离坎。坎月离日，日以见天，月以见地，故“天地之情可见矣”。与大壮、咸、恒同义也。
　
　　《象》曰：泽上于地，萃。
　　荀爽曰：泽者卑下，流潦归之，万物生焉，故谓之萃也。
　
　　君子以除戎器，戒不虞。
　　虞翻曰：君子谓五。除，修，戎，兵也，《诗》曰：修尔车马，弓矢戎兵。阳在三四为修。坤为器。三四之正，离为戎兵、甲胄、飞矢。坎为弓弧，巽为绳。艮为石，谓穀甲胄，锻厉矛矢。故“除戎器”也。坎为寇，坤为乱，故“戒不虞”也。
　
　　
初六：有孚不终，乃乱乃萃。
　　虞翻曰：孚，谓五也。初四易位，五坎中，故“有孚”失正当变，坤为终，故“不终”。萃。聚也。坤为乱为聚，故“乃乱乃萃”。失位不变，则相聚为乱。故《象》曰：“其志乱”也。
　
　　若号，一握为笑，勿恤，往无咎。
　　虞翻曰：巽为号，艮为手，初称一，故“一握”。初动成震，震为“笑”。四动成坎，坎为“恤”。故“若号一握为笑，勿恤”。初之四得正，故“往无咎”矣。
　
　　《象》曰：乃乱乃萃，其志乱也。
　　虞翻曰：坎为志，初之四，其“志乱也”。
　
　　六二：引吉，无咎。
　　虞翻曰：应巽为绳，艮为手，故“引吉”。得正应五，故“无咎”。利引四之初，使避已，已得之五也。
　
　　孚乃利用禴。
　　虞翻曰：孚谓五。禴，夏祭也。体观象，故“利用禴”。四之三，故“用大牲”。离为夏，故“禴祭”，《诗》曰：禴祠烝尝，是其义。
　
　　《象》曰：引吉无咎，中未变也。
　　虞翻曰：二得正，故不变也。
　　王弼曰：居萃之时，体柔当位。处坤之中，已独履正。与众相殊，异操而聚。民之多僻，独正者危。未能变体，以远于害，故必待五引，然后“乃吉”而“无咎”。禴，殷春祭名，四时之祭省者也。居聚之时，处于中正，而行以忠信，可以省薄于鬼神矣。
　
　　六三：萃如嗟如，无攸利，往无咎，小吝。
　　虞翻曰：坤为萃，故“萃如”。巽为号，故“嗟如”。失正，故“无攸利”。动得位故“往无咎，小吝”。谓往之四。
　
　　《象》曰：往无咎，上巽也。
　　虞翻曰：动之四，故“上巽”。
　
　　九四：大吉无咎。《象》曰：大吉无咎，位不当也。
　　虞翻曰：以阳居阴，故“位不当”。动而得正，承五应初，故“大吉”而“无咎”矣。
　
　　九五：萃有位，无咎，匪孚。元永贞，悔亡。
　　虞翻曰：得位居中，故“有位无咎”。匪孚，谓四也。四变之正，则五体皆正，故“元永贞”与比彖同义。四动之初，故“悔亡”。
　
　　《象》曰：萃有位，志未光也。
　　虞翻曰：阳在坎中，故“志未光“。与屯五同义。
　
　　上六：赍资涕洟，无咎。
　　虞翻曰：赍，持。资，赙也。货财丧称赙。自目曰“涕”，自鼻称“洟”。坤为财，巽为进，故“赍资”也。三之四，体离坎。艮为鼻，涕泪流鼻目，故“涕洟”。得位应三，故“无咎”。上体大过，死象，故有“赍资滋洟”之哀。
　
　　《象》曰：赍资涕洟，未安上也。
　　虞翻曰：乘刚远应，故“未安上也”。
　
　　荀爽曰：此本否卦。上九阳爻，见灭迁移，以喻夏桀殷纣。以上六阴爻代之，若夏之后封东娄公于杞，殷之后封微子于宋，去其骨肉，臣服异姓，受人封土，未安居位，故曰“赍资涕洟，未安上也”。
　
　　《序卦》曰：聚而上者谓之升，故受之以升也。
　　崔觐曰：用大牲而致孝享，故顺天子而程式为王矣，故言“聚而上者谓之升”也。
　
 (巽下坤上)。升：
　　郑玄曰：升，上也。坤地巽木，木生地中，日长而上，犹圣人在诸侯之中，明德日益高大也，故谓之“升”。升，进益之象矣。
　
　　元亨。
　　虞翻曰：临初之三，又有临象；刚中而应，故“元亨”也。
　
　　用见大人，勿恤。
　　虞翻曰：谓二当之五，为大人，离为见，坎为恤，二之五得正，故“用见大人勿恤，有庆也”。
　
　　南征吉。
　　虞翻曰：离，南方卦，二之五成离，故“南征吉，志行也”。
　
　　《彖》曰：柔以时升，
　　虞翻曰：柔谓五，坤也。升谓二。坤邑无君二当升五虚，震兑为春秋；二升，坎离为冬夏。四时象正，故“柔以时升”也。
　
　　巽而顺，刚中而应，是以大亨。
　　荀爽曰：谓二以刚居中，而来应五，故能“大亨”。上居尊位也。
　
　　用见大人勿恤，有庆也。
　　荀爽曰：大人，天子，谓升居五。见为大人，群阴有主，无所复忧，而有庆也。
　
　　南征吉，志行也。
　　虞翻曰：二之五，坎为志。震为行。
　
　　《象》曰：地中生木，升。
　　荀爽曰：地谓坤。木谓巽。地中生木，以微至著，升之象也。
　
　　君子以慎德，积小以成高大。
　　虞翻曰：君子谓三。小谓阳息复时。复小，为德之本。至二成临。临者，大也。临初之三，巽为高。二之五，艮为慎。坤为积，故“慎德积小成高大”。
　
　　初六：允升，大吉。
　　荀爽曰：谓一体相随，允然俱升。初欲与巽一体，升居坤上，位尊得正，故“大吉”也。
　
　　《象》曰：允升大吉，上合志也。
　　《九家易》曰：谓初失正，乃与二阳允然合志，俱升五位，上合志也。
　
　　九二：孚乃利用禴，无咎。
　　虞翻曰：禴，夏祭也。孚谓二，之五成坎，为孚；离为夏，故“乃利用禴无咎”矣。
　
　　《象》曰：九二之孚，有喜也。
　　虞翻曰：升五得位，故“有喜”。
　　干宝曰：刚中而应，故“孚”也。又言“乃利用禴”于春时也。非时而祭曰“禴”。然则文王从俭以恤民，四时之祭，皆以禴礼。神享德与，信不求备也。故既济九五曰：东邻杀牛，不如西邻之禴祭。实受其福。九五坎，坎为豕。然则禴祭以豕而已，不奢盈于礼，故曰“有喜”矣。
　
　　九三：升虚邑。
　　荀爽曰：坤称邑也。五虚无君，利二上居之，故曰“升虚邑，无所疑也”。
　
　　《象》曰：升虚邑，无所疑也。
　　虞翻曰：坎为疑，上得中，故“无所疑也”。
　
　　六四：王用享于岐山，吉，无咎。
　　荀爽曰：此本升卦也。巽升坤上，据三成艮。巽为歧，艮为山。王，谓五也。通有两体，位正众服，故“吉”也。四能与众阴退避当升者，故“无咎”也。
　
　　《象》曰：王用享于岐山，顺事也。
　　崔觐曰：为顺之初，在升当位。近比于五，乘刚于三。宜以进德，可修守。此象太王为狄所逼，徒居岐山之下，一年成邑，二年成都，三年五倍其初，通而王矣，故曰“王用享于歧山”。以其用通，避于狄难，顺于时事，故“吉无咎”。
　
　　六五：贞吉，升阶。
　　虞翻曰：二之五，故“贞吉”。巽为高，坤为土，震升高，故“升阶”也。
　
　　《象》曰：贞吉升阶，大得志也。
　　荀爽曰：阴正居中，为阳作阶，使升居五，已下降二，与阳相应，故“吉而得志”。
　
　　上六：冥升，利于不息之贞。
　　荀爽曰：坤性暗昧，今升在上，故曰“冥升”也。阴用事，为消。阳用事，为息，阴正在上，阳道不息，阴之所利，故曰“利于不息之贞”。
　
　　《象》曰：冥升在上，消不富也。
　　荀爽曰：阴升失实，故“消不富也”。
　
　　
《序卦》曰：升而不已必困，故受之以困。
　　崔觐曰：冥升在上，以消不富，则穷，故言“升而不已必困”也。
　
　 (坎下兑上)。困：亨，
　　郑玄曰：坎为月。互体离，离为日。兑为暗昧，日所入也。今上掩日月之明，犹君子处乱代，为小人所不容故谓之“困”也。君子虽困，居险能悦，是以通而无咎也。
　　虞翻曰：否二之上，乾坤交，故通也。
　
　　贞大人吉，无咎。
　　虞翻曰，贞大人吉，谓五也。在困无应，宜静则“无咎”。故“贞大人吉，无咎”。
　
　　有言不信。
　　虞翻曰：震为言，折入兑，故“有言不信，尚口乃穷”。
　
　　《彖》曰：困，刚弇也。
　　荀爽曰：谓二五为阴所弇也。
　
　　险以说，
　　荀爽曰：此本否卦。阳降为“险”，阴升为“说”也。
　
　　困而不失其所亨，其唯君子乎？
　　荀爽曰：谓二虽弇阴陷险，犹不失中，与正阴合，故通也。喻君子虽陷险中，不失中和之行也。
　
　　贞大人吉，以刚中也。
　　荀爽曰：谓五虽弇于阴，近无所据，远无所应，体刚得中，正居五位，则“吉无咎”也。
　
　　有言不信，尚口乃穷也。
　　虞翻曰：兑为口，上变口灭，故“尚口乃穷”。
　　荀爽曰：阴从二升上六，成兑。为有言。失中，为不信。动而乘阳，故曰“尚口乃穷也”。
　
　　《象》曰：泽无水，困。
　　王弼曰：泽无水，则水在泽下也。水在泽下，困之象也。处困而屈其志者，小人也。君子固穷，道可忘乎？
　
　　君子以致命遂志。
　　虞翻曰：君子谓三，伏阳也。否坤为致，巽为命，坎为志，三入阴中，故“致命遂志”也。
　
　　初六：臀困于株木。
　　《九家易》曰：臀谓四。株木，三也。三体为木。泽中无水，兑金伤木，故枯为株也。初者四应，欲进之四，四困于三，故曰“臀困于株木”。
　　干宝曰：兑为孔坎，坎为隐伏。隐伏在下，而漏孔穴，臀之象也。
　
　　入于幽谷，三岁不觌。
　　《九家易》曰：幽谷，二也。此本否卦。谓阳来入坎，与初同体，故曰“入幽谷”。三者阳数。谓阳陷险中，为阴所弇，终不得见。故曰“三岁不觌”也。
　　《象》曰：入于幽谷，幽不明也。
　　荀爽曰：为阴所弇，故“不明”。
　
　　九二：困于酒食，朱绂方来，
　　案：二本阴位，中馈之职。坎为酒食，上为宗庙，今二阴升上，则酒食入庙。故“困于酒食”也。上九降二，故朱绂方来。朱绂，宗庙之服。乾为大赤，朱绂之象也。
　
　　利用享祀，征凶。无咎。
　　荀爽曰：二升在庙，五亲奉之，故“利用享祀”。阴动而上，失中乘阳；阳下而陷，为阴所弇，故曰“征凶”。阳降来二，虽位不正，得中有实；阴虽去中，上得居正，而皆免咎，故曰“无咎”也。
　
　　《象》曰：困于酒食，中有庆也。
