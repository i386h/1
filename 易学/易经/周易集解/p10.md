<!-- { "loadSidebar": true } -->
　　侯果曰：倾为覆也。否穷则倾矣。倾犹否，故“先否”也。倾毕则通，故“后喜”也。
　　《象》曰：否终则倾，何可长也。
　　虞翻曰：否终必倾，盈不可久，故“先否”。下反于初，成益，体震，民说无疆，故“后喜”。以阴剥阳，故不可久也。
　
　　《序卦》曰：物不可以终否，故受之以同人。
　　崔觐曰：否终则倾，故同于人。通而利涉矣。
　
 (离下乾上)。同人：同人于野，亨。
　郑玄曰：乾为天，离为火。卦体有巽，巽为风。天在上，火炎上而从之，是其性同于天也。火得风，然后炎上益炽，是犹人君在上施政教，使天下之人和同而事之。以是为人和同者，君之所为也。故谓之“同人”。风行无所不遍，遍则会通之德大行，故曰“同人于野，亨”。
　
　　利涉大川，利君子贞。
　　崔觐曰：以离文明，而合乾健。九五中正，同人于二，为能通天下之志，故能“利涉大川，利君子之贞”。
　
　　《彖》曰：同人，
　　《九家易》曰：谓乾舍于离，同而为日。天日同明，以照于下。君子则之，上下同心，故曰“同人”。
　
　　柔得位得中，而应乎乾，曰同人。
　　蜀才曰：此本夬卦。九二升上，上六降二，则“柔得位得中，而应乎乾”。下奉上之象，义同于人，故曰“同人”。
　
　　同人曰：同人于野，亨，利涉大川，乾行也。
　　虞翻曰：旁通师卦。巽为同，乾为野。师震为人。二得中应乾。故曰“同人于野，亨”。此孔子所以明嫌表微。师震为夫，巽为妇，所谓二人同心。故不称君臣、父子、兄弟、朋友，而故言人耳。乾四上失位，变而体坎，故曰“利涉大川，乾行也”。
　 侯果曰：九二升上，上为郊野，是“同人于野”而得通者，由乾爻上行耳。故特曰“乾行也”。
　
　
文明以健，中正而应，君子正也。
　　何妥曰：离为文明，乾为刚健。健非尚武，乃以文明。应不以邪，乃以中正。故曰“利君子贞”也。
　
　　唯君子为能通天下之志。
　　虞翻曰：唯，独也。四变成坎。坎为通、为志。故“能通天下之志”。谓五以类族辩物，圣人作而万物睹。
　　崔觐曰：君子谓九五。能舍已同人，以通天下之志。若九三、九四，以其人臣，则不当矣。故爻辞不言同人也。
　
　　《象》曰：天与火，同人。
　　荀爽曰：乾舍于离，相与同居，故曰“同人”也。
　
　　君子以类族辩物。
　　虞翻曰：君子谓乾。师坤为类，乾为族。辩，别也。乾，阳物。坤，阴物。体姤，天地相遇，品物咸章，以乾照坤。故“以类族辩物”。谓方以类聚，物以群分。孔子曰：君子和而不同，故于同人象见，以“类族辩物”也。
　
　　初九：同人于门，无咎。
　　虞翻曰：乾为门，谓同于四，四变应初，故“无咎”也。
　
　　《象》曰：出门同人，又谁咎也。
　　崔觐曰：刚而无应，比二以柔，近同于人，出门之象，“又谁咎矣”。
　　案：初九，震爻。帝出乎震。震为大涂，又为入门出门之象也。
　
　　六二：同人于宗，吝。
　　荀爽曰：宗者，众也。三据二阴，二与四同功，五相应，初相近，上下众阳，皆欲与二为同，故曰“同人于宗”也。阴道贞静，从一而终，今宗同之，故“吝”也。
　
　　《象》曰：同人于宗，吝道也。
　　侯果曰：宗，谓五也。二为同人之主，和同者之所仰也。有应在五，唯同于五，过五则否，不能大同于人，则为主之德吝狭矣。所同虽吝，亦妻臣之道也。
　
　　九三：伏戎于莽，升其高陵，三岁不兴。
　　虞翻曰：巽为伏，震为草莽，离为戎。谓四变时三在坎中，隐伏自藏，故“伏戎于莽”也。巽为高，师震为陵，以巽股升其高陵。爻在三。乾为岁。兴，起也。动不失位，故“三岁不兴”也。
　
　　《象》曰：伏戎于莽，敌刚也。三岁不兴，安行也。
　　崔觐曰：与二相比，欲同人焉。盗憎其主，而忌于五，所以隐兵于野，将以袭之，故曰“伏戎于莽”。五既居上，故曰“升其高陵”。一爻为一年，自三至五，频遇刚敌，故“三岁不兴，安可行也”。
　　案：三互离巽，巽为草木，离为戈兵，伏戎于莽之象也。
　
　　九四：乘其庸，弗克攻，吉。
　　虞翻曰：巽为庸，四在巽上，故“乘其庸”。变而承五。体讼，乾刚在上。故“弗克攻”，则“吉”也。
　
　　
《象》曰：乘其庸，义弗克也。其吉，则困而反则也。
　　王弼曰：处上攻下，力能乘庸者也。履非其位，与三争二。二自应五，三非犯已，攻三求二，尤为效之。违义伤礼，众所不与。势虽乘墉，义终弗克，而得吉者，以困而反正则也。
　
　　九五：同人先号咷而后笑，大师克相遇。
　　虞翻曰：应在二。巽为号咷，乾为先，故“先号咷”。师震在下，故“后笑”。震为后笑也。乾为大，同人反师，故“大师”。二至五，体姤遇也，故“相遇”。
　
　　《象》曰：同人之先，以中直也。大师相遇，言相克也。
　　侯果曰：乾德中直，不私于物，欲天下大同，方始同二矣。三四失义，而近据之，未获同心，故“先号咷”也。时须同好，寇阻其途，以言相克，然后始相遇，故笑也。
　《九家易》曰：乾为言。
　
    上九：同人于郊，无悔。
　　虞翻曰：乾为郊。失位无应，与乾上九同义，当有悔。同心之家。故“无悔”。
　
　　《象》曰：同人于郊，志未得也。
　　侯果曰：独处于外，同人于郊也。不与内争，无悔吝也。同人之时，唯同于郊，“志未得也”。
　
　　《序卦》曰：与人同者，物必归焉，故受之以大有。
　　崔觐曰：以欲从人，物必归已，所以成大有。
　
 (乾下离上)。大有：元亨。
　　虞翻曰：与比旁通。柔得尊位大中，应天而时行，故“元亨”也。
　　姚规曰：互体有兑，兑为泽，位在秋也。乾则施生，泽则流润，离则长茂，秋则成收，大富有也。大有，则“元亨”矣。
　　郑玄曰：六五体离，处乾之上，犹大臣有圣明之德，代君为政，处其位，有其事而理之也。元亨者，又是能长群臣以善，使嘉会礼通，若周公摄政，朝诸侯于朋堂，是也。
　
　　《彖》曰：大有，柔得尊位，大中而上下应之，曰大有。
　　王弼曰：处尊以柔，居中以大。体无二阴，以分其应，上下应之，靡所不纳，大有之义也。
　
　　其德刚健而文明，应乎天而时行，是以元亨。
　　虞翻曰：谓五，以日应乾而行于天也。时，谓四时也。大有亨。比初动成震为春；至二，兑为秋。至三，离为夏。坎为冬。故曰“时行”。以乾亨坤，是以“元亨”。
　
　　《象》曰：火在天上，大有。
　　荀爽曰：谓夏，火王在天，万物并生，故曰“大有”也。
　
　　君子以遏恶扬善，顺天休命。
　　虞翻曰：遏，绝。扬，举也。乾为扬善，坤为遏恶，为顺。以乾灭坤。体夬，扬于王庭。故“遏恶扬善”。乾为天休，二变时，巽为命，故“顺天休命”。
　
　　
初九：无交害，匪咎，艰则无咎。
　　虞翻曰：害谓四。四离火，为恶人，故“无交害”。初动，震为交。比坤为害。匪，非也。艰，难，谓阳动比初成屯。屯，难也。变得位，艰则无咎。
　
　　《象》曰：大有初九，无交害也。
　　虞翻曰：害，谓四。
　
　　九二：大车以载，有攸往，无咎。
　　虞翻曰：比坤为大车，乾来积上，故“大车以载”。往，谓之五。二失位，变得正应五。故“有攸往无咎”矣。
　
　　《象》曰：大车以载，积中不败也。
　　卢氏曰：乾为大车，故曰“大车以载”。体刚履中，可以任重，有应于五。故所积皆中，而不败也。
　
　　九三：公用亨于天子，小人弗克。
　　虞翻曰：天子谓五。三，公位也。小人谓四。二变得位，体鼎象。故“公用亨于天子”。四折鼎足，覆公餗，故小人不克也。
　
　　《象》曰：公用亨于天子，小人害也。
　　虞翻曰：小人，谓四也。
　
　　九四，匪其尫，无咎。
　　虞翻曰：匪，非也。其位尫。足尫，体行不正，四失位，折震足，故“尫”。变而得正，故“无咎”。尫或作彭，作旁声，字之误。
　
　　《象》曰：匪其尫，无咎，明辩折也。
　　虞翻曰：折之离，故“明辩折也”。四在乾则尫；在坤为鼠；在震噬用胏得金矢；在巽折鼎足，在坎为鬼方；在离焚死；在艮旅于处，言无所容；在兑睽孤孚厉。三百八十四爻，独无所容也。
　
　　六五：厥孚交如，威如吉。
　　虞翻曰：孚，信也。发而孚二，故“交加”。乾称威，发得位，故“威如吉”。
　
　　《象》曰：厥孚交如，信以发志也。威如之吉，易而无备也。
　　侯果曰：其体文明，其德中顺。信发乎志，以覃于物。物怀其德，以信应君。君物交信，厥孚交如也。为卦之主，有威不用，唯行简易，无所防备。物感其德，翻更畏威，威如之吉也。
　
　　上九：自天右之，吉，无不利。
　　虞翻曰：谓乾也。右，助也。大有通比，坤为自，乾为天，兑为右，故“自天右之”。比坤为顺，乾为信。天之所助者顺，人之所助者信。履信思顺，又以尚贤，故“自天右之，吉无不利”。
　　王弼曰：余爻皆乘刚，已独乘柔顺也。五为信德，而已履焉，履信者也。居丰富之代，物不累心，高尚其志，尚贤者也。爻有三德，尽夫助道，故《系辞》具焉也。
　
　　《象》曰：大有上吉，自天右也。
　　《九家易》曰：上九说五，以柔处尊，而自谦损。尚贤奉已，上下应之，为乾所右，故吉且利也。
　　《序卦》曰：有大者不可以盈，故受之以谦。
　　崔觐曰：富贵而自遗其咎，故有大者不可盈。当须谦退，天之道也。
　
 (艮下坤上)。谦：亨。
　　虞翻曰：乾上九来之坤，与履旁通。天道下济，故亨。彭城蔡景君说：剥上来之三。
　
　　君子有终。
　　虞翻曰：君子谓三。艮终万物，故“君子有终”。
　　郑玄曰：艮为山，坤为地。山体高，今在地下，其于人道，高能下下，谦之象。亨者，嘉会之礼，以谦而为主。谦者，自贬损以下人，唯艮之坚固，坤之厚顺，乃能终之，故君子之人有终也。
　
　　《彖》曰：谦亨。
　　《九家易》曰：艮，山。坤，地。山至高，地至卑，以至高下至卑，故曰“谦”也。谦者兑世，艮为兑合，故“亨”。
　
　　天道下济而光明，
　　荀爽曰：乾来之坤，故“下济”。阴去为离，阳来成坎，日月之象，故“光明”也。
　
