<!-- { "loadSidebar": true } -->
　　虞翻曰：准，同也。弥，大。纶，络。谓易在天下，包络万物，以言乎天地之间，则备矣。故“与天地信”也。
　
　　仰以观于天文，俯以察于地理，
　　荀爽曰：谓阴升之阳，则成天之文也。阳降之阴，则成地之理也。
　
　　是故知幽明之故。
　　荀爽曰：谓天上地下不可得睹者也。谓否卦变成既未济也。明，谓天地之间，万物陈列，著于耳目者，谓泰卦变成既济也。
　
　　原始及终，故知死生之说。
　　《九家易》曰：阴阳交合，物之始也。阴阳分离，物之终也。合则生，离则死。故“原始及终，故知死生之说”矣。交合泰时，春也。分离否时，秋也。
　
　　精气为物，游魂为变。
　　虞翻曰：魂阳物，谓乾坤也。变谓坤鬼。乾纯粹精，故主为物。乾流坤体，变成万物故“游魂为变”也。
　
　　是故知鬼神之情状。与天地相似，故不违。
　　虞翻曰：乾神似天，坤鬼似地。圣人与天地合德，鬼神合吉凶，故“不违”。
　　郑玄曰：精气，谓七八也。游魂，谓九六也。七八，木火之数也。九六，金水之数。木水用事而物生，故曰“精气为物”。金水用事而物变，故曰“游魂为变”。精气谓之神，游魂谓之鬼。木火生物，金水终物。二物变化其情，与天地相似，故无所差违之也。
　
　　知周乎万物，
　　荀爽曰：二篇之册，万有一千五百二十，当万物之数，故曰“知周乎万物”也。
　
　　而道济天下，故不过。
　　《九家易》曰：言乾坤道济成天下而不过也。
　　王凯冲曰：知周道济，洪纤不遗，亦不过差也。
　
　　旁行而不流，
　　《九家易》曰：旁行周合，六十四卦，月主五卦，爻主一日，岁既周而复始也。
　　侯果曰：应变旁行，周被万物，而不流淫也。
　
　　乐天知命，故不忧。
　　荀爽曰：坤建于亥，乾坤相据，乾立于已。阴阳孤绝，其法宜忧。坤下有伏乾，为乐天。乾下有伏巽，为知命。阴阳合居，故“不忧”。
　
　　安土敦乎仁，故能爱。
　　荀爽曰：安土谓否卦，乾坤相据，故“安土”。敦仁谓泰卦。天气下降，以生万物故“敦仁”。生息万物，故谓之“爱”也。
　
　　
范围天地之化而不过，
　　《九家易》曰：范者，法也。围者，周也。言乾坤消息，法周天地，而不过于十二辰也。辰，日月所会之宿，谓诹訾、降娄、大梁、实沈、鹑首、鹑火、鹑尾、寿星、大火、析木、星纪、玄枵之属是也。
　
　　曲成万物而不遗，
　　荀爽曰：谓二篇之册，曲万万物，无遗失也。
　　侯果曰：言阴阳二气，委曲成物，不遗微细也。
　
　　通乎昼夜之道而知，
　　荀爽曰：昼者，谓乾。夜者，坤也。通于乾坤之道，无所不知矣。
　
　　是故神无方而易无体。
　　干宝曰：否泰盈虚者，神也。变而周流者，易也。言神之鼓万物无常方，易之应变化无定体也。
　
　　一阴一阳之谓道。
　　韩康伯曰：道者何，无之称也。无不通也。无不由也。
　　况之曰：道，寂然无体，不可为象。必有之用极，而无之功显，故至乎。神无方而易无体，而道可见矣。故穷以尽神，因神以明道。阴阳虽殊，无一以待之。在阴为无阴，阴以之生；在阳为无阳，阳以之成。故曰“一阴一阳”也。
　
　　继之者，善也。成之者，性也。
　　虞翻曰：继，统也。谓乾能统天生物，坤合乾性，养化成之，故“继之者善，成之者性”也。
　
　　仁者见之谓之仁，知者见之谓之知。
　　侯果曰：仁者见道，谓道有仁。知者见道，谓道有知也。
　
　　百姓日用而不知，
　　侯查曰：用道以济，然不知其力。故君子之道鲜矣。
　　韩康伯曰：君子体道以为用，仁知则滞于所见，百姓日用而不知。体斯道者，不亦鲜矣乎。故常无欲以观妙，可以语至而言极矣。
　
　　显诸仁，藏诸用，
　　王凯冲曰：万物皆成，仁功著也。不见所为，藏诸用也。
　
　　鼓万物而不与圣人同忧，
　　侯果曰：圣人成务，不能无心，故有忧。神道鼓物，寂然无情，故无忧也。
　
　　盛德大业至矣哉。
　　荀爽曰：盛德乾天。大业者地也。
　
　　富有之谓大业，日新之谓盛德。
　　王凯冲曰：物无不备，故曰“富有”。变化不息，故曰“日新”。
　
　　
生生之谓易。
　　荀爽曰：阴阳相易，转相生也。
　
　　成象之谓乾，
　　案：道生一，一生二，二生三，三才既备，以成乾象也。
　
　　效法之谓坤，
　　案：爻犹效也。效乾三天之法，而两地成，坤之象卦也。
　
　　极数知来之谓占，
　　孔颖达曰：谓穷极蓍策之数，逆知将来之事，占其吉凶也。
　
　　通变之谓事，
　　虞翻曰：事谓变通趋时。以尽利天下之民，谓之事业也。
　
　　阴阳不测之谓神。
　　韩康伯曰：神也者，变化之极，妙万物而为言，不可以形诘者也，故“阴阳不测”。尝试论之曰：原夫两仪之运，万物之动，岂有使之然哉！莫不独化于太虚，欻尔而自造矣。造之非我，理自玄应；化之无主，数自冥运。故不知所以然，而况之神矣。是以明两仪以太极为始，言变化而称乎神也。夫唯天之所为者，穷理体化，坐忘遗照。至虚而善应，则以道为称。不思玄览，则以神为名。盖资道而同乎道，由神而冥于神者也。
　
　　夫易广矣，大矣。
　　虞翻曰：乾象动直，故“大”。坤形动辟，故“广”也。
　
　　以言乎远则不御，
　　虞翻曰：御，止也。远谓乾。天高不御也。
　
　　以言乎迩则静而正，
　　虞翻曰：地谓坤。坤至静而德方，故正也。
　
　　以言乎天地之间则备矣。
　　虞翻曰：谓易广大悉备，有天地人道焉，故称备也。
　
　　夫乾，其静也专，其动也直，是以大生焉。
　　宋衷曰：乾静不用事，则清静专一，含养万物矣。动而用事，则直道而行，导出万物矣。一专一直，动静有时，而物无夭瘁，是以大生也。
　
　　夫坤，其静也翕，其动也辟，是以广生焉。
　　宋衷曰：翕，犹闭也。坤静不用事，闭藏微伏，应育万物矣。动而用事，则开辟群蛰，敬导沉滞矣。一翕一辟，动静不失时，而物无灾害，是以广生也。
　
　　广大配天地，
　　荀爽曰：阴广阳大，配天地。
　
　　变通配四时，
　　虞翻曰：变通趋时，谓十二月消息也。泰、大壮、夬，配春；乾、姤、遁，配夏；否、观、剥，配秋；坤、复、临，配冬，谓十二月消息相变通，而周于四时也。
　
　　阴阳之义配日月，
　　荀爽曰：谓乾舍于离，配日而居；坤舍于坎，配月而居之义是也。
　
　　易简之善配至德。
　　荀爽曰：乾德至健，坤德至顺，乾坤易简相配于天地，故“易简之善配至德”。
　
　　子曰：易，其至矣乎。
　　崔觐曰：夫言子曰：皆是语之别端，此更美易之至极也。
　
　　夫易，圣人之所以崇德而广业也。
　　虞翻曰：崇德效乾，广业法坤也。
　
　　知崇礼卑，崇效天，卑法也。
　　虞翻曰：知谓乾，效天崇；礼谓坤，法地卑也。
　
　　天地设位，而易行乎其中矣。
　　虞翻曰：位谓六画之位，乾坤各三爻，故“天地设位”。易出乾入坤，上下无常，周流六虚，故“易行乎其中”也。
　
　　成性存存，道义之门。
　　虞翻曰：知终终之，可与存义也。乾为道门，坤为义门。成性，谓成之者性也。阳在道门，阴在义门，其易之门邪。
　
　　圣人有以见天下之啧，而拟诸其形容，
　　虞翻曰：乾称圣人，谓庖牺也。啧，谓初。自上议下称拟，形容，谓阴，在地成形者也。
　
　　象其物宜，是故谓之象。
　　虞翻曰：物宜谓阳；远取诸物，在天成象故“象其物宜”。象，谓三才八卦在天也，庖牺重为六画也。
　
　　圣人有以见天下之动，
　　虞翻曰：重言圣人，谓文王也。动，谓六爻矣。
　
　　而观其会通，
　　荀爽曰：谓三百八十四爻，阴阳动移，各有所会，各有所通。
　　张璠曰：会者，阴阳合会，若蒙九二也。通者，乾坤交通，既济是也。
　
　　以行其典礼，系辞焉以断其吉凶，
　　孔颖达曰：既观其会通，而行其典礼，以定一爻之通变，而有三百八十四。于此爻下，系属文辞，以断其吉凶。若会通典礼，得，则为吉也。若会通典礼失，则为凶矣。
　
　　是故谓之爻。
　　孔颖达曰：谓此会通之事而为爻也。爻者，效也。效诸物之变通，故上章云，爻者言乎变也。
　
　　言天下之至啧而不可恶也，
　　虞翻曰：至啧无情，阴阳会通，品物流宕，以乾易坤，简之至也。元善之长，故“不可恶也”。
　
　　言天下之至动而不可乱也。
　　虞翻曰：以阳动阴，万物以生，故“不可乱”。六二之动直以方。动，旧误作啧也。
　
　　拟之而后言，议之而后动，
　　虞翻曰：以阳拟坤而成震，震为言议，为后动，故“拟之而后言”。议之而后动，安其身而后动，谓当时也矣。
　
　　拟议以成其变化。
　　虞翻曰：议天成变，拟地成化，天施地生，其益无方也。
　
　　鸣鹤在阴，其子和之，我有好爵，吾与尔靡之。
　　孔颖达曰：上略明拟议而动，故引鹤鸣在阴，取同类相应以证之。此中孚九二爻辞也。
　
　　子曰：君子居其室，出其言善，
　　虞翻曰：君子，谓初也。二变五来应之，艮为居。初在艮内。故“居其室”。震为出言，讼乾为善，故“出言善”。此亦成益卦也。
　
　　则千里之外应之，况其迩者乎。
　　虞翻曰：谓二变则五来应之，体益卦。坤数十，震为百里。十之，千里也。外谓震巽同声，同声者相应，故“千里之外应之”。迩谓坤。坤为顺，二变顺初，故“况其迩者乎”。此信及遁鱼者也。
　
　　居其室，出其言不善，
　　虞翻曰：谓初阳动，八阴成坤，坤为不善也。
　
　　则千里之外违之，况其迩者乎。
　　虞翻曰：谓初变体剥。弑父弑君，二阳肥遁，则坤违之，而承于五，故“千里之外违之，况其迩者乎”。
　
　　言出乎身加乎民，
　　虞翻曰：震为出，为言。坤为身，为民也。
　
　　行发乎迩见乎远。
　　虞翻曰：震为行，坤为迩，乾为远，兑为见，谓二发应五，则千里之外，故行发迩见远也。
　
　　言行，君子之枢机。枢机之发，荣辱之主也。
　　荀爽曰：艮为门，故曰“枢”。震为动，故曰“机”也。翟元曰：枢主开闭，机主发动，开闭有明暗，发动有中否，主于荣辱也。
　
