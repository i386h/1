<!-- { "loadSidebar": true } -->
　　虞翻曰：离为飞鸟，震为音，艮为止。晋上之三，离去震在，鸟飞而音止。故“飞鸟遗之音”。上阴乘阳，故“不宜上”。下阴顺阳，故“宜下，大吉”。俗说或以卦象二阳在内，四阴在外，有似飞鸟之象，妄矣。
　
　　《彖》曰：小过，小者过而亨也。过以利贞，与时行也。
　　荀爽曰：阴称小。谓四应初，过二而去。三应上，过五而去。五处中，见过不见应。故曰“小者过而亨也”。
　
　　柔得中，是以小事吉也。
　　虞翻曰：谓五也。阴称小，故“小事吉也”。
　
　　刚失位而不中，是以不可大事也。
　　虞翻曰：谓四也。阳称大，故“不可大事也”。
　
　　有飞鸟之象焉，飞鸟遗之音。
　　宋衷曰：二阳在内，上下各阴，有似飞鸟舒翮之象，故曰“飞鸟”。震为声音，飞而且鸣，鸟去而音止，故曰“遗之音”也。
　
　　不宜上，宜下，大吉。上逆而下顺也。
　　王肃曰：四、五失位，故曰“上逆”。二、三得正，故曰“下顺”也。
　
　　《象》曰：山上有雷，小过。
　　侯果曰：山大而雷小，山上有雷，小过于大，故曰“小过”。
　
　　君子以行过乎恭，
　　虞翻曰：君子，谓三也。上贵三贱，晋上之三，震为行，故“行过乎恭”。谓三致恭以存其位，与谦三同义。
　
　　丧过乎哀，
　　虞翻曰：晋坤为丧，离为目，艮为鼻，坎为涕洟。震为出，涕洟出鼻目：体大过，遭死丧，过乎哀也。
　
　　用过乎俭。
　　虞翻曰：坤为财用，为吝啬。艮为止，兑为小。小用密止，云不雨。故“用过乎俭”也。
　
　　初六：飞鸟以凶。
　　虞翻曰：应四。离为飞鸟。上之三，则四折入，大过死，故“飞鸟以凶”。
　
　　《象》曰：飞鸟以凶，不可如何也。
　　虞翻曰：四死大过，故“不可如何也”。
　
　　六二：过其祖，遇其妣
　　虞翻曰：祖谓祖母，初也。母死称妣。谓三坤为丧，为母，折入大过死，故称“祖”也。妣二过初，故“过其祖”五变，三体姤遇，故遇妣也。
　
　　不及其君，遇其臣，无咎。
　　虞翻曰：五动为君，晋坎为臣；二之五隔三；艮为止，故“不及其君”止。如承三得正，体姤遇象，故“遇其臣，无咎”也。
　
　　《象》曰：不及其君，臣不可过也。
　　虞翻曰：体大过，下止，舍巽下，故“不可过”。与随三同义。
　
　　九三：弗过防之，从或戕之，凶。
　　虞翻曰：防，防四也。失位从或，而欲折之初。戕，杀也。离为戈兵，三从离上入坤，折四死大过中，故“从或戕之，凶”也。
　
　　《象》曰：从或戕之，凶如何也。
　　虞翻曰：三来戕四，故“凶如何也”。
　
　　九四：无咎，弗过遇之，
　　《九家易》曰：以阳居阴，行过乎恭。今虽失位，遇则进五，故“无咎”也。四体震动，位既不正，当动上居五，不复过五，故曰“弗过遇之”矣。
　
　　
往厉必戒，勿用永贞。
　　荀爽曰：四往危五，戒备于三，故曰“往厉必戒”也。勿长居四，当动上五，故“用永贞”。
　
　　《象》曰：弗过遇之，位不当也。往厉必戒，终不可长也。
　　虞翻曰：体否上倾，故“终不可长”矣。
　
　　六五：密云不雨，自我西郊。
　　虞翻曰：密，小也。晋坎，在天为云，坠地成雨。上来之三，折坎入兑，小为密。坤为自我。兑为西。五动乾为郊。故“密云不雨，自我西郊”也。
　
　　公弋取彼在穴。
　　虞翻曰：公谓三也。弋，矰缴射也。坎为弓弹。离为鸟矢。弋无矢也，巽绳连鸟，弋人鸟之象。艮为手，二为穴，手入穴中，故“公弋取彼在穴”也。
　
　　《象》曰：密云不雨，已上也。
　　虞翻曰：谓三坎水，已之上六，故“已上也”。
　
　　上六：弗遇过之，飞鸟离之，凶，是谓灾眚。
　　虞翻曰：谓四已变之坤，上得之三，故“弗遇过之”。离为飞鸟，公弋得之，鸟下入艮手而死，故“飞鸟离之凶”。晋坎为灾眚，故“是谓灾眚”矣。
　
　　《象》曰：弗遇过之，已亢之。
　　虞翻曰：飞下称亢。晋上之三，故“已亢也”。
　
　　《序卦》曰：有过物者必济，故受之以既济。
　　韩康伯曰：行过乎俭，可以矫世厉俗，有所济也。
　
 (离下坎上)。既济：亨小。利贞。
　　虞翻曰：泰五之二。小，谓二也。柔得中。故“亨小”。六爻得位，各正性命，保合大和故“利贞”矣。
　
　　初吉，
　　虞翻曰：初，始也。谓泰乾。乾知大始，故称“初”。坤五之乾二，得正处中，故“初吉，柔得中也。”
　
　　终乱。
　　虞翻曰：泰坤称乱。二上之五，终止于泰，则反成否。子弑其父，臣弑其君天下无邦，终穷成坤，故“乱，其道穷”。
　
　　《彖》曰：既济亨，小者亨也。
　　荀爽曰：天地既交，阳升阴降，故“小者亨也”。
　
　　利贞，刚柔正而位当也。
　　侯果曰：此本泰卦。六五降二，九二升五，是刚柔正当位也。
　
　　
初吉，柔得中也。
　　虞翻曰：中，谓二。
　
　　终止则乱，其道穷也。
　　虞翻曰：反否终坤，故“其道穷也”。侯果曰：刚得正，柔得中，故“初吉”也。正有终极，济有息止，止则穷乱，故曰“终止则乱，其道穷也”。一曰：殷亡周兴之卦也。成汤应天，初吉也。商辛毒痛，终止也。由止，故物乱而穷也。物不可穷，穷则复始，周受其未济而兴焉。
　《乾凿度》曰：既济未济者，所以明戒慎，全王道也。
　
　　《象》曰：水在火上，既济。君子以思患而豫防之。
　　荀爽曰：六爻既正，必当复乱，故君子象之。思患而豫防之，治不忘乱也。
　
　　初九：曳其轮，濡其尾，无咎。《象》曰：曳其轮，义无咎也。
　　宋衷曰：离者两阳一阴。阴方阳圆，舆轮之象也。其一在坎中，以火入水，必败，故曰“曳其轮”也。初在后，称“尾”。尾濡曳，咎也。得正有应，于义要以危而无咎矣。
　
　　六二：妇丧其佛，勿逐，七日得。
　　虞翻曰：离为妇。泰坤为丧。佛发，谓鬒发也。一名妇人之首饰。坎为玄云，故称发。《诗》曰：鬒发如云。乾为首，坎为美；五取乾二之坤为坎，坎为盗，故“妇丧其佛”。泰震为七，故“勿逐，七日得”。与睽丧马勿逐同义。佛，或作茀。俗说以佛为妇人蔽膝之茀，非也。
　
　　《象》曰：七日得，以中道也。
　　王肃曰：体柔应五，履顺承刚，妇人之义也。佛，首饰。坎为盗。离为妇。丧其茀，邻于盗也。勿逐自得，履中道也。二五相应，故“七日得”也。
　
　　九三：高宗伐鬼方，三年克之，小人勿用。
　　虞翻曰：高宗，殷王武丁。鬼方，国名。乾为高宗，坤为鬼方；乾二之坤五。故“高宗伐鬼方”。坤为年，位在三，故“三年”。坤为小人，二上克五，故“三年克之，小人勿用”。《象》曰：“惫也”。干宝曰：高宗，殷中兴之君。鬼方，北方国也。高宗尝伐鬼方，三年而后克之。离为戈兵，故称“伐”。坎当北方，故称“鬼”。在既济之家，而述先代之功，以明周因于殷，有所弗革也。
　
　　《象》曰：三年克之，惫也。
　　侯果曰：伐鬼方者，兴衰除暗之征也。上六暗极，九三征之，三举方及，故曰“三年克之”。兴役动众，圣犹疲惫，则非小人能为，故曰“小人勿用”。虞翻曰：坎为劳，故“惫也”。
　
　　六四：繻有衣袽，终日戒。
　　虞翻曰：乾为衣，故称“繻”。袽，败衣也。乾二之五，衣象裂坏，故“繻有衣袽”。离为日，坎为盗，在两坎间，故“终日戒”。谓伐鬼方三年乃克。旅人勤劳，衣服皆败，鬼方之民，犹或寇窃，故“终日戒”也。
　
　　《象》曰：终日戒，有所疑也。
　　卢氏曰：繻者，布帛端末之识也。袽者，残币帛，可拂拭器物也。繻有为衣袽之道也。四处明暗之际，贵贱无恒，犹或为衣或为袽也。履多惧之地，上承帝主，故终日戒慎，有所疑惧也。
　
　　
九五：东邻杀牛，不如西邻之禴祭，实受其福。
　　虞翻曰：泰震为东，兑为西，坤为牛，震动五杀坤，故“东邻杀牛“。在坎多眚，为阴所乘，故“不如西邻之禴祭”。禴，夏祭也。离为夏。兑动二，体离，明。得正承五，顺三。故“实受其福，吉大来也”。
　
　　《象》曰：东邻杀牛，不如西邻之时也。
　　崔觐曰：居中当位。于既济之时，则当是周受命日也。五坎为月。月出西方，西邻之谓也。二应在离，离为日。日出东方，东邻之谓也。离又为牛，坎水克离火，东邻杀牛之象。禴，殷春祭之名。案《尚书》：克殷之岁，厥四月哉生明。王来自商，至于丰。丁未，祀于周庙。四月殷之三月，春也。则明西邻之禴祭，得其时而受祉福也。实受其福，吉大来也。
　　　卢氏曰：明鬼享德不享味也。故德厚者，吉大来也。
　
　　上六：濡其首，厉。
　　虞翻曰：乾为首，五从二上在坎中，故“濡其首，厉”。位极乘阳，故“何可久”。
　
　　《象》曰：濡其首厉，何可久也。
　　荀爽曰：居上濡五，处高居盛，必当复危，故“何可久也”。
　
　　《序卦》曰：物不可穷也，故受之以未济终焉。
　　崔觐曰：夫易之为道，穷则变，变则通。而以未济终者，亦物不可穷也。
　
 (坎下离上)。未济：亨。
　　虞翻曰：否二之五也。柔得中，天地交。故“亨”。济，成也。六爻皆划错，故称未济也。
　
　　小狐汔济，
　　虞翻曰：否艮为小狐。汔，几也。济，济渡。狐济几度，而濡其尾，未出中也。
　
　　濡其尾，无攸利。
　　虞翻曰：艮为尾。狐，兽之长尾者也。尾谓二，在坎水中。故“濡其尾”。失位，故“无攸利，不续终也”。
　　干宝曰：坎为狐。
　　《说文》曰：汔，涸也。
　　案：刚柔失正，故未济也。五居中应刚，故“亨”也。小狐力弱，汔乃可济。水既未涸，而乃济之。故尾濡而无所利也。
　
　　《彖》曰：未济亨，柔得中也。
　　荀爽曰：柔上居五，与阳合同，故“亨”也。
　
　　小狐汔济，未出中也。
　　虞翻曰：谓二未变，在坎中也。
　　干宝曰：狐，野兽之妖者，以喻禄父。中，谓二也。困而犹处中故也。此以记纣虽亡国，禄父犹得封矣。
　
　　濡其尾，无攸利，不续终也。
　　虞翻曰：否阴消阳，至剥终坤，终止则乱，其道穷也。乾五之二，坤杀不行，故“不续终也”。干宝曰：言禄父不能敬奉天命，以续既终之礼，谓叛而被诛也。
　
