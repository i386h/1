<!-- { "loadSidebar": true } -->
　　侯果曰：以柔处下，履非其正，咎也。苟能絜诚肃恭不怠，虽置羞于地，可以荐奉，况藉用白茅，重慎之至，何咎之有矣。
　
　　九二：枯杨生稊，老夫得其女妻，无不利。
　　虞翻曰，稊，穉也。杨叶未舒称稊。巽为杨，乾为老，老杨故枯。阳在二也。十二月时，周之二月。兑为雨泽，枯杨得泽复生稊。二体乾老，故称“老夫”。女妻谓上兑，兑为少女，故曰“女妻”。大过之家，过以相与，老夫得其女妻，故“无不利”。
　
　　《象》曰：老夫女妻，过以相与也。
　　虞翻曰：谓二过初与五，五过上与二。独大过之爻得过其应，故“过以相与也”。
　

九三：栋桡，凶。《象》曰：栋桡之凶，不可以有辅也。
　　虞翻曰：本末弱，故桡。辅之益桡，故“不可以有辅”。阳以阴为辅也。
　
　　九四：栋隆，吉。有他吝。
　　虞翻曰：隆，上也。应在于初。已与五，意在于上。故“栋隆，吉”。失位动，入险而陷于井，故“有他吝”。
　
　　《象》曰：栋隆之吉，不桡乎下也。
　　虞翻曰：乾为动直，远初近上，故“不桡下也”。
　
　　九五：枯杨生华，老妇得其士夫，无咎无誉。
　　虞翻曰：阳在五也。夬三月时，周之五月。枯杨得泽，故生华矣。老妇谓初，巽为妇，乾为老，故称“老妇”也。士夫谓五。大壮震为夫，兑为少，故称“士夫”。五过二，使应上。二过五，使取初。五得位，故“无咎”。阴在二多誉，今退伏初，故“无誉”。体姤淫女，故“过以相与”。使应少夫。《象》曰：“亦可丑也。”旧说以初为女妻，上为老妇，误矣。马君亦然。荀公以初阴失正，当变，数六，为女妻。二阳失正，数九，为老夫。以五阳得正位，不变，数七，为士夫。上阴得正，数八，为老妇。此何异俗说也。悲夫学之难，而以初本为小，反以上末为老。后之达者，详其义焉。
　
　　《象》曰：枯杨生华，何可久也。老妇士夫，亦可丑也。
　　虞翻曰：乾为久，枯而生华，故不可久也。妇体姤淫，故“可丑”也。
　
　　上六：过涉灭顶，凶，无咎。
　　虞翻曰：大壮震为足，兑为水泽。震足没水，故“过涉”也。顶，首也。乾为顶，顶没兑水中，故“灭顶凶”。乘刚，咎也。得位，故“无咎”。与灭耳同义也。
　
　　《象》曰：过涉之凶，不可咎也。
　　《九家易》曰：君子以礼义为法，小人以畏慎为宜。至于大过之世，不复遵常，故君子犯义，小人犯刑。而家家有诛绝之罪。不可咎也。大过之世，君子逊遁，不行礼义，谓当不义则争之，若比干谏而死是也。桀纣之民，可比屋而诛。上化致然，亦不可咎。曾子曰：上失其道，民散久矣。如得其情，则哀矜而勿喜，是其义也。
　
　　《序卦》曰：物不可以终过，故受之以坎。坎者，陷也。
　　崔觐曰：大过不可以极，极则过涉灭顶，故曰“物不可以终过，故受之以坎”也。
　
 (坎下坎上)。坎：习坎，有孚，唯心亨，行有尚。
　　虞翻曰：乾二五之坤，与离旁通。于爻，观上之二。习，常也。孚，信，谓二五。水行往来，朝宗于海，不失其时，如月行天，故习坎为孚也。
　
　　维心亨，
　　虞翻曰：坎为心。乾二五旁行流坤，阴阳会合，故“亨”也。
　
　　行有尚。
　　虞翻曰：行谓二，尚谓五也。二体震，为行动得正应五，故“行有尚，往有功也”。
　
　　《彖》曰：习坎，重险也。
　　虞翻曰：两象也。天险地险，故曰“重险也”。
　　水流而不盈，
　　荀爽曰：阳动阴中，故“流”。阳陷阴中，故“不盈”也。
　　陆绩曰：水性趋下，不盈溢崖岸也。月者水精，月在天，满则亏，不盈溢之义也。
　
　　行险而不失其信。
　　荀爽曰：谓阳来为险，而不失中。中称信也。
　　虞翻曰：信，谓二也。震为行。水性有常，消息与月相应，故“不失其信”矣。
　
　　维心亨，乃以刚中也。
　　侯果曰：二五刚而居中，则“心亨”也。
　
　　行有尚，往有功也。
　　虞翻曰：功谓五。二动应五，故“往有功也”。
　
　　天险不可升也，
　　虞翻曰：谓五在天位。五从乾来，体屯难。故“天险不可升也”。
　
　　地险山川丘陵也。
　　虞翻曰：坤为地，乾二之坤，故曰“地险”。艮为山，坎为川；半山称丘，丘下称陵。故曰“地险山川丘陵也”。
　
　　王公设险以守其国，
　　虞翻曰：王公大人谓乾五。坤为邦。乾二之坤成坎险，震为守，有屯难象。故“王公设险以守其国”。离言王用出征以正邦是也。
　　案：九五，王也，六三，三公也。艮为山城，坎为水也。王公设险之象也。
　
　　险之时用大矣哉。
　　王肃曰：守险以德，据险以时，成功大矣。
　
　　《象》曰：水洊至，习坎。君子以常德行习教事。
　　陆绩曰：洊，再。习，重也。水再至而溢，通流不舍昼夜。重习相随以为常，有似于习，故君子象之。以常习教事，如水不息也。
　　虞翻曰：君子谓乾。五在乾，称大人；在坎，为君子。坎为习、为常，乾为德，震为行，巽为教令，坤为事，故“以常德行习教事”也。
　
　　初六：习坎，入于坎窞，凶。
　　干宝曰：窞，坎之深者也。江河淮济，百川之流行乎地中，水之正也。及其为灾，则泛溢平地，而入于坎窞，是水失其道也。刑狱之用，必当于理，刑之正也。及其不平，则枉滥无辜，是法失其道也。故曰“入于坎窞，凶”矣。
　
　　《象》曰：习坎入坎，失道凶也。
　　虞翻曰：习，积也。位下，故习坎为人。坎中小穴称窞。上无其应，初二失正，故曰“失道凶”矣。
　

九二：坎有险，求小得。
　　虞翻曰：阳陷阴中，故“有险”。据阴有实，故“求小得”也。
　
　　《象》曰：求小得，未出中也。
　　荀爽曰：处中而比初三，未足为援。虽求小得，未出于险中。
　
　　六三：来之坎坎，险且枕，入于坎窞，勿用。
　　虞翻曰：坎在内，称来，在坎终，故“来之坎坎”。枕，止也。艮为止。三失位乘二，则险。承五隔四，故“险且枕”。入于坎窞，体师三舆，故“勿用”。
　
　　《象》曰：来之坎坎，终无功也。
　　干宝曰：坎，十一月卦也。又失其位，喻殷之执法者，失中之象也。来之坎者，斥周人观衅于周也。枕，安也。险且枕者，言安忍以暴政加民，而无哀矜之心，淫刑滥罚，百姓无所措手足，故曰“来之坎坎，终无功也”。
　
　　六四：樽酒簋，贰用缶。
　　虞翻曰：震主祭器，故有“樽簋”。坎为酒。簋，黍稷器。三至五，有颐口象。震献在中，故为“簋”。坎为木，震为足；坎酒在上，樽酒之象。贰，副也。坤为缶，礼有副樽，故“贰用缶”耳。
　
　　内约自牖，终无咎。
　　虞翻曰：坎为内也。四阴小，故“约”。艮为牖，坤为户，艮小光照户牖之象；贰用缶。故“内约自牖”。得位承五，故“无咎”。
　　崔觐曰：于重险之时，居多惧之地，近三而得位，比五而承阳。修其絜诚，进其忠信，则虽祭祀省薄，明德惟馨。故曰“樽酒簋，贰用缶”。内约，文王于纣时行此道，从羑里内约，卒免于难，故曰“自牖，终无咎也”。
　
　　《象》曰：樽酒簋，刚柔际也。
　　虞翻曰：乾刚坤柔，震为交，故曰“刚柔际也”。
　
　　九五：坎不盈，禔既平，无咎。
　　虞翻曰：盈，溢也。艮为止，谓水流而不盈。坎为平。禔，安也。艮止坤安，故“禔既平”。得位正中，故“无咎”。
　
　　《象》曰：坎不盈，中未光大也。
　　虞翻曰：体屯五中，故未光大也。
　
　　上六：系用徽纆，寘于丛棘，三岁不得，凶。
　　虞翻曰：徽纆，黑索也。观巽为绳，艮为手，上变入坎。故“系用徽纆”。寘，置也。坎多心，故“丛棘”。狱外种九棘，故称“丛棘”。二变则五体剥，剥伤坤杀，故“寘于丛棘”也。不得，谓不得出狱。艮止坎狱。乾为岁，五从乾来，三非其应，故曰“三岁不得，凶”矣。
　
　　《象》曰：上六失道，凶三岁也。
　　《九家易》曰：坎为丛棘，又为法律。
　　案《周礼》：王之外朝，左九棘，右九棘，面三槐，司寇公卿议狱于其下。害人者，加明刑。任之以事。上罪三年而舍，中罪二年而舍，下罪一年而舍也。
　
　　案：坎于木坚而多心，丛棘之象也。坎下巽爻，巽为绳直，“系用徽纆”也。马融云：徽纆，索也。刘表云：三股为徽，两股为纆，皆索名。以系缚其罪人矣。
　
　　《序卦》曰：陷必有所丽，故受之以离。离者，丽也。
　　崔觐曰：物极则反。坎虽陷于地，必有所丽于天，而受之以离也。
　
 (离下离上)。离：利贞，亨。
　　虞翻曰：坤二五之乾，与坎旁通。于爻，遯初之五，柔丽中正，故“利贞，亨”。
　
　　畜牝牛，吉。
　　虞翻曰：畜，养也。坤为牝牛。乾二五之坤成坎，体颐养象。故“畜牝牛，吉”。俗说皆以离为牝牛，失之矣。
　
　　《彖》曰：离，丽也。
　　荀爽曰：阴丽于阳，相附丽也。亦为别离，以阴隔阳也。离者，火也。托于木，是其附丽也。烟焰飞升，炭灰降滞，是其别离也。
　
　　日月丽乎天。
　　虞翻曰：乾五之坤成坎，为月；离为日。日月丽天也。
　
　　百谷草木丽乎也。
　　虞翻曰：震为百谷，巽为草木，坤为地。乾二五之坤成坎。震体屯。屯者，盈也。盈天地之间者唯万物，万物出震，故“百谷草木丽乎地”。
　
　　重明以丽乎正，乃化成天下。
　　虞翻曰：两象，故重明。正谓五阳。阳变之坤来化乾，以成万物，谓离日“化成天下”也。
　
　　柔丽乎中正，故亨。
　　虞翻曰：柔谓五阴，中正谓五伏阳。出在坤中，畜牝牛。故“中正”而“亨”也。
　
　　是以畜牝牛吉也。
　　荀爽曰：牛者，土也。生土于火。离者，阴卦。牝者，阴性，故曰“畜牝牛吉”矣。
　
　　《象》曰：明两作离，
　　虞翻曰：两谓日与月也。乾五之坤成坎，坤二之乾成离，离坎日月之象，故“明两作离”。作，成也。日月在天，动成万物，故称作矣。或以日与火为明。两作也。
　
　　大人以继明照于四方。
　　虞翻曰：阳气称大人，则乾五大人也。乾二五之光，继日之明。坤为方，二五之坤。震东兑西，离南坎北，故曰“照于四方”。
　
　　初九：履错然，敬之，无咎。
　　荀爽曰：火性炎上，故初欲履错于二。二为三所据。故“敬之”则“无咎”矣。
　
