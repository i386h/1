<!-- { "loadSidebar": true } -->
　　蜀才曰：此本大壮卦。
　　案：刚自初升，为主于外。刚阳居上，尊尚贤也。
　
　　能健止，大正也。
　　虞翻曰：健，乾。止，艮也。二五易位，故“大正”。旧读言能止健，误也。
　
　　不家食吉，养贤也。
　　虞翻曰：二五易位成家人。今体颐养象，故“不家食吉，养贤也”。
　　案：乾为贤人也，艮为宫阙也，令贤人居于阙下，不家食之象。
　
　　利涉大川，应乎天也。
　　京房曰：谓二变五体坎，故“利涉大川”。五天位，故曰“应乎天”。
　
　　《象》曰：天在山中，大畜。
　　向秀曰：止莫若山，大莫若天，天在山中，大畜之象。天为大器，山则极止，能止大器，故名大畜也。
　
　　君子以多志前言往行，以畜其德。
　　虞翻曰：君子谓乾。乾为言，震为行，坎为志；乾知大始，震在乾前，故“识前言往行”。有颐养象，故“以畜其德”矣。
　
　　初九：有厉，利已。
　　王弼曰：四乃畜已，未可犯也。进则灾危，有厉则止，故能“利已”。
　
　　《象》曰：有厉，利已，不犯灾也。
　　虞翻曰：谓二变正，四体坎，故称“灾也”。
　

九二：舆说腹。
　　虞翻曰：萃坤为车，为腹；坤消乾成，故“车说腹。”腹，或作辐也。
　
　　《象》曰：舆说腹，中无尤也。
　　卢氏曰：乾为舆。
　　案：辐车之钩心。夹轴之物。处失其正，上应于五。五居畜盛，止不我升，故且说辐停留。待时而进退，得正，故“无尤”也。
　
　　九三：良马逐，利艰贞，吉。日闲舆卫，
　　虞翻曰：乾为良马，震为惊走，故称“逐”也。谓二已变，三在坎中，故“利艰贞吉”。离为日。二至五，体师象。坎为闲习，坤为车舆；乾人在上，震为惊卫，讲武闲兵，故曰“日闲舆卫”也。
　　利有攸往。《象》曰：利有攸往，上合志也。
　　虞翻曰：谓上应也。五已变正，上动成坎，坎为志，故“利有攸往，与上合志也”。
　
　　六四：童牛之告，元吉。
　　虞翻曰：艮为童。五已之正。萃坤为牛。告谓以木楅其角。大畜，畜物之家，恶其触害。艮为手，为小木。巽为绳。绳缚小木，横著牛角，故曰“童牛之告”。得位承五，故元吉而喜，喜，谓五也。
　
　　《象》曰：六四元吉，有喜也。
　　侯果曰：坤为舆，故有牛矣。牿，楅也。以木为之，横施于角，止其牴之威也。初欲上进，而四牿之。角既被牿，则不能触四，是四童初之角也。四能牿初，与无角同，所以“元吉”而“有喜”矣。童牛，无角之牛也。《封人职》曰：设其楅衡。注云：楅设于角，衡设于鼻，止其抵触也。
　
　　六五：豮豕之牙，吉。
　　虞翻曰：二变时，坎为豕。剧豕称豮。令不害物。三至上，体颐象。五变之刚，巽为白；震为出；刚白从颐中出，牙之象也。动而得位，“豮豕之牙，吉”。
　
　　《象》曰：六五之吉，有庆也。
　　虞翻曰：五变得正，故“有庆也”。
　　崔觐曰：《说文》：豮，剧豕。今俗犹呼剧猪是也。然以豕本刚突，剧乃性和，虽有其牙，不足害物，是制于人也。以喻九二之刚健失位，若豕之剧，不足畏也；而六五应止之易，故“吉有庆矣”。
　　案：九二坎爻，坎为豕也。以阳居阴，而失其位，若豕被剧之象也。
　
　　上九：何天之衢，享。
　　虞翻曰：何，当也。衢，四交道。乾为天，震艮为道。以震交艮，故“何天之衢，亨”。上变，坎为亨也。
　　王弼曰：处畜之极，畜极则亨。何，辞也。犹云何畜，乃天之衢亨，道大行也。
　
　　《象》曰：何天之衢，道大行也。
　　虞翻曰：谓上据二阴。乾为天道，震为行，故“道大行矣”
　
　　《序卦》曰：物畜然后可养，故受之以颐。颐者，养也。

　　崔觐曰：大畜刚健，辉光日新，可以观其所养，故言“物畜然后可养”。
　
 (震下艮上)。颐：贞吉。
　　虞翻曰：晋四之初。与大过旁通。养正则吉。谓三爻之正，五上易位，故“颐贞吉”。反复不衰，与乾、坤、坎、离、大过、小过、中孚同义。故不从临观四阴二阳之例。或以临二之上，兑为口，故有口实也。
　
　　观颐，
　　虞翻曰：离为目，故“观颐”，观其所养也。
　
　　自求口实。
　　虞翻曰：或以大过兑为口，或以临兑为口。坤为自，艮为求。口实，颐中物，谓其自养。
　　郑玄曰：颐中，口车辅之名也。震动于下，艮止于上，口车动而上，因辅嚼物以养人，故谓之颐。颐，养也。能行养，则其干事，故吉矣。二五离爻，皆得中。离为目，观象也观颐，观其养贤与不肖也。颐中有物曰“口实”。自二至五有二坤，坤载养物，而人所食之物皆存焉。观其求可食之物，则贪廉之情可别也。
　
　　《彖》曰：颐贞吉，养正则吉也。
　　姚信曰：以阳养阴，动于下，止于上，各得其正，则吉也。
　　宋衷曰：颐者，所由饮食自养也。君子割不正不食，况非其食乎。是故所养必得贤明，自求口实，必得体宜，是谓“养正”也。
　
　　观颐，观其所养也。
　　侯果曰：王者所养，养贤则吉也。
　
　　自求口实，观其自养也。
　　侯果曰：此本观卦。初六升五，九五降初，则成颐也。是自求口实，观其自养。
　　案：口实，谓颐口中也。实事可言。震，声也。实物可食。艮，其成也。
　
　　天地养万物，
　　崔元曰：天，上。地，初也。万物，众阴也。天地以元气养万物，圣人以正道养贤及万民，此其圣也。
　
　　圣人养贤以及万民。
　　虞翻曰：乾为圣人，艮为贤人，颐下养上，故“圣人养贤”。坤阴为民，皆在震上。以贵下贱，大得民，故“以及万民”。
　
　　颐之时大矣哉。
　　△天地养物，圣人养贤以及万民，人非颐不生，故大矣。
　
　　《象》曰：山下有雷，颐。
　　刘表曰：山止于上，雷动于下，颐之象也。

　　君子以慎言语，节饮食。
　　荀爽曰：雷为号令，今在山下闭藏，故“慎言语”。雷动于上，以阳食阴，艮以止之，故“节饮食”也。言出乎身，加乎民，故慎言语所以养人也。饮食不节，残贼群生，故节饮食以养物。
　
　　初九：舍尔灵龟，观我朵颐，凶。
　　虞翻曰：晋离为龟，四之初，故“舍尔灵龟”。坤为我，震为动；谓四失离入坤，远应多惧，故“凶”矣。
　　《象》曰：观我朵颐亦不足贵也。
　　侯果曰：初本五也。五互体艮，艮为山龟。自五降初，则为颐矣。是“舍尔灵龟”之德，来“观朵颐”之馔。贪禄致凶。故“不足贵”。
　　案：朵颐垂下，动之貌也。
　
　　六二：颠颐，拂经于丘颐，征凶。
　　王肃曰：养下曰颠。拂，违也。经，常也。丘，小山，谓六五也。二宜应五，反下养初，岂非颠颐，违常于五也，故曰“拂经于丘”矣。拂丘虽阻常理，养下故谓养贤。上既无应，征必凶矣，故曰“征凶”。
　
　　《象》曰：六二征凶，行失类也。
　　侯果曰：正则失养之类。
　
　　六三：拂颐，贞凶。十年勿用，无攸利。
　　虞翻曰：三失位体剥，不正相应，弑父弑君，故“贞凶”。坤为十年，动无所应，故“十年勿用，无攸利”也。
　
　　《象》曰：十年勿用，道大悖也。
　　虞翻曰：弑父弑君，故大悖也。
　
　　六四：颠颐，吉。虎视眈眈，其欲逐逐，无咎。
　　王弼曰：履得其位，而应于初，以上养下，得颐之义。故曰“颠颐吉”。下交近渎，则咎矣。故“虎视眈眈”，威而不猛。故“其欲逐逐”，而尚敦实。修此二者，乃得全其吉而无咎矣。观其自养则养正，察其所养则养贤，颐爻之贵，斯为盛矣。
　
　　《象》曰：颠颐之吉，上施光也。
　　虞翻曰：晋四之初，谓三已变，故“颠颐”。与屯四乘坎马同义。坤为虎，离为目。眈眈，下视貌。逐逐，心烦貌，坤为吝啬，坎水为欲，故“其欲逐逐”。得位应初，故“无咎”。谓上已反三成离，故“上施光也”。
　
　　六五：拂经，居贞吉，不可涉大川。
　　虞翻曰：失位，故拂经。无应顺上。故“居贞吉”。艮为居也。涉上成坎，乘阳无应，故“不可涉大川”矣。
　
　　《象》曰：居贞之吉，顺以从上也。
　　王弼曰：以阴居阳，拂颐之义也。无应于下，而比于上。故宜居贞，顺而从上，则吉。
　
　　上九：由颐，厉，吉。
　　虞翻曰：由，自从也。体剥居上，众阴顺承，故“由颐”。失位，故“厉”。以坤艮自辅，故“吉”也。
　
　　利涉大川。《象》曰：由颐，厉吉，大有庆也。
　　虞翻曰：失位，故厉之。五得正成坎，坎为大川，故“利涉大川”。变阳得位，故“大有庆”也。
　
　　《序卦》曰：不养则不可动，故受之以大过。
　　崔觐曰：养则可动，动则过厚，故受之以大过也。
　

 (巽下兑上)。大过：栋桡。
　　虞翻曰：大壮五之初，或兑三之初。栋桡谓三。巽为长木，称栋。初上阴柔，本末弱，故“栋桡”也。
　
　　利有攸往，亨。
　　虞翻曰：谓二也。刚过而中，失位无应，利变应五；之外称往，故“利有攸往”，乃“亨”也。
　
　　《彖》曰：大过，大者过也。
　　虞翻曰：阳称大，谓二也。二失位，故“大者过也”。
　
　　栋桡，本末弱也。
　　向秀曰：栋桡则屋坏，主弱则国荒。所以桡，由于初上两阴爻也。初为善始，末是令终。始终皆弱，所以“栋桡”。
　　王弼曰：初为本而上为末也。
　　侯果曰：本，君也。末，臣也。君臣俱弱，栋桡者也。
　
　　刚过而中，巽而说行，利有攸往，乃亨。
　　虞翻曰：刚过而中，谓二。说，兑也。故“利有攸往”。大壮震五之初，故“亨”。与遁同义。
　
　　大过之时大矣哉。
　　虞翻曰：国之大事，在祀与戎，藉用白茅。女妻有子，继世承祀，故“大矣哉”。
　
　　《象》曰：泽灭木，大过。
　　案：兑，泽也。巽，木灭漫也。凡木生近水者杨也。遇泽太过，木则漫灭焉。二五枯杨，是其义。
　
　　君子以独立不惧，遁世无闷。
　　虞翻曰：君子谓乾初。阳伏巽中，体复一爻，潜龙之德，故称“独立不惧”。违则忧之，乾初同义，故“遁世无闷”也。
　
　　初六：藉用白茅，无咎。
　　虞翻曰：位在下称藉，巽柔白为茅，故“藉用白茅”。失位，咎也。承二过四，应五士夫，故“无咎”矣。
　
　　《象》曰：藉用白茅，柔在下也。
