<!-- { "loadSidebar": true } -->
　　虞翻曰：谓三已发成泰，乾为王，坤为事，震为从，故“或从王事”。地道无成而有终，故“无成有终”。
　　干宝曰：阴气在三，七月之时，自否来也。阳降在四，三公位也。阴升在三，三公事也。上失其权，位在诸侯。坤体既具，阴党成群。君弱臣强，戒在二国。唯文德之臣，然后可以遭之，运而不失其柔顺之正。坤为文，坤象既成，故曰“含章可贞”。此盖平襄之王垂拱以晋郑之辅也。苟利社稷，专之则可，故曰“或从王事”。迁都诛亲，疑于专命，故亦或之。失后顺之节，故曰“无成”。终于济国安民，故曰“有终”。
　
　　《象》曰：含章可贞，以时发也。
　　崔觐曰：阳命则发，非时则含也。
　
　或从王事，知光大也。
　　干宝曰：位弥高，德弥广也。
　
　　六四：括囊，无咎，无誉。
　　虞翻曰：括，结也。谓泰反成否。坤为囊，艮为手，巽为绳，故括囊在外多咎也。得位承五，系于包桑，故“无咎”。阴在二多誉，而远在四，故“无誉”。
　　干宝曰：阴气在四，八月之时，自观来也。天地将闭，贤人必隐，怀智苟容，以观时衅，此盖甯戚、籧瑗与时卷舒之爻也。不艰其身，则无咎。功业不建，故无誉也。
　
　　《象》曰：括囊，无咎，慎不害也。
　　卢氏曰：慎言则无咎也。
　
　　六五：黄裳，元吉。
　　干宝曰：阴气在五，九月之时，自剥来也。剥者，反常道也。黄，中之色。裳，下之饰。元，善之长也。中美能黄，上美为元，下美则裳。阴登于五，柔居尊位，若成昭之主，周霍之臣也。百官总已，专断万机，虽情体信顺，而貌近僣疑，周公其犹病诸。言必忠信，行必笃敬，然后可以取信于神明，无尤于四海也。故曰“黄裳，元吉”也。
　
　　《象》曰：黄裳，元吉，文在中也。
　　王肃曰：坤为文，五在中，故曰“文在中也”。
　　干宝曰：当总已之任，处疑僣之间，而能终元吉之福者，由文德在中也。
　
　　上六：龙战于野，
　　荀爽曰：消息之位，坤在于亥。下在伏乾，为其兼于阳，故称“龙”也。
　
　　其血玄黄。
　　《九家易》曰：实本坤体，未离其类，故称“血”焉。血以喻阴也。玄黄，天地之杂，言乾坤合居也。
　 　侯果曰：坤，十月卦也。乾位西北，又当十月。阴穷于亥，穷阴薄阳，所以战也。故《说卦》云“战乎乾”是也。六称龙者，阴盛似龙，故称“龙”也。
　　干宝曰：阴在上六，十月之时也。爻终于酉，而卦成于乾。乾体纯刚，不堪阴盛，故曰“龙战”。戌亥，乾之都也，故称“龙”焉。阴德过度，以逼乾战。郭外曰郊，郊外曰野。坤位未申之维，而气溢酉戌之间，故曰“于野”。未离阴类，故曰“血”。阴阳色杂，故曰“玄黄”。言阴阳离则异气，合则同功。君臣夫妻，其义一也。故文王之忠于殷，抑参二之强，以事独夫之纣。盖欲弥缝其阙。而匡救其恶，以祈殷命，以济生民也。纣遂长恶不悛，天命殛之。是以至于武王，遂有牧野之事，是其义也。
　
　　《象》曰：龙战于野，其道穷也。
　　干宝曰：天道穷，至于阴阳和薄也。君德穷，至于攻战受诛也。柔顺穷，至于用权变矣。
　
　　用六：利永贞。
　　干宝曰：阴体其顺，臣守其柔。所以秉义之和，履贞之干。唯有推变，终归于正。是周公始于负扆南面，以光王道，卒于复子明辟，以终臣节，故曰“利永贞”也。
　
　　《象》曰：用六，永贞，以大终也。
　　侯果曰：用六，妻道也，臣道也，利在长正矣。不长正，则不能大终阳事也。
　　《文言》曰：
　　何妥曰：《坤?文言》唯一章者，以一心奉顺于主也。
　
　　坤至柔，
　　荀爽曰：纯阴至顺，故“柔”也。
　
　　而动也刚，
　　《九家易》曰：坤一变而成震。阴动生阳，故“动也刚”。
　
　　至静而德方，
　　荀爽曰：坤性至静，得阳而动，布于四方也。
　
　　后得主而有常，
　　虞翻曰：坤阴，先迷后顺，得常。阳出初，震为主，为常也。
　
　
　含万物而化光。
　　干宝曰：光，大也。谓坤含藏万物，顺承天施，然后“化光”也。
　
　　坤道其顺乎，承天而时行。
　　荀爽曰：承天之施，因四时而行之也。
　
　　积善之家，必有余庆；
　　虞翻曰：谓初。乾为积善，以坤牝。阳灭出复，震为余庆，谓“东北丧朋”，乃终有庆也。
　
　　积不善之家，必有余殃。
　　虞翻曰：坤积不善，以臣弑君，以乾通坤，极姤生巽，为余殃也。
　　案：圣人设教，理贵随宜，故夫子先论人事，则不语怪力乱神，绝四毋必。今于易象，阐扬天道，故曰“积善之家，必有余庆。积不善之家，必有余殃”者：以明阳生阴杀，天道必然。理国修身，积善为本。故于坤爻初六，阴始生时，著此微言，永为深诫。欲使防萌杜渐，灾害不生，开国承家，君臣同德者也。故《系辞》云：善不积，不足以成名。恶不积，不足以灭身。是其义也。
　
　　臣弑其君子弑其父，
　　虞翻曰：坤消至二，艮子弑父。至三成否，坤臣弑君。上下不交，天下无邦。故子弑父，臣弑君也。
　
　　非一朝一夕之故，其所由来者渐矣。
　　虞翻曰：刚爻为朝，柔爻为夕；乾为寒，坤为暑，相推而成岁焉。故“非一朝一夕”，所由来渐矣。
　
　　由辩之不早辩也。
　　孔颖达曰：臣子所以久包祸心，由君父不早辩明故也。此文诫君父防臣子之恶也。
　
　　《易》曰：履霜，坚冰至，盖言顺也。
　　荀爽曰：霜者，乾之命令。坤下有伏乾，履霜坚冰，盖言顺也。乾气加之，性而坚，象臣顺君命而成之。
　
　　直其正也，方其义也。
　　虞翻曰：谓二。阳称直。乾，其静也专，其动也直，故“直其正”。方为辟，阴开为方。坤，其静也翕，其动也辟，故“方其以也”。
　
　　君子敬以直内，义以方外，敬义立而德不孤。
　　虞翻曰：阳息在二，故“敬以直内”。坤位在外，故义以方外。谓阳见兑丁，西南得朋，乃与类行，故德不孤。孔子曰：必有邻也。
　
　　直方大，不习，无不利，则不疑其所行也。
　　荀爽曰：直方大，乾之唱也。不习无不利，坤之和也。阳唱阴和，而无所不利，故“不疑其所行也”。
　
　　阴虽有美，含之，以从王事，弗敢成也。
　　荀爽曰：六三阳位，下有伏阳。坤阴卦也。虽有伏阳，含藏不显。以从王事，要待乾命，不敢自成也。
　
　　地道也，妻道也，臣道也。
　　翟元曰：坤有此三者也。
　
　　地道无成，而代有终也。
　　宋衷曰：臣子虽有才美，含藏以从其上，不敢有所成名也。地得终天功，臣得终君事，妇得终夫业，故曰“而代有终也”。
　
　　天地变化，草木蕃。
　　虞翻曰：谓阳息坤成泰。天地反，以乾变坤，坤化升乾，万物出震，“故天地变化，草木蕃”矣。
　
　　天地闭，贤人隐。
　　虞翻曰：谓四。泰反成否，乾称贤人。隐藏坤中，以俭德避难，不荣以禄，故“贤人隐”矣。
　
　　《易》曰：括囊，无咎，无誉，盖言谨也。
　　荀爽曰：六四阴位，迫近于五，虽有成德，当括而囊之，谨慎畏敬也。
　　孔颖达曰：括，结也。囊，所以贮物，以譬心藏智也。闭其智而不用，故曰“括囊”。不与物忤，故“无咎”。功名不显，故“无誉”也。
　
　　君子黄中通理，正位居体，
　　虞翻曰：谓五。坤息体观，地色黄，坤为理。以乾通坤，故称“通理”。五正阳位，故曰“正位”。艮为居，体谓四支也。艮为两肱，巽为两股。故曰“黄中通理，正位居体”。
　
　　美在其中，而畅于四支，
　　虞翻曰：阳称美，在五中四支。谓股肱。
　
　　发于事业，
　　《九家易》曰：天地交而万物生也。谓阳德潜藏，变则发见。若五动为比，乃事业之盛。
　
　　美之至也。
　　侯果曰：六五以中和通理之德，居体于正位，故能美充于中。而旁畅于万物，形于事业，无不得宜，是“美之至也”。
　
　　阴疑于阳，必战。
　　孟喜曰：阴乃上薄，疑似于阳，必与阳战也。
　
　　为其兼于阳也，故称龙焉。
　　《九家易》曰：阴阳合居，故曰“兼”。阳谓上六，坤行至亥，下有伏乾，阳者变化，以喻龙焉。
　
　　犹未离其类也，故称血焉。
　　荀爽曰：实本坤卦，故曰“未离其类也”。血以喻阴顺也。
　　崔觐曰：乾坤交会，乾为大赤，伏阴柔之，故“称血焉”。
　
　　夫玄黄者，天地之杂也。
　　荀爽曰：消息之卦，坤位在亥，下有伏乾，阴阳相和，故言“天地之杂也”。
　
　
　天玄而地黄。
　　王凯冲曰：阴阳交战，故血玄黄。
　　荀爽曰：天者阳，始于东北，故色玄也。地者阴，终于西南，故色黄也。
　
　　《序卦》曰：有天地，然后万物生焉。盈天地之间者唯万物，故受之以屯。屯者，盈也。屯者，万物之始生也。
　　崔觐曰：此仲尼序文王次卦之意也。不序乾坤之次者，以一生二，二生三，二生万物。则天地之次第可知，而万物之先后宜序也。万物之始生者，言刚柔始交，故万物资始于乾，而资生于坤。
　
　 (震下坎上)。屯：元、亨、利、贞。
　　虞翻曰：坎二之初，刚柔交震，故“元、亨”；之初得正，故“利、贞”矣。
　
　　勿用有攸往，利建侯。
　　虞翻曰：之外称往。初震得正，起之欲应，动而失位，故“勿用有攸往”。震为侯，初刚难拔，故利以建侯。老子曰：善建者，拔也。
　
　　《彖》曰：屯，刚柔始交而难生。
　　虞翻曰：乾刚坤柔，坎二交初，故“始交”。确乎难拔，故“难生”也。
　　崔觐曰：十二月阳始浸长，而交于阴，故曰“刚柔始交”。万物萌芽，生于地中，有寒冰之难，故言“难生”。于人事，则是运季业初之际也。
　
　　动乎险中，大亨贞。
　　荀爽曰：物难在始生，此本坎卦也。
　　案：初六升二，九二降初，是刚柔始交也。交则成震，震为动也，上有坎，是动乎险中也。动则物通而得正。故曰“动乎险中，大亨贞”也。
　
　　雷雨之动满形，
　　荀爽曰：雷震雨润，则万物满形而生也。
　　虞翻曰：震雷坎雨，坤为形也。谓三巳反正，成既济。坎水流坤，故“满形”。谓雷动雨施，品物流形也。
　
　　天造草昧。
　　荀爽曰：谓阳动在下，造物于冥昧之中也。
　
　　宜建侯而不宁。
