<!-- { "loadSidebar": true } -->
　　《象》曰：履错之敬，以辟咎也。
　　王弼曰：错然，敬慎之貌也。处离之始，将进其盛，故宜慎所履。以敬为务，辟其咎也。
　
　　六二：黄离，元吉。《象》曰：黄离元吉，得中道也。
　　侯果曰：此本坤爻，故云“黄离”。来得中道，所以“元吉”也。
　
　　九三：日昃之离，
　　荀爽曰：初为日出，三为日昃，以喻君道衰也。
　
　　不鼓缶而歌，则大耋之嗟，凶。
　　《九家易》曰：鼓缶者以目下视。离为大腹，瓦缶之象，谓不取二也。歌者口仰向上，谓兑为口，而向上取五也。日昃者，向下也。今不取二，而上取五，则上九耋之阳称大也。嗟者，谓上被三夺五，忧嗟穷凶也。火性炎上，故三欲取五也。
　
　　《象》曰：日昃之离，何可久也。
　　《九家易》曰：日昃当降，何可久长。三当据二，以为鼓缶，而今与四同取于五，故曰“不鼓缶而歌”也。
　
　　九四：突如，其来如，焚如，死如，弃如。
　　荀爽曰：阳升居五，光炎宣扬，故“突如”也。阴退居四，灰炭降坠，故“其来如”也。阴以不正，居尊乘阳。历尽数终，天命所诛。位丧民畔，下离所害。故“焚如”也。以离入坎，故“死如”也。火息灰损，故“弃如”也。
　
　　《象》曰：突如，其来如，无所容也。
　　《九家易》曰：在五见夺，在四见弃，故“无所容也”。
　
　　六五：出涕沱若，
　　荀爽曰：六五阴柔，退居于四，出离为坎，故“出涕沱若”。而下，以顺阴阳也。
　
　　戚嗟若，吉。
　　虞翻曰：坎为心，震为声，兑为口，故“戚嗟若”。动而得正，尊丽阳，故“吉”也。
　
　　《象》曰：六五之吉，离王公也。
　　《九家易》曰：戚嗟顺阳，附丽于五，故曰“离王公也”。阳当居五，阴退还四，五当为王。三则三公也。四处其中，附上下矣。
　
　　上九：王用出征，有嘉折首，获匪其丑，无咎。
　　虞翻曰：王谓乾。乾二五之坤成坎，体师象；震为出，故“王用出征”。首谓坤。二五来折乾，故“有嘉折首”。丑，类也。乾征得坤阴类，乾阳物，故“获非其丑，无咎”矣。
　
　　《象》曰：王用出征，以正邦也。
　　虞翻曰：乾五出征坤，故“正邦也”。


卷七 

　　《序卦》曰：有天地然后有万物，有万物然后有男女，有男女然后有夫妇，有夫妇然后有父子，有父子然后有君臣，有君臣然后有上下，有上下然后礼义有所错。
　　韩康伯曰：言咸卦之义也。咸柔上而刚下，感应以相与。夫妇之象，莫美乎斯。人伦之道，莫大夫妇。故夫子殷勤深述其义，以崇人伦之始，而不系之离也。先儒以乾至离为上经，天道也；咸至未济为下经，人事也。夫易六画成卦，三材必备，错综天人，以效变化，岂有天道人事偏于上下哉。斯盖守文而不求义，失不远矣。
　
 (艮下兑上)。咸：亨，利贞，取女吉。
　　虞翻曰：咸，感也。坤三之上成女，乾上之三成男，乾坤气交以相与。止而说，男下女。故“通利贞，取女吉”。
　　郑玄曰：咸，感也。艮为山。兑为泽。山气下，泽气上，二气通而相应，以生万物，故曰“咸”也。其于人也。嘉会礼通，和顺于义，干事能正。三十之男，有此三德，以下二十之女，正而相亲说，取之则吉也。
　
　　《彖》曰：咸，感也。柔上而刚下，二气感应以相与。
　　蜀才曰：此本否卦。案：六三升上，上九降三，是柔上而刚下，二气交感，以相与也。
　
　　止而说，男下女，是以亨利贞，取女吉也。
　　王肃曰：山泽以气通，男女以礼感。男而下女，初婚之所以为礼也。通义正，取女之所以为吉也。
　
　　天地感而万物化生，
　　荀爽曰：乾下感坤，故万物化生于山泽。
　　陆绩曰：天地因山泽孔窍，以通其气，化生万物也。
　
　　圣人感人心而天下和平。
　　虞翻曰：乾为圣人；初四易位成既济；坎为心、为平，故“圣人感人心而天下和平”。此保合太和，品物流形也。
　
　　观其所感，而天地万物之情可见矣。
　　虞翻曰：谓四之初，以离日见天，坎月见地，悬象著明，万物见离，故“天地万物之情可见”也。
　
　　《象》曰：山上有泽，咸。
　　崔觐曰：山高而降，泽下而升。山泽通气，咸之象也。
　
　　君子以虚受人。
　　虞翻曰：君子谓否乾。乾为人，坤为虚，谓坤虚三受上，故“以虚受人”。艮山在地下为谦，在泽下为虚。
　
　　初六：咸其母。《象》曰：咸其母，志在外也。
　　虞翻曰：母，足大指也。艮为指。坤为母，故“咸其母”。失位远应，之四得正，故“志在外”。谓四也。
　
　　六二：咸其腓，凶。居吉。《象》曰：虽凶居吉，顺不害也。
　　崔觐曰：腓，脚膊。次于母，上二之象也。得位居中，于五有应，若感应相与，失艮止之礼，故“凶”。居而承比于三，顺止而随于当礼，故“吉”也。
　

九三：咸其股，执其随，往咎。
　　崔觐曰：股髀而次于腓，上三之象也。刚而得位，虽欲感上，以居艮极，止而不前，二随于已，志在所随，故“执其随”。下比二也，而遂感上，则失其正义，故“往吝”穷也。
　
　　《象》曰：咸其股，亦不处也。志在随人，所执下也。
　　虞翻曰：巽为股，谓二也。巽为随，艮为手，故称“执”。三应于上，初四已变历险，故“往吝”。巽为处女也，男已下女，以艮阳入兑阴，故“不处也”。凡士与女未用，皆称“处”矣。志在于二，故“所执下也”。
　
　　九四：贞吉，悔亡。憧憧往来，朋从尔思。
　　虞翻曰：失位悔也。应初动得正，故“贞吉”而“悔亡”矣。憧憧，怀思虑也。之内为来，之外为往。欲感上，隔五；感初，隔三，故“憧憧往来”矣。兑为朋，少女也。艮初变之四，坎心为思，故曰“朋从尔思”也。
　
　　《象》曰：贞吉悔亡，未感害也。
　　虞翻曰：坤为害也。今未感坤，初体遯弑父，故曰“未感害”也。
　
　　憧憧往来，未光大也。
　　虞翻曰：未动之离，故未光大也。
　
　　九五：咸其脢，无悔。
　　虞翻曰：脢，夹脊肉也。谓四已变，坎为脊，故“咸其脢”。得正，故“无悔”。
　
　　《象》曰：咸其脢，志末也。
　　案：末，犹上也。四感于初，三随其二，五比于上，故“咸其脢”。志末者，谓五志感于上也。
　
　　上六：咸其辅颊舌。
　　虞翻曰：耳目之间称辅颊。四变之目，坎为耳，兑为口舌。故曰“咸其辅颊舌”。
　
　　《象》曰：咸其辅颊舌，媵口说也。
　　虞翻曰：媵，送也。不得之三，山泽通气，故“媵口说也”。
　
　　《序卦》曰：夫妇之道，不可不久也。故受之以恒。恒者，久也。
　　郑玄曰：言夫妇当有终身之义。夫妇之道，谓咸也。
　
 (巽下震上)。恒：亨，无咎，利贞。
　　虞翻曰：恒，久也。与益旁通。乾初之坤四，刚柔皆应，故“通，无咎，利贞”矣。
　　郑玄曰：恒，久也。巽为风，震为雷，雷风相须而养物，犹长女承长男，夫妇同心而成家，久长之道也。夫妇以嘉会礼通，故“无咎”。其能和顺干事，所行而善矣。
　
　　利有攸往。
　　虞翻曰：初利往之四，终变成益，则初四二五皆得其正，终则有始，故“利有攸往”也。
　
　　《彖》曰：恒，久也。刚上而柔下，
　　王弼曰：刚尊柔卑，得其序也。
　
　　雷风相与，巽而动，
　　蜀才曰：此本泰卦。
　　案：六四降初，初九升四，是刚上而柔下也。分乾与坤，雷也。分坤与乾，风也。是雷风相与，巽而动也。
　
　　刚柔皆应，恒。
　　《九家易》曰：初四二五虽不正，而刚柔皆应，故“通无咎”矣。
　
　　恒亨，无咎，利贞，久于其道也。
　　荀爽曰：恒，震世也，巽来乘之，阴阳合会，故“通无咎”。长男在上，长女在下，夫妇道正，故“利贞，久于其道也”。
　
　　天地之道，恒久而不已也。
　　虞翻曰：泰，乾坤为天地。谓终则复始，有亲则可久也。
　
　　利有攸往，终则有始也。
　　荀爽曰：谓乾气下终，始复升上居四也。坤气上终，始复降下居初者也。
　
　　日月得天而能久照，
　　虞翻曰：动初，成乾为天。至二，离为日；至三，坎为月。故“日月得天而能久照”也。
　
　　四时变化而久成。
　　虞翻曰：春夏为变，秋冬为化，变至二离夏，至三兑秋，至四震春，至五坎冬。故“四时变化而能久成”。谓乾坤成物也。
　
　　圣人久于其道，而天下化成。
　　虞翻曰：圣人谓乾。乾为道。初二已正，四五复位，成既济定。乾道变化，各正性命。有两离象，重明丽正，故“化成天下”。
　
　　观其所恒，而天地万物之情可见矣。
　　虞翻曰：以离日照乾，坎月照坤，万物出震，故“天地万物之情可见矣”。与咸同义也。
　
　　《象》曰：雷风，恒。
　　宋衷曰：雷以动之，风以散之。二者常相薄，而为万物用，故君子象之，以立身守节而不易道也。
　
　　君子以立不易方。
　　虞翻曰：君子谓乾三也。乾为易，为立；坤为方。乾初之坤四，三正不动。故“立不易方”也。
　
　　初六：浚恒，贞凶，无攸利。
　　侯果曰：浚，深。恒，久也。初本六四，自四居初，始求深厚之位者也。位既非正，求乃涉邪。以此为正，凶之道也。故曰“浚恒，贞凶，无攸利”矣。
　
　　《象》曰：浚恒之凶，始求深也。
　　虞翻曰：浚，深也。初下称浚，故曰“浚恒”。乾初为渊，故“深”矣。失位变之正，乾为始。故曰“始求深也”。
　
　　九二：悔亡。
　　虞翻曰：失位悔也，动而得正，处中多誉，故“悔亡”也。
　
　　《象》曰：九二悔亡，能久中也。
　　荀爽曰：乾为久也。能久行中和，以阳据阴，故曰“能久中也”。
　
　　九三：不恒其德，或承之羞，贞吝。
　　荀爽曰：与初同象，欲据初，隔二。与五为兑，欲悦之，隔四。意无所定，故“不恒其德”。与上相应，欲往承之，为阴所乘，故“或承之羞”也。贞吝者，谓正居其所，不与阴通也。无居自容，故“贞吝”矣。
　
　　《象》曰：不恒其德，无所容也。
　　《九家易》曰：言三取初隔二，应上见乘，是“无所容”。无居自容，故“贞吝”。
　
　　九四：田无禽。《象》曰：久非其位，安得禽也。
