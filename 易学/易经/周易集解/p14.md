<!-- { "loadSidebar": true } -->
　　荀爽曰：为五所何，故曰“何校”。据五应三，欲尽灭坎。上体坎，为耳。故曰“灭耳凶”。上以不正，侵欲无已，夺取异家，恶积而不可掩，罪大而不可解，故“宜凶”矣。
　　郑玄曰：离为槁木；坎为耳，木在耳上，“何校灭耳”之象也。
　
　　《象》曰：何校灭耳，聪不明也。
　　《九家易》曰：当据离坎，以为聪明。坎既不正，今欲灭之。故曰“聪不明也”。
　
　　《序卦》曰：物不可以苟合而已，故受之以贲。贲者，饰也。
　　崔觐曰：言物不可苟合于刑，当须以文饰之，故受之以贲。
　 (离下艮上)。贲：亨。
　　虞翻曰：泰上之乾二，乾二之坤上，柔来文刚，阴阳交，故“亨”也。
　
　　小利有攸往。
　　虞翻曰：小谓五。五失正，动得位。体离，以刚文柔。故“小利有攸往”。
　　郑玄曰：贲，文饰也。离为日，天文也。艮为石，地文也。天文在下，地文在上，天地二文，相饰成贲者也。犹人君以刚柔仁义之道饰成其德也。刚柔杂，仁义合，然后嘉会礼通，故“亨”也。卦互体坎艮，艮止于上，坎险于下，夹震在中，故不利大行，小有所之，则可矣。
　
　　《彖》曰：贲亨，柔来而文刚，故亨。分刚上而文柔，故小利有攸往。
　　荀爽曰：此本泰卦。谓阴从上来，居乾之中，文饰刚道，交于中和，故“亨”也。分乾之二，居坤之上，上饰柔道，兼据二阴故“小利有攸往”矣。
　
　　天文也。
　　虞翻曰：谓五。利变之正，成巽，体离。艮为星，离日坎月，巽为高。五，天位。离为文明，日月星辰，高丽于上。故称天之文也。
　
　　文明以止，人文也。
　　虞翻曰：人谓三。乾为人。文明，离。止，艮也。震动离明。五变据四，二五分则止文三。故以三为人文也。
　
　　观乎天文，以察时变。
　　虞翻曰：日月星辰，为天文也。泰震春，兑秋。贲坎冬，离夏。巽为进退，日月星辰，进退盈缩，谓朓侧朏也。历象在天成变，故“以察时变”矣。
　
　　观乎人文，以化成天下。
　　虞翻曰：泰乾为人。五上动，体既济。贲离象，重明丽正，故“以化成天下”也。
　　干宝曰：四时之变，县乎日月；圣人之化，成乎文章。观日月而要其会通，观文明而化成天下。
　
　　《象》曰：山下有火，贲。
　　王廙曰：山下有火，文相照也。夫山之为体，层峰峻岭，峭崄参差。直置其形，已如雕饰。复加火照，弥见文章。贲之象也。
　
　　君子以明庶政，无敢折狱。
　　虞翻曰：君子谓乾。离为明，坤为庶政，故“明庶政”。坎为狱，三在狱得正，故“无敢折狱”。噬嗑四不正，故“利用狱”也。
　
　　初九：贲其趾，
　　虞翻曰：应在震，震为足，故“贲其趾”也。
　
　　舍车而徒。
　　虞翻曰：应在艮。艮为舍，坎为车；徒，步行也。位在下，故“舍车而徒”。
　
　　《象》曰：舍车而徒，义弗乘也。
　　崔觐曰：刚柔相交，以成饰义者也。今近四弃于二比故曰“舍车”。车士大夫所乘，谓二也。四乘于刚，艮止其应，初全其义，故曰“而徒”。徒，尘贱之事也。自饰其行，故曰“贲其趾”。趾，谓初也。
　　王肃曰：在下，故称趾。既舍其车，又饰其趾，是徒步也。
　
　　六二：贲其须。《象》曰：贲其须，与上兴也。

　　侯果曰：自三至上，有颐之象也。二在颐下，须之象也。二无其应，三亦无应，若能上承于三，与之同德，虽俱无应，可相与而兴起也。
　
　　九三：贲如濡如，永贞吉。《象》曰：永贞之吉，终莫之陵也。
　　卢氏曰：有离之文以自饰。故曰“贲如”也。有坎之水以自润，故曰“濡如”也。体刚履正，故“永贞吉”。与二同德，故“终莫之陵”也。
　
　　六四：贲如皤如，白马翰如，匪寇婚媾。
　　王弼曰：有应在初。三为寇难，二志相感，不获交通。欲静则失初之应，欲进则惧三之难，故或饰或素。内怀疑惧，鲜洁其马，翰如以待。虽履正位，未果其志。匪缘寇隔，乃为婚媾，则终无尤也。
　　陆绩曰：震为马，为白，故曰“白马翰如”。
　　案：皤亦白，素之貌也。
　
　　《象》曰：六四，当位疑也。
　　案：坎为盗，故疑。当位乘三，悖礼难饰，应初远阳，故曰“当位疑也”。
　
　　匪寇婚媾，终无尤也。
　　崔觐曰：以其守正待应，故“终无尤也”。
　
　　六五：贲于邱园，束帛戋戋，吝。终吉。
　　虞翻曰：艮为山。五半山，故称邱；木果曰园，故“贲于邱园”也。六五失正，动之成巽。巽为帛、为绳。艮手持，故“束帛”。以艮断巽，故“戋戋”。失位无应，故“吝”。变而得正，故“终吉”矣。
　
　　《象》曰：六五之吉，有喜也。
　　荀爽曰：艮，山。震，林。失其正位，在山林之间，贲饰邱陵，以为园圃，隐士之象也。五为王位，体中履和，勤贤之主，尊道之君也。故曰“贲于邱园，束帛戋戋”。君臣失正，故“吝”。能以中和饰上成功，故“终吉”而“有喜也”。
　　虞翻曰：五变之阳，故有喜。凡言喜庆，皆阳爻。束帛戋戋，委积之貌。
　　案：六五离爻，离为中女。午为蚕丝，束帛之象。
　
　　上九：白贲，无咎。
　　虞翻曰：在巽上，故曰“白贲”。乘五，阴变而得位，故“无咎”矣。
　
　　《象》曰：白贲无咎，上得志也。
　　干宝曰：白，素也。延山林之人，采素士之言，以饰其政，故“上得志”也。
　　虞翻曰：上之五得位，体成既济，故曰“得志”。坎为志也。
　
　　《序卦》曰：致饰然后通则尽矣，故受之以剥。剥者，剥也。
　　崔觐曰：以文致饰，则上下情通，故曰“致饰然后通”也。文者致理，极而无救则尽矣。尽，犹剥也。
　(坤下艮上)。剥：不利有攸往。
　虞翻曰：阴消乾也，与夬旁通。以柔变刚，小人道长；子弑其父，臣弑其君，故“不利有攸往”也。
　
　　《彖》曰：剥，剥也。
　　卢氏曰：此本乾卦。群阴剥阳，故名为剥也。
　　柔变刚也。
　　荀爽曰：谓阴外变五。五者至尊，为阴所变，故曰“剥也”。
　
　　不利有攸往，小人长也。
　　郑玄曰：阴气侵阳，上至于五，万物零落，故谓之“剥也”。五阴一阳，小人极盛，君子不可有所之，故“不利有攸往”也。
　
　　顺而止之，观象也。
　　虞翻曰：坤顺艮止，谓五消观成剥，故“观象”也。
　
　　君子尚消息盈虚，天行也。
　　虞翻曰：乾为君子，乾息为盈，坤消为虚，故“君子尚消息盈虚，天行也”。则出入无疾，反复其道。易亏巽消艮，出震息兑，盈乾虚坤，故于是见之耳。
　
　　《象》曰：山附于地，剥。
　　陆绩曰：艮为山，坤为地。山附于地，谓高附于卑，贵附于贱，君不能制臣也。
　
　　上以厚下安宅。
　　卢氏曰：上，君也。宅，居也。山高绝于地。今附地者，明被剥矣。属地时也。君当厚锡于下，贤当卑降于愚，然后得安其居。
　
　　初六：剥床以足，蔑贞凶。
　　虞翻曰：此卦坤变乾也。动初成巽，巽木为床；复震在下，为足，故“剥床以足”。蔑，无。贞，正也。失位无应，故“蔑贞凶”。震在阴下，《象》曰：以灭下也。
　
　　《象》曰：剥床以足，以灭下也。
　　卢氏曰：蔑，灭也。坤所以载物，床所以安人。在下，故称“足”。先从下剥，渐及于上，则君政崩灭。故曰“以灭下也”。
　
　　六二：剥床以辨，蔑贞凶。
　　虞翻曰：指间称辨剥。剥二成艮。艮为指，二在指间。故“剥床以辨”。无应在剥，故“蔑贞，凶”也。
　
　　《象》曰：剥床以辨，未有与也。
　　郑玄曰：足上称辨，谓近膝之下。屈则相近，信则相远，故谓之辨。辨，分也。
　　　崔觐曰：今以床言之，则辨当在第足之间，是床梐也。“未有与”者，言至三则应，故二“未有与”也。
　
　　六三：剥无咎。《象》曰：剥之无咎，失上下也。
　　荀爽曰：众皆剥阳，三独应上，无剥害意，是以“无咎”。《象》曰：失上下也。
　
　　六四：剥床以肤，凶。
　　虞翻曰：辨上称肤。艮为肤。以阴变阳，至四乾毁，故“剥床以肤”。臣弑君，子弑父，故“凶”矣。
　　王肃曰：在下而安人者，床也。在上而处床者，人也。坤以象床，艮以象人。床剥尽，以及人身，为败滋深，害莫甚焉。故曰：“剥床以肤，凶”也。
　
　　《象》曰：剥床以肤，切近灾也。
　　崔觐曰：床之肤谓荐席，若兽之有皮毛也。床以剥尽，次及其肤，剥于大臣之象，言近身与君也。
　
　　六五：贯鱼，以宫人宠，无不利。
　　虞翻曰：剥消观五。巽为鱼，为绳；艮手持绳贯巽，故“贯鱼”也。艮为宫室，人谓乾；五以阴代阳，五贯乾，为宠人，阴得丽之，故“以宫人宠”。动得正成观，故“无不利”也。
　　何妥曰：夫剥之为卦，下比五阴，骈头相次，似贯鱼也。鱼为阴物，以喻众阴也。夫宫人者，后夫人嫔妾，各有次序，不相渎乱，此则贵贱有章，宠御有序。六五既为众阴之主，能有贯鱼之次第，故得“无不利”矣。
　
　　《象》曰：以宫人宠，终无尤也。
　　崔觐曰：鱼与宫人皆阴类，以比小人焉。鱼大小一贯，若后夫人嫔妇御女，小大虽殊，宠御则一，故“终无尤也”。
　
　　上九：硕果不食。君子德车，小人剥庐。
　　虞翻曰：艮为硕果，谓三已复位，有颐象。颐中无物，故“不食”也。夬乾为君子，为德；坤为车，为民；乾在坤，故以德为车。小人谓坤，艮为庐；上变灭艮，坤阴迷乱，故“小人剥庐”也。
　
　　《象》曰：君子德车，民所载也。小人剥庐，终不可用也。
　　侯果曰：艮为果，为庐。坤为舆。处剥之上，有刚直之德，群小人不能伤害也。故果至硕大，不被剥食矣。君子居此，万姓赖安，若得乘其车舆也。小人处之，则庶方无控，被剥其庐舍，故曰“剥庐，终不可用”矣。

卷六 
《序卦》曰：物不可以终尽，剥穷上反下，故受之以复也。
　　崔觐曰：夫易穷则有变，物极则反于初。故剥之为道，不可终尽，而受之于复也。

 (震下坤上)。复：亨。
　　何妥曰：复者，归本之名。群阴剥阳，至于几尽，一阳来下，故称反复。阳气复反，而得交通，故云“复亨”也。
　
　　出入无疾，朋来无咎。
