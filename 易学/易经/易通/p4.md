<!-- { "loadSidebar": true } -->
　　上九视履考祥其旋元吉象曰元吉在上大有庆也眇能视跛能履三也上与之应于视履之间考其休祥则知三之必凶反观诸身以刚居上有自然之元吉旋反也大阳也为阳不变则有庆变则为兊之未光矣

　　易通卷一
<经部,易类,易通>
　　钦定四库全书
　　易通卷二　　　　　　宋　赵以夫　撰
　　【干下坤上】泰小徃大来吉亨彖曰泰小徃大来吉亨则是大地交而万物通也上下交而其志同也内阳而外隂内健而外顺内君子而外小人君子道长小人道消也
　　泰自坤来以三为主未为泰时犹是临体六三为隂小也既变为泰九三为阳大也隂消阳长小徃大来也当位而应所以为吉临进而泰是之谓亨天本居上地本居下今天气下降地气上腾四可与三通而为出乎震三可与四通而为说乎兊天地交而万物通也五居君位宜刚而柔降心以接其臣二居臣位宜柔而刚直道以事其君上下交而其志同也三阳为寅春气既应转严凝而为温厚而内阳而外隂天道之泰也三为主爻互震木在坤土之中生意条达内健而外顺地道之泰也君子在内阳刚日进小人在外隂柔日退君子道长小人道消人道之泰也则是云者因小徃大来之义以明三才虽异而阳进隂退之吉则同也凡亨字繋于卦名之下皆指来卦而言泰之亨系于小徃大来吉之下何也盖小徃大来正言来卦之义文王于泰之彖辞发其例孔子又于贲之释彖申言之曰柔来而文刚故亨他卦可以类推矣
　　象曰天地交泰后以财成天地之道辅相天地之宜以左右民
　　天之气下交乎地地之气上交乎天所以为泰泰者通也干下坤上互震兊于中爻日中星鸟以殷仲春宵中星虚以殷仲秋隂阳适平无过不及财成天地之道也寅宾出日平秩东作寅饯纳日平秩西成春耕秋敛咸遂其生辅相天地之宜也春则厥民析秋则厥民夷正之直之辅之翼之以左右民也泰为孟春而震兊居一卦之中寅为嵗首而卯酉在二分之月圣人因天地交泰而发明财成辅相左右之义也
　　初九拔茅茹以其彚征吉象曰拔茅征吉志在外也初用而柔茅柔草也茹茅之肤也地中生木柔以时升秀拔而出也然初当泰长之时不宜为柔彚者三阳同类也征者复还其刚则柔徃矣当位有应何吉如之志在外者心乎四之孚也升之初六允升大吉用为此爻也茅茹与芦茹竹茹义同
　　九二包荒用冯河不遐遗朋亡得尚于中行象曰包荒得尚于中行以光大也
　　当泰之时干阳在下坤隂在上坤地广袤有荒之象天包乎地包荒也二居干中用之而柔互坎在前冯河之象失五之应则遐遗矣失阳之类则朋亡矣复还其刚则遐不遗朋不亡六五之君乃以柔应之得尚于中行也光大者以阳爻言为泰而不为明夷也
　　九三无平不陂无徃不复艰贞无咎勿恤其孚于食有福象曰无徃不复天地际也
　　三以刚居阳当位平也若用而柔安者必危无平不陂也三既为阳小者徃矣若又为隂盈者必虚无徃不复也惟艰难守正则可免咎勿恤不必忧也其孚上应之也隂资阳以为养于食有福也三与四天地之际也隂阳消长当于其际观之
　　六四翩翩不富以其邻不戒以孚象曰翩翩不富皆失实也不戒以孚中心愿也
　　阳为富为实上三爻皆隂有翩翩不富皆失实之象五与四为刚则上迫乎隂柔之五故邻戒之今不为刚而但为柔则邻不戒之矣下有初之应而上不为君所忌中心愿者五之志得也
　　六五帝乙归妹以祉元吉象曰以祉元吉中以行愿也五互震二互兊震为长男兊为少女归妹之象然五柔二刚于位未当五君位也用之而刚四以柔上配之帝乙归妹也隂承乎阳受君之福以祉也得中而行适其所愿吉孰大焉帝乙商之贤君也
　　上六城复于隍勿用师自邑告命贞吝象曰城复于隍其命乱也
　　上用而刚变坤为艮山在地之上城也二三四互兊泽在山之下城复于隍也当泰之时三阳在内上当顺以从之今乃变爲刚以与之敌失位无应其命既乱势何能乆犹城之危必复于隍也上本坤为众师也居卦之外邑也勿用师自邑告命者上自告其邑人但当为柔以孚乎三不可为刚以临乎五也贞吝者守刚为正不还其柔吝也
　　【坤下干上】否之匪人不利君子贞大徃小来彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也
　　否自干来以三为主未为否时犹是遯体九三为阳大也既变为否六三为隂小也阳消隂长大徃小来也否之时用非其人不利于君子之守正者盖变刚为柔则小人用事三之君子不能安其位矣天穹然于上地隤然于下天气不降地气不腾四不得与三通而不能齐乎巽三不得与四通而不能成乎艮天地不交而万物不通也刚不下交【阙】

　　初六防茅茹以其彚贞吉亨象曰防茅贞吉志在君也初柔在下故亦曰茅以其彚三隂同类也贞吉不变而吉也志在君者九五休否之主在上初欲从之也亨者用之而刚于卦为无妄刚自外来而为主于内此爻也
　　六二包承小人吉大人否亨象曰大人否亨不乱羣也五以刚下包乎二二以柔上承乎五故曰包承小人隂也不变则为柔而与五应故吉大人阳也变则为刚而与五敌故否亨者复还其柔则三隂同类各得其应所谓不乱羣也
　　六三包羞象曰包羞位不当也
　　二为否之主连羣隂而进将以剥乎阳然三阳在上其朋尚盛三居不当位为阳所包亦可羞也此言小人引类以倾君子君子居高位方且包容之彼小人者宜自知所愧哉若用而刚则居当其位为遯之畜臣妾吉矣
　　九四有命无咎畴离祉象曰有命无咎志行也
　　四用而柔于卦为观当否之时四居大臣之位播告王命达于在下之羣隂其志得行何咎之有群隂亦上朋乎四以观中正之君并受其福畴有离乎祉之外者畴谁也离违也祉福也
　　九五休否大人吉其亡其亡系于苞桑象曰大人之吉位正当也
　　休美也五刚居尊守正不变于位为当能新美天下之否为大人则吉也用之而柔变干为离中虚于木为科上槁槁桑中空上有方苞之条桑本柔木方苞之桑尤其柔者也当否之时以刚居上犹恐未能休否况复变而为柔下无其应安得不危其亡其亡重言丧邦之易犹方苞之桑而系以为固何可乆也
　　上九倾否先否后喜象曰否终则倾何可长也
　　上用而柔变干为兊于卦为萃否极则倾无终否之理顺以从五则转否而喜矣当否之时五为大人上岂宜长守其刚而不知变也
　　【离下干上】同人于野亨利涉大川利君子贞彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子爲能通天下之志
　　同人自姤来以二为主二以柔居隂得位得中上应乎五五居干体之中干天也天生烝民赋形肖貌均气同体故曰同人同人曰者申言天人无间之义也二爻为地地上为野亨者二用而刚变为纯干人与天一同人之变体也二复为柔在地之位居离之中离中虚有舟之象二三四互巽为风舟而得风涉川则利下干变离是谓干行君臣同心何向不济离为文明干为健文明则粲然相接健则纯亦不已五以刚居中守正不变下与二应利君子贞也君子得同人之道已与人一于天下之志无所不通凡欲夀欲富欲安欲逸者皆有以适其愿非君子孰能之同人之本体也
　　象曰天与火同人君子以类族辨物
　　天居上火炎上人首居上自然之同也中国夷狄类族不同而首之居上则同譬诸草木虽有区别而生意向上莫不皆同君子以人之类族而辨乎物则可以知大同之道矣
　　初九同人于门无咎象曰出门同人又谁咎也
　　初用而柔变离为艮艮为门关四在其上初与之应出门同人何咎之有
　　六二同人于宗吝象曰同人于宗吝道也
　　二用而刚六爻皆阳同于其宗是为纯干不还其柔虽谓之吝揆之于道则当然也
　　九三伏戎于莽升其高陵三嵗不兴象曰伏戎于莽敌刚也三嵗不兴安行也
　　离为戈兵戎也三互巽为木莽也伏戎于莽与上非应刚相敌也若用而柔于卦为无妄互艮为山髙陵也升其高陵与上相应至三嵗之乆而防戎不兴不为敌而为同矣安行者行将安之言不可复还为刚也无妄六三邑人之灾变为同人也
　　九四乗其墉弗克攻吉象曰乗其墉义弗克也其吉则困而反则也
　　下卦离中虚外坚有墉之象四乗其上与初为敌初当位而四不当位则其困在四矣用之而柔弗与初敌上顺乎五所以为吉是谓困而反则也
　　九五同人先号咷而后笑大师克相遇象曰同人之先以中直也大师相遇言相克也
　　同人之先为姤二五居中以刚相直是以号咷姤之后为同人五刚二柔相孚而喜是以笑也以刚敌刚大师相克也以柔应刚大师相遇也相克故号咷相遇故笑不言其始之异为可悲无以见其终之同为可喜彖言中正而应此爻也
　　上九同人于郊无悔象曰同人于郊志未得也
　　上用而柔变干为兊兊为泽郊在泽外近比乎五同人于郊也无悔者当位有应不必复还其刚也志未得者本不相应其心不快是以贵乎变也
　　【干下离上】大有元亨彖曰大有柔得尊位大中而上下应之曰大有其徳刚健而文明应乎天而时行是以元亨
　　大有自夬来以五为主柔得尊位大中者五君位居众阳之中也上下五刚应乎一柔所有者大也下干上离内刚健而外文明大有之本体也上爻为天五以柔顺之应乎天也五用而刚乃纯乎天与时偕行大有之变体也卦无它辞惟言元亨者人君以柔制刚虽可以有天下非所以运天下必用为纯干乃得君道之正故曰是以元亨也
　　象曰火在天上大有君子以遏恶善顺天休命离在干上大明当天物无不照大有之义也阳主善隂主恶火在天上则阳盛而隂消矣人君以明居上凡天下之善恶皆无所遁善者显之恶者遏止之上天之命不过如此代天而行是谓顺天之休命也
　　初九无交害匪咎艰则无咎象曰大有初九无交害也初用而柔应四为交而戒以无交者大有之时柔得尊位初乃用九不从乎五必至于害匪咎者本非有咎变柔以交四则为害而有咎矣惟当艰以守之上孚乎五则可免咎故鼎之初欲变为大有也
　　九二大车以载有攸徃无咎象曰大车以载积中不败也
　　二用而柔变干为离离为车上下皆离大车以载也复还其刚则柔徃矣虚而实之是有物以积乎车之中上与五应守刚不败何咎之有
　　九三公用亨于天子小人弗克象曰公用亨于天子小人害也
　　卦本夬五上相易而为大有五为君位是公用亨于天子也五以柔居尊三为臣位但当同众刚以应乎五若用而柔是为暌之小人适以害治必不能从乎君矣暌小事吉亦欲用为大有也凡爻辞言公者皆指五也
　　九四匪其彭无咎象曰匪其彭无咎明辩晢也
　　四用而柔于卦为大畜当大有之时诸爻皆以刚应乎五四独不然何也盖四居大臣之位众刚并进上迫乎五其势太盛彭盛也匪其彭者勿居其盛然后免咎也明哲保身其四之谓欤
　　六五厥孚交如威如吉象曰厥孚交如信以发志也威如之吉易而无备也
