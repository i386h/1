<!-- { "loadSidebar": true } -->
　　升自临来以初为主未为升时犹是明夷明夷以柔居二文王以之故利艰贞升以刚居二初既为柔以顺之三乃为刚以轧乎二故初不用而三用与萃变为比之例同柔自三而居二复自二而居初隂降则阳升以其时也内巽外顺以渐而升升之本体也二刚得中有五之应是以大亨者三用而柔合群隂以从乎二为师之丈人吉用见大人也徃而得应何忧之有坎位北方坤在其前南面而征得行吾志所以为吉升之变体也它卦大人皆指九五升与困则以二为大人指在下之君子也
　　象曰地中生木升君子以顺徳积小以高大
　　巽木生于坤地之下自萌蘖而拱把自拱把而合抱升而不已其势顺也民之秉彛好是懿徳率性而行是之谓顺自细行而累以成高自小善而积以至大升之义也顺徳坤地之象积小以高大巽木之象
　　初六允升大吉象曰允升大吉上合志也
　　初用而刚于卦为泰上与四孚其志相信君子道长吉孰大焉
　　九二孚乃利用禴无咎象曰九二之孚有喜也
　　当升之时二与五孚为三所间利用禴者必三用而柔然后五之诚意可以下通乎二也君臣相孚喜又何咎二居坎中禴也萃用四为比升用三为师然后二五孚也故两卦之二爻于利用上皆加乃字
　　九三升虚邑象曰升虚邑无所疑也
　　三用而柔于卦为师隂为虚坤为邑二以刚中为师之主鼓行而前莫之能御升彼虚邑也同众隂以从乎二尚何疑焉卦辞用见大人指此爻也
　　六四王用亨于岐山吉无咎象曰王用亨于岐山顺事也
　　兊西方岐山也卦本明夷三五不相应五君位王也亨而为升则二变柔为刚是王用之也二三四互兊乃有岐山之象五既得二之应为四之臣但当安于为柔而不敢为刚以迫乎五尽臣之道吉又何咎事为变顺事者顺其已变而不自变也此爻不言升昭文王之心也
　　六五贞吉升阶象曰贞吉升阶大得志也
　　五守柔为贞下应乎二君臣相孚有喜而吉用之而刚于卦为井上体本坤坤为土阶也五以刚居尊位乎天位升阶之象大得志者五既为刚四以柔辅之得行其志于天下也
　　上六冥升利于不息之贞象曰冥升在上消不富也阳进为升以隂居上冥升也消不富者隂不为阳也不息者消也守柔为贞当位有应何利如之
　　【坎下兊上】困亨贞大人吉无咎有言不信彖曰困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　困自否来以二为主一刚防二柔之中刚为柔所揜也下坎上兊处险以说也刚本在上不交为否亨而居二无应为困然不失其所亨者刚来而得中也善处困者其唯君子乎大人即二之君子也上虽无应而能守贞不变安乎天命素贫贱行乎贫贱素患难行乎患难不以其道得之不去也以刚居中于义为吉何咎之有有言不信者二互离为言与五不相孚口说徒尚其穷可知黙黙自守其处困之道欤
　　象曰泽无水困君子以致命遂志
　　泽所以潴水今水在泽下则泽涸而无水所谓困也委命于天成吾之志拘羑里而演易厄陈蔡而歌君子处困之道也巽为命互巽于外致命也坎为心守贞于内遂志也
　　初六臀困于株木入于幽谷三嵗不觌象曰入于幽谷幽不明也
　　臀指四也株木指二也二居坎中于木为坚多心也初本应四为二所间乃用而刚使四失其应焉臀困于株木也初处兊之下入于幽谷闭而不通歴三嵗之乆亦无所觌皆由不能守柔而轻于变所以致此还其柔则为和兊之吉矣
　　九二困于酒食朱绂方来利用享祀征凶无咎象曰困于酒食中有庆也
　　坎为酒食刚防柔中而无其应困于酒食之象互离为朱为丝朱绂之象当困之时上虽有朱绂之命而未逮乎下方来之义也二用而柔得中而应然后有庆于卦为萃刚柔相孚以之享祀何利如之征凶者若复为刚则柔徃矣失位无应安得不凶又将谁咎
　　六三困于石据于蒺藜入于其宫不见其妻凶象曰据于蒺藜乘刚也入于其宫不见其妻不祥也
　　二之刚石也坎为丛棘蒺藜也三乘其上而无应困于石据于蒺藜也互离中虚有宫之象三变则与上相应为夫妻不变则无应是不见其妻也不祥莫大焉大过九三栋桡凶变为此爻也
　　九四来徐徐困于金车吝有终象曰来徐徐志在卞也虽不当位有与也
　　四应乎初志本在下为二所间故初之来徐徐二刚为金互离为车金车也若以二之间轻变为柔失初之应则为困于金车矣但守其刚是之谓吝虽不当位而有终者初四刚柔相与二终不得而间之也
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　卦本否上竒鼻也二耦足也二上相易而为困上变竒为耦有劓之象二变耦为竒有刖之象兊为赤互离为丝赤绂也五刚居尊操刑赏之柄二不孚五所以刑用而赏未行困于赤绂也五失二之应志既未得二乃缓于从五以中相直徐有说也若能变困为萃王假有庙祭而受福何利如之
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　一柔居互巽之上柔为蔓草蔓延木末下无其应困于葛藟也下坎为险巽木在坎险之上危而不安于臲卼也于者指三不当位而上为所困也曰动悔者上不自变而告三曰三之柔当变也若能有悔行而为刚则当位而应何吉如之于上爻而言三变者盖上用为讼不若三用为大过也
　　【巽下坎上】井改邑不改井无丧无得徃来井井汔至亦未繘井羸其瓶凶彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　井自泰来以五为主巽入乎水而水上行溥博渊泉而时出之井养而不穷也上本坤坤为邑初五相易变坤为坎改邑也坎水为井五刚得中守正不变不改井也方其为泰刚居乎初本自得位及其为井刚居乎五亦非失位无丧无得也刚徃居五柔来居初徃者得水而上来者求水于下徃来井井此井之本体也汔至者井以上出为功五虽防至而未离坎中繘犹未收何能有功若用而柔瓶亡水竭是以有凶此井之变体也变而有凶故贵于不改下巽为绳繘也五互离中虚瓶也离体既变瓶挂而不能出羸也
　　象曰木上有水井君子以劳民劝相
　　木性上水性下水随木以升木得水以生津润上行井之象也五为君初为民卦本泰柔自上而下以顺乎初劳民也刚自下而上以益乎五劝相也无君子莫治野人无野人莫养君子君抚乎民民助乎君古者井田之制或取诸此
　　初六井泥不食旧井无禽象曰井泥不食下也旧井无禽时舎也
　　二三四互兊初处其下为泽之底其水泥浊不可以食非惟不为人所取禽亦不至矣以柔居下井泥不食也不变为刚旧井无禽也无四之应为时所舍也
　　九二井谷射鲋瓮敝漏象曰井谷射鲋无与也
　　二居互兊之下井谷也巽下一隂为鱼鲋也二比乎初犹井谷之泉所趋者下惟射注于鲋鱼也五互离为瓮瓮所以汲也二失五之与则无上出之功是瓮敝而水漏也若用而柔则当位有应为蹇之无尤矣
　　九三井渫不食为我心恻可用汲王明并受其福象曰井渫不食行恻也求王明受福也
　　卦木泰九三于食有福上食三之福也易而为井上之柔孚乎五而不应乎三井虽渫治无有食之者五为主爻居心位为我心恻者三为五变也行变也恻者戚戚然之貎可用汲者用之而柔有五之刚自上而汲之也求王明者五以刚居阳三徃从之也并受其福者三与四皆受五之福也于卦为坎故坎之三曰入于坎窞勿用也凡言我心皆指五爻
　　六四井甃无咎象曰井甃无咎修井也
　　卦本泰初四正应易而为井初刚既变则四失其应矣初言井泥不食是井之中有缺坏之象此爻言井甃者必使初复还其刚变耦为竒有修甃之义各当其位何咎之有
　　九五井冽寒泉食象曰寒泉之食中正也
　　五为井之主坎居北方是为寒泉冽清澈也人仰以食有四之孚也居中守正则利泽施四海矣
　　上六井收勿幕有孚元吉象曰元吉在上大成也井口在上汲出于井收繘之功不可幕也井道所以大成者以上有五孚是以元吉若变耦为竒则幕而不可汲矣
　　【离下兊上】革已日乃孚元亨利贞悔亡彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
　　革自巽来以二为主下巽以初之柔易二之刚而为离上巽以四之柔易上之刚而为兊离为火兊为泽水必得火火必得水水火不相射乃能生息也方其为巽巽长女上下皆巽二女同居也二柔相直无配合之理其志不相得也既变为革柔来居二上与五应下离纳己已日乃孚也革而信之君臣相孚治道一新天下大和文明以説也二用而刚于卦为夬元亨也守柔不变利贞也故曰大亨以正二本不当位与初相易于位既当其悔乃亡言虽亨而为夬不若但为革也下互巽连已六阳极于己天也上互干连亥六隂极于亥地也巽位东南春夏之交干位西北秋冬之交暑徃则寒来寒徃则暑来天地革而四时成也离为戈兵兊为杀汤武以征伐取天下也巽为命上下皆变革命也五为天二以柔从之顺乎天也二为民五以刚孚之应乎人也时之当革虽天地圣人不能违故曰大矣哉
　　象曰泽中有火革君子以治歴明时
　　兊泽也于时为秋离火也于时为夏火本克金今火藏于泽之中夏徃秋来革之义也兊为巫史治歴之象离为日中明时之象互干为天日躔行天没于兊方昼夜分焉一日之革也秋金生冬水冬水生春木春木生夏火夏火克秋金金王则火废寒暑分焉一嵗之革也日行周天嵗差甚防积之乆则差始见故歴法不能无更取诸革也
　　初九巩用黄牛之革象曰巩用黄牛不可以有为也初用而柔变离为艮艮土居丑黄牛也以柔变刚革也于卦为咸有四之应其志胶固而不可解巩也爻本无应不可有为是以贵乎用也
　　六二已日乃革之征吉无咎象曰已日乃革之行有嘉也
　　二居离中已日也用之而刚于卦为夬乃革之也征者复还其柔则上与五孚行而有嘉吉又何咎易中言嘉皆指当位有应彖言亨贞继以悔亡指此爻也
　　九三征凶贞厉革言三就有孚象曰革言三就又何之矣
　　三用而柔失位无应行而必凶贞者守刚为正也不能守刚于卦为随则危矣革欲其信于人故六爻皆取其孚三与上孚二与五孚初与四本不应必改命而后孚爻言有孚者三内卦至三爻而成离为言三就者革至三而成孚也革止于孚又何徃焉
　　九四悔亡有孚改命吉象曰改命之吉信志也
　　四用而柔于卦为既济应初乘三未免有疑戒以悔亡言不可轻变也有孚指应爻也言四但守其刚则初自变为柔以孚乎四改命而吉也于卦为咸是为信志故咸之四亦曰贞吉悔亡
　　九五大人虎变未占有孚象曰大人虎变其文炳也三阳寅属虎履以上干为虎干三阳也頥变噬嗑互艮为虎艮连寅也兊西方白虎也干兊皆虎天文尾火虎箕水豹虎阳而豹隂也五居互干之上用之而柔变干为兊大人虎变也上居兊之终用之而刚变兊为干君子豹变也未占有孚者未变之前与二相孚顺乎天而应乎人此爻也
　　上六君子豹变小人革面征凶居贞吉象曰君子豹变其文蔚也小人革面顺以从君也
