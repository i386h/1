<!-- { "loadSidebar": true } -->
　　剥自干来以柔长之卦言之主当在五然卦五隂而一阳则一阳为之主矣故剥以上为主也干纯刚也柔之变刚从下而上姤遯否观皆然至五隂则阳刚将尽故卦以剥名也一刚在五柔之上譬朝多小人而一君子尚居高位挽囘世变犹庶防焉若轻于引去则通国皆小人国非其国矣故曰不利有攸徃小人长也下坤顺也小人之进其势为顺上艮止也君子屹然不动以止其进故曰顺而止之观象也然剥之极必至纯隂一君子安能止众小人之进圣人惓惓于君子所以为世道计也阳为盈变则虚矣消于剥之上息于复之下天道运行终则有始君子尚其变夫岂终穷于剥哉
　　象曰山附于地剥上以厚下安宅
　　山在地上何取乎剥高山其頺下附于地乃有剥象君居民上损己以益民下既厚则上安其居矣厚下坤也安宅艮也艮为门阙有宅之象
　　初六剥牀以足蔑贞凶象曰剥牀以足以灭下也牀巽木也此卦无巽体而初二四三爻皆以牀言者卦本干体隂剥于下而巽体已具故为牀也牀者安居之位牀既剥则当借之以足足刚物也今乃不能蔑也是守正不变而凶矣以灭下者言无足也若用为頥则吉矣
　　六二剥牀以辨蔑贞凶象曰剥牀以辨未有与也辨牀箦也牀既剥则当借之以辨辨刚物也今乃不能蔑也守正而凶与初同义未有与者上无应也若用为防则吉矣
　　六三剥之无咎象曰剥之无咎失上下也
　　剥自干来以柔变刚自下而上故诸爻皆具巽体巽为牀初二四皆言剥牀而三独不言牀何也盖三剥则下体为坤于卦为否上下不交则无牀之象矣剥而至此又复谁咎故象但以失上下言之
　　六四剥牀以肤凶象曰剥牀以肤切近灾也
　　初在牀之下下剥则借之以足二在牀之中中剥则借之以辨四在牀之上上既剥矣顾以肤就之不凶何待四用而刚切近乎五君弱臣强灾及其身矣晋九四鼫鼠此爻之变也
　　六五贯鱼以宫人宠无不利象曰以宫人宠终无尤也五用而刚于卦为观中正以观天下止终变为柔以从之鱼隂物也宫人隂类也五以一刚居五柔之中有贯鱼之象君位得当群隂顺从以便嬖使令之道待之而不使与乎威福之柄以宫人宠也五既为刚上复为柔君刚臣柔两尽其道无所不利何尤之有若上刚不变则为比之后夫凶矣
　　上九硕果不食君子得舆小人剥庐象曰君子得舆民所载也小人剥庐终不可用也
　　干为木果艮之阳即干之阳也果之硕大者不食则犹在木杪一阳在上之巽生生之意已寓于其中君子以一阳居羣隂之上为得舆坤为舆自五而下皆坤体也故曰民所载也艮为门阙庐之象也若用而柔变阳为隂则庐为小人剥矣岂安宅之道邪是以终不可用也
　　【震下坤上】复亨出入无疾朋来无咎反复其道七日来复利有攸徃象曰复亨刚反动而以顺行是以出入无疾朋来无咎反复其道七日来复天行也利有攸徃刚长也复其见天地之心乎
　　复自坤来以初为主阳剥尽为坤坤纯隂也阳无终穷之理穷则必复刚反于下所以为亨震动也坤顺也动而以顺循循而进莫之能遏变坤为复行也出入者隂出而阳入当位而安何疾之有朋来者五隂为朋皆宗乎初何咎之有干六阳之卦也一隂生于下为姤二隂遯三隂否四隂观五隂剥六隂坤反于下而复为阳自姤至复为七至所谓天行也自其为坤初爻隂也隂徃阳来然后为复刚长不已以至成干何不利之有一阳天气也动于地中生生之机实原于此故曰复其见天地之心乎
　　象曰雷在地中复先王以至日闭闗商旅不行后不省方
　　雷阳气也阳气濳萌于地中至隂肃肃生意已还故谓之复于时为冬至内卦震为足为大涂外卦坤为阖户为方坤在震上故至日闭闗商旅不行后不省方动以静养也
　　初九不逺复无只悔元吉象曰不逺之复以修身也卦本坤一刚始萌得其本位不逺之复也修身之道莫切于此当位有应不至于变无只悔也众隂朋来而宗乎初吉莫大焉
　　六二休复吉象曰休复之吉以下仁也
　　二用而刚于卦为临一阳复于下为仁二亦为阳与初同徳可谓美矣徳不孤必有邻安得不吉
　　六三频复厉无咎象曰频复之厉义无咎也
　　三用而刚是之谓复于卦为明夷志乃大得此爻也既变矣而又不变进退无常是之谓频失位无应危也知其危而但守其刚揆之于理可以免咎
　　六四中行独复象曰中行独复以从道也
　　四居五柔之中用之而刚行也初四皆刚未免敌应一阳生于下为独复四不宜变但守柔以从之所谓以从道也
　　六五敦复无悔象曰敦复无悔中以自考也
　　五用而刚下互艮体敦者坤变为艮厚而益厚也无悔者不必复还其柔也中以自考者威权已出下皆顺从自成其功也于卦为屯大贞则凶而此爻乃变为刚何也盖当屯之时初以刚居下而得民五虽守刚而亦凶当复之时五为刚以居上初当为柔以从五则于卦为比矣
　　上六迷复凶有灾用行师终有大败以其国君凶至于十年不克征象曰迷复之凶反君道也
　　上处隂之穷迷也用之而刚也迷而复也五以柔居尊上以刚临之君柔臣刚是谓反道安得不凶天灾人眚之必有者也用行师者卦一刚五柔皆具帅体复之主在初上又为刚是一师二主五之君不得制之必至大败俱受其凶至于十年不克征者乆而无功也坤数十变艮为坤是为十年顺以从初宜吉矣而曰不克征何也盖上逺于初兵难遥制与师之刚中而应不同也此爻变则为頥頥乃以吉言者盖頥五上相易有尚贤之义此卦上变刚以临五所以凶也
　　【震下干上】无妄元亨利贞匪正有眚不利有攸徃彖曰无妄刚自外来而为主于内动而健刚中而应大亨以正天之命也其匪正有眚不利有攸徃无妄之徃何之矣天命不祐行矣哉
　　无妄自遯来以初为主未为无妄犹是讼体刚本在二下而居初刚自外来而为主于内也下震上干动而健也五与二孚刚中而应也初用而柔大亨也复还其刚以正也震之一阳即干之刚天之命也元亨利贞指主爻也其匪正有眚指二也二以柔居隂上应乎五若不能守正而轻变焉于卦为履则灾眚之来理所必至不利有攸徃者二不宜变也变则徃矣何之者徃即安之也五居天位五不我应是谓天命不祐其可行矣哉此以卦体言无妄也以人道言之刚自外来而为主于内天命之谓性也动而健率性之谓道也刚中而应陟降左右天且弗违也大亨以正动以天静以天也其匪正有眚福善祸淫天道也不利有攸徃安其天也无妄者诚也诚者天之道至诚不息与天同运不诚则妄动与天违其何以行之哉
　　象曰天下雷行物与无妄先王以茂对时育万物震雷一动勾萌甲拆时至气应气至物应无妄之义也大哉圣人之道洋洋乎发育万物峻极于天天之生物不违乎时至诚賛化亦不违乎时圣人与天同一无妄也
　　初九无妄徃吉象曰无妄之徃得志也
　　无妄之初刚自外来而为主于内此爻也用之而柔志在乎君徃而得应何吉如之初为无妄之主兼亨贞二义
　　六二不耕获不菑畬则利有攸徃象曰不耕获未富也二用而刚于卦为履居地之上为田田有耕获菑畬之义阳为富耕获菑畬所以为富者也复还其柔则刚利于徃为不耕获不菑畬也隂虽未富然当位而应一循乎天理之自然为履道坦坦之吉矣
　　六三无妄之灾或系之牛行人之得邑人之灾象曰行人得牛邑人灾也
　　三与上应顺乎天命无妄也用之而刚与上相敌灾也变震为离离为牛指二言也互巽为防系也三以刚系二之柔在二为同人于野是行人之得也在三为伏戎于莽是邑人之灾也言此爻亦不宜变也
　　九四可贞无咎象曰可贞无咎固有之也
　　四居干体之下互艮之上虽失位无应而能安乎天不失为无妄也可之为言非终于守贞而不用也若用而柔于卦为益当位有应可以无咎理固然也
　　九五无妄之疾勿药有喜象曰无妄之药不可试也五以刚居阳当位有应纯乎天理至诚无妄也用之而柔干体变则妄矣于卦为噬嗑頥中有物以为之间疾也疾则试之以药药所以还其刚也不变而全其本然之天则未尝有疾何以药为下与二孚有喜也
　　上九无妄行有眚无攸利象曰无妄之行穷之灾也上处无妄之纯纯乎天者也用之而柔于卦为随上穷而下无应徃必有灾无所利也
　　【干下艮上】大畜利贞不家食吉利涉大川彖曰大畜刚健笃实辉光日新其徳刚上而尚贤能止健大正也不家食吉养贤也利涉大川应乎天也
　　大畜自大壮来以上为主未为大畜犹是需体刚居坎中所以为需刚居艮上所以能畜干徳刚健艮徳笃实阳自五而进乎上其道光明辉光日新也刚本居五柔本居上今乃上为刚而五为柔忘势尚贤君之徳也艮一刚止干之健守刚为贞是为大正上与五孚志不在内不家食也君能养贤安得不吉利涉大川者一刚在震木兊泽之上乗木舟虚与頥中孚同上爻为天五以柔顺之为应乎天刚柔交孚何向不济易中五刚上柔相易者四卦大有鼎皆取尊天之义頥取尊贤之义惟大畜兼天与贤言之
　　象曰天在山中大畜君子以多识前言徃行以畜其徳干居下体其卦有八惟天在山中若无实象其义何取今夫山一卷石之多及其广大草木生之禽兽居之寳藏兴焉盖天秉阳万物秉天之气以生自出乎震阳气发达歴四时而终乎艮归根复命阳气蓄藏积之也厚则其生也无穷天之气蕴于山中大有畜之也前圣之言徃哲之行多学而识之君子所以畜其徳也互震足兊口于中爻有言行畜徳之象
　　初九有厉利己象曰有厉利己不犯灾也
　　初用而柔于卦为蛊上无其应可谓危矣危则有灾必至之理利己者不如己之复还其刚自然无灾蛊之初爻未免有厉用为大畜则终吉矣
　　九二舆説輹象曰舆説輹中无尤也
　　二用而柔于卦为贲互坎为舆多眚二在舆下説輹而不可行也若能乆中不失其应何尤之有贲小利有攸徃正欲变为大畜也
　　九三良马逐利艰贞曰闲舆衞利有攸徃象曰利有攸徃上合志也
　　三居干体为良马变而从上有逐之象失位求应未见其可但当复还其刚然后得当守刚不变为利艰贞曰闲舆衞三不自变而告上曰上之刚利于徃而为柔变为坤舆闲习舆卫以从乎我则当位有应是上能变刚以合三之志也于三爻而言上变者盖三用为损不若上用为泰也
　　六四童牛之牿元吉象曰六四元吉有喜也
　　四用而刚变艮为离离中一隂为牛指五言也暌之三其牛掣互离也无妄之三或系之牛变震为离也牿闲牛之牢指四言也于卦为大有元吉也离畜牝牛吉亦用为大有也
　　六五豮豕之牙吉象曰六五之吉有庆也
　　五用而刚变艮为巽巽下一隂为豕指四言也姤之初为豕申孚之四为豚皆巽体也牙系豕之杙也牿者闲之于后牙者系之于前六畜之中马属阳牛豕属隂童牛未角豮豕去势畜之易者也如牿与牙有止之义焉四五相孚有喜有庆同乎吉也
　　上九何天之衢亨象曰何天之衢道大行也
　　上为天用之而柔艮山变为坤天地之衢也天本不可阶而升今何为若衢然上爻亨故也上刚既徃是谓大行于卦为泰三阳自下而进贤者得路也彖但言贞爻乃言亨故加何字为发问之辞
　　【震下艮上】頥贞吉观頥自求口实彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉
