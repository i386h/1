<!-- { "loadSidebar": true } -->
　　钦定四库全书　　　　　经部一
　　易通　　　　　　　　　易类
　　提要
　　【臣】等谨案易通六卷宋赵以夫撰以夫字用父宋宗室子居于长乐登嘉定十年进士厯官资政殿学士闽书称以夫着易通莆田黄绩相与上下其论则是书实绩所参定以夫自序皆自称臣末有不敢自秘将以进于上庶几仰禆圣学缉熈之万一云云则拟进之本也胡一桂云易通六卷或问类例图象朱彞尊经义考曰宋志十卷又注曰聚乐堂书目作六卷葢宋志连或问类例图象言之聚乐堂本则惟有易通此本亦止六卷而无或问类例图象其自静乐堂本传写欤其书大旨在以不易变易二义明人事动静之准故其説曰奇偶七八也交重九六也卦画七八不易也爻画九六变易也卦虽不易而中有变易是谓之亨爻虽变易而中有不易是谓之贞洪范占用二贞悔贞即静也悔即动也故静吉动凶则勿用动吉静凶则不处动静皆吉则随遇而皆可动静皆凶则无所逃于天地之间于圣人作易之旨可谓深切着明矣乾隆四十二年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　易通序
　　易变易也而有所谓不易者存天地之大万物之多要不过乎动静两端而已一动一静造化之所以周流而无穷也卦六十四文王彖之首以元亨利贞之文爻三百八十四周公系之緫以用九用六之说夫竒耦七八也交重九六也卦画七八不易也爻书九六变易也卦虽不易而中有变易是之谓亨爻虽变易而中有不易是之谓贞圣人作易所以尽天地万物之理而示人以趋吉避凶之方孰有外于亨贞者乎洪范占用二贞悔贞郎静也悔郎动也故静吉而动凶则勿用动吉而静凶则不处动静皆吉则随遇而皆可动静皆凶则无所逃于天地之间此圣人所以乐天知命而不忧也臣幼学之年受易于师渉阅三纪犹愦如也辛丑居闲尽置传注观象玩辞豁然悟曰吾夫子之心其文王周公之心乎何所言无毫髪之殊也文王既没文不在兹乎甚矣吾衰也乆矣吾不复梦见周公夫子之叹盖叹易也又曰下学而上达知我者其天乎是当时群弟子已未足以知圣人矣臣生后夫子千七百余载岂敢自异于儒先以为独能探三圣人作易之防防第以参稽卦爻徃来俱通如是而亨贞如是而悔吝如是而吉凶无咎若象若数理无不合此臣所以自信其愚也丙午之夏书成名之曰易通不敢自秘将以进于上庶防仰禆圣学缉熈之万一云臣以夫谨序

　　钦定四库全书
　　易通卷一　　　　　　宋　赵以夫　撰
　　【干下干上】乾元亨利贞初九潜龙勿用九二见龙在田利见大人九三君子终日干干夕惕若厉无咎九四或跃在渊无咎九五飞龙在天利见大人上九亢龙有悔用九见群龙无首吉彖曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合太和乃利贞首出庶物万国咸宁
　　干为天天犹形也干犹神也神所以使其形者也凡物囿于有形必有无形者运于其间坤之于地义亦如此雷风水火山泽莫不皆然释彖赞干曰大哉干之大也不惟万物资干以始天为群物之祖所以运而无积者干之所以为也故曰乃统天干天道也主爻在五元亨者五用而柔于卦为大有三四五互兊泽之气上于天行而为云施而为雨品物赋形生意流动离为日日为大明行乎天上终而复始干之变体也利贞者五守正不用六画皆竒初为子二为寅三为辰四为午五为申上为戌六阳之气周流六位四时以成龙阳物也六阳六龙也时而乘之以御乎天中有主宰旋转不穷干之本体也变则云雨大明之象可得而见不变则云雨大明之象隠乎其中何者干数九坤数六六藏于九天包地外也内卦三位耦居竒中外卦三位竒居耦中干具坎离也天降时雨山川出云风霆流形庶物露生日之行也有昼有夜景长而夏景短而冬一寒二暑徃来不息以日言之则昼夜成以嵗言之则寒暑成子寅辰午申戌为阳未己卯丑亥酉为隂言阳不言隂干兼乎坤也天之大也谁其统之天之行也谁其御之此言天之助用皆本乎干也干不可得而名自其一隂一阳变化者而求之强名之曰道是道流行充塞宇宙人得之以为人物得之以为物所赋者为命所受者为性隂阳冲和之气各全其所有一成而不易变化则为亨保合则为贞此言人物之赋受皆本乎干也人为万物之灵圣人者出类拔萃民物之宗主也首出庶物万国咸宁盖言圣人与天为一顺天徳而出宁日月照而四时行云行而雨施维天之命于穆不已文王之徳之纯纯亦不已其是之谓欤元亨者大亨也利贞者利于正也凡卦辞元亨利贞并言者皆主爻兼正变二义也亨为变贞为不变
　　象曰天行健君子以自强不息
　　健于平声为干干之义健也象不言干而言健者干不可名也天行一日一周周而复始健之至也卦本三竒重三为六变动存焉是之谓行君子法之自强即天行也不息即健也
　　潜龙勿用阳在下也
　　一阳始生其位则子在乎水中龙之象初阳在下不可以用用则为姤小人道也
　　见龙在田徳施普也
　　二用而柔变干为离五之阳为龙二由下而观五故曰见龙居地之位故曰在田上应大徳之君故曰利见大人同人于野指此爻也徳施普者君子同乎人也
　　终日干干反复道也
　　三用而柔变干为兊于卦为履兊西方夕也互离日也复还其刚则无互体上下皆干故曰君子终日干干夕惕若也反复道者不失其本然之刚也为履则危知其危而不变焉何咎之有惕者悔之义也讼惕小畜惕出夬惕号义同
　　或跃在渊进无咎也
　　四以刚居隂位虽不当犹是纯干或用而柔于卦为小畜二三四互兊为泽有跃而在渊之象与五合志是为有孚则其进也何咎之有
　　飞龙在天大人造也
　　五以刚居阳君道之正用之而柔变干为离于卦为大有阳为龙变则飞矣五天位故曰飞龙在天柔得尊位大中指此爻也君位离明天下利见造作也干以五为主彖具亨贞二义爻但言亨
　　亢龙有悔盈不可乆也
　　以刚居上下无其应所以为亢用之而柔于卦为夬悔变也阳为盈盈不可乆能无变乎
　　用九天徳不可为首也
　　九用而八老阳变为少隂盖诸卦百九十二阳爻之通例也九为刚用则为柔高明柔克天之徳也阳为首变则不为首矣干六爻皆刚不可为首变之乃吉体刚而用柔也蔡墨以见群龙无首为干之坤得其义矣
　　【坤下坤上】坤元亨利牝马之贞君子有攸徃先迷后得主利西南得朋东北丧朋安贞吉彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东比丧朋乃终有庆安贞之吉应地无疆
　　天其运乎干之所为也地其处乎坤之所为也乾坤其天地之主宰邪积气成天其大无方积形成地其大有至释彖赞坤曰至哉坤之大所以异乎干也万物负隂抱阳资干以始资坤以生干以健行坤以顺应故曰乃顺承天载华岳振河海若人若物周徧宇宙无不持载坤之博厚也博厚高明同乎悠乆所以与干合徳而无疆也坤地道也主爻在二元亨者二用而刚于卦为师下体变坤为坎坎为月月受日光隂能承阳含光大也天气下降阳生地中二三四互震震者万物之所自出生意萌达而条畅品物咸亨也坤之变体也利贞者二守正不用牝马之贞犹言女贞以物喻之则为牝牡以人言之则为男女也干为马坤为牝马马取其行静中有动也静虽有动而失主于柔顺以顺为正坤之本体也君子有攸徃者指六三变也先迷者上下皆坤西南坤方以隂比隂于义未光故迷而失道失阳之应也后得主者三用而刚下体为艮东北艮方以隂从阳有为之倡故顺而得常得阳之主也西南虽失道而得隂之朋以类相从乃与偕行东北虽丧朋而得阳之配劳谦有终乃能获庆故皆以利言也二言牝马之贞守柔为正也三言安贞守刚为正也以刚居阳得当为安以艮应坤得配为吉徳合无疆者地之合乎天也行地无疆者坤之行乎地也应地无疆者君子之应乎地也释彖三言无疆天地人之道备矣
　　象曰地势坤君子以厚徳载物
　　坤取地势犹干言天行地势愈积愈厚本乎自然顺之至也卦本三耦重三为六上下具焉是之谓势君子法坤之厚以厚其徳积愈厚而载愈重犹地之无不持载也
　　初六履霜坚氷至象曰履霜坚氷隂始凝也驯致其道至坚氷也
　　初为足隂在下履霜之象霜始凝结以渐而积必至坚氷理之常也圣人于干之初言勿用者恐其为姤也于坤之初言坚氷至者忧其不能为复也魏志初六履霜隂始凝也又郭京徐氏本皆无坚氷二字
　　六二直方大不习无不利象曰六二之动直以方也不习无不利地道光也
　　二以柔居隂臣道之正释彖所谓柔顺利贞此也至静而徳方坤之本体用之而刚则为直直以方者直自方出由方而直也静而动动而生阳阳为大故曰直方大习重也不习者不为重坤也地道光者阳明之发见如此于卦为师臣之用刚在师为吉无不利者刚中而应二五皆利也彖言亨贞二义爻但言亨
　　六三含章可贞或从王事无成有终象曰含章可贞以时发也或从王事知光大也
　　刚柔相文为章三守正不用含章也可者非终于不用有时而发也通变之谓事或用而刚以从王事于卦为谦谦尊而光知光大也无成不必守刚但言坤也有终不还其柔但为谦也为坤则与类行为谦则终有庆彖之义也主爻在二彖辞又取三何哉盖二用为师行师乃吉三用为谦止而能顺无震主之威有服民之徳坤艮皆土当位有应也此爻亦兼亨贞二义
　　六四括嚢无咎无誉象曰括嚢无咎慎不害也
　　四用而刚于卦为豫上迫乎五疑忌易生则有咎矣一阳为众隂所宗则有誉矣括嚢者戒其勿用也隂为虚嚢既括则其中虚守柔敬谨不至于害何咎之有然时当纯隂四不为刚而为柔位虽当而志未行何誉之有
　　六五黄裳元吉象曰黄裳元吉文在中也
　　五用而刚于卦为比坤为裳黄者文也五者中也以刚文柔故曰黄裳上下应之是以元吉
　　上六龙战于野其血黄象曰龙战于野其道穷也上用而刚于卦为剥隂极阳来势所必争阳为龙地上为野龙战于野之象隂为血坤位西南为黒土居中央为黄隂为阳所伤其血黄之象坤道既穷不容不变也
　　用六利永贞象曰用六永贞以大终也
　　用六而七老隂变为少阳盖诸卦百九十二隂爻之通例也六为柔用则为刚沉潜刚克地之徳也隂为小阳为永为大坤六爻皆柔守刚为贞乃其所利以大终者体柔而用刚也二用之利系于乾坤之后者以全卦之体言之也若推之诸爻或吉或不吉或利或不利则有贞悔诸例随爻取义各不同也
　　【震下坎上】屯元亨利贞勿用有攸徃利建侯彖曰屯刚柔始交而难生动乎险中大亨贞雷雨之动满盈天造草昧宜建侯而不宁
