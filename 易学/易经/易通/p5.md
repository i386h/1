<!-- { "loadSidebar": true } -->
　　柔得尊位大中而上下应之厥孚交如也厥孚者指诸爻交孚乎五以诸爻之信而发五之志也然世当大有治极文明寛裕温柔虽足以有容非发强刚毅不足以有执五用而刚于卦为干刚健中正当位而安威权自出有不可犯之势何以备为威如之吉也彖辞所谓元亨者此也易中言易者三皆指当位也
　　上九自天祐之吉无不利象曰大有上吉自天祐也卦本夬五刚上柔易为大有上天位也五君位也柔从乎刚君之尊天也上孚乎五天之祐君也是谓上吉皇天眷命奄有四海为天下君何不利之有
　　【艮下坤上】谦亨君子有终彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　谦自复来以三为主未为谦时犹是师体师以刚居二行师乃吉谦以刚居三劳而有终故坤之彖曰元亨者二用为师也又曰君子有攸徃者三用为谦也亨者指来卦言也确然在上天也一阳退而居三为艮互坎天道下济而光明也隤然在下地也一阳进而居三变震为艮地道卑而上行也一阳在上为剥今乃上为隂而三为阳亏盈而益谦也一阳在下为复今乃初为隂而三为阳变盈而流谦也三互坎为月月之魄至坤而尽鬼也月之明自震而生神也万物终始乎艮艮为下明魄中分兼鬼神之义艮在坤上盈不可乆艮在坤下劳而有终鬼神害盈而福谦也以刚居四于卦为豫未免致疑以刚居三于卦为谦可以获吉人道恶盈而好谦也三在艮之上尊而光也三在坤之下卑而不可逾也君子之终止乎刚也坤之君子攸行乃终有庆用为谦也
　　象曰地中有山谦君子以裒多益寡称物平施
　　地中有山髙而处下谦之象也以已下人而不自高以善与人而不自有取己之有余以増人之不足称物而施适平而止谦之道上坤下艮互坎于中水中之山也天下之平无过乎水平者水停之盛称物之则也阳为施
　　初六谦谦君子用涉大川吉象曰谦谦君子卑以自牧也
　　三在坤下卑而不可逾也初用而刚又在其下卑逊自守谦而益谦君子之徳也互坎在前当位而应吉之道也
　　六二鸣谦贞吉象曰鸣谦贞吉中心得也
　　二用而刚于卦为升阳能倡鸣谦也守刚为贞五以柔应之中心相孚得其所愿其吉宜也
　　九三劳谦君子有终吉象曰劳谦君子万民服也三为卦之主以刚居阳屈于三隂之下谦而不惮其劳也互体坎为劳卦谦至于劳人之所难惟君子秉心之刚乃能终乆不变所以吉也一阳五隂上下从之万民服也
　　六四无不利防谦象曰无不利防谦不违则也
　　四以柔居隂于位为当虽无初之应而下宗乎三无不利者三四皆利也防字从手以柔接刚有防之义不违则者能守柔以从乎三不为刚以迫乎五也小过九四勿用永贞者欲其变为谦也
　　六五不富以其邻利用侵伐无不利象曰利用侵伐征不服也
　　阳为富不富不为阳也四与上五之邻也不富以其邻者五但为柔而四上亦不为刚皆从乎三也利用侵伐者五用而刚居当其位权自上出三终变为柔以从之于卦为比所谓大蹇朋来是也不服者指三为刚以敌五也所以征之无不利者上宜为刚三宜为柔也
　　上六鸣谦利用行师征邑国象曰鸣谦志未得也可用行师征邑国也
　　上用而刚于卦为艮阳能倡鸣谦也上下敌应志未得也利用者复还其柔以三为主则可行师矣一刚五柔有师之义邑国坤也
　　【坤下震上】豫利建侯行师彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　豫自剥来以四为主未为豫时犹是比体四五相易君臣交孚其志得行坤顺而震动以顺而动所以为豫一阳天气也动乎地上生意流行万物发育和之至也震为侯坤为众一阳统五隂利建侯行师也以和致和天地且不能违而况于人乎天秉阳地秉隂播五行于四时和而后月生互坎为月受日之光三日生明载魄于庚震纳庚也月穷为晦蔵明于乙坤纳乙也日月不过而四时不忒也震为威在坤上互艮于中威止于上众止于下刑罚清而民服也时当春和推广天地好生之徳此豫之时义所以为大也
　　象曰雷出地奋豫先王以作乐崇徳殷荐之上帝以配祖考
　　震雷出于坤地之上奋而有声惊蛰之候勾萌甲拆万物和畅豫之象也震为声乐也互坎为黄钟黄钟下生林钟林钟上生太蔟坤在下互艮在其上也黄钟天统林钟地统太蔟人统三统相通律吕谐和乐之成也美盛徳之形容以其成功告于神明万物本乎天人本乎祖所以郊祀明堂以祖考配上帝也帝出乎震艮为门阙宗庙之象
　　初六鸣豫凶象曰初六鸣豫志穷凶也
　　初用而刚于卦为震阳能倡鸣豫也上下敌应其志则穷凶可知已
　　六二介于石不终日贞吉象曰不终日贞吉以中正也二用而刚处险之中屹然不移介于石也互离为日复还其柔离体既变不终日也当豫之时四以一刚为卦之主上下应之二居中守正所以获吉解之利西南者用为此爻也
　　六三盱豫悔迟有悔象曰盱豫有悔位不当也
　　盱仰视也三无上之应而视四以为豫悔迟者迟囘熟视而不即变也位既不当是以贵乎有悔若用而刚于卦为小过则当位有应矣
　　九四由豫大有得勿疑朋盍簮象曰由豫大有得志大行也
　　四居大臣之位为豫之主四方大和由我而致刚应志行大有得也然位迫乎五权盛众从易以致疑若以社稷为心勿以致疑何事不济伊周之事业是已众柔为髪一刚贯其中髪之有簮也安有髪之柔顺而不从簮乎处豫之时与坤不同若坤之四则不敢用为豫也
　　六五贞疾恒不死象曰六五贞疾乗刚也恒不死中未亡也
　　五以柔乗四之刚威权下移守贞不用君弱臣强所以为疾卦本比五刚得中有应为恒四为柔以从之君臣分义亘万古而常存故曰不死言比不宜易为豫也
　　上六防豫成有渝无咎象曰冥豫在上何可长也豫有二义和而不流豫之顺也耽乐忘返豫之冥也上处卦之终隂极而冥一成不变又安能乆有渝者变也用之而刚于卦为晋明出地上何咎之有
　　【震下兊上】随元亨利贞无咎彖曰随刚来而下柔动而说随大亨贞无咎而天下随时随时之义大矣哉随自否来以初为主当否之世上下不交而天下无邦今上九之刚下居乎初以贵下贱此动彼恱随之义也元亨者初用而柔于卦为萃人心皆聚乎五随之变体也利贞者初守正不用犹屯卦之利建侯人心皆归乎初随之本体也变与不变皆可无咎天难谌命靡常民罔常懐懐于有仁天下随时也不宁惟是天地之盈虚万物之荣悴人之行止动静皆不能违乎时其义岂不大哉
　　象曰泽中有雷随君子以向晦入宴息
　　兊为正秋秋分之候雷乃收声随时而静也泽中有雷雷蔵于泽也兊西为夕故曰向晦震动而艮止之故曰入宴息君子夜以安身亦随时之义也
　　初九官有渝贞吉出门交有功象曰官有渝从正吉也出门交有功不失也
　　官主也渝变也官有渝者言初为随之主变而应四不若守正为吉也用之而柔必舍四而孚五五在互艮门阙之上出门而交也志在乎君可以有功虽不当位亦未为失彖言元亨利贞此爻用不用皆可也
　　六二系小子失丈夫象曰系小子弗兼与也
　　小子初也丈夫五也二与五孚若不系于初则失五之应二者不可得兼故圣人以弗兼与戒之此与屯六二匪冦婚媾同义
　　六三系丈夫失小子随有求得利居贞象曰系丈夫志舍下也
　　丈夫五也小子初也三与初五皆不相应然五居君位宜从五而舍初故曰志舍下也以隂随阳以臣求君不失其道所以为得守贞不用何利如之
　　九四随有获贞凶有孚在道以明何咎象曰随有获其义凶也有孚在道明功也
　　隂随阳者也当随之时初为卦主五居君位二与三不随初则随五今四近乎五守刚为正而使二三随之固有获矣岂为臣之义乎其凶宜也用之而柔于卦为屯应初比五均曰有孚然以道言之臣当承君舍初比五心迹昭明道之所存功所由立初交五曰有功既为不失四孚五曰明功又复何咎
　　九五孚于嘉吉象曰孚于嘉吉位正中也
　　婚日嘉礼亦曰嘉耦当随之时五刚居中守正不变则二之柔不随初而随五为孚于嘉得其所配是以吉也
　　上六拘系之乃从维之王用亨于西山象曰拘系之上穷也
　　易言文王之事多取兊体西山岐山西郊皆兊方文王显于西土也拘系之羑里时也复使为伯乃从维之也上处随之极下无其应惟当顺以从君王用亨于西山者卦本否亨而为随变干为兊乃有西山之象王五也上变刚为柔是王用之也当否之时上下不交上乃为柔以从乎五此文王事殷之心也
　　【巽下艮上】蛊元亨利涉大川先甲三日后甲三日彖曰蛊刚上而柔下巽而止蛊蛊元亨而天下治也利涉大川徃有事也先甲三日后甲三日终则有始天行也蛊自泰来以上为主干初九之刚上而为艮坤上六之柔下而为巽泰通之余己安已治下巽而莫予违上止而不复有为世道所以頽坏而不可振起蛊之本体也元亨者初用而刚作而新之天下乃治于卦为大畜互震木于兊泽之上是谓涉川徃而有为何向不济蛊之变体也主爻在上而言初爻之变何也盖变泰为蛊刚徃居上而初乃为柔则失位无应必再变为大畜则其蛊亨矣干纳甲巽纳辛方其为泰下体干也初爻甲子二爻甲寅三爻甲辰先甲三日也变泰为蛊下体巽也则纳辛矣今又变蛊为大畜下体仍干干复纳甲后甲三日也终则有始循环不穷是谓天行泰极而蛊蛊则坏矣能亨其蛊斯可致治天运推移穷则必变人君所宜观象也
　　象曰山下有风蛊君子以振民育徳
　　风之洞穴多在大山深下之处风之作也怒号震动草木禽兽皆为之不宁其所以蛊坏于山者可知风俗之蛊有教化以鼓动之所以振民也人心之蛊有理义以涵养之所以育徳也下巽为风振民之象上艮为山育徳之象
　　初六干父之蛊有子考无咎厉终吉象曰干父之蛊意承考也
　　卦本泰下干为父初九之刚上而为艮父徃矣考也变干为巽父之蛊也用之而刚干父之蛊也巽复为干则考可以免咎矣复还其柔则为蛊而危故大畜之初九曰有厉利己有厉者变为蛊也知其危而不变焉则当位有应可保终吉矣父之在也而干其蛊可以几諌父之没也而干其蛊承之以意而已即继志述事之义也
　　九二干母之蛊不可贞象曰干母之蛊得中道也卦本泰上坤为母变坤为艮母之蛊也五以柔居尊二以刚应之干母之蛊也刚柔相孚乃得中道不可贞者干母之蛊与干父之蛊不同不宜专以刚为尚又当柔行巽入置母于无过之地可也此爻当贞而戒以不可贞者虑其过乎刚也
　　九三干父之蛊小有悔无大咎象曰干父之蛊终无咎也
　　上之刚自干而来父也三以刚居阳虽能干蛊然与上相直未免过刚非事父防谏有隠无犯之道小有悔者用柔以济之终可以无大过矣
　　六四裕父之蛊徃见吝象曰裕父之蛊徃未得也上为父诸爻皆以刚干其蛊四以柔居隂非能干者也当蛊坏之时以寛柔之道为正救之方裕父之蛊也用之而刚则柔徃矣于卦为鼎而曰见吝何也刚不当位上迫乎五不可得而徃安得不吝是此爻不宜变也
　　六五干父之蛊用誉象曰干父用誉承以徳也
