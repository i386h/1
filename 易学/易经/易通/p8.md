<!-- { "loadSidebar": true } -->
　　頥自坎来以初为主下坎以二之刚易初之柔而为震上坎以五之刚易上之柔而为艮贞吉初守正不变也初虽当位然震体居下易至于动艮止于上能养其正所以吉也二阳在外四隂居中外实中虚頥之象也凡隂皆求养于阳阳在上则能养人在下则为自养观上九之所以养人观頥也观初九之所以养己自求口实也一阳在上天也一阳在初地也万物非阳不养地承天之阳含光大品物咸亨也圣人五也贤上也五上相易尚贤之义互坤为众万民之象君能养贤然后万民得其养天地之于物圣人之于民同此理也然养之道尤贵以时春生秋成冬裘夏葛天地圣人不能为也頥之大不曰义不曰用而曰时者有防哉
　　象曰山下有雷頥君子以慎言语节饮食
　　艮止于上震动于下頥之上止下动实似之雷动物也止乎山之下所以养其动也言语饮食取其动慎与节取其止出乎口者必慎所以养徳入乎口者必节所以养生君子法頥之象如此
　　初九舍尔灵观我朶頥防象曰观我朶頥亦不足贵也
　　頥卦肖离有之象灵伏息足以自养初用而柔于卦为剥舍尔灵也朶頥者张而在上也下刚既变失其自养之道而仰观上九之朶頥人皆贱之矣失位无应宜其防也凡卦于本爻不变为我变则它爻为我而本爻反为尔矣与中孚九二之例同
　　六二颠頥拂经于丘頥征凶象曰六二征凶行失类也阳所以养隂者也上为由頥众隂皆由上而得养上虽非二应亦俯而养之所谓颠頥也以柔居隂经也以刚居隂是为拂经二用而刚则不受上之养上艮为丘所谓拂经于丘頥也征而必凶者行则失隂之类也损九二利贞者不宜过损也頥变为损而反凶者与上相违也义各不同
　　六三拂頥贞凶十年勿用无攸利象曰十年勿用道大悖也
　　上为頥之主三食上之徳乃以拂頥言何也三以柔居阳上以刚居隂皆不当位失养之道守柔为贞何能免凶道大悖者三不为刚于理逆也终于勿用必无所利十年言其久也互坤数十
　　六四颠頥吉虎视耽耽其欲逐逐无咎象曰颠頥之吉上施光也
　　二与四皆借上之养皆曰颠而四以吉言者受上之施为独光以柔居隂又有初之应与二不同也用之而刚互艮寅为虎离为目虎视耽耽也于卦为噬嗑頥中有物齧之使合有虎负嵎夫人皆思所以去之其欲逐逐也失位无应自取其灾又将谁咎其欲指他爻也与观其生其人天且劓之例同
　　六五拂经居贞吉不可涉大川象曰居贞之吉顺以从上也
　　卦本坎以刚居阳经也易而为頥以柔居阳是为拂经然柔得尊位刚上尚贤守柔为贞顺以从上安得不吉不可渉大川者以非刚也
　　上九由頥厉吉利渉大川象曰由頥厉吉大有庆也由頥者以刚居上众隂皆由我而得养也用之而柔安得不危知其危而不变焉则吉矣阳为大君臣相得为大有庆也頥外坚中虗有舟之象利渉大川与中孚同以刚得众何向不济有渉川之义焉彖言养贤及民指此爻也
　　【巽下兊上】大过栋桡利有攸往亨象曰大过大者过也栋桡本末弱也刚过而中巽而说行利有攸往乃亨大过之时大矣哉
　　大过自离来以初为主下离以二之柔易初之刚而为防上离以五之柔易上之刚而为兊二隂四阳阳过于隂大者过也卦之全体取象于栋初为栋之本上为栋之末本末俱弱其桡可知初之刚过而居乎二上之刚过而居乎五二五皆中故曰刚过而中巽柔居下惟说之从以此而行何能有立大过之本体也利有攸往者初用而刚小者往矣于卦为夬何利如之乃亨者大过之变体也大过之时阳盛隂衰进而不已则为夬为干岂不大哉
　　象曰泽灭木大过君子以独立不惧遯世无闷
　　上兑下巽泽高于木大过之象君子临患难而不夺何惧之有处阨穷而不悯何闷之有独立不惧象木之植遯世无闷象泽之说
　　初六借用白茅无咎象曰借用白茅柔在下也
　　四刚在上栋也一柔在下彖所谓本弱者此也卦本离柔自二而居乎初借用白茅也本弱必借之以刚今乃用茅茅柔物也何足以借其桡必矣无所归咎茅巽下一隂也隂为白
　　九二枯杨生稊老夫得其女妻无不利象曰老夫女妻过以相与也
　　杨泽木也为泽所浸则枯矣巽在兑下故取象焉二用而柔变巽为艮互体仍巽木生土中艮当丑寅之间生稊之时也稊者新生之芽蘖也老夫五也女妻二也老阳遇少隂虽过以相与而有生育之道犹枯杨而能生稊也无不利者于卦为咸当位有应二五皆利也
　　九三栋桡凶象曰栋桡之凶不可以有辅也
　　四阳为栋本末既弱三用而柔复中断之非桡而何不可以有辅者言欲扶持之而不可是以凶也
　　九四栋隆吉有它吝象曰栋隆之吉不桡乎下也四阳为栋隆而不挠其吉可知有它者用之而柔亦犹三之中断也以柔居隂虽为当位下无其应不能复还其刚吝也
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　五用而柔变兊为震互体仍兊木在泽上震当卯辰之间生华之时也老妇五也士夫二也老隂遇少阳既不可乆安有成实之理犹枯杨之生华也隂阳得配何咎之有老妇少夫何誉之有于卦为恒妇人吉夫子凶其可配哉
　　上六过涉灭顶凶无咎象曰过涉之凶不可咎也卦本离刚居上为首顶也变离为兊兊为泽柔自五而进乎上是过涉而灭顶也以全卦之义论之为栋桡末弱宜其凶矣然而不可咎之者盖当位有应顺以从君犹愈于变而为姤之上穷也
　　【坎下坎上】习坎有孚维心亨行有尚彖曰习坎重险也水流而不盈行险而不失其信维心亨乃以刚中也行有尚徃有功也天险不可升也地险山川丘陵也王公设险以守其国险之时用大矣哉
　　坎自坤来以中为主坎险也上下皆险是之谓重八卦之中独坎言习天一生水隂中函阳故坎为月魄受日光均四兽也而北为蛇均五蔵也而肾独有二坎之本体也二五皆刚上下敌应变其一爻然后有孚阳爲盈五用而柔上坎既变水流而不盈矣下坎虽险不失其信行险而顺也维心亨者五心位心既亨则孚乎下二乃得以刚中而上应也行有尚者五刚既往下配乎二于卦为师在师中吉所以有功坎之变体也以本体言之坎之在上者为天险有不可阶而升之象坎之在下者为地险坎为水互艮为山有山川丘陵之象以变体言之坎为险坤为国二为王公师之丈人也总兵师以卫社禝有设险守国之义当险之时用而为师岂不大哉王公王者之公与王侯王臣同义
　　象曰水洊至习坎君子以常徳行习教事
　　源泉混混不舍昼夜水洊至也常徳行学不厌也习教事教不倦也皆于习上起义中爻互震艮震动艮止徳行常矣震为声艮为言教事习矣
　　初六习坎入于坎窞凶象曰习坎入坎失道凶也重险谓之习坎初居坎穴之下入于坎窞失位无应安得不凶若用而刚于卦为节则不出户庭无咎于道不失矣
　　九二坎有险求小得象曰求小得未出中也
　　二居险中上下敌应若五为柔以应之则二求小而得矣未出中者二刚得中可以勿变彖曰有孚维心亨即其义也
　　六三来之坎坎险且枕入于坎窞勿用象曰来之坎坎终无功也
　　三以柔居阳失位无应位之刚由下而进故曰来之坎坎险既在前退复防险故曰险且枕三乘二之刚居坎之穴故曰入于坎窞然而勿用者盖二刚不变三以柔乘刚终于无功必二变为比而后可故三寕勿用而需二之变也
　　六四樽酒簋贰用缶纳约自牖终无咎象曰樽酒簋贰刚柔际也
　　坎为水酒之象五竒居中也震为竹中虚簋之象三四皆耦也三四同比乎五以耦从竒刚柔交际一樽之酒而簋贰之也四用而刚于卦为困互离中虚缶与牖之象也下与初孚纳约也为二所间故自牖以通其情虽不当位而终于无咎者以有与也牖非所由之正而室之所以受明也与遇主于巷之义同
　　九五坎不盈只既平无咎象曰坎不盈中未大也阳为盈为大坎不盈者五用而柔也中未大者不为阳也彖所谓维心亨者此爻也只既平者但守其刚当位为安是之谓平二终变为柔以从之何咎之有既曰不盈而又曰平者言五变为师不若二变为比也
　　上六系用徽纆寘于丛棘三嵗不得凶象曰上六失道凶三嵗也
　　系用不变也徽纆丛刑狱之具坎爲法律故有此象系用徽纆牵于柔也寘于丛棘柔乘刚也上处重险之极下无其应是谓失道所以有凶三嵗者歴三爻也若用而为涣则逺害矣
　　【离下离上】离利贞亨畜牝牛吉彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也
　　离自干来以中为主离丽也一隂附乎二阳之间曰丽五居天位离之在上者为日月丽乎天之象月为日光故兼言之二居地位离之在下者为百谷草木丽乎土之象二互巽百谷草木也离纳已土也五君位也居上离之中为重明守柔不变为丽乎正以明继明恭己面南无为而治乃化成天下离之本体也然二五之柔皆丽中正上下敌应则二不容于不变故亨者下体变离为干于卦为大有一隂畜于五阳之中离为牝牛也大畜六四童牛之牿亦为大有其义则同离之变体也它卦多言亨利贞而此卦独言利贞亨者盖取卦之变体而非以来卦言也
　　象曰明两作离大人以继明照于四方
　　天无二日明两作者今日复明日也人君以后明继前明尊居人上光被四表犹大明当天无逺不照也凡卦以九五为大人离六五亦为大人者盖自干来也
　　初九履错然敬之无咎象曰履错之敬以辟咎也初居卦之下为足错鑪也离为戈兵履错之象惧伤其足若履错然用之而柔变离为艮艮止也止而敬谨斯可免咎若旅之初用而为离则以取灾矣
　　六二黄离元吉象曰黄离元吉得中道也
　　二用而刚于卦为大有上与五应刚柔相孚为得中道以丽乎君所以元吉黄中也
　　九三日之离不鼓缶而歌则大耊之嗟凶象曰日之离何可乆也
　　三用而柔下明既终是为日之离居位不当何可以乆离中虚为缶鼓缶而歌指本体言也三变则互艮为终下震为声大耊之嗟也于卦为噬嗑之遇毒安得不凶日之夕矣不能自乐以安其天徒自嗟耳我有钟鼓弗鼓弗考其是之谓欤
　　九四突如其来如焚如死如弃如象曰突如其来如无所容也
　　五以柔居尊四以刚迫之突如其来如也处此危地将何所容君位离明臣弗自戢焚如也失位死如也无与弃如也下互巽为木在二火之间火出木烬焚如死如弃如之象
　　六五出涕沱若戚嗟若吉象曰六五之吉离王公也离为目互兊为泽出涕沱若也兊为口戚嗟若也同人以无应为号咷得应为笑此爻变则为同人而爻无变辞何也盖人主嗣位之初承考继业且悲且忧岂以得位为乐但当守柔恭黙而已六二之臣终变为刚以从之于卦爲大有所以吉也二爲王公同众刚以从乎五五居尊位托于王公之上柔丽乎刚也
　　上九王用出征有嘉折首获匪其丑无咎象曰王用出征以正邦也
　　五柔居尊王也上以刚临之有负固不服之象用之而柔则刚动而徃是王用之也上为首变竒为耦折其首也既不爲首则当位而应有嘉也丑类也上不为柔匪五之类也变则获之矣变离为震震为侯国安于为柔以正邦也凡易中言出言征皆取变义

　　易通卷三
<经部,易类,易通>
　　钦定四库全书
