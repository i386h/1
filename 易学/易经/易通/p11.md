<!-- { "loadSidebar": true } -->
　　上本与三应为不孤为四所间失三之应则孤矣豕与鬼指四也涂与车指三也四居互坎之中为豕下兊为泽豕在泽中故见其负涂坎北方幽隂鬼之所舍互离为车在坎之下有载鬼一车之象坎为弓弧也先张之弧四以刚敌上也后説之弧四变刚为柔也向非四为之冦则上与三婚媾矣徃遇雨则吉者四之冦既徃然后三上相亲无有间之者三在兊泽之上雨也凡所以致睽之疑皆四之刚实为之四不为刚则羣疑皆亡是为遇雨之吉也
　　【艮下坎上】蹇利西南不利东北利见大人贞吉彖曰蹇难也险在前也见险而能止知矣哉蹇利西南徃得中也不利东北其道穷也利见大人徃有功也当位贞吉以正邦也蹇之时用大矣哉
　　蹇自震来以三为主下震以初之刚易三之柔而为艮上震以四之刚易五之柔而为坎所以为蹇者三也水在山上流行艰阻非蹇而何屯蹇皆谓之难者坎险俱当其前也艮在其后互离于中见险能止不防于险是之谓知蹇之本体也三用而柔于卦为比下卦变艮为坤利西南不利东北蹇之变体也为比则无三之间二五相应徃得中也为蹇则水势趋下而山止之其道穷也以变体言之五为大人不宁方来上下皆应徃有功也以刚居阳守贞而吉万国建而诸侯亲以正邦也当蹇之时用而为比岂不大哉
　　象曰山上有水蹇君子以反身脩徳
　　山上有水涧谷之泉也土石碍之不能流行其象为蹇行有不得反求诸己君子见险而能止也反身取艮之背脩徳取坎之心
　　初六徃蹇来誉象曰徃蹇来誉宜待也
　　蹇之所以为蹇者以三也故诸爻皆欲去之初以柔孚乎五为三所间何能有誉徃蹇者宜待三徃而为柔则上比乎五为有誉矣
　　六二王臣蹇蹇匪躬之故象曰王臣蹇蹇终无尤也五为大人二为王臣处重坎之下故曰蹇蹇上应乎五志在乎君遑恤其躬虽捐躯犯难终无怨尤六二其忠臣哉
　　九三徃蹇来反象曰徃蹇来反内喜之也
　　三爻用九刚徃而柔来蹇体变矣于卦为比蹇自震来三本柔也今复为柔所谓反也内喜者下卦为内初二皆隂喜其引类以比于君也利西南不利东北指此爻也
　　六四徃蹇来连象曰徃蹇来连当位实也
　　四为大臣欲连羣隂以比乎君而下乗三之刚为其所间徃蹇者三刚既徃则众柔皆比乎五是谓来连五以刚居中当位实也阳为实
　　九五大蹇朋来象曰大蹇朋来以中节也
　　五以刚居尊为大诸爻皆当从之三以刚为卦之蹇亦大也物莫能两大必三用而柔则向之为蹇者皆同众柔以宗乎刚故曰大蹇朋来于卦为比不宁方来一刚制众柔也刚而得中故能节之五不变而言三变者彖所谓利见大人贞吉也凡五隂一阳之卦皆取朋来之义复曰朋来豫曰朋盍簮解变为师曰朋至斯孚其义同也
　　上六徃蹇来硕吉利见大人象曰徃蹇来硕志在内也利见大人以从贵也
　　上欲比五有三之应安能无疑徃蹇者必三徃而为柔则上下皆宗乎五之刚来硕也志在乎内安得不吉利见大人者言三既变则上但当守柔以比乎君是谓从贵若上复为刚则为比之后夫凶爻言徃蹇来硕者指三之变也又言利见大人者戒上之勿变也
　　【坎下震上】解利西南无所徃其来复吉有攸徃夙吉彖曰解险以动动而免乎险解解利西南徃得众也其来复吉乃得中也有攸徃夙吉徃有功也天地解而雷雨作雷雨作而百果草木皆甲坼解之时大矣哉
　　解自艮来以二为主下艮以三之刚易二之柔而为坎上艮以上之刚易四之柔而为震下坎为险上震为动险以动者先险而后动也动而免乎险者动出乎险也动乎险中则为屯动乎险外则为解利西南者坤为西南为众二用而柔变坎为坤于卦为豫利建侯行师徃得众也无所徃者二不变也刚自三来为卦之主复也刚应乎五得中而吉解之本体也有攸徃者二既变也以柔居隂不失其初夙也隂宗乎四有功而吉解之变体也以本体言之坎为雨震为雷时当惊蛰雷雨作焉干为木果震坎艮皆得干之一阳故剥之上艮为硕果此卦之震坎为百果也震为草木为蕃鲜百果草木皆甲坼天地之解也故曰解之时大矣哉
　　象曰雷雨作解君子以赦过宥罪
　　雷行于未雨之先为屯雷动于既雨之后为解雷者天之威雨者天之泽威中有泽刑狱之有赦宥也过误者赦而不问有罪者宥而从轻君子所以推广天地之仁心也
　　初六无咎象曰刚柔之际义无咎也
　　初以柔居阳位本不当疑若有咎然上与四应刚柔交际理应免咎归妹所谓吉相承者用为此爻也
　　九二田获三狐得黄矢贞吉象曰九二贞吉得中道也二居地上为田三伏于坎之宂为狐二为解之主上与五应三以隂柔介乎其间必射而获之则三变为刚狐去而矢得矣与射雉一矢亡之义同贞吉者二守刚为贞孚五之柔为得中道所以为吉未济以三为狐亦居二坎之中也
　　六三负且乗致冦至贞吝象曰负且乗亦可丑也自我致戎又谁咎也
　　内卦坎上复互坎三以隂柔居二险之中为解之间上负四下乗二上下皆阳刚君子一小人处于其间岂不可丑与上相敌冦戎之至已实致之又将谁咎贞吝者守柔为正居既失位上又无应不知变焉吝也
　　九四解而拇朋至斯孚象曰解而拇未当位也
　　拇者足之大指谓初也初之柔本应乎四四以刚居隂于位未当又为二所间志欲合而足不随汝之拇解矣必用而柔于卦为师九二以刚居中为师之主众柔之朋俱至四乃得与初同孚乎二故师之六四曰师左次无咎者不可用而为解也
　　六五君子维有解吉有孚于小人象曰君子有解小人退也
　　五用而刚于卦为困履刚中之位以解天下之难维君子能之二自变为柔以孚乎五则小人退听险难既平其吉宜也困之九五利用亨祀正指二之变也
　　上六公用射隼于高墉之上获之无不利象曰公用射隼以解悖也
　　二五相应三介其间二指三为狐居坎穴也五指三为隼居离中也故二与五皆欲射而获之五公也离中虚外坚墉也五在高墉之上变三之柔为刚悖者解矣是公用之也上既得应亦无不利
　　【兊下艮上】损有孚元吉无咎可贞利有攸徃曷之用二簋可用享彖曰损损下益上其道上行损而有孚元吉无咎可贞利有攸徃曷之用二簋可用享二簋应有时损刚益柔有时损益盈虚与时偕行
　　损自泰来以上为主方其为泰三刚上柔本自当位今乃损下之刚益上之柔虽曰其道上行而位俱不当所以为损然有五之柔能顺乎上之刚损而有孚也君臣相得是以元吉何咎之有损之本体也上为卦主亦可守贞必变为临居位乃当此上刚所以利于徃损之变体也曷之用者上既曰贞而又曰徃然则如之何其用之上苟不用则五用而刚可也于卦为中孚五在互震之上震为竹簋之象也五阳为实三四皆隂为虚虚以承实簋之用也刚柔交孚诚通意接可用享也为中孚则三四之柔皆从乎五二簋应有时也为损则三刚上柔易位而处损刚益柔有时也盖三四之从五与损下而益上皆非常道故并以有时言之损而为柔益而为刚盈而为阳虚而为隂适时之宜与之偕行虽圣人不能违乎时也
　　象曰山下有泽损君子以惩忿窒欲
　　泽在山之下气通山之上山润则泽减损之义也兊説也有欲之象互坤其上静以制之于未然窒欲也互震动也有忿之象艮在其上止而戒之于已然惩忿也忿欲累徳故君子损之又损
　　初九已事遄徃无咎酌损之象曰已事遄徃尚合志也已事者刚既变为柔也失位无应安能无咎遄徃者其柔速去复还为刚志与四合何咎之有酌损者参时之宜不可轻变也
　　九二利贞征凶弗损益之象曰九二利贞中以为志也二与五应守正则利变则必凶弗损者言不可为柔益之者言但当为刚中以为志者言二五之心以中相与也
　　六三三人行则损一人一人行则得其友象曰一人行三则疑也
　　卦本泰泰自坤来三阳由下而升三人行也分三之刚以居上损一人也刚既上行五柔孚之得其友也上既得友不应乎三三位不当复乗乎刚何能免疑
　　六四损其疾使遄有喜无咎象曰损其疾亦可喜也四用而刚于卦为睽间乎其中是谓恶人疾也欲损其疾必使速还其柔则相应而有喜矣何咎之有
　　六五或益之十朋之弗克违元吉象曰六五元吉自上祐也
　　五之柔本与二应或用而刚是益之也于卦为中孚具离之体离为两为朋损益皆变为是朋也中孚三四之柔皆从乎五之刚二五为十十朋之也信由乎中卜恊从弗克违也五之心孚乎三四自上祐下所以元吉即信及豚鱼之义也
　　上九弗损益之无咎贞吉利有攸徃得臣无家象曰弗损益之大得志也
　　弗损不用为柔也益之但为刚也刚为卦主有五之应大得志也无咎贞吉彖辞之义也利有攸徃刚徃柔来亦利也五柔上刚于理未顺上用而柔不失其道故曰得臣无三之应志不在内故曰无家彖言可贞而继以利有攸徃者此爻也
　　【震下巽上】益利有攸徃利涉大川彖曰益损上益下民説无疆自上下下其道大光利有攸徃中正有庆利涉大川木道乃行益动而巽日进无疆天施地生其益无方凡益之道与时偕行
　　益自否来以初为主刚本在四退而居初损干之刚益坤之柔坤为民而在下为地而无疆民既得益其説可知阳为大为光以贵下贱为主于内其道大光也利有攸徃者指来卦言也方其为否上下不交变而为益则四柔得位上同乎五五刚中正然后有庆益之本体也利涉大川者二用而刚下震变兊互体仍震木道乃行于卦为中孚乘木舟虚益之变体也二非相易之爻而言变者何也盖初为益之主在下而得民二本应五而乘初之刚不容不变故损益皆变中孚也以本体言之动以从乎上上巽以接乎下以刚易柔是之谓益一阳在下势必浸长日进无疆也干阳居初天气下降坤隂居四地气上腾天施地生也隂阳交际品物咸亨其益无方也时之当益虽天地不能违与时偕行也损兼损益而言而益独言凡益之道者盖能损上益下则但见其益矣
　　象曰风雷益君子以见善则迁有过则改
　　动万物者莫疾乎雷挠万物者莫疾乎风雷震于先风随其后鼓之舞之生意不穷是之谓益阳自内生为善隂自内生为过卦本否以柔居初为不当位过也变否为益刚自外来而为主于内见善则迁也柔自内徃而得位乎外有过则改也雷以动之见善勇为风以散之改过不吝君子之所以益其徳者如此
　　初九利用为大作元吉无咎象曰元吉无咎下不厚事也
　　大阳也作动也卦本否刚自四来而居乎初利用为大作也当位而应为益之主吉又何咎下为初厚为坤事为变下不厚事言初不变为坤也
　　六二或益之十朋之弗克违永贞吉王用享于帝吉象曰或益之自外来也
　　二用而刚或益之也以刚易柔自外来也于卦为中孚十朋之与损同义永贞者守刚为正也虽不应乎五而无乘刚之疑所以为吉王用享于帝者复还其柔志不在初而在乎君五为王上为帝吁俊尊上帝所以吉也爻两言吉用与不用皆可也
　　六三益之用凶事无咎有孚中行告公用圭象曰益用凶事固有之也
