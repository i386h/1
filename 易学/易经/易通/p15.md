<!-- { "loadSidebar": true } -->
　　四居巽之下艮之上鸿始则遵渚次而磐又次而陆决起而飞介于山林之间渐于木也渐之成卦以巽之一隂配艮之一阳为夫妇女归吉也或得其桷者用之而刚复在互巽之上桶乃横平之柯变耦为竒桷也得其桷则庶乎可安与初相应亦不失相配之义下顺上巽何咎之有于卦为遯君子吉用与不用皆可也
　　九五鸿渐于陵妇三嵗不孕终莫之胜吉象曰终莫之胜吉得所愿也
　　五用而柔变巽为艮艮山为陵以柔从上鸿渐于陵也本与二应有夫妇之义变则阳为隂所胜失其配耦无生育之理所以不孕三嵗者歴三爻也复还其刚则隂终莫能胜之二五相孚得其所愿所以吉也卦以巽为女艮为男爻以五为夫二为妇取义不同
　　上九鸿渐于陆其羽可用为仪吉象曰其羽可用为仪吉不可乱也
　　陆以六爻恊韵考之当作逵上用而柔变巽为坎上爻为天坎为云云之衢逵也羽者鸿之翼也鸿鴈于飞肃肃其羽先后有序未甞少乱可以为仪贤者居高位盍知所则哉当位有应何吉如之
　　【兊下震上】归妹征凶无攸利彖曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乘刚也
　　归妹自泰来以四为主兊为少女震为长男男长于女故曰归妹男位乎外女位乎内天地之大义也下卦本干上卦本坤三四相易互坎离于中爻离下坎上隂阳之交也震春兊秋离南坎北天地以时而交万物以时而兴反是则阳愆隂伏万物无以遂其生矣人道始于夫妇终于父母由乾坤而为震兊终则有始也女而下男说以动之所归者妹也征者指来卦言也四以刚居隂于位不当安得不凶三以柔配四下复乘刚女贰其行必无所利圣人之为人伦戒其防深矣
　　象曰泽上有雷归妹君子以永终知敝
　　仲秋之月雷始收声水始涸今雷震于兊泽之上互坎之雨复盈于泽隂阳失时势岂能乆夫妇义当偕老而老少不齐敝所必至君子将以永其终而知其敝则有所不为矣
　　初九归妹以娣跛能履征吉象曰归妹以娣以恒也跛能履吉相承也
　　初用而柔上从乎四归妹以娣也礼夫妇有兄弟之义娣即妹也归妹为卦名曰娣者变文以书也初与四应乃理之常以恒也然柔不能立有跛之象随二之刚有履之象跛而能履何足与行盖舍四从二行不顺也相承者初之柔但承乎四二之刚但承乎五刚柔相承各得其配则行而获吉矣
　　九二能视利幽人之贞象曰利幽人之贞未变常也二居互离之下刚不当位有眇之象近闚乎三有视之象而能视何足有明盖舍五比三合不以正必无攸利用之而柔隂为幽人上虽无应而守柔为贞其于常道亦未为失
　　六三归妹以须反归以娣象曰归妹以须未当也须贱妾之称兊为妾以柔居阳为不当位归妹以须者以妾为妻也反者归妹反则为渐也归以娣者以柔居四女归吉也各当其位夫妇之正也
　　九四归妹愆期迟归有时象曰愆期之志有待而行也归妹成卦以震之一阳配兑之一隂为夫妇四用而柔与三不耦为愆期也迟归有时者四之柔应乎初之刚必待其求然后有行各当其位亦夫妇之正也
　　六五帝乙归妹其君之袂不如其娣之袂良月防望吉象曰帝乙归妹不如其娣之袂良也其位在中以贵行也
　　五以柔居尊位有帝乙之象以全卦论之下兑上震长男取少女有归妹之象卦自泰来泰六五亦言帝乙归妹者中爻互震兊也五君也二娣也上下交接有袂之象五柔而二刚是君之袂反不如其娣之袂良亦已渎矣用之而刚于卦为兊居虽当位而下无其应不若上卦变震为巽月防望者指巽体也于卦为中孚三四之柔皆从乎五所以获吉故中孚之四亦曰月防望也阳为贵以贵行者五居位中用而为刚也晋之下卦变坤为干巽之下卦变巽为震此三爻变例也
　　上六女承筐无实士刲羊无血无攸利象曰上六无实承虚筐也
　　上体震为竹筐之象无实者不为阳也三女也与上不相应承虚筐也上用而刚士也于卦为睽上离为兵下兊为羊隂为血虽与三应而四间之犹刲羊而血不可得也归妹人之终始今筐无实羊无血是夫妇皆不足以承祭祀无攸利者变与不变皆无所利也

　　易通卷五
<经部,易类,易通>
　　钦定四库全书
　　易通卷六　　　　　　　宋　赵以夫　撰
　　【离下震上】丰亨王假之勿忧宜日中彖曰丰大也明以动故丰王假之尚大也勿忧宜日中宜照天下也日中则月盈则食天地盈虚与时消息而况于人乎况于鬼神乎
　　丰自泰来以二为主二四相易所以为亨泰极而丰是之谓大离明也震动也明以动者如日之升辉光发越丰之本体也王五也假大也五以柔居尊而四以刚迫之安能无忧五用而刚所尚者大则勿忧矣离为日二居离中五与之应宜日中也三四五互干为天日躔行天照临下土丰之变体也以本体言之天下之理盛必有衰离为日中互兊为西之象也互巽为月防望食之象也上本坤下本干刚柔相推盈者消而虚者息不能违乎时也震一阳生于下明则为人也巽一隂生于下幽则为鬼神也隂阳消长相为始终如环无端圣人于丰卦发明天地之大运而断以勿忧宜日中之一辞其意深矣
　　象曰雷电皆至丰君子以折狱致刑
　　万物出乎震相见乎离自春至夏丰之时也雷电皆至雨泽随之槁者苏仆者起长茂繁滋丰之象也离中虚狱也震为杀刑也明在内折狱而得中也威在外致刑而不用也狱无遁情则民莫敢犯而刑错矣此治世之所以为丰也
　　初九遇其配主虽旬无咎徃有尚象曰虽旬无咎过旬灾也
　　初用而柔于卦为小过上与四合遇其配主也旬均也下艮上震其数皆七旬也其数虽均而得无咎者徃而有应也若不用而但为刚下离数八上震数七是为过旬两刚相敌安得不灾小过飞鸟以凶变为此爻也
　　六二丰其蔀日中见斗往得疑疾有孚发若吉象曰有孚发若信以发志也
　　卦本泰二之刚往而居四两爻皆言丰其蔀者下离为日四以刚蔽其上也震数七斗之象下离上震日中见斗也往指来卦而言二五不孚故得疑疾五用而刚下孚乎二则宜日中而不见斗矣信以发志者以五之信发二之志其言宜也
　　九三丰其沛日中见沬折其右肱无咎象曰丰其沛不可大事也折其右肱终不可用也
　　三用而柔离体既变于卦为震中互坎雨丰其沛也日中而雨不见日而见沬沬者言被面如靧也不可大事者言阳不宜变也三本互巽为手用则折其右肱失位无应又将谁咎是以终不可用也
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　四之义与二同以刚居隂下蔽离日幽不明也用之而柔与初相应遇其夷主也自下遇上曰配自上遇下曰夷当位有应安得不吉行者刚往也变震为坤则不见斗矣
　　六五来章有庆誉吉象曰六五之吉有庆也
　　五用而刚下与二应刚柔相文是谓来章于卦为革文明以説有庆有誉其吉宜也
　　上六丰其屋蔀其家闚其户閴其无人三嵗不觌凶象曰丰其屋天际翔也闚其户閴其无人自藏也
　　上用而刚于卦为重离离中虚屋与家之象上离为屋下离为家当丰之极以刚居上亢然自大丰其屋也三既为刚上复为刚以窒之蔀其家也以上视下闚其户也失三之应閴其无人也三本应上而上乃轻于变焉自为闭藏阅三嵗之乆终于不觌其凶可知歴三爻三嵗也上爻为天离为飞鸟天际翔也
　　【艮下离上】旅小亨旅贞吉彖曰柔得中乎外而顺乎刚止而丽乎明是以小亨旅贞吉也旅之时义大矣哉旅自否来以五为主柔自三而进乎五在外卦之中于位未当何能乆居既顺乎刚亦将变离为干小者亨也于卦为遯下应乎二旅之变体也艮止于下离明于上三守正不变以丽乎五旅之本体也五亨三贞皆可获吉是以云者合二体而言之也旅者违其国去其家而托身于它人者也或行或止各惟其时此旅之时义所以为大不寜惟是凡寄形于天地之间者莫非旅也
　　象曰山上有火旅君子以明慎用刑而不留狱
　　山上有火日也互兊为西日薄西山明不可乆旅之义也百姓有罪丽于囹圄君子用刑惟明惟谨明则无遁形谨则无滥罚明谨既进断决随之圣人取象于旅正恐其留狱也刑既用则狱不留矣明取离慎取艮不留取旅之义
　　初六旅斯其所取灾象曰旅志穷灾也初用而刚居卦之下上无其应旅之卑困而不得志者也诗曰兮尾兮流离之子是也爻本有应变而遂穷灾患之来乃其自取
　　六二旅即次懐其资得童仆贞象曰得童仆贞终无尤也
　　次行者之所舍二以柔居隂安于其位旅即次也然上无其应以柔随二刚之后未见其可用之而刚于卦为鼎阳为富懐其资也初以柔从之贵能役贱得童仆也位虽不当何尤之有故鼎九二之象亦以终无尤言之
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　三以刚居阳于位为当旅之次也初二皆柔童仆也三用而柔则次焚而童仆丧是可伤也贞者守刚为正也不能守刚则失位而危矣盖当旅之时但当止而丽乎明顾乃下与二柔为比以理言之其丧宜也三互巽在离之下以木巽火巽体变则焚矣
　　九四旅于处得其资斧我心不快象曰旅于处未得位也得其资斧心未快也
　　旅于处不变也阳为富资也刚能断斧也当旅之时四以刚居隂于位未得上迫乎五五之心是以不快必四变为艮之止诸躬然后可以无咎五为主爻故曰我心
　　六五射雉一矢亡终以誉命象曰终以誉命上逮也离雉也中刚矢也五用而刚离体既变射一矢而雉亡之象也五刚二柔当位而应自上逮下终以誉命也彖言旅小亨此爻也诸爻皆言旅五君位不可以旅言也
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　离为鸟于木为科上槁巢也火自巽木而出焚其巢则离体变矣盖旅人在高位处非其据于义当变旅之先为否上虽失位犹有三之应是以笑否之后为旅既失三之应复以刚临五是以号咷故戒之曰丧牛于易凶丧牛者变离也于易者即安也舍其利而安是图也彼旅人者贪得而不知丧处险而不求易虽加告戒若罔闻知其凶宜哉
　　【巽下巽上】巽小亨利有攸徃利见大人彖曰重巽以申命刚巽乎中正而志行柔皆顺乎刚是以小亨利有攸徃利见大人
　　巽自干来以初为主上下皆巽是之谓重柔在其下刚能令之是之谓命申取重义二五皆刚巽乎中位守正不变其志得行者初为柔以顺乎二四为柔以顺乎五巽之本体也然上下皆柔未免敌应是以小亨者初用而刚于卦为小畜柔既往矣当位有应故曰利有攸徃四比乎五有孚挛如故曰利见大人巽之变体也
　　象曰随风巽君子以申命行事
　　风者天之号令前倡后和相随而至巽之象也人君将以行其政事于四方故命令之出必谆复申述然后天下信而从之巽之义也观之设教涣之大号姤之施命亦然
　　初六进退利武人之贞象曰进退志疑也利武人之贞志治也
　　初用而刚又欲不用柔不能决已进复退其心疑也利武人之贞守刚为正也当位有应心与四孚志治也彖言小亨此爻也
　　九二巽在牀下用史巫纷若吉无咎象曰纷若之吉得中也
