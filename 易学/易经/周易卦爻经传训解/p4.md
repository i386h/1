<!-- { "loadSidebar": true } -->
　　大有　大者刚也柔得尊位所有者大大有之义也元亨　离在上干在下六五与九二相应明而顺天故
　　元亨也
　　象曰火在天上大有　火在天上无所不照者大有之象也
　　君子以遏恶扬善顺天休命　大明在上物无遁形恶惩善劝使顺天之美命也遏恶扬善离之象也顺天休命干之象也
　　彖曰大有柔得尊位大中而上下应之曰大有　释大有之义柔得尊位以六居五也得位而中故曰大中上下刚爻也以卦体取义
　　其德刚健而文明应乎天而时行是以元亨　释大有之彖辞刚健文明以卦德取义应乎天而时行谓六五也
　　初九无交害　交即应之谓五之交如是也大有之初五逺而不应故有害之者君子厄于陈蔡之间无上下之交者是也
　　匪咎艰则无咎　害非已致故曰匪咎艰难处之其咎
　　可无矣
　　象曰大有初九无交害也
　　九二大车以载　大车二也载谓载五也刚健居中而
　　应五故有大车以载之象
　　有攸往无咎　前有五应故可往
　　象曰大车以载积中不败也
　　九三公用亨于天子　公三也天子五也居下之上故称公进近于五故有亨于天子之象也
　　小人弗克　亨礼之盛者也小人得之则不能自胜而
　　为害矣
　　象曰公用亨于天子小人害也
　　九四匪其彭无咎　彭者盛之貌下连三刚刚盛近五
　　能不有其盛则无咎
　　象曰匪其彭无咎明辨晳也　居离明之始故能辨其理之至正
　　六五厥孚交如威如吉　六五虗中应二而上下归之其孚之交也孚交而威德威也以六居五故有孚顺而尊严之象
　　象曰厥孚交如信以发志也　交之于外所以发其内之志也
　　威如之吉易而无备也　畏威出于自然故不待事形迹也
　　上九自天祐之　祐者助也处大有之上而顺乎干助
　　之者是天也
　　吉无不利　既顺乎干又履五柔之孚而五又能尊尚之此吉之所以无不利也爻辞未备故夫子特以上系发之也
　　象曰大有上吉自天祐也
　　【艮下坤上】
　　谦　谦者有而不居之意止乎内而顺乎外谦之意也
　　刚居乎柔之下谦之义也
　　亨　刚下乎柔交通之道也
　　君子有终　三也君子有是德始虽卑而终益尊始虽
　　晦而终益光故曰有终
　　象曰地中有山谦　山高地卑外卑逊而内蕴高谦之象也
　　君子以裒多益寡称物平施　裒者取也多者取之寡者益之称物平施使之各归其中而已取地卑不卑山高不髙之象
　　彖曰谦亨天道下济而光明地道卑而上行天道盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也释谦之彖辞下济而光明艮也卑而上行坤也盈益谦以日月阴阳言变盈流谦以山谷川泽言害盈福谦以灾祥祸福言恶盈好谦以进退予夺言尊者三居下卦之上也光者艮体也卑者三居上卦之下也不可逾者坤虽居上德不能逾三也言以谦居尊而道光以谦居卑而德不可逾也
　　初六谦谦君子用涉大川吉　处谦之下谦而又谦故曰谦谦惟谦退是务而不知进修之理则失其所以为谦矣用涉大川当求进也前有坎象故以大川为言也
　　象曰谦谦君子卑以自牧也　卑者谦下也牧者养也卑者以释谦谦之义自牧者以释用涉大川之义者也
　　六二鸣谦　物有所感即鸣前接乎刚喜有得也贞吉　正于中鸣不失也
　　象曰鸣谦贞吉中心得也
　　九三劳谦君子有终吉　一刚而接众柔在下之上故
　　虽劳而有终即彖之义
　　象曰劳谦君子万民服也　万民众柔义
　　六四无不利防谦　防者施布之象散之义也居三之上而近五处多惧之地而无不利者以防散其有而为谦也
　　象曰无不利防谦不违则也　有而能散不违乎四之则也
　　六五不富以其隣　隣者四也三为四得五之不富由
　　乎四也
　　利用侵伐无不利　侵伐者谓侵伐四也无不利四防
　　谦者也
　　象曰利用侵伐征不服也　不服谓四
　　上六鸣谦　物不得其平则鸣下应乎刚刚接近柔而
　　不得应故鸣
　　利用行师征邑国　师邑国者皆坤土之象征者正也居谦之终谦之过也未得乎刚宜有以之故利用行师正巳之邑国也
　　象曰鸣谦志未得也可用行师征邑国也　欲得乎人惟正诸已是乃鸣谦之道也
　　【坤下震上】
　　豫　豫者动无所逆得志逸乐之谓也以二象言之则顺而动以九四一爻言之则刚动而柔顺皆豫之义者也
　　利建侯行师　侯者震也师者坤也顺以动故建侯行
　　师皆利
　　象曰雷出地奋豫　雷出地奋则通畅和豫豫乐之象也
　　先王以作乐崇德殷荐之上帝以配祖考　声发乎外而和顺益著作乐崇德殷者盛也先王作乐发其和顺之德盛而至于鬼神之幽无不和说也
　　彖曰豫刚应而志行顺以动豫　释豫之义刚四也应众柔也顺以动合二德言
　　豫顺以动故天地如之而况建侯行师乎　释豫之彖辞
　　天地以顺动故日月不过而四时不忒圣人以顺动则刑罚清而民服豫之时义大矣哉　广豫之义而赞其大也
　　初六鸣豫凶　四爻为豫主已独应之从其豫而失正
　　者故曰鸣豫凶
　　象曰初六鸣豫志穷凶也　徒知以逸豫鸣于外而中无所主故穷
　　六二介于石不终日贞吉　坤体居中静之至者又与四无系能介然自守不流乎豫者也石者安静之物故取以为象也然处豫之时不能无豫豫不终日以正而吉也
　　象曰不终日贞吉以中正也
　　六三盱豫　盱者上视之貌也上视乎四以为豫也悔迟有悔　能悔者位之刚也若能早悔则其悔可亡
　　体柔昵近乎四故戒之
　　象曰盱豫有悔位不当也
　　九四由豫大有得　由读如居仁由义之由大有得者
　　一刚而得五柔也
　　勿疑朋盍簮　居非正位故有疑朋众柔也盍聚也簮
　　疾也言不用疑虑众柔之归速也
　　象曰由豫大有得志大行也
　　六五贞疾恒不死　贞位正也疾众柔为四所据而有
　　也恒不死以柔居中四未害也
　　象曰六五贞疾乘刚也　刚谓四也
　　恒不死中未亡也
　　上六冥豫成　冥者蒙昩也居豫之成于四非应非近
　　无所系而豫冥然为豫者也
　　有渝无咎　渝者变也处卦之穷穷则思变也故有有
　　渝之象
　　象曰冥豫在上何可长也
　　【震下兑上】
　　随　从也卦下震而为动上兊而为说此动而彼说随
　　之义也
　　元亨　动而说随则无不通矣
　　利贞无咎　以说而随易失于正正则无咎矣
　　象曰泽中有雷随　泽者水之息雷在其中随之而息随之象也
　　君子以向晦入宴息　取二象成卦之义
　　彖曰随刚来而下柔动而说随　释随之义刚来而下柔初也干上爻下交坤而为震体也动而说合二德言也
　　大亨贞无咎而天下随时　释随之彖辞
　　随时之义大矣哉　赞随之义天下所随者圣人之时而圣人制作又当随天下之时礼乐法度始于伏羲成于成周者岂圣人知虑有所不及哉此随时之义所以大也
　　初九官有渝贞吉　官者主守也有常之谓也渝者变也以此随彼则此变其常矣贞吉者随能正则为吉者也
　　出门交有功　门二也有功亦二也二居中有应在五
　　出门交有功随二也
　　象曰官有渝从正吉也　二居中正故曰正
　　出门交有功不失也
　　六二系小子失大夫　小子初也居最下故称小子丈
　　夫五也系小子随初也随初则失五
　　象曰系小子弗兼与也
　　六三系丈夫失小子　丈夫四也小子初也近乎四故
　　系之
　　随有求得利居贞　随四而有求固可得然四未孚乎
　　五则不容有已惟居正以俟乃利
　　象曰系丈夫志舍下也　下谓初也
　　九四随有获　有获者得三也获者得之难也近君而
　　得民故难
　　贞凶有孚在道以明何咎　贞凶者以臣而得民失随之正故凶在道犹在前也有孚在道者有孚在五爻也五既有孚则上得君下获乎民矣用其明哲亦何咎焉
　　象曰随有获其义凶也有孚在道明功也　言以明者乃其功也
　　九五孚于嘉吉　中顺相结曰嘉五居中而四与上皆
　　顺中顺而孚孚于嘉也故吉
　　象曰孚于嘉吉位正中也
　　上六拘系之乃从维之王用享于西山之与王者皆五也拘系之不变其随也乃从维之随之又结之也邠人之从太王如归市而不可解者正此道也故取以为象
　　象曰拘系之上穷也　上六之穷舍五何往
　　【巽下艮上】
　　蛊　壊极而有事也干阳居上坤隂居下二者不相交所以蛊人从虫从皿盖皿之有虫物随败壊即蛊壊之义也
　　元亨　先事之终后事之始也故有元亨之义
　　利涉大川　蛊饬之后其事浸治故可济险
　　先甲三日后甲三日　甲者日之始巽为号令号令者事之始也先甲三日者辛也后甲三日者丁也辛者自新之义丁者丁寜之义先其始而虑之为治之端后其始而虑之为乱之防
　　象曰山下有风蛊　风遇山而回则物皆散乱蛊之象也
　　君子以振民育德　壊乱之时当振育以兴起之振民风之象育德山之象
　　彖曰蛊刚上而柔下巽而止蛊　释蛊之义刚上上爻也干之上爻也干上爻交坤上爻而为艮也柔下初爻也坤之下爻也坤下爻交干下爻而为巽也巽而止合二德言
　　蛊元亨而天下治也利涉大川往有事也先甲三日后甲三日终则有始天行也　释蛊之彖辞天下治者蛊而后亨也终则有始乱极必治也天行者天运也冬极必春也
　　初六干父之蛊　干如木之干枝叶所附而立者也蛊者后事继前事之时故取父子为义也
　　有子考无咎　父没称考父没则父事终若有子继则
　　其事复立故有子则考无咎
　　厉终吉　爻柔故厉位当振饬之初故终吉
　　象曰干父之蛊意承考也　以继承为意
　　九二干母之蛊不可贞　在内居中干母之事者也母性柔暗故不可贞固则反伤恩害义也
　　象曰干母之蛊得中道也
　　九三干父之蛊小有悔无大咎　小有悔爻位俱刚伤
　　于刚也无大咎志在干父之事也
　　象曰干父之蛊终无咎也
　　六四裕父之蛊往见吝　裕寛也爻位俱柔而无应故
　　裕以斯而往蛊将日深矣
　　象曰裕父之蛊往未得也
　　六五干父之蛊用誉　柔顺居中继父之志即蛊能广
　　父声之事也
　　象曰干父用誉承以德也　承德而有誉自非虗誉者也
　　上九不事王侯高尚其事　贵而无位高而无民与干上九同而用与干异者干健艮止故能不事王侯高尚其事也
　　象曰不事王侯志可则也　知止而止故其志可则者也
　　【兑下坤上】
　　临　进而凌逼于物也刚浸而长逼于柔也
　　元亨利贞　刚长而柔顺故大亨刚得中而应乎五故
　　利贞
　　至于八月有凶　临为建丑之月则遯为建未之月也自临之初爻至遯之二爻在卦经八爻于月经八月刚柔皆变临尽消矣故曰至于八月有凶也因以戒之也
　　象曰泽上有地临　泽上之地必临乎水矣临之之象也
