<!-- { "loadSidebar": true } -->
　　象曰风行天上小畜　天在上反居风之下能系而不能固小畜之象也
　　君子以懿文德　懿者美也文德柔顺之德也取二象成卦之义
　　彖曰小畜柔得位而上下应之曰小畜　释小畜之义柔四也得位当位也上下众刚也
　　健而巽刚中而志行乃亨密云不雨尚往也自我西郊施未行也　释小畜之彖辞健而巽合二德言刚中者五也志行者五与四合而小畜之志得行也尚往者阳升而隂不能固止也施未行者未能降而为雨者也
　　初九复自道何其咎吉　复者反也干本在上故曰复
　　四为正应故其复乎上者自此道也
　　象曰复自道其义吉也
　　九二牵复吉　无应不能自复牵于初而复者也其位
　　在中虽牵亦吉
　　象曰牵复在中亦不自失也
　　九三舆说辐　辐车所用以行者三系于四而不能进
　　故取说辐为象
　　夫妻反目　夫三也妻四也反目不和也三昵乎四而
　　非正乃反为柔制故至反目也
　　象曰夫妻反目不能正室也　本非正应故不能正室家之道
　　六四有孚　上承五也
　　血去　血伤也伤之者去谓三也
　　惕出无咎　惧而不安其位故得无咎
　　象曰有孚惕出上合志也　上五也上与五合而与畜之志得行焉
　　九五有孚　有四之孚也
　　挛如　挛者系也系乎四也
　　富以其邻　隣四也得干之富由乎四也
　　象曰有孚挛如不独富也　不独谓与四也
　　上九既雨既处　雨者阳为隂得又为隂阳和处者止
　　也施行而止小畜之道成矣
　　尚德载　尚者崇尚也德柔之用也载者积满也崇尚
　　其德积至于成也
　　妇贞厉　妇者隂也以柔畜刚贞固为常则危
　　月几望君子征凶　月隂也几近也望月满也君子阳
　　也隂盛必伤阳故有征凶之戒
　　象曰既雨既处德积载也君子征凶有所疑也　疑均敌柔畜既盛必敌刚也
　　【兑下干上】
　　履虎尾不咥人亨　履践也咥啮也兑有虎象三为兊终故曰尾以六居三故有履虎尾之象乂以兊履干以兊柔乘干刚皆履之义也盖兊说而应干故不咥人亨
　　象曰上天下泽履　天居上泽居下乃上下之正理履之象也
　　君子以辨上下定民志　贵贱之位定则天下之志定取天泽位定之象
　　彖曰履柔履刚也　释履之义柔者谓爻之六也刚者谓位之三也
　　说而应乎干是以履虎尾不咥人亨　释履之彖辞说兊德也
　　刚中正履帝位而不疚光明也　广履之义皆主五位言
　　初九素履往无咎　素者无文之谓居履之初不为物
　　迁得礼之实者也往行之也
　　象曰素履之往独行愿也　非有所慕乎外独行其志愿而已
　　九二履道坦坦　道者率性之谓坦坦平易也修已平
　　易故取此为象
　　幽人贞吉　处内卦之中无应而独善其身者幽人之
　　正者也
　　象曰幽人贞吉中不自乱也　舜之若将终身顔子之不改其乐岂在外者之所能乱其心哉
　　六三眇能视跛能履　眇者跛者爻之柔也能视能履
　　位之刚也
　　履虎尾咥人凶　以柔履刚独居其位而说【阙】
　　故咥人凶
　　武人为于大君　以一柔主五刚而居下卦之上是为
　　大君者也故有武人为于大君之象
　　象曰眇能视不足以有明也跛能履不足以与行也咥人之凶位不当也武人为于大君志刚也　志刚居阳位也
　　九四履虎尾愬愬终吉　下乘乎三亦有履虎尾之象愬愬者畏惧之貌盖其志柔而又居多惧之地故曰愬愬也
　　象曰愬愬终吉志行也
　　九五夬履贞厉　夬者决也以健体得位任夬决而行
　　者也视履之正未免过中故危
　　象曰夬履贞厉位正当也
　　上九视履考祥　履道已成审其所履以求福所谓自
　　求多福也
　　其旋元吉　旋者还也已以是修之天以是还之所谓
　　自天祐之者也
　　象曰元吉在上大有庆也
　　【干下坤上】
　　泰　通也二气交通泰之义也
　　小往大来吉亨　小隂也坤也大阳也干也盖坤二十二变而三阳居内则是隂消而往阳长而来也又坤本在下之物自下而上故曰来吉亨交通也往者已去来者当时大来则阳当时用故曰吉亨也
　　象曰天地交泰　二气交畅泰之象也
　　后以财成天地之道辅相万物之宜以左右民　财者制也辅相犹赞助也天地之道日月寒暑之往来东西南北之经纬天地之宜春生秋杀高黍下稻于道则用制成其节于宜则赞助之而已取交泰万物通为义
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也　释泰之彖辞上下者指君臣而言天地君臣其位则定所交者气与志耳故不言其刚柔而言隂阳健顺也
　　初九防茅茹以其彚征吉　茹者谓根也初也彚者类也茅谓二也茅之为物防之则茹连二为泰主二进则初连故取以为进也
　　象曰防茅征吉志在外也　在外谓应隂也隂为民君子在内则思泽乎民
　　九二包荒用冯河不遐遗朋亡得尚于中行　荒逺也无舟渡河曰冯谓勇者包荒所包者逺也用冯河勇者亦用也不遐遗谓自近至逺也朋亡谓不独用其朋类也包荒与不遐遗似而不遐遗实也用冯河与朋亡似而朋亡广也其于地则无所不周于人则无所不用所以为泰也尚与尚公主之尚同中行五也泰之六爻惟此以刚居中故备泰之道
　　象曰包荒得尚于中行以光大也
　　九三无平不陂无往不复　陂险也言无有阳常平而不险者无有隂常往而不复者此乃其理之信然当三阳将极之时故发此义
　　艰贞无咎勿恤其孚于食有福　艰犹苦也恤忧也孚者信然之谓也食享也君子居三之时艰苦刚贞不可以阳之将陂而怠其心乃可无咎勿恤其孚又不可以阴之必复而动其心庶几乎尽享其合有之福也巳
　　象曰无平不陂天地际也　乾坤之间故曰际
　　六四翩翩不富以其隣　翩翩者疾飞下貌富者阴得阳也隣者五也四本得阳以阴类欲下故去位而不富之也
　　不戒以孚　下者阴之性故不待告诫而信从
　　象曰翩翩不富皆失实也　实者阳也不居其位故不能得阳也
　　不戒以孚中心愿也
　　六五帝乙归妺以祉元吉　祉者福也以阴居尊位而下应乎九二夫九二固中正有福者也故以帝乙归妺为象
　　象曰以祉元吉中以行愿也
　　上六城复于隍　隍者取土为城之陷也隂上而复下
　　故以城复于隍为象
　　勿用师自邑告命贞吝　师与邑者皆坤上之象上不安其位复于否矣勿用师者戒之辞也自邑告命者命自大夫出也贞吝者玩泰之正知此吝也
　　象曰城复于隍其命乱也
　　【坤下干上】
　　否之匪人　否者塞也二气不相交故为否者天也非
　　人也
　　不利君子贞　当天运否塞之时隂小居内虽以君子
　　之正亦不利
　　大往小来　盖干二十二变而三隂居内则是阳消而往阴长而来也又自泰而言则阳自内而往阴自外而来也
　　象曰天地不交否　天地不相交则二气鬰塞否之象也
　　君子以俭德辟难不可荣以禄　顺阳消之象而晦处穷约也
　　彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也　释否之彖辞释彖而言隂阳者独泰否两卦而已否者气藏而不交故又以刚柔言也
　　初六防茅茹以其彚贞吉亨　世之将否也小人亦以类而进故亦取防茅为象盖小人之进其志惟在乎得君能以其类而贞则不陷乎逄恶之罪是亦吉亨之道也柔性无常故戒之
　　象曰防茅贞吉志在君也　在君谓应阳也阳为君小人在内则志在得君而已
　　六二包承小人吉　包者含也裹也承者顺也包者爻之柔承者位中而应之也若小人而懐承顺之心故为吉也
　　大人否亨　大人五也不惑包承否而亨也
　　象曰大人否亨不乱羣也　羣谓众柔也九五大人不为众柔所乱也
　　六三包羞　羞者耻其非之谓也三居隂卦之穷思变否者故有此包羞之象也夫包者爻之柔而羞者位之刚也
　　象曰包羞位不当也
　　九四有命无咎　命者天命也与无妄天命之命相同夫隂往则阳来天之道也动适其时即所谓命也盖九四爻之动乃当其阳复之时是有天之命也何咎之有
　　畴离祉　畴类也离祉犹受福也有天之命而志得行
　　则同类受福矣
　　象曰有命无咎志行也
　　九五休否大人吉　休息也息天下之否也大人者爻
　　位皆刚而所履中正也
　　其亡其亡系于苞桑　其亡其亡者戒虑至深之辞也苞桑丛生之桑也桑性柔弱众柔在下故取苞桑为象言其亡之道在牵系于众柔也
　　象曰大人之否位正当也
　　上九倾否　倾者覆也休否则否犹有存者倾则否将
　　尽矣
　　先否后喜　先否否也后喜泰也
　　象曰否终则倾何可长也
　　【离下干上】
　　同人于野亨　同人者与人同也六二柔得位而应九五同人之义也野者旷逺之地干之象也同于昵近则未免有心同于野则旷逺而无形迹之牵大公之同所以亨也
　　利涉大川　干健离虗也
　　利君子贞　以象言则以健而明以爻言则中正而应
　　乃君子之正也
　　象曰天与火同人　天在上而火性炎上同之象也然所同者六二与九五以八卦之位言之二五皆在人位故曰同人
　　君子以类族辨物　类犹聚也族谓人之族属辨物取所同者惟人同人之象也
　　彖曰同人柔得位得中而应乎干曰同人　释同人之义柔者六二也得位者当位也得中者在下卦之中者也
　　同人曰同人于野亨利涉大川干行也文明以健中正而应君子正也唯君子为能通天下之志　释同人之彖辞文明离也健者干也合内外德取义中正者二也应者二应五也先得我心之所同故能通天下之志所谓君子正也
　　初九同人于门无咎　门者二爻也同人之始出门即同未见逺近广狭之情故无咎也进即遇于六二故有此象
　　象曰出门同人又谁咎也
　　六二同人于宗吝　宗者主也谓二与五本应故曰宗
　　虽以中正所同狭矣
　　象曰同人于宗吝道也
　　九三伏戎于莽升其高陵三岁不兴　戎兵也谓三莽隂翳之地二也髙陵三也兴举也伏戎于莽侵二也升其高陵惧五也三岁不兴邪不胜正者也
　　象曰伏戎于莽敌刚也　敌谓五也
　　三岁不兴安行也　安何也安往而不得贫贱之安
　　九四乘其墉弗克攻吉　墉者高处即四近五之地乘
　　其墉才刚欲侵五也弗克攻志弱也
　　象曰乘其墉义弗克也其吉则困而反则也
　　九五同人先号咷而后笑　下同乎二有三四之间不能故号咷然中正之道终不能间故笑
　　大师克相遇
　　象曰同人之先以中直也大师相遇言相克也
　　上九同人于郊无悔　国外曰郊郊外曰野虽在卦上犹未出乎卦也故止曰郊然下无系应亦无私而同者也故无悔
　　象曰同人于郊志未得也　未及于野非尽乎大同之道者也故曰志未得
　　【干下离上】
