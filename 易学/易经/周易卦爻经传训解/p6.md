<!-- { "loadSidebar": true } -->
　　反复其道　道者天之道也天行一终而又始也七日来复　阳消自建午之月而为剥至建子之月而为复在卦经七爻于月经七月故曰七日来复也不言月而言日者犹诗所谓一之日二之日者之义相同也
　　利有攸往　从刚长也
　　象曰雷在地中复　雷者阳气也方反乎地中而未能出奋复之象也
　　先王以至日闭关商旅不行后不省方　至日者阳至之日也静而不挠则动得其正故先王体之商旅者至贱之人也后者至贵之人也上至于后下至于商旅莫不皆以安静为业盖取二象为义
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也释复之彖辞刚者初爻也动而以顺行者合卦之二德为言也
　　复其见天地之心乎　广复之义复未足以尽天地之心因复之动可以见天地之心乎
　　初九不逺复　刚尽即复又居卦初故曰不逺
　　无祗悔　祗者抵也复之不逺故无祗于悔
　　元吉　为复之主善之长也
　　象曰不逺之复以修身也　克巳复礼所以修身也
　　六二休复吉　休者美也以柔中而继刚复之美者也象曰休复之吉以下仁也　仁谓初也
　　六三频复　频者数也逺初而不中故屡复屡失厉无咎　频故危复故无咎
　　象曰频复之厉义无咎也
　　六四中行独复　中行者在五柔之中者也独复者独
　　应乎初也
　　象曰中行独复以从道也　道亦初也
　　六五敦复无悔　敦厚也坤体虽与初无系而处位得
　　中能自厚于复者也故无悔
　　象曰敦复无悔中以自考也　以中道自考则不离乎中考者穷究之谓也
　　上六迷复凶有灾眚　迷者迷失也位亢而独逺乎刚
　　不能自复者也
　　用行师终有大败　在外则不能复乎内者也
　　以其国君凶至于十年不克征　在内则不能复乎外
　　者也
　　象曰迷复之凶反君道也　居上而反为上之道
　　【震下干上】
　　无妄　以二体言动以天也天道流行之自然无妄之
　　义也
　　元亨利贞　大通之道利在乎正正则无妄矣
　　其匪正有眚不利有攸往　匪正谓上爻与三爻也匪正则妄不宜往也往则为妄动而有灾眚矣
　　象曰天下雷行物与无妄　与者相与之与有同之之意天下雷行则庶物露生无不得其正者无妄之象也
　　先王以茂对时育万物　茂者笃实盛发之意对者与对上帝之对同言至诚之动无时不对而无物不育也取二卦交用为象
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉　释无妄之彖辞刚自外来而为主于内初爻也干交坤而为震也盖非本卦来往者故曰外来也动而健合二德而言刚中者五爻也应者二爻也天之命动以天也天命不祐动不以天者也
　　初九无妄往吉　当位而为动主动以正者故往吉象曰无妄之往得志也
　　六二不耕获不菑畬则利有攸往　田一岁曰菑三岁曰畬耕菑在先谓初也获畬在从谓二也当位而在中能继初而动则不失正而利乎动矣
　　象曰不耕获未富也　无开基创业之事因初而为故未能富也
　　六三无妄之灾或系之牛行人之得邑人之灾　牛者耕之所资行人出而动者也邑人耕而不动者也居动之极而位非正妄动者也故或以耕者之用而为行人之得则耕者失其所用而为灾矣二以耕获菑畬为象故此取牛为象
　　象曰行人得牛邑人灾也
　　九四可贞无咎　位虽匪正而有得乎初之正故可守
　　其正而无咎也
　　象曰可贞无咎固有之也　初正而居应地所固有之者也
　　九五无妄之疾　疾者初也初自为主故虽以刚中而
　　应未能大亨也
　　勿药有喜　药者治疾之物也初虽自主而动以正即将大亨矣若或治之反失其正而为害故以勿药为戒之也
　　象曰无妄之药不可试也　试者未知其可否之谓试则为妄动矣
　　上九无妄行有眚无攸利　处卦之极而位非正动则妄者矣若以妄而动者即违乎天之命者也有何所利哉
　　象曰无妄之行穷之灾也
　　【干下艮上】
　　大畜　大者刚也干健艮止畜之义也上刚为畜主故
　　曰大畜
　　利贞　以刚畜刚正也
　　不家食吉　干刚往就乎上不家食吉也
　　利涉大川　干健也
　　象曰天在山中大畜　天至大而在山中大畜之象者也
　　君子以多识前言往行以畜其徳　取二象成卦之义也
　　彖曰大畜刚健笃实辉光日新其徳　释大畜之义刚健者干也笃实辉光者艮也日新其徳者畜之不巳也
　　刚上而尚贤能止健大正也不家食吉养贤也利涉大川应乎天也　释大畜之彖辞刚上者上爻也尚贤者尚乎干也能止健以二徳而言应乎天艮体下通乎干三刚上应乎天位也
　　初九有厉利已　在二刚之下进则有危已者止也利
　　已止则不危也
　　象曰有厉利已不犯灾也
　　九二舆说輹　九二居中能止故取说輹以象其不行
　　之义也
　　象曰舆说輹中无尤也　中谓居二也
　　九三良马逐　良马者干之象与上合志而进率下二
　　爻皆进也故曰逐
　　利艰贞　隔二柔也
　　日闲舆卫　闲者防也二柔在前所当防也
　　利有攸往　往合乎上也
　　象曰利有攸往上合志也
　　六四童牛之牿元吉　童牛者小牛也牿者角也牛隂物居艮之初其体未壮也故曰童牛也童牛之牿则无觝触之事谓以柔畜刚则不恃其力得柔畜之道故元吉
　　象曰六四元吉有嘉也
　　六五豮豕之牙吉　豮豕者豮去其势之豕也豕隂物居艮之二爻隂之牡也故曰豮豕也豮豕之牙则无啮害之事亦谓其以柔畜刚得柔畜之道也故亦以为吉也
　　象曰六五之吉有庆也
　　上九何天之衢亨　以刚畜刚为畜之主三刚并进无所不利其为亨也何特天之衢亨而已豁逹无碍无所不通也若止言衢亨则衢之外有未亨者矣何取乎畜极
　　象曰何天之衢道大行也
　　【震下艮上】
　　颐　颔也养也艮止乎上震动乎卞上止下动饮食之
　　象也饮食养人颐之义也
　　贞吉　养正之道惟安静为能无失故震三爻皆凶而
　　艮三爻皆吉也
　　观颐　察颐养之道于人也
　　自求口实　察颐养之道于巳也
　　象曰山下有雷颐　山者草木所聚雷动于下萌芽滋长颐养之道也
　　君子以慎言语节饮食　慎言语者以气为养也节饮食者以形为养也慎节主静艮之象也言语饮食主动震之象也
　　彖曰颐贞吉养正则吉也观颐观其所养也自求口实观其自养也　释颐之彖辞所养者养人也自养者养巳也
　　天地养万物圣人养贤以及万民颐之时大矣哉广颐之义言圣人用颐而极赞其大也
　　初九舍尔灵龟观我朶颐凶　朶者动也朶颐谓下动颔也尔我谓初也但尔者外辞而我者内辞也灵以颐卦全象言朶颐以震卦一象言舎尔舎外象也观我观内象也灵龟以静为养者朶颐以动为养者也凡颐养之道惟刚爻能尽其道初爻虽刚而失之动故凶
　　象曰观我朶颐亦不足贵也
　　六二颠颐　颠者倒也凡上养乎下则顺下养乎上则
　　逆今养巳者在初故曰颠
　　拂经于丘颐　拂者去也经者正也谓二居正位也丘在外而髙者谓上爻也去其正位之养而求上养是动而失其正者也
　　征凶　守正位而待养于初则可若舎正位而往求上
　　养则凶
　　象曰六二征凶行失类也　类谓初也
　　六三拂颐贞凶　居动体之极以动而失其上养之正
　　故凶
　　十年勿用无攸利　失其所养故不可用亦无所利也象曰十年勿用道大悖也
　　六四颠颐吉　养之于初故曰颠也居艮之体故能静
　　而吉也
　　虎视眈眈　虎者艮之象也眈眈下视之貌也取此以
　　象应下而容之肃也
　　其欲逐逐　欲者贪也心之动也逐者去也逐逐去之又去也取此以象其去贪欲而心之静也
　　无咎　静肃如此则养得其正何咎之有
　　象曰颠颐之吉上施光也　上谓四也下受初养而上施光也
　　六五拂经居贞吉　拂经五五正也去其正位之尊守
　　其上养之正故吉
　　不可涉大川　柔者待养而已
　　象曰居贞之吉顺以从上也　上谓上爻
　　上九由颐　刚独居上天下皆由之以养也
　　厉吉　处君位之上故危所养者正故吉
　　利涉大川　养得其正何险而不可济
　　象曰由颐厉吉大有庆也
　　【巽下兑上】
　　大过　大者刚也四刚二柔刚过盛乎柔矣大过之义
　　者也
　　栋桡　栋者屋极也桡者木曲也中刚有栋之象初上
　　柔有桡之象
　　利有攸往亨　中刚而外柔顺故利有攸往内巽而外
　　说故亨
　　象曰泽灭木大过　泽润木者也至于灭木大过之义也
　　君子以独立不惧遯世无闷　独立不惧巽木之象遯世无闷巽说之象
　　彖曰大过大者过也　释大过之义
　　栋桡本末弱也刚过而中巽而说行利有攸往乃亨释大过之彖辞也本末初上爻也刚过而中二五爻也巽而说行合二徳言
　　大过之时大矣哉　过时也
　　初六借用白茅无咎　借者承之义也错诸地而又借以茅过于厚也以是为过何咎之有借以初言茅以六言取柔承刚之象
　　象曰借用白茅柔在下也
　　九二枯杨生稊老夫得其女妻　杨者近泽之木故取以为象枯杨木过老者也稊者根也生稊荣于下者也取下得乎柔之象也老夫者九二爻也女妻者初六爻也
　　无不利　刚过乎柔理之常也
　　象曰老夫女妻过以相与也
　　九三栋桡凶　三爻四爻居全卦之中故皆以栋为言而所应在上上柔下附故不胜其重而致桡之象也故凶
　　象曰栋桡之凶不可以有辅也　辅者犹附也谓上六爻也
　　九四栋隆吉　隆者髙也在三爻之上栋之髙者也有他吝　他者初也初在下者固不能致桡巳或牵之
　　亦吝道也
　　象曰栋隆之吉不挠乎下也　下谓初也
　　九五枯杨生华老妇得其士夫　华者蕚也生华荣于上者也取上得乎柔之象也老妇者上六爻也士夫者九五爻也
　　无咎无誉　柔过乎刚非常道也
　　象曰枯杨生华何可久也老妇士夫亦可丑也
　　上六过涉灭顶凶　涉以兑象言顶以上爻言柔过乎
　　上故有灭顶之象
　　无咎　无所可咎也
　　象曰过涉之凶不可咎也　知咎则过可补过涉之凶不可补者也
　　【坎下坎上】
　　习坎　习重也坎陷也刚陷乎柔中者也他卦不重其名而坎独加习字者坎有亨义非习而不已则不能济习坎之义也
　　有孚维心亨　二五爻也刚实有孚也在中维心也有
　　孚维心则物不能陷所以亨也
　　行有尚　行者即习之义不以险难而止故有嘉尚之
　　功也
　　象曰水洊至习坎　洊者重也水洊至于坎习坎之象者也
　　君子以常徳行习教事　常徳行坎刚中之象习教事重坎之象也
　　彖曰习坎重险也　释习坎之义
