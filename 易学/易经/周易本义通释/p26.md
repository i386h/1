<!-- { "loadSidebar": true } -->
　　官有渝从正吉也出门交有功不失也系小子弗兼与也系丈夫志舍下也随有获其义凶也有孚在道明功也孚于嘉吉位正中也
　　拘系之上穷也
　　穷极也　通曰穷之义一尔豫初而曰满极恶其人欲沈溺而不能脱也随终而曰穷极喜其人心固结而不可解也又曰六爻阴阳各半阳有所随无所系故初五皆吉而四何咎阴性随而不能无所系故二系小子三系丈夫上拘系之皆不言吉然系丈夫犹可也系小子凶咎不言可知
　　山下有风蛊君子以振民育德
　　山下有风物壊而有事矣而事莫大于二者乃治己治人之道也
　　干父之蛊意承考也干母之蛊得中道也干父之蛊终无咎也裕父之蛊往未得也干父用誉承以德也不事王侯志可则也
　　通曰初六言意上九言志意柔而志刚也
　　泽上有地临君子以教思无穷容保民无疆
　　地临于泽上临下也二者皆临下之事教之无穷者兊也容之无疆者坤也　通曰不徒曰教而曰教思其意思如兊泽之深不徒曰保民而曰容民其度量如坤土之大
　　咸临贞吉志行正也
　　咸临吉无不利未顺命也
　　未详
　　甘临位不当也既忧之咎不长也至临无咎位当也大君之宜行中之谓也
　　敦临之吉志在内也
　　通曰上六非与内之二阳应而其志在二阳斯其为厚之至也
　　风行地上观先王以省方观民设教
　　省方以观民设教以为观
　　初六童观小人道也
　　闚观女贞亦可丑也
　　在丈夫则为丑也　通曰小人而为儿童之观固其道也丈夫而为女子之观岂非可丑乎
　　观我生进退未失道也观国之光尚賔也
　　观我生观民也
　　此夫子以义言之明人君观己所行不但一身之得失又当观民德之善否以自省察也　通曰民德之善否生于我身之得失故观民即所以观我生乃以义言之非以象言也
　　观其生志未平也
　　志未平言虽不得位未可忘戒惧也　通曰五与上皆为下四阴所观五有位故当观民以观我之所为上虽无位亦不敢安然不自省其所为也
　　雷电噬嗑先王以明罚敕法
　　雷电当作电雷
　　屦校灭趾不行也
　　灭趾又有不进于恶之象　通曰下卦为震灭趾使其不敢如震之动也动则进于恶矣
　　噬肤灭鼻乗刚也遇毒位不当也利艰贞吉未光也贞厉无咎得当也
　　何校灭耳聦不明也
　　灭耳盖罪其听之不聦也若能审听而蚤圗之则无此凶矣　通曰上卦为离灭耳言其不能如离之明也明则能审听而蚤圗之无此凶矣
　　山下有火贲君子以明庶政无敢折狱
　　山下有火明不及逺明庶政事之小者折狱事之大者内离明而外艮止故取象如此　通曰明庶政之小者而不敢折其狱之大者亦以明不及逺故也明离象无敢折艮象
　　舍车而徒义弗乗也
　　君子之取舍决于义而已　通曰初九以徒为义不以乗为义即孟子所谓往役义也往见不义也
　　贲其须与上兴也永贞之吉终莫之陵也
　　六四当位疑也匪寇婚媾终无尤也
　　当位疑谓所当之位可疑也终无尤谓若守正而不与亦无他患也
　　六五之吉有喜也白贲无咎上得志也
　　山附于地剥上以厚下安宅
　　通曰不曰君子而曰上上指一阳下指五阴也阴阳之分明矣厚下坤地象安宅艮止象
　　剥牀以足以灭下也
　　剥牀以辨未有与也
　　言未大盛　通曰程言阳未有与本义言阴未有与二阴犹未至于五阴之盛也
　　剥之无咎失上下也
　　上下谓四阴　通曰六三居四阴中而独与一阳所失者阴是其失乃所以为得也
　　剥牀以肤切近灾也以宫人宠终无尤也君子得舆民所载也小人剥庐终不可用也
　　雷在地中复先王以至日闭闗商旅不行后不省方安静以养微阳也月令曰是月斋戒掩身以待阴阳之所定　通曰安静以养微阳大象从事上说本义引月令从身上说其教人之意深矣
　　不逺之复以脩身也休复之吉以下仁也频复之厉义无咎也
　　中行独复以从道也
　　通曰修身以道修道以仁小象曰修身曰仁曰道惟初九当之
　　敦复无悔中以自考也
　　考成也
　　迷复之凶反君道也
　　通曰剥上九民所载也一阳在上指众阴之为民复上六反君道也众阴之极表一阳之为君
　　天下雷行物与无妄先王以茂对时育万物
　　天下雷行震动发生万物各正其性命是物物而与之以无妄也先王法此以对时育物因其所性而不为私焉　通曰夫子释彖从天命上说本义释夫子大象从性上说性即天之命也天下雷行物物与之以无妄物物各具一性物物各一自然之天圣人因物之所性以育万物圣人一自然之天也
　　无妄之徃得志也
　　不耕获未富也
　　富如非富天下之富言非计其利而为之也　通曰无妄天也计其利而为之则人而非天矣
　　行人得牛邑人灾也
　　可贞无咎固有之也
　　有犹守也
　　无妄之药不可试也
　　既已无妄而复药之则反为妄而生疾矣试谓少尝之也
　　无妄之行穷之灾也
　　通曰六爻皆无妄特初九得位而为震动之主时之方来故无妄往吉上九失位而居干体之极时已去矣故其行虽无妄有眚无攸利是故善学易者在识时初曰吉二曰利时也三曰灾五曰疾上曰眚非有妄以致之也亦时也初与二皆可徃时当动而动也四可贞五勿药上行有眚时当静而静也
　　天在山中大畜君子以多识前言徃行以畜其德天在山中不必实有是事但以其象言之耳
　　有厉利己不犯灾也舆说輹中无尤也利有攸徃上合志也六四元吉有喜也六五之吉有庆也何天之衢道大行也
　　山下有雷颐君以慎言语节饮食
　　二者养德养身之切务
　　观我朶颐亦不足贵也
　　六二征凶行失类也
　　初上皆非其类也　通曰初上二阳皆非其应故曰失类
　　十年勿用道大悖也颠颐之吉上施光也居贞之吉顺以从上也由颐厉吉大有庆也
　　泽灭木大过君子以独立不惧遯世无闷
　　泽灭于木大过之象也不惧无闷大过之行也
　　借用白茅柔在下也老夫女妻过以相与也栋桡之凶不可以有辅也栋隆之吉不桡乎下也枯杨生华何可久也老妇士夫亦可丑也过渉之凶不可咎也
　　水洊至习坎君子以常徳行习教事
　　治己治人皆必重习然后熟而安之
　　习坎入坎失道凶也求小得未出中也来之坎坎终无功也
　　樽酒簋贰刚柔际也
　　晁氏云陆氏释文本无贰字今从之
　　坎不盈中未大也
　　有中德而未大　通曰大有六五以柔居五则曰大中坎九五以刚居中乃曰中未大者大有之时柔能统刚重坎之时刚犹陷于柔也
　　上六失道凶三歳也
　　通曰初六以柔居险之初曰失道上六以柔居险之极无复出险亦失道坤初上皆曰其道坎初上皆曰失道首尾相应
　　明两作离大人以继明照于四方
　　作起也　通曰程明两句絶本义以水洊至例之故训作为起
　　履错之敬以辟咎也
　　黄离元吉得中道也
　　通曰坎五之中中而未大离二之中圣人特以得中道许之
　　日昃之离何可久也
　　突如其来如无所容也
　　无所容言焚死弃也
　　六五之吉离王公也王用出征以正邦也

　　周易本义通释卷三
　　钦定四库全书
　　周易本义通释卷四
　　元　胡炳文　撰
　　象下
　　山上有泽咸君子以虚受人
　　山上有泽以虚而通也　通曰咸取无心之义以虚受人无心之感也上经首乾坤自彊反诸己厚德施于人下经首咸恒虚以施于人立则反诸己
　　咸其拇志在外也虽凶居吉顺不害也
　　咸其股亦不处也志在随人所执下也
　　言亦者因前二爻皆欲动而云也二爻阴躁其动也宜九三阳刚居止之极宜静而动可吝之甚也　通曰彼不处而我亦不处不能自立而日就乎污下者
　　贞吉悔亡未感害也憧憧徃来未光大也
　　感害言不正而感则有害也　通曰二与四皆有吉四正而感则亦免于害
　　咸其脢志末也
　　志末谓不能感物　通曰初曰志在外三曰志在随人五虽无私系不能感物其志如此亦末矣
　　感其辅颊舌滕口说也
　　滕腾通用
　　雷风恒君子以立不易方
　　通曰雷风虽变而有不变者存体雷风之变者为我之不变者善体雷风者也
　　浚恒之凶始求深也
　　九二悔亡能久中也
　　通曰九二提出能久中三字诸爻不中故不久皆可见也
　　不恒其德无所容也久非其位安得禽也妇人贞吉从一而终也夫子制义从妇凶也振恒在上大无功也天下有山遯君子以逺小人不恶而严
　　天体无穷山髙有限遯之象也严者君子自守之常而小人自不能近　通曰天之髙也非以逺山山自絶于天君子之严也非以絶小人小人自絶于君子
　　遯尾之厉不往何灾也执用黄牛固志也系遯之厉有疾惫也畜臣妾吉不可大事也君子好遯小人否也嘉遯贞吉以正志也
　　通曰二以阴应阳其志当坚五以阳从阴其志当正
　　肥遯无不利无所疑也
　　通曰三有所系则疾上无所疑故肥
　　雷在天上大壮君子以非礼弗履
　　自胜者强　通曰胜人者血气之强自胜者义理之强也
　　壮于趾其孚穷也
　　言必穷困
　　九二贞吉以中也
　　小人用壮君子罔也
　　小人以壮败君子以罔困　通曰恒九二惟悔亡二字而象曰能久中大壮九二惟贞吉二字而象曰以中意正相似当刚壮之时以刚居柔则为中初九以刚居刚非中也故可必其穷困九三以刚居刚非中也故小人以此败君子以此困
　　藩决不羸尚往也丧羊于易位不当也
　　不能退不能遂不详也艰则吉咎不长也
　　通曰临六三壮上六皆无攸利皆曰咎不长盖六三之忧上六之艰不贵无过而贵改过也
　　明出地上晋君子以自昭明德
　　昭明之也　通曰至健莫如天君子以之自强至明莫如日君子以之自昭
　　晋如摧如独行正也裕无咎未受命也
　　初居下位未有官守之命　通曰孟子曰我无官守我无言责则吾进退岂不绰绰然有余裕防即此意也
　　受兹介福以中正也众允之志上行也鼫鼠贞厉位不当也失得勿恤往有庆也维用伐邑道未光也
　　明入地中明夷君子以莅众用晦而明
　　君子于行义不食也
　　惟义所在不食可也　通曰君子去就之义皆于其初占之贲之初不可乗而不乗义也明夷之初不当食而不食亦义也卦皆下离决去就之义于蚤者非明不能也
　　六二之吉顺以则也南狩之志乃大得也入于左腹获心意也箕子之贞明不可息也
　　初登于天照四国也后入于地失则也
　　照四国以位言　通曰离之照四国以德言此之照四国以位言尔则者不可逾之理失则所以为纣顺则所以为文王
　　风自火出家人君子以言有物而行有恒
　　身修则家治矣　通曰风自火出一家之化自吾言行出皆由内及外自然薫蒸而成者也
　　闲有家志未变也
　　志未变而豫防之　通曰家人志已变而防之者难未变而防之者易
　　六二之吉顺以巽也家人嗃嗃未失也妇子嘻嘻失家节也富家大吉顺在位也
　　王假有家交相爱也
