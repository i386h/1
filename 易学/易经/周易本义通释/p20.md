<!-- { "loadSidebar": true } -->
　　晁氏曰形渥诸本作刑剭谓重刑也今从之九四居上任重者也而下应初六之隂则不胜其任矣故其象如此而其占凶也　通曰初颠趾四应初故有折足之象初未有鼎实故因颠趾而出否四已有鼎实故折足而覆餗否旧秽餗取新者也其形渥诸家或以为其形赧汗或以为霑濡之象皆未足以见其凶如本义则大臣居上任重而信用阴柔之小人必有重刑之凶闻者惧矣
　　六五鼎黄耳金利贞
　　五于象为耳而有中德故云黄耳金坚刚之物贯耳以举鼎者也五居中以应九二之坚刚故其象如此而其占则利在正固而已或曰金以上九而言更详之　通曰金本义存两説窃谓在上可以举鼎二刚在下可谓之金不可谓之不若上之刚可谓之金利贞五质阴柔故因占而为之戒
　　上九鼎玉大吉无不利
　　上于象为而以阳居隂刚而能温故有玉之象而其占为大吉无不利盖有是德则如其占也　通曰上九一阳横亘乎鼎耳之上有象金刚物自六五之柔而视上九之刚则以为金玉具刚柔之体上九以刚居柔而又下得六五之柔则以为玉鼎上爻与井皆以上出为功故彼之占元吉此之占则大吉无不利或曰鼎象也全体一鼎分上下体则为二鼎上体之鼎有耳而无足故四折足下有足而无耳故三曰耳革
　　【震下震上】
　　震亨震来虩虩笑言哑哑震惊百里不丧匕鬯
　　震动也一阳始生于二隂之下震而动也其象为雷其属为长子震有亨道震来当震之来时也虩虩恐惧惊顾之貎震惊百里以雷言匕所以举鼎实鬯以秬黍酒和郁金所以灌地降神者也不丧匕鬯以长子言也此卦之占为能恐惧则致福而不失其所主之重　通曰虩虩一阳方动而上为二阴所蔽之象哑哑隂破而上达之象震惊百里以震为雷取象不丧匕鬯以长子主器取象彖有一句言一事者萃是也有数句言一事者震艮是也此首言震亨谓震有亨之道又自以震来虩虩释震字以笑言哑哑以下释亨字盖人心常如震来之时虩虩然恐惧忧于先必乐于后便自有致福之理虽震惊百里之时亦不失其所主之重也　说文虩虩虎周旋顾虑不自宁
　　初九震来虩虩后笑言哑哑吉
　　成震之主处震之初故其占如此　通曰二阴一阳则一阳为主初九在内卦之内震之主也故辞与卦同乾坤之后为屯便以震之初爻为主彼彖辞曰利贞利建侯周公之爻辞曰利居贞利建侯只加一居字至本卦彖辞曰震来虩虩笑言哑哑而爻辞亦只加一后字盖震之用在下而重震之初又最下者所以为震之主者也彖之占曰亨爻之占曰吉一也
　　六二震来厉亿丧贝跻于九陵勿逐七日得
　　六二乗初九之刚故当震之来而危厉也亿字未详又当丧其货贝而升于九陵之上然柔顺中正足以自守故不求而自获也此爻占具象中但九陵七日之象则未详耳　通曰常人之情震惊则多丧失故丧匕鬯丧贝每每言之二当初九动而方来其势甚危大丧其贝事之危也跻于九陵地之危也其危如此二中正自守不以已即物始也有丧而不追其丧末也有得亦数穷而自得之也或曰互艮有陵象九即初九跻于九陵二进在初之上也七日得既济六二占同皆于六二言之者自二至上又自上而二七数二中正故始虽失而终复得之　五在洊雷外艮上为九陵初至四互离贝象
　　六三震苏苏震行无眚
　　苏苏缓散自失之状以阴居阳当震时而居不正是以如此占者若因惧而能行以去其不正则可以无眚矣　通曰二当震初之来虽有所丧戒以勿逐三去初逺而勉之以行何也六二中正自守三不中正故也故戒之曰与其惧而苏苏自失不若因其惧而能行以去不正庶乎可以无眚矣　初雷洊雷之间互坎之下
　　九四震遂泥
　　以刚处柔不中不正陷于二隂之间不能自震也遂者无反之意泥滞溺也　通曰初与四皆震之所以为震者然震之用在下四溺于阴柔之中故震之亨在初而不在四亨者初之刚当上达泥者四之刚不能达也
　　六五震徃来厉亿无丧有事
　　以六居五而处震时无时而不危也以其得中故无所丧而能有事也占者不失其中则虽危无丧矣通曰或曰二在初阳之上阳之来甚急必至于丧其所有五在四阳之上四方溺于二隂之中或徃或来而无定其来也犹缓故不特无丧而又且有事功五得中所以如此程子曰诸卦二五虽不当位多以中为美三四虽当位或以不中为过中常重于正也中不违于正正不必中也
　　上六震索索视矍矍征凶震不于其躬于其邻无咎防媾有言
　　以阴柔处震极故为索索矍矍之象以是而行其凶必矣然能及其震未及其身之时恐惧修省则可以无咎然亦不能免于防媾之有言戒占者当如是也通曰三苏苏神气散缓上索索矍矍神气无复存
　　矣盖以阴柔处震惧之极故其行也必凶犹幸四震之来也缓上之惧不待及身之时而已惧于及五之际则庶乎可以无咎然亦终不免于防媾之有言者近于五而无应于三也爻言虩虩哑哑苏苏索索矍矍与二五言亿诸卦皆无其义虽多恐惧之貎亦于爻义各有辨也六爻惟初为吉唐房乔曰震之初九谨始恐惧所以致福豫之初六倡始逸豫所以贻凶也除上六征凶外皆无凶者皆有恐惧之福而无逸豫之凶也　四震三上六其配防媾有言而躬无言也
　　【艮下艮上】
　　艮其背不获其身行其庭不见其人无咎
　　艮止也一阳止于二阴之上阳自下升极上而止也其象为山取坤地而隆其上之状亦止于极而不进之意也其占则必能止于背而不有其身行其庭而不见其人乃无咎也盖身动物也惟背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣盖艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也　通曰人身惟背不动此艮止象不获其身内艮象不见其人外艮象四五两爻在门阙之中行其庭象人之所当止者义理而已止其所当止则惟知有义理不知有人我不获其身理所当止止而止也行其庭不见其人理所当行行而止也如是则其止其行可以无过矣文王彖震艮又自是一例震来虩虩以下三句只是发明虩虩之效验艮其背以下三句亦只发明艮背之效验也惟本义为能发之
　　初六艮其趾无咎利永贞
　　以阴柔居艮初为艮止之象占者如是则无咎而又以其阴柔故又戒以利永贞也　通曰事当止者当于其始而止之乃可无咎止于始犹惧不能止于终而况不能止于始者乎初六阴柔惧其始之不能终也故戒以利永贞欲常久而贞固也其即上九之敦艮乎
　　六二艮其腓不拯其随其心不快
　　六二居中得正既止其腓矣三为限则腓所随也而过刚不中以止乎二虽中正而体柔弱不能徃而拯救之是以其心不快也此爻占在象中下爻放此通曰咸六二与艮六二皆象腓咸下体即艮也艮以三为主咸于二言腓三言随随二而动者也三为下卦之主不能自守而下随于二故往吝艮于二言腓又言随随三而止者也三列夤不得止之宜而二隂柔不能救其所随故其心不快虽然视咸之执其随者有间矣
　　九三艮其限列其夤厉薫心
　　限身上下之际即腰胯也夤膂也止于腓则不进而已九三过刚不中当限之处而艮其限则不得屈伸而上下判隔如列其夤矣危厉薫心不安之甚也通曰震所主在下初九下之最下者也九四虽亦震所主而溺于四柔之中有泥之象故不如初之吉艮所主在上上九上之最上者也九三虽亦艮所主然界乎四柔之中有限之象有列其夤之象故不如上之吉二曰其心不快三曰厉薫心盖寂然不动者心之体如之何可以徇物感而遂通者心之用如之何可以絶物二隂柔随三而不能拯之是徇物者也二本中正故其心犹以为不快三过刚确乎止而不能进退以至上下隔絶是絶物者也三不中惟见其危厉薫心而已
　　六四艮其身无咎
　　以阴居阴时止而止故为艮其身之象而占得无咎也　通曰艮二与三皆言心四心位也与咸九四同咸九四憧憧徃来以心之动言此不言心而言身兼动静言也身止则知心得其所止矣
　　六五艮其辅言有序悔亡
　　六五当辅之处故其象如此而其占悔亡也悔谓以阴居阳　通曰辅颊之两旁骨背后可得而见者咸言其靣故并见颊舌艮其背故止言辅初艮趾止其行也五艮辅止其言也能止其言者必能止其所行故悔亡
　　上九敦艮吉
　　以阳刚居止之极敦厚于止者也　通曰咸艮皆以身取象咸言人前艮言人背艮言腓咸亦言腓腓虽在后而前亦可见也咸言辅艮亦言辅辅虽在前而后亦可见也故咸得兼艮之腓而不得兼艮之限夤艮得兼咸之辅而不得兼咸之颊舌其取象可谓精矣上独不言象何防敦临敦复皆取坤土象艮山乃坤土而隆其上者也其厚也弥固故其象为敦其占曰吉凡上爻除井鼎外鲜有吉者惟艮之在上体者凡八而皆吉人可不自厚防厚于始可不厚于终防
　　【艮下巽上】
　　渐女归吉利贞
　　渐渐进也为卦止于下而巽于上为不遽进之义有女归之象焉又自二至五位皆得正故其占为女归吉而又戒以利贞也　通曰咸取女吉取者之占也渐女归吉嫁者之占也然皆以贞艮为主艮止也止而恱则其感也以正是为取女之吉止而巽则其进也以正是为女归之吉
　　初六鸿渐于干小子厉有言无咎
　　鸿之行有序而进有渐干水涯也始进于下未得所安而上复无应故其象如此而其占则为小子厉虽有言而于义则无咎也　通曰二至四互坎故初有水涯之象艮少男故有小子象或曰鸿之飞长在前而防在后防者惟恐失羣故危之而号呼长者必缓飞以俟之故为小子厉有言之象以占者则小子在下未可遽进而进鸿之幼者不若也
　　六二鸿渐于磐饮食衎衎吉
　　磐大石也渐逺于水进于干而益安矣衎衎和乐意六二柔顺中正进以其渐而上有九五之应故其象如此而占则吉也　通曰艮为石故有磐象互坎有饮食象鸿食则呼众饮食衎衎和鸣二柔顺而有应之象初始进于下未得所安二则自干进于磐未安者安矣初之小子厉有言危而伤也二饮食衎衎安且乐矣时使之然也在初则无应在二则柔顺中正而上有九五之应也
　　九三鸿渐于陆夫征不复妇孕不育凶利御寇
　　鸿水鸟陆非所安也九三过刚不中而无应故其象如此而其占夫征则不复妇孕则不育凶莫甚焉然以其过刚也故利御寇　通曰磐进于干陆又进于磐然则石之安平者鸿亦安焉陆则非鸿之所安也其占为夫征不复者三恱四之阴往不以正也妇孕不育者四从三之阳合不以正也其凶也宜矣爻因彖言女归之吉故又以此明为夫为妇之所以凶者以为戒也然以九三之刚而比六四之柔则为夫妇不正之象九三倘能以其刚而遏六四之柔则又自有御寇之象也或曰鸿羣不乱止则相保亦有御寇象
　　六四鸿渐于木或得其桷无咎
　　鸿不木栖桷平柯也或得平柯则可以安矣六四乗刚而顺巽故其象如此占者如之则无咎也　通曰巽为木而处艮山之上九三之前三以一阳画衡于下有桷之象鸿渐于此则愈髙矣鸿之掌不能握木木虽髙非鸿所安也然阴居阴得正如于木之中或得平柯而处之则亦安矣故无咎
　　九五鸿渐于陵妇三歳不孕终莫之胜吉
