<!-- { "loadSidebar": true } -->
　　帝乙归妹不如其娣之袂良也其位在中以贵行也以其有中德之贵而行故不尚饰　通曰本义于渐独释二与上之象于归妹独释初与五之象归妹渐之反渐之上以无应为髙尚之贤归妹之初以无应为贤正之娣渐之二为臣志不在于温饱即归妹之五为君德不在于饰本义谓二有恒久之德五有中德之贵提出两德字真足为女之说以动者戒矣士大夫之轻动当何如哉
　　上六无实承虚筐也
　　雷电皆至丰君子以折狱致刑
　　取其威照并行之象　通曰折狱象电之照致刑象雷之威威照并行象雷电皆至
　　虽旬无咎过旬灾也
　　戒占者不可求胜其配亦爻辞外意　通曰需九三致寇至而象曰敬慎不败也本义以为占外之占丰初九曰虽旬无咎而象曰过旬灾也本义以为爻辞外意盖旬则配而与之均过旬则胜而出其上处丰之下而有欲上人之心可乎哉
　　有孚发若信以发志也丰其沛不可大事也折其右肱终不可用也丰其蔀位不当也日中见斗幽不明也遇其夷主吉行也六五之吉有庆也
　　丰其屋天际翔也闚其户阒其无人自藏也
　　藏谓障蔽　通曰辞与明夷上六相似皆暗之极但彼之暗足以伤人卒至于自殒厥命此之暗秖自障蔽耳
　　山上有火旅君子以明慎用刑而不留狱
　　慎刑如山不留如火　通曰明如火慎如山不留狱如山不留火
　　旅琐琐志穷灾也得童仆贞终无尤也
　　旅焚其次亦以伤矣以旅与下其义丧也
　　以旅之时而与下之道如此义当丧也　通曰柔而得中旅之道也九三过刚不中而处下卦之上以旅之时而与下之道如此义当丧也上九过刚不中而居上卦之上以旅之时而在上之道如此义亦当丧也两象辞本相对说
　　旅于处未得位也得其资斧心未快也
　　终以誉命上逮也
　　上逮言其誉命闻于上也　通曰五君位在上者也象曰上逮而本义以其誉命闻于上者何防不以君位处五者人君无旅故也
　　以旅在上其义焚也丧牛于易终莫之闻也
　　随风巽君子以申命行事
　　随相继之义　通曰命风象申命随风象
　　进退志疑也利武人之贞志治也纷若之吉得中也频巽之吝志穷也田获三品有功也九五之吉位正中也巽在牀下上穷也丧其资斧正乎凶也
　　正乎凶言必凶　通曰程谓正乎疑辞凶也必辞本义以为必凶盖大壮之初曰其孚穷言必穷此曰正乎凶言必凶
　　丽泽兊君子以朋友讲习
　　两泽相丽互相滋益朋友讲习其象如此
　　和兊之吉行未疑也
　　居卦之初其恱也正未有所疑也　通曰四比三之阴有商兊之疑初刚正去三逺故未有疑
　　孚兊之吉信志也来兊之凶位不当也九四之喜有庆也
　　孚于剥位正当也
　　与履九五同　通曰否履兊中孚九五皆曰位正当而此独与履同何也否中孚九五位正当而能称其居履兊不能称其位者也兼履兊皆有厉之辞履五当君位而凡事决之以已见虽正且危兊五当君位而密比于小人不正之危又何如也
　　上六引兊未光也
　　风行水上涣先王以享于帝立庙
　　皆所以合其散　通曰享帝而与天神接立庙而与祖祢交皆聚已之精神以合其涣者也
　　初六之吉顺也涣奔其机得愿也涣其躬志在外也涣其羣元吉光大也王居无咎正位也涣其血逺害也泽上有水节君子以制数度议德行
　　通曰泽上有水水有所限而止也制数度所以定万用之限议德行所以严一身之限也
　　不出户庭知通塞也不出门庭凶失时极也
　　不节之嗟又谁咎也
　　此无咎与诸爻异言无所归咎也　通曰又谁咎也凡三见而其义有二同人初九又谁咎谁得而咎之也解与节六三又谁咎也咎自已致无所归咎于人也但解三爻辞未尝有无咎字故本义曰此无咎与诸爻异盖因爻辞言之诸卦爻辞言无咎者九十有九多补过之辞此非可以例论也
　　安节之亨承上道也甘节之吉居位中也苦节贞凶其道穷也
　　泽上有风中孚君子以议狱缓死
　　风感水受中孚之象议狱缓死中孚之意　通曰水不定不可受风必泽上有风然后成其风之孚见不定不可以折狱必议狱缓死然后可成其狱之孚或曰议狱兊象缓死巽象
　　初九虞吉志未变也其子和之中心愿也或鼓或罢位不当也马匹亡絶类上也有孚挛如位正当也翰音登于天何可长也
　　山上有雷小过君子以行过乎恭丧过乎哀用过乎俭山上有雷其声小过三者之过皆小者之过可过于小而不可过于大可以小过而不可甚过彖所谓可小事而宜下者也　通曰本义以为小者之过盖如不惧无闷是过于激烈过之大者此则过于收敛过之小者也又以为可过于小而不可过于大盖可过乎恭不可过乎傲可过乎哀不可过乎易可过乎俭不可过乎奢也又以为不可甚过盖恐其恭之甚则为足恭哀之甚则为丧明俭之甚则为豚肩不掩豆也
　　飞鸟以凶不可如何也
　　不及其君臣不可过也
　　所以不及君而还遇臣者以臣不可过故也　通曰小者有时不可过臣之于君不可过也本义发之君臣之大分严矣
　　从或戕之凶何如也
　　弗过遇之位不当也往厉必戒终不可长也
　　爻义未明此亦当阙　通曰程长作上声本义以为爻义未明者何可长也凡四皆上爻言之终不可长凡三讼言于初夬言于上其义甚明此独言于四故本义阙之
　　密云不雨已上也
　　已上太髙也　通曰二曰臣不可过五太髙则又言君不可过也
　　弗遇过之已亢也
　　水在火上既济君子以思患而豫防之
　　曵其轮义无咎也七日得以中道也三年克之惫也终日戒有所疑也东邻杀牛不如西邻之时也实受其福吉大来也濡其首厉何可久也
　　火在水上未济君子以慎辨物居方
　　水火异物各居其所故君子观象而审辨之　通曰水火异物故以之辨物水火各居其所故以之居方
　　濡其尾亦不知极也
　　极字未详考上下韵亦不叶或恐是敬字今且阙之
　　九二贞吉中以行正也
　　九居二本非正以中故得正也　通曰程子云正有不中中无不正此曰以中故得正易之大义也
　　未济征凶位不当也贞吉悔亡志行也
　　君子之光其晖吉也
　　晖者光之散也
　　饮酒濡首亦不知节也
　　通曰既济以中道离之中也未济中以行正坎之中也既济九五东邻杀牛不如西邻之时时即所谓中也未济上九不知节节即所谓中也尧之授舜只是一中字易三百八十四爻只是一时字易于小象之末曰中曰时易之大义畧可见矣末一句亦不知节也不知节者不知随时以处中也大易教人之意切矣

　　周易本义通释卷四
<经部,易类,周易本义通释>
　　钦定四库全书
　　周易本义通释卷五
　　元　胡炳文　撰
　　系辞上
　　系辞本谓文王周公所作之辞系于卦爻之下者即今经文此篇乃孔子所述系辞之也以其通论一经之大体凡例故无经可附而自分上下云通曰上下系各十二章始皆言易简终皆言易
　　在德行不在言辞示人学易之要深切矣
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　天地者阴阳形气之实体乾坤者易中纯阴纯阳之卦名也卑髙者天地万物上下之位贵贱者易中卦爻上下之位也动者阳之常静者阴之常刚柔者易中卦爻阴阳之称也方谓事情所向言事物善恶各以类分而吉凶者易中卦爻占决之辞也象者日月星辰之属形者山川动植之属变化者易中蓍策卦爻阴变为阳阳化为阴者也此言圣人作易因阴阳之实体为卦爻之法象庄周所谓易以道阴阳此之谓也　通曰朱子曰此非是因有天地而始定乾坤乃是观天地即见易也盖乾坤之卦未画观之天尊地卑乾坤之位已定矣贵贱之位未齐观天地万物之卑髙卦爻之贵贱已位矣易未有卦爻则未有刚柔之称也天地间阳者常动可见其为刚阴者常静可见其为柔矣易未有爻位则未有吉凶之辞也天地间事事物物善恶各以其类而分善者可知其为吉恶者可知其为凶也未有蓍卦固未见所谓阳变隂隂化阳也天成象地成形蓍卦之变化已于此乎见矣此一节言画前之易固如是也
　　是故刚柔相摩八卦相荡
　　此言易卦之变化也六十四卦之初刚柔两画而已两相摩而为四四相摩而为八八相荡而为六十四
　　鼓之以雷霆润之以风雨日月运行一寒一暑
　　此变化之成象者
　　乾道成男坤道成女
　　此变化之成形者此两节又明易之见于实体者与上文相发明也　通曰刚柔二爻相摩而为八卦八卦相荡而为六十四卦摩与荡即上文所谓变化也六十四卦之中自有雷霆风雨日月寒暑变化而成象者也卦之中自有男女变化而成形者也此一节画后之易又如此也大抵易之未画卦爻之变化在天地实体中及其既画天地万物之变化又在卦爻实体中本义两以实体言见在天地者即未画之易在易者即是已画之天地其体皆实而非虚也
　　干知大始坤作成物
　　知犹主也干主始物而坤作成之承上文男女而言乾坤之理盖凡物之属乎阴阳者莫不如此大扺阳先隂后阳施阴受阳之轻清未形而阴之重浊有迹也
　　干以易知坤以简能
　　干健而动即其所知便能始物而旡所难故为以易而知大始坤顺而静凡其所能皆从乎阳而不自作故为以简而能成物　通曰本义曰此承上文男女而言乾坤之理盖物凡阳皆属干之男凡阴皆属坤之女一阴一阳可相有而不可相无然其理则阳主于始物阴不过作成之尔阳主始物自然而然胡为是之易也健故也阴但从阳自能成物胡为是之简也顺故也上两节论阴阳之形体兼气与形而言也此论隂阳之性情因气与形而以理言也
　　易则易知简则易从易知则有亲易从则有功有亲则可久有功则可大可久则贤人之德可大则贤人之业人之所为如干之易则其心明白而人易知如坤之简则其事要约而人易从易知则与之同心者多故有亲易从则与之协力者众故有功有亲则一于内故可久有功则兼于外故可大徳谓得于已者业谓成于事者上言乾坤之德不同此言人法乾坤之道至此则可以为贤矣　通曰前三节见得天地间物物有乾坤此一节见得人心自具一乾坤人之心如干之易则明白易知同心者众故可一于内而为贤人之德人之行事如坤之简则要约易从协力者众故可兼于外而为贤人之业盖人之心本自明白正大本自与乾坤同体世人徃徃倾险使人不可近劳扰使人不可行故不可持久不可充拓卒自为小人之归殊可惜也本义曰此言人能法乾坤之道至此则可以为贤人矣盖为众人言也夫子不敢遽言圣人姑曰可久可大姑曰贤人之德业欲众人皆可至也
