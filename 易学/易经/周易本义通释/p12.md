<!-- { "loadSidebar": true } -->
　　六五隂柔不正居尊位而不能养人反赖上九之养故其象占如此　通曰二与四言颠颐者皆在初之上而反求养于初也五与二皆言拂经者二五相应经也今则二拂五而求养于初五拂二而求养于上也五独不言颐者由豫在九四故五独不言豫由颐在上九故五独不曰颐也然彼贞疾而此居贞吉彼在豫之时以柔乗刚此在颐之时以柔承刚也六二亦拂经而彼曰凶此曰吉何也曰下三爻动皆凶上三爻静皆吉故曰征凶动而凶也曰居贞吉静而吉也居贞吉犹洪范用静吉谓自养可也不可渉大川犹洪范用作凶谓欲以养人不可也艮为止有居之象
　　上九由颐厉吉利渉大川
　　六五赖上九之养以养人是物由上九以养也位髙任重故厉而吉阳刚在上故利渉川　通曰六五君也君不能养人而赖上九之养以养天下是上九者颐之由位髙任重虽危而吉五不可渉大川而上则利渉大川五柔而上刚也中虚有舟象故曰渉川
　　【巽下兊上】
　　大过栋桡利有攸往亨
　　大阳也四阳居中过盛故为大过上下二隂不胜其重故有栋桡之象又以四阳虽过而二五得中内巽外说有可行之道故利有攸往而得亨也　通曰上栋下宇取诸大壮壮四阳在二隂之下其本壮也今二隂在上下本末弱矣故有栋桡之象或曰既言栋桡又曰利有攸徃亨何也曰栋桡以卦象言也利徃而后亨是不可无大有为之才而天下亦无不可为之事也以占言也
　　初六借用白茅无咎
　　当大过之时以隂柔居巽下过于畏慎而无咎者也故其象占如此白茅物之洁者　通曰成卦以栋桡为象三四爻亦取栋象使六爻不出乎栋桡之一说则是付天下之事于不可为而复已是故圣人于初见其以柔乗众刚刚易缺折而柔以借之则可无伤如物错诸地可矣而必有以借之借之用茅可矣而必用白茅戒慎恐惧之过也故其占如此
　　九二枯杨生稊老夫得其女妻无不利
　　阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也　通曰巽为木兊为泽杨近泽之木故以取象枯杨大过象稊根也初在下象女妻九象老夫初柔在下象九二阳虽过而下比于阴如枯杨虽过于老稊荣于下则复生于上矣老夫而得女妻虽过以相与终能成生育之功无他以阳从阴过而不过生道也虽然女嫁士夫常也遇老夫过也自古君臣过以相与者多矣吁可叹也
　　九三栋桡凶
　　三四二爻居卦之中栋之象也九三以刚居刚不胜其重故象桡而占凶　通曰屋以栋为中三视四则在下栋桡于下之象四在上栋隆于上之象然三之桡有二以刚居刚过刚则折一也应上之柔柔不能辅二也所以凶
　　九四栋隆吉有它吝
　　以阳居阴过而不过故其象隆而占吉然下应初六以柔济之则过于柔矣故又戒以有他则吝也　通曰九四栋隆亦有二义刚而能柔一也三应上是救其末四应初是救其本上六以柔居柔为隂之极初六以柔居刚犹可不桡乎下二也盖惟其柔而居刚故二比之则如稊之复生于下四应之则如栋之不桡乎下也有他吝王弼以来多以他为初愚案易中未有以正应为他者子夏曰非应故称他夫子释爻于三之应上则曰不可以有辅言上为末不可辅栋之桡也四之应初则曰不桡乎下也下不桡则上隆矣四不应初而有他则吝尔况大过上下体易则为中孚本义以中孚之初有他为不应四也则大过之四有他谓不应初可也是说也惟郑翼知之未敢必以为然安得从先师而质之防
　　九五枯杨生华老妇得其士夫无咎无誉
　　九五阳过之极又比过极之隂故其象占皆与二反通曰枯杨而稊可以复生枯杨而华速其死也老
　　夫得其女妻犹可生育士夫而有老妇无复生道矣故反称老妇得其士夫谓上六也隂柔过极得阳不为无益云无咎者隂欲得阳非阳之咎也然亦非美矣
　　上六过渉灭顶凶无咎
　　处过极之地才弱不足以济然于义为无咎矣盖杀身成仁之事故其象占如此　通曰初六借用白茅过于畏慎者也故无咎上六过渉灭顶过于决裂者也故其事虽凶于义亦无咎然亦惟其时而已初者事之端能慎其端以往可无失上者事之极极则不可以有为矣故本义以杀身成仁之事当之
　　【坎下坎上】
　　习坎有孚维心亨行有尚
　　习重习也坎险陷也其象为水阳陷隂中外虚而中实也此卦上下皆坎是为重险中实为有孚心亨之象以是而行必有功矣故其占如此　通曰六子卦皆重此独加一习字或以为序卦适居六子之先坎言重他可知矣或以为人之两肾象之蛇方曰北曰朔而太配罔与防皆有重义他卦亨字本义例以为占惟此则曰中实为有孚心亨之象盖他卦言占事之亨也此言象心之亨也阳实有孚之象阳明在内心亨之象心有主则实此心见得事理实是如此心既通透由是断然行之而无疑不然此心防有不通即是险阻即不可行矣故本义以亨为象有尚为占也
　　初六习坎入于坎窞凶
　　以隂柔居重险之下其陷益深故其象占如此　通曰初六六三皆以隂居坎下水性本下而又居下坎体本陷而又居陷中之陷故皆入于坎窞初又下卦之下也其占之凶固宜
　　九二坎有险求小得
　　处重险之中未能自出故为有险之象然刚而得中故其占可以求小得也　通曰初在重险之下其占曰凶三在重险之间其占曰勿用二之占乃曰求小得何也刚得中故也豫九四互坎而曰大有得坎九二刚中而仅小得何也豫之刚动乎坤顺之上故不求而所得者大坎之刚陷于坎险之中故虽求之而所得者小
　　六三来之坎坎险且枕入于坎窞勿用
　　以隂柔不中正而履重险之间来徃皆险前险而后枕其陷益深不可用也故其象占如此枕倚着未安之意　通曰干九三在两干之间故曰干干坎六三在两坎之间故曰坎坎来而下固坎之而上亦坎也本义曰前险而后枕枕有两意谓下卦为前险而六三枕之可也谓六三处前险而四又枕之亦可也初与三皆曰入于坎窞彼凶此但勿用彼之入未能出此之入将可出也
　　六四樽酒簋贰用缶纳约自牖终无咎
　　晁氏云先儒读樽酒簋为一句贰用缶为一句今从之贰益之也周礼大祭三贰弟子职左执虚豆右执梜匕周旋而贰是也五居尊位六四近之在险之时刚柔相济故有但用薄礼益以诚心进结自牖之象牖非所由之正而室之所以受明也始虽艰阻终得无咎故其占如此　通曰学易不可不知时损之后必益故二簋用有时坎之上又坎故一簋贰用缶本义曰贰用缶为益以诚心之象盖缶之器质有诚实象酒簋之礼至薄当坎之时不得已而用之非益之以诚不可也纳约不自户而自牖亦坎之时不得已也自牖象坎险之时不可直致犹遇主于巷象睽乖之时不可直行也其占曰终无咎始犹艰难也
　　九五坎不盈祗既平无咎
　　九五虽在坎中然以刚阳中正居尊位而时亦将出矣故其象占如此　通曰坎不盈犹有险也既平则无险矣二处重险之中五将出重险之外所以二有险不如五既平也
　　上六系用徽纆寘于丛三歳不得凶
　　以隂柔居险极故其象占如此　通曰系之徽纆而又寘于丛重险象三歳亦复不得出以隂柔处坎险之极故也
　　【离下离上】
　　离利贞亨畜牝牛吉
　　离丽也隂丽于阳其象为火体隂而用阳也物之所丽贵乎得正牝牛柔顺之物也故占者能正则亨而畜牝牛则吉也　通曰本义于坎曰中实而外虚则知离中虚而外实于离曰体隂而用阳则知坎体阳而用隂互见也夫丽则易至于不正丽而正则亨矣必畜牝牛而乃吉何也坎之明在内以刚健而行之于外离之明在外当柔顺以养之于中也况坎水润下愈下则陷故以行为尚离火炎上愈上则焚矣故以止为吉
　　初九履错然敬之无咎
　　以刚居下而处明体志欲上进故有履错然之象敬之则无咎矣戒占者宜如是也　通曰物相杂故曰文初以刚居下而明体志欲上进必与上接接则刚柔相杂而文生焉二方相接成文敬之可无咎本义以为戒辞者杂则易流于不敬故也况需上六柔顺故于下之三阳能敬之离初九刚躁于二之一阴未能敬之也故以为戒
　　六二黄离元吉
　　黄中色柔丽乎中而得其正故其象占如此　通曰离六二以黄离言者离之二自坤来也二与五皆自坤来而五不以黄离言者坤五爻皆臣道故于五曰黄裳元吉离五君二臣故于二曰黄离元吉况离性炎上上之中又不如下之中为元吉也
　　九三日昃之离不鼓缶而歌则大耊之嗟凶
　　重离之间前明将尽故有日昃之象不安常以自乐则不能自处而凶矣戒古者当如是也　通曰日昃昼而将夜也昼之必夜生之必死皆常道也缶常用之器不鼓缶而歌是不安常以自乐也不安其常则不能自处而以大耊为嗟矣嗟者歌之反故凶
　　九四突如其来如焚如死如弃如
　　后明将继之时而九四以刚迫之故其象如此　通曰离以二五为主本义所谓前明后明者指二与五也三近二则前明将尽四近五则后明将继突如其来四迫五也坎三离四正上下之交故两卦于此深致意焉坎性下三在下卦之上故曰来来而下也离性上四在上卦之下故曰突如其来来而上也水本下又来而之下入于坎窞而后已火本上又来而之上焚如死如弃如而后已然坎之三有枕象三枕下之险而四又下枕三故三之入也愈深离之四有突象四既上突而迫乎五三亦上突而迫乎四故四之焚也愈甚
　　六五出涕沱若戚嗟若吉
　　以隂居尊柔丽乎中然不得其正而迫于上下之阳故忧惧如此然后得吉戒占者冝如是也　通曰坎中有离自牖离虚明之象也离中有坎沱若坎水象也戚嗟若坎心忧象九三大耊之嗟以死生为忧者也不当忧而忧故凶六五戚嗟若居君位而能忧者也忧所当忧故吉
　　上九王用出征有嘉折首获匪其丑无咎
　　刚明及逺威震而刑不滥无咎之道也故其象占如此　通曰坎为法律故上六言用刑离为戈兵故上九言用兵兼坎水内明外暗上六暗于外者也必陷于刑离火内暗外明上九明于外者也可用行兵本义曰刚明及逺威震而刑不滥盖刚逺则威震故曰折首明逺则刑不滥故曰获匪其丑震而或滥有嘉矣不无咎也






　　周易本义通释卷一
<经部,易类,周易本义通释>
　　钦定四库全书
　　周易本义通释卷二
　　元　胡炳文　撰
　　周易下经
　　【艮下兊上】
　　咸亨利贞取女吉
