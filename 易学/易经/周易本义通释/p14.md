<!-- { "loadSidebar": true } -->
　　以刚阳居卦外下无系应遯之逺而处之裕者也故其象占如此肥者寛裕自得之意也　通曰三且遯且系依违牵制非遯而亨者也遯而亨其惟干之三爻乎干为天与山絶逺故皆得意于遯非特刚健之力亦其界限素严故能飘然逺逝而无碍上以阳居卦外尤其寛裕自得者三与二非应而系故疾愈惫上与二隂无应无系故肥肥者疾惫之反也
　　【干下震上】
　　大壮利贞
　　大谓阳也四阳盛长故为大壮二月之卦也阳壮则占者吉亨不假言但利在正固而已　通曰三画卦初为少二为壮三为究六画初二为少三四为壮泰不言者隂阳敌也必四阳上升而震动于外乃谓之壮如大畜大过皆四阳故谓之大复临泰阳长于内皆言亨大壮阳自内而达于外亨不待言利贞者自一阳至于四阳刚动而进正也亦不可以刚动而进遂失其正也观四阴不取小者之壮而以二阳在上为观大壮则以四阳为大者之壮而犹恐大者或失其正小者得以乗之也戒以利贞其拳拳君子之意可知
　　初九壮于趾征凶有孚
　　趾在下而进动之物也刚阳处下而当壮时壮于进者也故有此象居下而壮于进其凶必矣故其占又如此　通曰贲初亦以趾取象本义曰刚德明体自贲于下此则不取其刚德健体何也曰惟其时而已贲饰也贲之时而在下自饰其所以行可也壮之时而在下欲进而必行不可也易有变例壮初与三以阳居阳正也而曰凶曰厉当刚壮之时不可过于刚况刚居下而欲壮于进不特曰凶而曰有孚言其凶之可必也
　　九二贞吉
　　以阳居阴已不得其正矣然所处得中则犹可因以不失其正故戒占者使因中以求正然后可以得吉也　通曰易春秋美恶不嫌同辞九二因中而得正曰贞吉许之也九四不中不正曰贞吉戒之也
　　九三小人用壮君子用罔贞厉羝羊触藩羸其角过刚不中当壮之时是小人用壮而君子则用罔也罔无也视有如无君子之过于勇者也如此则虽正亦危矣羝羊刚壮喜触之物藩篱也羸困也贞厉之占其象如此　通曰大壮九三即遯九四两爻皆分君子小人在遯者其辞平在大壮者其辞危危九三之过刚也刚壮之时又过于刚小人用之为壮不足责君子用之蔑视天下之事虽正亦危矣三过刚而上遇四之刚故有羝羊触藩羸其角之象爻皆用象以为占此则因上文以贞厉为占又因以取贞厉之象
　　九四贞吉悔亡藩决不羸壮于大舆之輹
　　贞吉悔亡与咸九四同占藩决不羸承上文而言也决开也三前有四犹有藩焉四前二阴则藩决矣壮于大舆之輹亦可进之象也以阳居阴不极其刚故其象如此　通曰干九二既言见龙所以九四或跃在渊不必言龙此则上文言羊故藩决不羸不复言羊本义曰贞吉悔亡与咸九四同占皆因占以设戒之辞但在咸之四以阳居隂不得其正故有憧憧徃来之戒在壮之时以阳居隂又为不极其刚故有藩决不羸之喜大畜九二在三阳之中为六五所止故舆说輹大壮九四在三阳之上六五不能止故壮于大舆之輹
　　六五丧羊于易无悔
　　卦体似兊有羊象焉外柔而内刚者也独六五以柔居中不能抵触虽失其壮然亦无所悔矣故其象如此而其占亦与咸九五同易容易之易言忽然不觉其亡也或作疆埸之埸亦通汉食货志埸作易　通曰诸家多以丧羊为下四阳本义独以为五五互兊自有羊象观四隂有剥阳之势至于四则曰观国之光观五也壮四阳有决隂之势至于四则曰大舆之輹载五也凡若是者尊君也丧羊于易又若人君自亡其刚而不与众阳较然亦尊君也旅上九丧牛于易牛性顺上九以刚居极不觉失其所谓顺此曰丧羊于易羊性刚六五以柔居中不觉失其所谓刚自失其壮故爻独不言壮无悔与咸九五同亦非深许之辞
　　上六羝羊触藩不能退不能遂无攸利艰则吉
　　壮终动极故触藩而不能退然其质本柔故又不能遂其进也其象如此其占可知然犹幸其不刚故能艰以处则尚可以得吉也　通曰或问五上皆隂五丧羊上又羝羊触藩何也曰五丧羊専指一爻而言上羝羊合一卦而言盖至于上则壮终动极故与下卦之终同象上之壮已极不能退六之质本柔不能遂然三羸角上艰则吉者三过刚必至于自困上不刚故可勉之以艰也兼壮终有变之义
　　【坤下离上】
　　晋康侯用锡马蕃庶昼日三接
　　晋进也康侯安国之侯也锡马蕃庶昼日三接言多受大赐而显被亲礼也盖其为卦上离下坤有日出地上之象顺而丽乎大明之德又其变自观而来为六四之柔进而上行以至于五占者有是三者则亦当有是宠也　通曰彖言侯者三屯豫建侯震也晋康侯坤也坤有土有民有安之象锡马蕃庶坤为牝马为众之象昼日三接离为日为中虚之象或曰马与昼日离午象蕃庶三接坤为众为文之象离配卦十有六象最美者莫如晋大有大有明在天上其明最盛晋明出地上其明方新有进义明君在上下以柔顺进而承之所谓康侯也康侯者治安之侯非以功侯也下之务进者易生事以徼宠今多受大赐而显被亲礼者惟治安之侯其所以为大明之时乎
　　初六晋如摧如贞吉罔孚裕无咎
　　以隂居下应不中正有欲进见摧之象占者如是而能守贞则吉设不为人所信亦当处以寛裕则无咎也　通曰欲进而退六象上互艮有欲进而止之之象凡始进必资荐引四应不中正乃若相摧抑者进之初人多有未信者然摧如在彼而吾不可以不正罔孚在人而吾不可以不裕初以隂居阳非正才柔志刚不足于裕贞与裕皆戒辞也
　　六二晋如愁如贞吉受兹介福于其王母
　　六二中正上无应援故欲进而愁占者如是而能守贞则吉而受福于王母也王母指六五盖享先妣之吉占而凡以阴居尊者皆其类也　通曰愁二隂柔无应之象前互坎坎为加忧王母六五阴而居尊之象周礼有享皇妣之礼故本义以为享先妣之吉占小过六二曰遇其妣彼言祖妣即此言王母也二柔中正五虽不应而同德彖蕃马三接即爻所谓介福彖言锡爻言受互文也凡进退皆不可以自必初有应宜可进也而有欲进见摧之象二无应若可愁也而有受福王母之占圣人皆戒之曰贞吉盖不以应之有无为吉凶而惟以不失在我之正者为吉也
　　六三众允悔亡
　　三不中正宜有悔者以其与下二阴皆欲上进是以为众所信而悔亡也　通曰众坤象坤顺之极故有允象三居下卦之上为众隂之长正康侯之位也初罔孚众未允也二愁如犹有悔也三居顺之极而众皆相信可以进而受三接之宠矣未信而进其悔在后众允而进其悔乃亡
　　九四晋如鼫鼠贞厉
　　不中不正以窃髙位贪而畏人盖危道也故为鼫鼠之象占者如是虽正亦危　通曰鼫鼠贪而畏人九四爻刚位柔之象解之隂居阳者象狐晋以阳居隂者象鼠九家易坎为狐解自初至五互重坎上下三阴故称三狐艮为鼠晋互体艮艮一阳在上故称鼫鼠狐性疑解当去其疑鼠性贪晋当去其贪取象各有攸当况晋昼也鼠以昼伏非能以昼进者九四不中不正以窃髙位又畏大明之君而不敢进故有此象其占曰贞厉虽正亦危况不中正乎
　　六五悔亡失得勿恤往吉无不利
　　以隂居阳宜有悔矣以大明在上而下皆顺从故占者得之则其悔亡又一切去其计功谋利之心则往吉而无不利也然亦必有其德乃应其占耳　通曰不正故悔中故悔亡大明在上下皆顺从非特悔亡其往也宜吉无不利矣复戒之以失得勿恤何也彖惟升言勿恤丰言勿忧爻则泰九三家人九五萃初六皆言勿恤事有不必忧者勿恤寛之之辞也有不当忧者勿恤戒之之辞也晋六五曰失得勿恤戒辞明矣盖当晋之时易有患得患失之心六五处大明之中而才柔又易有失得之累本义以为一切去其计功谋利之心者大明在上用其明于所当为不当用其明于计功谋利之私也不然则明反为累矣或曰失得云者他卦以隂阳相应晋独取顺而丽明三隂皆进而顺从于五为得九四以阳抑众阴之进于五为失
　　上九晋其角维用伐邑厉吉无咎贞吝
　　角刚而居上上九刚进之极有其象矣占者得之而以伐其私邑则虽危而吉且无咎然以极刚治小邑虽得其正亦可吝矣　通曰上九刚进之极而以伐私邑虽危而吉且无咎许之也然以刚进之极仅能伐其小邑虽正亦可吝鄙之也本义曰私邑又曰小邑何也谦六五言伐不言邑其伐也公晋上九伐其内地之邑则为私矣既济九三伐鬼方其伐也大晋上九仅能伐其私邑则为小矣
　　【离下坤上】
　　明夷利艰贞
　　夷伤也为卦下离上坤日入地中明而见伤之象故为明夷又其上六为暗之主六五近之故占者利于艰难以守正而自晦其明也　通曰以二体则离明也伤之者坤以六爻则初至五皆明也伤之者上上为暗主而五近之故本义从彖以利艰贞为五彖辞多言利贞惟坤利牝马之贞同人利君子贞家人利女贞明夷则曰利艰贞艰贞在诸爻中惟噬嗑九四大畜九三言之未有一卦全体以为义者盖明夷之时艰难之时也贞一也与处平常之时异矣彼方欲晦我之明艰难以守正而自晦其明也
　　初九明夷于飞垂其翼君子于行三日不食有攸往主人有言
　　飞而垂翼见伤之象占者行而不食所如不合时义当然不得而避也　通曰飞离鸟象象为飞占为行为往象为垂其翼占为不食有言飞而垂翼物之伤也行而不食所如不合君子之伤也君子此时惟有安于义命而已蔡氏谓初二爻文王象愚意于行不食伯夷避纣之象
　　六二明夷夷于左股用拯马壮吉
　　伤而未切救之速则免矣故其象占如此　通曰明夷取手足心腹为象初二为股三四为腹五上为首初三右也故二四为左左弱而右强右阳而左阴也丰与明夷下体离皆以上六一爻为暗主丰九三与上为应故折其右肱伤之切而不可用也明夷六二去上最逺故夷于左股伤之未切犹可用也用拯马壮吉涣初六亦言之本义以为初柔非济涣之才取九二之刚为马明夷六二亦柔也诸家多取九三之刚为马而本义但曰救之速则可免也涣下坎主九二初欲救涣之速非假二之刚健中正不可明夷下离主六二二文明中正救伤之速有不必假于三者或曰六二顺以则文王象或以马壮为牝
　　九三明夷于南狩得其大首不可疾贞
　　以刚居刚又在明体之上而屈于至闇之下正与上六暗主为应故有向明除害得其首恶之象然不可以亟也故有不可疾贞之戒成汤起于夏台文王兴于羑里正合此爻之义而小事亦有然者　通曰本义曰下三爻明在暗外故随其逺近髙下而处之不同初无位可去则去之宜蚤二在位可救则救之宜速若九三至明之极与上至闇之极者为应其暗不可复救矣故有向明除害得其首恶之象然二之救难可速也三之除害不可速也故又有不可疾贞之戒武王须暇五年其得此欤本义且曰小事亦有然者其示戒之意尤深矣
　　六四入于左腹获明夷之心于出门庭
