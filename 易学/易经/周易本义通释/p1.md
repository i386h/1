<!-- { "loadSidebar": true } -->
　　钦定四库全书　　　　经部一
　　周易本义通释　　　　易类
　　提要
　　【臣】等谨案周易本义通释十二卷元胡炳文撰炳文字仲虎婺源人新安文献志以为笃志朱子之学者也羲文先后天之易邵子于先天明其画程子于后天演其辞然邵程同时并地其説絶不相谋自朱子比而合之理数始备炳文复取朱子之书折衷是正参以诸家易解以互相发明初名精义后病其繁冗删而约之改名通释説者谓非本义无以见易非通释亦无以尽本义之防主一先生之言以尽废诸家虽未免于太狭然宋儒説易其途至襍言数者或失之巧言理者或失之凿求其平正通达显有门径可循者终以朱子为得中则炳文羽翼之功亦未可没矣乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　周易本义通释例
　　一先是集诸家易解名曰精义然未免失之太繁窃惟学有统一易至程朱明且备矣本义于程又能足其所未圎白其所未莹贯其所未一于是一以本义为主而谓之通释
　　一通释之于本义依朱子集注例盖集诸家之注为之也精义中取有合于本义者或一字或一句或一段或用其意不用其辞以故不可出诸家名氏已见附其中亦不表以愚谓
　　一通释之名从勉斋黄氏例
　　一观朱子语録本义有未改正者今通释辄从朱子之志云

　　钦定四库全书
　　周易本义通释卷一
　　元　胡炳文　撰
　　周易上经
　　周代名也易书名也其卦本伏羲所画有交易变易之义故谓之易其辞则文王周公所繋故系之周以其简袠重大故分为上下两篇经则伏羲之画文王周公之辞也并孔子所作之十篇凡十二篇中闲颇为诸儒所乱近世晁氏始正其失而未能尽合古文吕氏又更定着为经二卷传十卷乃复孔氏之旧云　通曰解易者或以周字为普徧之义或以卦为文王所重必子朱子本义出然后其说始定盖周礼三易夏曰连山商曰归藏文王之易命之曰周以别夏商也故本义断然以周为代名三易经卦皆八其别皆六十四况禹谟已曰筮而箕子洪范曰贞曰悔则卦有内外久矣故本义以六十四卦为伏羲所重而其辞则文王周公所繋又上下经之分以文王周公之辞则简袠重大不容不分为两篇以伏羲所画则易有交易变易之义交者隂阳之对待变者隂阳之流行经之分为两也皆自然而然合三百八十四爻观之上下经多少不齐在上经者冝阳多于阴今阳爻八十六隂爻九十四而隂之多于阳者八在下经者宜隂多于阳今隂爻九十八阳爻百有六而阳之多于阴者亦八以反对推之上下经各十八卦各一百八爻可谓齐矣在上经者阳爻五十二阴爻五十六而阴之多于阳者四在下经者阴爻五十二阳爻五十六而阳之多于阴者亦四或四或八互为多少自然有阴阳相交之象焉上经首乾坤气化之始也乾坤而后十卦隂阳各三十画然后为泰为否而天地之交不交者可见矣下经首咸恒形化之始也咸恒而后十卦隂阳亦各三十画然后为损为益而少男少女长男长女之交不交可见矣至若上经终坎离乾坤中爻之交下经终济未济又坎离中男中女之交不交也程曰易变易也本义曰易有交易变易之义先交而后变本义之防深矣防
　　【干下干上】
　　干
　　六画者伏羲所画之卦也一者竒也阳之数也干者健也阳之性也本注干字三画卦之名也下者内卦也上者外卦也经文干字六画卦之名也伏羲仰观俯察见隂阳有竒耦之数故画一竒以象阳画一耦以象隂见一隂一阳有各生一隂一阳之象故自下而上再倍而三以成八卦见阳之性健而其成形之大者为天故三竒之卦名之曰干而拟之于天也三画已具八卦已成则又三倍其画以成六画而于八卦之上各加八卦以成六十四卦此卦六画皆竒上下皆干则阳之纯而健之至也故干之名天之象皆不易焉　通曰此伏羲画卦而文王以列之卦序之首者也夏连山首艮商归藏首坤文王之易首干易为明大分而作也观先天横圗干居一圎圗干居前羲易固已如此矣本义曰一竒也阳之数也从象上说干健也阳之性也从理上说程子云至微者理至著者象朱子又即数与性发明之当伏羲时有乾卦画未有元亨利贞卦辞想占得乾卦者即干六画之象已自知有元亨利贞之理矣
　　元亨利贞
　　文王所系之辞以断一卦之吉凶所谓彖辞者也元大也亨通也利冝也贞正而固也文王以为乾道大通而至正故于筮得此卦而六爻皆不变者言其占当得大通而必利在正固然后可以保其终也此圣人所以作易教人卜筮而可以开物成务之精意余卦仿此　通曰元亨利贞诸家便分作四德解惟本义谓乾道大通而至正故筮得此卦而六爻皆不变者其占当得大通而必利在正固而后可以保其终愚案啓蒙非特六爻不变者占此干三爻变或他卦三爻变之干者亦兼以此占大通而至正天理之本然大通而必利在于正固人事之当然也干为易第一卦占得之者事虽大通而非正固尚不能保其终况他卦乎故易六十四卦彖辞三十四卦言贞然则不贞者固不可以占也此圣人教人卜筮而可以开物成务之精意至夫子彖始以此四字分而二之如周子所谓元亨诚之通利贞诚之复夫子彖意也文言始分而四之程子所谓元者万物之始亨者万物之通利者万物之遂贞者万物之成夫子文言意也
　　初九濳龙勿用
　　初九者卦下阳爻之名凡画卦者自下而上故以下爻为初阳数九为老七为少老变而少不变故谓阳爻为九濳龙勿用周公所系之辞以断一爻之吉凶所谓爻辞者也濳藏也龙阳物也初阳在下未可施用故其象为濳龙其占曰勿用凡遇干而此爻变者当观此象而玩其占也余爻仿此　通曰初二三四五上位之隂阳九六爻之阴阳未有六画为爻先有六虚为位位虚而爻实之也初上先位而后爻自二至五先爻而后位互文也时言初则有终位言上则有下数言二三四五则有一六互见也濳初象龙阳物而灵变不测干九象初阳在下未可施用于物则为濳龙之象于人则为勿用之占易之为道辞变象占四者而已就此爻观之九为变濳龙为象勿用为占初九潜龙勿用为象占之辞余仿此　干初象濳龙护微阳也坤初象履霜防微阴也于阳之微则恐其或用勿也者禁之之辞也于阴之微则虑其必盛至也者危之之辞也
　　九二见龙在田利见大人
　　二谓自下而上第二爻也后仿此九二刚健中正出潜离隠泽及于物物所利见故其象为见龙在田其占为利见大人九二虽未得位而大人之德已着常人不足以当之故值此爻之变者但为利见此人而已盖亦谓在下之大人也此以爻与占者相为主宾自为一例若有见龙之德则为利见九五在上之大人矣　通曰龙九象见而在田二象以六画言则初二地位二地位故象田以三画言则二与五本人位故九二九五象大人九二方出潜而犹未大显是有大人之德未有大人之位者也本义谓常人不足以当之盖如初九潜龙之象凡占者皆可当之象占之正例也如九二见龙是象利见大人是占则以象为主占为客变例也
　　九三君子终日干干夕惕若厉旡咎
　　九阳爻三阳位重刚不中居下之上乃危地也然性体刚健有能干干厉之象故其占如此君子指占者而言言能忧惧如是则虽处危地而旡咎也　通曰初二地位故二曰在田五上天位故五曰在天三四人位故三不称龙而称君子下干终而上干继之故曰干干本义释干曰干健也阳之性也此释干干亦曰性体刚健盖健者干之性龙不过干之象九三不言象而言性盖性体刚健自有能干干夕之象也六爻惟三四言旡咎以人位故也为人而顷刻不知忧惧动辄有过干干夕庶乎可以免过云尔
　　九四或跃在渊旡咎
　　或者疑而未定之辞跃者旡所縁而絶于地特未飞耳渊者上空下洞深昧不测之所龙之在是若下于田或跃而起则向乎天矣九阳四阴居上之下改革之际进退未定之时也故其象如此其占能随时进退则旡咎也　通曰跃九阳动象渊四隂虚象见而在田犹未离乎地跃则旡所縁而絶于地五天位四位柔而与之相接如渊上空下洞深昩不测而与天接或跃而起则向乎天矣其位上下之交其时进退未定之际跃以或言审于进也渊以在言安于退也
　　九五飞龙在天利见大人
　　刚健中正以居尊位如以圣人之德居圣人之位故其象如此而占法与九二同特所利见者在上之大人耳若有其位则为利见九二在下之大人也　通曰龙九象飞而在天五象本义于二五皆曰刚健中正九五以天德居天位刚健而纯中正而粹者也文言曰刚健中正纯粹精也其九五之谓欤云行雨施天下平也则飞龙在天之事矣在田已云行在天乃雨施
　　上九亢龙有悔
　　上者最上一爻之名亢者过于上而不能下之意也阳极于上动必有悔故其象占如此　通曰亢上象龙九象本义谓亢者过于上而不能下盖至于亢虽欲下而不能矣安得旡悔惟圣人知进退存亡而不失正故不至于悔　凡卦爻有占旡象象在占中有象旡占占在象中如干初二五上分象与占九三终日干干夕若疑皆占辞也而曰终日曰夕象在其中九四或跃在渊似若専言象也而曰或曰在占在其内若其辞则有不同者勿用禁之之辞利见幸之之辞旡咎谓如此而后旡咎勉之之辞有悔忧之之辞观干一卦大槩可见矣且卦以内为贞外为悔干上九外卦之终曰有悔坤六三内卦之终曰可贞贞悔二字岂非发诸卦之凡例欤
　　用九见羣龙旡首吉
　　用九言凡筮得阳爻者皆用九而不用七盖诸卦百九十二阳爻之通例也以此卦纯阳而居首故于此发之而圣人因系之辞使遇此卦而六爻皆变者即此占之盖六阳皆变刚而能柔吉之道也故为羣龙旡首之象而其占为如是则吉也春秋曰干之坤曰见羣龙旡首吉盖即纯坤卦辞牝马之贞先迷后得东北丧朋之意　通曰卦主乎用故先干而不先坤艮动者为主也爻主乎用故用九六而不用七八变者为主也义例有三易用九六不用七八一也凡用九不可为首凡用六必永贞二也占得干六爻俱变则用旡首之占坤六爻俱变则用永贞之占三也前二説一爻变也后一説六爻皆变也凡阳爻变而为隂皆以刚而能柔为吉之道也羣龙谓之见以知言利永贞以行言干主知而坤主行也要之占固不用七八然有六爻俱不变者有六爻中一爻二爻不变者亦未尝不用七八但遇七八常多九六常少多则以少为主故常用九六易变易也以变为主故三百八十四爻皆用九六
　　【坤下坤上】
　　坤元亨利牝马之贞君子有攸往先迷后得主利西南得朋东北丧朋安贞吉
