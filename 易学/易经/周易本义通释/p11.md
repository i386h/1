<!-- { "loadSidebar": true } -->
　　上六迷复凶有灾眚用行师终有大败以其国君凶至于十年不克征
　　以阴柔居复终终迷不复之象凶之道也故其占如此以犹及也　通曰坤体而居上体之上先迷者也迷不特凶又有天灾有人眚用行师终有大败及其国君亦凶至于十年终不能行爻之凶未有如此之甚者爻之辞未有如此之烦而不杀者甚言迷复之不可也迷复与不逺复相反初不逺而复迷则逺而不复敦复与频复相反敦无转易频则屡易独复与休复相似休则比初独则应初也十年不克征亦七日来复之反干无十坤无七隂数极于六而七则又为干之始阳数极于九而十则自为坤之终故凡言十年者坤终之象也屯十年乃字颐十年勿用皆互坤
　　【震下干上】
　　无妄元亨利贞其匪正有眚不利有攸徃
　　无妄实理自然之谓史记作无望谓无所期望而有得焉者其义亦通为卦自讼而变九自二来而居于初又为震主动而不妄者也故为无妄又二体震动而干健九五刚中而应六二故其占大亨而利于正若其不正则有眚而不利有所往也　通曰朱子解中庸诚字以为真实无妄之谓此解无妄则以为实理自然之谓自然二字已兼无所期望之意矣其占元亨而必利于贞者无妄诚也正而固诚之者也不正则妄矣占辞曰贞曰匪正曰利曰不利其辞一正一反圣人示戒深矣防爻辞与卦辞同初九九五六二正也故初九曰往吉六二曰利有攸往九五曰有喜六三上九不正也故曰灾眚九四亦不正故戒以固守则无咎
　　初九无妄往吉
　　以刚在内诚之主也如是而徃其吉可知故其象占如此　通曰释彖曰刚自外来而为主于内本义于此曰以刚在内诚之主也主字最有力盖妄者诚之反也诚之主如此妄自然无矣如此而徃其吉固宜或曰此占辞也本义以为象者何也曰初九刚主于内诚之主之象也
　　六二不耕获不菑畬则利有攸徃
　　柔顺中正因时顺理而无私意期望之心故有不耕获不菑畬之象言其无所为于前无所冀于后也占者如是则利有所徃矣　通曰耕获者种而敛之也菑畬者垦而熟之也诸家以为不耕而获不菑而畬是从外添一而字惟本义以为一歳之田始于耕终于获三歳之田始于菑终于畬不耕获不菑畬六二柔顺中正终始无所作为之象而必曰因时顺理者理本自然无所作为亦有时可如此不烦作为者六二柔顺之至因其时顺其理自始至终絶无计功谋利之心无所望而有得焉者也故其占曰利有攸往或曰利有攸徃则冝于有为矣而以为无所作为者何也曰惟其因时顺理而不自作为此其所以可有为也
　　六三无妄之灾或繋之牛行人之得邑人之灾
　　卦之六爻皆无妄者也六三处不得正故遇其占者无故而有灾如行人牵牛以去而居者反遭诘捕之扰也　通曰匪正有眚人自为之也无妄之灾天实为之也六爻皆无妄三之时则无妄而有灾者也六二得位而有无妄之福时也六三失位而有无妄之祸亦时也行人牵牛以去而居者反受诘捕之扰其灾出于意料之外杂卦曰无妄灾也其此之谓欤三居内邑人也四居外行人也三以柔居刚则失其顺失牛者也四以刚居柔则得其顺得牛者也失非其所当失得非其所当得皆不正矣因行人之得致邑人之灾非邑人所自为也
　　九四可贞无咎
　　阳刚干体下无应与可固守而无咎不可以有为之占也　通曰贞正而固也曰利贞则训正字而兼固字之义曰可贞则专训固字而无正字之义不可不辨九四阳刚干体下无应与仅可贞固守之而其占不可有为不如初之吉亦不至如上之凶仅得无咎而已
　　九五无妄之疾勿药有喜
　　干刚中正以居尊位而下应亦中正无妄之至也如是而有疾勿药而自愈矣故其象占如此　通曰豫六五以柔乗刚贞疾固宜无妄九五刚健中正下应柔顺中正无妄之至者也如是而有疾文王羑里之囚周公流言之变也不殄厥愠亦不殒厥问公孙硕肤德音不瑕文王周公之疾不药而自愈矣
　　上九无妄行有眚无攸利
　　上九非有妄也但以其穷极而不可行耳故其象占如此　通曰六爻皆无妄也特初九得位而为震动之主时之方来故无妄徃吉上九失位而居干刚之极时已去矣故其行虽无妄有眚无攸利是故善学易者在识时初曰吉二曰利时也三曰灾五曰疾上曰眚非有妄以致之也亦时也初与二皆可徃时当动而动四可贞五勿药上行有眚时当静而静
　　【干下艮上】
　　大畜利贞不家食吉利渉大川
　　大阳也以艮畜干又畜之大者也又以内干刚健外艮笃实辉光是以能日新其德而为畜之大也以卦变言此卦自需而来九自五而上以卦体言六五尊而尚之以卦德言又能止健皆非大正不能故其占为利贞而不家食吉也又六五下应于干为应乎天故其占又为利渉大川也不家食谓食禄于朝不食于家也　通曰大畜大壮皆四阳卦也故皆谓之大其占皆曰利贞者大壮而不贞其壮也刚而无礼大畜而不贞其畜也博而寡要不家食是贤者不畜于家而畜于朝渉大川又似有畜极而通之意要之两利字一吉字占辞自分而为三不必泥而一之也
　　初九有厉利已
　　干之三阳为艮所止故内外之卦各取其义初九为六四所止故其占为往则有危而利于止也　通曰他卦取隂阳相应此取相畜内卦受畜以自止为义外卦能畜以止之为义独三与上居内外卦之极畜极而通不取止义初九为四所止其势本危而初性健欲进故曰利已戒之之辞也
　　九二舆说輹
　　九二亦为六五所畜以其处中故能自止而不进有此象也　通曰大畜九二説輹与小畜九三说辐不同辨已见小畜程子曰初与二干体刚健而不足以进四五隂柔而能止时之盛衰势之强弱学易者所当深识也杂卦曰大畜时也其此之谓乎初刚居刚性欲上进曰利己者勉其止也二刚中自能止而不行可谓知时者矣
　　九三良马逐利艰贞曰闲舆衞利有攸徃
　　三以阳居健极上以阳居畜极极而通之时也又皆阳爻故不相畜而俱进有良马遂之象焉然过刚锐进故其占必戒以艰贞闲习乃利于有徃也曰当为日月之日　通曰闲习也日闲犹言时习闲舆卫又因二之舆三之马取象舆者乗内之二阳卫者防外之二隂良马逐者上一阳与己同志三逐上以进而下二阳又逐三以进之象也初利己戒其进也二説輹喜其不进也三可进矣而犹戒之艰难贞固日闲舆卫之事者惧其可进而锐于进也二之舆既说輹而不进三复闲其舆卫而不轻进至是则初之利己者三可利往矣
　　六四童牛之牿元吉
　　童者未角之称牿施横木于牛角以防其触诗所谓楅衡者也止之于未角之时为力则易大善之吉也故其象占如此学记曰禁于未发之谓豫正此意也通曰祭天地之牛角茧栗童则犹未有角其天全
　　矣此时牿之禁于未发者也用力甚易故其占大善而吉然六四有牿牛之吉反而无妄之六三又值繋牛之灾亦可以知时矣　四畜初
　　六五豮豕之牙吉
　　阳已进而止之不若初之易矣然以柔居中而当尊位是以得其机会而可制故其象如此占虽吉而不言元也　通曰初之阳未进而止之用力犹易二阳已进则亦难矣六五柔中居尊故得其机防而可制如猪豕然然已不如初之易故曰吉而不如初之元吉或曰牛与豕皆隂物而以象阳者何也曰牛之刚在角豕之刚在牙四五下畜二刚盖取童牛防其角豮豕防其牙之象也　畜二
　　上九何天之衢亨
　　何天之衢言何其通达之甚也畜极而通豁达无碍故其象占如此　通曰随畜随发不足为大畜惟畜之极而通豁达无碍如天衢然何之一字讃之之辞也盖曰是何通达之甚如此也　不特为仕进之占大学章句所谓用力之久一旦豁然贯通者亦此意也多识前言往行以畜其德者当如之
　　【震下艮上】
　　颐贞吉观颐自求口实
　　颐口旁也口食物以自养故为养义为卦上下二阳内含四阴外实内虚上止下动为颐之象养之义也贞吉者占者得正则吉观颐谓观其所养之道自求口实谓观其所以养身之术皆得正则吉也　通曰需颐蹇旅卦辞皆言贞吉蹇旅非处顺境失正则不吉需颐饮食之养尤易于失正也故不贞亦不吉观颐谓观颐之象于卦也自求口实谓自求颐之道于己也颐中虚有口象观象于颐二阳而函四阴无有不正自求口实惟反观吾之养者正与不正尔　阳能养阴阴受养于阳初上二阳乃养人者中四隂乃受养于人者
　　初九舍尔灵观我朶颐凶
　　灵不食之物朶垂也朶颐欲食之貎初九阳刚在下足以不食乃上应六四之阴而动于欲凶之道也故其象占如此　通曰离为颐似离故有象犹兊为羊大壮似兊爻亦取羊象灵以静为养者也朶颐以动为养者也初九一阳居四隂互坤之下自有灵伏地养气之象乃自舍之观六四而朶颐焉朶下垂也震下凡八卦惟颐最凶以其动于口体之欲故也或曰观三五皆曰观我各指本爻而言此曰观我独指外爻而言何也盖惟灵可贵也自不知贵故尔之在此者为尔则在彼者反为主而以我称矣中孚九二曰我有好爵吾与尔靡之此为我则彼为尔尔我二字理欲内外之分如此其严矣防
　　六二颠颐拂经于丘颐征凶
　　求养于初则颠倒而违于常理求养于上则徃而得凶丘土之髙者上之象也　通曰初上二阳众隂所资以养者也二在初之上反受养于初则为颠颐又违五正应则为拂经若往而求养于上必有凶六二在他卦为柔顺中正在颐则为动于口体初动于六四二则下为初九所动上为上九所动两有所从一无所利艮为山上九在外而髙有丘象
　　六三拂颐贞凶十年勿用无攸利
　　阴柔不中正以处动极拂于颐矣既拂于颐虽正亦凶故其象占如此　通曰诸家多谓拂颐之贞故凶本义谓既拂于颐虽正亦凶盖谓之拂颐贞凶疑与拂经同意但曰拂颐则又不止拂经而已虽贞亦凶况不贞乎三阴柔不中正又居动极人皆求颐于上三独拂之而随下体之动是自拂于颐矣故不但曰凶且曰十年勿用无攸利下三爻皆以动故凶此又动之极故贞凶十数之终互坤象　三上应拂之而随下体之动故凶
　　六四颠颐吉虎视眈眈其欲逐逐无咎
　　柔居上而得正所应又正而赖其养以施于下故虽颠而吉虎视眈眈下而专也其欲逐逐求而继也又能如是则无咎矣　通曰颐似离离为目故初于四曰观四于初曰视人之食也口必下垂初应四而动于下故有朶颐之象虎之视者首必下垂四之求初下而专故有虎视之象二与四柔顺得正皆曰颠颐而吉凶不同何也卦有二阳众隂所资以养者二下比初之阳又欲上求上之阳两用其心故凶六四柔正惟知下应初刚上非其应也虎视眈眈下视初九之阳而专不以上之阳间之也其欲逐逐求于初之阳者不已也求养于下【缺】
　　之不厌乎数故其养人也不穷非
　　六五拂经居贞吉不可渉大川
