<!-- { "loadSidebar": true } -->
　　陵髙阜也九五居尊六二正应在下而为三四所隔然终不能夺其正也故其象如此而占者如是则吉也　通曰五居尊位有鸿渐于陵之象三与五皆言妇五以二为妇正也三以四为妇非正也三四相比而为夫妇妇虽孕而不敢育女归之不以渐者也故凶二五相应而为夫妇妇不孕而三四莫能胜女归之以其渐者也故吉周公于三五二爻言妇之吉凶而卦辞所谓女归吉者愈明矣
　　上九鸿渐于陆其羽可用为仪吉
　　胡氏程氏皆云陆当作逵谓云路也今以韵读之良是仪羽旄旌纛之饰也上九至髙出乎人位之外而其羽毛可用以为仪饰位虽极髙而不为无用之象故其占为如是则吉也　通曰鸿进以渐而不失其时翔以羣而不失其序所谓进退可法者也而独于上爻言之者要其终而不可乱也大扺无位者多无用上九犹贤达之髙致其用可以为法虽髙而无位然不为无用也故其象占如此或曰子午以东为阳子午以西为阴由艮达巽子午以东阳气之地也立春以后鸿鴈来故六爻皆系以鸿鸿随阳之鸟也然龙为阳物干至上则亢渐至上则吉何也干以六阳之极故过髙而亢渐三隂三阳而进有序故至髙而吉也
　　【兊下震上】
　　归妹征凶无攸利
　　妇人谓嫁曰归妹少女也兊以少女而从震之长男而其情又为以说而动皆非正也故卦为归妹而卦之诸爻自二至五皆不得正三五爻又皆以柔乗刚故其占征凶而无所利也　通曰彖辞惟临与井言凶非临与井之凶也反乎临与井之道则凶耳否与剥言不利在君子不利小人则利矣且言凶者未尝言不利言不利者未尝言凶归妹既曰征凶又无攸利何其絶之甚也以说而动非情之正恣情肆欲何所不至故六十四卦中其言凶未有若是之甚者圣人着之以为世戒也然随亦动而说者而曰元亨利贞何也易以内卦为贞随贞震此动而彼说归妹贞兊女说而男动故不同也
　　初九归妹以娣跛能履征吉
　　初九居下而无正应故为娣象然阳刚在女子为贤正之德但为娣之贱仅能承助其君而已故又为跛能履之象而其占则征吉也　通曰卦辞征凶初爻之辞征吉何也以一卦论则以说而动故其征也凶即此一爻论初以刚居刚是女子而有贤正之德者故征吉然为女而在下无应非匹也媵也为媵虽贤正仅能承助其君不能大有所行也故有跛能履之象象如此而占吉以有德故也
　　九二眇能视利幽人之贞
　　眇能视承上爻而言九二阳刚得中女之贤也上有正应而反阴柔不正乃女贤而配不良不能大成内助之功故为眇能视之象而其占则利幽人之贞也幽人亦抱道守正而不偶者也　通曰初曰跛能履此曰眇能视承初而言也九二阳刚得中女之贤者也上有正应则非初之娣矣在娣则不能有行非娣而亦眇能视何也九二刚中而上应六五阴柔不正是女之贤而不遇其夫如丰之六二文明而上应六五之柔暗臣之贤而不遇其君者也故丰曰日中见斗此曰眇能视其见其视由于彼而不由于此也履亦下兊六三眇能视跛能履刺之也此分言于初二悯之也履九二曰幽人贞吉此亦曰利幽人之贞皆以近于三故也六三隂柔不中正二独以刚中自守履之三武人为于大君不贞者也然后见二为君子之幽贞归妹之三反归以娣不贞者也然后见二为女子之幽贞
　　六三归妹以须反归以娣
　　六三阴柔而不中正又为説之主女之不正人莫之取者也故为未得所适而反归为娣之象或曰须女之贱者　通曰初九居下娣也六三居下之上非娣也阴柔而不中正又为兊说之主无德之女也无德之女人无取之者故本宜须而反归以娣也初之吉二之利皆以德取六三无德彖所谓征凶无攸利不言可知矣
　　九四归妹愆期迟归有时
　　九四以阳居上体而无正应贤女不轻从人而愆期以待所归之象正与六三相反　通曰六三九四皆失位无应三以其无应也急于从人而反归以娣四虽无应不轻从人而愆期迟归何其相反如此之甚防三阴柔不中正为无女德者四刚健在女则为贤明有德者也士之自贱自贵如之
　　六五帝乙归妹其君之袂不如其娣之袂良月防望吉六五柔中居尊下应九二尚德而不贵饰故为帝女下嫁而服不盛之象然女德之盛无以加此故又为月防望之象而占者如之则吉也　通曰娣以容饰为事五君也岂假容饰以恱人者故其君之袂不如其娣之袂良良在德而不在袂也下三阳皆以女德称六五柔中居尊下应九二是帝之女而下嫁者也而不盛其服饰德之盛无以加于此矣故又取月防望之象月防望在小畜中孚以位言阴盛而与阳亢也在归妹以德言阴盛而可与阳对也本义于二与四皆以女之贤称于初则曰在女则为贤正之德于五则曰女德之盛无以加此其防深矣
　　上六女承筐无实士刲羊无血无攸利
　　上六以隂柔居归妹之终而无应约防而不终者也故其象如此而于占为无所利也　通曰震有虚筐之象兊羊象上与三皆隂虚而无应故有承筐无实刲羊无血之象程以为女归之无终本义以为约防而无终盖曰士曰女未成夫妇也先女而后士罪在女也故无攸利之占与卦辞同而有不同者卦以六来居三失夫妇之正故无攸利然其归罪于兊之隂则一也　宗庙之事房中之俎后夫人职之君视割牲取血所归者娣非夫妇之正不可以奉祭祀故也
　　【离下震上】
　　丰亨王假之勿忧宜日中
　　丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也　通曰卦辞称王者三涣萃曰王假有庙丰曰王假之假至也惟王者为能至此丰之大有亨道焉大则必通也亦有忧道焉大则可忧也不必过于忧如日之中斯可矣泰晋夬家人升皆曰勿恤此曰勿忧皆当极盛之时常人所不忧而圣人所深忧其辞曰勿忧深切之辞非谓无忧也于此有道焉可不必忧也　日在下雷在上是正昼昬暗雷电大作之时故不取日象而彖曰宜日中宜照天下丰似明夷
　　初九遇其配主虽旬无咎往有尚
　　配主谓四旬均也谓皆阳也当丰之时明动相资故初九之遇九四虽皆阳刚而其占如此也　通曰初不言丰初未至丰也五亦不言丰者阴虚歉然方赖在下之助不知有其丰也凡卦爻取刚柔相应丰则取明动相资初当离体之初四在震体之初当丰之时事物至繁其明易惑初之刚与四之刚同德而相遇虽两阳之势均敌徃而从之非特无咎且有尚矣或曰离纳已震纳庚自庚至已十日为旬
　　六二丰其蔀日中见斗往得疑疾有孚发若吉
　　六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昬也徃而从之则昬暗之主必反见疑惟在积其诚意以感发之则吉戒占者宜如是也虚中有孚之象　通曰日中岂有见斗之理谓之疑疾犹睽之载鬼一车也凡言徃者多自下而进上初之徃上而从四也初以阳居阳而四又阳故往有尚二之徃上而从五也二以隂居隂而五又阴故往得疑疾然二有居阴从阴之象固足以致疾有离明中虚之象亦足以致吉所以占辞两及之丰其蔀外也有孚发若内也外有疑内有孚孚疑之反也发蔀之反也
　　九三丰其沛日中见沬折其右肱无咎
　　沛一作斾谓旛慢也其蔽甚于蔀矣沬小星也三处明极而应上六虽不可用而非咎也故其象占如此通曰蔽愈大则见愈小沛之蔽甚于蔀故沬之见
　　甚于斗三刚正又居明之极可以有为上幽昧不足以有为故有折右肱之象然非三之咎也
　　九四丰其蔀日中见斗遇其夷主吉
　　象与六二同夷等夷也谓初九也其占为当丰而遇暗主下就同德则吉也　通曰二应五四承五位异而所见均故象同当丰之时上承六五柔暗之君下就初九刚明相资则吉矣自下而合乎上则曰配自上而合乎下则曰夷
　　六五来章有庆誉吉
　　质虽柔暗若能来致天下之明则有庆誉而吉矣盖因其柔暗而设此以开之占者能如是则如其占矣通曰四爻称丰皆无善道初与五不言丰独为可
　　尚三爻称日中皆有所蔽六五不称日中盖疑日中无蔽也自二之五则曰往五暗主也往则得疾自五致二则曰来二文明者也来之则有庆誉而吉柔暗之五未必能如此本义从程谓因其柔暗而设此以开之真得圣人作易之防矣
　　上六丰其屋蔀其家闚其户阒其无人三歳不觌凶以阴柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣　通曰上六以阴柔居丰极处动终明极反暗故蔀其家动极必静故闚其户阒其无人阒静也卦辞曰勿忧宜日中二下卦之中日中之象五上卦之中日中之位初与四未及乎中三与上已过乎中者也况上又处丰之极其凶宜矣
　　【艮下离上】
　　旅小亨旅贞吉
　　旅羁旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可苟者然道无不在故自有其正不可须臾离也　通曰止而丽乎外旅之义也山上之火去其所止而不处旅之象也或曰山止而不动旅馆之象火动而不止旅人之象丰为大则旅为小在旅而亨亨之小者也然事有大小道无不在大亨固利于贞慎不可以旅亨之小而失其贞也正道果可须臾离防
　　初六旅琐琐斯其所取灾
　　当旅之时以阴柔居下位故其象占如此　通曰旅而居下其道涂负贩之旅乎柔弱卑贱其鄙固宜而以为斯其所取灾盖谓旅之贱者而琐细取灾如此富商巨贾盖可知也象之意可以旁通又不特为旅言也
　　六二旅即次懐其资得童仆贞
　　即次则安懐资则裕得其童仆之贞信则无欺而有赖旅之最吉者也二有柔顺中正之德故其象占如此　通曰旅贵卑巽故位隂爻柔者多吉而六二兼之二以柔居中承刚乗柔旅之甚安而且裕者贞字诸家多自作一句读本义以连上文盖即次懐资自见六二有柔顺中正之德不必复以贞戒之惟旅中不能无頼乎童仆之用亦多不能免乎童仆之欺惟得其贞信者则无欺而有赖此旅之最吉者也
　　九三旅焚其次丧其童仆贞厉
　　过刚不中居下之上故其象如此丧其童仆则不止于失其心矣故贞字连下句为义　通曰九三因六二取象二柔顺中正故即次三过刚不中又近离故焚其次二居中乗柔故得童仆贞三过刚则无徒又下之柔已为二所得故丧其童仆是虽于爻为贞于旅则为厉也
　　九四旅于处得其资斧我心不快
　　以阳居阴处上之下用柔能下故其象占如此然非其正位又上无刚阳之与下惟阴柔之应故其心有所不快也　通曰旅以行为义处而不行非旅之亨也虽胜三之焚次终不若二之行而即次也得其资斧虽胜三之丧童仆视二之怀其资得童仆贞有间矣三以刚居刚而在下卦之上用刚而不能下人者也四以刚居柔而在上卦之下犹为能用柔而下于人者故得资足以自利得斧足以自防也
　　六五射雉一矢亡终以誉命
