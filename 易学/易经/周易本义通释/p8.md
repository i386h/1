<!-- { "loadSidebar": true } -->
　　豫虽主乐然易以溺人溺则反而忧矣卦独此爻中而得正是上下皆溺于豫而独能以中正自守其介如石也其德安静而坚确故其思虑明审不俟终日而见凡事之防微也大学曰安而后能虑虑而后能得意正如此占者如是则正而吉矣　通曰诸爻皆溺于豫者惟二五不言豫六五贞疾不得豫也六二贞吉不为豫也初应四三五比四故为凶为悔为疾六二不系于四介乎初与三之间如石之不相入独以中正自守其坚确如石故豫最易以溺人而六二则不俟终日而去之其德安静而坚确故能见防而作如此不为逸豫之豫而知有先事之豫者也
　　六三盱豫悔迟有悔
　　盱上视也隂不中正而近于四四为卦主故六三上视于四而下溺于豫宜有悔者也故其象如此而其占为事当速悔若悔之迟则必有悔矣　通曰本义于二曰中而得正于三曰隂不中正故盱豫与介于石相反迟与不终日相反中正与不中正故也六三虽隂其位则阳犹有能悔意然悔之速可也悔之迟则必有悔矣此盖溺于逸豫而悔之迟则又犹豫者也
　　九四由豫大有得勿疑朋盍簪
　　九四卦之所由以为豫者也故其象如此而其占为大有得然又当至诚不疑则朋类合而从之矣故又因以戒之簪聚也又速也　通曰颐以阳居上众阴由之以养故曰由颐豫以阳居四众阴由之以豫故曰由豫由如观其所由之由豫之所从来也豫九四一阳而众隂皆为其所得故其象曰由豫其占曰大有得然九四以阳居隂性易有疑干九四或跃疑其所当疑故曰或之者疑之许之之辞也豫九四不当疑而疑故曰勿疑戒之之辞也我至诚不疑则一诚之感众阴自朋聚而从之或曰簪速也不疑则朋之从者自速也此和豫之豫也
　　六五贞疾恒不死
　　当豫之时以柔居尊沈溺于豫又乘九四之刚众不附而处势危故为贞疾之象然以其得中故又为恒不死之象即象而观占在其中矣　通曰颐之由在上九故六五不可渉大川豫之由在九四故六五贞疾易之言疾者四曰无妄之疾勿药有喜曰损其疾使遄有喜曰介疾有喜皆言疾之愈而可喜此言贞疾仅得不死耳未可喜也豫最易以溺人六二柔中且正能不终日而去之六五隂柔不正未免溺于豫而有疾矣犹得不死者中未亡也人莫不生于忧患而死于逸乐以六五之中仅得不死然则初之鸣三之盱上之防其不中者皆非生道矣
　　上六防豫成有渝无咎
　　以阴柔居豫极为昬于豫之象以其动体故又为其事虽成而能有渝之象戒占者如是则能补过而无咎所以广迁善之门也　通曰豫与升迷复同义圣人不言豫之凶而言成有渝之无咎广迁善之门也事已成而能变犹可无咎则未成而变可知矣初鸣豫即断之以凶甚于初者所以遏其恶也上豫则开之以无咎恕于终者所以开其善也或曰豫上六变则为晋晋明出地上非矣
　　【震下兊上】
　　随元亨利贞无咎
　　随从也以卦变言之本自困卦九来居初又自噬嗑九来居五而自未济来者兼此二变皆刚来随柔之义以二体言之为此动而彼说亦随之义故为随己能随物物来随己彼此相从其通易矣故其占为元亨然必利于贞乃得无咎若所随不贞则虽大亨而不免于有咎矣春秋穆姜曰有是四德随而无咎我皆无之岂随也防今案四德虽非本义然其下云云深得占法之意　通曰屯临无妄革皆言元亨利贞不言无咎惟随则以无咎继之盖我随人或为人所随其事虽大亨非正固易有咎也况动而説易失于不正其何能无咎不正则随中有事而蛊患生矣作易者继之以无咎有深意焉
　　初九官有渝贞吉出门交有功
　　卦以物随为义爻以随物为义初九以阳居下为震之主卦之所以为随者也既有所随则有所偏主而变其常矣惟得其正则吉又当出门以交不私其随则有功也故其象占如此亦因以戒之　通曰无妄内震故曰主此亦内震故曰官初为动之主有官守者也九刚能守官者也官本在上之物今来居于初官之有渝者也官守者不可渝今阳得阳位渝而正矣故吉然必出门以交方为有功否则所随或昵于私非惟无功且有过咎本义因以戒之者此也或曰随下震震为夘故初九有出门象节下兊兊为酉故九二有不出门之象
　　六二系小子失丈夫
　　初阳在下而近五阳正应而逺二阴柔不能自守以须正应故其象如此凶吝可知不假言矣　通曰六柔有系象小子初阳在下象丈夫五阳在上象随六爻阴阳各半阳有所随无所系故初与五皆吉四何咎阴性随而不能无所系故二系小子三系丈夫上拘系之皆不言吉然系丈夫犹可也系小子凶咎不言可知六二以初阳在近而系之则五阳虽正应必失之矣
　　六三系丈夫失小子随有求得利居贞
　　丈夫谓九四小子亦谓初也三近系四而失于初其象与六二正相反四阳当任而已随之有求必得然非正应故有不正而为邪媚之嫌故其占如此而又戒以居贞也　通曰本义与程皆以初为小子易之例不问隂阳小子皆指初而言渐初六阴亦称小子也事有得必有失失于此必得于彼六二失丈夫失其所不可失也故不言得六三失小子而言有求得失其所当失也失即是得疮以溃为得病以去为得六三之失乃所以为得也利居贞有三义初九阳居阳贞也故言贞吉六三阴居阳不正故戒之曰利居贞而不言吉三系丈夫固异于二之系小子然四非正应又有所系而随已非正大之情故不言吉而戒以居贞或曰士之病莫大于有所求三之于四不可以有求必得而妄有不正之求也故戒之
　　九四随有获贞凶有孚在道以明何咎
　　九四以刚居上之下与五同德故其占随而有获然势凌于五故虽正而凶惟有孚在道而明则上安而下从之可以无咎也占者当时之任宜审此戒　通曰六三随有求得随人而有得也九四随有获以得人之随为获也然豫九四大有得不言凶随九四有获而言贞凶何也豫九四以一阳得五隂卦之所以为豫者在四若夫卦之所以为随者不在四而在初四下不与初应而上又势凌于五未必上安而下从之也虽贞亦凶况不贞乎有孚在道以明戒之深矣非孚非道非明凶咎必矣
　　九五孚于嘉吉
　　阳刚中正下应中正是信于善也占者如是其吉冝矣　通曰四五以阳居三上二阴之中阳内隂外有中实之象故皆曰孚四之孚戒之之辞也欲其孚乎五也五之孚许之之辞五阳刚中正而下应二之中正孚于二之善者也其吉固冝
　　上六拘系之乃从维之王用亨于西山
　　居随之极随之固结而不可解者也诚意之极可通神明故其占为王用亨于西山亨亦当作祭享之享自周而言岐山在西凡筮祭山川者得之其诚意如是则吉矣　通曰六柔有系象居柔又有拘系象西兊象山互艮象兊为巫西隂方有祭而固结于隂幽之象拘系之所以象随之极固结而不可解者也至诚之极可以固结神明而况于人乎故曰王用亨于西山周视岐山为西意者太王之在岐其祭山川必尝占得此欤
　　【巽下艮上】
　　蛊元亨利渉大川先甲三日后甲三日
　　蛊壊极而有事也其卦艮刚居上巽柔居下上下不交下卑巽而上茍止故其卦为蛊或曰刚上柔下谓卦变自贲来者初上二下自井来者五上二下自既济来者兼之亦刚上而柔下皆所以为蛊也蛊坏之极乱当复治故其占为元亨而利渉大川甲日之始事之端也先甲三日辛也后甲三日丁也前事过中而将坏则可自新以为后事之端而不使至于大坏后事方始而尚新然更当致其丁宁之意以监其前事之失而不使至于速坏圣人之戒深矣　通曰蛊虽坏极必有大通之时故其占为元亨为利渉大川或曰以释彖推之诸卦释利渉大川曰往有功此曰往有事盖有意拯济艰险之意先甲后甲之説不一愚以为蛊由巽艮而成当从艮巽看先天甲在东之离由甲逆数离震坤三位得艮先甲三日也自甲顺数离兊干三位得巽后甲三日也然则上艮下巽卑巽所以为蛊于艮得先甲三日之辛于巽得后甲三日之丁又所以治蛊也先庚后庚则取后天艮巽之义见巽九五爻辞
　　初六干父之蛊有子考无咎厉终吉
　　干如木之干枝叶之所附而立者也蛊者前人已坏之绪故诸爻皆有父母之象子能干之则饬治而振起矣初六蛊未深而事易济故其占为有子则能治蛊而考得无咎然亦危矣戒占者冝如是又知危而能戒则终吉也　通曰爻辞有以时位言者有以才质言者如蛊初六以隂在下所应又柔才不足以治蛊以时观之则于蛊为初蛊犹未深事犹易济故其占为有子则其考可无咎矣然谓之蛊则已危厉不可以蛊未深而忽之也故又戒占者知危而能戒则终吉
　　九二干母之蛊不可贞
　　九二刚中上应六五子干母蛊而得中之象以刚承柔而治其坏故又戒以不可坚贞言当巽以入之也通曰五柔居尊位有母象晋六二王母亦谓五也
　　二在内处中而与五应有干事之象又家之坏或由妇人而其子才能饬之亦干母蛊也贞者事之干九二干蛊而戒之曰不可贞干母之蛊也非不可正也不可固执以为正也母性多柔暗以二之刚承五之柔巽以入之不固守其刚乃中道也固则反伤恩害义矣
　　九三干父之蛊小有悔无大咎
　　过刚不中故小有悔巽体得正故无大咎　通曰干蛊之道以刚柔相济为尚初六六五柔而居刚九二刚而居柔皆可干蛊不然与其为六四之过于柔而吝不若九三之过于刚而悔悔自凶而吉吝自吉而凶故曰小有悔若不足其过于刚继之曰无大咎犹幸其能刚也幸其能体巽之权而不失其正也作易者论子之干蛊而寄之于巽三爻有深意焉
　　六四裕父之蛊徃见吝
　　以隂居隂不能有为寛裕以治蛊之象也如是则蛊将日深故徃则见吝戒占者不可如是也　通曰六四爻位俱隂柔而无应故曰裕以时言之初六蛊犹未深故但有子则考可以无咎四之时非初比也而复寛裕以视之蛊将日深矣以斯而往其见吝也固宜
　　六五干父之蛊用誉
　　柔中居尊而九二承之以德以此干蛊可致闻誉故其象占如此　通曰六五君位而亦曰干父之蛊者虽天子必有父也五为继世之君有九二承之以德是能任贤以致闻誉者也诸家或以为用九二令誉之臣近于以名用人不若谓任九二之德自可成六五之名也
　　上九不事王侯髙尚其事
　　刚阳居上在事之外故为此象而占与戒皆在其中矣　通曰初至五皆以蛊言不言君臣而言父子臣于君事犹子于父事也上九独以不事王侯言者盖君臣以义合也子于父母有不可自诿于事之外者若王侯之事君子有不事者矣是故君子之出处在事之中尽力以干焉而不为污在事之外洁身以退焉而不为僻本义谓为此象而占与戒皆在其中盖以时当髙尚或自在卑下亦当戒也
　　【兊下坤上】
　　临元亨利贞至于八月有凶
