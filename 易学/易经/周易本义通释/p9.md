<!-- { "loadSidebar": true } -->
　　临进而凌逼于物也二阳浸长以逼于阴故为临十二月之卦也又其为卦下兊説上坤顺九二以刚居中上应六五故占者大亨而利于贞然至于八月当有凶也八月谓自复卦一阳之月至于遯卦二隂之月阴长阳遯之时也或曰八月谓夏正八月于卦为观亦临之反对也又因占而戒之　通曰本义解临字诸家之所未发如履训践只见上履下不见下柔履刚之意本义依履帝武敏之履谓有蹑而进之意盖以兊柔而蹑干刚之后也临字训近训大只见上临下亦不见刚临柔之意本义则依如临深渊之临谓进而逼于渊此所谓临者刚进而逼于柔也盖谓之复者七日来复阴之极而阳初来也谓之临者朋来无咎二阳皆来而逼于隂也故复亨而临大亨复不言利贞临言利贞者复是初阳之萌无有不善临则二阳浸盛易至放肆故戒之曰利贞或曰此临也而已惧其为遯何也遯去也刚浸而长君子之朋来固可喜隂浸而长君子之易去尤可忧长有消之防来有去之防不可不戒也阳长至二未过乎中即为之戒戒贵乎早也若论反对则观为八月圣人于观不言阴之盛而于临言之易为君子谋也要之八月有三説观八月一説也歴临六位又至遯初二二阴凡八位八于数为阴于象为月歴剥六爻至复初一阳凡七位七于数为阳于象为日又一説也复下震震少阳七位于东为日出之方临下兑兑少阴八位于西为月出之方又一説也
　　初九咸临贞吉
　　卦惟二阳徧临四隂故二爻皆有咸临之象初九刚而得正故其占为贞吉　通曰复曰朋来初二两咸字即朋字之义两临字即来字之义故复初元吉临初亦贞吉
　　九二咸临吉无不利
　　刚得中而势上进故其占吉而无不利也　通曰初刚得正未见其势之进故曰贞吉二刚得中势可以上进故不特曰吉又曰无不利至六三则曰无攸利扶阳抑阴之意可见矣
　　六三甘临无攸利既忧之无咎
　　阴柔不中正而居下之上为以甘说临人之象其占固无所利然能忧而改之则无咎也勉人迁善为教深矣　通曰彖惟取刚临柔爻则初二外皆上临下三兊体在二阳之上为以甘説临人之象节九五以中正为甘则吉此以不中不正为甘故无攸利忧者説之反能忧而改则无咎矣六三变则为泰九三能改而自新则既忧之无咎即泰之艰贞无咎也彖以八月有凶警君子爻以既忧之无咎戒小人易于君子小人之际用意深矣防
　　六四至临无咎
　　处得其位下应初九相临之至宜无咎者也　通曰六四以阴居阴处得其正下应初九之正相临之至所以无咎又地附泽泽依地六四坤兊之间地与泽相临之至者也
　　六五知临大君之宜吉
　　以柔居中下应九二不自用而任人乃知之事而大君之宜吉之道也　通曰六五自是柔暗之主何为以知称盖谓之临多是以已临人五虚中下应九二不任已而任人所以为知所以为大君之宜中庸曰聪明睿知足以有临又曰舜其大知也与舜好问而好察迩言其皆出于此欤周公爻辞独于临之坤体曰知临夫子释干四德言仁义礼不言知知光大言于坤五常之德知藏于内坤以藏之故也　六五下应九二之刚自非大知之君不能下贤故吉
　　上六敦临吉无咎
　　居卦之上处临之终敦厚于临吉而无咎之道也故其象占如此　通曰坤与艮皆土也皆有敦厚之象然皆于终见之复除上六迷复外六五为复之终曰敦复艮上九艮之终曰敦艮吉此曰敦临相与而厚于终者也故吉且无咎　上六去二阳甚逺而有下临之志
　　【坤下巽上】
　　观盥而不荐有孚颙若
　　观者有以中正示人而为人所仰也九五居上四隂仰之又内顺外巽而九五以中正示天下所以为观盥将祭而洁手也荐奉酒食以祭也颙然尊敬之貎言致其洁清而不轻自用则其孚信在中而颙然可仰戒占者当如是也或曰有孚颙若谓在下之人信而仰之也此卦四阴长而二阳消正为八月之卦而名卦繋辞更取他义亦扶阳抑隂之意　通曰盥洁手也巽洁齐象诸家谓盥者祭之始盥手酌鬰鬯于地以求神之时也本义但以为将祭而洁手盖酌郁鬯以降神灌也非盥也诸家谓荐则诚意已散不复如盥之时本义之意则谓盥岂有不荐者孝子之荐岂有皆至荐而诚散者独就观示上发盥而不荐之义以喻二阳在上无为而化盖祭必先盥盥者未用事之时荐则祭而用事矣圣人至德之化如将祭而盥不待见于用事孚信在中已颙然可仰观之者见其盥未见其荐已信而仰之盖不待观其行事而化也不荐而孚盖与未占有孚略同也夫观四隂二阳八月之卦四阳名曰大壮以阳之盛言也四阴岂不可以隂之盛言而卦名谓之观取二阳在上为四隂所仰且就观字上发出示民神化之妙扶阳抑隂之意深矣
　　初六童观小人无咎君子吝
　　卦以观示为义据九五为主也爻以观瞻为义皆观乎九五也初六阴柔在下不能逺见童观之象小人之道君子之羞也故其占在小人则无咎君子得之则可羞也　通曰童之象阳位而阴爻阳则男而阴则穉也故蒙六五亦曰童蒙观以近为明初六去二阳最逺故为儿童之观遯大壮四阳二隂之卦曰君子好遯小人否曰君子用壮小人用罔观四隂二阳亦拳拳于君子小人之分盖以小人而可如此者君子慎不可如此也其爱君子之意至矣
　　六二闚观利女贞
　　隂柔居内而观乎外闚观之象女子之正也故其占如此丈夫得之则非所利矣　通曰闚坤阖户象柔居内而观乎外有闚观象初二皆隂故皆有防穉之象初位阳故为童二位隂故为女童观是茫然无所见小人日用而不知者也闚观是所见者小而不见全体仁者见之谓之仁知者见之谓之知者也占曰利女贞则非丈夫之所为可知矣
　　六三观我生进退
　　我生我之所行也六三居下之上可进可退故不观九五而独观已所行之通塞以为进退占者宜自审也　通曰三处上下之间有进退之象他卦三不中多不善二居中多善而观以逺近取义故如此诸爻皆欲观五惟近者得之六四最近故可决于进六三上下之间可进可退之地故不必观五但观我所为而为之进退本义曰占者宜自审盖当进退之际惟当自审其所为何如耳
　　六四观国之光利用宾于王
　　六四最近于五故有此象其占为利于朝觐仕进也通曰下互坤上有国象兼两爻而观之有艮光明
　　象五居君位有王象以四承五有宾王象观国之光四字下与童观闚观相反上与九五观我生相应盖国之光即九五所谓我生者特五之自观则曰生方出于我者也自四观五则曰光已达于国者也不指君之生而曰国者观其达于国者则其出于君者可知矣
　　九五观我生君子无咎
　　九五阳刚中正以居尊位其下四隂仰而观之君子之象也故戒居此位得此占者当观己所行必其阳刚中正亦如是焉则得无咎也　通曰观八月卦已是肃杀之气爻则屡以生言四阴小人道盛爻则屡以君子称言外之意可想也生如木之生有本然后枝叶可观观其枝叶之茂则其本可见故九五之所谓观我生者亦观诸民而已本义以为戒辞者此也
　　上九观其生君子无咎
　　上九阳刚居尊位之上虽不当事任而亦为下所观故其戒辞略与五同但以我为其小有主宾之异耳通曰五上二阳皆为下之所观五有德有位上有
　　德无位有位则观诸民即所以观我之所生无位即惟自观其生而已本义曰以我为其小有主賔之异盖观我我对人而言观其惟自观而已
　　【震下离上】
　　噬嗑亨利用狱
　　噬齧也嗑合也物有间者齧而合之也为卦上下两阳而中虚颐口之象九四一阳间于其中必齧之而后合故为噬嗑其占当得亨通者有间故不通齧之而合则亨通矣又三隂三阳刚柔中半下动上明下雷上电本自益卦六四之柔上行以至于五而得其中是知以隂居阳虽不当位而利用狱盖治狱之道惟威与明而得其中之为贵故筮得之者有其德则应其占也　通曰凡物不合由有间也必噬而后嗑嗑而后亨不曰利用刑而曰利用狱者先之以电之明而雷从之也电之明所以察狱也雷之威所以决狱也雷电有时狱之用亦有时不至如颐中有物强梗者为之间狱岂宜用防既明且威又柔且中治狱之道也不如是岂易用防
　　初九屦校灭趾无咎
　　初上无位为受刑之象中四爻为用刑之象初在卦始罪薄过小又在卦下故为屦校灭趾之象止恶于初故得无咎占者小伤而无咎也　通曰中四爻用刑者故称噬上下二爻无位受刑者故无噬辞然曰校自有噬象或曰初之过小不必用噬上之罪大无所用噬趾乃人之所用以行者屦校灭趾惩之于初使不得行乃小人之福也小人受刑而所伤者尚小故曰无咎爻无咎者四初受刑者无咎二三五用刑者无咎也刑不得已而用初免于过咎可矣系辞于一卦而兼释二爻者惟噬嗑与解解难不可以急故于上六乃许君子之动噬恶不可以缓故于初则言小人之惩
　　六二噬肤灭鼻无咎
　　祭有肤鼎盖肉之柔脆噬而易嗑者六二中正故其所治如噬肤之易然以柔乗刚故虽甚易亦不免于伤灭其鼻占者虽伤而终无咎也　通曰肤柔脆因六取象鼻中正之体二象噬而言肤腊胏肉者取颐中有物之象也各爻虽取所噬之难易而言然因各爻自有此象故于其所噬者因而为之象耳六二柔而中正故所治如噬肤之易入但初刚未服反不能无伤吾中正之体然始虽有伤终可无咎是初之刚终可服也
　　六三噬腊肉遇毒小吝无咎
　　腊肉谓兽腊全体骨而为之者坚韧之物也隂柔不中正治人而人不服为噬腊遇毒之象占虽小吝然时当噬嗑于义为无咎也　通曰肉因六柔取象腊因三刚取象二至五互坎坎有毒象师有坎故释彖亦曰毒六二柔居柔故所噬象肤之柔六三柔居刚故所噬象腊肉柔中有刚三比之二则难矣然三遇毒二亦灭鼻甚言夫刑之不可轻用也二三皆无咎而三小吝中正不中正之分也
　　九四噬干胏得金矢利艰贞吉
　　胏肉之带骨者与胾通周礼狱讼入钧金束矢而后听之九四以刚居柔得用刑之道故有此象言所噬愈坚而得听讼之宜也然必利于艰难贞固则吉戒占者宜如是也　通曰胏肉之带骨者骨因九取象肉因四取象离为乾卦故为干胏腊肉内藏骨柔中有刚六三柔居刚故所噬如之干胏骨连肉刚中有柔九四刚居柔故所噬如之古者以两造禁民讼以两造听之而无所偏受则不直者自反而民讼禁矣入束矢于朝不直则入其矢所以惩不直也以两剂禁民狱以两剂听之而无所偏信则不信者自反而民狱禁矣入钧金三日乃致于朝不信则入其金所以惩不信也三遇毒以治之人不服也四得金矢其人服矣然必艰难正固乃吉
　　六五噬干肉得黄金贞厉无咎
