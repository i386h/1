<!-- { "loadSidebar": true } -->
　　噬干肉难于肤而易于腊胏者也黄中色金亦谓钧金六三柔顺而中以居尊位用刑于人人无不服故有此象然必贞厉乃得无咎亦戒占者之辞也　通曰干因五取象肉因六取象噬肤噬腊肉噬干胏一节难一节六五噬干肉易矣五君位也以柔居刚柔而得中用狱之道也何难之有然六三亦以柔居刚遇毒何也六三柔不中正故噬之难而且遇毒六五柔而得中故噬之易而又得黄金或曰九四金矢兼得五独言得黄金何也曰狱讼而出金矢已非寻常小小之讼讼则出矢狱则出金讼为小狱则大矣九四于狱讼兼得大小兼理之也五君位也非大狱不敢以闻书所谓罔攸兼于庶狱是也故独曰得黄金亦君臣之分也本义钧金束矢之説极为有据然以鼎金例之谓九四金刚而近五之中直故曰金矢六五黄中而近四之用刚故曰得黄金君臣相得刚柔相济亦皆用狱之道也宜兼存之贞厉与九四艰贞同盖必如此而后吉而后无咎不然虽有得犹不能无咎也
　　上九何校灭耳凶
　　何负也过极之阳在卦之上恶极罪大凶之道也故其象占如此　通曰本义于初曰过小于上曰恶极盖过而不改必流于恶初能改过是止恶于始故曰无咎上则怙恶于终直曰凶矣灭耳有二义刑莫重于耳故古之馘者以耳或曰耳在上人所用以听者以刚居中不听人言以至此也
　　【离下艮上】
　　贲亨小利有攸往
　　贲饰也卦自损来者柔自三来而文二刚自二上而文三自既济而来者柔自上来而文五刚自五上而文上又内离而外艮有文明而各得其分之象故为贲占者以其柔来文刚阳得阴助而离明于内故为亨以其刚上文柔而艮止于外故小利有攸往　通曰无本不立无文不行有贲之文所以能亨然不过小利有攸往而已何者本为大文为小也至彖乃分上下体言亨与小利有攸往亦谓有本而后有文内离则质本刚而柔文之故亨外艮则质本柔而刚文之故小利有攸往
　　初九贲其趾舍车而徒
　　刚德明体自贲于下为舍非道之车而安于徒歩之象占者自处当如是也　通曰壮初刚居刚而健体故壮于趾贲初刚居刚而明体故贲其趾壮初壮于趾不安在下之分者也贲初岂不见有互坎之车乃舍之而徒歩能安在下之分者也盖易之义所乗者在下而乗之者在上初在下卦之下而无乗分也然曰贲其趾非徒安分而已舍车之荣而徒行是不以徒为辱而自以义为荣也是故君子行义必于在下之时发足之初观之
　　六二贲其须
　　二以阴柔居中正三以阳刚而得正皆无应与故二附三而动有贲须之象占者宜从上之阳刚而动也通曰爻自三至上有颐象二在颐下有须象本义
　　以二与三皆无应与故二自附三而动如须附颐而动二柔中正三刚而正得所附矣
　　九三贲如濡如永贞吉
　　一阳居二阴之间得其贲而润泽者也然不可溺于所安故有永贞之戒　通曰互坎有濡义亦有陷义既未济濡首濡尾濡而陷者也九三非不贞也能永其贞则二隂于我为润泽之濡我于彼不为陷溺之濡矣
　　六四贲如皤如白马翰如匪寇防媾
　　皤白也马人所乗人白则马亦白矣四与初相贲者乃为九三所隔而不得遂故皤如而其往求之心如飞翰之疾也然九三刚正非为冦者也乃求防媾耳故其象如此　通曰二与五三与上非应则亦非相贲者惟四以初之应为贲而为三所隔所谓贲如者皤如矣皤白也曰皤如又曰白马者人与马俱白象六四德与位俱柔也白马而曰翰如者六四得隂柔之正下求初九阳刚之正虽为三所隔而其往求之心如飞翰之疾也然三刚正亦非与己为冦乃欲与己为防媾尔此与屯之六二相似屯刚柔始交贲刚柔相杂皆有防媾之象然屯之二乗马班如应五之心何其缓贲之四白马翰如应初之心何其急时不同也屯二应五下求上也不可以急贲四应初上求下也不可以缓
　　六五贲于丘园束帛戋戋吝终吉
　　六五柔中为贲之主敦本尚实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢宁俭故得终吉　通曰诸家多言贲于丘园之贤本义谓不贲于市朝而贲于丘园敦本也束帛戋戋尚实也阴性吝啬而终吉林放问礼之本夫子答以与其奢也宁俭即此意也圣人谓贲以文饰成卦后世必有因饰而过者故于五明敦本尚俭之为吉又于上见贲极反本之为无咎也
　　上九白贲无咎
　　贲极反本复于无色善补过矣故其象占如此　通曰初取上下之义贲其趾下象也上取始终之义文之极则反为质白贲终象也贲上卦言白马言束帛戋戋终言白贲杂卦曰贲无色也可谓一言以蔽之矣履礼也初素履往无咎贲文也终白贲无咎其反贲之文而为履之素欤
　　【坤下艮上】
　　剥不利有攸往
　　剥落也五阴在下而方生一阳在上而将尽隂盛长而阳消落九月之卦也阴盛阳衰小人壮而君子病又内坤外艮有顺时而止之象故占得之者不可有所往也　通曰剥落之也五阴剥一阳欲剥之以至于尽也否三隂三阳隂阳犹相等且曰不利君子贞剥五阴而一阳小人盛而君子孤如之何可有所往防虽然阳无可尽之理也一变而复利有攸往矣初二四剥阳故凶三应阳故无咎五承阳故无不利
　　初六剥牀以足蔑贞凶
　　剥自下起灭正则凶故其占如此蔑灭也　通曰上实而下虚牀象足在下初象正道在天地间不可一日无也本义曰剥自下起灭正则凶盖方其剥之自下未至于蔑贞也而曰灭贞则凶戒小人之辞也
　　六二剥牀以辨蔑贞凶
　　辨牀干也进而上矣　通曰剥自下起剥牀以辨进而上矣然二阴为遯犹未至于蔑贞也辞与初同亦戒之也
　　六三剥之无咎
　　众隂方剥阳而已独应之去其党而从正无咎之道也占者如是则得无咎　通曰剥之三即复之四视二五非中然在五阴之中即为中复六四在五阴中独与初应不许以吉剥六三在五隂中独与上应许以无咎何也曰复君子之事明道不计功不以吉许之可也剥小人之事小人中独知有君子不以无咎许之则无以开其补过之门也　剥去上下四隂而后阳得无咎则隂剥隂也
　　六四剥牀以肤凶
　　阴祸切身故不复言蔑贞而直言凶也　通曰本义曰蔑贞则凶盖犹许其不蔑贞则犹未至于凶也剥而及肤小人岂不欲蔑贞防然正道终不可得而灭故不复言灭贞而直言凶亦岂独君子之凶防
　　六五贯鱼以宫人宠无不利
　　鱼阴物宫人隂之美而受制于阳者也五为众隂之长当率其类受制于阳故有此象而占者如是则无不利也　通曰剥五不取君位如坤遯明夷归妹旅皆非君之所处也剥而至于五是为剥之极故五不取剥义别设为贯鱼宫人宠之象者所以开小人改过迁善之门也五为羣隂之尊能率其类受制于阳无不利矣剥牀自足而辨辨而肤隂以次而剥阳也后以宫人备数进御于君望前先卑望后先尊亦以次而承阳圣人主是则戒之曰与其以次剥阳而至于凶孰若以次承阳之为利防彖曰不利有攸往为君子戒也此曰无不利为小人勉也
　　上九硕果不食君子得舆小人剥庐
　　一阳在上剥未尽而能复生君子在上则为众阴所载小人居之则剥极于上自失所覆而无复硕果得舆之象矣取象既明而君子小人其占不同圣人之情益可见矣　通曰此一阳也在坤之月则剥之尽而复生在此则剥未尽而能复生指阳之性言也故有取于硕果不食之象艮为果蓏艮上阳下阴果阳而蓏阴干为木果众阳皆变而上独存有硕果不食象果中有仁天地生生之心存焉硕果专以象言得舆剥庐象兼占而言盖君子而占得此有在上而为众隂所载之象小人占之则有剥极于上自失其所庇之象然则小人剥庐亦戒辞也牀上之借下以安者也庐下之借上以安者也始而剥牀欲上失所安今而剥庐自失所安矣自古小人欲害君子亦岂小人之利防
　　【震下坤上】
　　复亨出入无疾朋来无咎反复其道七日来复利有攸往
　　复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复以其阳既往而复反故有亨道又内震外坤有阳动于下而以顺上行之象故其占又为已之出入既得无疾朋类之来亦得无咎又自五月姤卦一阴始生至此七爻而一阳来复乃天运之自然故其占又为反复其道至于七日当得来复又以刚德方长故其占又为利有攸往也反复其道往而复来来而复往之意七日者所占来复之期也　通曰本义于剥之硕果曰剥未尽而能复生至此则曰剥尽为纯坤十月之卦而阳气已生于下何也盖阳无顿生之理故先天卦序剥而坤坤而后复阳无可尽之理故后天卦序则以复次剥其曰剥未尽而能复生者指果之仁而言也可见其所以为元者未尝息其曰坤十月阳气已生于下积之逾月然后一阳之体始成而来复可见其所以至于亨者未尝骤前乎此自姤而剥隂在内为主阳常行逆境今自剥而复阳在内为主阳方行顺境故其占为亨己之出入而得旡疾者一阳顺而亨也朋类之来亦得无咎者众阳将顺而亨也是皆阳动而顺之象也反复其道统言隂阳往来其理如此七日来复专言一阳方来其数如此利有攸往则其占又言一阳之长可往而为临为泰以至于干也
　　初九不逺复无祗悔元吉
　　一阳复生于下复之主也祗抵也又居事初失之未逺能复于善不抵于悔大善而吉之道也故其象占如此　通曰春秋公孙敖如京师不至而复公如晋至河乃复皆以不极其往为复复善贵早故易以不极其往者言之善失之逺而复必至有悔惟失之未逺而即复所以不扺于悔元吉本义云大善而吉是从事上説一本作向善而吉是从心上説读者详焉本心呈露之初
　　六二休复吉
　　柔顺中正近于初九而能下之复之休美吉之道也通曰遯贵逺莫逺于上九而九五能比之故曰嘉
　　遯遯之美者也复贵不逺初九曰不逺复而六二能比之故曰休复复之美者也里仁为美亦此意欤似剥五
　　六三频复厉无咎
　　以隂居阳不中不正又处动极复而不固屡失屡复之象屡失故危复则无咎故其占又如此　通曰三上下进退之间故曰频巽以柔为主九三刚而不中失之矣以其比柔故频巽复以刚为主六三柔而不中失之矣以其位刚故频复然频巽吝频复虽厉无咎此又不同也
　　六四中行独复
　　四处羣阴之中而独与初应为与众俱行而独能从善之象当此之时阳气甚微未足以有为故不言吉然理所当然吉凶非所论也董子曰仁人者正其谊不谋其利明其道不计其功于剥之六三及此爻见之　通曰泰二夬五曰中行二五上下之中也盖三四曰中行三四在一卦之中也此曰中行六四在五隂之中也然则二五之中中也或以三四为中随时以取中也四在五隂中独应初九有独复之象犹夬九三在五阳中独遇上六亦曰独行遇雨然彼之独何如此独防　与剥六三同
　　六五敦复无悔
　　以中顺居尊而当复之时敦复之象无悔之道也通曰敦艮者坤之土而隆其上者也临上为敦临中三画互坤此为敦复中三画亦互坤也本有坤体又互坤厚之至也故曰敦诸家于此爻皆轻看殊不知不逺复者善心之萌敦复者善行之固故初九无祗悔敦复则其复也无转移自然无悔矣又曰不逺复入德之事也敦复其成德之事欤
