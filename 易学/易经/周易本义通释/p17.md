<!-- { "loadSidebar": true } -->
　　益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽巽木之象故其占利有所往而利渉大川也　通曰凡卦以内为主凡物以下为本损下谓之损益下谓之益而上之损益不与焉厚其本也古者富厚之资宁使在民而不在己俭薄之用宁使在己而不在人厚其本也他卦言利往者不言利渉益兼之益以兴利也
　　初九利用为大作元吉无咎
　　初虽居下然当益下之时受上之益者也不可徒然无所报效故利用为大作必元吉而后得无咎　通曰阴为小阳为大初阴在下本小也损干之阳以益之则大矣在下而受上之益非大有作为以效报称不可也必元吉而后无咎所为非大善未免有咎与师吉无咎之义同
　　六二或益之十朋之弗克违永贞吉王用享于帝吉六二当益下之时虚中处下故其象占与损六五同然爻位皆隂故以永贞为戒以其居下而受上之益故又为卜郊之吉占　通曰损之五即益之二故其象同皆有柔顺虚中之德故或益之亦同但损五上卦之中当下益上之时而受下之益益二下卦之中当上益下之时而受上之益五元吉二必永贞而后吉位有刚柔之殊分有君臣之异也二非王也而曰王用享于帝吉者占在二则永贞吉在王者之占则为享帝之吉占也享帝亦以下而受上之益故于下卦之中言之此可以见占法矣二臣也岂特臣可占防二簋可用享损之时用也王用享于帝益之时用也故曰损益盈虚与时偕行
　　六三益之用凶事无咎有孚中行告公用圭
　　六三阴柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信　通曰下三爻皆当益下之时而受上之益者也三处多凶之地故有益之以凶事者困心衡虑乃所以増益其所不能也如此既可以无咎又戒之以有孚中行而告公用圭者孚信也圭所以通信也当信上之人所以警戒震动我者益我者也信之笃而行之必合乎中则可以通信于上矣或曰以二体则二五各居中以全体则三四并居中故中孚以三四为中此三四称中行
　　六四中行告公从利用为依迁国
　　三四皆不得中故皆以中行为戒此言以益下为心而合于中行则告公而见从矣曰周之东迁晋郑焉依盖古者迁国以益下必有所依然后能立此爻又为迁国之吉占也　通曰迁四自上而迁于初初自下而迁于四也坤为国四下之初有迁国象三四皆非中三而中则告公而可以用圭矣四而中告公则见从矣皆戒辞也于四复许之曰利用为依迁国者损干之初阳下益坤之初隂四与初上下往来之爻也故于初曰作于四曰迁二为郊之吉占此为迁国之吉占皆非小益之事也
　　九五有孚恵心勿问元吉有孚恵我德
　　上有信以恵于下则下亦有信以恵于上矣不问而元吉可知　通曰益莫大于信恵莫大于心有孚恵心上有信以益下也有孚恵我德下有信以益上也言恵不言益益之大者也不问而元吉可知矣
　　上九莫益之或撃之立心勿恒凶
　　以阳居益之极求益不已故莫益而或击之立心勿恒戒之也　通曰六二柔居下之中不求益而或益之上九刚居上之极求益不已人莫益之而或击之
　　【干下兊上】
　　夬于王庭孚号有厉告自邑不利即戎利有攸徃夬决也阳决隂也三月之卦也以五阳去一阴决之而已然其决之也必正名其罪而尽诚以呼号其众相与合力然亦尚有危厉不可安肆又当先治其私而不可専尚威武则利有所徃也皆戒之之辞　通曰以五阳去一阴亦易易尔而彖为警戒危惧之辞不一盖必于王庭使小人之罪明以至诚呼号其众使君子之类合不可以小人之衰而遂安肆也有危道焉不可以君子之盛而事威武也有自治之道焉必如是乃利有攸往复利往往而为临为泰为夬也夬利徃徃而为干也圣人彖复其辞平彖夬其辞危盖阴之势虽微蔓或可滋穷或为敌君子固无时不戒惧尢不可于小人道衰之时忘戒惧也圣人为君子谋至矣于剥见剥一阳之易于夬见决一阴之难君子难进易退小人易进难退故也为君子者安可以易心处之也防
　　初九壮于前趾往不胜为咎
　　前犹进也当决之时居下任壮不胜宜矣故其象占如此　通曰五阳之夬由四阳之壮而成故初与三犹存壮之名而初象又与壮同壮之初而壮于趾征凶有孚夬之初而壮于前趾往不胜宜矣夬五阳一阴君子岂不足以胜小人然居下而早用其壮固自有不胜之理不可不戒胜在往前可必其往往而不胜故戒其往
　　九二惕号莫夜有戎勿恤
　　九二当决之时刚而居柔又得中道故能忧惕号呼以自戒备而莫夜有戎亦可无患也　通曰孚号惕号皆取号呼之义彖合众刚爻而言刚实故孚号此指九二一爻而言二柔故惕号
　　九三壮于頄有凶君子夬夬独行遇雨若濡有愠无咎頄颧也九三当决之时以刚而过乎中是欲决小人而刚壮见于面目也如是则有凶道矣然在众阳之中独与上六为应若能果决其决不系私爱则虽合于上六如独行遇雨至于若濡而为君子所温然终必能决去小人而无所咎也温峤之于王敦其事类此　通曰頄以九三本爻取象雨濡连上六应爻取象夬夬二字则圣人深勉九三之辞盖谓九三之去上六露其刚如頄之壮固自是凶若独与上六为应如雨之濡亦岂为吉睽之时上九与六三为应阳求阴也曰往遇雨则吉夬之时亦阳求阴也曰遇雨而不曰吉者当众阳之中而独应乎阴不能不为隂所濡不能不为阳所愠矣然君子能果决其决不牵于私应则虽遇雨若濡有愠而犹可以无咎盖以其势不能不合于上六而其心能决于去之也
　　九四臀无肤其行次且牵羊悔亡闻言不信
　　以阳居阴不中不正居则不安行则不进若不与众阳竞进而安出其后则可以亡其悔然当决之时志在上进必不能也占者闻其言而信则转凶而吉矣牵羊者当其前则不进纵之使前而随其后则可以行矣　通曰牵羊诸家以为牵连众阳而进横渠独谓牵羊者让而先之九五阳居阳又君位在阳之先可也九四以阳居阴而在阳之先宜乎有无肤次且之悔惟如牵羊然不与众阳并进而安出其后则可以亡其悔然又曰闻言不信者盖如牵羊则悔亡而九刚必无下人之志闻牵羊之言当信而四柔必无克己之功
　　九五苋陆夬夬中行无咎
　　苋陆今马齿苋感隂气之多者九五当决之时为夬之主而切近上六之阴如苋陆然若决而决之而又不为过暴合于中行则无咎矣戒占者当如是也通曰决阴者阳也初九阳位在下不能决三五阳位当决者也而三有相应之情五有相比之情故皆曰夬夬三取雨象五取苋陆象皆象其感于阴而苋陆又感阴气之多者勉之以夬夬而又戒其中行则无咎者五当可决之位其势易于三三惟夬夬即可以无咎五之夬夬或失之过暴则犹为有咎也或曰夬三月卦苋始生之时姤五月卦瓜始生之时故以取象
　　上六无号终有凶
　　隂柔小人居穷极之时党类已尽无所号呼终必有凶也占者有君子之德则其敌当之不然反是　通曰九二惕号呼众阳也上六一阴何所号防终凶而已圣人于五阳未尝许之曰吉于一阴直絶之曰凶意最可见
　　【巽下干上】
　　姤女壮勿用取女
　　姤遇也决尽则为纯干四月之卦至姤然后一阴可见而为五月之卦以其本非所望而卒然值之如不期而遇者故为遇遇已非正又一阴而遇五阳则女德不贞而壮之甚也取以自配必害乎阳故其象占如此　通曰女壮诸家皆以为一阴有将盛之渐本义以为一阴当五阳已有女壮之象本义于复曰剥尽则为纯坤十月之卦而阳气已生于下积之逾月而后一阳之体始成而来复于阳言其生之渐于阴不言者亦扶阳抑阴之意也况谓之复者本有之而今来复谓之姤者本非所望而卒然遇之也
　　初六系于金柅贞吉有攸徃见凶羸豕孚蹢躅
　　柅所以止车以金为之其刚可知一阴始生静贞则吉往进则凶故以二义戒小人使不害于君子则有吉而无凶然其势不可止也故以羸豕蹢躅晓君子使深为之备云　通曰巽为绳有系之象金柅刚而止物九二象系于金柅非有以系之也一阴之柔能自系于五阳之下而不进是之谓静正之吉也动而进则见凶矣一动一静分而为一吉一凶之占使小人自择焉又以一阴虽微必至于盛特设羸豕蹢躅之象使君子深自备焉其为君子谋至矣然非特为君子小人言也吾心天理人欲之机固如是也人欲之萌盖有甚于羸豕之可畏者能自止之而不使滋长则善矣彖緫一卦而言则以一阴而当五阳故于女为壮爻指此一画而言五阳之下一阴甚微故于豕为羸壮可畏也羸不可忽也
　　九二包有鱼无咎不利賔
　　鱼阴物二与初遇为包有鱼之象然制之在己故犹可以无咎若不制而使遇于众则其为害广矣故其象占如此　通曰剥五隂曰贯鱼姤一阴故但曰鱼包如包苴之包容之于内而制之使不得逸于外也二与初遇制之犹可以无咎若不制而使遇于众姤之有鱼将为剥之贯鱼矣吁可畏防或曰初应在四二岂能包之曰卦以遇合为义遇合之女未尝择配也二近而先斯得之矣
　　九三臀无肤其行次且厉无大咎
　　九三过刚不中下不遇于初上无应于上居则不安行则不进故其象占如此然既无所遇则无隂邪之伤故虽危厉而无大咎也　通曰益六二即损六五皆曰十朋之既济九三即未济九四皆曰伐鬼方姤九三即夬九四故亦曰臀无肤其行次且三下不遇于初故有居不安之象前无应于上故有行不进之象
　　九四包无鱼起凶
　　初六正应己遇于二而不及于己故其象占如此通曰遇非正道故四于初为正应无鱼之象遇既非正则惟近者得之二与初为近二包有鱼四则无鱼矣故其象占如此或曰初见凶谓既系于二复往见四则凶四起凶谓包无鱼则亦已矣起而争之斯为凶矣
　　九五以杞包瓜含章有陨自天
　　瓜阴物之在下者甘美而善溃杞髙大坚实之木也五以阳刚中正主卦于上而下防始生必溃之阴其象如此然阴阳迭胜时运之常若能含晦章美静以制之则可以回造化矣有陨自天本无而倐有之象也　通曰二视初为鱼五视初为瓜鱼与瓜皆隂物之美者鱼之馁瓜之溃必自内始二与初遇故包有鱼五与初无相遇之道犹以髙大之杞而欲包在地之瓜也然瓜虽始生而必溃九五阳刚中正能含晦章美静以待之是虽阴阳消长时运之常而造化未有不可回者姤其将可转而为复乎剥之一阳穷于上而复生于下其有陨自天之象乎
　　上九姤其角吝无咎
　　角刚乎上者也上九以刚居上九无位不得其遇故其象占与九三类　通曰九三以刚居下卦之上于初阴无所遇故虽厉而无大咎上九以刚居上卦之上于初阴亦不得其遇故虽吝而亦无咎遇本非正不遇不足为咎也
　　【坤下兊上】
