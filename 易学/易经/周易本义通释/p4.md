<!-- { "loadSidebar": true } -->
　　六三食旧德贞厉终吉或从王事无成
　　食犹食邑之食言所享也六三阴柔非能讼者故守旧居正则虽危而终吉然或出而从上之事则亦必无成功占者守常而不出则善也　通曰食旧德与位乎天德语同位必称德而居故宁德过其位母位过其德食必称德而食故宁德浮于食母食浮于德食犹食邑之食九二邑人三百户食之最约者也二刚险本欲讼者能退处于分之小仅可无眚三阴柔本不能讼能安守其分之常虽厉犹吉谓之贞者守常则为贞不守常则非贞也曰贞曰或从王事无成与坤六三爻辞同此独不曰有终者三下卦之终也在坤之三而或出始虽无成而后犹可以有终在讼之三而或出但见其无成而已讼固非可终者本义曰占者守常而不出则善也盖守常而或出则非真能守者矣深戒之也　或曰旧者二本六之所居九归逋于三则二可以食其旧矣始在三而厉终居二则吉二应五有从王事之象
　　九四不克讼复即命渝安贞吉
　　即就也命正理也渝变也九四刚而不中故有讼象以其居柔故又为不克而复就正理渝变其心安处于正之象占者如是则吉也　通曰命有指理而言者有指气而言者否九四曰有命指气言也此曰即命指理言也皆上干故皆曰命四之不克讼与九二不同九二坎体其心本险九四干体其心能安乎天理之正故吉然曰归曰渝皆知反者九二识时势能反而安其分之小九四明义理能变而安于命之正圣人不贵无过而贵改过又如此
　　九五讼元吉
　　阳刚中正以居尊位听讼而得其平者也占者遇之讼而有理必获伸矣　通曰九五刚健中正听讼必得其平然古人不贵听讼而贵无讼初不永讼三不讼四二不克讼在下皆无讼此九五所以于讼为元吉也
　　上九或锡之鞶带终朝三褫之
　　鞶带命服之饰褫夺也以刚居讼极终讼而能胜之故有锡命受服之象然以讼得之岂能安久故又有终朝三褫之象其占为终讼无理而或取胜然其所得终必失之圣人为戒之意深矣　通曰或设若也非必之辞上九过于刚设若胜讼而得鞶带终朝且三褫之况鞶带命服以锡有德非以赏讼也岂有必得之理甚言讼之不可终也初不言讼杜其始也上不言讼恶其终也圣人只欲人无讼故诸爻皆随其所处而教之如九四九二刚而能柔许之曰无眚吉初六六三柔能应刚许之曰终吉惟上九以刚极处讼终卦辞所谓终凶者也故又设此以戒之
　　【坎下坤上】
　　师贞丈人吉无咎
　　师兵众也下坎上坤坎险坤顺坎水坤地古者寓兵于农伏至险于大顺藏不测于至静之中又卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故其卦之名曰师丈人长老之称用师之道利于得正而任老成之人乃得吉而无咎戒占者亦必如是也　通曰乾坤而后屯蒙需讼皆有坎险之一体兴师动众尤见其最险者也坎水之险伏于坤地之中犹古者伏兵于农大顺至静之中有至险不测者藏焉必不得已然后用之故用师之道贵乎得正然必得老成之人而后吉必吉而后旡咎师不贞不吉贞而不用丈人不吉其咎可知师之反为比比曰元永贞师言贞不言元帝王皆为应兵不为戎首也
　　初六师出以律否臧凶
　　律法也否藏谓不善也晁氏曰否字先儒多作不是也在卦之初为师之始出师之道当谨其始以律则吉不臧则凶戒占者当谨始而守法也　通曰出初之象律坎之象天下事皆当谨始况用兵之始一有不善兵众乱矣本义曰戒占者当谨始而守法初六才柔故有不臧之戒然以律不言吉否臧则言凶者律令谨严出师之常其胜负犹未可知也故不言吉出而失律凶立见矣
　　九二在师中吉无咎王三锡命
　　九二在下为众隂所归而有刚中之德上应于五而为所任故其象占如此　通曰卦辞师贞丈人吉无咎爻在师中吉无咎即卦辞意也中则旡过无不及所以为贞在师而中所以为丈人故师六爻惟九二吉无咎六四无咎不言吉三则凶矣二曰王三锡命五应也五曰长子帅师二应也五应二故曰锡讼之上近五非应故曰或锡讼而终则有三褫之辱师而中则有三锡之宠讼与师皆以中为贵也
　　六三师或舆尸凶
　　舆尸谓师徒挠败舆尸而归也以阴居阳才弱志刚不中不正而犯非其分故其象占如此　通曰剥一阳在上而众隂载之有得舆象六三众隂在上如积尸而坤为舆坎为车轮有舆尸象此爻甚言师徒挠败之凶以见师之成败生死皆系于将九二刚中可以用师六四柔正犹能全师而退六三不中不正才弱志刚舆尸而归其凶何如防
　　六四师左次无咎
　　左次谓退舍也隂柔不中而居隂得正故其象如此全师以退贤于六三逺矣故其占如此　通曰讼与师皆非得已与其进而败不若退之为愈讼归逋复命师左次皆善其退春秋鲁僖公元年书次于聂北遂救邢救而书次讥之也四年次于陉遂伐楚伐而书次善之也然则六四之左次无咎善之之辞也
　　六五田有禽利执言无咎长子帅师弟子舆尸贞凶六五用师之主柔顺而中不为兵端者也敌加于己不得已而应之故为田有禽之象而其占利以搏执而无咎也言语辞也长子九二也弟子三四也又戒占者専于委任若使君子任事而又使小人防之则是使之舆尸而归故虽贞而亦不免于凶也　通曰田有禽不得已而执之非有从禽之心犹敌来不得己而应之非为兵端也于师而言田者古者无事歳三田亦以习武也师田皆用坤众象二三四皆将也五任将者也五任二长子为将又使六三弟子防之舆尸之败必矣三爻辞曰师或舆尸或者非必之辞盖谓六三为将其败未必至于舆尸也而或舆尸凶何如防危之之辞而不忍必言之也至五则直书曰弟子舆尸盖谓五用二而又用三必至于如此故长子帅师不言吉而弟子则直书曰舆尸贞凶甚言五之任将不可不审且専也长子即彖所谓丈人也自众尊之则曰丈人自君称之则曰长子皆长老之称彖言师必用老成则既贞又吉爻言用老成而或以新进参之虽贞亦凶吉凶之鉴昭然矣　五隂柔之主故有戒
　　上六大君有命开国承家小人勿用
　　师之终顺之极论功行赏之时也坤为土故有开国承家之象然小人则虽有功亦不可使之得有爵土但优以金帛可也戒行赏之人于小人则不可用此占而小人遇之亦不得用此爻也　通曰初师之始故纪其出师而有律上师之终故纪其还师而赏功六爻中出师驻师将兵将将伐罪赏功靡所不载其终始节次严矣末曰小人勿用则又戒辞也夫师之中未必皆君子不赏之无以报前日之功或用之必至于阶后日之祸是不容无以处之矣朱子尝曰如舜封象于有庳而使吏治其国如汉光武封功臣而用之左右者惟邓耿数人此皆处之之道也虽然亦在于谨其始焉耳曰丈人曰长子用以行师者得其人及其开国承家自不至于用小人矣圣人于师之终曰小人勿用欲正其初也専为丈人之用也合前后而观之圣人之意可见矣
　　【坤下坎上】
　　比吉原筮元永贞无咎不宁方来后夫凶
　　比亲辅也九五以阳刚居上之中而得其正上下五隂比而从之以一人而抚万邦以四海而仰一人之象故筮者得之则当为人所亲辅然必再筮以自审有元善长永贞固之德然后可以当众之归而无咎其未比而有所不安者亦将皆来归之若又迟而后至则此交已固彼来已晚而得凶矣若欲比人则亦以是而仄观之耳　通曰原筮本义读如原蚕原庙原田之原义皆训再言筮得此者已为吉道然必再筮以自审也曰吉曰无咎曰凶皆占辞吉上下相比之占统言也无咎所比者之占凶比人者之占分言也蒙比卦辞特发两筮字以示占者之通例筮得蒙卦辞蒙求亨者与亨蒙者皆可用筮得此卦辞为人所比与求比者皆可用顾其所处所存者何如尔易一阳之卦凡六复师谦豫比剥也而最吉莫如比盖九五一阳居天位而上下皆阴其势顺也周礼九筮三曰筮式筮所以为法式者也故蒙之从师曰筮比之求比比人亦曰筮蒙筮其所以从于师者也比筮其所以比于民者也故王者之比亦曰筮蒙九二在初卦之中故曰初筮比九五在重卦之中故曰原筮蒙之筮问之人者也不一则不専比之筮问其在我者也不再则不审不宁方来指下四阴而言后夫凶指上一阴而言来者自来后者自后吾惟问我之可比不可比彼之来比不来比吾不问也此固王者大公之道而为九五之显比者也本义又曰若欲比人者则亦以此而反观之耳盖原筮元永贞为比于人者本义发出比人者言外之意也
　　初六有孚比之无咎有孚盈缶终来有它吉
　　比之初贵乎有信则可以无咎矣若其充实则又有他吉也　通曰与人交止于信亲比之初能有诚信所以比之无咎及其诚信充实则非特无咎又有他吉也初六不与五应故曰有他大过九四中孚初九皆曰有他皆指非应而言但彼则戒其有他向之心此则许其有他至之吉也　盈缶以四之比五乂下引初之有孚而比之
　　六二比之自内贞吉
　　柔顺中正上应九五自内比外而得其正吉之道也占者如是则贞而吉矣　通曰上下皆应五而不系利应故谓之比初不系四之应而五应之故曰他四不系初之应而应乎五故曰外惟二本与五应故曰内比之自内而又以正故吉凡卦以下卦为内上卦为外比六二言内六四言外内外卦之分见于此
　　六三比之匪人
　　阴柔不中正承乗应皆隂所比皆非其人之象其占大凶不言可知　通曰三阴柔不中正匪人之象承乗应皆隂所比非人之象彼固匪人谁实比之比之者三也大凶可知矣爻不言其大凶而夫子于象恻然痛悯之曰不亦伤乎即孟子哀防意也夫既比之匪人我亦胥为匪人矣彼我既不得谓之人则谓之何防殊可哀也矣此爻畧似蒙六四困之象蒙之所求者九二之一阳也而四胡独逺之比之所宗者九五之一阳也而三胡独不比之
　　六四外比之贞吉
　　以柔居柔外比九五为得其正吉之道也占者如是则正而吉矣　通曰初六内也九五外也四宜应内者内无可比而比乎外义之与比而无适莫者也是舍柔暗而比刚明得正而吉之道也
　　六五显比王用三驱失前禽邑人不诫吉
　　一阳居尊刚健中正卦之羣隂皆来比己显其比而无私如天子不合围开一面之网来者不拒去者不追故为用三驱失前禽而邑人不诫之象盖虽私属亦喻上意不相警备以求必得也凡此皆吉之道占者如是则吉也　通曰诸隂爻皆言比之隂比阳也五言显比阳为隂所比也比易近于私王者之比大公至正显然于天下而旡私三驱失前禽此成汤祝网孔子弋不射宿之意也若夫邑人则喻王者之心熟矣王者无意于必得故虽邑人亦不相警戒以求必得无私之至也如是则吉师比之五皆取田象师之田有禽害物之禽也比之失前禽背己之禽也在师则执之王者之义也在比能失之王者之仁也然使邑人不喻上意或有惟恐失之之心则禽无遗类其仁不广矣未可以吉言也　彖言审已当众归之道九五言当众归而显比之道上独不比五则舍之为失前禽邑人不诫象
　　上六比之无首凶
