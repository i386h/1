<!-- { "loadSidebar": true } -->
　　咸交感也兊柔在上艮刚在下而交相感应又艮止则感之专兊说则应之至又艮以少男下于兊之少女男先于女得男女之正防姻之时故其卦为咸其占亨而利贞取女则吉盖感有必通之理然不以贞则失其亨而所为皆凶矣　通曰下经所以首咸恒者何也先天八卦之象说卦凡两言之先言天地而即继之以山泽继言水火雷风而终之以山泽相薄者有贵于不相悖不相射者有贵于相逮惟通气则两言之不改然则上经首乾坤者天地定位也下经首咸恒者山泽通气也位欲其分故乾坤分而为二卦气欲其合故山泽合而为一卦又八纯卦六爻皆不应泰否咸恒损益既济未济六爻皆应泰否天地相应故居上篇咸损少男少女相应恒益长男长女相应故居下篇咸以少男下少女又应之切至者故居下篇之首故上经彖辞不言女下经咸取女吉家人利女贞姤勿用取女渐女归吉多言防娶之事而首于咸见之咸感也不曰感而曰咸咸皆也无心之感也无心于感者无所不通也感则必通而利在于贞凡言感之道如此取女吉専言取女者当如是也女以静正为主男不下女而女从之非贞也
　　初六咸其拇
　　拇足大指也咸以人身取象感于最下咸拇之象也感之尚浅欲进未能故不言吉凶此卦虽主于感然六爻皆冝静而不宜动也　通曰艮象指在下体之下象拇干气化之始六爻象龙气之变者不测咸形化之始六爻象人身形之感者易滞咸恒初爻皆浅之地咸拇感之未深而艮性能止故不言吉凶恒初未可深求而巽性善入虽贞亦凶浅深轻重异宜学易者信不可不知时也
　　六二咸其腓凶居吉
　　腓足肚也欲行则先自动躁妄而不能固守者也二当其处又以隂柔不能固守故取其象然有中正之德能居其所故其占动凶而静吉也　通曰腓居下体之中二象本义于初曰咸虽主于感六爻皆宜静而不宜动于二曰其占动凶而静吉动静之应愈较然矣咸艮皆取身为象咸六二即艮六二艮其腓不言吉凶咸其腓则曰凶者躁动故凶也居吉即艮其腓之谓也在咸下体则凶于艮本体则吉
　　九三咸其股执其随往吝
　　股随足而动不能自専者也执者主当持守之意下二爻皆欲动者三亦不能自守而随之往则吝矣故其象占如此　通曰股居下体之上三象程子谓三随上蔡氏谓三动而二随之本义以为股随足而动象三随二与初而动艮言随在二二腓随三之限而止也咸言随在三三股随下之足而动也或曰咸之随初三二爻动变以上爻占故于三曰随艮之随五爻皆变惟二不变以不变爻占故于二曰随　股不能动随腓而动在艮体故宜执其随若徃则吝
　　九四贞吉悔亡憧憧往来朋从尔思
　　九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧往来不能正固而累于私感则但其朋类从之不复能及逺矣　通曰九四当三阳之中有心象卦不名感而名咸无心之感也故四不言心并不言咸爻言贞吉悔亡凡四卦皆先占后象巽九五咸大壮未济皆九四九居四本非贞而有悔圣人因占设戒两开其端以为贞者正而固也如是则吉而悔亡若憧憧于徃来则不能正而固矣寂然不动心之体感而遂通心之用憧憧徃来已失其寂然不动之体所思者朋类从之耳安能感而遂通天下之故贞吉悔亡无心之感也何思何虑之有憧憧徃来私矣
　　九五咸其脢无悔
　　脢背肉在心上而相背不能感物而无私系九五适当其处故取其象而戒占者以能如是则虽不能感物而亦可以无悔矣　通曰子夏云在脊曰脢诸爻象拇象腓象股象心皆戒其感于物而动五象脢不动矣而又不能感物诸爻动而无静五静而无动皆非心之正也但以无私故曰无悔非深取之也初曰志在外三曰志在随人五之志如此亦末矣　脢虽与心背不动不如无心之感矣故但曰无悔
　　上六咸其辅颊舌
　　辅颊舌皆所以言者而在身之上上六以隂居说之终处咸之极感人以言而无其实又兊为口舌故其象如此凶咎可知　通曰本义谓上六以隂居兊说之终感人以言而无实者也感以言非矣况无实乎拇腓股动于下辅颊舌动于上感宜静不宜动况动以口乎艮象辅咸象辅颊舌者咸极于说艮终于止
　　【巽下震上】
　　恒亨无咎利贞利有攸往
　　恒常久也为卦震刚在上巽柔在下震雷巽风二物相与巽顺震动为巽而动二体六爻隂阳相应四者皆理之常故为恒其占为能久于其道则亨而无咎然又必利于守贞则乃为得所常久之道而利有所往也　通曰乾坤气化之始故曰元亨利贞咸恒形化之始故曰亨曰利贞而不曰元盖咸亨不以正徒为人欲之感恒亨不以正亦非天理之常也故本义曰能久于其道则亨而无咎然必守贞乃为得所常久之道而利有所徃也然则利贞亦戒辞也　夫妇居室之象
　　初六浚恒贞凶无攸利
　　初与四为正应理之常也然初居下而在初未可以深有所求四震体而阳性上而不下又为二三所隔应初之意异乎常矣初之柔暗不能度势又以隂居巽下为巽之主其性务入故深以常理求之浚恒之象也占者如此则虽正亦凶而无所利矣　通曰程子曰凡卦之初与终浅与深微与盛之地也在初而求深亦不知时矣此以时位言也本义兼卦德言谓震体性上而不下初为巽主其性务入两性字得其防矣初四相应固理之常时方初也而深以常理入之虽贞亦凶况不贞乎
　　九二悔亡
　　以阳居隂本当有悔以其久中故得亡也　通曰咸恒六爻非不相应得者不过悔亡而已咸九四曰贞吉悔亡九居四非贞也故必贞然后悔亡恒九二亦非贞也但曰悔亡而不勉以贞何也咸九四不正又不中恒九二不正而得中是为久于中者也程子曰中重于正中则正矣正不必中也人能识轻重之势始可与言易
　　九三不恒其德或承之羞贞吝
　　位虽得正然过刚不中志从于上不能久于其所故为不恒其德或承之羞之象或者不知其何人之辞承奉也言人皆得奉而进之不知其所自来也贞吝者正而不恒为可羞吝申戒占者之辞　通曰九二得中故悔亡九三不中故羞且吝盖在恒之时二为久于中三不中则不能久也恒尽变为益恒九三曰不恒其德或承之羞益上九曰或击之立心勿恒凶或者不知其何人之辞此则人皆得以可羞者进而奉之彼则人皆得进而撃之不恒之患如此防
　　九四田无禽
　　以阳居阴久非其位故为此象占者田无所获而凡事亦不得其所求也　通曰本义谓九四以阳居隂久非其位故有此象然九二亦阳居隂而曰悔亡者惟中则可常九二中九四不中故也师之六五曰田有禽五柔中而所应者刚刚实故曰有禽恒之四以刚居不中而所应者柔柔虚故曰无禽在师为田有获之占在恒为田无所获然非特田也假田以为象凡占亦如之
　　六五恒其德贞妇人吉夫子凶
　　以柔中而应刚中常久不易正而固矣然乃妇人之道非夫子之宜也故其象占如此　通曰六五中矣然刚而中可恒也柔而中妇人之常非夫子之所当常也呜呼吾于咸恒之五而悟易变易之道矣咸其腓戒二之动也五咸其脢不动矣而又不能感或承之羞戒三之不恒也五恒其德贞矣而又执一不通故二爻皆无取焉易贵于知时识变固如此防
　　上六振恒凶
　　振者动之速也上六居恒之极处震之终恒极则不常震终则过动又阴柔不能固守居上非其所安故有振恒之象而其占则凶也　通曰咸恒二卦其名甚善而六爻罕有贞吉者盖以爻而配六位则隂阳得失承乗逆顺各不同故也如此爻本义谓恒极则不常以一卦之极言震终则过动以上卦之极言阴柔不能固守居上非其所安以上六一爻言必合此四者而后振恒之象备矣咸不宜动恒亦以动之速为凶吉凶悔吝生乎动咸感于物而动故六爻中吉凶悔吝之辞备焉反对为恒亦如之动信不可不慎也
　　【艮下干上】
　　遯亨小利贞
　　遯退避也为卦二阴浸长阳当退避故为遯六月之卦也阳虽当遯然九五当位而下有六二之应若犹可以有为但二隂浸长于下则其势不可以不遯故其占为君子能遯则身虽退而道亨小人则利于守贞不可以浸长之故而遂侵迫于阳也小谓隂柔小人也此卦之占与否之初二两爻相类　通曰复临泰大壮夬卦名皆主阳言姤遯否观剥主隂而言可也然谓之姤者阳之势上盛而隂得遇之也谓之遯者隂之势浸长而阳当避之也圣人于隂卦主阳而言其爱君子之意可见矣复临泰皆曰亨阳之亨也遯亨疑若主隂之亨而言而下曰小利贞然则遯亨为君子言也君子以遯为亨小利贞为小人计也小人以静正为利本义于临卦谓二阳浸长以迫于隂于遯小利贞则谓小人利于守贞不可以浸长之故而遂侵迫于阳然则阳浸长而逼隂可也隂浸长而逼阳不可也阴阳之大分明矣本义又曰此卦之占与否初二两爻相类盖否初恶未形故戒以贞遯二阴犹未成否也故戒以利贞诚恐小者于此不知利贞遂至于否则不利君子贞也临遯之对曰利贞大壮遯之反曰利贞皆为君子谋也遯亦曰利贞者其犹冀小人可化而为君子乎
　　初六遯尾厉勿用有攸徃
　　遯而在后尾之象危之道也占者不可以有所往但晦处静俟可免灾耳　通曰本义谓卦之占与否初二两爻类愚谓此两爻之占亦类之初六在一卦之后故为尾隂虽浸长四阳尚众势未可犯犯则必厉而又告之勿用有攸往者恐自初之一隂而徃则二隂之遯而三隂之否皆自此始故戒之　下体艮皆不能遯
　　六二执之用黄牛之革莫之胜说
　　以中顺自守人莫能解必遯之志也占者固守亦当如是　通曰初与二爻辞皆彖辞小利贞二在前而初从之有尾之象五在上得中二以中顺固结之有黄牛之革之象勿用有攸往戒初从二以徃也莫之胜说喜二之从五者固也初有攸徃则有浸迫于阳之势故戒之二莫之胜说则有固结乎阳之心故喜也　二承三故执之
　　九三系遯有疾厉畜臣妾吉
　　下比二阴当遯而有所系之象有疾而危之道也然以畜臣妾则吉盖君子之于小人惟臣妾则不必其贤而可畜尔故其占如此　通曰初厉上从乎二也三疾厉下昵乎二也二之隂有浸长之势初从之必与之剥阳三昵之必为其所剥皆危道也系遯之道以畜臣妾则吉盖如主于臣妾不必其贤柔而服之使二隂止于内而不徃于外吉道也
　　九四好遯君子吉小人否
　　下应初六而干体刚健有所好而能絶之以遯之象也唯自克之君子能之而小人不能故占者君子则吉而小人否也　通曰三比阴四应阴本义于三则曰遯而有所系于四则曰有所好而絶之以遯何也皆因下文而言也系遯之下曰有疾厉为其有所系故阳将为阴所系而元气危也好遯之下曰君子吉有所好而能絶之以遯惟刚健自克之君子能之小人不能也然九刚可为君子四柔亦能为小人在其所处何如虽在干体而处隂故设小人之戒以离艮体
　　九五嘉遯贞吉
　　阳刚中正下应六二亦柔顺而中正遯之嘉美者也占者如是而贞则吉矣　通曰非正应而相昵曰系以中正而相应曰嘉随九五孚于嘉盖因六三之系而见也然则此之嘉遯亦因三之系而见欤　二执三三系二五无所系故为嘉未能为上之肥故贞则吉
　　上九肥遯无不利
