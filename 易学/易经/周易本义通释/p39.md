<!-- { "loadSidebar": true } -->
　　极言其理而賛之　通曰咸之情通恒之情久聚之情一然其所以感所以恒所以聚则皆有理存焉如天地圣人之感感之理也如日月之得天圣人之久于道恒之理也萃之所谓聚以正所谓顺天命聚之理也凡天地万物之情可见者皆此理之可见矣故本义于所感则曰极言感通之理于所恒则曰极言恒久之道于所聚亦曰极言其理而賛之
　　柔以时升
　　以卦变释卦名　通曰刚而在上者常也柔升于上时也识时者方可与言易
　　巽而顺刚中而应是以大亨
　　以卦德卦体释卦辞
　　用见大人勿恤有庆也南征吉志行也
　　困刚揜也
　　以卦体释卦名
　　险以说困而不失其所亨其唯君子乎贞大人吉以刚中也有言不信尚口乃穷也
　　以卦德卦体释卦辞　通曰刚之困于柔犹人之困于疾使易専论其困而无以通之是知其疾而不能用药也如是则安用易防故彖曰困亨彖曰困而不失其所亨彖以大人称彖曰其惟君子乎盖困而不失其所亨即是贞君子即是大人困而亨之君子其即刚贞之大人乎吉无咎由于贞贞由于亨
　　巽乎水而上水井井养而不穷也
　　以卦象释卦名义
　　改邑不改井乃以刚中也汔至亦未繘井未有功也羸其瓶是以凶也
　　以卦体释卦辞无丧无得往来井井两句意与不改井同故不复出刚中以二五而言未有功而败其瓶所以凶也　通曰惟井之不改故不以往而丧不以来而得而徃者来者自井其井彖但言其体而用已该矣
　　革水火相息二女同居其志不相得曰革
　　以卦象释卦名义大略与睽相似然以相违而为睽相息而为革也息灭息也又为生息之义灭息而后生息也　通曰卦以相违为睽相息为革而既济水在火上不曰相息者何也坎之水动水也火不能息之泽之水止水也止水在上而火炎上故息灭息之中有生息者存犹人一吸一嘘而谓之一息亦有止而复生之义也
　　已日乃孚革而信之文明以说大亨以正革而当其悔乃亡
　　以卦德释卦辞　通曰彖未有言悔亡者惟革言之革易有悔也必革而当其悔乃亡当字即是贞字一有不贞则有不信有不通皆不当者也不当则不见革之亨惟有革之悔革而当其悔乃亡圣人慎之之意可知矣
　　天地革而四时成汤武革命顺乎天而应乎人革之时大矣防
　　极言而賛其大也　通曰顺乎天而应乎人革言之兊亦言之兊说也顺天理应人心说道也革重事也而必以恱道行之其义大矣
　　鼎象也以木巽火亨饪也圣人亨以享上帝而大亨以养圣贤
　　以卦体二象释卦名义因极其大而言之享帝贵诚用犊而已养贤则饔飱牢礼当极其盛故曰大亨通曰剥曰观象也即画是象此曰鼎象也又于画中取器之象享帝养圣贤鼎之用莫大于此矣故极言之
　　巽而耳目聦明柔进而上行得中而应乎刚是以元亨以卦象卦变卦体释卦辞　通曰柔进而上行得中而应乎刚虽与睽同然在鼎则巽巽也上离为目而五为耳有内巽顺而外聦明之象在睽则说而丽乎明与巽而耳目聦明者不同故彼特曰小事吉此则元亨虽其时之不同亦其德之异也
　　震亨
　　震有亨道不待言也
　　震来虩虩恐致福也笑言哑哑后有则也
　　恐致福恐惧以致福也则法也
　　震惊百里惊逺而惧迩也出可以守宗庙社稷以为祭主也
　　程子以为迩也下脱不丧匕鬯四字今从之出谓继世而主祭也或云出即鬯字之误　通曰彖本义能恐惧则致福而不失其所主之重尽之矣尧舜巍巍荡荡事业自兢兢业业致之人须臾不可不知戒惧出而主宗庙社稷者其可惧尤甚焉
　　艮止也时止则止时行则行动静不失其时其道光明此释卦名艮之义则止也然行止各有其时故时止而止止也时行而行亦止也艮体笃实故又有光明之义大畜于艮亦以辉光言之
　　艮其止止其所也上下敌应不相与也是以不获其身行其庭不见其人旡咎也
　　此释卦辞易背为止以明背即止也背者止之所也以卦体言内外之卦阴阳敌应不相与也不相与则内不见己外不见人而旡咎矣晁氏云艮其止当依卦辞作背　通曰不获其身以下三句皆从背说背则自视【疑作是】不获其身行其庭则不见其人本义所谓止而止行而止即程子所谓静亦定动亦定也内不见己外不见人所谓内外之两忘也
　　渐之进也女归吉也
　　之字疑衍或是渐字
　　进得位往有功也进以正可以正邦也
　　以卦变释利贞之意盖此卦之变自涣而来九进居三自旅而来九进居五皆为得位之正
　　其位刚得中也
　　以卦体言谓九五也
　　止而巽动不穷也
　　以卦德言渐进之义
　　归妹天地之大义也天地不交而万物不兴归妹人之终始也
　　释卦名义也归者女之终生育者人之始
　　说以动所归妹也
　　又以卦德言之
　　征凶位不当也无攸利柔乗刚也
　　又以卦体释卦辞男女之交本皆正理惟若此卦则不得其正也　通曰渐归妹相反在三四两爻渐之六自三之四为进得位归妹之六自四之三为位不当渐自二至五皆得位之正归妹自二至五皆不得位渐止而巽其动也不穷归妹说以动其征也必凶渐以九五为刚得中归妹六五亦柔得中也不书抑阴也渐刚乘柔不书归妹柔乗刚则书亦抑阴也渐之女归亦天地之大义而人之终始亦不书止而巽者其常也说以动者非常也彖之意若曰归妹天地之大义人之终始也本非凶也本无所谓不利也惟阴之说而阳动焉所以征凶所以无攸利也故抑之又抑之
　　丰大也明以动故丰
　　以卦德释卦名义
　　王假之尚大也勿忧宜日中宜照天下也
　　释卦辞
　　日中则昃月盈则食天地盈虚与时消息而况于人乎况于鬼神乎
　　此又发明卦辞外意言不可过中也　通曰盈虚消息惟剥与丰言之剥则君子之道已消而虚故有息之机丰则天下之势已息而盈故有消之防天地鬼神乾卦后惟谦与丰言之谦则有虚可以持盈丰则自盈必至于虚此固天地鬼神之常理也此本义所谓不可过乎中者也
　　旅小亨柔得中乎外而顺乎刚止而丽乎明是以小亨旅贞吉也
　　以卦体卦德释卦辞　通曰以卦体释小亨以卦德释旅贞吉柔而不顺乎刚则不亨止而不丽乎明则不正
　　旅之时义大矣防
　　旅之时为难处　通曰难尽者旅之义难处者旅之时此其时义之所以为大
　　重巽以申命
　　释卦义也巽顺而入必究乎下命令之象重巽故为申命也
　　刚巽乎中正而志行柔皆顺乎刚是以小亨利有攸徃利见大人
　　以卦体释卦辞刚巽乎中正而志行指九五柔谓初四
　　兊说也
　　释卦名义
　　刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣防以卦体释卦辞而极言之　通曰说易于不正必刚中而后说也正说之正则能顺乎天而应乎人以先民则民忘其劳以犯难则民忘其死皆所以为説之大也然不正则不大矣
　　涣亨刚来而不穷柔得位乎外而上同
　　以卦变释卦辞　通曰彖本义曰其变本自渐来三之九来居二故曰刚来而不穷盖如讼自遯来三之九来居二亦曰刚来而得中也或谓讼与涣皆下卦三与二之变涣之六二往居三曰柔得位乎外而上同则讼六二往而为三亦可以言也而不言者涣之柔得位者二往居外卦之四故曰得位乎外所谓上同者上同于五也讼以六居三则不得位矣要之本义以二爻相比者为变故朱子虽有是疑而不及改正也
　　王假有庙王乃在中也
　　中谓庙中
　　利渉大川乗木有功也
　　通曰易以巽言利渉大川者三皆以木言益曰木道乃行中孚曰乗木舟虚涣亦曰乗木有功也十三卦舟楫之利独取诸涣亦以此也
　　节亨刚柔分而刚得中
　　以卦体释卦辞
　　苦节不可贞其道穷也
　　又以理言
　　说以行险当位以节中正以通
　　又以卦德卦体言之当位中正指五又坎为通
　　天地节而四时成节以制度不伤财不害民
　　极言节道　通曰凡天地节而四时成节以制度不伤财不害民皆节之通者也卦辞曰节亨通即亨之义穷乃通之反苦节则穷必如五之甘节则通故无位者不能制节节而不以中正者不能通
　　中孚柔在内而刚得中说而巽孚乃化邦也
　　以卦体卦德释卦名义
　　豚鱼吉信及豚鱼也利渉大川乗木舟虚也
　　以卦象言
　　中孚以利贞乃应乎天也
　　信而正则应乎天矣　通曰合上下体则柔在内为中虚所以受信分上下体则刚得中为中实所以为信上巽则君以信入于民下说则民以信通于君所以为化信及豚鱼其化深矣然信必合乎正乃天理也惟天有自然之化
　　小过小者过而亨也
　　以卦体释卦名义与其辞
　　过以利贞与时行也柔得中是以小事吉也
　　以二五言
　　刚失位而不中是以不可大事也
　　以三四言
　　有飞鸟之象焉飞鸟遗之音不宜上宜下大吉上逆而下顺也
　　以卦体言　通曰矫天下之枉者以过为正然刚过而中为大过柔得中为小过是则事有当过者而皆不可外乎中也小过可小事不可大事大则凶矣如飞鸟宜下不宜上上则逆矣为阴危之也
　　既济亨小者亨也
　　济下疑脱小字
　　利贞刚柔正而位当也
　　以卦体言
　　初吉柔得中也
　　指六二
　　终止则乱其道穷也
　　未济亨柔得中也
　　指六五言　通曰乾坤之后为坎者六至既济未济虽因坎取义然皆曰柔得中也则又専指离而言坎之与离终始可相有而不可相无如此
　　小狐汔济未出中也濡其尾无攸利不续终也虽不当位刚柔应也

　　周易本义通释卷十二
