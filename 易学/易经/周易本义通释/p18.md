<!-- { "loadSidebar": true } -->
　　萃亨王假有庙利见大人亨利贞用大牲吉利有攸往萃聚也坤顺兊恱九五刚中而二应之又为泽上于地万物萃聚之象故为萃亨字衍文王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又人必能聚己之精神则可以至于庙而承祖考也物既聚则必见大人然后可以得亨然又必利于贞所聚不正则亦不能亨也大牲必聚而后有聚则可以有所徃皆占吉而有戒之辞　通曰王假有庙于萃涣皆言之者涣散也谓祖考精神易散故为庙以聚之萃聚也谓聚己之精神然后能至于庙而聚祖考之精神也彖五句各自是一事圣人见萃有格庙象故曰王假有庙又见五为大人之象故曰利见大人亨言萃聚于下必见大人以为之主而后亨也又见五与二皆得正故曰利贞萃不以正其能亨乎利亨利贞两利字不相蒙孔子释而合之谓聚之利于亨者以见大人则为所聚之正是乃利贞也后之说者但释孔子之而文王之经隠矣又圣人见损之时二簋可用享则萃之时必用大牲乃吉涣之时且利渉大川则萃之时必利有攸徃也本义以为皆占吉而有戒之辞盖言萃之时如是则亨且利否则不亨不利如是则吉否则不吉也
　　初六有孚不终乃乱乃萃若号一握为笑勿恤往无咎初六上应九四而隔于二阴当萃之时不能自守是有孚而不终志乱而妄聚也若号呼正应则众以为笑但勿恤而往从正应则无咎矣戒占者当如是也通曰不终阴柔不能固守之象乱隂杂之象一握
　　阴聚之象萃与比相似比初六有孚盈缶萃之初则有孚不终比初无应而孚信充实其终也自有他吉萃初与四应而感于二阴是有孚而不能自守志乱而不无妄聚者也圣人戒之曰若号呼九四正应则二阴必以为笑惟勿恤二阴之笑而必徃从庶乎可以无咎矣　应四萃之主爻
　　六二引吉无咎孚乃利用禴
　　二应五而杂于二阴之间必牵引以萃乃吉而无咎又二中正柔顺虚中以上应九五刚健中正诚实而下交故卜祭者有孚诚则虽薄物亦可以祭矣　通曰二在三阴之中而与五应惟牵引上下以萃于五则吉无咎矣爻之象占已备而于占之下又发孚乃利用禴之义以为卜祭之占者盖谓萃之时用大牲吉然能如六二之孚则虽用禴亦利也本义以虚中诚实发明孚字中虚信之本中实信之质也
　　六三萃如嗟如无攸利往无咎小吝
　　六三阴柔不中不正上无应与欲求萃于近而不得故嗟如而无所利惟往从于上可以无咎然不得其萃困然后往复得阴极无位之爻亦可小羞矣戒占者当近舍不正之强援而逺结正应之穷交则无咎也　通曰号与嗟皆上卦兊口之象号可无咎嗟何所利必不得已惟往从上六则亦可以无咎耳上六阴极无位又非正应既曰徃无咎又曰小吝者以别初之往无咎也初往从四四其应也故无咎三往从上上非应也故虽无咎又以小吝少之本义以上为正应之穷交正应二字恐误　三上为下二阴所萃故嗟而旡所利徃比四无咎与上萃则吝
　　九四大吉无咎
　　上比九五下比众阴得其萃矣然以阳居阴不正故戒占者必大吉然后得无咎也　通曰比卦五阴皆比五之一阳萃四隂皆聚归五与四之二阳四必大吉而后可以无咎五曰萃有位以见四之萃非有位者也无尊位而得众心非大吉安能无咎如益之初九在下而受上之益且戒之曰必元吉无咎然则萃之九四在上而受下之萃戒之固宜
　　九五萃有位无咎匪孚元永贞悔亡
　　九五刚阳中正当萃之时而居尊固无咎矣若有未信则亦修其元永贞之德而悔亡矣戒占者当如是也　通曰四必大吉而无咎矣五萃有位而无咎君臣之分也然既有位以别于四或有其位无其德所以为五者悔当何如防故又戒之曰虽有位可致天下之萃或有未信当修其元永贞之德则悔亡耳比独以九五为主故卦有元永贞之辞萃有两阳爻故元永贞独归之九五元以善其始永贞以善其终比与萃非此三德未必始终尽善也　匪孚由萃四也
　　上六赍咨涕洟无咎
　　处萃之终阴柔无位求萃不得故戒占者必如是而后可以无咎也　通曰三求萃不得故嗟上阴柔无位亦求萃不得故赍咨涕洟然居兊终能反兊之说而忧者故无咎临六三既忧之无咎亦下兊之终也夫萃极盛之时也宜物情和说顺适以应坤兊之象今也初则号三则嗟上则赍咨涕洟何也祸福倚伏而盛满难居故大象有不虞之戒而六爻皆言无咎者必能补过而后无咎
　　【巽下坤上】
　　升元亨用见大人勿恤南征吉
　　升进而上也卦自解来柔上居四内巽外顺九二刚中而五应之是以其占如此南征前进也　通曰木生于地有进而上之象为卦巽下坤上以后天方位言之巽坤之中有离故有南象自巽而坤其行自南故有南征之象晋与升皆取进之义晋则明已出于地上方进而未已故不假言亨升则木方生于地中他日可必其进而未已故言元亨欲进于位者用见有位之大人则不忧其位之不进欲进于德者用见有德之大人则不忧其德之不进然易以阳为大凡言大人者皆阳爻也萃见大人六二见九五之大人也升见大人六五见九二之大人也六五能下应九二之刚中则不必忧而有南征之吉专以德之进而言也
　　初六允升大吉
　　初以柔顺居下巽之主也当升之时巽于二阳占者如之则信能升而大吉矣　通曰或曰初能巽于二阳而二阳从而信之晋三众允下为二阴所信也升初允升上为二阳所信也以阴信隂不过悔亡以阳信阴故大吉
　　九二孚乃利用禴无咎
　　义见萃卦　通曰萃与升相反萃之二曰孚乃利用禴则宜如损六二十朋之言之于反卦六五可也今皆在下卦中爻言之何防萃六二求萃于上升九二求升乎上故其义同萃六二以柔而应九五之刚升九二以刚而应六五之柔其以至诚感应则一也故爻辞同而彖刚中而应之辞亦同　二为三所塞必诚信上通于君乃无咎
　　九三升虚邑
　　阳实隂虚而坤有国邑之象九三以阳刚当升时而进临于坤故其象占如此　通曰阳一故实阴二故虚九三进临坤隂如入无人之邑其升如此之易者刚正故也
　　六四王用亨于岐山吉无咎
　　义见随卦　通曰随上体兊兊正西羑里视岐山为西方故曰西山此卦上体坤坤位西南故只曰岐山山皆以在上卦取象萃曰亨曰禴升亦曰亨曰禴萃取精神之聚可以事鬼神升则言人能聚精神以事鬼神有升而上通之义
　　六五贞吉升阶
　　以阴居阳当升而居尊位必能贞固则可以得吉而升阶矣阶升之易者　通曰九三升虚邑六五升阶皆象升之易也九三刚正故无戒辞六五先贞吉之占而后升阶之象者谓升而不正则不吉虽有升阶之象而不足以升也
　　上六升利于不息之贞
　　以阴居升极昬防不已者也占者遇此无适而利但可反其不已于外之心施之于不息之正而已　通曰豫上六防豫戒以成有渝升上六升戒以利于不息之贞者豫上震震动也欲动其悔过之心变其豫不为豫也升上坤坤顺也欲顺其不已于进之心移于不息之贞也
　　【坎下兊上】
　　困亨贞大人吉无咎有言不信
　　困者穷而不能自振之义坎刚为兊柔所揜九二为二阴所揜四五为上六所揜所以为困坎险兊说处险而説是身虽困而道则亨也二五刚中又有大人之象占者处困能亨则得其贞矣非大人其孰能之故曰贞又曰大人者明不正之小人不能当也有言不信又戒以当务晦黙不可尚口益取困穷　通曰蹇能止则知足以避需不陷则义无所穷困之为卦上下三刚皆掩于柔穷而无所容此所以为困也然刚之困如此刚之亨自如处坎之险不失兊之说时虽困而道则亨身虽困而心则亨也他卦言亨与贞不贞则不亨亨由于贞也此卦言亨与贞处困能亨则得其贞贞由于亨也曰贞又曰大人者困而能亨是为贞正之大人非不正之小人所能也刚柔自乾坤往来于二与上而以九居五未尝变也是之谓贞是之谓大人此其所以吉而无咎也有言不信又戒处坎之险不可尚兊之口也
　　初六臀困于株木入于幽谷三歳不觌
　　臀物之底也困于株木伤而不能安也初六以阴柔处困之底居暗之甚故其象占如此　通曰卦名困以刚为柔所困也爻论困义非特刚困柔之困亦甚矣柔之困也困于株木困于石困于葛藟所困者槎枿之木纒绕之草困于石则又甚焉刚之困困于酒食困于金车困于赤绂饮食车服皆美物也六爻别而言之其崇阳抑阴之意可见矣或曰困坎下兊上兊正秋坎正冬兊一阴象秋之始蔓草未杀故为葛藟之困六三秋冬之交蔓草叶脱而刺存焉故为蒺藜之困初六在坎之下正大冬之时也蔓草为霜雪所杀靡有孑遗所存者株木而已三爻皆阴故以象草木　四为阴揜不能应下为株木初下为幽谷至四为三歳
　　九二困于酒食朱绂方来利用享祀征凶无咎
　　困于酒食厌饫苦恼之意酒食人之所欲然醉饱过宜则是反为所困矣朱绂方来上应之也九二有刚中之德以处困时虽无凶害而反困于得其所欲之多故其象如此而其占利以享祀若征行则非其时故凶而于义为无咎也　通曰困于酒食醉饱之过因厌饫而生苦恼者也视初之困于株木三之困于石有间矣所以初入幽谷三不见其妻二则有朱绂方来之庆特五亦为柔所揜其来也缓故曰方来耳其占利于享祀而不利于征行困之时诚一切至可通神明不必急于往也无咎诸家以为谁咎则当如节之象曰又谁咎也今象曰中有庆则征凶者行非其时故凶而于义无咎也本义精矣　应五不受上下揜宜宴乐俟时
　　六三困于石据于蒺藜入于其宫不见其妻凶
　　阴柔而不中正故有此象而其占则凶石指四蒺藜指二宫谓三而妻则六也其义则系辞备矣　通曰六三本欲揜九二之刚然九二阳刚中正三隂柔不中正故自取困焉上六困之极悔则犹可至于吉如六三则上困于九四下据于九二以不正处二刚之间失其所安惟凶而已
　　九四来徐徐困于金车吝有终
　　初六九四之正应九四处位不当不能济物而初六方困于下又为九二所隔故其象如此然邪不胜正故其占虽为可吝而必有终也金车谓九二象未详疑坎有轮象也　通曰当困之时不可求以亟通故二曰方来五曰乃徐有说四曰来徐徐皆缓辞也初与四应其来所以徐徐者为九二金车所隔也然阴阳相应正也九二隔之非正也邪终不得以胜正故始虽可吝而必有终也　九受揜故就初徐徐
　　九五劓刖困于赤绂乃徐有说利用祭祀
　　劓刖者伤于上下下既伤则赤绂无所用而反为困矣九五当困之时上为阴揜下则乗刚故有此象然刚中而説体故能迟久而有説也占具象中又利用祭祀久当获福　通曰九五君也亦言困者下无应也然二虽非应而同德故一时虽困乃迟久而有説也二五取象皆相应二曰朱绂五曰赤绂绂所以行也二五不应欲遽行得乎故二曰方来五曰乃徐有说二曰享祀五曰祭祀亦以二五当困之时必诚一切至如祭享然则或有可通之理也二言征凶五不言者二在下不可急征以求上上之求下则不可以是例论也
　　上六困于葛藟于臲卼曰动悔有悔征吉
　　以隂柔处困极故有困于葛藟于臲卼曰动悔之象然物穷则变故其占曰若能有悔则可以征而吉矣通曰困穷而通其上之时乎然刚困不害其亨柔
