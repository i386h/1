<!-- { "loadSidebar": true } -->
　　和顺从容无所乖逆统言之也理谓随事得其条理析言之也穷天下之理尽人物之性而合于天道此圣人作易之极功也　通曰蓍本自神明圣人幽賛之而已天圎地方之象自其一二之数圣人不过参之两之而已其为数也自有阴阳之变其为变也自成刚柔之爻圣人不过观其变而发挥之尔于蓍卦之德则和顺之而一无所逆于六爻之义则条理之而各有其序穷天地之理尽人物之性圣人作易之功至是与天命为一矣天命自然而然圣人之易亦非心思智虑之所为也
　　右第一章
　　昔者圣人之作易也将以顺性命之理是以立天之道曰阴与阳立地之道曰柔与刚立人之道曰仁与义兼三才而两之故易六画而成卦分阴分阳迭用柔刚故易六位而成章
　　兼三才而两之緫言六画又细分之则阴阳之位间杂而成文章也　通曰上章和顺于道德统言之也理于义析言之也此章六画而成卦统言之也分阴分阳迭用柔刚六位而成章又析言之也
　　右第二章
　　天地定位山泽通气雷风相薄水火不相射八卦相错邵子曰此伏羲八卦之位干南坤北离东坎西兊居东南震居东北巽居西南艮居西北于是八卦相交而成六十四卦所谓先天之学也　通曰八卦错而为六十四卦其位亦然观之圎圗可见矣
　　数徃者顺知来者逆是故易逆数也
　　起震而歴离兊以至于干数已生之卦也自巽而歴坎艮以至于坤推未生之卦也易之生卦则以干兊离震巽坎艮坤为次故皆逆数也　通曰诸儒训释此皆谓已往而易见为顺未来而前知为逆易主于前民用故曰易逆数也惟本义依邵子以数往者顺一段为指圎圗而言卦气之所以行易逆数一段为指横圗而言卦画之所以生非本义发邵子之蕴则学者孰知此所谓先天之学防此本义之功所以为大也
　　右第三章
　　雷以动之风以散之雨以润之日以晅之艮以止之兊以说之干以君之坤以藏之
　　此卦位相对与上章同　通曰自动至晅物之出机自止至藏物之入机出无于有气之行也故以象言入有于无质之具也故以卦言
　　右第四章
　　通曰此章卦位相对与上章同特上章先之以乾坤此章则终之以乾坤也
　　帝出乎震齐乎巽相见乎离致役乎坤说言乎兊战乎干劳乎坎成言乎艮
　　帝者天之主宰邵子曰此卦位乃文王所定所谓后天之学也　通曰自出震以至成言乎艮万物生成之序也然孰生孰成之必有为之主宰者故谓之帝
　　万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治盖取诸此也坤也者地也万物皆致养焉故曰致役乎坤兊正秋也万物之所説也故曰说言乎兊战乎干干西北之卦也言阴阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　上言帝此言万物之随帝以出入也　通曰离明以德言八卦之德可推坤地坎水以象言八卦之象可推坎秋以时言八卦之时可推以互见也坤于方独不言西南坤土之用不止于西南也盖春属木夏属火夏而秋火克金者也火金之交有坤土焉则火生土土生金克者又顺以相生秋属金冬属水冬而春水生木者也水木之交有艮土焉木克土土克水生者又逆以相克土金顺以相生所以为秋之克木土逆以相克所以为春之生生生克克变化无穷孰主宰之曰帝是也
　　右第五章
　　此章所推卦位之说多未详者
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　此去乾坤而専言六子以见神之所为然其位序亦用上章之说未详其义　通曰以上第三章第四章言先天第五章言后天此第六章则由后天而推先天者也去乾坤而専言六子以见神之所为言神则乾坤在其中矣雷之所以动风之所以挠以至艮之所以终所以始皆神之所为也然后天之所以变化者实由先天而来先天水火相逮以次阴阳之交合后天雷动风挠以次五行之变化惟其交合之妙如此然后变化之妙亦如此
　　右第六章
　　干健也坤顺也震动也巽入也坎陷也离丽也艮止也兊说也
　　此言八卦之性情　通曰夫子欲于下文言八卦之象故先言其性情如此象者其似性情者其真彖于巽不言入而直言巽坎不言陷而言险离罕言丽而言明则又得其真矣
　　右第七章
　　干为马坤为牛震为龙巽为鸡坎为豕离为雉艮为狗兊为羊
　　逺取诸物如此　通曰周公以干为龙而夫子以为马文王以坤为牝马而夫子以为牛以见象之不必泥也如此学易者必以坤为牛或以一体取或以一爻取或以互变体爻取至不可取则又取离之牝牛其凿甚矣要之天地间万物无非易也又岂特此八物哉触类而长之可也
　　右第八章
　　干为首坤为腹震为足巽为股坎为耳离为目艮为手兊为口
　　近取诸身如此　通曰八卦近取诸身如此要之一身之中无非易也又岂特此八者为然防
　　右第九章
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兊三索而得女故谓之少女
　　索求也谓揲蓍以求爻也男女指卦中一阴一阳之爻而言　通曰此章本义乃朱子未改正之笔要当以语録说为正若専言揲蓍求卦则无复此卦序矣要之卦画已成之后方见有父母男女之象非卦之初画时即有此象也读者详之
　　右第十章
　　干为天为圜为君为父为玉为金为寒为冰为大赤为良马为老马为瘠马为驳马为木果
　　荀九家此下有为龙为直为衣为言【荀爽有集九家易解十卷】
　　坤为地为母为布为釡为吝啬为均为子母牛为大舆为文为众为柄其于地也为黒
　　荀九家有为牝为迷为方为囊为裳为黄为帛为浆
　　震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜
　　荀九家有为玉为鹄为鼓
　　巽为木为风为长女为绳直为工为白为长为髙为进退为不果为臭其于人也为寡发为广颡为多白眼为近利市三倍其究为躁卦
　　荀九家有为杨为鹳
　　坎为水为沟渎为隠伏为矫輮为弓轮其于人也为加忧为心病为耳痛为血卦为赤其于马也为美瘠为亟心为下首为薄蹄为曵其于舆也为多眚为通为月为盗其于木也为坚多心
　　荀九家有为宫为律为可为栋为丛棘为狐为蒺藜为桎梏
　　离为火为日为电为中女为甲胄为戈兵其于人也为大腹为乾卦为鼈为蟹为臝为蚌为其于木也为科上槁
　　荀九家有为牝牛
　　艮为山为径路为小石为门阙为果蓏为阍寺为指为狗为鼠为黔喙之属其于木也为坚多节
　　荀九家有为鼻为虎为狐
　　兊为泽为少女为巫为口舌为毁折为附决其于地也为刚卤为妾为羊
　　荀九家有为常为辅颊
　　右第十一章
　　此章广八卦之象其间多不可晓者求之于经亦不尽合也　通曰此章广八卦之象凡百十有二本义以为多有不可晓盖有当解者有不必强解者其中有相对取象者如干为天坤为地之类是也上文干为马此则为良马老马瘠马驳马良取其德老取其知瘠取其骨驳取其力皆取其健也上文坤为牛此则为子母牛取其生生有继兼取其顺也干为木果结于上而圎坤为大舆载于下而方震为决躁巽为进退为不果刚柔之性也震巽独以其究言刚柔之始也坎内阳外阴水与月则内明外暗离内阴外阳火与日则内暗外明坎中实故于人为加忧为心病为耳痛离中虚故于人为大腹艮为阍寺为指阳之止也兊为巫为口舌阴之说也有相反取象者震为大涂反而艮则为径路大涂阳辟乎阴无险阻也径路阳阻而下阴不能辟也巽为长为髙反而兊则为毁折长且髙者阳之上达毁而折者阴之上穷也有相因取象者干为马震得干初之阳故于马为善鸣馵足作足的颡震阳下而阴上也坎得干中爻之阳故于马为美瘠亟心下首薄蹄曵坎阳中而阴外也善鸣似干马之良美瘠似干马之瘠也作足者阳下而强薄蹄者阴下而弱也坤为大舆坎为舆为多眚坤中虚而力能载坎中满而下无力也巽为木干阳而根阴也坎中阳故于木为坚多心艮上阳故于木为坚多节离中阴而虚故于木为科上槁震为敷干为木果震之一阳花之敷干之三阳果之结干为木果艮为果蓏果阳在上果蓏阳上而阴下也有一卦之中自相因取象者坎为隠伏因而为盗巽为绳直因而为工艮为门阙因而为阍寺兊为口舌因而为巫有不言而互见者干为君以见坤之为臣干为圜以见坤之为方吝啬者阴之翕也以见阳之辟均者地之平也以见天之髙为文者物生于地杂而可见也知其始于天者不可见矣为柄者有形之可执也干之气不可执矣离为乾卦以见坎之为泾坎为血卦以见离之为
　　气巽为臭以见震之为声【阙】　　　　巽离兊三女震为长子而坎艮不言者尊嫡也于阳之长者尊之也兊少女为妾而巽离不言者少女从姊为娣于阴之少者卑之也干为马震坎得干之阳皆言马而艮不言者艮止也止之性非马也他可以触类而通矣




　　周易本义通释卷八
　　钦定四库全书
　　周易本义通释卷九
　　元　胡炳文　撰
　　序卦
　　有天地然后万物生焉盈天地之间者唯万物故受之以屯屯者盈也屯者理之始生也物生必蒙故受之以蒙蒙者蒙也物之稺也物稺不可不养也故受之以需需者饮食之道也饮食必有讼故受之以讼讼必有众起故受之以师师者众也众必有所比故受之以比比者比也比必有所畜故受之以小畜物畜然后有礼故受之以履履而泰然后安故受之以泰
　　晁氏云郑本无而泰二字
　　泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以茍合而已故受之以贲贲者饰也致饰然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也
　　右上篇
