<!-- { "loadSidebar": true } -->
　　二与五为正应相去却逺而近与初比初在下小子也五在上丈夫也小子少不更事之称丈夫特立独行之称系小子则失丈夫虽中正曽无足恃岂非以其隂柔不能固守而戒之与传曰二有中正之徳非必至如是也在随之时当为之戒也此义须知之不可说壊六二
　　象曰系小子弗兼与也
　　传曰人之所随得正则逺邪从非则失是无两从之理二苟系初则失五矣弗能兼与也所以戒人从正当耑一也最为明尽
　　六三系丈夫失小子随有求得利居贞
　　三不中正与初同体而比邻九四四在上丈夫也可系而不可失也初在下小子也可舍而不可系也系丈夫失小子视六二有间矣而无应更无随之者三系四故四随三随故惟三所欲者求必得也程传本义俱以随为三愚独以随为四何也卦中三隂爻俱言系不言随随独于阳爻言之故知其为四也且九四随有获正承此随字接去虽然求之有道不以其道得之是希世取之徒也故曰利居贞三以隂居阳不正四以阳居阴亦不正虑其不正故以正教之也传曰舍初从上得随之宜也上随则善也如昏之随明事之从善上随也背是从非舍明逐暗下随也又曰固不可非理枉道以随于上苟取爱说以遂所求如此乃小人邪谄趋利之为也故云利居贞自处于正则所谓有求而必得者乃正事君子之随也俱格言可作随字箴
　　象曰系丈夫志舎下也
　　初虽在下而有官声气甚广三又阴邪多求与之同体未易舍也今乃断然舎去志可则也曰志舎下嘉其取舎之正也本义曰非正应有不正而为邪媚之嫌故戒以居贞也读随二三两爻知学者不可以不求友又见居者不可以不择邻也二中正姿质原是好的又有正应是好师友堪相唱和者只縁处的地位不好是以比匪有戒三不中正姿质原是不好的又无正应那得好师友与之相唱和只縁处的地位甚好是以仰止有资然则求友者何可以不卜居乎哉
　　九四随有获贞凶有孚在道以明何咎
　　传曰九四以阳刚之才处臣位之极若于随有获则虽正亦凶有获谓得天下之心随于己为臣之道当使恩威一出于上众心皆随于君若人心从已危疑之道也故凶居此地者奈何唯孚诚积于中动为合于道以明哲处之则又何咎古之人有行之者伊尹周公孔明是也皆徳及于民而民随之其得民之随所以成其君之功致其国之安是以下信而上不疑位极而无逼上之嫌势重而无耑强之过非圣人大贤则不能也其次如唐之郭子仪威震主而主不疑亦由中有诚孚而处无甚失也非明哲能如是乎说理至此无容賛一辞矣然余尝有数语云内积忠信之心坦然推诚而不欺有孚也外奉圣贤之道确然循理而不过在道也烛防见远不惑于崇高而以察察自矜无所往而不宜以明也何过咎之有此全从传得来然亦可为大臣行实特存之
　　象曰随有获其义凶也有孚在道明功也
　　随有获近于树党揆之于义非所宜也故凶有孚在道所以徙义非明哲不至此故功有独归焉传以伊尹周公孔明当之而末及郭子仪既以孚且明许之矣至在道二字防有斟酌知言哉愚谓狄梁公桃李尽在公门随有获也屡罹于祸贞凶也然谆谆以母子天性为言有孚在道也卒收明哲之功有以哉蒙引以萧何当之非其伦矣何君臣间以诈御诈明则有之曰孚曰道则未也
　　九五孚于嘉吉
　　居尊得正而中寔下应六二信之笃任之耑孚于嘉也物之美好曰嘉人之徽懿亦曰嘉一徳交孚尽善尽美吉可知也蒙引以舜武之五臣十乱及汤之于伊尹成康之于周召当之固矣又云汉高之于三杰夫三杰或囚或醢或去而云孚于嘉乎过矣
　　象曰孚于嘉吉位正中也
　　嘉莫嘉于中正孚于嘉者九五六二均处中正之位也
　　上六拘系之乃从维之王用亨于西山
　　注防俱以拘系至乃从为句维之王用亨于西山为句至传始改正之以拘系之为句乃从维之为句葢上以隂柔处随之极享所谓极其随者也故有拘系从维之象拘系束防之意从维纒绵之意极言随之固结而不可解也王用亨于西山传作亨曰昔太王用此道亨王业于西山太王避狄之难去豳来岐豳人老稚扶携以随之如归市葢其人心之随固结如此用此道故能亨盛其王业于西山西山岐山也周之王业葢兴于此上居随极固为太过然在得民之随与随善之固如此乃为善也施于他则过矣此理极好夲义作祭亨之享谓诚意之极可通神明神亦随之而况人乎尤为现成要之二义俱不可少太王而后刘徳廹于曹兵奔江南避之从者数万人曹兵急或欲弃之徳曰百姓不忍舎我我何忍舎百姓庶几此爻之义矣
　　【谨按折云卦之初刚下于二柔则九五之刚亦下于上柔也而诸儒说两爻义皆不及此故于九五孚嘉以为应六二犹可而于上六拘系则说的全无根防矣凡易中五上二爻六五下上九则有尚贤之义大有大畜颐鼎是也九五近上六则有比匪之义大过咸夬兑是也然九五上六相比不正之私情必于兑体取之者为其以相说而动易入于不正也独此卦虽亦兑体而卦以刚下柔为义则九五上六有相随之义非不正也故于九五曰孚于嘉所以别于兑之孚于剥也于上六则不曰系小子亦不曰系丈夫而但曰拘系之下乃云王用亨于西山明乎其所系者王也凡易爻言王用亨者三皆谓王用如此爻者之人以享于山川上帝也非谓其爻为王也葢贤人者山川所生上帝所简故使之主祭则百神享之而天受之又以见王者之克当天心无有大于用贤者尔此爻与蛊上义正反对当随之时则拘系而不去当蛊之时则高尚而不事各惟其宜而已矣此岂縻于禄而彼岂遯乎世哉较之诸家之说似觉明畅】
　　象曰拘系之上穷也
　　夲义穷解极言上之随极至而无以复加也
　　【折中云上穷则有高亢之意在人如絶世离羣往而不返者是也卦之隂爻皆云系至上六独曰拘系之故夫子发明其义以为因上六之不易系也】
　　【巽下艮上】
　　蛊元亨利涉大川先甲三日后甲三日
　　上艮艮止也下巽巽顺也顺而止非蛊顺而止所以致蛊也蛊训虫训皿如虫生器皿中欲不洗刷荡涤一番不得也壊极则当生新否极则当泰来故为元亨此以蛊之时言也传曰如卦之才以治蛊则能致元亨也恐费一转天运当兴人事宜力安常守故以兾幸于起替兴衰不亦难乎须是冒险阻歴艰难乃克有济故曰利涉大川先甲三日后甲三日其说甚多要以传为的传曰甲数之首事之始也如辰之甲乙甲第甲令皆谓首也事之端也治蛊之道当思虑其先后三日葢推原先后为救可乆之道先甲谓先于此防其所以然也后甲谓后于此虑其将然也一日二日至于三日言虑之深推之逺也究其所以然则知救之之道虑其将然则知僃之之方善救则前可革善僃则后利可乆此古之圣王所以新天下而垂后世也后之治蛊者不明圣人先甲后甲之诫虑浅而事近故劳于救世而乱不革功未及成而已生矣甲者事之首庚者变更之首制作政教之类则云甲举其首也发号施令之事则云庚庚犹更也有所更变也又从其意推之天下事知败壊何因便知补救何术如秦以暴虐亡故汉济之以寛大隋以骄奢亡故唐济之以恭俭此先甲三日之说也天下事知衅孽何萌便知斩伐何自如宋虑藩镇为祸则以杯酒释兵权太祖虑宦官为祸则戒内臣不得干预外事此后甲三日之说也夲义云先甲三日辛也谓自新以图前事也后甲三日丁也谓丁宁以善后事也其理自好但非辛字丁字本意未详是否
　　彖曰蛊刚上而柔下巽而止蛊
　　传云刚上柔下尊卑得正上下顺理治蛊之道下巽上止止于巽顺以巽顺之道治蛊是以元亨朱子甚非之云下卑巽而上苟止所以成蛊此二句乃致蛊之由非治蛊之道其说夲赵德庄极是葢艮刚在上而不下交巽柔居下而不上交两情乖拂又在下者一味柔懦卑巽无所规正在上者一味刚愎懒惰无所作为天下事安得不壊此其所以为蛊也
　　蛊元亨而天下治也利涉大川往有事也先甲三日后甲三日终则有始天行也
　　天下本无事是被人壊却到那壊尽时却有元亨的道理何也乱者治之始也祗如此解去为是朱子既非伊川治蛊之说又曰治蛊至于元亨恐不必不曰往有功而曰往有事言自此一往与一世更始大费气力正不得委之无事也先甲原始后甲要终大学云事有终始中庸云诚者物之终始不言始终而必言终始者终则有始正如贞下起元天之行也治蛊者法天之行而自强不息可矣天行即干行健而无息之谓干尽人事以回造化也若袛作天运循环说恐非圣人先甲后甲之防
　　象曰山下有风蛊君子以振民育徳
　　风为山所御则散于物故为壊而有事之象君子观其象以从事莫大于明徳新民新民者必有以振之振民者振其宴安之气而鼔舞作兴之也明徳者必有以育之育徳者育其彛秉之性而涵育薰陶之也李氏云风能鼔为号令故曰振民然有长养之功独无取于育徳乎山能养成材力故曰育徳然有树立之槩独无取于振民乎或曰先言振民后言育徳徳指民说育徳正所以振民也葢蛊属人而君子治之故育徳就民说为是
　　初六干父之蛊有子考无咎厉终吉
　　治蛊专说子道亦先王以孝治天下意孝者所以事君也传曰初居内而在下故取子干父蛊之象夲义蛊者前人已壊之绪故诸爻皆以父子为言山潘氏曰本义为长如程说则惟初爻可通不能通于他爻也其说极是夲义曰干如木之干枝叶之所附而立者也愚意干者植立之意亦旋转之意干蛊者补救其缺失弥缝其罅漏也有子如昔人云某有子矣如戴记云幸哉有子如此可谓孝矣考无咎如周公告蔡仲曰尔尚葢前人之愆是也时称考以父没言也礼父没称考父没而子幼弱一切家事悉付之时势孔艰故曰厉体巽而能作主故曰厉终吉
　　象曰干父之蛊意承考也
　　意字指子说郑氏云子改父道事若不顺而意则顺是矣张氏云不承其事而承其意则非也人子之道率乃父攸行而乃改其所为者意在承当父事而潜移黙革不彰其咎也
　　九二干母之蛊不可贞
　　九二刚中上应六五柔中有以刚干柔之义故曰子干母蛊也一部易都是利贞贞者事之干也干母独曰不可贞何也权也传曰夫子之于母当以柔巽辅导之使得于义不顺而致败蛊则子之罪也从容将顺岂无道乎以妇人言之则阴柔可知若伸已刚阳之道遽然矫拂则伤恩所害大矣亦安能入乎在于屈己下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚高之事乎若于柔弱之君尽诚竭忠致之于中道则可矣又安能使之大有为乎且以周公之圣辅佐成王成王非甚柔弱也然第能使之为成王而已守成不失其道则可矣固不能使之为义皇尧舜之事也从子道说至臣道无不曲尽
　　象曰干母之蛊得中道也
　　道以贞为中曰不可贞能无过不及之失乎葢善处母子之间正须如此所谓权而不失其经也二处巽之中故有此象繋辞有曰防以行权
　　九三干父之蛊小有悔无大咎
　　三以刚居刚刚而过矣所谓家之诤子是也凡事争之太过本心毕竟未安故有小小之悔然使其父不防于不义不得罪于乡党州里故无大咎也传曰在防体虽刚过而不为无顺顺事亲之本也又曰有小悔已非善事亲也夲义曰过刚不中故有小悔防体得正故无大咎
　　象曰干父之蛊终无咎也
