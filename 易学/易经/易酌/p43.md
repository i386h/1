<!-- { "loadSidebar": true } -->
　　二以刚居中鼎有实之象然上应六五而密比初隂隂从阳者必利其实而即之我九二自我也仇谓初传云仇对也隂阳相对之物本义直作怨仇谓隂阳相求而非正则相陷于恶而为仇徐氏曰怨耦曰仇不善之匹也其义益明矣顚迹也顚趾则难前欲即我而不能然亦二之刚中自守有以遏其密比之势也吉可知矣
　　象曰鼎有实慎所之也我仇有疾终无尤也
　　传曰鼎有实乃人之有才业也若不自贵重将玷其实而丧所有矣慎所之爱吾鼎也谓不昵于初而上从六五之正应也我仇有疾兼下句说初有疾而我即则有尤不我能即何过尤之有
　　九三鼎耳革其行塞雉膏不食方雨亏悔终吉
　　六五鼎耳也为鼎之主三越五应上是革去其耳无所恃以为举移之具矣凡物皆行以足独鼎之举措在耳故行以耳耳既革其能行乎故曰塞传曰膏甘美之物象禄位雉指五也有文明之德故谓之雉三有才用而不得六五之禄位是不得雉膏食之也本义云承上卦文明之腴有雉膏之美而不得以为人之食本义犹醒三怀才抱德而不见售犹雉膏在鼎而不见食也与井渫不食意同虽然三与五非应而同功刚柔有相济之理方且隂阳和畅而为雨也雨则行之塞者可通雉膏之不食者见食矣方雨句亏悔终吉句言始有不足之悔而终有相遇之吉也传曰三虽不中以巽体故无过刚之失若过刚则岂能终吉
　　象曰鼎耳革失其义也
　　语曰君臣之义如之何其废之孟子曰义之于君臣也鼎耳革君臣之义废矣故曰失其义也蒙引不主不仕无义说曰越五应上自失其义无所取裁也固自有理
　　九四鼎折足覆公餗其形渥凶
　　传曰四大臣之位任天下之事者也天下之事岂一人所能独任必当求天下之贤智与之叶力得其人则天下之治可不劳而致也用非其人则败国家之事贻天下之患四下应于初初隂柔小人不可用者也而四用之其不胜任而败事犹鼎之折足也又按初顚趾而四应之故为鼎折足之象足折则所谓享上帝养圣贤之实覆矣故曰覆公餗餗糁也八珍之膳鼎之实也三为公位公餗公所食之餗也形渥传作赧汗言可羞愧之甚也固是本义从晁氏之说作形渥郑注以为夷三族谬矣岂周公时已制始皇之刑耶蒙引辨之极是旧以为沾濡貌朱子语録亦引浇湿浑身之说则渥即诗既优既渥之渥谓鼎实覆溢也当以此说为的外误其国内汚其身凶可知也
　　象曰覆公餗信如何也
　　任用匪人败乃公事上无以信君下无以信民而内亦无以自信盟心之谓何故曰信如何也
　　六五鼎黄耳金利贞
　　五居上体之中受以举鼎者也故为耳坤正色本黄离得坤中画故为黄耳金程朱俱指九二以玉属上故以金属二但二在耳之下恐未能胜厥任也指上九为是订诂云鼎岂有二哉玉不可以为以金而饰以玉也得之矣在五以已之柔视上之刚则为金在上九自视画刚位柔则为玉各有取尔也五质隂柔恐不胜坚刚之故又有正固之戒
　　象曰鼎黄耳中以为实也
　　中以为实者五以九二之实为实也二五正应二有实而五举之正彖所谓得中而应乎刚也
　　上九鼎玉大吉无不利
　　一阳横亘于鼎耳之上为象阳而居隂有温润以栗之德为玉象处鼎之终巽木离火毕达其用鼎于是乎告成功矣是以大吉无不利
　　象曰玉在上刚柔节也
　　鼎之亨餁以刚柔适中为度玉在上佐黄耳之鼎左提右挈而无不宜故曰刚柔节也书所谓以盐梅作和羮燮理隂阳者殆其人与

　　易酌卷八
<经部,易类,易酌>
　　钦定四库全书
　　易酌卷九
　　祁州刁包撰
　　周易不经
　　【震下震上】
　　震亨震来虩虩笑言哑哑震惊百里不丧匕鬯
　　一震卦也或说的凛然可畏使人有不敢即安之意或说的安然无事使人有吾何畏彼之意读者当自得之震者一阳动于二隂之下也传曰阳生于下而上进有亨之义又震为动为恐惧为有主震而奋发动而进惧而修有主而保大皆可以致亨故震则有亨如此说其义始备震之来也虩虩然传以为顾虑不安之貌曰蝇虎谓之虩者以其周旋顾虑不自宁也本义恐惧惊顾不出传意传以笑言哑哑为言笑和适之貌而必曰处震如是则能保其安裕是虩虩正所以哑哑也梁溪先生曰坦坦荡荡从兢兢业业得来正是此理震为雷雷之震声闻百里人恒惧而自失唯祭祀者不然也以鼎实升俎鬯以灌地降神祭祀之事也祭祀之事以一心对越神明虽雷轰于前而罔闻故不丧匕鬯也传曰临大震惧能安而不自失者唯诚敬而已此处震之道也昔先生渡河舟几覆舟中人皆号叫先生独安坐自若既渡或问之对曰心存诚敬耳此正其验也朱子曰言人常似那震来时虩虩地便能笑言哑哑到得震惊百里时也不丧匕鬯这个相连做一串说下来
　　【谨按乙巳之夏家兄宰上元予代收埠官田麦租回时渡江尚未及半而风浪大作舟为顚侧不宁水自窓中泼入者再从行皆无人色予自若也已而抵燕子矶有老吏袁某请曰适间事且不测独不动声色何也予曰人之可自主者恃此心耳今日舟中予乃若革之心也若不自持汝等必大惊惶舵工惧而失手立见顚覆矣且茫茫大江两岸相距皆七八里徒惊扰无益也不如安坐不动若辈犹可恃以无恐耳其人首肯虽未敢窃比程先生然而其事颇故及之】
　　彖曰震亨
　　本义曰震有亨道不待言也震来虩虩一句释震字笑言哑哑一句释亨字震惊百里不丧匕鬯二句又总释震亨故不待言也
　　震来虩虩恐致福也笑言哑哑后有则也
　　震来虩虩岂徒多惧已哉知过而有令图天佑之矣故曰恐致福也笑言哑哑岂徒自若已哉循理而无过举畏天者也故曰后有则也都是进一歩说
　　震惊百里惊逺而惧迩也出可以守宗庙社稷以为祭主也
　　【本义谓出可以守句上宜冇不丧匕鬯四字】
　　逺者惊迩者惧雷之震天之威也丘氏曰惊者卒然遇之而动乎外惧者惕然畏之而变于中分疏最确不丧匕鬯句脱如传说或曰出即鬯字之误非也本义曰出谓继世而主祭是就君说传曰以长子之义通解之谓其诚敬能不丧匕鬯则君出而可以守宗庙社稷为祭主也还是就长子说按易干为人君之象震为长子之象主器莫若长子序卦有明文矣疏曰出谓君出巡狩等事也君出则长子留守宗庙社稷摄祭主之礼事也当以此说为正
　　象曰洊雷震君子以恐惧修省
　　内外两体俱震重袭之义故曰洊雷闻雷之洊而恐惧者恒情也君子非特恐惧而已有修省之寔功焉恐惧是修省的本体修省是恐惧的工夫外考诸应事接物之际得无有含糊不堪问已者与内考诸处心积虑之微得无有暗昧不堪告人者与惴惴焉常若上无以对天地下无以对乡里逺无以对圣贤近无以对妻子其严乎传曰君子畏天之威则修正其身思省其过咎而改之尤为醒切又曰不惟雷震凡遇惊惧之事皆当如是余又从而进之曰不独惊惧虽遇欢悦之事亦然祸之来也固恐其有以召之福之来也又惧其无以当之那一件可轻易放过昔人所谓渊黙雷声也曽子日事三省之功而其所自述则曰战战兢兢如临深渊如履薄氷其得洊雷之义者乎人知其善用诗而不知其善用易也
　　初九震来虩虩后笑言哑哑吉
　　初为成卦之主可该全体故爻辞与卦辞同只加后字言畏惧于前乃能安乐于后也爻之吉即卦之亨也然重申再告不惮谆复无非示人以恐惧修省之意耳
　　象曰震来虩虩恐致福也笑言哑哑后有则也
　　焦氏云福由恐致然福非外至也意思安闲笑言哑哑而已哑哑又非侈然自放也循其法则不失常度而已圣人之所谓福者如此笑言哑哑即在震来虩虩中震惊百里虩虩也不丧匕鬯笑言哑哑也原不可分先后至彖传与初爻加一后字又是一意盖非恐惧无以致安乐所以足前言之所未备互相发也其说甚好存之
　　六二震来厉亿丧贝跻于九陵勿逐七日得
　　二以柔顺中正居初之上初一阳上进其锋不可当岌岌乎殆矣故曰震来厉程传亿作度本义未详余谓十万曰亿极言数之多也亿丧贝言大丧其货贝也近阅订诂已先得我心矣从来避患者恒恋恋于所有故未能割去必货贝无所爱然后能全身逺害也如张子房不爱万金之赀是也跻于九陵升于九重之髙陵也勿逐即书勿敢越逐之逐既丧而有悔心焉则逐之矣二中正自守无容心于其间物极数过则有复反之理七日得言可计日而取也传云卦位有六七乃更始故曰七日或曰自二至上又自上而二七数亦通
　　【谨按亿大也观六五象曰大无丧可见二至九四为艮陵之象也在初九之上九陵之象也丧贝而跻陵坠甑不顾也七日而可得去珠复还也】
　　象曰震来厉乘刚也
　　二所以厉者下乘初九之刚故也乘刚而不早为之所难以免矣
　　六三震苏苏震行无眚
　　三不中正遇震而不能自立者也苏苏传云缓散自失之状本义因之窃意震惧之极生气仅存如所云絶而复苏是也隂不正而阳正去三以就四反正之道故无过眚也李氏曰阳爻震物隂爻被震隂被震而不敢轻犯其锋必须逃避而后获免故二则欲其跻于九陵三则欲其行无眚此说甚妙
　　象曰震苏苏位不当也
　　以隂居阳为不当居不当行则当矣
　　九四震遂泥
　　四与初同为震之主初动而二隂辟易其震为有权四动而重隂掣肘其震为无威遂泥者陷于四隂之中而不能自拔也遂即春秋遂伐楚遂入越之遂言其竟陷于泥也传曰遂者无反之意泥滞溺也本义因之
　　象曰震遂泥未光也
　　阳刚有光明之才震动有光显之势徒以处柔而不中正遂为四隂所制暧昧无色故曰未光也
　　六五震往来厉亿无丧有事
　　六五当震之时往则上以柔居动之极来则四以刚为动之主往来无安止之地危厉亦甚矣然以柔居刚而有中德中则不失其正故无丧而有事也有事者居中用中之事也传曰二五虽不当位多以中为美三四虽当位或以不中为过中常重于正也盖中则不违于正正不必中也天下之理莫善于中于六五可见学易者不可不知此理
　　象曰震往来厉危行也其事在中大无丧也
　　上行危下行亦危危行也其事在固守其中故无丧二丧贝五无丧中德同而初四之刚异也传以无丧为大窃意大即春秋书大有大去之大犹云全也尽也所以释亿字之义也
　　上六震索索视矍矍征凶震不于其躬于其邻无咎婚媾有言
　　上以隂柔处动之极志气消索殆尽故曰震索索心惊而目顾盼张惶故曰视矍矍以索索矍矍之状而欲有行其凶必矣震四也逺上不于其躬也近五于其邻也祸患尚未切身及此而能恐惧修省则邻之震不至为躬之震矣故无咎三者上之婚媾也无应故有言传曰六居震之上始为众动之首今乃畏邻戒而不敢进与诸处震者异矣故婚媾有言也
　　象曰震索索中未得也虽凶无咎畏邻戒也
　　中未得传作中道本义作中心盖中心有未安也故见于外者尔尔以隂柔之才当震极之地虽凶而无咎者因震邻之恐用以自戒故也不能虩虩于始而能虩虩于终震极则知变耳
　　【艮下艮上】
　　艮其背不获其身行其庭不见其人无咎
