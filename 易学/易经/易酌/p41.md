<!-- { "loadSidebar": true } -->
　　六三困于石据于蒺藜入于其宫不见其妻凶
　　三隂柔不中正上承四不能降心以相从而力犯之困于石也石坚不可胜之物而与为难可乎下乗二不能屈体以相附而直据之据于蒺藜也蒺藜刺不可近之物而凭其上可乎进退两穷反而求之无容身之地矣三坎体男也上兊体女也故上者三之妻然非正应又为二刚所隔何可见也故有入其宫不见其妻之象宫谓三也诗所谓宛其死矣他人入室者凶可知也本义云系辞备矣传释之尤为明尽
　　象曰据于蒺藜乗刚也入于其宫不见其妻不祥也二刚也三乗其上如借刺然故曰困于蒺藜也不祥者犯上凌下不善之积有余殃也
　　九四来徐徐困于金车吝有终
　　来徐徐谓四也蒙引以为初误矣易自下而上曰往自上而下曰来故知其为四也四与初为正应思有以拯其困而未能初比于二疑其遂有之矣故迟回观望而不敢直前二阻之也二坎为舆有车象刚而坚强有金车象故曰困于金车四困二而失初诚为可羞但初之应四正也比二非正也久则去其不正者以归于正故有终也传曰寒士之妻弱国之臣各安其正而已茍择势而从则恶之大者不容于世矣读至此使我毛骨俱悚
　　象曰来徐徐志在下也虽不当位有与也
　　在下者初志在下志在于拯初也志在拯初而隔于二故徐徐其来也以刚居柔为不当位然正应在初有与也有与则有终矣
　　九五劓刖困于赤绂乃徐有说利用祭祀
　　传云上下皆掩于隂以卦之全体言也本义云上为隂揜下则乗刚此专指五言蔽于一隂则伤于上截鼻之象下逼于一刚则伤于下刖足之象困于赤绂谓二也二以五为朱绂五以二为赤绂君臣异服也五与二同德而不相应不得与于冠裳之防故曰困于赤绂时方不利急之则重困缓之则亨困故曰乃徐有说本义云刚中而说体故能迟久而有说也约言之而其义尽矣传曰五虽在困而有刚中之德下有九二刚中之贤道同德合徐必相应而来共济天下之困是始困而徐有喜说也博言之而其义益畅矣利用祭祀与利用享祀同一至诚感格之意但有君臣之分享祀人臣所以祭宗庙也故属二祭祀天子所以礼百神也故属五传曰祭天神祀地祗享人鬼其义备矣
　　象曰劓刖志未得也乃徐有说以中直也利用祭祀受福也
　　上下见伤未得遂其济困之志也以中直之道得中直之贤庶几喜起之风矣传曰不曰中正与二合者云直乃宜也直比正义差缓祭则受福在鬼神固然而况于人乎又曰尽其诚意如祭祀然以求天下之贤则能亨天下之困而享受其福庆也明且备矣
　　上六困于葛藟于臲卼曰动悔有悔征吉
　　上以隂柔处困极之地纒绵而不解髙危而不安故有困于葛藟于臲卼之象困极则必变矣曰者自怨自艾之辞若曰每做事辄不强人意辄觉愧歉难堪却是好念头凡人履错蹈愆而宴然不知其非则难与言矣知其动辄得悔是有悔也有悔则必改过改过则必迁善以是而征其吉可知二在困之中是宜安困故曰征凶上在困之终是宜出困故曰征吉传曰困与屯之上皆以无应居卦终屯则泣血涟如困则有悔征吉屯险极而困说体故也以说顺进可以离乎困也
　　象曰困于葛藟未当也动悔有悔吉行也
　　葛藟之困是他解脱不来割断不去故曰未当言自已处置未善不管他人事便见悔意动悔有悔悔其所行则不行其所悔故行而吉也行谓去而出于困也
　　【巽下坎上】
　　井改邑不改井无丧无得往来井井汔至亦未繘井羸其瓶凶
　　卦体上坎下巽坎水也巽之象则木也巽之义则入也朱子只取巽入之义不取木义恐巽乎水而上水句难解依传木器汲水之说为是或云与羸其瓶句不合按郑康成云巽木桔槔也言桔槔引瓶下入泉口汲水而出也如此则巽木瓶瓦之说两得之矣自古建邦设都或以民利迁或以易代迁邑可改也若井则无迁而之他之理井不可改也或曰坎自坤变坤为邑故曰改邑不改井亦通汲之而不竭无丧也存之而不盈无得也人人给其所求往来井井也本义云往者来者皆井其井醒甚张中溪曰下本干体上本坤体刚往居五柔来居初往者得水而上来者求水于下往来井井也于象尤切传曰无丧无得其德也常往来井井其用也周常也周也井之道也于理尤确繘绠也汲水索也巽为绳故为繘象水几至上而未出井谓水谓坎中画未至坎上画则汲未出井口亦与未施繘于井者同耳羸败其瓶象二三之水已实在汲井之瓶而下一画偶犹瓶底伤损而水下漏则终不能贮水矣有丧无得徒往来而无以井其井济物之功废矣故凶胡氏曰泽无水为困命也泽虽无水而井则有水性也知困之义则知安命知井之义则知尽性易性命之书而言之明且切者莫困井二卦若也改邑不改井三句为井言汔至三句为汲者言改邑不改井井之体也性静而定也无丧无得往来井井井之用也性动亦定也汔至未繘井而羸其瓶人之于性知之行之有未尽者其犹是乎此理不可不知
　　【谨按改邑不改井说者不一折中独谓所在之邑井无异制即王道之行家不异政国不殊俗是也窃尝取彖传爻象反覆详味追寻改字来歴盖坎之中爻在九二则为困在九五则为井总一水耳一上一下而用与井不同所谓改邑不改井也以喻王道之行虽有时而通变宜民而三纲五常百代如一所损益可知也无丧无得则经国体野王道之可久也往来井井则养欲给求王道之可大也所谓井养而不穷也然井之泽虽可逺施而取之无具汲之无人亦不能成济人利物之功故汔至以下又以汲井之事言之君子观其象而以劳民劝相明于井之义也井泥不食旧井无禽如纪纲法度废弛已久不可施行也然而尚可渫也井谷射鲋井中旁空为谷小鱼往来如射也瓮敝漏者昔子贡见老父抱瓮而汲则瓮亦汲器也敝漏则不可汲矣言王政之弛敝窦百出而又行之无其也然而尚可梵也九三渫其泥而可食矣而不食者亦未繘井故也是以求王明而受福也六四甃其谷而鲋去矣其无咎者可以往来井井故也九五之寒泉上六之勿幕则泽可逺施家给人足井养而不穷矣此则从欲以治风动时雍之意故元吉而大成也】
　　彖曰巽乎水而上水井井养而不穷也
　　巽木入于坎水之下而汲水以上故曰巽乎水而上水庄子所谓凿木为机后重前轻挈水若抽者是也济人利物无有穷已井养而不穷也以卦象释卦名义也而卦之德亦在其中矣
　　改邑不改井乃以刚中也汔至亦未繘井未有功也羸其瓶是以凶也
　　刚中程朱俱指二五或专指九五为是坤之邑变为坎之井则画在卦体之中也天下之水至冬而温者惟井泉以其独得天一之真性也二句已该无丧无得往来井井之义故彖传不复出汔至亦未繘井是不如行潦之酌可以濯溉濯饎也何功之有羸其瓶则不惟不得水并其瓶而丧之不亦凶乎传曰五谷不熟不如荑稗掘井九仞而不及泉犹为弃井本义云又当敬勉不可几成而败其勉学者之意深矣然则始终成败之际可勿慎与
　　象曰木上有水井君子以劳民劝相
　　木承水而上以养人于不穷井之义也君子观其象而布德于民劳即爱之能无劳乎之劳如水以济物为功使非往来井井水能自上而给人之养乎劳民之意正如此劝者教之诲之诱掖之以勉其进也相者辅之翼之左右之以振其德也皆所以劳民也若曰劳徕而劝之相助则相为虚字须实字始得非也胡氏曰井以喻性劳民劝相养其生并养其性也
　　初六井泥不食旧井无禽
　　初以隂居井之下泥之象也泥则汚而不可食矣凡水之可食者禽鸟亦资其润人既不井其井即禽鸟亦莫往莫来矣故曰旧井无禽
　　象曰井泥不食下也旧井无禽时舎也
　　下者处乎下而水不能上也时舍者为时所弃置而莫之用也学者才柔志卑溺于下流于世无涓滴之益者抑亦可以自愧矣
　　九二井谷射鲋瓮敝漏
　　二阳刚之才爻辞甚不好何也井以下而能上为义上无正应而比于下失井之义矣井之完美者无谷枯井废井则有谷有谷则水旁出而注于鲋无所用之矣鲋鰕蟇之属或曰瓮汲水器即瓶非也瓮成水器与瓶异器虽小分井中之余润亦足以利用敝而渗漏有日就枯竭而已凶咎不待言矣
　　象曰井谷射鲋无与也
　　上无应故曰无与无与则无以巽乎水而上水矣故井谷射鲋也如人资质之美才分之髙尽足以上达但无诱掖之提携之者遂与下流为伍驰骛于旁途败壊流溢而不知自爱其器也可惜甚矣
　　九三井渫不食为我心恻可用汲王明并受其福三刚正处下之上其井渫矣渫即渫初之泥使皎然清洁也而乃不食与旧井同负此嘉美能无恻然不安之心乎或曰知已兴嗟舆论称屈也汲而用之井养不穷其如上无明王何若遇王明则受福矣传曰贤才见用则已得行其道君得享其功下得被其泽合三者而受福之义始备
　　象曰井渫不食行恻也求王明受福也
　　爻言心恻象言行恻传未着解本义云行道之人皆以为恻甚好贤者不见用则秉好德之良有同心焉故曰行恻也爻言王明象加求字焦氏云爻脱求字言求者三以不求求之非也玉求售非九三本色矣然则何以云求曰非三求之恻者求之也恻于心则思求王明以慰其心求王明正所以求福也
　　六四井甃无咎
　　四以柔居柔其才不足有为无济物之功者也然守正不回上承九五而效一臂之力分固应尔故曰井甃无咎甃者砌累其井使谷不伏于旁鲋不生于下救敝补漏所繇与九二异矣
　　象曰井甃无咎修井也
　　象复以修释甃言旧者修之以至于新缺者修之以至于全整饰戢治之谓也才力柔弱故不事蝢悟事渐进学之以积累为功者乎九二以才胜而败六四以学胜而成天分之逊美于人事也项平庵曰泥与甃皆隂也初六不正在下故不能自修而为泥六四正而在上故能自修而为甃甃所以御泥而达泉也有闲邪存诚之功故为修井之象王建安曰三在内卦渫井内以致其洁四在外卦甃井外以御其汚盖不渫则汚不洁不甃则洁者易汚此君子内外交相养之道也二说甚妙不可不知
　　九五井冽寒泉食
　　九五坎之中所谓改邑不改井者谓此也以阳居阳为坎居正北分为寒甘洁而清凉口之于味也有同嗜焉故曰井冽寒泉食不言吉者三渫之四甃之上收之五中正无为坐享成功而已传曰井以上出为成功未至于上未及用也故至上而后言元吉
　　象曰寒泉之食中正也
　　九二中矣而非正九三正矣而非中全中正之德以食于人者其惟九五乎故曰其才其德尽善尽美也
　　上六井收勿幕有孚元吉
　　井与诸卦不同以最上为美先儒云收鹿卢收繘者也以木之才成水之用正与卦体合勿幕者恣其所取即往来井井之意同井其井故坎口开而勿用蔽覆也若视为一人一家之私则幕之矣此王道大公气象与文王之囿一般有孚传谓有常而不变也本义谓其出有源而不穷也传更确博施而有常故有大喜之吉
　　象曰元吉在上大成也
　　井至是不渫而清不甃而完寒冽之美与天下共之泽被羣生矣故曰大成也李氏曰初与二在井之地故初泥而二谷三与四人位必尽人事故三渫而四甃五与上则得之天矣是以三才之位取义也其说甚好
　　【离下兊上】
　　革已日乃孚元亨利贞悔亡
