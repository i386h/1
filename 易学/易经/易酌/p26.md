<!-- { "loadSidebar": true } -->
　　卦体上下二阳内含四隂外实内虚上止下动为颐之象养之义也此夲义全用程传也传言颐道之正兼养徳养身养人养于人数义始尽葢养身而不以正则为口腹之奉养徳而不以正则为黄老之学养人而不以正则有素餐之讥养于人而不以正则有餔啜之羞故颐曰贞吉统言一卦之义也颐自求口实统言观人观已之道正则吉不正则凶也不言善恶吉凶欲学者谛审而究图之也传为指出发明圣人言外之意耳传又有养生养形养徳养人之説曰动息节宣以养生也是要静饮食衣服以养形也是要俭威仪行义以养徳也是要敬推已及物以养人也是要恕静俭敬恕四字学者缺一不可
　　彖曰颐贞吉养正则吉也观颐观其所养也自求口实观其自养也
　　颐贞吉养得其正则吉也观颐观其所养之道于人也自求口实观其自养之道于已也观下句言自则上句当属人项氏曰养人指上九言自养指初九言初上二阳上下两卦之主爻也非孔子赞辞明白则后儒必不分作养已养人两条看极是朱子不作养人説故本义云观其所养之道及其答门人则已有程传似胜之説矣又以下体三爻皆是自养上体三爻皆是养人证程传之确固知夲义亦有未订正者
　　天地养万物圣人养贤以及万民颐之时大矣哉推养之义天地养万物养以正也养以正故万物育焉圣人养万民亦犹天地之养万物也若只従百姓做起焉得人人而养之故须用贤图治贤之未成也廪糈养之于学校贤之既成也爵禄养之于朝廷或育养或培养然后人才出政教立而膏泽下于民矣养贤正所以养万民也是谓徳配天地养之至也颐之时大矣哉綂赞天地与圣人之功也传曰或云义或云用或云时以其大者言也万物之生与养时为大故云时此皆确不可易也
　　象曰山下有雷颐君子以慎言语节饮食
　　以卦义言之上止下动颐颔之象以卦形言之外寔内虚颐口之象君子观其象而得养身之道焉慎言语以养其徳节饮食以养其体传徳体二字极尽如何易的故夲义但以切务賛之而又由一身之言语推之于号令政教由一身之饮食推之于货资财用养徳养天下之道皆具焉其防深矣不然以谨勅为慎以俭啬为节未足以尽大象之义也或引谚祸从口出病从口入二语而言曰言语一出而不可复入故君子慎之饮食一入而不可复出故君子节之言语饮食动象曰慎曰节止象其理自好愚谓慎言语立诚之学也节饮食无欲之学也昔温公告刘安世以诚曰自不妄语始安世括七年而后成罗仲素初见山告以饥者甘食渴者甘饮人能无以饥渇之害为心害则不及人不为忧矣令仲素思索且云此语若易知易行而有无穷之理仲素思之数日疏其义以呈山云更于心害上一着猛省仲素一生服膺此语此二事可为慎言语节饮食者一大榜样
　　初九舍尔灵观我朶颐凶
　　戴记以为四灵之一故曰灵咽息不食非待养于人者所谓人人有贵于已者良贵也舎此而朶动其颐于四则为埀涎之状矣传曰迷欲而失已以阳而从隂则何所不至是以凶尔谓初外之也我谓四愧之也假设之辞正教诲之道也蒙引云此爻如东汉之华歆最妙
　　象曰观我朶颐亦不足贵也
　　初之才刚健明智者也刚不能自立而屈于欲焉得刚明不能自照而失其正焉得明不明不刚而役于口腹饮食之人则人贱之矣故曰亦不足贵也
　　六二颠颐拂经于丘颐征凶
　　居上养下不可易之经也传曰天子养天下诸侯养一国臣食君上之禄民赖司牧之养其义僃矣二在初之上而求养于初颠倒而拂其常经矣程朱俱一串説下惟胡云峯以拂经为违正应亦是下既不能养将转而之于上则为丘颐丘指上九也上在外而髙有丘象不相应岂能相养非道妄动是以凶也传曰今有人才不足以自养见在上者势力足以养人非其族类妄往求之取辱得凶必矣又曰六二中正在他卦多吉而凶何也曰时然也隂柔既不足以自养初上二爻皆非其与故往求则悖理而凶也可谓曲尽矣
　　【谨按项氏曰颐卦惟有二阳上九在上谓之由颐固为所养之主初九在下亦足为自飬之贤灵龟伏息而在下初九之象也朶颐在上而下埀上九之象也上九为卦之主故称我羣隂从我而求养固其所也初九夲无所求乃亦仰而观我有灵而不自保有贵而不自珍宜其凶也折取之以为可僃一説今即此爻及逐爻细味之项氏之説其理甚长何也以此爻为求贤于初而以于丘为上九似多一转不若从来氏之説以颠为项谓上九居艮之极上乃山颠之象亦自有理葢养道宜静不宜动初可自养而为动之主是失其良贵而求贵于赵孟者也故不足贵而得凶六二中正而亦凶者葢违正应而往求于上是趋炎附势奔走权贵以求养者故失类而征凶也六三与上夲为正应其求养于上宜矣然六三隂柔不正居多凶之位而为动之极恃其正应必有非所求而求者故于养之道大悖而终无所利也四与上非其正应而颠颐吉何也来氏云艮为虎故取象于虎天下之物自养于内者莫如求养于外者莫如虎自养于内内卦初舎之故凶虎求养于外外卦上施之故吉葢虎见物将捕之必先伏其身而注视之故有眈眈之象眈耽者视之专也其欲逐逐者所欲之物东转则目随之东西转则目随之西也四居大臣之位下应初九之贤得养于上而施及于下养贤及万民者也可谓施禄及下而施之有光者也五上两爻传义俱极明确故兹不复赘】
　　象曰六二征凶行失类也
　　行失类传专指上九言本义则兼言之曰初上皆非其类也玩象辞六三征凶则颠颐拂经全辞皆在其中矣夲义为是
　　六三拂颐贞凶十年勿用无攸利
　　颐之道唯正则吉得颐之正求养养人则合于义自养则成其徳故所养皆吉三以隂柔之质而处不中正又在动之极是柔邪不正而动者也其养如此拂违于颐之正道是以凶也夲义云既拂于颐虽正亦凶六三不中正恐无庸此一转主传为是勿用言为时所弃十年数之终十年勿用则终不可用矣何利之有
　　象曰十年勿用道大悖也
　　道者养正之道也拂于正则大悖于道矣是以迁延至于十年之乆而不见用也
　　六四颠颐吉虎视眈眈其欲逐逐无咎
　　四居大臣之位隂柔不足以济而求养人之道于初颠颐也二与初非应而志在自养故颠而凶四与初正应而志在养人故颠而吉所居之位异而公私不同也虎视眈眈其欲逐逐二句最难解朱子亦以为理会不得只是敷衍解去程传立威严之说晦矣不如作下贤説按荀九家易艮为虎故四以虎取象虎埀首下视更不回转眈眈其视极状任贤勿贰唯恐失之之意夲义所谓下而耑也逐逐其欲极状心乎爱矣乆而不渝之意夲义所谓求而继也用贤以养人耑而且乆故可以无咎也传曰自三以下养口体者也四以上养徳义者也以君而资养于臣以上位而赖养于下皆养徳也吉凶之辨昭然矣又下三爻震体主动故凶上三爻艮体主止故吉以此见处颐之时宜静不宜动明矣
　　象曰颠颐之吉上施光也
　　居上位而无徳以施于人无色甚矣得初阳刚之贤共济其事则膏泽下于民荣施不既多乎此颠颐所以吉也
　　六五拂经居贞吉不可涉大川
　　五与二正应也拂二以求养于上拂经矣然上九以阳徳居师傅之位五能顺而从之正也坚守正道坐享上九之成功故不可涉大川耳不利涉大川莫説壊了传曰能持循于平时不可处艰难变故之际朱子曰犹洪范用静吉用作凶守常则吉涉险阻则不可也毛氏曰无事犹可以分相縻欲有所为则难以济矣皆非也五操养人之权不自用而归诸上九所谓圣人养贤以及万民者也养贤者无烦劳力为养民之事岂必冒险而往乎故曰不可涉大川也涉大川者上九之事非六五之事也故上九一爻曰利涉大川且五不言颐而上曰由颐其说益明矣
　　象曰居贞之吉顺以从上也
　　传曰居贞之吉者谓能坚固顺从于上九之贤以养天下葢举国以听惟所欲为而不复从中制也
　　上九由颐厉吉利涉大川
　　以六五之君柔顺而从上九之臣是上九当天下之任天下皆由之以养也故曰由颐任大责重使非栗栗常懐危惧能胜厥任乎故曰厉吉伊尹抱纳沟之耻周公厪待旦之勤用是道也以阳刚之才兢业之徳居上位而养天下举凡风波险阻六五所不可涉者以一身涉之而裕如故曰利涉大川昔冦莱公澶渊之役可谓利涉大川矣所少者厉之一字故小人乘间而入而天下不得邀大庆焉非知易者也
　　象曰由颐厉吉大有庆也
　　养天下而不有其功斯民庶几乎含哺而鼔腹矣故曰大有庆也
　　【巽下兊上】
　　大过栋桡利有攸往亨
　　大过者阳过也故为大者过传云圣贤道徳功业大过于人凡事之大过于常者皆是也非有过于理也朱子语类问大过小过先生与伊川之説不同曰然伊川此论正如以反经合道为非相似不知大过自有大过时节小过自有小过时节处大过之时则当为大过之事处小过之时则当为小过之事在事虽是过然适当其时合当如此做便是不过于理此朱子所以有功于程子也四阳居中过盛上下二隂皆弱故为栋桡之象葢栋取其胜重四阳聚于中可谓重矣九三九四取象于栋谓任重也栋桡似不利有攸往矣然隂弱阳强正小人衰君子盛之时故利有攸往而亨也
　　彖曰大过大者过也
　　不曰过之大而曰大者过大者阳也大者过阳倍于隂故过也
　　栋桡夲末弱也
　　初夲也上未也上下俱隂不堪四阳之任故曰弱
　　刚过而中巽而説行利有攸往乃亨
　　四阳过刚而二五却得中处不失中道卦之体也下巽上兑巽顺和说而行卦之徳也中道而巽説则可以抑过刚之而扶夲末之弱故利有攸往亨义即在其内葢利有攸往乃其所以亨也
　　大过之时大矣哉
　　传賛大过之时之大而曰如立非常之大事兴不世之大功成絶世之大徳皆大过之时之事也愚谓有絶世之大徳而后能树不世之大功有不世之大功而后能胜非常之大事三者又有相因之序焉是故有其时而无其事者陋也有其事而无其时者妄也尧舜揖让汤武征诛君道之大过也霍子孟废昏立明狄梁公反周为唐臣道之大过也程子所谓常事之大者非有过于理也
　　象曰泽灭木大过君子以独立不惧遯世无闷
　　兑为泽泽在下者也巽为木木在上者也今泽在木上则泽防木大过之象也然木虽没于泽而植立不扑者自在故君子观其象而以独立不惧遯世无闷焉独立不惧者卓尔自立不以利害祸福为念孟子之不动心是也遯世无闷者确乎自信不以是非毁誉为心孔子之不怨天不尤人是也两者皆大过之行也或以上句属用巽木象周公当之下句属舎兑説象顔子当之
　　初六借用白茅无咎
　　初六以隂柔而居巽之初有借用白茅之象初所应者四之刚错诸地可也而必借以茅示不敢防也借用茅可也而必借以白茅示不敢饰也过于敬慎故可以无咎也繋辞云苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣只阅此便明
　　象曰借用白茅柔在下也
　　柔茅象在下借象柔在下借用白茅象或曰此示人以取象之义是也传曰以柔在下为以茅借物之象敬慎之道也
　　九二枯杨生梯老夫得其女妻无不利
