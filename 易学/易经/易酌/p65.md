<!-- { "loadSidebar": true } -->
　　序卦取流行之义杂卦取对待之义杂者不拘卦序分类而言之两两相对也或杂前卦于后卦或杂后卦于前卦杂也或杂上经之卦于下经或杂下经之卦于上经杂也两句之中或以上卦先下卦或以下卦先上卦杂也然就两句读之必以类相从无后先移易者自干至困三十卦当上经三十卦之数杂下经十二卦于其中自咸至夬三十四卦当下经三十四卦之数杂上经十二卦于其中恁地整齐无上下参差者以爲不杂也而有杂者在以爲杂也而有不杂者存圣人立言之妙如此
　　干刚坤柔比乐师忧
　　干健而实故刚坤顺而虚故柔亲比则浑其尔我之闲故乐动众则驱之锋镝之下故忧
　　【谨按此篇分合照应起伏叚落无法不备乃圣人全副精神所注爲文章之鼻祖读者不可以其终卷而忽之也○乾坤两卦不与序卦一例所谓首也大过以下尾也细观枢纽自见又乾卦自爲首与夬卦变干暗应天无所不包故也】
　　临观之义或与或求
　　本义以我临物曰与物来观我曰求本韩注窃意以上临下必有以益乎下故曰与以下观上必有以仰乎上故曰求
　　屯见而不失其居蒙杂而着
　　本义屯震遇坎震动故见坎险不行也蒙坎遇艮坎幽昧艮光明也吴氏曰屯蒙皆二阳之卦屯九五见于上卦二隂之中而为主其下一阳则动于坎险之内而固守故曰不失其居蒙九二杂于二隂之中而为主其上一阳则止于坎险之外而光明故曰着其义尤显
　　震起也艮止也损益盛衰之始也
　　震一阳动于下故曰起艮一阳静于上故曰止损者自以为不足矣而不知乃盛之始益者自以为有余矣而不知乃衰之始明乎盛衰倚伏之数则损者可以自力益者可以自警矣
　　【谨按损益否泰交所谓枢纽也除去乾坤为首皆在第十卦】
　　大畜时也无妄灾也
　　刚健难畜而能畜之适当刚止之时也故本义曰止健者时有适然无妄宜福而反得祸偶值意外之灾也故本义曰无妄而灾自外至然则天下事尽其在我而己时何可自恃灾亦何可自沮乎
　　【谨按此两卦之后交萃升与大壮两卦之后交大有同人所谓对待之合也】
　　萃聚而升不来也谦轻而豫怠也
　　水聚而下不往也木升而上不来也谦则有欿然卑下之心不敢以尊重自拟故曰轻豫则有侈然丰大之心恒至以偷惰自安故曰怠苏氏曰轻者鋭于有爲怠者安于无事非也
　　噬嗑食也贲无色也
　　颐中有物曰噬嗑故言食本义云白受采受采则有色矣白则无色也此亦绘事后素之意
　　兑见而巽伏也
　　兑一阴居上故曰见巽一阴居下故曰伏
　　【谨按自此至困下经六卦与后自离至讼上经六卦所谓错综之合也】
　　随无故也蛊则饬也
　　意在于随而己漫不事事故曰无故蛊者如人家房屋頽坏须要整顿修饰起来肯付之不理乎项氏曰圣人不畏多难而畏无难
　　剥烂也复反也
　　剥烂者一阳消于上也复反者一阳生于下也一阳自上而下有刻不容停者焉或曰如果之烂坠于下可种而生恐迟
　　晋昼也明夷诛也
　　明出地上如日在天故曰昼明入地中如日食既故曰诛诛者夷伤之意
　　井通而困相遇也
　　往来井井故其道通困者刚柔相遇而刚见揜也其能通乎自干至此三十卦杂下经十二卦震也艮也损也益也萃也升也兑也巽也晋也明夷也井也困也
　　【谨按自乾坤至此三十卦所谓界限分也自坤卦至此皆两卦为一卦故亦爲十五卦与咸以下同】
　　咸速也恒久也【谨按自此至讼卦唯小过离坎各为一卦其余皆两卦爲一卦故云十五卦】咸无心故感之神神则速一刻而千里也恒立心故守之固固则久百年而一日也
　　涣离也节止也
　　涣则收摄不住故离节则范围不过故止或曰离风散水也止泽潴水也
　　解缓也蹇难也
　　难既解则寛舒而无廹促之象故缓时方蹇则艰险而无平易之地故难
　　睽外也家人内也
　　暌踈也踈则异室故外家人亲也亲则同堂故内
　　否泰反其类也
　　君子小人各从其类否则小人进而君子退阴胜阳也泰则君子进而小人退阳胜阴也阴阳迭爲胜负相反故也
　　【谨按此与损益交合】
　　大壮则止遯则退也
　　壮不可恃量力而止则无冒进之嫌遯不可待见几而退则无濡滞之失宜止而止宜退而退无徘徊观望之心故曰则
　　【谨按此与大畜两卦对待】
　　大有众也同人亲也
　　大有者民胞物与不亦众乎同人者声应气求不亦亲乎此泛爱众而亲仁之意
　　【谨按此与萃升对待】
　　革去故也鼎取新也
　　革即革命之革歴数所由告终故曰去故鼎即定鼎之鼎基业所由创始故曰取新或曰去故者革以火镕金也取新者鼎以木钻火也
　　小过过也中孚信也
　　过虽小小亦过也见以为小而忽之则过防于恶矣孚必中中斯信也袭于其外而貌之则信流于僞矣改过存诚可忽乎
　　丰多故亲寡旅也
　　本义云既明且动其故多矣杨氏云昔华封祝尧而尧曰辞以丰则多故耳韩注云髙者惧危满者戒盈丰大者多忧故也三説俱一意窃意作旧故之故亦通丰盛之时宾客盈故曰多故羇旅之时亲戚背畔故曰寡亲此为世态炎凉言也项氏曰卦名皆在句上旅独在下者取韵协也或曰作旅寡亲正与上新信韵叶信音伸未知孰是
　　离上而坎下也
　　火曰炎上离为火故上水曰润下坎为水故下【谨按自此至讼与下经六卦错综相合】
　　小畜寡也履不处也
　　一阴畜五阳势不侔也故曰寡一阴履五阳位不安也故曰不处
　　需不进也讼不亲也
　　需必有所待待则观望切故不进讼必有所争争则戈矛起故不亲本义云自大过以下卦不反对或疑其错简今以韵协之又似非诬未详何义蔡氏依例改正之大过颠也颐养正也既济定也未济男之穷也归妹女之终也渐女归待男行也姤遇也柔遇刚也夬决也刚决柔也君子道长小人道忧也以反对之义推之似确不可易胡氏曰以中四爻互体言也又别是一理窃意易之道阴阳而己矣阴阳之道奇偶而已矣杂卦之义两两反对偶也若始终一律是有偶而无竒矣是故既合上下两经错综之而以两句为偶末又合两句错综之而以八卦为竒奇而偶偶而竒变化无穷正所谓一阴一阳之道也且卦之序也不外相因相反二义杂卦义取相反今以末八卦推之却亦相因如大过继之以姤颠则宜遇也渐继之以颐行则宜正也既济继之以归妹定则宜归也未济继之以夬穷则宜决也然则序卦相因也而未始不相反杂卦相反也而未始不相因交易变易之义益于斯可见矣此亦一说姑存之
　　【谨按至此暗分界限以下爲结尾又自上下经皆十八卦之説例之自恒卦至此爲十五卦与前自坤以下相同所谓小叚落也】
　　大过颠也
　　颠者颠倒其常也先儒所云反经合道是也或曰本末柔故颠也
　　【谨按此卦与颐卦相钩连】
　　姤遇也柔遇刚也
　　姤以一阴遇五刚而不以爲嫌可谓遭逢之不偶矣【谨按此卦与夬卦相钩连】
　　渐女归待男行也
　　渐长女归少男故有待而行也守十年乃字之贞者也伊尹之待于有莘孔明之待于南阳其得渐之义乎
　　【谨按此卦与归妹相钩连】
　　颐养正也
　　以理养心以善养人养贤养民养之正者也否则以小害大恶乎正吴氏曰颐上九爲主而下养九三以上养下所以为正也
　　既济定也
　　阳居阳位隂居阴位一定而不可易者也
　　【谨按此卦与未济相钩连合观此八卦上下两经前后钩连颠扑不破所谓以分为合也】
　　归妹女之终也
　　少女归长男则从一而终矣王蠋曰烈女不更二夫忠臣不事二君知终终之者也或曰女未嫁之称既嫁爲归则女道终矣
　　【谨按此卦与下卦文法相对合而分也】
　　未济男之穷也
　　三阴三阳皆失位失位则穷矣独言男而不及女者男统女也
　　夬决也刚决阴也君子道长小人道忧也
　　夬以五阳决一阴决尽则为干矣此终则有始之义也君子道长小人道忧天下何患不太平潘氏曰治天下有道亲贤逺奸明而已矣孔明曰亲君子逺小人此先汉所以兴隆亲小人逺君子此后汉所以倾頽也孔子繋易而以君子小人二语结之旨深哉【谨按此卦变而为干首尾合一也】
　　自咸至此三十四卦杂上经十二卦需也讼也小畜也履也否也泰也大有也同人也坎也离也大过也颐也
　　【谨按大过以下八卦不反对本义以爲未详尝反覆推求夫乃知杂卦之妙也易之有序卦也学之始也博文约礼有序而不可杂也易之有杂卦也学之成也变化从心虽杂而不失序也序卦分也杂卦合也由分可以得合既合其中仍分也何以合而分也首以乾坤乾坤一大男女也而万事万物无不在其中矣终之以男女男女一小乾坤也而类聚羣分不能外乎是矣此起止之合也然上经三十卦下经三十四卦其界限未尝不分自师比八卦而以下经之损益交合之自咸恒八卦而以上经之否泰交合之此枢纽之合也损益后歴大畜无妄而合之以萃升否泰后歴大壮遯而合之以大有同人此对待之合也列震艮于前而以兑巽等六卦分足三十卦之数留大过颐于后而以离坎等六卦合居三十四卦之中此错综之合也至大过以下则以分爲合矣易者敎人寡过之书也女过莫如遇以女遇男其过大矣故特书曰柔遇刚也女之无过莫若归归而待男以行职司中馈以供颐养道之正也宜室宜家如水火之既济守之定也故曰归妹女之终也女道于此终妇道于此始而女过寡矣男子之事六十四卦言之己尽所不能保其无过者穷耳维穷何病穷者天之所以玉汝于成也试观耕莘钓渭版筑鱼盐磨炼出多少圣贤豪杰祗是穷于身而不穷于心穷于遇而不穷于学又必刚克而果决则君子道长小人道忧而修齐平治一以贯之何有过之不可寡哉又按不曰小人道消而曰道忧则圣人为天下后世思深虑逺恐其决小人之后自谓髙枕无忧不爲戒备如唐之五王不旋踵而身受其毒故不曰消而曰忧也圣人之一字不茍如此真是韦编三絶之后融防贯通而复以细心密理出之故有头有尾有関键有钩连合而有分分而实合玲珑贯串带锁钩连至精至妙无以复加学者得其法而通之以之为学以之为文以之治身心家国天下而无不宜大哉孔子其真万世师也己】















　　易酌卷十四
