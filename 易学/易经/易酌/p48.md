<!-- { "loadSidebar": true } -->
　　祁州刁包撰
　　周易下经
　　【兊下兊上】
　　兊亨利贞
　　说去言为兊兊者不言之说犹感去心为咸咸者无心之感也凡人情逆而亢则不说顺而入则说隂巽阳故阳说隂也初伏二阳之下既升二阳之上隂下而阳上之也隂阳相说如天地交泰然固自有亨理也使不以其正则狥私阿好岂爱人以德之意乎惟贞则相切以道相劘以义发乎情止乎道义故利也
　　彖曰兊说也
　　兊之义以说得名也而兊相重内外忻合无间故说也不言亨者言说而亨在其中矣
　　刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉二五居中刚也三上居外柔也外虽柔说内实刚健说以利贞也外柔内刚大正之道反是则色厉而内荏矣此以上释卦辞此以下则承利贞之意而极言之也天与人所说者正而已矣说而能正是以顺天理应人心也或曰上为天位上兊之说顺乎天也三为人位下兊之说应乎人也然与革之顺天应人不同彼以受命言而此以隂阳相说言也传曰若夫违道以干百姓之誉者茍说之道违道不顺天干誉非应人茍取一时之说耳非君子之正道也君子之道其说于民不徒使民感而偏能使民忘有事而先民所以劳之也而民不见劳如子弟之趋恐后有难而民犯所以死之也而民不恤死虽踵顶之捐弗恤民至此可谓劝矣然而劝民之与民劝相去固自逺也说道之大其在于使民自相劝矣哉劝者民日迁善而不知谁之为之意谓信其上而交相劝励也传曰人君之道以人心说服为本故圣人赞其大
　　象曰丽泽兊君子以朋友讲习
　　泽润物者也雨泽附丽互相滋润兊之象也君子观其象而得求益之道则以朋友讲习先儒谓天下之可说者莫若朋友讲习讲者取古今之前言往行相与讨究其所以然致知之事也习者取古今之嘉言善行相与践履其所以然力行之事也鲁论以时习为恱此益以朋友讲学之事与人为善恱而乐矣蒙引云习只是讲而又讲属知不属行误矣防讲时如严立课程及大家勉励为希圣希贤之事皆习也梁溪与吴子往相对静坐坐必七日讲乎习乎程明道曰朋友讲习更莫若相劝而善功夫多是行固重于知也顾泾阳尝作丽泽说有曰自古未有闗门闭戸独自做成的圣贤自古圣贤亦未有离羣絶类孤立无与的学问讲是研穷讨论功夫习是持循佩服功夫此可作大象注疏
　　初九和兊吉
　　传曰初虽阳爻居说体而在最下无所系应此从象说本义全用之以和为说而无所偏私说之正也阳刚则不卑居下则能巽处说则能和无应则不偏处说如是所以吉也此从理说更自少一句不得
　　象曰和兊之吉行未疑也
　　凡人邪正混投则形迹之间开人以隙猜疑所由生耳初逺三而近二亲君子逺小人故行无可疑而人人饮其和也传曰象以其处说在下而非中正故云行未疑也若得中正则无是言也说以中正为本爻直陈其义象则推而尽之此义尤不可不知
　　九二孚兊吉悔亡
　　三隂柔小人也二承而比之宜有悔然以刚中之德上应刚中之君能孚五而不为三所惑故孚兊吉而悔亡也本义曰刚中为孚居隂为悔
　　象曰孚兊之吉信志也
　　比小人似为可疑然刚实居中其志有确然自信者矣故二五同德相恱非小人所得而易之也初行无可疑故信不待言二志有可信故疑不遑恤位不同耳
　　六三来兊凶
　　三隂柔不中正上无所应而来就二阳以求说说不以道者也故曰来兊凶来谓自上而下就初与二也初刚正二刚中说之不以道不说也安得不凶传曰之内为来上下俱阳而独之内者以同体而隂性下也失道下行也确甚
　　象曰来兊之凶位不当也
　　位不当谓以隂居阳也志行俱丧逢人乞怜传所谓无与而妄求说所以凶也
　　【谨按霸之尝粪丁谓之拂须皆来兊之凶也】
　　九四商兊未宁介疾有喜
　　上承九五下比六三一中正一柔邪两者之相去逺矣质刚故欲从五位柔故欲从三反覆拟议未能归一故注疏以疾为三以介为隔谓三为佞说将近至尊故四以刚德截而隔之于义亦通传曰两间谓之介分限也地之界则加田义乃同也故人有节谓之介若介然守正而疾逺邪恶则有喜也从五正也说三邪也四近君之位若刚介守正疾逺邪恶将得君以行道福庆及物为有喜也若四者得失未有定系所从耳其义甚确如此则当作介于石之介
　　象曰九四之喜有庆也
　　杨诚斋曰六三者君心之膏肓也九四者膏肓之鍼艾也故九四者六三之所甚不喜也六三不喜则九四有喜矣非九四之私喜也天下国家之大庆也甚是痛快
　　九五孚于剥有厉
　　五以刚健中正之德居尊位在朝宜以喜起为说而圣人复设有厉之戒何也传曰虽圣贤在上天下未尝无小人然不敢肆其恶也圣人亦说其能勉而革面也彼小人者未尝不知圣贤之可说也如四凶处尧朝隠恶而顺命是也圣人非不知其终恶也取其畏罪而强仁耳五若诚心信小人之假善为实善而不知其包藏则危道也小人者备之不至则害于善圣人为戒之意深矣又曰以说之时而宻比于上六故为之戒虽舜之圣且畏巧言令色安得不戒也说之惑人易入而可惧也如此诸家多援此为惧不复着解以其义固曲尽也葢隂能消阳曰剥以五之阳而孚上六之隂则必以上之隂而剥九五之阳损盛德而亏至治故有厉也
　　象曰孚于剥位正当也
　　孚于剥以五所处者正当说体之中位而宻比上六有相说之道故设此戒也以明太祖之刚明而孚于胡惟庸肃宗之刚明而孚严嵩非其验与
　　【谨按明皇之于李林甫德宗之于卢杞亦孚剥之厉也】
　　上六引兊
　　上成兊之主居说之极不引其君以当道而引其君以容恱者也故曰引兊引兊与来兊不同来者移己之身以就人者也引者移人之心以就己也葢其才情智力大有动于人者使人不觉堕其术中也不言凶者传曰未见其所说者善恶也本义曰二阳相与为说而不能必其从也余谓五言厉指上六故上六不复言凶
　　象曰上六引兊未光也
　　引者牵引诱引之意曰未光言其心事之暗昧也
　　【坎下巽上】
　　涣亨王假有庙利渉大川利贞
　　为卦巽上坎下风行于水上水遇风则涣散所以为涣也兊说之极必舒缓放肆故宜有以散之散其偷安之气则严肃收敛故亨也王假有庙申涣义利涉大川申亨义利贞则总申涣亨之义也假庙之说颇多或以巽为隠为伏坎亦为隠伏取幽隠之义有鬼神象其说近似然亦未确所以朱子说这处都见不得且作因涣散而立庙说朱氏广其义曰天下离散不安其居圣人将以聚之故以宗庙为先宗庙者收其心之涣散而存之也人孰不有父母知报本则知祭祀出于人心复其本心则离散者可合而天下无事矣治涣之道也利涉大川只本义巽木坎水舟楫之象二语最精利贞承上二句说祭祀不以正如鲁用郊禘季氏旅泰山之类则有非分之讥涉川不以正行险以徼幸也故利贞当作戒辞
　　彖曰涣亨刚来而不穷柔得位乎外而上同
　　涣亨以卦变言也传曰涣之成涣繇九来居二六上居四也刚阳之来则不穷极于下而处得其中柔之往则得正位于外而上同于五之中巽顺于五乃上同也四近五居臣之位当涣而比其义相通同五乃从中也当涣之时而守其中则不至于离散故能亨也本义主渐卦变存之别作一义可耳
　　王假有庙王乃在中也
　　在中本义以为庙中传以为摄其心之中张南轩以为中天下而立定四海之民窃意王谓九五在中谓以刚居中也以刚中之德对越神明所谓不荐之孚无言之假故能与祖考相为感假也如此看中字即三儒之说并存可也
　　利涉大川乗木有功也
　　乗木有功乗巽木涉坎水必有济涣之功也胡氏曰易以巽言利涉大川者三皆以木言益曰木道乃行中孚曰乗木舟虚涣亦曰乗木有功其义最明
　　象曰风行水上涣先王以享于帝立庙
　　风行水上解散离披涣之象也先王观其象而以享于帝立庙不曰王者以享帝立庙而曰先王以享于帝立庙享于帝为先王言也立庙不独为先王言也享帝于郊王者之事帝以主宰言曰帝尊之也立庙有差等天子七庙诸侯五庙大夫三庙士一庙庶人祭于寝先王所以创制立法也繇天地而推及祖宗繇祖宗而推及人人之祖宗所以广孝思而一天下之心萃天下之涣也唐时大臣有不立庙者朝廷为立庙以愧之后世此义废而萃涣之道阙如矣奈何欲望先王之治乎
　　初六用拯马壮吉
　　以隂柔居涣之初才不足以济涣也但涣之方始拯救颇易为力且上比九二刚中之才若倚之以拯其涣如得壮马然任重致逺罔不济矣故吉也传曰六爻独初不云涣者离散之势辨之宜早方始而拯之则不至于涣也为教深矣
　　象曰初六之吉顺也
　　顺谓顺乎九二以隂从阳以柔从刚故曰顺也
　　九二涣奔其机悔亡
　　二当涣之时而在险中能无悔乎悔则舍危就安其所愿也机木之有足可凭以为安者也奔即奔而殿之奔谓反而趋走也以刚中之才反就初而安之如机然出险而得凭倚之具故悔可亡也
　　象曰涣奔其机得愿也
　　得愿得其舍危就安之愿也愿者悔之反悔亡则愿得矣二与初本非应而刚柔有相济之理初以二之刚为马二以初之柔为机其用各有攸当也使非相比而相求则二徒立无依初又何以行之哉
　　六三涣其躬无悔
　　曰三在涣时止于其身无悔而已恐未安本义云隂不中正有私于己之象也然居得阳位志在济时能散其私则可无悔此说较长凡人情所以益入于险中者以形骸为之障也撤去其障则大同矣何悔之有
　　象曰涣其躬志在外也
　　三以上为外志在应上见有上不见有身也无我之谓也三当涣时视诸爻独有正应故以克己之道勉之
　　六四涣其羣元吉涣有丘匪夷所思
　　曰天下涣散而能使之羣聚误矣朱子曰如此说是羣其涣非涣其羣也信然是以独取老苏之说曰羣者圣人所欲涣以混一天下者也涣小人之私羣成天下之公道此所以元吉也此说极好自古朝廷之治恒败于朋党东汉党锢之祸朝野互相标榜以至唐之牛李宋之朔洛蜀皆羣也四居柔得正处大臣之位与五咸有一德为能剖破其藩篱浑一其门戸所谓天下为公者何吉如之繇是小羣往则大羣来如有丘然丘者巍然髙大之意所谓舜合二十二人为羣武王合三千人为羣也此岂寻常之见所及乎订诂云指下二隂而言二隂以四为同类方且以私心窥四谓四必俯而与我相系援也今乃望之峩峩若髙山此岂其夷辈思虑之所及哉巽风为散险之主六四为巽卦之主卦之所以成涣者在此一爻朱子谓六四一爻未见有大好处今其辞恁地浩大皆不可晓葢繇其不详于卦主之义故也此说颇有理
　　象曰涣其羣元吉光大也
　　人自为羣必有暗昧未光者矣必有偏私未大者矣涣其羣无些子暗昧偏私之意思光明正大元吉岂偶然哉
　　九五涣汗其大号涣王居无咎
