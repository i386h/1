<!-- { "loadSidebar": true } -->
　　【谨按来注于六十四卦专言错综而以卦之正对者为错反对者为综未尝不顺但畧言参伍而以为揲蓍之变于心终觉未安今细玩意四字本无低昂窃谓参者累之加之之谓也如由两仪而四象而八卦皆三画而成之是也伍者左之右之之谓也如干之与坤震之与巽坎之与离艮之与兊以及六十四卦皆有配偶是也错者交之杂之之谓也如八卦各加于本卦之上而成六画之卦又遍加于各卦之上而成六十四卦是也综者上之下之之谓也如屯蒙需讼之一反一覆又成一卦是也夫两仪止隂阳耳四象则有太少之分八卦则有乾坤六子之分无非隂阳变化而成者故曰参伍以变八卦既成有干兊离震巽坎艮坤之序则有一二三四五六七八之数故干一之与坤八兊二之与艮七离三之与坎六震四之与巽五皆秩然不紊遍相加而参差上下其数亦不齐矣故曰错综其数通其变遂成天地之文者谓太极已判天地定位而山泽水火风雷灿然具陈于其中也极其数遂定天下之象者谓六爻相杂刚柔相嬗而成六十四卦三百八十四爻之象是也此亦本圣人之系辞而无所安排者姑存之以质髙明】
　　易无思也无为也寂然不动感而遂通天下之故非天下之至神其孰能与于此
　　本义云易指蓍卦无思无为言其无心也所谓鼓万物而不与圣人同忧者此也寂然不动程子所谓指体而言者而本义以为感之体感而遂通天下之故程子所谓指用而言者而本义以为寂之用所谓体用一源也故曰人心之妙其动静亦如此此语尤宜体认葢未占之时象在画辞在防如鉴之空而谷之虚也故曰寂然不动及其占而感之如鉴之照形而谷之应声沛然通达乎天下之事而昭揭其所以然之理也故曰感而遂通天下之故无思而无不思无为而无不为非天下之至神者能之乎
　　夫易圣人之所以极深而研几也
　　渊奥而不可窥者深也圣人以易极之极者穷究到底也此本辞占一边说所谓至精者也隠现而不可据者几也圣人以易研之研者勘审到底也此本象一边说所谓至变者也
　　唯深也故能通天下之志唯几也故能成天下之务唯神也故不疾而速不行而至
　　吴氏曰唯辞之能极深也故以辞为占则可以前知而开通天下人之心志唯变之能妍几也故以变得象则可以制作而完成天下人之事务说的明切朱子曰人心闭塞若道理浅如何开通的他故以通志为开务对下面成务言极是本义云所以通志而成务者神之所为也神者妙不可测故不疾而自能速不行而自能至此二句正是寂然不动感而遂通天下之故处程子曰神无速亦无至须如此言者不如是不足以形容故也
　　子曰易有圣人之道四焉者此之谓也
　　子曰易有圣人之道四焉者以辞变象占皆变化之道而神所为也非圣人则无以神非易则无以圣故易者圣书也而其道则神矣
　　右第十章
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　先设问答之辞以三两言该尽易道下数节层层剔发只是推明第一段故曰如斯而已者也物多蒙昧易有以开之开物所以明道也务多亏欠易有以成之成物所以行道也明且行天下之道所以兼该具举而无能外也故曰冒本义云开物成务谓使人卜筮以知吉凶而成事业冒天下之道谓卦爻既设而天下之道皆在其中最为明晓物开而天下之志通矣务成而天下之业定矣冒天下之道而天下之疑断矣道固所以解疑也
　　是故蓍之德圆而神卦之德方以知六爻之义易以贡圣人以此洗心退藏于宻吉凶与民同患神以知来知以藏往其孰能与于此哉古之聪明睿知神武而不杀者夫
　　卦未定其变无方故曰圆而神蓍已定其理不易故曰方以知六爻之义随其时位变易以献于前故曰易以贡蓍与卦曰德以利物言也六爻曰义以合宜言也朱子云神字知字下得重贡字又却下得轻却晓不得窃意上二句方圆字轻故神知字下得重下句易字重故贡字下得轻圣人下字轻重意或在此乎圣人以此洗心退藏于宻与圣人以此斋戒以神明其德夫一章全重在两句两句又全重在以此两个字程子曰生生之谓易天地设位而易行乎其中乾坤毁则无以见易易不可见乾坤或几乎息矣易毕竟是甚又指而言曰圣人以此洗心退藏于宻圣人示人之意至此深且明矣终无人理防易者此也宻也是甚物人能至此深思当自得之又曰圣人以此退藏于宻以此斋戒以神明其德夫要须玩索其言皆引而不发窃意蓍卦爻三句正为下一句张本恐人在象数上用不知在心性上用也圣人制出这个物事来如礼乐一般礼云礼云玉帛云乎哉乐云乐云钟皷云乎哉筮云筮云占验云乎哉六十四卦生自乾坤二卦乾坤二卦画出诚敬二字圣人心里时时刻刻如那揲蓍求卦一段以此洗涤洗濯其心教他洁洁浄浄无纎毫私欲来汚染他如是那有一些驰骛那有一些渗漏才防退藏于宻此所谓无思无为寂然不动也全体皆易不为自家故曰吉凶与民同患子曰作易者其有忧患乎正此意天地既不能同忧民又不能自忧圣人万物一体把别人事都当自己事做同休共戚患民之凶也若不悔过那得吉时设法教他趋吉患民之吉也若不小心便成凶了设法教他避凶但云洗心不说到同患处便是自私自利但云同患不从那洗心里来便是无源无本葢洗心则虚虚则明同患则公公则溥明通公溥而神知出焉知来者烛之于未然也藏往者畜之于已然也不藏往何由知来不知来何庸藏往都是一贯事此所谓感而遂通天下之故也其孰能与于此哉与夫易何为者也一例看设问以起下文也神武不杀本义云得其理而不假其物之谓又云用神而不用蓍用知而不用卦无卜筮而知吉凶也说的极好读此知晦庵非教人专靠卜筮也
　　是以明于天之道而察于民之故是兴神物以前民用圣人以此斋戒以神明其德夫
　　隂阳刚柔天之道也圣人明之纲常伦理民之故也圣人察之明天而天之神物由是兴焉蓍萃天之灵气以为物故曰神察民而民之用由是前焉神物天之秘宻以为民用故曰前上节既言得理者不假于物此节复言假物者所以明理圣人岂徒使民用吉化凶用凶迪吉而已哉葢以此斋戒以神明其德也本义云湛然纯一之谓斋肃然警惕之谓戒二语精絶戴记云斋之为言齐也齐不齐以致齐者也又曰防其邪物讫其嗜欲又曰心不茍虑必依于道手足不茍动必依于礼虽不言戒而戒在其中矣斋戒可易言乎圣人念念斋戒时时斋戒圣人之德所以神明也圣人使用之者莫不斋戒而民之德亦神明矣不然于物无防于嗜欲无止而徒四十九防七十二钻神既厌矣其我告犹乎故以此洗心退藏于宻以此斋戒以神明其德此三句圣人吃教人处学易者不可不知也
　　是故阖戸谓之坤辟戸谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　戸阖则静静属隂故曰坤戸辟则动动属阳故曰干先坤后干者隂阳之义也归藏首坤正如此时而阖时而辟有动而不居之义故曰变朝往暮来此往彼来有达而无碍之义故曰通以其可见也故曰象以其有形也故曰器制而用之则有截然不易之格式故曰法天下用之古今用之而不知谁之为故曰神一戸耳正人所行不着习不察者而乾坤之大道隂阳之妙理具焉此一节葢圣人偶举至微者以见易也触类旁通天下何物何事非易也哉
　　是故易有太极是生两仪两仪生四象四象生八卦生生者易也易之所以生生者则有太极焉北辰者天之极也栋者屋之极也易之极则无形体可按而浑然独至者也理至而气生两仪立矣以理言之则干健坤顺也以数言之则阳竒隂偶也一生两也两生四则有象以理言之则水火木金也土分旺四季又地已该土故但言四象也以数言之则太阳太隂少阳少隂也四生八则为卦以理以数言之干一兊二离三震四巽五坎六艮七坤八也
　　八卦定吉凶吉凶生大业
　　言八卦则六十四卦在其中内外异体上下异位动静异时刚柔异象吉凶所由分也吉者业之成圣人有以开其始而善其终凶者业之废圣人有以扶其危而定其倾勲懋绩底有自来矣故曰吉凶生大业此一节明圣人作易之次第也
　　是故法象莫大于天地变通莫大乎四时县象着明莫大乎日月崇髙莫大乎富贵备物致用立成器以为天下利莫大乎圣人探赜索隠钩深致逺以定天下之吉凶成天下之亹亹者莫大乎蓍
　　法象莫大乎天地天地一易也非易而天地之法象隠矣变通莫大乎四时四时一易也非易而四时之变通穷矣县象着明莫大乎日月日月一易也非易而日月之着明晦矣易之功在造化者然也巍巍乎崇髙可以则天者莫大乎富贵富贵为易正位者也有创获之智有制作之手为天下利用者莫大乎圣人圣人为易成能者也凡人疑则多沮而易怠决则发愤而日强疑信所以分勇怯也探索钩致无幽不烛无逖不到别白吉凶使人知所趋避则一往直前矣诗曰亹亹文王又曰勉勉我王皆勤力之意故本义云亹亹犹勉勉也如此者莫大乎蓍蓍为易效灵者也易之功在人事者然也此一节明圣人作易之功用也
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　神物蓍也则之而得揲蓍求卦之法神之所为也变化隂阳也效之而得消长进退之道天地之变化也天垂象日月也循度失度吉凶见矣诗曰日月告凶是也象之以为吉凶日月之着明也河图洛书之说其来旧矣自朱子极力表章人始尊而信之后儒又纷纷焉观孔子之言河图与洛书并列是伏羲时且有之矣又何以云洛书锡禹耶此不可晓姑阙之此一节明圣人作易之源由也
　　易有四象所以示也系辞焉所以告也定之以吉凶所以断也
　　先儒云防于象者深悬之以示人使人寻味抽绎超然黙防于语言之表可独喻可共喻未可告人也徒以象而已知者明之愚者昧焉圣人又从而为之辞不啻耳提面命也定之以吉凶即在象辞里面看出葢圣人以善恶配祸福断者确有定案使天下后世不惑于疑似二三之途也所谓开物成务冒天下之道如斯而已此易之所以为易也
　　右第十一章
　　易曰自天祐之吉无不利子曰祐者助也天之所助者顺也人之所助者信也履信思乎顺所以尚贤也是以自天祐之吉无不利也
　　此大有上九爻也本义以为错简宜在第八章之末信然以助字释祐字见天为人用也天之所助者顺也顺天者天顺之矣人之所助者信也信人者人信之矣上九居六五之上五交孚信也上履之谦退而思顺焉又不尚宠髙而尚贤秉彞之好深矣惟天眷德是以自天祐之吉无不利也
　　右第八章之末
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神
