<!-- { "loadSidebar": true } -->
　　曰不云山在地中而曰地中有山言卑下之中蕴其崇高也若言崇高蕴于卑下之中则文理不顺诸象皆然观文可见本义因之裒多益寡称物平施二句余尝有答友人説颇详今録之其説曰谦之大象曰裒多益寡称物平施是就君子身上説而其谦徳则已施而人受之也朱子曰人多见在己者髙在人者卑谦者抑己之高而卑以下人便是平也此亦不是兼人己説人多见在己者高在人者卑此泛就众人言也抑己之高而卑以下人才就君子说然抑己之高自然卑以下人卑以下人正是抑己之高处这是一律话非谓抑己之高属已卑以下人属人也来谕裒多属己益寡属人诸家亦会有说但多寡分属人已则是在已实实的高了却要用力制这高的念头在人实实的卑了却要用力制这卑的念头此所谓其源而塞其流也顔子以能问于不能毕竟是见能者在人而不能者在己故也以多问于寡竟是见多者在人而寡者在己故也若实实见己之能而见人之不能却故意向不能者开口实实见己之多而见人之寡却故意向寡者开口则是伪也则是安排作弄也其何以爲顔子哉然则君子之谦从可知矣毕竟在己者常见寡在人者常见多而后可以言谦徳也来谕云在己则有其徳而不居其徳有其功而不居其功以名裒多是也在人则徳而目以爲徳功而目以爲功如此只是还他本分何名爲益寡乎此言甚当与程传高者下之卑者上之抑高举下损有余益不足之义正同但其意未甚显耳窃意推而明之卦体上坤下艮外顺内止也内止而外不顺则有傲志有矜色外顺而内不止则爲象恭为色庄非所语于君子之道也君子裒多裒已之多也损其有余如山高而降之使下益寡益己之寡也增其不足如地卑而升之使上皆所以法地中有山之象也至于称物平施却就人说言称人而施得其平也平者多寡适中之谓凡吾人尊卑上下亲疎逺近那一个不该我谦然就中都有恰好道理在如孔子与上大夫言便訚訚如与下大夫言便侃侃如岂不是称物的様子可见君子裒多益寡只是要恭近于礼的意思不失之骄不失之谄谦到恰好处便了尝徴之春秋春秋书鲁隠公盟莒人于浮来胡传曰屈千乘之尊下与小国之大夫盟岂裒多益寡称物平施之谓乎太卑而可逾非谦徳矣然则康侯非特善春秋又善易即此可以识其大叚矣
　　初六谦谦君子用渉大川吉
　　以六之谦体居初之卑位但曰谦未足以尽其盛徳也故曰谦谦谦谦君子犹云温温恭人也此卑而不可逾之君子也凡事处后而莫敢争先则有余地故虽冒险难而无失也险难无失则平易之地可无所往而不吉矣或谓用渉与利渉不同盖利近自然用者尚费气力也
　　象曰谦谦君子卑以自牧也
　　牧字传作处以诗云自牧归荑也张丘二公本注疏作养亦好盖谦徳不夙养于平日则矜高好胜之心未能自持谦而又谦君子之所养可知己故曰卑以自牧也
　　六二鸣谦贞吉
　　或以鸣谦爲自鸣其谦恐于谦徳有碍本义以谦有闻自好传曰二以柔顺居中是爲谦徳积于中谦徳充积于中故发于外见于声音顔色故曰鸣谦此理似更确又曰居中得正有中正之徳也故曰贞吉凡贞吉有爲贞且吉者有爲得贞则吉者六二之贞吉所自有也朱子作戒辞又爲娬媚一流人下箴
　　象曰鸣谦贞吉中心得也
　　鸣谦贞吉盖得其中心之诚然者非勉强而爲之也得于中者故鸣于外也
　　九三劳谦君子有终吉
　　三爲成卦之主故爻但用卦辞以吉代亨而加劳字注疏作勤劳之劳程朱本系辞作功劳爲是传曰三以阳刚之徳而居下体爲众隂所宗履得其位爲下之上是上爲君所任下爲众所从有功劳而持谦徳者也故曰劳谦古之人有当之者周公是也窃意周公之先尤有禹抑洪水而平天下禹之劳也辅防主而宁王室周公之劳也一不矜伐一逊硕肤劳谦君子有终吉舎二圣其谁与归传又曰既能劳谦又须君子行之有终则吉窃意此爻当以劳谦君子爲句观象传可见正与初六谦谦君子例同无用复加一转也故传又曰九三以刚居正能终者也此爻之徳最盛故象辞特重如此一直说才是
　　象曰劳谦君子万民服也
　　万民谓五隂服者服其功高天下而不有也系辞云劳而不伐有功而不徳厚之至也语以其功下人者也徳言盛礼言恭谦也者致恭以存其位者也传曰有劳而不自矜伐有功而不自以爲徳是其徳宏厚之至也言以其功劳而自谦以下于人也徳言盛礼言恭以其徳言之则至盛以其自处之礼言之则至恭此所谓谦也夫谦也者谓致恭以存其位者也存守也致其恭巽以守其位故高而不危满而不溢是以能终吉也夫君子履谦乃其常行非爲保其位而爲之也而言存其位者盖能致恭所以能存其位言谦之道如此如言爲善有令名君子岂爲令名而爲善也哉亦言其令名者爲善之故也系辞曲尽周公之义传又曲尽孔子之义学易者不须另作解矣
　　六四无不利防谦
　　无不利防谦传作一句读本义作两句读尤精其曰柔而得正上而能下既尽六四之义又曰居九三之上故戒以更当发挥其谦以示不敢自安之意尤爲确妥传曰四居上体切近君位六五之君又以谦柔自处九三又有大功徳爲上所任众所尊而已居其上当恭畏以奉谦徳之君卑巽以譲劳谦之臣防施布之象如人手之防也动息进退必施其谦盖居多惧之地又在贤臣之上故也余尝有説云上承六五之柔谦则无猜无嫌近君之利也下乗九三之劳谦则不骄不伐近臣之利也故曰无不利然又恐其谦之过中而流于拘葸曲谨也则谦之义未尽故须发挥散布之曰防谦上有谦徳之君则以责难陈善爲恭敬下有劳谦之臣则以推贤让能爲事功此理亦通姑存之
　　象曰无不利防谦不违则也
　　裒多益寡称物平施谦之则也不违则者施得其平无过不及之谓也传曰中于法则又曰谓得其宜言合于天理之当然也
　　六五不富以其邻利用侵伐无不利
　　五六虚中不富之象居尊位而执谦徳不富以其邻之象传曰富者众之所归惟财爲能聚人五以居位之尊而执谦顺以接于下天下所归心故不富而能有其邻也邻近也不富而得人之亲也然专用文徳而无武功则负固不服者何以待之故利用侵伐胡氏春秋传云声罪致讨曰伐潜师掠境曰侵侵伐利则无不利矣传曰威徳并着然后尽君道之宜而无所不利也盖五之谦柔当防于过故发此义最爲详尽胡云峰曰谦之一字自舜征有苗而伯益发之可见五用侵伐谦之益非满之损也然则周公之意盖与益同矣
　　象曰利用侵伐征不服也
　　周公虑人君以姑息养奸也故曰利用侵伐孔子虑人君以贪功生事也故曰征不服不服而后征之岂得已哉二圣之意盖交相足也昔汉文帝谦徳未遑四海归心岂非不富以其邻者乎及匈奴犯边则出而劳军欲亲征之可谓利用侵伐征不服矣
　　上六鸣谦利用行师征邑国
　　传云欲谦之志未得故不胜其切至发于声音见于顔色似自鸣其谦矣本义仍如二之谦徳有闻而加极字其说自妥盖上六处顺之极居谦之终下与九三同徳相应谦无以加矣故亦有闻也利用行师征邑国传以爲刚武自治其私本义云隂柔无位才力不足故可以征已之邑国而已无位无才力如何可征邑国故防引觧云位指君位似矣亦未显也订诂云上于六位爲最髙比于九五君位有上公象坤爲邑国曰邑即邑之在国中者古诸侯各自爲国其大夫各有采邑采邑不顺者伐之如堕费堕郈之类是上公所征止于国邑毋敢侵伐亦谦之象邹汝光云舞干格苖六五以之因垒降崇上六以之如此说其义始明不可易矣
　　象曰鸣谦志未得也可用行师征邑国也
　　均一鸣谦也在二则曰中心得以其自然而无所勉强者言之也在上则曰志未得以其欿然而不自满足者言之也总以释其谦徳也如是而犹有傲然以我爲谦而不与较也遂敢于不顺则行师以征之爻曰利象曰可可正所以许其利也




　　易酌卷三
<经部,易类,易酌>
　　钦定四库全书
　　易酌卷四
　　祁州刁包撰
　　周易上经
　　【坤下震上】
　　豫利建侯行师
　　上动而下顺外动而内顺非和乐不至此故为豫孟子云底豫又云一游一豫皆此豫也传曰豫者安和悦乐之义建侯树屏所以共安天下诸侯和顺则万民恱服兵师之兴众心和悦则愿从而有功故豫恱之道利于建侯行师也张中溪曰坤下震上为豫地以静镇建侯也然谦有坤无震不言行师乎雷以威动行师也然屯有震无坤不言建侯乎先儒推广豫字之义曰逸豫曰僃豫曰饰豫各有取尔也
　　彖曰豫刚应而志行顺以动豫
　　九四一刚五隂同应故曰刚应刚有应则上进之志行矣坤顺也震动也坤遇震顺以动也顺以动则乐所谓豫也
　　豫顺以动故天地如之而况建侯行师乎
　　豫顺以动天地之道不过如此而况建侯行师岂能有外焉者乎传曰天地之道万物之理唯至顺而已大人所以先天后天而不违者亦顺乎理而已
　　天地以顺动故日月不过而四时不忒圣人以顺动则刑罚清而民服豫之时义大矣哉
　　由顺动之道而极推之天地以顺动而日月代明焉虽隂阳有薄蚀之患而分抄莫之或爽也而四时错行焉虽隂阳有愆伏之灾而寒暑莫之或易也此天地之豫也圣人法天地而立道则徳化翔洽刑罚清简有以省为清者天下无寃民也有以措为清者天下无犯令也圣人顺天地万民顺圣人中心悦而诚服也此圣人之豫也豫之时义可以范围天地圣人而天地圣人不能尽豫之时义大矣哉传曰既言豫顺之道矣然其防味渊永言尽而意有余也故复賛之云豫之时义大矣哉欲人研味其理优柔涵泳而识之也学易者不能优柔涵泳则无以识其理矣又曰豫以下十一卦豫遯姤旅言时义坎睽蹇言时用颐大过解革言时各以其大者也诸儒言十二卦者以随言义亦以其类也订诂云易有时有用有义时其所遭也用其所致也义其所寓也六十四卦时而已矣事若浅而有深意故曰时义大矣哉欲人思之也非美事而有时或用之故曰时用大矣哉欲人别之也大事大变则曰时大矣哉欲人谨之也孔仲达云此叹卦也凡言不尽意者不可烦文具说且叹之以示情使后世思其余蕴得意而忘言也吴幼清云耑言时者重在时字时义重在义字时用重在用字乃或以时义为时与义时用为时与用失之矣合说其义始尽
　　象曰雷出地奋豫先王以作乐崇徳殷荐之上帝以配祖考
　　传曰雷者阳气奋发隂阳相薄而成声也即正蒙所谓阳在内者不得出则奋激而为雷霆也又曰坤顺震发和顺积中而发于声乐之象也与夲义所谓先王作乐既象其声又取其义者俱精甚取义即取至和之义也余意雷行天者也而曰出地反其所自始也乐反其所自始故君子观于雷出地奋之象而作乐荐上帝以配祖考正反始之象也奋者振动迅厉而后能开通和畅故为豫乐记曰奋至徳之光动四气之和乐正豫象也王者治定功成则有乐所以褒崇其徳而播之音律也月令云雩上帝用盛乐盛者殷荐之意荐上帝以配祖考即礼所谓郊祀后稷以配天宗祀文王于明堂以配上帝言荐上帝而配以祖考也蒙引云以字作而字看又云荐上帝配祖考二句平说恐非是
　　初六鸣豫凶
