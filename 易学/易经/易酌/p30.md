<!-- { "loadSidebar": true } -->
　　恒亨无咎利贞久于其道也天地之道恒久而不已也恒亨无咎而利在贞正者久于其道也道字即指贞字説贞正也道谓当然之正理久于其道谓当然之正理也天地亘古亘今只此当然之正理其道所以恒久而不已也
　　利有攸往终则有始也
　　天地且然况于人乎由始而终几无所往矣终则有始有始则无终是以往之久而无不利也易所谓贞下起元中庸所谓物之终始皆此义也或曰巽终于坤一阳生而震始矣震终于干一隂生而巽始矣曰凡天地所生之物虽山岳之坚厚未有能不变者也故恒非一定之谓也一定则不能恒矣惟随时变易乃常道也故云利有攸往明理之如是惧人之泥于常也本义曰久于其道终也利有攸往始也动静相生循环之理然必静为主也二义皆不可不知曰极言常道本义曰极言恒久之道非有异也
　　日月得天而能久照四时变化而能久成圣人久于其道而天下化成观其所恒而天地万物之情可见矣又云日月隂阳之精气耳惟其顺天之道往来盈缩故能久照而不已得天顺天理也四时隂阳之气耳往来变化生成万物亦以得天故常久而不已此本义所不容赞一辞者蒙引云日月只是附丽于天不必説到往来盈缩处且以天与日月行度参差不齐证之误矣行度虽有不齐而究未始不同归从古岂有不顺天时之日月哉若只就附丽説则日月只是个块然的物事恐亦不能久照矣又云四时变化不必説得天岂寒往暑来暑往寒来能外天理而自成一变化乎言隂阳五行而不及太极变化如何成的是皆不详程之过也日月四时以得天而久圣人则以久而得天久于其道者与日月合其照与四时合其变化也天下化成则得天而赞其化育矣天地万物见于所感又见于所恒何也感以见其情之真也恒以见其情之正也正则久矣自天地贞观日月贞明以及飞潜动植之类都是常常如此稍变异则为反常矣故曰天地常久之道天下常久之理非知道者孰能识之此可与子在川上章叅看
　　象曰雷风恒君子以立不易方
　　自立于大中常久之道不变易其方所二语最确故本义不着解再详诸儒或引杂卦传震起巽伏及象刚上柔下而为之説曰阳震动而起则宜上隂巽伏而入则宜下二物各居其方而不易其在人事长男常震动于外而无所牵于内长女常巽顺于内而无所与于外是皆立不易方之象故君子观其象以立不易方其説甚显余谓方与圆对确不可易之理也立不易方树起两脊跕定两脚不因人推移也所谓岳峙中天八风不动者与
　　初六浚恒贞凶无攸利
　　初与四为正应故曰贞初巽性善入而居最下之地故曰浚恒浚即浚井之浚深之也四震体而阳性以刚居高志上而不下又为二三所隔应初之志异乎常乃初不度势之从违奢望而过求之故凶而无所利也本义辞意全用但解贞字不同谓坚执常理本义谓虽正亦凶本义更妥曰世之责望故素而致悔咎者皆浚恒者也志既上求之深是不能恒安其处者也柔防而不恒安其处亦致凶之道凡卦之初终浅与深防与盛之地也在下而求深亦不知时矣皆名言也
　　象曰浚恒之凶始求深也
　　居恒之始而所求于四者太深嫌疑所由生祸患所由起也能无凶乎程子以刘蕡当之余谓贾谊亦然或曰京房亦其类也
　　【谨按贾谊洛阳少年耳开口便痛哭流涕就要更张改革非浚恒而何】
　　九二悔亡
　　二以阳居隂非正也宜有悔矣然所处者中而五之应中咸有一徳悔所以亡也易有不费一辞但数其画而定吉凶者此类是也传曰中重于正中则正矣正不必中也人能识重轻之势则可以言易矣朱子解之曰如君子而时中则是中无不正若君子有时乎不中即正未必中盖正是骨子好了而所作事未有恰好处故未必中也又曰一件物事自以为正却有不中在且如饥渴饮食是正若过些子便非中节中节处乃中也责善正也父子之间不责善非伊川不能发明中正二字如此分晓非晦翁不能发明伊川之意如此分晓
　　象曰九二悔亡能久中也
　　居中而应未必中应中而居未必中皆非可久之道也居中应中故曰能久中也传曰人能恒久于中岂止亡其悔徳之善也又进一歩説
　　九三不恒其徳或承之羞贞吝
　　三以阳居阳其位正矣然过刚失中志从上六不能久处其位是躁动不恒之人也所谓士也罔极二三其徳者与云或承之谓有时而至也本义云或者不知其何人之辞承奉也言人皆得奉而进之不知所自来也贞吝云固守不恒以为恒本义云正而不恒为可羞吝本义尤醒説卦云巽为进退为不果其究为躁卦正九三之谓也
　　象曰不恒其徳无所容也
　　无容身之地即孔子所谓不可作巫医是也曰当处之地既不能恒处非其据岂能恒哉言三以阳爻居阳位当处之地也乃不能恒处而从上六处非其据矣故不能恒也蒙引引华歆诸人皆始负重名而末节贻臭千古可谓确论
　　九四田无禽
　　四以阳居隂不中不正用力于其所不当为之事徒劳而无功也故为田无禽之象或以禽为初曰初伏而下四亢而上故不能相有也亦通曰人之所为得其道则久而成功不得其道虽久何益如田猎而无禽兽之获无为贵恒矣
　　象曰久非其位安得禽也
　　解爻辞既曰以田为喻矣至解象辞又泛言处非其位虽久无所得然后申言之曰以田为喻故曰安得禽也可见九四爻辞只是喻意不是正意未可执定説冯厚斋曰久非其位处不当位也
　　六五恒其徳贞妇人吉夫子凶
　　五应二以柔中应刚中也其徳可久正而固矣故有恒其徳贞之象但不为倡而为随妇人之吉非夫子之道也妇人无才便是徳所谓以顺从为正者也故吉若夫子而唯唯聴命则失其须眉本色矣故凶曰五君位而不以君道言者如六五之义在丈夫犹凶况人君之道乎在他卦六居君位而应刚未为失也在恒故不可耳君道岂可以柔顺为恒也此易所以贵于知时识变也
　　象曰妇人贞吉从一而终也夫子制义从妇凶也曰如五之从二在妇人则为正而吉妇人以从为正以顺为徳当终守于从一此即一与之醮终身不改之义也夫子以制义为事则裁决由心断制自我若惟妇是从所谓牝鸡司晨惟家之索矣安得不凶后世若晋惠帝唐高宗光宗隋文帝及肃宗皆以从妇而凶可谓前车已
　　上六振恒凶
　　本义曰振者动之速也上六居恒之极处震之终恒极则不常震终则过动又隂柔不能固守居上非其所安此全用也又曰振恒以震为恒也如振衣振书抖擞运动之意在上而其动无节此义亦不可少备録之盖纷更变乱靡有已极立见其败也故凶【谨按有明方正学之辅建文殆此爻之谓矣】
　　象曰振恒在上大无功也
　　爻言凶象复言大无功者盖振恒在上喜功生事欲以兾幸非常而不知其究竟一无成立也所以灰躁动者之心也若王安石之新法是已
　　【艮下干上】
　　遯亨小利贞
　　二隂方长四阳向消此君子见几而作之时也故其卦为遯以退避为遯遯其迹也以晦藏为遯遯其用也曰君子退藏以伸其道道不屈则为亨又曰在事亦有由遯避而亨者虽小人道长之时君子知几退避固善也或曰身之屈道之亨也余意全身逺害不惟道亨身亦亨矣小利贞朱子不主程説谓隂柔小人勉之以正也其説甚辨细看来当以程为是云隂柔方长而未至于甚盛君子尚有迟迟致力之道不可大贞而尚利小贞也易中小利有攸往小贞吉小过小畜都如此看且临遯之对大壮遯之反皆曰利贞遯加小字其非为小人谋也明矣又三隂进而为否则曰不利君子贞二隂未至于否则小小利贞以此互推其义自明盖伊川之説本注疏不可易也
　　彖曰遯亨遯而亨也刚当位而应与时行也
　　遯亨不着解只用而字转下言遯不期亨而自亨也圣人解经之简易如是曰小人道长之时君子遯退乃其道之亨也尚未着解二隂长于下固当退避四阳未消于上独不可致力乎五以刚阳之徳当中正之位而下应六二之中正有君有臣何遂不可有为也曰虽隂长之时如卦之才尚当随时消息茍可以致其力无不至诚自尽以扶持其道未必于遯藏而不为故曰与时行也极是朱子以知时而遯为与时行恐与刚当位而应句不侔矣
　　小利贞浸而长也
　　其断然以小为小人者全用彖浸而长一句窃意浸而长故小利贞以小人卜君子也若羣隂暴长则天下事不可为矣惟积渐而来故尚可隄防而挽囘之就中抟捖防权斡旋妙用莫可名言故极言之而赞其大曰时曰义言因时制宜不得拘拘一辙也曰遯者隂之始长君子知防故当深戒而圣人之意未便遽已也故有与时行小利贞之教圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其暂安茍得为之孔孟之所屑为也王允谢安之于汉晋是也此理甚好朱子已引入近思録至于解经独不用何也
　　遯之时义大矣哉
　　本义但云处之为难孔子不云乎果哉末之难矣如何见的时义之大且上句戒小人之长而下句忽赞君子之遯于文义恐亦未协
　　象曰天下有山遯君子以逺小人不恶而严
　　山下起而止天上进而遥故为遯避之象君子观其象以逺小人不恶而严盖嫉恶太甚激成水火之形故不恶持身稍疎便来众多之口故严无悻悻不能容之意有凛凛不可犯之节君子之待小人类如斯也观孔子之于阳货孟子之于王驩则可见矣曰逺小人之道若以恶声厉色适足以致其怨忿唯在乎矜庄威严使知敬畏则自然逺矣此理正从平日主敬得来蒙引又进一步岂传所谓矜庄威严専为小人设乎多事矣
　　初六遯尾厉勿用有攸往
　　以为遯而不往本义以为不往而遯其説不同从为是初隂柔而居遯最后之地尾之象也在上者先遯矣虽踵其后亦将无及故有遯尾之厉然处乱世者或去或不去归洁其身而已往既有厉则亦何必以逺去鸣高勿往可耳勿往非甘心乱世也朱子晦处静俟四字极好
　　象曰遯尾之厉不往何灾也
　　厉似不免于灾矣不往则不厉何灾之有古之人身处防贱不立异不茍同敛徳以自善者是或一道也
　　六二执之用黄牛之革莫之胜说
　　二不言遯本义云以中顺自守人莫能解必遯之志非也初不必遯二不可遯三不能遯圣人皆以小利贞之道望之曰二与五为正应虽在相违遯之时二以中正顺应于五五以中正亲合于二其交自固黄中色牛顺物革坚固之物二五以中正顺道相与其固如执系之以牛革也莫之胜説谓其交之固不可胜言也此与本义注疏全别余谓莫之胜説即遐不谓矣不啻若自其口出之意
　　象曰执用黄牛固志也
　　固志者固其上下相应之志而不可解也
　　九三繋遯有疾厉畜臣妾吉
　　三阳下比二隂繋恋之而不能脱迹逺去腹心之患也故曰疾善良之忧也故曰厉然岂付之无可奈何已乎若以臣妾之道畜之犹可获吉而免于疾厉也不以公义放置其身姑以私恩结纳其心正所谓小利贞也或曰艮为阍寺臣妾象臣妾即指二隂曰然君子之待小人亦不如是也三与二非正应以昵比相亲非待君子之道若以正则虽繋不得为有疾蜀先主之不忍弃士民是也虽危为无咎矣
