<!-- { "loadSidebar": true } -->
　　进而见摧以独行正道不能降志从俗也若俛仰取容岂至见摧乎裕无咎为未受官守之命者言也若己受命一日立乎位则一日业乎其官茍不见信而优游闲旷以废厥职咎孰大焉圣人恐后之人不达寛裕之义故为初六特寛一步正所以専其责于受命者耳此全用意至于末云事非一概久速惟时亦容有为之兆者一段尤宜补出
　　六二晋如愁如贞吉受兹介福于其王母
　　焦氏曰仕进之日无识者恒志得意满以取败二柔体中正自敛而如愁胡氏曰五下互坎为加忧二欲进而前有坎险又为艮止所沮故有忧愁之象二説俱好凡入官者以不克胜任为忧此小心畏慎之道也必能拮据王事得正而吉矣曰二中正之徳久而必彰上有大明之君必当以同徳相求加之宠禄故受兹介福于其王母王母祖母也谓隂之至尊者指六五也祖母二字难解本义以为享先妣之吉占亦未必然且依解去
　　象曰受兹介福以中正也
　　居中得正令徳也令徳天必相之介福之锡岂偶然哉
　　六三众允悔亡
　　以隂居阳位不中正宜有悔也然当坤之终顺之极罔孚者罔不孚矣焦氏曰初极下二犹在地皆欲进而未能至三始出地上率众柔与之俱进故莫不率从也欲获上而不能信友则动輙龃龉今二隂晓然共信询谋佥同是以有进而无悔也曰或曰不由中正而与众同得为善乎曰众所允者必至当也况顺上之大明岂有不善也是以悔亡盖亡其不中之失矣古人曰谋从众则合天心得此一难六三之义始尽
　　象曰众允之志上行也
　　上行正所谓顺而丽乎大明也本其志言之以见三隂有同心耳
　　九四晋如鼫防贞厉
　　以九居四不中不正窃据高位故为鼫防之象能防即诗所谓硕防也贪冒无厌畏首畏尾虽正亦厉况不正乎
　　象曰鼫防贞厉位不当也
　　徳不乘位非所据而据焉欲不危得乎
　　六五悔亡失得勿恤往吉无不利
　　以柔居尊位宜有悔也然大明在上而下皆刚徳顺附故其悔可亡失得勿恤诚太深宜如本义一切去其计功谋利之心为醒当晋之时而志柔易为功利所累惟尽其在我一切置之度外而无容心焉则往吉而无不利矣五柔进而上行故其吉如此【谨按折中云彖辞言康侯之被遇而以柔进上行释之则圣人之意以此爻当康侯而为卦主明矣盖凡卦皆有主其合于彖辞者是也九四高位而爻辞不善如此则彖辞之义诚非六五不足以当之晋如鼫防者患得患失鄙夫之行也失得勿恤者竭诚尽忠君子之志也説理极为透亮】
　　象曰失得勿恤往有庆也
　　失得勿恤者究之有得无失故曰有庆非特悔亡而已
　　上九晋其角维用伐邑厉吉无咎贞吝
　　以九居上于刚为极于进为终前无余地穷于所之矣故有晋其角之象角刚而在上之物也维用伐邑向来从作自治説仔细看来经明言伐邑而云自治非也还当如朱子堕费堕郈之类为是盖伐大国则不可若伐私邑尚可进而用其刚以制胜也但厉吉无咎不当如程朱虽危而吉且无咎説宜云必懐惕厉危惧之心乃可以吉而无咎也须此一转其义乃通夫以上治下以大治小亦未为失正但用极刚治小邑终非理势所宜故虽贞而吝也始许之既鄙之圣人固不以过刚为善耳
　　象曰维用伐邑道未光也
　　维用伐邑未免于强凌弱众暴寡故于晋之道为未光也以离日照四方宜乎无思不服奈何仅用诸一邑也哉
　　【离下坤上】
　　明夷利艰贞
　　晋者以其明进也进而不已则其明伤矣故为明夷明夷与晋反曰晋者明盛之卦明君在上羣贤并进之时也明夷昏暗之卦暗君在上明者见伤之时也时不同而君子所以处之亦必有道矣曰当明夷之时利在知艰难而不失其贞正也艰字只就时説非是他卦皆曰利贞此独曰利艰贞利以艰为贞也艰者辛苦备尝之谓
　　彖曰明入地中明夷
　　离为日明也在坤之下故曰明入地中此卦象也出乎地则明入乎地则晦晦则夷矣此卦所由名也
　　内文明而外柔顺以蒙大难文王以之
　　内卦离离有文明之徳外卦坤坤有柔顺之徳此以卦徳释卦辞也囚于羑里大难也若有所覆蔽然故曰蒙文王得全卦之义以脱纣之祸故曰文王以之文王缉熈敬止内文明也徽柔懿恭外柔顺也如隂行善之类皆是柔顺处
　　利艰贞晦其明也内难而能正其志箕子以之
　　利艰贞晦藏其明而不露也曰箕子当纣之时身处其国内切近其难非也内难谓骨月至亲也本义云谓为纣近亲如六五之近上六是也正其志正其自靖自献之志也箕子得六五一爻之义以免纣之祸故曰箕子以之文王箕子皆晦其明者也而艰贞之利在箕子为尤甚故传有独归焉胡氏曰此一时也文王因而发伏羲河图之易箕子因而发大禹洛书之畴虽非象本义不可不一及也
　　象曰明入地中明夷君子以莅众用晦而明
　　明入地中晦于外而明于内也君子观明夷之象以临莅大众不用明而用晦用晦者不以苛察燿为明而以沈静韬戢为明所谓若愚之大智不亿不逆之先觉也三代而后明君以综覈为能循吏以钩距为智其于明夷之象何居曰君子不极其明察而用晦然后能容物和众众亲而安是用晦乃所以为明也若自任其明无所不察则已不胜其忿嫉而无寛厚含容之徳人情睽疑而不安失莅众之道适所以为不明也古之圣人设前旈屏树者不欲明之尽乎隠也何等详尽
　　初九明夷于飞垂其翼君子于行三日不食有攸往主人有言
　　明夷断句三爻亦然居明夷之初去上虽逺而伤从此始矣离为飞鸟九阳明上升故有飞象避矰缴者高飞而此下飞昏暗在上飞者宜下不宜上也振翼不敢戢翼不能故有垂其翼之象君子于行见几而作也三日不食甘心穷饿也夫事有其几矣未有其形也有其兆矣未有其象也而已望望然去之个中情寔有难以告语者故有所适则主人惊讶而议论之是以有言也曰明夷之始其见伤未显而去之则世俗孰不疑恠然君子不以世俗之见恠而迟疑其行也若俟众人尽识则伤已及而不能去矣此薛方所以为明而扬雄所以不获其去也或曰伤至于垂翼伤已明矣何得众人犹未识也曰初伤之始也云垂其翼谓伤其所以飞尔其事则未显也君子见几故急去之世俗之人未能见也故异而非之如穆生之去楚申公白公且非之况世俗之人乎但讥其责小礼而不知穆生之去避胥靡之祸也当其言曰不去楚人将钳我于市虽二儒者亦以为过甚之言也又袁闲于党事未起之前名徳之士方蜂起而独潜身土室故人以为狂生卒免党锢之祸所往而人有言胡足怪也逺引曲譬明快之极余意梅福逄萌徐穉龚胜亦其表表者矣
　　象曰君子于行义不食也
　　象防出义字即贲二义弗乘之义盖义之所在虽得生失死弗恤也夷齐耻食周粟饿死首阳太公曰义士也诚然哉
　　六二明夷夷于左股用拯马壮吉
　　二体明而中虚故虽有所伤而终赖救济以免也及诸家之辨甚悉俱以为夷于左股幸伤之末甚切也余谓经意不如是足者所以行股既在胫足之上夷之则害于行矣害于行故须用马拯之又须用壮马拯之马不壮则左股既夷亦安能以有行哉若夫言左者只是前右后左阳右隂左之意非谓伤之不甚切也伤不甚切而拯之又安用壮马哉如此説似上下一意
　　【谨按人恃足以行股在足之上夷其股则不能行矣文王囚羑里之象也左者离居东为左六四为左腹亦然观伏义卦图自见用拯马壮者散宜生等以珍玩美女赎之不惟释其囚且使得専征伐故云吉也又按卦象干为马震与坎亦为马故爻之取象于马者如屯也贲也大畜也明夷也睽也涣也中孚也其中惟屯之三爻与大畜之九三涣之初六皆本卦有干或震或坎故也若贲之六四则以中爻自三至五为震震为足白蹄也为的颡白颠也故云白马明夷二至四为坎中孚二至四为震睽之初九变而为坎上应九四亦为中爻之坎非其正应故云丧马若夫屯之六二上六皆乘刚者也故云乘马明夷之六二涣之初六皆比刚者也故云拯马屯之六四应乎初故亦云乘马中孚之六四絶乎初故云马匹亡周公之取象皆本卦所自具学易者不可不知也】
　　象曰六二之吉顺以则也
　　以柔居柔顺也中正则也顺乎中正之法则故能虚心以聴于人而人多助之虽暗君在上无所施其暴而吉也既明则本义不着解诸如此类甚多蒙引以其未之及也又以顺则扭合到用拯马壮上去甚不切矣
　　九三明夷于南狩得其大首不可疾贞
　　三应上六一至明之极一至暗之极不并立者也又以刚居刚故有南狩得其大首之象南向明之方于南以明除暗也狩田猎之事曹操曰与将军防猎于吴古人以征伐为狩此其证也得其大首殱厥渠魁也指上六言不可疾贞曰诛其元恶旧染汚俗未能遽革必有其渐革之遽则骇惧而不安故酒诰云惟殷之迪诸臣惟工乃湎于酒勿庸杀之姑惟教之至于既久尚曰余风未殄是渐渍之俗不可以遽革也故曰不可疾贞正之不可急也本义即指南狩説谓不可以亟而引成汤起于夏台文王兴于羑里为戒辞如此则作遵养时晦意看如武王十三年之前无非兾纣一悟盖迟之又久不得已而后为之故曰不可疾贞二理宜并存之
　　象曰南狩之志乃大得也
　　南狩非富天下志在顺天应人耳天与人归故曰志大得也不言功而言志若曰非希絶世之功只慰救民之志耳
　　六四入于左腹获明夷之心于出门庭
　　以为隂邪小人诚过矣朱子非之其説甚详而以左腹为幽隠之处以获明夷之心于出门庭为得意于逺之义其义更确此本义所以有功于程也其曰离体为至明之徳坤体为至闇之地下三爻明在闇外故随其逺近高下而处之不同六四以柔正居闇地而尚浅故犹可得意于逺去五以柔中居闇地而已迫故为内难正志以晦其明之象上则极乎闇矣故为自伤其明以至于闇而又足以伤人之明盖下五爻皆为君子独上一爻为闇君也此发所未发皆一字不可易者胡氏曰坤有腹象入于左腹自离而入于坤也坤偶有门象于出门庭犹可去而出乎坤也丘氏曰伤人之明者上也六四深入其腹而得其伤明之心故曰获明夷之心与上同体知上之闇不可辅舍而去之以就九三之明此防子去纣而归武王书所谓吾家髦逊于荒我不顾行遯者也合二説而后本义之义始尽
　　象曰入于左腹获心意也
　　获心意者获明夷之心意而知其终不可悟也
　　六五箕子之明夷利贞
　　五以中正居至闇之地故不作君位説而以上六隂闇伤明之极者当之五切近上六所谓内难也曰若显其明则见伤害必矣故当如箕子之自晦藏则可以免于难故曰箕子之明夷也言当以箕子处明夷之道为法也箕子处明夷之道能正其志所谓贞也五隂柔故利在箕子之贞也言利贞而不言利艰贞朱子曰言箕子则其艰可见故不必更言是也
　　象曰箕子之贞明不可息也
　　箕子虽在坤之中而不失离之体是以晦其明而明益着如之何其可息也不可息兹其所以贞也与观周孔之言箕子所为者视防子比干犹难矣后世文人至以朝鲜之封为迸诸四夷何谬也
　　上六不明晦初登于天后入于地
