<!-- { "loadSidebar": true } -->
　　坎水坤地地上有水亲比而无间之象也先王观其象以建万国亲诸侯何氏曰天下不可以一人统不可以一人治民方比我而我无以比之则疎必躬比之亦疎于是众建万国以属诸侯而又制朝觐防同之礼以亲之俾各承流宣化以亲其民如是视天下犹一家视万民犹一身而天下比于一矣正是蒙引六字一串説之意余意两平説亦无妨如分茅胙土以诸侯分统之建万国所以建诸侯也推心置腹以万国分理之亲诸侯所以亲万国也二句之义正相比也本义曰彖意人来比我此取我徃比人如此互説比义始尽胡氏曰师之容民畜众井田法也比之建国亲侯封建法也如此义方得圣人经世大用封建之法始于羲皇成于尧舜而三代因之故不言君子而言先王也柳子厚封建论不免以私心窥圣人惟胡氏一篇最得圣人公天下之心然欲施诸后世实难措手朱子本纪云不必封建而后可爲治也但论治体则必如是然后能公天下以爲心而达君臣之义于天下使其恩礼足以相及情意足以相通此则至当之论矣
　　初六有孚比之无咎有孚盈缶终来有他吉
　　传曰六比之始也相比之道以诚信为本中心不信而亲人人谁与之此言可爲始比者之鉴又曰故比之始必有孚诚乃无咎也中心较然不欺乃无咎六隂也阴虚有缶象阳也阳实有盈象诚意充满于中而外无一毫文餙则不止于无咎矣有他指五也五与非正应且尊卑悬絶故曰他他吉而曰终来者言目前之吉未可期固当操劵于异日也
　　象曰比之六有他吉也
　　不复加一辞只防出六字以见吉其终者当孚其始也蒙引曰比之初六则有孚及有孚盈缶皆六也曰有他吉则无咎不待言矣圣笔简而不漏如此冦凖十七举进士或劝其增年凖曰吾始进身其可欺耶此比之初六之义也
　　六二比之自内贞吉
　　二在卦之内故曰比之自内传曰自内谓由己也择才而用虽在乎上而以身许国必由于已盖学修务尽其在我求爲可知而不患莫已知故得正而吉也二与五爲正应以中正之道相比故其象如此
　　象曰比之自内不自失也
　　身心间漫无感召之理而希世取宠则自失矣比之自内者修身待聘故曰不自失也传曰士之修已乃求上之道降志辱身非自重之道也故伊尹武侯救天下之心非不切必待礼至然后出也士之居家者可以自审矣
　　六三比之匪人
　　三阴柔不中正与上六爲应上无首而三比之故曰比之匪人不言悔吝者不待言也
　　【谨按三与上为正应皆隂柔邪曲相为比昵虽上有显比之君冥然不顾所以有比匪之伤也若谓承乗皆隂而以二四为匪易摠随时取义恐亦无此义例也故槩不敢録】
　　象曰比之匪人不亦伤乎
　　伤字向来俱作悲伤之伤余意作损伤之伤爲是比者所以求益而逺损也昵狎非所损多矣曰不亦伤乎寓多少咨嗟慨叹之意然则悲伤亦在其中矣荀彧之比曹操蔡邕之比董卓柳宗元之比王伾王安石之比吕惠卿皆其鉴也
　　六四外比之贞吉
　　四在卦之外故曰外比之四不应而比五胡氏所谓义之与比而无适莫是也以其柔而得正者比其刚而得中者其相切劘爲何如也故得正而吉
　　象曰外比于贤以从上也
　　五阳刚中正贤也居尊位上也贤君在上顺从而辅之故比有外与内而贞吉同也马伏波遇光武而効荩刘诚意见明太祖而推诚其六四之义乎
　　九五显比王用三驱失前禽邑人不诫吉
　　传曰五居君位处中得正尽比道之善者也人君比天下之道当显明其比道而已如诚意以待物恕己以及人发政施仁使天下蒙其惠泽是人君亲比天下之道也如是天下孰不亲比于上若乃暴其小仁违道干誉欲以求天下之比其道亦狭矣其能得天下之比乎凡人君亲比天下大道理统括畧尽又曰先王以四时之畋不可废也故推其仁心爲三驱之礼乃礼所谓天子不合围也成汤祝网是其义也天子之畋围合其三面前开一路使之可去不忍尽物好生之仁也只取其不用命不出而反入者也禽兽前去者皆免矣故曰失前禽也此王道之大所以其民皥皥而莫知爲之者也以三驱喻九五比道之正何等分晓本义来者不拒数语只是从传意约之非有加也邑人不诫程朱互有异同窃意诗云商邑翼翼则邑爲都邑之邑语云千室之邑则邑爲里邑之邑邑之人盖不诫而朝夕相比者也王者开诚布公与天下相忘原无心与之比然天下沐显比之徳而仰其光正如同邑之人无烦告诫有留无去自然亲比而吉也如此亦可通姑存之
　　【谨按折中以本义系朱子未修改之书故其讲论多有与语不同者大抵此爻之意是以田猎喻王者皥皥之气象前禽失而不追邑人居而不诫逺去者若不知有王者之亲乃所以爲亲之至也近附者若不知有王者之尊乃所以爲尊之至也显比之世凡有血气莫不尊亲而所谓大顺大化不见其迹者又如此此义独爲晓畅】
　　象曰显比之吉位正中也舎逆取顺失前禽也邑人不诫上使中也
　　传曰显比所以吉者以其所居之位得正中也处正中之地乃由正中之道也比以不偏爲善故云正中从位说到道上见正中者以其位实以其徳也凡言正中者其处正得中也比与随是也言中正者得中与正也讼与需是也二字一上一下便如此分别礼取不用命者乃是舎顺取逆也顺命而去者皆免矣此以向背而言谓去者爲逆来者为顺也故所失者前去之禽也顺逆二字如此説才明又上一隂乗阳而背之故曰逆逆者舎之下四隂承阳而比之故曰顺顺者取之失前禽只舎逆而取顺在其中矣
　　上六比之无首凶
　　六爻自下而上下爲足上爲首居最上之地不能首倡以从阳故爲比之无首之象所谓后夫凶也干上九无首吉戒髙亢也比上六无首凶戒孤睽也无首同而吉凶异因时取义也传曰首谓始也凡比之道其始善则其终善矣始比不以道隙于终者天下多矣可作取友箴
　　象曰比之无首无所终也
　　有初鲜终恒情也况无首乎吾不知其所终矣本义曰以上下之象言之则爲无首以终始之象言之则爲无终无首则无终矣精甚蒙引云元永贞皆自君道言之有元而不永者有元永而不贞者如唐之明皇其始也励精爲治非不元善也而不善其终开元之未遂恣情极欲以稔无涯之祸此是元善而不能长永者又如汉之文帝恭黙徳化二十余年如一日宋之仁宗勤俭正身四十余年如一日亦可谓元善而长永矣然一则有黄老之杂而不能力追三代之治化一则刚毅不足时爲小人所迁惑则是能元善长永而未能正固者也是皆未免有咎也有咎者徳道未能称人之比也此说甚爲得当

　　易酌卷二
<经部,易类,易酌>
　　钦定四库全书
　　易酌卷三
　　祁州刁包撰
　　周易上经
　　【干下巽上】
　　小畜亨密云不雨自我西郊
　　上巽隂也下干阳也阳大隂小以一隂畜五阳以小畜大也故曰小畜传曰畜止刚健莫如巽顺然巽隂也其体柔顺唯能以巽顺柔其刚健非能力止之也畜道之小者也此义甚彻然大叚是臣畜君但未可指定若云君畜臣则阳畜隂矣未是诸儒又云小人畜君子观彖开口便曰小畜亨彖传曰柔得位而上下应之曰小畜健而巽刚中而志行乃亨若小人畜君子彖及传恐不如此说畜字传义皆训止止则聚聚则通不止不聚不塞不通小畜之亨阳亨也然隂有力焉密云不雨一隂之所布也云行雨宜施矣而不雨者自我西郊故也东南阳方阳倡隂则雨西北隂方隂倡阳则不雨自我谓四也本义以爲文王演易于羑里视岐州爲西方故曰自我盖引咎责躬愧其不能和二气而布徳泽于天下也极得文王心事
　　彖曰小畜柔得位而上下应之曰小畜
　　传曰以隂居四又处上位柔得位也上下五阳皆应之爲所畜也以一隂而畜五阳能系而不能固是以爲小畜也成卦之义备矣
　　健而巽刚中而志行乃亨
　　内健外巽健而能防卦体亦卦徳也刚中谓二五各以刚居中也故其志得行行其刚中之志故亨也
　　密云不雨尚往也自我西郊施未行也
　　密云不雨阳尚往而隂未能下降也自我西郊一隂之施未能畜五阳而成雨也志行未行两行字相应言阳之志行而隂之施未行也此畜之所以小而未能成大也以彖言上句在下句释之密云所以不雨者自我西郊故也彖传言下句之义在上句该之唯其尚往所以施未行也文义不同各有当也
　　象曰风行天上小畜君子以懿文徳
　　风有气而无质能畜而不能久故爲小畜之象窃意未是能畜而不能久是暂畜非小畜也传曰防畜干非能固制其刚健也但柔顺以扰系之耳故为小畜毕竟传义爲确传又曰畜聚爲蕴畜之义君子所蕴畜者大则道徳经纶之业小则文章技艺之事君子观小畜之象以懿美其文徳文徳方之道义爲小也可见学者宜在道义上畜积若役役于文章技艺则其自处也小矣然大象之意则谓君子于小畜之象合当如此用未可便谓小畜君子也
　　初九复自道何其咎吉
　　初阳爻干体本在上之物进而上升其来本正路也故曰复自道自由也由乎道则非旁蹊曲径可拟故无咎而吉也传曰诸爻言无咎者如是则无咎矣故云无咎者善补过也虽使爻义未善亦不害于不如是则有咎之义初九乃由其道而行无有过咎故云何其咎无咎之甚明也余谓不曰无咎而曰何其咎意同而辞则加切矣故不但无咎而又以吉许之初与四为正应今不应四而复自道所以无咎且吉也胡氏在下而畜于隂势也其不爲隂所畜而复于上者理也爻与卦义各有取也
　　象曰复自道其义吉也
　　以其路之当行者则曰道其行之合宜则曰义行乎道即合乎义故无咎不待言而直云吉也
　　九二牵复吉
　　传以爲二牵五本义以为二牵初然初曰复二即曰牵复本义更确二阳合力一道同升有连络推挽之象故曰牵复吉
　　象曰牵复在中亦不自失也
　　复而曰牵得无有狥情昵比之失乎然二刚而得中与初同复而不失其道者也故本义曰亦者承上爻义也
　　九三舆说辐夫妻反目
　　本义曰九三刚而不中廹近于隂而非其正应但以隂阳相说而为所繋畜不能自进故有舆说辐之象约传义更精又曰然以志刚故不能平而与之争又为夫妇反目之象较传更进一歩矣传曰妇人为夫惑既而遂反制其夫未有夫不失道而妻能制之者也如唐髙宗之武后肃宗之张后宋光宗之李后是矣若曰四本有孚而三不中正遂至反目则如庄公于庄姜之类亦一说也
　　象曰夫妻反目不能正室也
　　阳制于隂无可奈何而必曰不能正室者咎阳不咎隂端本澄源之意也故本义但云説辐反目三自为也不复赞一辞矣
　　六四有孚血去惕出无咎
　　传以四处近君之位爲畜君者故有孚谓孚五也末又云以人君之威严而细微之臣有能畜止其欲者盖有孚信以感之也前后统就君臣立义其间一叚云卦独一隂畜众阳者也诸阳之志繋于四四苟欲以力畜之则一柔敌众刚必见伤害惟尽其孚诚以应之则可以感之矣故其伤害逺其危惧免也如此则可以无咎不然则不免乎害矣此以柔畜刚之道也此却是浑说然传义谓先孚五而后得诸阳之助也自是正论本义居柔得正虚中防体二阳助之只浑说亦精
　　象曰有孚惕出上合志也
