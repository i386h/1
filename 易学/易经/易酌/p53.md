<!-- { "loadSidebar": true } -->
　　吉言乎其得则宜勉之凶言乎其失则宜救之岂曰言之已乎悔吝之心人恒有之但患不及察耳既云小疵则非大过旁观者恕之可也虽非大过终是小疵当局者忽之可乎言及此如睹忧虞之象焉咎本有能易吝而悔易凶而吉则无咎矣补其罅漏者而得全补其错误者而归正善哉能自新也已
　　是故列贵贱者存乎位齐小大者存乎卦辨吉凶者存乎辞
　　位六爻之位阳贵隂贱以爻位次第之也朱子曰二四则四贵而二贱五三则五贵而三贱上初则上贵而初贱上虽无位然本是贵重所谓贵而无位髙而无民在人君则为天子父为天子师在他人则清髙而在物外不与事者此所以为贵也是专以上下言不以隂阳言也卦者六画之卦阳大隂小以卦象更定之也杨氏曰齐不是整齐如分辨之义窃意作整齐亦是言大大小小整顿齐一而不乱也卦爻吉者则有吉之辞卦爻凶者则有凶之辞玩其辞而辨析较然矣
　　【谨按不分辨将何以整齐既整齐便自有分辨二义原不可偏废】
　　忧悔吝者存乎介震无咎者存乎悔
　　吉凶未定得失未成知悔吝之为疵而鳃鳃有忧心焉此非克自树立介然有守不可也故曰存乎介介谓辨别之端葢善恶已动而未形之时也于此忧之则不至于悔吝矣非吉则凶非得则失知无咎之为难而虩虩有惧心焉此非深自愧怍翻然大悟不可也故曰存乎悔震动也知悔则有以动其补过之心而可以无咎矣
　　是故卦有小大辞有险易辞也者各指其所之
　　小即大往小来之小隂也凶卦也大即小往大来之大阳也吉卦也卦之吉者则其辞平易可观使人有玩慕不能置之心焉卦之凶者则其辞危险可畏使人有惶恐不自宁之意焉葢得失异道吉凶殊途毫厘千里之差也各系以辞所为指防路头使不迷于所之耳圣人之忧患来世至矣哉
　　右第三章
　　易与天地凖故能弥纶天地之道
　　此章言天地许大道理都包括在易中圣人用之以周尽天下古今物事也权衡家轻重停匀如数则曰凖易与天地凖言分量齐一也弥即河水弥弥之弥言弥纶充盈无罅隙无渗漏也纶者细宻周匝条理井然也出乎天地之外而无际入乎天地之内而无间故曰弥纶天地之道
　　仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状
　　仰以观于天文日月星辰之类其灿然者矣灿然者其明也其所以灿然者则未尝不幽俯以察于地理山川动峙之类其秩然者矣秩然者其明也其所以秩然者则未尝不幽明者其象也幽者其理也象不出乎理理不出乎隂阳隂阳不出乎易可观察而知其故也本义云天文则有昼夜上下谓昼明夜幽上明下幽也地理则有南北髙深谓南明北幽髙明深幽也尤确仙释之家脱离生死之外既不能原其始功利之徒醉生梦死之中又不能反其终知其说者或鲜矣原者推原之意探本穷源也反者还反之意归根复命也能原始而知其所以生有全而生之者必能反终而知其所以死有全而归之者生死者其命也所以生死者其理也命不离乎理理不离乎隂阳隂阳不离乎易可原反而知其说也子路问死子曰未知生焉知死其告以原始反终之说乎以鬼神为有者谈说怪既诞妄而不可信以鬼神为无者直欲一笔勾倒反滋世人之疑知其情状者或鲜矣精隂也气阳也精气凝结为物魄隂也魂阳也魂魄升降为变为物为变者其数也所以为物为变者其理也数不外乎理理不外乎隂阳隂阳不外乎易可考而知其情状也杨诚斋曰与鬼神合其吉凶鬼神害盈而福谦此其情也视之不见聴之不闻体物而不可遗洋洋乎如在其上如在其左右此其状也说的甚分明自天子以至于庶人莫不有祖宗莫不有祀自天地山川风云雷雨社稷以至大圣大贤忠孝节义之类莫不有祀子曰敬鬼神而逺之曰非其鬼而祭之谄也记者又曰子不语神神与怪与力与乱都是有的若是无他何用说不语葢聪明正直而为神固其理也若邪魅则亦有之昔者少昊氏之衰九黎乱德神人杂揉至颛顼絶地天通无相侵渎然后神人不杂各安其位焉大抵身心正大则鬼不为祟世道休明则鬼不为厉自古如此彰彰可考故曰国将兴聴于人国将亡聴于神若以中庸所谓鬼神者言之诚则有不诚则无以世俗所谓鬼神者言之正则无不正则有然则鬼神之有无其在人乎学者只是诚正二字治心治身的工夫便是事鬼事神的道理子路问事鬼神子曰未能事人焉能事鬼正此意也礼记孔子答宰我问曰气也者神之盛也魄也者鬼之盛也合鬼与神教之至也众生必有死死必归土是之谓鬼骨肉毙于下隂为野土其气发扬于上为昭明焄蒿凄怆此百物之精也张横渠曰精气者自无而有游魂者自有而无朱子曰隂精阳气聚而成物神之伸也魂游魄降散而为变鬼之归也合三说而鬼神之义始备矣
　　与天地相似故不违知周万物而道济天下故不过旁行而不流乐天知命故不忧安土敦乎仁故能爱本义云天地之道知仁而已知周万物者天也道济天下者地也知且仁则知而不过矣旁行者行权之知不流者守正之仁既乐天理而又知天命故能无忧而其知益深随处皆安而无一息之不仁故能不忘其济物之心而仁益笃分疏极明晓葢天无所不覆地无所不载圣人之易无所不包与天地相似也不违言不相违戾也配合无间如顔子三月不违仁之违万物之隂阳消息圣人以易旁烛之而不遗知周万物也是与天相似也天下之吉凶祸福圣人以易开示之而不诬道济天下也是与地相似也不过言不相逾越也千岐万辙期于适中而止变而不失其常权而不离乎经旁行不流也天者何理是也念念循乎天理乐天也命者何数是也事事明乎天数知命也斯所谓知周万物也以理御数则造化在手又何忧焉富贵贫贱译狄患难皆土也安者素位而行随其所遇安然若固有之也敦如中庸敦化敦厚易敦复敦艮敦临之敦敦乎仁则人欲浄尽纯是一团天理故以天地万物为一体而能爱也斯所谓道济天下也本义云仁者爱之理爱者仁之用故其相为表里如此蒙引遂以仁为里爱为表葢仁者心之德爱之理也安土敦乎仁全乎心之德也所以能爱能爱全乎爱之理也故其仁益敦此相为表里之说也韩退之以博爱为仁正不识表里之义
　　范围天地之化而不过曲成万物而不遗通乎昼夜之道而知故神无方而易无体
　　天地之化浑沦无端圣人随时随处做出模様来使不至渺而难窥如型范一般故曰范天地之化纷纭不齐圣人随事随物一切包括起来使不至涣而无统如匡郭一般故曰围且如温凉寒燠天地之化也非圣人范围之不知如何是春如何是夏如何是秋冬能无过乎春夏秋冬天地之化也非圣人范围之不知春如何生夏如何长秋冬如何收如何藏能无过乎推类言之亦安可枚举也葢不过与上不过不同谓圣人有以补天地之过也曲成万物自五伦之大以至动静语黙及一牛一马一草一木之类皆有以成就之罔不详悉者不遗也朱子曰范围如大德敦化曲成如小德川流窃意范围如语大天下莫能载曲成如语小天下莫能破也千古万年可以昼夜二字尽之通乎昼夜之道而知幽明之故生死之说鬼神之情状无不知之矣通知一并知之也蒙引云不曰天地之道亦不曰隂阳之道而必曰昼夜之道昼夜循环者也圣人之道动静无端隂阳合德上下与天地同流故知昼又知夜所谓知天地之化育也说的甚好通乎昼夜之道而知则神矣神妙万物而为言者也岂有方所可拘乎妙万物而不测易也易变动不拘不可为典要岂有形体可据乎或曰神主天地言非也张子曰语其不测故曰神语其生生故曰易神莫神于易故周易谓之神易易无体程子何以曰其体则谓之易也余谓以无极而太极言之故曰其体则谓之易以太极本无极言之故曰其体则谓之易以太极本无极言之故曰易无体朱子曰无体与那其体则谓之易不同各自是一个道理此章本义分三截看自易与天地凖至知鬼神之情状为圣人穷理之事自与天地相似至故能爱为圣人尽性之事自范围天地至易无体为圣人至命之事确不可易又曰以者圣人以易之书也此句尤当理防泛就圣人说非是
　　右第四章
　　一隂一阳之谓道
　　此章言隂阳之道圣人神其用于易而不可测也本义云隂阳迭运者气也其理则所谓道说的极有斟酌即程子所谓隂阳非道也所以一隂一阳者道也言其一隂而又一阳循环不已也此道字即指太极说太极动而生阳静而生隂故曰一隂一阳之谓道先隂后阳本义所谓道具于隂而行乎阳者也
　　继之者善也成之者性也
　　继之成之两之字俱就道说继此一隂一阳之道于天则谓善谓上帝所降之衷也成此一隂一阳之道于人则谓性谓下民所有之恒也张蓬元曰继善也者气方行而未着于物正在天人相接之际故曰继善所谓大哉乾元万物资始诚之源也成性也者理已立而初受于人正在性命各正之时故曰成性所谓乾道变化各正性命诚斯立也有至善而后有继善有继善而后有成性其说甚确此见函隂负阳者咸具此道自天命之初而已然矣有善而后有性有性而谓无善可乎故曰孟子性善之说本此此言天地之性也
　　仁者见之谓之仁知者见之谓之知百姓日用而不知故君子之道鲜矣
　　仁属阳但见一阳而不见一隂则能动而不能静知属隂但见一隂而不见一阳则能静而不能动执其一隅而不悟其大全所谓贤知之过也百姓行不着习不察日用隂阳而不知隂阳之道所谓愚不肖之不及也窃意仁者见之谓之仁如墨氏兼爱佛氏慈悲说法之类皆是也知者见之谓之知如杨氏为我老氏明民愚民之类皆是也君子之道所以不明不行者职是故耳故曰鲜矣此言气质之性也
　　显诸仁藏诸用鼔万物而不与圣人同忧盛德大业至矣哉
　　显仁藏用向来就天地说非也宜根上君子之道鲜句来言体道者虽鲜而道之功用固不可诬也按文法似宜云显诸用藏诸仁而必云显仁藏用者正程子所谓体用一源显微无间也本义云显自内而外也以仁固在内者耳藏自外而内也以用固在外者耳订诂云仁谓造化之心用谓造化之功亦好毕竟不如本义仁谓造化之功用谓机缄之妙二语意味深长朱子又云显诸仁是元亨诚之通藏诸用是利贞诚之复显诸仁似隠而费藏诸用似费而隠俱甚确鼔万物而不与圣人同忧本义不着解但引程子云天地无心而成化圣人有心而无为二语最尽其说天地便是说道不当如诸儒就指天地说鼓兼鼓动鼓铸二意盛德大业至矣哉是摠承上三句而赞叹之藏诸用便是充盛之德显诸仁便是广大之业不与圣人同忧便是盛德大业之极至而无以加处朱子曰只是说易之理非指圣人而言是也
　　富有之谓大业日新之谓盛德
　　盛德大业是从显仁藏用看出富有日新又从盛德大业看出一步进一步富有者无物不有以体言日新者无时不然以功言本义只引张子大而无外久而无穷二语便尽不再加一字也此以上都是说道而易在其中此以下都是说易而道在其中矣
　　生生之谓易
　　订诂云道虽无忧圣人能以其有忧体道之无忧而易于是乎作焉此句过接极好隂生阳阳生隂隂阳无始静生动动生静动静无端交易变易生生而不穷也此其所以为易也本义云理与书皆然葢说书便是理理固不在书外其揆一也蒙引以为朱子专言理不兼书言非也
