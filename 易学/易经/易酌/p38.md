<!-- { "loadSidebar": true } -->
　　初意往胜爻曰往不胜抑之也爻曰往不胜抑之于既往之后象曰不胜往抑之于未往之前也未往而已知其不胜往何益矣当尊卑悬絶之日而以直言贾祸如此类者岂少哉京房刘蕡是也
　　九二惕号莫夜有戎勿恤
　　二以刚居柔而得中所谓健而説决而和者与惕厉以自警则有先事之防呼号以自助则有同德之应虽莫夜兴戎其如有备无患何哉从来小人之谋君子每于仓卒不及隄防之际乗隙而动君子则有以思患而预防之故虽暮夜有戎勿用忧恤也
　　象曰有戎勿恤得中道也
　　得中道者得乾道之中也中则不至刚而过激小人之变不至柔而不及召小人之侮即小人亦叹服而去不敢如害也或曰如周亚夫军中夜惊坚卧不动是也
　　九三壮于頄有凶君子夬夬独行遇雨若濡有愠无咎三过刚而不中虑以轻泄败事故有壮于頄之象决小人而见于顔面之间使彼先事而为之备必败之道也故曰有凶周顗杀贼奴取金印如斗大想当时是甚顔面不旋踵而身亡壮頄之凶也然三与上为正应为所用不可也若阳用而隂图之以行其权何不可者君子果能以决隂为志断然不疑夬而又夬虽舍众阳独行而与上遇疑有失身之咎遇雨而见沾濡为众阳所愠怒疑有败羣之咎然志在次隂得贞胜之理无咎也本胡安定而互易爻辞朱子以为不必是也本义云温峤之于王敦小注又益以王允之于董卓顔杲卿之于安禄山皆确喻也余谓王阳明之擒宸濠亦善用此爻者
　　象曰君子夬夬终无咎也
　　象加终字言始而汚其身以有为虽同类不能无异议况其他乎既而一隂退听心事昭然亦可即终而谅其始矣
　　九四臀无肤其行次且牵羊悔亡闻言不信
　　四居大臣之位与上六同左右君侧者也以阳刚负君子之望欲坐视而不与众阳同进则有所未安臀无肤也以隂巽畏小人之祸欲直前而为众阳之先则有所不敢其行次且也次则春秋次于郎之次牵羊本义从许慎之之説云让而先之张横渠亦如此説窃思四居三阳之上若不与同进而安处其后又是其行次且矣曰羊者羣行之物牵者挽拽之义言若能自强而牵挽以从羣行则可以亡其悔然既处柔必不能也虽使闻是言亦必不能信用也其义甚醒又曰夫过而能改闻善而能用克己以从义唯刚明者能之在他卦九居四其失未至如此之甚在夫而居柔其害大矣尤为格言窃从其意推之盖三阳合志同心居四之下正望大臣为倡首则其事济矣牵连众阳以进于五上不负君下不愧诸君子故其悔可亡也其如迟疑不决闻忠谋而不见信用何哉
　　象曰其行次且位不当也闻言不信聪不明也
　　以刚居柔位不当也位不当故且前且却无见义之勇刚则有聪德居柔则为物欲所蔽聪不明也聪不明故自暴自弃无纳忠之哲汉张禹之于王氐类此
　　九五苋陆夬夬中行无咎
　　五以阳刚中正居尊位决隂之主也而切比上六一隂有苋陆之象苋陆程云一物朱虽云两物而本义从之曰今马齿苋是也看来只是一物象一隂也按埤雅苋茎叶皆高大而见故字从见九五刚中居高而柔生于上苋陆之象也如此説则陆字有着落感隂气之多者暴则难干脆则易折若能夬之又夬伸众阳之公义絶一隂之私情则合于中行之道而无咎矣　　一
　　象曰中行无咎中未光也
　　本义不能益一辞但曰程备矣曰夫人心正意诚乃能极中正之道而充实光辉五心有所比以义之不可而决之虽行于外不失中正之义可以无咎然于中道未得为光大也盖人心一有所欲则离道矣夫子于此示人之意深矣观此则知五与隂比但迫于众阳而后夬之其中有不可告人者故圣人为此诛心之论亦春秋责备贤者之意也
　　上六无号终有凶
　　曰无用号咷本义云无所呼号本义为是盖上卦兑体兑为口故彖曰孚号二曰惕号上则无所号也五阳明同进一隂无所容欲号五而五迫于公义不可夺也欲号三而三之应之者实所以图之也欲号羣隂而党类已尽矣其谁应之方权奸肆志之日一呼百应唯命是从一旦祸发势穷去之惟恐不速岂复有患难与共者哉无号终有凶曲尽小人末后一着情状矣
　　象曰无号之凶终不可长也
　　上处一隂将终之地而当五阳并进之时无长久理若知其不可长而转隂为阳则与君子同体矣此象所以但因爻辞一致叹惜之意也
　　【谨按此卦爻五阳共决一隂宜若甚易之事而彖爻象每多戒备之辞又若甚难者何也诸家之説未深当于心尝取彖爻象再四思维窃意一隂居上其在外戚则汉之梁冀唐之杨国忠之流是也其在权奸则汉之董卓唐之张易之武三思之流是也决之不得祸不旋踵矣故贵乎健而悦决而和也于王庭小人之权势赫奕也故曰柔乗五刚也乗者凌而上之之谓孚号有厉言人亦有为小人所信任而听其呼号者如以九三之阳且为之正应岂不可危然事平而人谅之故曰其危乃光也告自邑不利即戎言众正同心共济不激其怒不犯其锋使之无隙可乗故曰所尚乃穷也阳日盛隂日衰一旦决而尽之故曰刚长乃终也当隂之方盛不量力而决之为壮趾之初九者曹操之刺董卓是也王允明于九二之义外敬奉而内实图之卓虽横暴戮辱不及焉惕号而有戎勿恤者也杜乔李固壮頄有凶矣狄梁公其君子之夬夬者乎张説生麻中其若濡有愠者乎此九三之大较也九四当大臣之位以刚居柔游移观望故有次且之象众正掖之以行故有牵羊之象然事济亦得悔亡此碌碌因人成事者也九五一爻唯明皇马嵬之变顺六军而诛国忠足以当之盖苋者隂也生苋者陆也始而假以事权终能不昵私爱其中行无咎之谓矣上六之凶董卓被诛时似之若蔡雝之不免李郭之煽乱又王允犯居德则忌之戒也】



　　易酌卷七
<经部,易类,易酌>
　　钦定四库全书
　　易酌卷八
　　祁州刁包撰
　　周易下经
　　【巽下干上】
　　姤女壮勿用取女
　　传以一隂始生渐有盛长之势为女壮本义以一隂当五阳为女壮本义较胜盖一隂虽渐长未见其壮也惟出而当五阳则暴悍刚狠之意具见于此矣故曰女壮壮者男子之事非妇人之宜也观家人一卦以女贞尽之女之不贞家道所繇败也故曰勿用取女传曰取女者欲其柔和顺从以成家道姤乃方进之隂渐壮而敌阳者是以不可取也又曰姤虽一隂甚微然有渐壮之道所以戒也此春秋虑祸于微防患于早之意也
　　彖曰姤遇也柔遇刚也
　　一阳始生则幸之曰复复者固然之事也一隂始生则危之曰姤姤者卒然之遭也本义云姤遇也决尽则为纯干四月之卦至姤然后一隂可见而为五月之卦以其本非所望而卒然值之如不期而遇者故为遇遇已非正又一隂而遇五阳则女德不贞而壮之甚也其义更详于传此释卦名也
　　勿用取女不可与长也
　　取女所以偕老为保家长久之计今一隂虽微已有凌逼五阳之势岂可长久乎故勿用取女也此释卦辞也
　　天地相遇品物咸章也
　　以卦辞言之本是个不好的遇虽然以卦体言之天非地则不成地非天则不生天地相遇而品物有光辉发越之盛矣章即文章之章谓有文彩可着见也或曰姤者干之末坤之始天地相遇象也以四时言之月至姤辰为午万物相见乎离而蕃衍乎大夏品物咸章象也
　　刚遇中正天下大行也
　　刚遇中正从来俱指二五本义独指九五盖以五中且正二中而非正也以阳刚之德遇中正之位故其道可以大行于天下也此释卦才也
　　姤之时义大矣哉
　　姤之时义承上四句而赞之此例甚多本义独云几微之际圣人所谨专为一隂虑也大抵彖辞原是不好的传既释之却又看出一叚絶好道理来是孔子之易而非文王之易也传辞原是极好的本义又看出一个不好消息来是朱子之易而非孔子之易也若必正释彖辞则必以程传为主传曰天地不相过则万物不生君臣不相遇则政治不兴圣贤不相遇则道徳不亨事物不相遇则功用不成姤之时与义皆甚大也如此说大之义始无余蕴
　　象曰天下有风姤后以施命诰四方
　　天之所以鼓舞万物者风也风其天之诰命乎后之所以鼓舞万民者诰命也诰命其后之风乎故后观于天下有风之象而以施命诰四方也施象天命象巽诰四方象风行天下是上下所以相遇者也按诏诰之体三代尚矣后世遂故事视之或言是而行非或朝令而夕改奉天之谓何然汉唐间亦有诰辞恳笃而父老扶杖军士投戈者其犹庶几乎姤之象乎传曰诸象或称先王或称后或称君子大人称先王者先王所以立法制建国作乐省方敕法闭闗育物享帝皆是也称后者后王之所为也财成天下之道施命诰四方是也君子则上下之通称大人者王公之通称此义安可不知
　　初六系于金柅贞吉有攸往见凶羸豕孚蹢躅
　　本义云系于金柅小人自系也看来还作君子系之为是传曰姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚强之至也止之以金柅而又系之止之固也固止使不得进则阳刚贞正之道吉也其所以防之者至矣又曰使之进往则渐盛而害于阳是见凶也羸豕孚蹢躅圣人重为之戒言隂虽甚微不可忽也豕隂躁之物故以为况羸弱之豕虽未能强猛然其中心在乎蹢躅蹢躅跳掷也隂微而在下可谓羸矣然其中心常在乎消阳也君子小人异道小人虽微弱之时未尝无害君子之心防于微则无能为矣其所以虑之者深矣防之至虑之深则小人终为金柅所系而不得肆其蹢躅之势矣自古小人用事之始类似为无能为者及其权势既成则束手而莫可谁何冦准之于丁谓是也使明于初六之义则小人终于羸豕而已
　　象曰系于金柅柔道牵也
　　牵者挽拽之意即所谓系也系于金柅挽拽柔道使不得进也如此看似于牵意为切
　　九二包有鱼无咎不利宾
　　传意似未甚醒窃意初与四为正应四本初之主也初既比二而为其所乘则二为主四为宾矣鱼隂美之物象小人包而有之者苴裹之使不逸于外也制驭小人罔为君子之害何咎之有然制驭之道利主不利宾何也主去初近宾去初逺也九二刚中身任制隂之责不委其事于四故曰不利宾
　　象曰包有鱼义不及宾也
　　象提出义字盖戢恶防奸义当为则为之若自已不做靠他人做则非义矣故宾在上而不相及也此与旧解全别
　　九三臀无肤其行次且厉无大咎
　　焦氏云姤之九三即夬之九四非也夬四宜进而从阳居不安行不进柔之象也故曰无大咎以刚居刚见一隂在下而不肯坐视臀无肤也欲制在下之隂而不得其道其行次且也与隂为敌常懐危厉之心虽未能如二之无咎亦可以无大咎矣本义曰既无所遇则无隂邪之伤故虽危厉而无大咎也如此说更妥
　　象曰其行次且行未牵也
　　三之次且与夬四之次且同三之行与夬四之行实不同盖其行也未能系于金柅牵制柔道而亦未为柔道所牵制也两牵字正同
　　九四包无鱼起凶
