<!-- { "loadSidebar": true } -->
　　程子曰看一部华严经不如读一艮卦以躭空守寂为艮便入禅学矣故言止即言行言静必言动只要事事到恰好处便是艮卦之义艮其背传云止于所不见也朱子以为误极辨之谓身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣盖艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也其义甚精然程传之理终不可废故又引入近思録中昔唐太宗除笞背法以为人之五脏皆附于背然则背也者无思无为而为诸体之总防故曰所也止于是所谓于止知其所止也内见有已未免有系恋处不获其身内不见有已也外见有人未免有瞻顾处行其庭不见其人外不见有人也人已两忘而止于至善故无咎也艮其背行其庭虽对说却以艮其背句为主盖卦义三字尽之矣故彖传先发此句之义而后以三句总结之也
　　彖曰艮止也时止则止时行则行动静不失其时其道光明
　　本义曰此释卦名艮之义则止也然岂块然不动之谓哉时可以止则止止之时止也时可以行则行行之时亦止也行动也止静也行止以身言动静兼心言也时止时行动静不失其时也传曰在物为理处物为义动静合义理乃为不失其时如此时字始有着落或问艮之象何以为光明朱子曰定则明凡人胸次烦扰则愈见昏昧中有定止则自然光明庄子所谓泰宇定而天光发是也胡氏曰艮一阳见于二隂之上阳明着见隂莫得而掩蔽之故艮独称光明二说正互相发
　　艮其止止其所也上下敌应不相与也是以不获其身行其庭不见其人无咎也
　　艮其止即以止当背也或曰背字之误不必传曰止而不得其所则无可止之理夫子曰于止知其所止谓当止之所也其义甚精又曰夫有物必有则父止于子止于孝君止于仁臣止于敬万物庶事莫不各有其所得其所则安失其所则悖圣人所以能使天下顺治非能为物作则也唯止之各于其所而已其义甚大上下二体如两山分峙而立相背不相向故相敌不相与也如各人做各人职事各人尽各人道理无雷同依附之迹是以内不见已外不见人而无咎也
　　象曰兼山艮君子以思不出其位
　　两山相并故曰兼山重艮之象也君子观重艮之象而屹乎如山无越思焉思不出位即所谓素位而行不愿乎外也如居富贵之位便思富贵的道理稍有越思亏却本分事情矣以至贫贱夷狄患难莫不皆然盖一念悠忽便是废思一念纷扰便是思出其位位以言乎其分也若夫以体言则曰背以理言则曰所思其位正以止其所也止其所正以艮其背也传曰当行而止当速而久或过或不及皆出其位也况逾分非据乎此义又进一层盖卦爻俱从身说大象又归本于心故不出其位而必曰以思昔人所称山中宰相弗思耳
　　初六艮其趾无咎利永贞
　　初居艮之最下趾之象也趾主行艮其趾止而不行也与壮于前趾者异矣故曰无咎隂柔之才虑其止于始而未能止于终也故又戒以永贞之利
　　象曰艮其趾未失正也
　　以隂居阳非得正也方艮之初行则不正止则正止而不敢妄动犹未至于失正也未失正故既以无咎许之而又以永贞望之
　　六二艮其腓不拯其随其心不快
　　二与五非正应失其主矣三以成艮之主横亘其上是二之主不在五而在三也二之进退不能自主而听于三犹腓之进退不能自主而听于股也故为艮其腓之象三过刚不中二柔顺无能改于其德其勉而随之也岂得已哉其心当有郁郁不乐者形迹之间似渉浮沉其心则晓然可谅也或曰传云不拯而唯随也唯字未的当信然
　　象曰不拯其随未退听也
　　本义云三止于上未肯退而听乎二可见不拯其随咎不在二而在三也爻既为二原情象复为三着罪是皆春秋笔意也
　　九三艮其限列其夤厉薰心
　　三以刚居刚一阳横亘中间有艮其限之象上下四隂皆为隔絶有列其夤之象限腰胯也分而为上下则脉络不相流通夤脊骨也列而为左右则营卫不相统属矣全体痞结心居中无所依附如焚如灼故曰厉薰心传曰人之固止一隅而举世莫与宜者则艰蹇忿畏焚挠其中岂有安裕之理厉薰心谓不安之势薰烁其中也
　　象曰艮其限危薰心也
　　象但用危字易厉字慨叹一番言刚而絶物流毒遂至此也絶物者适所以自絶耳
　　六四艮其身无咎
　　传云四居大臣之位仅能善其身无取之甚也看爻辞云无咎殊无不足之意本义以隂居隂时止则止之説亦未确张氏云四正当心位不言心而言身心不可见身者心之区宇也观其身之止则知其心之止故无咎此说得之矣
　　象曰艮其身止诸躬也
　　爻曰艮其身象传恐人误认身为正面故以止诸躬释之偻身为躬说文穷从吕从身吕背膂也盖止诸躬即艮其背也艮其背则不获其身矣象辞进一歩说以补爻辞之所未备与文王卦防正合
　　六五艮其辅言有序悔亡
　　五君位发号施令使天下各止其所者也其位适当辅处故以辅言辅颊之两旁骨背后可得而见者见其两辅之不动则知其口之不言矣咸其辅尚口也艮其辅塞兑也义正相反慎黙简重有不言言必中节矣故曰有序言有序者有伦次有条理德音秩秩也轻发躁出则有起羞之悔艮而有序其悔亡矣本义云悔谓以隂居阳
　　象曰艮其辅以中正也
　　传依本文解曰言以得中为正止之于辅使不失中乃得正也本义曰正字羡文叶韵可见则只以居上卦之中言之
　　上九敦艮吉
　　五爻皆取象于身至上九在艮山之极为成艮之主非但无咎悔亡而已也故不从人身取象而曰敦艮吉传曰人之止难于久故节或移于晚守或失于终事或废于久人之所同患也九能敦厚于终止道之至善也故六爻之德唯此为吉
　　象曰敦艮之吉以厚终也
　　敦艮之吉节以久而益贞守以久而益坚事以久而益励故曰以厚终也
　　【艮下巽上】
　　渐女归吉利贞
　　巽长女在外未成妇也艮少男在内未亲迎也故其义为渐本义云为卦止于下而巽于上为不遽进之义有女归之象焉最精又自二至五位皆得正初终二爻虽不当位然阳上隂下亦得尊卑之正位也故曰女归吉也女归必以渐也女子生而愿为之有家故以嫁为归诗之子于归春秋王姬归于齐无贵贱一也传曰天下之事进必以渐者莫如女归臣之进于朝人之进于事固当有序不以其序则陵节犯义凶咎随之然而礼义亷耻之重天下国家之本无若女之归故专以此取义六礼不备贞女不行故女归之利在贞也在礼聘则为妻奔则为妾不贞则奔可乎传曰诸卦多有利贞而所施或不同有渉不正之义而为之戒者有其事以贞乃得其宜者有言所以利者以其有贞也所谓渉不正之疑而为之戒者损之九二是也处隂居说故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于如此贞正也盖其固有非设戒也学易须如此分疏始得
　　彖曰渐之进也女归吉也
　　本义云之字衍衍之字则与晋无异矣传注于之字俱有解固是若如本义作渐字更确女归吉女以渐归故吉也
　　进得位往有功也进以正可以正邦也
　　进得位以卦变言本义曰自涣而来九进居三自旅而来九进居五皆为得位之正传曰乾坤之变为巽艮巽艮重而为渐在渐体而言中二爻交也由二爻之交然后男女各得正位盖下体本坤阳进居上而为艮上体本干隂进居下而为巽进得隂阳之正位故往有巽艮之功也进以正诸家多泛说非是宜根上句来进得位则男正位乎外女正乎内矣进以正也进以正则夫夫妇妇而家齐家齐而国治天下平矣故曰可以正邦也进以正即进得位可以正邦即往有功也此释利贞之义也
　　其位刚得中也
　　刚得中指九五言以阳刚中正居尊位也传曰诸爻之得正亦可谓之得位矣然未若五之得尊位故特言之此释卦体也订诂云但取画之隂阳更不论卦之男女也此义亦宜知
　　止而巽动不穷也
　　艮止于内而巽以行之动而不过故不穷也传曰人之进也若以欲心之动则躁而不得其渐故有困穷在渐之义内止静而外巽顺故其进动不有困穷也此释卦德也
　　象曰山上有木渐君子以居贤德善俗
　　语曰十年之计树木非积有嵗年未遽髙也故山上有木为渐进之象君子观其象以居贤德法艮之止也善俗法巽之入也本义曰二者皆当以渐而进此两平说传曰人之进于贤德必有其渐习而后能安非可陵节而遽至也在己且然教化之于人不以渐其能入乎移风易俗非一朝一夕所能成故善俗必以渐也此两截说窃意串说亦是韩退之曰阳子居于晋之鄙薰其德而善良者几千人善俗之说也君子以移风易俗为己任俗而善虽小人共勉为君子俗而不善虽君子渐坠为小人然非居贤德不可居者安土而不迁也本之躬行积久而后效见所谓涵育薰陶俟其自化也此渐之义也然夬曰居德则忌何也夬之象以德及人而不自有渐之象自有其德而后及人也
　　初六鸿渐于干小子厉有言无咎
　　从来有序者必称鴈行以其不失次也亲迎者必先奠雁以其不乱羣也渐进之义从夫之道皆于是乎见之故六爻皆取鸿象或曰木落南翔氷泮北徂其往来也有时亦渐之象也初隂柔居下上无应援渐于干之象也干水涯也渐于干戢翼以俟时耳小子未更事之称见已然不见未然危惧有言爱鸿也非知鸿也然鸿固无咎也传曰君子深识逺照知义理之所安时事之所宜处之不疑小人幼子非能烛理故有言盖不知在下所以有进也用柔所以不躁也无应所以能渐也若渐之初而用刚急进则失渐之义不能进而有咎必矣其义甚精
　　象曰小子之厉义无咎也
　　小子之厉以为未得所安耳不知始虽翅垂终当翼振于守身之义为无咎也
　　六二鸿渐于磐饮食衎衎吉
　　二柔顺中正上得九五之君为之应其进安且裕矣故有渐于磐之象传曰磐石之安平者江河之滨所有进至是不复如干之厉而有言矣宴息得所饮啄自如吉可知也
　　象曰饮食衎衎不素饱也
　　传曰爻辞以其进之安平故取饮食和乐为言夫子恐后人未喻使伴食辈得以借口故以不素饱释之言其以伐檀之君子为和羮之大人也杨诚斋曰食君之禄又岂素飱云乎亦欲置国家于磐石之安纳人民于和衎之乐而已故傅说之志在中兴有商而非后则不食其禄孟子之志在平治天下而食前方丈则得志不为絶好名理昔王曽大魁天下或戏之曰状元试三塲一生吃着不尽公正色曰曽平生之志不在温饱庶几此爻之义矣
　　九三鸿渐于陆夫征不复妇孕不育凶利御冦
