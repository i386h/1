<!-- { "loadSidebar": true } -->
　　【谨按此爻传义俱觉未安折云程传沿注疏本义又沿程传皆以为初四相贲而为二三所隔故未得其贲而皤然也然朱子语类以无饰言之则已自改其说矣故以后诸儒皆以皤白为崇素反质之义寔与卦意为合又云易中重言如者皆两端不定之辞此爻言当贲之时既外尚乎文饰而下应初刚又心崇乎质素故两端未能自决象传谓之疑者此也白马翰如指初九也已有皤如之心故知白马翰如而来者匪冦也乃已之婚媾也按六四为艮止之初又系阴爻不动故白马句指初九最是可破羣疑】
　　象曰六四当位疑也匪防婚媾终无尤也
　　正应既逺又有从中隔之者故传意皆以为所当之位为可疑疑其不能相贲也然以其正应终得相贲故无怨尤
　　【谨按六四以柔居柔其位甚当故曰当位而又曰疑者则折所云当贲之时外既尚乎文饰心又崇乎质素有未能自决之象如此讲疑字方妥若如传义之说则当字宜读为平声与他卦俱不恊矣】
　　六五贲于丘园束帛戋戋吝终吉
　　五君位而本义以为丘园之象恐不类敦本尚实亦不称六五徳位且于有喜何干程传之说尤艰曲难从不若先儒作聘贤说为确葢上阳刚而处外又艮为山乃贤人隐丘园之象六五贲其庐而束帛将之可谓致敬以有礼矣戋戋照说文云委积则吝字说不去宜照本义浅小意看葢六五柔中以正意相将不在礼文之繁缛也其仪则薄其情则渥故虽吝啬而终吉张衡东京赋云聘丘园之耿介旋束帛之戋戋则其说由来逺矣
　　象曰六五之吉有喜也
　　徴聘贤士帝王盛典且为朝廷得人以成贲之功其可喜何如也
　　上九白贲无咎
　　上九居贲之极亦居止之极贲极而能止故为白贲在丘园之士一被朝廷徴聘恒易以文彩相饰上九纯任质素不着一防浮华故无咎葢光被上国不改丘园之色也传曰上九贲之极也贲饰之极则失于华伪唯能质白其贲则无过失之咎白素也尚质素则不失其本正所谓尚质素者非无饰也不使华没实耳本义曰贲极反本复于无色善补过矣二义俱精
　　象曰白贲无咎上得志也
　　贲极而止者上之位亦上之志也繁文缛礼一切扫除只从本色做去则其志得矣葢竞华闘靡者非其志而崇雅还淳者乃其志也传曰虽居无位之地而实尸贲之功为得志也与他卦居极者异矣


　　易酌卷四
<经部,易类,易酌>
　　钦定四库全书
　　易酌卷五
　　祁州刁包撰
　　周易上经
　　【坤下艮上】
　　剥不利有攸往
　　五阴进而一阳孤存于上为君子者几无以自容矣故不利有攸往非絶世也传谓巽言晦迹随时消息以免小人之害至矣
　　彖曰剥剥也柔变刚也
　　剥训落即七月剥枣之剥柔变刚传曰柔长而刚变也夏至一隂生而渐长一隂长则一阳消至于建戌则极而成剥是隂柔变刚阳也此以五隂变五阳言本义曰柔进于阳变刚为柔亦与传同而蒙引以刚上九方盛长而剥消于隂误矣
　　不利有攸往小人长也顺而止之观象也君子尚消息盈虚天行也
　　阴为小人必将聚势合党以为善良忧动辄得咎所以不利有攸往也坤顺艮止卦之徳也非象则无由见徳故传曰卦有顺止之象乃处剥之道君子观而体之言以卦之徳为身之徳也或以五消观成剥故曰观象谬矣天运流行理不可易君子进退出处与造化合符而不以已意防之故传曰理有消衰有息长有盈满有虚损顺之则吉逆之则凶君子随时敦尚所以事天也说的最明尽剥之时顺其消而止以待息顺其虚而止以待盈故不轻往也
　　象曰山附于地剥上以厚下安宅
　　山附着于地倾塌之象故为剥为人上者观其象而知上剥自下下食厚徳上乃获免于剥也故以厚下法坤之博厚也安宅法艮之安止也传曰下者上之本未有基本固而能剥者末引书民惟邦本本固邦宁结之最透唐太宗曰为君之道必须先存百姓而借喻于剖腹藏珠正合剥象之意岂惟君哉凡官长之临民将帅之治军皆是也
　　初六剥床以足蔑贞凶
　　卦一阳五隂上实下虚有床象在剥之初有剥床以足象葢身以床为安剥床者剥身之渐也剥床以足则正人无以安其身故曰蔑贞凶或曰剥足未至蔑贞非也辟如掊击人者及其身未必动及其足则自然偃仆而可以惟所欲为矣此小人害正险着何云未至蔑贞乎凶字以六三例看是指君子说看来还作戒小人之辞为是
　　象曰剥床以足以灭下也
　　剥床以足则本先拨矣故曰以蔑下也大象厚下而后安居爻初剥下而居不安可知也
　　六二剥床以辨蔑贞凶
　　辨在床之下足之上传云分隔上下床之干也剥至此则床益立不起而中正失位矣则有蔑贞之凶贞益蔑凶益甚也
　　象曰剥床以辨未有与也
　　传云阳未有与本义云阴未有与当以传为是君子岂无徒只因小人道长虽君子一流人下焉者易操改节背君子而甘心小人之党上焉者全身逺害谢君子以不犯小人之怒徒类孤矣若使合志同方之士齐心御之犹或可免于害也此圣人戒小人又或以望君子也
　　六三剥之无咎
　　三居刚应刚以一阴处四隂之中而不为所染葢视羣隂非我族类而左袒善良故虽当剥之时而能无咎也传曰三之为可谓善矣不言吉何也方众隂剥阳众小人害君子三虽从正其势孤弱所应在无位之地于斯时也难言免矣安得吉也其义为无咎耳言其无咎所以劝也此义甚好但于贞则吉不贞则凶其理有碍
　　象曰剥之无咎失上下也
　　与上下四隂相失则与上九一阳相得传曰东汉之吕强是也余谓唐张说听宋璟之言而不附二张宋石工镌司马光党人碑而不书安民二字亦其人矣
　　六四剥床以肤凶
　　初之剥以足二之剥以辨四则直及其肤隂愈盛而剥愈盛凶可知已传曰贞道至此已消故更不言蔑贞直言凶也本义云隂祸切身可见君子当是时操心不可以不危虑患不可以不深矣
　　象曰剥床以肤切近灾也
　　剥及其肤大异乎床之足与辨矣故曰切近灾也
　　六五贯鱼以宫人宠无不利
　　传曰剥及君位剥之极也其凶可知故不更言剥而别设义以开小人迁善之门其义固确窃意六三应阳者也故不与羣隂为党六五比阳者也故率众隂以承阳象中自具此义圣人特因而着之耳五君位以其为众隂之主故不言君而言王后五綂众隂如后綂众妾之象五隂共承一阳如后以众妾进御而荷宠爱之象礼天子三夫人九嫔二十七世妇八十一御妻王后别其等级顺序以进御于君如贯鱼然鱼隂物宫人阴人以之者后也宠之者君也五隂俱获其利故曰无不利也
　　象曰以宫人宠终无尤也
　　隂剥阳则有尤者其始也五能改过自新率其剥阳者而助阳则为之録其功以宥其过故曰终无尤也然则人果善终虽有尤皆可勿论此圣人劝勉小人正以保全君子也
　　上九硕果不食君子得舆小人剥庐
　　传曰诸阳消剥已尽犹有上九一爻尚存如硕大之果不见食将有复生之理上九亦变则纯隂矣然阳无可尽之理变于上则生于下无间可容息也圣人发明此理以见阳与君子之道不可亡也或曰剥尽则为纯坤岂复有阳乎曰以卦配月则坤当十月以气消息言则阳剥为坤阳来为复阳未尝尽也剥尽于上则复生于下矣故十月谓之阳月恐疑其无阳也隂亦然圣人不言耳隂阳之义僃矣余谓果有核核有仁仁者天地生物之心也不曰未食而曰不食天葢特留此种以为生生之元也又曰隂道盛极之时其乱可知乱极自当思治故中心愿载于君子君子得舆也诗匪风下泉所以居变风之终也此指桧曹二风言按桧之终篇曰匪风发兮匪车偈兮顾瞻周道中心怛兮曹之终篇曰冽彼下泉浸彼苞稂忾我寤叹念彼周京皆乱极思治之诗也或曰君子谓一阳坤为舆五隂共承上九一阳如人之在车上也小人谓上九变为柔也一阳上覆五隂有庐之象竒变为偶则如庐之破壊穿漏其上而无以葢覆其下故曰小人剥庐也朱子曰且看自古小人欲害君子到害得尽后国破家亡其小人曽有存活得者否尝试举其最者如秦之李斯赵髙汉之梁冀唐之李林甫杨国忠宋之蔡京童贯贾似道韩胄皆其鍳也胡云峰曰牀上之借下以安者也庐下之借上以安者也始而剥牀欲上失所安今而剥庐自失所安亦岂小人之利哉
　　象曰君子得舆民所载也小人剥庐终不可用也舆所以载者也君子得之不自利而公诸人民皆赖之以载故曰民所载也言君子乘时而驾绥安一世也此与旧说少异以犹有理小人当剥之始以灭消君子为事及其终也遂至剥庐欲求一容身之地不可得而又何可用哉苏君禹发明隂阳之理而推之于吾心曰理为阳欲为隂未有不培吾心之君子而能培世道之君子未有不去吾心之小人而能去世道之小人此理不可不知
　　【震下坤上】
　　复亨出入无疾朋来无咎反复其道七日来复利有攸往
　　泰则继之以否危之也危其否所以保泰也剥则继之以复喜之也喜其复所以救剥也前阳为隂浸而失位今一阳动于五隂之下还反本位故曰复万物生生之气由兹始故为亨传亨训盛此时一阳甚微恐未至盛处只训通为是传曰出入无疾出入谓生长复生于内入也长进于外出也先云出语顺耳阳生非自外也来于内故谓之入物之始生其气至微故多摧折春阳之发为隂寒所折观草木于朝暮则可见矣出入无疾谓微阳生长无害之者也或曰出者刚长也入者刚反也又曰无疾即临卦刚浸而长之浸言阳生有渐而不遽也颇有理朱子云阳无骤生又云一气不进二形不亏即是此意以一身言善念始萌须循序积累而后可不然恐有进锐之患以朝廷言正人始进须渐次整而后可不然恐有激变之忧大象安静以养防阳亦此意也孤阳无朋岂能便胜羣隂须待诸阳以渐而来乃能胜羣隂而发育万物故曰朋来无咎以一身言要刻励做人须得良朋好友乃有长进李延平晚得朱元晦曰昔于罗先生得入处后无朋友几放倒了得渠如此极有益此审于朋来无咎之义也以朝廷言要刻励做事须众正戮力同心乃有功效如东汉窦李诸公羣贤在外不能收揽入内只有张奂一人又弃之为羣小用此不审于朋来无咎之义也隂阳迭为消长往来循环不已故曰反复其道七日来复其解颇多传义俱取自姤至复之说姤阳之始消也自五月姤一隂生至于十一月一阳生歴七爻七变而成复故曰七日犹诗所云一之日二之日也在天时则阳气发越生生不穷在人则阳道昌明进进不已故利有攸往也
　　【愚按七日之说折衷独主陆氏甚为有理详见临卦】
　　彖曰复亨刚反
　　刚穷上而反下故亨反即复意但自其回头言之曰反自其还元言之曰复
　　动而以顺行是以出入无疾朋来无咎
　　震动于下而坤以顺行于上是以出入无疾朋来无咎出入朋来阳之动也无疾无咎以顺行也传曰卦才本义曰卦徳其义一也
　　反复其道七日来复天行也
　　二气如环而往数不可易也一阳应候而来数不能违也葢消长相因天运自然之理也
　　利有攸往刚长也
　　剥曰小人长阴长也故不利有攸往复曰刚长君子长也故利有攸往剥顺以止而复顺以行亦其义也
　　复其见天地之心乎
