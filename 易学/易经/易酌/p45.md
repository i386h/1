<!-- { "loadSidebar": true } -->
　　传云安处平地则得渐道本义云鸿水鸟陆非所安也本义为是三过刚不中上无正应处非其据故有渐于陆之象三四相比不相应非耦也三比四则夫征不复如鲁公孙敖从纪氏楚子反从夏姬之类四比三则妇孕不育如楚鬬伯比不育谷于兎之类鸿失匹则不再配三四夫妇如此愧渐陆之鸿多矣非理相从者冦也比则不利御则利三以过刚之才当艮止之极故以御冦勉之曰守正以闭邪所谓御冦也胡氏曰当合卦爻辞观之卦辞女归吉者以三四两爻也爻辞夫妇凶者亦三四两爻也卦以两体论巽女有归艮男之象爻以应否论当相应之位者为正不当相应之位者为邪四女无归三男之礼也特相比而相得为私情之相合耳易之取义不同如此
　　象曰夫征不复离羣丑也妇孕不育失其道也利用御冦顺相保也
　　传以为好丑之丑疏曰丑类是也言三与初二虽有隂阳之殊同体艮卦故谓之羣丑也外比则内离矣四无媒而合失夫妇之正道也孕其敢育乎从冦逆也御冦顺也三与二协力同心以御失道之冦则丑类合矣故曰顺相保也顺保即守望相助之意传曰君子之于小人比也自守以正岂惟君子自守其己而已乎亦使小人得不陷于非义是以顺道相保御止其恶故曰御冦或曰雁羣不乱飞则列阵相保亦有御冦象
　　六四鸿渐于木或得其桷无咎
　　焦氏云乗刚不安之说殊无干渉非也鸿趾连不能握枝渐于木不安甚矣柔而乗刚之象也或得横平之柯处之则转危为安而无咎矣蒙引曰或得者言有此而庶几可望之辞也最得或字之义传曰四居正而巽顺宜无咎者也必以得失言者因得失以明其义也
　　象曰或得其桷顺以巽也
　　四在巽体之下而又以隂居隂顺以巽也顺以巽故得桷也传曰桷者平安之处求安之道唯顺与巽若其义顺正其处卑巽何处而不安如四是也
　　九五鸿渐于陵妇三嵗不孕终莫之胜吉
　　五以阳刚中正居尊位渐于陵之象也陵视于陆于磐髙矣而逺于水亦非安也二渐磐在江河之滨与五正应而为三四所隔故有此象也传曰三比二四比五皆隔其交者也妇谓二二为五之妇也中遭隔絶独隂不成其能孕乎焦氏云歴三位而后至故有三嵗不孕之象然三四以邪比二五以正应邪不胜正故曰终莫之胜也传曰以不正而敌中正一时之为耳久其能胜乎在四既以邪正为安危在五又以邪正为胜负而即以邪正为吉凶也学易者可以观矣
　　象曰终莫之胜吉得所愿也
　　二五相应其所愿也若为三四所胜则失愿矣岂知天道人心终有反正之理乎故信其必得也
　　上九鸿渐于陆其羽可用为仪吉
　　传曰安定胡公以陆为逵逵云路也谓虚空之中尔雅九达谓之逵逵通达无阻蔽之义本义云以韵读之良是五爻皆以进而止上则翺翔天际故有渐于逵之象处渐之终巽之极虽无位而有用也其羽可用为仪吉本义云仪羽旄旌纛之饰也按羽之用雉取其防鹭取其白鸿取其知时上九之仪取其秩序非取其文明也传曰在人则超逸乎常事之外者也进至于是而不失其渐贤达之髙致也故可用为仪法而吉也传义甚确
　　象曰其羽可用为仪吉不可乱也
　　本义云其志卓然岂可得而乱哉传云可用为仪以其有序而不可乱也观鸿之飞从容闲适后先秩然莫之或紊所谓其仪不忒者也不乱言其仪度非言其志意也本义解爻辞切鸿恐未切上九解象辞切上九恐未切鸿不如传说的完美自古髙尚一流天子不得臣诸侯不得友然或一意枯寂如长沮桀溺之流其羽不可用为仪也或一意放旷如竹林七贤之流其羽不可用为仪也超然物外以礼自守容止可观进退可法瑟僴赫喧俨然为一代之师表焉此大贤以上之事非幽人达士所可几及也
　　【兑下震上】
　　归妹征凶无攸利
　　归妹亦女归也而义各不同盖渐与归妹相对而相反之卦也渐巽上艮下少男下长女而长女归于少男也故曰女归刚先求于柔阳先求于隂是以贞吉无不利归妹震上兑下少女悦长男而长男归于少女也故曰归妹柔先求于刚隂先求于阳是以征凶无攸利男感而女应则正女感而男应则邪此渐归妹之分也不以理而以欲不以道而以情将伤身败德故曰征凶失尊卑之序拂刚柔之常旡所往而可也故曰无攸利
　　彖曰归妹天地之大义也天地不交而万物不兴归妹人之终始也
　　归妹卦本不好圣人却说出许大道理来此泛言男女交感之理也一隂一阳之谓道物无独生而独成者故男有室女有家天地之常经是乃其大义也震长男天交于地之始兑少女地交于天之终天地不交则人类灭絶万物何由而兴乎是故天地之道寄诸男女男女之道合乎天地也古往今来绳绳相续人所以始而终终而复始者以归妹故也犹礼云大昏万世之嗣也本义云归者女之终生育者人之始固自切贴
　　说以动所归妹也
　　女悦而男动悦以动也所归妹言所归在妹也归者妹寔主之而长男不与焉
　　征凶位不当也无攸利柔乗刚也
　　中四爻俱隂上阳下初上二爻亦如之位不当也三乗二五乗四柔乗刚也从未有男子制于妇人之手而家道克有成者传曰男女有尊卑之序夫妇有唱随之礼此常礼也如恒是也茍不由常正之道徇情肆欲唯说是动则夫妇渎乱男牵欲而失其刚妇狃悦而忘其顺如归妹之乗刚是也所以凶无所往而利也
　　象曰泽上有雷归妹君子以永终知敝
　　雷动于上而泽水为之摇漾似女悦以从男之象故为归妹君子观其象而知始合不以正必有中道弃捐之悔氓之蚩蚩所为作也传曰夫妇之道当常永有终必知其有敝壊之理而戒慎敝壊谓离隙归妹悦以动者也异乎恒之巽而动渐之止而巽也少女之悦情之感动动则失正非夫妇正而可常之道久必敝壊知其必敝则当思永其终也其义醒矣再由夫妇之道推之天地间自进身交友以至应事接物其罅漏有自其破败有因须早见而预图之如器然安蝢的好则久而不敝矣防于未然非救于已然知其敝所以永其终也以先事之哲为善后之图惟是絶私情而笃公义母若少女长男以悦而动则可耳
　　初九归妹以娣跛能履征吉
　　初有阳刚之德女之贤明者也在下而无正应故为娣之象古者诸侯一娶九女嫡夫人以侄娣所以广继嗣也焦氏云娣之为言第也言以次第御于君也妇人从人娣又从其从人者虽有贤德未敢直行其意如跛者之能履也跛不能自行依人以行娣不能自行依君以行如是而行分固应尔吉之道也
　　象曰归妹以娣以恒也跛能履吉相承也
　　以恒本义云有常久之德或曰侄娣之从古今常理曰以恒谓以常礼而行也其说甚好相承非一人之言也与诸侄娣同承顺主君之命而行耳曰以恒曰相承便有寔命不犹之意小星所为作也此爻卫戴妫足以当之
　　九二能视利幽人之贞
　　二刚而能中正室之象进乎娣矣娣跛能履承三也二眇能视承五也五为正应而质反隂柔其配不良能成内助之功乎故不能逺照而晦其明以自安也五隂柔不正动于悦者二不能为容悦惟以幽静之德固守正道故曰利幽人之贞传曰二之才如是而言利贞者利言宜于如是之贞非不足而为之戒也本义云幽人亦抱道守正而不偶者也俱极明备
　　象曰利幽人之贞未变常也
　　传曰守其幽贞未失夫妇常正之道也世人以媟狎为常故以贞静为变常不知乃常久之道也此即柏舟之诗所谓我心匪石不可转我心匪席不可卷者也盖不以配之不良而改其德也此爻卫庄姜足以当之
　　六三归妹以须反归以娣
　　程朱俱作待谓不正之女人莫之取故有所待也或按天官书须贱妾也亦通三隂柔不中正而偃然居二之上所谓狐媚专者也反归谓宜出而归之使如初之卑巽善下以安娣媵之分可耳归即春秋出归之归与归妹不同
　　象曰归妹以须未当也
　　未当谓以隂居阳也柔乗刚贱陵贵之象也此如仕者不自贵重而以事是君为容悦之类
　　九四归妹愆期迟归有时
　　四以阳居隂似不当位然处柔妇人之道而居上尊贵之体盖贤明之女自守以待佳偶虽抱标梅之叹而不遑恤也以其无正应故曰愆期以其有女德故曰迟归有时如孟光之待梁鸿也
　　象曰愆期之志有待而行也
　　象复指出志字即志可则之志谓其心确有以自守未尝俯仰取容也学者抱道择主而不轻以身许人其九四之谓乎
　　六五帝乙归妹其君之不如其娣之良月几望吉朱子以帝乙归妹与箕子明夷髙宗伐鬼方之类俱当时占得此爻余未敢信五以中正居尊位下应九二为王姬下嫁之象以婚姻之礼制自帝乙故推本言之小君德冠后宫不与诸娣争饰故其君之不如其娣之良也汉马后常衣大练裙不加縁朔望诸姬至朝谒望见后袍衣疎麤以为绮谷就视乃笑后曰此缯特宜染色故用之耳君之袂不如娣之袂良马后有焉王后配月月几望吉传云德谦盛而不盈也本义云后德之盛无以加此玩几字传尤确
　　象曰帝乙归妹不如其娣之袂良也其位在中以贵行也
　　上二句直述爻辞下始解之五柔德而居中位故以其贵尚者行之所贵尚者在德不在饰也
　　上六女承筐无实士刲羊无血无攸利
　　孔子曰婚礼合二姓之好以为宗庙主是故女德不可以奉祭祀则无取焉上六以隂柔居归妹之终而无应传云女归之无终者也本义云约婚而不终者也传主祭祀说筐即诗维筐及筥之筐谓诸侯大夫妻诚敬以奉祭祀之器也承筐而无苹藻之实则女无以奉祭祀矣按礼诸侯之祭亲割牲卿大夫亦然割取血以祭也士刲羊无血无以奉祭祀矣夫妇共承宗庙旡以奉祭祀则于义当离是夫妇之不终者也故无所往而利本义主婚姻说女承士之筐而无币帛之实故士不能具酒食以召乡党僚友刲羊无血也所以为约婚不终之象二说俱有理宜并存之胡氏曰震有虚筐象兑羊象上与三皆隂虚无应故有承筐无实刲羊无血之象
　　【谨按前说主奉祭祀于义较长盖夫妇之道以奉祭祀为重也】
　　象曰上六无实承虚筐也
　　象单解承筐句即女之无寔以该士之无血也或曰卦为归妹设故言女而不及士
　　【离下震上】
　　丰亨王假之勿忧宜日中
　　丰卦是极好的爻辞却不甚好以其盛极而衰也朱子曰人君于丰之时当如捧盘水战兢自持方无倾倒满溢之患若才有纎毫自满之心即散矣所以此处极难丰者事事完全物物美备若天助其成者然盛大之势故自具有亨义也王者天下所归往也合天下之人民物力统归一人惟王者可以至此故曰王假之也其势方隆则其为忧方大上体震震有忧象故戒之曰勿忧勿忧与勿恤不同言其勿徒忧也下体离离南方之卦有日中象故曰宜日中盛到极处须常常如日中时候保防才好不然或过或不及皆非所宜也
　　彖曰丰大也明以动故丰
　　或曰丰盈或曰丰盛或曰丰厚丰之为义不一皆可以大字括之离明震动相资为用故丰也
　　王假之尚大也勿忧宜日中宜照天下也
