<!-- { "loadSidebar": true } -->
　　订诂云九卦虽云处忧患其实圣学莫备于此徳者行道而有得于身也入道者先从复礼始礼圣人之成法卑如地者也人之欲无穷不范之以礼则万过所由丛故履为徳基基者积累之所始如筑上下址也然心不自下虽勉而由礼弗终也故次之以谦满招损谦受益故为徳之柄柄者以此自持如言以谦为把柄也说的甚好蒙引云履所以为徳之基者葢人之修徳必以力行实践为先而所行之际必有个上下尊卑亲踈隆杀之礼文以为凭藉依据之地故张子教人以礼而入即此意也说的更明切又云继以复礼之本者凡人之修徳必先有以制其外然后有以养其中故必先以履与谦谦者修饰把持于其外然后善端可得而复于内不然外之不恪内亦随亡矣此论本伊川四箴来可为陆王药石订诂云至于复而学始有根底还得其本心矣犹不能保其长存而不失也故次之以恒恒者守其变而常且乆也至于恒而根底乃坚固心始不动矣徳既固矣焉用损或以欲牵或以见溷皆蚀吾徳者也不减损则其所执为徳者竟非徳矣本无者日损而徳始修治故曰损徳之修也徳既修矣然以粹白自足而不务深造无乃犹有遗徳迁善改过则本有之道心日长故曰益徳之裕也居常履顺而懐徳易耳不从困中过如金不经锻链不可为镆鎁木不经椎凿不可成宫室必困而徳始辨焉遭非常之变而所造因以日积日彻故曰辨非自他人观之也此一句乃三陈九卦之本防说的甚好使处困者读之跃然蒙引独本朱义困以自騐其力一句作周于徳者邪世不能乱意说曰困而亨可以騐吾学力之已至困而不亨可以騐吾学力之未至若困穷动他不得则无防无得常永贞固所谓可以立矣然后能巽顺于理而用权以制事变也固自有理订诂之说又异是曰至是而徳可以济天下矣必亲为之日亦不足是故居至静以待天下之动若井之在地而往来井井静而不劳施而不匮可也故曰井徳之地也天下之事无穷载籍有所不备父师有所不当机审宜问不容髪非天下之最善制者孰能定而非最精心以巽顺于理者孰能制故以巽为徳之制终焉说的尤有曲折此初陈九卦之徳也
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隠
　　履礼也礼之用和为贵和则疑于平易非其至者然皆臻乎天理之极至故曰和而至谦退处而其道则尊谦晦处而其道则光敬人者人恒敬之也复一阳生于五隂之下其端甚防然不为羣隂所淆乱一防灵光无物不照小而辨于物也阅厯乆极天下之赜赜则杂杂则人或厌之恒处杂揉之中而不失其常何厌之有私欲净尽而后天理见然私欲岂能猝除勉强艰苦甚矣乆之天理盎溢人欲廓清则易易耳以至治人理物莫不皆然充长寛裕即日新月盛之意然顺其自然如天施地生岂有所安排造作为哉故不设困者穷于身不穷于心穷于世不穷于道故通改邑不改井居其所也然随取随足推陈易新故曰迁称者衡量比拟务期至当宜有形迹之可见矣然浑然不露形迹故曰巽称而隠此次陈九卦之才也
　　履以和行谦以制礼复以自知恒以一徳损以逺害益以兴利困以寡怨井以辨义巽以行权
　　履所以行也行合乎礼则无所乖拂故曰以和行此就律身言礼所以鸣谦也谦者卑以自牧动中天则故曰以制礼复者于人所不知而已所独知之地自见天地之心故曰以自知徳二三则不恒矣恒者内外不二始终不二故曰以一徳惩忿窒欲则不至于忘亲而溺利故逺害改过迁善则必至崇徳而广业故兴利蒙引云益则日进于髙明希贤而希圣矣何利如之未必是立言之意说的却好困者易于招怨惟责已而不责人故怨是用希本义少所怨尤似就不怨天不尤人说井以辨义故是是非非皆有以裁酌而归于至当所谓定生慧也巽者优柔婉曲而变化生焉可与权矣权者八卦所以成其终圣人所以大其用也文王免于羑里其巽以行权乎狄梁公之于武后庶防近之九以字如大象之以合其徳与才而见诸本领也此三陈九卦之用也以处忧患裕如已
　　右第七章
　　易之为书也不可逺为道也屡迁变动不居周流六虚上下无常刚柔相易不可为典要惟变所适
　　此章言易之道与学易之方待其人而后行也易之为书也不可逺为道也屡迁二句是主脑自变动不居至惟变所适明为道也屡迁一句自其出入以度至如临父母明为书也不可逺一句下则言易虽不可为典要学易者则有典常顾其人何如耳不可逺焦氏就子臣弟友视聴言动说亦好然不逺也非不可逺也寻常日用无非易者不可逺只作须防不可离之意为是道无定位故曰屡迁变动不居即屡迁之意隂阳流行于爻之六位故曰周流六虚不曰六位而曰六虚所谓体该本无也上爻倐而在下下爻倐而在上上下无常也刚爻易而为柔柔爻易而为刚刚柔相易也不执定局子故曰不可为典要惟其画之变而趋之正见其不可为典要也
　　其出入以度外内使知惧
　　然易之用虽变而其体则常有度焉凡出入者必以之言进退往来皆当以易为法则也出而在外或在官或在旅入而在内或在家或在室皆使知惧焉惧其不以度也
　　又明于忧患与故无有师保如临父母
　　易中凡凶咎危厉等处莫不一一剖破是明于忧患也而必言其所以致此之由是明于忧患与故也虽无师以教之无保以辅之如临父母若生我鞠我之在前尊而且亲匪但师保也爱敬之至惧之至也易之书可逺也父母可逺乎
　　初率其辞而揆其方既有典常茍非其人道不虚行其初也率其卦辞爻辞之指率者步步践履之意揆而度其方之所向如震东兑西离南坎北之类揆者斤斤称量之意其既也辞不率而意自达方不揆而道自中从心所欲不逾矩矣故曰有典常初字既字正须着解茍非神明黙成之人率其辞以度其理而见诸行事虽有典常其能自逹于事为之问乎逺其书所以逺其道也道不虚行即人能道非道人之意
　　右第八章
　　易之为书也原始要终以为质也六爻相杂唯其时物也
　　此章详明六爻成卦之象使学易者一一寻而味之也原始谓初推卦之縁由也要终谓上定卦之指归也合始终而乃成一卦之体故曰以为质也六爻错综相间故曰杂随其六位之时以为隂阳二物之变圣人何容心哉
　　其初难知其上易知本末也初辞拟之卒成之终初爻本也质未成故难知上爻末也质已定故易知初难知其辞尚在拟议之间卒易知始终本末统具诸此惟有成其终而已
　　若夫杂物撰徳辨是与非则非其中爻不备
　　中爻谓二三四五中间四爻也四爻之隂阳杂而互之又成两卦如坤坎为师而六五之爻曰长子帅师以正应九二而言葢指二至四为震也坤艮为谦而初六之爻曰用涉大川葢自二而上则六二九三六四为坎也此互体之说见于左传汉儒多用之朱子亦云不可废物如雷风水火之类徳如健顺动止之类杂者交互之意撰如撰文之撰谓徳之见于制作者也不曰辨吉与凶而曰辨是与非是非固所以吉凶也既考正卦之体又详互卦之体然后卦之辨完全周到而无复亏欠矣
　　噫亦要存亡吉凶则居可知矣知者观其彖辞则思过半矣
　　噫叹美辞承上文言辨之也备则存亡吉凶了然如指诸掌矣居可知言不烦经营而安然坐照也卦之大用散于六爻卦之全体则统于一卦不必逐爻研审但观文王卦下之辞而已得其十之五六矣此可为知者道也
　　二与四同功而异位其善不同二多誉四多惧近也柔之为道不利逺者其要无咎其用柔中也
　　隂有隂之功二与四同也而逺近之位则异其善不同言不同善也二多誉则善四多惧则不善四之多惧以其近也二之多誉岂以其逺耶逺则情有不逹力有不伸何利之有然柔之道不利逺而二之柔则利逺其所以多誉而无咎者则以其用中故耳
　　三与五同功而异位三多凶五多功贵贱之等也其柔危其刚胜耶
　　阳有阳之功三与五同也而贵贱之位则异三以贱而位下体之上则有逼上之嫌故多凶五以贵而位上体之中则得居上之体故多功贵贱之差等固如是也焦氏云柔危刚胜或指五言或指三言或兼言之皆有未通然其说似亦无加于三者窃意圣人言语要看得活其即论语其然之其曰其曰耶盖疑而叹其不然使学者防于言外也三之所以危而多凶者其以柔耶刚故也五之所以胜而多功者其以刚耶中故也危不以柔胜不以刚中而已矣贵者中贱者不中何乎多凶多功之异耶朱子云此章多不可晓且如此解去
　　右第九章
　　易之为书也广大悉备有天道焉有人道焉有地道焉兼三才而两之故六六者非它也三才之道也
　　订诂云上章析论初上二五三四此章统六爻言之而以爻画之序三分焉亦易书中一义也又云广大者体统浑沦也悉备者条理详宻也即蒙引统言析言之义说的好自三画言之上一画为天中一画为人下一画为地自六画言之上二画为天中二画为人下二画为地三才之道已在三画内备了圣人又重之为六画是两三才也然毕竟只是三才之道合隂阳而乃成天道合仁义而乃成人道合刚柔而乃成地道也说文一手持二秉为兼才者能也天能覆地能载人能参天地故曰才以上发明广大悉备之义也
　　道有变动故曰爻爻有等故曰物物相杂故曰文文不当故吉凶生焉
　　朱子曰道有变动不是指那隂阳老少之说是说卦中变动如乾卦六画初二见三惕四跃这个便是有变动所以谓之爻爻者交变之义也爻或上或下或贵或贱或逺或近各有差等不可乱也故谓之物物即隂阳二物也物错综成象经纬成章斐然可观故曰文文谓黄相间也本义云不当谓爻不当位非耑指阳居隂位隂居阳位也文当于理虽不当位亦吉文不当于理虽当位亦凶所谓文不当者言不尽当于理也故有吉有凶惟所趋避何如耳胡云峯云前章始以质言此章末以文言卦必举始终而成体故曰质爻必杂刚柔以为用故曰文说的好右第十章
　　易之兴也其当殷之末世周之盛徳耶当文王与纣之事耶是故其辞危
　　此章原易所由兴而以危字括之原学易者所由无咎而以惧字括之正圣人传心要诀也凡事须亲经歴过才说的痛切文王之易是已非殷之末世不足以见周之盛徳非周之盛徳不可以处殷之末世此千载竒遇而当年危心要道则毕寓之易也孔子周之臣而殷后也斥纣之名而不讳称文之号而不抑其仁者之好恶而春秋之笔法乎此说本诚斋杨氏而进之葢可以当末世则当平世不待言矣可以事纣则事人不待言矣文王因已之忧患而思来世之忧患其惧之也深故其言之也危或云辞即彖辞爻辞皆文王所作若文王止作彖辞则彖辞未见所谓危者惟爻辞则多有之谓爻辞非文王所作可乎此颇有理姑存之
　　危者使平易者使倾
　　本义云危惧故得平安慢易则必倾覆二语甚精平也倾也是孰使之哉危者易者使之也订诂云使者天理之自然若或使之也柴氏所谓殖有礼覆昏暴天之道即易之道也都说的好
　　其道甚大百物不废
　　古今不能外此理故曰其道甚大逺取诸物近取诸身凡古今所有之物皆易所有故曰百物不废向来都如此说极是蒙引独以物为事承上二句来言危必平易必倾凡事不能外此道也订诂又详之曰近而语黙动静之得失逺而天下国家之兴亡靡不由此应若景响无能违者如此说尤有理不可不知
　　惧以终始
