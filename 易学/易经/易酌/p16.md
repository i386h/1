<!-- { "loadSidebar": true } -->
　　【干下离上】
　　大有元亨
　　五阳大矣皆爲一隂所有故曰大有五阳所有亦大矣皆以其有爲一隂之有故曰大有传曰大有盛大丰有也凡卦徳有卦名自有其义者如比吉谦亨是也有因其卦义便爲训戒者如师贞丈人吉同人于野亨是也有以其卦才而言者大有元亨是也传所谓才即彖传所谓徳也以用言故曰才以体言故曰徳有体有用大有之义也
　　彖曰大有柔得尊位大中而上下应之曰大有
　　大有与同人俱五阳一隂之卦同人一隂在下卦之中大有一隂在上卦之中故同人云得位大有则云得尊位同人云得中大有则云得大中同人云应乎干一隂胜五阳也大有云上下应五阳同应一隂也其位异则成卦之义亦异矣
　　其徳刚健而文明应乎天而时行是以元亨
　　刚健而不文明或以冥行决事文明而不刚健或以狐疑失事健以致其决明以晰其几此言卦内外之徳也以下则指六五传曰六五之君应乎干之九二五之性柔顺而明能应乎二二干之主也是应乎干也顺应干行顺乎天时也故曰应乎天而时行其徳如此是以元亨也开口既曰卦之徳至此又曰其徳如此两徳字正须分别又曰王弼云不大通何由得大有乎大有则必元亨矣此不识卦义离干成大有之义非大有之义便有元亨由其才故得元亨大有而不善者与不能亨者有矣説的如此斟酌恐人误认大有之义恒致骄肆也又曰诸卦具元亨利贞则彖皆释爲大亨恐疑与乾坤同也不兼利贞则释爲元亨尽元义也元有大善之义有元亨者四卦大有蛊升鼎也唯升之彖误随他卦作大亨曰诸卦之元与干不同何也曰元之在干为元始之义他卦则不能有此义又爲首出庻物之义他卦但爲善为大而已曰元之爲大可矣为善何也曰元者物之先也物之先岂有不善者乎事成而后有败败非先于成也兴而后有衰衰固后于兴也得而后有失非得则何以有失也至于善恶治乱是非天下之事莫不皆然必善为先故文言曰元者善之长也须如此剖晰才尽元亨之义本义一槩作大亨恐未是
　　象曰火在天上大有君子以遏恶扬善顺天休命离火干天离在干上火在天上也合万物在光照之中故爲大有君子观大有之象以遏恶扬善顺天休命有善而无恶者性也有善而有恶者习也上焉者无以端其习而复其性则大有之盛不可得而保矣是故离以辨之干以治之恶者逆天者也天讨有罪利用遏遏者抑而止之也善者奉天者也天命有徳利用者表而章之也此二者皆所以代天工而奉若天道也故曰顺天休命休解美即绍我周王见休之休古之人旌别淑慝表宅里殊井疆其斯之谓与本义云所有既大无以治之则衅孽萌于其间矣天命有善而无恶故遏恶善所以顺天精絶又云反之于身亦若是而已矣添此一转最有益于身心薛文清曰遏恶善非内刚外明者不能故大有象之又发明朱子之义曰如去人欲存天理即遏恶扬善也其理益明矣
　　初九无交害匪咎艰则无咎
　　注疏以无交害爲无上下之交所以有害传独云处卑无应与未渉于害甚确之说也本义从之余意九居大有之初上无繋应在已无骄盈之失在人无猜忌之嫌故有无交害之象言不相爲害也已于人无患人于已无争夫何咎使视爲匪咎而以易心处之则匪咎者又有咎也故须克艰其心而后可艰者无害而时如交害书所谓其难其愼也戒谨恐惧庻乎可以保其匪咎之初矣传曰大凡富有鲜不有害以子贡之贤未能尽免况其下者乎匪咎艰则无咎富有本非有咎也人因富有自爲咎耳若能享富有而知难处则自无咎也处富而不能思艰兢畏则骄侈之心生矣所以有咎也此正可爲富有者作箴
　　象曰大有初九无交害也
　　当大有之时居初九之位而能艰其心以处之故无交害也此爻卑而在下立是非毁誉之外或以爲逸民是也意邵康节足以当之
　　九二大车以载有攸往无咎
　　二刚而得中上有六五之君推诚委任而才徳足以胜之故有大车以载之象阳志上进可以任重而行逺故有攸往之象无咎而不言吉者人臣之义不居功唯求寡过云尔三四亦然
　　象曰大车以载积中不败也
　　积者重叠层累之意载虽重而无损败之患大车之能胜厥任也九二能胜大有之任正复如是此宰相之位也伊尹自任以天下之重者当之厥后则孔明其人也昔刘诚意论相曰胡惟庸小犊足以覆辕而破犁矣正从此爻反言之
　　九三公用亨于天子小人弗克
　　三下体而高居人上公侯之象也公用亨于天子传作享本义作亨谓古亨享烹三字并作亨字通用又云三刚而得正上有六五之君虚中下贤故爲享于天子之象此理甚确盖公侯懋徳而亲膺天子之宠命也须合朝享宴享二礼而其义始尽小人才弱力薄无徳以堪之故弗克也本义觧经不用传却于近思録引之盖其义固有不可废者传曰公侯上承天子天子居天下之尊率土之濵莫非王臣在下者何敢专其有凡土地之富人民之众皆王者之有也此理之正也故三当大有之时居诸侯之位有其富之必用亨通于天子谓以其有为天子之有也乃人臣之常义也若小人处之则专其富有以爲私不知公已奉上之道故曰小人弗克也凡爲公侯者曷可不知此义
　　象曰公用亨于天子小人害也
　　亨于天子在君子为利在小人爲害或大有爲小人之害或小人大有爲国家之害象特出此一字以示戒欲小人度徳量力不邀非分之福也此藩封之位也太公封于齐及彤弓诸侯可以当之曰自古诸侯皆守臣节忠顺奉上者则蕃养其众以为王之屏翰丰殖其财以待上之徴赋若小人处之则不知为臣奉上之道以其为己之私民众财丰则反擅其富强为不顺是小人害也爻备矣象传又如此发挥其理益畅
　　九四匪其彭无咎
　　九四过中上近柔中之君有僣逼之嫌而能以刚居柔不居其大盛故为匪其彭之象彭字考之诗凡四见皆取盛之义故程本义因之郑氏云四居四阳之首而率诸阳与之偕进其盛多盖彭彭矣匪其彭则深自贬损不以盛多自处所以免于咎也其説甚明无烦别解
　　象曰匪其彭明辨晳也
　　物理盛衰相为倚伏非明炳几先岂能处大有为之世而不有其大耶曰有明辨之智本义曰晳明貎皆以离之初而言也此大臣之立功于外者周公避东土逊硕肤而赤舃几几可以当之厥后则郭子仪其人也
　　六五厥孚交如威如吉
　　六五刚顺虚中推赤心置人腹中有孚象下应九二之贤而二以刚中载之有交孚象且非特九二也三用亨四匪彭上履信皆交孚于一人者也交孚者上下相亲爱之意然威克厥爱允济爱克厥威允罔功仁而不武非迪吉之道也故须用威徳威惟畏其吉盖可知矣
　　象曰厥孚交如信以发志也威如之吉易而无备也交孚者上下之志也无以发之孚何自而交乎惟一人以不欺为主而上下各喻其志其所以感发激发者至矣威不立而以刚立则慢易而无戒备之心偷安苟且岂足与有为哉此威如之所以吉也孚者五所有故正言以解之威者五所少故反言以释之圣人文义固有当也此爻周成康汉文帝足以当之
　　上九自天祐之吉无不利
　　上九处大有之极而无位是功成身退超然于富贵功名之外者故有自天祐之吉无不利之象造物忌盈而欿然不居则为所眷注可知已
　　象曰大有上吉自天祐也
　　此与初爻俱不另作解但以卦名加爻辞之上而重言之其义自见在繋辞固详言之矣天之所助者顺也人之所助者信也履信思乎顺又以尚贤也是以自天祐之吉无不利也周公言天孔子兼言人非人心固无以卜天意也传曰履信谓履五五虚中信也思顺谓谦退不居尚贤谓志从于五朱子曰若无繋辞此数句此爻遂无収煞愚谓繋辞发周公之意程发明孔子之意皆缺一不可者此耆旧之谓也张良为帝者师而托为辟谷从赤松子游足以当之
　　【艮下坤上】
　　谦亨君子有终
　　上坤地下艮山也山髙大而居地之下卑屈之义故其象为谦举其名不待释其义而即以亨许之谦与比一例也曰有其徳而不居谓之谦凡人之情始未尝不勉为谦防久则把持不住渐至于髙所以鲜终也君子指九三以孤阳处五隂之中小心退抑惟恐失之终其身如一日故曰有终曰君子达理故乐天而不竞内充故退让而不矜安履乎谦终身不易自卑而人益尊之自晦而徳益光显此所以谓君子有终也在小人则有欲必竞有徳必伐虽使勉慕于谦亦不能安行而固守不能有终也言君子并及小人反言以足其义也昔谢上蔡别伊川一年问其功课曰只降伏的一个矜字曰何谓也曰仔细简防起来病痛尽在这里王阳明曰傲者众恶之魁也知傲为恶之魁则知谦为善之首矣知傲为凶徳则知谦为亨道矣学者时时佩服上蔡阳明之言然后可以语谦徳
　　彖曰谦亨天道下济而光明地道卑而上行
　　谦之所以亨者何也天以下济为道天之谦也曰济当为际谓下交也窃意济以天施言不必作际发育万物光显著明则亨矣地以卑为道地之谦也卑以顺承天施言其气上行而交于天则亨矣天本髙故以下济为谦其亨于光明见之光明固艮体也地以卑为谦其亨于上行见之非卑固不能上行也
　　天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也天道以气言如日月寒暑盈者减损之谦者増加之亏盈而益谦也地道以形言如山川浚谷盈者倾壊之谦者流注之变盈而流谦也神以理言盈者降之殃谦者降之祥害盈而福谦也曰神谓造化之迹以理之不掩言朱子曰神言害福是有防造化之柄以理之不爽言也人道以情言盈者憎而疾之谦者爱而敬之恶盈而好谦也曰谦者人之至徳故圣人详言所以戒盈而劝谦也谦尊而光卑而不可逾曰谦为卑防也而其道尊大而光显自处虽卑屈而其徳实髙不可加尚尊卑以徳言本义曰人能谦则其居尊者其徳愈光其居卑者人亦莫能过尊卑以位言以徳言是与系辞一例看极是义以位言则尊而光即天道下济而光明卑而不可逾即地道卑而上行其理固确君子有终正所以合徳于天地也如禹之谦也汝惟不矜天下莫与汝争能汝惟不伐天下莫与汝争功其尊而光乎如顔子之谦曰愿无伐善无施劳克己而天下归仁其卑而不可逾乎
　　象曰地中有山谦君子以裒多益寡称物平施
