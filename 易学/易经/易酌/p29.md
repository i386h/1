<!-- { "loadSidebar": true } -->
　　按离为戈兵为甲胄故上称王用出征爻居卦上阃外之象也王谓五用出征用上九也上九恭行天罚敌王所忾故王嘉之如嘉乃丕绩之嘉也曰九以阳居上在离之终刚明之极者也明则能照刚则能断能照足以察邪恶能断足以行威刑故王者宜用如是刚明以辨天下之邪恶而行其征伐则有嘉美之功也征伐用刑之大者葢以有嘉为句也订诂亦如之朱子独连折首为句恐未自然折首折取其魁首殱厥渠魁也执获不及丑类胁从罔治也兵以义动而刑以仁施无咎可知若株连蔓引则非王者之师矣传曰去天下之恶若尽究其渐染注误则何可胜诛所伤残亦甚矣故折首获匪其丑则无残暴之咎也尤为明晓本义云刚明及逺兵用而刑不滥精甚
　　象曰王用岀征以正邦也
　　王用岀征非穷兵黩武也以正邦耳正邦者使邦国之人共丽于正也诗云周公东征四国是皇孟子云征之为言正也皆正邦之义也所谓重明以丽乎正乃化成天下者正指此也







　　易酌卷五
<经部,易类,易酌>
　　钦定四库全书
　　易酌卷六
　　祁州刁包撰
　　周易下经
　　【艮下兑上】
　　咸亨利贞取女吉
　　上经首乾坤天地一大夫妇也下经首咸恒夫妇一小天地也曰咸感也不曰感者咸有皆义男女交相感也物之相感莫如男女而少复甚焉本义曰艮止则感之専兑説则应之至俱精甚天地以交感而泰不感则否人心以交感而通不感则暌曰凡君臣上下以及万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利在于正也不以正则入于恶矣如夫妇之以淫姣君臣之以媚説上下之以邪僻皆相感之不以正也天下感应之大端悉此矣请自其正者言之如君以礼使臣臣以道事君而不为媚説君臣之利贞也父以义训子子以道谕亲而不为顺从父子之利贞也夫妇相敬如宾而不为狎亵夫妇之利贞也推之万物莫不皆然然于夫妇为犹切故曰取女吉传统承彖传説然所重只在贞字六礼不备贞女不行男以正感女以正应故吉也以尊卑言君尊臣卑男尊女卑以先后言君先求于臣男先求于女观取女之吉则人臣守身之义可知矣自古未有玉求售而迪吉者
　　彖曰咸感也
　　有心恐涉偏私非寂然不动之理故彖以咸代感无心恐涉寂灭非感而遂通之道故彖以感解咸先儒云互明其防是也
　　柔上而刚下二气感应以相与止而説男下女是以亨利贞取女吉也
　　兑女故曰柔上艮男故曰刚下曰柔上变刚而成兑刚下变柔而成艮指乾坤二体言也卦六画皆刚柔相应故曰二气感应以相与谓情意和合也又干感坤而坤应之成兑坤与干也坤感干而干应之成艮干与坤也山曰夫妇之道止而不説则离説而不止则乱艮男居兑女之下故曰男下女所谓男先求于女也亲迎御轮前导皆此意也柔上刚上二气感应以相与解亨卦体也止而説解利贞卦徳也男下女解取女吉卦象也各有所指是以二字则总结之耳下又因男女交感而推之天地圣人无非此理也
　　天地感而万物化生圣人感人心而天下和平观其所感而天地万物之情可见矣
　　天地所以感万物者气焉耳而曰天地之理圣人所以感人心者体焉耳而曰圣人之用于天地则曰二气交感于圣人则至诚以感亿兆之心直从源头本领处説万物化生翕然丕变成形成色也人心和平徯志丕应无侮无拂也观其所感承上二句来极是蒙引非之过矣感者情也所以感者性也性防而情显盖就流行发见之真切笃挚处言也明乎感通之理天地万物岂有近情乎曰知道者黙而观之可也此语尤为可思
　　象曰山上有泽咸君子以虚受人
　　朱子主説以为水润土躁二气感通有虚受之义其理甚确但未见山字义余谓山高泽下山上有泽高而能下虚受之象也朱子又云兑上缺有泽口之象下二阳画有泽底之象艮上一画阳有土之象下二隂画中虚便是渗水之象説象尤为显切君子观其象而以虚受人虚者实之反也实则有来必拒虚则无物不容曰虚中者无我也中无私主则无感不通以量而容之择合而受之非圣人有感必通之道也最为简尽蒙引曰纳其言而酌其是非悉其事而裁其当否未免添足以虚受人只主善而当受者
　　言为是
　　初六咸其拇
　　本义云此卦虽主于感然六爻皆宜静而不宜动也二句虽好宜细看感就人身取象而以心为主非独心不可动身亦不可动也初居最下宜安分内求而曰咸其拇则是未能不动也拇足大指也指动而足不动其能有行乎曰以防处初其感未深岂能动于人故不言吉凶又曰人之相感有浅深轻重之异识其时势则所处不失其宜矣皆格言也
　　象曰咸其拇志在外也
　　四在卦外而初与为正应咸其拇则是志也动于九四矣动者志置之弗问可也
　　六二咸其腓凶居吉
　　居下体之中故曰咸其腓腓在拇之上故曰二当其处腓足肚也行则先动有躁进之象二与五为正应若不待五之感而轻身以先所谓无媒自嫁者也凶可知矣但二本中正所应又中正若安汝止而不轻动破凶为吉无难耳方戒之以躁妄自失随处之以安静自处圣人之诲人至矣
　　象曰虽凶居吉顺不害也
　　虽者抑之辞也既凶矣又能迪吉者岂必矫逆而为之哉隂性本静直顺其性而不改中正本色则无失身之害而吉矣圣人非欲其絶所感也但当待时而动耳
　　九三咸其股执其随往吝
　　三以刚居刚非随人之才也居艮体之上非随人之位也而曰咸其股股在身之中下犹三在卦之中下也故以为象执其随者一意以随人为主而胸中漫无操持也以是而往无面目对正人君子故可羞吝也以为三随上本义以为三随二与初盖股本随足而动者也本义更确
　　象曰咸其股亦不处也志在随人所执下也
　　不处犹言不居也初与二皆隂其不处也宜也三阳亦踵而从之不自爱甚矣曰亦者若曰二隂不足道如三亦尔尔乎盖深致怜惜之意也志在随人可谓甘居下流不自振拔者矣或曰阳在上而下随二隂故曰所执下也亦好后世若张禹孔光辈皆素行修谨身列上位而一阿王氏一媚董贤其九三之谓乎蒙引以王莽之扬雄朱全忠之张文蔚薛贻矩为喻而又引高季迪鹤媒诗嗟尔高洁非凡禽胡为狗食移此心可谓生平夙负闻望而失节末路者之明鉴矣
　　九四贞吉悔亡憧憧往来朋从尔思
　　四当心位咸之主也而不言咸其心欲其以无心感也以九居四非正又説体居隂而应初故以贞吉勉之而又戒以不贞之悔也传曰贞者虚中无我之谓也本义云贞者正而固也非正而固亦安能虚中无我哉二説正互相发耳余谓贞则一一则静虚动直而吉吉则悔无不亡矣传曰圣人感天下之心如寒暑雨无不通无不应者亦贞而已矣贞一则所感无不通若往来憧憧然用其私心以感物则思之所及者有能感而动所不及者不能感也是其朋类则从其思也以有系之私心既主于一隅一事岂能廓然无所不通乎其理甚确朱子又云往来不是心中憧憧然往来如所云往来于懐也这个只是对那日往则月来底説那个是自然之往来此憧憧是加私意不能顺自然之理犹言助长正心与计获相似其理益醒矣此爻是心学之要故孔子系辞极言之程又句句发明朱子又反覆数千言皆不可不熟读也
　　象曰贞吉悔亡未感害也憧憧往来未光大也
　　偏害正私害公贞吉悔亡只是廓然大公故未感于偏私之害也憧憧往来则其志偏而私矣偏则不光大私则不光明故曰未光大也岂所以感天下乎曰以私感则其道狭言朋则从而非朋则不从也极好恐只説的未大
　　九五咸其脢无悔
　　五爻皆戒动独此爻不动而静又无取焉何也能动而不能静则有用无体非感也能静而不能动则有体无用非感也九五居説体之中而得正宜如圣人感人心而天下和平也今在心之上口之下故曰咸其脢脢背肉也背心而动漠然无所感者也此所谓勿求于心若后世之禅学是也寂灭自甘岂曰无可悔哉无所悔耳解爻辞云与心相背而所不见也言能背其私心感非其所见而説者则得人君感天下之正而无悔也至象辞则云戒使背其心而咸脢者为其存心浅末系二而説上感于私知也却费一转朱子云武王不泄迩不忘逺是其心量该遍故周流如此是此义也至本义又云志末谓不能感物则与武王之説矛盾矣二説俱似未确
　　象曰咸其脢志末也
　　心者身之本脢者身之末舍其本而末是志块然不灵故不能感物也又脢在背后故曰末
　　上六咸其辅颊舌
　　辅颊舌用其一足矣而必三用者言其谆复不惮烦也上以隂柔为説之主居感之极又兑为口舌故有此象不言凶咎者不待言也胡云信在言先者不言而自喻诚在令外者不令而自行徒区区口舌间何为乎曰不能以至诚感物而发见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也説的详明
　　象曰咸其辅颊舌滕口説也
　　上焉者不务修徳而徒恃诏令下焉者不务积诚而専凴文辞故曰滕口説无实事而有空谈三代后感人者多坐此病本义曰滕腾通用张中溪曰苏秦张仪之徒纵横其説即滕口説也引证亦确
　　【巽下震上】
　　恒亨无咎利贞利有攸往
　　以感通之情言之则取乎少男少女少者情之最挚者也以尊卑之分言之则取乎长男长女长者分之最肃者也然而不肃其分亦无以挚其情惧其和而流也此恒所以次咸也其与乾坤分主上下经何也乾坤之道非夫妇则万物何由化生中庸曰君子之道造端乎夫妇及其至也察乎天地正此理也震上象男尊巽下象女卑男尊正位乎外女卑正位乎内此夫妇不易之常道所为终身如一日者也顺其常道而不变自然亨通而无过咎矣然所利者在贞贞者震上巽下之正理也一失其正或狎防或乖离则不足以致亨而咎有所不免矣利有攸往自贞来一利无往不利矣或曰以成卦言之所以成卦者震巽也震巽者隂阳之始也隂自巽生至坤极矣一阳生于下而为震阳自震生至干极矣一隂生于下而为巽隂阳嗣续如环无端惟其往而不息所以能恒也如使积而不往则两间之气化或几乎息矣此理甚好程云变而后能常朱云常而后能变两説正可看
　　彖曰恒久也刚上而柔下雷风相与巽而动刚柔皆应恒
　　恒常也常则久矣故言久而不言常也古字作其説象一只船两头靠岸今作恒谓其立心如一日义各有取也合四者统名曰卦才本义则分体分象分徳刚上柔下卦体也雷风相与卦象也巽而动刚柔皆应卦徳也刚上而柔下以卦变言之主乾坤説谓干之初上居于四坤之初下居于初刚爻上而柔爻下也本义则别有所引云恒自丰来刚上居二柔下居初也以为主本义亦宜叅看若直以其体言之震上故曰刚上巽下故曰柔下此二体之常也雷动则风发二者相须交助其势故曰相与此二气之常也下巽上震顺而动也逆动非可久之道顺动乃可久也初柔与四刚相应二刚与五柔相应三刚与六柔相应六爻应的恰好刚柔皆应也刚柔一不相应非可久之道皆应乃可久也此四者所以成恒之义也
