<!-- { "loadSidebar": true } -->
　　象曰繋遯之厉有疾惫也畜臣妾吉不可大事也惫者一阳为二隂所困也按左华元对子反曰惫矣病困之意肥之反也不可大事程朱俱云当不得大事余意云只可畜以臣妾不可任以大事也厚其禄赐终不假之事权则小人无所肆其毒而君子获安矣昔朱子劝赵汝愚处置韩伌胄一事正是此义惜乎不能聴任以大事遂使疾入膏肓不可救药惜哉若九三者可谓忧之深而处之当矣冯厚斋曰作易者以隂阳消长之防寄之九三忧之治之其所以为君子虑者不其周乎正得此意
　　九四好遯君子吉小人否
　　四应初六式相好也情爱绸缪而能断之以义克之以礼飘然逺遯惟阳刚之君子为然若小人者贪恋而不能割濡忍而不能决昔人所谓驽马恋栈豆也否只作不字看不必説到不善处言君子能之而小人则不能也曰君子虽有所好爱义茍当遯则去而不凝所谓克己复礼以道制欲是以吉也又曰四干体能刚断者圣人以其处隂而有繋故设小人之戒恐其失于正也俱精甚
　　象曰君子好遯小人否也
　　象不赘一语就本文咏叹一番若曰彼小人者何苦而不为君子乎盖所以怜惜之亦所以属望之也
　　九五嘉遯贞吉
　　当遯之时虽九五不以君位言然则当位而应与时行正非以藏形匿影为遯也或廊庙而饶山林之致或丘园而繋朝野之望此其遯诚可嘉美得正而吉也若张子房之从游赤松李邺侯之白衣宰相其近之矣曰九五中正遯之嘉美者也处得中正之道时止时行乃所谓嘉美也故为贞正而吉九五非无系应然与二皆以中正自处是其心志及乎动止莫非中正而无私系之失所以为嘉也在彖则概言遯时故云与时行小利贞尚有济遯之意于爻至五遯将极矣故唯以中正处遯言之遯非人君之事故不主君位言然人君之所避逺乃遯也亦在中正而已须如此发明其义始备
　　象曰嘉遯贞吉以正志也
　　曰志正则动必由正所以为遯之嘉也此推本言之也胡氏曰二以隂应阳其志当固五以阳应隂其志当正此分别言之也二説皆当知
　　上九肥遯无不利
　　三阳不与隂繋则于隂应独上居干之终遯之极在卦外而去隂最逺者也故可以超然自得称肥遯焉以肥为充大寛裕本义但加自得二字余谓肥者优游泮涣之意睟面盎背疾惫之反也安往而不利哉曰遯者唯飘然逺逝无所系滞之为善又曰遯者穷困之时也善处则肥矣俱精甚
　　象曰肥遯无不利无所疑也
　　大凡出处之际一有所疑则徘徊观望而不果故无所疑而后肥遯无不利也无所疑者胸中洞达了彻毫不芥带于人情世故也若严子陵加足帝腹殆其人与四皓两生亦庶几矣
　　【干下震上】
　　大壮利贞
　　按三画卦初为少二为壮三为究六画则初二为少三四为壮五六为究此卦阳长至四自下升上自内达外如人之血气方刚故为大壮郑康成曰大壮者气力浸强之名也大壮而不出于正则强项好胜者之为血气之壮非义理之壮也故其道利在贞正
　　彖曰大壮大者壮也刚以动故壮
　　曰大壮似归重壮字而大字意轻曰大者壮也则知隂为小阳为大阳道盛长乃为大壮所以表众阳之彚征此以卦体言也干刚也震动也刚以动有莫御莫遏之势故壮此以卦徳言也皆所以释卦之名义也以下释利贞末言天地则本义所谓极言之也
　　大壮利贞大者正也正大而天地之情可见矣
　　大壮所以利贞者以大者要壮还要正也非正则虽大无所用之矣岂特人情为然哉即天地之情亦然无私覆无私载天地之正也无不覆无不载天地之大也天地以生物为心故曰情曰天地之道常久而不己者至大至正也正大之理学者黙识心通可也不云大正而云正大恐疑为一事也分析最明
　　象曰雷在天上大壮君子以非礼弗履
　　雷在天上威灵赫弈大壮之象也君子观其象以自强有动容周旋中礼者焉礼者天理之节文也非礼弗履原是恂恂儒雅事如何看的惊天动地屏絶人欲浑全天理非天下之大勇者不能也学者一念警防转念便放松了一时振拔逾时便放倒了到底是个柔懦人须是发起愤来如雷轰中天一般才説的非礼弗履才説的大壮舍此而言壮纵使力拔山气盖世藐乎小矣然则大壮者其惟顔子乎夫子告顔子曰克己复礼为仁则非礼弗履仁者之事也而象辞却以为勇者之事传引自胜之谓强及中庸强哉矫两叚解之而曰君子之大壮者莫若克己复礼其义精矣
　　初九壮于趾征凶有孚
　　初以阳刚干体而在下壮于趾之象也藏锋敛锷在下之道况三刚在前尤宜退避畜养以俟时者乃贸贸然用壮而进不审时度势轻试其锋凶也必矣曰以刚处壮强居上犹不可行况在下乎故征则其凶有孚孚信也谓以壮往则得凶可必也此解甚当或以孚为四未免矫强
　　象曰壮于趾其孚穷也
　　其孚穷信其必穷困而不爽也
　　九二贞吉
　　曰二虽以阳刚当大壮之时然居柔而处中是其刚柔得中不过于壮得贞正而吉也与九四辞同而意异一许之一戒之曰易取所胜为义以阳刚健体当大壮之时处得中道无不正也在四则有不正之戒人能识时义之轻重则可以学易矣本义俱作戒辞与九四一例看盖就占者言
　　象曰九二贞吉以中也
　　得中道则无过动无冒进所以贞正而吉也曰中则不失正况阳刚而干体乎
　　九三小人用壮君子用罔羝羊触藩羸其角
　　三以刚居刚过刚不中者也当大壮之时小人卑而在下则恃其强阳暴戾以陵轹物类君子尊而在上则任其骄倨慢易篾视天下事无足以当其盼经其心者曰小人尚力故用其壮勇君子志刚故用罔罔无也犹云篾也以其至刚篾视于事而无所忌惮也本义视有如无只是意贞厉曰贞固守此则危道也本义虽正亦危较尤醒盖此句兼承君子小人説君子小人皆非正者特反言以见意耳羝羊喜触藩篱当其前则必触之未有不羸困其角者君子小人之用罔用壮何以异于是曰凡物莫不用其壮齿者齧角者触蹄者踶羊壮于首羝为喜触故取为象又曰三壮甚如此而不至凶何也曰如三之为其往足以致凶而方言其危故未及于凶也凡可以致凶而未至者则曰厉也学易者亦知此义
　　象曰小人用壮君子罔也
　　全用上句下句去用字而以也字结之盖嗟叹之辞也若曰小人不足责君子亦冒昧尔尔乎从本文解去亦是本义直加败困字恐不必
　　九四贞吉悔亡藩决不羸壮于大舆之輹
　　四以阳居隂不中不正宜有悔也然当大壮之时不极其刚若能如九二之贞吉则可以亡其悔矣盖君子道长之时何可以不正也三以四为藩四刚故羸角四以二隂为藩隂柔故藩决不复羸困也舆恃輹以行輹壮则舆利任重道逺无不可者故曰壮于大舆之輹
　　象曰藩决不羸尚往也
　　尚往者前无阻碍可以上进不己也朱子曰九二贞吉只是自守而不进前遇三四二阳隔之也九四却有可进之象前遇二隂开之也因念自古有才胜于徳学不中正而遭时遇主绩着旂常者九四之类也赵普吕夷简是也亦有才徳兼美居中得正而扼于时势不获大行其志者九二之类也李纲宗泽是也
　　六五丧羊于易无悔
　　以羊为下四阳为其羣行而喜触故取象也五以位言则正以徳言则中能用和易之道使羣阳无所用其刚故曰丧羊于易柔胜刚故无悔本义独指五言谓以柔居中不能羝触似非本色注疏尤晦总不如程説为长盖以刚御刚则有摧折之势以柔御刚则有降伏之理况羊性柔而刚强在角不善用之则角足以为害善用之其性可驯也然则和易乐易其御羣阳之善道乎
　　象曰丧羊于易位不当也
　　以隂柔居尊位位不当也焦弱侯曰在他卦为不宜在大壮之时以阳居阳则凶祸立至故九二九四皆曰贞吉盖不以当位为正而以刚柔相济为正也此説正得意曰所以必用柔和者以隂柔居尊位故也大率治壮不可用刚夫君臣上下之势不相侔也茍君之权足以制乎下则虽有强壮跋扈之人不足谓之壮也必人君之势有所不足然后谓之治壮故治壮之道不可以刚也析理防矣
　　上六羝羊触藩不能退不能遂无攸利艰则吉
　　羝羊但取其用壮故隂爻亦称之上以隂柔处震之极壮之终不能安处而用壮如羝羊之角挂于藩上退则势有所不可进则力有所不能束缚困顿莫可如何无所往而利矣曰才本隂柔故不能胜已以就义是不能退也隂柔之人虽极用壮之心然不必能终其壮有摧必缩是不能遂也直从源本説出艰则吉作艰困朱子作艰难其义一也始恃其壮必有轻率慢易之心及歴身进退然后知行之惟艰而静以待之过而能改是以吉也
　　象曰不能退不能遂不详也艰则吉咎不长也
　　大凡进退之际须从容详审乃可无半途之悔不详虽未至于用罔然疎畧而短于计何以善后无怪乎其进退维谷也艰则必详吉则无咎故曰不长可以退可以进利有攸往矣
　　【坤下离上】
　　晋康侯用锡马蕃庶昼日三接
　　当壮极之时而进光明盛大不可掩抑故晋者明盛之义也为卦坤下离上坤臣道日君象下坤进而上瞻离日有诸侯朝见天子之象离日进丽天中下照坤土有天子礼接诸侯之象康侯安民之侯犹考工记所称宁侯也屯豫言侯以震晋言侯以坤坤有土有民故有侯象民功曰康书所谓康功是也朱子以用锡马之用为虚字蒙引歴引王用出征等用字为一例且曰用字下可贴个得字细看未当不如徐氏曰言诸侯有安民之功故用此以受君之锡予而被其亲礼诗曰君子来朝何锡予之路车乘马曰锡马统言也书文侯之命曰马四匹曰蕃庶则不止四匹也昼日三接言宠遇之隆接见无时也或引周官三享三问三劳及觐礼三升为证却不必
　　彖曰晋进也
　　晋进也日进于明盛也
　　明出地上顺而丽乎大明柔进而上行是以康侯用锡马蕃庶昼日二接也
　　明出地上离乘坤也此卦象也顺而丽乎大明坤附离也此卦徳也柔进而上行指六五上进而居尊位也本义云自观而来为六四之柔进而上行以至于五此卦变也君明而以柔居之其离之中虚乎臣顺而丽于君其地道之无成而代有终乎君臣道合相得益章是以康侯膺此殊常之宠异也
　　象曰明出地上晋君子以自昭明徳
　　明出地上方升而未巳晋之象也君子观晋之象以自昭明徳光莹如日有不容纎翳之或留者焉曰去蔽致知昭明徳于已也明明徳于天下昭明徳于外也兼人己説愚谓昭明徳于己非自不能诣其极昭明徳于人非自不能满其量明徳由己而由人乎哉大学皆自明也本此
　　初六晋如摧如贞吉罔孚裕无咎
　　焦氏初柔体自抑而如摧云于始进而言遂其进不遂其进惟得正则吉也二説不同俱有理然不如本义以隂居下应不中正有欲进见摧之象为确得正而吉宜见信矣若犹未也则寛裕以处无觊幸之心无怨尤之意可无咎也曰罔孚者在下而始进岂遽能深见信于上茍上未见信则当安分自守雍容寛裕无急于求上之信也茍欲信之心切非汲汲以失其守则悻悻以伤于义矣皆有咎也故裕则无咎君子处进退之道也名言宜服
　　象曰晋如摧如独行正也裕无咎未受命也
