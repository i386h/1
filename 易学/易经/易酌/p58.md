<!-- { "loadSidebar": true } -->
　　肉食乆必厌厌则食草木之实神农曰盍若粒食之为愈也于是制耒耜之器焉耜犂首也以木之鋭者为之故利用斵耒犂柄也以木之曲者为之故利用揉耒以耕之耨以耘之教民知稼穑之利而八口之家无饥而八方之民鼓腹天下之益有大于此者乎取其象上下皆木也取其徳上入下动也取其名禆益宏多也
　　日中为市致天下之民聚天下之货交易而退各得其所葢取诸噬嗑
　　禽鱼椒粟民之食也网罟耒耜民之用也诸货具矣然具此者或不能兼乎彼具彼者或不能兼乎此不足者无所资有余者无所庸何利之有焉于是日中为市当万物相见之时而为市市得其所也天下之民致之得其所天下之货聚之得其所交易而退藏之得其所以各得其所一句承上文而总结之噬嗑以电雷成卦电之明有以助乎雷之震雷之动有以助乎电之光有交易之象焉故取其徳则上明下动也取其名则噬市嗑合也取其义则物莫之间而颐得其养也
　　神农氏没黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利黄帝尧舜垂衣裳而天下治葢取诸乾坤牺农之时知所以养之矣教则未也使无以通变于未穷则逸居而无教倦怠之习生矣黄帝尧舜不执前此之已然而开后此之未然鼔舞作兴所以成天下之亹亹也且也过化存神使民日迁善而不知谁之为之者故曰宜宜者相安于神化之中也易之理于斯可见矣穷则变变者革故鼎新也变则通通者穷神知化也不变不通则有行不去时其能乆乎通而后无弊旡而后能行逺也穷变通乆天之道也体天之道荷天之休又何疑焉是以自天祐之吉无不利也然其所以穷变通乆者于何知之于其垂衣裳而天下治者知之衣元而裳纁衣竒而裳偶所谓观古人之象作防宗彛藻火粉米以五彩彰施于五色作服者是也文明之象既着而上下之辨截然使民知君臣父子尊卑贵贱之分凛凛乎其不可越也葢取诸乾坤云取其名则天髙地下天尊地卑也取其象则天以云汉为章地以山川为章也取其徳则干健而不息坤顺而无为也蒙引云人但知数圣人之垂衣裳而不知垂衣裳所以兴礼义也礼义由衣裳而兴学者当自防之甚矣圣人之神化也衣裳之化神矣哉至今外国有冠裳之制者便亦畧有礼义之风易治之俗上国所以遇之者亦自为一等其余则不然以是观之益见圣人神化之妙衣裳功用之大此理不可不知也
　　刳木为舟剡木为楫舟楫之利以济不通致逺以利天下葢取诸涣
　　人文宣着逺迩向风矣不有以济之阻隔何自而通乎于是刻木以虚其中而为舟削木以锐其末而为楫舟楫通而涉河航海如平地焉致逺以利天下本义疑衍窃意有此句文义始完正无逺弗届之意也涣以巽坎成卦巽木在坎水之上故取之彖曰利涉大川乗木有功即其解也
　　【谨按济不通横渡也致逺长涉也以利天下通承上文葢合二句而舟楫之利始全何衍之有】
　　服牛乗马引重致逺以利天下葢取诸随
　　舟行而险阻攸頼陆行而防涉可虞矣于是分别百兽猛而不可制者驱之柔而不可用者畜之其可以服而乗之者则牛马也服者驯扰之意乗者驾御之意牛称其力故曰引重马称其徳故曰致逺下驰驱而上悦安随之徳也东西南北惟人是从随之象也
　　重门击柝以待暴客葢取诸豫
　　水陆无阻往来自若奸宄不逞之徒因而生心焉重门以御其外则无刼夺之忧击柝以警其内则无窃发之虞暴客所以敛迹也豫则凡事豫则立之豫葢杜衅于萌防患于早之意
　　防木为杵掘地为臼臼杵之利万民以济葢取诸小过防木震象也掘地艮象也杵鋭其末而可以舂故曰上动臼空其中而足以容故曰下止小过之象也始也茹草木之实既而进之以菽粟既而进之以杵臼人欲何极日精以细圣人有忧之故以小过见意焉然则泽被生民不敢为天下居功而早为天下分过圣人之用心固如是也
　　木为弧剡木为矢弧矢之利以威天下葢取诸睽能守而不能战所以待暴客者有遗筭矣故门柝之外仍以弧矢待之足食而不足兵所以济万民者无完防矣故杵臼之后复以弧矢济之国家长技赫赫之声濯濯之灵胥是出焉其徳威之畏乎大同之世利用礼乐乖睽之人利用征伐犹天道有春夏不可无秋冬也
　　上古穴居而野处后世圣人易之以宫室上栋下宇以待风雨葢取诸大壮
　　前数者所以卫天下之生者至矣乃上者为巢下者为营窟风雨之来能无飘摇濡湿之患乎后世圣人易之以宫室髙堂广厦穷檐茅屋之制兴焉有栋以承载其上屋脊也有宇以覆冒其下屋防也风雨攸除取之此而已矣大壮者规模宏濶基图巩固之意如人之元气大壮则疾病不能入人之宫室大壮则风雨不能侵其义一也
　　古之塟者厚衣之以薪塟之中野不封不树丧期无数后世圣人易之以棺椁葢取诸大过
　　养其生而无以送其死遗憾多矣古之者虽云厚乎然被之以薪无衣衾之美葬之中野无窆兆之仪不封不树无望祭之所防期无数无躃踊之节圣人固以为不及也于是易之以棺椁而封树之礼防期之数在其中矣事死如事生棺椁其死者之宫室乎昊天罔极之恩难报仁人孝子之心无穷故极致其穷而不留余地以待后人大过之义也
　　上古结绳而治后世圣人易之以书契百官以治万民以察葢取诸夬
　　上古民淳俗朴不文而明不约而信故结绳足以为治后世风气日开欺诈日生故圣人易之以书契徐氏曰书文字也契合约也言有不能记者书识之事有不能信者契騐之取明决之义此百官所以无旷职万民所以无遁情也书称唐虞稽古建官惟百百官所以察万民者也百官治则万民察矣夬者君子决小人之卦也书契之造正所以决去小人之伪而防其欺也前面许多物事末以书契统结之此其所以为制治之源也与由十三卦推之古今制作其不能逾乎六十四卦也审矣
　　右第二章
　　是故易者象也象也者像也
　　此承上章制器尚象之事而言也圣人作易都是画个模様出来易者象也象也者肖似而形容之像此者也
　　彖者材也
　　有象则有材彖者断象之材者也
　　爻也者效天下之动者也
　　有象则有动爻也者效象之动者也
　　是故吉凶生而悔吝着也
　　材有刚柔动有善恶故象有吉凶吉凶之生悔吝所由着也改过则吉吉生而悔着也文过则凶凶生而吝着也然则易岂能吉凶人哉吉凶固所自取耳观象玩辞者常以悔而吉不以吝而凶则防矣
　　右第三章
　　阳卦多隂隂卦多阳
　　此章専明阳卦隂卦之义以扶阳而抑隂也震坎艮阳卦也阳卦宜多阳矣然皆一阳二隂则隂多于阳巽离兑隂卦也隂卦宜多隂矣然皆一隂二阳则阳多于隂
　　其故何也阳卦奇隂卦偶
　　此何以故阳卦阳一隂二以其得乾卦之奇爻也奇为主故多隂隂卦隂一阳二以其得坤卦之偶爻也偶为主故多阳奇偶以言乎其主者耳
　　【谨按阳卦奇隂卦偶向来多取本义凡阳卦皆五画凡隂卦皆四画之说其实非也何也八卦之设也每三画为一卦故阳画奇一画为一爻隂画偶二画止为一爻重而为六十四卦共得三百八十四爻若如五画四画之说则宜为五百七十六爻矣且下文亦宜曰一君而四民二君而二民矣乌乎可葢阳卦奇者阳卦以奇为上也隂卦偶者隂卦以偶为主也如此则与下文亦相应矣故更正之】
　　其徳行何也阳一君而二民君子之道也隂二君而一民小人之道也
　　有数则有理故又转而问其徳行阳有阳之徳行隂有隂之徳行阳为君君尊也隂为民民卑也一阳为主而羣隂附之是以尊制卑则得其所以为徳行矣故曰君子之道也一隂为主而羣阳附之是以卑制尊则失其所以为徳行矣故曰小人之道也天无二日民无二王理固如此岂惟君若民哉以父子言之父阳而子隂一父二子则可一子二父则不可以夫妇言之夫阳而妇隂一夫二妇则可一妇二夫则不可无他阳可以统隂隂不可以统阳故也予葢因是而有感焉伯夷叔齐一君而二民也君子之道也范质王溥二君而一民也小人之道也低回古今能不三叹
　　右第四章
　　易曰憧憧往来朋从尔思子曰天下何思何虑天下同归而殊途一致而百虑天下何思何虑
　　圣贤道理须是活看如慎思之思之弗得弗措也学而不思则罔吾尝终日不食终夜不寝以思君子有九思周公思兼三王仰而思之安而后能虑虑而后能得思虑如何废的至此一则曰天下何思何虑再则曰天下何思何虑葢承咸九四憧憧往来之思而言也思者心之悬想凝注也虑者心之经营筹度也或以思属心虑属事非是天下只是一个感应一感一应都有自然一定之理亦奚以计较安排为哉葢理本不异虽千蹊万径不害其为同也理本不二虽千思万想不失其为一也不曰殊途而同归百虑而一致必曰同归而殊途一致而百虑者言涂虽殊原是同归的殊涂虑虽百原是一致的百虑本义云理本无二而殊涂百虑莫非自然看他自不倒说自此至何以思虑为哉是解系辞必思而从则所从者亦狭矣是解爻辞大抵何思何虑只是个因物付物非冥然寂灭之谓也
　　日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉
　　试看日月往来循环不已日月何思何虑哉而明同归而明一致焉生而不匮也寒暑往来流行不息寒暑何思何虑哉而嵗同归而嵗一致焉成而不亏也日往则日屈而月信月往则月屈而日信寒往则寒屈而暑信暑往则暑屈而寒信往来屈信何思何虑哉而明生嵗成之利同归一致焉生成而不易也
　　尺蠖之屈以求信也龙蛇之蛰以存身也精义入神以致用也利用安身以崇徳也
　　试以物理言之尺蠖能屈而后能信屈者信之地也龙蛇能蛰而后能存蛰者存身之本也物理屈信相感之利如此也试以圣学言之精义者毫芒析理其心于灵妙不测之天屈而入也乃所以出而致其泛应曲当之用其屈也兹其所以为信也与利用者张弛合宜置其身于优游自得之天信而出也乃所以入而崇其日新月盛之徳其信也兹其所以为屈也与圣学屈信相感之利如此也蘓子瞻云精义穷理也入神尽性以至于命也穷理尽性以至于命岂徒然哉将以致用也此解甚好窃意精义入神属已致用则及人矣横渠所谓事豫吾内求利吾外也利用属人葢利人不利己而后其身乃安也安身崇徳则成已矣横渠所谓素利吾外致养吾内也故本义云内外交相养互相发也
　　过此以往未之或知也穷神知化徳之盛也
　　过此以往信手拈来头头是道有不知其然而然者所谓从心所欲不逾矩也穷神知化本义引横渠之言曰推行有渐为化合一不测为神无容复赘葢穷神即至诚如神知化即知天地之化育所谓与造化脗合无间也合精义利用未或知三叚统而归穷神知化合穷神知化统而归诸徳之盛盛视崇有加崇以言乎其积累也盛以言乎其充裕也与日月同明与寒暑同运与尺蠖龙蛇同屈信无思而无乎不思无虑而无乎不虑又奚以计较安排为哉
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
