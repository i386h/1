<!-- { "loadSidebar": true } -->
　　上兊为水水下降而灭火下离为火火上升而涸水相尅故相革也此本彖传程朱之说详矣或曰兊为金离为火火鼓铸而金从革以火革金也于理亦通玩彖传却无此意凡民可与乐成而难与虑始当始为改作之日鲜不疑且惑者及害除而利兴然后自悔其见不及此而晓然相信也故曰已日乃孚事方始而未孚所固然也若遽为众论所夺则终不能革矣事既已而乃孚所必然也若终为众心所疑则非所当革矣故已日乃孚所以为革也革体内文明外和说以干之四德属之四德者大通而利在正固也正固则无纷更移易之悔故曰悔亡传曰革而无甚益犹可悔也况反害乎古人所以重改作也此名言也
　　彖曰革水火相息二女同居其志不相得曰革
　　本义曰以卦象释卦名义大略与暌相似然以相违而为暌相息而为争也引喻最确相息须兼灭与生二义传曰物止而后有生本义曰灭息而后生息也兊少女离中女二女同居也中少二女各有志故不相得而革也
　　已日乃孚革而信之文明以说大亨以正革而当其悔乃亡
　　已日已革之日也孚信也传曰人心不信虽强之行不能成也先王政令人心始以为疑者有矣然其久也必信终不孚而成善治者未之有也离明也内有文明之德则大亨以正而其革也当乎天理兊说也外有和说之德则大亨以正而其革也当乎人情天理人情各得其至当何悔之有传曰新旧之悔皆亡最尽天下事有恰好的道理曰当当者时措咸宜也
　　天地革而四时成汤武革命顺乎天而应乎人革之时大矣哉
　　即以天地圣人言之能外是乎四时之序成功者退退革也天地隂阳推迁变易而春夏秋冬合着其生长收藏之用互革而成四时也王者之兴受命于天汤革夏正武革商正易代受命也予畏上帝不敢不正汤之顺天乎抚绥万方汤之应人乎予弗顺天厥罪惟均武之顺天乎绥厥士女武之应人乎天地圣人无不革者天地圣人之革无不时者时之未革天地圣人不能先时之既革天地圣人不能后革之时大矣哉革而当其可之谓时
　　象曰泽中有火革君子以治厯明时
　　泽中有火势不两立革之象也君子观革之象以治厯法而明四时之序即尧命羲和钦若昊天歴象日月星辰敬授人时之意期三百有六旬有六日歴之数也在璇玑玉衡以齐七政歴之理也治歴明时之道读月令大畧可见盖歴不乖其序则治求其故而定千嵗之日行所无事也有兑象时不失其中则明晦朔望分至啓闭灿若观火也有离象传曰夫变易之道事之至大理之至明迹之至着莫如四时观四时而顺变革则与天地合其序矣最简尽
　　初九巩用黄牛之革
　　传言变革之道有三曰时曰位曰才九以时则初也初宜待以位则下也下宜守以才则明而刚也刚明宜晦故曰巩用黄牛之革巩拘束也本义云巩固也离为牡牛离爻本坤黄牛象黄中色牛顺物以中顺自守而不妄动则其分也革为皮与卦名虽同而义异传曰不云吉凶何也曰妄动则有凶咎以中顺自固则不革而已安得便有吉凶乎
　　象曰巩用黄牛不可以有为也
　　不可有为以时位才俱不可也在益之初曰利用大作在革之初曰不可有为学易者明乎此则知进退之道矣
　　六二已日乃革之征吉无咎
　　传曰以六居二柔顺而得中正又文明之主上有刚阳之君同德相应中正则无偏蔽文明则尽事理应上则得权势体顺则无违悖时可矣位得矣才足矣处革之至善者也然臣道不当为革之先又必待上下之信故已日乃革之也如二之才德所居之地所逄之时足以革天下之弊新天下之治当进而上辅于君则吉而无咎也不进则失可为之时而有咎也如此说其义始备卦言已日乃孚已革之日乃孚也爻言已日乃革已孚之日乃革也或曰有君臣之分亦是
　　象曰已口革之行有嘉也
　　行有嘉即所谓征吉也谓焕然与天下更始行有嘉美之功也又何咎徐氏曰凡卦中言嘉者皆二与五应如随之孚于嘉遯之嘉遯是也此义不可不知
　　九三征凶贞厉革言三就有孚
　　以刚阳为下之上又居离之上而不得中躁动于革者也在下而躁于变革以是而行则有凶也然居下之上事苟当革岂可不为也在乎守贞正而懐危惧也贞厉二字平看诸家之说皆与征凶一例看言征则凶而贞则厉也唯革言三就则征不凶贞不厉而有孚矣其理俱通革言谓以改革之论相筹度也谘询众说防稽公论至再至三而佥同焉卦所谓乃孚者三有之矣有孚者至诚之道见信于中外上下也或曰三上正应上兑为口言象三至上歴三爻三就象亦通
　　象曰革言三就又何之矣
　　传曰又何之犹俗语更何往也本义曰言已审俱极简尽余谓又何之言革而当无庸转图再计也
　　九四悔亡有孚改命吉
　　传于九四极赞之至数层盖离兑交代正改命之时刚柔罔偏正改命之才而又近承九五当改命之任故美善与他卦九四不同悔亡彖所谓革而当其悔乃亡也有孚改命吉彖所谓汤武革命顺乎天而应乎人也传曰四非中正而至善何也曰惟其处柔也故刚而不过近而不逼顺承中正之君乃中正之人也易之取义无常也随时而已此义须知
　　象曰改命之吉信志也
　　传曰改命而吉以上下信其志也诚既至则上下信矣革之道以上下之信为本不当不孚则不信当而不信犹不可信也况不当乎三代而后汉霍光废昏立明庶几改命之吉矣以其匡扶社稷之志有足信故也
　　九五大人虎变未占有孚
　　九五以阳刚之才中正之德居尊位大人也大人德威惟畏故象虎虎变传所谓遇变化事理明着如虎之文采本义谓希革而毛毨也在大人则自新新民之极顺天应人之时也皆有至理可防传又曰变者事物之变曰虎何也曰大人变之乃大人之变也上下但易一字便成至妙之理按干九五言龙尧舜其犹龙乎革九五言虎汤武其犹虎乎书曰朕梦协朕卜袭于休祥诗曰卜云其吉终焉允臧占而孚即数以推理也大人之革至当而人信之故不须此即理以夺数也易之言进乎诗书矣
　　象曰大人虎变其文炳也
　　道德功业焕为文章有光辉发越之盛故曰其文炳也天下之孚不待言矣
　　上六君子豹变小人革面征凶居贞吉
　　上处革之中革道成矣君子斐然成章故曰豹变小人屈已听命故曰革面君子小人以德言非以位言也传曰以尧舜为君以圣继圣百有余年天下被化可谓深且久矣而有苗有象其来格蒸乂盖亦革面而已引喻最确又曰小人既革其外革道可以为成也茍更从而深治之则为已甚已甚非道也故至革之终而又征则凶也征凶单承小人革面句说又曰革至于极而不守以贞则所革随复变矣天下之事始则患其难革已革则患乎不能守也故革之终戒以居贞则吉也自古招亡纳叛不旋踵而背去者多矣皆繇不能居贞故也又曰人性本善有不可革者何也曰语其性则皆善也语其才则有下愚之不移所谓下愚有二焉自暴自弃也人茍以善自治则无不可移者虽昏愚之至皆可渐磨而进也唯自暴者拒之以不信自弃者絶之以不为虽圣人与居不能化而入也仲尼之所谓下愚也然天下自弃自暴者非必皆昏愚也往往强戾而才力有过人者商辛是也圣人以其自絶于善谓之下愚然考其归则诚愚也既曰下愚其能革面何也曰心虽絶于善道其畏危而寡罪则与人同也唯其有与人同所以知其非性之罪也革面二字如此分疏其义始明
　　象曰君子豹变其文蔚也小人革面顺以从君也虎豹同文但虎之文疎而着故曰炳豹之文密而理故曰蔚大小不同也小人革面顺而不复逆从而不敢违束于法也本义云上六之才不足以有行也一似革面未为上治传曰小人勉而假善君子所容也更往而治之则凶矣似上治只是革而窃意革道既成岂宜复留余地传义皆未尽也君子豹变中庸所谓明着动变也是至诚而化的学问小人革面语所谓民可使由之不可使知之也奉公守法不必更论其所以然也如此看则征凶兼承君子小人说君子之文至豹变无以加若更有所往则过饰矣小人之道至顺从无以加若更有所往则过刻矣惟自守其固然之正道则上而彬彬有大雅之士下而皞皞无梗化之民革道成矣故吉也
　　【巽下离上】
　　鼎元吉亨
　　六十四卦惟大有与鼎直称元亨而不别赘一辞盖鼎者有天下之重器故其才可以致元亨也元亨者体无不备用无不周大善而亨通也吉字羡读彖传自明矣
　　彖曰鼎象也以木巽火亨饪也圣人亨以享上帝而大亨以养圣贤
　　先王制器尚象鼎器也故以象释之分二体而言上离中虚下巽有足以承之鼎之象也合全体而言下植为足中实为腹受物在中之象对峙于上者耳也横亘乎上者也鼎之象也传曰有象而后有器卦复用器而为义也巽木离火相资为用可以成亨饪之功利济羣生也然岂徒口腹之奉哉圣人报本反始则有享帝之礼郊特牲不敢用亵味而贵多品故帝之享但曰亨养贤致民则有享贤之礼大飨尚腵脩而已矣大飨君三重席而酢焉多仪备物故圣贤之养则曰大亨
　　巽而耳目聪明柔进而上行得中而应乎刚是以元亨下体巽巽者内顺于理也上体离离为目中虚为耳外而耳目聪明也此以其象言也传云凡离在上者皆云柔进上行柔在下之物乃居尊位进而上行也本义云卦自巽来隂进居五则以其变言也五柔居上卦之中而下应九二得中而应乎刚也此以其德言也有才有德以居尊位而又下应刚中之贤是以元亨或曰大吉无不利爻属上九而彖传以五为元亨者五为卦主举鼎者虽上九之而非有六五之黄耳则无所施故以元亨赞焉
　　象曰木上有火鼎君子以正位凝命
　　木上有火为爨则木上有水为汲即鼎象益知井象矣水火不济则鼎之用不凝位不正则命之理不凝其义一也传云端正其居处安重其命令朱子以为未然此言人君临朝须庄重如那鼎相似安在这里不动然后可以凝住那天之命所谓协于上下以承天休也说得极好但大象如施命诰四方之类则必称后若如晦翁说当不称君子矣窃意位即素其位顺在位不出其位之位正者正其所居之位也君子所处必正其小至于席不正不坐毋跛毋倚传义精矣命即维天之命永言配命顾諟明命之命凝即至道不凝之凝翕而聚之也谓正位以凝其所赋于天之理也如此说当与朱义并存
　　【谨按此节当以朱义为是】
　　初六鼎颠趾利出否得妾以其子无咎
　　初居鼎下有趾象上应四则趾向上口向下有颠象方是时鼎未有实而旧有否恶之积焉宜有以易之趾顚则鼎覆鼎覆则否出否出则利矣六隂而卑妾象初刚六柔得妾象传以子为主谓良妾能辅助其主也本义直作子谓得妾而因得其子亦繇是也爻本因一象又得一象故繇是二字极精至于因败以为功因贱以致贵二语尤确宜理防胡氏曰爻不正故称妾下巽伏震长子之象也主器有人无咎之道也此又畅朱子之说矣
　　象曰鼎顚趾未悖也利出否以从贵也
　　趾顚鼎覆悖道也象曰未悖已引起利出否义矣利出否去故而纳新泻恶而受美象曰从贵又结出应四义矣四近君居大臣之位故贵也然春秋母以子贵之义固在其中圣人解经之妙如此
　　九二鼎有实我仇有疾不我能即吉
