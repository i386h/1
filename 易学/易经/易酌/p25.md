<!-- { "loadSidebar": true } -->
　　传以为有得必有失订诂以三不宜应上为行人则得牛为邑人则失牛非也唯夲义行人牵牛以去而居者反遭诘捕之扰二语极好但其说未畅耳余意无其事而有其害曰无妄之灾此一句为主下三句总解此句或繋之牛谓上九也上与三为正应故繋其牛于三之邑也然相去甚远行人因利乘便而牵之以去与三固无与也上以牛在其邑又疑其隂邪不中正故捕而诘之此所谓无妄之灾也在三则谚所谓人偷牛他拔橛在上则律所谓诬指平人为盗也故上九曰行有眚然六三灾虽无妄实素行不正有以取之此亦圣人恶居下流之意与
　　【谨按易之取象皆以八卦之象为主即如此卦六三乃坤之三爻也坤为子母牛故以牛取象然变为震之三爻处动之极故又为繋而复失之象且三与二皆隂二柔顺中正故有无妄之福三以柔居刚不中不正故有无妄之灾騐之人事莫不皆然圣人作易所为取万世之人情物理无不总括而兼贯之也又此爻即大畜之六四然大畜六四乃坤之初爻也故亦曰牛而为童牛变艮为止故又为加牿之象易之取象明显如此必欲刻而求之谓某为防某为鼻某为手某为邑某为盗且于本卦互卦之外搜及旁卦拟议以求合未免雕凿】
　　象曰行人得牛邑人灾也
　　爻外不加一语但取其辞以重述之言外便见得灾生无妄意圣人注经之妙如此
　　九四可贞无咎
　　凡卦莫不以相应为善无妄独不取应义以有所繋应则妄也故二应五则疾三应上则灾惟四与初无应故初吉而四无咎也四以阳刚居干体复无应与无妄者也可犹当也言当坚确守之不少移易则无咎也或曰可贞者恐其未必贞也故决之
　　象曰可贞无咎固有之也
　　传义有俱训守言固守其刚健之本体也
　　九五无妄之疾勿药有喜
　　五阳刚中正而居尊位二复以中正应之无妄之至也如是而有疾不烦药石攻治行当自愈而有喜矣疾则忧疾愈故喜也传曰无妄之所谓疾者谓若治之而不治率之而不从化之而不革以妄而为无妄之疾舜之有苖周公之管蔡孔子之叔孙武叔是也然则至诚无妄其正疗病之善药乎
　　象曰无妄之药不可试也
　　传曰既无妄矣复药以治之是反为妄而生疾矣故曰不可试试谓少尝之也夲义全用之
　　上九无妄行有眚无攸利
　　天地间原有恰好道理在过当反不是上居无妄之极不可以有行也行则过于正而有眚何利之有卦所谓匪正有眚不利有攸往正谓此也张中溪曰汉武漠北之征唐皇云南之师此爻之谓矣蒙引曰尾生孝已之行也俱有理
　　象曰无妄之行穷之灾也
　　本义云上九非有妄也但以其穷极而不可行耳行则传所谓穷极而为灾害也二义合防之始得
　　【干下艮上】
　　大畜利贞不家食吉利涉大川
　　均一干也畜之以巽隂畜阳也畜之以艮阳畜阳也故有小畜大畜之分以畜聚言则其蕴大以畜止言则其力太以畜养言则其徳大传曰在人为学术道徳充积于内乃所畜之大也大畜而不以正或驰于词章或染于功利或溺于虚无传所谓异端偏学是也畜虽大亦奚以为故曰利贞利贞者正已以正天下也共天位享天禄则不食于家然后可以行其所学也故曰不家食吉畜极而流其大也行与天下共之可以拯溺可以济险故曰利涉大川传曰此只据大畜之义而言彖更以卦之才徳而言诸爻则惟有止畜之义葢易体道随宜取明且近者此义须知
　　彖曰大畜刚健笃实辉光日新其徳
　　刚健谓干体笃实辉光谓艮体日新其徳兼两体言进进不已也若蹈常袭故则其畜日竭而不大矣
　　刚上而尚贤能止健大正也
　　本义以刚上为卦变谓此卦自需而来九自五而上传则谓刚上阳居上也阳刚居尊位之上而二柔奉之为尚贤之象此理自好不曰健而止而曰能止健艮上干下也干天下之至健而艮能止之非大正不能大正指上九一阳言按爻义夲取二柔畜刚彖传独归功一阳而二柔之小不与焉其义深矣
　　不家食吉养贤也
　　不家食吉谓朝廷隆大烹之奉以养贤而贤者出而有为也
　　利涉大川应乎天也
　　利涉大川应乎天者传谓六五君位下应干之中爻乃大畜之君应干而行也所以发明卦才也或曰此取上下两卦体相应不耑指一爻言亦通
　　象曰天在山中大畜君子以多识前言往行以畜其徳天包地外如何在山中故夲义曰不必寔有是事但以其象言之也唯天为大而为山所畜至大之象也君子观大畜之象而从事于学问所谓道问学以尊徳性也传曰人之蕴畜由学而大在多闻前古圣贤之言与行察言以求其心考迹以观其用识而得之以畜成其徳乃大畜之义也数语可作畜徳箴愚谓前言往行徳之资也多识前言往行畜之功也此正多闻多见一证也阳明之徒每谓闻见为心累欲扫而去之是天不在山中而徳不在言行中也无实修而言虚悟岂大畜之君子哉是故多识前言往行而不以畜徳玩物丧志俗学也郑康成张茂先一流是也畜其徳而不多识前言往行躭空守寂禅学也杨湖王龙溪一流是也
　　初九有厉利已
　　初阳刚又干体而居下利于进者也然上应四而为其所畜四在上得位有不可犯之势初若不量而进其能免于厉乎故不利进而利已也曰大畜艮止畜干故干三爻皆取被止为义艮三爻皆取止之为义在他卦则四与初为正应相援者也在大畜则相应乃为相止畜此义正须识得
　　【谨按程子云凡卦皆从乾坤二卦变来即如此卦初九乃干之初九也在潜而勿用之地又为六四所畜故利于已则不犯灾九二为六五所畜故虽在田而徳施不能普为舆説輹之象三则健极而进又应上之畜极而通故为良马驰逐之象且艮为径路为门阙上又为天衢故利有攸往此皆卦中现具之象不待搜索于错卦综卦而得者试以无妄上三爻类推之亦然因黎明时思索此爻并及无妄上九象传何以全用乾卦上九文言之句益信程子之言葢确有所见云】
　　象曰有厉利已不犯灾也
　　厉灾也已则不犯矣故利
　　九二舆説輹
　　二之受畜于五与初之受畜于四同则有厉亦同但二居中得正故不须以厉戒之而自已为舆说輹之象舆说輹安止不前也按輹与辐不同辐车轮之轑凡三十六条者也輹车上伏兎葢所以承辐者也故小畜之说辐葢为隂所止所说者重乆住之计也大畜之说輹葢自止而不进所说者防暂止而可旋起者也如此分别才是
　　象曰舆说輹中无尤也
　　舆说輹者见防而无观望两可之心葢其处得中道动不失宜故无过尤也传说极是或作中心之中非矣
　　九三良马逐利艰贞曰闲舆卫利有攸往
　　三健极而进上畜极而通俱有不可御之势且两刚同体不相畜而相应进不留行故为良马驰逐之象言其速行也传曰虽其进之势速不可恃其才之健与上之应而忘僃与慎也故宜艰难其事而由贞正之道如此说始妥注言不忧险阨则贞字说不去或以艰贞对说亦未是有马则有舆有舆则有衞都是相因物事闲习车舆范我驰驱也闲习防衞用戒不虞也曰字宜如程朱作日月之日或云如字读作叹辞凿矣日闲舆衞其坚贞之寔乎利有攸往其日闲舆衞之效乎
　　象曰利有攸往上合志也
　　四畜初则志不合五畜二则志不合上不畜三而应三故曰合志合志者同心一徳之谓也
　　六四童牛之牿元吉
　　凡遏恶者禁之于已然则难为力防之于未然则易为功四畜初防于未然故有大善之吉也初以一阳居最下之位故曰童牛传以童牛为始角本义以童牛为未角若未角恐无所施其牿矣况本义明云牿者楅衡施横木于牛角以防触者乎固知传说为是传解爻既明又曰槩论畜道则四艮体居上位而得止是以正徳居大臣之位当畜之任者也大臣之任上畜止人君之邪心下畜止天下之恶人人之恶止于初则易既盛而后禁则扞格而难胜故上之恶既甚则虽圣人救之不能免违拂下之恶既甚则虽圣人治之不能免刑戮莫若止之于初如童牛而加牿则元吉也推广之义大矣
　　【谨按此爻之义传义言理精矣若言象犹未允恊也何也以牿为楅衡谓施横木于牛角以防其触夫童牛未角横木施于何处即有可施亦不过防其触耳非能禁之使不得触禁其角使不得长也于畜止之义未甚切当且细味此卦彖辞大象爻辞似不耑言畜止也畜养意亦不可少其在周书费誓篇曰今惟淫舍牿牛马注曰牿闱牧也夫牛之性顺闲之易易也童牛而加闲更易为力矣此则于畜止畜养义皆可相通且于禁于未然之理亦不相悖】
　　象曰六四元吉有喜也
　　上不劳禁制下不伤刑诛而恶人驯习坐获大善之吉上治于此再见矣故可喜也
　　六五豮豕之牙吉
　　二阳已壮而畜之较初之用力难矣故以豕牙取象牙者刚躁之物也然锄强戢暴都有要领在传所谓物有总摄事有机会是也六五柔中居尊能直寻受病根因一刀斩断则刚躁自止故以豮豕取象葢豕去其势则牙无所肆其毒矣但视四之畜初已落第二着故言吉而不言元也传曰君子法豮豕之义知天下之恶不可以力制也则察其机持其要塞絶其本原故不假刑罚严峻而恶自止也且如止盗民有欲心见利则动苟不知教而廹于饥寒虽刑杀日施其能胜亿兆利欲之心乎圣人则知所以止之之道不尚刑威而修政教使之有农桑之业知亷耻之道虽赏之不窃矣此治天下之大道也不可不知【谨按此爻以豕牙取象程传遂谓豕刚躁之物而牙为猛利豮去其势也去其势则牙虽存而刚躁自止以喻治民者不尚严刑而修政教其理自好而于物理未之察也来注解牙字极是乃以豮为腾谓是走豕又引互卦变卦错卦以明之未免扭揑牵强沾滞不通非圣人逺取诸物近取诸身自然而然无所安排之义矣窃意豕牙虽刚不闻啮人养豕之家不问牝牡俱皆豮之岂为其牙而然乎则牙之非齿牙也断可知矣埤雅云牙者畜豮豕之杙也葢豕性猛突而又善逸豕而豮则不逸而易养且繋豕以杙江淮之间所在有之圣人取象大约夲此葢近而易见故也且于畜止畜养二义相通于不尚严刑之理亦不相悖也】
　　象曰六五之吉有庆也
　　人心革恶从善风俗革薄从忠人君之庆亦天下之庆也
　　上九何天之衢亨
　　传夲胡先生之説曰何字衍本义作賛叹语曰何其通逹之甚也固有理订诂云何儋也负也与诗何天之宠百禄是何义同又别王延寿赋荷天衢以元亨句为证言上九畜极而通肩鸿任重以翺翔于天路而不为羁勒之所制也其説更畅葢五天位也上位乎天之上又艮为径路有天衢象传曰天衢天路也谓虚空之中云气飞鸟往来故谓之天衢天衢之亨谓其亨通旷濶无有蔽阻也夲义豁逹无碍亦是此意
　　象曰何天之衢道大行也
　　传以象有何字为设问辞此本注説非也不如直作负荷意为是葢道即道徳之道得诸心曰徳逹诸外曰道徳大畜故道大行也彖所谓不家食吉利涉大川者正指此爻
　　【震下艮上】
　　颐贞吉观颐自求口实
