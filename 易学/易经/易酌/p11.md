<!-- { "loadSidebar": true } -->
　　【坎下坤上】
　　师贞丈人吉无咎
　　讼卦司刑者之事师卦司兵者之事皆治天下之大经大法也本义曰九二一阳居下卦之中爲将之象上下五隂顺而从之爲众之象九二以刚居下而用事六五以柔居上而任之爲人君命将出师之象故其卦之名曰师全用传义而统括之精甚师独言贞何也不得已而用非先务说不得元死生存亡系焉说不得亨贪功兵家大忌说不得利只是要贞孟子曰征之爲言正也即师贞之说也传曰丈人尊严之称本义曰长老之称盖老成持重之人也传以司马穰苴淮隂侯当之谓才猷谋爲众所尊信畏服便是丈人不必夙居崇高也余意尚父之暮年兴周方叔之元老壮猷赵充国之无逾老臣尤爲近之传曰有而有咎者有无咎而不吉者且无咎乃尽善也
　　彖曰师众也贞正也能以众正可以王矣
　　万二千五百人爲师故曰众兵家有不厌诈之说故用竒用间往往以诡道行之圣人谈兵只用正故贞之一字古今兵法要畧也然此言行兵之道耳若夫出兵之义则必行一不义杀一不辜而得天下弗爲然后可以言贞也以字朱子取春秋能左右之曰以解之极确谓五隂俱爲一阳所以也五众也隂不正也统归一阳则众正矣可以王谓为天下所归往也
　　刚中而应行险而顺以此毒天下而民从之吉又何咎矣刚中而不应李岳所以无成功九二刚而得中道六五应之上下同心所谓阃以内寡人制之阃以外将军制之也行险而不顺春秋所以无义战兵凶战危坎之险也以济世安民爲主坤之顺也所谓奉天讨罪爲匹夫匹妇复仇也在王者如伤之心视民如毒然谓锋镝之苦供亿之烦骚扰之难堪也然上以爲毒下以爲云霓民共翕然向往之矣其民从其众正故吉且无咎也传曰吉谓必克无咎谓合义又何咎矣其义故无咎也説的甚分晓
　　象曰地中有水师君子以容民畜众
　　水由地中行兵自民间出其道不可易也后世兵农分而为二于师之义何居君子观其象而一意抚循噢咻吾民在无事爲比闾族党在有事为伍两卒徒容保其民正所以蓄聚其众也如地中之水平时安澜自若一旦盛长波涛汹涌便有沛然莫可遏之势此古寓兵于农之法有不战战必胜也
　　初六师出以律否臧凶
　　二爲师主初受其节制故有师出以律之象耑指行师言也律字指号令节制说如甘誓之攻左攻右牧誓之步伐止齐周公司马法之坐作进退皆师出以律之明騐也三代而后周亚夫细栁之军亦庻几矣若棘门霸上之儿戯何律之有不特此也淮隂称善将汉髙祖直入卧内夺其印符可谓以律乎故否臧凶传谓制师无法虽幸而不败亦是凶道正指此
　　象曰师出以律失律凶也
　　爻曰师出以律不言吉而在其中矣故象只还他本文爻曰否臧凶言失律者虽臧亦凶矣象则直言其凶更不问其臧否也
　　九二在师中吉无咎王三锡命
　　传曰师卦唯九二一阳爲众隂所归五居君位是其正应二乃师之主专制其事者也居下而专制其事唯在师则可自古命将阃外之事得专制之在师专制而得中道故吉而无咎盖恃专则失爲下之道不专则无成功之理故得中为吉凡师之道威和并至则吉也然则人臣而兵柄在握夫亦可以审所处矣盖处之尽其善则能成功而安天下故王锡命至于三也盖礼不称则威不重而下不信也然则人君而以兵权授其臣夫亦可以审所处矣又曰他卦九二爲六五所任者有矣唯师专主其事而爲众阴所归故其义最大人臣之道于事无所敢专唯阃外之事则专制之虽制之在已然因师之力而能制胜者皆君所与而职当为也如此道理凡事君者皆当知之能眀其义则韩信当以功名终李光弼不以慙愤死下至李怀光仆固怀恩之徒皆免于赤族之祸矣
　　象曰在师中吉承天宠也王三锡命怀万也
　　在师中吉从君之宠任得来假以事权隆以异等故有所凭藉以成功不然虽刚中爲徳无专征之权岂其有成功之吉乎爻言王象称天春秋繋王于天之意所以尊王也王三命虽云功懋懋赏然其意实从万起见盖国有若臣而后奏敉宁之绩钖命者怀九二正所以怀万邦也怀即父母怀抱之怀惟其置万邦于怀中而不释去是以优礼功臣如此也
　　六三师或舆尸凶
　　本义师徒挠败舆尸而归固自见成然不如传义为长传曰师旅之事任当专一二既以刚中之才爲上信必专其事乃有成功若更使众人主之凶之道也舆尸众主也盖指三也以三居下之上故发此义军旅之事任不专一覆败必矣按舆字如舆论舆情舆人等皆作众字尸字如诗谁其尸之春秋传子尸之皆取主义益信众主之説确不可易也按唐命御史监军自武后革去可以爲后世法迨眀皇肃代徳宪皆蹈此弊甚至以中人监之裴度奏罢监军使然后能成淮西之功舆尸之凶可无戒与
　　象曰师或舆尸大无功也
　　权不归一无所统属故无功订诂云无功释凶若如舆尸血刃之説则大有罪矣岂止无功已哉
　　六四师左次无咎
　　春秋纪兵次者数矣惟次于陉爲善左次无咎善之也传曰师之进以强勇也四以柔居阴非能进而克防者也知不能胜而退故左次左次退舎也量宜进退乃所当也故无咎此足尽六四之义矣又曰度不能胜而完师以退愈于覆败逺矣可进而退乃爲咎也易之发此义以示后世其仁深矣易义精妙不曰圣人之知而曰圣人之仁厥旨微矣不可不深长思也魏司马懿善于用兵其与武侯对垒乃甘受巾帼而不辞亦庶几左次无咎矣城濮之役楚众欲止子玉不可遂致败绩以杀其身使明于六四之义岂至是乎
　　象曰左次无咎未失常也
　　传曰见可而进知难而退师之常也二句本左传上句是客下句是主本义解象传用下句是用主不用客也传博而义约如此者多矣愚谓进能观变则有得也退能守常则无失也不求有得只求无失兵法所谓知彼知己也
　　六五田有禽利执言无咎长子帅师弟子舆尸贞凶本义曰六五用师之主柔顺而中不爲兵端者也敌加于己不得已而应之故爲田有禽之象其义精矣传曰五君位兴师之主也故言兴师任将之道田有禽利执言无咎兴师之道也长子帅师弟子舆尸贞凶任将之道也师之道必以蛮夷猾夏冦贼奸宄爲生民之害不可怀来然后奉辞以诛之盖不轨之徒骚扰我土地吞噬我人民正如封豕长蛇之逼处乎此也声罪致讨安得有咎执言奉辞也如尚书甘誓征之胡传曰彼有罪可声此有言可执盖本诸此三代而后如项羽放弑义帝汉髙祖有言可执矣而数其十罪不能用此爲首可谓执言乎隋炀帝子弑父臣弑君唐高祖有言可执矣而狃于习见不能明正其罪可谓执言乎吾独有取于汉诸武侯出师二表唐骆賔王讨武氏一檄也辞严义正凛凛与日月争光事虽有成否而均之无咎也长子即彖所谓丈人也胡氏曰自众尊之则曰丈人自君称之则曰长子妙甚帅师古所谓仗钺临戎专制阃外虽君命有所不受者也弟子少年新进之徒如赵括軰是也二句言任将授师之道当专其权于长子而不可令弟子从旁挠制之也众主贞亦凶如失律臧亦凶也按注释此爻有云处师之时柔得尊位阴不先倡柔不犯物犯而后应徃必得直故田有禽也物先犯己故可以执言而无咎也柔非军师阴非刚武故不躬行必以授也授不得正则众不从故长子帅师可也弟子之凶固其宜也精甚
　　【谨按田有禽当与田旡禽田三品例防作田猎之田为是盖田有禽者谓兵不轻动师出有功也利执言者谓兵以义动师出有名也若作禽兽入田害稼而后猎取之不唯其义琐细且西伯之戡黎成汤之伐葛岂有兵先来犯己而后应之乎】
　　象曰长子师师以中行也弟子舆尸使不当也
　　长子帅师谓二也以中行以刚中之徳行也弟子舆尸谓三也付托匪人故曰使不当也
　　上六大君有命开国承家小人勿用
　　上六师之终所谓论功行赏之时也故曰大君有命命之爲诸侯则开国也命之爲卿大夫则承家也承受也本义曰坤爲土故为开国承家之象然小人则虽有功亦不可使之得有爵土但优以金帛可也此説与传正同即使贪使诈之谓也传又曰小人平日易致骄盈况挟其功乎汉之英彭所以亡也此圣人之深戒逺虑也然亦可为用小人之明鉴矣但英彭之败实则高祖寡恩今责其乱未爲至论愚谓后世犯是戒者如韩侂胄定策之功可命也而不可用也赵汝愚知其爲小人而用之卒致反噬以基宋室之乱李勣佐命之功可命也而不可用也唐太宗不知其爲小人而用之卒媚武后以基唐室之乱皆不明于上六之义故耳传曰此专言师终之义不取爻义盖以其大者若以爻言则六以柔居顺之极师既终而在无位之地善处而无咎者也此又补爻义之所未备矣
　　象曰大君有命以正功也小人勿用必乱也
　　大君有命以功之大小为赏之厚薄爵之崇卑也功而曰正次第军功无所偏私小人而用之开国承家将有非分之图酿乱必矣懐万者戒之哉　按六爻中凡出师驻师将兵将将与夫奉辞伐罪旋师班赏无所不备故读武七书者不如读师一卦也
　　【坤下坎上】
　　比吉原筮元永贞无咎不宁方来后夫凶
　　地中有水畜聚之象故其卦名师地上有水附丽之象故其卦名比师以一阳统五隂而在上卦之下故爲将帅象比以一阳统五隂而在下卦之上故爲君象传曰人相亲比必有其道苟非其道则有悔吝故必推原占决其可比者而比之筮谓占决卜度非谓以蓍也如此解原字筮字甚当元谓徳之克长克君也永谓徳之有始有卒也贞谓徳之勿二勿三也上之所以爲人比者以此人之所以求上而比之者亦以此故无咎传曰人之不能自保其安宁方且来求亲比本义曰其未比而有所不安者亦将皆来归之方字皆作虚字看独疏以爲不宁之方亦可不必五具元永贞之徳四方于是借庇廕焉盖阴不得阳则不宁求五所以求宁也若复迟回观望不汲汲求比而自外大同凶之道也如公孙述隗嚣张士诚之是也传以夫爲刚立之称而引左传子南夫也以证之曰虽夫犹凶况柔弱者乎朱子云阳便是夫阴便是妇后夫凶言九五既为众隂所归若后来更添出一个阳来则必凶而引古人袁绍刘馥刘繇诸人以见两雄不并栖之义均有至理
　　彖曰比吉也比辅也下顺从也
　　朱子以比吉也三字为衍文又用王昭素之説以爲也字羡唯传着解曰比者吉之道也余向来谓彖再言比吉而加也字是咏叹意近见订诂正合以与渐之进也同例甚是比辅也下顺从也俱进一步説辅者赞勷之意辅所以比也下顺从者使臂使指之意下顺从所以辅也辅释比下顺释比吉
　　原筮元永贞无咎以刚中也不宁方来上下应也后夫凶其道穷也
　　原筮元永贞无咎唯九五足以当之以其阳刚而得中道也传曰以阳刚居尊位爲君徳元也居中得正能永而贞也所谓尽比道之善者也又曰民不能自保故戴君以求宁君不能独立故保民以爲安是以一阳爲上五阴爲下上下交相应也本义曰上下谓五隂则是以五隂共应一阳本义尤确后夫凶指上六一阴言以其居崇高之地故也徒知上六不可以下应五不知六隂不可以不顺应阳易道穷则变故曰其道穷也
　　象曰地上有水比先王以建万国亲诸侯
