<!-- { "loadSidebar": true } -->
　　复非天地之心复乃见天地之心见字要看传曰一阳复于下乃天地生物之心也先儒皆以静为见天地之心葢不知动之端乃天地之心也非知道者孰能识之至哉言乎自古未有说至此者从此理会兼取邵朱二诗读之复之义无余蕴矣邵子曰冬至子之半天心无改移一阳初动处万物未生时酒味方淡大音声正希此言如不信更请问庖羲朱子曰忽然夜半一声雷万户千门次第开识得无中含有处许君亲见伏羲来读二诗岂特见庖羲哉并文王周公孔子皆见之矣
　　象曰雷在地中复先王以至日闭闗商旅不行后不省方
　　雷在地中一阳始复之时也阳始生于下而甚微安静而后能长先王顺天道故以冬至之日闭闗使商旅不行后不省视四方既曰先王又曰后后谓后王也葢先王之制如此舜十一月朔巡狩而此言不省方葢巡狩者是月也不省方者是月之至日也月令云斋戒掩身以待隂阳之所定正是此意如萌芽方生须用培养如胚胎方成须用保防大抵收敛闭藏凡事不肯轻泄些子象特举其大者而言耳按至日震一阳象阖戸又一阳横亘于下闭闗象震为大涂坤众商旅象闗闭矣不行象震为君后象坤为土方象君不居五而居初潜居深宫不省方象
　　【愚按今考来注每卦皆如此取象深为有理宜详之】
　　初九不逺复无袛悔元吉
　　传曰复者阳反来复也阳君子之道故复为反善之义初阳刚来复处卦之初复之最先者也是不逺而复也失而后有复不失则何复之有唯失之不逺而复则不至于悔大善而吉也圣人不贵无过而贵改过故以元吉为大善而吉无袛悔不至于悔也本义因之又曰顔子无形显之过夫子谓其庶几乃无袛悔也过既未形而改何悔之有既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也解繋辞最为详明
　　象曰不远之复以修身也
　　修身必先正心复者天地之心也以天地之心为心而身安有不修者乎修如修我墙屋之修去其疵累还吾粹精之夲体也传曰学问之道无他也唯其知不善则速改以从善而已二语极精
　　六二休复吉
　　学以亲仁为要得仁者而亲之则日跻于美善故曰休复吉胡云峯曰遯贵远远莫逺于上九而九五能比之故曰嘉遯遯之美者也徳贵不逺初九曰不远复而六二能比之故曰休复复之美者也里仁为美亦此意与引喻甚确
　　象曰休复之吉以下仁也
　　克已复礼为仁不远复复于仁也传曰仁者天下之公善之本也初复于仁二能亲而下之葢以初之修身者修其身故美而吉也
　　六三频复厉无咎
　　三隂躁不中正而处动之极故为频复传曰复之频复而不能固者也既曰频复则必频失故言厉以儆之虽曰频失犹幸频复故言无咎以劝之在常人或以屡失而掩其复在圣人则以屡复而恕其失皆所以开迁善之门也高顺尝谓吕布曰举动不肯谛思动辄言诬诬事岂可数慎毋恃改过为盛徳而漫无絶私胜已之力此又六三之药石不可不知也
　　象曰频复之厉义无咎也
　　防出义字义者宜也屡失则不宜屡复则宜知义则渐进于仁矣故虽厉而无咎也
　　六四中行独复
　　以四为中取上下各二隂为义所谓时中也传善矣本义似尤精本义云四处羣隂之中而独与初应为与众俱行而独能从善之象当此之时阳气甚微未足以有为故不言志然理所当然吉凶非所论也董子曰仁人者正其谊不谋其利明其道不计其功于剥之六三及此爻见之比传何等醒豁何等精透按后世如徐庶身陷曹操而终身不画一谋心乎汉也庶几中行独复者矣
　　象曰中行独复以从道也
　　所从者阳刚君子也故曰从道
　　六五敦复无悔
　　五居坤之中体载有厚徳者也故为敦厚复善之象传曰虽本善戒亦在其中矣阳复方微之时以柔居尊下复无助未能致亨吉也能无悔而已葢五居君位与六二繋应仅自厚于复故爻辞如此蒙引好善慕徳等语俱未是胡氏以为善行之固以为成徳之事亦是但不当借初来相形谓五胜初也蒙引既发明此义而又曰无悔尤胜无袛悔相矛盾矣
　　象曰敦复无悔中以自考也
　　传义考俱训成余意中谓五考即视履考祥之考言内自省考动不失中故无悔也若合六二之中而共考之则亨吉矣
　　上六迷复凶有灾眚用行师终有大败以其国君凶至于十年不克征
　　爻辞未有如是之详且凶者以夲心丧失故无施而可也传曰以隂柔居复之终终迷不复者也本义因之徐进斋曰地絶既无下仁之羙刚远则失迁善之机隂重已有难开之蔽柔终安望改过之勇迷复之义僃矣传灾天灾自外来眚已过由自作兼两意说极是朱子独作过误恐未的书眚灾肆赦亦是两意传曰迷道不复用以行师则终有大败以之为国则君之凶也十年者数之终至于十年不克征谓终不能行既迷于道何时而可行也此以行师治国对言固是余意师必明纪律明赏罚而后可行迷复者防昧而不自振必有覆军之祸故曰大败兵败则及其国国败则及其君至于十年不克征不克征谓不能行师也正见终有大败终而不返安有雪耻之日乎如此一律说亦通
　　象曰迷复之凶反君道也
　　爻有国君之辞故象曰反君道或谓不连上说非是传曰复则合道既迷于复与道相反也其凶可知以其国君凶谓其反君道也人君居上而治众当从天下之善乃迷于复反君之道也非止人君凡人迷于复者皆反道而凶也既从反道说到君上去又从君道广推之何等周宻
　　【震下干上】
　　无妄元亨利贞其匪正有眚不利有攸往
　　卦上干下震故传曰动以天为无妄动以人欲则妄矣二句便尽卦义又曰无妄者至诚也至诚天之道也天之化育万物生生不穷各正其性命乃无妄也从天说来无妄的源头才明了又曰人能合无妄之道则所谓与天地合其徳也无妄有大亨之理君子行无妄之道则可以致大亨矣无妄天之道也卦言人由无妄之道也如此说到人身上来卦义乃有着落又曰法无妄之道利在贞正失贞正则妄也虽无邪心苟不合正理则妄也乃邪心也故有匪正则为过眚如此说才是无妄的匪正又曰既已无妄不宜有往往则妄也此则因彖传无妄之往一句发也朱子发明无邪心而不合正理一句以为贤知之过又曰佛氏亦岂有邪心哉又兼动静言何其详以尽也非朱子不能发明程子之义至此由此推之则申生之死于父子路之死于卫皆无邪心而不合正理者也理学素用庄敬持养功夫若应事接物有一不恰好处便犯此卦的戒了
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不佑行矣哉
　　传曰谓初九也坤初爻变而为震刚自外而来也本义曰自讼而变九自二来而居于初也或曰干为外卦震之刚自干来亦通初九为成卦之主而居内之第一爻故曰为主于内卦之主正无妄之主也以卦徳言之震动干健是其动刚健内外皆无妄也以卦体言之五刚健中正二柔顺中正二五相应上下皆无妄也所谓元亨者言大亨之道只是以正此非人私智所能为也天之命也天命即天道所谓天道无妄而已夲义曰其有不正则不利有所往欲何往哉只一直说传则曰所谓匪正葢由有往若无妄而不往何由有匪正乎无妄者理之正也更有往将何之矣如此才说的无妄之往意出胡氏附会本义以此句与泰卦包荒得尚于中行例看诬矣天命只是无妄无妄而又往则逆天之命矣天尚不佑其何以行之哉圣人之言特加婉曲曰行矣哉仍是何之矣语气无妄匪正特眚耳何以便云天命不佑张南轩云一念才不是便致上帝震怒正此意也在常人一念之正则诱而进之如频复而许以无咎之义是也在至人一念之不正则危而惧之如匪正而戒以不佑之天是也易之教人至矣
　　【谨按刚自外来而为主于内说者不一卦变谓讼卦九二来居于初若然则是自内来非自外来矣其说固不可从其余若王氏胡氏何氏之说虽不甚相逺而殊无义意与来氏耑言卦综者正同折独取赵氏之说以谓在卦为震得干最初之画在人为吾心得天最初之理此所以为无妄也天理非由外铄我者此特卦象言之见自干来之意极是窃意诸卦但言往来上下已耳此独言自外来者何居葢彖言不利有攸往以其自外来也程子所谓动以人者是也初言往吉以其为主于内也程子所谓动以天者是也夫一刚也外来则不利为主则往吉易之不可为典要如此其教人之意亦深切矣】
　　象曰天下雷行物与无妄先王以茂对时育万物雷行于天下则万物竦然震动无复私邪之萌是物物与之以无妄也程朱俱说到各正性命处其意深矣先王观天下雷行发生赋与之象而以茂对时使四时之行无妄也育万物使万物之生无妄也时曰茂对言盛其精神有与天时相匹敌者矣万物曰育则海隅苍生罔不率俾暨鸟兽鱼鳖咸若也葢雷未行先王事天以静则有闭闗却行之事雷既行先王事天以动则有对时育物之功故程子曰先王无事不顺天时也
　　初九无妄往吉
　　九干体初震始居内而为无妄之主者也无妄诚也至诚能动故曰往吉葢正而匪眚利有攸往与卦辞异矣卦言往不利以其既无妄而又有往出于无妄之外也爻言往吉即以其无妄往生于无妄之内也程传立义精矣
　　象曰无妄之往得志也
　　无妄者已也往而吉则人物皆无妄矣故曰得志也传曰以之修身则身正以之治事则事治以之临人则人感而化无所往而不得其志也尽之矣
　　六二不耕获不菑畬则利有攸往
　　坊计引易曰不耕获不菑畬凶不知何所本而与此相反也传分三层说甚晦难解朱子谓耕获菑畬四事都不做本义云因时顺理而无私意期望之心故有不耕获不菑畬之象较传固为现成但全不事事而利有攸往岂不起人徼幸之心非圣人立教之意也又云如圣人之无为而治如学者之不要人爵而人爵从之若然则是圣人之无为而治果真一无所为同于老氏之无为矣学者不要人爵而人爵从之岂遂不修天爵耶于理未确订诂曰不方耕而即望其有获也不方菑而即望其成畬也此解甚好但方字即字未是不方耕而即望其获岂既耕而可望其获耶不方菑而即望其畬岂既菑而可望其畬耶余谓二柔顺中正尽其在我与五为应而不责报不耕获者不以耕而望其获也不菑畬者不以菑而望其畬也此即先事后得之意所谓正其谊不谋其利明其道不计其功也复之六四本义引董子之言为作易之圣人言也此又引董子之言则为六二言也夫有春之耕则有秋之获有一嵗之菑则有三嵗之畬此情理之必然者也二虽不以耕而望获然耕矣岂有不获者二虽不以菑而望畬然菑矣岂有不畬者故利有攸往特加则字言不如此即如此所谓无妄之福也
　　象曰不耕获未富也
　　传曰未者非必之辞言非必以获畬之富而为也只此二句足矣夲义曰富如非富天下之富言非计其利而为之也亦好余向谓爻辞即君子谋道不谋食之意象辞即孔明所谓臣死之日不使家有余财廪有余粟之意亦是一说姑存之
　　六三无妄之灾或繋之牛行人之得邑人之灾
