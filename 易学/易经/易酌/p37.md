<!-- { "loadSidebar": true } -->
　　风雷有交助之势益之象也君子观益之象以自益见善则以迁为益有过则以改为益善在人见之则有如不及之心迁者步其武也从善如登故曰迁过在已知之则有罔即安之心改者易其辙也谢过以质故曰改迁曰则迁改曰则改言乎其迅速而果决也迅速如风稍缓焉则濡滞而不能迁矣果决如雷稍惮焉则隠忍而不能改矣迁善则过日寡改过则善日积两者相资以行而其要尤在改过改过所以迁善也阳明曰人非尧舜孰能无过此亦相沿之论若尧舜之心而自以为无过即非所以为尧舜矣不曰人心惟危乎成汤改过不吝孔子曰可以无大过矣自古大圣人未有不繇斯道者况其下乎周子曰人之生不幸不闻过又曰仲由喜闻过令名无穷焉是故改过而后可以迁善迁善而后可以为君子昔人置赤白二豆于筩中以为善恶之騐久之遂有善而无恶也其法益之象者与若先辈功过格着实举行固君子之徒也
　　初九利用为大作元吉无咎
　　初本隂也损四之阳以益之遂为震主受四之益大矣受大益而不思所以大报之可乎故曰利用为大作利用正所以用益之道也为大作者大有作为曰作大益天下之事也然非尽善尽美不可四损已以益初元徳也初元象以元功报元徳而后无咎也
　　象曰元吉无咎下不厚事也
　　隂柔不堪大作者初之本色也赖四作成易柔为刚而后可以大作然则获肩重任非下也上也若曰非四何以有今日乎故必大善而后可以塞咎也此与义少异曰在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人已当之为胜任不然则上下皆有咎也
　　六二或益之十朋之弗克违永贞吉王用享于帝吉六二柔顺虚其中以求益与损六五同故或益之亦与六五同但损五元吉而二则曰永贞吉者君臣之分殊而刚柔之位异也曰质本隂柔故戒在常永贞固则吉也求益之道非永贞则安能守也王用享于帝吉本义只向占上説亦是似不如义为胜云如二之虚中而能永贞用以享上帝犹当获吉况与人接物其义有不通乎求益于人有不应乎祭祀天子之事故曰王用也或曰王用谓九五九五用六二以享帝所谓使之主祭而百神享之颇有理
　　象曰或益之自外来也
　　或以外为五谓五为正应故来益之则外为外卦之外本义云或者众无定主之辞云众人自外来益之则外只就众人説但又加一转云或曰自外来岂非谓五乎曰如二之中正虚中天下孰不愿益之三为正应固在其中矣如此説尤为浑全
　　六三益之用凶事无咎有孚中行告公用圭
　　三当益之时居下之上司长民牧民之责者也程作救荒説极是朱子非之谓当时无守令恐难如此説窃意易之为书把千万年情事都豫先説在里面岂当时所有而后言乎本义云益之以警戒震动之事欲其困心衡虑而固有之也其义固好然与有孚中行告公用圭二句便判然两义矣看此卦初便説做大事五便説布大徳二説享帝四説迁国俱恁大事情则此爻为救荒何疑大凡事君之道専擅其所最忌也独于患难非常之事不妨权宜为之自他人视之以为有専擅之咎而不知为上为民何咎之有曰量宜应卒奋不顾身力庇其民故无咎也然必有其孚诚而所为合乎中道则诚意通于上而上信与之矣専为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公用圭玉也其孚能通达于上矣在下而有为之道固当有孚中行又三隂爻而不中故发此义或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极则果于行也以此行益非刚果而何易以所胜为义故不论其本质也直説的恁地通快须如此其义始曲尽矣昔汲黯发仓粟赈河内还报武帝而不之罪王竑巡抚两淮不待奏报大发官储赈饥民并及河南山东流亡者上闻之喜曰好都御史不然饿死吾百姓矣彭谊知绍兴府民饥开仓赈之曰待请而发转沟壑者多矣吾何爱一身而不以活万民此皆有孚中行告公用圭之騐也
　　象曰益用凶事固有之也
　　众人畏忌之事以身当之而不辞故曰固有之也曰谓専固自任其事也居下当禀承于上乃専任其事惟救民之凶灾拯时之艰急则可也乃处急难变故之权宜故得无咎若平时则不可也説的最分晓
　　六四中行告公从利用为依迁国
　　三四以二体言之皆不中曰中行者戒之也以一卦言之皆中曰中行者勉之也任其一偏而不设中于乃心其可行乎不可行其可告乎行以中道则告公而见从矣四与初互迁而成益故言迁国之事利用者盘庚所谓视民利用迁也依字本义作周之东迁晋郑焉依之依此为弱小者言也若盛时开国迁都之事则不然矣云依附于上亦未的愚谓立国必有所依失所依则迁迁国者为宗庙社稷百官万民所凭依而迁也故曰利用为依迁国
　　象曰告公从以益志也
　　盘庚曰亦唯尔故以丕从厥志言志在益民也以益民之志告公公曰是吾志也其有弗从
　　九五有孚惠心勿问元吉有孚惠我徳
　　五以刚健中正之徳居尊位而下应六二之柔顺中正当益之时为益之主而世沛其膏泽者也有孚惠心上有至诚爱人之心也元后作民父母岂待问而知其元吉哉夫所以勿问而知其元吉者何也在上存之为心者在下被之为徳有孚惠心正以其徳孚也有孚惠我徳正以其心孚也上下相孚之至也曰以阳实在中有孚之象也又曰有孚惠我徳人君至诚益于天下天下之人无不至诚爱戴以君之徳泽为恩泽也其理自好
　　象曰有孚惠心勿问之矣惠我徳大得志也
　　圣人以孚惠为吉以有孚惠心为元吉故象不复言元吉但于勿问加之矣二字正所以深信之也五何志以益天下为志惠我德则乐乐利利而九五益天下之志大得矣大得谓无遗憾也
　　上九莫益之或击之立心勿恒凶
　　曰上居无位之地非行益于人者也以刚处益之极求益之甚者也所应者隂非取善自益者也如此説上九之义始备盖贪得无厌黩货不已者也敛怨树敌故有莫益之而或击之之象夫莫益而或击之其凶甚矣则以立心无恒故也反覆变诈惟利是问不复知有常理正道也勿恒非特不恒言有意禁絶其恒心也曰利者众人所同欲也専欲益己其害大矣欲之甚则昏蔽而忘义理求之极则侵夺而致讐怨故夫子曰放于利而行多怨孟子谓先利则不夺不餍圣贤之深戒也名言可作名言箴
　　象曰莫益之偏辞也或击之自外来也
　　曰云莫益之者非有偏己之辞也本义曰犹从其求益之偏辞而言也俱未甚醒余谓求益不已不见已不益人只见人不益已云莫益之者不责已而尤人一偏之辞也其心不恒故其辞不正也公论不与羣起而攻之故曰自外来实自内召也求益者盍亦慎所为也曰人为善则千里之外应之六二中正虚已益之者自外而至是也茍为不善则千里之外违之上九求益之极击之者自外而至是也系辞曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子交动与求皆以其道乃完善也不然则取伤而凶矣或曰説卦谓近利市三倍上处巽极乃求益之甚者巽又为进退为不果其究为躁卦正所谓立心勿恒而好利者之常态也亦有理
　　【干下兑上】
　　夬于王庭孚号有厉告自邑不利即戎利有攸往夬为卦上兑下干五阳共决一隂故为夬方小人道长之时机事不密则害成故须镇静沉黙未敢于王庭未敢号于众也今以五阳决一隂消长之势悬絶矣讨罪之举昭然暴白于大廷之上无庸隂谋为也又必至诚肫笃号召同人谕以戒慎恐惧之意其谋之也周其防之也备惟恐一念踈一着缓立遭反噬之祸也汉王允之于郭李唐五王之于武三思宋赵汝愚之于韩伌胄皆未达孚号有厉之义者也无瑕者可以戮人若自治不严则小人得以借口自邑者私邑也告亦号之之意使吾党之人莫不恪守法令不以疵累开之也五刚合势所少者非威武也以强力为武以谋杀为威岂朝廷之福乎汉唐之讨小人始于肘掖之间轻以甲兵从事遂至亡家覆国皆未达不利即戎之义者也五阳虽盛而居其下往而后造其极也一隂虽衰而据其上往而后除其本也故曰利有攸往此皆摹仿而得之然至淡至精毕竟有不可少者如解首句云小人方盛之时君子之道未胜安能显然以正道决去之故含晦俟时渐图消之之道今既小人消防君子道盛当显行之于公朝使人明知善恶故云于王庭孚信之在中诚意也号者命众之辞君子之道虽长盛而不敢忘戒备故至诚以命众使知尚有危道虽以此之甚盛决彼之甚衰若易而无备则有不虞之悔圣人设戒之意深矣如解中二句云君子之治小人以其不善也必以已之善道胜革之故圣人诛乱必先修已舜之敷文徳是也以众阳之盛决于一隂力固有余然不可极其刚至于太过太过乃如蒙上九之为冦也戎兵者强武之事不利即戎谓不宜尚壮武也即从也从戎尚武也如解末一句云利有攸往阳虽盛未极乎上隂虽防犹有未去是小人尚有存者君子之道有未至也故宜进而往也不尚刚武而其道益进乃夬之善也俱名言可作经国訏谟
　　彖曰夬决也刚决柔也健而説决而和
　　夬决去之义合五阳之刚决一隂之柔也干体健兑体説健则决説则和无刚狠好胜之意有煦妪平中之徳故曰决而和也此与他卦以卦徳释卦名义不同故本义曰释卦名义而赞其徳也
　　于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　一柔乘五刚之上是以一小人乘众君子之上而陵之其罪大矣声而讨之与众共弃也当是时君子之操心其危矣至诚以警戒之乃可免于危而阳道光显也鬭智角力小人所尚一意内修不与竞一日之长则其技穷故曰所尚乃穷也五阳同进刚长也而未终进而除去一隂则夬往为干刚之长乃克有终矣
　　象曰泽上于天夬君子以施禄及下居徳则忌
　　泽决而溃溃而上于天夬之象也决于上注溉于下泽之施也君子象之以施禄及下受禄于天则有天禄班禄于朝则有王禄君子之施可谓禄孚布徳施仁而下焉者广被其休是即君子之禄也居官则以政教为膏泽居郷则以立达为施济未有君子而膜视斯人者居徳则忌依约立防禁之説未安王弼作明忌或云居止或云居积其説甚多窃意泽从天而下者也然未尝自以为功岂非天之大徳不居乎君子象之以居德则忌若行庆施惠而有德色焉则所忌也忌即忌讳忌惮之忌谓畏而不敢当也按订诂云君子虽有以施德于天下茍自居其德不推功于众则未免为羣阳所忌当夬之时一隂犹存五阳自当协力以决之不宜自相乖异也其説甚好或以为大象例无反辞故本义以为未详
　　初九壮于前趾往不胜为咎
　　初干体阳位当夬之时不以在下自安者也故有壮于前趾之象一隂在高位初居四阳之下而欲决之其能胜乎往而能决则为胜往而不能决则为不胜曰为咎者咎其所自为也
　　象曰不胜而往咎也
