<!-- { "loadSidebar": true } -->
　　发损下益上之义凡数层其义备矣诸家多以本义剥民奉君为象详味彖辞全无此义只是取他好处盖下本干体干阳也阳实有余之象上本坤体坤隂也隂虚不足之象损有余益不足此盖以大公为心无尔我形骸之隔故曰有孚有孚谓至诚而人信之也至诚而人信之故大善元吉无有过咎以守则正以往则利也
　　曷之用二簋可用享
　　当损之时削去烦文缛节独以诚信相与岂独事人为吉哉虽事神可矣曷之用问辞言果何所用乎二簋可用享答辞言如是用享则可矣诗曰陈馈八簋享用二簋言薄也云享祀也徐氏曰燕享之享亦通但易享于帝享于西山之类皆取享祀之义程为是盖享之道不贵用物而贵用孚礼虽薄而以至识孚于神自当来格来歆故曰可用享也曰损减损也凡损抑其过以就义理皆损之道也又曰损者损过而就中损浮末而就本实也圣人以宁俭为礼之本二簋之约可用享祭言在乎诚而已诚为本也天下之害无不繇末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而已如此説损字得未曽有
　　彖曰损损下益上其道上行
　　卦之所以名损者损干三之刚画上益坤三之柔画损下益上也损下益上者在百姓为好义急公在臣子为致身报国以下奉上当然之理也故曰其道上行
　　损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行损有孚数句只加一而字其义便明圣人解经之简易如此曰谓损而以至诚则有此元吉以下四者损道之尽善也然文质相辅而行若一意向节省路上走则有吝啬之固陋之讥夫子指出时字言有时应尔非所以为训也所谓国奢示之以俭也若国俭则示之以礼矣曰夫子恐后人不达遂以为文饰当尽去故详言之有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则无别文之与实相须而不可缺也及夫文之胜末之流逺本逺实乃当损之时也以下节节推去言岂特二簋之用有时哉以卦画推之损刚益柔有时以天下之理推之损益盈虚有时此胡氏之説甚善盖损之益之补偏救唯其时而已损则必虚益则必盈盈则宜损虚则宜益推迁变化如环无端唯其时而已矣
　　象曰山下有泽损君子以惩忿窒欲
　　泽以损而深山以泽之损而髙损之象也君子观损之象以自损其忿与欲损忿则必惩之损欲则必窒之书曰必有忍乃有济惩忿之説也惩不独戒于后须早早调伏他如山之覆压我思所以脱之如山障之蔽我思所以除之则可以言惩矣书曰以义制事以礼制心窒欲之説也窒不独塞于初须时时防闲他如泽之防溺人惟恐其坠也如泽之汚秽人惟恐其凂也则可以言窒矣本义曰君子修身所当损者莫切于此可谓要言不烦昔薛敬轩自谓用功念年克不得一怒字程明道自谓从茂叔二十年后见猎而有喜心圣贤于忿欲之际不肯容易放过如此
　　初九己事遄往无咎酌损之
　　初居下四居上损初之刚益四之柔损刚益柔损下益上也云所益于上者事既已则速去之不居其功本义云辍所为之事而速往以益之本义为是四有疾初为正应疾痛相闗者也缓则于心有所未安故速往救之而后无咎凡任事者当审其器之可与否若自许太过则后有难继之悔故必斟酌衡量而为之未可贸贸从事也曰当酌度其宜而损己以益之过与不及皆不可也木义曰居下而益上亦当斟酌其浅深也其义俱确
　　象曰已事遄往尚合志也
　　初应上而与之合志则视上之疾犹已之疾然非速往损之其有济乎本义曰尚上通则尚上一义既曰尚上也又曰时之所崇用为尚初之所尚者与上合志也则尚上似二义矣
　　九二利贞征凶弗损益之
　　初往而就四则无咎以刚居刚故也居刚而济柔故志可合二往而就五则有凶以刚居柔故也居柔而狥柔则近于容悦矣故利在坚固自守而戒妄进也志切益上而防自贬损枉巳者岂能直人乎砥砺亷隅罔或轻身以先弗损为益其益大矣爱吾鼎即以爱吾君也曰世之愚者有虽无邪心而唯知竭力顺上为忠者盖不知弗损益之之义也
　　象曰九二利贞中以为志也
　　当损之时莫善于中徳中以为志则不失其正矣不失其正则可以上益六五矣又何征焉蒙引以桐江一线系汉九鼎为喻极好盖初以事人为义必进而合上之志乃所以益上二以自重为义惟退而贞巳之志即所以益上位不同也
　　六三三人行则损一人一人行则得其友
　　下干三阳三人行之象也损其九三以益上六三人行则损一人之象也一阳上而居坤六阳行而得隂友一隂下居干三隂行而得阳友一人行则得其友之象也以六爻言之初应四二应五三应上皆以一隂一阳相与而成二也三人行则损一人二也一人行则得其友二也大而天地小而男女其所以化育生成万物者唯二而已曰盖天下无不二者一与二相对待生生之本也三则余而当损矣此损益之大义也夫子又于系辞尽其义曰天地絪緼万物化醇男女搆精万物化生易曰三人行则损一人一人行则得其友言致一也絪緼交密之状天地之气相交而密则生万物之化醇醇谓醲厚醲厚犹精一也男女精气交搆则化生万物唯精醇専一所以能生也一隂一阳岂可二也故三则当损言専致乎一也天地之间当损益之明且大者莫过此也
　　象曰一人行三则疑也
　　一阳行则必有隂一隂行则必有阳不易之理也三则隂阳杂乱而疑其所与欲不损其一得乎损之所以命名而取义观此爻则可见矣
　　六四损其疾使遄有喜无咎
　　凡人以隂阳平为无疾偏隂则有过柔之疾偏阳则有过刚之疾六四以隂居柔其疾也与初为应而以阳刚损之损其疾也损其疾则刚柔既济故有喜得损刚益柔之时故无咎盖救人之疾莫若速不速则诬人故初曰遄往疗已之疾亦莫若速不速则过而惮改故四曰使遄初惟遄乃不诬四四惟遄乃不负初也
　　象曰损其疾亦可喜也
　　以亦为发语辞曰固可喜也或曰无疾固可喜有疾而能速损则复于无疾亦可喜也如此才説的亦字出
　　六五或益之十朋之弗克违元吉
　　谦受益五以柔顺虚中之徳下应二之刚阳可谓谦以自损矣其受益顾有量耶据程或益之句十朋之句弗克违句朱子云或益之十朋之句看益六二象辞曰或益之上九曰莫益之则三字当为一句十朋之三字恐不成句按班志十朋之其説歴歴可据本义盖考诸此今当斟酌程朱之间或益之句十朋之弗克违句十朋之从朱説元也食货志元十朋但不取其寳而取其灵弗克违仍从程説云者决是非吉凶之物众人之公论必合正理虽筮不能违也如此则不以十朋为众众意即在或益之句内或者莫定其为何人之辞言众也古者卜筮以为主书曰询谋佥同鬼神其依筮协从卜不习吉即弗克违之意元吉谓莫吉于此也向来如此看固有理再玩本义之意以十朋之为大寳或益之言不知其所从来也弗克违言虽欲辞之而不得也其説犹确
　　【谨按本义之解直防了当无可疑者从之为是】
　　象曰六五元吉自上祐也
　　自上祐从来俱作惟天眷徳説焦氏云上即上爻之上损卦损三以益上者也而五受其益故曰自上祐固自有理
　　上九弗损益之无咎贞吉利有攸往得臣无家
　　弗损益之程以为弗损人朱以为弗损己本义云居上而益下有所谓惠而不费者不待损己然后可以益人也此义极精无咎贞吉利有攸往即有孚之效也得臣无家曰得臣谓得人心归服无家谓无有逺近内外之限也其説甚确焦氏云上九以阳刚当损极变而为益然但以三益五非损己之有也故曰弗损益之此説正与上祐句应弗损似有咎弗损益之则无咎矣受三之益而不私于己此大正之道吉而往无不利也得臣无家者上九遇能受益之君为得其所臣尽推所有以益之不复自有其家也【谨按卦以损下益上为义则上九乃成卦之主而受益之极者也故无咎贞吉利有攸往之辞与彖畧同而弗损益之则与九二异盖九二之弗损谓损己益之谓益人此爻之弗损谓损人益之谓益己辞同而指异也夫弗损于人而有益于己非仁义之至者不能也仁义之俗成则民不遗亲后君而乐于以下奉上不私其有所谓得臣无家也王道至此其志不亦大行矣乎故象曰大得志也】
　　象曰弗损益之大得志也
　　曰君子之志唯在益于人而已不损己而益人便是大行其志焦氏云大得志者九三来于上卦非徒然也方在下位欲益五而不能今位乎上则益君之志可以大得矣此及前説与程朱异然皆有理
　　【震下巽上】
　　益利有攸往利涉大川
　　损益等耳损下益上则不曰益而曰损在上者可无剥其脂膏之惧乎损上益下则不曰损而曰益在下者可无食其高厚之思乎卦中自然有此象便自然有此理非臆出也益与利字异而义同故也卦言利往者不言利涉言利涉者不言利往此独兼言之也当益之时无所往而不为益焉故曰利有攸往虽履危蹈险莫不以益道济之故曰利涉大川上句以处常言下句以处变言
　　彖曰益损上益下民説无疆自上下下其道大光卦之所以名益者上损干三之阳画下益坤三之隂画损上益下也上君象下民象君施膏泽于民民不胜身家之感故其説无疆也无疆即罔极之意干上坤下自干之上而下于坤之下天道下济而光明也此四句以卦体言也
　　利有攸往中正有庆利涉大川木道乃行
　　利有攸往指二五两爻言二以中正应五五以中正应二君臣相庆故往无不利也利涉大川指震巽两体言木道以为益字之误朱子作木为是巽隂木震阳木也以木道涉川故行无不利也此四句兼卦体卦象言也
　　益动而巽日进无疆天施地生其益无方凡益之道与时偕行
　　益之为卦下震上巽动而巽也动而以卑巽入之书所谓惟学逊志务时敏厥修乃来者也是以日进无疆进进而不已也蒙引云程巽字解顺字不尽依理而做又做得潜心恳到方为巽也説的是天施地生其益无方以天道资始地道资生万物各正性命之理言之本义则曰亦上文卦体之义也上体本干以一阳益下而为震天之施也下体本坤以一隂应上而为巽地之生也合同而化物无不被其益宁有方所可限量乎无疆言悠久也无方言广大也在损道时字凡三出有不胜其叮咛者在益道则统以一言赞之曰与时偕行而巳天之施以时施也地之生以时生也益之道与天地合徳故曰与时偕行也盖道无不行之时时无不益之道损固有时而不损益则无时而不益也曰天地之益无穷者理而已矣圣人利益天下之道应时顺理与天地合也
　　象曰风雷益君子以见善则迁有过则改
