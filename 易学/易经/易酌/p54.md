<!-- { "loadSidebar": true } -->
　　成象之谓干效法之谓坤
　　乾坤俱指卦说若泛言健顺之理则失之矣疏云谓画卦成干之象拟干之健故谓卦为干也谓画卦效坤之法拟坤之顺故谓卦为坤也说的是本义云效呈也谓造化之详宻而可见者也说的晦了看来效法亦只是乃顺承天之意
　　极数知来之谓占通变之谓事
　　极数或云天数二十有五地数三十之数或云七八九六之数俱通由数而推之预知来物须假灵乎蓍防故谓之占因卦之变而通乎事之变所谓圣人通变于未穷也个中大有斡旋在故曰通变之谓事若斤斤焉趋吉避凶而已则不可以言变通矣焦氏云徒知占而不知事一切俛首以聴于数则文王当殪于羑里孔子亦殱于桓魋矣何贵于易哉说的却好
　　隂阳不测之谓神
　　隂阳不测之谓神本义只引两在故不测一语便明张子曰一故神两在故不测则其自注也斯谓一而两两而一者也夫道一而已矣以为在隂而又在阳以为在阳而又在隂无在无不在非人力所得而与也易其神矣乎知神则知易矣首以一隂一阳之谓道结以隂阳不测之谓神首尾互相照应而中间段段分隂分阳须要识的
　　右第五章
　　夫易广矣大矣以言乎逺则不御以言乎迩则静而正以言乎天地之间则备矣
　　此章极赞易之广大而归之易简也夫易广矣大矣句是纲下三句是目逺而无以御之则其逺无际迩而有以止之则静而正静不杂揉也正不偏倚也谓无为而居中环应也本义即物而理存尚未甚显天地间万事万物何可穷诘然都包括在易里面备者完完全全无余剰无渗漏也此三句皆明易之广大也下二节又申言之
　　夫干其静也专其动也直是以大生焉夫坤其静也翕其动也辟是以广生焉
　　专举乾坤者六十四卦皆从乾坤来二卦固诸卦之父母也以象言之干画竒而健固有静专动直之象坤画偶而顺固有静翕动辟之象以理言之物之未生乾道浑沦未剖故专一既生物则有一往莫遏之势故直遂物之未生坤道敛藏未散故翕聚既生物则有四应不穷之功故开辟静专动直大哉乾元万物所以资始也故曰大生言乾道变化各正性命也静翕动辟至哉坤元万物所以资生也故曰广生言坤顺无疆也学者诚在自己身上看须是专一才能直遂若平居无确然不贰之志临事必多回互多摧折能直遂乎须是翕聚才能发散若平居无浑然不露之藏临事必多鹘突多沾滞能发散乎天人只是一理本义云干一而实故以质言而曰大坤二而虚故以量言而曰广葢天之形虽包于地之外而其气常行乎地之中地能容受的天许多此广大之所以分也其解尤确
　　广大配天地变通配四时隂阳之义配日月易简之善配至德
　　乾坤指易卦说故接大生广生句而曰广大配天地变通隂阳之义又从广大而推言之也变谓隂阳老少之变变而不穷谓之通如四时之错行也日阳精月隂精日月光华而隂阳之义无不普照如日月之代明也本义以三句为配天地以末句为配人事配人事正配天地之本也葢易简者所以广大所以变通所以尽隂阳之义也易简之善配至德所以配天地所以配四时所以配日月也配者合而有助如孟子配义与道之配与天地合其大与四时合其变与日月合其明参赞化育之事也与圣人合其德谓作圣之功必自易简始也首章言易为贤人之德简为贤人之业至此推而极之则为至德至德者极至而无以复加圣人之德也故此句结上三句又总结一章
　　右第六章
　　子曰易其至矣乎夫易圣人所以崇德而广业也知崇礼卑崇效天卑法地
　　此章赞易之至因乎天地之自然而其实则成性之书也上章云至德故此章直归易而赞叹之易之所以极至而无以加者何圣人之德由易崇圣人之业由易广也胡氏指定作易圣人说恐亦未必德由易崇而崇德则致知之事知崇者知识超迈日进于髙明也业由易广而广业则力行之事礼卑者践履笃实日守其卑下也知崇有上达意礼卑有下学意崇非好髙吾之知原与天同崇天崇而卑之是不及乎易也故崇效天卑非过下吾之礼原与地同卑地卑而亢之是过乎易也故卑法地本义云穷理则知崇如天而德崇循理则礼卑如地而业广二语最确
　　天地设位而易行乎其中矣成性存存道义之门天位乎上地位乎下易理便洋溢其中故曰乾坤毁则无以见易虽然易之崇非问知于天也即性之炯炯有觉者是易之卑非问礼于地也即性之秩秩有条者是崇德广业者不必问易于天地但问易于天命之性而已天地间许多事物原是我性分内事只被私欲遮隔所以做道义不出若存而又存以至于不已则虚者能通灵者能应千变万化都是这里开辟出来故曰道义之门然则天地设位而易其门易位天地而性其门性者易之源头也天地者易之法象也知崇礼卑者易之功夫也学易者日从事于秉彞之则降衷之恒庶几得其门而入矣
　　右第七章
　　圣人有以见天下之赜而拟诸其形容象其物宜是故谓之象
　　此章明卦爻立象系辞之意用之者要不外乎言动二端去疑指前段圣人为伏羲后段圣人为周公是遗却文王矣可乎前圣人须兼伏羲文王说赜字依朱子作杂乱说为是以探赜索隠句观之则赜隠二字须有分别不可作深逺说圣人仰观俯察见其杂乱而莫可穷诘也于是画卦彷佛出模様来如竒便是干的形容偶便是坤的形容宜于某物者即以某物象之如龙马之类是故谓之象
　　圣人有以见天下之动而观其防通以行其典礼系辞焉以断其吉凶是故谓之爻
　　动指隂阳变动及人身动作云为说朱子云凡一念之动亦是恐太深本义云防谓理之所聚而不可遗处通谓理之可行而无所碍处二语甚确太抵防如都防之防众理皆萃聚于此通如通衢之通众理皆往来于此典礼谓经常不易之理行其典礼直要做到恰好处圣门所谓约之以礼是也修乎典礼者以吉辞系之悖乎典礼者以凶辞系之以修悖为吉凶也效天下之动而为之是故谓之爻
　　言天下之至赜而不可恶也言天下之至动而不可乱也
　　象者虽言天下之至赜然至赜之中有至一者存焉物宜所在不可厌恶也爻者虽言天下之至动然至动之中有至静者存焉典礼所在不可紊乱也
　　拟之而后言议之而后动拟议以成其变化
　　本义云观象玩辞观变玩占而法行之是兼言动说项氏以拟言属象以议动属爻诬矣拟而后言只是比拟于易而言谓多寡烦简中节也议而后动只是商议于易而动谓久速仕止当时也口无妄发身无妄动兢兢焉惟恐失之岂曰循行数墨已乎经权合宜正自小心谨慎中来拟议以成其变化也拟议本乎易变化生乎心即心即易而言动之间罔不成爻成象矣
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎拟言议动学易之道故以下七爻皆取言行之慎者明之中孚九二爻义言诚能动物也离却言行则诚于何处见得故上截专说言下截说兼言行居其室在隂也出其言善鹤鸣也千里之外应之子和也诚则善不诚则不善善则应不善则违言如此行可知矣出身发迩言行不越居室而加民见逺则已行乎千里矣所以有应有违也枢谓戸枢有转移之意机谓弩牙有拨动之意发而应则荣违则辱故曰荣辱之主也动天地专就善说以其为君子之言行也蒙引兼恶说非矣世人把言行作等闲放过圣人说的恁地有闗系拟议其义敢不慎乃言行乎
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　君子之道或出或处行不同也或黙或语言不同也所谓同人者岂必言行是同哉同心可耳二人九五六二也断金言物莫能间也同心之言其臭如兰言臭味相投不啻若自其口出也如是更何号咷之不可笑哉朱子曰同人先号咷而后笑圣人却恁地解拟议九五爻义则同人者不可不同心也按宋司马光韩缜二公平生出处语黙若合符节同为一代纯忠其断金之利乎且共期身后作克践其言真如兰之臭矣
　　初六借用白茅无咎子曰茍错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　载物莫如地错诸地亦已安矣而又借之不亦小心戒谨之甚乎茅之物本薄而错地之物借是以不败是物轻而用重也可谓善用物矣慎斯术也以往推开说天下事莫不败于忽而成于慎使事事物物皆以此道处之又安有他虞哉拟议大过初六爻义则用物者不可不慎厥术也
　　劳谦君子有终吉子曰劳而不伐有功而不德厚之至也语以其功下人者也德言盛礼言恭谦也者致恭以存其位者也
　　劳者所以立功也功则劳有成绩矣不伐不自以为劳也不德不自以为功也此非厚之至者不能也杨氏云人之谦傲系其德之厚与薄徳厚者无盈色德薄者无卑辞说的好以功下人言推之人而已不与正是其不伐不德处厚之至者葢语此也德之厚者必盛德之盛者必恭动容周旋中礼者盛德之至也两者自分开不得然而德须说个盛盛而后可言德也礼须说个恭恭而后可言礼也本义以欲字释言字恐未的以上数句都发明谦字故末以谦字总结之葢谦也者本乎德而征乎礼天道益之地道流之鬼神福之人道好之故能保守其位而勿失也从来负气傲物凭其技以加人者身名俱丧位之存焉者寡矣拟议谦九三爻义不可不进德而学礼也
　　亢龙有悔子曰贵而无位髙而无民贤人在下位而尤辅是以动而有悔也
　　此爻见文言故本义云重出葢谦之德圣人既称道之不置亢之悔圣人复悼惜之无已拟议上九爻义则履盛满者不可不知止也
　　不出戸庭无咎子曰乱之所生也则言语以为阶君不宻则失臣臣不宻则失身几事不宻则害成是以君子慎宻而不出也
　　不出戸庭身之节也圣人却说口之节葢身之节莫大于口守口如扄戸庭庶不至于阶之乱矣自古口舌招祸者不可胜数君不宻则失臣唐髙宗昭宗是也臣不宻则失身汉陈蕃董承是也事而曰几图之于未然也一或泄露使小人得先事而为之备则祸立至矣其能有成乎君子之谋大事定大难也虽骨肉不得与闻厥有以哉拟议节初九爻义不可不慎宻其言也
　　子曰作易者其知盗乎易曰负且乗致冦至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致冦至盗之招也
　　作易者知盗谓其明于盗之源也无其才无其德而有其位孟子所谓非其有而取之者盗也五代六朝之君以盗招盗咎将谁归偷窃神器不旋踵而亡灭岂非其明验欤拟议解六三爻义不可不度德量力而妄为非分之获也葢易所谓盗与春秋所谓盗俱圣人特笔也余谓春秋书盗为盗臣贼子辈清其源惟作春秋者知之易系盗为沽名窃位辈正其本惟作易者知之学者知春秋之盗然后可以知易之盗知易之盗然后可以知春秋之盗也
　　右第八章
