<!-- { "loadSidebar": true } -->
　　爻曰无大咎犹似有小咎象直断曰终无咎者以阳刚之道事亲视爱父以姑息防之不义者相去远矣终许之也
　　六四裕父之蛊往见吝
　　四以阴居阴寛假苟安坐视其父之败壊而不为意者也故有裕父之蛊之象寛裕以处蛊将日深往则徒贻厥父羞而已不可谓有子也故见吝此主本义一直说传曰所处得正故为寛裕以处其父事者也夫柔顺之才而处正仅能寻常自守而已若往干过常之事则不胜而见吝也以隂柔而无应助往安能济尤为婉曲
　　象曰裕父之蛊往未得也
　　往未得者往不能以有济也
　　六五干父之蛊用誉
　　以九二言则五为母二为子以六五言则五为君二为臣所谓随爻取义也张子曰虽天子必有父故六五亦曰干父之蛊五继世之君也其于父之蛊非以一人干之以羣贤干之也干蛊之功虽自二成之干蛊之名则自五收之也故曰用誉言用其人以致誉也诗所谓令闻令望是已传曰太甲成王皆以其臣而用誉者也余谓三代而后若汉昭帝之用霍光亦庶几矣彼其君臣葢能干武帝之蛊也蒙引引宋仁宗而及韩范富欧阳之臣为喻亦确
　　象曰干父用誉承以徳也
　　九二以刚中之徳上承柔中之君故五能光显前人而有善继善述之誉也
　　上九不事王侯高尚其事
　　上九蛊之终居最高最上之位而下无系应无所事者也故曰不事王侯然既曰不事又曰高尚其事者见上自有其事而王侯非其事也是故不以朝廷为事而以山林为事不以富贵功名为事而以纲常名教为事所谓王侯遇之失其贵者也范文正记严子陵祠堂而引此爻曰先生以之知言哉传曰士之高尚亦非一道有懐抱道徳不遇于时而高洁自守者有知足止之道退而自保者有量能度分安于不求知者有清介自守不屑天下之事独洁其身者所处虽有得失大小之殊皆自高尚其事者也愚谓第一段其谓伊尹耕于莘野太公钓于渭濵之时乎第二段其谓张良疏广之类乎第三段其谓徐孺子申屠蟠之类乎第四段其谓严陵周党之类乎分四类而古今高尚之士无有遗焉者矣又曰象所谓志可则者进退合道者也葢谓象耑指懐抱道徳一流言故于伊尹太公之外又益以曽子子思之徒也大抵上九一爻为朝廷标节义为艸野维风俗凡一代兴亡之际少这等人物不得是真能干君父之蛊者若以爻辞不言干蛊而视为无所事事之人则失之矣
　　象曰不事王侯志可则也
　　爻言事象复言志者亦孟子以尚志为事之意也铢视轩冕卓乎百世之师矣○文文山云臣事君犹子事父此卦五爻言父子而君臣在其中矣上九一爻言君臣而父子又在其中矣且也言父母初言无父之子上言不事之臣其义何详僃也
　　【兑下坤上】
　　临元亨利贞至于八月有凶
　　临者大也二阳渐进有盛长之势故大也传曰以上临下或曰监临之临是也如君父之临臣子上官之临僚属长吏之临兆姓尊长之临卑幼皆临也夲义云临进而凌逼于物凌逼二字下得重恐于元亨利贞有碍且卦体喜悦和顺似与凌逼相反若如孟子所云治人治于人之分则凌逼于物反似阳为阴所逼矣彖传六爻本此义蒙引多援故实以证之恐添足自干以下坤屯随临无妄革凡七卦皆曰元亨利贞除坤卦皆一阳居下葢阳徳初动渐当亨通然未有不利在贞正者也二阳方长于下骎骎有莫遏之势矣圣人即戒之曰至于八月有凶忧盛危明之心思患预防之道也传曰大率圣人为戒必于方盛之时方盛而虑衰则可以防其满极而图其永乆若既衰而后戒亦无及矣自古天下治安未有乆而不乱者葢不能戒于盛也方其盛而不知戒故狃安富则骄侈生乐舒肆则纲纪壊忘祸乱则衅孽萌是以浸淫不知乱之将至也自天子以至于庶人处盛满者不可不知此义
　　彖曰临刚浸而长
　　刚浸而长浸者积渐之意日増而月益也以初二两爻言也
　　说而顺刚中而应
　　内兑说外坤顺说而顺以上下两体言也二为卦主以刚在下卦之中而五以柔中在上应之刚中而应以二五两爻言也
　　大亨以正天之道也
　　刚浸长而说顺刚中而应柔中以大亨正也传大亨以正专承刚中而应来似不如全承为是传曰大亨而得正合天之道刚正而和顺天之道也化育之功所以不息者刚正和顺而已然则人非刚正和顺岂能仰合天道哉
　　至于八月有凶消不乆也
　　至于八月有凶亦以天道卜之也月数至八时日未为不乆以虑患之心言之则凛乎如在目前故曰消不乆也传作周正八月本义周正夏正两存其说而曰文王作卦辞时或只用周正记之似矣然周正建子恐是武王大定天下改正朔后才如此商正建丑文王作卦时尚是商之臣子岂有遽用周正之理隆山李氏曰临者建丑之月二阳浸长逼四隂至于八月建酉卦为观四隂浸长逼二阳则临二阳至观危矣故曰至于八月有凶葢言之于临则当自临数而不当自复数以观次临则当数至观而不当数至遯此说极有理传义皆当折于此按传又广其说云以人事言之则阳为君子阴为小人方君子道长之时圣人为之戒使知极则有凶之理而虞僃之庶不至满极则亢凶也为教切矣
　　【谨按隆山李氏之説于理颇顺而折衷独主陆氏之说谓阳数穷于九则退而生少隂之八隂数极于六则进而生少阳之七故言隂来之期曰八月言阳来之期曰七日此义亦觉有理较胜诸家之说】
　　象曰泽上有地临君子以教思无穷容保民无疆坤地兑泽泽上之地为岸岸临水莫切近于此故有以上临下之象君子观其象而以移风易俗为临则教思无穷沾濡渐被法泽之润地无渗漏也以仁育义正为临则容保无疆含广大法地之容泽无畛域也言教而必曰思见君子黙成有术而非仅口耳之诲也言容而必曰保见君子抚循有道而非仅器量之宏也
　　初九咸临贞吉
　　传咸作感自王弼已知此说夲义以为牵强改作皆与徧意谓徧临四阴也恐不见初与四二与五相应正意窃意咸如咸卦之咸感之以无心也初与四为应而感以无心故得正而吉也传于此爻贞吉又益以贞固守之则吉葢主感临说徳感之说其理甚长故折衷亦指此说
　　象曰咸临贞吉志行正也
　　初以阳居阳正也四以隂居隂亦正也正感正应初之志行于四矣故曰志行正也
　　九二咸临吉无不利
　　二以刚中之徳上应柔中之君刚柔互济感应咸宜故不特吉而且利不特利而且无所不利也无心之感其感神矣传曰吉者已然如是故吉也无不利者将然于所施为无不利也分别最是
　　象曰咸临吉无不利未顺命也
　　未顺命夲义未详縁作皆与徧意故此句难解传曰未者非遽之辞孟子或问劝齐伐燕有诸曰未也又云仲子所食之粟伯夷之所树与抑亦盗跖之所树欤是未可知也史记侯嬴曰人固未易知古人用字之意皆如此今人大率用对已字故意似异然实不殊也九二与五感应以临下葢以刚徳之长而又得中至诚相感非由顺上之命也其义亦详矣又从其说推之二所以吉无不利者未尝顺承五命也书所谓予违汝弼汝无面从正此意也葢献可替否人臣之义故必商酌从宜而不敢以唯诺塞责若漫无可否惟命是从昔人所谓阿谀顺防者也为悔为吝为凶又安得吉无不利哉所以然者五顺体若二复用顺取说是以火济火以水济水也刚中者当不如是
　　六三甘临无攸利既忧之无咎
　　六三阴邪不中正徒以美言好语说人故曰甘临此以顺为正者也二刚处说之中故虽在下位而能不顺上之命三柔处说之极故虽在上位而反顺下之命在二以不顺命为利在三以顺命为不利其理正同且二阳秉则徳厌絶三所为故无攸利然志在说人反为人所不说意兴消沮当转说而忧矣忧则不甘不甘则无复柔媚故态故无咎
　　象曰甘临位不当也既忧之咎不长也
　　以一爻言之三以隂居阳以三爻言之三以一隂居二阳之上位不当也既忧之则改过迁善始虽有咎而终无咎故不长也
　　六四至临无咎
　　四应初初刚正四柔正两正相投情意恳摰故曰至临又四居坤兑之间地泽相临莫切至于此者故其象如此
　　象曰至临无咎位当也
　　以隂居隂不乘阳而应阳位当也传曰居近君之位为得其任以隂处四为得其正与初相应为下贤所以无咎葢由位之当也说的最为周到
　　六五知临大君之宜吉
　　六五柔中居尊下应刚中之贤此知人善任使者也故曰知临人君以用人为急用人以得贤为要五得二而用之此统驭天下之道在是矣故曰大君之宜吉传曰夫以一人之身临乎天下之广若区区自任岂能周于万事故自任其知者适足为不知惟能取天下之善任天下之聡明则无所不周是不自任其知则其知大矣可作临天下箴
　　象曰大君之宜行中之谓也
　　凡事以适宜为中五不自用其中而用二之中君道合当如是所以为宜也南轩引舜作用中于民说恐非是传曰五有中徳故能倚任刚中之贤得大君之道成知临之功葢由行其中徳也人君之于贤才非道同徳合岂能用哉毕竟此说为确
　　上六敦临吉无咎
　　上六临之终亦坤之终坤以厚徳载物故曰敦临与敦艮敦复之敦同皆层累到至极处也传曰上与初二虽非正应然大率隂求于阳又其至顺故志在从乎二阳尊而应卑高而从下尊贤取善敦厚之至也故曰敦临所以吉而无咎说敦字才有着落又曰隂柔在上非能临者宜有咎也以其敦厚于顺刚是以吉而无咎六居临之终而不取极意临无过极故止为厚意真得圣人作经之防要之上六隂也隂夲虚故曰敦临所以实其虚初二阳也阳夲实曰咸临所以虚其实虚首实之实者虚之可以观易教矣
　　象曰敦临之吉志在内也
　　志在内志在初与二也以实徳相砥砺故有敦临之吉也此卦以二阳临四隂得名由内外言之二阳临四隂内临外刚临柔也由上下言之四隂临二阳上临下柔临刚也阳与隂交相临也然以二阳为主四应初五应二分应二阳也三上无应合应二阳也朱子以六三为小人临君子良是蒙引夲其说遂以初二为君子临小人非矣
　　【坤下防上】
　　观盥而不荐有孚颙若
　　临观皆二阳四隂之卦临卦二阳浸长消四隂则以二阳临四隂为义虽四隂居上临下无不俯而合志于二阳也观卦四隂浸长消二阳则以四隂观二阳为义虽二阳一变即剥正为八月之卦而四隂莫不仰而观徳焉扶阳抑隂之意深矣观者垂范作则为一世之具瞻传本胡翼之之说谓盥为祭祀之始盥手酌鬰鬯于地求神之时谓荐为献腥献熟之时言始事严肃既荐则诚意懈怠故为天下之观当如始盥之时不可如既荐之后也朱子以为承先儒之误言如此说则是先王之祭初间犹有诚意到后来便不成礼矣盥只是洁意言致其洁清而不轻自用也说亦未显又云此是假设来説不荐者言常持得这诚敬如盥之意常在若荐则是用出用出则才毕便过了无复有初意矣此理甚好愚意盥作灌地求神说言盥之时全副精神都凝聚在这里若荐则借物以将吾敬而敬之诚于中者形于外矣着见于外便在外面观此圣人所以取象于盥而不荐也此说葢从程朱之言折之
