<!-- { "loadSidebar": true } -->
　　四与初为正应初固四之有也今既遇于二则失其所有矣故为包无鱼之象传曰四之失者不中正也以不中正而失其民所以凶也曰初之从二以比近也岂四之罪乎曰在四而言义当有咎不能保其下繇失道也岂有上不失道而下离者乎遇之道君臣民主夫妇朋友皆在焉四以中系故主民而言为上而下离必有凶变起者将生之谓民心既离难将作矣此义甚透然则象虽言民凡为君臣夫妇朋友者皆不可不知此义也
　　象曰无鱼之凶逺民也
　　不曰民逺已而曰已逺民责有攸归矣或曰象辞另发一意非也均是隂也以德言曰小人消阳者也不可近也以位言曰民从阳者也槩以为隂而逺之失却上下一体道理矣此学易者所以贵乎知变通也
　　九五以杞包含章有陨自天
　　传作求贤说似晦本义曰隂物之在下者甘美而善溃杞髙大坚实之木也五以阳刚中正主卦于上而下防始生必溃之隂其象如此然隂阳迭胜时运之常若能含晦章美静以制之则可以回造化矣有陨自天本无而倐有之象也其义精矣余更有说焉诗云绵绵瓞之为物滋蔓不已象小人以甘美之资为援引之势也杞髙防大包者覆冐其上日不能暄雨露不能润则何以蔓此防闲小人之善道也含章者明足以烛而不露术足以用而不泄覆冐之中寓有裁割之意也如是则不蔓而自溃天陨之矣坠落曰陨以阳消隂而无其迹疑非人力所为故曰有陨自天也如此解似通
　　象曰九五含章中正也有陨自天志不舎命也
　　英气最害事五有中正之德故浑然不露圭角含章也命者所得于天之理也志不舎命处心积虑不敢逾越乎天理有陨自天其志一之动气乎防防中有相之者矣
　　上九姤其角吝无咎
　　传曰至刚而在最上者角也九以刚居正故以角为象人之相遇繇降屈以相从和顺以相接故能合也上九髙亢而刚极人谁与之以此求吝固可吝也此义甚精独以无咎为无所归咎恐未确窃意吝者无所遇也吝而无咎者无所遇而隂未能消阳也
　　象曰姤其角上穷吝也
　　当姤之时愤世嫉俗甘心孤孑穷于上而致吝也
　　【坤下兊上】
　　萃亨王假有庙利见大人亨利贞用大牲吉利有攸往为卦兊上坤下兊为说说者情之聚也坤为众众者势之聚也情与势合所遇与聚矣故其卦为萃观彖传无亨字其为羡文无疑或尚着解非也假字训至未尽当作感格意如诗奏假无言之格易王假有家为感格况王假有庙乎传曰羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心总摄众志之道非一其至大莫过于宗庙故王者萃天下之道至于有庙则萃道之至也祭祀之报本于人心圣人制礼以成其德耳故豺獭能祭其性然也又曰天下之聚必得大人以治之人聚则乱物聚则争事聚则紊非大人治之则萃所以致争乱也萃以不正则人聚为茍合财聚为悖入安得亨乎故利贞如此始尽彖义用大牲吉承王假有庙来当萃之时百物丰备二簋不可以用享故须用大牲始可以将假庙之诚称假庙之典而吉也利有攸往承利见大人来见大人则事事皆亨物物皆正故往无不利也此王者受命而兴合万国之欢心以事先王之卦孝经云昔者周公郊祀后稷以配天宗祀文王于明堂以配上帝故四海之内各以职来助祭所谓用大牲吉而利有攸往者也
　　彖曰萃聚也顺以说刚中而应故聚也
　　卦之所以为萃者以其聚也萃之所以为聚者以其顺以说刚中而应也萃者下坤顺上兊说顺以说也此卦体也九五刚中而六二应之刚中而应也此卦德也君臣聚防和顺而恱豫故于义为聚也
　　王假有庙致孝享也利见大人亨聚以正也用大牲吉利有攸往顺天命也
　　王假有庙王者萃祖考之神以萃天下人之心所以极致孝享之诚致孝谓尽志致享谓尽物也传曰萃天下之心者无如孝享此语宜玩利见大人亨九五六二相聚以中正也传曰见大人则其聚以正道得其正则亨矣萃不以正其能亨乎聚以正虽释上句而释利贞之意固在其中矣不言利贞省文也萃之时贵丰不贵俭用大牲吉所以对越天命也萃之时宜进不宜退利有攸往所以践履天命也奉而不违故曰顺顺天命谓顺天理也
　　观其所聚而天地万物之情可见矣
　　传曰观萃之理可以见天地万物之情也天地之化育万物之生成凡有者皆聚也有无动静终始之理聚散而已本义曰极言其理而赞之天地万物固无理外之情也徐氏曰天地万物髙下散殊咸则见其情之通恒则见其情之久萃则见其情之同不于其聚而观之情之一者不可得而见矣说理颇精
　　象曰泽上于地萃君子以除戎器戒不虞
　　泽者水之聚地者泽之聚泽上于地萃之象也君子观其象而萃兵以萃民则有除戎器戒不虞之道焉国家虽安忘战必危故戎禁乱之所繇生犹防止水之所自来也以旧防为无所用而去之者必有水败以治戎为无所用而废之者必有乱患盖承平日久类有钝兵朽甲之除者除其钝朽而一新之也书曰善糓乃甲胄敿乃干备乃弓矢鍜乃戈矛砺乃锋刃诗曰修尔车马弓矢戎兵用戒戎作皆有备无患之道也秦平六国而销锋镝晋平吴而撤武备不旋踵而灭亡岂非忘不虞之戒乎师之大象曰地中有水师君子以容民畜众萃之大象曰泽上于地萃君子以除戎器戒不虞二象大意畧同但彼以师之故而议萃此则以萃之故而议师耳
　　初六有孚不终乃乱乃萃若号一握为笑勿恤往无咎初与四为正应有孚者也不幸三隂同处所与者尽柔懦无立之辈故有不终其孚乃乱乃萃之象乃乱者狐疑惶惑而不能自立也乃萃者因利乘便而不能自拔也若号于四之正应以践有孚之约则一握笑之矣传曰一握俗语一圑也谓众以为笑也然笑者小人之私心号者君子之公义若能不以私心夺公义置多口于勿恤断然应四之刚阳而不失其正改过迁善无咎之道也
　　象曰乃乱乃萃其志乱也
　　象复原其志而戒之盖谓此处把持不定则无如羣隂何矣若陡然立起志那有此事曰其心志为同类所惑乱故乃萃于羣隂也不能固其守则为小人所惑乱而失其正矣格言也
　　六二引吉无咎孚乃利用禴
　　传曰初隂柔又非中正恐不能终其孚故因其才而为之戒二虽隂柔而得中正故虽戒而微辞凡爻之辞闗得失二端者为法为戒亦各随其才而设也此义亦须晓的传以引为牵引之引曰人之交相求则合相待则离二与五为正应当萃者也而相逺又在羣隂之间必相牵引则失其萃矣此理甚好余向作援引之引盖二与五为正应因杂二隂之间未能卓有树立故必援引之有君臣道合之庆吉而无咎也如登髙者气易竭力易尽稍提携之则一往而前矣二之柔顺中正孚于五之刚健中正同心一德者也相信以心不以迹相交以质不以文犹简薄之物可以交于神明故曰孚乃利用禴禴夏祭专尚声与二簋可用享之意同如此亦说的去然不如传婉切恳至又推的开传曰孚信之在中诚之谓也禴祭之简薄者也菲薄而祭不尚备物直以诚意交于神明也孚乃者谓有其孚则可不用文饰专以至诚交于上也以禴言者谓荐其诚而已上下相聚而尚饰焉是未诚也盖其中实者不假饰于外用禴之义也孚信者萃之本也不独君臣之聚凡天下之聚在诚而已本义只就祭说故虽云伊川说好而无取也
　　象曰引吉无咎中未变也
　　中正而柔一为二隂所变易虽引之其能前乎中未变者柔而能守其中正之本体故无有孚不终之号也或曰二既有中正之德而象云未变辞若不足何也曰羣隂类处乃其类聚方萃之时居其间能自守不变逺须正应刚立者能之二隂柔之才以其有中正之德可觊其未至于变耳故象含其意以存戒也须此一难爻义始尽
　　六三萃如嗟如无攸利往无咎小吝
　　三隂柔不中正四居其上欲与之萃而非正应二处其下欲与之萃而二应五萃如者徒有嗟如而已上下莫之与何利之有若往而应上当以同类相怜不复如二与四之见拒矣不得于此而得之于彼无咎之道也传曰三与上虽非隂阳正应然萃之时以类相从皆以柔居二体之上又皆无与居相应之地上复处说顺之极故得其萃而无咎也易道变动无常在人识之此义极尽且虽非正应句有斟酌本义云当近舍不正之强援而逺结正应之穷交理虽精而正应二字未的故胡氏曰恐误是也小吝者始弃其应而不往必待二四不相容乃反而求之也能无愧乎人情攀援势利辄遭摈斥之辱及其穷无所归然后商贫贱之交纵使怜而收之必有惭恧不自安者矣
　　象曰往无咎上巽也
　　传曰上居柔说之极三往而无咎者上六巽顺而受之也本义往从于上一句是解爻未解象故全无巽义蒙引以为此说长于所谓上能巽受之者吾不知之矣
　　九四大吉无咎
　　九四以阳居隂非正上比五而得君之萃则拟于擅权下比羣隂而得民之萃则疑于树党故必大吉而后无咎也传曰大为周遍之义无所不周然后为大无所不正则为大吉夫上下之聚固有不繇正道而得者非理枉道而得君者自古多矣非理枉道而得民者盖亦有焉如齐之陈恒鲁之季氏是也然得为大吉乎得为无咎乎反言之其义始明矣
　　象曰大吉无咎位不当也
　　大吉无咎何以云位不当也位不当则所为未必能尽善故戒之戒之实勉之也
　　九五萃有位无咎匪孚元永贞悔亡
　　五以阳刚居尊位为萃之主萃有位何咎之有朱子云有位而无德则虽萃而不能使人信故人有不信当修其元永贞之位而后悔亡也此理固是传独兼德位说曰王者有位有德中正无过咎而天下尚有未信服归附者在修德以来之如苖民逆命帝乃诞敷文德舜德非不至也盖有逺近昏明之异故其归有先后既有未归则当修德也所谓德元永贞之道也如此说犹有至理又曰元首也长也为君德首出庶物君长羣生有尊大之义焉有主统之义焉而又恒永贞固则通于神明光于四海无思不服而其悔亡矣何等透彻
　　象曰萃有位志未光也
　　象专举爻上句传以尚有匪孚补之为志未光张本也志未光则悔悔必元永贞而后亡是象传一句统解爻辞也盖王者以万类同归为志不曰人之志未能孚于我而曰我之志未能光于人亦教人以反躬责己之道也
　　上六齐咨涕洟无咎
　　传以上为隂柔之小人曲尽情状本义云处萃之终隂柔无位求萃不得忧戚如是而后可以无咎也本义较胜盖上六居说之极说极生悲固理之常然说极而能悲则知危知惧所谓善补过者故宜无咎且三居顺体之上以嗟而无咎上居说体之上以齐咨涕洟而无咎其理正同项氏曰齐咨兊口之叹涕洟兊泽之流甚切卦义
　　象曰齐咨涕洟未安上也
　　未安上者居卦之上未敢晏然自安故有悲伤难堪之象设心如是未有久而不萃者也传曰君子慎其所处非义不居不幸而有危困则泰然自安不以累其心小人居不择安常履非据及其穷迫则陨获躁挠甚至涕洟为可羞也未者非据之辞犹俗云未便也未便能安于其上也隂而居上孤处无与既非其据岂能安乎此与本义全别然可为困穷之戒
　　【巽下坤上】
　　升元亨用见大人勿恤南征吉
