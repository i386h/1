<!-- { "loadSidebar": true } -->
　　四居近君之位义可以不往也但时方蹇难徒往祗益之蹇耳来而连三以往则有济也连即拔茅连茹之连谓同心共济也如晋室衰防温峤诸公必连陶侃以往乃克有济此来连之义也
　　象曰往蹇来连当位实也
　　当位实作六四説诸家俱云九三阳刚而实六四隂柔而虚连三之刚济四之柔连三之实济四之虚资其所有余助其所不足也如此説其义更长
　　九五大蹇朋来
　　五君位正在坎中举天下之蹇统归诸一身是天下之大蹇也然下有柔顺中正之臣为之应君子道长众正彚征誉反连硕之辈翕然鳞集是得朋来之助也此虽不言吉而吉在其中矣独以爻不言吉少之曰得朋来而无吉何也曰未足以济蹇也以阳刚中正之君而方在大蹇之中非得刚阳中正之臣相辅之不能济天下之蹇也二之中正固有助矣欲以隂柔之助济天下之难非所能也自古圣王济天下之蹇未有不繇贤圣之臣为之助者汤武得伊吕是也中常之君得刚明之臣而能济大难者则有矣刘禅之孔明唐肃宗之郭子仪徳宗之李晟是也虽贤明之君苟无其臣则不能济于难也故凡六居五九居二者则多繇助而有功蒙泰之类是也九居五六居二则其功多不足屯否之类是也盖臣贤于君则辅君以君所不能臣不及君则賛助之而已故不能成大功也此理亦好特存之又曰自古守节秉义而才不足以济者岂少乎汉李固王允晋周顗王导之徒是也窃意李王之时羣小纵横君若赘旒晋中宗差胜赧献可谓有刚健中正之徳乎李君尚矣允疎顗狂导党逆持两端未足语于柔顺中正也或有臣无君或有君无臣以当大蹇朋来未也若汉之邓禹冯异唐之房龄杜如晦其才未有大过人者只是柔顺中正遭时遇主遂成济蹇之功非其验与或曰然则独不言吉者何曰当蹇难之时圣人教人以先事后得先难后获之义也大难方始遽有计功谋利之心鲜不败乃事者自古然矣此与全异亦存之
　　象曰大蹇朋来以中节也
　　曰以其中正之节也恐未确窃意五与二刚柔中节固矣推之四与上以柔居柔三以刚居刚亦有互中节者订诂云爻虽不言吉而象曰以中节也亦可谓吉辞矣盖二以柔居柔五以刚居刚各中其刚柔之节也以二之柔济五之刚以五之刚济二之柔互中其刚柔之节也如此説于朋来又切又发明的吉义出
　　上六往蹇来硕吉利见大人
　　上居蹇之极体犹在坎茍不思所以济蹇之术彊欲逃之于蹇外吾何行如之故往则蹇而来则硕也蹇之来有寛大自如意阳实而隂虚故四连三则曰实阳大而隂小故上应三则曰硕本义云来就九五恐未是独此爻言吉者他卦皆在蹇中惟上六蹇极当通故也大人指九五彖辞利见大人原主九三言爻以归之上六何也三上正应上之利见即随三而利见也盖其才柔本不足济唯内应九三硕大之阳与之共戮力以佐五则可以出蹇矣
　　象曰往蹇来硕志在内也利见大人以从贵也
　　内谓九三也对外卦而言若指五五外恐不得以内言矣贵谓九五也有阳刚中正之徳而居尊位天爵人爵竝懋也
　　【坎下震上】
　　解利西南无所往其来复吉有攸往夙吉
　　大难芟夷宜昭示寛仁大度与天下更始所谓开国之初规模宏逺也曰西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其宜也如是则人心怀而安之故利于西南也汤除桀之虐而以寛治武王诛纣之暴而反商政皆从寛易也无所往其来复吉有攸往夙吉无所往谓天下之难已解散无所为也有攸往谓尚有所当解之事也夫天下国家必纪纲法度废乱而后祸患生圣人既解其难而安平无事矣是无所往也则当修复治道正纪纲明法度进复先代明王之治是来复也谓反正理也天下之吉也其发语辞自古圣王救难定乱其始未暇遽为也既安定则为可乆可继之治自汉以下乱既除则不复有为姑随时维持而已故不能成善治盖不知来复之意也渠魁剪除余党解散可相安无事矣此时正宜以不逺复之道辅其君盖复其见天地之心而后可以行周官法度也朱子云两汉以来人主还有理防正心诚意否须得人主如穷阎陋巷之士治心修身讲明义理以此应天下之务用天下之才方见次第正此意有攸往夙吉谓有害可除利可兴宜先事图之盖机防之来间不容髪稍缓之则滋蔓难图矣故须早为之所也唐五王削去内难置武三思于不问不旋踵而国败家亡不讲于夙往之义故也曰当解而未尽者不早去则将复盛事之复生者不早为则将渐大皆忧深虑逺之言也
　　彖曰解险以动动而免乎险解
　　坎险震动险以动也震外坎内动而免乎险也出乎险故为解此以卦徳言也
　　解利西南往得众也其来复吉乃得中也有攸往夙吉往有功也
　　西南平易之方也平易近人人必归之故曰往得众也本义云坤为众得众谓九四入坤体得中此以卦变言也以得中为修复先王之治大中不易之道也若如前説则当以格君心为中道矣夙则不失事机之防故往有功
　　天地解而雷雨作雷雨作而百果草木皆甲拆解之时大矣哉
　　天地严凝之气闭藏则为冬为雪天地温厚之气发散则为雷为雨雷以动之雨以润之而百物生焉是天地万物之功皆繇解而成也徐氏曰雷雨作者气之解也百果草木皆甲拆者形之解也形随气而解则屈者伸郁者畅生意流行充周普遍解之时其大矣哉此叚甚为明透传曰王者法天道行寛宥施恩惠养育兆民至于昆虫草木乃顺解之时与天地合徳也比又推广言之不可不知
　　象曰雷雨作解君子以赦过宥罪
　　天地以生物为心雷雨作天地之解也君子以生人为心赦过宥罪君子之解也君子法天之威而用刑法天之泽而恤刑过出无心置而不问罪干有司寛而不苛是亦利西南之道而广之刑狱也蹇之未解负罪引慝以责乎己则有反身修徳之功蹇之既解泣罪解网以恕乎人则有赦过宥罪之典武曰百姓有过在予一人汤曰万方有罪罪在朕躬赦过宥罪仍是反身修徳之意不然姑息养奸岂君子之道乎
　　初六无咎
　　天下无事才柔位卑足以自安且上有九四正应故无咎也曰方解之初宜安静以休息之爻之辞寡所以示意于无可解中着解妙甚
　　象曰刚柔之际义无咎也
　　居其下而应乎上居其柔而应乎刚初柔四刚交际得宜故曰义无咎也
　　九二田获三狐得黄矢贞吉
　　曰九二以阳刚得中之才上应六五之君用于时者也天下小人常众刚明之君在上则明足以照之威足以惧之刚足以防之故小人不敢用其情然尤常存警戒虑其有间而害正也六五以隂柔居尊位其明易蔽其威易犯其防不果而易惑小人一近之则移其心矣况难方解而治之初其变尚易二既当用必须能去小人则可以正君心而行其刚中之道田者去害之事狐者邪媚之兽三狐指卦之三隂时之小人也获谓能变化除去之如田之获狐也获之则得中直之道乃贞正而吉也黄中色矢直物黄矢谓中直也羣邪不去君心一入则中直之道无繇行矣桓敬之不去武三思是也本义于九二宜曰程备矣
　　象曰九二贞吉得中道也
　　九二之于小人以非类目之以一网尽之疑于嫉恶过严而不知邪正无两立之势道理恰好如是耳故曰得中道也王曽之去丁谓韩之去任守忠庶几此道矣
　　六三负且乗致冦至贞吝
　　三以隂柔而居下体之上故有负且乗之象负者担负小人之事也乗者车乗君子之器也小人而乗君子之器处非其据盗思夺之伐之故曰致冦至曰小人而窃盛位虽勉为正事而气质卑下本非在上之物终可吝也若能大正则如何曰大正非隂柔所能也若能之则是化为君子矣本义曰贞吝言虽以正得之亦可羞也唯避而去之为可免耳详味程朱之意其所以为小人谋者亦至矣防引负乗之喻言刘盆子而未及更始言邓通而未及董贤固为未尽若夫辩田千秋郑綮之非六三则确论也
　　象曰负且乗亦可丑也自我致戎又谁咎也
　　负且乗在小人以为荣而圣人丑之灰其贪富贵之心也爻言冦象言戎冦小而戎大言祸不可量也戎自已致不得归咎于人诲三使自反也曰圣人又于系辞明其致冦之道谓作易者其知盗乎盗者乗衅而至茍无衅隙则盗安得犯负者小人之事乗者君子之器以小人而乗君子之器非其所能安也故盗乗衅而夺之小人而居君子之位非其所能堪也故满假而陵慢其上侵暴其下盗者乗其过恶而伐之矣伐者声其罪也盗横暴而至者也货财而轻慢其藏是教诲乎盗使取之也女子而妖冶其容是教诲淫者使暴之也小人而乗君子之器是招盗使夺之也皆自取之之谓也余谓盗必开于朝廷而后盛于郊圻必起于冠裳而后炽于奸宄圣人反覆咎其自取也若曰使朝无幸位爵无恶徳则盗贼之祸无自而生矣虽然名之曰盗人人得而治之尚足贵乎小人窃据髙位恶知其非有也圣人以危言动之犹冀其避贤安位以免于盗也易之诲人其至矣此亦有理姑存之
　　九四解而拇朋至斯孚
　　四居近君之位大臣也大臣事君以人用舍进退之间天下人才所视以为消长者也若亲比小人则端人正士将疑而去之矣安石用吕惠卿而羣贤解体其效也解而拇解去也拇足大指在下之象初六也初与四应之不以正去邪勿疑然后任贤勿贰解去在下之隂合志同方之众所以接踵而至繇是翕然相信无复积嫌观望之心矣或曰朋指二谓其与四同徳也亦通
　　象曰解而拇未当位也
　　未当位以阳居隂也居阴恐其溺于隂故必解而拇也
　　六五君子维有解吉有孚于小人
　　曰六五居尊位为解之主人君之解也以君子通言之君子所亲比者必君子也所解去者必小人也故君子维有解则吉也小人去则君子进矣吉孰大焉其义甚明三隂同类虑其未必能解去也故须有孚于小人程朱俱以孚为验云孚见验也本义曰君子有解以小人之退为验也其説自确余向来以孚为信即朋至斯孚之孚言君子有解之吉不惟见信于君子而亦见信于小人也虽小人亦心服而去无怏怏之意故曰有孚孔明之去寥立李平是也
　　象曰君子有解小人退也
　　君子之所解者小人也小人解则奉身而退矣君子又何解之有
　　上六公用射隼于髙墉之上获之无不利
　　隼谓六三以小人鸷害故曰隼以其窃据髙位故曰髙墉之上射之获之者上六也系辞明以上六为藏器待时之君子故曰处尊髙之地而非君位故曰公乃防引直以为隼谬矣其曰公用射隼于髙墉之上获之絶句则是也无不利谓动而不括曰夫子于系辞复申其义曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也鸷害之物在墉上茍无其器与不待时而发则安能获之所以解之之道器也事之当解与己解之之道至者时也如是而动故无括结发而无不利矣括结谓阻碍圣人于此发明藏器待时之义夫行一身至于天下之事茍无其器与不以时而动小则括塞大则丧败自古喜有为而无成功或颠覆者皆繇是也本义云系辞备矣余亦云程备矣
　　象曰公用射隼以解悖也
　　怙终不悛悖逆之甚者也射之所以解之解逆为顺则出乎蹇而天下平矣是爻也周公东征足以当之
　　【兑下艮上】
　　损有孚元吉无咎可贞利有攸往
