<!-- { "loadSidebar": true } -->
　　为卦下巽上坤巽为木下一隂象根上二阳象干自根逹干自小而大自卑而髙也大象所谓积小以髙大也坤三隂在上顺受二阳之升故有亨通之理以其自根发达起来故曰元亨用见大人指九二阳为大二人位二有刚中之德而六五应之用见者六五用柔中之德以见也勿恤南征吉俱指九二二五志同道合一见如故勿恤不忧其不遇也南征程朱俱云前进也潘梦斿曰向阳之方极是巽居东南坤居西南柔本三而升为四以离体升也万物相见于离故南征吉
　　象曰柔以时升
　　传曰柔升谓坤上行也巽既体卑而就下坤乃顺时而上升以时谓时当升也本义曰升自解来柔进居四李隆山曰隂阳二气迭为升降反萃而升是二阳降居下三隂反居上故曰柔以时升三说俱有理
　　巽而顺刚中而应是以大亨
　　巽而顺以卦体言内巽而外顺也刚中而应以卦德言二有刚中之德而五应之也如此则得其可升之时矣是以大亨也卦主坤言故曰元彖主刚中言故曰大
　　用见大人勿恤有庆也南征吉志行也
　　用见大人勿恤君明臣良相得益章有庆也传曰凡升之道必繇大人升于位则繇王公升于道必繇圣贤此义更大亦须知之南征则遂得其升而行其志是以吉也
　　【谨按升者上进之象也巽木在地中生而不已由萌芽而甲拆而条枚而森茂参天升之义也伏处之贤出而为朝家梁栋亦升也所谓用见大人勿恤也观国之光利用宾于王所谓南征吉也伏羲卦图干南坤北巽木由地而生出乎坤则入乎干南征之象也初六一爻为成卦之主乃巽木之根根深叶茂欣欣向荣柔以时升也二三阳刚木之体也外卦三隂不唯无以滞其生意且有以培其生机故刚中而应是以大亨也应工师之求胜巨室之任故曰有庆而志行也象曰地中生木升君子以顺德积小以髙大坤顺也故曰顺德顺德者敬以直内义以方外是也积小以髙大巽为髙故也六爻之义皆于卦之内外两体及上下中爻之象求之思过半矣】
　　象曰地中生木升君子以顺德积小以髙大
　　蒙引云地中生木不可说成地上生木盖地中生木者取巽居于坤之下而言如木仗生意于地之中而后发逹于地之上所谓其根深者其末茂也极好君子观其象以自升升须是要顺逆则退矣本义依王肃本作慎德未是顺德坤地象积小以髙大巽木象如何易的吾心之德原与天地万物同体只因物欲锢蔽便自家卑小了积小者敬小慎微也昭烈云勿以善小而不为系辞云善不积不足以成名自一念之小合天理积而至于念念皆合天理则髙大矣自一事之小合天理积而至于事事皆合天理则髙大矣天理日升人欲日降反观心德依然与天地万物同体何髙大如之传曰学业之充实道德之崇髙皆繇积累而至积小所以成髙大升之义也格言可破顿悟之说
　　初六允升大吉
　　初以一隂为巽之主上无正应非能升者也幸比九二刚中之德信而任之附以同升则其吉大矣允者心肯意肯诚信而服从也
　　象曰允升大吉上合志也
　　二居初之上故曰上合志者一德同心以慰生平至愿也欧阳永叔之于韩魏公类此
　　九二孚乃利用禴无咎
　　二有刚中之德诚信以孚于五五孚中亦交孚焉如是乃可脱略繁缛如祭者之薄其物以格神也至诚相与简朴笃至何咎之有所谓南征吉正谓此也乃字宜玩曰孚乃利用禴若未孚而用则不利矣
　　象曰九二之孚有喜也
　　象复进一歩说言二孚于五非特为臣之道无咎而已刚柔相济泽及天下且有喜也传曰凡象言有庆者如是则有福履及于物也言有喜者事既善而又有可喜也如大畜童牛之牿元吉象云有喜盖牿于童则易又免强制之难是有可喜也
　　九三升虚邑
　　三一升则为坤矣坤为邑隂虚故曰虚邑以阳刚之才居正而体又巽故有此象所谓如入无人之境也
　　象曰升虚邑无所疑也
　　一往直前无所阻碍也
　　六四王用亨于岐山吉无咎
　　本义作亨谓登祭于山之象只是要就占说传作亨曰昔者文王之居岐山之下上顺天子而欲致之有道下顺天下之贤而使之升进已则柔顺谦恭不出其位至德如此周之王业如是而亨也四能如是则亨而吉且无咎矣此说极有理又曰四之才固自善矣复有无咎之辞何也曰四之才虽善而其位当戒也居近君之位在升之时不可复升升则凶咎可知故云如文王则吉而无咎也然处大臣之位不得无事于升当上升其君之道下升天下之贤已则止其分焉分虽当止而德则当升也道则当亨也尽斯道者其惟文王乎此转尤为曲尽或以王为文王以亨为享以亨于岐山为克谦侯度惟祭境内之山川终不敢越分而修禋祀亦通
　　象曰王用享于岐山顺事也
　　以柔居柔而坤体顺之至也文王三分天下有其二以服事殷正是这个様子周公引来作证而孔子以顺事释之殆欲其师文王乎传曰上顺乎上下顺乎下已顺处其义故云顺事也
　　六五贞吉升阶
　　传曰五以下有刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也按程朱俱以升阶为五传曰阶所繇而升也任刚中之贤辅之而升犹登进自阶言有繇而易也指言九二正应又从九二推开说曰在下之贤皆用升之阶也能用贤则彚升矣此理固不可易本义特约言之耳或曰指九二言坤为土三偶画如之自下而髙有阶象二之升五如升阶然然此人君升进贤臣与共天下之象也此理亦好余向来有说云人主倚任贤人犹升之有阶也无阶而凭一手一足之力其能升乎九二以刚中应五五之阶五之所以吉也使非信笃任专正固不贰虽有阶吾得而升诸故必贞而后能吉贞吉而后能升阶也此亦明晓姑存之
　　象曰贞吉升阶大得志也
　　五以二为阶而有所凭依以往二为五之阶而有所扶翼以进上下相资跻一世于升平之域五之志乃大得也或曰志大得指九二非也
　　上六防升利于不息之贞
　　上以隂处升之极贸贸于迷途而不知止者也故曰冥升防升犹言冥行也若以贸贸于迷途者还而孜孜于正路则不息之贞也所谓惟狂克念作圣矣传曰君子于贞正之德终日干干自强不息如上六不已之心用之于此则利也以小人贪求无已之心移于进德则何善如之其义甚精
　　象曰冥升在上消不富也
　　处极上而不知止其心将以求益也孰知隂本虚日就消亡岂有加益之理乎传曰升既极则有退而无进也惟从事于不息之贞则日息而富矣
　　【坎下兊上】
　　困亨贞大人吉无咎有言不信
　　本义云困者穷而不能自振之意兊在上为泽坎在下为水泽在水上则其泽竭矣此其所以为困也内坎外兊是处险而能说也故曰困亨传所谓以卦才言是也困而能亨则贞矣贞非小人所能也故于大人有专属焉大人者不以贫贱忧虑易志不以艰危险阻动心是以吉而无咎也时方不利宜缄黙以自全若嘐嘐然求白于人其谁信之兊为口故有尚口之戒
　　彖曰困刚揜也
　　以二体合言之坎刚为兊柔所掩以二体分言之下一刚为二柔所掩上二刚为一柔所掩卦以困名谓此也
　　险以说困而不失其所亨其惟君子乎贞大人吉以刚中也有言不信尚口乃穷也
　　刚阳君子为隂柔小人所掩蔽君子之道用窒之时也陷于险中是人情所忧虞难堪者也而以说体处之怡然自得险以说也险以说则时困而道亨身困而心亨知命乐天困而不失其所亨也非君子能之乎传曰君子大人通称或曰所字断句即艮止其所之所不如连亨字读为是贞所以为大人之吉者以其有刚中之德也谓九二九五也兊上六有言而不信于坎坎兊相失尚口乃穷也以口舌免困只益之困耳何如反躬修德之为愈也文王囚羑里而演易孔子厄陈蔡而歌周公居东土而赤舄几几皆困而不失其所亨者也
　　象曰泽无水困君子以致命遂志
　　泽在水下则有水水在泽下则无水本义曰水下漏则泽上枯困之象也君子观其象而命可困志不可困以致命遂志传云推致其命本义云致命犹言授命言持以与人而不之有也其义更确盖时势既不可为则命与志无两全之理命全而志丧志全而命丧致以遂之即舎生取义杀身成仁也凡人平居矢志时鲜不愿为忠臣义士者及祸患切身便贪生怖死把生平志愿都灰堕了如范质王溥辈可胜叹哉若是社稷念重身家念轻君父念重妻子念轻临时须办得一死不至摇尾乞怜腼顔人世矣儒行云儒有劫之以众阻之以兵见死不更其守又曰可杀也而不可辱也此致命遂志之谓也文天祥方孝孺其表表者与
　　初六臀困于株木入于幽谷三嵗不觌
　　初以隂柔处困之下其才既不足以自济其困四为正应掩于上六自治不暇其力又不足以济初六之困如木无枝叶失所庇防居其下则不安也故曰臀困于株木臀即臀无肤之臀在坎下幽谷之象故曰入于幽谷三嵗之久不见正应则是上下交困也
　　象曰入于幽谷幽不明也
　　不明故无所觌也犹云黑洞洞底如何出的去明则日进于崇髙不明则日入于卑暗理固然也
　　九二困于酒食朱绂方来利用享祀征凶无咎
　　本义云困于酒食厌饫苦恼之意谓醉饱过宜也郭氏云困于家无饮食宴乐之奉二说逈异然不如传意为长需之九五需于酒食困之九二困于酒食皆以在坎中也需就养人说困二亦宜就养人说传曰君子之所欲泽天下之民济天下之困也二未得遂其欲施其惠故为困于酒食也先代乱离之世以世有醉人为瑞岂非困于酒食之一验与二以刚中之德困于下正已而无求者也上有九五刚中之君同德相应必能造庐而请故曰朱绂方来朱绂王者之服蔽膝也服蔽膝而来便有造膝意方来者谓其来方自此始也利用享祀传所谓以至诚通神明是也未能事人焉能事鬼欲以事人者事神也利用享祀欲以事神者事人也洁诚斋一莫过于享祀故九二利用之传曰自昔贤哲困于幽逺而德卒升闻道卒为用者唯自守至诚而已征凶无咎传云无所归咎也本义云若征行则非其时而于义为无咎也反覆求之既云凶矣何以无咎既云行非其时则非义矣又何以于义无咎毕竟未安主传为是征凶者君不来而自往无媒是以凶也将谁咎乎当困之时虑其以急于济困之心而不遑自爱故戒之也
　　【谨按困之二五两爻说者率多异同窃意孔明之髙卧南阳淡泊明志困于酒食也不求闻逹而昭烈三顾于草庐中朱绂方来也言听计从有鱼水之洽利用享祀也鞠躬尽瘁食少而事多征凶也然而命已致矣志已遂矣又何咎之有哉　方昭烈之在江夏也前有孙权后有曹操劓刖也孔明如吴营而不返困于赤绂也徐自南屏而归乃徐有说也卒得荆州以为基业利用祭祀也又按爻辞所有皆卦中自具之象故困之九二即需之九五所以皆取酒食为象但彼以刚健不陷而吉此以刚揜而困是其义自一也兊为口舌为颊为毁折五为上六所揜劓之象也中爻二至四为离为戈兵四为三所揜在五之下刖之象也坎为赤中爻五至三为巽为绳赤绂朱绂之象也坎为豕兊为羊离为牛牲牢毕具享祀祭祀之象也以此类推大易之取象无俟小求矣】
　　象曰困于酒食中有庆也
　　象举爻首句以该下故曰中有庆也五刚中而折节下贤二之庆也二刚中而推诚事主五之庆也上下交尽其道困于酒食者行当需于酒食矣是以有庆
