<!-- { "loadSidebar": true } -->
　　大易缉说卷六
<经部,易类,大易缉说>
　　钦定四库全书
　　大易缉説卷七　　　　　元　王申子　撰
　　【震下巽上】
　　益增益也损上以益下也爲卦震下巽上损上卦干之初而爲隂益下卦坤之初而爲阳损上益下也伊川曰风烈则雷迅雷激则风怒两相助益益之象也故爲益
　　益利有攸往利渉大川
　　初与四成卦之主既皆当位二与五爲益之主又皆中正且动而巽顺故利有攸往二体皆木下动上顺舟楫安行之象故利渉大川
　　曰益损上益下民説无疆自上下下其道大光以成卦之主释卦名义上之四损干之阳而爲巽下之初益坤之隂而爲震损上益下也是爲君而施德泽于民民之説之无穷已也干之阳本在上乃逊坤之隂而已下之自上下下也是爲人上而屈已待下谦尊而光之道也故其道大光此卦之所以爲益
　　利有攸往中正有庆利渉大川木道乃行益动而巽日进无疆天施地生其益无方凡益之道与时偕行释辞而极言之也利有攸徃者二五君臣以中正之道益天下故随往而利也故曰中正有利渉大川者二体皆木舟楫之利所由济也故曰木道乃行此皆卦体动而巽顺所以其益日进无疆如是也干下而初天施也坤上而四地生也天地施生之益无物不有无时不然未尝一息间断故又曰与时偕行
　　象曰风雷益君子以见善则迁有过则改
　　风与雷相资而相益者也君子观此象以求益于已无若见善则迁有过则改二者益于人之大者也唯迁善则可以无过唯改过则可以爲善二者亦相资而相益者也
　　初九利用爲大作元吉无咎
　　初以刚正之才而爲成卦之主当益下之时而居最下之位得六四之应而处震动之初者也以如是之才遇如是之时故利用爲大作大作者兴作利益天下之大事功也然居卑下之位资上益己之力而爲之必大善而有成功之吉斯可无咎傥非大善或无成功宁免咎乎元吉无咎警之也
　　象曰元吉无咎下不厚事也
　　言卑下本不当任重大之事才与时遇而或爲之必得元吉而后可以无咎也
　　六二或益之十朋之弗克违永贞吉王用享于帝吉损下益上爲损故损之得益者上卦之五也损上益下爲益故益之得益者下卦之二也损之五益之二皆以虚中执柔以受人之益故爻辞多同但损之五以柔居刚柔爲虚受刚爲固守受益之至善故曰元吉益之二则以柔居柔疑受益之未固故戒以常永贞固然后能吉此则不同耳王用享于帝者言臣子之事君父犹王之事天故不于损六五言之而言之于益之六二者以见人君持谦虚恭顺之心以事天天且自上益之况臣子持谦虚恭顺以事君父乎此因六二受益于上之善推广以言之也
　　象曰或益之自外来也
　　二在内虚中执柔以受人之益人皆愿益之不但九五而已使中不虚外其来乎
　　六三益之用凶事无咎有孚中行告公用圭
　　三处益下之时而居下之上其位不正益人本非其任然居刚应刚而处震动之极是位不正而果于爲益者也恶乎宜乎其唯用之于凶变非常之事则无咎然亦必存之以孚诚行之以中道先达其诚于上然后可爲告公者言其意于上也用圭者达所告之诚也盖位不正者不可果于爲益而忘其专也
　　象曰益用凶事固有之也
　　风雷震动之时而居震之极亦有凶变惊危之象凶变之事古今天下之所固有有益人之志固不问其位之当不当唯爲之得其道则无咎故爻皆警诲之辞
　　六四中行告公从利用爲依迁国
　　四处益下之时居上卦之下而得其正上承刚中之君下有刚正之助宜若可以行其益下之志矣然体柔用柔益非其能处巽之下动为不果故中道而行动必告诸公上待其从而后敢爲二三四互体坤也故曰国四益人之事唯顺从上下二阳而后爲之以言六四有益人之志而无益人之才告公而从顺从上也依人迁国顺从下也是四比五应初而后能有所爲也故无吉亦无凶悔吝
　　象曰告公从以益志也
　　言四之益下有其志而无其才故曰以益志也
　　九五有孚惠心勿问元吉有孚惠我德
　　五以阳刚中正之德而居尊位处益下之时有中实之孚是爲君而能推诚心以益天下也益莫大于诚惠莫大于心既有此心有此诚则实惠及民不待问而知其爲大善之吉矣上既以诚惠其下则下亦以诚感其上怀君之惠感君之德上下交孚益道之至善也
　　象曰有孚惠心勿问之矣惠我德大得志也
　　言有此诚心则实惠及民不待问矣九五之志在于益下令人皆感戴以诚是五得志莫大于此也
　　上九莫益之或击之立心勿恒凶
　　卦以损上益下爲益未闻损下以益上也损阳有余益隂不足亦未闻损不足以益有余也今上九反是以阳有余而处退巽之极居无位之地非有益于人者而又当益之穷穷则变而损于下矣夫利者人所同欲九乃挟其刚强反益之道专利于已非徒无益于人而又损之故爲众所嫉不唯无益之者且有起而击之者矣是以圣人禁止之曰立心不可恒如是之专利若恒如是取凶之道也
　　象曰莫益之偏辞也或击之自外来也
　　莫益之者嫉其封殖自私偏辞者责其偏于利己之辞也或击之者知其必然召祸自外来者言在已有以召之也
　　【干下兑上】
　　夬决也五阳决一隂也爲卦干下兊上五阳盛长于下一隂将尽于上爲众阳上进决去一隂之象伊川曰泽水之聚也乃上于至高之处有溃决之象故爲夬
　　夬于王庭孚号有厉告自邑不利即戎利有攸往夬决也爲刚决柔爲君子决去小人也决去小人之道当以天下之公议暴其罪于广众大庭使人咸知其恶则足以惩一而戒百也孚者由衷之诚号者命众之辞有厉者谓五阳虽盛而一隂犹在高位不可忽也故必推诚以命众使知尚有危机之可畏若易而无备则将有不虞之悔故曰孚号有厉邑私邑告自邑者先自治而后可以治人也曰曰号曰告曰王庭者以上六成卦之主居兊体而有外庭之象也戎兵也即从也不利即戎谓不可极于用刚以至兵戎则受害者众也利有攸往谓一隂犹存尚利于有所往盖必纯乎君子而后可也
　　曰夬决也刚决柔也健而説决而和
　　释卦名义而賛其德也以干之健而行之以兊之説是以能决去小人而不失其和谓决去之而天下国家和平无伤也决而不和如汉唐之去宦寺适以致乱而天下之受祸者众矣易之象圣人之训可不畏哉
　　于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　释辞以一隂乗五阳乃其罪也故于王庭使众知之众阳协德相告相戒不敢慢忽故其危惧乃所以爲光大也夬之爲卦所尚者阳刚之盛也尚刚以自治则可若以即戎则尚刚太过其所尚得无穷乎阳虽盛而犹有隂焉必纯乎阳而后可以絶小人之根故又曰刚长乃终也
　　象曰泽上于天夬君子以施禄及下居德则忌
　　泽上于天势必溃决爲雨以及万物夬之象也君子以之均施德泽以及于下若居畜不施乃君子之所忌如刓印吝赏畜施屯膏皆居德也怨怼所由兴悖乱所由起岂非忌乎忌畏忌也
　　初九壮于前趾往不胜爲咎
　　初干体而又以刚居刚故锐于进趾在下而先动之物前趾又动之先者初在四阳之下轻动躁进壮于前趾之象也隂居高位初首众阳而往决之位卑而言高决无可胜之理其往也徒取祸咎耳
　　象曰不胜而往咎也
　　有必胜之道而往者胜也往而后胜且不可况不可胜而勇往者乎故爻辞曰往不胜而夫子曰不胜而往咎也谓非往之爲咎不能度其可胜而后往之爲咎也
　　九二惕号莫夜有戎勿恤
　　言孚号而以有厉处之矣二以阳刚之才遇同德之君当夬决之任而能居柔以晦其刚得中而知戒惧故亦惕号盖必如是而后可免小人乗间抵隙之忧故虽莫夜隂伏之时有兵戎至亦不足虑矣以防之密而备之素也
　　象曰有戎勿恤得中道也
　　中矣而又以刚居柔刚而不过故曰得中道王童溪曰吾谋未发而彼得以先之非中也彼谋先发而吾无以待之亦非中也二之戒备得中道也
　　九三壮于頄有凶君子夬夬独行遇雨若濡有愠无咎胡安定曰此错简当曰壮于頄有凶独行遇雨若濡有愠君子夬夬无咎于义顺今从之上六以容説之资居众阳之上有頄象焉頄面颧骨也三于众阳之中独与之应是妄用其刚而壮于頄也壮者张助其恶也故有凶不唯壮之复与之和故曰遇雨雨者隂阳和也既遇雨必爲所濡汚既濡汚则众君子有愠怒之者故曰若濡有愠君子则不然见善明用心刚不牵于私唯义是视当决则决故无咎
　　象曰君子夬夬终无咎也
　　此爻以独应上六言之有凶之象以阳刚得正言之有无咎之象用之存乎其人
　　九四臀无肤其行次且牵羊悔亡闻言不信
　　九三九四皆君子而未纯者也三应上六四不中正而同居説体故其刚决不足上体之下故曰臀居不能安故曰无肤行不能决故曰次且谓欲止则众阳进逼势不得安如臀之无肤欲行则柔説失刚不能勇进其行又不免于次且也有悔可知羊内刚而羣行之物牵羊喻与众阳牵连而进则悔可亡而四居柔体説不中不正虽闻斯言不能信用悔其可得亡乎
　　象曰其行次且位不当也闻言不信聪不明也
　　以刚居柔位不当也居柔体説失其刚明之正性故其聪不明不能听信善言也
　　九五苋陆夬夬中行无咎
　　苋者隂柔易决之物陆者高平不畦之地非苋所宜喻上隂柔窃据高位非其所而易去也五以阳刚中正之德爲夬之主处夬之时当决即决然刚不可过又当以健而説决而和之道行之以中然后可以无咎
　　象曰中行无咎中未光也
　　以刚中正之君行中道于夬决之世宜吉而仅得无咎中且未光者何也亲比上六使之贯盈罪极者五也及以刚应刚勉行中道以决之者亦五也故于中道未得爲光大
　　上六无号终有凶
　　以一隂而乗五阳之上贯盈恶极皆其自取当此之时党已尽矣无所号诉矣终归于凶矣
　　象曰无号之凶终不可长也
　　言其立于夬决之极终不可久也
　　【巽下干上】
　　姤遇也爲卦巽下干上巽风也干天也风行天之下与物无不遇者又一隂始生即与阳遇故爲姤
　　姤女壮勿用取女
　　壮至四阳而后谓之壮姤唯一隂而曰女壮者何也盖自是而爲遯爲否爲剥爲坤皆姤隂之爲也在人乃消阳之孽有惊惧之意焉况以一隂爲成卦之主初长于下即遇五阳是女之不贞而壮之甚者故戒以勿用取
　　曰姤遇也柔遇刚也
　　以成卦之主释卦名义谓一隂始生即与阳遇也
　　勿用取女不可与长也天地相遇品物咸章也刚遇中正天下大行也姤之时义大矣哉
　　释辞且賛其德之大也人之取女欲其长且久此女处遇则不贞以壮则害阳故勿用取然一隂遇五阳虽不贞而隂阳相遇亦不可废五阳天也一隂地也天地相遇则万物育品彚所以咸章也九五中正二以刚中遇之君臣相遇则治化成其道所以大行也然则天地不遇则品物不章君臣不遇则治化不行至于事事物物莫不以遇而成不遇而废则姤之时之义岂不大哉
　　象曰天下有风姤后以施命诰四方
　　天之诰万物莫疾乎风且无所不周君之诰万民莫疾乎命亦无所不至故后王以施发命令徧诰四方亦犹风行于天之下也
