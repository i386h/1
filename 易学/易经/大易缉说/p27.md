<!-- { "loadSidebar": true } -->
　　初六系于金柅贞吉有攸往见凶羸豕孚蹢躅
　　姤之成卦在此一爻或吉或凶亦判于此何则有以制之则吉无以制之则凶柅止车之物以金爲之坚强之至也而又系之止之固也固止之使不得进则阳刚贞正之道庶乎其吉设不止之使之有所往则必浸长而害乎阳是见凶也圣人既设此两端使君子知所戒矣又设羸豕之象使君子不以隂之微而忽之豕隂物也谓今日之隂虽微如羸弱之豕而异日蹢躅之害将可必也若忽其微而不信使至蹢躅则不可制矣
　　象曰系于金柅柔道牵也
　　牵引也隂道虽微已有牵连浸长之势不可无以止之也
　　九二包有鱼无咎不利賔
　　鱼隂物也古者以鱼比民初六柔而散于下民之象也九二以刚中之德居大臣之位而首与之遇此得鱼之最先者也其德又足以包而有之虽初与四应而二得之非正然姤之时以遇爲重隂阳相遇亦无咎也賔自外来者谓四也及四至则己后矣利安得以及之乎故曰不利賔
　　象曰包有鱼义不及賔也
　　鱼既爲二所有义不及于四矣故四无鱼
　　九三臀无肤其行次且厉无大咎
　　三居上体之下故曰臀二与初相遇矣三乗二之上亦欲遇之二嫉之于下故其居不安如臀之无肤居既不安则行而去之行则上无应与故其行次且是处遇之时进退皆无所遇者故厉然所以无大咎者居得其正也
　　象曰其行次且行未牵也
　　下既无遇上又无与故曰行未牵言上下皆无牵引者故次且
　　九四包无鱼起凶
　　初鱼也本四所有而二先遇之是四亡其鱼而二得之也四非无阳刚之才以包纳于初今也有包无鱼盖四逺于初又不中不正无德以来之宜民之归二而去己也居上而无民故动则凶起动也刚健之体鲜不动故戒
　　象曰无鱼之凶远民也
　　民可近而四远之宜其无鱼而取凶也
　　九五以杞包含章有殒自天
　　杞高大之良材喻众阳也易蔓之柔物喻初隂也五以刚健居尊下有众阳爲辅于此一隂之微去之易易而乃以中正之道含藏其刚健之美但以众阳包而容之如在杞木覆防包容之下略无去之之意者盖以姤亦自干而来则一隂犹自天而降况天地间有阳必有隂乃天道之常圣人天也方隂之微岂容遽絶之且天下未尝一日无小人顾吾处之者何如耳五干也故以天道言之
　　象曰九五含章中正也有殒自天志不舎命也
　　唯中且正故能含章崇阳而抑隂固圣人之志有阳必有隂亦天道之常志不舎命者言圣人虽有抑隂之志亦不舎弃天道之常也
　　上九姤其角吝无咎
　　刚而处于最高之上者角也一卦五阳皆以遇初取义上九刚而居上极远于初是自处至高而无与遇者也故吝然以阳刚居高隂亦不能侵之虽无遇亦无咎也
　　象曰姤其角上穷吝也
　　以至刚居最上穷极也穷极故不能俯就以求遇于人于遇之道爲吝也
　　【坤下兑上】
　　萃聚也爲卦坤下兊上地上有泽水之聚也诚齐曰泽水之聚也泽上于地聚之聚也故爲萃
　　萃亨王假有庙利见大人亨利贞用大牲吉利有攸往萃下亨字羡文假至也宗庙上以聚祖考之神灵下以聚人心之诚敬是天下萃聚之大者莫大于宗庙故萃王假有庙人聚则多乱物聚则多争事聚则多紊必得大人以治之而后其聚也可亨故利见大人亨然所聚不正则亦不能亨也故利贞亦以二五皆得其正也物聚则用冝丰故用大牲吉亦以兊爲羊坤爲牛皆大牲也物聚则力有余而志可行故利有攸往亦以卦体顺而以説行也
　　曰萃聚也顺以説刚中而应故聚也
　　以卦德释卦名义萃之义聚也坤顺兊説爲其道顺其情説故聚五以刚中正应二之柔中正故聚傥德不如是则不足以致天下之聚也
　　王假有庙致孝享也利见大人聚以正也用大牲吉利有攸往顺天命也观其所聚而天地万物之情可见矣释辞而极言之也孝享之际诚敬所萃故萃天下之心者无如假庙以致孝享大人者正己而物正者也见大人则聚而得其正故亨萃不以正其能亨乎物聚则用冝丰力赡则可以有爲此自然之理也故曰顺天命然聚岂一端而已哉隂阳聚而后万化成天地聚而后万物育人物聚而后万事兴观其所聚而天地万物之情亦可见矣
　　象曰泽上于地萃君子以除戎器戒不虞
　　泽上有地临则聚泽者地岸也泽上于地萃则聚泽者隄防也以地岸而聚泽则无隄防之劳以隄防而聚泽则有溃决之忧故君子观此象爲治世之防除治其戎器以爲不虞之戒若以治安而忘战守之备则是以旧防爲无用而坏之也其可乎
　　初六有孚不终乃乱乃萃若号一握爲勿恤往无咎初与四正应本有孚而相聚者也然萃之时近则相亲初六近从二隂以爲聚故与四相孚之志不能克终乃乱者爲同惑乱其心也乃萃者与同聚爲一也握者羣指之聚初若号呼以求正应则同如指之聚而之矣但勿恤其而往则得阳刚之应而无过咎不然则入隂小之羣矣宁免咎乎
　　象曰乃乱乃萃其志乱也
　　言初与四孚萃之志爲同所惑而乱也
　　六二引吉无咎孚乃利用禴
　　二以柔顺中正之德上应阳刚中正之君萃之正也然居萃之时二远于五而处二隂之间易以聚必九五引而进之则上下俱吉二亦可以无咎故曰引吉无咎此二五未聚而相求于初之时也孚信之在中禴祭之无文也及其既孚则二五中正相聚诚实相与如薄祭亦可交于神明矣此二五既孚而相聚于终之美也故曰孚乃利用禴
　　象曰引吉无咎中未变也
　　方萃之时近比乎隂而能自守不变以须正应唯刚立者能之二虽中正而质隂柔九五及其中未变之时引之故吉故无咎
　　六三萃如嗟如无攸利往无咎小吝
　　三隂柔不中不正处萃之时欲进而求聚于四则四非其应又非其欲退而求聚于二则二自以中正上应于五是求聚于人而莫之与徒自嗟叹而已故曰萃如嗟如进退无与何所利哉故曰无攸利唯往从上六之正应则得所聚而无咎然求人而人不与然后往焉虽无咎而举动如此亦可羞矣故曰小吝
　　象曰往无咎上巽也
　　言萃之时上六亦无与故能巽顺以受六三此三所以往无咎也
　　九四大吉无咎
　　四处萃之时上比同德之五得君臣之聚如此其专下有三隂之从得臣民之聚如此其众然位不当故戒之必大吉然后可以无咎谓得君专而不僭得人众而不私则大吉也
　　象曰大吉无咎位不当也
　　以阳居隂位不当也况上下聚而归之君道也而四居之亦位不当故必得大吉而后可以无咎
　　九五萃有位无咎匪孚元永贞悔亡
　　以九居五有其位矣居中得正可无咎矣以此居尊而聚天下之民民犹有不孚信者九四得臣民之聚于下故也九五当此之时何以处之唯修吾元永贞三德以听其自孚然后悔可亡元善也无长人之善则聚而不亲永久也无可久之道则聚而必离贞正也无贞正之守则聚而不固盖聚人之道唯此三者爲萃九五之君者非志此不可
　　象曰萃有位志未光也
　　位者所以一天下之萃者也五有其位矣而人犹未孚是萃天下之志未光大也
　　上六赍咨涕洟无咎
　　萃卦之象三隂聚于下二阳聚于中上六立于外是萃之时而自取独者也以柔説之体欲聚而故不安而咨嗟涕洟盖説之极者易悲也皆其自取无所归咎故曰无咎
　　象曰赍咨涕洟未安上也
　　当萃之时而立于上以柔乗刚而自絶于人其能安乎
　　【巽下坤上】
　　升进而上也爲卦巽下坤上巽木也坤地也爲地中生木木生于地中长而益高爲升之象初柔散而在下木之根也二三刚长而渐高木之干也得坤土养之而益进升之象也故爲升
　　升元亨用见大人勿恤南征吉
　　巽顺而进故升有大亨之理易言大人皆指阳爻王弼谓不以尊位拘盖初六成卦之主也二以阳刚引之而升欲升于道而不见大人则不知其方欲升于位而不见大人则不得其援故升之道用见大人则勿有忧恤巽顺而进亦见大人而无忧之道南征者向长养之方而进也故南征于升之道爲吉李实斋曰凡物之生自子至午生而长也
　　曰柔以时升
　　释卦名义柔指初六成卦之主也初六一变则爲防时者其谓泰之时欤凡物自下而上谓之升物之升也由下而上木之升也由柔而刚柔升而得其时则达故曰柔以时升
　　巽而顺刚中而应是以大亨用见大人勿恤有庆也南征吉志行也
　　释辞内巽而外顺谓升之道巽而顺则升暴而逆则折又二以刚中之德应于五五以柔中之德引之而升此升所以大亨也见大人则可以遂其升进之愿故曰有庆向长养之方而往则上升之志得行故曰志行
　　象曰地中生木升君子以顺德积小以高大
　　木之升于地由芽而根根而干干而枝叶一至顺之积逆则生意息矣君子观此象一以至顺之德自卑小积之以成高大盖天下事事物物所以高大未有不自卑自小积而成也
　　初六允升大吉
　　以柔而升升之义也在下则升在上则非升矣初以柔居下即木之升言之乃木之根巽承于二得阳则愈升六四又坤土之最下者而与之应信能升而大吉也以人事之升言之初以柔巽之德上承九二刚巽之贤二又以刚中之德上应于五唯能引之而升故亦信其升之必达而获大吉也
　　象曰允升大吉上合志也
　　谓上与九二合志而同升故大吉也
　　九二孚乃利用禴无咎
　　此爻辞与萃六二同但萃之二以中正之德当萃之时处二隂之间必待中正之君引而进之然后无咎而有孚此则以刚中之德在所必升而五亦虚中以信之故实意交孚而自无咎二卦虽同爲君臣相孚然萃则君孚于其臣此则臣孚于其君故萃必无咎而后孚此则相孚而自无咎
　　象曰九二之孚有喜也
　　二尽其孚诚升而事上不独爲臣之义无咎而已又可行其刚中之道以及天下而有喜也
　　九三升虚邑
　　三以阳刚之才居巽顺之体位得其正有应于上以是而升如入无人之邑其进也孰御以木之升言之则爲木之生而出于地者上无壅塞其长也孰遏故曰升虚邑言无阻也隂辟故虚坤爲国邑
　　象曰升虚邑无所疑也
　　谓其前无疑阻也
　　六四王用亨于岐山吉无咎
　　四公侯之位位已近君不可复升故以文王柔顺履正者当之昔者文王之治岐也上则顺事其君使之升进于德下则巽顺乎人使之升进于位已则谦恭独守其正用亨周道于岐山吉而无咎也
　　象曰王用亨于岐山顺事也
　　一以柔顺之道处之而无志于自升故曰顺事也
　　六五贞吉升阶
　　五之位天位也天不可阶而升今曰升阶何也盖升之时坤道上行而以六居五是升而居尊位也然五所不足者贞也故必贞正而后可以获吉必贞吉而后可以升阶阶者言其升之有序也
　　象曰贞吉升阶大得志也
　　舜禹之升贞且吉圣人之志所愿也汤武之升岂圣人之志愿哉故贞吉升阶者大得志也
　　上六冥升利于不息之贞
　　上以隂暗之资处升之极是冥然而升知进而不知止者也本无所利但移此而用之于贞正之事则利焉盖以小人贪进不已之心爲吾进善不已之心也
　　象曰冥升在上消不富也
　　冥然而升于上极而不知止岂复有富益哉盖升极则必退矣
　　【坎下兑上】
