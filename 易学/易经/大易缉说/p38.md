<!-- { "loadSidebar": true } -->
　　此夫子言上古圣人之制作盖得诸某卦之象义云耳非必见是卦而始爲是事也夫易者生生不穷之理即天地之大德也天地赖圣人以推广此德故畀之以大宝之位圣人能推广其德于天下然后居其位而无歉故守位曰仁仁即天地生物之德也聚人以财禁民以义亦所以推广此仁也故古者伏羲氏继天立极仰观象于天俯观法于地近取诸身远取诸物有以见天地之赜事物之情于是画八卦以前民用后之圣人相继而作制爲相生相养之具皆所以广天地生生之德自罔罟至书契是也其爲罔罟取诸离者五五纵横交互罔罟之象物所丽也其爲耒耜取诸益者二体皆木上入下动天下之益莫大于此也日中爲市取诸噬嗑者上明下动亦交合之义也神农以上民用未滋所急者食货而已此聚人之本也及黄帝尧舜之世民用日滋若复守其朴略则非变而通之之道故黄帝尧舜氏作通其变使民由之而不倦神其化使民冝之而不知凡此者非圣人喜新而恶旧也穷则变变则通通则久易之道然也得易之道则天亦从而祐之是以吉无不利衣裳之制取诸乾坤者上下之分也舟楫之利取诸涣者木在水上而风行之也马牛之利取诸随者下动上説动则随人也取诸豫者二隂在前重门之象震木于外击柝之象三隂安于内逸豫之象亦豫备之义杵臼之利取诸小过者上动下止亦小过乎常而合理也弧矢之利取诸睽者弧却于后矢发于前用则睽也弧曲而张矢直而利体则睽也然二者相有而不可相无本同而后睽也大壮二隂覆于上四阳柱于下宫室之象亦壮丽之意大过四阳之长者聚于中二隂之短者布于外棺椁之象亦过厚之意夬则取明决之义也
　　右第二节承上章功业见乎变而言圣人继天立极凡所制作皆得诸易故能推广天地生生之大德也
　　是故易者象也象也者像也彖者材也爻也者效天下之动者也是故吉凶生而悔吝着也阳卦多隂隂卦多阳其故何也阳卦竒隂卦耦其德行何也阳一君而二民君子之道也隂二君而一民小人之道也
　　易者理也有理斯有象象者像也像一卦之体如此也有卦斯有彖彖者断也断一卦之材如此也有像有彖斯有爻爻者以天下之动效于人也动者吉凶悔吝之所由生悔积成吉吝积成凶故曰吉凶生而悔吝着也震坎艮阳卦也三画之中有二隂焉巽离兊隂卦也三画之中有二阳焉盖阳卦竒竒则一阳爲主故多隂所谓一君而二民道之正也故曰君子之道隂卦耦耦则一隂爲主故多阳所谓二君而一民非正道也故曰小人之道阳贵而大故曰君隂贱而小故曰民
　　右第三节承上章制器尚象之事因言易象而并及易之义例也
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也过此以往未之或知也穷神知化德之盛也
　　释咸九四爻义理本无二有感必有应理之自然何以思虑爲哉故极言天地万物往来屈信以发明感应自然之理至于精其义以入于神则屈之至也然亦所以爲出而致用之本利其用而无适不安则信之极也然亦所以爲入而崇德之资自是以上则亦无所用其力至于穷不测之神知变极而化乃德之盛也此又即学之屈信相爲用者以明感应之理也
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　释困六三爻义见本卦下矣
　　易曰公用射隼于高墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　释解上六爻义以言藏器待时盖器不具固不利于用时未至亦不可以轻用使在我者动有阻括而望其有获于外难矣解至上六解之极也是动而不括之时也故曰待时而动何不利之有
　　子曰小人不耻不仁不畏不义不见利不劝不威不惩小惩而大戒此小人之福也易曰屦校灭趾无咎此之谓也善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可揜罪大而不可解易曰何校灭耳凶
　　释噬嗑初上两爻之义言惩恶在初改过在小也
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑释否九五爻义见本卦下
　　子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　释鼎九四爻义见本卦下
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　释豫六二爻义几者善恶方动之初也既能见而审之则无凶悔吝矣故但曰吉之先见者也谄与渎虽不足以言几然谄与渎则必有后悔知几者不爲也盖豫之六二有介然之守有豫见之明圣人以知几与之谓其知微之必有彰知柔之必有刚其知几之神足以爲人之法故曰万夫之望
　　子曰顔氏之子其殆庶几乎有不善未尝不知知之未尝复行也易曰不远复无只悔元吉
　　释复初九爻义而以顔子当之言顔子之心至静而清明故微有不善触之则未尝不知知之未尝复行觉即复矣此几学也在顔子爲不贰过在易爲不远复
　　天地絪缊万物化醇男女搆精万物化生易曰三人行则损一人一人行则得其友言致一也
　　释损六三爻义絪缊天地交感绸密之意一隂一阳之谓道一与二对待生生之本自然之理也一必有二一与二即三矣复参以三则余矣非致一之道也
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　释益上九爻义利者众所同欲唯君子有絜矩之道度诸己而安者然后动故动不失其宜度诸心而可者然后语故语必得其当度其交之可求者然后求故无悔吝之愆是能以己之心度人之心以人之心爲己之心故能与众同其利而人亦与之也若但知有己不知有人徒知有利不知有义则其动也必危其语也必惧而人亦莫之与不但不与之且有起而击之者矣圣人举此以爲偏于利己者之戒
　　右第四节释十一爻之义示人以推求卦爻辞之法也
　　子曰乾坤其易之门邪干阳物也坤隂物也隂阳合德而刚柔有体以体天地之撰以通神明之德其称名也杂而不越于稽其类其衰世之意邪夫易彰往而察来而微显阐幽开而当名辩物正言断辞则备矣其称名也小其取类也大其旨远其辞文其言曲而中其事肆而隐因贰以济民行以明失得之报易之兴也其于中古乎作易者其有忧患乎
　　干阳坤隂一辟一阖而生生化化于无穷故曰易之门干三竒阳物也坤三耦隂物也竒耦合而生六子八卦合而生六十四此隂阳之合德也体者质也卦爻之中刚有刚之质柔有柔之质刚柔之质虽各不同然皆自夫乾坤合德而成以体者即而同之之谓撰者所爲也如四时运行五行生成之类皆天地之撰也以通者相与无间之谓如隂阳变化刚柔消长之类皆神明之德也唯易能体之能通之者亦自夫乾坤合德刚柔有体中见之唯其合德而各有体各体而实合德也故其称名不一干爲马坤亦爲马坤爲牛离亦爲牛错杂而举之然亦不越乎阳健隂顺而已此易卦所以皆自乾坤而出也人能即此参稽其类以求之则可以随其时观其变避凶而趋吉去危而即安矣于此见圣人作易深为衰世虑也况易也可以彰既往可以察方来显者可使之微幽者可使之阐盖亦自夫乾坤之门一开而爲八八而六十四其卦其象各当其名其刚其柔各辩其物而又正之以至赜至动之言断之以吉凶悔吝之辞易之道无不备故也然以一牛一马拟天地以一门一戸拟乾坤之类是称名也小而其取类则大也其爲旨远远者使人思而求之其爲辞文文者使人玩而得之其言委曲而切中事情故可信其事闳肆而无迹可指故不穷此皆圣人因民行事之有疑贰不决也故以吉凶明失得之报以决其未断之疑以济其所行之行也然则重易圣人其忧患后世爲何如哉右第五节言易之变化生于隂阳事之吉凶生于变化故圣人取之以爲衰世虑也
　　是故履德之基也谦德之柄也复德之本也恒德之固也损德之修也益德之裕也困德之辩也井德之地也巽德之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一德损以远害益以兴利困以寡怨井以辨义巽以行权
　　此夫子摘九卦以发明处忧患之道其谓文王乎故序于作易者其有忧患之后盖夏商之末易道中微文王遭羑里之难重卦系辞易道复兴故以己之忧患以忧患天下后世而此九卦于处忧患尤切履者礼也谨于践履则德有基谦者逊也执其恭逊则德有柄复者反诸身而善【原缺】存故曰本恒者久于道而所守不变故曰固损则惩忿窒欲故德以修益则迁善改过故德以裕困则自验其力故爲德之辩井则不易其所故爲德之地然犹巽顺于理随冝而行此圣人取九卦以成己之德也履以説而行故和而至谦以卑下人故尊而光复阳虽微而不乱于隂故小而辩恒居虽杂而不一然皆可久故杂而不厌损先自损而后得益故曰先难而后易益推所有而不外求故曰长裕而不设困身虽穷而道则亨故曰穷而通井虽居其所而用则迁巽虽称其命而入则隐此又賛九卦之德也履以説行故可以和行谦卑自牧故可以制礼复以自反其善恒以惟一其德损所当损则害己之事远矣益所当益则利人之事兴矣困而自反则可以寡怨井随所与则可以辩义巽顺于理则可以行权此又賛九卦之用也六十四卦备于圣人之身矣而处忧患则九卦尤爲至要故反覆言之以示人亦待衰世之意也
　　右第六节三陈九卦以示人处忧患之道
