<!-- { "loadSidebar": true } -->
　　五阳刚中正之君不幸而处涣散之世所以聚天下之涣者大号令也大号令者所以起众人之听一众心之向也五能涣其大号如汗一而不复反则人之听向也坚而涣者聚矣此九五于涣之时得正其所居之位而获无咎之道也
　　象曰王居无咎正位也
　　言能正其所居之尊位于天下涣散之时者居中得正其大号令大建立足以系天下之望也
　　上九涣其血去逖出无咎
　　以诸爻文法律之涣其血句也涣之诸爻皆无应与亦涣散之象独上与三相应然巽风居上亦无聚之理故涣其血血者隂之伤谓三也三居坎险之极爲险所伤上以阳刚之质居巽顺之极故能巽顺事理涣其所伤之应去之远之出之唯恐其不涣也故能出乎险而免于难是以无咎其郭林宗申屠蟠处世道涣散之时自涣其祸难之事乎
　　象曰涣其血远害也
　　涣其所伤之正应者远祸害故也
　　【兑下坎上】
　　节有限而止也爲卦兊下坎上泽上有水满则溢平则容其容有限节之象也兊説坎险説过则流险以止之节之义也故爲节
　　节亨苦节不可贞
　　人之欲无穷物之生有限以有限奉无穷圣人忧之故爲之节节者约其过以归于中也节则裕裕则通故亨然过于节则人情苦之而不可久故曰苦节不可贞言节而至于苦则不可固守以爲常也事事皆然不但节于财而已
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　以卦体卦德释彖辞而以成卦之主爲训也凡事有节则不穷故通而亨卦分二刚一柔以与内分二柔一刚以与外内则有余外则不足亦节也且二与五皆刚而得中中则不过亦节也若节而过则人情苦之节道穷则非亨矣且人之情遇欢説则不知止必遇艰险而后能止方説而止亦节之义五又以中正爲成卦之主中正则其节也通而不穷故曰节亨大而天地亦以有节而后四时成是以圣人必设礼敎立制度使尊卑有分贵贱有等上下知节故财不伤而民不害也
　　象曰泽上有水节君子以制数度议德行
　　泽上有水适平而止过满则溢其容有限节之象也君子以之制数度议德行数多寡之数度法制轨物德充诸中行发于外必制立之拟议之使表里精粗皆中节也
　　初九不出户庭无咎
　　节有限而止也阳刚在下居得其正当节之初知其时未可以行故谨言谨行至于不出户外之庭是知节而能止者故无咎
　　象曰不出户庭知通塞也
　　时有通塞通则行塞则止当止即止其知通塞之君子乎系辞专以愼密言语説之兊体故也
　　九二不出门庭凶
　　门则高大于半门之户矣然不出户庭不出门庭一也初以无咎二以凶何也初无官守言责守正而不出宜也二大臣也当仕有官职者而乃比柔以失其刚居隂以失其正不应于五是知节而不通者也能免凶乎
　　象曰不出门庭凶失时极也
　　失时极者失时冝之至不正故也
　　六三不节若则嗟若无咎
　　三质隂柔而不中不正者也在下之上则有骄奢之失处泽之盈则有满溢之患居説之极则有淫乐之非三者皆非能节者也故不节若不节则必至于困困而后咨嗟慨叹亦何及矣皆其自取又谁咎哉故曰无咎
　　象曰不节之嗟又谁咎也
　　言如六三者自不知节以取困穷无所归咎也
　　六四安节亨
　　四柔顺居正上承刚中正之君是刚柔相济安于节者也且处坎之下不泛不溢节之安者也故曰安节安则不逆乎物理不咈乎人情何徃而不可行故亨
　　象曰安节之亨承上道也
　　四之安节非一端然大要则承九五中正之力也
　　九五甘节吉往有尚
　　甘不苦也中则甘过则苦也节者圣人之中道五以刚正居中是节之得其中者也中则无过不及无过不及则人乐行之故不苦而甘而吉斯道也无所往而不爲人所尚故曰往有尚此所谓中正以通节之尽善者也
　　象曰甘节之吉居位中也
　　节以得中爲贵五得正又得中故甘故吉
　　上六苦节贞凶悔亡
　　上以隂居隂处节之极是节之过者故苦彖言苦节不可贞今上六贞固守之而不知变通冝其凶也然既曰凶而又曰悔亡何也盖节至于苦而贞守之固取凶之道然礼与其奢也宁俭且上处一卦之外过乎节以行其一槩之苦虽非中道亦何恶于人何伤于物哉故苦节之悔亦可亡也
　　象曰苦节贞凶其道穷也
　　夫子释之与彖传同咎其不知变通也若如初之知通塞则节之道不穷矣
　　【兑下巽上】
　　中孚信之由中也爲卦兊下巽上风于泽泽于风二者以虚相入以实相受中孚之象也晦庵曰二隂在内四阳在外而二五之阳皆得其中以一卦言之爲中虚以二体言之爲中实亦中孚之象又下説以应上上巽以顺下亦爲孚义
　　中孚豚鱼吉利涉大川利贞
　　闻之乡先生云泸州毛兼山曰豚鱼今俗所谓河豚鱼豚鱼出则泽必风江湖间以爲风信今从之中孚者此信于彼彼信于此皆出于中心之诚也豚鱼出则泽必风此天地间不言之信风泽中孚之象也人之孚信及夫豚鱼则孚道至矣故曰豚鱼吉中虚可以济难犹舟虚可以济险今乗巽木而行于兊泽之中亦涉川之象故曰利涉大川正者又孚之本不正非孚也故又曰利贞
　　彖曰中孚柔在内而刚得中説而巽孚乃化邦也以成卦之主及卦德释卦名义且极言其用也柔在内谓成卦三与四也通一卦言之是爲中虚刚得中谓二与五也析二体言之是爲中实中虚中实皆孚之义且下説而上顺上巽而下从相孚以诚化邦之道也
　　豚鱼吉信及豚鱼也利涉大川乗木舟虚也中孚以利贞乃应乎天也
　　释彖辞中孚之信及夫豚鱼则孚亦至矣故吉卦有舟虚之象且以顺行故利涉大川诚者纯乎天理一毫无僞天之道也人之孚诚一出于正乃合乎天之道故曰利贞应乎天也
　　象曰泽上有风中孚君子以议狱缓死
　　泽体虚风入之而实风亦虚泽受之而实犹人心虚诚充之而实故爲中孚之象系狱者恐其有虚中之实故议之临刑者恐其有实中之虚故缓之此君子体中孚之象而用其诚也
　　初九虞吉有它不燕
　　虞度也相孚之初宜度其可信者而后信之则吉盖人之交也当度而后信无信而后度初以刚正之资与四爲应四亦居正是初能度其可信而信之既得所信则当专一以信之若复有它则不得其安矣燕安也言相孚之道不可不谨之于初也
　　象曰初九虞吉志未变也
　　相孚之初其志专一是未变也既有定向而方虞度则是有它矣岂相孚之道哉故于志未变之初而虞度则吉
　　九二鸣鹤在隂其子和之我有好爵吾与尔靡之声之高而闻之远者鹤也在隂者以阳处隂而在下也以喻九二唱孚道之善而在下也子者同气相求之类和者此以诚感彼以诚应也我谓九五吾九二自谓尔即所和之子也好爵人所同欲者谓五之中正人所慕者靡与縻同共也言九二居大臣之位以刚中孚实之德上辅刚中孚实之君唱孚道于下能推其心之所同欲者与同类共之是以物无不应人无不孚此系辞所谓出其言善则千里之外应之者也
　　象曰其子和之中心愿也
　　言二以诚实感人如此唱之和之皆出于中心之至愿也
　　六三得敌或鼓或罢或泣或歌
　　敌者孚之敌也六三虚中以应上九将以求孚也然三以隂居阳处兊説之极上以阳居隂处巽风之极彼此俱无定主是求孚而得孚之敌也故不能以诚相孚而唯情欲是狥情之所激则奋然而鼓情之既衰则萎然而罢茍遂所欲则欣然而歌茍违其欲则惨然而悲动爲情欲所役孚安在哉
　　象曰或鼓或罢位不当也
　　三与上位皆不正故不能爲中虚之孚而适足爲中无定主之敌也
　　六四月几望马匹亡无咎
　　四以隂柔得正而居中虚之位五以阳刚得正而居中实之位以此之虚受彼之实上下交孚如月受日之明而相望然曰几者犹有未满盖四与三皆成卦之主而又同类相比故也古者车用四马不能备纯色则两服两骖各一色小大必相称故两马爲匹四必絶三之比如马亡其同类之匹进而上行一于从五则君臣以正交孚乃可无咎卦唯二隂故曰匹
　　象曰马匹亡絶类上也
　　谓必絶其同类而上从九五然后不害其所孚三四皆成中孚之主而失得不同者正与不正也
　　九五有孚挛如无咎
　　中孚诸爻皆不言孚而五独言之岂非孚诚之德唯五独有之乎盖五以巽顺中正爲孚之主初上同德相亲三四柔顺相承九二刚中而应上下牵挛而归之是无一民一物之不孚也何咎之有
　　象曰有孚挛如位正当也
　　五之位中正五之德中实若民若物莫不孚之是称其位也故曰位正当
　　上九翰音登于天贞凶
　　上刚实疑有孚者而乃居柔体巽处孚之穷穷则变而匪孚矣巽爲鸡鸡曰翰音鸡之爲物轻躁好动独鸣不失时有信之声而已亦岂一举冲霄之物哉今乃登于天故取以喻有名无实足以欺世盗名而窃高位者也其晋王衍唐训注之流乎虽贞亦凶况不贞乎
　　象曰翰音登于天何可长也
　　言无孚之实则其所谓孚者可暂不可久也
　　【艮下震上】
　　小过小者过也隂小者过乎阳也爲卦艮下震上山上有雷虽震于高非震于天小过其常之象也四隂在外二阳在内隂过乎阳小者过也又隂居尊而阳失位爲小者过其常也皆小过之义
　　小过亨利贞可小事不可大事飞鸟遗之音不宜上宜下大吉
　　过者过乎常非过乎理也事有当过者过所以就中也盖矫之小过然后能及于中乃求中之用也当过而过则过者乃所以爲亨也故曰小过亨利贞者过之道利于正正者谓当过而过不失其时宜之正也隂柔得中得位故可小事阳刚失位不中故不可大事卦有飞鸟之象焉故取飞鸟过乎所遗之音亦以言过之小也三与四成卦之主也四之阳爲二隂所乗逆也故不宜上三之阳爲二隂所承顺也故宜下是小过之义虽曰过而一顺乎理故大吉
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　以卦体卦象释卦名义并释彖辞事固有待小过之而后亨者故曰小者过而亨也谓当过而过非过也随时之宜乃过之正故曰过以利贞与时行也卦之二五皆以柔居中故小事则吉卦之二阳皆失位不中故大事不可爲也横观卦象如飞鸟焉鸟飞而遗其音以过所过不远亦以言过之小也上卦隂乗阳逆也下卦隂承阳顺也故不宜上宜下言用小过之道者一顺乎理之当事之宜虽小过其常亦可以获大吉也
　　象曰山上有雷小过君子以行过乎恭丧过乎哀用过乎俭
　　雷在地中爲复在天上爲大壮此震动万物之常也今震于山上是小过其常君子以之爲事之可以小过者如行之恭丧之哀用之俭是皆可以小过而无伤者也故以言之
　　初六飞鸟以凶
　　初隂柔在下于卦象爲鸟翼之末当隂过之时昧宜下之戒而上应九四是隂邪小人得所依附不量己力不度时宜欲高飞于上而不知其过者也其取凶宜矣
　　象曰飞鸟以凶不可如何也
　　初翼之锐而上复有助故其飞而取凶也亦莫如之何也已
　　六二过其祖遇其妣不及其君遇其臣无咎
