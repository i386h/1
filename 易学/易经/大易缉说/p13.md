<!-- { "loadSidebar": true } -->
　　三刚而不中居健之极无应而动四以隂柔畜之于前三遂说辐止而就之是三自处不以正而四得而制之也三旣爲四所制而又体刚用刚心不能平故不相和而有夫妻反目之象其孟子所谓身不行道不行于妻子者乎
　　象曰夫妻反目不能正室也
　　以九居三本得其正唯刚躁而昵于隂爲隂所畜遂流于不正身不正而能正家者鲜矣
　　六四有孚血去惕出无咎
　　四以一隂当三阳之进冝有伤有惧而有咎者唯居一卦之中而虚虚中故有孚且与五皆得其正故五以中实信而从之所谓得位而上下应之也五旣信从则众阳不容不从其所畜矣故血去故惕出而咎亦无也非得正而又有孚诚以合五之志其能免乎
　　象曰有孚惕出上合志也
　　谓六四以当位中虚之孚上合九五当位中实之志故能以柔畜刚而不见伤害也
　　九五有孚挛如富以其邻
　　挛如者牵挛相从也富者畜聚众阳之实也易例以阳实爲富以如春秋传以某师之以言能左右而用之也邻臣邻谓四也九五以阳刚中正之君行巽顺柔克之道中实有孚故众阳牵挛从之而爲之富然是富也虽五之孚有以致之然亦六四力也盖小畜之时畜阳者四也而爲臣邻又同巽体故五能以之以畜聚众阳众阳之实尽爲五有故曰富以其邻
　　象曰有孚挛如不独富也
　　言不独九五有孚以畜聚众阳之富亦六四有孚同志以畜聚众阳而爲之富也四五当位故皆有孚同体故同志
　　上九旣雨既处尚徳载妇贞厉月几望君子征凶畜至于上极矣上九体阳用隂隂阳和矣故既雨阳之尚往者止矣故既处昔之不雨者雨不处者处小畜之道成也皆六四所尚巽顺之徳积满以致之载者积而满也然隂柔用事终非正道不可不戒妇隂也月亦隂也言以隂畜阳以柔制刚妇而固守此道则危故曰妇贞厉隂道之盛如月之几于望矣爲君子者不可以有行行则必凶随时而畜止可也
　　象曰既雨既处徳积载也君子征凶有所疑也
　　隂之畜阳亦既极矣君子处斯之时其可无疑虑乎故有征凶之戒
　　【兊下干上】
　　履行也故曰履不处也卦乃小畜反对畜止也履则三阳在上而行矣三阳进进而上行六三一隂乗二阳而蹑其后故爲行而不处之象又爲卦天上泽下天髙在上而光接乎下泽卑在下而气通于上此天地间粲然之礼也故又曰履者礼也礼亦人之所履故爲履
　　履虎尾不咥人亨
　　履以六三成卦三之象下迫于二阳之进上蹑乎三阳之刚刚譬则虎也三譬则人之足也刚健之性进而不反犹虎之不能回颈以害人也三又能柔顺以调其刚强和说以平其威怒故有履虎尾不咥人之象如履危而无所伤所以能亨以卦义言爲和说而行天之道故亨
　　彖曰履柔履刚也
　　以成卦之主释卦名义言三以兊之柔蹑干之后而履其刚也故曰履
　　说而应乎干是以履虎尾不咥人亨刚中正履帝位而不疚光明也
　　以卦徳释彖辞而取九五以爲训也格彊暴者以柔不以刚平忿怒者以和不以竞故以兊之说应干之刚则虽如履虎尾之危而不爲所伤也是以能亨以九五刚中正而履帝位其亨也宜盛大而光明唯其所行一于用刚故不免有夬履之疵引之以释彖者见履之道尚柔不尚刚也
　　象曰上天下泽履君子以辨上下定民志
　　天上地下泽又下之下者而光润相接此天地闲灿然之礼也君子象此制礼以爲民之防辨上下之分以定其志盖上下之分明而后民志定民志定然后天下可得而治也
　　初九素履往无咎
　　素有先定之义素履者平日之践履也君子于世幼而学壮而行乃其道也九居履之初以阳刚之才居得其正是践履有其素也有此素履用之则行何咎之有
　　象曰素履之往独行愿也
　　愿志愿也素履先定故往而行行其志耳
　　九二履道坦坦幽人贞吉
　　履之时六三履刚而上进矣二有同于上无阻于前若与三俱进则履道坦坦平且易也然二刚介居中以隂自晦而不应于上是幽人贞固者之所爲也于众进之时独贞固其守而安于静吉可知也
　　象曰幽人贞吉中不自乱也
　　言不以众皆进而易其所守之中是不以利欲乱其中者也
　　六三眇能视跛能履履虎尾咥人凶武人爲于大君三以隂居阳以柔履刚谓其明耶则众阳而独隂谓其不明耶则又居于阳眇能视之象也谓其能行耶则众刚而独柔谓其不能行耶则又履乎刚跛能履之象也是体暗而用明才弱而志刚者也而又不中不正故不自度量而一于进敢于蹈危取祸如履虎尾而受咥人之凶也若不顾强弱勇猛直前唯武人用之以有爲于大君之事则可然彖亦主三而言曰不咥人亨此曰咥人凶何也盖彖緫言一卦之体爻则据其时与位而言所以不同故曰易之爲道也屡迁
　　象曰眇能视不足以有明也跛能履不足以与行也咥人之凶位不当也武人爲于大君志刚也
　　三质暗才弱本不足以有爲以当履之时一隂爲主适与时遇是以不顾其位不当勇于行而履危蹈祸斯道也唯武人用之以爲王事一于进以行其志之刚则可故爻辞于咥人凶后言之用各有当也
　　九四履虎尾愬愬终吉
　　愬愬惊惧之貌上三阳虎之象也四居其末是正履虎尾之上者然以刚居柔是质虽刚而志则柔故能愬愬然知所畏惧而终于获吉
　　象曰愬愬终吉志行也
　　三与四皆履虎尾者三凶而四吉何也三柔而志刚勇于行而不知惧四刚而志柔谨于行而知所惧也惧则能防是以终吉其吉者上进之志行也
　　九五夬履贞厉
　　履之卦义履刚也履刚之道尚柔不尚刚也五虽中正以履帝位然以刚居刚而承乘应皆刚是一于尚刚者也夬履谓决于行也一于任刚决行而不顾则于中正之道岂能无疚乎若贞固守此危道也故曰贞厉
　　象曰夬履贞厉位正当也
　　居得致之位据得专之势而任刚决行借使失得相半乖误亦多矣虽得正亦危道也其可贞固守之乎
　　上九视履考祥其旋元吉
　　履之爲道尚柔不尚刚也上九以阳居隂既能自抑其干健之刚且独应夫兊说之柔是处履之时尚柔而行者莫如上九其善可知考成也祥善也旋归也言上九所视所履爲能成履道之善于履之终而归于大吉者也故曰其旋元吉
　　象曰元吉在上大有庆也
　　上履之终也元吉在上谓大善于终也大善于终者则其人大有福庆可知也
　　【干下坤上】
　　泰通泰也爲卦干下坤上阳降而下隂腾而上天地交而二气通万物遂其生成故爲泰
　　泰小往大来吉亨
　　泰否皆乾坤互易全体以成卦故止以隂阳言之小隂也大阳也往谓往于外来谓来于内阳下降隂上腾隂阳之气交天地之泰也君推诚以接其下臣竭诚以事其上上下之志通朝廷之泰也君子在内小人在外各得其宜天下之泰也泰之道吉且亨也泰否吉凶之变无他隂阳邪正内外消长而巳
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　内阳外隂以卦体言内健外顺以卦徳言天地上下之交通君子小人之内外以人物言泰者其天地人物至和极治之时也
　　象曰天地交泰后以财成天地之道辅相天地之冝以左右民
　　天地交而隂阳和万物遂所以爲泰人君象之财成其道辅相其宜以左右民财如达财之财因而笃之以成其生养之道辅如辅弼之辅助而相之以赞其化育之宜此天地之间所以无一物之不泰也古财材通
　　初九防茅茹以其彚征吉
　　初以刚正居下是君子而在下者也时既泰则进而上行茹根之牵连者彚类也君子进必以其类如茅之根防其一则牵连而起矣下二阳乃其类也征行也志行道亦行也故吉
　　象曰防茅征吉志在外也
　　独善其身者内也兼善天下者外也初九上进之志在天下不在一身故曰在外其孟子所谓达可行于天下而后行之者也
　　九二包荒用冯河不遐遗朋亡得尚于中行
　　二以刚中上应于五五以柔中下应于二所谓上下交而其志同者也时既泰矣二居大臣之位所以处泰之道有四焉必恢含之量以包容荒秽不然则浅狭多疑而人不安必施刚果之用以济深越险不然则循习茍安而事不立必深思逺虑而无幽遐之遗不然则狃于目前而忘后患必大公至正而无朋比之私不然则偏于所向而爲害多矣盖亦以二干体也如干之大故能包荒资干之健故能冯河覆而无外故不遐遗刚而得中故能朋亡具此四者所以能合乎中行之君而致泰之盛也尚尚主之尚配合也应六五归妹之义
　　象曰包荒得尚于中行以光大也
　　此小象举一句而下文皆在之例言泰道之所以光明盛大也
　　九三无平不陂无往不复艰贞无咎勿恤其孚于食有福
　　三居泰否往来之会隂阳升降之交而当阳进之极履盛满之地而失泰道之中故爲之戒曰无常安平而不陂者谓无常泰也无常往去而不复者谓隂将返也此天道之必然君臣能艰危其思正固其守庶可保泰而无咎倘以泰爲可恃不以此理爲可信恬不知恤则将自食其所有之福禄而永终矣食如食言之食没而尽之也
　　象曰无往不复天地际也
　　此因隂阳之交际明泰否无常之理以爲戒也
　　六四翩翩不富以其邻不戒以孚
　　富实也隂虚阳实不富谓非阳之实也九三巳处泰之盛盛则必衰六四则泰运巳过故隂乘阳之衰羣然内复率其同类无实之邻翩翩而来心意相孚不待告戒而自合此泰之变也亦可以见君子之易退小人之易进也有国者可不愼欤
　　象曰翩翩不富皆失实也不戒以孚中心愿也
　　翩翩而来所谓不富者皆非阳实之贤也羣隂在外非其愿欲久矣今四一动皆不待告戒而自孚以其中心之所愿欲在此也
　　六五帝乙归妹以祉元吉
　　六五以柔中之徳下应九二刚中之臣顺而从之如帝乙归妹降其尊贵顺从于人故能成其泰治之功以受福祉以获无吉也伊川曰帝乙必古者制王姬下嫁之礼法者
　　象曰以祉元吉中以行愿也
　　二五居中得中上下交以行其志愿故受泰治之福而得大善之吉也
　　上六城复于隍勿用师自邑告命贞吝
　　上泰之终而又以隂柔处之泰复否矣隍城池向也积累以成泰如取隍土累以成城今泰复否如城之頽复返于隍也势而至此自治不暇其可用师众以治人乎故曰勿用师唯可行其告命于巳之私邑以自守故曰自邑告命盖勿恤其孚以至于此虽得其正亦可羞吝矣若以刚健之才处之扶顚持危亦自有道故不曰凶而曰吝坤体故曰师曰邑
　　象曰城复于隍其命乱也
　　泰一变而爲否其上下分崩离析之时虽有命亦乱矣告自邑所以救此乱也
　　【坤下干上】
　　否否塞也与泰相反爲卦坤下干上是天地之气不交上下之情不通所以爲否
　　否之匪人不利君子贞大往小来
　　人与天地并立爲三而所以维持三极者人也人之所以爲人者尽人道而已今否之世以言天地则天地不交以言万物则万物不遂以言天下则天下无邦是人之道亡矣故曰否之匪人谓否之世非人道也不利者举天下事事物物皆不利也干不言所利谓所利者非止一物此不言所不利谓所不利者亦非止一事一物也当此之时爲君子者尤冝贞固以自守故曰君子贞盖阳往隂来小人道长君子道消也
