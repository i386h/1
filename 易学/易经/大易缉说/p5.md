<!-- { "loadSidebar": true } -->
　　干彖传大明至御天十五字当在乃利贞下
　　坤初六象曰履霜坚冰当依魏志作初六履霜随彖传天下随时当依王肃本作天下随之
　　随彖传随时之义大矣哉当依王肃本作随之时义噬嗑大象雷电噬嗑当作电雷噬嗑
　　无妄彖传无妄之往何之矣上下必有错简
　　夬九三君子夬夬当在若濡有愠下
　　井彖传井养而不穷也当在脱简往来井井下系辞丄天一至地十当在天数五地数五上
　　系辞下易者使倾当作倾者使易
　　杂卦大过以下八卦
　　系辞上易曰自天祐之一节当在盗之招也下
　　脱简六
　　坤文言主字下脱一利字
　　屯彖传脱勿用有攸往一句
　　井彖传脱无丧无得往来井井两句
　　震彖传脱不丧匕鬯一句
　　涣彖传脱利贞一节
　　解六三脱无咎二字
　　羡文六
　　同人彖传羡同人曰三字
　　大壮上六羡羝字一字
　　鼎彖元吉亨羡吉字一字
　　萃彖萃亨羡亨字一字
　　渐彖传渐之进也羡之字一字
　　系辞下能研诸侯之虑羡侯之二字
　　问周易之名
　　或问曰易经四圣人手而独称周易何也
　　曰案周礼言三易其经卦皆八其别皆六十四夏曰归藏以坤为首殷曰连山以艮为首意者文王重易更以乾坤为首始系以六十四卦之名而为之彖故称周易以别夏殷之易欤或者谓取周普周遍之义以名书则非也况夫子大传有曰易之兴也其当殷之末世周之盛德邪则称周易不亦宜乎
　　问六易之説
　　或问曰古今説易者七百余家而子独取河图洛书为天地之易并伏羲之画文王之重周公之爻孔子之系周子之图为六易所谓七百余家与先贤所集七易皆不与焉敢问何説
　　曰易与诸经不同乃天地之文圣人节节因而成之有不容但已者盖自无极而太极太极判而一隂一阳相为枢纽大而天地微而万彚生生化化所以无穷皆自然而然至易至简圣人不过因而明之以诏万世初未尝加毫末作为于其间而古今诸家之説往往求之太过各务新竒或以性理或以气候或以步占或以老庄虽切近如太潜虚经世犹各得其一偏故予不得不摘出以见易之本防在此而不在彼也
　　问日月为易之説
　　或问曰易道不过一隂一阳而已故郑厚云易字从日从月一日也一月也此説如何
　　曰易者生生化化不穷之理也太极未判两仪未分已具此理故大传曰生生之谓易而后言成象之谓干效法之谓坤又曰易有太极是生两仪是未有太极两仪之先已有此易然则易岂有日月而后有者诸家只因认此字不分晓故节节差了如陆象山兄弟论无极曰易言有今乃言无是指易字只作一本书所以不识周子之无极皆此类也
　　问彖
　　或问曰先儒言夫子作十翼彖居其一是夫子作彖而子乃以为文王之辞彖曰下则以为夫子之彖传何也曰文王重易后卦既有名名各有义六画下或取卦德或取卦象或取卦体或取卦义或取卦变而系之以辞以断一卦之义此文王之辞夫子所谓彖也今经中彖曰乃夫子举文王之辞而传之犹今人举书曰诗云之类若谓夫子作彖则夫子作系辞不合自云智者观其彖辞则思过半矣
　　问彖传
　　或问曰子谓彖曰以下乃夫子举文王之彖辞逐句释之故曰彖传其为义例如何
　　曰夫子彖传之例先释文王所重六画之象及所以名是卦之义如蒙山下有险险而止蒙是也既举卦象以释卦名然后逐句举文王彖辞而释之如蒙亨以亨行时中也以下一句释蒙亨二字之类是也先儒之説皆混文王夫子之辞而释之今愚分为两节后盖有不待释而明白者矣其间夫子亦有不释卦名而止释彖辞者然亦未尝不兼名义而传之也故愚谓之彖传
　　问文言
　　或问曰文言独乾坤有之何也
　　曰文言所以申彖传之义独乾坤有之者盖卦卦自乾坤出乾坤德业至广至大而圣凡分量有等有差故详传之以为之训
　　问大象
　　或问曰诸卦大象取义与本卦之义不同何也
　　曰愚观文王重卦六画上取象义立卦名往往不尽依伏羲先天卦象以取义夫子大象则取先天八卦本象而又取其善者用之如剥之为卦全卦以剥阳取义而大象乃取厚下安宅之类于此亦可见易之为道也屡迁用之吉凶则存乎其人也
　　问爻辞
　　或问曰圣人系爻辞之义例如何
　　曰此周公取名卦之义与成卦之主即其刚柔逺近之殊以乘六虚以求其时用之宜与不宜当与不当而系之以吉凶悔吝之辞以示人初爻之辞犹拟之而后定自二爻至上爻则成其初辞所拟而已未尝如诸説一爻各一义也
　　问小象
　　或问曰夫子释周公爻辞而不称爻曰初九曰而称象曰者何也
　　曰此因周公于逐爻初九六二两字上取象取义故夫子称象曰独干五见坤两见且称子曰易曰意者韦编三絶非一日之言而门人记之也其间有逐句释者有止释一句者有举一句并下文释之者有上二句举爻辞以下二句释之者学者毋一例观之
　　问系辞
　　或问曰系辞之文先贤多疑其错乱以为非夫子所作而子独以为非圣人莫能道何也
　　曰文王周公卦下爻下之辞皆系辞也今子所问则上系下系夫子之辞也愚尝即上下系与卦爻之辞参互演绎见其间明作易之要示人用易之法委曲详尽有条有理非胷中自有全易者不能道特诸贤章分句解自为错乱耳上系止合分为十七节自未画前圣人因天地自然之易画而为卦説起次言圣人设卦观象系辞以明吉凶之变次言易道至大圣人用之亦极其大所以配天地成德业皆易之功次释六爻示人以用易之法次即举大衍揲蓍辞象变占用易之要者以示人次乃賛圣人作易以为天下用之极功卒也言圣人虽竭其防意以示人学易者又不可徒泥夫卦象爻辞而不求诸心也起结甚明下系止合分为十一节自重卦説起至功业见乎变情见乎辞便有忧患之意次即举十三卦圣人功业见乎变之事次言卦爻之变例且释十一爻示人以用易处变之法次述衰世之意与作易者其有忧患之辞次三陈九卦皆处变之事次论六爻之变次即明以文王与纣之事言之卒也推明乾坤至易至简而知至险至阻者示人且以知言之情伪结之与上系言乾坤易简之道而及于可久可大之气象大不侔矣愚故曰系辞上夫子明先天易用易处常之道系辞下夫子明后天易用易处变之道也整整如是何错乱之有
　　问序卦
　　或问曰序卦之文伊川易传卦卦引之而子乃以为非圣人所作然则卦果无序乎
　　曰上经三十卦以反对观之止十八卦首乾坤者万物父母也十变为泰否泰否乾坤二体之交也又十变为剥复剥复干阳坤隂之终始也又四变为坎离坎离干阳坤隂交之极也下经三十四卦以反对观之亦止十八卦首咸恒者山泽通气雷风相薄万物男女也十变为损益损益咸恒二体之交也又十变为渐归妹渐归妹阳男隂女之终始也又八变为既济未济既济未济亦坎离之互阳男隂女交之极也大略如此岂得无序但莫晓其间诸卦次第如何安排耳若夫经中序卦之文义乖理浅决非圣人所作愚正不晓伊川何所取而卦卦引之以作传也
　　问象数二字
　　或问曰案玉井难子之説云王氏谓河图数耦而象竒耦谓数至十竒谓一六之类洛书数竒而象耦竒谓数至九耦谓一九之类不思一六一九皆数也而谓之象审尔则十与九亦可言象也而可乎奈何
　　曰易中自一至十其字虽同而所以取象取数则异此易之大本防也盖天地间数无耦象无竒人皆曰二四六八十耦数也不思二之前已有一则已成三矣自二至十数之皆然故曰数无耦非竒不行故才耦止可以言象而不可以言数天地间事事物物有对有待而后成象如有父斯有子之象有子斯有父之象有隂斯有阳之象有阳斯有隂之象独则不成象矣故曰象无竒非耦不立故才竒止可以言数而不可以言象必以一配九以九配一以一配六以六配一然后成象所以朱子之言四象不但只曰六七八九者四象也而必曰以一二三四为六七八九者四象也所以周公系三百八十四爻之辞必于初九六二之类两字上取象义而夫子释之亦云象曰所以易言蓍则曰大衍之数曰天地之数言蓍惟言数者蓍七七而竒故也易言卦则曰设卦以观象曰八卦以象告言卦惟言象者卦八八而耦故也易之为易象数而已理与气时寓乎其中学易者若不识得这两字分晓何以言易
　　问五行之説
　　或问曰玉井难子之説云王氏两仪生四象图与説指水为老隂火为少阳木为少隂金为老阳先儒未尝如此説周子太极图朱子注曰火阳盛故居左水隂盛故居右木阳穉故次火金隂穉故次水盖五行生成之数与四象太少之数各自为説不可强通又邵子经世书水火土石地之四象太柔为水太刚为火前亦未闻水是老隂火是少阳也子以为如何
　　曰天地间只一个五行彼有所谓大五行之説则不经愚案洪范五行之次一曰水二曰火三曰木四曰金五曰土周子太极图説亦曰阳变隂合而生水火木金土皆从河图生数顺数起则以六七八九十五成数配为五行一六成水二七成火三八成木四九成金五十成土也明矣六七八九非隂阳老少之数乎此固或者未之前闻然盛阳盛隂之于火水穉阳穉隂之于木金太柔太刚之于水火朱邵未生之前诸人其亦有如是之前闻乎且天下惟金为至刚火虽阳而有隂者存故易灭非老阳少阳之象乎天下惟水为至柔木虽柔而有刚者存故易折非老隂少隂之象乎先儒虽不如此説然天地之文圣人之经则説之甚详善学者其何择且周子太极图所画特见五行相生之序云耳　　盖左之阳变而生水即干交于坤之中而为坎之水也水生木木生火火生土土生金金复生水右之隂合而生火即坤交于干之中而为离之火也火生土土生金金生水水生木木复生火其余四画则聚于下小圈者也又安有所谓木次火金次水之次乎借曰有次则木于水金于土土于火三画将如何次邪学者案图而观即自可见不可坚执先贤一时之言而失先贤所望于后学之意若曰五行生成之数与四象太少之数各自为説不可强通案易曰太极生两仪两仪生四象太极图説曰太极动而生阳静而生隂分隂分阳两仪立焉阳变隂合而生水火木金土是易之四象即洪范太极图之五行洪范太极图之五行即易之四象特易取河图象数之生者言之犹未离乎气也故止言四象二书取河图象数之成者言之则已具其质矣故言五行谓之各自为説不可强通得乎
　　问拟诸物象
　　或问曰圣人有以见天下之赜拟诸其形容象其物宜是故谓之象然干健行故为马胡为坤亦为牝马震坎之于马也亦为美脊为善鸣大畜有干而爻称马宜也屯贲睽涣明夷中孚卦无干而爻亦称马坤顺从故为牛胡为离亦畜牝牛大畜无妄遯革卦无坤而爻亦称牛兊为羊外柔而内刚也夬归妹有兊而爻称羊宜也大壮无兊而三五上亦皆称羊坎为豕刚躁藏于内也睽大畜无坎而爻辞亦称豕如旅如鼎卦有离而爻称雉如中孚卦有巽而爻称翰音宜也胡为干称龙而震亦称龙将使学者何所执以为依据邪
