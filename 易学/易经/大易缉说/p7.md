<!-- { "loadSidebar": true } -->
　　无极者厥初未有太极两仪之先已具个生生不穷之理虽无象可象无名可名然其理则至极而无以加也故曰无极太极者理气象数所以为万化之根本者全体已具浑然而未分也虽浑然未分然举天地万物生生化化尽无以出于此亦无以加于此故曰太极无极而太极者谓有是理而后有是气也然太极之名何所始乎其始于夫子大传易有太极之言乎夫子之言本于伏羲之易伏羲之易本于河图河图中宫天五地十太极也盖中宫之五其一其三其五緫之则成九天数也其二其四緫之则成六地数也合九与六已具太极十五之全数矣故天地眞元之数止此五者其六则五上加一其七则五上加二其八则五上加三其九则五上加四其十则五上加五是各因五而得数以配上一二三四五而已十与五为太极者谓五为阳十为隂隂阳气也五为竒十为耦竒耦象也其五其十则数也析而言之三二之合则天地也三个五则三才各一极也九与六则老阳老隂也七与八则少阳少隂也十与五则五行生成之数也以五乗十以十乗五则又大衍之数也是天地间曰理曰气曰象曰数浑然为一而未分故为太极此伏羲因之以画易夫子取之以立言周子得之以为图也愚观周子之图其上止有一圈图之名止曰太极而图之説则曰无极而太极是周子分明于太极上説出无极以示人谓凡物之有不生于有必生于无况既曰无又曰极与下太极字并言是虽无一物而有个至极底道理在也晦庵乃曰○此所谓无极而太极混无极太极于一圈已非周子图意而象山则曰易言有今乃言无是指易字只作一本书所以皆不能见周子之无极愚谓周子所谓无极即夫子所谓易也夫子曰易有太极是生两仪是未有太极两仪之先已有个易易者生生化化不穷之理非一本书也今欲求周子之説当以夫子之言为本以河图之象为证则无极太极之义了然矣
　　太极动而生阳动极而静静而生隂静极复动一动一静互为其根分隂分阳两仪立焉
　　理气象数之全体浑然已具而未分者太极也其全体既具则不能不动才动便是阳动极而静才静便是隂静极复动一动一静互为其根其阳之轻清者上而为天其隂之重浊者下而为地故曰分隂分阳两仪立焉
　　阳变隂合而生水火木金土五气顺布四时行焉阳动隂静互为其根阳得隂则变隂得阳则合一变一合则必有阳中之阳阳中之隂隂中之阳隂中之隂老少四象相生相成而冲气居中故曰阳变隂合而生水火木金土盖此五者在天成象在地成形其布于两间以行四时者气也故在易以图象之生者言之曰四象在此图以图象之成者言之曰五行故周子复曰五气顺布四时行焉
　　五行一隂阳也隂阳一太极也太极本无极也
　　此又沿流而溯其源以示人见五行即隂阳之变隂阳即太极之分太极本无极之理也
　　五行之生各一其性
　　五行物之成形者也性则理也此言物物各具一太极之理也
　　无极之眞二五之精妙合而凝乾道成男坤道成女眞者理之实精者气之粹此言太极既判两仪既分此理此气妙合而凝于天地间为六子所以化生万物而无穷也妙合而凝者谓干交于坤之初得震而为长男坤交于干之初得巽而为长女干交于坤之中得坎而为中男坤交于干之中得离而为中女干交于坤之上得艮而为少男坤交于干之上得兊而为少女此图之第四层在易则生八卦之位次故周子于此止言无极二气五行而不言太极岂非太极既判惟理与气运行天地间以造化万物乎而先贤乃以为人道之男女非也何也其下文即曰化生万物是人之男女而化生万物岂理也哉况下文万物生生之后方曰惟人也得其秀而最灵乎
　　二气交感化生万物万物生生而变化无穷焉
　　乾坤六子老少隂阳相交相感化生万物万物又各相交感而生生化化无穷焉此其所以为易

　　惟人也得其秀而最灵形既生矣神知矣五性感动而善恶分万事出矣
　　此言人人各一极也二气交感化生万物人于万物中独秀而灵形之生也其体固静静则必动故神知焉然形之生也不能无清浊之殊神之也不能无理欲之异故五性感动而善恶分万事出矣主　　日月合明　四时　凶　小人

　　圣人定之以中正仁义而主静立人极焉故圣人与天地合其德日月合其明四时合其序鬼神合其吉凶君子修之吉小人悖之凶故曰立天之道曰隂与阳立地之道曰柔与刚立人之道曰仁与义又曰原始反终故知死生之説
　　此又言圣人立三才之极也盖万物之中得理之全气之正者人也人之中与太极合德者圣人也人之所以为人者中正仁义而已唯圣人独能尽之其主静者极之体其与合者极之用故与天地合其德日月合其明四时合其序鬼神合其吉凶其有修此中正仁义惟皇作极者君子也故吉其有悖此中正仁义不恊于极者小人也故凶是以三极皆頼圣人而后能立故周子緫三才之道归之圣人盖三才一理也隂阳以气言刚柔以质言仁义以理言其实一也三才之内凡盈虚消长进退屈伸即死生之説原其始反其终则知生生化化无穷之理焉然则易之道在圣人圣人用之以立三才之极三极既立则易之道为天下用矣

　　大哉易也斯其至矣
　　易大传曰易有太极是生两仪两仪生四象四象生八卦八卦定吉凶吉凶生大业此言先天易也此图实尽之故曰大哉易也此愚所以于古今説易七百余家之中独取河图洛书之易并羲之画文之重周公之爻孔子之繋及此图为六易者此也
　　先贤论无极太极
　　晦庵之説曰上天之载无声无臭而实造化之枢纽品彚之根柢也故曰无极而太极非太极之外复有无极也又曰不言无极则太极同于一物而不足以为万化之根本不言太极则无极沦于空寂而不能为万化之根本又曰濂溪恐人错认太极别为一物故着无极二字以明之又曰无极只是説这道理当初元无一物只是有此理而已此个道理便防动而生阳静而生隂又曰濂溪恐人道太极有形故曰无极而太极是无之中有个至极之理又曰太极只是极至更无去处了至言至髙至妙至精至神更没去处又曰太极只是极好至善底道理又曰太极非是别为一物即隂阳而在隂阳即五行而在五行即万物而在万物只是一个理而已又曰人人有一太极物物有一太极象山曰易言有今乃言无又曰通书言中焉止矣未尝一及无极字又曰太极二字圣人明道之本原防妙中正今于其上又加无极二字是头上安头过为虚无好髙之论也
　　太极图或问
　　或问曰玉井难子之説云周子太极图自上而下第一圈无极而太极也朱子曰无极者理之极至而无以复加非太极之上别有无极也其次左阳动而中根隂右隂静而中根阳其中又有一小圈则隂阳一太极也其次五行而水火之交系乎隂阳谓火阳根隂水隂根阳也又系以相生之序次以水火金木各系于一小圈言五行各具一太极也亦犹阳动隂静之中又有一小圈也其次一大圈傍注乾道成男坤道成女则男女各一太极也王氏説既与先贤异矣又于乾道成男坤道成女下乃曰此言乾坤之六子非人道之男女也其下即曰化生万物若以为人道之男女而化生万物岂理也哉愚谓天地始判之初未有人也忽然而人生其间则凡为男者岂非乾道之所成为女者岂非坤道之所成邪此气化也亦犹人着新衣裳忽然而生虮虱也及至生生化化之后始有人道之感而生生不穷此形生也凡为男者亦乾道之成为女者亦坤道之成也故周子特作一圈以明男女各具一太极也若止以乾坤生六子言之则拘矣况周子立言自为两节既曰乾道成男坤道成女以结上文又更端曰二气交感化生万物其文意亦不谓男女生万物也若周子之意止以乾坤生六子言之则其上已有隂阳五行亦不应重作一圈以象乾坤之六子也王氏又曰犹恨周子多隂阳内太极一小圈愚谓此图先贤説者已多朱子又有详注反复辨论无以复加其曰中圈者有其本体也谓一隂一阳各具一太极也既恨其多此一圈曷不删而去之为辞甚厉子闻过而不知改其可乎
