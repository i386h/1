<!-- { "loadSidebar": true } -->
　　曰昔亦尝疑之及观王辅嗣略例然后厘然有当于心其辞曰爻茍合顺何必坤乃为牛义茍应健何必干乃为马而或者定马于干案文责卦有马无干则伪説滋蔓难可纪矣互体不足遂及卦变变又不足推致五行一失其原巧愈弥甚纵复或値而义无所取盖存象忘意之由也忘象以求其意义斯见矣
　　问辞同义异
　　或问曰经曰生生之谓易曰易有太极则是太极未判之先元有之易以理言之也曰四营而成易曰六爻之动易以贡则又变易之易也曰易之为书也曰易之兴也则又指有卦有爻之书言之也如曰无咎有本无咎有可以免咎有必如此而后无咎有不可咎于人有言其自取而又谁咎曰无咎则同而义不同如利见大人不拘上下如利渉大川不拘坎体如泰大来否小来是来于内也而困之四来徐徐需之上不速之客三人来则又据所居之地言其来也如归妹之五曰帝乙归妹是从归妹卦上取义泰之五亦曰帝乙归妹则又以隂柔顺从在下之阳刚取义则初无一妹可归也如革之初九曰黄牛之革则革乃名卦之革遯之六二亦曰黄牛之革则革乃皮革之革矣辞虽同而义则异将使学者何所准邪
　　曰经不云乎易之为道也屡迁变动不居周流六虚上下无常刚柔相易不可为典要唯变所适故于辞也亦然此圣人于系易之际便示人以用易之法且曰神而明之存乎其人也
　　问称岁年月日
　　或问曰经中称岁称年诸説不曰终则曰久而子独以爻变言之其説可得闻欤
　　曰圣人系易无一字不在六画上取来若卦无此象爻无此义圣人不凿空着个字如处事变之稍艰者称年案字义禾千为年比岁字有逺意处事变之稍易者称岁案字义步成为岁比年字有近意其曰三其曰十以爻变求其情方为的当此因复之七日临之八月革之巳日触类而得之也
　　问称隂阳称刚柔动静
　　或问曰古今只称隂阳不称阳隂而称刚柔动静何也曰厥初无极而太极太极具体之初必须先静而后动是隂阳以体言之也及太极肇判又必先动而后静是刚柔动静以用言之也
　　问彖象二物之説
　　或问曰説易者有以彖之鼻向上象之鼻向下谓圣人取此二物以配隂阳故有彖曰象曰其説如何
　　曰若以彖象为二物不知文言其状何如此穿凿好竒之论不足述也
　　问参伍以变之説
　　或问曰玉井难子之説云案朱子本义及语録即未尝指定此是参以变此是伍以变不过谓参以数之又伍以数之更相考覈以审其实而已所谓欲伍以参者盖参差不齐之中便有个当然之理也若曰三而参之为九五而参之为十五以至十而参之为三十三而伍之为十五五而伍之为二十五以至十而伍之为五十虽不指定为何数其于字义亦可粗通又三伍五为十五亦河图中宫洛书纵横十五之数也引而伸之以至百千万亿之无穷故朱子语録云三个两是六以五计之多一个三个三是九以十计之少一个又三个四只是十二必三个五五个三方成十五亦此意也以子之説为拘泥不通奈何
　　曰愚初于此两字莫得其説反覆诸家至朱子之言尤所致思为于下文遂成天地之文遂定天下之象两句上説不去反复思之然后见得参者参也参三为参五者伍也伍五为伍故以为三参乾坤而成八卦三参八卦而成六十四是遂成天下刚柔相杂之文也一六二七三八四九五十各相伍而遂定天下五行生成相配之象如玉井所説又何以成天下之文定天下之象乎天官设其参傅其伍参亦谓卿三人伍亦谓大夫五人经中是参伍字诸説以参其伍及三与五字释之可乎
　　问复姤小父母之説
　　或问曰康节云乾坤大父母复姤小父母説之者曰干一变姤止于剥而受之以复坤一变复止于夬而受之以姤故乾坤是大父母一阳来复变而终于归妹成十六阳一隂始姤变而终于随成十六隂是小父母玉井亦难子曰上坤下震为复上干下巽为姤此邵子所谓母孕长男父生长女者也以子之説为不然奈何曰此易中大节目虽是先贤之説有不安者不可置而不问以愚观之既云复姤则是后天六画之卦若以后天论乾坤是大父母咸恒是小父母一阳生于复由子至午而后为六阳之干一隂生于姤由午至子而后为六隂之坤是复姤乃六画卦中干阳坤隂所自生而谓之小父母可乎若以生卦论则无一卦不生于乾坤今若以乾坤对复姤为言则不可谓之小父母矣
　　问古今占卜之学
　　或问曰自古以易为卜筮之书如左传所占及鬼谷孙膑严君平司马季主京房郭璞魏炤管辂袁李之流与近世麻衣希夷康节诸人占卜如神而子皆不取其説何也
　　曰此易之流非易之道天地间有理而后有气有气而后有象有象而后有数象有定气数有变惟理无穷故圣人取其象以设卦以明夫防而不可见之理即其数以察变以御夫见而不可执之气其卦也藏已往吉凶之理以示人使人居则观其象而玩其辞先审其吉凶之防尽其所当为之道及其动而疑疑而未断也则命诸蓍其蓍也探未来吉凶之变以示人使人趋之避之以归于性命而已如子所説占卜如神者则曰某日当有某祸某日当获某福某数合主兄弟防墙某数合主夫妇参商言之于数年之前验之于数年之后遂使为帝为王者委天道于气数之适然而不知恐惧修省为子为弟者委人道于命分之当然而不修孝悌忠信如是则不复有舜曾之为子伊周之为臣矣甚而如射覆如遁甲如风角啓大恶不道之心皆是术有以致之易之为书和顺道德而理于义穷理尽性以至于命果若是乎二程不受康节数学之传其亦有见于此矣不然昔者夫子荅子张十世可知之问未尝一语及前知之事岂诸人生知之圣用易之道过于孔圣乎学易者先审乎此然后可以言易
　　问扬子云太准易如何
　　曰太取数以一加二为三为三方三三而九为九州三九而二十七为二十七部九九而八十一为八十一家纯乎取洛书数而用竒其所谓准易者之家准易之卦之首准易之彖故八十一家有八十一首之賛准易之爻故有七百二十九賛之賛有测准易爻之小象之文准易之文言之摊莹掜图告准易之上系下系之数以论九賛所象准易之説卦有冲以序八十一首隂阳之相对准易之序卦有错以错杂八十一首而説之准易之杂卦自首以下为十一篇然以愚观之名曰准易而大不同者易之彖所以断是卦之全体而之首四重方州部家而賛则不以四重为賛易之爻所以乘六虚之时用宜与不宜当与不当则初一次二次三次四次五次六次七次八次九而无位且无刚柔上下逺近之分则何以辨其时用宜不宜当不当邪易文言惟乾坤有之晬之干也而之文不加之晬而加之中中者之中孚也其意专主交成卦气以中孚为阳贞建子之月起于中孚故独加以文而详説之也是以司马君实潜虚拟太专以气候説易
　　问易太潜虚取数
　　曰易兼取河图洛书之数故竒耦亭当体用兼备其数无欠亦无余太纯取洛书之数一六二七三八四九五五而无十自一至九亦无十故欠而増踦赢二賛潜虚纯取河图之数而用十为五十五行故余而退元齐余三者元始也齐中也余终也退此三者而无变愚故曰太潜虚各得易之一偏者此也
　　问易太潜虚揲蓍
　　曰易之揲蓍也以天地眞元之数一二三四五小衍之为十五大衍之为五十故四营之以求老少隂阳之策其五十之中又虚其一者天地之数皆生于一一太极也是所虚之一在七七四十九策之外是数也皆倚天地圎竒方耦而用之故能成变化而行鬼神太之数则起于三而终于九九者三其三也故之蓍用六六者两其三也六而六之故用三十六策而揲以数起于三故又虚其三而用三十三而揲是所虚之三乃在六六三十六之内与易异矣以三搜之至三而止得七为一得八为二得九为三是再合余而以三搜之也故有旦筮昼筮夜筮之不同竒竒而欠故也潜虚之数起于十十者两其五也故潜虚之蓍用五五而五之合用二十五策而揲乃三倍而用七十五策以其起于五故虚五而用七十策是于五行数内各虚其一也揲之以十谓可以得名而未可以得变故再揲以七耦耦而余故也
　　问易太潜虚反对
　　曰易之先天八卦后天重为六十四卦以反对反易观之止三十六卦三十六乃自一至八之积也太以一加二成三为三方三三而九为九州三九而二十七为二十七部九九而八十一为八十一家其不易者九中増争毅迎度吟瞢勤其反易者七十二合而观之止四十五家四十五乃自一至九之积也潜虚以十十而十之其行当一百乃退而用五十五行是专用河图五行之数故潜虚数有正有屈五十五亦自一至十之积也
　　问太潜虚直日之説
　　曰愚尝谓太准易潜虚拟得易之余而不见易道之大谓此类也何也易以乾坤二篇之策三百有六十当周天之度以归余象闰正其赢缩以见易道之变化即天道之流行初不以是拟其度而推测之也后之説者有以一卦直六日七分而坎离震兊四正卦各守其方至太则直以一首管九賛每一首直四日半以二賛管八策当一日以二万六千二百四十四策当三百六十四日半又设踦赢二賛踦賛当一日四之二赢賛当一日四之一以当周天三百六十五度四分度之一而无赢缩至潜虚拟则遂以冬至之气起于元转而周天三百六十四变一变主一日乃授于余而终之以一行当七日元齐当半余当余分以合周天之度是四圣人之易止为厯数之书耳
　　问邵康节经世书
　　曰此书程明道以为加倍法是也谓一生二二生四四生八八生十六十六生三十二三十二生六十四由是推而为万物之数皆纯乎用耦而无竒其为元会运世也则以日经日为元之元其数一谓日甲之数一也以日经月为元之会其数十二谓月之数十二也以日经星为元之运其数三百六十谓日之数三百六十也以日经辰为元之世其数四千三百二十谓时之数四千三百二十也是日为元月为防星为运辰为世也一元象一年十二防象十二月三百六十运象三百六十日四千三百二十世象四千三百二十时此一元之经即一年之数也一世三十年是为一十二万九千六百年自元之元更相变而至于辰之元自元之辰更相变而至于辰之辰故名经世着一元之数使人引而伸之终而复始起帝尧甲辰终显德已未纪世之治乱以符其説故自显德后人皆可以续之易之道不止于是故不免谓之数学此愚所以于古今説易七百余家之中独取周子太极图以附天地及四圣人之易为六易者此也

　　无极而太极
