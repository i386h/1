<!-- { "loadSidebar": true } -->
　　六四顚頥吉虎视眈眈其欲逐逐无咎
　　四居大臣之位而得其正顚而下应初九刚正之贤资其养以施于人而巳免旷败之咎故虽顚而吉且见于外如虎视之眈眈者望之专也其存诸中如虎欲之逐逐者求不已也盖资诸人者责望不专则人不听信取之不继则事将困穷是四自顾不足一意顺从在下之贤以成其頥养之功故吉故无咎
　　象曰顚頥之吉上施光也
　　四在上而得其正故能取诸人以养人使徳施光明吉可知也
　　六五拂经居贞吉不可涉大川
　　五君也养人者也而隂虚不足非徒无以养人且反资上九之养是拂违经常之道也故曰拂经然上九有刚实之徳任頥养之责六五但居守爲君之正道顺而从之则頥之功亦足以及人此所谓养贤以及万民者也故曰居贞吉是道也处安平无事之时垂拱仰成以养天下可也若用之艰危险难之际则非所宜故曰不可涉大川
　　象曰居贞之吉顺以从上也
　　其吉者但能顺从上九之贤以成頥养之功也
　　上九由頥厉吉利涉大川
　　由豫者上下由我以得豫由頥者上下由我以得养也盖一卦若君若臣若民皆由巳以得养爲人臣而尸此重大之任必常怀危厉之心以处之则吉故曰厉吉戒之也然以阳刚之徳爲成卦之主在上而得时众皆任何事不济故曰利涉大川予之也
　　象曰由頥厉吉大有庆也
　　由豫大有得者天下之豫归于四也由頥大有庆者頥养之功及天下也
　　【巽下兊上】
　　大过大者过也四阳之大聚于中过乎隂也爲卦巽下兊上巽木也兊泽也泽滋养木者今过而至于灭木大过之象也故爲大过
　　大过栋桡利有攸往亨
　　小过隂之小者过于上下大过阳之大者过于中也四阳聚于中三与四又中之中有屋栋之象焉上下二隂应三与四有柱之象而皆柔弱不胜二阳之重故有栋桡之象焉四阳虽过而二五得中内巽顺而外和说以此而处大过不过于刚而可以行故利有攸往故亨栋桡以象言利亨以徳言也
　　曰大过大者过也
　　以卦体释卦名义阳爲大阳之大者过乎隂也
　　栋桡本末弱也刚过而中巽而说行利有攸往乃亨大过之时大矣哉
　　以成卦之主及卦体卦徳释辞本谓初末谓上成卦之主也弱谓隂柔不胜其应之重也然刚虽过而二五得中得中则不过矣下巽而上兊爲内巽顺而外以和说行之故利有攸往此大过之所以亨也圣人因此象设此卦正示人以用刚不可以太过故爻义亦以刚柔适中者爲善时者亦适其中当其可之谓若失之于太过则非时矣故曰大过之时大矣哉或问曰旧说皆以大过爲大者过过之大大事过
　　凡事之大过乎常者皆是与夫立非常之大事兴不世之大功成絶俗之大徳皆大过之事于名卦之义疑若的当而子不以爲然何也曰圣人作易大要以中正之道示人其观象系辞之防果如是辞宜曰大亨宜曰利见大人宜曰利涉大川今皆不言独曰利有攸往亨夫子之曰刚过而中巽而说行盖不过曰阳爲大四阳聚于中阳过乎隂也因此象立此卦正欲示人以用刚不可以太过观卦爻之辞亦自可见恐非示人以非常不可及之事也
　　象曰泽灭木大过君子以独立不惧遯世无闷
　　泽至于灭木大过之象也君子观木在泽下可没而不可仆之象以之进而有爲则独立不惧以之退而穷处则遯世无闷盖天下非之而不顾举世不见知而不悔非君子有大过人之识者不能也
　　初六借用白茅无咎
　　初六处阳过之时而以隂柔居巽之下上承四阳之大过于畏愼如承物不敢措诸地必借之以洁白之茅愼之至也是以过柔之道处过刚之世过而得中故无咎
　　象曰借用白茅柔在下也
　　以柔借刚而在下也若如诸说以大过其常爲卦义则初既处下而柔巽谨畏如此宁得无咎乎
　　九二枯杨生稊老夫得其女妻无不利
　　杨近水之木阳气易过者也故取以喻二与五切比初上之隂而处阳之过也阳过则枯稊根芽也生于下喻得初之隂相济而不枯也大过诸爻以刚柔适中者爲善初以柔居刚二以刚居柔而比之是刚柔适中相济而有功者也其阳过也如杨之枯如夫之老其相济而有功也如枯而生稊如老夫得女妻言阳虽过矣九二处之得中故无不利
　　象曰老夫女妻过以相与也
　　老夫而女妻虽过乎常然阳隂相与以成生育之功则无不利也
　　九三栋桡凶
　　求大过二栋之象当以小过飞鸟之象横而观之卦象如屋室焉三与四二刚聚于中栋之象也二与五二刚夹于傍众材之象也初承四上承三柱之象也三之栋桡者大过刚巳过矣唯可济之以柔不冝益之以刚今三以刚居刚而爲栋而上以柔居柔而爲之柱故不胜而取桡折之凶且九三仰而应上六是柱杰然而在上栋反偃然而在下其桡之象亦可见也
　　象曰栋桡之凶不可以有辅也
　　三居刚过之时旣极其刚而上六之应又极其柔故不可以辅而有桡折之凶
　　九四栋隆吉有他吝
　　三以刚居刚犹夫栋重之重上以柔居柔而爲之应乃弱之弱故不能支而三之栋桡而凶今四则以刚居柔是重而得中之栋也初又以柔居刚是不过于柔者而爲之应故能胜其任而四之栋隆而吉他谓三也譬之一室三之栋旣桡四之栋岂能独隆乎若四恃其隆兼三之栋而有之则刚柔适中者又失之过而有不胜之患矣故吝
　　象曰栋隆之吉不桡乎下也
　　言初之正应在乎下质虽柔而位则刚是本虽弱而基犹固也故曰不桡乎下
　　九五枯杨生华老妇得其士夫无咎无誉
　　男未室曰士喻九五无内助也妇已衰曰老喻上六隂极而衰也华生于上言五处大过之世以刚居刚而三阳皆不爲之用独与上六比是以过极之阳昵比过极之隂以过极之隂辅助过极之阳虽相与相得而不能成功如枯杨生华无益于枯老妇士夫无益于育纵无咎亦不足称矣何誉之有
　　象曰枯杨生华何可久也老妇士夫亦可丑也
　　木枯而华是其枯何可久也老妇士夫是过乎常而爲柔邪所惑亦可丑也
　　上六过涉灭顶凶无咎
　　上以过极之隂处阳过之时与九五九三刚之极过者相比相应而不自知其爲柔之过冐然自同于刚之过者以有爲涉灭木之泽躐众阳之上是不量已力不顾危亡履险蹈祸自取灭顶之凶者也曰无咎者言无所怨咎也兊体故涉
　　象曰过涉之凶不可咎也
　　上本至柔以比五应三而冐爲大过之事以取没身之凶然非五与三使之也故爻辞曰无咎而小象曰不可咎言其隂暗自知不明不可咎于人也
　　【坎下坎上】
　　坎险也防也坎地之险而止乎水故爲险一阳防于二隂之中故爲防卦本坤也干之阳交于其中体阳而用隂外暗而内明故于象爲水
　　习坎有孚维心亨行有尚
　　八卦皆重坎独加一习字象爻凡五言之圣人岂无意欤盖八卦中唯坎爲险险不可行而圣人作易必示人以行之之道行而不习则是行险侥幸鲜不及祸矣必如生于水者习于水而后可以行坎之道故曰习坎阳实在中爲中有孚心之诚也维其心之诚故可以涉险而致亨故曰有孚维心亨坎以行爲尚不行则常在险中行则无险不济故曰行有尚卦之所言皆处坎之道也
　　曰习坎重险也
　　释卦名义上下皆坎是爲重险重险者险之又险其可不习以处之乎
　　水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉
　　以成卦之主及卦象卦徳释辞且极言其时用之大也阳动于中故流防而未出故不盈流而盈则出险矣流而不盈是以爲坎水愈险则愈行故曰行险坎中实水就下皆信之义故曰不失其信二五以刚居中爲中心诚实可以致亨故曰维心亨不行则险何以济故以行爲尚是行则必有功也故曰往有功有险之时不可不济无险之用不可不设故王公见天险之不可升也设爲礼法使卑髙贵贱之分截不可逾见地险之不可无也设爲城池使藩维屏翰之备严不可犯此皆行坎之道以处坎之时用坎之险者也然则坎之时之用岂不大哉王公指五与二成卦之主也
　　象曰水洊至习坎君子以常徳行习敎事
　　水至而又至爲水洊至习坎之象也君子以之治已则必常其徳行如源泉混混不舎昼夜以之治人则必习其教事如江海浸润有加无已不可使功力之闲断也
　　初六习坎入于坎窞凶
　　初体柔而用刚居重坎之下重险在前无济险之才失处坎之道而妄动动而入于坎窞之中其防益深故凶窞坎中之陷穴也
　　象曰习坎入坎失道凶也
　　失处险之道而益入于坎窞之中凶可知也
　　九二坎有险求小得
　　二处坎险之时防于二隂之中是有险也然刚而得中刚则足以自济中则动不失宜故可以求小得盖险难无立脱之理由是以渐求济险之术可也
　　象曰求小得未出中也
　　以刚中之才处此仅可小济而不可以大得者以未出乎坎险之中也
　　六三来之坎坎险且枕入于坎窞勿用
　　下卦之险已终上卦之险又至是退而来巳险进而之愈险进退皆险则宁于可止之地而暂息焉且者尔之辞枕者息而未安之义能如此虽未离乎险亦不至深入于坎窞之中也盖三质柔志刚不中不正故戒其进而入则防益深爲不可用勿者止之之辞也
　　象曰来之坎坎终无功也
　　险者人所欲出六三幸巳出险可以暂息若可息不息而复有进焉则入于坎窞之中愈困穷矣何功之有故戒以勿用谓不可以前险之出而欲图功于终也
　　六四樽酒簋贰用缶纳约自牖终无咎
　　中有孚者坎之徳不失信者坎之道故处险难者唯以诚实爲贵坎之诸爻唯四与五隂阳得正故取两爻明君臣处险之善道以爲训樽酒簋贰而用缶质实之至也言相与处险难者尚质实不尚虚华也纳约进结于君之谓牖取明之地也言上下情意或有未孚亦冝从其心之通明不蔽者以诚结之期于济险而巳能如是则虽遇险难而终于无咎也
　　象曰樽酒簋贰刚柔际也
　　五刚四柔各得其正故能以质实之道相交相接以济险也
　　九五坎不盈只既平无咎
　　盈则出险平则无险今不盈则不平不平则未出乎险也五虽未出乎险然以刚中正居尊位终有险平之望况险将终矣其时其才亦可出矣只抵也必抵于旣平尽济天下以出于险然后无咎
　　象曰坎不盈中未大也
　　言以刚中正之徳犹陷于险而未能光大亦足以见八卦中险最难处而坎之不可以不习也
　　上六系用徽纆寘于丛棘三歳不得凶
　　此当出险之时既无出险之才又无出险之援展转不得出之象也上六以柔居柔不能自济比五应三而三与五亦皆未能出乎险故其身如纒以徽纆寘之丛之中至于三嵗而终不得出谓三变而遇成卦之二亦陷于坎窞之中是终于不得出也其凶可知
　　象曰上六失道凶三歳也
　　失道者展转三歳而终不得出险之道也
　　【离下离上】
　　离丽也明也爲卦一隂丽于二阳之间故爲丽中虚而阳散于外故爲明卦本干也坤之隂交于中体隂而用阳外明而内暗故于象爲火火体虚丽物而明又爲日亦虚明之象
　　离利贞亨畜牝牛吉
