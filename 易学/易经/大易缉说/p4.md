<!-- { "loadSidebar": true } -->
　　一二三四五天地之数止此五者六七八九十各因五而后得数以配上五者而已此五者小衍大衍所由起也故曰衍数然所以为是数者其条有七一者一二三四五积之则十五也二者参天两地共十五也三者河图中宫天五地十亦十五也四者洛书纵横之数皆十五也五者一为太极极生两仪两生四象四生八卦亦十五也六者老隂六老阳九共十五少阳七少隂八亦共十五也七者以十乗五以五乗十则大衍之数五十

　　也是此五者小衍之则为十五大衍之则为五十此亦自然而然易之所以为易也
　　衍数或问
　　或问曰大衍之数自张观物作衍数图纵横布筭不可穷极自此以后説之见于世者凡五十余家近世丁石潭又作原衍图其説谓天一地二衍而为三地二天三衍而为五以至天九地十衍而为十九緫而积之得九十九数余五十不用止用四十九以为大衍玉井问石潭曰今衍数止九十九又必湏虚其一否石潭曰此不用数也然则由古及今诸儒论衍数者初无一定之説而子乃执一已之见以为如是而已可乎
　　曰説经不比作文作文者可以各立一説説之髙者为胜説经则必如唐宗所谓传以通经为义义以必当为主至当归一精义无二然后可以得圣经之旨况易简之易乎愚谓大衍之数至易至简只合如此不用求之于艰深也但天地之数五十有五而大衍之数止用五十者谓天地真元之数五而已小衍之为十五大衍之为五十若更用此真元之五则是两个五十矣故虚五而不用而止用五十也顾不易简而明白欤

　　説卦曰参天两地而倚数诸説皆以为参天之一三五两地之二与四独晦庵曰如此止是积数非倚数也故其论河图洛书中有曰阳之象圆圆者径一而围三隂之体方方者径一而围四围三者以一为一故参其一阳而为三围四者以二为一故两其一隂而为四是所谓参天两地也然未为明白故今圗以明之倚者依也依而用之之谓盖天之象圆圆者径一而围三地之体方方者径一而围四竒圆用全故归竒之余三其三而为九四九为三十六干老阳防也耦方用半谓上与左属阳故止用半故归竒之余三其二而为六四六为二十四坤老隂策也二耦一竒为七四七为二十八少阳防也二竒一耦为八四八为三十二少隂防也易之数皆依此而用之故曰倚数其竒之圆者有上有下其耦之方者有隂有阳又可以见天地间独阳不生独隂不成也

　　序卦杂卦皆反对卦也先儒已图之矣但其説未备且不及杂卦兼未正杂卦之错简故此复图之上萹十八卦其中不反对者六乾坤坎离頥大过也下萹亦十八卦其中不反对者二中孚小过也此八卦虽不反对乃两两全体反易且杂卦自大过以下错简而不对者亦有八卦愚已移而正之于本文之下于以见纵横逆顺随时变易无适而不遇其合焉此其所以为易也

<经部,易类,大易缉说,卷一 >

　　易之蓍七七而四十九竒也竒则数也葢数非竒不行故易言蓍曰大衍之数曰天地之数易之卦八八而六十四耦也耦则象也葢象非耦不立故易言卦曰设卦以观象曰八卦以象告惟竒故圆故曰蓍之徳圆而神惟耦故方故曰卦之徳方以智蓍探未来之吉凶以示人故曰神以知来卦藏已往之吉凶以示人故曰智以藏往以蓍取卦变而变之合有四千九十六卦二万四千五百七十六爻皆自然而然不可加毫末人力于其

　　间若夫太潜虚亦有揲蓍之法然俱不免于一偏且不出于自然予巳论之于后学者宜参取而并观之则知易之所以为神也

　　大易缉说卷一
<经部,易类,大易缉说>
　　钦定四库全书
　　大易缉説卷二　　　　元　王申子　撰
　　问成卦之主
　　或问曰子于六十四卦专论成卦之主何也
　　曰先天八卦后天重为六十四卦先天后天皆以乾坤为首盖世间物物自天地生故圣人设卦卦卦自乾坤出乾坤二体之变即成卦之主文王主之以成卦体周公主之以取爻义夫子亦主之以为彖传故圣人所系卦辞爻辞无一字不在六画上取来而诸贤之説则曰易者变易也变易以从道也以为系易之辞圣人但据理而言多是设辞多是泛説果尔则是圣人率已意以系易而可乎然愚所谓成卦之主有以二体取者有互全体取者有通六爻取者有专取上爻者有不取上爻者然各主之以成卦则一也○以二体取者
　　屯主初与五故彖以元亨利贞言五以勿用有攸往利建侯言初而彖传曰刚柔始交
　　蒙主二不主上以上居一卦之外也故彖专言五之求二而彖传曰时中曰刚中也
　　需主五故彖专言五孚光亨贞吉而彖传曰位乎天位以正中也
　　讼主二故彖言有孚窒惕中吉不利渉大川而彖传曰刚来而得中也
　　师主二故彖言贞丈人吉无咎而彖传曰刚中而应行险而顺
　　比主五故彖以吉元永贞无咎不宁方来言五而彖传曰以刚中也
　　小畜主四故彖以密云不雨自我西郊言四而彖传曰柔得位而上下应之
　　履主三故彖以履虎尾不咥人亨言三而彖传曰柔履刚也説而应乎干
　　同人主二故彖曰利君子贞而彖传曰柔得位得中而应乎干
　　大有主五故彖曰元亨而彖传曰柔得尊位大中而上下应之
　　谦主三故彖曰亨君子有终而彖传曰天道下济而光明尊而光卑而不可逾
　　豫主四故彖曰利建侯行师而彖传曰刚应而志行顺以动
　　随主初与上故彖以元亨利贞无咎言初而彖传曰刚来而下柔言上与初
　　蛊主初与上故彖曰先甲后甲而彖传曰刚上而柔下终则有始
　　临主三故彖曰至于八月有凶而彖传曰説而顺至于八月有凶消不久也
　　贲主二与上故彖以亨言二以小利有攸往言上而彖传曰柔来而文刚分刚上而文柔
　　复主初故彖曰亨反复其道七日来复利有攸往而彖传曰刚反
　　无妄主初故彖以元亨利贞言初而彖传曰刚自外来而为主于内
　　颐主初与上故彖以观颐言上以自求口实言初而彖传曰观其所养观其自养
　　大过主初与上故彖以栋桡言初上之弱而彖传曰本末弱也
　　坎主二与五故彖曰有孚维心亨而彖传曰乃以刚中也
　　离主二与五故彖曰利贞亨畜牝牛吉而彖传曰离丽也柔丽乎中正
　　咸主三与上故彖以利贞言三上皆得其正而彖传曰柔上而刚下
　　恒主初与四故彖以利贞戒初四皆失其正而彖传曰刚上而柔下
　　遯主三故彖曰亨小利贞而彖传曰遯而亨刚当位而应
　　大壮主四故彖以利贞戒四之失其正而彖传曰刚以动
　　晋主五故彖曰康侯昼日三接而彖传曰顺而丽乎大明柔进而上行
　　明夷主二故彖曰利艰贞而彖传曰晦其明也内难而能正其志
　　家人主二与四故彖曰利女贞而彖传曰女正位乎内男正位乎外以言二五也
　　睽主三与五故彖曰小事吉言三五柔而不正也而彖传曰柔进而上行得中而应乎刚专言五也
　　蹇主三与五故彖曰利西南不利东北贞吉而彖传曰往得中曰其道穷也
　　解主二与四故彖曰无所往其来复吉有攸往夙吉而彖传曰乃得中也往有功也
　　损主三与上故彖曰有孚元吉无咎可贞利有攸往而彖传曰损下益上其道上行
　　益主初与四故彖曰利有攸往而彖传曰损上益下自上下下
　　姤主初故彖曰女壮勿用取女而彖传曰姤遇也柔遇刚也
　　升主初故彖曰元亨用见大人勿恤南征吉而彖传曰柔以时升
　　困主二与上故彖以贞大人吉无咎言二以有言不信言上而彖传曰以刚中也尚口乃穷也
　　井主初与五故彖曰改邑不改井而彖传曰乃以刚中也
　　革主二与上故彖以巳日乃孚言二元亨利贞悔亡言二与上而彖传曰大亨以正革而当其悔乃亡
　　鼎主初与五故彖虽止以象言而彖传犹曰柔进而上行得中而应乎刚
　　震主初与四故彖以震来虩虩言初之惧以笑言哑哑言四之则故彖传曰恐致福曰后有则也
　　艮主三与上故彖以艮其背言上行其庭言三而彖传曰止其所也
　　渐主三与四故彖曰女归吉利贞而彖传曰进得位进以正
　　归妹主三与四故彖以征凶无攸利言三与四皆不得其正而三又以柔乘刚故彖传曰位不当柔乘刚也
　　丰主二与四故彖曰亨曰宜曰中而彖传曰明以动曰尚大也
　　旅主三与五故彖以小亨言五以贞吉言三而彖传曰柔得中乎外而顺乎刚止而丽乎明
　　巽主初与四故彖曰小亨利有攸往利见大人而彖传曰柔皆顺乎刚
　　兊主三与上故彖曰亨而又戒曰利贞而彖传曰刚中而柔外
　　涣主二与四故彖曰利渉大川利贞而彖传曰刚来而不穷柔得位乎外而上同
　　节主三与五故彖曰亨而彖传曰刚柔分而刚得中当位以节中正以通
　　中孚主三与四故彖曰利贞以言四戒三也而彖传曰柔在内而刚得中
　　小过主三与四故彖曰可小事不可大事以言三四二阳皆失位而不中也不宜上宜下上逆而下顺也
　　○互全体取者
　　泰干下坤上故彖止言小往大来而彖传曰内阳而外隂内健而外顺
　　否坤下干上故彖止言大往小来而彖传曰内隂而外阳内柔而外刚
　　○通六爻取者
　　观二阳之大者在上观示下之四隂故彖传止曰大观在上
　　噬嗑二阳居上下三隂居中颐齿之象也四以一刚梗于中故彖传止曰颐中有物
　　萃通六爻而不取上爻谓三隂聚于下二阳聚于中而上六不得聚故彖传止曰萃聚也顺以説故聚
　　既济通一卦而言隂上阳下故彖曰亨小曰初吉终乱而彖传曰小者亨也曰刚柔正而位当也
　　未济通一卦而言故彖曰小狐汔济濡其尾而彖传止曰未出中也不续终也
　　○专取上爻者
　　剥主上九故彖曰不利有攸往而彖传曰柔变刚也小人长也
　　大畜主上九故彖以利贞戒上而曰不家食吉彖传曰刚上而尚贤
　　夬主上六故彖曰扬于王庭孚号有厉告自邑而彖传曰刚决柔也柔乘五刚也刚长乃终也
　　问辞象变占
　　或问曰子之説易卦卦爻爻必兼辞象变占四者而言之何也
　　曰愚反覆大传详玩圣人之训既曰君子居则观其象而玩其辞动则观其变而玩其占又曰易有圣人之道四焉以言者尚其辞以动者尚其变以制器者尚其象以卜筮者尚其占一再言此四者以示人是诚作易之要亦求易之要也何以见之天下至尊至大者莫若干干之初爻只四个字潜龙勿用其辞也龙其象也潜其变也而必曰勿用其占也卦卦爻爻备此四者而伊川易传止尚其辞康节数学止尚其象汉上易説止尚其变晦庵本义止尚其占谓非説易不可谓説之全则恐犹有所遗也
　　问错简脱简羡文
　　或问曰古今诸儒皆以为九经惟易不经秦火独为全经今子乃云易中错简脱简羡文凡二十有四无乃疑其所不当疑乎
　　曰先儒只缘混文王彖辞与夫子彖传为一而説之是以错脱处隐而不见今愚分文王之彖自为一节夫子逐句传文王之彖自为一节由是文意了然有不得不疑者学者试以予之所疑质之经防则自可见矣
　　错简十二
