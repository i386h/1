<!-- { "loadSidebar": true } -->
　　钦定四库全书　　　　经部一
　　大易缉説　　　　　　易类
　　提要
　　【臣】等谨案大易缉説十卷元王申子撰申子字巽卿邛州人隠居慈利州天门山垂三十年始成此书反覆设问取十数为河图分纬之以画先天九数为洛书错综之以位后天同时呉澂李琳诸人咸称其殚思之精程子有云説卦所説卦位亦不能使人晓然朱子云文王八卦不可晓处极多葢皆阙所疑也至河出图洛出书其文见于易而相五位九宫则朱震序其授受源流谓陈搏以先天图种放放穆修修李之才之才邵雍放以河图洛书李溉溉许坚坚范谔昌谔昌刘牧据此则刘牧之河图洛书与邵之先天图同本诸希夷然范谔昌以五位九宫之图为伏羲所造刘牧以九为图十为书及乎蔡元定乃反易之朱子引大戴礼记明堂郑注云法文证元定之説为确王应麟据北史证大戴礼记实宇文周时卢辩注非康成今考康成注易于五位相得而各有合显陈一六等数相配之方其注干凿度言八卦九宫亦甚详而不以为图书惟闗朗易与元定符合然闗朗易朱子尝斥为伪书项安世亦云阮逸所作逸皇祐间人则又在之才谔昌后矣葢千有余年莫知所谓图书即五位九宫之数迨陈希夷出始指以实之宜后人辨论纷纷也是书旁通互贯足以自达其所见一家之説固亦有未可废者耳乾隆四十三年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　大易缉说原序
　　易晦于九师亵于卜筮言易者何纷纷也深者遂为古奥难测之书浅者又如墙壁劝诫之语象数义理防于不相为用学者徒能习知其辞罕究其蕴而易遂虚矣予所识知无虑十数家言人人殊独吾友吴幼清最为精诣往往出人意表今见王君巽卿缉説确然粲然者也夫干以易知坤以简能乾坤毁则无以见易欲知易固自乾坤始欲知乾坤必先知易简之用王氏渊源之学其防是乎惜幼清方留燕山不得相与探赜其説且印吾言之是否也姑着之篇间以为异日张本大德七年良月朔广平程文海书
　　尝观魏鹤山答蒋得之书及史学斋临汝讲义皆祖张观物语以九其图者见后天八卦之象十其书者具洪范五行之数谓晦庵不及见是书故谓十图而九书余虽不敢以其説为然然亦无以正其说之不然盖二图无一相合而縦横十五乃髣髴八卦之位然卦位虽见而除四正外至补四隅空处老师宿儒复不敢伸一喙此诚宇宙间一大疑事及分教澧阳时丁石潭递至沅阳书院防题以易图书数偕春秋王正月为问所疑正与前合余谓十图九书本体也九图十书经纬也拟书答之未果而石潭已矣至今抱此一恨忽南阳学正李君章袖编易见示读之则吾巽卿所着缉説补説也巽卿生诸老后乃能力探其原而正之取十其图者分纬之以画先天取九其书者错综之以位后天自我作古无一毫之穿凿有理致之自然真可以断千百年未了底公案昔蒋得之指先天为河图鹤山犹喜之今巽卿正二图且纬河洛以为文王全易意见卓胜得之逺矣巽卿鹤山桑梓使鹤山见此其喜又将何如邪数年来经生学士晨星落落吞三爻于天上留七分于人间孰谓天门十六峯下尚有斯人为斯学乎盖二图于易犹河之昆仑源委正则下流正矣故特拈出以与世之知易者道时大德辛丑日长至昌元王履序
　　钦定四库全书
　　大易缉説卷一　　　　　元　王申子　撰






　　河图
　　易大传曰天一地二天三地四天五地六天七地八天九地十天数五地数五五位相得而各有合此言河图数与象也
　　先天画卦
　　伏羲氏仰观天文俯察地理近取诸身逺取诸物者理也象也天不秘道龙马负图而出于河一竒一耦者数也象也理与气寓于其中伏羲之心黙与之契遂因之以画八卦故大传言其画卦之序曰易有太极是生两仪两仪生四象四象生八卦是为先天易





　　易者三才之道河图当分作三宫看三才之象也其中宫天五地十太极也谓理气象数所以为万化之根本者全体已具而未分浑然居中而举天地万物生生化化尽无以出于此亦无以加于此故曰太极盖中宫之五其一其三其五緫之则九天也其二其四緫之则六地也合九与六已具十五之全数矣愚故曰天地真元之数止有五其六其七其八其九其十则各因五而得数以配上五者而已曰五曰十则数也五为阳十为隂隂阳气也五为竒十为耦竒耦象也析而言之三二之合则天地也三个五则三才各一天地也九与六则老隂老阳七与八则少隂少阳也其十五则洛书纵横之数亦五行生成之数也以五乘十以十乘五则乂大衍之数五十也是曰理曰气曰象曰数靡不全具浑然为一于中而未分岂非两仪未判之太极乎








　　两仪天地也在易为乾坤河图之上七也二也河图之中五也十也河图之下一也六也太极动而生阳一五七之三竒乃阳之轻清者上而为天太极静而生隂二十六之三耦乃隂之重浊者下而为地岂非太极既判之两仪乎故先天卦止于三画






　　河图中宫之五即参天两地三二之合也即浑然之两仪也积之已具十五之全数是天地真元之数止此五者其六七八九十则于五上加一二三四五而得数以配上五者而已故独取五以生四象河图次中宫一二三四也以五配一成三耦之六而六之成数在北是为老隂以五配二成二耦一竒之七而七之成数在南是为少阳以五配三成二竒一耦之八而八之成数在东是为少隂以五配四成三竒之九而九之成数在西是为老阳此岂非两仪生四象乎







　　河图一五七之三阳上而为天在易则纯阳之干也二十六之三隂下而为地在易则纯隂之坤也干上坤下所以辨隂阳之分干交于坤之中而为坎坤交于干之中而为离离东坎西所以着隂阳之交故其画坎离也以河图中宫五阳之左者交于右十隂之右者交于左自其本体交而后形于外者无不交故取五之竒十之耦就左三之竒画离于东离火也且藏八之耦于东之内故火之象内暗而外明又取十之耦五之竒就右四之耦画坎于西坎水也且藏九之竒于西之内故水之象内明而外暗故曰水火隂阳之交又曰隂阳互藏其宅是以大传于水火独加一不字而曰不相射也隂阳既交极则必变故其画兊震艮巽也阳左隂右不离本体取河图中宫五与十之一竒一耦就外宫四象已成之竒耦而画之中宫五之竒阳也阳动而左故取五之竒就正南七之竒正东八之耦得二竒一耦画东南之卦曰兊又取五之竒就正东八之耦正北六之耦得一竒二耦画东北之卦曰震阳极于左则隂转而右右隂也故取中宫十之耦就正北六之耦正西九之竒得二耦一竒画西北之卦曰艮又取十之耦就正西九之竒正南七之竒得一耦二竒画西南之卦曰巽是干之极则变而兊离之极则变而震坤之极则变而艮坎之极则变而巽也愚故曰干上坤下所以辨隂阳之分离东坎西所以着隂阳之交兊震艮巽所以极隂阳之变此其所以为易此岂非四象生八卦乎
　　先天或问
　　或问汉孔安国刘歆班固皆曰伏羲继天而王龙马出河遂则其文以画八卦禹治水时神龟负文列于背有数至九禹法之以陈九畴魏闗朗亦曰河图之文七前六后八左九右洛书之文九前一后三左七右是汉魏诸儒皆以十为河图九为洛书初无异説及宋刘牧独以九为河图十为洛书易而置之且引大传而曰二者皆出于伏羲之世故易范相为表里谓其传得之范谔昌谔昌得之许坚许坚得之李溉李溉得之种放种放得之希夷今九经图及经生学士皆凖刘牧之説晦庵虽曽改正然犹有安知图之不为书书之不为图之疑今子乃直订十其数者为河图且谓伏羲断断则是图以画八卦天地圣人之防意果出于是则斯文幸甚其有不然岂不犯大不韪欤
　　曰正縁汉魏诸儒止言图书象数而不言伏羲如何则之以画易大禹如何法之以叙畴遂使刘牧诸人得而易之而为九图十书之説以惑后学晦庵虽曾改正然亦不过案旧説案礼经而订之至其所自为説则亦曰安知图之不为书书之不为图又曰洛书固可以为易而河图亦可以为范使图书皆可为易皆可为范则不必改正可也今愚案天之文以求羲之画即羲之画以溯天之文而得自然而然不容但巳之理虽不敢自谓尽合天地圣人之防意然十为河图羲则其文以画八卦则断断乎其不诬矣
　　又问曰晦庵师友其讲明河图洛书真所谓工深而力到者其説曰河图以五生数统五成数而同处其方盖揭其全以示人而道其常数之体也洛书以五竒数统四耦数而各居其所盖主于阳以统隂而肇其变数之用也又曰河图洛书之数皆以五居中河图以生数为主故其中之所以为五者亦具五生数之象焉洛书以竒数为主故其中之所谓五者亦具五竒数之象焉其数与位皆三同而二异盖阳不可易而隂可易成数虽阳固亦生之隂也又曰河图之一二三四各居其五象本方之外而六七八九十又各因五而得数以附于其生数之外洛书之一三七九亦各居其五象本方之外而二四六八者又各因其类以附于竒数之侧又曰河图主全故极于十而竒耦之位均论其积实然后见其耦饶而竒乏也洛书主变故极于九而其位与实皆竒饶而耦乏也必皆虚其中也然后隂阳之数均于二十而无偏耳又曰河图六七八九既附于生数之外矣此隂阳老少进退饶乏之正也洛书之纵横十五而七八九六迭为消长虚五分十而一含九二含八三含七四含六则参伍错综无适而不遇其合焉又曰圣人则河图者虚其中则洛书者总其实也河图之虚五与十者太极也竒数二十耦数二十者两仪也以一二三四为六七八九者四象也析四方之合以为乾坤坎离补四隅之空以为兊震巽艮者八卦也又曰是其时虽有先后数虽有多寡然其为理则一而已但易乃伏羲之所先得乎图而初无待乎书范则大禹之所独得乎书而未必追考于图耳今反覆其説义亦深长而子皆不从之何也
　　曰自古讲明河图洛书之象数未有如晦庵之详者但先生未免泥汉儒相为表里之説故一一合图与书而并言之不思其説之非然也且以河图五与十为太极是矣然虚而不用却用四旁竒耦各二十为两仪则是太极自太极两仪自两仪而非太极生两仪也以六七八九为四象是矣然外之而取卦于四方则是四象自四象八卦自八卦而非四象生八卦也且谓析四方之合以为乾坤坎离不知如何析其合以为坎离于西东而其位不可易谓补四隅之空以为兊震巽艮不知如何惟兊可以补东南惟艮可以补西北而他卦不可补此愚所以不得而从之也
　　又问曰玉井阳氏家传易学盖自其五世祖得之防莲荡莲荡得之晦庵渊源有自故其家如字溪如以斋各有易説行于世玉井亦以明易擢髙科年将八十工于易久矣今见子缉説特编二帙与子辨难平山蹇氏又为之防以致诸子岂非缉説之砭剂欤其间举大传曰古者包羲氏之王天下也仰则观象于天俯则观法于地观鸟兽之文与地之宜近取诸身逺取诸物于是始画八卦晦庵亦曰圣人仰观俯察逺物近身固有以超然黙契于心取而画卦则易非独以河图而作也伊川亦曰图不出八卦亦须作玉井申之曰圣人画卦始于一竒一耦一画具时画画皆具逐莭生去八卦而小成六十四卦而八卦之重八卦亦周以子之説为拘泥为不然奈何
