<!-- { "loadSidebar": true } -->
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　以卦体卦徳释彖辞能以之以犹春秋以某师之以谓能左右之也二以一阳得中众隂皆为所以也能以众正正天下之不正则可为王者之师矣王者以徳行仁之称刚中而应谓二以刚处中而五以中顺应之是得君信任之专也坎险坤顺行险道而顺人心师之正也毒害也师旅之兴不无伤财害民之事然唯正唯顺则毒天下所以安天下故民説从之吉又何咎矣
　　象曰地中有水师君子以容民畜众
　　散漫而不一者水也容受而无遗者地也水敛聚于地之中众聚之象君子体此以容保其民畜聚其众也
　　初六师出以律否臧凶
　　律法制纪律也否不以律也臧善也在卦之初为出师之始出师之道当谨其始先明纪律纪律不明则威信陵夷人心玩弛虽善于用师亦取凶之道也故曰臧凶
　　象曰师出以律失律凶也
　　师出必以律失律则凶矣虽幸而胜亦凶道也
　　九二在师中吉无咎王三锡命
　　二以刚中之才上为六五所应下为众隂所从于师之时师之主将也梱外之事将军主之军事不从中覆故曰在师在师之权既专则可缓可急可刚可柔可进可退周旋举措皆适其中故吉而有功且无过咎此主将之事也在师使众知有将锡命使将知有君知有君则不患其专矣至于再至于三谆复之意也锡命如遣使劳军就军赐爵之类是也　或曰锡命旧说皆以为三锡恩命谓一命受职再命受爵三命受服而子独以为命令之命何也曰此爻方言在师未及行赏况圣人分明在上六师告成功时言论功行赏之事六爻之等何可乱其次耶
　　象曰在师中吉承天宠也王三锡命怀万邦也
　　天王也在师而得中吉者承王之宠任也再三以怀来万邦之意命之者见非残民以逞师之正也
　　六三师或舆尸凶
　　舆众也尸主也三不中不正以柔居刚是小人之才弱志刚者而居二之上是二为主将三躐而尸之也凡任将不专偏裨擅命权不出一者皆舆尸也军旅何所听命乎其取败必矣故凶
　　象曰师或舆尸大无功也
　　自古用师权不出一而致覆败者多矣况望其有功乎
　　六四师左次无咎
　　左次退舍也兵法上将军居右是师以右为尚左乃无用之地次舍止也盖四柔而得正故能见可而进知难而退虽无成功然贤于冒不韪而取覆败者多矣故无咎
　　象曰左次无咎未失常也
　　度不能胜完师以归亦师之常也伊川曰易发此义其仁逺矣
　　六五田有禽利执言无咎长子帅师弟子舆尸贞凶五君也师之主故以兴师任将之道言之五柔顺得中非起兵端者敌加于已不得已而应之如田有禽害吾稼然后猎之执言奉辞也明其罪以讨之是为有名之师师之正也故利故无咎长子谓九二望尊而更练者也弟子谓六三六四隂小而轻率者也任将宜专若使长子任事而又使弟子得而众主之则师虽正亦不免于凶矣
　　象曰长子帅师以中行也弟子舆尸使不当也
　　二以刚中受命而行任使已当矣若参以小者舆尸其事则为不当其凶宜也后世有以宦者为监军何见哉
　　上六大君有命开国承家小人勿用
　　上师之终功之成大君论功行赏之日也大者命之有国小者命之有家然小人有才无徳虽有功亦不可用唯以爵禄金帛赏之可也若使挟功而有国有家其祸可胜既哉此圣人于用师成功之后而为深长之虑也坤体国家之象隂柔小人之象
　　象曰大君有命以正功也小人勿用必乱邦也
　　大君恩命所以正定功赏而小人勿用者恐恃功而乱邦也当师之终而以隂柔居之故有小人之戒
　　【坤下坎上】
　　比亲比也为卦坤下坎上众爻皆隂独五以阳刚居君位众所亲附是下比于上九五一阳陷于险而不寜亦与下相亲附是上比于下上下相比比之义也伊川曰物之相比无间莫如水之在地上比之象也故为比
　　比吉原筮元永贞无咎不寜方来后夫凶
　　五以一阳居君位为成卦之主天下之吉莫吉于此故曰比吉人相亲比则安亦吉之道原始初也筮占度也言相比之道当占度在初也元大善也永可久也贞正道也盖无长人之善则虽比而不亲无可久之徳则虽比而必离无贞正之道则虽比而不吉故人之相比宜占度于初必得元永贞如九五者然后比之则无咎也且人之安寜不觉相亲相比之有益唯不安不寜将恐将惧之际则莫不汲汲以求相比故曰不寜方来亦以言成卦九五也后者退却不前之谓阳夫也谓五也隂妇也谓上也妇而比夫当然之理况比之时下比其上上比其下唯恐不先而上独退却而后其夫自处孤危凶之道也
　　彖曰比吉也比辅也下顺从也
　　以卦体释卦名义物相亲比乃吉道也五以一阳中正以居尊位下之众隂顺而从之故曰比
　　原筮元永贞无咎以刚中也不寜方来上下应也后夫凶其道穷也
　　以成卦之五及卦体释彖辞刚中谓五以刚处中故备此元永贞三者是以相比而无咎也四隂在下顺从于五是下比乎上五处险中不寜而下比于四隂是上比乎下故曰上下应言上下之志相应而为比也四隂比于五五比于四隂而上六孤立于外是上六处上下相比之时当比不比如后其夫者则将孤危屈辱以自取困穷失比之道宜其凶也　或问曰旧説后夫皆谓卦唯一阳为众隂所比设再有一人后来求比则此交已固彼来已晚故凶非真有一个后夫者此圣人不过据理设辞耳而子独指上六言之何也曰圣人观象繋辞正谓卦有如此之象则繋以如此之辞今五以一阳居尊四隂比之于下故彖曰下顺从也而上六独孤立于外而不从岂非后夫之象欤
　　象曰地上有水比先王以建万国亲诸侯
　　物相亲比而无间者莫如地上有水水地相比而不容间先王体此以建万国亲诸侯者所以比天下而无间也比之成卦五也人君比天下之道无大于此故以取象
　　初六有孚比之无咎有孚盈缶终来有它吉
　　孚信之在中者也初居比之始故言彼此相比之道有孚比之孚之在人者也人有孚诚而后已往比之故无咎有孚盈缶孚之在已者也已有孚诚则人来亲比故又吉焉盈实也缶质也盈缶谓充实其诚不事假饰唯以质实相比也它不一也谓卦中同徳者不一皆相亲比其吉可知
　　象曰比之初六有它吉也
　　初六云者比之始也比之始而不谨吉可得乎
　　六二比之自内贞吉
　　二以柔顺中正之徳上应阳刚中正之君是相比之善者也二处于内故曰自内自内云者言由已也任贤使能则由乎君委质为臣则由乎已谓二必中正自守待上可比而后比之若汲汲求比则非君子自重之道盖二虽中正然以柔质顺体而处比不容不戒
　　象曰比之自内不自失也
　　五中正居尊为下所比二以中正应之是二之比五尤比之正者也今戒以自失无乃渉后凶乎曰非然也言二不可过于柔顺以求比乃不自失耳
　　六三比之匪人
　　以隂柔之资不中不正而乘应皆隂所比皆非其人凶悔吝不言可知也
　　象曰比之匪人不亦伤乎
　　人之相比欲求安且吉也乃比于匪人不亦可伤乎伤其失所比也
　　六四外比之贞吉
　　以六居四为得其正故能下舎初六隂类之应而外比九五刚明中正之贤得比之正者也故吉
　　象曰外比于贤以从上也
　　五刚明中正之贤而居君位四比之是比于贤而从上也岂非贞吉乎
　　九五显比王用三驱失前禽邑人不诫吉
　　五以刚中正而居尊为比之主当比之世尽比道之善者也人君比天下唯当显明可比之道以示之其从其违听其自然夫岂区区求人之比已哉如天子之田不合围开一面网止于三驱禽之来者取之禽之前而往者寜失之而不逐邑属于已诫告戒也言人自比之如属已之邑不待告戒而自孚也人君比天下之道其大公至正如此故吉前禽上六之象邑人坤下之象
　　象曰显比之吉位正中也舎逆取顺失前禽也邑人不诫上使中也
　　显比之所以吉者处正中之位行正中之道也舍逆取顺听其自然如前禽之不逐也然人自从之如已之邑人不约而随亦上能示之以大中至正之道使之然也
　　上六比之无首凶
　　首先也无首不先也不先后也四隂皆从五而已独后焉是见之不早从之不先下则弃于四隂之类上则絶于一阳之君所谓后夫凶者也
　　象曰比之无首无所终也
　　以隂柔居一卦之终而失比之道故曰无所终




　　大易缉説卷三
<经部,易类,大易缉说>
　　钦定四库全书
　　大易缉说卷四　　　　　元　王申子　撰
　　【干下巽上】
　　小隂也畜止也爲卦干下巽上一隂得位而爲成卦之主上下五阳皆爲所畜是阳之大爲隂之小者所畜故爲小畜
　　小畜亨密云不雨自我西郊
　　畜则必亨理之常也且一隂巽顺而得位二五合志而上行亦有致亨之道故曰亨云隂物也阳上进而隂畜之故有密云之象阳上进而隂得时以畜止之故隂阳不和又爲不雨之象我据成卦之四而言西亦隂方二三四互爲兊故曰西郊皆以言隂爲主而众阳皆爲所畜也
　　彖曰小畜柔得位而上下应之曰小畜
　　以成卦之主释卦名义柔得位谓以六居四得其正位也上下应之谓一卦五阳皆从之也从之故爲所畜是爲小者所畜故曰小畜
　　健而巽刚中而志行乃亨密云不雨尚往也自我西郊施未行也
　　以卦徳释彖辞前以六四一爻而言则一隂畜五阳小畜之所以成卦也此以全卦之徳言则三阳健而进一隂巽而顺二五皆刚居中合志而上行小畜之所以能亨也云者隂阳之气畜而未和和则雨矣今云犹得以上往是畜未极也故不和而不雨不雨故施未行皆小畜之义
　　象曰风行天上小畜君子以懿文徳
　　卦取一隂畜五阳言爲小者所畜也象取风行于天上言所畜者小也盖昭回云汉者天之文也风行于天之下以鼓动万物者也今止行于天之上但能振耀天之文而功不及物是所畜者小而未大故君子象之以懿美其文徳于身待时而后行也
　　初九复自道何其咎吉
　　复反也初以阳刚居健体志欲上行而爲四得时得位者所畜故复然初刚而得正虽爲所畜而复如自守以正不爲所畜者故曰复自道言虽爲彼所畜而复而吾实自复于道也故不曰无咎而曰何其咎冝其吉也
　　象曰复自道其义吉也
　　进退自得其冝吉可知也　或问曰旧说皆谓阳本在上之物虽与四爲应而不爲所畜盖小畜畜不住故阳刚进复于上而自道故何其咎而子不以爲然何也曰小畜以巽畜干以隂止阳爲卦义大畜以艮畜干以刚止健爲卦义大畜下三爻可以类推若阳得上进何以爲畜若果如诸说畜不住则圣人不以畜字名卦矣
　　九二牵复吉
　　二所乘之初爲隂所畜亦既复矣所承之三又爲隂所畜说辐而不进矣二以阳处隂居中得中上又无应故不待畜即与同类牵连而复是不自失其中者也自能审进退而不失其中故吉
　　象曰牵复在中亦不自失也
　　亦者承前象辞而言谓初旣以刚正而自道二亦以刚中而不自失也亦有不与隂畜阳之意
　　九三舆说辐夫妻反目
