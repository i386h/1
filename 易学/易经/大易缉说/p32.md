<!-- { "loadSidebar": true } -->
　　五君也亦柔得中乎外而顺乎刚之旅也此爻谓当以旅而求君旅而得君者爲义何也离爲雉喻六五君德之文明也射雉求中乎文明之君也一矢亡言中之易也谓五有文明之德柔顺下贤故贤者之誉易于上达盖上有明君则旅人一旦而公卿如娄敬于汉马周于唐可也不然虽孔孟亦终身而旅人矣
　　象曰终以誉命上逮也
　　旅人之誉终得上达而受宠命者君之明也
　　上九鸟焚其巢旅人先笑后号咷丧牛于易凶
　　以过刚之资位一卦之上是高亢自居者也鸟飞而处高之物巢其所安今焚其巢是居高而失所安也旅而以刚处高先则快意故笑后则无与故号咷牛顺物也易平地也丧牛于易谓失其柔顺平易之道以至于此故凶
　　象曰以旅在上其义焚也丧牛于易终莫之闻也爲旅而以刚明自任终莫闻其丧牛于易之过宜其失所安也
　　【巽下巽上】
　　巽卑巽也隐伏也巽入也以一隂伏处于二阳之下故爲卑巽爲隐伏二阳至刚而在上一隂巽顺而入之故爲巽入其象爲风风之行也柔而力无往不入亦巽入之义
　　巽小亨利有攸往利见大人
　　隂爲成卦之主柔而在下不能大有爲虽亨亦小又隂之小者爲主而得亨故曰小亨以柔巽而入于人往必无阻故利有攸往柔巽而进乃见大人之道故利见大人
　　彖曰重巽以申命
　　释卦名义上下皆巽故曰重巽风者天之号令也巽顺而入于物命者君之号令也巽顺而入于人皆上顺下而出下顺上而从亦重巽之义申亦重也言申复其命令也
　　刚巽乎中正而志行柔皆顺乎刚是以小亨利有攸往利见大人
　　以卦德及成卦之主释彖辞谓二以刚中而巽顺乎五之刚中正其志得以上行初与四成卦之主而皆巽顺乎在上之刚故小亨故利有攸往故利见大人
　　象曰随风巽君子以申命行事
　　随者相继之谓风以相继而入于物者也君子以之申其命于先行其事于后庶乎民喻上意而命不虚发如风之鼓动万物物无往而不顺从也
　　初六进退利武人之贞
　　初以柔巽之资求入于阳乃其进也然其质巽懦进不能遂是其退也一进一退疑惧若此若以武人刚贞之志处之乃得其宜故曰利武人之贞盖巽实干体初又刚位故可以此勉之
　　象曰进退志疑也利武人之贞志治也
　　进退皆疑其志莫之治者巽而弱也必以武人刚贞之道治之乃其宜也
　　九二巽在牀下用史巫纷若吉无咎
　　二以阳刚之才退处隂柔之位德已巽矣而又居重巽之下是过于卑巽而失其所安牀人之所安者故曰巽在牀下然二实刚中其过于卑巽诚也非僞也五同德而不相应二当求以达其诚如用史巫纷然其多然后其志可以上行而吉且无咎不然则人不以爲僞必以爲谄矣安能吉无咎乎
　　象曰纷若之吉得中也
　　其吉者以二刚而得中其诚有以上达也
　　九三频巽吝
　　三居下之上以刚处刚而又乗刚在巽之时非能巽者然前巽已极后巽复来上以巽应之二与四又以巽比之三不容于不巽然其巽出于勉强而非自然故屡巽而屡失爲可羞吝也
　　象曰频巽之吝志穷也
　　三之志本不能巽其勉强而巽者志穷故也
　　六四悔亡田获三品
　　四承乗皆刚宜有悔者然柔而得正处上之下能巽者也故能上巽乎刚中之君下巽乎二阳之臣善处如此故悔亡况巽乎上者上亦巽之巽乎下者下亦巽之是以一巽而获三巽如搜田一举而得君庖賔客干豆之三品也柔正之报如是夫
　　象曰田获三品有功也
　　天下事茍善处亡悔而有功可也况本无悔乎
　　九五贞吉悔亡无不利无初有终先庚三日后庚三日吉
　　五居巽之时以刚处刚疑不能巽而有悔者然居中得正故吉故悔亡且无不利中正一立而百顺随之矣五君也申命行事之主也先庚三日后庚三日者申命行事之审详也盖甲者事之起端庚者事之更端也谓戊己居十干之中过中则更矣故庚者更也先庚三日丁也所以丁宁于未更之先后庚三日癸也所以揆度于既更之后无初者未更之初事之非也有终者既更之后事之善也先后各三日其审详而不轻忽如此宜其吉宜其悔亡而无不利也
　　象曰九五之吉位正中也
　　五申命行事而皆吉者位正中而得正中之道也
　　上九巽在牀下丧其资斧贞凶
　　九二巽在牀下则吉谓其巽也出于诚上九巽在牀下则凶谓其巽也出于僞何以知之以志穷之九三知上穷之情状也上体刚用柔处巽之极身则居高外则退巽是处富贵崇高之地而极其柔顺奸邪之巽者至于失其所居之安丧其所有之刚岂其诚哉其胁肩谄笑巧言令色之俦乎不正甚矣故于贞正之道爲凶
　　象曰巽在牀下上穷也丧其资斧正乎凶也
　　伊川曰正乎絶句巽本善行故疑之曰得爲正乎复断之曰凶也今从之上穷者处巽之穷于上也疑之曰正乎复断之曰凶者以着其欺僞之情也
　　【兑下兑上】
　　兊説也不言之説也二隂爲成卦之主皆居二阳之上隂爲阳所説也坎水塞其下流而成泽故亦爲泽泽之及物滋润光采亦説之义
　　兊亨利贞
　　兊説也説于物物莫不説而与之乃致亨之道故亨然不可妄説故戒以利贞卦体刚中故亨柔外故利在贞正又柔外故説而亨刚中故能贞此皆兊亨利贞之义
　　彖曰兊説也
　　释卦名义
　　刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉以卦体释彖辞而极言之也刚中谓五与二皆以刚居中爲中心诚实之象柔外谓上下成卦之主皆以柔居外爲接物和柔之象徒柔外而不刚中则是非道以求説不正也徒刚中而不柔外则是咈人以从己虽正犹不正也故説以利贞然后其説也皆顺乎天理人心之正民皆説之是唯无事有事则民欢趋之劳而忘劳是唯无难有难则民与犯之死而忘死何则圣人但知行吾正以利乎民初非求説于民而民自説之相劝相勉以从乎上故賛之曰説之大民劝矣哉
　　象曰丽泽兊君子以朋友讲习
　　二泽相丽互有滋益故君子以朋友讲习互相资益盖天下之可説莫若朋友讲习故以取象
　　初九和兊吉
　　説之道有二阳刚者义理之説隂柔者情欲之説初去三之隂柔远且以刚居刚上无系应是居兊之时人皆以柔説爲説而初独以刚正爲説説而刚正是和而不流者故曰和兊得兊説之正故吉
　　象曰和兊之吉行未疑也
　　兊以一隂成説之主未免涉乎情欲而初九但行其刚正而不疑故吉
　　九二孚兊吉悔亡
　　三与上兊之成卦也故圣人繋诸爻之辞皆以去隂柔逺近取义二与五皆刚实在中故孚然二孚兊而吉五孚剥而厉何也盖二无应与其所孚以爲説者三也三虽挟其柔説以来于内然承乗皆刚而又能自处以刚二以中实孚之然説之不以道不説也故其所孚犹兊之可説者故吉故孚于隂柔之悔可亡五亦无应与其所孚以爲説者则上也以六居上柔説之极意剥乎阳五以中实孚之是其所孚者剥阳之极隂也故有厉若圣人不于成卦二隂上取两爻之义则五刚中正乃反不及二之刚中而不正者乎
　　象曰孚兊之吉信志也
　　言二之孚三亦观其志之何如而后信之也礼不妄説人于兊之二见之
　　六三来兊凶
　　来来于内也三隂柔不中不正爲下卦之主上无应与乃枉已非道下就二阳以求説盖隂之性下兊之体説下行而不正如此取凶之道也
　　象曰来兊之凶位不当也
　　唯其不正故就下以求説而取凶也
　　九四商兊未宁介疾有喜
　　四处兊説之时上承中正之五下比柔邪之三而不中不正故于二者之间不能决择方且商度以爲説心未得寕从五正也从三邪也四虽不中不正然质则阳刚若能介隔六三之疾不爲已病而决于从五则不但疾不染身且有喜也左传曰介在东鄙介隔也
　　象曰九四之喜有庆也
　　言能絶邪从正而得君之説是有喜也得君则福庆及于天下是有庆也
　　九五孚于剥有厉
　　章指见九二爻辞下此爻圣人专以孚上六取义
　　象曰孚于剥位正当也
　　与履九五小象意同谓正当尊位若中实孚上之柔説则消剥于阳必矣故有厉
　　上六引兊
　　上以隂柔成説之主处説之极是柔説之最者其意又欲引下二阳相爲容説然五刚中正而知厉四承中正而知介虽上有引兊之邪谋而未必其从也故未有凶咎
　　象曰上六引兊未光也
　　未光者未明也来兊凶而引兊不凶者上六当位而其邪説未行也
　　【坎下巽上】
　　涣散也爲卦坎下巽上风行水上也风之爲物飘忽衍迤水之爲物散漫周流其性皆无定止而风又行于水之上披离解散涣之象也故爲涣
　　涣亨王假有庙利涉大川利贞
　　坎下难在内也能以巽顺处之使之涣然而释此涣之所以亨二五刚中亦致亨之道庙者敛聚人心诚敬之地假至也至于庙所以聚人之涣也利涉大川者木乘风而行于水上所以济世之涣也处涣之道利在贞正而固守之故又曰利贞
　　彖曰涣亨刚来而不穷柔得位乎外而上同王假有庙王乃在中也利涉大川乗木有功也
　　以成卦之主及卦象释彖辞成卦之二以阳刚来坎之中在他时爲陷于险此则坎已涣故来而不穷成卦之四以隂柔而得位于外且上同乎五上之二阳此涣之亨也萃言假有庙人心聚而保其聚也此言假有庙人心涣而欲其聚也王又至其中则涣者愈聚矣巽风也木也坎水也险也木乗风而顺行于水之上是渉大川而有功也此亦以言涣之所以亨也此下疑脱利贞一节
　　象曰风行水上涣先王以享于帝立庙
　　享上帝立宗庙皆所以聚人心之涣散也卦辞爻辞皆言处涣之道享帝立庙乃其大者故以取象
　　初六用拯马壮吉
　　涣之始而急拯之又得马壮所以吉马健而行谓二也二刚健与初皆无应故相亲比初又顺而承之以拯其涣如得壮马以致远必有济也故吉
　　象曰初六之吉顺也
　　谓能顺从九二刚中之贤也拯之于初亦顺而易故曰顺也
　　九二涣奔其机悔亡
　　晦庵曰九奔而二机也今从之机者凭藉以取安之器奔急趋也九奔而二机谓九刚健而二安静也二之时其涣未深二能以刚中之才急图安定之计以聚之则悔可亡若既涣而复自扰之或悠悠以处之则天下何时定乎
　　象曰涣奔其机得愿也
　　二大臣也当涣之初能急趋以求定岂徒已得所愿欲而天下之人亦皆得其所愿欲矣
　　六三涣其躬无悔
　　涣之六爻唯三有应然其身未脱于险故志虽从上而不能行必也涣其躬不爲坎险所陷然后能与上九聚而无涣散之悔也
　　象曰涣其躬志在外也
　　外指上九一卦之外也自此以上四爻皆因涣以拯涣者谓涣其所当涣则不当涣者聚矣
　　六四涣其羣元吉涣有丘匪夷所思
　　羣指下二隂四之羣类也丘聚也大也指上二阳聚之大者也世道所以涣由羣小党私害公是以荡无纪纲至于涣散而不可收拾今四居近君之正位所谓得位乎外而上同者也虽应初比三而以正义自处下散其羣而上得乎二阳之聚以致大善之吉此其思虑岂夷常之人所能及哉故曰匪夷所思再言涣者上谓处涣下谓涣之时也
　　象曰涣其羣元吉光大也
　　能涣其羣类以致元吉则其所爲岂不光大矣乎
　　九五涣汗其大号涣王居无咎
