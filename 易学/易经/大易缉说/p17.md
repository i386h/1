<!-- { "loadSidebar": true } -->
　　居上而爲众表仪以观示于下者必极其诚敬然后下观而化也盥者宗庙祭祀之始盥手酌鬯以求神诚意精一之时也荐者奉牲奉醴之际诚移于物精意少散之时也言观之道当精一其诚若盥而不荐则有孚于人天下莫不颙然仰望而服从之也
　　曰大观在上顺而巽中正以观天下
　　以卦体卦徳释卦名义此通六爻以成卦义者也谓二阳在上观示于下故曰大观在上下顺上巽而五以中正爲观之主是又巽顺乎理而以中正之道观示天下观之善也
　　观盥而不荐有孚颙若下观而化也观天之神道而四时不忒圣人以神道设敎而天下服矣
　　释辞而极言观之道也观示天下之道其诚意精一常如始盥之时则观感之下人自相孚莫不从化盖有不动而敬不言而信之妙如天观示万物之道虽神妙莫测然可观于下者四时行焉万化成焉未有一差忒者故圣人亦以其神妙莫测者运于上而设爲政教使天下观仰而服从之如此则圣人观示天下之道即天之观示万物也
　　象曰风行地上观先王以省方观民设敎
　　观之爲卦二阳髙出于众隂之上是君民势分本悬絶也今观之象乃以风自天而下行于地上爲义则是观之世上下之分虽严而上下之情常相通而无间也先王体之时巡狩以省方国观民俗以设政敎故天下之民尊君如天爱君如亲矣省方观民之事也设敎爲民观之事也
　　初六童观小人无咎君子吝
　　初以隂柔处下居观之世而逺于阳是其所观见者浅近如童穉然故曰童观小人下民也所见浅近不能识阳刚中正之道乃其分也不足爲之过咎若君子而如是则可吝矣晦庵曰卦以观示爲义据九五爲主也爻以观瞻爲义皆观乎九五也
　　象曰初六童观小人道也
　　初卑而下卑下而无逺见在凡民爲可恕在君子则可羞矣
　　六二闚观利女贞
　　二处大观之世虽得正而应于五然以隂处隂暗而不明如九五阳刚中正之观道但能闚觇而不能尽见故曰闚观言见之小也隂柔居内而观乎外所见不大而能顺从者女子之正道故曰利女贞言见卑识暗但能顺从而不失其正者特女子之利非大臣之事也
　　象曰闚观女贞亦可丑也
　　二居大臣之位处大观之时徒能闚观爲女子之贞是可丑也
　　六三观我生进退
　　生出也谓才徳之出于巳者六三质柔用刚处下之上上之下故有进退之象君子进退常观乎时今不观乎时而观我生者盖九五方以阳刚中正观示天下则时不待观也但观吾之所有以爲进退可也况三居柔顺之极必于进不可也上有正应必于退亦不可也故或进或退但观其出于已者可不可而已
　　象曰观我生进退未失道也
　　谓于出处之道未爲失也
　　六四观国之光利用賔于王
　　四以巽顺之徳居公侯之位履得其正而近天子之光者也且居坤土之上有国之象也其所有之国政敎法度莫非天子盛徳辉光之所临照者四观于其国欣慕爱戴亦以用賔于王爲利賔者賔于四门之賔言朝觐而承賔礼也大观之时九五以中正之道观示天下如初之民二之臣三之贤人君子四之有国有家者皆于观感之下有孚颙若此观道之盛也况省方设敎之后有国者其不孚乎春秋曰敬仲生陈侯筮之遇观之否曰是谓观国之光利用賔于王此其代陈有国乎亦有国之证也
　　象曰观国之光尚賔也
　　尚志尚也言观见天子之光于其国其志意慕说愿賔于王也
　　九五观我生君子无咎
　　五阳刚中正居尊位以观天下此君子之道也天下皆仰而观之在五又当观已之所行必一出于君子之道然后可以立身于无过之地故曰观我生君子无咎
　　象曰观我生观民也
　　此夫子以义推而言之谓民之善恶生于君君之善恶形于民者观之道也九五欲观在巳所行之得失观诸民即可见矣
　　上九观其生君子无咎
　　观之二阳皆观示于下爲下所观仰者也然人之观仰止于九五上九虽不当事任然与五同徳相比亦九五尊宠就谋之君子也其对我而言指五也谓五之所行其皆出于君子邪则上九与有光焉其或不然人于上九宁无辞乎此上九所以常观九五所行使一出于君子之道然后可以自免于咎也故爻辞与五同唯其与我字异耳
　　象曰观其生志未平也
　　平安宁也言上则受人君之尊宠下则萃臣民之观瞻所以观其生者格君之志不敢自宁也
　　【震下离上】
　　噬嗑噬囓也嗑合也頥中有物梗之噬而后合也上下二刚而中虚頥之象内三隂齿之象四以一刚梗于其中爲頥中有物之象必噬之而后得合故爲噬嗑在人事爲有物梗之在人心爲有欲间之皆务决去然后爲得也
　　噬嗑亨利用狱
　　天下事所以不得亨通者皆由有梗间于其间噬而去之则亨矣故曰噬嗑亨卦二阳居上下三隂列于内如拘守四之一梗于中有狱之象且离明震威明与威乃用狱之道故曰利用狱若以用狱取全卦之义则非也
　　曰頥中有物曰噬嗑
　　此通六爻而取成卦之象以释卦名义言九四爲梗如有物梗于頥中非噬而去之不可以合故曰噬嗑
　　噬嗑而亨刚柔分动而明雷电合而章柔得中而上行虽不当位利用狱也
　　以卦徳卦体释辞噬嗑而亨者梗去则亨也三阳三隂刚柔平分在狱则是非决白之象震动也离明也唯动则能断唯明则能审徒知断而不知审则有防于非辜者矣徒知审而不知断则有逸于刑宪者矣必电之明雷之威合用之然后是非无遁情故曰动而明雷电合而章此皆利用狱之道用狱者虽贵乎明而威然爲君者则当推仁恕之心六五以柔居尊柔非去梗之宜然爲君而用之庶狱则其所利故曰虽不当位利用狱也
　　象曰雷电噬嗑先王以明罚勅法
　　雷电当作电雷象无倒置者电掣则雷震雷迅则电赫相须并用亦有一噬一嗑之象电先雷掣使人知惧而修省先王以之先明其刑罚勅其法令以示人使人预知所畏迁善逺罪而不犯有司不然専以用狱爲能则电雷之威亦亵矣
　　初九屦校灭趾无咎
　　趾在下而主于行者也九四爲一卦之梗初居动体与之同徳又与之爲应是与之同恶者也然居卦之初恶虽形而未显罪虽有而未大故但械其屦灭其趾使不得行止之于初而恶不行故得无咎系辞曰小惩而大戒小人之福也
　　象曰屦校灭趾不行也
　　趾屦皆行之物校灭所以止其行使不得进而与四同恶也
　　六二噬肤灭鼻无咎
　　肤者恶之浅鼻者气之通四爲一卦之梗初乃与之相通爲恶二以中正居大臣之位应柔中之君任去恶之责能于初恶尚浅之时乘而去之絶四之与不使之通故曰噬肤灭鼻是以中正之道爲上去梗何咎焉
　　象曰噬肤灭鼻乘刚也
　　曰噬曰灭恶虽浅而力不易者柔乘刚故也
　　六三噬腊肉遇毒小吝无咎
　　腊干腊全体骨爲之坚韧之物也喻九四之强梗也三以隂柔不中正之才噬之能无遇毒乎故小吝然于时当噬故于义无咎
　　象曰遇毒位不当也
　　以柔居刚位不当也自处不得其当而以治人故人不服而有犯之者故遇毒
　　九四噬干胏得金矢利艰贞吉
　　四乃一卦之梗而亦曰噬噬者谁也诚斋曰以九四噬九四近君之臣岂一人而已哉今从之胏与胾同干肉之带骨者干胏喻强梗之九四也金刚矢直金矢喻刚直之九四也谓以刚直之臣噬强梗之臣因去强梗之臣而得刚直之臣也四虽刚直亦必艰难其心贞正其守而后可获吉盖位终不正故也
　　象曰利艰贞吉未光也
　　言去恶之道未爲光大故必艰贞而后吉也
　　六五噬干肉得黄金贞厉无咎
　　噬嗑一卦四爲强梗初九应之而其恶尚浅六二以中正噬之故易爲力六三以不中正噬之故艰爲腊九四以刚直噬之故爲胏胏则差易于腊矣上九虽与初及四同恶相济然其强梗已衰无势无助五以中刚噬之特干肉耳虽不免噬囓之劳比胏则又易矣黄中色金刚物五居中用刚爲得中刚之道然以柔质去强梗虽得中刚之道亦不可忽故戒之以贞固危厉乃可无咎
　　象曰贞厉无咎得当也
　　必贞厉然后无咎者谓以柔噬刚不如是不得其当也
　　上九何校灭耳凶
　　四刚强爲一卦之梗而上九恃其刚明之极与之同徳而又同体是同恶相济而终于爲梗者也且居卦之外火体炎上而去震逺是卦有雷霆之威若罔闻知炎炎于上而不顾故恶积而不可揜罪大而不可解至于何校而受灭耳之凶也
　　象曰何校灭耳聦不明也
　　使不自恃其刚明之极炎炎不顾则听必聦聦必明闻过知改恶不至是矣
　　【离下艮上】
　　贲饰也文饰也二与上成贲之主也二之柔来于内以文刚而爲离上之刚往于外以文柔而爲艮艮上离下止于文明贲之义也又艮山也离火也山下有火照见其上草木品彚物物光明有贲饰之象焉故爲贲
　　贲亨小利有攸往
　　徒质则不能亨质而有文以加饰之则可亨故曰贲亨然文盛则实必衰茍专尚文以往则流故曰小利有攸往小者谓不可太过以灭其质也亦以成卦六二文明中正故亨成卦上九刚而终止故小利有攸往
　　曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　以成卦之主释辞而极言之也刚柔相杂曰文故刚柔相文以成贲下体本干柔来文其中而爲离文虽柔而质则刚又中且正故亨上体本坤刚往文其上而爲艮文虽刚而质则柔又刚而止故小利有攸往刚柔交错此天道自然之文也圣人见天有刚柔交错之文乃观乎三辰五行之昭然者以察四时之变见人有上下尊卑各止其止之文也乃观乎三纲五常之灿然者以化成天下此圣人用贲之道也
　　象曰山下有火贲君子以明庶政无敢折狱
　　山下有火则草木皆被其文彩贲之象也庶政者国家大小之政如宗庙朝廷礼乐法度之类皆可用文唯狱一事専用情实若用文饰则没其实矣故君子用贲之象以修明庶政而无果敢于折狱
　　初九贲其趾舍车而徒
　　趾取在下而行之义初以阳刚履正而在下故其文未能贲饰于世但能贲饰其身之所行故曰贲其趾六二成卦之主初近从之则安如乘车六四初之正应初逺从之则劳如徒步然应四正也比二非正也初守其正宁舎车而徒此贤者在下贲其行者之所爲也岂茍乎哉
　　象曰舎车而徒义弗乘也
　　初守其刚正知二之车于义不可茍而乘也
　　六二贲其须
　　须须也随頥而动资饰于上之物也刚柔交而后成贲二虽下卦之主然必丽于刚而后贲道可成二柔而正三刚而正皆无应与故二附丽于三以成其贲故曰贲其须
　　象曰贲其须与上兴也
　　谓二之柔必上与三之刚同兴而后可以成其贲饰之功也
　　九三贲如濡如永贞吉
　　刚柔杂爲文当贲之时三以刚之正文二四之柔二四以柔之正文三之刚是三居刚柔之会处文明之正贲之盛者也故曰贲如二隂上下浸润以成其贲故曰濡如贲之盛莫善于此复何爲哉唯永久贞固以守之使贲道成而无弊则吉
　　象曰永贞之吉终莫之陵也
　　陵者加而过之之谓终莫之陵者言贲之善终无以加于此也
　　六四贲如皤如白马翰如匪寇婚媾
