<!-- { "loadSidebar": true } -->
　　离丽也凡物莫不各有所丽天地间无无丽之物在人当审其所丽丽得其正则亨故曰利贞亨离之成卦二与五也皆以柔顺丽乎刚牛柔顺之物牝牛柔顺之柔顺者畜牝牛谓离体明而用刚明过则察刚过则暴必畜养之以柔顺之徳则吉也
　　曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也以成卦之主及卦德释卦名义并释辞离丽也万物皆有所丽日月有象则丽乎天百谷草木有形则丽乎土明与柔无形无象然亦必有所丽而后可行故明必丽乎正不正则偏用其明何以化天下柔必丽乎中正不中正则爲柔邪何以能亨此二五柔明而丽乎中正而爲成卦之主故能亨故能化天下也牝牛柔顺之物畜之吉者谓离体明而用刚易失之过必养之以柔顺之徳则吉此又二五以柔顺而丽上下之刚而爲成卦之主所以吉也
　　象曰明两作离大人以继明照于四方
　　明两作爲大明相继而出也明而有继所以爲重明之离大人以之大则世继其明次则任贤以继其明于事则以明相继故能临照四方而无遗也
　　初九履错然敬之无咎
　　离者隂丽乎阳非阳丽乎隂也初以阳居下处得其正六二丽之冝也四居相应之地亦欲丽之是上之履我者交错而来也二中正四同徳所谓地丑徳齐初卑而在下莫知适从唯有尽吾用下敬上之心敬之而已故无咎履诗云履我即兮之履践其迹以相从也处离丽之世以下丽上之道当如是夫
　　象曰履错之敬以辟咎也
　　履我者交错而来吾皆敬之所以辟祸咎也
　　六二黄离元吉
　　离之全卦圣人以明两作取象离之诸爻圣人以重明继明取义故以九三爲日昃之离九三既爲日之昃则六二乃日之中也故曰黄离黄中色谓二以正中之徳处离明之世而动合乎正中之道故元吉此离之盛也
　　象曰黄离元吉得中道也
　　六二中且正而止曰得中道者离以中爲重言中则正在其中矣
　　九三日昃之离不鼓缶而歌则大耋之嗟凶
　　缶者质素之器耋者黧耋之色三居下体之终前明巳尽后明将继之时故于离爲日之昃以理言之日中则昃物盛则衰常事也三乃以其过明之体用其不中之刚不能泰然鼓缶而歌而且怛然爲大耋之嗟谓不能安常守素以自乐而乃叹老悲衰将何益哉徒取凶而已
　　象曰日昃之离何可久也
　　日昃之明其能久乎明者知其然必求以继之其身心则安常处顺而巳忧嗟者刚明之过也
　　九四突如【句】其来如焚如死如弃如
　　突如絶句圣人于五如之中特着一其字辞意盖可见易例反于内曰来谓四以不中不正之刚而处下体方革之际是继明而不正者也既不正又刚强故其进也暴突如言其进之暴也然进而往则六五明顺得中不可以犯退而来则遇二之中正初与三之刚正皆疾其所爲自下炎上而焚之焚之不足而诛死之而弃掷之言其疾之之甚其取祸已极凶不待言也　或问曰小象以突如其来如爲句而子于突如絶句可乎曰小象合两句作一句之例甚多如包荒得尚于中行有孚惕出不节之嗟往厉必戒饮酒濡首之皆是此言突如又言其来如方见其进退无所容也
　　象曰突如其来如无所容也
　　旣着其突如犯上之遇又言其来如取祸之酷然后见其进退皆无所容其身也
　　六五出涕沱若戚嗟若吉
　　明两作爲离故六爻以继明取义离之一卦唯四与上旣刚强而又不中不正五当继明之始不幸而丽于刚强不正者之闲爲所陵犯故其忧惧至于沱然之涕嗟然之戚发于声音顔色势亦危矣幸其明而居刚能知忧惧故终能正其天位而获吉也
　　象曰六五之吉离王公也
　　二与五成离之主也昔也爲柔中之二重明而丽乎下公也今也居刚中之五继明而丽乎上王也曰王曰公者其位号未定之时故不得不忧不惧　或问曰旧说皆曰王与公皆尊而在上者之称故不曰所丽得王公之正位则曰天下皆附丽于王公而子之说独不然何也曰此诸贤疑系辞而不详考之之过也系辞曰初辞拟之卒成之终者圣人系爻辞之序也离之一卦圣人分明曰明两作曰重明曰继明故于九三即曰日昃曰大耋则上卦是继明分晓信如诸说则六五乃丽天之日以文明之徳得中用刚而居尊与其他柔居尊位者不同下有中正之二又有刚正之初与三可谓多助之世纵有强暴侵陵何至戚嗟涕沱邪盖继明之初位号未定遭此强暴不得不忧不惧故曰六五之吉离王公也至上九则王位已正然后曰王用出征圣人旨意岂不明白欤
　　上九王用出征有嘉折首获匪其丑无咎
　　初九其日出之光六二其日之中九三则日之昃矣九四继明之不正者六五继明之正中而知惧者也至上则王之位已定矣故称王王位既定则用之以出征者王命也故曰王用出征斯时也下虽附丽而有不附丽者焉上处刚明之极明则能照能照则足以察邪恶刚则能断能断则足以行刑威故王位既正即用之以征讨其不附丽者以正定其家是以有嘉美之功然亦不可过于严察但当折取其首恶而所获非及其丑则庶乎威振而刑不滥罪得而民心服无咎之道也
　　象曰王用出征以正也
　　谓王位既正可以出征正其不正以正定其国也茍非继明之始何待正乎





　　大易缉说卷五
<经部,易类,大易缉说>
　　钦定四库全书
　　大易缉说卷六　　　　元　王申子　撰
　　下经
　　【艮下兊上】
　　咸感也无心之感也爲卦兊上艮下艮止也兊说也止而感物物说应之咸之义也一有作爲则非感矣故六爻皆以静爲贵伊川曰男女相感之深莫如少者故二少爲咸
　　咸亨利贞取女吉
　　天地间一感应之理而巳感以正则亨感不以正则入于邪恶而失其所亨矣故曰咸亨利贞亦以三与上成卦之主刚柔皆得其正而相交相感故以此义取女则吉
　　曰咸感也
　　释卦名义伊川曰咸感也不曰感者咸有皆义上下交相感也
　　柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　以成卦之主及卦徳释辞而极言之也坤六三上而兊干上九下而艮故曰柔上而刚下坤之一柔上矣二柔复下而艮干之一刚下矣二刚复上而兊是隂阳男女相交相感而和合相与也止而说者谓艮止不动而意气自相和说乃所谓感不止而动则是出于作爲非感也故六爻皆欲其静男下女谓少男下少女此感之至也感以正然后亨感不以正虽亨不吉故以感得其正者爲取女之吉亦谓成卦之主三与上皆得其正也大而天地以气交感而得其正然后万物化生圣人以心相感而得其正然后天下和平故极言之以见交感之道无物不有感得其正无物不亨也
　　象曰山上有泽咸君子以虚受人
　　泽能润下山能受润今山上有泽是山受润而泽通于上山泽通气咸感之象也泽得以通于上者山之虚也君子以之虚其中以受人中旣虚则亦无感不通矣
　　初六咸其拇
　　咸之六爻皆取诸身以爲象者天地万物本吾同体此感彼应自有不言之妙也拇足大指也足虽未行而拇常向外此自然之天也以言初六艮体处下而应于四是身虽未动而志之所向常在外也犹君子在下道虽未行而应物之志未尝不在天下也
　　象曰咸其拇志在外也
　　外九四也与四隂阳交感身未动而志巳应如拇之常向外也
　　六二咸其腓凶居吉
　　腓足肚也随股而转移柔虚而易动喻二以柔居柔易于随三之股而动也二处咸之时居中得正若随三而动则失咸之道故凶若居守其中正以待五中正之应则感得其正矣故吉爻一也用之有得失吉凶之报异焉可不愼欤
　　象曰虽凶居吉顺不害也
　　得五之正应则不唯于义爲顺且不害其中正也
　　九三咸其股执其随往吝
　　股随足而动者咸之义静则爲感动则非也今三以阳刚之才居得其正爲艮之主是冝自守其正以感于物而乃以刚用刚应上六柔说而往从之遂执其同体之拇腓随之而动是刚正之才不能自主失咸之道者也故吝
　　象曰咸其股亦不处也志在随人所执下也
　　亦云者承上爻辞言前二隂感于阳而动今三阳刚亦感于隂柔而不能自止故曰亦不处也且志在下随是所执者下也冝其吝
　　九四贞吉悔亡憧憧往来朋从尔思
　　四居股之上脢之下心之位也不言心者四柔说不正有时不免废心而任思故爻辞有善有恶谓四以阳刚之质介二刚之中居隂而静此其未感之初有心体静而贞之象得咸之道故吉故悔亡及一有所感其体说而居柔不中不正遂憧憧焉役其思虑于事物往来之间以谓天下事皆可以私意计虑而得之也故其思所及者朋从之思所不及者则弗之从四之象具此二者故圣人于贞吉悔亡后言其任思之失以见咸之道无心而待物之自感则无所不应一容心于其闲则非感矣其应之狭也冝哉
　　象曰贞吉悔亡未感害也憧憧往来未光大也
　　未感害者言未感之初未爲私意所累也未光大者言任思之失于咸感之道未得爲光大也
　　九五咸其脢无悔
　　脢背肉也医书曰一身腑脏之腧皆系于背则是不思不动而系者众矣谓九五阳刚中正爲咸之主能不思不动以感而待人之自应得咸之道是以无悔
　　象曰咸其脢志末也
　　志末者谓他有志于感者抑末耳不若五感以无思之善也　或问曰志末也子以爲他有志于感者抑末耳诸贤皆不如此说无乃圣人背意解经乎曰安行也信如何也过旬灾也之岂非圣人背意解经乎
　　上六咸其辅颊舌
　　辅颊舌皆以言者上以兊之极处咸之穷是柔说之至急于求感者也故不能以诚感物而徒事乎口舌之间以求感其能感乎失咸之道矣
　　象曰咸其辅颊舌滕口说也
　　滕腾通以心思感人所感巳狭况口说乎
　　【巽下震上】
　　恒常久也咸以少男下少女男女交感之义夫妇之始也恒则二长同居男尊女卑男外女内各正其位夫妇居室之常亦人道之常也故爲恒
　　恒亨无咎利贞利有攸往
　　可恒之道必可以亨不可以亨岂可恒之道哉亨而且无咎者贞正故也盖不正则不可恒恒亦不可亨而无咎故曰亨无咎利贞谓贞正则可恒且可亨而无咎也然所谓恒者谓其可久也非守一而不知变也故利有攸往亦可恒之道何往不利
　　曰恒久也刚上而柔下雷风相与巽而动刚柔皆应恒
　　以成卦之主及卦体卦德释卦名义初与四成卦之主也干之初上而四坤之下下而初刚上柔下也二爻上下而成震巽亦刚上柔下也以卦体言刚上柔下乃分之常以卦象言雷风相与乃气之常以卦徳言巽顺而动乃理之常以卦位言刚柔相应乃情之常故曰恒
　　恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
