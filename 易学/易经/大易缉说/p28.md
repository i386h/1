<!-- { "loadSidebar": true } -->
　　困穷也乏也爲卦坎下兊上水在泽上则泽中有水今在泽下则爲泽涸困乏之象也又一卦六爻阳刚皆爲隂柔所揜君子困穷之时也故爲困
　　困亨贞大人吉无咎有言不信
　　困之爲卦坎险兊説爲处险而説是身虽困而心泰然时虽困而道则亨也故曰困亨贞大人吉无咎者谓贞正乃大人处困而吉而无咎之道所以戒九二成卦之主中而不正也有言不信者谓处困而不求亨贞之道专务以言语求説于人冀以免困人谁信之所以戒上六成卦之主柔説于外也虽因成卦二爻以示戒然处困之道亦尽于此
　　曰困刚揜也
　　以卦体释卦名义坎阳也爲兊隂所揜九二爲二隂所揜九四九五爲三与上所揜成卦上下亦爲隂所揜故曰困
　　险以説困而不失其所亨其唯君子乎贞大人吉以刚中也有言不信尚口乃穷也
　　以卦德及成卦之主释辞内险而外説是处险而能説説者安于义命而乐其乐也故虽困而不失其亨能是者其唯君子乎贞正者大德之人处困之吉道谓成卦九二之大人以刚居中是必贞正而后能吉不然如成卦上六专尚乎兊説之口求以免困其谁信之只取穷耳
　　象曰泽无水困君子以致命遂志
　　君子处困之道唯委致吾在天之命以成遂吾在已之志而已谓夫莫之致而至者命也艰难险阻死生变故皆不足以动吾心唯尽吾所得爲之义以遂吾志之所欲爲盖处困而不致其命不可也一付之命亦不可也故命不可以不致志亦不可以不遂不然将变移于祸患陨获于困穷岂君子之所爲乎
　　初六臀困于株木入于幽谷三岁不觌
　　卦以柔揜刚爲困之义爻义则不分刚柔皆以处困爲训初居下体之后故曰臀坎体之下故曰幽谷言初以隂暗之资处困于下而不能自防如困守株木不得其安而不能动动则入于幽谷谓益陷于坎险之中也三嵗不觌者言厯三变而遇四之正应四不求初而求二故初不见济困之道而不能出也如初者其柔暗无援终于处困者欤
　　象曰入于幽谷幽不明也
　　幽不明者入于幽而愈不明也
　　九二困于酒食朱绂方来利用享祀征凶无咎
　　酒食所以养生取自养之义朱绂所以蔽膝取谨行之义享祀取至诚感通于上之义二以阳刚处困于下然得中用柔故能不躁不竞优游自养以待时上有刚中同德之君相与之志非不专也然亦爲隂所困与二之志不能直遂朱绂之来非不欲其进且必谨其行方来者言将来而未来是犹有所惮也爲二者唯冝尽其精诚求以感通于上如用享祀不可遽往往则适以取凶而无所归咎矣诸卦义例皆取隂阳爲应唯困之世阳厄于隂止取同德相与今二五同德而相与之难若此皆处困故也
　　象曰困于酒食中有庆也
　　言二能以刚中自养时虽暂困将必得君而福庆及于天下故曰中有庆也
　　六三困于石据于蒺蔾入于其宫不见其妻凶
　　三以隂柔不中不正之资处险而用刚不善于处困者也石坚重之物触之则必糜谓九四九五二刚在上坚重不可犯而三敢犯之以取困辱故系辞曰非所困而困焉名必辱蒺蔾实之有角者防之则不安谓九二之刚不可乗而三敢乗之以取危困故系辞曰非所据而据焉身必危欲进而求上六之应则又爲二阳所隔入于内而不得出虽欲一见其偶且不可得故系辞曰死期将至妻其可得见邪如三者质柔志刚本欲困人适以自困而没其身者也三阳上隂故以上爲妻不得出故曰入
　　象曰据于蒺蔾乗刚也入于其宫不见其妻不祥也不祥者不善之证也
　　九四来徐徐困于金车吝有终
　　困之世隂揜阳者也故阳不以隂爲应而以同德相求故四不应初而求二也金刚物车任重谓二也四爲上所揜爲三所犯望二金车之来协力以济其困者甚切而二亦爲三所揜故来而徐徐二来之徐乃四之困四以阳刚之才居近君之位不能自济而待于人固可羞吝然二之阳终上进而副所望故有终此来字据四所居之地而言也
　　象曰来徐徐志在下也虽不当位有与也
　　四之困志之困也四之志在下之二而来徐徐所以困也以九居四不当阳刚之位以四求二不当相应之位然二与四有同德相与之诚故曰虽不当位有与也
　　九五劓刖困于赤绂乃徐有説利用祭祀
　　二五同德相求而五以阳刚爲上所揜譬诸鼻之通气于上者而见劓是五欲通于下而不能达困于上也所赖者刚中之二相与济困而二又爲初与三所揜譬诸足之主行于下者而见刖是二欲进于上而不能行困于下也此二与五俱困之象也赤绂在下而谨行之饰君之困在无贤佐二处险中谨其行而未进则五困矣故曰困于赤绂然二五皆以刚居中以直相与九二必徐徐出险而之説故徐有説爲五者亦冝尽其精诚以致之如用祭祀则可以得天下之贤济天下之困矣曰绂曰祀二五同辞以见君臣处困其志同也绂芾同或者以朱赤分君臣不必然也按隋志官有绶者则有绂绂随绶色
　　象曰劓刖志未得也乃徐有説以中直也利用祭祀受福也
　　上不通于下下不进于上是相与之志未得也二五皆以中诚直道相与乃徐有説之事也感通以诚则必得贤以济其困是祭而受福也
　　上六困于藟于臲卼曰动悔有悔征吉
　　藟柔物纒木而上喻上六乗刚而处于上也始纒而上欲困君子及其居髙则其身臲卼而不安欲困人适以自困故动则有悔动悔者动而得悔也有悔者有能自咎其失也若能自咎曰如是而取悔若改前所爲往而出困困极则变有吉之理故曰征吉兊爲口故曰
　　象曰困于藟未当也动悔有悔吉行也
　　始欲困人终以自困是自处不当也知悔而有悔焉则可以吉其所行也
　　【巽下坎上】
　　井之爲卦巽下坎上巽爲木坎爲水木者汲器巽者入也木器巽入于水而复上水者井之象也诚斋曰下二爻在坎之下若瓶之覆而入井之象中二爻若井中之瓶覆而复仰之象上二爻有瓶仰而出井之象故爲井
　　井改邑不改井无丧无得往来井井汔至亦未繘井羸其瓶凶
　　邑可改井不可改井之爲井取之不竭存之不盈无丧无得也往者得其所欲来者求而未已皆得以井其井往来井井也汔几也繘绠也言几至而未得用亦与未施绠于井同也未至者犹可勉而至若羸毁其瓶则终于无功矣故凶
　　曰巽乎水而上水井
　　以卦象释卦名义
　　井养而不穷也改邑不改井乃以刚中也汔至亦未繘井未有功也羸其瓶是以凶也
　　此章愚意韦编三絶时圣经之文必曰改邑不改井乃以刚中也无丧无得往来井井井养而不穷也盖无不释之文刚中谓二五以刚居中故德有常而不可改取之不竭无丧也存之不盈无得也此井之养物无穷夫人皆得以井其井也错脱无疑井以出水济用爲功几至与未施绠水皆未出是未有功也未出犹可出若羸毁其瓶则终于无功矣是以凶也
　　象曰木上有水井君子以劳民劝相
　　木下有水汲器之入也木上有水汲器之出也汲器出则养物之功着矣君子以之劳民劝相劳民者以上养民劝相者使自相养则养之功用无不周矣井养之道也
　　初六井泥不食旧井无禽
　　阳清隂浊初以隂居最下泥之象也井清洁则可食今也浊而泥故人不食之且上无应与无上水之象是废弃之旧井也人既不食水不复上则禽不至矣皆以言无济物之功也
　　象曰井泥不食下也旧井无禽时舎也
　　以隂浊居井之底故爲泥泥则人不食矣舎弃也至于禽亦不往言爲时之所弃也
　　九二井谷射鲋瓮敝漏
　　井以上出爲功今九二上无应与而下比于初爲不上而下之象是井而爲谷其水就下徒能注射泥中之细鱼而已鲋鱼喻初六盖二以阳居隂隂拆则漏巽体下断亦漏之象故曰瓮敝漏皆以言水下注而失井养之道也
　　象曰井谷射鲋无与也
　　二有阳刚之才而无济物之功者上无与而下比于初也
　　九三井渫不食爲我心恻可用汲王明并受其福三以刚居刚在下之上是渫治之井清洁可食者也而正应隂柔不足援而出之是不爲人所食也我谓三也渫而不食行者亦爲之恻然于心顾其可汲而用者其唯九五同德之君然非其应唯王之明能照见而汲用之则上下均防其利故曰并受其福如九三者其有才智而不见知于上者欤
　　象曰井渫不食行恻也求王明受福也
　　井渫而不爲人所食纵井不自恻行道之人亦爲之恻然矣纵井不求上之我用人亦爲之求之以并受其福矣
　　六四井甃无咎
　　四以隂柔之才处井养之世不足以广施利物然居得其正亦可自守故曰井甃甃者修砌其井使之不废也言四之才虽不足以大有爲然亦不至于废厥事故无咎诚斋曰四有两甓接连之象故爲井甃
　　象曰井甃无咎修井也
　　言能修之而井养之功不至于废故无咎
　　九五井冽寒泉食
　　五以坎中之阳居正中之位其才其德尽善尽美故其爲井也冽其爲泉也寒可以汲而食井之至善者也然不言吉者井以上出爲功五未至于上水未出井犹无功也
　　象曰寒泉之食中正也
　　使五而不中不正是井而不冽不寒人谁食之
　　上六井勿幕有孚元吉
　　上井道之成也者功也勿幕勿揜覆也不覆则虽不言而人皆信其有济物之实用故曰有孚少覆则人疑之矣盖井以上出爲功亦言井之功至此已成而不可揜也故爲大善之吉
　　象曰元吉在上大成也
　　内卦井道成而未大外卦至上则大成矣
　　【离下兑上】
　　革变革也爲卦离下兊上离火也兊泽也火在下而炎上泽在上而润下相就而相克故革晦庵曰泽上火下火燃则水干水决则火灭中少二女合居而少上中下志不相得故革
　　革已日乃孚元亨利贞悔亡
　　事弊则革革改其故也故革之初人未遽信故必已日乃能有孚亦以六二成卦之主自初至二有已日之象二中而虚中虚有乃孚之象孚信也人心信从则所革之事可以大亨利贞者亦谓成卦六二与上六成卦之主皆得其正故所革皆当新旧之悔可亡若革而人不信从则不可以亨所革而不得其正则人亦不之信从悔其可亡乎
　　曰革水火相息二女同居其志不相得曰革
　　以卦象释卦名义水在火上似既济二女同居似睽然既济则水火相交而爲用此则水火相就而相息暌则二女同居而不同行此则二女同居而志不相得此其情所以异也势不容不革故曰革
　　巳日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　以成卦之德释辞且极言其时之大也革者圣人之不得已也天下事茍不至如水火之相息二女之不相得圣人岂得已而不己乎故未革之先圣人谨之既革之后天下信之所以然者圣人于未革之先灼见利害如离之明故未革而民愿之将革而民傒之既革而民信之莫不欣从如兊之説此所谓大亨以正革而当也故新旧之悔皆亡不然则愈革愈弊能无悔乎极而言之天地隂阳相爲代谢以成四时者亦革而当也汤武顺天应人以易世革命者亦革而当也然则于理之冝事之当天地圣人且不得不革则革之时岂不大哉
　　象曰泽中有火革君子以治厯明时
　　泽中有火火涸泽泽灭火故爲革君子以治厯明时者天地间最易差忒而不容不革者莫若厯数时序故以言之
　　初九巩用黄牛之革
