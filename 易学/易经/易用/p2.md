<!-- { "loadSidebar": true } -->
　　夫屯之时不可有攸往非人之才力弗堪不可也不可而往讵能益乎故初磐桓二四上皆乗马班如三无虞五屯膏可以观世矣其当日之妙用于诸爻杂见之故初磐桓居贞不往也利建侯足彖之义也以其刚得正矣二屯如邅如乗马班如夫乗马欲往班马后归春秋传班马之声是也夫屯邅之时非得同心不能独任婚媾急矣如强暴何强暴多而婚媾寡时之所以屯也六二柔而得正故能忍以待时时极则变婚媾斯通如女子守贞不字十年乃字礼女子许嫁筓而字男子冠而字皆敬其名故言字则许嫁矣六三不中正上无正应是即鹿无虞能得鹿乎不如舍之为见几而免吝六四柔正下应独贤求婚媾而往吉无不利也九五中正处尊人之所望以亨屯者也然在险中时方艰难膏泽未徧有屯膏之象夫屯膏时也济时道也故小心敬愼则贞而吉若尊大自处虽贞亦凶贞者行正之谓欲以普其膏也吉凶有异敬肆之道别也上六处屯之上百不自由泣血而已亦时危而才志弱乎合而观之建侯聨民也婚媾协力也知几审也小心秉谦也屯其可亨乎　读法小【读】贞吉【句】大【读】贞凶【句】
　　刚柔始交震也难生坎也震动坎险为动乎险中欲元善欲嘉防欲贞固何以利物乎建侯而已故雷动之迅则云化为雨盈满两间孰不沾足天造草昧物莫遂生宜急于建侯而不遑宁处也非谓建侯之外又不宁矣居贞非忘世欲行正而未可故传发其志建侯以理民不可以轻建故传属之初二乗初九之刚始见有寇字于十年之后终复其常无虞即鹿以从禽之心胜也犹无媾漫往以急功之念殷也故无虞不待暗于事机得媾而行明于物理
　　屯继乾坤之后震长子也勿用取坎建侯取震草不齐也指震震为蕃昧不明也指坎坎水外暗郭子和曰坎在上为云故云雷屯坎在下为雨故雷雨解阳贵阴贱震阳居阴下故曰以贵下贱震马作足坎为寇盗二五正应故曰婚媾十年互坤之数或曰震有鹿象以惊走也互艮土震竹为林中坎为雨曰膏坎血卦故曰血坎劳卦故不宁或曰不宁言宁也求而往之外称往蒙
　　稚而未通也为卦坎下艮上遇坎而止蒙之象也于人为浑沌未开愚昧弗灵而性天之聪明伦之眞识具在也有所以导之则防者通矣故曰亨夫物之屯也必借君物之蒙也必借师师者何天地所生先知先觉之人以佐君者也师不往教必来学故曰匪我求童蒙童蒙求我夫不求我者不必言矣蒙来求我即可以告之乎曰未也诚可告而疑不可告也何者凡人之揲蓍以叩神欲知吉凶以趋避犹学者之就师以请问欲知臧否以从违也今筮者四营成易十八变成卦动静俱陈词象可占矣即率而由之如临师保是初筮者也诚也乃神告如响而中心怀疑复再筮焉三筮焉其志愈惑其精愈散矣是慢神也神则不告告亦无益矣故之问若人之初筮则欣然而告之告与问相入行与言相推也蒙之问若人之再筮三筮则凟矣凟则黙然而不告非不欲告不可告也疑与我相持问与行相判矣故曰初筮告再三凟凟则不告且之求我者何物我之告者何物性天之明伦之识正道也若其匪正水以多岐迷源学以多方丧生何贵乎故曰利贞求而应诚而告告而正蒙有不亨者乎
　　夫师主敎也敎之道何尚乎尚乎寛严得中成其智贤而不弃其愚不肖也于初二上三爻见之矣初六在蒙之初发蒙者也夫发蒙在闲其始闲始在严其防扑作敎刑用刑人利也初阴柔弱乃说去桎梏自此以往习与性成不可为矣盖桎梏非他束之敎也彼徒知敷敎在寛不知爱克厥威罔功矣上九在蒙之极蒙有怙终而不变者既失闲于其始乃忿疾于其终上阳刚猛攻治督责不遗余力是击蒙也然蒙有不同其资禀庸下无邪心者以威击之是与为寇也其淫用匪彝有邪心者以威击之是与御寇也为寇不利御寇利矣彼盖知师严道尊而不知其施之者悖也九二阳刚得中有应于上任觉世之责者也有教无类故举天下而包罗敎之因人而笃成徳达才矣中有难教者弃之可乎夫难敎者莫如妇人诗曰匪敎匪诲时惟妇寺而亦纳而敎之欲曲以成之也夫造乎才俊而矜其不能继往开来之责也以是而报命于上犹子之克家矣臣而体国子而干家岂有二乎
　　夫弟子主学也学之道何尚乎尚夫专心致志不画而甘于下愚亦不滥而底于丧节也于三四五三爻见之矣六三不中正居险之极盖陨获充诎不足敎之士也犹之女然不可娶者夫贞女见躬不见金淫女见金不见躬往无所利其可娶乎士而女丑其可敎乎六四柔而不中居止之下盖自暴自弃之士也所谓蒙之困而不学者吝可知矣六五柔中处尊下应九二是冲虚挹损惟二之听有童蒙之象夫五非童也聪明不用以师为聪明睿知不作以道为睿知师臣者帝治平可知故曰吉以是而学其希圣希天者乎
　　内险则居不能安外止则行不能达蒙之象也蒙而曰亨以可通之道行之故亨以敎者之时中也时不后不先当可也中非难非易适中也
　　山下出泉涓流未畅蒙之象也然放海不可御者此水滔天不可测者此水故果行象其莫御育徳象其莫测刚柔接谓君臣相际也行不顺谓逐外忘内也逺实谓去阳之逺此爻外意顺谓惟道是从又防以入之日新之徳矣冦害也以刚而御蒙之寇是上之顺蒙者因是而自去其寇是下之顺
　　或曰果行象泉之出育徳象山之深坎为法律有刑人象虞翻曰坎为穿木互震为足艮为手故曰桎梏三隂爻为女有取女象艮为少男有童象坎为盗故曰冦九二之所敎皆阴有纳妇之象
　　需
　　需待也为卦干下坎上险在于前需之象也夫人于未可有为固必从容以待然待必实有也实有道徳可以俟时实有经纶可以俟势如无有而待妄而已矣故曰有孚果有孚而待将名显而道通也故曰光亨使犹未也又必固守不变则吉以是而待时至事济矣故曰利涉大川光者物之神盖出于形器之表
　　夫需险者以险之逺近为吉凶需之势也亦以人之所处为善败需之理也初冣逺于坎故需于郊二渐近故于沙三防近故于泥四入险矣故于血郊沙泥血自其所处之位而言非人之所能为也初阳得正故以用恒戒之二阳得中故以终吉慰之三阳不中故以致冦危之四阴得正故以出穴许之此人之所为不得以位而自诿也郊沙不善亦泥而且血泥血而善何逊于郊沙夫血者阴阳相伤之微穴者物所安之壑也四需血矣而能出穴以避之不敢怀安而身名不害处险防善皆以柔顺得之也需之贵于用柔也如此传曰顺以听命尽之矣【此下原阙】


　　吉终哉合六爻观之五酒食贞吉需于常者也需于血四需于变者也上六不需之需不测之变者也何者需待也险在前也曰郊曰沙曰泥皆有险在前明见其险故不得不需今曰入穴险岂在前乎灾忽临乎其后强忽逼于其侧计无所施独借乎敬盖逆之则无遗类敬之犹冀万一此亦不得已之防权也虽不当位谓暴客之来岂当宾主之正位然能敬不能无失或免大失耳天下往往有此事昔盗入韩魏公卧内公曰取吾头以去知此义矣圣人发此于需所以前民者周矣哉以中正也中正有孚贞之义光亨吉在其中矣夫需而必饮食宴乐何也盖酒为欢伯食惟忘忧燕示慈惠以恩为主与享训恭俭以礼为主者不同故饮食燕乐之时心无外觊需莫切于此者故借以言需谓优防以待耳非荒淫也易于坎多言酒食酒食亦陷人之事非刚中孰制之乎或曰饮食象坎水之润宴乐象干体之健大川坎象利涉干知阻也项平甫曰饮食以养阳象坎宴乐以养阴象干互兊为口舌故小有言坎为盗曰冦坎上下两偶象穴坎水为酒互兊为食三人谓三干讼
　　讼争也为卦坎下干上以险遇健讼之象也夫人与人相亲惟讼为不美讼得已乎必有孚必窒必惕必中乃吉夫孚不欺窒不达惕不竞中不过皆不得已而讼苟可已而即已也若终极其事凶也必矣又必利见大人资其听断不利涉大川冒乎险阻冐乎险阻即不孚不窒不惕不中之谓也
　　夫不讼其上也讼而知止次也讼而极之祸矣初六以柔居下讼而不永者也即小有言以吉终矣使其永之灾岂止于言乎上九以刚居上讼而不止者也即幸而锡之鞶带旋即有夺之者矣况舆情所恶夫孰有与之者乎
　　夫人之兴讼皆自以为必克不知势不敌则不克理不直则不克不克虽均其究异致何者讼下之愆易解而讼上之罪难逭也九二本食禄之家有邑三百户者也以刚居险遂与五讼或征赋而争多寡或论事而争曲直是必不可胜之数也于是惧而归归而逋负罪潜匿以身塞责其邑人三百户仅可无眚周礼凭弱犯寡则眚之眚者四面削其地也亡命丧邑何利之有九四本有位之臣守大君之命令者也以刚不中遂与初讼因其弱而侵凌以其贱而狎侮此必有不忍之心也于是思复而就君之命思变而安理之常虽失于始幸收于终亦吉道矣盖命之不行自上犯之使其怙终叛命凶能免乎　归而逋【句】象传甚明
　　当讼之世人皆以好争为能君子独以不争自处六三外柔内刚安其素履是食旧徳不与世竞者也承乗皆刚势为难处然贞以干事厉以存心必终吉矣或因王事不得已而有争亦务存谦顺不以成自居也此其心迹无疵公私不伐可以风讼之世乎或问王事有争何也曰晋叔向与子朱争修成之事师旷曰臣不心竞而力争若六三者吾知免矣【襄公二十六年】
　　九五中正居尊徳耀所及人皆丕变所云使民无讼者也故曰元吉
　　刚来俞玉吾以需倒体言刚有孚窒
　　有孚窒阳陷于阴也惕中吉坎为加忧【阙】　　　皆以坎中实为孚需上坎五中正居尊故云光亨讼下坎二中而不正故窒而不光惕而不亨刚来虞翻范长生皆谓从遯来朱义因之入渊坎在下也坎为隠伏故曰逋三爻为三百户下大夫制犹骈邑三百云尔三爻为三褫或曰互离为腹为革有鞶带象
　　师
　　师兵也为卦坎下坤上以一阳而统五阴用兵之象也夫兵者不祥之器不得已而用之故必以正为尚伐暴非为暴也救民非殃民也则师出有名矣然三军之众统在一人国之安危系焉必择其才徳足以长人者为将则功成而吉民不怨而无咎丈人子夏传作大人夫行师之道有将兵者有将将者将兵者兵之耳目将将者将之腹心故不善将兵等之无兵不善将将等之无将此王者所必讲也
　　天下之事莫难于用兵悬权而动不可预设然有经常之道焉故将兵者必明节制合恩威一事权酌进退此必不可阙者也将将者必愼兴戎察贤否酬肤功定用舍此亦必不可阙者也爻备之矣初二三四言将兵也五上言将将也玩师之卦武经七书可无读矣
　　能以众正谓聨士卒为一心通上下为一意则王者之师战胜攻取特其余事耳毒古与育同归藏易大畜小畜作大毒小毒老子亭之毒之注亭以品其形毒以成其质是也陆徳明训役马季良训治程传训害谓师旅之兴不无伤财害民然而民心从之者以其义动也愚谓行险而顺已具此义矣
　　地下之润者皆水国中之耕者皆兵水藏于地见地而不见水兵隠于农见农而不见兵故取为象容保吾民即所以畜养吾兵有事无事虽有异势阡陌行伍非有异人此古道也后世必不能行不可行矣
