<!-- { "loadSidebar": true } -->
　　山下有风物无不振而育者造化之事也故振动其民而育其徳治道之事也何绥曰山者髙而静风者宣而疾有似君处上而安静臣在下而行令也又是一义意承考养志也王辅嗣曰干事之首时有损益不可尽承故意承而已承以徳以善养也人不见其父之过但见其父之美若一徳相承然者孝之至也
　　志可则其立懦廉顽乎王昭素曰取不贪之志以为法非不事王侯也
　　互兊为泽有川象朱仲晦曰振民有风象育徳有山象五为王四互震为侯上止其上有不事象居艮山之上有以髙为尚象
　　临
　　临凌也二阳方长以凌四阴故为临临虽二阳方长纯则干矣故必体干之四徳而后可然阳长时也阳消亦时也今二阳方长固吉至于八月二阳将消有凶矣可不备乎故进而虑退安而虑危庶凶可免矣八月观也一阳复为子二阳临为丑自寅数至酉为观观八月之卦临观阴阳反对有消长之理或以为遯亦可然必自复数起至遯乃为八月不如数寅为捷
　　彖言以阳临阴爻言人已相临人已相临莫贵于咸咸者以诚感人也正道也吉利道也初正二中是以有此三不中正不能以诚而以甘恱故无攸利逺近内外皆不可行也既尽也如日食既之既终不能行必忧而悔之夫诚伪之机在我而已一悔而改何咎之有既为句四上皆得正履顺故四以至意上以敦厚其临人皆无咎然不如咸之吉利矣
　　六五居上临下者也得中处尊以聪明睿知而临天下夫君道尚明以知用人贤否辨矣以知行政因革当矣大君之宜治道之吉也
　　刚浸而长则时方盛说而顺则人不忤刚中而应寛猛相济而又有助此亨道也正道也故曰大亨以正岂惟人道天道亦然消不久欲其防之早也消长以气数言天道以性理言其实一也
　　泽深矣其上有地以髙临深居上临下之象也泽深不穷地大无疆故不徒曰敎而曰敎思其意思如兊泽之深不徒曰保民而曰容保民其度量如坤体之大咸临人之正道故初咸临志行正也未顺命也发爻外之意咸临吉无不利宜人皆顺矣然人道错杂诚或有所不格容有未顺命者也孔子岂不足于诚乎春秋之世尚有谤议故于此而发慨耳既则咎长忧之则咎不长矣行中谓不偏于刚柔志在内敦厚之士不求外也心实重厚乃谓之敦
　　陆希声曰兊在西方月生于西兊象得八故曰八月戒在逺震在东方日生于东震象得七故曰七日喜于近沙随程氏曰阳极于九而少阴生于八阴之义配月阴极于六而少阳复于七阳之义配日
　　兊泽水也有浸象或谓以渐而长一气不顿进一形不顿亏也阴符经曰天地之道浸张文饶云临初二有咸象以咸之用在兊之说兊口柔恱互坤土味甘至临者坤兊之交地泽相依临之至也或曰三能忧以互震震恐惧也知临知从地道之光得之坤本称大故曰大君敦临以坤之顺且厚得之也
　　观
　　观下观上也为卦二阳在上四阴仰之观之象也夫下观上上必有所以孚之者其惟至诚乎故观祭者于其盥不于其荐盥祭之始荐祭之实盥而不荐精诚可掬凡在宗庙之中者皆孚于其诚而颙然仰之矣此所谓仪刑文王万邦作孚不识不知顺帝之则者也夫致孝敬之实正在于荐曰盥而不荐言有先也即不动而敬不言而信之谓也不然盥之与荐相去几何谓盥之诚意专荐之诚意散不知祭义矣上下相观两情已喻岂在事后乎
　　夫外观欲广不欲狭初六童观全无所见六二闚观防有所见皆小民女子之宜而已六四防近于五国之典制文章皆观之矣利用宾于王仕进也明习国典可以隠为髙乎
　　夫内观欲切不欲泛故三五上皆反观其生生者何王辅嗣曰动出也夫草木地之所生花实木之所生故行能事业已之所生也六三居下卦之上可进可退故观我生吾斯能信则出吾斯未信则处矣九五为观之主天下所观也故自观其生然在位之臣有君子者有小人者观生于君子则直言而得失可知若小人谄而已上九身在事外然以道徳负天下之望故欲观其所生亦必于君子以求其得失不可于小人也夫外观必于国内观必于身已无遗行而后天下国家可理也观之为道岂徒观人而已乎
　　大观在上不在下即观国之光也卦徳顺而防卦体九五以中正示天下皆所以风之也故下相观而化焉夫相观而化神道也天之神道不可见而见于四时之不忒圣人以相观而化者设敎则不待督责号令而天下服矣尚宾志之所尚欲为王家之宾也观民民君所治意谓民之善否而君之得失征矣志未平谓为天下所瞻仰未能安意肆志侈然自放也
　　盥而不荐郑康成作诸侯贡士于天子大夫贡士于其君以礼宾之唯主人盥而献宾宾盥而酢主人设荐则弟子也此于观国宾王之文相合
　　互艮门阙有宗庙象又为手防洁之有盥象坤静有不荐象初在下位则细民年则童稚二在艮门之内以神阖之止而不出其于五仅于门内闚之而已三近于防有进退象坤为国互艮有光五君位有王象四承五有宾王象
　　观全卦俱平读惟中正以观天下一字去读
　　噬嗑
　　噬嗑齧而合也为卦震下离上上下两刚似口四以一刚间于其中必齧之而合噬嗑之象也夫有间则不通噬之而嗑则通矣然天下岂惟口有间哉家国天下亦有不利之人以间之间之生暌之始也必利用狱以去之小则罪大则诛斯通而无暌矣言语敎诏岂所施于此乎程传云间隔者天下之大害也噬嗑者治天下之大用也
　　夫用刑者刑之轻重视罪之大小然止之于大不若止之于小止之于形不若止之于心初九趾象也过小者也则以屦校而灭其趾小惩大诫无咎之道六二居中鼻象也过大于初者也则噬肤而灭其鼻絶恶于心无咎之道夫灭趾戒其足也灭鼻息其心也灭鼻何以为息心盖鼻者气息由之出入人之所以生也鼻灭则气断而心息犹小人絶意于为恶一变而为善士也周处是矣灭鼻而犹不改则怙终罔悛矣上九耳象罪大者也则以何校而灭其耳刑当其罪凶以克凶谓其不听训戒也
　　用狱者遇有强弱则治有难易或难而易或易而难固以位有崇卑实以徳有臧否也六三才弱志刚所治不服而反谤怨如噬干肉而遇毒然噬嗑之时所罪者当虽小吝而无咎始不服而终服矣九四爻刚位柔善治狱者也故噬干胏得金矢夫胏肉之藏骨者干胏未易噬也今噬之而得金矢金刚矢直刚直阳徳也噬难而有得易心必生然狱情重事也必利艰贞乃吉六五爻阴位阳居中处尊治无不服故噬干肉而得黄金黄属坤金属干徳之不偏者也噬既易而复得贵可无虑矣然狱情深重明君之所致慎故必贞厉乃无咎三四五徳位不同故所治有难易四防难五差易臣任其劳也四吉而五无咎君不以用狱为徳也
　　噬嗑而亨释亨下皆释用狱三刚三柔分而不杂明而辨也震动离明雷迅电耀明而威也柔得中上行对贲言之谓居尊在上而行事也卦才之善如此故虽不当位利用狱也雷电蔡邕石经作电雷明罚象离勑法象震明而示之使知避严而勑之使知畏此用狱之前事也乗刚也二乗初九所治刚狱刚能改过故灭其鼻未光发爻外之意九四虽吉视之从欲以治囹圄空虚者不同得当犹汉狱失当得当之云用狱得宜曰得当以阴居阳曰不当事位之辨彖爻之别也
　　肤鼎肉之大脔互艮为鼻离为日熯三近离四五体离故言腊言干互坎为耳离为槁木离初故未光离终故不明离之中故得当也
　　贲
　　贲饰也为卦离下艮上山下有火草木皆得其光辉贲之象也夫无质不立无文不行尽饰之道其行也逺故曰亨然饰可小不可大小者文称质大者文灭质贲而小也乃利有攸往矣小为句
　　人知贲之贲而不知不贲之贲人知贲之可为而不知贲之宜待人知贲之为盛而不知贲之宜守下三爻言之矣初九履刚体明而在下有徳辉而无位者也故舍车而徒初之所以贲其趾程传曰众人之所羞而君子以为贲也二进于初徳又盛矣经纬天地之文润色王猷之道已无不备然不能自行也必待上之求也不然枉已而进能贲人乎杨廷秀曰下有礼乐之文而上未知君子惜其不待求而发上有礼乐之问而下无对君子病其求而不能应三又进而上有位而不须矣履文明之任尽制作之美朝廷邦国郁郁乎文也礼乐法度彬彬乎着也殆贲如濡如者乎夫贲华也濡润也贲云盛矣此一代之治体后世之防范也必固守之而又永守之斯太平无斁乎传曰鲁犹秉周礼周礼所以本也人知贲之为益不知贲之为损人知贲之可以华始不知不贲之可以保终人知明君贤相欲以文采贲天下不知成王畏相欲以质实挽文采上三爻言之矣九三之贲盛矣过此则文胜而靡君子所忧也四居离艮之交当变革之际故贲如皤如白马翰如皤白也翰亦白也檀弓殷人尚白戎事乗翰是矣夫贲采色也今贲而皤翰若与世忤而为寇然不知文质相济若夫妇之配合然乃婚媾也此非以矫世实贲世也至五则文益靡矣五为贲之主所以返之者益力故贲于丘园束帛戋戋焉夫不贲于朝廷邦国而贲于丘园俭意也戋戋马融云委积貌盖贲于市朝金帛用而不给贲于丘园束帛积而有余势也人以为吝啬不知还淳返朴可以化成天下吉道也贲而至上文灭质矣文穷则变故上以白贲纯素无色也庶其救文之敝乎故曰无咎
　　俞玉吾曰贲乃噬嗑之例体柔来而文刚谓初二之柔自噬嗑六五而来分刚上而文柔谓分噬嗑初九之刚而为贲之上九此言近是愚谓刚为主而以柔文之亨易知也柔为主而刚文之如以刚徳之臣子而事柔徳之君父必小心翼翼乃利有攸往自贲而言贲可中不可过可小不可大彖意也柔文刚则宜刚文柔则小传意也
　　贲取文明之象山下有火则离之文明尽贲于山矣书所谓贲若草木是矣君子观此则明辨庶政使之有条有理狱情不敢果折此用明之道也勿敢于折非终不折也盖山下有火山止而火明明庶政而不果折狱亦明而能止矣义弗乗以义止也与上兴以义待也上兴礼乐则与俱兴上不求则不往矣终莫之陵如传所谓鲁不弃周礼未可动也当位疑谓当变革之位故尚质者皆疑之然及其终实有补于世孰得尤之
　　有喜也正得救时之道喜可知已上得志谓在贲之上志在还淳故以白贲为得志也
　　六五贲丘园吝即彖之小也其终吉即彖之利有攸往也彖爻相发矣三戒以永贞者贲难成而易流也流则过非贞矣
　　卦六爻独九三一爻言贲余皆不贲之贲圣人于贲慎哉
　　互坎有车象故曰舍车九三有离文自饰故曰贲如有坎水自润故曰濡如濡诗之所谓六辔如濡也互震为白马为白足颡为白颠皆出震艮为山丘而又在震林之上故曰丘园子夏曰五匹为束三二纁或云匹两为束六五以两折成爻之象又坤画九家为帛或曰贲者文饰也字从贝谐卉声贝水虫背有杂文如锦阴虫也说卦曰坤为文今上以干画居贲终则以阳漫之故其贲白不杂也傅氏曰贲古斑字
　　剥
