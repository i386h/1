<!-- { "loadSidebar": true } -->
　　卦惟二阳能自求口实而不待依人者也初九才刚性动故设上九之词以戒之曰尔有灵龟不可舍也我之朶颐不必观也不舍则不观观则必凶矣天下之欲皆始于观儒者曰非礼勿视老者曰五色令人目育释者曰眼耳鼻舌身意皆以观为首戒也不见可欲则心不乱其不舍不观者乎出见纷华而恱其舍而观之者乎朶颐者以口通指曰朶颐上九由颐在上所谓颐指气使者也
　　阳能养阴阴不能养阳故女必从男牝必从牡柔必资刚无才徳者必借才徳此养道也贞也但位有贵贱势有近逺而吉凶生矣故以上求养于下谓之颠以下求养于上谓之拂颠者倒拂者逆也颠颐拂颐之说也以下求上亦谓之拂经拂逆也经厯也如厯位之厯盖宜颠而颠宜拂而拂不失为贞吉宜颠而又拂不宜拂而故拂则凶之大矣六二求养于初本颠颐也处震而躁又逆厯而求养于上则凶矣上艮有丘象三不中正且居躁极逆厯而求养于上且执而不变故凶防大不惟一时十年不可用也不惟一事诸事无攸利也颠不厌下拂不可上
　　六四居大臣之位而才弱也故资初九之贤以养人则惠矣然下贤惧弗专求益惧弗继也必如虎也视耽耽欲逐逐而后吉无咎乎夫虎常下视下贤之象虎欲无厌求益之象任贤勿贰惟日不足大臣休休之道乎卦体肖离离龟象又虎象呉幼清曰龟者以其介胄之外坚虎者以其文明之外着夫自养于内者莫如龟求养于外者莫如虎视亦离目之象也
　　六五居大君之位而才弱也故资上九之养以养民为逆厯矣故曰拂经任人图治正道也宜居守之则吉不可涉大川涉大川则志侈而贞失矣亦耽逐之戒也杨廷秀曰养贤及民何必涉险有为而后为圣意得之矣上九以阳处上而履四阴为君所倚任臣民所毕听颐养天下皆由已出故曰由颐任大责重未易称也故必兢兢惕厉乃吉而利涉大川矣合而观之下三爻自养也上三爻养人也养道宜静不宜动下体震动故皆凶上体艮止故皆吉曰征凶曰居贞吉意可绎矣观其所养谓观上之所以养人如养贤则正养不贤则不正养老幼则正养游民则不正观其自养如养大体则正养小体则不正
　　天地养万物以时圣人不违其时而已矣
　　雷潜山下静养之象故为颐动而能止所以为慎言语节饮食王辅嗣曰言语饮食犹慎而节之况其余乎念曰饮食之外无所不节言语之外无所不慎养道至矣不足贵谓本足贵也不自贵则人贱之矣二比于初又与同体其类也乃求养于上失其类矣曰六二见其宜下也曰征凶见其不可往也拂颐絶非养道之正故曰道大悖六四任贤以匡不逮使上之徳施光显于下民言上指君大有庆也重在兢畏犹由豫之勿疑也或曰艮为虎五体才柔而体艮止艮之主爻适当其前故不利涉艮为小石有厉象卦有舟虚之象上主行止之权故曰利涉
　　大过
　　大过阳过时也为卦防下兊上四阳并聚于中二阴分主内外大过之象也夫四阳盛矣二阴衰矣何以为过时乎盖卦以下爻为本故一阳复则阳长可知为临为泰为壮为夬阳未有据下者也一阴姤则阴长可知为遯为否为观为剥阴未有不据下者也今下属阴爻虽有四阳犹木之枯人之老耳故曰大过夫天下之势譬若大厦阳在下则能承其基阳在上则能镇其宇今上下皆阴下蹷而上折犹栋之桡动故曰栋桡然大厦将倾扶之惟人宜相与戮力振倾定难不以时自阻则大事济矣故曰利有攸往亨不往则不得亨矣
　　大过即颐之倒体颐上下两阳四阴必求其养大过上下两阴四阳必资其生然阴有下上根华之别也位有终始老少之分也故资得其阴则生机息资失其阴则生机絶救过者不可不察也
　　初六以阴居阳虽弱未甚弱也又在防始至性务入所以承奉诸阳者甚慎犹错物于地借之白茅其人足与也九二秉刚履中与初相比扶衰拯弱克有济矣譬之枯杨而复生梯老夫得其女妻者乎九四刚而能柔与初相应以支大厦奠于磐石矣其当栋之任隆然而吉更不可有他杂之者乎是二四之吉利初成之也不然阳终过矣
　　上六以阴居阴才甚弱也又在兊极变而为愤所以拯济诸阳者甚急犹过涉而灭其顶虽于义无咎其人不足与也九五以刚居刚与上相比扶衰拯弱弗克有济矣譬之枯杨而反生华老妇得其士夫者乎九三重刚不中与上相应太刚则折沦胥及溺其栋之桡败而凶者乎是三五之凶而无誉上不能成之也阳终过而不可挽矣合六爻观之阴之助阳岂小补哉刚过而中不任刚也防而说行善用柔也以此攸往乃可得亨大过之时时已过矣非刚柔并用阴阳相资岂能济乎故叹其大彖之攸往即爻之过以相与彖之亨即爻之吉利彖之栋桡指本末弱爻又别而言之专以桡属之三以其刚特甚也五则本色而已
　　大过本末弱也必有大徳大位然后可救当分有所过者有不可过者有大徳大位可过者也伊周其人也不可惧也有大徳无大位不可过也孔孟其人也不可任也其位不胜徳耶
　　防为木有栋象初在下借象防木之柔茅象防为白杨者得阳气之防先阳至则发阳过则枯又近泽之木也故取象初阴为女二在其上故老上阴为妇五在其下故少马融荀爽皆有此说程朱本之三四卦之中同有栋象三在下体頽然桡败之象四在上体穹然隆起之象兊泽有涉象互干首有顶象兊在干上有灭象坎
　　坎险也为卦上下皆坎重险之象也人而处险惟在至诚诚之为道本无险易处险而格上下动神人尤其要耳故曰有孚君子不能必遇之无险而能必心之不忧葢乐天知命身可陷心不可陷也故曰维心亨然济险利有事而忌怀安也故曰行有尚
　　夫世之险必自险人生之险人之行必自险心起之然始以险而陷人终必以险而自及天命也王章也初六以阴居险之始小人之重险者也幸灾乐祸自此人倡之其究不免罹于险耳故曰习坎入于坎窞窞坎中之坎也然初之罪尤其小者也上六履险之极乗君之刚则罪大而不可解矣故系用徽纆寘于丛棘周礼王之外朝左右九棘司寇公卿议狱其下害人者置之圜中上罪三年而赦中罪二年而赦下罪一年而赦终不自改者杀三歳不得出盖王法所必诛者也非其自取之罪乎传皆曰失道犹汉法无将不道之谓矣先王之制刑狱亦设险哉
　　二三在下处险者也处险者不可过求过求则心徒劳不可用作用作则难益深九二刚而得中难未解也故曰坎有险求小得求小得则可大则不可耳六三履失其位又在二体之交故来亦坎往亦坎且枕于险之中而入于坎窞不可用以有为也盖所求者小所用者静其心亨之谓乎
　　四五在上济险者也济险之臣必以诚而结君济险之君必虚中以纳臣六四居得其位大臣也非君孰与济乎险难之中文无以为故一樽之酒二簋之食瓦缶之器至质约矣且自牖而纳至简易矣然同病相怜同舟相得为之君者仪不谓质以为厚也约不谓简以为好也终何咎乎
　　传曰刚柔际也谓君臣和防之际故礼不嫌其为薄耳九五位得中正大君也非臣孰与共济乎险难之中小心恭让以纳六四其中之虚若坎之不盈以是拨乱自足以致治平耳祗适也盖不盈则贤臣乐灌注之盈则孰告以善乎传曰中未大也谓多方患难之中故心不敢以自大耳君臣如此是之谓有孚是之谓行有尚也念曰天险不可升谓天然之品节不可逾越如所谓天叙天秩云尔若谓天不可升其义浅矣
　　设险兼明礼定分筑城凿池言常徳行则险而不变习敎事则险而能应行有尚坎忌不流行则必通互艮为山丘陵坎心有徳行象水滋物有敎事象震主祭器有樽簋象艮小光有牖象坎上变防为绳坎木为坚多心纆棘象三爻三歳象
　　离
　　离丽也为卦上下皆离重明之象也夫明过则太察邪所必苛也明过则用刚悍所必搆也故利贞则亨畜牝牛则吉传曰在慼而有嘉容是谓不度不度之人鲜不为患九四是也
　　下三爻言用明之道用明者以中为尚以敬为本以恬愉为安如是所谓火生有光不用其光所以保其耀者也初九在下履象也居离之始如日始旦刚徳明体灿然有光身虽未进而文采已见于天下矣故曰履错然言其璀璨交错也然明着则招尤晦明则免忌故必敬之兢畏敛束可以无咎此慎始之道也二进于中如日方中矣体本文明履得中正是聪明睿知守之以愚明作有功敦大成裕者也莫大之吉蔑以加矣三居卦之终如日之昃矣日中则昃物盛则衰理也九三明极而躁莫能自安不感余生之无几而鼓缶兴歌则悲旦暮之须臾而抚耋兴叹或乐而淫或哀而伤两失也或乐未几而哀或哀未几而乐旋失也皆非达人之致矣达人以死生为昼夜以祸福为首尾生顺其生死顺其死如如尔适适尔盛弗为喜衰弗为悲盖日有常明而中昃非日性有真乐而壮老非性故曰不知老之将至云尔
　　上三爻言继明之道继明者以顺为代徳以忧为承先以行师为保大所谓遭家不造嬛嬛在疚张皇六师无坏我髙祖寡命者也九四当改革之始刚不中正以逆为徳者也其猛烈陵烁之势若火之突如其来有不可扑灭然者夫火不戢且将自焚况纵之乎必焚而死死而弃灰耳六五为重明之主继统之君也以柔处刚履中体顺故方以代君为深悲不以嗣位为可喜有出涕沱若戚嗟若之象夫涕而沱涕甚也戚而嗟戚甚也如是则丧君有君业可长保矣故曰吉上九以刚徳居重明之终是改革之既定矣有不顺者奉王命以征之则有嘉功且歼其渠魁而罔治胁从何贪残之咎也离王公也谓丽王公之初惟悲戚则得吉
　　离卦为重明下卦三爻皆正故曰重明以丽乎正柔丽五为中二为正柔丽中正故亨是以畜牝牛吉谓畜牝牛非过柔亦养其中正之顺徳而已彖为二用传合而释之
　　离得坤中爻为牝牛或曰互防牝牛又互防为百谷草木象亦谓得坤之中爻互兊为涕嗟象离为大腹有缶象突灶突也如火气之出于突或曰自二至五有坎象

　　易用卷二
<经部,易类,易用>
　　钦定四库全书
　　易用卷三
　　明　陈祖念　撰
　　咸
　　咸交感也为卦艮下兑上山泽之气交相感咸之象也夫天下所以不通无感耳故咸有亨道然感不以正悉邪也故利贞婚姻之礼男感而女应道之正也咸而能贞取女则吉
　　夫咸虽主感亦视所居何如耳居上而不感狭也居下而欲感躁也皆不可以得亨亦不可谓之贞矣初六以阴居下拇之象也拇而施感其孰应之葢心使身身使股股使腓腓使拇势之顺也拇岂可以感乎传曰志在外言其志驰于外欲以感人不能安其内耳六二稍进而上腓之象也腓之所随者股欲以感人不免于凶惟居而不动以俟人之我感有感而应吉之道也传曰虽凶居吉顺不害也葢腓而思感则逆逆则害腓而安居则顺一身之势又何害乎无害故亨九三又进而上股之象也股之动静惟视乎腓而腓之动静又随乎股故股者腓之所随九三刚躁居止之极欲变而动故有咸股之象股不可以咸惟静摄其腓则可若往而感人人不之应可羞吝矣传曰亦不处也亦【读】承二而言所执下也谓二在我之下我则能执之若在我之上者其动止岂由我乎以此观之下三爻皆宜受人之感而不可以妄感矣
