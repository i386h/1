<!-- { "loadSidebar": true } -->
　　夫拇腓股不可以感居上而可以感者心也人皆有心以心感心机为至通以公心感公心神为至速公而无容心则正私而有容心则不正正则天下丕应不正则私交是依传曰未感害谓无感之害也曰未光大谓有心之隘也九五居脢之处脢背肉也脢无所知宁有感乎曰咸其脢不感也人于斯世不能无与不感则无与爻以无咎无誉与之传以不周不徧惜之上六居卦之上口辅之象也人身惟心为能感惟口为能宣其感上当咸辅之处未能黙而无言也不免有颊舌之劳矣传曰膝口説也滕口説非鄙之项平甫曰事有当用口説之时凡训诰誓命皆口説也葢心感而正则口説皆正心感而不正则口説皆不正有所本矣
　　柔上刚下以艮阳兑阴言柔上刚下阴阳之气相感亨也止而説发乎性情止乎礼义贞也男下女取女吉也泽上于山以山之虚今山顶之水日流不絶以气自下升也山之虚也故虚能受人矣虚者心之体以此受人以此感人则天地圣人矣
　　二互巽为进退三互巽之中兑有辅颊之义或曰初与四应拇与心皆在前二与五应腓与脢皆在后三与上应股与辅皆在旁此一身之取象也
　　恒
　　恒常也为卦巽下震上刚柔位定男女分明恒之象也夫能恒有不亨乎孰得而咎之然必利于正乃为恒不正则恒实非恒矣恒而正也斯利有攸往
　　夫恒久也久即可以为恒乎葢久不于道不可以为恒久而不知变不可以为道天下惟道为至变亦惟道为至恒故恒必于道则常变动静一以贯之矣
　　恒常道也日用彛伦之理家国法度之经也若淡而无味天下之至味存若平而无功而天下之肤功寓于此而求新者非于此而变乱者尤非也初六居恒之始以日用彛伦之理非奇也于是深求之欲以耸人之耳目不知其陷于隐僻矣故浚恒贞凶无攸利传曰始求深也其求所不当求者乎上六居恒之极以家国法度之经非纬也于是振作之欲以动时之观听不知其败于法度矣故振恒凶传曰大无功也其振所不当振者乎下则为索隐者流上则王安石当之矣
　　九二能久中得恒之道者也故悔亡九四久不中正不得恒之道者也故无得九三过刚不中徳之不恒甚矣承者承下承后之义言羞即继之矣六五恒其徳贞缁衣作恒其徳侦侦説文问也或解伺也葢伺人之意以为进退此妇人之道非夫子之宜是以有吉凶之辨六五中而不正故有此象不然恒其徳矣贞矣以为妇人之道过也
　　咸柔上刚下以兑艮言恒刚上柔下以震巽言葢艮震阳卦故为刚巽兑阴卦故为柔此至明之理先儒乃以卦变当之过矣
　　刚上柔下位分之常也雷风相与造化之常也巽顺而动处事之常也刚柔相应感应之常也故曰恒恒非徒久久于道也道之所在执一而不变恒也道之所不在屡迁以随时亦恒也非以执久而以道久所谓恒乎终则有始即不已意如日月寒暑往来之义故下文以日月四时言之得天即丽天也
　　振虞张作震动也上六振恒震体也公羊传曰震之者何犹曰振振然也三知变易而不知从道四知不变而不知有道
　　遯
　　遯退避也为卦二阴在内四阳在外夫天下之势内为本外为末内为主外为宾内为根外为枝未有二阴浸长于内而君子得自安者也又下卦艮也艮狠也一阳外而二阴内外刚狠而内险奸以是人而居政本天下之事何如乎故君子必遯遯则心亨若其小小之事犹可利以及物贞以干旋其大体无如之何矣故曰小利贞先儒皆言二隂浸长于下而未及内外之势与小人之情状故特发之卦以二隂为遯爻则发遯之义所谓彖言乎象爻言乎变也　君子进欲其后非徒淡权崇让明也退欲其先非徒逺害知几哲也初为遯尾上为遯首遯尾则厉遯首则肥厉戒其勿往恐其祸之及已也肥嘉其无不利以其风之及人也
　　当遯之世遯者为清不遯者为和清者洁其身和者守其志六二以中顺自守确乎其不可拔犹执絷乎物而用黄牛之革莫之胜説夫中不徇也顺不忤也执之固不移也以此同尘可以保身以此处身亦不丧道其栁下惠陈仲弓之流乎黄中色牛顺畜革柔而坚靭之物六二柔中故取象焉
　　九三当遯而下比二隂心有昵狎系恋而不能遯者也斯人仅可畜臣妾耳岂所论于出处去就之间乎人有好遯者雅志于山林寂寞之滨而不屑于圭爵纷华之地者也然其品当辨也真轻富贵者得之而假邀名利者失之矣九四体干履刚故好遯好遯而君子人与诚好也埋光铲采所以乐道而完名好遯而小人人与伪好也矫饰干时究必败名而丧节故曰吉曰否否读如泰否之否吉之反也凶也心术既异善败亦殊故观遯者当辨其隐矣
　　九五体刚健而履中正主持世道者也故嘉人之遯嘉者何美之也褒之也聘召之殷礼貌之隆所以褒美也此则明王圣主有不宾之士君道如是则贞也道如是则吉传赞之曰以正志也所以风天下而正其志使不沈溺于利禄也光武于严光当之矣
　　刚当位而应故能与时行时行遯也应借为应时之意浸长者天下之骤长莫过于江河之浸小人必进之势也遯之时义何以大乎葢以刚狠险邪之人而据机密腹心之地虽止二隂其为否须臾耳此必遯之时必遯之义也昧者安之智者察之举世忽之圣人忧之故其时义为最大也二阳为临亦以君子在内之故耳故邪正在外虽多而非多邪正在内虽寡而非寡此文孔之【此下原阙】















　　离有飞鸟之象三曰离三爻也互坎有食象二偶为股在股者用则在右居则尚左坤为牝马互坎亦为马离南方之卦故曰南狩坤为腹互坎为心坤阖戸有门象箕子或作其子
　　家人
　　为卦二五正位乎内外故曰家人正内尤其本也故曰利女贞礼曰妇顺备而后内和理内和理而后家可长久也初三五上皆阳夫道也君道也修男教者也二四皆隂妻道也母道也后道也修女顺者也
　　初立范三用猛五感格上诚敬虽始终异势精粗异情均之为男正乎外使以柔行之如乾道何二司馈四丰财虽尊卑异位姑妇异权均之为女正乎内使以刚处之如坤道何谚曰生男如羊犹恐其狼生女如鼠犹恐其虎
　　彖言其本曰利女贞传举其全曰父子兄弟夫妇而家道正孰正之父母之严正之也父本严而母曰严君何也二程之母曰子之所以不肖由母蔽其过而父不知也有味哉其言乎
　　风自火出犹家自身出家人之象也君子知风之自修言行以教家焉葢言行所接莫亲且久于家人故言必有物而行必有恒夫信可覆之谓物不信无物也道不变之谓恒匪道弗恒也风火一气言行一机其率履之而后训词之允蹈之而又悠久之者乎
　　顺以巽者事夫也蒙顺以巽事师也渐顺以巽事人也三以刚居离太严太察
　　四乘三比五食禄之家也履柔居巽其贵家之母与故曰顺在位也位尊位也方献夫曰父主教化母主货财仪刑表帅父道也收藏谨节母道也故五言假家四言富家或疑富家可以为大吉乎曰五福以富次夀六极以贫等恶今顺在位其富义矣圣人之所以不薄也王假有家刚中巽体寛严得中和顺入人格家之要道也勿恤而吉矣恤者忧其不然之谓初闲三嗃皆起于恤勿恤有简易荡佚之意　相爱由于各正各正则分明分明则情通　终吉谓自始至终皆吉反身而威岂作威乎
　　中馈谓居中而主酒食　互体坎有饮食之象
　　睽
　　睽乖也説文曰目不相视曰睽为卦泽火异动上下相乖故曰睽夫睽同之反也举大事者必于大同之世故睽小事吉大事否
　　夫睽有在朋友者朋友之睽不可不合也彼不来遇此不肯见睽矣初九居睽之下独立无应本有悔也然身在事外刚正自守则悔亡丧马勿逐自复悔亡之象也夫世以无交丧马义以恬愉自安如丧马勿逐而自复夫当睽之世可以此自守不可以此絶人故权要之来迫则见之可无咎矣九四质刚而体离亦无应与是当睽而孤立也初九有孚与四徳位当相应非元夫乎元夫善士也遇此元夫与之交孚是睽而有合孤而有朋也何咎之有互体坎故曰马阳在初故曰元夫
　　睽有在君臣者君臣之睽不可不合也下无纳牖之诚上无隽永之契睽矣故二五正应也乖离则咎然五明之主也必委曲相遇若遇主于巷则君臣道合可以无咎居尊当睽五本有悔下应贤臣其悔可亡且二五之宗也于其宗无噬肤之味好贤未笃也故必噬之若脍炙而切由衷之爱则由是以往可以拨乱而定难又何咎乎説文巷里中道何休云一里八十戸八家共一巷离中虚有巷象卦自二至上有頥象互坎为饮食故曰噬肤宗如亦可宗之宗
　　睽有在夫妇者夫妇之睽不可不合也内外一方而相疑彼此因疑而起见睽乃甚矣三与上正应也三居兑之极而不中正夫悦极则防防则生疑疑则妄见故见上之舆以为曳而不前见上之牛以为掣而不进见上之人以为耏劓而有伤其实非也然悦能解愠愠解则疑消疑消则见息始之忤者后必谐初之乖者终必协矣上居离之极而不中正夫明极则察察则疑愈丛疑则见益妄故其见三也若豕负涂甚可秽也若鬼盈车吁可怪也其实皆诬也然明能察理理明则疑释疑释则见真故先张之弧若以为寇盗后説之弧实以为婚媾由是而往隂阳和合云雨交作是夫妇之好合琴瑟之静好也不亦吉乎
　　坎为舆离为牛坎为伤故三取象坎为豕为弓为雨为泽为涂坎隐伏为鬼故上取象
　　蹇
　　蹇足难行也为卦艮下坎上险而不可以行蹇之象也人当险难之世则当居易以俟命不可行险以侥幸故曰利西南不利东北西南何以为利葢西南阳方东北何以不利东北隂方阳平易隂险阻自然之势故借以此言居易行险之道先儒以卦变当之过矣
　　夫济蹇者惟君臣乎九五君也遗大投艰于一身天下之蹇皆其蹇也故曰大蹇大蹇虽有刚健中正之徳尤必借于朋来之助葢用贤以拨难非为一已为天下也六二臣也受艰大于委质吾君之蹇皆其蹇也故曰王臣蹇蹇蹇非一端所以处蹇者亦非一端葢致身以徇国非为一身为大君也所以不言吉利何也翕受敷施大蹇之道固不汲汲以计功谋利为心鞠躬尽瘁蹇蹇之常亦不屑屑以成败利钝为计是之谓有功是之谓正邦也
　　当蹇之世责在已而委之他非也责不在已而犯难行亦非也故初三四上得以从容于进退往来之间来誉明哲也来反获安也来连协力也来硕有功也随位而尽其道本无优劣而上独言吉者蹇已极也极则将解故为力易耳然见险不往皆知也不往即谓之来矣见险而止观时也非终不往也往得中中道也既在险难矣而又智巧凿之将益蹇矣故利于居易是往而得中庸之道不利于行险恐其道之终穷也文中子曰在险而运奇不若宅平而无为防哉言乎利见大人指九五当位贞吉兼二五言处蹇不能以废用而非自私用智者所能施其用也故叹其时用之大反身修徳处蹇之妙用家国天下皆此道也不然非怨尤则诡遇矣欲无蹇得乎
　　宜待也郑康成作宜待时王臣蹇蹇尤终无矣内喜之何也卦惟二阳惟阳能济蹇惟隂必求阳故九三之反二隂之所乐依也当位实指九三阳实隂虚三当位而实四之所宜连矣大蹇朋来以六二居中而笃臣节故冒蹇而来耳志在内指九三上之大人指九五贵而有位固其所利见也
　　苏氏曰艮东北方坎北方也蹇难在东北则西南者无难之地互离为见往以坎言来以艮言或曰蹇蹇五蹇而二亦蹇大蹇大为阳君也连难也难之疑仍为连硕大也指三之阳
　　解
