<!-- { "loadSidebar": true } -->
　　易以六爻具天运之数一阴息则一阳消是一小人进则一君子退矣故剥自下起以渐而至极圣人之防剥亦以渐而致戒夫牀者人之所以安正人者国之所以安也小人顾其家不顾其国利于邪不利于正固常剥裂而消落之有剥牀之象初足也二辨也为剥牀以足以辨以用也蔑贞则凶矣郑康成曰足上称辨谓近膝之下屈则相近伸则相逺故谓之辨辨分也用足用辨愈进愈上至四肤也用身剥牀其剥愈切不可支矣初二言蔑贞则凶犹冀贞之幸存至四则无复贞矣故直曰凶剥牀以足以辨以肤谓用足用辨用肤剥牀阴中未尝无阳小人中未尝无君子六三处顺之极独与上九为应是知牀之不可剥贞之不可灭也于是反剥其党以从君子虽当剥之世未必能胜小人而扶君子其志正矣又何咎乎
　　君也者治乱之宗也故剥之起始之必自君何者小人有所恃以为恶也及剥之极治之亦自君何者小人有所制则不敢为非也六五居中处尊为羣阴之主于是贯其鱼鱼阴物也未贯则浮沉防泳纷然其不齐既贯则骈首相次帖然其就绪且小人至众非必尽弃而槩絶之也惟以宫人之宠宠之焉宫人给侍左右无权可以恣志犹小人置在散地无势可以灭贞君子得行其道小人得保其身无不利也在君心一转移间耳杨廷秀曰无不利非盛世之大利其未之思乎易穷则变物极则反剥之方极君子之道常凶剥之既极小人之祸尤惨盖君子素得人心小人素失人心也
　　上九一阳处剥之上孤立无与犹万木摇落独有一硕果存矣当此之时天下大乱故君子人也众先后之获安全矣小人人也众甘心焉无噍类矣何者昔则小人为政今则天下为政也故商之亡箕子陈洪范而恶来之党已絶秦之亡子房佐髙祖而赵髙之党尽歼楚白公之乱民谓子髙曰国人望君如望慈父母焉盗贼之矢若伤君是絶民望也所谓君子得舆乎汉唐未灭而宦寺先诛所谓小人剥庐乎灭下谓灭下之君子未有与谓不与君子也君子得舆民载之也小人剥庐无以自庇矣圣人知乱世之情乎
　　熊过曰二俯则聨初仰则望五正辨之处五变为防为绳而防又有鱼象宫人亦阴类艮为果蓏故称硕果舆者下坤为大舆庐艮为门阙之象
　　天下之势若处屋屋上庇牀下承人中处者也小人剥牀欲剥众人之所安至于剥庐则己之所庇为众人所剥矣
　　复
　　复反也阳剥于上今反于下复之象也未复则剥而塞既复则剥尽而通故亨卦惟一阳五阴听命故出而外入而内无疾害者昔剥之日朋来胥阻今已复矣朋来何咎然此非人所能为也盖自姤一阳消至此七日而阳来复未七日不能速已七日不能迟故曰反复其道七日来复来复则渐长渐盛往何不利反复之复旧作为覆然如字为是阳宜在内内者阳之故道也故曰反复其道须七日耳
　　彖言世道之复爻言人道之复人之复莫贵于心盖心者天地之心常寂常感常感常寂适得其常不离其本人而天矣不能然也必有失失必复复者反其常也失逺而复必有悔今九以刚明之徳居复卦之初复之最先者也是失生于心即觉于心觉心一萌失心何有失心无有悔心何施故曰不逺复无祗悔此大善而吉之道也夫子赞之曰以修身也见身非外心非内必不逺之复乃所以修身耳此圣功也祗适也徳明季长以为适所以之词
　　休复休者安也未危也与频对频本或作嚬马氏曰忧频也王弼云频蹙之貌盖困而后复也傅氏曰以下仁见辅仁之益曰义无咎见改过之功大
　　三四全卦之中二五贞悔之中故皆言中中行者行中也独复者信已也传曰从道不从道从俗矣独复者其事难敦复者其志笃敦厚也固也传曰中以自考以中道而常自考察则其复专矣
　　不逺复尚矣休复独复敦复其次也频复又其次也初无迷自二至五皆不迷上居卦之终迷而不复无适而可故其祸所波及至大其祸之不可解至久传曰反君道上有君人之位反君人之位故其凶至此迷悟之机祸福之所生吉凶之所判也可不慎乎
　　或问不逺之复一复永不失乎曰非也此神圣所不能当也古之圣人终身此不逺之复而已矣舜曰人心惟危汤改过不吝文望道未见孔君子未能皆此功也非实用力于学者不足以知之矣
　　刚反如谓内为刚之宅宅即道也动而以顺行人道也七日来复天道也非天人合安利有攸往乎动静皆天地之心未易见也惟静而动见天地生物之心动而静见天地成物之心此以复言之亦人见之耳
　　先王制法者也制为至日不行不省方之法指冬至一日而巳
　　闭闗象坤之阖户商旅象坤之众或云震为大涂商旅之路坤为静不行之象坤为地又方象坤土厚故曰敦坤先迷故曰迷复行师亦众象坤为邦国十坤之成数无妄
　　无妄无虚妄也为卦震下干上为雷迅于天诚以动物无妄之象也史记作无望王肃因之其义相通盖君子诚尽在我命听在天未尝有希望之心希望妄念也不希望无妄矣人而无妄干徳也故曰元亨利贞四徳已备何行不得然吉凶祸福系乎时位故灾眚之来自我致之谓之正而不自我致之谓之匪正其匪正有眚遇也虽至诚安往乎此卦与临相通临曰元亨利贞又曰至于八月有凶八月之凶气数之适然匪正有眚之谓也或曰匪正有眚如言必信行必果虽诚而非正又其次则尾生白公之为矣此说亦可通似非彖爻之防初居无妄之始往而获吉是诚则必达蛮貊可矣义命合者也徳福兼者也传曰得志庆矣
　　六二中正无妄之纯也正应在上无妄之福也无妄之福何如耕而有获菑而有畬福也亦望也不耕得获不菑得畬福也非望也如是何往不利乎传曰未富原其心非期富而与富防夫惟有无妄之福则亦有无妄之灾六三以柔居刚徳无妄也穷交在上灾亦无妄也何谓无妄之灾盖灾自我招自我得曰有望非我招而我得曰无妄其事何如有牛于此不知其系之者也故曰或牛系而牛存则无得而无失乃行人窃而得之矣系者诛求则邑人受其灾矣夫邑人未尝受系者之托也或人亦未尝以牛付之邑人也乃为行路之窃而罹意外之灾其不幸乎故无妄而无灾非君子之敢必有灾而终无妄实君子之处心也夫惟有无妄之灾是以有无妄之守九四以刚居柔无妄者也下无正应不可有为也惟四贞固自守以免咎耳传曰以无妄之徳而可贞无咎天下固有此事也夫虽有无妄之守不能免无妄之灾九五体健履中居尊处正无妄之至也宜其无疾矣宜无疾而有疾无妄之疾也有妄之疾必治之药可耳不药为忧无妄之疾不必治徐俟其愈耳勿药为喜盖忧其所不必忧治其所不必治投以非剂损其元气将因药而发病因病而丧生者有之传曰药不可试戒之矣夫虽有勿药之喜亦必有贞痼之疾上九体刚履柔无妄者也然此卦之上时势极矣极则必危故用静吉用作凶行则有无妄之眚无攸利矣传曰时穷之灾非其人之过惜之也
　　说卦曰无妄灾也盖无妄至徳惟虑其灾尔初九六二以徳获福曰吉曰利九五始若未亨终则介福故曰喜此元亨利贞若天祐之也时也四之可贞犹幸未祸三上则灾眚矣此匪正有眚不利有攸往若天阨之也亦时也噫古之圣贤有徳而不遇者岂一人乎彖爻之意相发矣
　　俞玉吾曰无妄乃大畜倒体无妄内卦初九之刚盖从大畜外卦上九而来非从本卦升降也
　　王辅嗣曰刚自外来而为主于内则柔邪之道消矣动而健则刚直之道通矣刚中而应则齐明之徳着矣九家易曰天下雷行阳气普通无物不与故曰物与雷行物与句
　　刘濬伯曰天下之物皆有所望惟雷动于天出人不意故为无妄茂对之为言犹盛行永言之比
　　念曰雷出物与之偕出雷入物与之俱入故曰天下雷行物与雷以时不妄动物随雷不妄与无妄之象也皆时也先王以茂对时育物时未至不能先时而育之时既至不忍后时而不育时象雷育象天或曰雷迅而人之妄心息故无妄
　　震为禾稼故有获象田者一歳反草曰菑三歳悉耨曰畬坤为牛指二坤画离牝牛亦二也三互防绳系牛者药者虞翻谓防木艮石称药
　　大畜
　　大畜所畜者大也为卦干下艮上干阳卦艮亦阳卦以艮当干而包畜三阳于内大畜之象也在人则天子当阳诸侯北面之世矣故必利于正正者王道荡荡平平之谓也又不家食乃吉大畜之世羣黎四海皆望养于君岂能家至而饮食之乎必有普徧之恩使得耕食而凿饮仰事而俯育则匹夫匹妇无不得所矣以斯之世涉难济险何不可乎故曰利涉大川
　　卦以止健为义健非一物止非一端何为防健君也民也君民奚为防健君以威为健逆鳞不可犯也民以众为健可近不可下也为何能止于其防也于其要也于其防则豫于未发善之善也于其要则发而无能为不失为善也大畜六爻皆以止健为道下三爻言其事上三爻足其意
　　初九卦之防始其止健也视其有厉即止之为利九二又进而上如舆之已驾止其舆为力艰脱其辐舆自止矣二位既止三乃可行故有良马逐之象良马骥徳也逐驰骋也进无滞之者矣然必艰贞乃利艰贞者何亦曰闲习舆衞则利有攸往闲舆衞谓学优入政不可以政学也曰如字儒者作日
　　六四柔正其止健也为童牛之牿夫童牛其角茧栗何能觗触已施之楅惟恐其迟所谓塞之涓涓横流无有矣元吉可知然失之童角谁谓豕无牙乎六五柔中其止健也为豮豕之牙夫豕之刚在牙而其躁在欲豮之则躁欲止而牙虽存亦柔驯矣所谓动刀甚防謋然已解也其吉可知夫四五之妙用如此岂复有梗化者乎将徧为尔徳从欲而治矣其大通也如行天之衢焉四五之意应初二上之意应九三
　　夫畜之大不以君位以君徳内刚健外笃实则辉光发越其徳日新卦之所以名大畜也大畜之卦全在止健非刚无徳非上无权非上贤无助备此三者故能止健非大正而何养贤及民民无不养奚待家至而食之乎家至而食之小惠未徧矣
　　识前言往行以畜其徳乃贵于多识程传曰考迹以观其用察言以求其心
　　不犯灾谓止之速也中无尤谓其心不得尤也上合志谓上有用之乃得进也皆爻外意有喜人不及知而已独喜有庆人人见之则人人贺之矣
　　互兊为口有食象三四五上有舟象兊为泽有大川象干健有涉象俞玉吾曰大畜倒转为无妄则其刚自外而来是为初九无妄倒转为大畜则其刚自下而上是为上九赵氏曰互震足兊口有言行畜徳之象干为艮马熊氏曰四在艮下得坤之初为童牛体艮手持木而拘止之又曰五变防为豕干为天艮为径路天衢也颐
　　颐养也为卦震下艮上上下二阳内含四阴外实内虚上止下动颐之象也颐所以养也养道贵正正则吉不正则凶人而观颐知养之不可以已也于是自求其口实口实曰自求而不求人则无弗正矣盖饮食所以养生天下之大欲存焉易流而难节易邪而难正此在夫人之自知自慎非他人所能强故曰贞曰自求于此不累物无有累之者矣卦肖离离为目有观象
　　龟吸气自息能不食之物也食气者虚可以卜故曰灵龟夫人钟秀乾坤首出物类其灵岂逊于龟乎故夫人有灵龟焉灵龟者何不欲不为之真心也真心在我视天下之物无一不可少者真心牿亡视天下之物无一可少者无不可少故常尘轩冕无一可少故至争锱铢此明暗之闗善败之介也圣人于颐之始首以灵龟取象人而防顽不灵与蠢蠢之物等耳悲夫
