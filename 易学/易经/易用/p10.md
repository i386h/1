<!-- { "loadSidebar": true } -->
　　解难之散也为卦震上坎下动乎险之外而出险解之象也难既解矣利于平易平易近民民必归之故曰利西南夫难之未解宜济其变欲复不能乱之既夷宜复其常不复则扰故曰其来复吉若其大患虽除祸根未殄则宜早为之所不得借来复之言而自处于苟安也故曰有攸往夙吉　彖传只言其来复吉卦词无所往三字宜衍
　　彖言解祸乱之道爻言解小人之道葢天下之为祸乱者惟小人今险难虽解容有包藏祸心之辈伏于其间实国家无穷之蠧也故去之不容不速焉是之谓夙吉也
　　初六以隂居下隂顺徳也下无位也以是当解之初安静自守无得无丧已不为小人亦无从而解小人也孰得而咎之乎传曰刚柔之际义无咎也谓初与二比刚柔相交际是君子之所与也宜无咎矣
　　夫小人情状其邪媚则如狐九二刚中君子以刚中而鉴邪媚知其无所容矣邪媚莫容中直之道得行故曰田获三狐得黄矢夫曰获烛其隐也曰得达其道也然不独狐也小人之卑贱又如负负者不宜乘六三履不中正而居下体之上是负贩之夫而乘车马也岂独一人之僣窃已乎爵及恶徳人有觊心人有觊心寇盗斯至故曰负且乘致寇至君子岂肯与伍乎九二曰贞吉谓三狐之获正人之庆六三曰贞吝谓负贱而贵正人之羞耳然不独负也小人之附丽又如拇四居震之下足也三居足之下拇也三四殆若一体然矣足之于拇决之则不忍人于小人中之则日亲未易解也然薰莸不同器而藏忠佞不并时而至九四动体必勇以断之若解去其拇然则君子之朋至而相信矣邪之不去正孰孚乎传曰未当位也谓以九居四履失其位未免溺于小人故以解拇勉之耳然不独拇也其鸷害又如隼以六居上隼在高墉之上也将广肆其害矣上六处解之终善解者也射而获之故无不利传曰解悖谓其悖乱之甚矣夫狐犹隐也乘则已显拇犹下也墉则已高小人之情状不可测也故圣人于二三四上深致意焉六五柔中处尊解之主也难之既解政治一体简贤附势之徒寔惧无以自容于斯世此而示之以隘彼且匿而生奸天下又脊脊多事矣君子于是尚寛大之政普浩荡之仁无问有过有罪顺从反侧之夫咸与之更始即小人皆信君子之心允孚而化矣孚之者改过革旧以自附于皇极故曰君子维有解吉有孚于小人传曰君子有解小人退也不曰退小人而曰小人退见小人之去不善以从善葢冺然无复贤否之迹矣由是观之二四上之解小人臣道也不得不严六五之孚小人君道也不得不寛噫必至于小人化而后见王道之大乎或曰无所往其来复吉言乎二也有攸往夙吉言乎四也此本俞玉吾倒体之説愚谓往得众也乃得中也往有功也义自坦明又何必以卦变当之
　　或曰无所往者要解之成有攸往夙吉者原解之始隆山李氏曰蹇止乎险下不若屯动乎险中屯动乎险中又不若解动乎险外也
　　二于地为田坎为狐卦凡四隂除六五君位为三狐或曰六居三为三狐黄中色居二为中互离为矢六三负四乘二坎为舆又为盗有寇象朋至或指九二为朋互离为鸟有隼象离又为矢射象墉坎王公设险之象在坎上故称高
　　损
　　为卦泽上有山山将日摧泽将日壅上下交损之象也文王取之以系彖又泽上有山泽润上蒸于山山气下吸于泽损下益上之象也孔子取之以作传其义不同不可强矣愚解卦爻悉依其本色
　　损减削也减削人情所不安故当损而损之必上下相孚则财足民安元吉无咎可贞而利有攸往曷之用二簋可用享宾矣古者王享诸侯诸侯享王与燕宾客通曰享夫享盛礼也二簋薄仪也当损之时以孚将之则亦可用即享而他皆在所损矣享礼陈馈八簋为盛四簋为中二簋为薄
　　卦言节啬裁省之道爻言人已损益之道夫有损已而益人者有不损已而益人者有择交而损友者有反身而损疾者有挹损而受天下之益者有不损而利天下之民者初九刚明处损视人之事为已之事故遄往然为人太多为已太少非中也故宜于酌损九二刚中处损以淑已之道即淑人之本故利贞征凶然已守以为贞而人法以为守故弗损益之六三隂柔不正恐比于匪人也故杂则损専则交辅仁之道也六四隂柔不中恐沈于讳疾也故自损其疾宜不终朝寡过之道也六五柔中处尊抑损自牧谦以受天下之益者也故或益之且十朋之而亦弗克违其吉至大矣或者外词也益助也十众词也朋辅也决疑物也弗违协从也互体有坤坤有十义故曰十朋愚读或益之【句】十朋之【句】弗克违【句】
　　上九居损之极思以益民乃因其所利而利之所谓不费之惠也如是则无咎贞而且吉利有攸往服从之众无有内外故曰得臣无家
　　泽蒸山吸损下益上犹人臣之啓沃以益其君故曰其道上行若剥民奉君何以为道
　　损刚益柔借以刚为有余柔为不足即盈虚之义也一章凡三言时时之义大矣
　　惩忿戒难也窒欲闭邪也惩忿取诸兑悦以解愠窒欲取诸艮止以塞源
　　尚程传时之所崇用为尚
　　以已对物曰二更有疑曰三然致一之道不论多寡也无疾为喜损疾亦为喜　已事遄往已李作祀
　　益
　　为卦巽上震下风烈则雷迅雷激则风怒造化交益之象也又雷起自地借风而迅发风散自天助雷而震惊损上益下之象也文孔各取其义犹夫损矣
　　人君处交益之势当增益之时无事不行利有攸往无难不济利涉大川他卦言利往不言涉川此独兼之见益之道大矣
　　益下三爻受益者也必置身于损置身于损不矜者也所以任职而建功也益上三爻益人者也必处心于损处心于损忘徳也所以得民而保泰也
　　九阳初震才而好动本有咎也有应于四为大臣所宠任矣故利用为大作大作者所作益天下之事也如是获上而得民大吉矣又何咎乎
　　益损之倒体损之五即益之二皆以柔中而受大益者也故其词同然五位刚故直曰元吉二位柔故戒以永贞则吉夫非常之福受之不可以晏然也故若王之享帝则吉矣王者扫地而祭因吉土以享帝于郊岂谓足以答生成之徳亦报本反始着不忘耳故永贞曰吉坚其心也享帝曰吉惕其心也
　　不善受益者顺之而败善受益者逆之而成六三应上上非能益人者故益之用凶事劳苦而挫摩所以益之也然实可无咎六隂也故戒之有孚三偏也故戒之中行不犹之告公用圭乎夫告公用圭则足以通信于公有孚中行则足以达心于益我者矣三四皆言中行二五者二体之中三四者一卦之中六四大臣上承五而下任初者也隂柔不中公且疑之人且不依小事不可况迁国乎故无偏无党允执厥中则告公公从人依斯利即迁国可矣此与初相发依初依之也迁国大作初之事告公【句】从【句】利用为依【句】
　　九五刚中履正主益者也惠民者也惠本于心则惠切心本于孚则心真勿问或内或外或近或远或强或弱或诚或狡而一以孚心惠之也故元吉孚惠我徳感应之机风雷之益也勿问为句
　　人生于世宁能不益人乎故益人者有恒心也人思益之矣不益人者无恒心也人思损之矣上九居益之极极则反变故其言曰莫益之谓不益人也人故或击之由于立心勿恒灾眚自取矣　偏辞之偏虞翻作徧自上下下谓自至尊而下至卑之士君道之大光也凡益必以时三极之道也　迁善法风也迁一善是改一过改过法雷也改一过即迁一善风雷之交益损益之相资也故损已益人损人益已不若善与人共迁过与人共改也
　　下不厚事谓大作以报答不以厚事四为念也　固有之也谓益岂皆吉事乎凶事为益天下固有此事也或曰三多凶称凶事
　　益志以益天下为志也故公从之爻戒其中传发其志俞玉吾曰益六四即损六三向在下体故言迁有孚惠心勿问之矣问则非真心惠亦不广也莫益之词其词之偏也
　　初九阳为大故大作互体坤故曰迁国五当心上九在心之上皆言心互体艮故言击
　　杨廷秀曰天下无事下令如流水事焉往而不济故利有攸往有事涉险如夷途无难何向而不平故曰利涉大川
　　夬
　　夬决也为卦干下兑上以五阳去一隂决之而已夬之象也夫谓之决犹之决水沛然不可御似至易矣然小人之絷维也多固君子之任直也多疎故隂止于一常若有余阳极于五常若不足此古今治乱之势也是以圣人于夬备为之戒焉曰扬于王廷声罪也曰孚致诚也曰号啸倡也曰有厉思难也曰告自邑正已也曰不利即戎戒猛也如是乃利有攸往小人尽去而君子登庸矣故去在朝之小人先去吾党之小人去吾党之小人先去吾心之小人去在朝之小人易去吾心之小人难孰为吾心之小人曰不不诚不号不厉不自治而作威皆小人也
　　彖言决隂之道爻辨决隂之品过刚不可过柔不可与应不可昵比不可其惟刚柔得中乎
　　初趾也以九居初过刚躁动为壮于前趾是以下位之人而欲除君侧之恶其可冀乎往必不胜自取咎耳传曰不胜而往咎也葢用兵之道先胜而后战故百战不败决柔之道先胜而后往故一往即决何也定计于先也且几微难测事变无常即以胜而往犹惧不胜况不胜往乎为咎宜矣
　　决柔之道莫先戒备戒备不周是示之隙先自败已九二刚而得中所谓健説而决和者也故兢业其心厚集其羣自旦及暮自暮及夜常若患难之在前扞掫之不给焉是之谓先事而备有备无患也无论无戎即有戎可勿恤矣藏器于身庶可待时而动乎传曰得中道也谓其惕号莫夜非过也得戒备之中道也中道犹常耳頄观也上六之象也当夬之时三独与应有党助之意故为壮于頄此凶之道也众之愠也葢剥之时众隂剥阳六三独应则为无咎今夬之时众阳决隂九三独应凶可知矣君子处此知长奸之为祸违众之不祥也于是决之决之断私爱而秉公议矣然决不可徒任刚必济之以和如独行遇雨得雨之濡然则始而众愠之今必众悦之矣故无咎雨者隂阳和也濡者雨之润也所谓健説而决和者也传曰终无咎也始之壮頄凶咎益明矣先儒解雨多谓与上六和夫邪正判矣又得和乎荀慈明曰与隂相应为隂所濡故遇雨也王辅嗣曰若不与众阳为羣而独行殊志应于小人则其受困焉遇雨若濡有恨而无所咎也程传曰与上六隂阳和合故云遇雨虽其私与当逺絶之若见濡污有愠恶之色则无过咎也朱义从程杨廷秀曰独行遇雨从小人也若濡者若上六之濡已而污之俞玉吾曰遇者不期而防非其本心也疑于污也故曰若濡皆非爻防也邪合安得为雨乎或问决和何以言雨濡非污乎曰濡者膏雨也贲曰贲如濡如诗曰我马维驹六辔如濡又曰芃芃黍苗隂雨膏之濡之义也
　　四居二体之中臀象也以九居四为臀无肤葢骨刚而肤柔九刚爻也故无肤夫行者足而使之者臀臀无肤则不良于行故其行次且王肃云次且行止之碍也当夬之时以刚居柔不中不正才健而志弱外狠而内暗者也故遵养时晦进退不果为无肤之臀次且之行矣本有悔也然独行难羣行易四象兑羊羊羣行之物若与其同类相牵以进决去小人可以悔亡如闻言不信何其资暗弱闻前进之言逾疑不决耳传曰聪不明谓其耳之不聪本其心之不明皆居柔之故耳柔故暗暗故不明孰得与之言乎
