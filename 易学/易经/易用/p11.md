<!-- { "loadSidebar": true } -->
　　九五履尊秉健处中得正夬之主也何以曰苋陆葢小人计密又比于君君尊彼以卑谄之君健彼以柔入之君中正彼以邪媚诱之与处则安旷之若失必至之势也故有苋陆之象苋陆者马齿苋也拔之甚易生则甚繁折之若脆暴则不死小人似之矣九五昵近上六非苋陆在前乎然以其刚明也思宗庙社稷之计絶奸宄攀援之途决之决之邪可去矣然刚亦不可独任以中行之防和不偏乃无咎耳传曰中未光也程传曰心有所比虽行不失中正于中道未得为光大人心一有所欲则离道矣防哉言乎
　　上六党类已尽无所呼号坐自灭耳葢方以类聚君子去小人必呼君子小人剥君子必呼小人君子有号则小人无号君子有终则小人无终消息盈虚之常耳故传曰终不可长也
　　健则决説则和夬之妙用乎其危者乎号而又惕心其道乃光可以知五之未光矣刚长乃终一隂尚在刚犹未终故往而消之然后为刚长然后为有终
　　云上于天则泽未下及故为需泽上于天则云已溃散故为夬君子观象流布其禄泽以及于下是徳之沛也若自居其徳而泽不下流则非夬决之义矣故忌施则不居居则不施或曰禄恶积而喜决决则及下德恶决而喜积决则放而不为我居是施禄美决居徳忌决非夬之防矣
　　互体干为君又居尊位王庭之象兑为口舌故曰号曰告兑为羊苋陆虞翻作莞睦莞莞尔之莞睦和睦也取兑象谓九五阳刚得位徒以兑体而莞睦以决虽中行而未光矣
　　姤
　　姤遇也为卦干上巽下是夬之未几而一隂始生若不期而防姤之象也一隂既生自是而长渐以盛矣是女之壮也隂长则阳消女壮则男弱故戒勿用取焉此以夫妇之义言之以见柔邪之类君不可以为臣士不可以为友也事几之微而当防者亦犹是焉
　　初六一隂始生势若甚微然微而制之为力易盛而制之为力难制之如何系之于金柅也柅者络丝之跗系于金柅系之固矣如是则隂止而不进贞正之君子可以获吉若不止而使有攸往则伤害诸阳其凶立见矣所以必系之者以微隂之似羸豕也羸豕牝豕也豭强牝弱宜易驯服矣当其欲孚豭之时蹢躅躁动殆不可止故曰羸豕孚蹢躅不可深为之备乎孚孳尾也鱼隂物之在下者初也九二与初密比初进退皆在二也二防闲之使不出吾范围之内为包有鱼鱼在包无复能跳跃无咎之道也若制之不力使进而及賔则伤害众矣故曰不利賔卦以初为主一隂主而诸阳皆賔也
　　姤者夬之倒体姤之三夬之四也皆有臀无肤其行次且之象谓不得所遇也然遇而正则为益遇而不正则为损遇而损不若无之为愈也故无咎
　　初四之正应也二近而得之为包有鱼四逺而不得为包无鱼夫四阳也上也初隂也下也阳不得有夫隂是上不得有夫下也用静吉用作凶故曰起凶起者欲有所举动人不之与将曷济乎
　　夫二之包初仅能使之不进而已未必能潜消而黙化之也九五居尊履正其包尤有大焉彼杞木坚直乾象也果柔蔓巽象也以干之主在外而包巽于内是以杞包也夫以阳刚中正之君而包邪媚反侧之人精神不露而恶慝顿消声色不形而奸宄易向不惟隂不害阳而隂且变为正直不惟阳不见阻而阳且遍于域中故曰含章有陨自天夫昔日之夬忽转为姤不期而遇若天之所遗今日之姤忽转为复望出意外亦若天之所陨矣葢以杞包瓜瓜善溃而无损于坚木以大包小小人化而反回乎化工孰谓人事不通于天道乎上九居上角之象也与初已逺无所与遇为姤其角之象夫无遇可吝然时之所为也于九何咎
　　勿用取女不可与长谓夫妇之道不可以不久也如壮则凌阳将至匹嫡并后耦国贰政矣岂可与长久乎然遇之不正固不可遇之正者造化人道岂能废也姤以隂遇阳为五月之卦葢物皆相见矣故曰天地相遇品物咸章也九二以刚中而遇九五之中正君臣相得何治不成故曰刚遇中正天下大行也天地以遇而成化君臣以遇而成功遇之时义何其大乎
　　天以风鼓舞万物后以命鼓舞万民鼓万物者风与物遇鼓万民者后与民遇也
　　牵引而进也柔道牵故止之包有鱼义不可使之及賔也爻言包无鱼传言逺民发爻外之意惟逺民是以无民无民而举事凶可知也已志不舍命谓消息盈虚虽天之命王者之志不委而舍之未有不可挽回者是以有陨自天也上穷谓居上而穷何所遇乎
　　女壮谓巽为长女柅子夏传作鑈晁以道曰苍颉篇柅作檷柎称也巽为绳曰系豕巽象巽为股为进退股而进退蹢躅也包如白茅包之之包巽为鱼杞或作枸杞巽为草木二为田瓜田中之果舍俞玉吾作传令之舍谓不舍止命令也【舍去声】
　　萃
　　萃聚也为卦坤下兑上地上有泽众潦归之万物生焉萃之象也夫萃者丰厚富盛之世王者必大其宗庙有庙则天子主祭诸侯助祭卿大夫士皆执事奔走其中所以萃天下之心者莫切于此然萃不可无统故见大人则亨又不可苟聚故贞则利萃非损之时用大牲则吉亦非剥之时是以攸往皆利
　　卦言处萃之道爻言萃人之道卦以四隂求萃二阳二阳君相受天下之萃各有其道爻备之矣
　　初六与四正应本相孚也乃与二隂同体复与之萃是与四不终乃乱乃萃也若呼号正应众以为笑勿恤而往得所萃矣故无咎握康成读夫三为屋之屋指二隂也或谓初若呼四四必与之握手而笑然下又云勿恤而往文似不顺六二当萃之时得位履中虽与五为应能以道自重不妄萃也九四大臣有荐贤为国之心于是引之而进则吉而无咎然女因媒而嫁不因媒而亲士因引而进不因引而孚二柔而中正五刚而中正君臣相得不戒自孚矣夫祭贵明信不在备物有如二五之孚用禴可矣公羊传曰夷伯者何季氏之孚也真孚无文禴祭之薄而无文者也故以喻焉卦大牲以时言爻用禴以诚言
　　六三顺体之极上无正应是求萃而不得者故嗟无攸利然近比于四四有阳徳初二皆因之而进今往从四则无咎葢阳大也隂小也当萃之时求萃于大故无咎若求萃于小如上六之类则吝矣
　　四位近君相臣也以九居之三隂萃之是人臣而得天下之萃者也嫌于自私故戒之以大大者大公无我之谓荐贤抡才皆以为君匪以为已故吉而无咎葢众之所聚咎之所归非大无吉有咎矣豫之九四天下由之以豫故曰勿疑萃之九四天下由之以萃故曰大也圣人之意深矣先儒以大吉为尽善愚读大为句九五为萃之主天下之所萃也位足以綂之徳足以联之故曰萃有位无咎然九四臣也分其萃于下天下容有不孚于五者矣是不可以他求也惟体其仁恒其徳守其正则天下皆我孚悔亡矣俞玉吾曰元永贞之义与比同比惟九五一阳天下皆知比于五故元永贞言于彖萃有二阳则恐天下莫知所萃故元永贞言于五亦犹密云不雨自我西郊小畜则言于彖小过则言于五其义各有所取也
　　上六以隂处萃之极极则必变故物萃而极涣所由生人萃而极离所由起咎之招也惟临至乐以至忧之心处已安以未安之虑庶乎无祸咎矣曰赍咨涕洟忧之至也赍咨叹声自目曰涕自鼻曰洟
　　顺以説下坤顺上兑説下之顺从葢以上之和説也以悦道使民而顺于人心则下亦欢悦而顺从其上既上下顺悦而九五又以刚中与六二正应是以人心翕合而天下皆相聚而愿归之故曰顺以説刚中而应故聚也天命即天道俞玉吾曰观其所感则见其通观其所恒则见其久观其所聚则见其同其道一也
　　中未变与其志乱正相承葢志乱则妄聚六二中德未变故无妄聚一引之而上则吉无咎矣上巽也谓三之往所以无咎以四之巽而不相拒也四葢悦体故巽以受人俞玉吾曰四与五居已之上同是互体之巽故曰上巽也孔子于此爻明以互体示人此义亦通然蒙不互巽亦曰顺以巽何也位不当也谓不当君位而得天下之萃故嫌于私以大戒之耳志未光也谓四不当位五有位矣宜其光矣以九四得人之萃似分其权故有匪孚有匪孚安得光显乎故必元永贞而后可以悔亡豫六五柔也近九四为贞疾萃九五刚也近九四得悔亡君道可见矣上六居萃之上萃将变矣能自安乎是以赍咨而涕洟耳
　　康成曰互有艮巽巽木在艮阙之上宫室之象熊氏曰兑为巫宫室而有巫庙象李鼎祚曰坤为牛巽木下尅坤土杀牛之象故曰大牲俞氏曰兑西方多杀气属金故言戎器互巽工故除坤藏而不露故言不虞兑为口故言戒号笑皆取象兑口王肃曰除犹修治也本亦作储亦作治冯氏曰除旧置新曰除犹治乱曰乱驯扰曰扰
　　升
　　升上进也为卦下巽上坤木生地中日进而长升之象也夫当升进之世是世日进于盛也元亨可知然用见大人可以无忧前进行道可以获吉俞玉吾曰利见者宜见之用见者将变动而有为则见之
　　夫升以巽顺为本初六成卦之主巽之至也外卦三隂与之同徳又顺之至也既自信人皆信之以是而升何行不得故曰允升大吉
　　九二刚中五以柔中应之明良防合孚之至也夫祭致其诚则物用可畧臣信于君则形迹可忘独任不疑其党擅断不疑其侵也乃利用禴又何咎乎
　　九三过刚不中若难于行矣然处巽之极比顺之切内忘已而外忘人者也内忘已不见意气之为累外忘人不见形骸之间隔其游于世恢恢乎有余地矣故曰升虚邑葢非邑之虚其身之虚也非其身之虚心之虚也下三爻以巽而升四以顺而升者也六四近君之臣天下容有疑而忌之者使其恭顺之不笃何以获吉而免咎乎今以柔居柔秉正履顺罪过引而归已圣明让以归君由是四方信之天王任之涣然无复疑忌若王通道于岐山矣岐山者西周之山未通若阻而难行既通无往而不达此升道之最利人臣之极则也吉又何咎乎
　　六五居中处尊升之主也草茅之士孰不愿升于庙廊患不遇其君耳今六五虚已求贤得君道之正任贤图治成丕变之风而四方俊杰胥揖让于堂阶之上矣葢四通其道五登之阶初之允此允之二之孚此孚之三之虚邑此虚之也翕受敷施九徳咸事此所以为升与上六以隂居升极昏防于升知进而不知退者也然以贪得无已之邪心为吾求道不息之正心何不利之有熊叔仁曰豫上六防豫导之渝升上六防升导之贞豫上体震动因其动心而欲变其豫升上体坤顺顺其进心而欲移于贞序卦曰升而不已必困故上六消而不富也
　　升之为义自下升高故就六五居尊以释名升之意六五以隂柔之质起升高位若不得时则不能升故曰柔以时升易凡柔居外卦谓之上行谓之升或指巽谓巽之升非以其遇阳以其遇坤也
　　项平甫曰萃与升皆刚中而应萃刚中在上其众必聚升刚中在下其势必升故萃以五为大人升以二为大人用见之庆自五言南征志行自二言
　　进斋徐氏曰晋下三柔与五同志故六三言众允而释之以志上行升下一柔与四合志故初六言允升而释之以上合志要之不独四也上三隂皆与之合故六爻之中独为大吉有喜即南征之吉彖自五言言有庆庆君臣之合爻自二言言有喜喜升志之行无所疑谓彼此相忘絶无疑贰耳顺事谓一以顺为事所以君上不疑而若通其道路也大得志谓天下之贤毕集人君之志不大得乎彖言志行指二爻言志得指五此所谓孚也
