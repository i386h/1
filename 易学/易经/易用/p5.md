<!-- { "loadSidebar": true } -->
　　中心得也谓二声着而谦盖由中达外非矫饰也谦为心徳岂声音笑貌为之乎上曰志未得者正中心谦也无位有位之分也有位何以志未得乎杨廷秀曰众人以居髙为得志上六以居髙为未得志此善之所起也焦弱侯曰上居位已极其自视欿然故曰志未得也得上六之情矣愚谓志未得也一句防善发谦者之心所谓尧舜犹病是也使其侈然得志欲谦能乎上六一爻圣人之词有褒无贬儒者多以邑泥之谓为私邑然则商邑翼翼四方之极亦私邑乎程传云谦既过极宜于刚武自治其私朱义云阴柔无位才力不足故其志未得而至于行师然亦适足以治其私邑而已项平甫曰五君位故利以征人上无人故可以自征俞玉吾曰上居谦之极过谦则取侮岂所宜哉苏子瞻曰其为鸣谦一也六二自得于心而上六志未得也以其所居非安于谦者也特以其配之劳谦而强应焉貌谦而实不至则所服者寡矣故虽其邑国而犹叛之吴幼清曰上六之志常欲自伸而不肯下人其鸣谦于九三也畏其勲劳之大权势之重不得已而然故曰志未得也其于六五之君盖如邑国之臣自为尊髙而不入王朝故五用师征之而可愚以为诸说皆非也
　　或问谦让之与征伐异道也五言侵伐上言行师何也曰惟谦徳可以行师故大禹弗矜而徂征有苗周公孙硕肤而四国是皇且谦不自足其功徳之名非骩骳也程传曰君道不可专尚谦柔必须威武相济是谦自谦行师自行师也失谦之防矣
　　裒多益寡称物平施象山与地平谦之下称谦谦互坎有大川象互震为善鸣二居震下上居震上故俱曰鸣坎体为劳羣阴归之为万民服坤亦有万义防手防也艮为手阳实阴虚五阴为不富邻指四上
　　杨廷秀曰初六以至柔处至下谦之谦也谦之谦其过谦乎曰盈患过谦不患过至柔谦也至下养夫谦也牧养也谦何事夫养曰盈日锄日不除谦日养日不长万民服者非服其劳也服其劳而谦谦而终也不违则者大臣屈已而让功臣之则也
　　呉幼清曰谦者尊崇他人以居巳上而已亦光显卑屈自已以居人下而人亦不可逾越之此君子之所以有终也

　　易用卷一
<经部,易类,易用>
　　钦定四库全书
　　易用卷二
　　明　陈祖念　撰
　　豫
　　豫和乐也为卦坤下震上雷动地上畅造化之协气鼔万物之向荣豫之象也人心和豫何事不成故建侯者一国之利害系焉行师者三军之死生系焉惟人心豫恱则建侯而民相安行师而战必克大事如此余可知矣屯有震称建侯谦有坤称行师豫则兼之卦言和豫爻言逸豫各有所取夫豫不贵自豫而贵于豫人故君子在下必以一身而立节立节者去豫若凂至明者也君子在上必以一已而导和导和者不怀嫉忌至公者也六二处顺履正自守之介过于石之坚于豫不终日而决去之矣斯人也燕逸不能惑其志怀安不能败其名贞吉可知矣九四刚明近君天下由之以豫大能得人之附也然得民易得贤难得贤易开心难故休休有容羣疑尽释则朋类皆合而聚矣夫二不染尘独乐者也四不居宠公乐者也处豫之道二四得之矣若初则鸣三则盱五则疾上则防何足道乎
　　初六阴柔处下上应权贵侈然逸豫人皆闻之无足言矣六三履非其正睢盱于豫者也王肃云盱大也郑云夸也向秀云雎盱小人喜恱佼媚之貎盖以逸豫而夸大喜恱宜有悔也震无咎者存乎悔速去之可也若耽恋而迟留不去则又悔矣有悔之有读又
　　六五阴柔处尊沉溺于豫贞痼之疾也然有九四以代之治天命未改故疾虽恒而不死
　　防豫者迷而弗反也如夜行之类然动体能变故虽成而渝可以无咎夫三与上皆有改过之机但三以坤体柔弱故迟而有悔上以震体振动故渝而无咎
　　夫逆以动小事犹难顺以动大事亦小顺者何顺吾心也顺吾心以得天下之心得天下之心以立天下之事虽动天地格鬼神可也圣人养民顺天下之利敎民顺天下之性恒产立恒心起刑罚清矣豫之时义惟顺动乎天地以顺动天左旋一日一周地带言耳日月四时皆天事也
　　雷出地奋以声而畅和先王作乐亦以声而畅和乐以观徳记曰乐行而徳尊则崇之谓也殷荐之上帝配以祖考则与天地祖考同其乐矣豫之至也说文云作乐之盛称殷潘氏曰乐之为用朝觐聘享祭祀各有所主惟郊祀上帝则大合古今众乐而奏之大司乐圜丘之奏乐极九变是也旧取震之善鸣为乐坤之厚徳为徳震之帝为上帝互艮之门阙互坎之隠伏为宗庙祖考震长子在坤土上有建侯象震动坤众有行师象或曰互坎为行师初六地之初九四雷之初二者交应雷声初出地故为鸣豫鸣谦吉鸣豫凶谦可鸣豫不可鸣也互坎有疑象坎为忧有疾象震为反生有不死象互艮为石不及三为不终日
　　随
　　随从也为卦兊上震下震动兊恱是动而有恱随之义也夫为物所随岂易哉故必有干之四徳而后可无咎盖物随于我乎观徳徳则随不徳则去修悖之间善败之准也穆姜之言不可废矣传曰随时时作之又随之时义王肃本是
　　夫随人之道贵正贵固正必择之于始固必维之于终有始有卒善随者也初九为震之主有所随矣有随则与恬然未尝随者异矣必得正人乃吉出门而交则有功门者何私门也人之所私者室室之所私者门出门无私也无私而交交必以道其益矣夫苟得其人将终身是赖故拘系之乃从维之以享神之诚意而用之全交岂得而间之随之道备矣或曰门不必私门也与同人出门同曰如是则出门而同出门而交滥之至矣何以曰无咎曰有功互艮为门阙又为山兊西也故曰西山或曰在卦之上为山
　　凡阳为大阴为小随宜从阳不宜从阴六二系三而失四六三系四而失二其事大相反矣然随人莫贵于无求莫病于有求也九四大臣三乃系之在常情必求之求之或必得矣故戒之曰利居贞夫贞不求也居贞终不求也不求而得吾不以为喜不求而失吾不以为忧何者在我者常得而不失也况吉凶无门忧喜互转一日泰山得以为荣一日氷山失以为辱何利之有士知此义不濡首于权贵矣以是而知贞者随之体也物随随物不能变也
　　夫君臣必有随也臣失在僭必损权以明让君戒在疎必推心以置腹九四秉刚履说臣民所附也故随有获然嫌于逼上故必积悃诚察臣道以明其心迹于上下可无咎矣为臣若此忠贞而可嘉者也九五居尊体正知人善任孚于此臣则得天下之随而吉所谓上下交而其志同矣
　　刚来而下柔王辅嗣曰震刚而兊柔也以刚下柔动而之说乃得随也南沙熊氏曰阳上阴下者体也今震阳居下若自上而来故称来内辞也虞翻蜀才呉幼清皆以为自否来朱义主困噬嗑未济三卦俞琰主蛊皆非也先君于卦变之说辨之颇详见易问兊正秋也收雷之时也君子观象得息之义向晦日夕也彖言随时而动象言随时而息仕止久速在其中矣
　　或曰初交二也主守为官震长子主器官之象小子指二三互艮少男为小子指初者非也震为大涂曰道互艮光辉曰明互防为绳故有系维之象
　　蛊
　　蛊事也为卦艮上防下山下有风草木皆生发有事之象也夫家国天下之所以闭塞不通者以人不知事事也有事不大亨乎即涉大川可也然事有始必有终如十千之数有先甲三日必有后甲三日未有有先无后亦未有有后无先者以见虑始虑终不可忽也夫先必曰甲何也甲干之首事之起也无事则无思无为有事则必虑其前后矣甲曰三日何也卦以一爻为一日下三爻为先甲三日上三爻为后甲三日六日既终又从下起为七日故曰七日来复是也倘七日至十二日终十三日又从下起循环无端即以一卦而备周天之数可也妙乎妙乎防曰庚何也蛊言事事起于甲防言令令改于庚庚更也人生天地之间所事者家国之事君父之事也家有父母亲也借父言君君天下之父也借母言后后天下之母也又借母以言柔中之君义亦顺也臣子干君父之事惟在刚柔相济相济中道也所以元亨利涉川也所以善终善始也徃来循环中道独尚初六阴爻阳位六五亦阴爻阳位皆刚柔不偏能干父之事五又履中处尊道既纯粹位可显名尤非初之所可及也故初称有子克肖之子考得无咎不辱亲矣尤必厉其心慎守其终乃得吉不然非终身之孝也记曰孝子如执玉奉盈厉之谓乎又曰安可能也卒为难慎行其身不遗父母恶名可谓能终矣终吉之谓乎五称用誉是令闻广誉施于身而贻父母以令名记曰国人称愿曰幸哉有子如此所谓孝也已孝而至是则足以风天下之父子是孝子不匮永锡尔类者也盖初为士庶之孝五为天子之孝位异也初为君子之孝五为大人之孝徳异也故初有戒词五则纯嘉之矣或曰父死为考古不然也大诰曰若考作室又曰厥父菑酒诰曰奔走事厥考厥长又曰用孝养厥父母盖互言之若以死为考安得与事长并举乎即小过曰遇其妣若以母死为妣妣可遇乎或云用誉是用名誉之臣
　　九二阳爻阴位能干蛊也所应柔中为母之象干母之蛊尤难于父父刚而明可以理晓母柔而暗可以权通文言曰贞固足以干事而此曰不可贞母子之间也刚臣而柔君用此道矣
　　九三以刚居刚幸在防体以此干父之事小有悔无大咎小有悔刚过也无大咎顺存也记曰严威俨恪非所以事亲信哉六四以柔居柔又在止体不能干父之事而寛裕者也故曰裕父之蛊夫沈潜刚克犹足有立若执此以往吝必见矣虞翻曰裕不能争也孔子曰父有争子则身不陷于不义
　　上九在卦之上身不当事也刚而能止心不累事也故不事王侯髙尚其事夫事王侯者以王事为事亢则罹咎不事王侯者以髙尚为事卑则屈已各有事也故不曰无事曰髙尚其事以斯人而事亲所谓隠不违亲者乎介之推郭林宗是矣蛊之五爻以家而论国上之一爻以国而论国念曰吾于蛊而得孝经焉
　　念曰蛊事也亦曰惑乱也左传曰于文皿虫为蛊又云女惑男风落山谓之蛊此以惑乱为义也尚书大传云乃命五史以书五帝之蛊事此不可谓之惑乱也王辅嗣以事解蛊伏曼容云蛊惑乱也万事从惑而起故以蛊为事也程传云蛊坏极而有事也又云坏乱之义朱义云蛊前人已坏之绪苏子瞻曰蛊之灾非一日之故也必世而后见明父养其疾至子而发也嗟夫蛊而曰事何其易直也如伏如程之说则曰惑乱而后有事辞已蔓矣是首而加首如朱如苏则曰已坏而徐发蔓又甚也是足而加足乎愚按序卦云以喜随人者必有事故受之以蛊蛊者事也有事而后可大故受之以临今彖传曰往有事曰髙尚其事止以事解蛊矣或问杂卦蛊则饬也非惑何饬曰饬者敬勅之意凡事不可不敬饬也书曰勅天之命岂天命亦惑乱乎且虚心以观卦爻与夫彖象传无所谓惑乱之说也先儒以成心臆之遂强为之辞耳
　　刚上而柔下君健臣顺事事之体也防入而艮止能防能止事事之义也故曰蛊蛊事也继之曰蛊元亨而天下治也利涉大川往有事也安见惑乱之意先儒之说曰刚上而不交于柔柔下而不交于刚防而不敢为止而不肯为皆致蛊之由也故曰蛊惑乱也犹之否也夫圣人于否曰天地不交而万物不通也上下不交而天下无邦也明言之矣而蛊不明言之何也夫以刚上柔下为不可乎是乱君臣父子夫妇之伦也恒亦刚上柔下何以为恒乎儒者之说又曰防而动为恒防之止为蛊愚以为卦徳未有不善者也使以内防外止为不可则大过防而说行鼎防而耳目聪明贲文明以止剥顺而止之又何以皆善也
