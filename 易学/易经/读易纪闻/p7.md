<!-- { "loadSidebar": true } -->
　　以刚随人者谓之随以柔随人者谓之系刚有以自立而柔不足以自立也初九九四九五故不言系六二六三上六皆言系四之孚欲其孚于五戒之也五之孚喜其孚于二详之也随与系俱是从之但以理相从谓之随正应者也以情相从谓之系非正应也孚不在道者有矣夫道不以明者亦有矣夫然偏系者契或乖于久暗合者履或衰于终故孚必在道道必以明尹复政而退旦就列而居明之至也道之至也孚之至也陈相舎陈良而从许行六二以之夷子舎墨氏而见孟子六三以之亡以为喻若有以拘而系之者喻之不足若又从而絷之维之者是虽逃之有不脱辞之有不听况可得间而离之乎此享西山升享山周公系爻之时西伯已追王矣故称王其曰西山山云者皆取其不越祭也随爻重随意升爻重升意以见固于随不妄升耳据上之象其随之之诚虽用享于西山神且随之而格则人之随可知也四与初同为阳随四则可随初则不可上下之别也五与四皆有位五则当为人随四则不当为人随君臣之分也
　　蛊
　　甲如辰之甲乙甲第甲令皆谓首也发号施令则云庚庚犹更也有所变更也一日二日至于三日言虑之深推之逺也究其所以然则知救之之道虑其将然则知备之之方善救则前弊可革善备则后利可久劳于救世而乱不革功未成而弊己生矣自甲乙至戊巳春夏生物之气己备庚者秋冬成物之气故有所革别一般气先甲三日先之至也后甲三日后之至也古人称让以三为固三之称至久矣是故将尚文者必究于忠质之先将建丑者必虑于子亥之后此古占法也甲者事之始十日起于甲故言事始者称之庚者事之变始者大变更者小变先三日之辛是因前人之壊而维新之以为今日之治后三日之丁是鉴前人之失而丁宁之以备后日之乱二句只是于立治之始求到万全耳或问刚上而柔下巽而止似乎无异曰刚上而柔下上下之情不交也巽而止则以行为言纵使上下之情相交然下卑巽而上茍止亦足致蛊也刚上柔下巽止非蛊也乃所以致蛊也
　　小畜之风在天上观之风在地上涣之风在水上亡所阻也故曰行山下之风旋转于内而已亡能达也故曰有风之鼓外物振民也山之涵内气育徳也虫者风之族虫以风化故风字从虫今山下有风则木多滞淫而蠧生焉蛊之象也育徳与蒙取象同而意则异蒙言育徳乃君子之徳蛊乃民之徳振者作而起育者养而施是一串事正所以治民之蛊
　　卦统言天下爻分言一家所云干蛊皆指实事非假象也以子之难故初则厉二则不可贞三则小有悔然卒任其事为功故初终吉三无咎五用誉子改父道虽厉而吉以事不顺而意实顺也母者隂尊之号如晋之称王母小过之称妣皆谓五也非不可正也不可固执以为正也有母在而以刚行之有时而违拂矣九三有悔而无咎由凶而趋吉六四虽目下无事却终吝由吉而趋凶干蛊之道以刚柔相济为尚初六六五柔而刚九二刚而柔皆可干蛊与其为四之过于柔而吝不若三过于刚而悔强以立事为干怠以委事为裕裕所以致蛊非所以干蛊也在二以五为母柔居尊也在五又自取子道以继世之君言也上九在蛊之终事之蛊壊者至六五而干之毕矣此上所以髙尚其事君子之出处在事之中尽力而不为汚在事之外洁身而不为僻为人父而作事之蛊者莫如鲧干父蛊而克致考无咎者莫如禹夫死从子礼言母听子也不可贞易言子听母也礼以纯乎母之节易以绳乎子之孝而天下之为子母者定矣蛊之前四爻干蛊裕蛊皆责人以孝六五以君位而归功于二之臣位又责人以忠六五干蛊惟在用誉二多誉太甲之伊尹宣王之吉甫也周公于蛊诸爻专于父母其达孝之情因辞以发者乎曰考则非存曰意则继志不然弱才而强决卑位而髙步涉它之诛欲尊晋也南蒯之叛欲强鲁也知干而不知厉者也初六承考九二干母譬之家其父亡而母存乎家有父则一子而易治家无父而有母则众子而难立言父母言子家也而国可推言王侯国也而家益可见矣
　　临
　　闻之韩康伯云可大之业由事而生二阳方长而盛大故为临也教不至无穷保不能无疆尚得谓之临乎天下之物宻近相临者莫若地与水故地上有水则为比泽上有地则为临临与遯反自临之初爻至遯之二爻在卦经八爻于月经八月咸皆也以二阳临四隂阳虽长而隂犹盛非协力不足以胜故初二皆曰咸临复曰朋来咸即朋之义临即来之义舜以一临四周公以一临三孔子以一临一故舜之流放周公之东征视孔子两观之役为难初以未当临隂之任故曰志行正而己彖以八月有凶警君子爻以既忧之无咎戒小人上六积累至极处有敦笃之义如敦艮敦复之敦以厚接物未有不安者故敦复无悔敦艮吉敦临吉初二咸临下临上刚临柔也甘临至临知临敦临上临下柔临刚也二不为甘临所惑见君子难悦持己之正也三能忧而无咎见君子易事待人之恕也三不利而四无咎三不正无应四正而应也闻之隂符经云天地之道浸故隂阳胜临曰刚浸而长遯曰浸而长自临而长为泰自遯而长为否浸者渐也初九升闻之君子九二得位之君子六四好贤之近臣六五任贤之大君上六厚徳乐善之长者小人在位者六三而已刚多善亦不必偏善柔多不善亦不必偏不善宜賛以位之当咸者临之体言公也至者临之情言宻也知者临之道言明也敦者临之诚言久也甘者临之贼言邪也
　　观
　　盥者祭之始荐者祭之终但观于方盥之始不待观于正荐之际而穆穆之容萧肃之度已孚信而仰之矣观者以中正示人而为人所仰也卦体九五居上四隂仰之是居观之位未是正言观也卦徳顺而巽是立观之本亦未正言观也又卦体九五以中正示天下斯正有以中正示人而为人所仰方是观道祭无不荐者才荐是用事了盥是未用事之初云不荐者言常持诚敬如盥之意常在若荐则是用出用出则才毕便过了无复有初意矣诗云心乎爱矣遐不谓矣中心藏之何日忘之楚辞云思公子兮未敢言正是此意惟其不説藏在中心所以常见其不忘也夫祭必荐必先盥盥正为荐设岂容只盥而不荐乎其为假借益明矣颙昻首貌与诗颙颙昻昻之颙正同楼观谓之观者为观于下也不荐而孚与未占有孚畧同壮以下之四阳为大观以上之二阳为大故曰大观盥而不荐与神武不杀同盥则必荐不荐是喻不轻自用武则必杀不杀是喻不假其物故谓之神武神道当盥酌必躬之初不以万物易一诚及荐献多品之后乃以一诚托万物以诚托物诚始衰矣常人以言设教则有声音以身设教则有形迹圣人不设而设不教而教其应防如影响教莫大于观感而政令为下
　　风行地上卑而及物所加者偃所触者动故取游歴周览之象为观省方象风之行观民象风之吹万设教象风之因窍而鸣风行地上周览遍歴之象天下有风适与物遇之象所以有观姤之别圣人随其地观其俗因其情设其教此省方之本意也虞周时廵是也穆王之游始皇之廵武宣之行幸本意乎方与民属地省之观之属风人君省方者多矣未必能观民观民者有矣未必能设教大象之设教与彖之设教一也
　　初六为下民日用而不知则其常也君子而不着不察则可羞矣闚门中视也初位阳故为童二位隂故为女童观是芒然无所见闚观是所见者小而不见全体小人而为儿童之观固其道也丈夫而为女子之观岂非可丑乎三五皆曰观我生辞同而徳异六三察己以从人九五察人以修已三似漆雕开生出也才徳自我出者也我之才徳可以进而不进是使赤子不得乳其母也未可以进而进是未能操刀而制锦也三之位可进可退使不观我生是不能量已岂能应人五为观之主近五者宜进逺五者宜退若初六去五逺则无可进之理四去五近则宜用賔于王矣可进可退惟三之时为然道观之道也观以逺阳为晦近阳为明观国之光与童观闚观相反与五我生相应国之光即五所谓我生也箕子近天子之光观国也武王访于箕子尚賔也民之善恶生于君君之善恶形于民故观尧舜以比屋观文武者以羣黎上茍未君子何以使人观仰矜式是其咎也子思之在鲁子方之在魏裴晋公之在緑野其身弥退其望弥重故君子无位而有忧小人有位而无忧观卦一爻胜于一爻盖其观渐髙则所见自别观人者初二四是已自观者三五六是已闻之京房易传曰易称观其生观上九爻辞也言大臣之义当观贤人知其性行推而贡之否则为闻善不与兹谓不知厥异黄厥咎聋厥灾不嗣
　　噬嗑
　　食有梗治亦有梗梗食者齧梗治者法不齧则味不合不决则治不通何利乎用狱也狱废则梗存矣不曰利用刑而曰利用狱者卦有明照之象利于察狱也狱者所以究治情伪得其情则知为间之道然后可设防与致刑也噬嗑以去頥中之梗雷电以去天地之梗用狱以去天下之梗
　　鼎井大过栋挠小过飞鸟逺取诸物艮背頥口噬嗑頥中有物近取诸身卦形頥之象九四頥中有物之象刚柔分未噬之象动而明方噬之象合而章已噬之象初未章合而后章犹噬物然噬则頥分嗑则頥合也诸卦象天地水火皆两类相合彖皆不言合独于此曰雷电合者嗑者合也故于是言合刚柔分总大体而言三阳刚也则有威有明三隂柔也则有钦有恤言刚柔适均故谓之分下文动明雷电属在刚分柔得中属在柔分盖刚柔分则有刚有柔皆适中矣卦徳动而明卦象雷电合而章皆刚之得中者卦变六上行而居上体之中正柔之得中者动明以问刑拟罚言雷电以致刑行罚言折之惟敏拟之惟决不为威屈不为利诱者动之谓也折之惟精拟之惟当无轻而失之重无重而失之轻者明之谓也至于行罚致刑则狱理成而狱事毕矣故曰雷电合而章昔五侯僣逼罪状显明成帝得于亲目非不明也乃不能如文帝之诛薄昭临时赦而不诛则雷不与电合矣赵盖韩杨之死宣帝非不断也然皆罪非当死则电不与雷合矣此卦卦象雷电并作则是当罚即罚当刑即刑如雷之奋而与电合罚所当罚刑所当刑如电之光而与雷合有以克协乎狱理克成乎狱道矣故曰雷电合而章六五上行当用刑之权也柔得中者若周之吕刑虽一篇之中殊极哀矜恻怛之意然至大辟亦与其赎则是姑息之甚未免柔而失中矣此卦六五君位也据其以隂居阳处不当位如舜之遭四凶周公之遇三叔孔子之值少正卯不免于有狱也以卦具四者之善则利用狱
　　电于上雷震于下物之梗于两间者皆消噬嗑之象也明者辨别精审之意敕者整敕严警之意明象电光敕象雷威诸卦象皆顺説惟泰与噬嗑倒説泰不言地天而言天地此崇阳抑隂尊君卑臣之防意噬嗑不言电雷而言雷电取其交而相合耳不交则为电雷交则为雷电丰则先明后动犹电闪而雷继之震而击物故丰象曰折狱致刑噬嗑则雷先动于下电乃明于上惟震曜而已不击于物故噬嗑象曰明罚敕法言之于设教之后所以补教之不逮也罚者刑之薄法者刑之先先故知而不敢犯薄故懐而不忍犯不言用罚言明罚明其罚于先使人知所避耳不言行法言敕法盖言敕其法于上使人知所畏耳避且畏刑可措矣离火也不为火者五卦遇雷则为电噬嗑丰是也遇地则为明晋明夷是也重离亦以明言之
