<!-- { "loadSidebar": true } -->
　　损有孚元吉无咎可贞利有攸往曷之用二簋可用享损之为义前贤备矣而其实卦之所以名损者止是损刚益柔一义葢刚柔之在両间原属両両相对不可少有偏而刚之体常处于有余柔之体常处于不足惟其然而作易者因为之裁成焉辅相焉损有余补不足参天地而赞化育有损益之大道焉然要非人力为之意见叅之不过因其固然者以推而行之耳是以圣人于両大象曰惩忿窒欲迁善改过于系传曰德之修也德之也而于六三爻辞则解之曰天地絪缊万物化醇男女搆精万物化生葢见夫损刚益柔之理至大至精大焉而为天地小焉而为男女皆不外此其损刚者损其所不得不损其益柔者即益其所不得不益也故上经自乾坤而后十卦而至否泰否泰者乾坤之相交也以隂阳之气言也下经自咸恒而后亦十卦而至损益损益者咸恒之相错也以刚柔之质言也搃观于彖卦析观于诸爻莫非此义自后人剥民奉君之说出而言易者千百为羣竟无有敢为异议吁易道几何而不亡也　损益二卦与泰否二卦遥遥相对【详见杂卦传中】此卦自泰而变以九三之刚益上六之柔前人已言之矣而卦之所以为损者不尽此也葢両间只此刚柔上而为天下而为地抱阳而为男负隂而为女莫非是也使天地自为天地男女自为男女则其以両而化者可见而其以一而神者不可得而知矣此卦以九三之刚易上六之柔天包地外地蕴天中非天地絪缊之象耶少男在上少女在下非男女搆精之象耶然天地絪缊非天之气则不能为雨男女搆精非男之气亦不能成形此刚之所以必损而卦名之所由来也然犹不止此也统观全卦天之中有地男之内有女不可以判然分则析论各爻刚之位宜有柔柔之位宜有刚亦不可以较然别刚不偏而柔不夫然后以両而化者乃以一而神也故他卦以刚柔得位者为贞论其常此卦以刚柔失位者为贞论其暂彖传之所以三曰时者此也　卦称曰损其名似不美而其理则天地之实理也九三损下之上以益于上之上上下三阳中含三隂有孚之象【卦似中孚】是上之损得损之实理为有孚矣损既有孚则以此为损自然得乾元之善而吉而无偏不均之咎虽以刚居柔位似不正而时在当损亦可以为贞备此数善则以互震之足而有所往何不利乎然三与上主也固利有往矣初与二亦刚也亦当损下之位也曷所用乎夫损下之道莫贵乎有孚初二于四五苟能亦如三上之有孚而损其所当损则虽以互震之蕃鲜为苹蘩蕰藻之菜下兑之洿泽为潢污行潦之水而盛以仰盂之二簋亦可荐于鬼神可修于王公而用以享献焉【上艮为门阙象庙下震为仰盂象簋兑数二加以艮手与震足所以曰享】夫陈馈八簋乃礼之至盛今损之又损而至于二则薄之极矣而尚可用以享则可知损之为道惟在于有孚损亦何病哉
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行【上行时掌切】
　　卦名损者损下卦纯阳之极益上卦纯隂之极也纯阳之极为有余道不得不损纯隂之极为不足道不得不益而其道则自下而行于上【泰之三往上也】干体以分而见缺坤体仍合而得全此刚之所以名损也卦辞曰损有孚元吉无咎可贞利有攸往者葢损本于实理之自然今九三损老阳以益上六之老隂是刚柔相推自然之实理为卦又有中孚之象是因损而有孚也夫一损而得实理之孚则其元吉无咎可贞而利有攸往也固其理之必然者矣而乃于初二両爻曰曷之用二簋可用享岂损道竟可以常用乎而非也葢礼贵得中二簋似太俭然亦有时而用用当其时则亦未始非中也卦中初五互临为十二月之卦二五互复为十一月之卦皆岁晚务闲之时初二在下乎以杀兑象之羔羊称坤象之兕觥为二簋以应于四五奚不可者何也以在下之时然也若天子诸侯燕享之时而亦然可乎哉然不独初二之损有其时彼九三之损刚以益上柔也刚岂尽当损柔岂尽当益特以柔值其穷而刚值其过不得不损此以益彼亦有其时耳惟有其时此上九所以有孚而诸美毕备也由是推之天下万物之理过者损之不及者益之益之极而为盈则又损之损之极而为虚则又益之莫非与时偕行者岂损之为道独非时也哉
　　象曰山下有泽损君子以惩忿窒欲【忿芳粉切窒珍栗切】
　　上艮为山下兑为泽中互坤为地地本平也乃取其平者而使之高彼见为高则此见为深矣损之象也君子观损之象知吾身所当损者莫如忿与欲葢忿忿怒也人之忿怒其激也如山况以少男之血气方刚其忿怒尤易逞君子用兑之悦以惩之惩之而躁心释矣欲情欲也人之情欲其流也如泽况以少女之柔悦善感其情欲尤易动君子用艮之止以窒之窒之而欲心平矣此君子之损以修德也【凡大象中君子以之配両卦之义者皆先内而后外以上下分属二事者皆未合】
　　初九已事遄往无咎酌损之【已于起切遄知传切】
　　卦之所以为损者三也而时在当损则初与二亦不可以不损卦所谓二簋可用享是也然二簋之享贵得其时若非时而享则已之事荒矣能无咎乎初九以刚处刚刚之有余当损者也上应六四以柔处柔柔之不足当益者也但损益之道必足乎已而后可及于人犹出处之道必成乎已而后能成乎物初九固有其事焉而未可躁也必也终已其所有之事然后以其有余遄往以其不足【遄往震足之象】如农夫之十有二月田功既毕时朋酒羔羊跻公堂以介夀则刚柔各得其宜而无废职之咎矣然居下固当损而居上而受其损又当如酌酒然【酌亦震仰盂之象】各随其量而不可过葢二簋用享者尚其薄而酌彼兕觥者又恐其厚也
　　象曰已事遄往尚合志也【尚上通】
　　合志诸家皆指初与四言其理诚是但玩此卦三言志字初曰上合志二曰中为志上曰大得志皆就刚言葢刚有志而柔无志也无志何以云合窃谓此句当指上九言葢上本九三因其以刚居刚损其刚以益上之柔此其志也今初九亦以刚居刚损其刚以益四之柔是与上之志相合故曰上合志也尚与上通
　　九二利贞征凶弗损益之
　　当损下益上之时九二以刚居下上与五应亦宜损巳之刚以益五之柔然而二不但不可同于三并不可同于初何也葢损刚益柔者以刚之有余益柔之不足也三与初本有余上与四本不足故三与初皆损之益之而刚柔以剂若二以刚居柔刚本非有余五以柔居刚柔本非不足若亦损己以益之则刚者反柔柔者反刚非均平之道矣故为九二计惟宜以正自守而不必损巳以益之倘不守其正而竟往则人已胥失徒以招凶而已独是二固刚也五固柔也当损刚益柔之时二岂违时而竟不益之乎而又非也二得中五亦得中二唯以下中应上中执此以不变则虽不损已之刚而固巳益五之柔矣夫以九居二非正也而谓之正者以损刚益柔之时即二簋用享之时二簋本非所以用享而顾用之而可亦曰有孚而已矣然则二之弗损者亦二簋之义二之以中为益者亦有孚用享之防也
　　象曰九二利贞中以为志也
　　损刚益柔所以求其得中也若不守其正则损刚而刚者反至过于柔益柔而柔者反至过于刚是求中适以失中矣况九二位本得中而质又得中可不以正为利乎爻言九二利贞葢言其中以为志也唯其中以为志此不损所以益之而彖所谓二簋可用享者亦用此而已矣
　　六三三人行则损一人一人行则得其友
　　此成卦之主爻言天地之道不过一隂一阳而已独阳固不生独隂固不成然阳多又疑于无隂隂多又疑于无阳【以乾坤二卦言】刚柔葢不可偏胜也此卦未交之先下三爻本干上三爻本坤三阳与三隂亦未尝不各自为应但纯阳纯隂分处于上下其相与之情必杂而不专如三人同行则宜损去九三之一人【三阳为三三居人位三人之象互震为途三人行之象】损去一人则一人独行上与上应此唱彼和其情专其志壹为得其友【兑为丽泽有友之象】奈之何而不专致其一也以下卦言之本干天也亦男也以上卦言之本坤地也亦女也今一阳上而一隂下是天地絪缊而万物化醇矣男女搆精而万物化生矣天地男女皆赖此一损然则人之处有余者诚不可以不损也
　　象曰一人行三则疑也
　　一人行则得友惟其以両相与情专志壹而交孚也若叅之以三则情不专志不壹而猜嫌起矣故曰三则疑也正见三人所以当损一人意疑字与卦中有孚对
　　六四损其疾使遄有喜无咎
　　六四以重柔应初之重刚当损下益上之时乃受初之损以为益者也夫人之所当损莫如疾初过刚而好动是忿之疾也体悦而多情是欲之疾也四为酌之以我之柔易其刚而忿之疾损矣以我之止节其悦而欲之疾损矣是六四之损初九者不损其他而损其疾也【初动变坎为心病有疾之象】顾疾者人之所防而损者又人之所畏也吾唯从容巽顺使受损者遄往而有喜【初居兑下为悦有喜之象】则彼不苦其损而我已受其益及我受其益而彼仍未见其有损此人与已両得之道也夫何咎【此爻诸家以六四有隂柔之疾而初九能损而去之惟速则喜而无咎窃谓此说有数不合卦之所以为损者损下也四乃受益之地非受损之地以损为损四其不合者一其者自我对人而言若以损疾为损四则其字当何所指其不合者二遄字明与遄往之遄相应混以速字释之以致使字不清三不合也喜字乃兑悦之象四已离兑入艮以喜属四四不合也】
　　象曰损其疾亦可喜也
　　亦字诸家或以无疾对有疾言或以初爻对四爻言皆属四说窃谓亦字乃欣幸之辞与变有言可文法相应葢损疾乃人之所畏忌而不喜者今四竟使之遄往而有喜异哉所闻曾是损其疾而亦可喜也初四损益之善俱见于此矣
　　六五或益之十朋之龟弗克违元吉
　　此爻众解纷然即程朱已自互异况其他乎朱子以或益之十朋之龟为句程子以十朋之龟弗克违为句以益卦六二象传证之程子之句为是至爻辞之解则全与卦义不合按六五以柔中应二之刚中当损下益上之时当受九二之损以为益者也然九二中以为志其益之者乃以弗损为益非不益直无可益耳葢刚有余柔不足则须益今六五位既得中以柔居刚体又适中而又与九二之刚中为应是尚可以复益乎然隂阳合德者天之心也刚柔恊中者卦之义也六五居中得中而又应中是合乎天而符乎卦二不益而或乃益之矣【或指上九上天位也又卦主也以非应之正故或之也】其益之奈何亦曰益之以中益之以孚而已矣五动为中孚此固理之必然而可信者虽以价直十朋之大寳龟【卦象大离外实中虚居山泽之间故象龟中互坤其数十又为朋故曰十朋之龟汉食货志元龟长尺二寸直二千一百六十为大贝五贝为一朋十朋则五十贝其直尤重矣郑氏元引尔雅十龟为据不知十龟非十朋也】可以决祸福之原者亦安能违此益之之理哉卦辞以上九为元吉以其有益于六五故也
　　象曰六五元吉自上祐也
