<!-- { "loadSidebar": true } -->
　　人心所以怠惰茍安者以其无疑耳若于平安无事时或疑夫天运之将转或疑夫人事之已穷【六四坎体有疑之象】提撕警觉常以为忧则疑之所在即治之所在夫安有逸豫之足患也哉爻曰终日戒正以其有所疑也
　　九五东邻杀牛不如西邻之禴祭实受其福
　　此爻诸説纷纷茫无一定大率以东邻为二西邻为五扬五抑二于理诚当独是卦为既济自初至五已为由既而未之时犹之未济自初至五已为由未而既之时在天道为防极将否在人事为治极将乱视六二为否终方防乱终方治之时相去逺矣故本义程俱以东邻为九五西邻为六二谓九五居尊而时已过不如六二之在下而始得时也其説诚无以加而惜乎其所以取象有未详也葢此卦自防而来上本属坤坤固牛也今以干二之金移于五而成坎坎为血卦非杀牛而何下卦本干自干二徃五而以坤五易二而成离离为夏非禴祭而何而或者疑之谓杀牛属坎而坎非东邻将奈何禴祭属离而离非西邻将奈何曰非也离在东而离之邻亦在东乎坎在西而坎之邻亦在西乎【离东坎西东西相望有邻之象】知东之邻为坎西之邻为离则百病俱释矣　九五阳刚中正在他卦为有徳有位之君在此卦为济极将终之运视六二既济初交人心有敬肆之分天道亦有培覆之异故以祭祀之得天者言曰彼东家之邻坎五也杀牛以祭盛祭也然祭虽盛而天不享之矣西家之邻离二也禴声以祭薄祭也然祭虽薄而实受其福矣【义见象传】所以然者以所处之时不同也此所谓小者亨也
　　象曰东邻杀牛不如西邻之时也实受其福吉大来也杀牛祭虽盛禴祭祭虽薄然天之所佑随时转移东邻时已衰西邻时方盛其时不如也实受其福者隂为虚阳为实二五之爻原属防卦移易济已将终五复归二是大者又来故曰吉大来也【大谓五阳来谓降二吉即防卦大来之吉即受福也】此爻与六二相应七日得正指吉大来彖辞全义俱见于此【朱子本义多空言卦理独此卦以为文王与纣之事推其意或以纣都洛邑为东邻文都丰邑为西邻説亦甚当惜于祭之得时尚属泛论尝考李氏易按尚书克殷之嵗厥四月哉生明王来自商至于丰丁未祀于周庙四月殷之三月春也则明西邻之禴得其时而受福也李之意葢谓四月克商来祭周庙正当禴祭若使在商尚属三月则当杀牛以祭是纣之杀牛以祭不如周之禴祭为得时也此説甚确亦极合初吉终乱之防】
　　上六濡其首厉
　　上六居既济之终其画已尽其道已穷所谓终止则乱由既济而入未济之时也夫由既济而入未济则既济之上乃其首未济之初乃其尾矣故上六有濡其首之象夫当此天命已去人心已离纪纲已乱之秋而欲奋其身以求济虽濡首亦所当然但以隂柔处此万不可不危惧以出之耳【既济至五已为治极将乱至上则又有乱极望治之机故濡其首三字是两卦首尾交接之处因济字而言故曰濡非陷溺之谓也厉字正是勉其济意不然将聼其沦胥而莫之挽乎观象何可字自知】
　　象曰濡其首厉何可久也
　　既济之终即是极乱濡其首厉正是奋勉求济处曰何可久言一转便为未济何可使之长久于乱也向来苐谓陷溺其身不能久长似非勉人之防　一卦六爻初阳二隂三又阳四隂五阳上又隂六画原具一水火既济之象易中凡言当位者当此而已凡言不当位者不当此而已故既济一卦为六十四卦不易之本体其余六十三卦则皆本此一易再易三易四五六易以尽其变化而要不离乎既济一卦以次第而推也约而计之一易者凡六卦二易者凡十五卦三易者凡二十卦四易者凡十五卦五易者凡六卦至六爻皆易则未济一卦是也故未济全乎易而易以是终自一易以至六易易之数止于六十三卦而既济则以不易为易之本体统而为六十四卦焉杂卦曰既济定者此之谓也
　　未济【坎下离上】
　　未济亨小狐汔济濡其尾无攸利【汔许讫切】
　　此卦与既济相反既济为六十四卦之定位应以既济居终而反以未济居终者葢既者事之已然者也已然者过也未者事之未然者也未然者续也既济者自既济而至未济也未济者自未济而至既济也此卦之所以不终于既而终于未也且易之为道屡变而无端亦生生而不已故既济方治定功成而未济即开端始事以言其体则火上水下也以言其位则柔奇刚偶也且卦自否变天地闭塞之气方交五二之位未定也故卦曰未济顾未济而济之理从此生亦未济而济之事从此起故未济必亨葢卦中六五即既济之六二二于既济而能亨则五必于未济而亦能亨也苐六五以隂体而居互坎之上隂为小坎为狐如小狐已几于济而尚未尽济耳终必能济也若初六者既于既济之上濡其首必于未济之下濡其尾智短才弱欲济而终不能济则无所利矣可见天下无不可为之事而特患无为事之人欲善其终尤不可不先图其始也
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也【当得浪切】
　　未济何以亨以六柔居五柔而得中也既济之柔中以其居下而能守未济之柔中以其居上而能应故也小狐汔济者内卦坎象狐六五互坎象小狐小狐已渡乎两坎而上有一刚亘其前则是得乎中而究未出乎中也故云汔也濡其尾无攸利者狐性多疑履氷而能聼恐陷也上卦干为氷六五以坎耳而居其内是以能聼而不至于陷若初则身在坎中于既济之上既已濡其首则在未济之下安得不濡其尾濡其尾尚能接续以济于终乎虽然济也者合众人之心力以共成者也卦中爻位虽不当然三刚三柔皆相间而相应刚可以资夫柔柔亦可以助夫刚于其终而续之则未济者无不济岂果一无所利哉夫既济曰终止则乱葢言其当续也未济曰不续终葢谓其勿止也此可见既济未济二者相为循环圣贤之心无一刻而可以即安也
　　象曰火在水上未济君子以慎辨物居方
　　济者火渡水也既济火已渡水未济火未渡水也故云未济夫未济则离在上坎在下隂阳之物失其宜奇偶之方失其所是安可不求其济乎君子观象而慎以辨之孰为火孰为水使之秩然而不紊又慎以居之孰宜上孰宜下使各安然而不迁如一卦六爻之中其画之奇者阳物也其画之偶者隂物也画之老者为变画之少者为不变是即辨物也初三五位阳方也二四上位隂方也画之竒者当乎阳之位画之偶者当乎隂之位是即居方也物辨方居则未济者成为既济矣此六十四卦三百八十四爻之大防也夫子于大象之末一系之以思患预防以明易之用一系之以辨物居方以明用易之法此又全部易书之大防也【六位如壬课之地盘六爻如壬课之天盘既济则伏吟木济则反吟伏吟不易之易也反吟变易之易也】
　　初六濡其尾吝
　　彖辞之濡其尾即此爻之濡其尾但彖辞乃反言全防以见人当续其终此则专承既上以明本爻之义耳葢此卦之初即既卦之上彼以隂柔无力于不当济而济尚至于濡首况此乃当济而济有不恃才妄行并其尾而亦濡乎夫乘时有为固行道之本心然必审度于事始然后能底绩于垂成倘冒昧贪功未有不遗羞于末路者也吝孰甚焉【既济以曳轮之故而濡尾故无咎此以冒进之故而濡尾故吝一刚一柔也】
　　象曰濡其尾亦不知极也
　　极中也既济之亨以柔中未济之亨亦以柔中皆以明体知极也初在既济之上以坎防而逺于二固不知极矣今在未济之下又以坎防而逺于五亦不知极也不知极则安得不冒险而濡其尾哉
　　九二曳其轮贞吉
　　坎为曳为轮九二正在坎中故有此象九二上应六五当未济之时宜于济者也但二与五原自否卦相易而来若急于求济则二五相应依然是天地之否矣唯审时度势曳其轮而不进俟诸爻皆济然后奋其才力以应于五则上下各正未济者成为既济之吉矣
　　象曰九二贞吉中以行正也
　　以九居二非正也而爻曰贞吉者以二五居上下之中而皆不正二之贞吉乃本中以行其正也故吉【二徃居五有行之象】
　　六三未济征凶利涉大川
　　既济之三既以武功维世运今六三当未济之时处前后重险之间以马则美脊亟心之皆备以器则甲胄戈兵之皆充似尤当以武功定太平苐六三以柔居刚其位既不正其才亦不强若以征而求济必有舆尸之凶岂可以与既济之九三比唯幸身在离舟之内前有互坎之川以此涉之以徃应于上则彼此皆正未济者终可以既济卦曰濡尾无攸利斯则其所利者耳
　　象曰未济征凶位不当也【当得浪切】
　　六三居下卦之上两坎之中正未济当济之时也爻反曰征凶者以征伐之任唯阳刚乃足胜之六三位不当才不足以胜其任岂不当征哉
　　九四贞吉悔亡震用伐鬼方三年有赏于大国
　　九四以刚居柔其位不正以此求济宜有悔者若能下应于初则得正而吉不济之悔亦亡矣何也卦之所以未济者以火不能济水也初六居下既以水体而不能应四九四居上则以火体而宜于应初若能赫然震动【三上易位上卦已成震故曰震用】如既济之三用以伐在下之鬼方【下卦坎故曰鬼方】不过歴初二三之期三年之内即以成既济之功而大则开国小则承家必有赏于大国焉【上卦夲防之坤故曰国各爻易位以九二居之故曰大国】葢犹是鬼方之伐而济与未济不同矣【三当既济之时思患豫防四当未济之时辨物居方一当位一不当位也】
　　象曰贞吉悔亡志行也
　　四爻之义备于占辞故止释占辞言九四贞何以吉悔何以亡也葢各爻未正四在坎中其志欲济而不能行今各爻易位由未济而将既济其志得行矣【坎为志自上而下为行】此所以贞吉悔亡也
　　六五贞吉无悔君子之光有孚吉
　　此爻彖所谓柔得中而未出中者也唯其未出中故必易位之正而后吉唯其柔得中故虽未济求济而亦无悔何则此卦自否而来上卦三阳本干之君子也今以坤二而上居于干五变干天而为离日盛徳照临有君子之光之象焉【光属五离之象也】然使光之所被而仰瞻其下者或不出于中心之戴则虽济犹未济也乃观于二久已积其诚以相待特以身在坎中未可以济耳今忽被以君子之光有不至诚以相孚者乎【孚属二坎之象也】夫如是则君有徳以布其臣臣有心以荅其君上下交而各得其位未济者又成既济矣吉何如之
　　象曰君子之光其晖吉也【晖许归切】
　　君子之光在上之离也离在上仍然是未济之象何以为吉不知日中之光在上而朝日之晖则在下【管氏辂曰日中为光朝日为晖中则日在上朝则日在下】爻言君子之光非言在天之光乃言在地之晖也日而在地非变未济而为既济乎谓之为吉信不诬矣
　　上九有孚于饮酒无咎濡其首有孚失是
　　上九以刚居柔其位不正自六三涉川固已变刚而为柔矣六位之不正者皆以刚柔相应而归于正矣未济者济矣当斯时也君臣相得上下交欢彼坎为孚又为酒唯有孚于饮酒以享既济之成可耳夫宁曰有咎何也其有孚者是也倘不思安静以守成或更欲纷更以滋事则是既济而又欲济出险而又入险复如既上之濡其首则有孚者反失其是而蹈于非矣葢是者当然之谓易中六十四卦三百八十四爻皆以求其是者也【濡首诸家多连饮酒言似乎警快不知与两卦初上爻义不合】
　　象曰饮酒濡首亦不知节也
