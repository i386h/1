<!-- { "loadSidebar": true } -->
　　卦之所以得名者以五之孚二也故诸爻皆不言孚以其不中也唯其不中故诸爻之所当孚者皆以其近于中者为孚而不以其相应者为孚也然近于中者又有正不正之异故其所以为孚者有得与失之殊焉初九阳刚得正切近于九二其所当孚者应在二也乃以説体而应于四应四则失其中而所为孚者匪孚矣故于其初而戒之言初九有刚正之徳岂至悮于所孚然适介于二与四之间亦不可以不审若能以倒巽之权取二与四而虞度之【初居倒巽之位巽以行权故有虞象】孰为中而当孚孰为不中而不当孚则必决然知在中之当孚而吉若昧焉不虞二三其见而有他则孚不于中虽相应以正能燕然安之于心乎然则居孚之始者诚不可以不审也
　　象曰初九虞吉志未变也
　　志字属九二九二居中有志之象初九虞吉者以初当相孚之始二尚未变故也二若已变则居中得正初何须虞哉
　　九二鸣鹤在隂其子和之我有好爵吾与尔靡之【鹤户各切和胡卧切靡縻通】
　　九二刚中居下亦中孚之主也上与九五刚阳中孚之主为正应但九二以刚处柔同其中而不同其正不同则似不相应矣然天下唯诚能动物五果积其诚信而中孚二亦必因中求正而相应彼巽鸡之髙股而白者鹤也兑口之向下而开者鸣也居艮山巽木之间者在隂也其所以鸣于在隂者非以期其子之和之也然其互震之子已以互震之足履于兑泽之内仰其口而和之矣葢物类之相感有可信者【巽为鸡为股为髙又为白股髙而白有鹤之象鹤应秋而鸣兑为正秋震为善鸣有鸣鹤之象艮为山巽为木木在山上有在隂之象上为巽兑倒之亦为巽一母一子之象下为兑巽倒之亦为兑一鸣一和之象】为想其感之之辞若曰我之所有者中也是天之好爵也尔之所有者中也亦天之好爵也好爵相同吾与尔相维相系以靡之可也【我与吾皆五自谓五卦主也巽为绳有靡之象与五爻挛如正相对】畧君臣之分而言母子又通母子之情而称我尔五之以中孚二者如此为二者可不涉大川以从之哉
　　象曰其子和之中心愿也
　　初谓二曰志二曰中心愿皆以其中也爻中所言独此句为重故单释此句言二之和五乃出于中心之愿非有强也葢至此而二已化之矣
　　六三得敌或鼓或罢或泣或歌
　　六三切近九二之中所应孚者九二也但以柔居刚徳既不中位又不正欲孚于二而又见九五之中而欲孚之是欲得其孚而反得其敌也就其本体观之内兑外巽反覆相敌也就其互体观之内震外艮亦反覆相敌也而一为上之中一为下之中则尤其均敌而两持之者故时或上孚于五而震动以鼓之时或下孚于二而艮止以罢之时或孚五又欲孚于二而以巽之白眼而泣之时或孚二又欲孚于五而以兑之巫口而歌之夫孚也者専壹而不他者也今于二五之间持两端以求孚安能望其有孚哉【向谓得敌为上九上九与六三为正应岂相敌者至以三四两爻为相敌虽于理亦通然于中孚之义亦毫无可取】
　　象曰或鼓或罢位不当也【当得浪切】
　　当鼓则鼓当罢则罢専一不二所谓孚也今乃或鼓而或罢者由其位不当故其情不一也
　　六四月几望马匹亡无咎【几音机】
　　六四柔顺得正上承九五之中宜相孚者也但下有初九之应若一心以承五又一心以应初则其中既失孚亦不専矣故为六四者居大臣之位承天子之尊其所处之盛如坎月一轮已居其半而几望【震属东坎为半月月在东方几望之象】自宜致其诚一以上孚于五若下应于初则下为坎之马上又为干之马马有匹而已之正失矣唯壹志于上而不顾其下则坎之马不见干之马亦不见有亡去而不自知者是乃公而忘私国而忘家得孚于中之道者也二三之咎更何有矣【初曰有他不燕四曰马匹亡无咎正相对】
　　象曰马匹亡絶类上也【上时掌切】
　　马匹亡者言四絶初之类【四初相应故曰类】以上于五也中孚之道最忌二三絶初乃能上五不絶不能上也
　　九五有孚挛如无咎【挛力圎切】
　　此中孚之主故独称有孚九五阳刚中正以居尊位下应九二固有孚矣但九二中而不正孚之必使化之非如刚柔本应者可以投之而即契也必也精诚之至固结不解有似于两手之挛如则絷之也固入之也深斯无孚而不化之咎矣有孚必言于九五者以孚之为字上爪下子有以爪包子之象五为鹤三五互艮为手即其爪也九二互震为长子即其子也艮以两手抱之非徒抱也以其中之有孚者化之也化则变刚而为柔矣化邦化字正从此生出
　　象曰有孚挛如位正当也【当如字】
　　爻言有孚挛如何也以九五居中既有孚象互艮为手又有爪象二互震子又有子象以五孚二又有挛如之象其位正与相当此所以曰有孚挛如也
　　上九翰音登于天贞凶【翰胡旦切】
　　上九与九五之中相近宜相孚者也但上九以刚居柔其位不正又自处过髙以孚自信而不孚于五犹之鸡本卑栖乃欲以羽翰之音登天也【巽为鸡鸡呜必振羽其音自翰而出故为翰音上为天位故曰登天】夫翰音应时不爽非不为信然以此为信乃小信耳即使刚柔易位各得其正而孚不由中亦虚声而非实徳也能无凶乎【豚鱼知风鹤知夜半鸡知旦皆物之有信者故卦中取此为象所以然者豚鱼于卦象最切鸡鹤又于巽象最切中孚有育卵之义又于卦义最切唯其最切所以小过即接曰有飞鸟之象焉此亦卦中之精宻处也】
　　象曰翰音登于天何可长也
　　翰音登于天其音虽髙过时輙息何可久长言当易位于下也此亦利贞之义
　　小过【艮下震上】
　　小过亨利贞可小事不可大事飞鸟遗之音不宜上宜下大吉【过古窝切上时掌切下遐嫁切下俱同】
　　此卦诸家皆以四隂二阳隂盛于阳为小者之过犹大过四阳二隂阳盛于隂为大者之过前于大过卦辨之已悉且大过中所取以为据者祗有序卦一动字杂卦一颠字彖辞爻辞尚浑而未露此卦序卦曰有其信者必行之所谓行者非过徃之意乎杂卦曰小过过也可以曰过盛亦可以曰过徃也至于彖辞则明曰不宜上宜下爻辞又明曰飞曰过曰遇曰从曰徃曰弋取无非过徃之意矣况伏羲圎图艮震相对中隔一坤今艮之小反过而从乎震是又小过之明证也为卦上震下艮与中孚旁通中孚以爪覆子有鸟抱卵之象至此则羽翮已成鸟出而飞矣其中二阳爻则鸟之身也其上下四隂爻则鸟之翼也其中爻反覆两兑口则鸟之音也鸟飞而过其力在翼不在身故曰小过小者既过则主其事者在小矣卦中六二正而能中尚可以得亨若初四五爻皆不当则不过各利于正而已何也隂柔虽得位其徳小其才弱仅可试之于舒徐转移之小事阳刚虽有为而徳不足位不属不可任宏济艰难之大事也然则处此者宜何如吾观卦体中阳外隂象鸟之飞上下互口象音之遗其遗音若曰不宜上上则无所栖宜下下则得所止人能如此则谦谨足以全身退让可以免祸小者安而大者亦吉矣此卦上互恒互归妹下互咸互渐上则动而非恒若归妹之征凶下则止而能咸若渐之女归吉此亦不宜上宜下之一证也
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　卦名小过而又曰亨者为卦上震下艮上下四隂中含二阳反之覆之而二阳居中不变是小者过乎大者也小者既过是隂柔用事亦有亨理也既过而又利贞者隂阳徃来唯其时而已小者之过顺时而行则小者之贞亦与时而行也所以然者卦位所最重者中而二五两位皆以柔据之中而柔则其才亦柔故卦止曰小事吉也若宏济艰难之大事应让于三四之刚无如四之刚以阳居隂而失位三之刚虽不失位而居下之上亦失中失不同而其失相等天下有无权无势而可以任大事者乎然而其中有飞鸟之象焉乗乎巽之风【互巽之象】而鸣以兑之口【互兑之象】其遗我以不宜上宜下之音者以亲上而薄天之阳则为逆亲下而依地之隂则为顺顺逆之势吉凶之理也【六爻皆不出此二句意】
　　象曰山上有雷小过君子以行过乎恭丧过乎哀用过乎俭【行下孟反】
　　或疑小过为过徃之过与此三句不合不知此三句愈当作此解若依旧説为过盛之过是过恭为谄媚过哀为灭性过俭为悭吝矣夫君子之道时中而已若时果当过则过即中也岂得复名为过乎此过字乃由字义即经过之意也卦下艮为山上震为雷雷自山上而过去而不留小过之象也【雷非小山非大以形而论则雷似小耳】君子观象知艮手之止如吾心之恭也【手容曰恭艮为手故曰恭】重坎之忧如吾心之哀也【心病为哀坎为心病故曰哀】隂性之吝如吾心之俭也【吝啬为俭坤吝啬故曰俭】于是凡有行行皆由恭而出不敢慢也凡有丧丧皆由哀而出不敢易也凡有用用皆由俭而出不敢奢也葢恭哀俭者行丧用之体行丧用者恭哀俭之用用由体而出犹小从大而过也【下截是艮止象上截是震动象】
　　初六飞鸟以凶
　　卦有飞鸟之象故初上皆言飞鸟其所以言于初上者鸟之飞在翼而初上则翼之翰也初六以隂处下又在艮止之初守其下以待四之应正其分也乃挟其隂盛之势不为鸿之渐于磐而为鸢之戾于天过九三以合于九四轻躁妄动宜下而不安于下不宜上而反于上迷于顺逆之理而乖于进退之宜其凶必矣然其凶也非人予之以凶也飞者自以之而已矣
　　象曰飞鸟以凶不可如何也
　　初六之飞鸟以凶者以其不审夫上下顺逆之理而冐然以飞不可与之筹度也如何者筹度之辞反覆两兑之象也
　　六二过其祖遇其妣不及其君遇其臣无咎【妣必履切】此爻注解千百竟无一了然明白者以爻中有过字不及字势不得不作太过不及讲而过不及中又夹一遇字又杂以祖妣君臣字几于乱如棼丝莫可安顿其摠由于过字认差又不知卦系上下反覆以明不宜上宜下之义所以千年如漆也葢此卦除初上两爻飞而不下外中四爻皆以不宜上宜下两义兼言如此爻上二句乃言其自下而过上下二句乃言其自上而过下也六二以柔居柔所谓柔得中者也以当小过之时初飞而二不能止不能止则艮反为震震覆为艮矣六二歴三四而进于五四为祖五为妣是不为过其祖遇其妣乎【六二居下九三为下卦之主犹父也九四又在九三之上犹祖也四为祖则五四相比应为祖妣矣晋二曰受兹介福于其王母亦指五言葢王母即祖妣也二过四而适与五值故曰过其祖遇其妣】夫一家之中祖为最尊次乃及妣今过其祖而遇其妣是失其尊卑之序矣二歴三四以进于五五必歴四三以降于二五为君二为臣是为以君遇臣以君遇臣乃尊贤礼士之典二之过祖以遇妣岂能及五之屈尊以临卑哉虽然二守中者也二之过其祖非二过之因初之过而过之也于二乎何咎【过其祖遇其妣失尊卑之序此二之不宜上也不及其君遇其臣得尊贤之典此二之宜下也不及字犹言不如非太过不及之谓自来误解】
　　象曰不及其君臣不可过也
　　二之不及其君者君至尊可以过诸阳以遇其臣臣犹人子也岂可过祖以遇其妣乎此二之上所以不及五之下也【此臣字因君字而类及之犹孙不可过祖之意向以臣不可过君以不可过解不及是以圣为训诂矣】
　　九三弗过防之从或戕之凶【戕在良切】
