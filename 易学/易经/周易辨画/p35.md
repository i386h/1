<!-- { "loadSidebar": true } -->
　　此卦义传言解后之理最为精详但于卦象未明后儒潘氏士藻来氏知徳皆谓此卦与蹇卦相反蹇五来二是为来复蹇三往四是为有攸往似与卦象相合证诸爻义又絶不相类窃以解卦与蹇卦相覆亦相继蹇阳止于坎险之下解阳动于坎险之上惟止故蹇惟动故解解者即以解蹇也夫蹇利西南不利东北者以险在前也今反乎艮而为震坎已在后离乎东北之境矣似可不言东北之不利并可不言西南之利矣而仍曰利西南何也盖事必求其至善西南至善之地也今虽离东北而望西南犹然在险防之上以险防之上而有动岂可以久故必抵于西南然后劳者得以休而蹇者乃真解也【此卦西南二字固承蹇卦而来然蹇以二五往来成坤此亦以二五往来成坤故亦有西南之象】然而西南亦有未可径往者盖为蹇之主者三为解之主者四也四前往则为坎是方出一险又得一险矣再前往则为艮是方出一山又得一山矣仍然是东北之地也由此观之四殆无所往也虽然四无所往二则有所往也盖解之二原为蹇之五昔尝以来复而吉今蹇难既解若终处于二而不往则天位旷矣尚其亟早以往正位而行正道以享西南之吉可耳【旧解以无所往连其来复句读与有攸往二句相对利西南句只作间文是以将卦辞与彖传俱行解错不知利西南无所往是一连其来复有攸往是一连一谓九四一谓九二也观彖传释其来复句不连无所往可知】
　　象曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉【拆勅宅切】卦名解者此卦坎下震上坎险震动是为由险以动动出险外而免于险故曰解盖坎为冬震为春由坎而震是自冬而春寒氷冻塞之气遇东风和煦之气而解此所以为解也利西南者西南坤方坤为众往则可以得众人之助故利也然而得众之道惟二可以当之以二即蹇之五也四虽动主五上皆非其位往则仍归于东北矣是以彖辞曰利西南无所往言西南虽有得众之利而四无所可往也【无所往三字补出方明】来复吉者二原自蹇之五而来复是以蹇五曰大蹇朋来当其来复屈尊位以救一时之蹇亦可云吉而究之乃仅得下卦之中非正位也【乃得中如此方明】有攸往夙吉者上卦之五乃二之正位也昔为蹇而求辅故下交宜谦今既解而求治则上行宜急二盖有攸往非若无所往者比也但阳防隂中西南未到是宜刚以决之勇以赴之早正尊位乃可有解难之功也然岂独人事有解虽天地亦有解者矣原夫卦之相错坎上震下天地之气未通止可谓之屯而不可谓之解及夫天地之气既通震上出而惊蛰坎下降而雨水雷雨之动满盈【屯之彖传原就此卦説】凡百果草木之属向之鬰塞于地中者今皆浮其甲而开坼欣欣然有向荣之意是天地亦此解也【震反艮为硕果又为木为蕃鲜百果草木之象解与屯相错而相反云雷屯象草之穿地而未伸今错屯为雷水解故百果草木皆甲拆】虽然亦顾其时何如耳时之未至虽天地不能为之强于先时苟既至虽天地亦不能为之迟于后此九四之无所往宜待时而后动九二之有攸往又宜趋时以赴功解之时岂小也哉【末句不曰义与用以义则不待言用则须有待惟有其时耳夫子系传时字正从此看出】
　　象曰雷雨作解君子以赦过宥罪
　　雷雨之义已见前注此卦互为丰有折狱致刑之道故即赦过宥罪以言君子之体解卦有两坎为丛棘为幽囚罪与过之地也二五易位上为説下为顺赦与宥之象也君子体仁心布春令以解万民之难如天地奋为雷降为雨以解万物之屯也
　　初六无咎
　　初六以柔居刚其位不正宜有咎也当解之初患难方平人心涣散卦中九四乃卦主也初六独能上与相应是知从违之道者也知从违之道则必与之相易而得正夫何咎
　　象曰刚柔之际义无咎也
　　初六居柔不正何以谓其无咎以九四刚也初六柔也以柔应刚义当如此故无咎也
　　九二田三狐得黄矢贞吉
　　此爻正彖传所谓其来复吉乃得中者也二在地上为田田者敉猎之名坎为马为弓离为兵为矢乘马持弓矢于田上敉猎之象也狐艮之象【三狐之象诸家或以为坎或以为六三或以为三隂或以为歴三位皆似不】其在蹇卦五下居艮之中是一狐也在本卦二变为艮之中是二狐也上应六五又在倒艮之中是三狐也黄中位矢刚象也言九二自蹇五而来所经凡三艮之位而于艮中又皆以刚居之如田有三狐而其之者皆以黄矢贯之也此其来复吉之象也然来复凡以解蹇耳为一时计亦可为吉但以刚居柔中而不正何以超然于险阻之外是必仍进于五以中履正然后可以有解难之吉也
　　象曰九二贞吉得中道也
　　以九居二非正也而爻以为贞吉者以此卦之二乃自蹇五而来以中处中因中可以求正也
　　六三负且乘致冦至贞吝
　　解者阳解隂也六三以隂居阳不中不正在蹇本以四位而承五如小人之负戴今覆为解四反三而五反二是象之负乎其下者今且乘乎其上如君子之乘轩矣【艮为背故象负坎为轮故象乘】夫乘者岂负者所能得而竟得之者不过如冦之掩而取之耳【三在坎位坎为盗冦之象也】然亦思名器为谁之名器而顾令其取之哉是冦之至非冦之自至由在上者有以致之犹三之居上非三之自上由二之居下有以致之也然则斯人也虽使之正亦属可羞为上者而致之若此亦讵不可愧哉故贞吝也【六变九为恒三正不恒其徳或承之羞者故贞吝】是惟解而去之斯可耳
　　象曰负且乘亦可丑也自我致戎又谁咎也
　　四句一气串下归重下二句言负而且乘是小人而乘君子之器固可丑也然小人之盗此器自我假之则冦戎之至即自我致之又谁归咎也【我指二凡卦中称我皆以主爻而言向来以为六三非卦例也】
　　九四解而拇朋至斯孚
　　蹇见险而能止能止者三也故三当为蹇之主解动而出乎险能动者四也故四当为解之主但四以柔居刚其位不正又前无所往唯有藏器待时以下应于初六而又恐其躁动也故因占设戒曰四与初刚柔相应也四在上为震之足初在下即为足之拇【咸初亦取拇象】则汝足之动必自汝拇始矣汝惟取汝之拇而解之使其有所借而上行则在同体视之不啻为拇而在相应视之又不啻若朋朋至而上卦成坎上斯有孚矣【二已居五故初至四成坎坎为孚也】可以其无所往而妄动哉杂卦传曰解缓也故二四两爻当解之任皆有缓意
　　象曰解而拇未当位也【当得浪切】
　　九四为解之主宜有以解天下之难今止曰解而拇者以四与初皆未当位故也
　　六五君子维有解吉有孚于小人
　　此爻诸説不外六五能虚中以任二四之贤但卦之所重者二阳也彖之所谓有攸往夙吉者以二之五也若以六五任二言背卦旨矣解之所以成卦者固在九四而二实自大蹇之五来而得中者所谓在上之君子也则此六五之位即其位也故二虽因蹇难而下以互巽之防与斯民相维系【五下蹇二为巽巽为防维之象也】然时在当济可以毅然而来者则时在当解亦可以迈然而往是于相维之中有解也夫仁人者民之所不忍失也我维之而解之民则愈解之而愈维之矣其吉也不有孚于在下之小人乎【二五易位六隂为小居二为人初四易位初隂为小居四为人皆小人之象初二易位上卦成坎坎为孚故曰有孚于小人吉字连下读有孚正是吉处彖传所谓往得众往有功即此爻也】
　　象曰君子有解小人退也
　　此解字乃解而去之之意言君子去二往五而有解则化坎为坤险难平而羣情顺小人皆退而聴命也【谓五与初】
　　上六公用射隼于髙墉之上之无不利【射食亦切隼荀尹切】上六居一卦之中故总言一卦之义盖自四五易位而后四爻皆正所谓解也故二爻独有解字四爻之外惟六三居位不正所谓小人而在髙位之上犹鹰隼而踞髙墉之上也【离为鸟三居离中故象隼离为墉三居下之上故象髙墉】是可不言解而言射矣上六以柔为柔正位在上公也下应六三知其不正之不可不除也于是用坎之弓离之矢射之于髙墉之上一发而之夫之则柔变为刚不独三利之上利之即诸爻亦无不利之焉盖自是而六爻皆正矣
　　象曰公用射隼以解悖也
　　公用射隼非好武也四五易位诸隂皆顺而三独居上不应是悖也【四五易位三在艮中艮为背背与悖通】上之射之正以解其悖岂好武哉

　　周易辨画卷二十一
<经部,易类,周易辨画>
　　钦定四库全书
　　周易辨画卷二十二
　　颍川连斗山撰
　　损【兑下艮上】
