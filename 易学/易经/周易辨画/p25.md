<!-- { "loadSidebar": true } -->
　　象曰颠頥之吉上施光也【施始□切】
　　四之颠頥而吉者艮颠为震则震颠为艮是动者转而为止也然四之止非四能自止由上为艮之主施之以光明故四得以知止而止也【阳光明隂柔闇】
　　六五拂经居贞吉不可涉大川
　　此爻亦以相覆言震之二原为艮之五以颠頥而君降为臣既巳拂乎常经矣今艮之五实为震之二以颠頥而臣升为君不更拂于常经乎既拂于常经则天位不可以擅处而柔中不正无德又不能以养人计惟有逊位于上九能养之贤而自居于安闲贞正之地乃吉道也【艮为居六居上为贞五贞而上亦贞故吉贞吉乃兼两爻而言即卦辞贞吉意故上九爻辞不言贞吉】且用人则裕自用则小养人之任既已委之于贤人则济艰难惟贤者事已但当髙拱以俟其成功不可以渉大川也【上卦本体为坎有大川之象济险之才宜刚不宜柔故上利涉而五不可】五之自求口实与四异五君也四臣也君养贤以及民君之自求之道也臣清心以自养臣之自求之道也至六二六三则民而已躬耕以自食其力乃其分也动而求养于上宜其凶矣
　　象曰居贞之吉顺以从上也
　　六五居贞何以为吉盖因六五体坤能顺得中能从顺以从上故五进居上而上得居五阳刚中正得以施养道于天下故吉也
　　上九由頥厉吉利涉大川
　　此爻正卦所谓頥贞吉者六五既从上而居贞则上九之贞不待言故苐曰吉而不曰贞艮之上既颠为震之初震之初即反为艮之上一阳上止岿然不动卦之所以得成为頥者悉由于此卦之主也然以九居上有其德而无其位所谓制其田里教之树畜以养天下者其道无田也今五既以养人之责属于已是必兢兢业业危惧存心然后可以胜其任而获吉然以一人而养天下非勇往直前其何以有济故又利涉大川以观其自养省耕以补其不足省敛以助其不给乃可当頥之主而无憾也【涉川至三互下成离有观之象故传曰观其自餋初观上为贪欲故凶上观初为无逸故吉】
　　象曰由頥厉吉大有庆也
　　爻曰由頥厉吉上民位五君位以民而履君位【如舜之登庸是也】其宜厉不待言矣乃厉而得吉者何也以五上一易而全卦系焉故也盖初二本正示之以凶所以戒之也六三不正故亦示以凶欲其归正也六四得正故不但吉且无咎焉若六五上九则位皆不正者今以厉之故而两爻皆正是使全卦成既济之功悉在于此此一厉也岂不大有庆也哉
　　大过【巽下兑上】
　　大过栋桡利有攸往亨【过古窝切下同栋丁贡切桡乃教切】
　　此卦上兑下巽二隂四阳阳过于隂故为大过前人至有训之为大过之时大过之事与大过人之才者其理虽精窃疑与卦象不合【风泽不曰大过而泽风独曰大过山雷不曰小过而雷山反曰小过可知过字之义不以多寡言矣】事之逾越其分者固谓之过身之经厯其处者亦谓之过离卦曰大过颠也颠者上倒而下之谓即所谓覆也此卦以颠倒取义故曰过以四阳为主故曰大过又伏羲八卦圆图兑与巽并立中隔一干今兑过而从巽巽过而从兑越干而过亦大过之义也曰栋桡者为卦下巽为长为木上兑反巽亦为长为木一极长之木而加以巽工之绳直兑金之毁折非栋而何【俱见説卦传】但中间四刚两头二柔柔不胜刚以之为栋易有摧折之患而况以四刚之大而过乎其间则大厦之倾有非一木之所能支者其为桡也必矣然时在当过亦不能以不过惟于过之中而有善用其过者存则夫颠倒之中亦未尝无亨通之理也是在人之视其利而往为之可耳
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉【説音悦】
　　卦名大过者此卦上兑下巽上下二隂中含四阳反覆相颠其体不变而兑巽二者相为往来皆大者过乎其间故曰大过栋桡者卦之全体为木中四阳木之身也下一隂木之本也上一隂木之末也本末太弱以大过之故屈挠也然而天下事亦何常之有以卦体观之四刚虽过于上下之间而二五仍各得其中而不偏以卦德观之内巽以悉乎过之理而复外説以行其过之事如此则虽自上而下似有近于颠倒者然以此体此德往为之颠倒中亦往往有利焉此乃卦之所谓亨也盖天下正者常胜不正者常屈此定理也今正者反屈而不正者反胜一似反覆颠倒于其间者何也曰时也【详见各爻中】时之变化不可穷则大过之时其变化亦不可穷也讵不大矣哉【此句赞语与他卦亦不同他卦皆因推广以见其大此只就本文以见其大见大者之过与隂阳之运行相依倚非作易者之颠倒于其间也】
　　象曰泽灭木大过君子以独立不惧遯世无闷
　　木生于泽畔者也今泽淹于木之上而灭乎木是泽行于木杪而过也故象为大过兑非大于巽以泽与木较之则泽为大矣君子观大过之象时不当过也则卓然独立而不移如巽木之挺特不惧也若时在当过则脱然遯世而不返如兑泽之和悦无闷也此君子之善法大过也【立与遯皆就经过取义】
　　初六借用白茅无咎【借在夜切】
　　此卦以颠取象巽之初即兑之上也凡物自上而下则易损必有以借之而后其物始全而不敝九二刚而居上卦之中颠而仍居下卦之中犹物之措置于地【初二为地】已可以无失矣而又下比初六知巽为白又为茅而用之以为借益可以无失矣谨慎如此其无咎也固宜独是初六以柔居刚乃不正而有咎者今用以为借而得无咎此亦物理之颠倒而可见者已【系传所谓茅之为物薄而用可重正是此意】
　　象曰借用白茅柔在下也
　　九二借用白茅者以初六之柔在于巳下也夫柔在下而今乃重用之如此此非常有之时而大过之时也
　　九二枯杨生稊老夫得其女妻无不利【稊徒稽切】
　　九二以刚居柔中而不正又上无应与一无所利也然二固反兑以为巽自五而居二者也拟之于物巽为木木从坎中而来为杨木【上本坎体坎为水木生水中故象杨】以颠而处于中虚之地【下体本离离中虚九二正在其处】又为枯杨之木枯杨本无望其生而适遇初六之一隂以与之比则不啻美稊之生于枯杨之根矣【巽为柔木故曰稊稊非根也】再拟之于人当二之在五也互之为干是为夫又互在干之上是为老夫【干为男故曰夫在上为亢故曰老】上有少女又以义不可合而不与之配【兑为少女】是终无望有女妻之得矣兹亦以颠之故离兑体而反巽体忽有在下之隂以相与而得长女之妻焉【巽为长女鼎颠趾得妾以其子与此畧同】夫枯杨生稊将来有成材之望老夫女妻目前有生育之机一无所利者竟无一之不利斯亦极天下颠倒之致矣
　　象曰老夫女妻过以相与也
　　以本卦论老夫原无女妻之配而爻云老夫得其女妻者因阳过于下而得刚柔相与也而枯杨之生稊亦可知矣
　　九三栋桡凶
　　九三与九四同任一室之重所谓栋也以颠而在四者反下而居三在四尚以刚居柔而在上在三则以刚居刚而在下居刚有必折之理在下有易屈之势卦之所谓栋桡者此爻是也而吾独怪以得正有应之九三而乃罹是凶焉何也曰此正所以为颠也古今来有守正而反得凶者其皆大过九三之与
　　象曰栋桡之凶不可以有辅也
　　九三虽居栋桡之位而上有正应亦未尝不可以辅之而顾得此凶者以栋居室中乃不可有辅之地故虽有上六之应亦罔济也此大过之时为之也
　　九四栋隆吉有它吝
　　此爻与九三其栋同其桡亦宜同乃九三本四也颠之反处乎卦之下九四本三也颠之反居乎卦之上譬诸室中之栋彼端下倾而此端上起此必然之势也故九三曰桡而九四曰隆焉人之因祸而得福转败以为功者何以异于是其吉无庸言但九四与初六正应也爻之有取于得正得应亦定理也今九四既以失正而获吉已极夫颠倒之致矣使或系情于下应之初六是有他也是犹以寻常之道处大过之时也虽不至若九三之凶然亦不能无吝矣然则当此时处此地者必尽反乎寻常之道乃为善处大过之时也【如子路当孔悝之难大过之时也其奋不顾身似正也然而卒受结缨之祸是即栋桡之凶也如孔子当桓魋之难亦大过之时也其防服过宋似非正也然全身逺去卒以无患是即栋隆之吉也故曰大过之时大矣哉】
　　象曰栋隆之吉不挠乎下也
　　言栋隆之吉以其不屈于下故得耸起于上也
　　九五枯杨生华老妇得其士夫无咎无誉
　　九五本九二之颠而位得中正宜乎胜于九二矣乃象与九二同而义与九二反者拟之于物犹是巽木中虚之枯杨彼以刚柔失位而得稊之生此以阳刚得位而似杨之华拟之于人下本巽体之长女为老妇五本坎体之中男为士夫【上卦本体为坎坎为中男以其居上故曰士夫】今以颠而巽乃反于坎之上一似士夫不能得老妇而老妇反得士夫焉是二者固皆无咎也然杨虽华而不实夫虽得而不育求如在二之多誉亦杳不得是何阳刚中正而至此极也斯亦颠倒之甚也已
　　象曰枯杨生华何可久也老妇士夫亦可丑也
　　枯杨生稊尚可望复生若枯杨而生华则将即于萎矣何可久也老夫得少女尚可望复育若老妇得士夫犹可以成孕乎亦可丑也
　　上六过涉灭顶凶无咎
　　此爻与初爻相对初六即上六之所颠则上六即初六之所颠矣上六为兑泽阳以颠而过其下涉之象也三五互干为首顶之象也顶上有泽涉而未出于泽外过涉灭顶之象也夫水而至于灭人之顶水亦凶矣然舍生取义亦君子见危授命之事涉者何咎哉上六以柔正而得凶此颠倒之事诸阳以灭顶而无咎亦颠倒之事也
　　象曰过涉之凶不可咎也
　　过涉既凶而又曰无咎者以大过之时天运如此人事亦如此不可咎之也

　　周易辨画卷十五
　　钦定四库全书
　　周易辨画卷十六
　　颍川连斗山撰
　　坎【坎下坎上】
　　习坎有孚维心亨行有尚
　　习训为重由来旧矣而吕氏大临以更试重险为解独得立卦之防盖习头从羽乃小鸟学飞之义文王于小过长坎曰有飞鸟之象故于此卦双坎亦取飞鸟之象良以八卦之中七卦皆有好处可取惟险防之义最为不利无所用之然天下险防之事举足皆是又人生所不能无者故示人以习之之法可以入乎险防之中亦可以出乎险防之外如人之习于水者出没于洪涛巨浪之间而不虞于沉溺也试观飞鸟有往来翺翔于水者更有游行上下于水中者无他其习之者熟也人之习坎亦若是则巳矣习之之道如何卦中上下四隂皆为险以防阳者也卦中内外二阳皆处险以受防者也六爻皆发明此义故习坎之道亦即坎取象坎上下之隂坤土也如水之有两岸中爻一阳如岸中之有水是防之为义乃谓土防乎水非谓水防乎人也然水虽防于土而其性能流而不受其防无论江海汪洋潮汐往来而不爽其候即涧溪沼沚亦足此通彼而不失其常是有孚也【坎中实为孚】然有孚矣而或淤塞而有阻遏抑而不通亦岂水之性哉而水又能遏之而不阻激之而亦通其心又至亨也【刚中为心坎通故亨】唯其孚而又亨是以盈科而进放乎四海二以互震之行往助于五而有尚焉人之处险能如二五之中实而有孚则居易俟命必不行险以侥幸能如二五之维系而心亨则无入不得必不处困而改其乐矣以是而行则上下交孚内外相通尚何险之足患哉此坎之所以贵习也
