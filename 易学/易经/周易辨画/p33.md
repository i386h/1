<!-- { "loadSidebar": true } -->
　　彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉【上时掌切下遐稼切説音悦】
　　卦名睽者为卦上离下兑离火本上炎因五爻之动而益上兑泽本润下因三爻之动而益下以物论之其性睽也离为中女兑为少女在家则同居于东南【羲图兑二离三俱在东南】行嫁则分志于坎艮【离与坎配兑与艮配】以人论之其心睽也且离火若动而上即为兑而离则现与兑睽兑泽若动而下即为离而兑则现与离睽兑本自离而上原其未上是二离同居也乃一行为兑则泽与火革矣焉得不反目【离为目故反目】离本自兑而下原其未下是二兑同居也乃一行为离则火与泽违矣焉得不反唇【兑为口故反唇】此卦之所以名睽也夫睽似不得云吉而卦曰小事吉何也盖卦之所以睽者以三五之柔位乎二四之上二柔失位故也【所以与家人反】然即其失以思其得三以説而丽乎五之明説则不拂乎人情明犹不暗于事理三五之柔由家人之二四进而上行三得六爻之中而应乎二之刚五得上卦之中而应乎四之刚【得中应刚一句向指二五两爻大段观之亦是但与全旨不合以全卦观之应兼三五两爻而言盖五为上卦之中三亦为全卦之中均得中也如中孚以三四为中益卦亦以三四为中是也爻隔两位为应隂阳相求亦为应均相应也如应乎天应乎干是也况此卦与家人反对家人尚取近比不取逺应岂睽当乖异之时反舍近比而取逺应乎】得中则不失于过应刚则不忘其初有此数善是以小者于合睽之事犹知所处而吉也【如三之有终五悔亡是也】然睽之事虽小而睽之时其用则有大焉者盖天下无合而不睽之理亦无睽而不合之理试观天髙地下其体则暌而一施一受生成之事同也男刚女柔其质则睽而一婚一嫁室家之志通也万物散殊其族更睽而其资始于天资生于地感阳为男感隂为女其事与天地男女类也故不睽则凟凟反生乖睽则有别别乃相配睽之时其用之大如此乌得以小事吉而忽之
　　象曰上火下泽睽君子以同而异
　　此卦向以炎上润下性本相违君子法之于同中有异与和而不流羣而不党等理非不精但据此説来卦则于睽求其合象则于合求其睽矣岂所谓善用睽者哉窃意此所谓异者即睽也所谓同者即合也原夫离火在上兑泽在下一上一下其性大违似为睽也而究之离中之火原为兑泽之下而降兑上之泽原为离火之上而升异中实未尝异也君子体之其处世也本欲合一世于大同至不得已而有异或事与心违或时与道左有不能苟同于人者然亦出于天理之当然人情之公是其异也非异也乃同而异也【同兑悦之象异离明之象】岂苟为异者哉此君子之合睽也
　　初九悔亡丧马勿逐自复见恶人无咎【防息浪切】
　　此卦与家人相覆位与家人相反而义又与家人相续故爻位之立象明义亦与家人一例家人之初言二言三其上爻则言五言四此卦亦然详见各爻中易例凡曰悔亡皆以居位不当言此卦惟初九为
　　得正何亦曰悔亡也説者谓无应故有悔与四同徳故悔亡或又谓无应为有悔四动有应为悔亡皆与易例相左至爻辞立象立言更于初九无渉窃谓此爻之辞拟二三两爻而言【所谓初辞拟之是也】盖二之遇主于巷即防马自复三之见曵与掣无初有终即见恶人无咎也初九居下卦之始言二三之在家人原为四与五阳先隂后本无悔也及覆而为睽阳后隂先则有悔矣然由合而睽睽不终睽其悔可亡何也盖隂柔之性多疑且多执若因其暌而追咎之彼将愈疑而愈执犹马之失防在外若逐之太亟马必愈逸而愈逺唯听之而勿逐则老马识途自然不逺而来复彼隂柔亦犹是也【坎为马当其在家人二四互坎马在闲中今三五互坎马在闲外防之象也二变震足为逐今二守中不变勿逐之象也三归于二仍还本位自复之象也】我之待之者如此则虽乖违之时彼之所见疑我为恶人者【恶人指二二人位曵舆掣牛故为恶三为离目故见也向以四为恶人如其所云四诚恶矣然四以初为元夫初乃以四为恶人有是理乎况二四互离为目初有何见焉】久将自化而归于无咎矣
　　象曰见恶人以辟咎也【辟同避】
　　此见字即六三之见也恶人即曵舆掣牛之人也见恶人者言六三见以为恶人也非恶人而见以为恶人原其心岂有他哉盖隂性猜疑防二之害已以辟其咎也【家人二进居三有辟之象】究之所见皆虚久将自转所以终于无咎
　　九二遇主于巷无咎
　　卦之所以致睽者以二隂上行之故故诸爻皆以二隂爻系辞而刚无与焉彖所谓小事吉传所谓上行得中而应刚皆是也此爻即家人之九五故彼曰王此曰主主亦王也遇者三遇之也邂逅曰遇不期曰遇皆敌面之谓非隔二之应爻也观姤之为遇可知巷者宫垣小迳乃承恩待罪之地非街里之涂巷也六三不中不正失徳失位出居离宫之外其睽甚矣九二以刚中离腹【互离为大腹】能容而畜之以俟其自悔而六三亦本有富家之徳者特以偶失其正而至于睽故久将自知其非不敢遇于宫遇于门而脱簮珥待罪以遇于巷盖犹之乎防马之复矣【两邉夹墙中有小道曰巷离之两刚夹柔似之三之所居适在于此而又与二切比转身即是故曰遇主于巷爻之取象其精若此而或乃执二五之例以求合何哉】夫巷而得遇则离宫之有日何咎哉
　　象曰遇主于巷未失道也
　　王后相接当在宫庭之内今相遇于巷似非所由之正道不知乖违之时与处常有异于巷之遇非野合也于道何失乎此即防马勿逐自复之义失道二字全从防马生来
　　六三见舆曵其牛掣其人天且劓无初有终【曵以制切制尺逝切劓鱼噐切】
　　此爻注解最多如舆曵牛掣以为四前而二后犹人所同也至其人或以为六三又以为九四天劓或以为上九之刑三又以为上九之刑四几于一卦六爻茫无安顿且卦之为睽义系乖隔不取相应若使有应不得为睽矣即曰睽处正是应处但三在明悦之间上在明极之地何所猜恨而至于此极况上九既与六三为难或六三疑上九之为难则曵掣天劓应俱属上九乃不属上九而又属二四不几于三刚俱与六三相暌乎其总由于不知卦之所以睽者何故故茫无定解耳按此卦与家人相反相续前已言之矣此爻以隂柔不正而居九二之上乘刚失位最为乖违故因睽生疑积疑生象遂若真有所见者三五互坎为舆二四互离为牛三在其中逝将乘之以去而二以刚强尾其后一若曵其舆而使之不得进掣其牛而使之不能行【二四互离三为日见之象三五互坎为车轮舆之象三居离中牛之象兑通艮为手曵与掣之象】是九二向为其偶今非其偶矣直以为为恶之人已矣然其人虽为恶于已而五为天位下应于二其垂鉴固有不爽者且将于互艮之鼻而加以劓割焉其一时之所见有如此【二人位人之象五天位天之象且者将然之辞劓鼻刑二变柔互艮为鼻今一刚加于柔上艮下不见劓之象也】要之皆居睽之时狐疑之见耳久之狐疑息而复归于好将始之见以为曳掣者虽无初也后之见以为天劓者则有终也而岂常以为恶人乎哉【曵掣是睽之开始故曰无初天劓是睽之转闗故曰有终此即初爻所谓见恶人无咎也】三恃五以刑二即悦而丽乎明之意传言遇刚又得中应乎刚之意
　　象曰见舆曵位不当也无初有终遇刚也【当得浪切】
　　爻云见舆曵者由三居位不当不能正位乎内也无初有终者以睽极而合遇二之刚各归于正也【见舆曵举一而下句皆该小象多如此非举其重也遇刚即九二之遇主圣人恐人误以遇主为遇五故于此明举以示人而人犹冥然罔觉也】
　　九四睽孤遇元夫交孚厉无咎
　　此爻与九二一例説己见前家人之三即此卦之四彼三为二之夫此四为五之夫也家人之三对王而言故只曰家人今虽反而在上对主而言故亦只曰元夫遇亦五遇之也六五失位不正与四相睽九四以一阳处于上卦之内是睽之失偶而孤者也然四有刚徳又离为大腹于五能包而有之五虽失位亦动不违中于四能顺而从之故转盻间即与四遇若曰此非我之仇雠乃我之元夫也夫四五之在家人本同坎而有孚也今不幸而至于睽又由睽而至于遇遂不相孚乎吾知五遇四而有以信夫四四遇五而亦有以信夫五必交孚也夫孚出于交则各复其位依然为室家之好虽暌而有嗃嗃之厉又何咎矣
　　象曰交孚无咎志行也
　　四居坎中为志坎水为行言四五之有咎者以其失位也今四五交孚五必退而巽乎四四得进而升乎五是四之志得行也夫何咎
　　六五悔亡厥宗噬肤往何咎【噬市制切】
　　此爻一宗字诸家于六爻几乎指遍【易防指初四同指上苏传指四防通指二五防解通指二五四上】从无一及四五两爻者总由不知卦之来自家人耳此爻即家人之六二四乃家人之九三本一能闲家一能主馈者也今反而为睽则所为家者不闲而所为馈者不主矣安得无悔然五由二而反其中徳尚未失也且与九四相比其情未甚漓也虽则相睽合亦甚易其悔可亡也何则睽之所以有者以其难合耳今四之元夫是五之宗也拟诸頥中有物之象【卦中二变即是噬嗑】四之刚徳是善噬者也而五之柔肤又易入者也【五为坎之外体坎为豕五乃其肤也上下皆刚中间一柔合之无梗故曰噬肤也】以易入之肤而加之以善噬之刚吾见其有不噬噬则必合矣四何惮而不往也有饮食在宗之乐而无隂雨谷风之憾何咎焉【按同人于宗以离之六二应干之九五言彼取逺应同人之公也睽之厥宗以离之六五比离之九四言此取近比家人之亲也五覆为二与同人一也噬嗑六二曰噬肤防鼻以乘初九之刚也睽之六五曰厥宗噬肤亦乘九四之刚也五覆亦为二与噬嗑亦一也宗字因家人与同人相似而取噬肤又因九二一变与噬嗑相似而取也往字向谓五之往上不知噬者自下而上谓四非谓五也五遇之四往之故曰交孚】
　　象曰厥宗噬肤往有庆也
　　厥宗噬肤合之甚易四若往而合之岂但无咎而已各爻皆正将有室家得所之庆也
　　上九睽孤见豕负涂载一车先张之弧后説之弧匪冦婚媾往遇雨则吉【説吐活切】
