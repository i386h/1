<!-- { "loadSidebar": true } -->
　　此爻即彖传晦其明之义即箕子之佯狂自辱也与初爻一例皆以覆卦言盖明夷之初本晋卦之上原自明也今反为明夷离居坤下则不明而晦矣然不明非真不明也其未覆之初离日在上尝登于天【上为天位故象天】盖甚明矣其晦也非果晦也特既覆以后离日降下乃入于地【下为地位故象地】不见其明耳忽明而忽晦此处明夷之最善者也如箕子事纣何事不明而忽而佯狂辱身不顾又何其晦也然且初登于天而明之极其髙后入于地而晦之极其至借非箕子其孰能不明而晦若此【下二句乃即象以申明上一句之义登与入乃覆卦之象也】
　　象曰初登于天照四国也后入于地失则也
　　初登于天以晋卦言离日照坤故曰照四国如箕子在三公之位四方皆在其坐照之中也后入于地以本卦言日落失明故曰失则犹箕子佯狂受辱自乱其常仪也　则者理之经也文王曰顺则箕子曰失则文王疎逺之臣其事顺故曰顺则箕子亲近之臣不可顺又不可逆故曰失则失则正是佯狂之象【向以九三为武之弑纣此爻为纣之陨灭平心按之然乎否乎】

　　周易辨画卷十九
<经部,易类,周易辨画>
　　钦定四库全书
　　周易辨画卷二十
　　颍川连斗山撰
　　家人【离下巽上】
　　家人利女贞
　　家人者一家之人也为卦上巽为木为风下离为火木以生火火以生风生生不已接续无穷此家人之义也卦中初为家之始上为家之终自二至五四爻皆居于人位五三阳爻属男四二隂爻属女五四为父母而居上三二为夫妇而居下五三又为父子四二又为姑妇五三四二又为男女之兄弟居然象一家之人团聚于一室而又尊卑有等长防有序各得其正所以曰家人然风化始于闺门礼义先于帷簿一家之中最难和者妇人今此卦上巽为长女下离为中女各居一卦之内而当其位又长女在上中女在下各守当然之道而无敢越极女之正者也占者必得如此女之正乃为利葢女正则男无不正可知矣【家人之中男女俱有卦止曰利女贞何也盖离以二为主巽以四为主以主而言从其重也睽卦无论矣他如革中孚大过虽俱为二女而其位不正且无此风火之义故独家人曰利女贞也】
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　卦名家人又言利女贞者盖家人不外乎男女而女正即知其男正今以卦体观之四以长女居正位乎内五以男正位乎外二以中女居正位乎内三以男正位乎外是女秉顺徳不预于外政男秉健徳不牵于内私女正而男亦与之俱正矣夫男女虽小同此隂阳男女正即天位于上地位于下之大义也故国有严君而国乃治家人亦有严君而家乃齐严君者即父以治外母以治内之谓也有父母之尊严以统于上然后若子若妇若兄若弟肃然如臣民之承顺以事于下则一家父子兄弟夫妇之道始各得其正人诚能于其家之不正者而正之彼天下之大同一家耳举而措之有不自此而定者哉然其道必先于内治端此女贞之所以为利也【四爻分属説已见前正家正字与上现成説者不同乃我去正之也指上九一爻言盖五爻皆正惟上爻不正上爻正则为既济既济定也故曰天下定矣】
　　象曰风自火出家人君子以言有物而行有恒【行下孟切】大象之理前人言之备矣但思卦之所以为家人者以二女有其象也故卦辞曰利女贞若如前人所説巽风自离火而出未免重二而轻四矣且泛言言行之理与女贞絶不相闗亦去卦义太逺窃谓风自火出固是自离而出然不但二也三五互之四亦有离象焉二火相炎火烈而风弥盛犹二女同居相助而化益神此所以谓之家人也君子观此象知女贞之为利也而观刑之道不可以不肃于是一言必有实而不敢为虗诞之言也一行必有常而不敢为二三之行也【五事火为言九卦巽为行】言行皆期于正以为一家之模范无使女之不正焉斯已矣
　　初九闲有家悔亡
　　此爻诸家以为有家之始义当防闲其理精矣但合之卦义卦象未甚亲切盖此卦既分上下二体初爻虽言有家之始而义于全卦为轻下卦为重犹之上爻虽言有家之终而义亦于全卦为轻上卦为重此爻盖谓二三也有家者男以女为室女以男为家二以三为夫是有家也闲者三闲之也闲从木从门设木于门以为限也初变艮为门今刚正不变如横木于门以为限闲之象也又初下三上二居其中亦闲之象也所谓闲者正伦理笃恩使不至有嘻嘻之吝嗃嗃之厉而已如是则虽用情之地易至于凟乱而有悔而于未渎未乱之始而闲之则其悔亦亡矣【吴氏澄以有家为有家之臣谓大夫为有家者也与二爻甚合】
　　象曰闲有家志未变也
　　坎为志初无坎象何志之有此爻盖指三説三居坎中也爻言三闲其家者以三属离火其志易变今有家伊始又阳刚得正其志未变故能闲也
　　六二无攸遂在中馈贞吉【馈巨愧切】
　　此爻即彖所谓利女贞传所谓正乎内者也遂者专成之义馈者烹餁以供祭祀待賔客者也六二柔顺中正上承六四之姑近奉九三之夫守其闲于前谨其节于后事必禀命唱而后随一毫不敢以自用自专有无攸遂之象然事无所遂者身未尝不有所职妇人何职酒食其职也故六二恪守于中惟以馈事为之主或以奉祖先或以应嘉賔而于中馈之外一无敢干焉妇道如此可谓得正而吉矣【互坎为酒食自初至四互得既济水上火下有烹调之义皆馈象也巽为苹坎为水苹在水上六二采之大夫妻奉祭之事有家之象也】
　　象曰六二之吉顺以巽也
　　此爻言六二之吉应推本于中正乃不曰中正而曰顺又曰巽者以中正止见得六二一人之徳不见得家人之义故以顺字明其顺从于九三以巽字明其卑巽于六四【六四巽主故六二巽之向来指应五言似误】顺以巽俨然有尊卑上下之道故吉也
　　九三家人嗃嗃悔厉吉妇子嘻嘻终吝【嗃呼落切嘻嘻悲切】九三在下卦之上所谓正位乎外闲有家者也但闲之为道贵得中和九三以刚居刚正而不中又在重火之间摇摇无定如人之喜怒无常非处家之善也圣人忧之故因占设戒曰九三介居上下之际所谓一家之人也若处之过严嗃嗃然时有谴呵之声则恩伤于厉悔必因之然火烈人畏肃乃得雍虽悔犹为吉也若反其所为嗃嗃者流为妇子嘻嘻而乐笑则寛以生狎狎以生侮侮则嫌衅出而诟谇起始虽和而终必夷矣岂不可羞乎是则嘻嘻固所宜戒而嗃嗃亦所宜谨也惟在得其中和而已矣【按嗃嗃嘻嘻从无定解大抵二字从口皆声音也火本有声故离卦之三歌嗟并见同人有离亦号笑并生此卦嘻嗃叠用或亦因重离而象之耳妇子谓二嘻嘻有作愁叹声者与传不合】
　　象曰家人嗃嗃未失也妇子嘻嘻失家节也
　　节者制而不过之义即闲也未失中含有节字言九三之闲有家贵得中和之道故家人嗃嗃虽有伤恩之然于家节之闲尚未有失是以吉也若妇子嘻嘻虽有和乐之忱然于家节之闲一切全失能无吝乎二者皆未得中和之道然与其寛也宁严
　　六四富家大吉
　　富者充实之意非金玉币帛也易言不富多指隂虚言富多取阳实兹爻虗而不实何以云富盖九五阳刚中正以居尊位其言物行恒堪为法于一家者本甚富也六四以柔居柔而正位于其内凛其嘉言遵其善行自一身以至兄弟夫妇使一家之人各安其分而无违是即四之能富其家也有妇若此大者吉可知矣【阳为大谓九五】娥皇嫔虞邑姜兴周此舜与武王之吉也【九五言王六四则后也王后富家岂躬勤织絍亲操井臼者可比况天子不言有无何得以王后之畜积以为美诸家取象虽多皆与此义未符】此与二皆女之贞者但二三为子妇四五为父母故二止主馈四则富家
　　象曰富家大吉顺在位也
　　爻云富家大吉者以五在尊位本足为范于一家四能柔而顺之使上下各得其分是五富而四富之也是以大吉也【此富字是活字犹非富天下之富即顺字意也在位以五在尊位言与顺合与大合与交相爱更合向来止言四在位与下虽对与上未合】二巽四四顺五俨然有父母严君之象
　　九五王假有家勿恤吉【假更白切】
　　九五正位于外犹九三之正位于外也故三曰有家五亦曰有家然九三重刚不中又在下位不过闲有家而已九五阳刚中正又在尊位为家人之主故不惟闲之而直有以化之使父父子子兄兄弟弟夫夫妇妇而家道正在风水而为王假有庙者在风火而为王假有家焉夫小弁之怨角弓之瘉谷风隂雨之悲人之所易忧也乃自有九五之假不事忧恤而咸得雍睦之乐此有家之至善者也吉可知矣【四顺三承二应有格之象上正则变坎为加忧上未变则坎不成故不忧勿恤之象也】
　　象曰王假有家交相爱也
　　五与三皆有家者故爻义亦两两相对假字与闲字对爱字与厉字对闲之者束之以礼法而家有节假之者感之以恩谊而家无戾厉者束于礼法而不敢犯爱者感于恩而自相亲也爻云王假有家非如三之闲有家也乃言一家之中父子兄弟夫妇各得其正交相爱也【四五相比二三亦相比三五相承二四亦相承此交爱之象】夫一家之众而至于交相爱则蔼然天地太和之象矣非五之徳四之贞感而化之曷克以臻此
　　上九有孚威如终吉
　　初爻以治家之始言此爻以治家之成言指九五也盖卦虽言女贞而男为治家之主故初指三而上指五家人至九五既感格其心上下皆正矣而所以能然者由其至诚恻怛有以深入其心而使之帖然服威仪严肃有以震慑其心而使之悚然惧服则恩笃不至有礼胜而离之患惧则伦理正不至有乐胜而流之忧此九五之所以吉也卦中五爻以下皆得正惟上九以刚居柔处位不当必巽变为坎乃为有孚易柔为刚【巽为柔卦坎为刚卦】乃为有威二者兼备于家道之终则吉矣
　　象曰威如之吉反身之谓也
　　爻言有孚威如而传只释威如者有孚不待言所虑者人误以威如为作威有伤骨肉之恩耳故归之于反身自治即大学齐家在脩其身之旨也【巽为股以下偶两岐取象下为股故上为身反者易刚为柔变而之正也上爻正则六爻成既济之定故曰正家而天下定矣】
　　睽【兑下离上】
　　睽小事吉
　　睽字从目从耳从日皆同一音义此从目者因此卦与家人相覆家人之下离为目互离亦为目目各得正今反为睽上离互离虽仍为目而目皆不正矣不正相视此所以为睽也睽者乖异之义以家人之乖异言非泛説也观序卦曰家道穷必乖人若处家有道孚威并行自然恩固结何乖异之有惟其妇子嘻嘻家节俱废所以内外无闲尊卑无统渐至悖乱而违离也又观杂卦传曰睽外也家人内也所谓内者二隂居二阳之下女正位乎内家人和也所谓外者二隂居二阳之上女不正而位乎外家人离也此暌之所以宜指家人也爻中三曰见三曰遇皆本目以立言曰主曰夫曰婚媾皆本家人以取象故家人之合多起于妇人则家人之睽亦多起于妇人彼其隂性多猜最为难合欲合其睽必须隂以用其转移而徐以俟其悔悟则隂柔之小于一家之事自然久而生明睽而复合克全其家人之而吉也【此卦以二柔为主故曰小何氏楷所谓徐徐转移以柔为事非大事小事之谓也】
