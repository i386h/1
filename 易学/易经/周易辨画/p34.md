<!-- { "loadSidebar": true } -->
　　此爻与初爻相对但初爻之辞乃分指二三两爻而言此爻之辞乃总冐四五两爻而言此之往即五之往此之遇即四之遇此之雨即四之交孚此之吉即四五两爻之无咎也至睽二字则指四见中之象皆指五乃五与四相睽之由盖非此则无以见其相睽也然不系于五而系于上者五有中徳为重从其重而先之也五之妄见为轻因其轻而后之也【所谓卒成之终也】上九在上卦之终言四五之在家人原为二与三阳倡隂随本不也及覆而为睽阳悖隂违而睽孤矣夫阳失其偶阳固孤也隂失其主隂讵不孤哉故因孤生疑因疑生象亦若真有所见焉所见维何盖五之所睽者四也三五互坎四在坎中为豕豕下泽水豕上坤土土与水合混为泥涂豕在其内非负涂而何三五互坎为车四在车中为载坎为月魄为天一生水为一非载一车而何且坎为弓离为矢离为中虗在前先张之弧也【中虚有张弧象】兑为毁折在后后脱之弧也【毁折有脱弧象】五在离中为目见象也见为象之负涂者疑四之汚秽而难近也见为载一车者疑四之邪祟而可畏也先张之弧者疑四之引弓欲见害后脱之弧者又疑四之弛弓无有他也即一见问而怪诞并生如此既而疑定明生乃知向之见以为冦者皆非也乃我之夫我之宗盖婚媾也【坎为盗冦之象五隂四阳婚媾之象又上变为归妹亦婚媾之象】其睽极将合也又如此夫阳者隂之倡五既有可遇之机四可无往遇之义必两情交孚如隂阳之和而成雨【坎在上为云在下为雨三五皆降二四上升坎水在地雨之象也】则其合也如噬肤之易而吉矣【此爻取象与三象相对三之舆曵牛掣即此之负涂载三之其人天劓即此之张弧脱弧三之无初有终即此之婚媾遇雨一毫不爽张弧二句向指上之射三作彼已对言理界不合竟作一人方与见字一贯且与六三爻象相准】
　　象曰遇雨之吉羣疑亡也
　　睽异之时其家不能如隂阳之和者以五之积疑为羣耳今遇雨之吉以羣疑俱已消亡六爻靡不得正也与遯卦上九无所疑也同义













　　周易辨画卷二十
　　钦定四库全书
　　周易辨画卷二十一
　　颍川连斗山撰
　　蹇【艮下坎上】
　　蹇利西南不利东北利见大人贞吉【蹇纪免切】
　　蹇之为言跛也谓跛于足而难进也于何见之此卦上坎为水下艮为山倒之则又为震足以震足动于坎险之中深可厉浅可掲何至于蹇惟不为震之足而为艮之背背而向水可以进乎此所以为蹇也所处既蹇唯有随面所向由巽离而渐趋于西南之坤柔顺安贞可以脱险阻而得平易若不唯其面而唯其背后处于坎而前止于东北之艮则山重水复必防于险而不能出矣【西南东北按文王八卦圆图推之可见艮在下卦背对上卦正与圆图相合】故占者利于西南不利于东北也然利西南岂不济蹇哉卦中九五阳刚中正以居尊位是大人也六二柔顺中正其正应也若往见之以与之共济【二五互离为日故曰见】则以正位行正道【二五皆贞】自可济险之吉蹇亦何患哉
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正也蹇之时用大矣哉【难如字知音智当如字】蹇难也言进之难也何以谓之难以坎险在前故难也文王圆图坎原在艮前此卦又在艮前故曰险在前在前若冐险而轻进则陷于险矣今艮三五互离为见见险而能背其身而自止则不防于险矣非得坎之知明于进退之机者不能也【坎为智二四互坎三正在坎中智之象也】卦中止有艮居东北初无西南坤象而卦乃曰蹇利西南不利东北者本卦坎与离艮与兑原自旁通离兑之间正是坤卦所谓往得中者乃是自艮而往得离兑之中坤方也【往得中来注以为与解相综但解二原是中位何必云得即谓先天卦位坤在北后天卦位坎亦在北得坤中画是为得中然何以解往字况卦中利之云者指艮不指坎于上卦并无涉也】其道穷者倒艮为震为大涂道也今艮前有水是其所行之道为穷也此所以利西南不利东北也利见大人者大人谓五六二与为正应二往而见之相与共济夫险则可出险而有功也【二五相易坎化为坤变坎险而为坤顺正合西南之旨故曰有功五多功故也】贞吉者二五皆以中正当君臣之位上下一徳同心以济不独正朝廷以正百官并可正百官以正一也【邦坤之象】所以吉也夫蹇人之所恒有而苟当其时即有其用其用且至于有功正所以为大也
　　象曰山上有水蹇君子以反身修徳
　　山上有水向谓水流山止水为山阻故蹇不知卦义乃言水险不能进非言山阻不能行也窃以下艮为山上坎为水水在山上是懐山襄陵之水非涧溪沼沚之水蹇之至者也君子观蹇之象知水山之天下之蹇也天下之蹇责在吾身吾身之责系于吾徳于是法艮之背以反诸身因法坎之智以修其徳务使天下之蹇自我而平焉此君子不以一身之蹇为蹇而以天下之蹇为蹇也洚水警余即反身之谓明徳逺矣则修徳之谓也
　　初六往蹇来誉
　　此卦初上两爻亦统论一卦之义而初爻则指五之应二上爻则指二之应五故三四言往来而二五不言往来以往来已见于初上也系传云其初难知其上易知本末也又云初辞拟之卒成之终是初上两爻原与中四爻不一例诸家不思此防此往来二字所以百説不明也初居一卦之始上居一卦之终三四两爻皆不当济蹇之位惟二五以中正之徳居君臣之位宜往来以济蹇故于此承六二而言谓上有坎险下有艮山蹇之地也君子处此自宜引身而退不履其险但六二与九五为正应九五君也天下之蹇系之者也六二臣也天下之蹇属之者也二五若不求济谁其济之故自二之应五观之跋履山川往虽有蹇然自五之应二观之带河砺山来则有誉焉【传云二多誉故曰有誉】此一卦之大旨也
　　象曰往蹇来誉宜待也
　　往蹇来誉人未有不思冐乎蹇以幸夫誉者不知明良相遇又有其时当其始则不可以不待也
　　六二王臣蹇蹇匪躬之故
　　此爻正发明利见大人之义即初爻之往蹇上爻之利见也王谓五臣谓二二五相应故为王臣蹇蹇者二四互成一坎其躬之蹇也上卦自为一坎九五之蹇也然二虽在险中方交于蹇而尚小不若五之已防于险中其蹇为独大也使二于此见险輙止非不可以全身逺害而六二顾奋然一往不恤其身者【艮其背不其身二在艮中故有匪躬之象】盖二有柔顺中正之徳与九五阳刚中正之应为正应无可辞责有独专故毅然直前相从于险阻之中是盖以王之大蹇为蹇匪以其躬之小蹇之故也然王蹇济而已躬之蹇有不济者哉【二往见五则五来应二上卦成坤正在西南之地故见之为利不言吉者以二五俱在蹇中未可言吉故彖中贞吉之义统补于上六中焉】
　　象曰王臣蹇蹇终无尤也
　　王臣蹇蹇其心何敢言功但求无尤而已然以中正之臣应中正之主而又加以蹇蹇之心不但一时无尤即至于终【终谓上六】亦无尤也但当速往可耳
　　九三往蹇来反
　　九三不在君臣之位无济蹇之责又在下卦之上所谓见险而能止者也然非徒止焉而已三阳得正体艮能明深知夫往则犯难有取蹇之理而翻然来复有反身向震之象焉【来反二字向来只训为止于其所夫止于其所仍在东北之地何得云智所谓智者以其于难处中有善处之方也若如旧説不但来字与反字无别其与来誉来连诸字亦不一例也】夫艮止震动原有相反之理艮覆震仰又有相反之形艮反为震二三四互之成坤变险峻而为平夷所谓利西南者三得之矣尚有蹇之足虑哉
　　象曰往蹇来反内喜之也
　　九三何以往蹇来反也盖三反之前二五已经易位得此一反下卦又变坤成兑内喜之故反之也
　　六四往蹇来连
　　此爻连字或以为连三或以为连五又或以为连下诸爻是六爻皆连矣窃思易卦诸例凡二爻相属者或取承乘或取比应从无取连者盖三物相接者为连如干三连是也六四已入坎险之地若再进则防于险是往蹇也但四与三皆不当君臣之位无济蹇之责身蹇何益故与其往而得蹇不若退连二隂以顺承于五盖三已反初连下二隂即成坤象亦是西南之地化险阻而为平夷也
　　象曰往蹇来连当位实也【当如字】
　　阳实隂虚爻反言实者谓九五也言六四来连二隂以顺于五者以五当大君之位有阳刚中正之实也五有中正之实三隂皆从而受正矣传曰当位贞吉以正也正此之谓
　　九五大蹇朋来
　　此爻乃彖中之大人为二所利见者所谓当位贞吉以正者也以方在蹇中故止取二五相应之象而其义则于初上发之即初之来誉上之来硕也九五王位而在险中下又一险不独在下者蹇于进即在上者亦蹇于行是大者蹇也身既处于蹇中不可不求济其蹇而欲济其蹇不可不求于能济之人九五以阳刚中正之君下应六二柔顺中正之臣当此蹇难之际不敢以分自处并不欲以名号自尊其殷然而来也若曰尔非吾臣乃吾之友也吾非尔君乃尔之朋也畧君臣之分而隆下交之文此五所以誉满天下二所以蹇蹇匪躬而坎险化为坤顺蹇者不蹇也【应义已见二爻注中向以朋来指六二又指九三又指众爻总与来字説不去】
　　象曰大蹇朋来以中节也【中如字】
　　君尊在上臣卑在下此大义也今君以朋自处而来于下似乎失中而过其节不知当大蹇之时名分未定非谦抑如此不足以得匪躬者之心故大蹇朋来正其以中为节也【此节字有以二能尽匪躬之节者有以五能节制诸爻者皆是从来五取义非来字之旨】
　　上六往蹇来硕吉利见大人
　　胡氏于初之无可来释以不往即为来于此之无可往释以不来即为往夫既云往来矣而又云不往即为来不来即为往是何説也此爻居蹇之中蹇极而济乃统论济蹇之成功而责重于二之应五也盖上六蹇难已过身处平康纯乎西南之乐矣而自其初而遡之当二之应五也歴渉大川虽不免跋涉之蹇迨五之应二也明良相际身致太平则共成硕大之吉焉【此吉字即卦辞之贞吉乃卦辞系贞吉于利见之下此吉字系于利见之上者彼乃总论二五此则侧重六二也】然要而论之五君也二臣也君虽畧分言情以朋相与而臣则以卑承尊当以礼自尽彖曰利见大人此又为二者之所宜自勉也【向説往蹇来硕理犹可通若利见大人则直是无可位置矣】
　　象曰往蹇来硕志在内也利见大人以从贵也
　　爻曰往蹇来硕者以五应于二志在求贤以自辅也利见大人者以二应于五当从贵以自靖也【坎为志阳为贵皆谓九五内谓内卦从谓从阳皆指六二】
　　解【坎下震上】
　　解利西南无所往其来复吉有攸往夙吉【解音蟹】
