<!-- { "loadSidebar": true } -->
　　象曰雷在天上大壮君子以非礼弗履
　　雷在地中阳气潜藏雷在天上阳气发越二月之时大壮之象也君子观象知礼本为人所当履而非礼者常从而岐之君子以健而动反情以和其志比类以成其行奸声乱色不留聪明滛乐慝礼不接心术惰慢邪僻之气不设身体凡非礼者断然不履【礼原于天象干震足为动象履】使耳目口鼻心知百体皆由顺正以行其义此君子之大壮也【按壮字原非尽美之辞君子特借此以克己复礼非以加人也诸家多説到体天威以行其壮虽理亦可通非卦旨也】
　　初九壮于趾征凶【句】有孚
　　初九以刚居刚本得正者也以当大壮之时与四敌应遂恃其刚而妄动四震为足趾之象四尚以刚居柔初乃以刚居刚是壮过于趾也以在下而恃刚若此上又无应往必见凶矣若守正不往以待四五之易位将有正应之孚【四五易位为坎有孚之象】何至有凶乎【旧解以趾为在下之象虽不及指四之义尚可通至以必字代孚字则全属扭合矣】
　　象曰壮于趾其孚穷也
　　初九阳刚得正乃壮于趾者以四未之五敌应不与其孚信者穷塞也爻所为戒其征以待有孚耳
　　九二贞吉
　　此爻即卦辞利贞之意九二以刚居柔在下之中上与五应当大壮之时中而不正易有用壮之失唯因其柔中之体变而之正为柔中之用徐俟正应之正然后所为者皆义理之强始可吉也【此爻自王氏以刚居柔履谦不亢是以贞吉程传因之后儒遂以处壮恶刚居柔为美中即是正为解不但不得卦中利贞之义并中正二字亦含混不清盖中自是中正自是正如汤武之放伐非正也然天时人事至此已极汤武不得已而应天顺人是中也但应之顺之其间又有个至正之理与至正之事此朱子所以有因中求正之説如以中即是正若齐之伐燕似亦是中然至杀其父兄系其子弟毁其宗庙迁其重器亦可云是正乎此九二所以利贞也】
　　象曰九二贞吉以中也
　　以中也非因其得中即是贞吉谓九二之所以贞吉者以其居柔得中故能从容善变以反于正而有此吉也
　　九三小人用壮君子用罔贞厉羝羊触藩羸其角【羝音低羸力追切】
　　此合三与上两爻以示戒也九三以刚居刚与上六为正应三处干之极欲消乎上上处震之极亦欲敌乎三故因占设戒曰上六隂柔小人也身本无壮恃震为同体欲用之以与阳争九三阳刚君子也奚可以与隂较虽与壮切比亦当视之若无而用罔【四为壮之主壮字属四上与四同宫故用壮罔无也四五当易位三与五逺故用罔】夫用罔非特蔑视小人也方且守以贞正之道方且惕以危厉之心而时复兢兢焉【此卦互干有君子朝乾夕惕之象】若用壮则不但无伤于君子不过如羝羊之触藩徒自羸败其角而已【全卦重兑象羊羊属隂其羝在角上二隂之象也谓之羝者羊之性好抵其抵必低其头而向下上六居上为首上欲敌三头必向下故象羝羊也藩竹篱震为苍筤竹行在三之上故象籓上欲敌三而隔于四象触四为壮主上岂能胜故为羸羸困惫也兑为毁折象羸兑上两岐象角】然则小人亦何能为君子亦何必壮乎【此爻向俱指九三説三既为君子又为小人爻中并无此象此卦之三即遯卦之四观彼可以知此故当指三上两爻言羝羊向来亦指九三夫羊隂类三虽互兑非羊也观上六亦用此象盖明示人以九三之羝羊即上六之羝羊也】
　　象曰小人用壮君子罔也
　　此爻与遯四相覆故均以君子小人对言而象传句法并与之相似言君子观于小人之用壮而必败是以虽有壮而若无也
　　九四贞吉悔亡藩决不羸壮于大舆之輹
　　阳长至四大者壮矣是卦之所以名壮者四也但九四以刚处柔壮而不正不正之壮必非义理之强能勿悔乎幸四居动体能进之五位而得其正既得其正则其所为壮者必皆出于义理之中而吉而不正之悔亦亡矣何也盖四进居五五亦退居四前者上六之触籓而羸角者以四为之隔也今四进之五则籓已决而不阻矣五退处四则角不羝而亦不羸矣【籓谓四互夬为决四上之五故象籓决上与五皆当角处上有四之藩故触之而角羸五无四之藩故不触而角亦不羸也】四五相济如此四尚至用其壮乎然四亦非不壮也四进之五阳刚中正以之任重而重克任以之致逺而逺能致其壮也葢拟之大舆之輹而更有过焉【坤为大舆輹乃车中任重之物輹壮舆始壮四之五成坎在坤之中是大舆之輹也故曰壮于大舆之輹】夫藩决不羸此四之所以能贞也壮于舆輹此四之所以吉而悔亡也卦之所谓利贞者此也
　　象曰藩决不羸尚往也【尚上通】
　　藩谓四不羸谓五也四之藩何以决五之角何以不羸乎以四上往五五退居四故四之藩决而五之角不羸也四之藩决四自决之五之角不羸五自不羸也
　　六五防羊于易无悔【防息浪切易音亦】
　　六五上六皆羊之角而能触者也而五以柔居中切近大壮之主又当夬决之时【自初至五互为夬卦】知四阳之势不可敌而大中之位不可居故敛束其隂躁之性逊位于四而处其下是易也易则羊象不见若防失然者岂非防羊于易乎【全卦互卦五皆有羊象四五易位易之象易则兑象不见防之象也易字本义作容易程传作和易或又作埸圃之埸似于象皆无可取今作交易之易不唯义象俱并象传亦涣然氷释矣】夫六五以柔居刚其位不正本有悔也今以易而各得其正如此尚何悔之有此亦利贞之义也
　　象曰防羊于易位不当也【当得浪切】
　　位不当指四五两爻五防羊于易者以四为壮主反居柔位已本隂柔反居刚位位皆不当必易之而后得其当故防之也
　　上六羝羊触藩不能退不能遂无攸利艰则吉
　　上六以柔居柔九三以刚居刚本以正相应也以当大壮之时三居下之极上居上之极而上又在全卦之首为羊之角欲用壮于三而隔于四遂不度徳不量力而与之竞有羝羊触其籓之象夫四为壮主岂上之隂柔所能触乃位处于穷极之地既不能退而自全力限于柔弱之质又不能遂其必胜如羊角之挂于籓上徒以取困而已进退两无所利也然上六位本正也若深维夫壮之不可用而以艰难自守焉则亦终得隂阳相应而吉也【三之羝羊触籓即此之羝羊触籓圣人两立其象者欲人知上下非有二羊也三云羸其角而此又变其辞者上既明其象下则各详其义而已艰则吉乃此爻之本义欲上之利贞也爻爻皆卦中利贞二字】
　　象曰不能退不能遂不详也艰则吉咎不长也
　　柔本不能胜刚况阳壮之时消隂已过其半顾能胜乎乃上六以隂狠之性至欲触四之藩以致进退两难由其不知详审夫人已之分也艰则吉者言若因其震惧而加之以详审则必然于衰隂之艰不能以当强阳而守正以待其应则咎亦不至于长也【或以临三与此相例谓彼变泰故咎不长此变大有故亦咎不长不知彼以柔居刚则宜变此以柔居柔则不宜变咎不长同而变与不变则异也】

　　周易辨画卷十八
　　钦定四库全书
　　周易辨画卷十九
　　颍川连斗山撰
　　晋【坤下离上】
　　晋康侯用锡马蕃庻昼日三接
　　晋者进也言隂之进也隂自下渐进以至于阳犹日自地渐进以至于天也此卦离上坤下二爻之外余爻皆不得正初前无位以变正为进三爻宜进居四五爻宜进居上两爻进则各爻皆正故有取于隂进也隂爻之进其象如康侯用锡马蕃庻昼日三接也康侯者初爻变震震为侯坤为安又为国震居坤中乃安国之侯故曰康侯也用侯用之也锡马者震为作足之马坎为美脊之马问国君之富数马以对是康侯之马皆君所锡子也蕃庻谓众多亦坤象也昼日者离为日日在天中故曰昼日也三接者初三五三爻相接连而进也言康侯乘此所锡蕃庻之马于昼日之间三接而进所以为晋也【康侯或指四或指五或指坤锡马三接谓人君遇之盛详卦爻中无此义亦无此象】
　　彖曰晋进也明出地上顺而丽乎大明柔进而上行是以康侯用锡马蕃庻昼日三接也【上行之上时掌切】
　　卦名晋者柔进之义也明出地上以覆卦言卦与明夷相覆明夷离在坤下离为明震为出坤为地反故上也顺而利乎大明以卦徳言坤为顺离为明在天故大火之为物不能自有其形必有所附以为形今离丽于坤明丽于顺是顺而丽乎大明也【旧解谓以顺而附丽于大明是丽于大明非丽乎大明矣盖丽于者我为彼所丽丽乎者彼为我所丽也】柔进而上行以卦体言柔谓初三五初以变正为进三以进四为进五以进上为进皆上行也观初爻曰独行正三爻曰志上行五爻曰往有庆可证卦有此三者皆进之义是以康侯用锡马蕃庻昼日三接以进也
　　象曰明出地上晋君子以自昭明徳
　　明出地上义已见前君子观象知人之徳本明蔽于私则昏犹日之体本明入于地则暗于是格物致知以祛其蔽诚意正心修身以践其实以自昭其明徳使吾心之徳渐进于髙明犹日体之光亦渐进于髙明焉此君子体晋之学也
　　初六晋如摧如贞吉罔孚裕无咎【摧罪雷切】
　　此爻向以晋如为初之自进摧如为四之见摧但进者以渐而进也初前仍为柔位进将何之四与初为正应摧之何为所谓晋与摧者盖指六三也初与三为同体三当欲晋之时而与四切比四以刚愎据其上又互为艮止故初见三之晋如又疑三之摧如也【摧抑也折挫也四艮为手故曰摧】夫在人之事诚有所难必而在我之趋则不可以不正初六以柔居刚处位不当虽九四在上亦应非所当应必也变柔为刚而归于贞自然循理守道而其吉即使之正无应而所谓孚者罔孚焉【四互坎为孚初之正不应故罔孚】亦惟寛裕自处以待六三之进【三进居四与初相应】然后可以无咎也【此爻与三五皆柔进者也但初前无可进之位唯动而变于正以待三与五之进而已至二爻已正而不必进四与上皆以刚而主于退故爻中凡云晋皆谓三与五爻而言而三五爻不言晋者犹遯之六二不言遯也】
　　象曰晋如摧如独行正也裕无咎未受命也
　　三进而四摧之其不正可知不正之人安可应之故之贞以独行其正也【初变震为足故曰行曰独行正者见非与四易位也】人臣之进以优防废职为戒曰裕无咎者以初在始进未受五之职命故也【五进居上互巽为命五犹未进故曰未受命】
　　六二晋如愁如贞吉受兹介福于其王母
　　此爻向亦以晋愁属六二但二以得正前既无位上又无应何晋之有且居中得正所处至顺又有何愁其云晋与愁者盖指六五也二与五居相应之地而不得应五在坎上下乘九四之刚当晋之时故二见其晋如又见其愁如也【坎为心病五在坎上故曰愁】然五虽有晋愁之情而二自有柔顺中正之徳二唯守贞不变以徐俟六五之进自然有正应相合之吉而受兹介福于其王母焉王母谓六五五进居上上退居五九五与六二相应是六二之受兹大福因六五之进而得非即受之于王母乎【二得九五之应故曰介福介者大也坤为母五为王以六居五故曰王母】
　　象曰受兹介福以中正也
　　二之受兹介福以五进居上上得中正二亦中正徳同道合故也
　　六三众允悔亡
