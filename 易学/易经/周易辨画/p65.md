<!-- { "loadSidebar": true } -->
　　画卦自下而上为往自上而下为来是往则顺来则逆也今观大小圆图若自震之一阳数至干之三阳自巽之一隂数至坤之三隂则顺其相生之序矣而图却自干之三阳数至震之一阳自坤之三隂数至巽之一隂是逆其相生之序也夫天下之理既往者顺数而易见将来者逆推而难知易书之作为知来而作是故易之二圆图皆逆数也【此节顺逆二字千説百解皆不明白是以此执一説以攻彼彼执一説以攻此纷纷无定总因泥于方图干一兑二之序将圆图亦一槩挨讲是以将先天自然流行之次反看作矫揉造作之书即以朱子之贤亦悮以左方自震至干为进而得已生之卦为顺自巽至坤为进而得未生之卦为逆于是后人遂以此节为单承相错句来谓有干兑离震以为住当有巽坎艮坤以为来若使满盘顺转便不交不变岂成个易故曰易逆数也若然则巽之自下而上乃圣人因易之不交不变而故为之岂天地自然之理乎其他或以隂阳分顺逆或以上下分顺逆或以左右分顺逆虽各自成其一説然合之圆图总欠自然至项氏安世胡氏炳文则説定位节为数往者顺雷动节为知来者逆此节则承上起下之语较诸説似为贯串然以定位节为顺亦未稳善惟邵子深明图义而又为诸儒悮解其谓数往者顺若顺天而行是左旋也皆已生之卦也故云数往知来者逆若逆天而行是右行也皆未生之卦也故云知来尝推求其意所谓顺天而行逆天而行者皆谓自干而推行也所谓左旋者谓自干而巽以至于兑所谓右行者谓自干而兑以至于巽也所谓皆已生之卦皆未生之卦者通指八卦而言非以已生为干兑离震未生为巽坎艮坤也盖一阳始生于下为震彼时二隂尚盛至离虽二阳又长然一隂犹在阳中尚未退也至兑则二阳继长一隂已居阳外渐次就消至干则纯阳无隂矣阳极隂又生于下为巽彼时二阳正盛至坎虽二隂又长然一阳犹在隂中尚未退也至艮则二隂浸长一阳巳居隂外渐次就消至坤则纯隂无阳矣隂极阳又生于下为震此目天左旋皆已生之卦数往者顺也今图乃自右而行是立乎巳生之卦以求知未生之卦矣此所谓知来者逆也由小圆图推之于大圆图所谓一嵗之运亦可类推邵子之意本是如此而説者乃执方图之序以求之无怪乎前圣之图与先贤之解千年如漆也】
　　雷以动之风以散之雨以润之日以晅之艮以止之兑以説之干以君之坤以藏之【晅香元切説音悦】
　　此以圆图内之方图而言前儒另作一章但圆图象天方图象地地原包于天之中羲皇作此图于圆图之内原非漫然岂有夫子作説卦传将一图分为两事者故竟本项氏之説合为一章言易为逆数岂特小大圆图为然即以圆图中之方图观之亦逆数也盖圆图象天方图象地地之为形一纵一横尽之矣凡纵之体自上而下为顺自下而上为逆凡横之体自左而右为顺自右而左为逆今观方图凡干一兑二离三震四巽五坎六艮七坤八之数纵数之则自下而上横数之则自右而左其势皆逆故一纵一横而六十四卦成焉其北方有三十二卦纵之皆自干而兑而离震横之则干兑离震反在西巽坎艮坤反在东南方有三十二卦纵之皆自巽而坎而艮坤横之则干兑离震亦在西巽坎艮坤亦在东也若以东西各三十二卦而分之其西之纵皆干兑离震巽坎艮坤其横则皆干兑离震也其东之纵亦如西而横则为巽坎艮坤也要之皆逆也至于四隅之斜穿虽不在顺逆之内然否与泰犹以八卦之序相往来惟干与坤干可以往而坤则断不能来焉易之以逆而成如此是以圆图自中而起方图亦自中而起此图居中为震巽震为雷雷以动万物之潜蛰也巽为风风以散万物之郁塞也既动且散故与震为隣者四出皆震雷之卦与巽为隣者四出皆巽风之卦也由震巽而外为坎为离坎为雨雨以润万物之燥烈也离为日日以晅万物之温湿也既润既晅故与坎为隣者四出皆坎水之卦与离为隣者四出皆离火之卦也再由坎离而外为艮为兑艮为止止所以成万物之终也兑为悦悦所以畅万物之情也既止既悦故与艮为隣者四出皆艮止之卦与兑为隣者四出皆兑悦之卦也再由艮兑而外则为干与坤万物皆统于干是干以君之也万物皆归于坤是坤以藏之也惟其为君为藏故卦之自下而上自右而左者无非干为之开其始卦之自上而下自左而右者无非坤为之代其终也故曰易逆数也
　　右第三章
　　帝出乎震齐乎巽相见乎离致役乎坤説言乎兑战乎干劳乎坎成言乎艮【説音悦下同劳来到切下同】
　　此章又即文王之卦图以见其通神明之徳也上节言卦图具造化流行之理下节即万物之出入以申明其意盖造化之流行不可见而万物之出入可共睹也太极动而生阳静而生隂八卦之隂阳动静皆太极为之主宰也然太极不可名则名之以帝而已震卦一阳动于二隂之下其势必出非阳之自出也帝出乎震也有阳必有隂巽卦一隂生于二阳之下势必与之齐亦非隂之自齐也帝齐乎巽也隂阳既齐则万物彼此皆相见而相见则于离既相见不可不有以养之坤为大母帝于是委致而役使之俾相见者皆无遗恨焉夫物至于无遗恨而有不説者乎以言説也説必于兑然自兑以后隂盛阳衰阳必与之争则战于干之位战后必劳宜与休息则劳乎坎之方既劳之则宜止之惟艮能止夫而后帝之自出震以至于劳者皆于此乎成焉【此节止宜就帝之主宰説不得牵入物字】
　　万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治盖取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮【治直吏切】
　　文图循帝之出入于何见之试以帝所生之万物征之天下物有万矣自震雷一辟而蛰者启勾者萌万物皆由地而出盖震在东方于时为春故也方其出岂能遽齐巽居东南时为春夏之交万物皆鲜洁而整齐所谓齐也者即言万物之洁齐也离何云相见盖离徳为明万物至此皆昭然而可见以于卦位为南于时为夏也圣人南面而听天下向明而治殆亦取诸此至西南之坤也者地也夏秋之交也万物至此亟赖于养于是委而使之俾尽力以养所谓致役乎坤者此也兑乃西方时为正秋万物至此已成是欣説之也故曰説言乎兑战乎干者何以卦位居西北乃秋冬之交以盛隂而临于纯阳其势如逼迫而战也坎象为水卦位正北隆冬之候也阳居隂中乃慰劳休息之卦万物至此説者恬战者胜咸得所归宿也故曰劳乎坎迨卦位由东北而至艮则又冬春之交矣万物至此从前之生意敛有归无所以成其终后此之生意即无含有所以成其始所谓成言乎艮者以是耳观万物之出入而帝之与物出入可知而皆不能出乎卦位之外然则文之卦图岂偶然者哉【胡氏炳文曰夏而秋火克金者也火金之交有坤土焉则火生土土生金克者又顺以相生冬而春水生木者也水木之交有艮土焉木克土土克水生者又逆以相克土金顺以相生所以为秋之克木土逆以相克所以为春之生生生克克变化无穷孰主宰之曰帝是也】
　　右第四章
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也【挠乃饱切熯呼旦切説音悦】
　　此章复合先天后天之图以见其交相为用而直举神明之徳以示人言神明之徳之神也者【此神字即神明之徳之神説者纷纷从来无人道及】非防而无防乃体乎万物之中可见而不可见无为而无不为妙不可测故言之为神也何也物不动则不生而能动万物者莫疾乎雷物不挠则不散而能挠万物者莫疾乎风物不燥则不坚而能燥万物者莫熯乎火【火即日中之火】物必説而始畅以説物者莫泽若也【泽以雨露言】物必润而始遂以润物者莫水若也【水以江河言】至于万物有终必有始有始又必有终而能贯乎万物终始之间则莫盛乎艮此神之妙万物者文图足以通之也然使六子各自为用神之所为妙万物者犹未为至也乃载观羲图水火异体也而不相射者又相逮风雷异用也而相薄者又不相悖山泽异形也而通气者又两相求本一物而两在虽异位而同功此神之妙万物者羲图足以通之也然文与羲非有异图也有羲图之对待即不可无文图之流行有文图之流行亦不可无羲图之对待必两图并立然后能阳变隂化尽万物而成之也盖神明之徳尽泄于两圣图中矣【胡氏炳文曰去乾坤而专言六子以见神之所为言神则乾坤在其中按乾坤不易者也六子乾坤之交易者也此章言神之所为皆交易之事故专言六子不及乾坤】
　　右第五章
　　干健也坤顺也震动也巽入也坎陷也离丽也艮止也兑説也【説音悦】
　　上五章言八卦通神明之徳此下五章皆言八卦类万物之情而此章乃先言其性情以为下文类物之根本只在卦画隂阳上推想未及天地雷风等象也乾卦三画纯阳内不息而外不挠其性情则健也坤卦三画纯隂内不亢而外不扰其性情则顺也震卦一阳生于二隂之下志奋而气勇往其性情则主动巽卦一隂伏于二阳之下体沉潜而用婉转其性情则主入坎卦一阳溺于二隂之中内含阳光而外示韬晦其性情为陷离卦一隂附于二阳之中内藏文明而外露光辉其性情为丽艮卦一阳极于二隂之上前无所往其性情则止焉兑卦一隂处于二阳之上志无弗得其性情则説焉万物之情皆由此类之而已
　　右第六章
　　干为马坤为牛震为龙巽为鸡坎为豕离为雉艮为狗兑为羊
　　物之健而能行者莫如马干性健能行故为马物之顺而能载者莫如牛坤性顺能载故为牛【埤雅云牛走顺风马走逆风顺健之分也】龙静息于地而势必上升震亦阳潜于下而势必上起故为龙鸡体伏于下而善能报时巽亦隂伏于下而善能宣令故为鸡外柔内刚者坎豕之外汚浊而内躁急似之外刚内柔者离雉之外华彩而内耿介似之外刚能止物而外柔能媚人者狗也艮亦上刚下柔故为狗外柔能説羣而内狠能抵物者羊也兑亦上柔下刚故为羊此八卦之远取诸物者也
　　右第七章
　　干为首坤为腹震为足巽为股坎为耳离为目艮为手兑为口
　　身惟首最尊干阳在上故为首身惟腹能容坤隂中虚故为腹震阳动于下足亦在下而动也巽隂耦于下股亦两岐而下也坎阳中陷耳在内而聪也离隂外附目在外而明也艮阳止于上手刚在前能止物也兑隂开于上口开在上能语人也此八卦之近取诸身者也
　　右第八章
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女【索并色白切长并知两切少并诗照切】
