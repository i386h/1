<!-- { "loadSidebar": true } -->
　　六五以阴柔居尊位是为否德忝帝位者取而象之乃田中害稼之禽也【坤为地田之象五本下卦之二原体离雉禽之象雉在坤中田有禽之象】卦中坤为众震为马坎为弓轮于以猎而执之以声言于天下【倒艮为手象执在震为声象言】则天意顺而人心悦利莫大焉夫有利者每至于有咎而兹并无之若之何弗执虽然执之亦视乎其人若为九二之长子【震为长子】智深勇沉【坎为智震为勇】足以帅师一戎衣以定天下则得位得正而吉如为六三之弟子【对阳爻言则阴为弟子】智短才疎倘令之舆尸必致乱军令而干法纪虽得位得正亦凶也【九二得正则居五六三得正则止居三故二吉而三凶】前舆尸之凶凶在九二此舆尸之凶凶在六三观小象自知按此似武王方诛纣之事【此爻向以二为田坎为禽与象亦合但二丈人也卦主也方以为主又以为禽歴观诸卦从无有如此相左者况一爻之中上曰田有禽利执言下又曰长子帅师则是以二执二矣于义亦欠顺】
　　象曰长子帅师以中行也弟子舆尸使不当也【当如字】长子帅师者以九二有刚中之德以二中行于五中也【行字自互震取象】弟子舆尸者六三不中不正若令之主事是使之力不胜任也【当皆作去声依韵川之当是平声】
　　上六大君有命开国承家小人勿用
　　此爻乃功成凯旋封建诸侯之事师之终也二进位于五方执言以除暴虐故犹称长子至此则受命为天子矣故直称大君【阳为大五为君】有命者命之开国命之承家也【坤为文命之象】九进居五变师为比有建国亲侯之义故功之大者命之开国为诸侯使有茅土之奉【坤为邑开国之象】功之小者命之承家为卿大夫使有采邑之荣【九进居五互艮为居家之象诸阴在下承家之象】受封之后皆有用人之责宜择其贤能而用之小人切不可用也【六为小三人位互艮为止故曰勿用】书大告武成列爵惟五分土惟三建官惟贤位事惟能即此义也
　　象曰大君有命以正功也小人勿用必乱邦也
　　正功内含开国承家意正其功之大者开之以国正其功之小者承之以家也必乱邦乃申説小人勿用意是逆虑封国之后任用非人以乱邦非当下论功行赏之时又不用小人也
　　比【坤下坎上】
　　比吉原筮元永贞无咎不宁方来后夫凶【比皮二切后同】比亲宻之意王者既以征诛而得天下必与天下至亲至宻而后人心不离畔也此卦上坎下坤坎水也君也坤地也民也水行于地上潆洄漫衍而比于地犹君位于民上以养以敎而比于民也故此卦止有我徃比人之义并无人来比我之义试思武王诛纣伐奄之后尚有三监之叛五十国之乱周公破斧缺斨三年乃定而河洛之士终未肯附尚烦多士多方之诰由是观之征诛之后岂易得人心之比此比之为义所以在上而不在下也此卦与师相反对故象辞皆从反对以立言师卦坎在下坤在上此卦坤在下坎在上是二已进位于五朝诸侯而有天下也以诸侯之众天下之大而我得与为亲宻其吉不待言矣回思师行之始所筮者贞丈人吉无咎也【古人举大事必卜于太庙故泰誓曰朕夣协朕卜大诰曰朕得吉卜当师出之时已筮矣】今再筮之【原训再左传原田汉书原庙皆然】向之期为丈人者今果长人而为君矣有元之德矣向之期其贞者今果南面而履尊矣有永贞之位矣向之期其无咎者今果兵不穷而残已除武不黩而民咸安矣无咎矣有君如此孰不归之如初二三四者皆向之禽在田中暴虐而不宁者也今咸自上而下【此以覆卦言】兴方来之愿【书作兄弟方来言从诸方来坤之象也】有安土之乐焉【亦谓坤也】是皆五之所乐与为比者也若上六一阴独亢居阳上正所谓万国朝禹而防风后至者是后夫也则非五之比之所能及者矣凶矣【首句谓五次句谓下四阴末句谓上一阴夫阳之象后上之象阴之从阳犹妇之从夫也】
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也【下遐嫁切】彖言比之得吉也谓君之比民如车之有辅也辅夹车以行犹君保民以立也【辅者夹车之木坤为大舆坎为木多节故取此象】上既以比辅乎下下自以顺从乎上以比而得人心之归徃是以吉也【辅字释比从坎取象顺从释吉在坤取象首三句诸解纷纷皆苦牵强重复总因比辅防作下之亲附是以下顺从句竟如赘疣也】原筮元永贞无咎者此卦与师相覆此卦之五本师卦之二以二有刚中之德进位于五【观刚中可知此句是从师二来不然则当云以正中矣】故初筮而得彼者再筮而得此也不宁方来者此卦在下之四阴即师卦在上之四阴也当在师时如在倒悬今得五比如得父母故自上而下【此以覆卦言上下二字方清向以上下指五阴因与后夫句相背即以上下指四阴亦与上下字不明】皆与为应也后夫凶者王者之比天下如天地之覆载苟可以德感或可以敎明王者皆有道以化之今后夫之凶是王者比之之道至此已穷也水之比地自下而上其势顺自下而上其势逆五之比上亦犹是也故曰穷也【其道穷指王者比道説句义方明若指后夫説则抝而不顺矣】
　　象曰地上有水比先王以建万国亲诸侯
　　水有源流地有险易因势就下最相亲宻所以为比先王观水地之象念师旅之后天下归附方新上下忧疑未定亲比之情自不容已但天下之大斯民之众一人岂能独比非建立万国则耳目必有所不周精神必有所不及于是法地以建百里七十里五十里之万国【坤为土为众万国之象】又法水制为巡守述职之典以亲公侯伯子男之诸侯【坎心坤腹亲之象】俾上下之情欢然而无间此先王于征诛之后联天下之大法也凡立法定制世守不变之事则称先王此卦承师而言彼六爻象武王之事此六爻象成王之事周公本此以系辞孔子本此以立传此先王乃谓武王也
　　初六有孚比之无咎有孚盈终来有他吉【方有切】此卦与师相覆又相承故彖与大象皆明跟师卦以系辞而此爻则武王既崩成王初立之时也天下方归人心未定非至诚相比谁其信之九五阳刚中正以居尊位凡其所以比天下者一本于元贞之德是有孚以比之也夫何咎【有孚正指九五若初六则何孚之有】然九五之孚亦只自尽其心耳岂以此望天下之归哉惟不望天下之归是以当师出之时其诚信之积已充满于天下如水之盈满于中【上有孚谓比之九五下有孚谓师之九二二互震为仰孟象二本坎水进位于五象之盈】及反而为比其自师终而来以求其比者【师之终即比之初在师为上六在比即为初六故象止言初六不言终来】已先有非常之吉也葢常例以阴阳当位为吉而初六则不当位而亦吉其吉有出于常例之外者矣故曰有他吉也【有他二字向来只作意外解终属含糊如此则他字方觉抛砖落地葢卦中最重者爻位因此卦以五爻为主诸爻皆轻故初六亦得云吉以其吉在九五也】此爻言成王之孚天下者本于武非一朝之积也
　　象曰比之初六有他吉也
　　初六以柔居刚爻位不当何以云吉而在比之初六则重在九五之比与常例不同故曰有他吉也【终来二字即是初六葢师之终即比之初故传曰比之初六有他对别卦之得位者言】
　　六二比之自内贞吉
　　九五以阳刚中正居尊位一民皆臣尺地皆土何一不在所比之中然比之非无自也致治之道必由近以及逺用人之道亦由亲以逮踈六二柔顺中正居内卦之中所谓同姓之诸侯也九五以阳刚中正与为正应有比之自内之象以刚中比柔中以刚正比柔正是比不徒比而比得其正也夫比得其正则朝廷之上内有良辅而邦畿之中皆其懐保所被矣吉何如之此即成王嗣立周公负扆之事证之书传意正如此葢周公于成王为叔父王室之安危皆赖于公所以为比之自内也【或疑爻辞乃周公所系岂有周公自作自言之理不知周易多本当日之时事以取象如爻中言文王言箕子皆明举其象以示人未尝讳也况此卦乃美成王能尽君道以为比非周公妄引以自誉也何疑焉】
　　象曰比之自内不自失也
　　比之自内则懿亲可倚硕德可师固无失其所比矣然比之之道不徒慕乎相亲之虚文而已其道在乎以已之中比其中以已之正比其正不使在已有不中不正之失也不然在已者苟少有所失彼中正之大臣岂肯为其虚文所比哉【上自字训从下自字谓已】
　　六三比之匪人
　　六三以柔居刚不中不正又在内卦之上亦同姓之诸侯也当比之时君方待人共理而三以阴躁之性反越五而应于上是败伦逆理之人也九五以中正无私之德引与共治有比非其人之象此即管蔡监殷挟武庚以作乱之事葢管蔡与周公同为王室之懿亲二三之位同处内卦似之而管叔又为周公之兄三居二上亦似之成王用以监殷而反挟武庚以内畔三之越五而应上又似之匪人者三为人位言比非其人也不言凶咎者爻辞之系在周公居东之时正流言肆起之日爻有此象故但言比不得人仍隐然有内自悔之意葢不忍斥言其罪也若以罪人类释之岂圣人之心哉【向以五阴皆比九五请思此爻当作何解】
　　象曰比之匪人不亦伤乎
　　三百八十四爻圣人作传皆用也字独此爻变文用乎或乃以为恻然悯痛即孟子哀哉之意若然则三亦不过不中不正比于阴类耳六十四卦中类此者甚多何独于此爻悯痛若是葢圣人有见于此爻为管蔡之事想见周公系辞至此身际人伦之变必然上伤其君父下伤其手足内伤其家庭外伤其邦国不亦乎三字眞有动色惊心之象岂寻常之调弄文法耶
　　六四外比之贞吉
　　九五以中正比天下既自内而比得亲臣以布其化矣由邦畿而外其为五所当比者更多非资人以旬宣之何以比而无间哉六四以柔正居外卦上承于九五是异姓之诸侯也九五以切近任之俾布政敎于畿外有外比之之象以刚正之君比柔正之臣所比既正将奉宣德意邦畿之外无不为五所比矣吉何如哉此即成王继统留召公以共治之事当时成王防国家新造纣子未殄奄徐外畔王室所倚重者惟周公召公二人故比周公以治内比召公以治外爻中内外二字正本此来内卦外卦其象而已向来止以内外卦解之末矣
　　象曰外比于贤以从上也
　　六四柔正得位上承圣主下御列邦是贤臣而在三公之位方伯之象也九五以为贤而比之岂自用哉亦曰上自祖父以来已用以布化于邦外吾亦从之云尔考之诗传曰文王徙都于丰分岐周故地以为周公旦召公奭之采邑且使周公为政于国中而召公宣布于诸侯于是德化大成于内而南方诸侯莫不从化焉葢自文王之时已使周公治内召公治外矣曰以从上见五之外比者皆法乃祖文王也【向以贤指五又以上指五既厌其复且以阳刚中正之主仅称为贤亦嫌其防总之一字悮解以致通卦不合耳】
　　九五显比王用三驱失前禽邑人不诫吉
