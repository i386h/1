<!-- { "loadSidebar": true } -->
　　九三亦刚巽乎中正者但以刚居刚而又过于中上不能制四之巽而使之顺于五下亦不能制初之巽而使之顺于五徒有尊上之志而不能行唯俯仰于上下之巽频蹙而已矣夫频蹙者计无所出之象也以阳刚之君子而至此亦可羞矣【按广韵曰频蹙眉也初进居二为离目三在目上正额之处故象为频旧解以为屡巽屡失既于卦象无取亦非巽字本义至以三承乗于二巽之间以为频巽尤属无味矣】
　　象曰频巽之吝志穷也
　　九三频巽吝何也葢阳刚本以制隂柔当重巽申命之时上与四不相属下与初不相比其顺五之志已穷而无所之此所以蹙额此所以吝也
　　六四悔亡田获三品
　　初巽于下为姤后以施命诰四方重巽于上为巽君子以申命行事命施于初而申于四是六四为成卦之主命之申事之行専在此爻矣但以三画卦观之四与初一也亦宜有进退不果之悔也然以六画卦观之初不正而四则正初逺五而四承五有顺刚之徳而并有武人之正虽有进退不果之悔而今已亡矣何也四之申命以行事也当巽之时事孰有大于用武者卦中互睽有弧矢之威互离有戈兵之利六四顺兑秋之令【二四互为兑兑正秋也】以彰武人之贞于以逐巽鸡兑羊而罗离雉【俱互卦之象】上以供祭祀次以供賔客下以充庖厨武功昭而利市倍【巽为近利市三倍】计其所获有三品焉岂特无进退之悔哉葢至是而命已申事已行矣【三品者谷梁注云上杀中心干之为豆实次杀中髀骼以供賔客下杀中腹充君之庖厨卦互坎象心巽股象髀骼互离象腹故云三品不但离三也】
　　象曰田获三品有功也
　　申命期于行事行事期于有功今六四田获而至于三品之多厥功懋矣曰五多功即以五之功为四之功何过焉
　　九五贞吉悔亡无不利无初有终先庚三日后庚三日吉【先西荐切后胡豆切】
　　九五阳刚中正以居尊位彖所谓重巽以申命者也凡筮卦者值其爻动则为变此爻变为蛊蛊则不贞而有悔矣九五乃命之所从出者而如此可乎故先事而为之戒曰九五本贞也若常守其贞而不变则命之所出皆得正而吉而不正之悔亦以亡且不但已之获吉而已凡下之禀命者亦皆切愿见之思而无不利唯其然故此爻变则壊极而更新终则又有始【蛊彖曰先甲后甲终则有始】若此爻不变不过但修敝举废而已无初而能有终也试征其象二四互兑金庚之象也三五互离日离数三三日之象也以十干除戊巳土计之先庚三日而无甲是无初也后庚三日而至癸是有终也再以文图考之庚者兑之位也庚先三者防也巽为本卦亦是无初庚后三者艮也艮为成终亦是有终也人君出命必若是之有终乃吉此所以贵贞也【蛊卦中互震为甲木故言甲此卦中互兑为庚金故言庚先后三日亦本互离取象以明无初有终之义前贤以叮咛揆度为训在昔人已曽以隠语讥之矣】
　　象曰九五之吉位正中也
　　爻中皆戒辞其实九五乃出命之主无有不吉者故象祗释其所以致吉之故曰位正中则其命之正中可知二三刚之巽巽此正中也初四柔之顺顺此正中也所以为吉
　　上九巽在牀下丧其资斧贞凶【丧息浪切】
　　上下皆巽上下皆有牀象故巽在牀下其象无以易焉但二之巽在牀下初顺二也此之巽在牀下四顺五也乃不言于五而言于上者五为出命之主二柔皆顺之不止一四而已故不言于五而言于上也若曰吾观上九亦巽体也同在巽体之中自当同有制巽之用彼初之巽在牀下者犹可曰与我逺也四之巽在牀下者亦可曰与我逺乎当此申命之时徒抱阳刚之质曽不能一为制之使柔为君用是不啻我有巽资离斧而自丧之也【巽为近利故曰资离为戈兵故曰斧】视三之频巽殆又甚矣何也三得正尚在五之下上失正并在五之上虽使变刚为柔亦失从阳之宜况以刚居柔并无巽乎中正之志能无凶乎
　　象曰巽在牀下上穷也丧其资斧正乎凶也
　　四之巽在牀下顺于五犹初之巽在牀下顺于二初四顺于二五三与上皆处于无所能为之地矣故三曰志穷而上直曰上穷资所以用斧所以断乃制隂之具也今以所处之不善而丧之或谓其位之不正故至此不知即使之正而位居极上亦非从阳之道凶亦不免也正乎凶也抑扬其辞以见其必凶耳犹君子人与君子人也之意　此卦自初之二各爻已皆正唯上爻不正故于此又补此义
　　兑【兑下兑上】
　　兑亨利贞【兑徒外切】
　　兑説也一隂见于二阳之上有説之象而其实阳假隂之和柔以为用説不由隂也犹巽卦一隂伏于二阳之下有入之义而其实阳借隂之沉潜以为用入不由隂也然不言説而言兑何也胡氏炳文谓兑取无言之説犹咸取无心之感是也此卦上下皆兑初二四五以刚而在内三上以柔而在外以一身言内诚实而外和顺説生于亨也以与人言内诚实而外和顺説则必亨也故其占为亨然以説取亨易流于不正卦中除初五上爻外二三四爻皆失位不正以不正为説非性情之正义理之公矣故必利于贞而后上下皆亨也
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉【説音悦先西荐切难乃旦切】
　　兑何以言説也夫子説卦曰兑正秋也万物之所説也万物至秋各得其性而成熟故説也卦体二五刚居中是人有忠信之心三上柔居外是人有和平之气以此持躬涉世其为亨也不待言矣而况説以利贞又悉本于天理之正即夫人心之安者乎是以五天位也二能之正则上应于五而顺乎天二人位也二既之正则五亦下孚于二而应乎人四若之正而説以先乎民如趋事赴工之类民知劳之所以佚之虽身在劳坎之中而忘其劳【坎为劳卦】且四若之正而説以犯乎难如讲武兴师之类民知死之所以生之虽身在大过之中而忘其死【二上互大过有棺椁之象故云死】夫顺天应人説在上下也忘劳忘死説在患难也而皆以贞得之然则説之贞乃説之大也不然何能使民之忘劳忘死而相劝也哉【两兑口舌相劝之象】
　　象曰丽泽兑君子以朋友讲习
　　离丽也一隂丽于二阳之中也兑泽何亦曰丽则以两泽之交滋互益如相丽然且中互一离隠具一丽象于两泽间虚而通合而明孚而説者也故曰丽泽兑君子观丽泽之象以学来其朋以文防其友礼乐诗书之文则讲之以明其理【离为文明】弓矢干羽之事则习之以娴其仪【离为弓矢】亦如丽泽之两相助益焉卦中兑为泽离为宫古者造士于泽宫意亦如此
　　初九和兑吉
　　两泽相丽挹彼注兹尚其亨也敬业乐羣贵于贞也卦义如此爻义亦然故此卦六爻皆取相丽葢相丽然后可以相説也初九居下卦之下九四居上卦之下两相丽者也但人必相应乃相丽初九以刚居刚得位之正九四以刚居柔其位不正两刚敌应势不相与其何能丽为初九者必以正自守不以谐众而失之流而唯俟正应之变隂阳相和而后丽如是则以正为和即以和为兑乃吉道也不然失己以求兑其不流于泽水之困者几希【向来六爻各自为説似非相丽之防如此爻但谓其居正无系和而不流是独自为説矣丽泽之谓何朋友讲习之谓何诸爻皆坐此宜朱子谓兑卦爻辞皆不端的如和兑商兑之类皆不甚亲切也】
　　象曰和兑之吉行未疑也
　　此卦主于两泽相丽取应而不取比此爻与四相应初交説体四之行尚未商未有所疑也未疑安能遽望其变而相和此初所以必待其和而后吉耳此疑字即四爻商字惟其疑所以商也【此卦诸家皆主各爻之相比而不取两卦之相丽如此爻但谓其不比于隂柔以解和字尚属可通若合之象则全説不去矣】
　　九二孚兑吉悔亡
　　九二居下卦之中九五居上卦之中亦两相丽者也但九五中而能正九二中而不正亦两刚均敌不应而不丽不丽则悔不免矣此卦互得中孚二五俱有孚体而九五坎位又独有孚象【故二爻皆言孚】二若变刚为柔以已之中正应五之中正则为以孚相兑夫兑而出于孚则是君推诚以説其臣臣竭诚以説其君明良庆而喜起赓有相丽之吉也而不丽之悔有不由是而亡者哉此即卦辞亨利贞之义
　　象曰孚兑之吉信志也
　　孚兑何以云吉以五在坎中为志二有以信五之志是悦出于中心之诚非口舌之悦而已故吉也　四之应初曰疑二之应五曰信中与不中之分也
　　六三来兑凶【来力待切】
　　六三居下卦之上上六居上卦之上下兑受上兑之益中泽承外泽之丽者也但上六以柔居柔而得正六三以柔居刚而不正又以两柔敌应而不相丽惟不相丽故六三以隂之性逞媚悦之工不欲自我徃而反欲使彼来有来兑之象【四变三五互艮为手上在其上故曰来】夫以六处三其贞已失而又来上之柔以益其柔失贞愈甚矣安得不凶【向以来为来就二阳夫以隂从阳乃正理也何凶之有】
　　象曰来兑之凶位不当也【当得浪切】
　　来兑亦相滋之道何以为凶葢就其所居之位刚而不中所处之爻柔而不正而又溺于隂柔之私而不知变徒恃口舌以相为媚悦失徳之极所以为凶也
　　九四商兑未宁介疾有喜
　　九四与初九相丽因其以刚居柔未得相应而又上承九五下比六三当进退无恒之位三有所悦而莫知适从所谓行未疑者此其时也若能憬然悔悟取三者而商度之孰为正孰为邪孰当从孰当舍而不安于心【当上下之位居口舌之地故有商象或以巽近市利作商佑之商或以兑为正秋作商音之商皆假倡无理四为心位又当上下改革之际故曰未宁】则必变刚为柔上承于説主而下从乎正应虽介居于隂邪之疾而有勿药之喜矣【介与界同谓近三也三隂邪故曰疾喜则本卦之象也】此亦明亨利贞之意
　　象曰九四之喜有庆也
　　九四之喜谓其变刚为柔去私比而得正应既济成而有庆也
　　九五孚于剥有厉
　　论爻位九五与九二相丽也然九五中正居尊为一卦之主则六爻皆在其所丽之中不止九二而已葢卦中唯二三四爻位不正而二四以阳刚为能变六三以隂柔不知变唯其然故自二至五互之有剥之象又兑为正秋至此亦九月剥落之时二既以顺于天者变于下五岂不以孚乎人者应于上是故孟秋则完堤防而修宫室仲秋则筑城郭而建都邑季秋又习五戎而班马政无非于剥先民以犯难顾先之而民忘其劳犯之而民忘其死何其不为剥而反为悦也是非至诚无私有以孚于剥不至此虽然下之不以为剥者悦服之思而君之若厉于民者如伤之仁也故虽孚于剥而仍有厉心焉敢曰民悦之而吾亦悦之也哉此所谓先天下之忧而忧后天下之乐而乐也故五爻皆有兑而九五独无兑焉【向以上六为剥而以九五孚之为有厉通作戒辞虽理亦可通似与卦象不合】
　　象曰孚于剥位正当也【当如字】
　　卦为説义安得有剥剥又何以云孚而爻谓孚于剥者以二四已变五正当剥位故也此止释剥字故去有厉不释诸家务牵入作解反生藤
　　上六引兑
