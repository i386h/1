<!-- { "loadSidebar": true } -->
　　卦名离者一隂附于二阳之间相杂成文附丽亦华丽也天下之物不能无形即不能无丽以上卦言之五天位也离为日坎为月【上卦本体为坎为月不但互体与旁通也】彼日月则丽乎天矣此气丽于气者也以下卦言之二地位也二四互巽为百谷为草木彼百谷草木则丽乎土矣此形丽于形者也皆丽之正者也况人君之治天下其所丽可以不正乎今六五以隂柔居尊位不正甚矣何以为治必也以离日之本明更通坎为月以重其明如此易柔为刚以丽于正则正以居心而心为纯王之心正以立政而政为纯王之政乃可以化成乎天下此六五之所以利正也且夫五利正而又曰亨曰畜牝牛吉何哉诚以重明丽乎正是五已中正矣彼六二亦柔丽乎中正者此以中正感彼以中正应主臣一德上下一心共成文明之盛此所以亨所以畜牝牛吉也【上卦三爻不正故取旁通为象离通坎故于上卦言日月重明亦取旁通义离上加坎日上加月非重明而何惟其重明所以云以丽乎正若以重明为两离既与利贞之义不合即以重明为上离亦与以丽乎正语气不顺玩以字与下乃字相叶正是卦中利字语义重明句指六五柔丽句指六二是以字项亨字説下是指五当畜二盖二以柔居柔既牛又牝五不可以言牝牛也观卦中一吉字与二五二吉字其义可知】
　　象曰明两作离大人以继明照于四方
　　离为日明者日之光也天无二日岂可云两前贤所以谓为今日来日也但如此圣人何不曰日继作而必曰明两作哉不知此卦上离不正于义为穷穷则思通通乃得正此义之妙用也本卦离为日旁通坎为月日月相合非明字乎此所以不言日而言明也日往月来犹云相续日东月西道尝并行非两作乎此所以不言继而言两也此两离之象也他卦言先王言君子独此卦言大人盖大人者干之九五也此卦以六居五何得称大人称大人者深明六五之利正而通坎也通坎则为大人矣大人观明两作之象见夫日入而月出也又日升而月沉也惟其继也于以日新又新继续其明照于四方使天下之大万民之众无一不在光被之中亦如日月之两作焉【继明不但取两离之相连实取上离之相续谓五爻也盖此象全本卦意以立言与他卦另立一义者不同四方者上卦通坎下卦本离义图离东坎西文图离南坎北故曰四方也】
　　初九履错然敬之无咎【错七各切】
　　此卦以二五为主二隂丽于阳者也四阳丽乎隂者也所丽者善则明所丽者不善则昏盖即所丽以发明义也初九九三干位干体六二以坤正丽于其中刚柔交错文明之盛如火之然初九以刚正为其所丽得震足之下体有践履于错然之象夫三千三百各有当然之则使不恊于大中至正之规则所履之处皆滋咎之处矣故履于错然之地者无论纲常名教之大务致其严防即揖让周旋之细亦将以谨恪敬之如是明睿自生【初属震为恐惧敬之象也】夫然后所履者皆得其宜始可以无咎此丽之善者也
　　象曰履错之敬以辟咎也【辟同避】
　　柔丽于刚刚丽夫柔乃天地文明之象爻谓履之当敬者以敬为礼之本能敬则明生明生则不致悮于所履而得咎是敬所以辟咎也知所以履则知所以丽矣
　　六二黄离元吉
　　六二柔顺中正附丽于初三二阳之间即彖所谓柔丽乎中正也以中正为丽是以黄为离也盖黄者坤土之色文明之象也以如是之文明以宅心则必不至有不中不正之失以如是之文明以制事则必不至有不中不正之有臣若此为上者苟尊而用之则可以化天下成文明之治然必有元善之德者【元以五变刚言】始可致之而吉也卦谓畜牝牛吉此爻是也
　　象曰黄离元吉得中道也
　　六二中正而象传只云得中诸家以为中可该正未免曲为之解不知此中字乃指六五六五盖中而未正者也彖传谓柔丽乎中正故亨以二与五相应而亨也此爻元吉之占正是亨通之意正是畜牝牛吉之意　六二黄离而又云元吉者以六五已得中道若能通坎为元则得六二之应之吉也
　　九三日昃之离不鼓而歌则大耋之嗟凶【耋田节切】六二丽于初三之间原有文明之象无如九三时位居下卦之尽如日之将没而向于昏其所以丽夫二者不明而阍也是为日昃之离而已【离为日三已过中故曰日昃又三五互兑为西三在西方之下故曰日昃其所以取此象者谓下日既沉上月当升五将变而为坎也乃欲起下二句当丽二以应六五之意】夫日昃自当仰求于月以继其明斯明者可以久照也乃以上下改革之际不求继于五而徒附于二犹人之齿衰者不鼓而歌以畅其心志乐其天年【瓦器离中虚之象歌者悦乐之意人歌则口向上三五互兑之象谓三之丽二当仰求于五以继其明乃三以卦终而不尔故曰不鼓而歌也】则惟有为大耋之嗟以速其死亡而巳【三阳为大二五互大过三为老夫耋之象嗟者愁叹之声人嗟则口向下二四互巽为倒兑之象谓三惟附乎二不求五以继其明如日之将夜其明必熄人之既老其神将亡也】以此为人所附丽能无凶乎此丽之不善者也
　　象曰日昃之离何可久也
　　三之于二既为日昃之离正当待坎月之明以继其明乃仅安于日昃之明以自守其明亦旋熄耳是以凶也
　　九四突如其来如焚如死如弃如
　　九四离下体而入上体下体之日已昃上体之月当升乃不待坎月之升而彼日方没此日忽续一若有突然而来者何其速也夫昼夜相循自有定理日无此象也离为火或者求之于火乎而无如九四以刚居柔其位不正以本卦观之二四互巽为木又为风以木而介于上下两火之间又加以巽风之鼔火生乎风者风益足以助夫火有焚如而已矣而不特此也二五互卦为大过大过为棺椁【见系传】而九四居其中又有死如之象焉四初爻位本相应今九四不正而初九以丽二而不应又有弃如之象焉通卦无一可取此盖用明不当不可以附丽者也
　　象曰突如其来如无所容也
　　突如其来而遂至于焚死弃者以在本爻则焚在互卦则死在应爻则弃无所可容故也然则上卦之通坎不容巳矣
　　六五出涕沱若戚嗟若吉【涕他李切沱徒河切】
　　卦辞曰利贞彖传曰重明以丽乎正乃化成天下正谓此爻六二以柔居下卦之中而得其正巳着文明之象六五亦以柔居上卦之中而未得其正以不正而丽于尊位之上又下无应与奚以敷文明之治于天下必也旁通为坎于离目之中而出以坎之水一似乎涕之不已而至于沱者始为重明以丽乎正且下应六二以通坎之忧形于兑之口一似乎戚之不巳而至于嗟者始为畜牝牛夫如是则五以中正应乎二二亦以中正应乎五天下皆化成文明之盛矣卦之所谓吉者以此二之所谓元吉者亦以此也
　　象曰六五之吉离王公也【离音丽】
　　六五所以得吉者五通坎以中正居君位为王二中正居臣位为公共离于王公之位所以成文明之吉也
　　上九王用出征有嘉折首匪其丑无咎【折之舌切】
　　此爻以通坎言因此卦上三爻皆不正通坎则全卦皆正成既济之象以终上经也上九以阳居隂其位不正五既重明以丽乎正则上九之不正岂宜仍存王故征以正之也【王谓五上坎为马下离为甲胄戈兵以甲胄戈兵而乘马征之象也】然王之征岂必自出哉六二在下乃柔顺中正嘉德之臣也【嘉谓二即所畜之牝牛也】以如是嘉德之臣用以正人之不正断不至有穷兵黩武之失不过取其为首者折之以理【初为足上为首折者以理屈之之意即折狱之折欲其变柔也讲作殱厥渠魁似错】俾知刚强不可以居天位之上使其柔顺臣服而巳矣至于其余即而正之亦以其耳岂匪其丑而尽之哉【丑谓四亦不正之宜正者匪其丑谓初与三初三本正故不而正之也】夫何有用武之咎此王者以文明治天下即武功之昭益见文德之盛盖至是而天下化成矣
　　象曰王用出征以正邦也
　　上九一爻单重一正字征乃其象也言王用六二以出征者非以穷兵乃取邦之不正者使归于正也上四居刚不正变而为柔则正矣柔属坤邦之象也

　　周易辨画卷十六
<经部,易类,周易辨画>
　　钦定四库全书
　　周易辨画卷十七
　　颍川连斗山撰
　　咸【艮下兑上】
　　咸亨利贞取女吉【取七具切】
　　此卦下艮上兑山泽之气相通刚柔之爻皆应少男居下少女居上男下于女女悦乎男交相感应故名曰咸感应之情本无不通而少者之情尤笃故咸则必亨但男女之情易涉于私必发乎情止乎义而所感一出于天理乃为人伦之正卦中二五上三刚柔各得正位惟初四两爻未得其正故感虽亨犹利于正也既亨且正则以之取女必能行夫纳采问名纳吉纳徴请期亲迎之礼而得夫窕淑女为君子之好逑不其吉乎中庸云君子之道造端乎夫妇此卦以夫妇之少者为下经之首亦造端之意也【此卦向谓咸亨利贞是泛言感应之理取女吉乃专言男女之义其意盖谓感应之理甚广男女之义不过感应中一事耳抑思序卦原自专言夫妇而夫妇之道上原于天地下推之父子君臣以至于上下原未尝小也况恒卦之序又明曰夫妇之道不可以不久本卦又明曰取女吉彖传又将亨利贞取女吉一句搃释之亦可思矣】
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣【上时掌切刚下男下俱遐嫁切説音悦】
　　卦名咸夫子以为感者此卦上兑少女下艮少男原有相感之义但感不可以有心有心则涉于私故卦不曰感而曰咸然感又不可以无心无心则又入于寂故传不曰咸而曰感葢寂然不动者性感而遂通者情情原出于人之心无心何以能感惟感生于人人咸有之心合乎人人咸有之性斯有心者仍一如其无心此感之所以为咸也以全卦观之此卦与损卦相错损卦之兑错居此卦之上损卦之艮错居此卦之下是柔上而刚下也此卦又与恒卦相覆恒下卦之巽上为此卦之兑是长女易为少女也恒上卦之震下为此卦之艮是长男易为少男也亦柔上而刚下也以六爻观之卦中三隂三阳阳之气感乎隂是阳之与乎隂也隂之气应乎阳是隂之与乎阳也二气感应以相与也观乎卦徳艮为止是少男之情止以专其为感也诚一而不乱兑为説是少女之情説以和其为应也柔顺而无拂是止而悦也再观卦体艮居于下兑居于上男以礼而亲迎女以礼而于归是男下女也其男女之上下相与可以知其亨其男止而女悦可以知其情之正其男先而女后可以知其女之贞此卦所以曰亨利贞取女吉也然岂惟男女有此感哉极而言之干以上而下于三坤以三而上于上是天地之感也【此卦自否卦上九六三而变】而卦中万有不齐之物【万物谓隂阳】皆由化而生矣九四之圣人感初六之人心【三五互干四居干中故为圣人初四相易得人位心位故曰人心二爻不正故云然】而卦中自天以下之爻位亦莫不由和而平焉【天下谓五爻以下和平谓皆得其位】天地圣人皆在此感通之内咸之大为何如但天地絪緼万物化醇其道男女搆精万物化生其道防人惟详观于圣人之所感而天地万物亦不过此男女相感之情固昭然可见矣此夫妇所以为人伦之始而为下经之所首重欤
　　象曰山上有泽咸君子以虚受人
