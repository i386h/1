<!-- { "loadSidebar": true } -->
　　九三以过刚之性而不恒其徳将欲求合于正应之上而上不能堪将欲近比于同体之二而二不能受直无所容其身也【所字指上下之位言】
　　九四田无禽
　　九四居震之初长男也下应于初六之长女正宜各尽厥职以循夫妇之恒道乃二爻位皆不正初既以深入于内者无黾勉之勤四复以壮往于外者无经营之徳妇既不妇夫亦不夫其不能以有成也犹之震马田于大涂之上而又值巽鸡之伏而不出尚安能以有禽乎【震为马为大涂马动于涂上田之象巽为鸡禽之象为入又无禽之象】其象如此其占可知
　　象曰久非其位安得禽也
　　非其位谓以刚居柔非其所当居之位犹田猎者驰驱于大途之上安所得禽也
　　六五恒其徳【句】贞妇人吉夫子凶
　　六五居震之中画是长男而有中徳者也在本卦为中覆咸为中错益亦为中是恒有其中徳者也但能中者犹贵于能正六五以柔居刚虽中而不正非尽善之徳可恒之道也若覆而为咸错而为益以六居二似得其正矣然阳刚者男子之性隂柔者女子之质六五震男也以震男而具女子之质在妇人则吉而夫子则凶矣奚可哉【夫子丈夫之称震之象妇人已嫁之名巽之象】然则二非往而居五五非退而居二不可为恒久之道也
　　象曰妇人贞吉从一而终也夫子制义从妇凶也爻辞贞字向来俱连上句读观象辞则贞字断宜连下句读四句一串説下重下二句言妇人贞吉者妇人从人道在柔顺一与之齐终身不改故以柔居柔而吉也若六五夫子也为夫子之道当以刚阳裁制事理之宜若亦以柔居柔是以夫子而从妇人之道失丈夫之常是以凶也此六五之以柔居刚不正固不可即以柔居柔虽正亦不可也
　　上六振恒凶【振之忍切】
　　上六以柔居柔与九三以刚居刚相应在诸爻为得正者矣但三妇也上夫也妇道主柔而三反过刚夫道主刚而上反过柔乖男女之性违夫妇之常何以能久上六负震动之质不甘其妇之壮欲奋发于终以为常而振其恒【此爻与初爻相对初爻自上覆下故曰浚上爻自下反上故曰振又初爻巽体为入入以下为极故于初曰浚上爻震体为动动以上为极故于上曰振】夫奋发有为固丈夫之所宜然震则必动动则必变两刚相敌不相与且变柔为刚位又不正更非可恒之道矣能勿凶乎　夫妇之道夫贵刚中妇贵柔中所谓男正位乎外女正位乎内此夫妇之所以可恒也此卦六爻无一善者下三爻妇也初以柔居刚三以刚居刚皆无柔顺之徳故非凶则吝二虽得中然以刚居柔亦非柔顺之正故仅亡其悔无吉与亨也上三爻夫也五以柔居刚上以柔居柔皆无阳刚之徳故二爻皆凶四虽有刚徳而以刚居柔亦非阳刚之正故仅无凶咎而已无一可恒者也于此见夫妇之不易而处夫妇者未可以庸行而忽之也言外总有利贞利有攸往意
　　象曰振恒在上大无功也
　　大无功正破其振恒之见言上六本隂柔之质乃丈夫之无徳无才者何能有所成就彼以振动为恒意谓变而为刚将以成治家之功耳不思已非克家之子妇非主馈之人即使变柔为刚亦无功也振何为哉【阳为大大字指柔变刚言】


　　周易辨画卷十七
　　钦定四库全书
　　周易辨画卷十八
　　颍川连斗山撰
　　遯【艮下干上】
　　遯亨小利贞【遯徒逊切】
　　遯属四阳自为正解但以卦义考之姤卦一隂始生初其主也此卦二隂再生则二其主矣二既为主则成卦之义自属二説按遯字从豚从走豚乃隂躁之物善走者也故姤之初曰羸豕孚蹢躅豕即豚蹢躅即走孚蹢躅未走而预决其必走也今又进一隂为倒震之艮则蹢躅而走之时矣故为遯然二隂虽遯而九五阳刚中正尚能守其道而不枉保其身以自全此心犹可以亨阳既可以亨为二隂者可恃其方长之而凌逼于阳乎以正自守焉可也小利贞乃戒二隂之辞
　　彖曰遯亨遯而亨也刚当位而应与时行也小利贞浸而长也遯之时义大矣哉【当如字长知两切】
　　二隂上遯而卦云亨者言隂遯而阳犹可以得亨也于何见之卦中九五之刚以中正而当尊位有徳有能屈其刚以就柔而下应于二不同其心而同其迹与时行也阳有此因时之妙用此其所以能亨也小利贞者以隂浸而上长也葢隂道主柔义当退后若隂一长则阳一消故欲其守正而勿长也君子当遯之时处遯之义非有时中精义之学者未能无失也岂细故哉此卦与临卦旁通临以九二为主故此亦以六二为主
　　象曰天下有山遯君子以逺小人不恶而严【逺万切】此传当与刚当位而应二句意相发明上卦干天也下卦艮山也天体至大而有山以处于其下天方覆帱乎山而山反似凌逼于天此遯之象也故卦名遯君子观象知小人之不可不逺也以其恶之为害于已也使待其恶之已着而谋之则祸患成矣唯当其恶之未露【恶字属小人不属君子葢六二虽是遯主然其体中正尚知应五正不恶之象】其尚防其党未盛而早为之严备则在我无可乘之衅在彼无可入之隙斯小人皆为所逺亦如山之方止而天已髙不可攀也此君子处遯之道也
　　初六遯尾厉勿用有攸往
　　此卦以二隂浸长得名则遯应属六二故五爻皆言遯而六二独不言遯二不言遯者二为遯之主所以示别也五爻皆言遯者遯乃二之名所以着义也二为遯初在其后遯之尾也初六以隂柔不正而居此地犹小人欲害君子而随其党也夫隂虽足以消阳然当此时则隂尚微而阳尚盛以微隂而敌盛阳乃危道也为初计之唯动而之正安处于下勿用尾之而有所往可也【勿用艮止之象】此发明小利贞之义
　　象曰遯尾之厉不往何灾也
　　遯尾何以云厉以阳虽渐消其尚盛初以微隂而随之是犯灾也【初应四往则成坎坎为血为眚故曰灾】若止而不往动而守正何灾之有
　　六二执之用黄牛之革莫之胜説【胜音升説吐活切】
　　此爻即姤之羸豕至此而蹢躅者正遯之主也隂道浸长阳道浸消倘更进一隂则为否矣九五与二相应非以艮手持巽防而执之则脱然而去君子之贞将大有不利然而执之之道亦不必亲与为竞也下卦之本体为离离牛也二以中居之黄牛也【黄中色】离体而去其半仅存一阳则黄牛之革也执之用此则覊縻有道固结有力彼蹢躅之豕亦将驯而服之莫之能脱矣【兑为毁折脱之象今兑口向下莫能脱之象】九三与二切比实有于是用者五用之也
　　象曰执用黄牛固志也
　　执用黄牛者以牛革至坚以此执之将以固二之志使不浸阳也【卦互长坎二亦有志象】
　　九三系遯有疾厉畜臣妾吉【畜许六切】
　　六二遯之主也九三以艮主切与之近则捍其进以卫众阳者三之任也故于二见为艮手之执者于三仍见为巽防之系然九三以将消之阳岂能拒方长之隂不过柔服之覊縻之暂缓其而已倘任其重刚之性系之过甚而至于有疾【巽为躁卦有过甚之义倒兑为毁折有疾之象】则非与时偕行之道而伤于厉矣夫三为艮体门阙也二隂在下阍寺也【皆见説卦】初六以柔居刚不过如仆役之臣六二以柔居柔不过如婢媵之妾三纳之门阙之中而畜之则系既不失于太寛而畜亦不失于太严彼蹢躅之豕不惟不为我害而反为我用矣而岂不吉乎
　　象曰系遯之厉有疾惫也畜臣妾吉不可大事也【惫蒲拜切】系遯而云厉者驭隂之道贵乎得中若使之有疾而至于惫则过矣故云厉也畜臣妾吉者以阳消隂长之际不可以行剪除之大事故慈以畜之始可吉也
　　九四好遯君子吉小人否【好呼报切否音鄙】
　　二隂浸长连而进以逼于阳九四居位不正能下应于初以归于正当遯之时不与遯仇而反与遯亲【二四互倒兑兑悦也好之象也】所谓情离而貎合者也是谓好遯夫于遯而能好则不触其忌斯不受其殃在君子得全身之道而吉矣然遯而为君子所好虽恣其势力亦可以逞志而大者往而小者来世道之闭塞实小人之否也此及三五两爻皆与大象同意
　　象曰君子好遯小人否也
　　君子之于小人如氷炭之相反也君子而至于与遯为好岂小人之幸哉乃其否也
　　九五嘉遯贞吉
　　此爻正彖所谓刚当位而应与时行也二隂浸长而遯而六二独以中正应五是隂犹未盛长于消阳之时尚知尊阳也九五阳刚中正因其应而亦应之不与为异若与为同如嘉耦然是为嘉遯然五非不知其为遯而与为嘉也隂长阳消时在则然乃正道也人之处遯能如九五之嘉则贞吉矣
　　象曰嘉遯贞吉以正志也
　　于遯而嘉何云贞吉葢隂长消阳之时二之位虽正而二之志实不正五与二应五之嘉之葢欲正其志而服其心不但如三之固其志而仅执其身也【正志与固志相对】此圣人之妙于权也
　　上九肥遯无不利
　　遯字本姤初豕字来盖象二也爻中曰尾曰执曰系曰好曰嘉曰肥皆就豕生意取象三最近于遯故曰系四稍逺故曰好五又逺故曰嘉好虽不如嘉然皆以术豢之而愈于三之系矣至上则身处卦外既不与遯比又不与遯应去遯更逺遯无害于上上亦相防于遯不但好之嘉之且从而养之而肥之【初四既易位上动又变柔全卦成水火既济有养之义上卦为坎中满有肥之象】夫龙可以豢虎可以饲况遯有不可肥乎肥遯则隂不得肆其毒而阳亦不致罹其害何往不利哉
　　象曰肥遯无不利无所疑也
　　此释无不利三字言上之肥遯利在二而已而爻云无不利者葢肥之取义在水火既济若果水火既济则六爻皆正无所可疑所以无不利也爻有一位不正即是可疑之所今六爻皆正故曰无所疑
　　大壮【干下震上】
　　大壮利贞
　　天地之道阳大隂小自一阳反下为复二阳浸长为临三阳彚征为泰然犹隂阳相等至四阳并进消隂过半则大者壮矣犹长男继父而出【震为长男干为父】身任外事膂力方刚壮盛之时也故为大壮人之壮也有刚大之气尤贵有道义之养而所为一出于至正斯其壮也为天徳之刚而非血气之勇故大虽壮又利于贞卦中九四大壮之主也而居隂不正非大壮之所宜必进而居五刚柔易位始为得正始得大壮之所宜但时当大壮不独九四利于贞即九二居隂不正亦莫不共利于贞也故总曰利贞
　　彖曰大壮大者壮也刚以动故壮大壮利贞大者正也正大而天地之情可见矣
　　卦何以名大壮卦中阳长至四已过其中其气甚盛是大者壮也大何以能壮为卦下干刚上震动刚以胜其人欲之私而动以奋其有为之志是以能壮也既大壮矣又利贞何也葢壮而不正则果敢之气皆属血气之私其壮也适以滋之厉而已卦云利贞盖欲大者之壮一出于正也【大者正也句是释利贞须要见得大者当正意方得利字之旨向来或看作大者自无不正失利字矣】以大为体以正为徳所谓天地之塞吾其体天地之帅吾其性民吾同胞物吾与也于何而可任其陵轹之施乎人果能使大者皆正而正其大则四五易位而天正九二变柔而地正【五为天位二为地位】天以正应乎地地以正应乎天天地之情亦昭然可见矣孰谓人生天地之间而可不正哉【天地之间有阳即不能无隂圣人虽抑隂扶阳然于阳盛隂衰之时未尝不反覆以示戒如此卦阳长至四二隂更何能为所患者阳之太过耳杂传曰大壮则止盖此意也末句圣人欲君子之于小人直须与天地同情不得但以为推极言之】
