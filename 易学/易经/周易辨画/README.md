<!-- { "loadSidebar": true } -->
　　钦定四库全书　　　　　经部一
　　周易辨画　　　　　　　易类
　　提要
　　【臣】等谨案周易辨画四十卷
　　国朝连斗山撰斗山字叔度颍州人是书大旨谓一卦之义在于爻爻画有刚有柔因刚柔之画而立之象即因刚柔之画而系以词其道先在于辨画故以为名末有辑图一卷则即朱子旧图而略为损益之其説専主卦画立义如屯之大象云四偶以次条列如丝中贯一奇如梭上互艮手下动震足如织絍然经纶之象未免穿凿太甚然其逐卦详列互体剖析防亦颇有合于精理者葢即爻论爻乃能以易诠易虽间有附防之失而错综变化之本防犹可借以参观固与髙谈性道以致惝恍无归者尚较有实际焉乾隆四十四年八月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　周易辨画提纲
　　看易当以象为主系辞传曰古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以万物之情又曰易者象也象也者像也又曰圣人立象以尽意是易之有象乃易之所以为易也自两汉诸儒泥于象数之学创为五行纳甲飞伏之法徃徃至于穿凿傅防而失其正于是王氏弼注出一扫而空之至谓得象可以忘言得意并可以忘象又未免矫枉太甚夫书不尽言言不尽意圣人乃立象以尽意象苟不知何以知言言苟不知何以知意故朱子曰看易若是靠定象去看便滋味长若只恁地悬空看也没甚意思又曰説易得其理则象数在其中固是如此然溯流以观却须先见得象数的当下落方説理不走作不然事无实证则虚理易差也此言可谓得读易之法
　　易为卜筮之书乃圣人吉凶与民同患欲人趋吉避凶也其事原为日用平常之事其理即为日用平常之理乃百姓可以与能者故系辞传曰易之为书也不可逺又曰无有师保如临父母虽其中大无不包精无不入而依象明义总宜説得浅近愈浅近愈见精微方是圣人觉世牖民之意若谓易道阴阳説入逺幽深先与圣人本意不符安得与卦爻象义相符也诸家説易徃徃似因此反失
　　彖乃统举一卦之义一卦之义何在在诸爻也故系辞传曰彖者材也又曰彖者言乎象者也圣人有以见天下之而拟诸其形容象其物宜是故谓之象夫所谓材者即卦中刚柔之画也所谓象者亦即卦中刚柔之画也因刚柔之画而立之为象即因刚柔之画而繋之以辞也所以曰知者观其彖辞则思过半矣不然彖中之画不清即爻中之义不明何以观其彖辞则思过半故卦辞必要先知其所指何爻夫然后文周之防分合一律
　　爻乃析举一爻之义一爻之义何在在贞与不贞也故系辞传曰爻者效天下之动者也天下之动贞夫一者也盖天下之动不一而动之之理不过期人皆归于贞其得爻之贞者必吉其得爻之不贞者必凶故曰吉凶贞胜者也一部周易皆不出此一字
　　初爻本一上爻本六其不曰一六而曰初上者一不过数之开端六亦非数之究竟与一卦六爻之位无取也故谓之曰初则天时之履端人事之肇基俱于是乎在此二爻不以一人一事言观系辞传曰其初难知其上易知本末也初辞拟之卒成之终可知
　　中四爻乃详论卦辞中之义系辞传所谓杂物撰德辨是与非者也析而论之一爻自为一义总而言之爻爻期于当位而已其有当位而不云吉不当位而反云吉者义自具于上下无常刚柔相易中不在本爻也至二四同功三五同功之互义则前人已言之然汉亦有以四爻五爻连互者如虞氏易以豫卦初至五为比故利建侯三至上为师故利行师是也
　　卦变之説自昔云然而程子非之朱子取之先儒亦互有议论窃以卦之自来出于乾坤与出于否泰其理无二总不外于系辞传变动不居周流六虚上下无常刚柔相易不可为典要惟变所适数语圣人既分言于各彖爻之中复总括于系辞传之内其教人以读易之法亦明且尽矣而解者犹执本爻之辞以为本爻解无怪乎所解者之不可解也汉魏以来如荀氏爽虞氏翻诸家多窥其妙而义渉隐晦象近穿凿未能一归醇正今虽偶用其意而义必期传与经协经与卦协使四圣人之意若合符节乃敢以系传之説一为上下一为相易以定一解然其道亦无他仍即前所云贞一而已矣盖卦中诸爻之所以上下无常刚柔相易者皆以求其贞者也
　　易自上下无常刚柔相易而外又有错综与旁通之法所谓错者即上下两卦交易之谓也如水雷屯雷水解是也所谓综者即一卦六爻顚倒之谓也如水雷屯山水是也所谓旁通者即此卦通于彼卦之谓如比与大有是也凡易至不可上下不可错综处则其义为穷穷则旁通焉系传所云易穷则变变则通即旁通也卦有主爻有应爻有乘承比与爻前人论之已悉不敢复赘
　　易经二篇传十篇在古原自分编自郑氏王氏弼以传附经始失其旧但经后列传便于检阅故兹编尚仍之未改焉

　　钦定四库全书
　　周易辨画卷一
　　颍川连斗山撰
　　上古包羲氏仰观俯察见天地万物不外一阴一阳于是画一竒以象阳画一偶以象阴又自一竒一偶加为四象衍为八卦重之为六十四卦又作揲蓍之法敎民以卦而占吉凶其中以交易移易变易明义【交易者上下应爻相易也移易者上下六爻相易也变易者本爻自为变易也】故谓之易其时未有文字使人观象而已文王见六十四卦有象无文后人难以测识于是取六十四卦各系以辞以发明羲皇卦画之义所谓彖辞者也周公又以文王彖辞总括全卦浑沦难窥于是本彖中所发卦画之防逐画分析以推其蕴所谓爻辞者也辞出于两圣人故谓之周我孔子韦编三絶见文王之六十四彖辞简质浑古周公之三百八十四爻辞竒险幽深悯后世之愚闇于是作为十传错之综之旁推而交通之务期两圣人所以阐发羲皇卦画之义如日月之经天而后已此所谓彖传象传以及系辞説序杂卦传者也然则孔子之传所以释文周之辞文周之辞所以明羲皇之画后之人欲因流以溯源勿务末而舎本则庶乎有以得之矣
　　上经
　　干【干下干上】
　　乾元亨利贞
　　者竒也阳之象也其名为干者偶也阴之象也其名为坤凡竒画皆谓之干凡偶画皆谓之坤乾坤二卦六画皆竒皆偶故乾坤之名均不易焉周易取此两卦以冠一经之首所谓乾坤为易之门也元亨利贞诸家多以四德为解盖本文言传分释四字而为言也不知文言传乃于象传正文之外推广以发二卦之蕴非占辞之正防也朱子以为与诸卦一例诚为有识但谓卦辞乃浑括一卦之义而不能于辞意之间各得其所指证之诸爻之辞似觉其泛而不眞窃谓卦中之辞必要与爻义对针方无走失【诸卦放此】盖一阴一阳之谓道此卦两干相承六画皆阳其体则至纯其德则至健有周流循环运无停机之象故名为干初九一阳始生于下其体为复虽初生甚微而天地之心已见故为元【元长也始也不止训大观彖传大哉乾元其非训大可知】由是自二而上元气渐逹遍于六爻何徃不通故为亨但卦德虽善而二四上三爻以刚居柔位犹不当必变而之正以至健之资行至正之事斯功无不立而业无不成故又利贞占者得此六爻皆静则行无不通而守必以正如遇一爻动者当合本爻而玩此占也
　　初九潜龙勿用
　　凡卦初二为地三四为人五上为天所谓兼三才而两之也初二为地初又在地之下故象潜一阳始生得震之体【震为龙】故象龙干为马此云龙者以六爻皆干得纯阳之气取其神灵不测能致云雨于天上也此爻以刚居刚始生于下而六阳之气已所谓元也但时方在下未可有为如一阳来复先王以至日闭关商旅不行后不省方故不可施用也【此爻变巽为不果有勿用之象】
　　九二见龙在田利见大人【上见贤遍切】
　　见着见也以龙已出潜故曰见龙在地之上故曰在田田为稼穑之区乃兴云致雨龙所有为之处也九二阳刚得中故有此象然以刚居柔未得其正上有九五之君而两刚不应【阴阳相应阳与阳阴与阴皆不相应】虽有龙德无所借手道终不行必变得其正然后阴阳相应可以见大君以行其道故利见九五之大人【此爻变离为目故象见九五阳为大中为人故象大人】此象所以云利贞也
　　九三君子终日干干夕惕若厉【句】无咎
　　九三以干德在人位故曰君子又居两干之间中四爻互之又成两干故曰干干二爻已变离日三居其后象日之终日终故曰夕离又通坎为加忧故惕厉九三重刚不中处多凶之地易有咎也然阳刚得正有君子终日干干夕惕若厉之象【此爻向以夕惕若为句厉又为句按此厉字宜作惕厉解属上不属下后虽危无咎句危字以地言不以心言勿得混防观淮南子曰终日干干以阳动也夕惕若厉以阴息也班氏固曰尸禄乘夕惕若属句可知】盖健而又健自强不息以纯其天德之刚者也进修如此何至有咎
　　九四或跃在渊无咎
　　九四离下而上可以有为之时矣但居位不正上近九五不进则违时遽进则伤易有咎也若变而之正为巽【巽有进退之貌】则能审时度势见可而进其象如龙之或跃而起而仍在于渊如此则其进也非贪名其退也非遗世何咎之有或者可以然而不必然之辞【跃因龙而言利贞之义也渊龙之所居变坎之象也】
　　九五飞龙在天利见大人
　　九五刚健中正以天德居天位而敷治其象如龙之飞而在天【五天位故象天坎为鸟故象飞】沛甘霖以济物此在上之大人也处其下者【谓九二】利于徃见之以共成明良喜起之治焉【向以利见属九五大人指九二与象不合与下圣作物覩亦不合】
　　上九亢龙有悔
　　此卦六爻皆龙龙之为物始而潜继而见中焉跃而飞终焉复于潜此知进知退神灵莫测之物也故上虽为卦之极地之穷时之尽有亢之象然龙之为灵昭昭也能知其亢而持满戒盈不与之俱亢故龙虽亢而为有悔盖六龙皆圣人有悔乃先时处亢之道非患至而有悔也有悔如何变刚为柔而已即利贞也三为内卦之终由潜而见故宜惕上为外卦之终由跃而飞故宜悔天德王道无在而不干干也
　　用九见羣龙无首吉
　　九六之数皆自河圗中宫而来昔伏羲见龙马圗而画卦圗之所列自一以至十之数而已数虽有十实只有五其自六至十仍是再一至五故圗以五居中所以统也説卦传曰参天两地而数即言九六之数皆本于中宫之五也一三五三者为阳数属天故曰参天合计之得九二四两者为阴数属地故曰两地合计之得六阳之数止有九阴之数止有六过此则另起所以揲蓍者用之取其变也易之通例固如此但乾坤二卦各于六爻之后系之以辞乃总括六爻而言不止示人以例而已盖乾道至大为天为圣而六爻中却无吉占故于卦末总赞之曰乾卦六爻皆龙也今合而观之自始而终当潜而潜当见而见当惕而惕当跃而跃当飞而飞当悔而悔德何盛也观其潜不见其于何而始观其悔不见其于何而终如阳生子半于寒未极而已动阴生午中于暑未盛而先藏总之为一元之流贯如环无端而已故其象如见羣龙无首六爻如此六爻皆吉可知【六龙羣之象干为首首之象头在尾中无首之象】
