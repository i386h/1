<!-- { "loadSidebar": true } -->
　　元吉人皆以为六五非也元者善之长易中凡言元皆属阳未有以隂为元者如此爻以文义粗观之何尝非六五然以全卦合观之则实属上九也葢上为卦主故彖辞许其元吉无咎可贞利有攸往而上九爻辞只许其无咎贞吉利有攸往若遗却元吉二字者非遗也以五爻之元吉即上九也夫子恐人悮以元吉为六五故特举六五元吉以示之言六五何以言元吉以上九卦主以阳居隂得刚柔之宜六五以隂居阳亦得刚柔之宜上合卦义为上所福祐也夫上为一卦之主得刚柔之宜而未恊于中而能于六五之中而益之则五之中即上之中矣此所以元吉也卦辞数善惟元吉为尤重故于五爻中另发之诸家只就本爻解本爻无惑乎其左右不合也
　　上九弗损益之无咎贞吉利有攸往得臣无家
　　此卦以三上为主而上尤受益之主也上既受三之益则以刚居柔柔固不偏刚亦不所欠者未得中位耳今六五以柔居刚而得上卦之中与上相承是上之所欲得焉者安得不从而益之然上之刚非有余而五之柔非不足岂二以弗损益之而上可损以益之乎是亦如二然弗损以益之已耳夫弗损以益之则五中而上亦中其有孚也不徒有中孚之象而实有中孚之德矣彖所谓有孚元吉无咎可贞利有攸往者于上之或益于五者巳见其元吉而于此之弗损以益五者并见其无咎贞吉利有攸往矣然上九自三而往三葢九之家也六三以柔应刚三又九之臣也使得臣而仍顾其家则私而不公犹刚而复念于刚则偏而不当上唯弗损以益五是刚得柔而不复念于刚犹君得臣而不复更计其家也一损而刚柔之得宜如此损之为用不大矣哉
　　象曰弗损益之大得志也
　　大指九志亦谓九三刚皆以益柔为心故皆曰志言九之自三而往志在损刚益柔以归于中耳今于六五之中复以弗损者益之是刚柔已剂而更恊于中其于夙昔之志不大得矣乎【弗损益之向以为不损于上而有以益下既苦与卦防相悖以为不损于下而有益于已又明与六三相违搃之全卦之理未融故动辄有碍耳若一得其解则所谓取之左右逢其原者岂欺我也哉】
　　益【震下巽上】
　　益利有攸往利渉大川
　　损益二卦与泰否二卦相对又相为循环各居上下经十卦之后泰至上六城复于隍泰极而否否至上九否终则倾否极复泰损自泰来至上九弗损益之亦损极而益益自否来至上九莫益之亦益极复损观此天造地设之义损益両上爻人犹乱为之解何也　上卦本干下卦本坤今损去乾卦下画之有余增益坤卦下画之不足故曰益益卦与损卦相覆亦相反损以损下益上为义取刚柔之互处此祗可行于一时益以损上益下为义取刚柔之各正道可行于万世故损之彖传両言有时乃曰与时行益之彖传不言有时直曰与时行所以然者损之刚柔错处究之成未济益之刚柔各正终之成既济也　此卦自否而变巽下一隂乃坤之初震下一阳乃干之四是损四以益初也故为益天下之益于人者无穷而农事为大为卦巽木为耒震木为耜中坤为地又为牛以艮手牵之于其前震足蹑之于其后于以进退于田间俨然一耕作之象系传所谓耒耨之利以敎天下葢取诸益者即此义也以极否之运于四初一升降间而为益如此然则居否之初者可不上往以进于四居否之四者可不渉川以下于初乎【二三四互坎有大川象二卦皆木而虚其中有舟象以舟加于川上渉大川之象初柔往四可以处常四刚渉初可以济变故一曰利有攸往一曰利渉大川】初四両爻为成卦之主故二句分属両爻观六爻中惟初四両爻有利用字即此二句利字之明证也旧解只以可常可变为训固失之泛即原注以二往之五即反损为益释此二句亦未免泥于传中中正二字不知中无定体随时而在四之正不待言四之中爻辞已明明言之矣
　　彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行【说音悦下下上遐稼切】
　　益之为卦亦损干之刚以益坤之柔与损无以异特损乃损下以益上迹似乎拨本以培末故名曰损益乃损上以益下迹似乎厚下以安宅故名曰益何也上损则下益下益则以互坤之民承倒兑之说其入民也必如坤地之无疆【无疆与下无方皆互坤之象下卦本坤原有疆有方今互入上卦故曰无疆无方】且自上而下下其道为出震为齐巽又为相见乎离离大光亦大【五初互为长离】夫悦曰无疆益在民道曰大光益亦在君君民交益所以名益也苐益者损上益下之义而卦辞曰利有攸往者以初柔升四而言也葢初柔虽不足以益众而以六居四则适得其位之正又恰处于卦之中【三四为六画卦之中】以中正之道益天下而天下皆乐其德施而有庆【四本不得位今二爻相易各得正位故曰有庆】此所以利有攸往也至所谓利渉大川者则以四刚之下初而言也葢九自四居二为涣卦曰乗木自四居初似中孚亦曰乘木而且震木为木为行【木道木字因渉川借用其实即中孚也木于五行居中震于八卦横图亦居中】而又加以巽风之吹以此歴乎二三四之坎吾见其顺流而下其道可大行而况乗春而起继夏而发者其为益也又宁有既哉极而言之益之德上入而下动动则鼓舞于神明入则沉潜于义理以此日有孜孜以渐而进直造于神圣之地更何疆域之可限圣人此益也益之体下震一阳为天之施上巽一隂为地之生天施则万物有以资其始地生则品物于是流其形一始一生其益更无方所之可圉天地亦此益也益之大如此岂犹夫损下之道酌盈剂虚必相其时哉凡益之道直与时偕行相循于无尽可也
　　象曰风雷益君子以见善则迁有过则改
　　风雷益风雷自能益物非仅风雷彼此相益也物莫患乎欝而不伸而雷以震之则欝者皆伸物莫患乎阏而不解而风以散之则阏者悉解是风雷之有益于物也故曰益君子观象而知吾身最有益者莫如迁善与改过于是法雷之厉以迁善而天理日以全法风之烈以改过而人欲日以消而为益无限矣【否卦外阳为善内隂为恶离日为见以四之阳下初之隂有天心来复之象故曰见善则迁否卦大往小来消阳已半是有过也以坤之初易干之四有变否塞为独复之象故曰有过则改二句亦本卦上言非泛论也】
　　初九利用为大作元吉无咎
　　此爻诸说通作戒辞窃思初九自四而来乃成卦之主体居复初元吉其所自有【见复卦】身为震主无咎亦其本能【见系传】何必作戒又多一转况利用为大作即卦之所谓利渉大川者与小民之田间作苦不同何所庸其戒勉耶葢此爻为益下之主而益下之事惟田功为大当天地否塞之世【初四未易原是否卦】民之稼穑未谙也即谙矣其耕植亦未必具举也若然则即谓之作亦不过一手一足之烈而已何以尽益下之道哉惟九以阳刚震动之才而来居于下位得其正出得其时【出乎震见说卦】凡下民田间作苦之事皆其所能任者也六四以大臣而与之应利于用之如帝舜之命稷以教稼俾天下之作皆其作而为大作【阳为大震为作】初自能以耒耜之木【见系传】反生之稼【震于稼为反生】教民以各尽其力而其道必克善而元而其民必乐育而吉而其才亦必无不胜任之咎也
　　象曰元吉无咎下不厚事也
　　元吉无咎在他处为占辞在益初则初九之德也言大作之事乃厚重之事必如初九互复为元吉主震能无咎然后能以大作教天下下民不能任之也
　　六二或益之十朋之龟弗克违永贞吉王用享于帝吉此卦与损卦相覆而相反前已言之故损之上以刚居柔曰元吉覆益为初以刚居刚亦曰元吉损之五以柔居刚曰或益之十朋之龟弗克违覆益为二以柔居柔亦曰或益之十朋之龟弗克违皆彼取其错此取其贞也唯取其贞故六二虽当益下之时而已处于无可益九五虽当损上之时而巳处于无可损惟以柔顺之中正与阳刚之中正相应而已耳然而六二之中正与初九之卦主正相比虽二不求益而初以刚正之德黙相契合或乃益之焉其益之来似得之意外其益之理实出之意中即十朋之龟【象见损卦】能决祸福之防者讵能从而违之哉然初之益之非有私也以其贞耳二唯永守其贞而无失则得相比之益而吉矣永贞如何如人之祭祀非精诚之至人鬼何能相感二若积其精诚使王者用之以享于上帝则真能永贞而吉矣【首二句与损五同象解已见前永贞则以其隂柔而戒之享帝句又永贞之象也初为震主帝所从出故曰帝互坤为牛故曰享二能诚孚于初则卦成中孚与损五一意也】
　　象曰或益之自外来也
　　自外来向以为五之应二即传之中正有庆若然则以五之阳刚中正以益二以二之柔顺中正以受益何等光明正大而爻顾曰或益之有是理乎朱子以众无定主释之已明见其非矣然以为无定主而象乃曰自外来又似有所指者后儒见说不去又以得之于望外释之盖亦无可如何强为之辞耳窃谓此爻与损五一理损五之或益象曰自上祐指上九也此爻之或益象曰自外来指初九也葢损益相覆益之初九即损之上九自损之上九来于益之初非自外来而何人不明于推行化裁之妙苐执一爻以解一爻无怪乎其转说转支耳【此卦以初四为卦主不重二五之相应观此一或字一自外可知前以中正有庆句为不指二五而指四者亦有见于此也】
　　六三益之用凶事无咎有孚中行告公用圭
　　此卦损上益下虽以四初为主而上五亦属益下者二三亦属受益者但四与初为成卦之主故四直用之为大作以益天下之事为其事益之最重者也五与二虽居中得正而成卦之义不属故五不必益而或益之祗用之以积其诚而已上与三在一卦之中其爻位皆不正而上又当益极之时三又居多凶之地故上之于三不益之而击之有益之用凶事之象三五互艮为手初五互离为戈兵手执戈兵诚凶事也此与益相反者也他人处此未免有咎而不知六三处此可以无咎也葢天下祸患之来皆由于自取卦自二受初益以来已具中孚之象【三上易位为坎坎为孚三四皆居坎中故此二爻皆曰有孚】果积其诚意而有孚而躬之所行又无偏之失而恊于中【三四在六爻皆为中皆在震卦之上震为足为行故二爻皆曰中行】则盛德之感物无不动如有所告于公而用公所执之圭以为信夫何虑所告之不通而凶事之足患哉【上九居一卦之上故称公与解上同兑口向下故曰告圭公之所执者其体両分合之则可以通信中坤三偶有圭之象此有孚中行之占非实象也但以象为占耳】此六三之所以无咎也
　　象曰益用凶事固有之也
　　益用凶事人未有不归咎于上九而自六三视之则以为所处之不当多凶乃吾所固有吾唯内积其孚外致其中以祈感通于上而已矣
　　六四中行告公从利用为依迁国
