<!-- { "loadSidebar": true } -->
　　易书准于天地岂特卦爻为然尝徴于羲之圆图矣彼夫位于上下者天地也而易图之乾坤亦分列于上下是不但与天地准直与天地相似而无几微之违焉唯其不违故虽天地至大而不过运行而不流鼓物无忧而又好生而能爱而以六子准之亦相似不违也如易图四正之卦列于东西者坎离也坎为水其明在内者智也离为舟流于水上者济也【坎上离下是水火既济故曰济】自有坎离则于万物之理其智无不周天下之事其道无不济是天地不过易亦不过也至四隅之卦位于东北者震也震行一偏【震为足故曰行】是旁行也乃自出震而至成艮有节有序如水在盂【震有仰盂之象】而不至于流是天地不流易亦不流也由震而上位于东南者兑也位于西南者巽也兑为悦悦即乐也兑近干干即天也是易之有兑不如人之能乐其天乎巽为风风即命也巽为权权即知也【巽以行权】是易之有巽不如人之能知夫命乎孰谓天地无忧而易书有忧乎震兑巽而外居于西北者艮也艮为土有安居之象万物之所成终而所成始者俱于艮之敦有以仁之也故天地之好生能爱而易书亦能爱也此非皆与天地相似者哉【此节向以仁智分贴不但辞义不确抑且语无论次况章防明以易比天地泛言性理尤属无谓今以八卦属之似觉句句着实】
　　范围天地之化而不过曲成万物而不遗通乎昼夜之道而知故神无方而易无体
　　由是推之寒往暑来暑往寒来者天地之化也而易书之隂阳阖辟直如模范围绕之而不使过万物资始万物资生者天地之道也而易书之吉凶悔吝皆能委曲成就之而不使遗自人观之鲜不谓范围曲成之大矣而自易书求之不过一昼阳夜隂循环不已之道而易书特有以通而知之耳故自其主宰而言有神焉或为隂或为阳两在不测无可求之以其方自其运用而言则易也忽为隂忽为阳惟变所适无可执之以为体此其所以弥纶天地之道而与天地准也
　　右第四章
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣显诸仁蔵诸用鼓万物而不与圣人同忧盛徳大业至矣哉富有之谓大业日新之谓盛徳【知者之知皆音智】此承上章弥纶天地之道而言此节言天地之道下节言易书弥纶天地之道也天地之间理而已矣无所为道也因理不可形故假道路之道以形之言此即人所共由之道也夫道亦多矣而切而求之总不外前所言乾道变化之乾道坤道顺承之坤道葢干阳也坤隂也一隂一阳有对待有流行有迭运之机有互根之妙是之谓道也是之谓天地之道也第道原于太极分于两仪无间断而何继续无毁败而何完成而就其往来推荡递嬗不停中言之即可谓之继葢一元流行浑然纯粹而善也自其各正保合资物无亏时言之亦可谓之成乃二五妙合粹然秉之性也人均有此善均有此性而气禀所赋不能以无偏有得阳之多质近于沉潜而仁者其所见偏于仁则谓道尽于仁有得隂之多质近于高明而知者其所见偏于知则谓道尽于知至于百姓则得隂阳之杂者日用于仁知中而不知其所以然故知君子仁知合一之道者鲜矣其唯天地乎天地造化之心是仁也仁本在内而逹之于云行雨施品物流形之际则显矣天地造化之功是用也用本在外而敛之于木落冰坚万物归命之时则蔵矣夫显即显其所蔵而利贞于以元亨何仁之非知蔵即蔵其所显而元亨于以利贞何知之非仁天地以是鼓铸鼓荡乎万物其蔵也不竭其显也不劳运大化于无心成大功而不宰而不与圣人之教养斯民者同忧此其徳为如何之盛其业为如何之大哉而不其至哉则吾且思之何以为大业夫业生于蔵人茍无所蔵则亦无所有唯蔵用之至乃得富其有故大业之谓谓其富有也【物无不备故曰富有】何以谓盛徳夫徳视乎显人茍无所显则亦无所新唯显仁之至乃得日以新故盛徳之谓谓其日新也【变化不息故曰日新】此一隂一阳之道在天地者然也
　　生生之谓易成象之谓干效法之谓坤极数知来之谓占通变之谓事隂阳不测之谓神
　　此节言易之弥纶处句句与前相对生生句即一隂一阳之道成象句即继之善效法句即成之性极数通变二句即大业显诸仁隂阳不测句即盛徳蔵诸用也　天地之道即一隂一阳之道而易则何如哉夫易原于太极者也太极不能无动静其动也即阳之生也其静也即隂之生也隂生之极隂又生阳阳生之极阳又生隂其递嬗不息交互不穷者道之生生者然也圣人准此以为易其意亦犹是也夫易首乾坤干固六十四卦中生生之首也当其初画竒二画竒止谓之阳不谓之干者以未成乾卦之象也逮三画皆竒其象已成始谓之干至于坤则配干者也当其初画偶二画偶祗谓之隂不谓之坤者尚未效成象之法也逮三画皆偶其法已效始谓之坤【坤乃两干相并之象故为效法】若推极乎一生二二生四四生八八生六十四卦以至于生生不穷之数而有以知来是之谓占占则观其变而旁通于六爻之情变动而不拘于方通理而各得其利占以定信信以立事故谓之事此一隂一阳之在易书者皆可得而知者也若夫体乎一隂一阳之中无在无不在不可测而知者则谓之神葢一隂一阳之道在人为仁知在天地为徳业在易书为乾坤为占事人皆能测之唯言阳而阳之中又有隂言隂而隂之中又有阳则非神不能以与于此【此即上下无常刚柔相易不可为典要唯变所适】此易所以为弥纶天地之道也
　　右第五章
　　夫易广矣大矣以言乎逺则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳【夫俱音扶】
　　此又承上章生生之谓易一节而言而章末收归于易简以起下章也天下之物惟生生为不穷天下之理亦惟生生为无尽而易书之为义则主于生生然则夫易其生生之多至广而无不包矣其生生之宏至大而无不统矣以上爻言之自初至终可谓逺矣而百年千载皆可推测而知莫得而御止之焉以初爻言之一画方始可谓迩矣而一卦六爻皆已浑涵于内葢静而能该至正焉上为天初为地中四爻则天地之间也以天地之间言之凡人情之变态物理之纷纭则无一不备于四爻之内易信乎其广矣大矣然易之所以广大亦非有他也仍不外于乾坤两画而已葢干为阳之动而其实根于隂之静坤为隂之静而其实根于阳之动故夫干当其静也【此谓少阳】専一而不纷及其动也【此谓老阳】直遂而不挠专以立直之体直以达专之用是以卦中一切隂爻皆自干而大生焉夫坤当其静也【此谓少隂】翕聚而不散及其动也【此谓老隂】开辟而莫遏翕以裕辟之本辟以扩翕之施是以卦中一切阳爻皆于坤而广生焉前所云生生谓易谓以此耳夫无不覆者天干能大生是干直配乎天也前所云成象谓干者即配天之説也无不载者地坤能广生是坤直配乎地也前所云效法谓坤者即配地之説也至若阳变而通于隂隂变而通乎阳隂阳之往来一如寒暑之代谢是易书之变通与天地之四时相配也前所云通变谓事者即此配四时之谓也七日来复有阳长之义八月有凶有隂长之义隂阳之消息即为日月之升沈是易书之隂阳与天地之日月相配也前所云知来谓占者即此配日月之谓也要之天地之四时日月祗一易简之徳为之主宰易书之广大变通与隂阳之义亦祗一易简之善为之纲维易书之善不又与天地之至徳相配哉知所配者在易简之善则所谓隂阳不测之神者当不可徒求之于冥恍惚之间矣
　　右第六章
　　子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门【知音智】
　　此又承上章易简之善而赞其至见唯圣人为能体之也易简之善配至徳易诚极至矣夫易者乃圣人所以崇徳而广业也徳得于天本髙而当崇圣人穷易理于心而崇之以知葢识见髙明徳不期崇而自崇也业着于事本切而当广圣人体易理于身而卑之以礼葢践履平实业不期广而自广也然崇固以知而圣人之崇则效乎卦之天凡得于心而为徳者务期于阳刚中正如干之易焉卑固以礼而圣人之卑则法乎卦之地凡体于身而为业者务期于柔顺中正如坤之简焉易简得而天下之理皆得天下之理皆得而圣人所为崇徳广业者亦无乎不得矣何也易自伏羲画一竒以象阳而为天画一耦以象隂而为地天地之位设而四象八卦六十四卦交易变易移易之理行乎其中圣人本其效乎天而成为易之性法乎地而成为简之性存之而又存举凡天下所为统之为共由之道析之为一事之义者皆自成性之易简而出是乾坤为易之门成性为道义之门也然则易简之善在易书者不已尽在圣人哉右第七章
　　圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼繋辞焉以断其吉凶是故谓之爻【赜仕责切断丁乱切】
　　此言圣人备易简之善因为之设卦观象繋辞焉而明吉凶也谓天下之类聚羣分其巨细不可胜数者固极其纷赜者也圣人有以见之于心而拟诸其隂阳交错之形容肖象其物情物理之合宜是故谓之象天下之得失忧虞其利害不可胜穷者又极其变动者也圣人有以见之于心而详观其众理统防之可通以行其动静有常之典礼而繋辞以断其合则吉背则凶是故谓之爻
　　言天下之至赜而不可恶也言天下之至动而不可乱也拟之而后言议之而后动拟议以成其变化【恶乌路切】统乎象与爻之所言言天下之至赜纷杂莫稽似乎可恶而就中思之至赜而有至一者存则可悦而不可恶也言天下之至动反复无端似乎可乱而就中体之至动而有至常者存则可治而不可乱也夫象与爻既不可恶不可乱学易者可漫然以言与动乎如有言也必拟之于象而后言则所言皆适于物宜如有动也必议之于爻而后动则所动皆合于典礼言动悉准于易凡易中刚柔之变化皆学者言动之变化矣是为拟议以成其变化也【下七爻皆拟议言动之例】
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行乎迩见乎逺言行君子之枢机枢机之荣辱之主也言行君子之所以动天地也可不慎乎【和胡卧切行下孟切见音现枢尺朱切】
　　此释中孚九二爻义谓君子言出居室之间【言兑口之象室艮门之象】应在千里之外言以制其行行以践其言【震为足行之象】鸣和之感应有固然者故言行者君子之枢机枢动而戸启机动而矢【艮为门震为木木在门中枢之象大离为矢震雷为矢若雷机之象】一身之荣辱此其主也夫荣辱降之自天地【上二爻为天下二爻为地】而言行乃为之主故言行者君子之所以动天地不可不慎也拟议此爻知言行之贵孚矣【爻象已见本爻之下】
　　同人先号咷而后笑子曰君子之道或出或处或黙或语二人同心其利断金同心之言其臭如兰【号户羔切咷道羔切断丁乱切臭昌又切】
