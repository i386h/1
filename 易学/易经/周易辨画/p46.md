<!-- { "loadSidebar": true } -->
　　初六艮其趾无咎利永贞
　　艮与咸皆以人身取象初以隂偶而居最下故均象足其不曰拇而曰趾者趾足跟取其向后也初六当趾位而居艮体故象艮其趾夫趾动物也于易动者而能止似为无咎但初六以柔居刚其位尚不正若守其不正者以为止咎仍不免矣必也变柔为刚永守其正而不迁乃为利耳
　　象曰艮其趾未失正也
　　初六居位不正今艮其趾而不动似失其正矣不知初之艮趾特不妄动耳趾固能动之物也动则变柔为刚甚易其于正究何尝失哉
　　六二艮其腓不拯其随其心不快【腓芳非切拯音整】
　　六二柔顺中正当止之时居趾之上其体両开腓之象为艮其腓【足肚也】是能以中正自守处易动之地而不动者也然成卦之主在三三止而二乃止是三者二之所随也乃二艮其腓而不援乎三三亦艮其限而不拯乎二【拯上举也艮手之象】三互坎为心二变兑为悦其心始快今二不动而三亦不拯是以其心不快也【坎为心病故不快】向使二非中正而上援乎三三亦必为二所动而下拯乎二是二动而三亦与之俱动矣可知三之能艮其背者皆因二之能艮其腓也何也以中正也【此爻不拯其随二句诸家皆以六二不能拯救九三之失二心不快言不知九三乃艮其背者二既艮其背尚何失之可患而待二之拯乎若不拯而心遂不快是二之心先不能安其所止矣其何以拯人况二方称腓旋又穪心忽上忽下其位亦乱且心字快字二爻并无此象一说离而诸说皆为之不合矣】
　　象曰不拯其随未退听也
　　三之不拯其随者以三未退于下而听乎二也【坎为耳痛故未听】三未听二则三之能止可知而二之能止亦可知矣【三下居二为坎坎为耳是听二也今三止不动故云未退听】
　　九三艮其限列其夤厉熏心【夤引真切熏许云切】
　　此卦与震卦相对一以动言一以止言震以初爻为主九四乃当动而不能动者此以上爻为主九三乃当止而不能自然而止者葢此卦之三即震卦之四也　此爻正发明卦中艮其背之义所谓夤者先儒训为夹脊骨即背也指六四而言艮为门门有限以隔内外犹人有腰以分上下故谓之限九三重刚得正为下卦之主而界居上下四隂之中有艮其限之象夫限腰也虽在背而实非背也而卦曰艮其背者葢背在腰之上三艮其限则限前夹脊之骨所谓夤者俨然如排列于目前是虽未艮其背而已不啻如艮其背矣苐背为宁谧之所而限在屈伸之间犹三正观之为艮之止互观之又疑为震之行似静非静似动非动之地三之居此能不危厉于心如火之薰而不安乎【下本离体为火二四互坎为心病此薰心之象】此欲止而不能自然而止者之象也然而三已固守而止之矣
　　象曰艮其限危熏心也
　　九三为下卦之主乃艮其背者何至熏心若此以九三在全卦为艮其背在六爻则为艮其限下连二隂似止上连二隂似行以当止之时而介于行止之际故危厉至于如此耳【九三在腰本非心位然木动火生心必不宁是不能时止者与震之九四义正相对】
　　六四艮其身无咎
　　由趾而腓而限以上则背矣六四居此应曰背而曰身何也葢人之体自后视之为背自前视之则为身彖所谓不获其身者此也九三之列其夤既已举四之背而指其处则六四之所止者可不曰背而曰身矣六四以柔居柔实当其处故象为艮其身夫身乃九三之所不获者而四反获之得毋有咎乎非也此之艮其身者即卦之艮其背者也无咎也
　　象曰艮其身止诸躬也
　　象传以止诸躬为艮其身非苐换其字面而已葢人身伛为躬躬即背也六四应为背而爻乃曰身夫子恐人悮视为背前之身故曰所谓艮其身者乃言身伛之躬也即背也即九三所止之处也九三止于背之下六四止于背之中搃之一背而已矣
　　六五艮其辅言有序悔亡
　　背以上为颈居颈之左右可见者辅也卦互颐五当其位故象艮其辅夫辅以出言而言贵有序六五以柔居刚中而不正不正则辅之发而为言者必不能有序而当理其悔必矣惟相时而动可以止而止者亦可以行而行【辅乃夹车之木所以为行者故借以为象即彖传中时行之意】俾五上易位则既中且正是惟无言言皆无过不及而合于中也无偏无党而得其正也句初至上尚有无序之悔哉夫艮其趾腓与限身此非礼勿动也艮其辅此非礼勿言也言动皆得其止止之道于是尽矣
　　象曰艮其辅以中正也
　　六五以柔居刚位本不正而爻谓艮其辅言有序者唯其柔刚易位以中正也不然中而不正能必其言之有序哉
　　上九敦艮吉
　　自初至五一身之体已正言动之理已该凡人之所当止者无遗义矣上九为一卦之主故于此搃言全体艮止之道曰人能于一身之间自趾而腓而限而躬而辅无一不得其止则艮止之道已足至此唯有敦笃其止使吾身所为艮其趾腓限身与辅者永远得止更无不止之处乃吉也　艮以成终为义故上九不以人身取象而祗言其成一卦之终观诸爻皆曰艮其而上独曰敦艮可知向以上与各爻相对看似非卦防
　　象曰敦艮之吉以厚终也
　　物之易动者以其薄也如筑墙然薄则倾厚则固矣山之形其厚为何如况上九居重艮之上山外有山厚而益厚各爻之艮以厚始上九之艮更以厚终始终皆厚是真能安其所止主静以立人极矣爻许其吉葢以此耳

　　周易辨画卷二十七
<经部,易类,周易辨画>
　　钦定四库全书
　　周易辨画卷二十八
　　颍川连斗山撰
　　渐【艮下巽上】
　　渐女归吉利贞
　　渐者有序而不骤之意为卦山上有木以渐而长外巽内止以渐而进故名渐凡事皆当以渐而女之从夫无宜以渐六礼有一不备即失于归之义卦中长女居巽而不欲速就少男居止而不敢径求得渐进之道士君子之进身亦必如是乃吉六爻自二至五皆得爻位之正唯初上两爻失位不正故进虽以渐而犹利于贞焉　上卦以四为主下卦以三为主而四实本下卦之坤而升三实本上卦之干而降【虞氏易谓否三之四程传亦谓乾坤之变为巽艮】有男女之象独曰女归者此卦与归妹相覆也
　　彖曰渐之进也女归吉也进得位徃有功也进以正可以正邦也其位刚得中也止而巽动不穷也
　　渐与晋彖皆言进而渐之进非即晋之进也【之字非衍文或改之为渐尤非】乃言人之进不可迫当如女子之归以渐而进始吉也【此二句合卦辞以释卦之名义宜连读至女归二字不过因卦有巽女艮男之象而及之其实艮男巽女原非良配于渐之义无取也观传中不释可知下八句皆释利贞之义进得位四句释六四及初六其位四句释九三及上九】此卦由否卦三四相交而成其在于否三爻本不得位也今进而居四以柔处柔进得其位矣小畜之六四曰柔得位涣卦之六四亦曰柔得位皆此位也既得其位则徃而承五五多功四亦有功也且四之进所谓得位有功者岂徒有虚名已哉其所进葢以正也正已即可以正人如初六之不正而在坤邦者皆可因已之正以正之也此初之利贞也三徃居四则四来居三徃者之位固以柔而得正来者之位亦未尝不以刚而得中也干之九三曰中不在人益之六三曰有孚中行皆此中也顾三虽得中而所应不正疑于不动而穷则奈何然以卦徳之止而巽推之则艮之止可反为震之动动则此徃彼来自不至于穷也此上九之利贞也【此传向来纠纒女归固非卦防即以进得位四句为通指中四爻刚得中为单指九五末句为所以能渐之故皆觉文义不贯今悉照爻义分疏如此详见各爻中】
　　象曰山上有木渐君子以居贤徳善俗
　　层累而上者山也次第而长者山上之木也艮山之上巽木生之渐之象也君子观象知已之徳必抵于贤人之域而后安民之俗必臻于美善之地而后至而要不可以骤几也于是存诸心者务寛以居之【艮为居】致知力行日就月将如登山之跻于九仭其徳乃贤人之徳矣至于施诸人者务本其所居者以及之兴养立教优游渐渍如和风之被于四海其俗乃美善之俗矣二者皆以渐而致之也【艮体笃实故以之居徳巽为申命故以之善俗】
　　初六鸿渐于干小子厉有言无咎
　　鸿水宿之鸟雁之大者去来有时行止有序得渐之道故六爻皆取以为象【互离为飞鸟居互坎之上故象鸿】初六当渐之始居艮山之足坎水之濵若所谓河之干者以鸿而渐于此非其所矣况以少男小子居位不当上无应援当此离矢坎弓之际能不为之危厉乎然艮其止而有厉反之则震以动而有言【震为声音卦互頥口声出顺中故为有言】若因其言以通于四则隂阳相应将彖所谓进以正可以正邦者义已着于此虽渐于干而亦何咎矣【艮反为震二四成坤为邦初爻得正与四相应故曰可以正邦】
　　象曰小子之厉义无咎也
　　小子既有厉矣爻何以许其无咎亦揆之于义耳葢上下相应义也因其厉而反艮为震适得相应之义故无咎也
　　六二鸿渐于磐饮食衎衎吉【衎苦旦切】
　　六二柔顺中正上应九五之阳刚中正宜进而与之相合矣但时当以渐岂可躁进以求合彼艮山之半有所谓平石之磐者【艮已反震化艮山为坤地故象山之磐】宁可以暂渐于此焉夫磐非鸿之所居然既渐于此可以饮甘泉而乐饥者【二四互坎为水】亦可食反稼以自充【艮反震于稼为反生】其衎衎然而含頥自得也【艮反震初五互頥故曰饮食衎衎行喜貌】虽有九五之应举无足以动其心此真能相时而进得渐之道者吉可知也【向来泥于小象不素饱三字以为二乃君臣相得食禄自如主在位者説与渐义有碍并与后妇三嵗不孕不相合】
　　象曰饮食衎衎不素饱也
　　二之饮食衎衎或近于髙蹈自守者之所为不知其饮食燕乐乃待时而进非甘豢养以自肥也
　　九三鸿渐于陆夫征不复妇孕不育凶利御防【复扶又切孕以证切】
　　此卦以三四两爻交易而成而四进能渐独为卦之主九三自上而下离干四而居坤三是下有平地之陆而鸿渐之也【陆坤地之象】夫渐陆三亦为得位然以渐陆之故而艮止不动以致初四上九皆以无应而失正则其凶大矣葢九三在四本初六之夫也今以离兵坎马征下土之坤而不得复【离为兵坎为马艮手执兵乗马有征之象以艮止故曰不复】是使初之无应而不能正者三之罪也六四在三本上九之妇也今以九入坤腹成少男之孕而不能育是使上之无应而不得正者亦三之罪也【坤为腹九入腹中成少男孕之象也反艮为震仍是坤腹不育之象也】以渐陆而诸爻皆不得位其凶必矣惟艮覆为震以御九三之防则各爻有应皆可因应以求正此则其所利者也为九三者可安于止而不动哉【坎为盗防之象艮反震坎象不见御防之象此即动不穷之意】
　　象曰夫征不复离羣丑也妇孕不育失其道也利用御防顺相保也【离力智切】
　　丑类也三本上卦之干四本下卦之坤各以其羣为类今三以夫征而不返是离其同羣之丑也道路也三四未易初四三上徃来相应原有其道今以坤妇而成艮孕是失其常行之道也利用御防者三在坎中诸爻皆不得位是三为诸爻之防也若反艮为震以御之则二三四成坤以顺相应得以共保也【顺相保确】岂复有防之为患哉
　　六四鸿渐于木或得其桷无咎【桷音角】
