<!-- { "loadSidebar": true } -->
　　此爻正彖传所谓得位得正有功而正邦者也葢此爻一进初三两爻皆须之正所以谓之有功谓之正邦六四由三而进得位得正离顺体而入巽体巽为木有渐于木之象夫鸿水鸟也利于水而不利于陆况于木乎鸿而渐此不安甚矣然木上有枝之髙者下亦有柯之平而特患其不能得之耳【鸿爪不能握木防处可以自立】今艮反为震初非其平穏之桷乎【震为木以在下故曰桷】兹何幸初与四应而竟于无心中得之既得其桷则不渐于此而或渐于彼不安而未始不安也故无咎
　　象曰或得其桷顺以巽也
　　或得其桷者以九三下居初六中三爻成顺四爻为巽顺则进不忤巽则进不骤也【如此方是顺以巽】
　　九五鸿渐于陵妇三嵗不孕终莫之胜吉【胜音升】
　　艮反为震五居艮山之上是上有陵而鸿渐之也其居既髙其下又有应宜即与之相合矣无如时在于渐二方以饮食衎衎者不急于求五如女子之守贞不许嫁以从人故五虽有正应之妇而志宻形踈经二三四三爻如三歳之久不能防合而成孕【艮反震二三四互成坤腹腹中无阳故曰不孕】然中正相应自有其时但未至于终耳若至于终则上三相应坤腹自成坎男于此而莫之胜者岂于终尚莫之胜哉其进如此其吉宜矣【诸家皆以二五为三四所隔立解窃意此与同人不同彼取与人相同此言进必以渐不当以此例彼】
　　象曰终莫之胜吉得所愿也
　　六爻皆正五所愿也终莫之胜则上降之三六爻正而成既济得其所愿故吉也
　　上九鸿渐于陆其羽可用为仪吉
　　此爻即彖传止而巽动不穷之意上九以刚居柔处位不正又以穷极之地下无应与非能渐者也以九三反艮止为震动上之无应者反因动而有应上之穷极者反因动而不穷而上九又以巽极而退渐极而返下有九三之陆而处之是鸿不渐于上而反渐于下也【此卦以渐为名皆取进而不骤之意故诸爻皆以不进为吉此爻陆字仍当作九三之陆若作逵字解则与卦义相左不但有改经之嫌而已】夫于下则上以刚来居于三三自以柔徃于上六爻各正刚柔相杂灿然成章不犹如鸿之肃肃其羽可用为旌旄之仪饰乎占者得此其吉可知矣【初三易位成坤坤为平陆故谓三为陆三应于上则上亦应三三上易位六爻皆正肃然整齐故曰可用为仪】
　　象曰其羽可用为仪吉不可乱也
　　其羽可用为仪吉者上下处三六爻皆正自初而上隂阳相杂不可紊乱犹鸿之羽旄用为仪仗肃然整齐故吉也　上居卦终故以此句总言六爻
　　归妹【兑下震上】
　　归妹征凶无攸利
　　此卦向以渐言女归此言归妹见所归者在妹也以少女从长男又为以悦而动是女子情胜而不计匹偶之宜者故征凶无攸利若然则归妹以为归在妹将以女归为归不在女乎以少女从长男为非将以长女从少男为是乎以此之女悦男为私将以咸之女悦男为公乎是皆泥于征凶无攸利之辞故将卦名防壊窃以此卦与渐卦相覆渐卦巽女在外此卦兑女在内女子内夫家而外父母家故在外则言女归在内则言归妹妹者对渐之长女而言见此之所归者乃彼卦之妹云尔【渐为长女此为少女】岂长兄之归其妹哉故此卦六爻皆言归妹无兄归其妹之辞然而渐则女归吉利贞此则征凶无攸利者非女归与归妹有殊也卦之所云不过一正一反之辞犹言女子之归以渐则吉以征则凶以贞则利不贞则无攸利岂以归妹遂凶遂无所利乎观彖传自知
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乗刚也【说音悦当得浪切】
　　他卦皆先释卦名而后释卦辞此独变文者圣人因卦辞有征凶无攸利恐人悮视归妹为不善故先明归妹之所闗为至重以晓之言卦名归妹乃天地之大义也盖天地以相交而成泰在泰之六五曰帝乙归妹以其三五互震二四互兑震与兑合具有归妹之象也是归妹者原因三四之相交而成故干索于坤而为长中少之三男坤索于干而为长中少之三女而万物皆由此兴设使天地不交而万物不兴矣归妹三四两爻为人位四交于三为三索之少女是人之终【六索至此而毕故曰终】三交于四为一索之长男是人之始【六索从此而起故曰始】人之终始皆具于天地交泰之中非天地之大义而何而况大义原于天地至情又本乎人心卦徳内兑为悦外震为动由悦以动此桃夭之篇所为有之子于归之咏也此所谓归妹也而卦曰征凶者渐则进得位而徃有功征则刚柔反而位不当也无攸利者渐之刚皆乗乎柔之上此之柔皆乗乎刚之上也卦之体与渐皆相反故卦之辞与渐亦皆相反非归妹之过也
　　象曰泽上有雷归妹君子以永终知敝【敝婢世切】
　　泽中有雷雷随乎泽也泽上有雷泽从乎雷矣此以阴附阳之象即归妹之象也君子观此象而知人事之有敝壊者皆由于人之不思其终者也于是以天地交防之永终而知其三四交易之敝焉葢天地相交永终之道也三四相易为敝之端也【三徃居四变为兑毁敝之象也】深知乎此则于天下之事尚有蹈其敝而不可以终者哉
　　初九归妹以娣跛能履征吉【娣大讣切跛波我切】
　　此卦与渐卦反对渐卦以艮覆震取义此卦亦以兑反巽取义言卦之所谓征凶者以三之所处不当也夫处既不当岂终不可以征乎非也归妹乃天地之大义人道之终始岂不可征是在乎一反之间耳葢兑与巽相覆正视之为兑反对之即为巽礼诸侯一娶九女在上为嫡在下皆为娣三反乎上而居于下是归妹而以娣也苐初为足位以经兑毁于足为跛跛似不可言履然居初应震震为足足固能履者故虽跛也而又有能履之象焉诚若是则向之于征见凶者今之于征尚至于凶乎吾知其吉也必矣【以六居初上应九四初四易位为征各得正位故吉】
　　象曰归妹以娣以恒也跛能履吉相承也
　　兑反为巽是为雷风恒乃夫妇之常道也【长男长女故为恒】归妹以娣正以夫妇之常道自处非有他也足毁为跛本不能履而乃云吉者以初上应上六三下应九四乃隂阳相承之正理所以吉也
　　九二眇能视利幽人之贞【眇弥小切】
　　此爻因初爻取象而类及之初为震位故取象于足二为离位【下卦本为离】故取象于目九二以刚居柔中而不正又处毁折之地【兑为毁折】如人之目本明也而今则眇矣然互离应五虽眇也而又能视焉二有此象是岂若卦辞所云一无所利乎夫兑为刑狱有幽象焉二在中位有人象焉二五相应有贞象焉是幽人之贞也为九二计以幽人之贞自处以待其时而后正是则其所利者也【向以此爻为贤女而配不良以二为贤女或可以五为不良可乎即如所云亦与象无取】
　　象曰利幽人之贞未变常也
　　兑反为巽乃夫妇之常【即雷风恒卦】今利幽人之贞二五未易位在此时于常尚未尝变也
　　六三归妹以须反归以娣
　　须字有作等待之义者有作贱妾之称者按三为兑悦之主岂能待者若能待则为女归之吉矣阳贵隂贱理亦有之然何以处五况三居下卦之上亦不可以贱称窃意须有需义如贲其须之须葢六三为成卦之主以隂居阳以柔乗刚正卦所谓征凶无攸利者以此为妹而归其情必然以悦而动如目须于色耳须于声而彼乃以妹须归也以是而征其凶必矣为六三计与其徃而见凶不若反而求吉葢兑巽相反兑之上即巽之初若使不居三而居初如嫁者之不为君而为娣则以隂从阳得于归之正矣初爻之所云以娣者正谓此耳
　　象曰归妹以须未当也【当得浪切】
　　男女以正婚姻以时岂可以须今归妹而以须大失乎女归之贞理之未当皆由其位之未当也若反而居娣则无此失矣
　　九四归妹愆期迟归有时【愆起防切】
　　期婚期时亦婚时卦中互离为日互坎为月皆期与时之象又震为春卦自防来正月之间亦桃夭氷泮之也以理言之正婚姻之期于归之时而乃曰愆与迟者以三四两爻自防交易皆失位不正而三又以悦四又以动皆非归妹之礼使三须而四亦须之则三凶而四亦何利焉今三既不为征而为反求诸离日则已变【四互离三下则无离】求诸坎月则已更【四互坎三下则无坎】雷风并作【上为雷三下为风】求诸桃夭氷泮而亦竟何有葢其期为已过矣愆矣然愆期非不归也三反居初与四正应特少迟耳若四下应初隂阳得配又何尝无于归之时哉
　　象曰愆期之志有待而行也
　　三四互易成卦三悦四动宜乎三须而四亦须乃至于愆期者四之志【四互坎志之象也】盖欲待三自上而下与已正应而后行【体震为足行之象】故宁愆其期而不顾也
　　六五帝乙归妹其君之袂不如其娣之袂良月几望吉【袂弥世切】
　　此爻向以五二相应尚徳而不尚饰为隂徳之极盛以此説理更何以加苐按诸全卦之象多不相合葢天地交防以二五之刚柔相交也彼互得归妹尚宜相交况此已成归妹反不宜相交乎故六五之辞与防五无异焉独是通卦皆妹皆未及乎归妹者而此云帝乙岂以帝乙为归者乎非也昔在商王曽有归妹一事爻不过借此以为言耳非以帝乙为归妹更非以六五即帝乙也如以六五为帝乙则所谓妹者又为谁葢合两卦而论自以六三为归妹而分六爻而论则除初上两爻中四爻皆为归妹也六五正防之所谓帝乙归妹者然以隂处阳以柔乗刚与六三无以异且六五居尊而上亢君也六三反归而下巽娣也以衣袂之相牵而进者论之五之袂殆不如三袂之良也何也干为衣兑为口衣之有口袂之象也三反为巽则二三四成干五以五兑之口向上有动之象初以倒兑之口向下有静之象归妹贵静而不贵动此五袂似不如三袂之良也然而六五柔中居尊下与九二之刚中相应坎月离日【上卦本坎下卦本离】合璧在中上震下兑东西相对有如望然若能敛其隂徳抑然善下如月之几望而不敢以自满则刚柔相应终得于归之吉袂之不良奚患焉【以上五爻皆与卦辞相反所以开迁善之门上一爻乃正言卦辞之义】
　　象曰帝乙归妹不如其娣之袂良也其位在中以贵行也
　　不言其君而曰帝乙归妹见帝乙归妹者即其君也言帝乙归妹不如其娣之袂良也以其居位在中以上之贵而行于下有似乎上动而下静岂真不如哉【居尊故曰贵震足故曰行】
　　上六女承筐无实士刲羊无血无攸利【筐曲亡切刲若圭切】上六居一卦之终故统言一卦之义但他卦多言刚柔已变之后此卦独言刚柔未变之先所以明卦辞反言之防也大象传所谓以永终知敝者亦见于此卦至上六卦已终矣上下之体定矣葢惟其上下无常刚柔相易故至此若以其本体观之则其敝殊甚如内卦为兑是女也所仰而承之者筐也【震为仰盂为篬筤竹有筐象】夫筐亦期于有实耳乃一观于筐而下奇上耦并无实也【震上二画为阴虚故无实也】外卦为震是士也【震为长男故曰士】所刲而割之者羊也【兑为羊又为金故曰刲】夫羊亦贵乎有血耳乃一观于羊而坎血离干【坎为血卦离为乾卦】并无血也筐无实女何以为荐羊无血士何以为祭荐祭皆无尚得成其为归妹乎卦所谓无攸利者意葢如此然亦谁为为之而敝乃至此哉
　　象曰上六无实承虚筐也
