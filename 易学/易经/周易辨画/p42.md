<!-- { "loadSidebar": true } -->
　　此爻正为困者因其以刚居柔又互巽不果又与初有应故为之戒曰四之揜夫坎者其意葢欲下来也乃吾观其来既居柔又互巽何其徐而又徐也得毋以其徐徐者困于坎之金车【坎为车轮】而使之不行乎夫二有刚中之德岂四之所能困吾见其徒足以取吝而已然六爻之中惟四初为相应其始虽为困其后必易位而有终岂常困哉
　　象曰来徐徐志在下也虽不当位有与也【当得浪切】
　　志在下指九二是释困于金车有与指初六是释有终言四之来徐徐者以志在下卦之中将欲揜之也所由然者以四位不当故耳然六爻之中独四与初应为有与有与则终得其正不常为困也
　　九五劓刖困于赤绂乃徐有说利用祭祀【劓鱼器切刖音月说音悦】九五阳刚中正以居尊位所谓得贞之大人也下有九二刚中之臣本同德相应以九四之刚为之揜遂致君臣相隔上下俱困其象如人之通气者鼻也九四居五之下是劓五之鼻矣上之气不通矣人之相接者足也九四居二之上是刖二之足矣下之体不接矣【劓刖向以为五之受伤又或以为五之伤上下皆未知卦象也五与三互艮有鼻象二与四互震有足象今皆以九四之兑金加之兑又为毁折故象劓刖谓二五为四所隔也】如此则下虽有赤绂之臣亦阻于四而不能进是四非困于赤绂乎【干为大赤二居巽股之下故曰赤绂程子以为臣下之服取行来之义是也】夫道同德合君臣本相说者也乃以困于四而相隔不说孰甚焉然道同者物不能违德合者邪不能间明良会合君臣自得相遇而说但当此其来徐徐之时彼之来徐吾之说亦徐耳惟利于用祭祀之道竭诚以动之俟其自至而已矣【说兑之象徐字与徐徐对祭祀与二象同】此大人处困之道也
　　象曰劓刖志未得也乃徐有说以中直也利用祭祀受福也
　　五二同德志在于相与劓刖则不能以相与是其志未得也【五本坎体坎为志下有九四坎体不成故曰志未得】乃徐有说者以二五有中直之德中则其道同直则其理正故能说也【二本离体离为矢有中直之象】能用祭祀之诚以相感是以明良际会而天下共受其福也
　　上六困于葛藟于臲卼曰动悔有悔征吉【藟力轨切臲五结切卼五骨切】
　　此爻乃统言二五之义所谓卒成之终也葛藟句指二臲卼句指五曰以下即有言句之正面悔征吉即大人吉之实义也　上六居一卦之终困既极矣以二言之二受困者也二之上为互巽巽为木为绳如绳之木葛藟之象也二困于其下既束缚而不得出二五相应二困而五亦困五居巽木之上亦臲卼而不得宁困至此极极则当变矣当其先预告之以困极当变之道或不信也今犹不可以信乎为告之曰【兑为口曰之象也】人之自凶而之吉惟视乎能悔尤贵于能动但二在险中未可以遽脱而五在险外则可以自遂五若能鼓舞奋兴一旦而有悔则变刚为柔易兑成震【震无咎者存乎悔见系传】而九二有应矣二得五以为之应则困有与济向之征而见凶者今可以征而获吉【五动应二二得上行各正其位所以为吉】葢至是而有不言言无不信矣尚何困之足云
　　象曰困于葛藟未当也动悔有悔吉【句】行也【当得浪切】困者坎为四刚所揜而不能行也能行不困矣故全卦皆以行取义初三言入二五言绂四言来上言动皆行象也爻言困于葛藟者以九二居位未当适为九四所隔故如葛藟之紏纒而不得行也动悔有悔吉者以九五动变为震震则能行五下行以应于二二亦得上行以应乎五也夫二至上行以应于五则刚柔各正夫何至于困哉
　　井【巽下坎上】
　　井改邑不改井无防无得往来井井汔至亦未繘井羸其瓶凶【防息浪切汔许讫切繘音橘羸力追切】
　　为卦下巽为木上坎为水木上有水井之象也三隂为井之体三阳为井之泉故卦辞止就三阳爻言首三句谓九五第四句谓九三第五句谓九二此卦与困相似惟三四两爻上下互易耳卦中上中下三隂为坤有邑象今三上居四又当上下改革之地是改其邑矣然邑虽改而坎体未变是井未改也惟其未改故下为坎上仍为坎无所防也乃上之坎犹夫下之坎亦无所得也既无防又无得是以三往居四上成一井四来居三下成一井一往一来若有二井防之仍然此井也所谓改邑不改井者此也然井亦期于上出耳九五其居最上其为人之所取用也不待言矣九三九二亦井中之水也九三居下之上取水者亦几至于其处矣乃以隔于九五用止及于五而不及于三虽有甘泉亦如人之未繘于井等耳【汔几也繘绠也汲水之绳也】若九二则去上愈逺愈为人之所不用如汲水之瓶已遭羸败止漏于下终无上出之时焉【羸败也瓶汲水之器也巽为绳象繘兑为毁象羸离中虚象瓶】夫蓄水以养人犹怀才以济世也乃才既裕矣而世终不用是天下之饥渴皆我遗之也岂不凶乎【全卦俱照三阳爻言非上三句言井下二句言汲井也亦未繘井言繘不及乎三羸其瓶言二终不出于上凶止就不能济物说物之不济亦在其内非失其具之谓也】
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也【上时掌切】
　　卦名井者此卦下巽为木为入上坎为水以木入于水下而上出其水犹俗云引瓶入水而汲取其水也故名井卦中九五居坎体之中在一卦之上是井也是能养者也日日取之而不匮人人取之而不竭葢养而不穷也夫一井耳而奚以能然哉卦有曰改邑不改井任三四之往来以改其邑而上下之坎体如故其井卒不改葢惟其刚而能中刚则裕乎养之体中则周乎养之用其养而不穷者乃以此也若三则隔乎五矣汲水者虽几至于三而既得乎五势必不更及乎三是与未繘于井者无以异夫井以济物为功繘不及已是未有济物之功也至二则愈远于五不但无济物之功而已犹汲水之瓶已败其水终无上出之日也卦所以曰凶也【巽乎水句释水之名义已毕养而不穷句正赞九五之德下刚中句正与此句相应乃以者言以此刚中所以不穷也改邑不改井乃借刚中之象作引耳三句是倒装文法与下四句一例观传中不及无防二句可知彖辞言三阳爻之体传辞推三阳爻之用卦言井止宜言井或乃牵入治道性体俱属添设】
　　象曰木上有水井君子以劳民劝相【劳力报切相息亮切】
　　木上有水朱子以水达木末取义非井象也程子以木承水上取义是汲井亦非井象也然则木上有水何以象井凡为井者椿木入土中横版作井底水自穴出溢于板上此木上有水所以象井也君子观井之养人而知井田之尤能养人也于是法巽之申命以劳其民使之力作而不倦法坎之有孚以劝其民使之相助而不私则稼穑有获而赋税有出上下皆得其养亦如井之养而不穷矣
　　初六井泥不食旧井无禽【泥乃计切】
　　此卦以三隂为井三阳为泉而初六则井之底也二为水初为土水下之土非泥而何初六居此故有井泥之象夫井所以供食也井而为泥谁其食之宜二四互兑之口仰而向上而不食之也然初之在困原属坎体俨然一井耳自三进居四则上为新井而下为旧井矣井既为旧勿论人不之用也彼离象之雉非其正应乎乃以其隂柔也亦但翔于上而不集于下其终沦于泥污可知已【井泥于初取象无禽以无应取象】
　　象曰井泥不食下也旧井无禽时舎也【舎音舍】
　　井泥不食者以其隂柔居初德不足以润物也下也旧井无禽者以其处下无应道不足以匡时也时舎也
　　九二井谷射鲋瓮敝漏【射食亦切鲋音付瓮屋送切】
　　此爻即彖中羸其瓶之义井之制下大而上小九二居井底之上正当空濶之处二实初虚又当两开之处故象井中之谷【山之凹处为谷二下有隂谷之象也】夫二虽在谷之中而已超于泥之上是有泉者也使其滃然仰出则其济人利物宁有既耶乃以上无应与仅下比于初六之隂不为上而为下虽有清泉不过注射于井底之鲋而已矣【下卦本体为离离为矢今变为长坎坎为弓弓与矢合射之象也鲋小鱼也初六之象姤之包有鱼是也】然使有其器犹可以待时而有济无如上有中虚之离而适际毁折之兑如瓮之敝而下漏焉【三五互离为瓮二四互兑为敝泽底下开故漏也】尚望其引之而上耶士君子抱养人之才德而遭时不偶仅堪以小试于下也何以异此然小试于下已二初易位各得其正矣
　　象曰井谷射鲋无与也
　　井谷虚而有泉以鲋之涸于泥中犹射而及之而不遗于小若得其所与则浥彼注兹岂止于射鲋而已哉乃下本坎也自三进于四苐与于五而不与于二此所由仅见于射鲋之小注而无当于见龙之普施也
　　九三井渫不食为我心恻可用汲王明并受其福【渫息列切】此爻即汔至亦未繘井义九三阳刚得正居井谷之上无井泥之汚是泉之澄治清洁者也其象为井渫但井道贵上三犹在上体之下汲之者至五而止是水虽洁而中虚之离瓶不至也不至人何由而食之【三在兑口之下故象不食】夫井渫本人所宜食之物固四之所素睹者乃以己之上行而遂不为人所用有不以为是我心之所恻然乎【我谓四卦主也坎为加忧四居坎体故曰心恻】吾推恻然之心若曰是泉也可用繘以汲也惜不遇王之明者耳使有王之明者用繘以汲之则其泉上出养而不穷君民并其福矣【五为王互离为明四兑口承五故呼而告之】惜乎其不遇何哉【井渫不食一句汔至亦未繘井之义已完下皆设为六四代惜之辞】
　　象曰井渫不食行恻也求王明受福也
　　井渫不食而又曰为我心恻夫井泉在己食不食在人三何恻之有所谓恻者乃上行之四代为恻也【此卦自困而来三往居四又当人位故曰行人】恻其有可汲之资而繘之不至也求王明者岂三之求之哉以贤人者斯世君民之所頼犹井泉为天下饮食之所需为之求之将以其受其福也
　　六四井甃无咎【甃则切】
　　三隂皆井体四居其中井之身也以当兑缺之处则井圮而泉汚矣六四柔顺得正自困三而往与三互易有时三往于四者亦有时四来于三故三为泉象渫四为体象甃【乾卦亦以三四両爻为进修之地】甃之则井洁而泉甘虽无及物之功而亦可以无咎也
　　象曰井甃无咎修井也
　　此卦以三四往来成卦三自外而内故曰渫四自内而外故曰修修者往来除治之象也井若不修则无以凝九五之泉五泉之冽四修之力也故无咎
　　九五井冽寒泉食【冽音列】
　　此即彖之所谓改邑不改井井养而不穷者也九五阳刚中正以居尊位刚则其水清中则其味甘【五为上故甘】位在北方则其性寒是井之清甘而冽寒冷之泉也具如此之美而又当井口之下兑口之上是人之所共食者也夫井之为井以济用也今九五以如是之泉而又为人所食井之道无遗憾矣不言吉者上六之元吉即九五之元吉也
　　象曰寒泉之食中正也
　　此爻只言九五之泉足以为人所食尚未说到人之取食上至上爻终五之义始言之故爻不着其占而传祗推其德葢惟其所存者不偏不倚所行者无过不及所以为治道之至善济世之深仁如泉之寒而为人所食也
　　上六井勿幕有孚元吉【诗救切幕莫狄切】
