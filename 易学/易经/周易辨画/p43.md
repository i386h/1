<!-- { "loadSidebar": true } -->
　　三隂象井初为底四为身而上则井之口也井口而曰者非繘至此而亦非功至此而也葢井之为制下宽而上狭故二曰谷而上曰言井体至此而即井口也幕井葢也不汲则掩之今以隂居上两开而不掩故云勿幕也井勿幕则任人取之不禁矣夫上非有水也上之水皆五之冽寒之泉也惟五有冽寒之泉渊渊而莫测源源而不匮为习坎之有孚【坎为孚】故可以养天下之欲给天下之求而无有竭时也井道至此岂不至善而元有功而吉乎【井收勿幕上六之象有孚元吉谓五即改邑不改井三句之义也】
　　象曰元吉在上大成也
　　元吉者五之元吉也乃不系于五而系于上者葢五虽有冽寒之泉非有上六之勿幕五之泉亦穷于无所施何可遽许以元吉惟至于上五固施于人而不靳人亦取于五而不穷大者之功乃成也此元吉所以在上也【大谓阳指五非三小成上大成之说】














　　周易辨画卷二十五
　　钦定四库全书
　　周易辨画卷二十六
　　颍川连斗山撰
　　革【离下兑上】
　　革已日乃孚元亨利贞悔亡【已音纪】
　　一部周易六十四卦三百八十四爻其中言吉言凶言悔吝言无咎千言万语搃欲使人各归于正而一卦六爻爻爻得正者惟既济一卦自既济而外六十三卦皆不能各得其正此交易变易移易之所由起而往来变化之所由行也此卦上兑下离六爻之中惟九四一爻不得其正不正则不能无待于改此所以名之曰革顾六十三卦卦卦有变此独曰革者何也此卦下为离火上为兑金六爻位象风炉【此卦与鼎反对象见鼎卦中】以金入炉炎以离火鼓以巽风金从而革又四界上下之交改易之际故此卦独名曰革干之九四夫子传之曰乾道乃革亦此谓也此一革非若他卦一人一事之小变也卦中二四互巽为命四爻一变六爻皆正此王者更姓改物之大变也故六爻自初至终止以改命一事言初则致其慎重二则言其定防三则言其决计四乃正言革命五乃方革而制作一新上乃既革而臣民丕变此传所以叹革之时为大也夫革固有其时矣而卦曰已日乃孚何也【前人谓变更之事人心未能遽信必已革之日而后信据卦辞释之非不通顺然合二卦解之殊苦乖违后人因此训以戊己之已其说始于朱汉上继于张慎甫而来氏更畅其义理致甚精然谓以火克金而必间以相生之土是已乃所以生之而非所以革之矣细思卦义恐不谓然】葢革也者去故而更新也更新也者即十干庚辛之义也而庚辛必先之以戊己非戊己则不能遽及于庚辛也然戊己均耳不言戊而独言己者何故葢十干戊己居中而己又在中之后犹六爻三四居中而四又在中之后其言己者葢以配四也此所以不言戊也至已而言日者革以时取义十干本以纪时而四变又互离为日此所以云已日也其言乃孚者坎为孚二上互为长坎有孚之象言革命之事至重极大其初人未信至已日四变而人始信之也况已土又主信革之有頼于己者正多乎独是三五互干已日正在其中体干首出非具干德之全者动则有悔必素有长人之德而无行无不通而亨而且所革者又皆合乎天理人情之至正而利贞然后能举易姓受命之事而悔可亡也不然可轻言革哉
　　彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉【说音悦当得浪切】
　　卦之名革卦中原有其义以物理言之上兑水象也下离火象也水之润下者可灭火火之炎上者亦涸水是相息也相息则革矣更以人情言之兑少女也离中女也兑以少而越乎上离以中而处乎下是志不相得也不相得则亦革矣凡此皆可以名革而彖意之革不然曰已日乃孚葢言一卦五爻皆正独九四一爻不正又当上下变更之际为九四者当革而使正也然而非常之原黎民惧焉至已日当革之时革之而人始信之也虽然日也者可革之遭也德也者能革之具也时苟当革而德不足以革之能免不当之悔乎今观卦德内文明而外和说明则达事理而革不苟说则顺人情而革不拂以此用之于革吾知其合乾道之流形而革为大亨应乾道之保合而革以各正其革也乃革之而至当者也人之革必如此之当其悔乃亡也更即卦爻推之上属天本阳也今变为隂初属地本隂也今变为阳是天地革也而就中思之巽为木非春乎离为火非夏乎兑为金坎为水非秋与冬乎而四时不既成乎商以金德王彼兑之金即汤也周以火德王彼离之火即武也九四一变而巽体改是汤武革命也【巽为命】而亦非强也五为天四亦不过顺乎天三为人四亦不过应乎人而已防之天地圣人之革皆时也时未可革天地圣人不能先时既当革天地圣人不能后革之时其大又如此岂但庚之必先以已日哉
　　象曰泽中有火革君子以治厯明时
　　彖传虽有水火相息之说其实卦以革名祗重火能干【音千】水上盖泽本能克火今火在泽中是火反能胜泽也所以为革君子观革之象知革之最大者莫如时而时非厯则不明于是举日月运行之次星辰推迁之度候气时嵗之节治为厯以明其时由是春夏秋冬之变分至启闭之候晦朔望之期莫不昭然于敬授推歩之余而时无不明此君子法革之大者也大抵离兑夏秋之交乾道乃革之际正君子所不敢忽而五德迭运当王者贵易朔改歩又革命者之所首重也
　　初九巩用黄牛之革【巩九勇切】
　　革者更变之义离为戈兵以戈兵为更变则拨乱反治之举也初九阳刚得正有能革之才但当方革之始人心未属岂可轻发上有六二柔顺中正近与之比惟当以无过不及和顺从容之道以自固守而不敢轻革其象如巩用黄牛之革然【离为牝牛中为黄色革则去毛之皮未变者也初方入离四月之时鸟兽之毛方脱书曰鸟兽希革是也】葢黄牛之革未变初九当巩固用此无文之质不可遽变也不可遽变非终不变正欲慎重以善其变也此与遯二用黄牛之革不同彼以革为约束之具此以革为未改之质对虎豹之变而言也
　　象曰巩用黄牛不可以有为也
　　有为者即以离之戈兵行革命之事也初九位下不中居刚又不顺不中不顺革命之事岂可轻尝爻谓其巩用黄牛即以其不可有为也葢黄牛谓六二正已日乃革者用黄牛即用其已日乃革也然则不可有为特未至已日耳岂终谓其不可有为哉
　　六二已日乃革之征吉无咎
　　向谓此爻已日乃革即彖辞已日乃孚非也所谓已日乃孚者指九四变离为日而言谓至彼乃孚也故三干爻皆曰有孚此爻虽亦为离日尚未至于已位其言已日者乃立乎今日以逆计其后不但不可言孚并不可言革玩乃字语气是言已日乃可革之革之乃可孚之非果已革也所谓嘉谟庙筭决策而后从事也古人举大事必先卜此卦离有龟象倘亦有所卜之而然欤不然九五未占之云奚为来也此爻柔顺中正上应九五中正则不急于革柔顺则不强于革有应则又势处于当革故预为之计曰时在当革诚不可以不革但革不可骤也其必已日乃革之乎计审而虑周如此夫然后伐暴救民往而征之有凝命之吉无妄干之咎也【前人有谓卦曰已日乃孚爻曰已日乃革者信而后革也此又不然葢论理自是先孚而后革而合诸爻观之孚顾在于革后者正以改命之事未革之先难以必人之信耳如必人尽信而后革则直曰革之而已何必又俟之已日哉试观武之伐殷也迟之又久而后举事而既举之后犹必反覆丁宁以相告戒葢深恐人之未信也汤之伐夏虽东征西怨南征北怨若无不信者而究之天下之信亦在仇饷征葛之后何得言先孚后革也言有近理而悖卦防者似此之类不可不辨】
　　象曰已日革之行有嘉也
　　革必俟于已日者以革不可骤必至已日然后其行有嘉也不然革尚未可敢望吉无咎哉行释征嘉释吉无咎
　　九三征凶贞厉革言三就有孚
　　九三阳刚得正亦能革者也但以重刚居离火之上上有泽水若率意前进则有息火之忧其征必凶【二征吉而三征凶者二以议革而言论其理也理则无不吉矣三以将革而言举其事也事则宜有凶矣】若守正不进则有逼处之势虽贞亦厉当革之时最为难处幸位应兑口未发于变革之事者已先备于变革之言于初言黄牛之革知时之不可以有为未就也于二言已日乃革知行之必可以有嘉虽就亦仍然未就也今至于三径革似不可不革又不能势不可以両全革之言就矣【言指初二両爻之辞三即九三又离亦为三就成就也】夫一议革之言而歴乎初歴乎二又歴乎三凡经三议而后就则其审几观理虽未有孚于人先已有孚于已【坎为孚卦互长坎故三阳爻皆言有孚】其于革命之事尚有踌躇而不决者哉
　　象曰革言三就又何之矣
　　改革之事固不可轻举亦不可狐疑若改革之言至三是其理已审其计已决失此不往更何往矣举而革之可也【离象龟可用卜稽疑者三人占则从両人之言况于三乎所以云三就】
　　九四悔亡有孚改命吉
　　此爻即卦中所谓已日乃孚革而当其悔乃亡也葢卦中五爻皆正皆不当革革之皆不能无悔何也以其非已日也九四以阳居隂处位不正又当上下改革之际以爻位论在中位之后以十干论亦在中位之后中位属土正是戊己之已变离为日所谓已日也过此为庚矣以此而革革之所以为当尚何有悔初之巩用者用此二之乃革者革此三之三就者亦就此今已至于此变而为柔不独五居坎中有孚于天心【五为天位】抑且三互坎中并有孚于人意【三为人位】由是取干为天巽为命而改之如汤之伐夏武之伐商自然天与人归得各正之位成既济之功吉可知矣【此卦之主爻不言已日以已日已见于二也卦例多如此向以二为已日似误】
　　象曰改命之吉信志也
　　改命何以为吉夫改命乃人心之所疑疑则不能顺何以得吉兹之改命乃出于有孚如东面而征西夷怨南面而征北狄怨天下信其志皆曰非富天下也是以吉也【坎为志兑为悦故曰信志】
　　九五大人虎变未占有孚
　　九五阳刚中正自改命之后已践天子之位矣是为大人【九为大五人位】夫大人者武功与文德兼备者也其取天下也虽以武其治天下也必以文犹武王武成以后制礼作乐举天下而更新之也其象不有如虎变乎顾革之九五即干之九五乃彼曰龙飞而此曰虎变何也兰氏廷瑞曰龙如尧舜之揖逊虎如汤武之征伐是固然矣不知兑为白虎五居其中互巽为风二当其位惟风从虎卦中原有其象也其曰变者自初至上由未革而及革又由革而及改由改而及变浅深之序也初为黄牛之革以去毛之皮而言尚未变也五上为虎豹之变以有毛之皮而言则已革也由离夏而至兑秋【此卦下离上兑】希革毛毨亦自然之理也未占有孚者五与二应二离为龟已日之革即占辞也不占何以知为已日人苐知大人之变于占之后而乃信而不知未占之先其德之足以王天下已有孚矣如诗咏文王周虽旧邦其命维新是也卦曰已日乃孚孚此而已【三言有孚者改革之理可信于已也四言有孚者改革之事可信于人也五言有孚者改革既举天下共信之也此三有孚之分也】
　　象曰大人虎变其文炳也
