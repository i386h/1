<!-- { "loadSidebar": true } -->
　　复卦与剥卦相覆其所以必覆者以剥上之果非剥则不得入地不入地则核不得土甲何以拆芽何以萌而乾元之气息矣此剥之所以覆复也复亨者剥上之刚反而为复之初在剥为艮之止在复则为震之起起故有亨之理也独是初复之阳当硕果剥烂之余龙战黄之后一阳甚穉众隂方盛使养之不善则任其阳刚不免有助长欲速之弊而气之为害多矣何以能亨今观卦德内震为动外坤为顺震足又为行原具有动而以顺行之象诚能于其动而顺其自然以行之则自能审时度势不骤不激巳之出入不至于暴疾隂之朋来不用其责咎也反覆其道七日来复者是天道之运行也【干为天震为行】利有攸往者言阳刚之上长也而不特此也天地生物之心于剥极为坤时已几于不可覩今一阳来复而天地生物之心悉于此而见则复之为复岂小也哉【动而以顺行即孟子所谓以直养而无害意原就一阳言下接是以二句亦当干一阳言天行天字谓干画故剥与复俱曰天行全传总是动而以顺行一句意】
　　象曰雷在地中复先王以至日闭闗商旅不行后不省方【省悉井切】
　　雷始収声方入之雷也雷乃发声既出之雷也雷在地中乃由入向出之雷也雷本在地忽腾而在天今在天者又反而在地故象为复其在人也震为长子坤为母腹子在腹中其气甚防不可以不养其在物也震为反生坤为大地反生尚在大地其气甚穉尤不可以不养也先王体之以冬至阳生子半之日闭塞郊闗使商旅不得行于道君后不得省乎方盖欲合天下之人以养其防穉之阳此先王体天道以赞化育也【坤为閤户闭闗之象坤为众震为涂众在涂上商旅行之象震为帝故曰后坤为邑故曰方帝在邑内后省方之象不行不省初九在干潜龙勿用之象也】
　　初九不逺复无只悔元吉【只之是切】
　　健行不息者天也而隂阳则有往复至诚无息者圣也而动静亦有往复其复也如循环之无端无迹可见下此之复则有失而后有复矣但复之品诸不同故六爻备言其复之之事而初则卦之主也初九阳刚得正自剥之上反而为复之初旋剥旋复在人心为一念初动有不善即介然觉之觉之即毅然禁之不逺而能复者也【剥上一反即是故曰不逺】如此则何至于悔盖人必不善已形而后悔今不逺即复故不至于有悔也夫悔乃向善之道初之复并此而无之是天德之元复全于已矣吉孰大焉
　　象曰不逺之复以修身也
　　心者身之主元者心之德不逺复则心德全而身修矣故曰以修身也
　　六二休复吉
　　此爻自王氏弼以居二比初亲仁善隣为复之休美程朱皆因其説论理似是但合通卦观之全非爻义盖卦之所以名复者以阳之复于初也二爻以上皆隂何复之可言而皆云复者以初阳之进而上也隂之变而阳也全本卦中无疾无咎利有攸往意逐爻説去即彖传动而以顺行与刚长意也夫卦辞总括六爻之义爻辞又分发卦辞之义不合卦与爻以融会其理则卦自卦爻自爻矣何怪乎异説之纷纷哉初九自剥上而复初犹一阳也特异其位耳故曰
　　不逺复六二位虽中正而以柔居柔何得为复盖由初以顺行往而居二互之又得复焉是复至二而休者二又变刚而互复也故曰休复休止也休而又复即间而复续之意视不逺复者有别矣然休而能复亦可为大贤之次虽不能为元其占亦吉也初如顔子二其冉闵之徒欤
　　象曰休复之吉以下仁也【下如字】
　　元者善之长体仁足以长人夫子明明以元为仁矣初九一阳始复于下元也即仁也复卦止初九一爻至二已休然非终于休也初进而休者又复矣其曰吉者何也盖初为元善之长仁也二居其上而最近此初所以以顺而行而得休而又复之吉也
　　六三频复厉无咎
　　此爻解频字多就六三爻位以柔居刚言此悬空无据之辞窃以频复者初本为复动而行于二互之亦为复是休而再复今动而行于三互之又为复是一复再复而三复也故象频复夫复频则失亦频不但不及不逺复之复幷不及休复之复矣然六变为九有朝乾夕惕之象若能以严厉处之则惧而知悔亦无频复之咎也【三居震体震无咎者存乎悔故曰无咎】此日月至焉者又在冉闵之下乎
　　象曰频复之厉义无咎也
　　频复则频失咎何能无而爻曰厉无咎者盖人能惕厉于中则必能断之以义不使既复者而又失所以无咎也
　　六四中行独复
　　卦之所以为复者谓复其初也自初爻而外顺行至于二二为初互之为休复顺行至于三三为初互之为频复今顺行而至于四无可互不能成为复矣然卦有五隂而四居其中初以顺行而至此【中以五隂之位言行以变震之足言即动而以顺行之行也】虽不能为复而变刚成震居然有初复之体是不与众隂为复而独自为复也【下三爻皆借两卦而成四独自为一卦故曰独复】夫独自能复是其天资粹美不假学力而克保其初也亦可谓善人矣不言占者未尝学问故不言吉未受物染故亦不言无咎也【此爻旧解皆以应初言谓与剥之六三同义不知剥之五隂皆言隂之不宜剥阳以明不利有攸往之义而三独不为剥而为应故取之复之五隂皆言初之动而以顺行以明利有攸往之义四虽与初相应何取乎况相应则复字宜指初与诸复字亦相混也】
　　象曰中行独复以从道也
　　从即顺道即所行之路言初行于四隂之中而能独复者以从其顺行之路也【此道字与反复其道道字同牵入仁义讲者非】
　　六五敦复无悔
　　此爻诸家皆推之太过至有以为圣人地位者又有以为安仁地位者此特就爻论爻未尝统全卦而思之也谨按卦以初为主爻初自顺行至二至三互之皆可成复故二象休而三象频至四已不能成复然变刚为震尚有独自成复之象若顺行至五更无复之可言以其得中变刚为艮艮为山有敦厚之象故艮上曰敦艮临五互艮亦曰敦临【临上谓五讲已见前】五虽不成复体而以艮敦诸复之上亦有以厚重之质而敦笃于复之象夫慎重则出入必不疾浑厚则朋来必不咎无疾无咎自然无失故其占虽未能吉亦可以无悔此以天资厚重而得复者与四相似皆以其中也
　　象曰敦复无悔中以自考也
　　复者复其初也五即变刚已非初体而爻曰敦复无悔者以其居中有中顺之资能自考其善否也自考而善则从之自考不善则改之虽不及诸爻克复其最初之善而亦不致有轻率之失矣所以无悔【诸爻皆赖两卦而成复四五同在上卦之内故四祗曰独复五祗曰自考考字对上迷字而言若非自考则迷矣】
　　上六迷复凶有灾眚用行师终有大败以其国君凶至于十年不克征【眚生领切】
　　此卦六爻之辞皆不出动而以顺行一句初曰不逺动而遂复其处是未行而已复也二曰休是已动而行少息而后复也三曰频是行而且前且却屡进而后复也四曰中行行至半涂而后复也五曰敦行之安详慎重而为复也至上则行之错乱以迷为复矣迷复非不复自以为复而不知其迷耳卦自初爻动而顺行至五巳不成为复然以柔顺居中犹能中以自考复而无悔由是行而至上去初最逺复道已穷变刚又互为剥复在初而反在上本欲复而反成剥是迷其求复之路矣【先迷失道上居坤极有迷之象】迷复则必认天理为人欲狃人欲为天理其致凶也不有天灾必有人眚【上本坎体坎为灾眚今迷复加其上故有灾眚】然此犹凶之在巳者卦中坤为师震为行若用之行师争战以求胜始虽变柔为刚以敌柔终必为柔所剥而大败【上为终变为剥故大败】且不但一巳大败而已其初复之刚所谓邑国之君【坤为国阳为君】亦因之而并受其削弱其凶又及于人焉即或因其凶而别图进取而其心既迷其道亦失即极之十年之久亦不能征也迷之致凶可胜道哉【十者坤之数征亦震之象上变为艮止又不克之象】
　　象曰迷复之凶反君道也
　　阳为君隂为民初君象也初不逺复有不善未尝不知知之未尝复行道何明也今上以迷为复视善为恶视恶为善以是求复愈复而愈逺与君之道正相反此初之所以吉而上之所以凶也









　　周易辨画卷十三
　　钦定四库全书
　　周易辨画卷十四
　　颍川连斗山撰
　　无妄【震下干上】
　　无妄元亨利贞其匪正有眚不利有攸往【妄亡亮切】
　　妄者虚假也无妄真实也有真实而无虚假所谓无妄也卦为震下干上震为动干为天动而皆出于天尚何妄哉元谓初九量兼乎众善德足以长人自然推之皆通行之皆准而亨然初九之亨以其正也自初而外六二九五亦正也有真实之心而所为又出于正施之于世安有不利者若六三之以柔居刚九四上九之以刚居柔则不然皆匪正也不正则虽心本真实亦动必有眚【上卦坎体坎为灾眚故上亦曰有眚】而欲如初二五之往而辄利也岂可得哉然则有无妄之心者务为其正勿务为其不正者而巳矣【此卦无妄二字向来防得太深以致卦辞多乖隔难解不知无妄二字只是无虚假之心惟其只无虚假之心所以有正不正之殊若説得太深何以又有眚有不利乎程子既已无妄不宜有往往则妄也之说亦是此弊如龙逢比干之忠无妄也忠而得正虽死亦亨亦利召忽荀息之忠亦无妄也忠而不正虽死亦有眚不利总之重在正不重在无妄也】
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　此传首三句旧解或作三平或以首句为纲总之防作解无妄二字耳惟其然则无妄二字不得不推许太髙而大亨以正二句亦接得囫囵少味矣窃谓刚自外来句是释卦名义动而健是释元亨刚中而应是释利贞大亨二句是承上文而推原于天命以起下文下乃承正字以释下三句也盖人之所以有妄者以内无天德之刚以为之主也此卦初画之刚乃乾元之至善阳德之初交在卦为六爻之主犹在人为一身之主也是主也何自而来哉以无妄与大畜相覆自大畜外卦之上画来居无妄内卦之初画也内有刚德以为主则人欲自退听而不争此所以无妄也故名曰无妄为卦上干下震震之性动干之性健初动而以健行之则自强而不息故元者亨也九五刚中六二以柔中应之而刚柔又各得其正以无妄之心而行以中正之道故贞者利也然是大者亨而又以正岂人为之私哉盖天道之流行本无不正其命于人者固如此也【干为天巽为命】天之命人既出于正则人之制行亦必出于正而后可以克当天心而能行若自恃其无妄之心而不要之于正是谓违天违天而往又何往矣徒抱硁硁之守而不揆于义理之宜其可以获天之祐而行乎哉此所以不利有攸往也
　　象曰天下雷行物与无妄先王以茂对时育万物卦之言雷者十有五或言其名而不言其处或言其处而不言其声即或言其声而不言其声之逺故虽二雷之洊亦不过震惊乎百里唯此卦言雷之行行而徧乎天之下【上干为天下震为雷为行故曰天下雷行】则无处非雷无物而不闻雷矣雷之声物既皆闻之有知之物固震惊恐惧而妄念濳消无知之物亦震动昭苏而真机发露是天物物而与以无妄也先王观之于是法震之动于干下也以茂德仰对乎天时【天有四时无不育物此所谓时盖岀震之时也】因法干之覆于震上也而顺时养育乎万物亦如天之物与无妄焉此圣人尽己性以尽人物之性所以赞化育而参天地也
