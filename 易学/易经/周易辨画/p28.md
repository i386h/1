<!-- { "loadSidebar": true } -->
　　此卦下山上泽山本髙泽本下今山乃入于泽之中而上出其泽是山感乎泽而泽应之也故为咸君子观此象知山泽之所以能感者以山体本虚能受乎泽故泽之应之如此也于是虚其心以受人之善以求感人之本焉【虞氏翻曰干为人坤为虗谓坤虚三以受干上也】
　　初六咸其拇【拇芒苟切】
　　初六以柔居刚其体不正上应九四亦不正以当感之时在下体之下欲与九四易不正以归于正心动而足应之有感其拇之象【下卦艮覆震为足宜象趾今阳在三而隂在初故不象趾而象拇艮卦亦然而象趾者艮不取覆只取人身故初苐象趾也】拇在足仅为一指是方动之初足未履地而指先伸犹男子未有室家而情黙动也【咸其拇向来作咸以其拇夫拇随心而动乃无知之物何足以言感咸其拇者乃欲咸于所应之人而其拇輙动所谓四体不言而喻是也诸爻皆宜如此看】感所当应而又不涉于迹故无吉亦无凶也【感应之理皆人所当有但不可不正耳此爻与四为正应观四之贞吉则此爻之宜贞可知诸谓皆有所不足于此爻谓其动而应四也不知卦辞利贞二字正指此爻与四説不动而何以贞子若六二则以居为吉以动为凶矣】
　　象曰咸其拇志在外也
　　初与四为正应而位皆不正初之咸其拇非有邪行以正应之志在于外【坎为志卦互长坎四在其中四又为心故曰志】欲往而应之也
　　六二咸其腓凶居吉【腓房非切】
　　以六二之中正上应九五之中正本得相与之正也因反恒之上而来于下以震动之性当相感之时亦如初之心动而足欲往不但咸其拇兼咸其腓焉【腓在足股之间二在初三之间故象之】夫二本得正非初之因不正以求正之比也乃无故而动于欲非婚礼矣能无凶乎然二有中正之徳又在艮止之位若能以正自守居而不动【艮为居】则得男女之正婚姻之时之吉矣
　　象曰虽凶居吉顺不害也
　　男女居室生人之大欲徇人欲而妄动则凶循天理而安居则吉顾妄动之理人所易晓而安居之义人所难明故夫子示之曰爻之所云动虽凶居虽吉岂欲人废乎感应之情哉惟顺乎理之自然当感而感当应而应而我无容心焉则亦不至于有害也【顺释居不害释吉】不然虚寂其心而淡漠其懐其有害于性情之正也反多矣
　　九三咸其股执其随往吝
　　九三阳刚得正上应上六正少男感少女彖传所谓男下女者也但相感之道贵乎专一九三反震动而为艮止当其动也志感于上六之正应举足而欲从之而咸其股【三在二初之上股在腓足之上又互巽为股故象之】及其止也又近系于所随之六二欲执取而比之而执其随【艮手能执腓随股动故象之】方感于彼又系于此士也罔极二三其徳如是而往感正应之上六尚得为刑于之道乎而讵不吝乎
　　象曰咸其股亦不处也志在随人所执下也
　　初二感于所应而动其拇与腓固不处矣三感于上而动于股亦不欲处也皆未为失正也但三方感于上而志又在于所随之人【三亦在坎中故曰志二在人位故曰人】是其所执持者不在上反在下舍正配而昵邪僻故可吝耳
　　九四贞吉悔亡憧憧往来朋从尔思【憧昌容切】
　　九四以刚居柔失位不正下应初六亦不正卦所谓利贞者此二爻也况四在股之上脢之下正当心位为咸之主一失其正则感应之间动輙得凶其为悔也多矣若专心壹志以下感于初初亦必专心壹志以上应于四彼此相与各得其贞则吉而悔亦亡矣若不专壹其心志以各安其所而唯是憧憧然如童心之无定自巽覆兑往而居于四或自兑覆巽来而居于三彼正应之朋其肯从尔之思乎吾知其感必不应也其有旷于心之官也多矣按感应相与原属正理而六爻鲜有吉者以感或出于有心感或出于岐志也三四两爻居于一卦之中两卦反覆上下易位易恃两端故虽以三之刚正居止有咸股执随之悮四之咸主心君亦有往来上下之嫌爻中贞吉悔亡乃发明卦辞利贞之防下则反言以戒之朋谓初尔谓四思乃心之职也葢心之本体未感于物原自寂然不动及其感也一感止有一事一事止有一理思果得之此一思之事已毕矣若再感则再思推而至于千万感则亦千万思原非止于一思也唯当思此一事之时不可又思他事若分而之他则思之用不一即思之理不尽思之理不尽则思之用不神何以感动得人故曰朋从尔思言不从其所思也【系传同归殊途一致百虑言同归言一致即专一之意正见得不可憧憧往来天下何思何虑此思虑字是憧憧非尔思之思尔思思字乃心之官也日月以下皆发明何思何虑之理】
　　象曰贞吉悔亡未感害也憧憧往来未光大也
　　感非其正则有害四感于正应之初未感于不正之害是以吉而悔亡也憧憧往来是舎正应而扰扰于三五之间三五不得成离心体未光中实不能有容心体未大光大俱失宜乎朋之不从其思也
　　九五咸其脢无悔【脢芒杯切】
　　九五六二中正感应以相与者也但五覆巽而居悦体其感易分又近比上六隂柔悦极之少女若为其所诱则中正之感不专而其悔多矣诚能于感二之际心一于二而以脢向上不见可欲而心不动则亦可以无悔也脢背肉在心位之上【下三爻为拇为腓为股四五二阳相排连象背之横骨五在其上近颈之处故为脢】不见之处不动之物也不见乎上自不动于上何悔之有
　　象曰咸其脢志末也
　　五切比上六恐其为口舌所动咸其脢欲其志背乎上六之末也上背之而六二之感专矣【末字指上六观系传其初难知其上易知本末也可证知末之指上六则咸脢之为上六益可知】
　　上六咸其辅颊舌【颊兼协切】
　　此爻诸家皆有贬辞窃谓上六以柔正之少女应九三刚正之少男卦之所谓感应以相与者二爻其主也但自巽覆为兑上居悦之极感之终欲感于三而其过中失时不得已而见之于辞説如求我庻士迨其吉兮之意此其相感未尝不正然至形之于辅颊舌【上在兑口辅在口旁颊在辅下舌在口中皆兑象也】亦少急矣杂卦传云咸速也此爻即速字之意
　　象曰咸其辅颊舌滕口説也【滕徒登切説如字】
　　滕与腾通自下腾上之意以覆卦柔上言也咸以无心为感咸而滕于口説则有心矣以居悦感之极故至于此然非不正也故占亦无咎
　　恒【巽下震上】
　　恒亨无咎利贞利有攸往
　　此卦震上巽下长男位上动于外长女位下入于内此居室之道夫妇之常也故为恒夫治乎外妇治乎内积渐久长室家自然上下各得而亨然亦必亨乃可无咎也若守常而不变则事有不可行者矣岂不有咎乎此卦初四二五皆不正不正岂可以为恒必利于正而初居四二居五利有攸往则各当其位乃可久而不敝也
　　彖曰恒久也刚上而柔下雷风相与巽而动刚柔皆应恒恒亨无咎【句】利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣【上时掌切柔下遐嫁切】
　　卦名恒者久之义也【此句已释卦名义下四句兼释恒亨无咎之义向因四句下有一恒字以为皆释卦名义下恒亨无咎四字不如赘廇乎观咸卦柔上三句是释卦名与否可知此解之误矣】此卦与益卦相错益下卦之震错居此卦之上是长男进而在上也益上卦之巽错居此卦之下是长女退而就下也此刚上而柔下也此卦又与咸卦相覆咸卦之艮上而为此卦之震是少男变为长男也咸卦之兑下而为此卦之巽是少女变为长女也亦刚上而柔下也此夫妇之得其序者也上震为雷下巽为风雷厉风行是雷之与乎风也巽错居上震错居下风发雷动是风之与乎雷也此夫妇之得其助者也内卦巽则和顺于事理是内安其分也外卦震则奋发而有为是外尽其职也此夫妇之有其徳者也二三之刚应乎五上之柔而柔亦应乎刚而不拂初爻之柔应乎四爻之刚而刚亦应乎柔而无忤此夫妇之同其心者也皆所以能恒之道也此恒之所以亨且无咎也【四字随上文义方清】利贞者贞非他道而已矣夫有夫之道妇有妇之道夫妇欲久于其道此所以利于贞也彼夫健行而无息天道也柔顺而有常地道也惟其贞也天地之道恒久而不已尚必以贞况夫妇而可不以贞乎利有攸往者言刚柔当位恒之终刚柔失位恒之始未有其终先有其始攸往者欲其由始以求终者也试推而极之彼日月之逓嬗也唯其得天之运行而始能久照乎天下四时之推迁也惟其随隂阳之变化而始能久成乎万物【本体上坎为月下离为日得天者二五互干也震为春巽为夏互兑为秋长坎为冬变化者上下易位也】圣人与日月合其明四时合其序久于其道制以男婚女嫁之礼教以夫唱妇随之宜而天下皆化而成俗焉【谓六爻各正成既济也】然日月之久照天地之恒也四时之久成万物之恒也其迹可见其情皆不可得而见唯观于圣人之所恒而天地万物之情亦不过此夫妇之情同归于恒而已何不可见哉
　　象曰雷风恒君子以立不易方
　　旧解谓雷风虽变而其相与则常此以象言之是矣窃谓雷震也干之始交乎坤也风巽也坤之始交乎干也唯其相交此乾坤之所以变化而不已天地之所以日新而不穷也故为恒君子体之于凡天地之常经古今之通义所谓一定之方者卓然特立于其中虽极之富贵不能淫贫贱不能移威武不能屈焉此君子之恒也【震巽皆木有立之象震出在中外巽入在内有不易方之象】
　　初六浚恒贞【句】凶无攸利【浚荀润切】
　　此爻与咸相覆咸之上即恒之初也相感既终成家方始其夫经营于外其妇自宜黾勉于内乃恒之正也初六以柔处刚居位不正自上降下愈入愈深若以此为得恒之正者是妇人唯知深闺之当处而不知妇职之当脩也有浚恒贞之象【浚浚井也巽入之象贞字连上读言以浚恒为正也】妇道若此家事必乖为妇者固凶为其夫者亦何所利哉
　　象曰浚恒之凶始求深也
　　浚恒而爻云凶者以初六乃成家之始正宜相夫以治其家乃于归未宜于家人而唯求深入而不出家事废矣安得不凶
　　九二悔亡
　　恒之九二本咸之九五原无悔者也以覆而居下失位不正则有悔矣幸在咸在恒皆得中位是妇人之克主中馈者也虽以刚居柔似有不正之悔而刚以佐理柔以持躬适得其宜悔可亡也况往而居五各得中正又有其甚利者乎【此爻悔亡有利有攸往意】
　　象曰九二悔亡能久中也
　　九二应有悔其悔亡者以其在恒为中覆咸亦为中错益又为中能久于中也人能久于中则无过不及之差矣何悔之与有
　　九三不恒其徳或承之羞贞吝
　　此卦言夫妇之道上三爻皆属男下三爻皆属女初以柔而居下性务深藏是女徳之不及者也二以刚而居中克主中馈是女徳之得中者也三以刚而居上性躁不果又覆咸为憧憧往来是女徳之太过者也以阳刚太过之妇上应上六震极过动之夫岂能永谐琴瑟之好其不恒也非他也乃其徳也夫以重刚为妇徳已非其宜况互得大壮有次且之性抱触藩之思以视九二之克主中馈者不可羞乎羞非二之所与而三乗其上二承其下相形见绌不啻二之与之也占者若以此为正则吝矣
　　象曰不恒其徳无所容也
