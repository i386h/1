<!-- { "loadSidebar": true } -->
　　此卦与贲相错贲上为艮止下为离明抱其文明以来于内故为贲擕其文明以出于外故为旅旅小亨者人之为旅宜于柔而不宜于刚刚则必取辱又宜于顺而不宜于亢亢则必招祸今卦体六五以柔处于外而能得乎中而于上九之刚又顺从之而无忤是真能卑以自牧者安有处之而不通者乎至旅舎之为道亦有未可轻者葢舎者止也亦丽也人不明于所丽固不如良禽之择木丽不于其所明亦反为所因之失亲今卦徳内艮止而外离明是止而能丽乎明也在旅人得之为安宅在旅舎处之为端人矣此卦所以既曰小亨而又曰旅贞吉也夫旅亦事之小者耳然亦必小而后亨贞而后吉旅之时其义不诚大矣哉钱氏一本曰难处者旅之时难尽者旅之义二语备之
　　象曰山上有火旅君子以明慎用刑而不留狱
　　山止而不迁火行而不处山如旅舎火如旅人山上有火过而不留如旅人之于旅舎过而不留也故为旅君子观象知狱之拘系罪人其道亦犹是于是法离之明以为明法艮之止以为慎合明与慎以用刑既无出入之失亦无轻率之斯其狱亦如旅之次即之者暂过之者迁矣【噬嗑与贲丰与旅皆言用刑皆以离明取义而贲曰无敢旅曰不留者彼以动此以止也】
　　初六旅琐琐斯其所【句】取灾【琐悉果切】
　　艮为门阙初六以隂柔不正处于最下乃旅舎之卑猥已甚者有琐琐纎细之象【艮为少男为小石又以隂处下皆琐琐之象】以此上应九四四以离明之体下而应之岂能安其所处必有离火之灾【四本火体下应又成火体旅而有火所以曰灾】是灾也岂四为之哉斯其所有以招之不啻艮之手自为取之也【所非虚字即旅舎也诗曰献于公所是也陆氏来氏俱作斯其所以取灾以字既属添设所字亦觉糢糊至改斯作防以为贱役尤可不必】
　　象曰旅琐琐志穷灾也
　　旅琐琐原非有灾因初与四应四以火体而互长坎坎志穷满之极下应于初又成火象此旅所之所以取灾也
　　六二旅即次懐其资得童仆【句】贞
　　即就也次舎也懐藏也资财也童仆贱役也艮为门阙六二在艮之中而得正旅舎之至善者也九五下与为应【此九五以射雉之后言】即其次而宿之有互巽之隠【巽为隠伏】必能藏其货财而不失有艮初之男【艮为少男】必能得其役使而可赖【次艮之象艮为居也资巽之象巽近利也童仆亦艮之象艮少男也】凡此者皆旅之贞也而二咸备之吉可知矣此爻正明旅贞吉之义【此卦唯二三两爻为得正故两爻皆有贞字而九三重刚与旅不宜故加厉字以别之见能贞者之唯此爻也向以得童仆贞连读以贞属童仆与卦不合】
　　象曰得童仆贞终无尤也
　　三者皆旅人之所赖而独举童仆者葢旅为亲寡之时旅而不得童仆虽有安宅谁与为偕虽有货财谁与为守此旅之所以不贞而过尤之所以易起也今处旅而得其童仆即此已为得正况又二者之备美乎不独当此柔中相与可以无尤即至于终五上易位以刚相应亦无尤也斯真得旅贞之吉者哉
　　九三旅焚其次丧其童仆贞厉
　　艮为门阙九三居其最上乃旅舎之至髙者也唯其至髙故上与离近离以炎上之火燃于艮宫之上而上九之火又下与相应安得不焚故有焚其次之象顾身虽失其所安或左右之役尚有可恃亦不至落漠无与乃初以童仆逺不相顾而又以琐琐之故为四所灾遂至艮男变为离女童仆俱丧则当此亲寡之时所赖以任使者又失矣虽以刚居刚其位未尝不正然亦岌岌乎殆哉
　　象曰旅焚其次亦以伤矣以旅与下其义丧也【上以与已通】旅之所恃以安者次也次而遭离火之焚已足伤矣若以寛柔待物犹可得左右之辅乃复刚复任性絶无顾惜是直以旅人与下【下谓初】其义先丧也彼童仆亦人情耳奚而不丧
　　九四旅于处得其资斧我心不快
　　上三爻皆旅人而九四下与初应是旅行而独有栖息之所也夫糇粮戚扬乃旅行者所有事而四于偶尔托足之地互巽有三倍之利以为用变离有戈兵之备以自防其象如于处而得其资又得其斧也【处即初之所四初易位故得之如此】夫九四以阳居隂初六以柔居刚位皆不当上下相易各得其正岂不甚善但离上处下不能出而有为虽有资有斧其何能快然于心哉【四本互兑为悦与初易位则兑体不见故象不快】
　　象曰旅于处未得位也得其资斧心未快也
　　旅人将以得位行道也今四与初应但仅有托处未能得位也【不得位谓爵位以易初言与不当位有别】不得位则道不得行虽居则具一日之积行则备一夕之卫岂其心之所快哉
　　六五射雉一矢亡终以誉命【射食亦切】
　　此与上九两爻合之以释旅小亨之义即彖柔得中乎外而顺乎刚也　六五柔中居尊亦旅行于外者但天子不可言旅故以出猎明之卦中互兑为秋互坎为冬秋狝冬狩正农隙讲事之时也离为雉又为矢坎为弓艮为手巽为进退以手持弓矢进退于离雉之下射之象也夫雉一而已则射雉之矢亦一而已以一矢之遗而遂能洞乎其胸穿乎其臆使雉亡而不见是非能顺乎上九之刚刚柔相易曷能至此【五上一易离象不见故曰射雉一矢亡】故当其始出于外也以柔居刚虽不能无射雉之劳而及其终之柔易乎刚也【此终字与终无尤终字皆卦终之终皆指五之顺刚言】以已之中正应下之中正不但以此得美誉于臣工并以此得休命于天下【誉命俱指六二二多誉二又互巽为命】是何如之旅也而谓其仅童仆之得已哉
　　象曰终以誉命上逮也
　　上逮二字诸讲皆谓五之及二无一谓上九者以上九之辞未善耳不知上九当旅之时所居固不善不得以五上之相易五亦不善也况誉命均属二五柔二亦柔无相应之理五曷能以此得誉命哉爻云终以誉命者以五顺上之刚上以刚逮于五五与二刚柔相应故也
　　上九鸟焚其巢旅人先笑后号咷丧牛于易凶【号户羔切咷道羔切易音亦】
　　上九亦旅行在外者以炎上之极而下有重刚之应此非旅人所宜也葢人之覔宿如鸟之覔栖以离之雉鸟方以巽木离虚之处为巢以托迹【巽为木为髙互离为中虚以髙木而虚其中故有巢象】而忽被以离火之炽巽风之扬其为焚也决矣上九之焚其次何以异是且旅人亲寡非同人之相亲可比也同人相亲尚或先号咷而后笑则夫旅人亲寡纵或先笑后亦必号咷其理然其象亦然也【三五互兑以口向上为先笑二四互巽以口向下为号咷】或以上居位不正与五交易为可得处旅之道但旅人贵卑尤贵顺今上九势已处于至髙而复以相易之故变离为坎丧失其牛之柔顺而不知【离为牝牛初四相易五上又相易变离为坎离牛不见故曰丧牛于易】虽得正得应亦安能遽免于凶哉
　　象曰以旅在上其义焚也丧牛于易终莫之闻也此爻与小亨正相反旅人之道宜卑而不宜亢宜柔而不宜刚今上九以旅人而在于最上自髙者物莫之与揆之于义必至于焚也虽五上相易变刚为柔或冀其闻夫处旅之道无如相易而至于丧牛终以坎耳之痛而莫之闻也【四初五上皆易卦变为坎坎为耳痛故曰莫闻】摠之以旅在上为非宜耳

　　周易辨画卷二十九
　　钦定四库全书
　　周易辨画卷三十
　　颍川连斗山撰
　　巽【巽下巽上】
　　巽小亨利有攸徃利见大人【巽孙问切】
　　一隂伏于二阳之下能巽顺乎阳故名为巽其性为入其象为风风之为物亦取入义此卦上下皆巽则初四两隂皆为成卦之主阳大隂小故其占为小者当亨然小虽当亨而隂非从阳则无以自立卦中九五刚健中正以居尊位是为大人隂所当从者也六四以柔正相比得所从矣初六以柔处刚其位不正又去五最逺不得所从何以能亨为初六计利于徃居二位处正以应五【利徃専指初若四徃则居五位矣以两爻义观之自见】则初四两隂皆得利见大人以自附【初徃二为离四互亦为离离为目故初四皆利见大人】夫然后小者亨也
　　彖曰重巽以申命刚巽乎中正而志行柔皆顺乎刚是以小亨利有攸徃利见大人【重直龙切】
　　彖辞専指二隂彖则合全卦以推其所以然此卦名巽巽者入也天下之最能入者莫如风君命之入人亦犹是也故巽又为命此卦下一巽上又一巽下一命上又一命是为重巽以申命然奉命者臣岀命者君卦中九五居重巽申命之位凡其颁诸朝廷播诸草野者一皆本于大中至正之道而二三之刚又能巽顺乎九五之中正而奉令之唯谨是五之志得二三而能行也【五本坎体故为志】然使有君有臣而斯民之众或不能如草之风行而必偃虽申命亦无如何耳乃观于在下之二柔又皆顺乎刚而不拂此所以小亨利有攸徃利见大人也【向以重巽句为释卦义以刚巽乎中正指二五或又以二不合中正而専指五信如所説巽乎二字于五如何解下句皆字又如何承是由误视首句为单释卦义耳不知首句释卦义已将九五之体并释于其内次句刚字乃指二三而言非九五也柔皆顺刚句自是指六四与初六三句全卦皆括唯上九不在其内以上九贞凶与卦义不属也】
　　象曰随风巽君子以申命行事
　　前风将过后风又来相随而至重巽之象也君子体之欲行其事于民而未必其民之遽信也于是法巽之命以命之命之不已又法重巽之命以申之反复叮咛务期斯民皆晓然知吾意之所在夫然后见之行事天下之民皆如风行草上而必偃矣
　　初六进退利武人之贞
　　巽本为进退初六又以柔居刚刚故欲进柔又欲退所以曰进退夫柔当顺刚者也将进将退迟疑若此岂顺刚之道乎为初六者利于用武人之贞以自振斯无进退之矣葢初进二位为离离为甲胄为戈兵又为人位被甲胄执戈兵而立于人位非武人而何然一于刚勇亦非正也今以柔居柔又得正位故曰武人之贞如此则上与五应得彖中利有攸徃利见大人之义故利之也
　　象曰进退志疑也利武人之贞志治也【治直吏切】
　　爻言其象推其心初进居二互坎为志言初之进退不果者以其心懐两端疑而不决也利武人之贞者乃以刚断治其犹豫庶进退之志就治也
　　九二巽在牀下用史巫纷若吉无咎
　　卦之名巽以隂言也故爻中巽字皆谓初四此巽字谓初六也　九二上承九五彖所谓刚巽乎中正而志行者也本欲以重巽之命申之于天下而无如初六之巽能近比而不能逺应犹坐我于牀上而彼拜于牀下【二三两竒横陈于上初六一偶分峙于下有牀之象初六隠伏于此故曰巽在牀下】是柔不能顺乎五之刚五之志何以行于天下乎推其心摠由吉凶祸福之机未判耳必也用史之筮以断其吉凶用巫之禳以决其祸福上下纷若【史所以筮巫所以禳皆决疑之事也卦中初四顺逆皆兑兑为口舌故有此象】俾君命之宣于上者务深入于初之心而后已则巽在牀下者皆晓然知从王之义而勇于上进将彼得其吉而我亦可以无咎矣【向以巽在牀下为九二固非史巫纷若正所以释初六之疑乃申命之象作达诚意于神明亦非】
　　象曰纷若之吉得中也
　　纷若何以云吉葢初六以柔处下过巽之极纷若则可以解其惑解其惑则可以引之进进则可以得中而上应于九五是以吉也【向以得中为九二二固居中者何必云得得者因初之不中而言之也】
　　九三频巽吝
