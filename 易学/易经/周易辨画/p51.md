<!-- { "loadSidebar": true } -->
　　上六与六三皆成卦之主又皆居泽位正两泽相丽者也但上六正而六三不正亦以均敌而不相应而两柔两主又不能孤立而絶不相丽故六三以艮手欲招之使来而上六则以巽绳欲引之使徃有引兑之象【三五互巽为绳三在其下故曰引】然来之者未必能使之来而徒足以自丧其贞引之者亦未必能使之徃而尚不至于自失其正是以三有凶而上无凶也
　　象曰上六引兑未光也
　　上六以柔居柔六三以柔居刚上之引之将以变之也然身处重隂之地才弱不足以化其私其心未得光显也【四变上卦成坎坎为隠伏故曰未光】

　　周易辨画卷三十
<经部,易类,周易辨画>
　　钦定四库全书
　　周易辨画卷三十一
　　颍川连斗山撰
　　涣【坎下巽上】
　　涣亨王假有庙利涉大川利贞【假庚白切】
　　此卦下坎为水上巽为风互震为春春风吹于水上冻解氷释此卦象之涣也否卦上干下坤天地不交今以坤之六二上而居于四干之九四下而居于二隂阳交通此卦体之涣也【虞氏易曰否四之二成坎巽天地交】涣泮涣也人心泮涣所以亨也【涣字程训作离散本义训作离披解散其意均谓假庙涉川皆所以合涣也以此解彖辞既与萃卦犯以此解爻辞则全与爻辞相反】卦中三上互艮为门阙有庙象九五居尊有王象五刚横亘艮中有王假有庙之象人生祭为最重逺则五年近亦三月孝子之郁结何如及有庙而祭则以互艮之手执互离之兵割坤牛以将其诚敬其舒散也至矣又上坎为水【上本坎体】下坎亦为水有大川象巽木互震亦为木有涉川象初与三俱在坎之前有利涉大川之象人当险阻在前欲济无具欲退不能其忧抑又何如若果有中虚之舟遇长风之鼓震动以行于千里其为舒畅也又宁顾问哉凡此皆涣之亨也顾九五王假有庙其位正矣而初与三利涉大川位犹不正为初三者不可不利于贞也利贞二字单顶涉川详见彖
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也【上时掌切】
　　他卦皆先释名义此独不释者以名义即在亨中也故直曰涣亨此卦自否而来内卦坤中得外四之刚来而成坎一阳陷于二隂宜有困穷之义乃二以互震之一阳陷而能动而不至于困穷外卦之四本为柔位内卦之柔徃而得之而又上承九五以柔正与刚正相同变否塞而为交防此所为涣此所以亨也王假有庙者以九五之王乃在艮庙之中也王不在庙中爱敬之心无由而致在中则爱敬之心得以全伸矣利涉大川者以初六六三乗震巽之木有之正之功也葢初二三上其位皆不正若初乘二之上三乘五之上则其位皆正全卦成既济之功此彖辞利涉必继以利贞而彖释利涉更不言利贞也【巽为木二互震亦为木初与二易位三与上易位皆是乘木四爻相易各得正位所以有功此句释利涉即是释利贞故利贞二字不释不知者且谓中遗此二字也】
　　象曰风行水上涣先王以享于帝立庙
　　坎为冬水巽为柔风风行水上冻解氷释涣之象也先王观象念天人之相隔也法艮山之象立之圜丘以享于上帝而敬天之心舒矣念幽明之相隔也法艮宫之象立之太庙以祀其宗祖而尊祖之心舒矣二者皆涣之大者也故先王以此体涣【帝出乎震故曰帝艮为门阙故曰庙巽木坎水木本水源此又享帝立庙之义也】
　　初六用拯马壮吉
　　初六以柔居刚其位不正上有涣汗大号之主而不能应又身陷坎险之下隂柔无才而不得出非有以拯之何以乘木而有功乎九五得位于上能用互艮之手以拯之而下与二应且能用极壮之马如二之亟心美脊以拯之如此则初二易位险可以出履可以正五可以应而吉矣【马指九二坎为美脊亟心之马故象北马谓初上乘二也卦言涉川而爻言用马者以坤舆坎马兼震动前有艮山非舟楫所能为功也此爻独不言涣以拯尚未能涣耳此即利贞与乘木之义】
　　象曰初六之吉顺也
　　内体坎险初在其下何以得吉以乘马而上变坎险为坤顺【初上居二互得坤卦故曰顺也】柔顺中正得阳刚中正之应所以云吉也
　　九二涣奔其机悔亡【机音几】
　　此爻乃彖所谓刚来不穷者九二自否四而下以震马履坤地驰骤康庄有似于奔但甫离髙山【二在四互艮故为山】旋临巨川【来二为坎故为川】宜乎来而困穷悔所不免幸刚而得中健而能动上虽无应下有与比初视二为壮马赖之以为援则二亦恃初为安机凭之以自憩【二互震为木为足木而有足机之象也】为涣奔而得其机之象【奔字从壮马取象机字从得位取象】今人乗风破浪安坐舟中驾马驱轮安居车内虽不忘忧惧之情要自有泮涣之致况乎履险即夷身得其所其为功岂浅鲜哉此来之所以不穷悔之所由以亡也
　　象曰涣奔其机得愿也
　　九二之奔志在求所安耳今以九履初正其所安之处如人之凭而有机然岂不得其所愿哉【坎为志故曰愿】
　　六三涣其躬无悔
　　此爻躬字诸家俱指六三谓散其身之所私也且无问爻义有无闗涉即以躬字论与六三有何取象按躬字之义谓屈背也故艮卦六四为背象曰止诸躬止者三止于四之躬也此卦五互艮四亦为背爻曰涣其躬亦三涣其四之躬也葢六三隂柔不正当涣之时与四相比止于其下而不去宜有悔也幸诸爻无应独三上有应又居震体能动若涣离其躬而徃应于上则刚柔相易各得正位向之以为有悔者今亦化而为无矣此乘木有功之义也
　　象曰涣其躬志在外也
　　坎为志外谓上言三之涣其躬者以志在于外卦之上九欲易位以归于贞也
　　六四涣其羣元吉涣有丘匪夷所思
　　此爻本否坤之二进居于四彖所谓柔得位乎外而上同者是也爻辞皆发明此句之义葢六四在坤三隂相聚本羣也【物三为羣坤卦三隂故曰羣】今离下而上涣其羣以上承于五是絶党以奉公懐正以事上五得其忠贞以自辅岂非元者获吉乎【凡卦中元字皆谓阳此元字谓五】然吾推四之心并不徒涣其羣无朋比之私而已即涣而至于功之崇业之广有如邱之髙焉【山半为邱四在艮中故曰】丘而以柔正同刚正惟知王假有庙已亦止于庙【此正上同处】若明夷之四所思获其心于出门庭者此之所思有匪彼之所思者矣【夷明夷也此卦四爻不变则与明夷旁通明夷六四曰获明夷之心于出门庭谓不在君门之内也今王在庙中四亦止于庙中与明夷六四之心正相反故曰匪夷所思四为心位故此二卦皆言思咸之九四亦言思但此居隂得正曰光大咸则居隂不正未得光大耳前人以涣小羣为大羣使散者聚而若邱非初三所及思其论甚精但与上同义欠合】
　　象曰涣其羣元吉光大也
　　四涣其羣五何以得吉葢以二上居四变否塞为大离离大光亦大是以元吉也
　　九五涣汗其大号涣【句】王居无咎【汗何暗切】
　　此爻正明王假有庙之义古人将有大事必先于庙中号事大故号亦大九五阳刚中正以居尊位乃号之主四海九州皆其命令之所及当涣之时在艮庙之中有涣汗其大号之象号之所施无不周犹汗之所出无不徧也【上卦巽为命号之象下卦坎为血汗之象】夫人心有所结而不得伸号之斯伸之矣病有所郁而不得解汗之斯解之矣此五之涣也【下涣字为一句王居另读按之象自宜如此】葢五之所涣与诸爻异四自二上二自四下涣也初二易位三上易位亦涣也五独宅中守正居其所而不迁一似五无涣者不知五王也王乃在中不可以有涣故王居乃为无咎也【互艮为居五在其中王居之象】
　　象曰王居无咎正位也
　　诸爻皆涣而五独言王居无咎者以九五所居乃正位也正位岂可以更涣惟涣其大号而已彖之王乃在中所以明五之中此之王居正位所以明五之正也【后人因正位二字谓宜先正尊位以收人心皆后世议论与爻义不协】
　　上九涣其血【句】去逖出无咎【逖汤歴切】
　　上九以刚居柔处位不正乗于巽木之上下应六三之坎亦有涉川之象但六三坎体属血乃灾伤之所岂可以轻蹈为上者宜待六三涣其血使灾伤尽冺去本位而逺出【逖本训逺或乃因血去惕出改作惕似误】与上相亲夫然后离上而下有反正之乐无轻身之咎也葢上为巽体故慎重如此【上二句指六三无咎二字方属上九或疑三之涣其血去逖出离三位而居上位是涣一血又蹈一血矣不知爻唯论其所居之当否不论其卦也】
　　象曰涣其血逺害也【逺袁万切】
　　坎为血是害也上必待三涣其血者葢恐其害及于身而逺之也
　　节【兑下坎上】
　　节亨苦节不可贞
　　义以为泽上有水其容有限是以兑泽节坎水也后人因此遂以下三爻为主节者上三爻为受节者但按之彖曰当位以节当位者九五也再证之六爻上三爻皆有节下三爻皆无节是节在上而不在下也夫节既在上不在下则泽上有水其容有限之说似非也　此卦上坎下兑上水下泽其名为节节者制而不使其过之谓何也泽之为水潴水也泽上又加以水其水盛矣非有以节之势必汜滥而不可制今有九五之一刚横亘于上卦之中而互为坤艮之土以止之【坤为土艮为止】泽水虽挟其震动之势而不得上【二互震为动】所以为节人之立身制行其当节亦犹是如臣之事君曰忠节妇之事夫曰贞节出处进退辞受取予曰体节曰亷节节之名甚广而其道摠归于合乎天理之当然与人心之同然故节亨也上六居九五之上亦主节者也然节亦立其防使之不得过而已若节而至于苦则水之流行之性失矣【凡味之伤火者必苦二五互大离为火上六处火之上故有苦象所以云苦者以上之所节者三三为兑口故也】如忠而为召忽荀息之忠孝而为伯竒申生之孝以至信如尾生亷如陈仲子虽所行未尝不本于正理然以为贞而必行之则不可何也以其非大亨之道也摠之节贵于正而正尤贵于中而已【亨属九五苦谓上六】
　　彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民【说音悦当如字】
