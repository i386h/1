<!-- { "loadSidebar": true } -->
　　革以汤武革命言夫子恐人疑其专尚威武故释之曰大人虎变非徒以干戈示武也其乘干向离剏制显庸文章灿烂如虎革之光华其文炳也【二居离应五四变离比五离为文明故曰炳】岂苐以武是尚哉
　　上六君子豹变小人革面征凶居贞吉
　　此爻与师上相似言革道既终天下被大人之化者其丕变有如此为上者惟当其安于无事不必更有所扰也君子以有位者言小人以无位者言有位者沐浴于大人之化而礼陶乐淑如豹变之文彩【豹似虎而文小故以比君子】无位者悠游于大人之化而去旧从新亦革面而不知【革面亦不必定作面目凡物之在表者皆谓之而革面者言变其旧染之恶习也向以为面革而心不革太泥】葢合天下俱归于虎变之中矣夫君子进于文明小人安于质朴此各得之分也若以其质朴更往而变之则人心疑惧反以取凶惟各安其所以贞自居则四海永清而吉矣此即元亨利贞之意
　　象曰君子豹变其文蔚也小人革面顺以从君也【蔚音尉】君子小人皆是大人虎变所致但君子诵诗读书其得于虎变者深故其文蔚然葱欝【蔚以草木之茂盛言从巽取象】如豹之润泽也小人耕田凿井其得于虎变者较浅故惟顺从君令【顺从有心悦诚服意从兑取象】改其旧习而已要之皆革之极也
　　鼎【巽下离上】
　　鼎元吉亨【鼎丁冷切】
　　此卦下巽上离其名为鼎【其象义详见下文】乃饮食之器所以为养者也六十四卦中惟井与鼎以养为义皆以物名卦所谓以制器尚其象者也但井以巽木入乎水鼎以巽木入乎火耳此卦除初爻互之为大有其象略同故其占亦略同卦中九二阳刚得中所谓元也上有六五柔中之君与之相应有是君有是臣必能尽养贤之典与之食天禄而元获吉必能尽引贤之道与之共天位而元得亨也此卦以九二为主上九爻辞正谓九二故両爻占辞皆吉此吉字即谓下文非衍文也
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨【亨饪亨以俱通烹普庚切上行之上时掌切】
　　卦名鼎者取象也巽为股初画両偶是鼎之足也干为金为圜中画三竒是鼎之腹也坎为耳五下本坎是鼎之耳也上画横亘耳上则鼎之也故谓之鼎鼎之用不过以巽木入离火以烹以饪为养生之具已耳而防乎其极古圣王事天南郊【离为南土为郊】烹犊以享上帝尚宾泽宫【互兑为泽离为宫】大烹以养圣贤孰非此鼎以昭其报功崇德之思乎是则鼎之为器重有如此者乃卦辞曰元吉亨何也此卦内体为巽既谦卑逊顺以善下外体下为坎耳上为离目坎离合德而耳目更极其聪明彼书之所称允恭克让明目达聪者何以加焉且鼎与革相覆革二之柔上行以居于五得中而应二之刚其于古圣王之尊德乐道者又无以异卦有此德有此体所以有元善之德者得以易位而亨也亨则吉不假言矣
　　象曰木上有火鼎君子以正位凝命
　　上离为火下巽为木以木入于火下而上升其火有烹饪之意所以为鼎夫鼎之为器形端而体重所以聚其所受之实也君子观象于以正其所居之位恭已南面亦如鼎之形端而体重以凝其所受之命焉此君子之法鼎也【此传木九三覆革以立言葢革之六爻唯九四位不正故于九四曰改命改命者改二四所互之命也此卦六爻唯九三位独正故于大象曰凝命凝命者凝二四所倒之命也葢此卦之三即革卦之四也】
　　初六鼎颠趾利出否得妾以其子无咎【否悲已切】
　　卦例以初为足此爻居巽股之下两岐而立故象鼎之趾趾本在下以承全鼎利于正不利于颠也以初居位不正所应之四亦不正因不正而上应于四以求正则不得不颠而向上焉【初五互大过大过颠也故取象颠】夫趾而向上似乎不利然居初未有实巽臭又有积【巽为臭】因其颠而反以出其否【初上之四互震为出又似否卦】其于致洁之义取新之宜【巽为洁齐又为取新】有甚相合者何不利之有试更求其象初本巽也进而易四则为兑兑为少女是所得者妾妇之贱耳【兑为少女为妾】乃三五互之成震反以获主器之长子【震为长子主器】与颠趾出否之义一也初四相易何咎哉
　　象曰鼎颠趾未悖也利出否以从贵也
　　初隂本宜下犹鼎趾本在下若颠而向上似乎悖理然牲未实鼎之时鼎中尚虚于理未为悖也【悖与背通初上之四互之成艮艮为背然因此得正故云未背】况利于出否去其故而纳其新泻其恶而受其美又因以从其珍羞之贵焉【二五相易之四承五故曰从贵】虽颠何伤哉【此爻只重上二句下句因易位又有此象故及之观传文只解上二句可知或者因从贵二字将下句入讲反生葛藤】
　　九二鼎有实我仇有疾不我能即吉【仇音求】
　　旧解以初九为仇初二相比以云仇匹尚可言也若谓初为有疾不我能即爻中实无其象窃谓九二阳刚居中上有六五之应即彖辞所称之元吉亨也在人为道德可以上答乎君相在物为膏腴足以奉养乎圣贤是鼎中之实也但四与二为同类方以折足之故而覆其餗是我仇有疾矣有疾而降于初似与二相即矣然二以刚中而得应六五方敬而求之彼折足者岂能近而即之乎夫不我能即未足吉也以上应于五而不我能即则真吉也吉则亨可知矣
　　象曰鼎有实慎所之也我仇有疾终无尤也
　　二为有实之鼎可以享上帝可以养圣贤自然上应六五慎其所往也【巽为进退有慎之象】唯能慎其所往故虽我仇有疾一时似乎有相即之尤然二五正应终与仇远孰得而尤之哉
　　九三鼎耳革其行塞雉膏不食方雨亏悔终吉【塞悉则切】此爻若依旧解其理未尝不顺然证之卦象耳何以革行何以塞三何以为雉膏五何以为方雨皆无一实据搃由胶守一爻未尝统观全卦耳葢此卦初二四五皆有应唯三与上无应而一卦之中又唯三得正而不可动故此爻全就各爻之变正而言不在本爻也九三阳刚得正居鼎腹之中是鼎之实也使上有正应则以贯耳以耳行鼎三之实人得食之矣奈上居以九与三不应而五之鼎耳又与二相易而革变【耳革确】初四易位方为互震之行而二进居五亘乎其前又似阻塞而不能进【行塞确】是以三处上下二离之间互坎之位虽有离雉坎膏之美而初五互颐三介其中为颐中有物而不能食【不食确】其悔为何如者要皆由上无正应故至此然上卦之本体非坎乎坎固为雨也三上之互卦非暌乎暌固云遇雨则吉也兹之无应特上未变坎为雨耳然诸爻皆变上亦将变而方雨矣【各爻皆正惟上爻不正坎象未成故曰方雨言将雨也】三唯守正以待自有正应之合而其悔皆亡如坎月之盈而向亏是始虽不吉而终必获吉也
　　象曰鼎耳革失其义也
　　鼎既有实自宜举之以就人之食今耳而变革是失其鼎实之义也【此句只宜就三言如井渫不食之行恻也若指五说五为君道岂可言失】
　　九四鼎折足覆公餗其形渥凶【折之舌切覆芳目切餗送鹿切渥于角切】他卦九四下应初六多吉独鼎不然葢鼎宜正不宜倒倒则其实倾矣初六鼎未有实故以应四为颠趾九四鼎已充实故以应初为折足【四下初上则无足又居兑为毁折故曰折足】鼎之重任所頼者足也今鼎而折足则鼎之所受为公之餗者尽覆矣其鼎之形体有不并为之沾渥乎【形渥作鼎形沾汚解与上文方一串渥兑泽之象也】葢由四之任太重而初之受其任者不胜也卦有大过之象初即所谓其本弱者乎大臣任用非人而至于败乃公事者何以异此此所以凶也
　　象曰覆公餗信如何也
　　公餗所以享上帝养圣贤九四居此固将以此自信也今尽举而覆之是使上帝无以享圣贤无以养矣其于平日之自信者为何如也问之之辞
　　六五鼎黄耳金利贞【悬典切下同】
　　此爻即彖传所谓柔进而上行得中而应乎刚也以全卦言六五中虚而上峙有鼎耳之象以其得中故曰黄耳鼎中之实所頼以举之者此也然无以贯之虽有黄耳亦不能以自行今下有九二之刚与六五为正应以其干金居中有金之象【金指九二正与彖传相合程朱之说甚是而诸家俱以属上九是泥于已定之象而不知辞也者各指所之也】六五以柔中能下而应之取以贯乎耳之中是黄耳而有金焉由是以举耳以耳行鼎享上帝而养圣贤俱于是乎在所以然者以二五易位各得其正故也占者得此亦必利于贞则得贤以自辅而天下胥得鼎养之利矣
　　象曰鼎黄耳中以为实也
　　此实字即九二鼎有实之实六五居鼎耳之位非受实之地也然五无实而能以己之中应二之中使二之实得以有用者皆五之力也则二之实即五之实矣故曰鼎黄耳非无实以二之中为实也【阳实隂虚其象甚明诸家皆以中指六五何故观此传则金之属九二更无疑】
　　上九鼎玉大吉无不利
　　此爻诸家只就上九言理非不精但思上九虽有象以阳居隂失位不正安得为玉二已称上又称一鼎焉有二窃以鼎与井皆以养人为义井至上而后成功故五之元吉于上始言之鼎亦至上而后成功故五之吉利亦于上始言之又此卦与大有只差一爻大有于上九言有之终曰吉无不利此卦于上九亦言鼎之终曰大吉无不利观二卦卦辞爻象俱相似可知　鼎至六五下应九二其耳已有金鼎之体已备矣然卦自初二易位五爻皆正唯上九不正不正则水火之功未成烹饪之事亦犹未竟也上九居卦之终有必变之理变则易刚为柔六爻皆当所谓举鼎以耳运耳以者可不名之为金直可名之为玉矣葢刚柔兼备者玉之德然也【九二本自互干而来干本为金为玉故既曰金又曰玉实一也以其进五纯刚故曰金以其统领全鼎故曰玉】夫上为玉则卦成既济水火之功已成烹饪之事已竟以之荐上帝而上帝享其馨香以之养圣贤而圣贤感其隆礼鼎之为用至是乃极九二有元德固获其吉诸爻皆之正亦无不利也
　　象曰玉在上刚柔节也
　　此爻与井相似井元吉应在五而必至上爻乃见故传以在上二字明之此爻大吉亦属五而亦必于上爻乃见故传亦以在上二字示之言玉应在五而今反在上者葢温润而泽缜宻以栗刚柔兼备者玉之德也上九变刚为柔六爻各正刚柔有节与玉合德也夫六爻与玉合德则水火济而养道成鼎之为用极矣【向来祗以上九刚居柔位为刚柔节又以上九六五为刚柔节皆不合全卦之义】



　　周易辨画卷二十六
　　钦定四库全书
　　周易辨画卷二十七
　　颍川连斗山撰
　　震【震下震上】
　　震亨震来虩虩笑言哑哑震惊百里不丧匕鬯【虩许逆切哑乌客切丧苏浪切后同匕必以切鬯敕亮切】
