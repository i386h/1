<!-- { "loadSidebar": true } -->
　　上六卦之终也归妹至于终而筐竟无实是其所承者为虚筐也其无苹蘩之荐可知其无庙见之礼更可知此所以无攸利也【卦义重在女故单释此句】

　　周易辨画卷二十八
　　钦定四库全书
　　周易辨画卷二十九
　　颍川连斗山撰
　　丰【离下震上】
　　丰亨王假之勿忧宜日中【假庚白切】
　　旧解説理自无以加若征之卦象于何称王于何云忧更于何见其宜日中皆未得确然有据卦象不明则卦爻不清卦爻不清则卦辞俱错此易之为书所以必先明象也此卦离下震上中互成巽离为电震为雷巽为风三者并作声光赫奕有盛大之象又帝出乎震齐乎巽相见乎离万物发荣滋长亦有盛大之象故为丰丰则郁塞解幽暗昌未有不通者故亨然是丰亨也孰能至之哉卦中位五者君也出震者帝也则皆王也本以居五而下于四故明动交资至于此丰至于此亨也【假训至又训大从至为是】然而卦中初二三上位皆正唯四与五不正以不正而当此丰亨又互以加忧之长坎不能不于盈中忧亏满中忧损况离日坠于兑西又有将倾之象乎而勿忧也丰之所以可忧者以九五降四在上之离光暂隠下有遗照耳若四进居五各得正位俾离日悬于中天【五进居四离日在中故云日中】则东西朔南无非其光明之所被而又何忧哉然则处丰者非不宜忧所宜者此耳
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎【昃之额切食如字】
　　卦名丰者丰之为义即大也震上离下非有大义以震徳主动离徳为明本其明以察事之理即本其动以赴事之几有盛徳必有大业故丰也丰则亨不待言矣王假之者卦体由九五而降为九四其以刚上下所尚者大【阳为大】故内而形着明之积者愈光外而动变化之发者弥盛也借非所尚之大乌能丰亨若此勿忧宜日中者日在中天则明无不至日落西隅【互兑为西离日在下故曰落西隅】则明必不周人君之心亦然故谓其勿事徒忧宜以忧盛危明之情深持盈保泰之戒如日之方中以照于天下【五为天四进五为离为日故曰照天下也】使丰者常丰而后已焉葢五未降四互体之离日本中也今以坎防而至于昃五既降四长体之坎月本盈也今以兑口而至于食是何也天地造化之理其盈虚每与时为消息时乎息必至于盈时乎消必至于虚此天地之所不能外也况人为天地所生鬼神为天地所用者乎【四五皆人位阳为神隂为鬼】此所以欲保其丰不可不宜如日中也
　　象曰雷电皆至丰君子以折狱致刑【折之舌切】
　　震为雷离为电曰电而不曰日者电与雷相需也故曰皆至皆至故丰也君子观象知天下之最大者莫如狱与刑狱不折则曲直不辨刑不致则奸慝不除于是法离之明以折狱使斯人无遁情因而法震之威以致刑使巨恶无幸免则民不枉而奸不作丰可常保矣【上互兑下倒兑两口相背狱之象兑为毁折故曰折坎为法律故曰刑震为动故曰致】
　　初九遇其配主虽旬无咎徃有尚
　　此卦乃因四五两爻不正起义以夫子初拟卒成之例观之则初爻乃统论四五两爻也言九四在五本属坎体六五在四原有离象一为中女一为中男所谓配也乃九本在五反退而居四六本在四反进而居五虽若賔主倒置然者而其实相配之主如故也今以不期而与之遇【凡易中遇字皆以上下相比言】则九可进而居五六可退而居四矣夫丰之时所贵者日中也两爻相易上有一日下又有一日不疑于两日双悬有旬而均敌之嫌乎非也葢日之为明有体必有用其在天之日乃日之体其在地之日乃日之用虽势若均敌而非有咎也为九四者果能奋然一徃俾六爻各正则水火既济有尚主之功【四进居五下应六二故曰尚主】又何丰之足虑哉初为一卦之首故拟其大义有如此【诸家皆谓初四相遇明动相资但卦义以明为主即卦徳曰明以动亦谓由明而动非明自明而动自动也观彖辞宜日中可知配者隂阳相合之义初四皆阳何配之有旬字义皆训为均敌胡氏炳文则训为十日虽据纳甲离纳己震纳庚己庚相循确是十日然亦苦无意义至徃有尚则直全无依据矣】
　　象曰虽旬无咎过旬灾也【遇乌窝切】
　　两日相照似疑于有咎不知上离为日下离为日之光【未济君子之光亦如此】正其照于天下处何咎之有唯于均敌之时而少过焉则日中而昃灾斯生矣【按旬训均亦训日诸家偏据一义今两义兼用灾离火之象即昃也】
　　六二丰其蔀日中见斗徃得疑疾有孚发若吉【蔀普户切】六二柔顺中正离体本明但以明而在地则其所明者特日之光而已无如上有互离之日忽以震体之一刚塞乎其内其本既失斯其光亦昏当此之时更何丰哉所丰者坎之丛棘巽之茅草其蔀而已耳【向训蔀为障蔽谓大其障蔽之意于义诚然但以丰其家较之觉文律不协防来仍作草名解方合】是虽日之方中离目可见而所见者不为离之日而为震之斗葢日有食之大星着现亦徃徃然也【或曰斗量名震之仰盂似之故借以象北斗之星】夫在天之日与在地之日本相依今以震掩而至于见斗二犹以相依者欲徃而相济吾知其徃必无得徒得其狐疑之疾而终难信也【坎为狐疑又为心病故曰疑疾言狐疑之疾也】然而四昔在五本自有孚若俟其震发为坎则两离相照依然成日中之世而吉矣徃又何伤哉
　　象曰有孚发若信以发志也
　　爻谓有孚发若者以九四在五本体中实信其所固有志其所素裕今居震能动乃由信以发其志进而处尊也【向以六二之孚发六五之志不知易中凡言孚言志皆谓坎体阳爻离无孚无志也】如此则二五相应光照天下矣故吉
　　九三丰其沛日中见沬折其右肱无咎【沛普贝切沬音妹】二三同蔽于九四之下而三与四尤近所蔽尤深以此当丰之时亦何所有所丰者特其兑泽中之沛焉耳【沛泽中有草之地三五互兑为泽震以蕃鲜生于其内即孟子所谓沛泽多也】当斯时也不但见斗虽以如沬之小星亦见之葢二隂在震之后犹小星在斗杓之后也【沬水中白泡其象最繁故因沛泽取之以比小星】夫三为离明之极所恃以照下者以五下居四得日中之体耳今以最切于三者而居于兑毁之位不有如人之折其右肱乎【二四互巽偶在下为股三五互兑偶在上故为肱兑又居右故云右肱】然四实为之于三何咎
　　象曰丰其沛不可大事也折其右肱终不可用也人之可以作事者唯其明也今三为四蔽而至于丰其沛明之体失矣尚可以作大事乎人之赖以有用者右肱也今五为三肱而至于折其右动之用废矣尚望终能有用乎因不能明以致不能动皆于三无与也
　　九四丰其蔀日中见斗遇其夷主吉
　　九四离五下四中天之日全掩二三之光俱消故二三之象与此爻之象无以异乃二曰蔀而三曰沛二曰斗而三曰沬何也葢二四同功互巽为茅故曰蔀四刚故曰斗三五同功互兑为泽故曰沛五柔故曰沬因画异象而其实为四所蔽则一也故周公为系之辞曰二之辞不云乎丰其蔀日中见斗岂二之离明有然哉夫亦谓彼所云丰者丰在此彼所云见者见亦在此耳然九四实抱阳刚之徳具能动之才者也当其在五时九为主而六为客及今居四时六为主而九为客是等夷之主也四若一徃而遇之以我之刚易彼之柔即以彼之明开我之闇依然是日中之世而吉矣四何惮而不遇也
　　象曰丰其蔀位不当也日中见斗幽不明也遇其夷主吉【句】行也【当得浪切】
　　二四同象夫子不释于彼而释于此者见二之所云乃九四也葢四之丰蔀由于位不当则二之丰蔀非二明矣四之见斗由于幽不明则二之见斗非二益明矣然四遇其夷主而反得吉者以四有震足可以上行也上行则四五易位即是日中之世而二岂能然哉是以吉也
　　六五来章有庆誉吉
　　此爻向以来章为招来在下之章夫二隂不相应将招来六二之章乎抑招来九三之章乎征诸全卦殊少闗会窃谓此卦以四五起义此来字乃对九四行字而言四行而至五五来而至四此行彼来所以为遇彖辞之所谓宜日中者正在于此葢卦中四五两爻失位不正不正则日中而昃照临不逺文明之世变为昏闇之域矣今九四既以刚行而徃五则六五亦宜以柔来而归四四五易位互离为日岂不章于天中乎【传曰分隂分阳迭用柔刚故易六位而成章此章字正四五交易之象】夫丰亨之时特患明之不周耳若来章则上下四表皆在其光被之中不独功成既济而有庆抑且君得臣应而有誉矣吉何如之【庆以六爻当位言谓成既济也誉以二五相应言谓二多誉也】
　　象曰六五之吉有庆也
　　六五以柔居刚其位不正何吉之有爻顾云吉者以六来居四成日中之章正君臣之位有庆也
　　上六丰其屋蔀其家闚其户阒其无人三嵗不觌凶【闚苦规切阒苦鵙切】
　　上六居卦之终亦统言一卦之义但初爻以四五相易言此爻以四五不易言卦中自三至上似乎大壮大壮上栋下宇有屋之象自初至四似乎家人家人位内位外有家之象有屋有家则必有户有人以今观之卦名曰丰何丰乎岿然而上峙者其屋焉耳夫上栋下宇岂不可以蔽风雨而无如观乎其家巽之茅与坎之丛棘震之蕃鲜几于充满其中焉屋虽丰其如其家之蔀何然使或有居人犹可安享其丰也乃以离目闚离户【谓六二】而六处五位内外弗应一似阒静无人者【谓六五】且不但一时而已虽自二至五歴三嵗之久卒为四所隔而不得以觌面凶何如也【谓二五失应】向非四五不正何以至此此卦所以曰宜日中也
　　象曰丰其屋天际翔也闚其户阒其无人自藏也上二为天又似大壮又似小过之飞鸟以飞鸟翔于天上而屋实并之所以为丰既丰其屋岂其无人乃闚之而竟无者非果无也以九本居五与二相应自隠伏于大坎之中【坎为隠伏】藏而不出耳
　　旅【艮下离上】
　　旅小亨旅贞吉【旅力举切】
　　卦名旅者羇旅也人在外为旅人在外所居为旅舎此卦外离为火其性上行旅人之象也内艮为山其体下止旅舎之象也【杨氏万里曰山内火外内为主外为客山止不动犹馆舎火动不止犹行人】火不能无所丽而自立犹不不能无所寓而自处今火得山以为丽犹人得舎以为止也况上离为日互兑为西下艮为山日落西山又旅人投宿旅舎之时乎故为旅独是人之为旅与舎之为旅正有难焉者葢旅为去故土而适异郷亲者已失其为亲故者已失其为故苟非处之有道未可以一徃而无阻也必也和顺谦恭一出以柔而不亢夫然后东西南北唯其所之而无不通上卦三爻皆旅人而六五一柔独得旅人之道卦所以曰小亨吾闻观逺臣以其所主观近臣以其所为主主者旅舎之谓也使旅舎而人有所不端地有所不善则我固不可以主人而人亦谁肯为我所主是必人地皆宜堪以为人所寄托夫然后唯其所主而无不安下卦三爻皆旅舎而六二一爻独得旅舎之正卦所曰贞吉【两旅字对言一属人一属舎小谓六五贞谓六二上旅字宜连小亨读】
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
