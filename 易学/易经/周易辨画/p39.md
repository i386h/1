<!-- { "loadSidebar": true } -->
　　此爻皆以五近上六昵于隂柔而不能夬故以中行勉之所以然者以象传谓其中未光也不知中未光即危乃光苋陆夬夬即利有攸往之义中行无咎即孚号有厉之义也苋柔脆易折之物谓上六陆高平之处谓九五【兑覆巽为柔木象苋五高位有隂土象陆胡氏炳文曰夬三月之卦苋始生之时姤五月之卦始生之时故取以为象】苋生于陆之上犹上六处于九五之上所谓扬于王庭也夫以至微将尽之隂何足以当九五阳刚中正之夬况一夬不已互之又得夬焉吾见其芟除之斩絶之无难矣往无不利矣然而君子之于小人虽不姑息之而养其奸亦不穷追之而絶其类惟孚号于众惕厉于心不寛不猛合于中行之道彼孤立之隂自潜移而黙化何必过刚自取伤和之咎哉
　　象曰中行无咎中未光也
　　诸家皆以未光二字谓五之比上为隂所蔽是未曾将其危乃光句来相对照也葢圣人以天地为心于隂长阳消之际固示阳以当谨于阳长隂消之际亦未尝不示阳以当戒其示阳以当戒者非为隂也恐阳之过也葢人怀一必胜之心骋其壮往之气是即血气之私人欲之蔽故卦辞欲其孚号有厉而彖传释之以其危乃光所谓厉与危者即圣贤敬畏之心也惟其敬畏所以光明爻于九五系以中行无咎正恐其决之太过中少敬畏而未光也岂以其系于隂私有未光也哉
　　上六无号终有凶
　　此爻乃统论一卦之防以终五爻之义见夬之一转为姤也葢上六以垂尽之隂当五阳极盛之夬夫宁有不去者人心至此未免放轶以为可以无所用其防备矣不知阳之所以决隂者以其孚号有厉也故五阳自二之惕号莫夜外于初曰为咎于三曰有凶于四曰牵羊悔亡于五曰中行元咎其惓惓于诸阳者无非此意也若以为隂已消矣无庸号矣是失孚也是不厉也是严于始而怠于终也勿论一隂尚存即使刚长而终克复纯干而六阳之下一隂已生阳消之阴即消阳之阴而凶将至矣安可以无号而不有厉哉【此卦三号字皆去声或以上二号作去声此一号作平声或皆作平声俱非】
　　象曰无号之凶终不可长也【长如字】
　　夬至于上一隂已尽何以曰无号终有凶葢夬之终即为姤之始隂长阳又消阳不可长所以凶也君子所为孚号有厉常自兢兢焉【终不可长乃是解有凶之义固不是隂必消亡亦不是阳不克终终字已是纯干矣不可长者言干不可长耳圣人于五方虑决隂之太过于上旋虑消阳之忽来所谓终日干干夕惕若厉者此尔】
　　姤【巽下干上】
　　姤女壮勿用取女【姤古豆切取七喻切】
　　剥之反为复夬之反为姤复者阳生子中干交于坤之始一阳来而五隂去君子道长小人道消也姤者隂生午中坤交于干之始一隂进而五阳退小人道长君子道消也乃名为姤者何也此卦与夬卦相覆犹是夬卦之一隂在彼为决而欲尽者在此又来而欲生若有不期而遇者故曰姤也夫姤下一隂巽也长女也以一长女而敢于当五阳是不但为女长而且为女壮矣昔晋叔向之母之训叔向曰夏姬杀三夫一君一子而亡一国两卿矣可无惩乎彼妇人者尚知戒之为五阳计可悦其柔媚而与之亲忽其微弱而与之昵乎慎勿用取之为也
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　姤之为言遇也孰遇之非刚之与柔遇乃柔之与刚遇也一柔而敢于遇五刚故曰女壮也勿用取女者葢取女则为夫妇为婚媾将与之长矣岂知一隂长则一阳消为遯为否为观与剥皆自一隂者阶之厉何可以与之长也哉虽然论隂阳之淑慝此遇不可有而论隂阳之相需则此遇又不可无如此卦在下之一坤交在上之五干是天地之相遇也干以始之坤以成之品物咸章相见于离夏之时焉【姤为五月之卦品物如杞与是也】二四之阳刚得九五之中正是君臣之相遇也五以感之二四应之天下大行共着于各正之义焉【天谓五下谓二四】姤之时与姤之义所关之大有如此安可以姤为微而忽之哉
　　象曰天下有风姤后以施命诰四方
　　上干为天下巽为风天下有风物与风遇即物与天遇姤之象也元后观此象知天之遇乎物者风也君之遇乎民者命也于是法干之施巽之命以施命布诰于四方亦如天风之周徧于万物焉此君民相遇之道也
　　初六系于金柅贞吉有攸往见凶羸豕孚蹢躅【柅乃里切蹢直防切躅直六切】
　　卦之所以为姤者在此一爻此卦与夬相覆姤之初即夬之上夬上曰终有凶即此豕之为凶也故于初未曰豕而先曰系即系此豕也前以遯为豕之奔葢本于此　初六以柔居刚性隂而躁【巽为躁卦】当其在初虽甚微而异日之变刚为柔全始于此是不可不有以系之有巽绳在则系之具也有金柅在则系之所也【柅柔木之名巽为柔木之象柅实如棃而色黄巽上干金之象系于金柅如系于苞桑之意前人训为止车之物止车之物何以系豕又训为取之篗取丝之篗又何以系豕耶】系之有道彼为豕者有不欣然从俯焉就者乎如不能系而任其往则隂之长即阳之消往二成遯往三成否既无在不见其凶【初爻往上互离为目有见之象】然知系之为利而或制之太甚而至于羸【羸困也如羸其角之羸】彼巽股之进退【巽为股为进退】乃本性也其蹢躅不驯又有信然而无疑者然则系亦贵得中耳可轻言系哉【孚字只作信字解蹢躅跳踯貌即遯也此爻全是戒九四系于句正言制隂之道下二句一言不及之害一言太过之弊搃见不可不系之意故象传单释上一句】
　　象曰系于金柅柔道牵也
　　系于金柅者以豕性隂躁强之则不服顺之则易从系之于此是不以刚道制之而以柔道牵之也【牵如牵羊之牵亦巽绳之象】牵之而初亦进而居柔矣
　　九二包有鱼无咎不利賔
　　九二以柔居刚位虽不正然刚而得中与初切比卦之所谓姤者二其首也故对遯卦言则初为豕就倒兑言则初又为鱼【兑为泽初在泽中故象鱼】是鱼也上与四应四宜包而有之也以时处于姤与二近而与四逺譬诸众人皆渔先举者一网而得之则四之鱼为二所包而有之也岂二之咎哉【鱼隂物九二包鱼则二得正位故无咎】但初主也【初为卦主】四賔也使初应于四初可以得其位四亦可以得其贞四葢有利焉今而为二所有是无咎在二而不利反在賔也四其如初何四更如二何【不利賔句诸家皆作隂之不利于阳以归功于二专就木爻言理非不精若合四爻观之则义多抵牾矣】
　　象曰包有鱼义不及賔也
　　初四相应正也即义也今二而包有鱼揆之于义则不及賔之为正也然而二已包之矣【不及犹言不如非不至之谓】
　　九三臀无肤其行次且厉无大咎【次且同前】
　　此卦与夬反对姤之三即夬之四彼以羊言上为首则四为臀臀以兑毁而无肤故行以倒巽而次且此以豕言初为首则三为臀臀以倒兑而无肤故行以巽体而次且其象同也但彼以既退之羊其势为已促此以方进之豕其势为正盛九三以重刚与同体岂容使之得进而蹢躅无如位不与之应地不与之比欲制之而非其任唯有终日干干夕惕若厉【此九三原为干之九三】以自防而已如此则虽不能无咎亦庻防其无大咎也
　　象曰其行次且行未牵也
　　初为二所包二既以柔道牵之矣今而其行次且由三未有以牵之也
　　九四包无鱼起凶
　　九四以刚居柔下应初六在姤之时为遇之得正者以初二相近而为二所得是二包中有鱼而四包中无鱼也夫鱼为四有则易位之正消阳之患何自而起今近附于二二反得而已反失恐包鱼将有驯至贯鱼者其凶反自此起矣二曰不利賔至是不诚为不利哉【向以往四为凶及賔为不利若然则此爻之无鱼宜有吉占矣爻何以曰起凶象何以曰逺民观此则初二両爻之解其不的可见】
　　象曰无鱼之凶逺民也【逺袁万切】
　　爻言无鱼起凶无鱼何以起凶也诗云众维鱼矣鱼即民也当姤之时以一隂遇五阳犹以一民遇数主唯近者得之耳四之无鱼由于四之自逺其民也是以凶也【以全卦言曰豕曰鱼曰皆以隂柔在下者取象也以二爻相应言则初为主四为賔立卦之体也四为君初为民又上下之分也】
　　九五以杞包瓜含章有陨自天【瓜工花切陨云隐切】
　　九五阳刚中正以居尊位当姤之时一隂下生欲进而消阳初固五之所当制者也但五位最高初处最卑非相遇之地下有九二与五同德相应而适与之比五即用二之刚中以制之其象如以柔弱之杞包圆体之瓜使之不得滋蔓然【杞枸杞柔弱之木二变为巽之象初包于二中二故互四为巽瓜圆物蔓延在地初变为干之象二包乎初外初故变六为干向以五杞包初瓜夫五属干体安得为杞五初甚逺何以能包耶】如此则以二刚易初柔初二皆得其正矣然初四正应也二包乎初而二得其正四不包乎初而四反不得正奈何曰有道焉四居三五之间离位也离为日所谓章也五惟以如天之量不为包而为含则刚柔盛衰自有循环四之变刚为柔将有陨之天者【天谓九五五天位也】而奚必相应之拘拘哉彖所谓天地相遇而品物章【如杞与瓜是也】刚遇中正而天下行者俱于此爻见之矣
　　象曰九五含章中正也有陨自天志不舎命也【舍音舍】九五含章者以九五有中正之德中则有以容天下之不中正则有以容天下之不正也有陨自天者以五志不舍乎四之命【五居坎中为志四动变巽为命】故五有以黙囬夫造化而四得以易刚为柔也
　　上九姤其角吝无咎
　　卦之所以为姤者以初六也既以初六何诸爻皆不曰姤独上九曰姤也以初六一隂方生志欲上遇而二与之比四与之应五居尊当权皆有以制之九三虽无是三者亦逺不相得故皆不言姤惟上九于卦终见反对之义故独言姤也观夬之上曰终有凶以夬覆为姤而有凶也姤之上曰吝无咎以姤反为夬而无咎也惟其以反对为义故初之姤者于二三四五一无所姤所姤者独夬上之角也【夬上兑为羊上六为角】上九居刚不正当姤之时居姤之地而所姤者仍是其角诚为可羞然因是而可以得正亦无咎也
　　象曰姤其角上穷吝也
　　姤角何以曰吝以当姤之时诸爻皆无姤而独姤上之角由上处于穷极之地故也







　　周易辨画卷二十三
　　钦定四库全书
　　周易辨画卷二十四
　　颍川连斗山撰
　　萃【坤下兑上】
　　萃亨王假有庙利见大人亨利贞用大牲吉利有攸往【萃在季切假庚白切】
