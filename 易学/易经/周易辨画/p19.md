<!-- { "loadSidebar": true } -->
　　初爻谓二上爻谓五此易例也此卦初之咸临指九二则上之敦临应指六五葢二上处五坤体变艮艮有敦象故艮曰敦艮复亦曰敦复皆言其厚也六五以柔中应刚中岂但知之已哉葢其诚意恳至敦厚于临欲其宅中表正伸其教思以容保万民也在上而能下贤如此吉又何咎矣尧之髦期倦勤而举舜以治天下盖得敦临之道者也
　　象曰敦临之吉志在内也
　　五之敦临而云吉者以五与二为正应五之志乃在内之二欲使之上进故吉也初谓二为志行正欲二上升于五上谓五为志在内欲五下接乎二两志字遥遥相对彖传説顺刚应义全备于斯【观此可知初上两爻非臆防也】
　　观【坤下防上】
　　观盥而不荐有孚颙若【观如字盥古宛切荐牋练切颙鱼防切】
　　自姤卦一隂上长而后二隂为遯三隂为否四隂为观五隂为剥姤遯否剥四卦皆有危辞此卦四隂盛长消阳已过其半而圣人名卦反以下观上取义者以九五阳刚中正上居天位一以示五当尽为上之道勿使羣隂萌窥伺之心一以示隂当安为下之分勿于五阳设觊觎之想总一扶阳抑隂之意而已故彖与六爻中虽辞若甚美而细玩其语意无在不为阳计为阳危亦无在不为隂儆为隂劝与剥卦六五爻辞贯鱼以宫人同一意也此卦虽四隂盛长消阳已至于五而以卦体观之二阳在上四隂在下全体似大艮为重门为复阙而下以本体之离目寓乎其内有仰观之象故名曰观【向来观俱读为去声项氏安世曰卦内并是平声惟中正以观天下一字是去声耳】夫人进而观我而在我实无可观则观者慢矣为五阳计当示人以可观使其可敬而不可防庶羣隂虽长亦不敢进而相逼也此其道当内尽其诚外尽其礼正衣冠而尊瞻视俨然人望而畏之如人之将祭盥地降神牲币未荐时【艮为门阙重艮为层门复阙宗庙之象艮为手坎为酒防为茅坤为地盥地降神之象艮为手坤为牛以手取牛荐之象艮为止又不荐之象】其诚意肃防而有孚而在下之隂皆仰首承顺而颙若【五坎体有孚之象颙若仰首而望之貌四隂观上之象也】夫然后可以当天下之观而无愧也二句皆占中之象乃戒辞也【下之观上莫大于敬上之致敬莫重于祭盥与灌通将祭而酌鬯降神也马融王肃古注皆然荐者已祭而献食时也将祭则只有诚意已祭则着于仪文圣人恐人视为仪文之粗迹故特掲祭而不荐时以着其诚积于中之象观下文直接有孚二字可知非盥则诚意方专荐则诚意已散之説也】
　　彖曰大观在上顺而防中正以观天下观盥而不荐有孚颙若下观而化也观天之神道而四时不忒圣人以神道设教而天下服矣【以观之观官唤切】
　　首三句俱是释卦名言卦名观者非寻常之观也卦中二阳为大为下四隂所观而位又在乎其上卦徳内顺乎天理外防乎人情卦体九五阳刚居尊既无过不及而中亦无偏无倚而正以此为观于天下位徳兼隆足以为下所瞻仰故名曰观辞曰观盥而不荐有孚颙若者盖万类之相感以诚在上者必如盥而不荐之有孚而后观上者有革面革心之颙若也【此句乃戒辞非效騐也下又本有孚二字以推广其义葢有孚者诚也诚之至则万物无不动而其道神矣故下文接言神道】然九五之有孚不独下观而化也试观于天维天之命于穆不已道何神也要之不过一诚其自春而夏者诚之通也其自秋而冬者诚之复也唯其诚而四时顺序不忒矣再观于圣人退藏于宻神明其徳道何神也要之亦不过一诚或巡岳而修望秩之典或入庙而深奏假之思其神道以设教无非一诚之感通也夫诚意可以通于神而况斯世之民有不服焉者乎天与圣人皆不外一诚此彖于四隂盛长之时为五计者必欲其有孚也【防风行于天上天之神道之象防命申于庙堂圣人神道设教之象】
　　象曰风行地上观先王以省方观民设教【省悉井切】
　　风之吹于地上无处不周犹人之游于地上无所不览观之象也先王体之巡省方国观察民俗因其贞淫奢俭以设为政教亦如风之行于地上焉此先王之观也【坤为土象方又为众象民防为命令象设教】
　　初六童观小人无咎君子吝
　　四隂皆观五者也初六所处最下去五最逺以最下而观最逺虽本体有离目之明而身当长艮少男之位如童稚然其何能观此在隂柔之小人限于颛不识不知尚可以无咎若为阳刚之君子而亦以颛自处同于不识不知则吝矣占者宁可勉为君子以消其吝切勿安为小人而乐于无咎也【隂为小人阳为君子】
　　象曰初六童观小人道也
　　初六而曰童观者以隂柔而处下乃小人之道也然初为君子之位岂可以小人自处哉
　　六二闚观利女贞【闚苦规切】
　　六二柔顺中正上应九五能观五者宜莫如二矣而观乃四隂消阳之卦故爻中多儆戒之辞于应义无取焉闚者掩门窃视也三五互艮为门坤又为阖户二以中女之离目处其间犹女子不能出外在门内阖户而窃视非正观之道也二虽与五为正应而所处适当其地故有闚之之象为二者惟利于守女子之贞勿钻穴隙以相窥可也为戒深矣【初居刚象男童二居柔象女子】
　　象曰闚观女贞亦可丑也
　　此卦爻爻皆儆戒之辞以六二之柔顺中正上应九五之刚阳中正在他卦当何如称美而此爻乃鄙之贱之如此总因消阳之义为大而相应之义为轻也言闚观原非正道即云得女子之正亦可丑也况女子内言不出于阃并非女子之正乎女徳之羞士行之贱莫此为甚奈何不安为下之分而为闚观哉
　　六三观我生进退
　　隂长阳消之卦有五皆以近者为主如姤则主初遯则主二否则主三观则主四剥则主五故观之四曰利用宾于王剥之五曰以宫人无不利皆勉之之辞至于彖辞之专称九五犹剥上之盛称上九皆尊阳非主阳也此卦六四为一卦之主故称我当隂长之时故曰生又体居防下故为进退有我生进退之象六三以本体离目随其后故不观九五之臧否而第观我生之进退夫四以柔正承九五已既自守以正而不浸迫于阳矣今三观四之进退为进退有不变柔为刚自守以正而顾浸迫于阳哉
　　象曰观我生进退未失道也
　　随人进退而不敢遽进以消阳于从阳之道未失也【三五互艮为迳路道也知止不进故云未失道】
　　六四观国之光利用賔于王
　　当隂长阳消之时六四以盛势迫近九五幸九五阳刚中正足为众隂所观而六四又柔顺得正凡国家之礼乐文章皆亲见之有观国之光之象【坤为国互艮为光五以阳德光华临坤邑之上国之光也】此彖所谓颙若也既得见天子之光可任其隂长之势而萌跋扈之心乎利于使用羣隂共作賔于王家【国家以贤为賔四为主则三隂为賔用四用之也四为消阳之主故特戒之王谓五】以尽臣子之职分可也此戒之之辞与剥之六五同意此之用賔于王即彼之以宫人也
　　象曰观国之光尚賔也
　　爻谓观国之光者卦中互艮为阙为庭坤为大舆为帛合众隂之大舆与帛俱陈于阙庭之中是朝廷之尊尚嘉賔也此何如之光也者而四皆观之此四所由当崇尚嘉賔用之于王也
　　九五观我生君子无咎
　　卦中惟三五两爻最近于四故皆曰观我生而九五正当隂盛阳消之时处斯地者惟黙观于六四之生果其防顺存心能统率羣隂以辅弼于巳不失君子之道则观我者皆事我者也何咎之有不然隂将进而为剥矣其能免于消阳之咎哉
　　象曰观我生观民也
　　阳为君隂为民隂阳之分也故四亦为民夫子恐人悮视观我生为五之自观故释之曰爻谓观我生者乃观于六四之民也六四正当隂生之时故观四之顺逆以占巳之凶咎也
　　上九观其生君子无咎
　　四隂之消者消五也非消上也然则四隂之观者亦观五也非观上也故上九止指五爻以终一卦之义言五既为四隂所观为五计之隂长之势虽不可遏阳徳之修尚可自勉惟观下四隂之生以恐惧修省使巳之存心制事一皆合于大中至正君子之道则有孚而下观皆化庶不至有阳消之咎不然羣隂皆得以乘我之隙咎安能免也【此其字总指四隂此君子乃指九五三与五皆切比于四故谓四之卦主皆曰我上九与初爻相对乃统论一卦之义故总谓下四隂曰其五爻之君子谓四之用賔此爻之君子谓五之有孚观象传一曰观民一曰志未平可知】
　　象曰观其生志未平也
　　四隂盛长勃不可遏观其生势五之志未可以平安而无恐也【五刚中故曰志上变坎为平未变故曰未平】










　　周易辨画卷十一
<经部,易类,周易辨画>
　　钦定四库全书
　　周易辨画卷十二
　　颍川连斗山撰
　　噬嗑【震下离上】
　　噬嗑亨利川狱【噬市制切嗑胡腊切】
　　上艮下震頥卦也今以六四之柔变为刚又互艮为止则中四皆如頥中之物矣頥中有物必齧之而后合故曰噬嗑噬嗑则艮去而得通故曰亨推之天下国家之内人伦日用之间凡治有所不达情有所不通者皆顽梗以为之阻谗邪以为之隔也卦德离明足以察其理震动足以除其弊察之除之则顽梗化而治以达谗邪逺而情以通矣顾噬嗑虽有亨之理而尚非即亨之事卦中三四五上皆不正又以互坎在刑狱之地【坎为法律又为刑狱】必刚柔易位使各得其正如治狱者直枉攸分使各就于理夫然后亨者乃真为亨也此噬嗑所利用者也
　　彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也【上时掌切当得浪切】頥中有物固为噬嗑矣噬嗑而云亨者以卦体言之内卦一刚二柔外卦二刚一柔刚柔各分犹未噬之先口辅之分而未合也以卦德观之下震为动上离为明以动而明犹方噬之际下腭之动而将合也以卦象观之电以开于上雷以合于下而二气以章犹既噬之后口辅之合而得通也此所谓噬嗑而亨也利用狱者卦中三四五上皆不得正而六三得六画卦之中六五得三画卦之中皆以居离火而其性上行【三居大离之中五居正离之中】虽所居各不当位然以治狱之道使之各当其理用为治易之法使之各得其正则甚宜也此所为利用狱也
　　象曰雷电噬嗑先王以明罚勅法【勅耻力切】
　　隂阳相激为雷相逼则为电二者常相随其电之开处象噬其雷之震处象嗑故曰噬嗑【雷电自宜作电雷然泰卦地天亦作天地则电雷作雷电亦不必改】先王观电之象法之以明其罚使民知罪之轻重了然而不可紊观雷之象法之以勅其法使民知罪之大小森然而不可犯此所以不事刑罚而预除天下之间也【法如今之律罚即律中之科条也】
　　初九屦校灭趾无咎【屦纪具切校爻□切】
