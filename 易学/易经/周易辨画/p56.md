<!-- { "loadSidebar": true } -->
　　节者限也即是也时已既济自当饮酒以享其成功若更复求济而至于濡首是不知节而反过之也夫初之需尾既已不知极而上之濡首又复不知节二者不知尚能辨物以居方乎此君子所以居则观其象而玩其辞动则观其变而玩其占务求其知而后已也【古文易字原是合日月以成文未济离上坎下离为日坎为月即是易字葢隠然有以易终篇之意焉】

　　周易辨画卷三十三
<经部,易类,周易辨画>
　　钦定四库全书
　　周易辨画卷三十四
　　颍川连斗山撰
　　繋辞上传上
　　天尊地卑乾坤定矣卑髙似陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣【断丁乱切见贤遍切】
　　此节先儒俱谓圣人因造化之自然以作易上截是説道理下截是説易书但玩上截所言不似説道理亦似説易书且下数节俱系説易书不应此节泛説道理也葢此书之别于夏商者全在以乾坤开首故夫子开口即以此赞之言周易之首乾坤何所本乎尝按诸先天圆图干为天而尊于上坤为地而卑于下天尊地卑万物生于其间此不易之经也唯其不易故易之首乾坤于此定矣乾坤之卦既定其六爻由卑而髙以次陈列【画卦自下而上】居上者为贵居下者为贱贵贱亦于此位矣干主动坤主静各有常也而其中之竒画即为刚偶画即为柔刚柔又于此断矣不但此也干居南方坤居北方纯阳纯隂虽以类而相聚而干为阳物坤为隂物或正或不正若于羣而有分有分则正者为得不正者为失而吉凶并生于其间矣然且在天成象有龙焉而龙有潜与飞之异在地成形有马焉而马有牝与牡之殊有异有殊而刚化为柔柔变为刚亦见于是矣乾坤之所包如此【此节只就乾坤二卦言】
　　是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女干知大始坤作成物【摩末何切荡唐党切霆徒鼎切】
　　且乾坤二卦岂徒自成其乾坤已哉是故干虽刚也摩以坤之柔则干为天地否矣坤虽柔也摩以干之刚则坤为地天泰矣再加摩焉一卦可以成八卦更加荡焉而震雷艮霆以鼓之巽风兑雨【艮霆兑雨本虞氏易】以润之且离日坎月以运移而推行之或自此而荡于彼或由彼而荡于此如一寒一暑之往来而无间则卦卦可以成八卦虽六十四卦亦不外此而得之是可知长男中男少男皆非自能成男也乾道成之也长女中女少女亦非自能成女也坤道成之也何也大哉乾元万物资始是大始也干能知之【此知字朱子作主字解】此乾道所以成男也至哉坤元万物资生是成物也坤能作之【此作字即造作之作】此坤道所以成女也乾坤之所系如此易之托始于乾坤不诚要哉【此节又由乾坤推广八卦六十四卦言】
　　干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣【易以豉切】
　　且人亦知乾坤之徳性与功用为何如者哉夫干固知大始矣坤固作成物矣然使物物而知之则疑于知之艰物物而成之则病于成之繁而乾坤不然也干葢天下之至健健行则自无艰难险阻之虞以易知也坤葢天下之至顺顺承则自无烦扰作为之苦以简能也夫道莫贵于易易则光明正大而易知道莫难于简简则含宏光大而易从易知则万物一体而有亲易从则天工人代而有功有亲则隂阳和合而可久有功则生息繁滋而可大夫可久可大则其徳为日新之徳是贤于人之徳矣其业为富有之业是贤于人之业矣而推其所由只由于易简葢易简则举贵贱刚柔吉凶变化之理皆得矣其理既得则体干之徳者必能成位于上之中体坤之徳者必能成位于下之中矣周易以乾坤冠卦首岂连山归蔵所能及哉【此节又收归乾坤二卦】
　　右第一章
　　圣人设卦观象繋辞焉而明吉凶刚柔相推而生变化此承前章首节吉凶生变化见而申言之也【上三者其象已着此二者其理未形故申言之】夫所谓吉凶生者生于卦中也而吉凶未明也所谓变化见者见于六爻也而变化未生也文周圣人悯斯人之愚闇于是陈设六十四卦以观其天地雷风水火山泽之象于卦象之下又各系之以辞以明其若者为吉若者为凶而吉凶所在吉不知趋凶不知避可若何于是又取爻之刚者以推夫柔则柔变而化为刚又取爻之柔者以推夫刚则刚变而化为柔变化既生则吉者可以知所趋而不至蹈于凶凶者可以知所避而亦将归于吉矣
　　是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也
　　繋辞以明吉凶尝徴之于人事矣人之行事顺理为得即卦中得中得正得应之象也故吉也人之行事逆理为失即卦中失中失正失应之象也故凶也但吉凶者得失之已定而介于吉凶之间而未定者又有悔吝焉所谓悔者因失而忧于心自凶而吉之象也所谓吝者因得而虞【虞与娱同孟子欢虞如也即此虞】其志自吉而凶之象也至刚柔相推而生变化则尝证之天道焉彼隂变化阳者即春进冬退之象也如复与临是也而阳上隂下者视此矣阳变化隂者即寒进暑退之象也如姤与遯是也而隂上阳下者亦视此矣若夫刚为昼柔为夜刚推夫柔为自昼而入于夜柔推夫刚为自夜而复于昼此又其象之举目可见者也是四者名之为象体之则为道而皆由于动而后生故六爻之中或动于天位或动于人位或动于地位莫不有吉凶悔吝刚柔变化至极之道焉而岂徒吉凶变化之虚文也哉
　　是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利【乐音洛】
　　六爻备三极之道则学之要矣是故学易之君子于易中之时位所谓自然之序者则奉为居身之宅而安之不迁也于易中之指陈所谓至赜之辞者则珍为乐心之趣而玩之不厌也惟居安乐玩如是故当其静而未卜筮时则统观卦象而玩其辞及其动而既卜筮时则析观爻变而玩其占夫如是则吉无不趋凶无不避动与道偕即动与天契自天祐之吉无不利即以希大有之上九何足异焉
　　右第二章
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
　　此又承前章首节之意而申言之言文王于卦下繋之以辞名为彖辞彖者葢言乎竒偶纯杂卦各有象也周公于爻下繋之以辞名为爻辞爻者葢言乎隂阳老少爻各有变也夫象变之中非吉凶悔吝与无咎之辞乎吉凶者葢言乎时位之失则凶时位之得则吉也悔吝者葢言乎时位有向于得而未得尚有小疵而为悔向于失而未失已有小疵而为吝也无咎者善其能补过也葢有过则有咎补之则不过矣故得无咎也此卦爻辞之凡例也
　　是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之【易以防切】
　　彖爻吉凶悔吝无咎其义既有然矣然爻言变而变有贵贱当位者为贵失位者为贱是列贵贱者则存乎其位也彖言象而象有小大隂为主者为小阳为主者为大是齐小大者则存乎其卦也至卦爻之吉凶虽言得失而辨其何以得而吉何以失而凶则又存乎位之贵贱卦之小大之辞焉然则辞者尤卦爻之精蕴为人之所当玩索者也况吉凶之外其辞又有所谓悔吝无咎乎夫悔吝虽为小疵然由微而着大患亦从此而起安得不忧忧之何在则存乎善恶初分之介也无咎固由补过然因循苟且过亦终于不能补安可不震震之何在则存乎觉悟深切之悔也是故卦有隂阳小大之分辞遂有险怪平易之异辞也者非有他也卦不过言其自贞而悔及错综上下爻不过言其由此至彼与隂阳变化各指所之【所之即所谓上下无常刚柔相易】使人趋乎吉无咎免于凶悔吝而已学者可不勉哉
　　右第三章
　　易与天地准故能弥纶天地之道
　　第一章重赞乾坤以明易始乾坤之故二章三章总括卦爻以明文周繋辞之防此下数章则总賛易书之大也此一章以天地比易书言易也者上律天时下袭水土与春夏秋冬而同运与东西南北而并周能相准也葢干之健行凖天而凡得干刚之爻者皆与天准坤之厚载准地而凡得坤柔之爻者皆与地凖故广大无量者天地之道也而易书有以弥之如开弓之愈开而愈满【管窥曰弥纶是从里面赞其充塞范围是从外面赞其包络】浑沦无端者天地之道也而易书有以纶之如治丝之有纬而有经是易书一天地也
　　仰以观于天文俯以察于地理是故知幽明之故原始反终故知生死之説精气为物游魂为变是故知鬼神之情状
　　何以见易与天地凖哉试即卦与爻观之彼日月在天悬象着明者是天文也以易书仰观之其在上卦者如坎为月离为日易文一天文也彼山川在地南北高深者是地理也以易书俯察之其在下卦者如艮为山兑为泽易书一地理也故天体阳而常明而凡为阳卦阳爻皆不离乎明则观易书之天文而明之故可知矣地体隂而常幽而凡为隂卦隂爻皆不离乎幽则察易书之地理而幽之故可知矣试为推原于其始而始实无始然自一画初立虽无始而有始矣更为反要于其终而终实无终然自六画既尽虽无终而有终矣夫始即生也终即死也故生之説非他爻之立于初者是也原之则知之也【所谓初辞拟之是也】死之説非他爻之穷于上者是也反之则知之也【所谓卒成之终是也】爻有少而不易者是蓍防之精气所聚也聚得阳者为阳物聚得隂者为隂物【曰干阳物坤隂物】要之皆神之伸也爻有老而当易者是蓍防之游魂所散也【京房易有游魂归魂之卦】游于九六者为竒偶之变游于上下者为应与之变要之皆鬼之屈也是故鬼神之情不可测知易则知鬼神之情矣如害盈福谦者是已鬼神之状不可见知易则知鬼神之状矣如张弧脱弧者是已夫幽明死生鬼神皆理之最难知者而易皆可以知之易与天地准不益信哉
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【知周音智乐音洛】
