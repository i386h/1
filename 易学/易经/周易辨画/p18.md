<!-- { "loadSidebar": true } -->
　　此爻诸家皆以其重刚不中有褒有贬不知九三阳刚得正为震之主卦之取象于干者正在此爻又位与上九相应正能干父之蛊者小有悔无大咎此小大非常解小大之义按易中大小皆以隂阳言小者言其隠微幽独之中隂之象也大者言其耳目众着之地阳之象也悔以心言咎以事言九三干父之蛊原非乐为之事其隠防幽独之中委曲周旋以求盖父之愆不免于小有悔而要其所以干之者作为一出于无形耳目众着之地其父之大咎则无也此初爻所谓有子考无咎者也
　　象曰干父之蛊终无咎也
　　父有蛊而子干之一时人或不知及其久而知之父之咎终不能掩九三以刚正之徳干父之蛊不但目前不见其咎虽至于终亦无咎也【终则上初易位隂阳有应故也】此真可谓克盖前愆者矣称曰有子不亦宜乎
　　六四裕父之蛊徃见吝【裕羊树切】
　　以干刚而处坤柔之上又艮止不前父之积蛊已深矣六四以隂居隂又在艮止之始凡事委靡因循一若其父有蛊反因是而见其有余者岂非裕父之蛊乎夫家事已坏虽克勤匪懈尚恐其积重难返况悠忽以徃而治之蛊将日积日深徒见其羞耳【互震象徃互离象见】安能干父之蛊哉
　　象曰裕父之蛊徃未得也
　　徃未得乃破其见而警之言六四之心必以为事贵从容不贵急遽自为得干蛊之道不知干蛊全在精勤以是而徃徒见羞吝未可为得也
　　六五干父之蛊用誉
　　六五以柔居刚中而不正上承上九下应九二自知已之徳不足以干父之蛊而虚心下贤用二之誉以干之【二多誉用二则刚柔易位各得其正如上九所称即誉也涉川之利亦见于此】使人不觉其父之蛊而反觉其父之善干蛊之至善者也【此爻以君道言如舜之于瞍禹之于鲧亦是但以上爻观之似不必拘易中如剥复等卦亦未尝尽言君道也然君道亦无不该】
　　象曰干父用誉承以徳也
　　誉美名也然天下固有虚誉虽隆而实徳则病者五之用誉盖由二五易位承以中正之徳而非虚声之美也不事王侯髙尚其事此何如之誉此何如之徳也耶【承进也奉也艮手之象】
　　上九不事王侯髙尚其事
　　此爻自泰之初九遯于泰之上六是干父而处坤母之地也其位则不正其性又退止家事废弛皆由于此正父之蛊也六五用二之誉以阳刚中正承乎其下凡所以干之者能使其父自上而下而人皆美之曰不事王侯【二五易位五为王三互震为侯上比五应三今自上反初故曰不事王侯】能使其母自下而上而人皆美之曰髙尚其事【防为髙坤为事尚上也使初六上居上位故曰髙尚其事】夫不事王侯美名也髙尚其事美事也而皆由六五之用誉以致之此何如之声称也者而谓其尚有干蛊之迹乎哉此所谓元亨也【此爻诸家皆以干蛊之事至五已毕上居卦外另为一义如贤人君子之髙深自守者夫一卦自为一义未有一卦之中舍本防而独立一义者况上为一卦之终乃卦之结果成处而自为一义可乎】
　　象曰不事王侯志可则也
　　上本坎体故曰志反下居正故曰则言上之舍三五而居下也由其志在正位能使各爻皆得其正可为诸卦之法则所谓瞽瞍底豫而天下之为父子者定也









　　周易辨画卷十
　　钦定四库全书
　　周易辨画卷十一
　　颍川连斗山撰
　　临【兑下坤上】
　　临元亨利贞至于八月有凶
　　临字诸説纷纷大约不离乎程朱二解程子谓居上临下自属临字正防但此卦四柔在上二刚在下未有以柔临刚之理朱子谓二阳浸长凌逼于隂夫阳长隂消天道之常何凌逼之可言窃按此临字当作来临之临解与来复之复相似考周礼注以尊降卑曰临故君之御曰临御幸曰临幸即吊亦曰临哭皆以尊降卑之义此卦二阳四隂阳本尊而在上今反降而处下又诸阳卦皆本干来干剥尽成坤之后虽有一阳来复其势尚微止可谓之复今一阳又至其势渐盛自阳视之不过犹初之复而自隂视之则不啻尊者之降临也故卦名临二阳既临四隂顺应自是以徃元徳亨通驯至纯阳不难故元者当亨【二互震下一阳故曰元】但九二中而不正又在下不足以御众隂必进而居五则阳刚中正乃足以有临耳故又利于贞独是隂阳消长循环有定方亨固可喜既亨尤可虑倘自幸其将盛一反覆间至于八月而隂又逼阳凶斯至矣可常恃哉【或谓二阳方临尚未至中文王何故即以有凶为戒若谓未盛思衰彼泰之三阳并进文王更当加以惕厉之词何为欣幸之至而又曰吉亨不知此卦二阳既至闲泰即在目前以二居兑体易动喜悦之念即伏隂长阳消之机葢世道之盛衰全视乎君心之敬肆故以此警之观二象曰未顺命可知矣】此卦覆观一倒转即为四隂消阳之势月者隂象八者自泰而观歴位有八也故曰八月有凶【按八月有数説一谓自复至遯为八月周正建子之月也一谓自泰至观为八月夏正建寅之月也二説朱子皆取之但文王演易之时商之正朔未改文王不应説周正更不应説夏正也惟以自临至否为八月乃商正建丑之月于理为顺然亦未见得迅速不久意更有以本卦为兑兑为八月于义亦通但兑为八月是夏时文王之时兑在九月若用周正兑又在十月皆非八月也总之卦气月候之配皆无关于要惟就反卦卦位隂阳合之或不至大失耳】
　　彖曰临刚浸而长説而顺刚中而应大亨以正天之道也至于八月有凶消不久也【长知两切説音悦】
　　刚浸而长一句是释卦名浸字取泽在地下浸润上行之意言卦之所以名临者因一阳初来其势尚小只可名复今一阳又来其势渐长故名曰临以卦徳观之下兑上坤是我説而人顺之也以卦体观之是二刚中而五柔中应之也【説与中为与顺与应为求已合六爻之意玩此三句不但无以柔临刚之意并无上下交临之意】既有此徳又有此体所以大者能亨而又利于正也此天道也葢悦而中是元顺而应之则亨惟其是説是刚中所以利于正天道不过一元气之亨通出于正而已今临能如此所以合于天道也然天道有循环消息如反掌临卦一倒置即为四隂在下之观卦不过八月之间消隂者又转而消阳此所以云至于八月有凶也
　　象曰泽上有地临君子以教思无穷容保民无疆【思息吏切】此卦以刚临于下取义须要以兑泽为主故大象不曰地下有泽亦不曰泽在地中而曰泽上有地见泽之能浸润于地上也【即刚浸而长意】无处非地而此处忽然有泽是泽之来于地下也故象临君子观临之象泽浸润于地中而无有穷是泽能受土而有容因以坚土而能保凡地所至之处皆泽所至之处无有疆界也君子法之其教民之思沦肌浃髓亦如兑泽之灌注于无穷举四海九州之民皆容畜于所思之中因取智愚贤否之伦皆保聚于所教之内凡民所到之处皆教思所到之处亦无有疆界焉此君子体临之道也
　　初九咸临贞吉
　　初九阳刚得正其位甚善但在复为重在此则二为卦主而初义为轻故此卦初二两爻宜与同人一例同人之初谓六二则此卦之初亦当指九二故初九虽为临之始一阳来复之义已见于复卦中今二阳又至则不为复而为临且不独为一阳之临而为二阳咸临但以九临二位虽中而不正以不正之位何以统万邦抚万民是必进位于五然后有建中表正之吉也【卦之所以为临者二也爻之所以为咸者亦二也初不应曰咸临初既不为咸临则初亦不应曰贞吉故初爻之辞防宜属九二不然以初九为咸临又以九二为咸临象既复而无味初九本贞而又曰贞吉占亦直而少情矣】
　　象曰咸临贞吉志行正也
　　咸临之初而曰贞吉者葢二当甫临之始志已在于行正【二居中故曰志互震足故曰行居五则得正故曰行正】故必进位于五而贞然后可以图大而吉也【自五谓二言则曰行中自二徃五言则曰行正观此则初爻之咸临为指二防然矣】
　　九二咸临吉无不利
　　此爻为一卦之主初之所谓咸临者即此爻也故仍曰咸临以九来临于二而得其中上有四隂顺而应之自是以徃阳气上达更无间隔视复初之元亨其势益盛故以二阳同临而言固吉以上徃得顺而言更无不利也初爻乃卦辞之利贞此爻乃卦辞之元亨合二爻以明元亨利贞也
　　象曰咸临吉无不利未顺命也
　　未顺命句朱子以为未详以上説吉无不利下説未顺命语意相左耳窃尝合通卦思之元亨利贞意已见于初二两爻而八月有凶意诸爻絶不一见未顺命句正是反言以申有凶之防盖有凶之戒原因九二阳刚浸长恐其于得意之时忘乎防危之道故先事以警之爻中正宜明言其理而爻辞第谓吉无不利一似八月之凶可以无虑者不知二惟深知大亨以正顺乎天之道而未尝以阳长隂消顺乎天之命【防为命今防倒在上故曰未顺命】所以吉无不利不至有八月之凶也若使专顺乎天之命能必其无有八月之凶乎此命字对彖传中道字言命属气是隂阳消息之运道属理是持盈保泰之心未顺命则必顺乎道可知仍是元亨利贞也
　　六三甘临无攸利既忧之无咎
　　以上四爻临字皆谓九二盖临卦之所以名临者九二也犹谦卦之所以名谦者九三也且临字属二则各爻上一字皆合彖传中顺应二字矣六三以柔居刚不中不正当临之时知其势将以逼已也不能以阳刚附之而乃以口舌悦之若欲以坤土之甘尝临者【兑为口舌坤土作甘】夫九二志在行正岂邪媚之所能动乎何利焉若知其不可动既而有忧之不为口之悦而为心之惕则三阳上进泰运以开亦可以无咎也【三变成干正当惕厉之位故有忧象忧则无咎即泰三艰贞无咎意】
　　象曰甘临位不当也既忧之咎不长也【当如字下同】
　　三之所以甘临者以二阳浸长三以隂居其上位不足以御之也【当犹御也以下句长字叶之应是平声】若知其不可御而反悦为忧则变柔为刚而成泰虽有咎亦可不至于长也
　　六四至临无咎
　　六四以柔居柔处上之下所谓至于八月有凶者此则其所至者也然以卦画观之于位为已至而以卦体观之则第是至于临犹未至于观也至于观则为消阳之隂应有咎至于临则仍是顺阳之隂何咎之有【向以至为相临之至似涉牵强】
　　象曰至临无咎位当也
　　至临无咎者以六四之位适当八月之数故曰至临六四之位正当顺刚之时故无咎也
　　六五知临大君之宜【句】吉【知如字】
　　此卦之所以为临者九来临于二也又将临而上也若如居上临下之説与临义既悖与知大君亦无象可取窃以知乃知识之知连下为一句盖六五以柔居尊知已之所处者大君之位也非大君之宜也当干尽成坤之后欲求一徳称其位者而杳不可得不啻尧之于舜之咨于四岳焉今于一阳来复之余而又得一阳以来于下其徳则刚其体则中曰此临焉者真大君之宜也于是虚中以应之柔顺以逊之非深知乎庸命防位之道者而能如是乎【坤五通理故曰知九二升五故曰大君居中得正故曰宜】吉可知已
　　象曰大君之宜行中之谓也
　　爻谓二为大君之宜非以其位二也以其刚中而震行欲行其中以进于五之谓也行其中以进于五则真大君之宜矣【自二之五言为行正自五谓二言为行中】
　　上六敦临吉无咎
