<!-- { "loadSidebar": true } -->
　　六四自初而上初九自四而下所谓损上益下者此爻初九得正六四得正而又得中所谓中正有庆者亦此爻也卦象中孚四居其中下应震主为行是行损上益下之道而合于中者也初为震主象公四以中行之巽命告于公而公以元吉之大作从之此其上下相应已成为益矣独是益下之道固贵于一其心尤贵于专其任初既为大作以益民是初即为小民所依也四为益下之主凡可以益下者何所不至况初为民依虽迁其国以就于初用之亦无不利焉【坤为邑国初进居四迁国之象昔盘庚之迁国有曰不昏作劳不服田越其罔有黍稷即为民依以迁国之义旧以迁国必依于诸侯似于益义欠切】葢举国以听于初即颐之养贤以及万民【初五互为颐卦】卦之所谓利渉大川也【向以三爻有中行告公此爻有中行告公从遂将两爻説成一串不知一爻自有一爻正义六三自与上九相应六四自与初九相应六三乃受益者六四乃用益者六三与上九以不正相应其位未易故止曰告六四与初九以正相应其位已易故不但告而且见从以其同居倒兑之下故均曰告以其同居六爻之中同在大涂之上故均曰中行何可以両爻为一事也】
　　象曰告公从以益志也
　　四告初而初从者以四为益下之主其益下之志有以感之也【三上易位四在坎中故曰志】
　　九五有孚惠心勿问元吉有孚惠我德
　　九五阳刚中正以居尊位与六二之柔顺中正相应当损上益下之时五当自损以益二者也但五无可损二亦无可益故五唯以享帝之诚用二以黙感于初而初九以意外之益宻交于二是卦之得成中孚者此也且卦自三上相易而后九五正居坎位之中为孚为心当益下之时是有诚实惠下之心者也五以此心应于二以通于初初之大作而元吉也奚必更问之龟蓍而后相信哉【问即问焉而以言之问古者有疑于心必问之于龟蓍故二犹问于十朋之龟五则居艮兑之间而勿问也】吾知上以孚感乎初初亦以孚报乎上其交相孚以惠于民者当不徒有惠心也必将如后稷之教稼明农蒸民乃粒以惠我之德矣【我字谓初易中主爻乃称我初益之主也】初之益下何莫非五之益下乎【有孚说见三爻惠即益下之益二惠字一义向以上惠字为施惠下惠字为感惠非也心以上之所存言德以上之所施言所谓以仁心行仁政是也有孚勿问即其道光大有孚惠我德即民悦无疆】
　　象曰有孚惠心勿问之矣惠我德大得志也
　　君心者出治之本当益下之时而有孚惠心政本已得则任人以图治自不必致疑于心而更筮蓍以问之矣乃五不问而初即以实心体实政而惠其德是九五夙昔益民之志乃大得也【志大得志字正与以益志也志字相承惟其以益为志所以志大得也】
　　上九莫益之或击之立心勿恒凶
　　此卦以损上益下为义则上三相应当损上九以益六三也乃上与三皆居位不正上九又当损上益下之极益极反损犹损上当损下益上之极损极反益也故曰莫益之然苐曰莫益三不过不其利而已今上九以互艮之手操大离之兵且益以凶事而击之是不惟无益而又害之矣夫损下乃一时权宜之计益下则万古经久之规上之莫益而或击之者岂乐为是不美之名哉由其立心勿恒不以经乆之益为益而以非常之益为益也三曰益之用凶事诚哉凶矣【风雷为益相错为恒今不为错而为击虽曰同归于正而其事则非益之所常有故曰勿恒凶此凶字即三爻凶事之凶不属上九】按系辞之释此爻曰君子安其身而后动谓初九也九自四下居震动而得正位故曰安其身而后动易其心而后语谓六四也六自初上居巽命而得正位故曰易其心而后语定其交而后求谓四与初也九上六下各得正位是定其交用为大作用为依迁国是而后求故曰定其交而后求上与三皆与之相反故曰莫益之或击之伤之者之至句正是释击字向认作下之击上似误且与六三爻益用凶事亦不对
　　象曰莫益之偏辞也或击之自外来也
　　益之为道非一于益之也有当益者有不当益者如否之初六与九四爻位皆不正是当损上以益下者也若九五与六二其位皆中正是不当损上以益卜者也至上九与六三位亦皆不正是亦当损上以益下者也今爻曰莫益之是特就其両爻之不当分言为一偏之辞也其曰或击之则是自外而来【外谓上卦来谓来三】刚柔易位合両爻而言也岂眞益之者为益而击之者即非益也哉【此爻与蒙上九同义】





　　周易辨画卷二十二
　　钦定四库全书
　　周易辨画卷二十三
　　颍川连斗山撰
　　夬【干下兑上】
　　夬扬于王庭孚号有厉告自邑不利即戎利有攸往【夬古快切号胡报切下并同】
　　此卦向以扬于王庭为声罪于朝告自邑不利即戎为宜先自治不尚壮武夫既声罪于朝则其尚壮武可知而又曰不尚壮武似乎相悖窃谓于句及告自二句皆指上六孚号利往二句皆指九五也此卦上兑下干五阳盛长消隂止存其一去之何难决之而已乃不曰决而曰夬者夬有缺象以上缺一阳未为纯干决去其缺乃为纯干耳故曰夬夫隂本不足以敌阳今以五阳消一隂似不须言夬无奈此一隂者显扬于王庭之上犹小人肆于君侧也【五王位即王庭也六踞其上故曰扬于王庭】君侧之小人非大君不能以去之而九五实为夬之主故必内本其中实之孚而外布为倒巽之号【五居坎为孚兑倒巽为号号乃号令非呼号也】俾同德之阳共相戒惧互为儆觉而有厉则在我乃处于有备而无患彼上之一隂自泰之三阳方进时已戒以勿用师自邑告命贞吝矣今五阳盛长又消二隂欲告邑而邑已削弱欲用师而师复散亡即戎以与阳争尚能有利乎【告属上六兑口之象坤为邑又为众全卦自坤而变故曰邑又曰戊戊即众也】夫隂不利者固阳之所甚利也斯时五往而消之则一举而为纯干矣
　　彖曰夬决也刚决柔也健而说决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也【说音悦长知两切】
　　夬之义决也以五刚决一柔也决则易失于猛而卦德健而又说健则能决而说则能和决何善也扬于王庭者以上六一柔乘乎九五之刚犹小人盘踞于朝廷之上也【五刚以九五言方是王庭】孚号有厉者隂阳相比心迹每难于洞达有厉而出于孚号其危惧乃光明也【孚号指二五二动变离故光观二爻可见】告自邑不利即戎者小人所尚者攻击之力而已今坤体皆变地削民微所尚乃穷也利有攸往者一隂尚存此心不敢少懈必俟一阳再长全体纯干君子之志乃毕也
　　象曰泽上于天夬君子以施禄及下居德则忌【上时掌切施始豉切】
　　泽水在下其气蒸而上于天势必决而下为雨有夬之象君子法之知下之待泽于君犹物之待泽于天于是以施禄及下务如天上之泽决而膏无不润若居德不施如川壅之溃决则凛然以为禁忌焉葢施亦决居亦决是以君子宁为施而不为居也【禄自兑口取象德自刚干取象此就决字别发一义与本卦不同】
　　初九壮于前趾往不胜为咎【胜音升】
　　大壮又进一阳为夬夬与壮无异也故壮之四为震趾而初九之壮欲过之夬之五在四前为前趾而初九之壮仍欲过之夫以阳决隂于理非不当而在己则不可以不审五卦主也有德又有位尚孚号有厉而不敢往初九以位则最下以德则不中乃欲一往而决之其不胜夬之任也必矣夫阳之决隂无咎也而不胜任之咎谁实招之非自为之乎若之何其轻往也【胜字诸家俱作胜负解与不利即戍不合】
　　象曰不胜而往咎也
　　阳固当决隂能胜其任而往往固可以有功不胜其任而不往不往亦可免咎何也君子度其势尚原其心也若不胜其任而故往是因往而反得咎矣咎将谁归
　　九二惕号莫夜【句】有戎勿恤【莫同暮】
　　九二刚而得中当夬之时与九五同德相应五近上六既以孚号有厉召下矣二则闻其号而惕然其惕也不但戒备于昼日也虽莫夜易忽之时而亦戒备唯谨焉【惕即有厉号即孚号下卦本有离体以九居之离日不见故云莫夜象抄以为兑西于日为莫干西北于时为夜亦合观小象当以惕号莫夜为句】如是则小人自悚然于即戎之不利尚何复有戎之可言即使以兴戎之口作伏戎之心或有乘间窃发者而刁斗夜严军不夜惊矣何恤焉【离为戈兵为戎以九居之离象不见有伏戎之象离通坎为恤今不相通故勿恤也】
　　象曰有戎勿恤得中道也
　　有戎何以勿恤以二得中道所以决柔者不失于不及亦不至于太过也
　　九三壮于頄有凶君子夬夬独行遇雨若濡【句】有愠无咎【頄音逵又音求】
　　九三重刚不中居二干之间与上为正应是决柔用壮过于五之頄者也【頄面之颧骨人怒则阳气先蒸于此干为首五之位也初承大壮言四为趾故以五为前趾三应兑口言口附面故以五为頄】夫五上相比如辅颊之至近犹以中自处而不敢过而三乃越五而夬之此取祸之道必有凶也顾九三干之君子也当夬之时处二夬之地有夬夬之象【本卦一夬九三互之又一夬犹蹇之蹇蹇也】如以其夬为心则用夬应自有道虽独行于众阳之中【六爻唯三与上应故曰独行】与上六相应会和而遇雨迹若为其所沾濡【凡隂阳相和为雨兑泽决于天上亦有雨象濡从雨字来】而怒含于心神机黙运自能夬隂而无咎何必壮頄以自取凶乎此戒辞也
　　象曰君子夬夬终无咎也
　　君子夬夬人或疑其太过不知其健而能悦决而能和及其终而决之人始知其无咎也
　　九四臀无肤其行次且牵羊悔亡闻言不信【臀徒敦切次同趦七私切且同趄七余切】
　　兑为羊上为角四则其臀也臀柔而多肤以居刚又毁折故无也臀既无肤是以其行趦趄欲进不前也【坎为臀以刚居上故无肤兑倒巽为进退故其行趦趄】九四以阳刚当夬决之时岂容其趦趄而不去然四与上位既不相应地又不相比使施之不当不能无悔惟恪遵孚号有厉之言严以备之而隂以制之如牵羊然【倒巽为绳牵之象】则趦趄者自徐徐而逺去也葢羊性隂躁挽之使前反不行随乎其后则自进如此则既不失之于纵弛亦不失之于激烈尚何悔之有然四以不中不正之资挟其众阳盛长之气虽孚号有厉之言日闻于耳而坎耳既塞殊不信也【坎为耳又为信今以刚塞其下故不信】安能以无悔哉
　　象曰其行次且位不当也闻言不信聪不明也【当如字】四之行趦趄者以夬之任在五不在四其位不当也四之闻言不信者以四有耳而自塞之其聪不明也若变柔得正其聪依然矣
　　九五苋陆夬夬中行无咎【苋贤徧切】
