<!-- { "loadSidebar": true } -->
　　前言类万物之情亦既取诸物与身矣此及下一章复由一家以推诸万物也万物皆本天地而生六子皆本乾坤而生故干即天也而称为父坤即地也而称为母干之阳交于坤之初是一索而成震交于坤之二是再索而成坎交于坤之上是三索而成艮则谓之长男中男少男坤之隂交于干之初是一索而成巽交于干之二是再索而成离交于干之上是三索而成兑则谓之长女中女少女此又八卦之类乎一家也
　　右第九章
　　干为天为圜为君为父为玉为金为寒为氷为火赤为良马为老马为瘠马为驳马为木果【圜音圆瘠在亦切驳邦角切】干纯阳至健为天体圆常动为圜居上宰物为君万物资始为父徳纯粹为玉质坚刚为金位居西北为寒亥水坚凝为氷南方色赤纯阳则大为大赤阳而健者马也徳之驯者为良识之明者为老骨之坚者为瘠能食虎豹力之猛者为驳至天之大徳曰生木上有果生气完足故又为木果
　　坤为地为母为布为釜为吝啬为均为子母牛为大舆为文为众为柄其于地也为黑
　　坤纯隂至顺为地万物资生为母经纬广平曰布【为地非载物大舆乃载物也为布非布散为均乃布散也】成物养人为釡翕受不施为吝啬美恶皆产为均顺而多孕为子母牛【或曰子母相随】方而重载为大舆阳竒为质则隂耦为文阳竒为一则坤耦为众执简以成物为柄坤土在北方于地为黒
　　震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜【旉音孚筤音郎萑音丸馵主树切的丁歴切鲜息连切】
　　震阳气奋于地中为雷阳性奋于渊防为龙乾坤始交兼有天地之色为黄春气已动草木皆布其徳为旉【旉与敷同坤为布以体言震为旉以用言】足动于坤土之中为大涂身居东宫之内为长子阳性果而隂性急为决躁阳下实而隂上虚故为苍筤竹与萑苇干为马震得干之初画亦为马但其为马也口动而上为善鸣膝动而升为馵足蹄动而行为作足首动而下为的颡【悬起为馵立象也腾起为作走象也白额为的颡】震又为东方之木其于稼也为穷上反下而复生其复生虽甚微其究必挺特而健蕃茂而鲜妍【三句俱顶于稼句説下与于马四句一例玩其文势似当如此】
　　巽为木为风为长女为绳直为工为白为长为高为进退为不果为臭其于人也为寡髪为广颡为多白眼为近利市三倍其究为躁卦【长女之长知两切臭昌又切究九又切】
　　巽为入物之善入者莫如木气之善入者莫如风也坤一索于干而得女故为长女巽徳能制制木之曲而使直者绳引绳之直以制木者工也苗始生而色白巽柔木故白木干长而根短上高而下卑故为长又为高风性无常其行无定故为进退为不果臭以风传者也隂内郁而阳外达故为臭此皆巽之象物者试拟之于人其于人也为寡髪阳多隂少血不上升也为广颡二阳一隂上大下小也为多白眼阳白隂黑巽二白在上一黑在下也离为日中之市巽位近离故为近利市三倍离数三也隂伏阳下终必愤激故其究又为躁卦
　　坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心【輮如九切】
　　坎位正北北方为水水行坤地之中为沟渎水藏隂土之内为隐伏水性能直能曲曲者更直为矫直者更曲为輮坎体内竒外耦弓中劲而端弱轮中实而外虚若拟之于人其于人也为陷险而加忧为中满而心病为中塞而耳痛【坎为心又为耳】血者身之水赤者血之色故又为血与赤干为马坎得干之中画与震皆能动故均为马而坎之为马也阳徳居中为美脊刚性在内为亟心柔在上而首不昻柔在下而蹄不厚体陷而难进故又为曳以轮象推之其于舆也为行险而多眚引重致远又为通月乃水之精盗乃险之最故为月为盗以木类求之坎刚在中其于木也为坚而多心
　　离为火为日为电为中女为甲胄为戈兵其于人也为大腹为乾【音下】卦为鼈为蠏为蠃为蚌为龟其于木也为科上槁【蠃力禾切蚌步项切科苦禾切】
　　离外阳而内隂火外明而内暗日者火之精电者火之光故为日又为电坤再索而得女故为中女离体外刚甲胄亦外坚离火上炎戈兵亦上鋭若于人则中虚为大腹火就燥日暴烈故于卦为干介族之属皆外刚而内柔离外刚内柔故为鼈为蠏为蠃为蚌为龟离不与木类若于木求之其于木也为中空外枯之科上槁【科空槁亦枯也】
　　艮为山为径路为小石为门阙为果蓏为阍寺为指为狗为鼠为黔喙之属其于木也为坚多节【蓏力火切黔其廉切喙况废切】
　　隆起地上者山也艮一阳出于二隂之上故为山盘旋山上者径路也艮一阳横于二隂之上故为径路【震之阳始出前无阻塞故为大涂艮之阳上穷前不能进故为径路】刚在山上者石也艮一阳二隂石少于土故于石为小上竒画相连下二耦分立中虚而通为门阙木实曰果草实曰蓏艮能成终故为果蓏于人为阍人能止人之入为寺人能止人之出而指人之出入者指也故又为止在物为狗亦为鼠皆以其齿之利有似于上之刚推之凡一切黔喙之属皆刚上之象也【黔黑色喙口吻鸟兽之喙皆黑也】若求之于木其刚上之象则为木之坚多节
　　兑为泽为少女为巫为口舌为毁折为附决其于地也为刚卤为妾为羊【少诗照切巫亡符切卤力杜切】
　　潴水为泽兑坎体而塞其下流故为泽坤三索而得女故为少女巫以言説神口舌以言説人兑体上开而下合故为巫与口舌秋气肃杀草木零落兑正秋也故为毁折柔附于刚刚必决柔兑有夬象故又为附决停水积湿之气成咸兑为泽故为刚卤女娣从姊而嫁为媵兑少女故为妾羊两角好扺兑上耦下竒故为羊此上八卦皆所谓类万物之情者也右第十章

　　周易辨画卷三十八
　　钦定四库全书
　　周易辨画卷三十九
　　颍川连斗山撰
　　序卦传
　　此即文王六十四卦之名以推求其义见其枝枝相对叶叶相生言天下之至赜而不可乱故名之为序卦传
　　有天地然后万物生焉【卦自乾坤而起不言乾坤而言天地者尊乾坤也他卦言受而乾坤不言受者乾坤由太极之动静而生无终始无先后不可言受也】盈天地之间者唯万物【天地以前圣人存而不论自天地开辟而有天地然后万有不齐之物皆感天地之气而生其时人物未判盈天地之间者统谓之万物而已】故受之以屯屯者盈也屯者物之始生也【屯字于象为其中画屈而未伸象物之始生】物生必蒙故受之以蒙蒙者蒙也物之穉也物穉不可不养也故受之以需需者饮食之道也【向以需作等待得此可证其误】饮食必有讼【饮食生人所大欲所谓干糇以愆酒豕生祸也此讼字以有土者之争夺言非讼狱之谓观卦爻自知】故受之以讼讼必有众起故受之以师【饮食兴讼即土地兴戎必用众以戡定之争夺乃息】师者众也众必有所比故受之以比【军旅既兴人心所畏必与为亲宻人心始服　向以师属讼者比属众人与卦义不合与序义亦不顺】比者比也比必有所畜【比以畜言畜以养言分田制禄皆所以畜之也　向以畜为止小人观此可悟】故受之以小畜物畜然后有礼【既富方糓】故受之以履履而泰然后安【安上治民莫善于礼】故受之以泰泰者通也物不可以终通故受之以否物不可以终否故受之以同人【拨乱反治非一人之力所能为】与人同者物必归焉【同徳则相亲同心则相附】故受之以大有有大者不可以盈故受之以谦有大而能谦必豫【良朋喜起交賛一堂岂不可乐】故受之以豫豫必有随【人心快乐之时恶吁咈而喜从顺】故受之以随以喜随人者必有事【于快乐之中而有随是以喜随人也故败壊之亊生于其间】故受之以蛊蛊者事也【蛊非亊乃壊极而有亊也此上总以同人贯下】有事而后可大【有事而后废者兴坠者举积小以成大】故受之以临临者大也物大然后可观【徳大则光辉着业大则勲烈昭故足观】故受之以观可观而后有所合【可观则近悦逺来故能合】故受之以噬嗑嗑者合也物不可以苟合而已【賔主之合不执贽男女之合不执币皆苟合也】故受之以贲贲者饰也致饰然后亨则尽矣【仪文盛而实行衰故尽也】故受之以剥剥者剥也物不可以终尽剥穷上反下【所谓贞下起元物极必反也】故受之以复复则不妄矣【善端克复则天地之心见所以无妄】故受之以无妄有无妄然后可畜【既已无妄则忠信可以进徳立诚可以居业故能畜】故受之以大畜物畜然后可养【所畜既大然后可以用涵养之功优游以俟其化】故受之以颐颐者养也不养则不可动故受之以大过【涵养既深然后可动若不养而动则血气用亊必有越分之失过承动字言谓经过也合小过观之其义自见吴氏澄曰大过云动小过云行凡行动未至其所为未及既至其所为至既至其所而又动又行则为逾其地而过也若如旧解为大过人之才无论与卦防不合即本爻下句先説不去矣】物不可以终过【过必失足而陷于险】故受之以坎坎者陷也陷必有所丽【陷必附于物而后可以出】故受之以离离者丽也
　　右上篇【穉直吏切比毗志切畜许六切下同】
