<!-- { "loadSidebar": true } -->
　　九三居卦之中亦欲同于人者也但过刚不中二非其应徒以其近已欲比而同之而二乃五之正应五又阳刚居尊势不可敌故伏戎于莽以待之【离为甲胄戈兵卦又旁通师故象戎互防为入为茅故象伏又象莽】升其髙陵以望之【变震为足象升互艮为山象髙陵】至于三年终不敢发【离数三故曰三年防体隠故曰不兴】所谓理不直则气不壮非君子之贞也安能与人同哉三居离火之上火势摇曳不定故有此象
　　象曰伏戎于莽敌刚也三嵗不兴安行也
　　伏戎于莽以刚五居上不敢明争伏之将以敌之也迨三嵗之久其伏之者尚不能兴则其敌刚之志更安能行哉【三变则下为震足今不能变故不能行】
　　九四乘其墉弗克攻吉
　　墉垣也离中虚外围墉之象也二居墉之中九四欲与之同故乗其上而攻之既而知二与巳为非偶而已之攻二为非正故弗克攻其象如此是能变刚为柔克已私而就正理几于君子之贞矣故吉也
　　象曰乗其墉义弗克也其吉则困而反则也
　　四乘其墉已有其势矣何以弗克也以二非已之正应揆之于义有不可耳其云吉者则以势本可攻义又不可攻二者交战于中由困而能自反于则也本义干注云刚而能柔天之则也九四正干体刚而能柔者其乗墉则刚之为其弗克则变柔之功也【三四两爻説者不一有俱以为攻五者有俱以为侵二者更有以为三欲侵二四欲攻五者以义考之皆不如三欲攻五四欲侵二为长盖九三以刚居刚六二以柔居柔又以上克下不患六二之不为己得惟患九五之已能得二故不侵二而攻五九四以刚居柔九五以刚居刚又以下克上惟患九五之不可敌不患六二之不能制故不攻五而侵二而皆不能者三屈于力四屈于理也】
　　九五同人先号咷而后笑大师克相遇【号户髙切咷道刀切】此爻徧观诸説大抵都从旧解第思以二五之中正相应岂三四所能隔即使相隔何至先号后笑喜怒之激烈至此况三虽伏戎而不敢兴四虽乘墉而弗克攻何必大师克而后遇乎且诸卦彖辞必有一爻以备其义此主爻之通例也此爻为同人之主爻辞与卦义何以相悬若是尝思系传之解此爻也曰君子之道云云固明明可据者岂夫子于彼云然而于此不然耶窃意此爻当以夫子之解解之盖九五为六二所同之人故亦曰同人人之相同必积久而后至相薄而后通非一见而即可许为同心也故以出处语黙言之或此曰宜出而彼曰宜处也【干动为出坤静为处】或彼曰宜黙而此曰宜语也【干动为语坤静为黙】其曰出曰语者刚之性也其曰处曰黙者柔之性也此大不同者也唯其不同故五与二未同之先此以刚居刚彼以柔居柔其极夫不同之致者不有如人之号咷以相争者乎【二四互防例口向下象先号咷】然刚不同于柔而刚之中正则同也柔不同于刚而柔之中正则同也惟其同故以刚之中正合于柔之中正其出者即其处者也廊庙与山林无异也以柔之中正合于刚之中正其黙者即其语者也足容与足兴无异也五与二相同之后其相得而无间者不有如人之莫逆于心相视而笑者乎【五动变兑兑为喜悦象后笑】其先之号咷者盖无心于求同也即所谓于野也其后之笑者盖不求同而自无不同者也即所谓亨也同心如是则虽如金之坚刚亦可防【干处西北为金体刚亦为金】况同心之言有不如兰之相投者哉【二四互防为茅兰之象也】然此特言其处常耳即或事值险阻身际艰危此尚其刚彼执其柔同堂相争动色相戒如大师之克必求其胜而不肯下【自五阳旁通于师故曰大师离火胜干金故曰克】而衡以大中至正之道彼此一心同归于是其刚克者且有以济夫柔其柔克者亦有以济夫刚盖无徃而不相遇焉【二上互姤姤遇也故曰相遇】此即卦所谓利涉大川者而君子之贞亦在于是矣
　　象曰同人之先以中直也大师相遇言相克也
　　五二既为同人宜其无徃不同矣乃又曰先号咷者因其中心之直也【二四互防防为绳直故曰直】直则是曰是非曰非柔无所狥于刚刚无所狥于柔未同之先所以至于号咷也大师相遇亦言二五未遇之先刚柔之相克也【离火能克干金金生水亦能克火故曰相克】克胜也大师喻言也行师必胜而后已以喻五二未同之先决大疑定大计此执其刚之见以求胜乎柔彼执其柔之见以求胜乎刚如大师之相克也自古君臣有都俞即有吁咈下至同朝之争论同学之辨难皆有此事此皆由先不同而后至于同也【此传误解尤多于上句必要补出后笑于下句又要扭合相遇纷纷支离不顾文义搃因未通观全传故耳盖先号后笑先克后遇之理夫子已于繋传言之此则恐人疑其既以中正相同何以先乂号咷又用大师也故此处不复全解其义只据其先之不同者释之观上句止言同人之先下句止言相克而于笑与遇之义全然不及亦可知矣岂夫子之言果有所未备而俟后人周旋补干于其间哉】
　　上九同人于郊无悔
　　此爻与初相对以同人之终言同人谓九五乃六二所同之人也与初之同人谓六二一例君子以天下为一家中国为一人岂不欲尽天下而同之然而天下之大兆民之众求其中正而应真可同心者恒无几人观唐虞三代之盛其同心治道者一代不过五人孔子之徒七十二人而用舍行藏可以相同者惟顔氏子一人而已然则君子之志何其大而所同之人又何其少也九五为同人之主及其终也六二之外再无可同之人如出在国门之外不过皆老农老圃之流而已【尔雅曰邑外谓之郊郊外谓之牧牧外谓之野然则郊犹在国门之外岂真絶人逃世杳无人迹之处哉不过不在朝市为农圃之所居落落无可与同之人耳前人多以于郊于野纷纷较量何也】人不与五同五亦不与人同也夫有同则有得失不能无悔既无同则亦无悔矣
　　象曰同人于郊志未得也
　　九五之志原欲通天下之志以为志今所同者止有六二一人至于终而更无可同之人是其通天下之志有未得也【坎为志此爻不止未变为坎故曰志未得也】
　　大有【干下离上】
　　大有元亨
　　序卦曰与人同者物必归焉杂卦传曰大有众也而彖传亦曰上下应之曰大有可知此卦之义在六五因众阳之应能有众阳矣盖众阳贤者也以一隂而受羣贤之归其所有孰有大焉者哉故此卦诸爻当以上下相应言不当以人之处有言也再思卦名大有原因六五一隂能有五阳而无如六不可以称大因有以为所有之大者于卦名既觉颠倒又有以为大为所有者于卦义又觉落后总由大不可以属六五自不得不以大属五阳既以大属五阳又不得不以有属六五安望其文从字顺耶况阳为元隂无称元之理元亨之占于六五尤有难合者因思大有与同人为反对同人旁通师卦多取象于师大有旁通比卦亦多取象于比此卦大有大字乃旁通于比卦也盖卦唯一隂而上下五阳皆应宜乎五阳为隂有而无如隂不可以有阳于义穷矣系辞传曰易穷则变变则通通也者自此通彼之谓也观系传于变通之后举大有之上九以证之【上九正谓五爻】在系传引此以为变通之据而在此则正可即系传以为六五之徴也此卦既与比卦相通则是以明照四方之体【以本卦言】践建国亲侯之位【以旁通言】圣人既作万物斯通天下之大孰非五之所有乎大既能有是首出庶物有乾元之徳自羣贤乐附有嘉亨之防也卦曰大有元亨者此之谓也【虞氏翻曰大有亨比以干亨坤是以元亨此有见于旁通之理而其説尚未当】
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　卦名大有以六五也但六居五位虽尊而不可谓得位虽中而不可谓大中而传云然者以大有六五通于比之九五以柔易刚以六五为九五故曰柔得尊位而又大中也既徳位兼隆斯上下交应此大有之所由名也然六五一柔耳何以能通比而得元亨哉试以其徳观之内卦为干干之徳刚健矣外卦为离离之徳文明矣刚健则无私文明则无蔽以无私无蔽之体应乎天道向明之时以行其旁通变化之用【行者自此通彼之谓时行者当行则行未时不敢先既时不敢后也此所谓穷则变变则通也】则柔而能刚尊而能统天下抱徳懐才之士其孰不望风而景从此其所以元亨也
　　象曰火在天上大有君子以遏恶扬善顺天休命【遏于葛切】离在干上日在天上也乃不曰日而曰火者四时皆日火旺于夏日在中天万物相见所照更广故为大有【文王圆图亦以大有属夏】君子观大有之象知在下有归附之诚在上宜有尚贤之道原夫民之秉皆天之休命而天之命人固有善而无恶也无如气拘物蔽恶者多而善者少吾欲扬其善自不得不遏其恶于是设为五刑五用遏其恶而使之不敢作因制为五服五章扬其善而使之无所壅若是者岂以狥一已之喜怒哉亦以天命本善吾以此顺天之休命已耳【卦覆同人上干为天互防为命今反为大有五居隂体主顺故曰顺天休命】此君子治有之道也【此卦主尚贤故以此取象宜侧重善上法离之明以别善恶法干之防以用遏】
　　初九无交【句】害【句】匪咎艰则无咎
　　初九阳刚居下上无正应当此厥孚交如之主诸阳皆思交五而初独去五最逺有无交之象夫天子当阳羣贤用命此识时之士所以奋庸熙载也今乃甘处下位不友亦不臣迹似于抗抗则必有害也【离火克干金故曰害】然吾谓初之所处亦时地使然耳岂初之咎哉当斯际者惟有其难其慎艰以居心恪守无交之穷常懐有害之惧则亦可以无咎也
　　象曰大有初九无交害也
　　大有之世诸阳皆应五此独以九居初而无应爻所以曰无交则有害也岂以九居初之过哉
　　九二大车以载有攸徃无咎【载则碍切】
　　大有之世诸阳上交而二独与五为正应六五之君倚而任之有大车以载之象如是而有攸徃何至有不胜任之咎大意不外先儒所解至取象大车则鲜有明者盖易穷则变变则通六五既以穷而通比九二若执而不通则是以本相应者转不相应也而可乎况以九居二中而不正于体有未当即于用有未善也故此爻亦当以通坤言之盖二以干通坤为大车【坤为大舆】五以离通坎为中满【坎中实】以其满者授之车中此所谓大车以载也有攸徃谓二之徃应于五坤为车互坤为牛两坤又为地以牛牵车引之于至顺之地此攸徃之所以无咎也如伊尹太公大车也汤武授之以征伐之重任以载也二公受之而卒能伐暴以救民攸徃无咎也【虞氏翻曰比坤为大轝干来积上故大车以载徃谓之五二失位变得正应五故徃无咎此亦主旁通説但畧有不同】
　　象曰大车以载积中不败也
　　爻言大车以载者盖以二有积中之徳也二于本卦居干中通坤又居坤中是积中也既积此中徳则是刚亦能中柔亦能中可以当国家之大事而不败所以大车以载受大君之重任而不辞也
　　九三公用亨于天子小人弗克【亨如字】
