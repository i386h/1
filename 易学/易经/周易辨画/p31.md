<!-- { "loadSidebar": true } -->
　　此爻初近明体所谓顺而丽乎大明柔进而上行者也但以柔居刚处位不正又当摧如之地宜有悔也然居顺之极值当进之时若进而居四则履柔得正有互坎之孚下与变正之初九相应向之疑其晋如摧如者今皆信其果能进而不摧矣众允之矣【坤为众初居坤下故曰众允字与固孚相对众允与独行相对】如是则欲进而克遂其进何悔之有
　　象曰众允之志上行也【上时掌切】
　　初动之正乃独行其正者今三之志上行于四【此上行即彖传之上行】以应于初是与初之正相符也此初之所以信之也【三上于四为坎故曰志为震故曰行】
　　九四晋如【句】鼫鼠贞厉【鼫音石】
　　此爻向亦以晋如属九四但卦之所以名晋者柔也刚无晋也况四方象之为鼫鼠鼠夜行而昼伏离日当空鼠何能进故此之晋如仍指三与五也九四以阳居隂不中不正当柔进之时而乃介居于晋如之间上不能匡主以庇民下不能引贤以致治唯窃居髙位之上昼伏于坎穴【坎防为穴】而不出心僻而畏人之剥【初四互成剥卦】其象不有如鼫鼠乎【四互艮为鼠又为石故曰鼫鼠】夫居大臣之位而心同于鼠窃无论其所处不正也即使三进而已退于下得位之贞乃身处重刚之地亦危道也【鼫鼠贞厉当为句观象传可知】盖晋之时宜柔而不宜刚也如此
　　象曰鼫鼠贞厉位不当也【当得浪切】
　　位不当若以刚居柔位为解解得鼫鼠解不得贞厉葢九四以不正而据髙位固于位于为不当若退处于三不可谓不当矣然晋时贵柔以九而居三重刚太过揆之于时亦不当也此鼫鼠之所以虽贞亦厉也
　　六五悔亡失得勿恤往吉无不利
　　六五以柔居刚而在尊位宜有悔也以其居中而能上进虽有悔而可亡【凡先言占辞下皆是申明其意】何也凡离火之性多系于得失之间而不能决【离火动摇易持两端取象多如此】当进之时五正所谓进而上行者但其居刚不正是为失也柔而处中是为得也失得交系于中进必不勇安能无悔若能举得失而两忘之不以忧恤动于中【坎为加忧恤也今坎象未成故曰勿恤】惟毅然以往进而上行不独五与上刚柔各正而吉即全卦亦刚柔既济而无不利尚何悔之不亡乎
　　象曰失得勿恤往有庆也
　　往有庆是解往吉无不利而必言失得勿恤者凡人有所往而去之不决多由于计得计失之念以累之故必失得勿恤然后其为往也专其为庆也大矣所谓庆者即上下各正成既济之定者是也【此二句人皆重看下句不知下句乃从上句生出上句是切下句是效也爻意撇去失得重在往所以劝其进传意着重勿恤带言騐所以去其私互相发也】
　　上九晋其角维用伐邑厉吉无咎贞吝
　　上九居卦之终此指三五已进之后而总言之也晋谓六五五进变兑为羊耦画上岐象角故曰晋其角夫角乃抵触之物柔进已极角何所施试就其上进思之三五互巽为防有维之象离为戎兵有伐之象坤为土地有邑之象三进居四则四退居三以鼫鼠而踞邑上与上相应所谓城狐社鼠不容轻纵者也故上之角无所用所维者此鼠也惟用以伐其邑上之鼠而已矣夫鼠虽至微然据位已久不可轻视必惕厉以处之然后其伐之也有除恶之吉而无黩武之咎但五以柔进上行已得其正乃于水火既济之时犹伐邑以去此鼫鼠亦可吝也
　　象曰维用伐邑道未光也
　　离为日光之象也而此曰未光者盖三五并进变离为坎离明不见故曰未光维用伐邑为释之曰未光盖三五不进则离卦不变不变则鼠犹在位上虽光明安得而伐诸惟夫离变而光此上之所以伐之也【离为文徳亦为武功在离之上九曰王用出征既济之九三曰髙宗伐鬼方同人之九三曰伏戎于莽凡属离卦多取征伐此亦其象也】柔进上行之时不能以文徳为教而尚至于用伐揆之先王耀徳不观兵之道亦为可吝此未光之义也
　　明夷【离下坤上】
　　明夷利艰贞
　　此卦上坤下离日为地掩犹明徳为隂邪所蔽故为明夷君子处此不贞则诡随从时全身必至于害道贞则与世抵牾守道又足以危身最为难处之境卦中各爻皆得正位惟六五一爻中而不正在明夷之时最难处者占者于难处之中有艰贞之道焉务委曲艰难以自守虽降志辱身而不顾必如是之贞道与身始得以两全而无害乃为利也不然虽贞亦将有不利者矣
　　彖曰明入地中明夷内文明而外柔顺以大难文王以之利艰贞晦其明也内难而能正其志箕子以之【难俱乃旦切】
　　卦何以曰明夷离日为明明入坤地之中而为所掩故曰明夷也卦徳内离为文明能烛于事理外坤为柔顺不拂乎物情以此受明夷之大难自能超于大难而不伤昔者纣囚文王于羑里文王内懋缉熙之敬外敦服事之忠尝以此免于羑里之祸焉其占曰利艰贞者卦中六五以柔居刚不得其正非真不正也乃以坤之暗晦其坎之明也【上卦本体为坎坎为月故曰明坎上加坤坤为暗故曰晦其明二句俱以六五一爻言观六五爻辞可知】坤外也坎内也以坤暗而晦坎之明是内难也然而无伤也其内之志未尝不正也【坎为志】特其正有难焉者耳昔者箕子为殷之亲臣尝纣之无道佯狂忍辱尝以此免于暴虐之祸焉二者虽其夷不同而其处之者亦异要之皆善处明夷之道也
　　象曰明入地中明夷君子以莅众用晦而明
　　明入地中义已见前君子观此象得涖众之道焉坤为众离为明以离明涖坤众乃正道也而君子不然其外法坤之寛厚而晦其内则法离之文明而明不以明为明而以晦为明此君子之法明夷也
　　初九明夷【句】于飞垂其翼【句】君子于行三日不食有攸往主人有言
　　此爻乃文王自岐西入羑里之时明夷之始也下三爻明夷字皆一读指受夷之人言晋本离在上而坤在下明无伤也今坤在上而离在下明则夷矣当离之自上而下也离为雉又为鸟有飞象焉凡飞之得意者其翼张飞之失意者其翼戢兹之飞也其两刚之翼何其下垂也以其夷也【晋反明夷似飞上下两刚似翼自上而下似垂】然夷其翼不可以飞者策其足又未尝不可以行乃于其行而推之离为大腹为中虚腹而空虚是不食也离为日又为三其不食也殆三日也其所行之困有若此者然使行而有所往往而有所合虽困亦何伤而无如我往于二而四互为兑之口我往于四而五又互为兑之口其主人皆啧有烦言其所往之穷又有如此者是真明而夷者也此君子即文王与五爻箕子相对不曰文王而曰君子者由周公系辞不忍明言也【此卦旧谓初象伯夷避纣二象文王被囚三象武王伐纣四象防子行遯五象箕子佯狂上象殷纣防师説亦颇合窃思彖传以文王箕子并列虽有分属各爻而详玩各爻义象似下三爻于文王为切上三爻于箕子为切初爻君子五爻箕子其明证也】
　　象曰君子于行义不食也
　　君子于行而至于不食者以君臣主义义当速往虽不食可也
　　六二明夷【句】夷于左股用拯马壮吉
　　此爻正所谓内文明而外柔顺以大难君子以之也六二柔顺中正为离明之主正明而受夷者故曰明夷当其在初虽夷尚可以行也而今则并不可以行矣夷矣试以爻位徴之初往居二下变为巽初往居四二互为巽巽耦下岐股之象也【见説卦】羲图离居左文图巽居左正变皆左左股之象也夫左股乃人之所赖以行者今而夷之尚可以行乎幸也上有反艮之手可以拯有美脊之壮马可以乘【三五互震为反艮故曰拯二四互坎为美脊故曰壮】吾用以拯之且用壮马以拯之则左股虽夷而以马代足尚可有脱然去患之吉也【文王囚于羑里夷于左股也诸臣献美女珍物以脱于难用拯马壮也】
　　象曰六二之吉顺以则也
　　六二用拯而得吉者非夤縁以苟免由其有柔顺之徳而用拯之道又得其中正合于法则也
　　九三明夷【句】于南狩得其大首【句】不可疾贞【狩手又切】此明夷亦指受夷之人言明夷至九三阳刚得正又在明体之上互震为出有夷而将出之势拟诸其象为诸侯冬狩于南方合坎之弓轮震之车马离之戈兵毕集于坤之田野于以肃冬令而顺隂气初无心于得也而从禽反其禽之长从兽反得其兽之王有大首之得焉【离上为首阳刚为大】夫明夷之时人欲夷之而我顾得之是亦夷之者之所共疾也而吾独知其不可何也以其贞也夫天下有贞而人得而疾之也哉【文王自西而东纣命以方伯为诸侯之长赐之弓矢得専征伐是即南狩而得其大首也西伯戡黎祖伊尚且奔告况当日羑里方出讵能释然此即疾贞也卒之文王出羑里而返岐西孰得而疾之】
　　象曰南狩之志乃大得也
　　南狩之志亦尽其道之当为者而已而竟得其大首是其志不但有出险之得乃大有得也【坎为志阳为大玩乃字有出诸意外意】
　　六四入于左腹明夷之心于出门庭
　　此三爻以箕子言所谓晦其明内难而能正其志者也内卦三明夷俱在辞之首指明而受夷之人言外卦二明夷俱在辞之中指处明夷之道言盖下三爻尚在夷之外上三爻已在夷之中也　六四柔顺得正离明体而交暗地身在坎险之间是内有腹心之疾门庭之祸也六四居此变巽为入为左坤为腹为入于左腹左腹乃至幽之地岂人所可入者然既已入之即宜以正道处之虽不如得明夷之首于南狩亦可明夷之心于出门庭焉【心字指六五之贞言五本体为坎心象也四变为震出象也门庭者此卦与晋相覆二四互长为门三为庭也今反为明夷四在倒艮之外故曰于出门庭也】夫明夷之心何心也艰贞之心志之正者也入左腹而能之于出门庭盖无入而不自得矣【箕子与纣腹心门庭之亲也纣囚箕子入于左腹也佯狂受辱以免于难明夷之心于出门庭也出字与入字相应】
　　象曰入于左腹心意也
　　意者心之所发也入于左腹而其心并其意即一交坤体而知其在中之坎也
　　六五箕子之明夷利贞
　　此爻正发明卦辞利艰贞而以箕子为其象爻曰箕子之明夷象曰箕子之贞其明夷即贞也以明夷为贞其艰可知故爻象俱不言艰字　六五以隂居阳处位不当何取象于箕子之明夷也盖上卦爻位本其一坎而今中爻阳掩隂中其位不正然不正之中明明有一至正者存所谓明而受伤也昔箕子以懿亲而处乱世欲如防子之去而宗臣无可去之义欲如比干之諌而昏主无纳諌之时若不深自韬藏必致杀身受害无益于宗庙无益于社稷唯有被髪佯狂忍辱含垢以冀吾君之一悟此其忠肝义胆即具于秽汚昏浊之中其贞也何其艰也此六五所以象箕子之明夷也占者得此亦勉为箕子之贞可耳【此卦初往居五为蹇三往居五为屯皆有夷伤唯五变之正则刚柔当而既济此亦利贞之义也】
　　象曰箕子之贞明不可息也
　　上卦为坤坤下原有一坎六下原有一九也虽曰阳为隂掩其阳光实未尝息犹月当晦夜其明体实未尝息也箕子之贞正是如此当日微子巳去比干已死箕子唯有被髪为奴一法可以少延残喘以俟其君之一悟其甘心受夷处正是其贞处特人见为夷而箕子自见为贞耳故爻曰箕子之明夷而传直曰箕子之贞言其明夷即贞也唯其明夷即贞则贞不可得而乱之而谓明可得而灭之也哉
　　上六不明晦初登于天后入于地
