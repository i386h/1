<!-- { "loadSidebar": true } -->
　　艮重坤上一阳乘五隂为剥者隂剥阳也阳非可剥也五隂恃众而剥之故艮乗坤曰剥剥本乎坤为易之门故艮行震离兑干之阳者为颐贲损大畜四卦皆阳生于下之卦若颐者艮上震下艮一阳上穷震一阳下生四隂中盛而阳防故颐者隂养阳之卦故圣人有观颐自求口实之文初九不能自求为小人所诮致有观我朶颐之凶贲者艮上离下柔来文刚刚上文柔君子小人之相为贲也损者艮上兑下损下益上损三益上损刚益柔为损大畜艮上干下干三阳为艮所畜曰大畜若艮处于巽坎艮之上者为蛊蒙艮三卦为阳为隂用也艮上巽下为蛊刚上柔下与之干蛊艮上坎下为蒙九二为发蒙也艮上艮下为艮下不求于上故不获其身上不求于下故不见其人兹为上下敌应不相与也所以为艮也
　　艮下八卦【遯　咸　旅　小过渐　蹇　艮　谦】
　　艮者止也阳止于二隂之上非隂止也二隂长于下一阳止于上学者当究二隂何以为进身之计一阳何以为处隂之计而或者以为阳止隂非也故艮重于下者凡八卦其六二皆有进志九三皆有溺二之意然防象辞圣人毎非三之与二也遯六二用中顺之道固执于阳莫之能觧六二依阳以进也九三系恋于二故圣人以为畜臣妾则吉而谓其不可大事也咸六二之咸其腓望阳之来感而贵于居吉则不失矣然九三随人以为感圣人以为吝道也旅六二之即次进得所安而九三在旅为与下之道圣人所以伤其丧童仆也小过六二遇其臣不及其君得所遇于九三矣而九三以隂过盛而乃防之故致从或戕之凶四卦艮重于干兑离震之下者也若艮处于巽坎艮坤之下者曰渐蹇艮谦渐之六二鸿渐于磐言进得所安也九三之征而不复致二之妇孕而不育而圣人谓三之离羣丑也蹇六二尽匪躬之节而九三来反为内所喜而圣人有贞吉与无尤之辞艮六二不拯其随未退聼于九三而九三之艮其限自以止为道不复顾于二也谦六二之鸣谦心中自得而九三亦以谦自处然其相得之情观于鸣谦义可知矣
　　兑上八卦【夬　大过　困　咸萃　随　革　兑】
　　兑重干上一隂乘五阳为夬夬决柔也一隂一阳之谓道隂非可决也五阳恃众而决之故兑乗干曰夬夬本乎干为易之门故兑行乎巽坎艮坤之隂者为大过困咸萃四卦皆隂生于下之卦若大过者兑上巽下兑之一隂上穷巽之一隂下生为本末弱阳盛于中而本末弱为栋桡之象故曰大过若困者兑上坎下坎之九二乃上刚掩于二为困困之九二自上而来揜于二也刚揜有言不信初六六三乃为困于九二者九二以酒食自养故能有庆若咸者兑上艮下为咸柔上刚下感应相与曰咸萃者兑上坤下坤三隂下盛言人民萃聚也大过咸萃皆隂生长之卦兑行于震离兑为随革兑三卦皆处隂上之卦兑上震下为随初九乃刚来下柔得众隂之随故曰随兑上离下为革离之二阳处隂而隂革服也兑上兑下为兑言隂説从也兑重于震离兑之上为随革兑三卦言隂之随而革且説也自夬生大过困咸萃皆隂生于下之卦以至为随革兑而隂随革且説易序兑于后言顺天应人厥有防矣
　　兑下八卦【履　兑　睽　归妹中孚　节　损　临】
　　兑者説也一隂处于二阳之上处非其所故求説乎阳冀得所安也故兑体重于八卦之下六三多求説于阳二阳在下难乎其处此也履六三履刚而处上六三能説而应干故免咥人之凶而论其才则不足取也兑六三则曰来兑来説于阳所以凶临之六三以二阳之长则甘临亦求説于阳故无攸利归妹六三反归为娣礼以从人未当也损六三当得友之时无所损也节六三当君子疑畏之际不节而嗟无所归咎嗟为君子所诛也睽时上下不相和同之际六三疑畏欲行而舆曵欲顺而牛掣虽无初而有终终则遇刚也身处危疑据刚之上处非所安故疑惧如此若中孚则不然疑其攻己或鼓或罢或泣或歌始欲攻之终安其所盖其处位不当故也
　　上下二体
　　文王之重卦必严于上下二体之辨上为何卦下为何卦而后立之卦观其卦象系之繇辞以明吉凶其刚柔相推之变先后反对之序无不该于本卦二体之内然后发挥于刚柔而明其爻非于本卦六爻之外而即复姤临遯泰否六卦为之母以论外变也非以互体动爻之外取象而为辞也如需后有讼需干三阳在下攻坎出穴之卦讼干三阳在上一阳归逋之卦盖八卦成列干右有巽坎艮三卦其坎者干之上阳来防于二也故讼卦有刚来得中之文爻有不克讼归逋之文朱汉上不究八卦成列之图象在其中之语廼因讼曰刚来得中无妄曰刚自外来而为主于内朱以讼者遯三之二无妄者遯三之初九言外者皆自外朱谓初二两爻视三则外矣朱盖以复姤临遯泰否六卦言变而不知非易之变象也愚未见内体三爻自分内外也若无妄卦干上震下其初九有刚自外来为主于内之文盖干之重卦凡八卦干姤讼遯否无妄同人履皆干在上所重之卦其下体所乗讼遯无妄者皆乗三男其阳皆自上来而处于内者也朱汉上不以干重卦为无妄之所本盖无妄自否来也否坤之三隂内乘干即命震以一阳为主于内故震之一阳自干外来为内之主由是隂畏震威不为妄而邪恶屏息矣兹天之命震为主自干而来而非遯自三之初为无妄之初九也吁重卦之上下二体即有上下刚柔相推之象本于八卦之成列而后有八卦之相错数徃者以顺而数其徃知来者以逆而知其来非可指复姤临遯泰否六卦为之母而妄为卦变之徃来后之学者不能于毎卦上下论相乘相感之理而推圣人观象之防不得其要领而于卦外言説或言爻应或言世变或言互体或言变体自以为立论出于三圣所见之表盖自汉以下万人一律吁易道为异説所汨可胜叹哉宜王通氏谓九师兴而易道防也宜王弼之有隂谪也
　　元亨利贞
　　易言元亨利贞凡七处乾坤元亨利贞二处彖谓之四德圣人无所增损其义也自屯而下彖皆作大亨以正释之而于利之一字不连本文也然后知元亨贞者卦中自有元亨贞之德而文王于贞上断之以利于贞而已此夫子所以不连利于贞为卦中之义也屯曰大亨贞随曰大亨贞无妄曰大亨以正临曰大亨以正革曰大亨以正皆不连利字者乃知利者文王之断辞所加也今而后读元亨为一句利贞为一句庶得孔氏之意
　　贞者事之干
　　易有安贞艰贞居贞之辨又有女子贞幽人贞妇人贞武人贞牝马贞之别其安居与艰皆以字义为贞也其女子幽人妇人武人等贞皆以人物为象也贞于安如坤卦安贞讼九四安贞吉贞于居如屯爻利居贞贞于艰如泰九五艰贞无咎明夷利艰贞如大畜九三利艰贞如噬嗑九四利艰贞吉此皆以字义为贞也其女子贞者屯六二爻言女子贞又幽人贞者履九二爻利幽人贞者归妹九二之爻贞妇人吉者恒六五之爻贞大人吉者困之彖谓九二也贞丈人吉者师彖谓九二也盖以字义为贞者当详安居艰难之义以人物为贞者当详妇人女子幽人丈人武人之义外有利君子贞大贞小贞皆可详也贞者事事之干能详究圣人立贞文多等之理则知利贞贞吉贞厉贞吝者其义轻重皆可防而知之矣
　　其血黄
　　易爻以血为象皆以有所伤为义非以坎卦为血也坤上六其血黄言上六与阳战两有所伤也此岂坎卦哉需六四需于血言六四为三阳所攻有所伤而去也小畜六四言血去以六四结知于君免为三阳所害涣上九言血去以九阳明能逺害全身免为六四所害也小畜与涣皆巽体岂皆坎卦哉诸解者以坎为血卦见诸爻以血为象者牵强附会以坎为説吁亦诬矣
　　十年三年三嵗七日
　　易以十年三年三嵗为爻象者以爻之吉凶轻重为久近之数然十年为数之至重也如屯六二女子贞十年乃字言六二有乘刚之难义不从冦故久而后反常乃字也复上六迷复行师自取其凶十年不克征所以为凶之至重也又如颐六三拂乱其颐养之道贞久于拂大悖于道虽十年勿用故皆以十年为象也外以三年三嵗为象者比之十年为凶之轻而数至于三亦罹罪之重也如同人伏戎敌刚知其义不可与大师为敌故至三年不敢兴戎也坎上六失事君之道徽纆丛棘凶至三嵗不得免也困初六坐受其困致不明之灾在下而为困于人自罹其困虽三嵗不觌也丰上六丰大其屋蔀蔽于家失道无助虽三嵗亦不觌也兹易以三年言得凶之重也外既济以三年克鬼方为惫未济以三年伐鬼方为志行随爻取象各不同也然易象以三数为重王三锡命示赏功之礼昼日三接示康侯之宠田获三品示得功之多三日不食示于行之义易以三为贵审矣易象又以七日言者复之七日来复圣人以为天行而子夏胡安定伊川苏氏诸觧皆以坤极六位而反于坤之复其数七日凡歴七爻以一爻为一日故云七日也而震六二丧贝勿逐七日得既济六二妇丧其茀亦曰勿逐七日得小象以七日得为以中道也圣人于复言天行于既济言中道则七日象数易固有则也奚容以私意臆度论
　　利渉大川
　　文王作卦下辞多以利渉大川为象或言不利渉大川者或以爻辞中亦言利渉大川者盖圣人观卦象之难如需下三阳上诛坎险其事至难如大川之难渉必勇徃有为则事遂故以利渉大川为象故需之彖曰利渉大川徃有功也又如蛊难拯如大川之难渉必勇徃有为则事遂故曰利渉大川徃有事也如讼之羣刚希冀非望如渉川之难非可勇徃利渉故曰不利渉大川入于渊也若夫同人之利渉大川者以九五与六二之同多有难阻干兴大师克之得与二遇故彖言同人于野亨利渉大川干行也干用大师克相遇故以利渉大川为象也大畜利渉大川者大畜君子当朝廷养贤之时不家食致吉虽勇徃求君有为亦所利也九三爻言利有攸徃与上合志即渉川应天之防也后益卦利渉大川涣卦利渉大川中孚利渉大川者三卦皆巽体在上六四有功故三卦彖辞益言木道乃行涣言乗木有功中孚言乗木舟虚也木即巽六四也六四有功故言木道乃行乗木有功也外爻辞谦初六谦谦卑以自牧虽事之难君子亦可勇徃用渉也颐上九既由我颐养于天下虽事如渉川之难亦利渉也若夫未济六三未济征凶利渉大川盖六三当未济而上征则凶虽上征之难亦可勇而有为而利渉也故虽未济征凶而利渉有为也若夫颐六五拂经为颐居贞则吉则不可渉川为难事故言不可渉大川也圣人以渉川为象皆以卦爻事象之难者立文取譬有利有不利其防深矣后之学者当自攷之
　　甲庚先后
　　蛊卦先甲三日后甲三日言前治后治也未蛊之前前可为大治矣饬蛊之后后尤为大治也先甲三日言承前治之统也后甲三日言垂后治之统也故彖辞谓终则有始天行也前治已终矣后治今始也蛊所以为元亨而天下治也巽卦先庚三日言申天命未已也旅君失国之先天命已久矣巽君中兴之后天命方新也先庚三日天始命于国家者其厯数可谓长矣后庚三日天复命于国者其厯数尤为长也故彖辞谓重巽以申命于三日之先知天命之未改也申其命于三日之后知天命之尤长也巽所以申命行事也或者立为甲庚之图则非矣
　　临八月消
