<!-- { "loadSidebar": true } -->
　　重卦始于八卦之成列使八卦不成列乃杂乱而重之何由知重卦有八卦一体之义故圣人于八卦成列象在其中之下继以因而重之之语天下但知文王设卦言某卦上某卦下岂知重卦之理哉盖八卦成列定体不易有象在中则因而重之遂有八卦一体之义其所谓因者因其成列之定体遂以八卦各重于成列之上其上体之重虽有其序而下体则八卦成列定体不易也如以干重于八卦成列之上则干重而在上体者干姤讼遯否无妄同人履兹八卦一体也如以坤重于八卦成列之上则坤重而在上体者坤复明夷临泰升师谦兹八卦一体也又如兑重于八卦成列之上为夬大过困咸萃随革兑兹八卦一体也又如艮重于八卦成列之上则为剥颐贲损大畜蛊蒙艮兹八卦一体也震巽坎离之重准此推之盖因先天之成列互以八卦重于上尝为八图非如唐人世应归魂游魂之説也然因而重之则曰爻在其中者盖卦已重遂发挥于刚柔而生爻重则六画成卦六位成章矣天下后世但曰兼三才而两之故六六者非他三才之道岂知因而重之之妙哉重则有上下君臣之分有内外出入之变其爻之变动有等曰物曰文从此可考皆重爻所致也文王始于此而言某卦上某卦下有两体之象为设卦尽情伪之理也
　　刚柔相推
　　八卦成列既因而重之即有刚柔相推之变盖巽离兑三女卦从干而处上震坎艮三男卦从坤而处下其震坎艮之阳画皆是巽离兑之阳下降而为震坎艮也巽离兑之隂画皆自震坎艮之隂上升而为巽离兑也盖干位乎上巽离兑无非干体隂上升而为巽离兑焉故如随卦兑上震下其上九初六刚上柔下无妄卦震初九自干来为主于内讼九二自干来得中也又如涣巽上坎下其九二自上而来六四自下而上故曰刚来不穷柔得位乎外上同也他卦言相推者多矣盖八卦既重有上下内外之体或自上而下或自下而上兹为刚柔相推而生变化圣人又曰刚柔相推变在其中矣盖变动不居周流六虚上下无常刚柔相易无非重而有此变也后学不究卦爻有刚柔相推之变别指二气为刚柔之相推释经逺矣
　　奇耦君民
　　阳卦多隂其隂之多不以为隂卦而以为阳隂卦多阳其阳之多不以为阳卦而以为隂盖阳卦画奇震坎艮之体虽多隂而画为奇故曰阳卦也隂卦画耦巽离兑之体虽多阳而画为耦故曰隂卦也圣人论卦之隂阳以明多隂多阳之故而断之曰阳卦奇隂卦耦圣人又即奇耦而明其徳行遂有阳一君二民隂二君一民之辨而明君子小人之道盖隂阳卦画皆不离于三阳画之三一为君道二为民道圣人以一君二民君尊治众为君子之道隂画之三二为君道一为民道圣人以二君一民君杂治少为小人之道盖君子事君之一治民之二故阳画一君二民君子之道也小人事君者二治民者一故隂画二君一民小人之道也即隂阳奇耦而明徳行有君子小人之道存焉由是而知阳卦之震坎艮其画之一君二民主一而治众者非君子之道而何隂卦之巽离兑其画之二君一民主杂而治少者非小人之道而何夫卦画有君民之分圣人即奇耦以论徳行分君民其明卦辨物正言深得易之緼也
　　乾坤易门
　　乾坤奠位于上下故乾坤为易之门盖八卦成列震离兑干为阳生长之卦兹四卦之门皆以干始巽坎艮坤为隂生长之卦兹四卦之门皆自坤始故干乘干曰干自干而姤讼遯否以至于无妄同人履自干之八卦其门始于干也其坤乘坤曰坤自坤而复明夷临泰至于升师谦兹坤之八卦其门始于坤也其震乘干曰大壮自大壮而恒解小过豫至于震丰归妹兹震之八卦其门始于干也巽乘坤曰观自观而益家人中孚小畜至于巽涣渐兹巽八卦其门始于坤也离乘干曰大有自大有而鼎未济旅晋至于噬嗑离睽兹离八卦其门始于干也坎乘坤曰比自比而屯既济节需至于井坎蹇兹坎八卦其门始于坤也兑乘干曰夬自夬而大过困咸萃至于随革兑兹兑八卦其门始于干也艮乘坤曰剥自剥而颐贲损大畜至于蛊蒙艮兹艮八卦其门始于坤也其始于干者厯巽坎艮之隂而至于坤又由坤厯震离兑之阳而至于干始于坤者厯震离兑之阳而至于干又由干厯巽坎艮之隂而至于坤八卦之门自乾坤而入故乾坤为易之门也易者乾坤生生之理干阳物坤隂物隂阳虽合徳而刚柔则有体故其所生之卦以体天地之撰以通神明之徳其称名也杂而不越皆谓所生之卦名虽杂而不越乎序也由是而知干之四卦始于干而生三十二坤之四卦始于坤而生三十二岂非易生生之道从乾坤之门而始哉
　　九卦之徳
　　九卦之徳圣人独于九卦言之而不以他卦者盖九卦君子在下不违其时之用因时制行圣人美之故于九卦各言徳而又重复赞之也履之初九九二处六三柔履刚之下初九素履以往九二幽静守正故美其徳基于履而又赞其履和而至以和行也谦之初六六二处防谦劳谦之下初六谦卑自牧六二鸣谦守正故美其徳执于谦而又赞其谦尊而光以制礼也复初九七日来复能不逺修身致六二之下仁六四之从道故美其徳本于复而又赞其小而辨于物以自知也恒当君子立不易方之时九二能久中而悔亡故美其为徳之固而又赞其恒杂而不厌以一徳也损当损下益上之时初九遄往酌损九二中以为志故美其为徳之修而又赞其损先难而后易以逺害也益当损上益下之时初九大作不厚事元吉无咎故美其盛徳之裕而又赞其益长裕而不设以兴利也困当刚掩有言不信之时九二刚中自守酒食自养故美其困徳之辨又赞其困穷而通以寡怨也井当改邑不改井无丧无得之时九二虽无与九三虽不食而九二刚中不变九三行恻受福而致六四之井甃上六之勿幕故美其为徳之地而又赞其井居其所而迁以辨义也巽当小人武治小亨之时九二过于用巽纷若其言以免咎九三频于用巽至于志穷而致吝故美其为徳之制而又赞其巽称而隠以行权也九卦先后殊时制行不同圣人均论其徳前有基柄本固修裕之殊盖明其时之可为也后有辨地及制之别盖明其时之难处也基培于履柄执于谦本反于复固守于恒修为于损裕充于益兹其处于平时者徳为可与也困穷而能通井居其所而能迁巽称而能隠君子处于难居之时其徳重为可嘉故九卦之序后有困井及巽兹圣人所以作易有忧患也
　　初上中爻
　　圣人作易六画成卦最下一爻曰初最上一爻曰上言初则知上为终言上则知初为下故干初九潜龙圣人以为下也井初九井泥圣人以为下也否上九倾否圣人言否终也艮上九敦艮圣人言厚终也虽卦体初上有本末之论其难知于初易知于上何哉二三四五有中爻之称其二四为隂三五为阳何哉王弼亦言初上无隂阳定位其初上固非可定隂阳之位岂无初九初六上九上六之辨乎后之儒者遂以二四为隂位隂居为得位阳居为失位三五为阳位阳居为得位隂居为失位其后章有二与四同功而异位三与五同功而异位之文释者遂谓二四同隂功三五同阳功而不知易非于初上二爻而分难易之象也易非于中爻而分隂阳之画也且干之九二二隂位也阳居二为失位今九二见龙在田非为失位也坤之六五五阳位也隂居五为失位今六五黄裳元吉非失位也以二四三五分隂阳者其为臆説误人矣愚以为下系易为书三章皆汉儒易纬之文讹为夫子之作而诳后世兼有若夫与噫之言与鲁论不类信非夫子之笔也若夫子赞易之文典雅醇正辞防贯通岂三章之可拟哉
　　兼三为两
　　易有三才之説盖三画象三才一画象天一画象人一画象地迨其重也而曰兼三为两自兼三为两六画成卦而一卦六画遂有刚柔杂居迭用之説故道有变动曰爻爻有等曰物物相杂曰文文不当为吉凶之生且爻者效其道之动其爻不无刚柔相乘而生吉凶使圣人兼三为两毎于六画中分隂分阳迭用刚柔立为爻物文之用以示于六画卦体之中不亦难而劳乎尝观圣人于下系首章言八卦成列象在其中因而重之爻在其中刚柔相推变在其中系辞焉而命之动在其中愚以为此真文王设卦之正也其兼三为两一章疑汉儒作易纬乱于大传中以惑天下耳目自干凿度易纬以两其三才而言爻应之説専言初应四二应五三应上谓之爻应以刚应柔柔应刚为得应刚刚柔柔为不得应其説臆度误人虽前辈诸解犹守其説以释易盖以三画为三才虽以道言也然不如三男三女之画有三阳动陷止之别三隂入丽説之殊兼乾坤之健顺为八卦成列之象因而重之遂可因上下所重之卦明上下相感相乘之理而知吉凶之生兹乃文王设卦观象之本防也若兼三为两一章其名甚雅其究非尽善疑非文王所以设卦也岂惟干凿度立爻应之説汉京房又立世应之説邵子亦曰有变必有应变乎内者应乎外变乎外者应乎内变乎下者应乎上变乎上者应乎下变之与应常反对也故卦一世者四应二世者五应三世者上应四世者初应五世者二应六世者三应朱汉上亦言在易言应者一十有九昔之言应如子太叔论迷复凶是也至虞翻始传其秘然未尽善系辞曰变动不居周流六虚上下无常刚柔相易世应者相易之一也故曰两则化一则神此朱汉上惑于兼三为两之説遂臆度为世应之説而不知非文王以易观象设敎为国家时用之道也
　　乾坤险阻
　　八卦之成列其象不胜穷也莫大于坎离为乾坤之用盖隂借坎以陷阳阳借离以陷隂阳之被陷于坎阳非不健也故圣人曰干天下之至健也徳行常易以知险隂之被阻于离隂非不顺也圣人曰坤天下之至顺也徳行常简以知阻干以易知险则无坎险之难坤以简知阻则无离阻之难圣人继之曰能説诸心能研诸虑定天下之吉凶成天下之亹亹者故变化云为吉事有祥皆徳行易简所处之妙也故知干有讼卦讼卦下坎也干以易处之故讼九二归逋无眚也坤有明夷卦明夷卦下离也坤以简处之故明夷六二吉顺以则也夬有困卦困下坎也困九二以易处之故九二中有庆也剥有贲卦贲下离也贲六二以简处之故六二得与上兴也大壮有解卦解下坎也解九二以易处之故得黄矢贞吉也观有家人卦家人下离也家人六二以简处之故在中馈贞吉也以此而推干处险以易坤处阻以简徳行易简所以説心研虑圣人谓干知险坤知阻其有以哉后学不讲究八卦成列之图干有坎坤有离岂知干知险坤知阻其理在易简哉八卦成列其象无穷大哉伏羲之作八卦也
　　百物
　　易道甚大百物不废凡易爻言鱼豕牛之类如黄牛童牛豮豕羸豕牝牛豚鱼丧牛包有鱼包无鱼贯鱼牝马豕负涂月几望之类者皆象隂柔物类也凡易爻言羊马之类羝羊丧羊牵羊乘马丧马鼫鼠者皆象阳刚物类也其他以物为象介于石困于石系于包桑据于蒺藜困于葛藟皆以物之刚柔为象也故姤初六系于金柅者言系身于刚得所依也解九二得黄矢者言九二田得中直之道也噬嗑九四得金矢者噬者刚直之道也噬嗑六五得黄金者噬得中刚之理也易道广大近身逺物皆取为象且干明君人之道也而言龙之变化有田渊与天之辨渐明君子之道也而言鸿之渐进有磐木陆陵之别易之称名取类言曲事隠自非化而裁之神而明之岂能触类而长旁通其情也哉今説卦之后有乾坤震巽坎离艮兑八章未必夫子所黜之八索也其言物理各从卦类君子乌可不以易者象也象也者像也研穷其防哉
　　蓍数卦爻
