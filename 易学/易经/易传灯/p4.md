<!-- { "loadSidebar": true } -->
　　周建子为正月一阳生为复二月丑为临刚浸而长三月三阳泰四月四阳大壮五月五阳而夬六月干七月姤一隂生至八月遯二隂浸长则阳遯君子道消故圣人于临言八月有凶消不久也后至否三隂盛也观四隂盛也剥五隂盛也至亥月坤纯隂用事隂之消阳至此极矣然后至周建子为阳生之月圣人于临言八月有凶盖临二阳长之时至八月当二隂长之卦隂长则阳消故至遯时八月有凶圣人戒之于早也吁圣人立阳长卦名有六曰复临泰大壮夬干又立隂长卦名有六曰姤遯否观剥坤盖托隂阳消长之序为君子小人进退之当二阳之临曷可不存二隂之遯于八月哉圣人为君子虑者切矣
　　夫妇老少
　　卦以震巽之长坎离之中艮兑之少可为夫妇而质之易爻不然盖卦爻以上下二体所属刚柔隂阳为夫妇之象如渐九三爻言夫征不复妇孕不育盖夫征言九三也妇孕言六二也九三之征不复而离羣丑故六二之妇孕不育也又渐九五爻言妇三嵗不孕终莫之胜吉谓九五之君不庇于六四故六四之妇三嵗不孕也又如蒙卦六三爻言勿用取女见金夫不有躬无攸利言六三之隂下求九二以九二为金夫不有躬而相从故小象以为行不顺也金夫言刚夫也前軰诸觧作人之多金六三説而从之恐圣人取象之意不如是之屑如金夫金柅皆以刚取义也又如大过卦诸爻言老夫女妻老妇士夫有老少之别者以大过卦刚过为象故于爻有老少之辨也九二爻言老夫者言九二也女妻者言初六也九二老夫得初六柔在下而隂生是女妻也故有老夫女妻之象九五上六爻言老妇士夫者士夫言九五也老妇言上六也上六老妇得九五士夫为可丑也兹夫妇取象又以隂阳老少为象学者又当详之
　　资斧
　　易自中兴之后国家亦多变故矣圣人作巽后爻辞言国家时变不一也虽更歴千万代其应如响盖天命所系圣人岂隠于易哉巽上之丧其资斧言中兴之君太阿倒持优防不断之象也兑五之孚于剥言中兴之后信谗佞逺忠直而得位于上如汉元帝信许氏杀萧望之之类也涣五之涣王居盖后世东迁之象也涣上之血去逺害盖秦时望夷宫中唐宪敬遇害之象也遂致节九五甘节徃有尚得位中之吉如唐称国舅国防甘言免患之类也传至屯蒙屯九五位于小人之中膏泽不流蒙之童防顺巽幸免至于需之兴戎而小人出穴小人窟穴甫除而讼之羣奸已睥睨于旁巽后大变极矣幸而师比之真人勃兴师之用众比之推戴明阳之建极未防同人之应君大有之柔位明隂之建极由巽而讼厯数可推隂阳建极而天命延长不可测矣
　　无咎
　　易之卦爻言无咎者多矣圣人谓无咎者善补过也如睽初九见恶人无咎见恶人以辟咎也离初九履错然敬之无咎履错之敬以辟咎也兹补过而免咎者也有何咎何其咎者小畜初九复自道何其咎吉随九四有孚在道以明何咎睽六五厥宗噬肤徃何咎兹其过咎之必无者也有义无咎者复六三频复之厉义无咎也觧初六刚柔之际义无咎也渐初六小子之厉义无咎也既济初九曳其轮义无咎也至大有初九则曰无交害匪咎艰则无咎然有不可归咎于人者如同人初九出门同人又谁咎也觧六三自我致戎又谁咎也节六三不节之嗟又谁咎也然大过上六过渉灭顶凶无咎过渉之凶不可咎也兹取凶之不可怨咎者也有自取其咎者如夬初九徃不胜为咎不胜而徃咎也有无大咎者如蛊九三小有悔无大咎姤九三厉无大咎有终无咎者如习坎六四纳约自牖终无咎夬九三之象君子夬夬终无咎也易言无咎多端矣非可一义为言也虽均曰无咎易爻变易以贡神而明之则存乎人焉干九三虽危而无咎九四或疑而无咎兹善补过而无咎异乎前之无咎多等者矣

<经部,易类,易传灯>
　　钦定四库全书
　　易传灯卷三　　　　　　宋　徐氏　撰
　　六位贵贱
　　六位之列言贵贱也易首章言卑髙以陈贵贱位矣又言列贵贱者存乎位则知爻以位言者明贵贱也尝攷于易易言成卦则曰六画易言效天下之动则曰六爻易言刚柔相推则曰六虚易言列贵贱则曰六位故知位者明贵贱之等也今即乾卦言之文王画干之卦分干上干下之体盖有上位下位之辨夫子彖传曰大明终始六位时成亦以龙有潜见惕跃飞亢之殊于是列为初二三四五上之位其贵贱之等该于六位中矣然有下而勿用贵而无位者兹为贵贱之变也若夫他卦六位无非以六爻尊卑为贵贱之辨故有位不当不当位之言如噬嗑离六五为不当位未济离六五亦为不当位需坎之上六为不当位履兑之六三为位不当余卦言位不当者亦多矣皆以刚柔所处之非宜而有位次失当之象圣人系爻之辞所以断其吉凶也且屯初九以贵下贱而得民六二以柔乘刚而有难困九二刚中得贞大人之吉而六三乘刚有非所据之凶易明贵贱之分岂不严哉
　　设卦观象
　　圣人于大传首章曰圣人设卦观象系辞焉而明吉凶设卦者谓重卦也谓序卦也盖八卦皆三画以立象于是乎重之则有上下之象又于是乎序之则有先后之象圣人观重卦上下之象则系辞以明吉凶如屯卦坎上震下坎体在上二隂为五患而下体震初九有君天下之徳见而不失其居则系辞曰元亨利贞勿用有攸徃利建侯兹为观象系辞明吉凶也圣人又序其卦使不紊乱则先后有序如屯序于防之先防序于屯之后序需于先序讼于后师后有比小畜后有履皆不可移易如小畜六四得君畜制羣阳其卦居先迨六四出而为履之六三为柔履刚于是系辞曰履虎尾不咥人亨所以明吉凶兹圣人序卦有先后之象也后学不究设卦有重卦序卦之緼又岂知观象系辞明吉凶之理哉此章之后言君子所居而安者易之序也正谓卦有先后之序君子居而安之也又曰居则观象玩辞谓观卦象而玩所系之辞又言动则观变玩占此谓君子因刚柔相推之变而玩极数所占之得失其居处变动无不推易象变易从事则天必祐之矣
　　小大险易
　　大传曰卦有小大辞有险易辞也者各指其所之盖大言阳刚君子小言隂柔小人易于君子也其辞易易于小人也其辞险易各指其所适之情也如大过小过大畜小畜皆小大之卦也大过刚过也彖言利有攸徃亨其辞易矣小过小者过也彖言可小事不可大事不宜上宜下其辞险也大畜大者畜也彖言尚贤止健小畜小者畜也彖言密云不雨皆卦有小大辞有险易也易之所该岂止此哉夬五刚决柔利有攸徃大者卦辞也剥柔变刚不利有攸徃小者卦辞也姤言女壮勿用取女小者卦辞也临刚浸长大也遯小浸长小也泰大来吉亨大也否小来不利君子贞小也其辞之险易皆可推也又如大有有大也众阳应隂彖曰元亨辞易也比小也众隂比阳彖曰比吉后夫凶辞险也卦六十有四虽乾坤莫不有大小之象其辞所指虽乾坤莫不有险易之指易于大小则齐于卦非偏有所恶也其辞险易则各指其所之非偏有所隠也君子盍可不明其理哉自汉迄今莫有一人推明小大俭易之理有能畅而明之则圣人赞易之防岂不备哉
　　极数知来
　　大传曰君子动则观其变而玩其占盖极数知来之谓占通变之谓事隂阳不测之谓神又曰以卜筮者尚其占君子将有为将有行也问焉以言受命也如向无有逺近幽深遂知来物非天下之至精孰能与于此又曰占事知来夫观变玩占非极数何以为占盖谓参伍以变错综其数通其变遂成天地之文极其数遂定天下之象非天下之至变其孰能与于此此极数通变之言也成文定象皆本于此当时圣人不于大传详参伍错综之目后世无传迄今之人不晓参伍以变错综其数之法遂启后世学者妄为之説盖占事本乎参伍错综之极数也汉京房闗子明诸儒别为法以为占筮之学非圣人极数之本理也
　　大衍五十
　　圣人言大衍之数五十其用四十有九四十有九为用则五十之内虚一不用何所象乎苟用其四十有九则圣人亦不必言衍数之五十也自圣人书不尽言遂啓京房马融荀爽郑康成董遇顾懽刘牧诸人各立一説言五十之数初无的当之论又或者以天地五十五之数用之为四十有九者而五十之防遂为圣人之虚言若韩康伯衍天地之数所頼者五十用四十有九则一不用也不用而用以之通非数而数以之成斯易之太极也四十九数总为一者太极也散为四十九即太极在其中矣故分而为二以象两挂一以象三揲之以四以象四时四时者坎离震兑则六七八九之数也韩又言虚一以象虚无之气朱震谓一者体也太极不动之数四十九者用也总之则一散之则四十九非四十九之外复有一而有一不用也龚夬谓大衍之数五十总四十有九之成数合而为一也此蓍之体也用四十有九者自分而为二言也此蓍之用也以蓍之体合蓍之用四十九则五十也故一为虚数四十九为实数而一者四十九之所生也然李泰伯诮康伯述辅嗣之防曰衍天地之数所頼者五十圣人以五行天五之数特减其五则未知不减之时如何揲也愚以为王弼韩康伯言衍天地之数所頼者五十虽圣人于大衍章言天地之数五十有五所以成变化行鬼神而不曽明言于天地数减五为大衍之五十也盖大衍者为衍易用蓍言也四营成易十有八变成卦仲之长之天下之能事毕矣显道神徳行可与酬酢可与佑神矣其言易变化神妙如此盖当求之説卦生蓍之章即参天两地倚数之言研求其理则知大衍五十之緼矣非可外求其义合于五十之数也如京房马融荀爽郑康成诸人皆立异説求异于圣人而不即参两倚数而求其理岂知参天两地所以为五十哉然圣人虽不言虚一数但言其用四十有九则知此一者常周流于四十九之用其四十九数已用毕事而元数五十未尝不合也其用四十有九者盖四营十八挂之余计老阳老隂少阳少隂之策无不合于四十九之用数也如三揲九八八外有二十四策兹岂非四十九乎余皆同也圣人即策数分老少隂阳其六九之老者为动爻而七八虽不动其策与乾坤当朞当物无以异也
　　再扐后挂
