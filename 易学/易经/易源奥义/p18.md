<!-- { "loadSidebar": true } -->
　　上六【隂处兑极困终而将变也】困于葛藟【隂柔小人处困之外幸甚也在下朋类相牵挽共害君子若从之如被葛藟之藤纒绕不得脱也】于臲卼曰动悔有悔征吉【处之则下乗二刚臲卼不安也自谓曰动则必悔有悔过之心舍其同类而逺之则能出困也故曰征吉】象曰困于葛藟未当也动悔有悔吉行也
　　君子体而用之为困所纒而不能变未得其道也以其所处未当之故舎其同类而逺去之可出于困而悔亡矣是其行而吉也
　　【巽下坎上】井【静也济物而不穷也坎陷巽入为井木上有水井之象也古之圣人凿地为井虑有泥汚而致水不清故以木为底钻之以九窍以象九阳是以巽木之上有坎水故名曰井也】改邑不改井【至静不可动也谓如时势者以刚中之徳固守安静不随世变不逐时迁藏器于身待时而用则不失井之常徳是改邑不改井也】无丧无得【汲之而不竭存之而不盈井之徳也】徃来井井【已汲而徃欲汲而来皆井之用也】汔至亦未繘井【汔几也繘绠皆绳也几至而未及泉矣】羸其瓶凶【九二刚中之才乃有济物之用上无系应不能施其用也茍或妄动失刚中之徳而无功如短绠汲之不能及泉喻人不量力而强为如羸破其瓶失其用所以凶也】
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也象曰木上有水井君子以劳民劝相
　　君子体而用之木承水而上之乃以器皿汲水而出井之象君子观井之象法井之徳以劳徕其民而劝勉以成相助之道也
　　初六【隂居巽下木入泥也】井泥不食【井与鼎皆物也就物以为义六以隂柔居下上无应援无上水之象不能济物乃井之不可食也井之不可食以泥汚也在井之下有泥之象井之用以其水之养人也无水则舍置不用故不食矣】旧井无禽【井水之上人获其用禽鸟亦就而求焉旧废之井人既不食水不复上则禽鸟亦不复徃故无禽矣】象曰井泥不食下也旧井无禽时舎也
　　君子体而用之犹人当济物之时而才弱无援不能及物为时所舍也
　　九二【阳刚处柔而无上应】井谷【二处巽入又上无应故下比于初喻水不能上之象也井之水上行而济物涧谷之水当旁出而就下二居井而就下失井之道乃井而如谷也故曰井谷】射鲋【井上出则养人而济物今反下就汚泥注于鲋而已鲋或以为虾或以为蟇葢谓井泥中微物耳射注也如谷之下流注于鲋也】瓮敝漏【阳刚之才可以养人济物而上无应援故不能上而就下是以无济用之功如水之在瓮本可为用乃破敝而漏之不为用也】象曰井谷射鲋无与也
　　君子体而用之谓井以上出为功二阳刚之才本可济用以其在下而上无应援故无与成功耳
　　九三【阳居巽上得其正也】井渫不食为我心恻【三以阳刚居得其正是以有济用之才者也在井下之上水之清洁可食者也井以上出为用阳刚之性上又志应上六处刚而过中汲汲上进乃有才用而切于施为未得其用则如井之渫治清洁而不见食为其心之恻怛也】可用汲王明并受其福【三有刚断之才虽处不中遇时切于施为明王用人岂求备也以济用如井之清洁可用汲而食也若上有明王能用人才上享其功下被其泽上下并受其福也】象曰井渫不食行恻也求王明受福也
　　君子体而用之井渫治而不见食乃人有才知而不见用故不得行为忧恻也既不得行为恻岂得免有求也故求王明而受福志切于行也葢谓以恻隐之心不忍弃天下而不行耳
　　六四【以隂处隂得其正也】井甃无咎【乾坤相御有坎离巽兑兑为金凿井所资巽为工修井所用初井旧而二井谷至四而甃而修之何咎之有初二不正故敝四正故修然四虽处正欠刚故才不足也未得施行可自守也井甃无咎宜砌垒也旧井复新可济物也普济一切又何咎也】象曰井甃无咎修井也
　　君子体而用之甃者修治于井也虽不能大其济物之功亦能修治而不废也葢谓六四爻位皆隂本有咎以其得正故无咎耳安能大济乎
　　九五【阳为坎主井之泉也】井冽寒泉食【五以阳刚中正又居尊位其才徳尽其善美喻井冽寒泉食也冽谓甘洁也井泉以寒为美甘洁之寒泉可为人食也然而不言吉者井以上出为成功未至于上未及用也故至上而后言元吉】象曰寒泉之食中正也
　　君子体而用之泉寒而可食井道之至善者也九五中正之徳为至善之义耳
　　上六【隂居最上井道成也】井收勿幕【井以上出为用居井之上井道之成也收谓以辘轳收繘者坎为轮即辘轳巽为绳繘幕犹覆也幕言蔽履也谓取而不蔽覆其利无穷井之施济广矣大矣】有孚元吉【上与三应故曰有孚有孚者有常而不变博施而常大善之吉也夫体井之用博施而有常非大人孰能它卦之终为极为变唯井与鼎终乃为成功是以元吉也】象曰元吉在上大成也君子体而用之以大善之吉在卦之上井道之大成也井以上为成功矣
　　【离下兑上】革【兑上离下泽中有火也説卦云水火不相射或曰理当水火互根何谓不相射欤曰真假之别也谓真水火者水中本有之火谓之真火所以水中火能灭其相火也火中本有之水谓之真水所以火中水之真气煎熬克之涸竭凡水也葢水火而真假变革乃妙用而神化也故名曰革】已日乃孚【当变之时人心未能全信必行克已之后人心方信也】元亨【革而信之其道大亨通也】利贞悔亡【然革变之时利在正固是以亡其悔也】
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　象曰泽中有火革君子以治厯明时
　　君子体而用之水火相息为革革即变也君子观革之象推日月星辰之迁易以治厯数明四时之序也夫变易之道事之至大理之至明迹之至着莫如四时观四时而顺变革则与天地合其序矣
　　初九【阳处离下革之初也】巩用黄牛之革【巩与革皆坚固之义内卦离离得坤之中爻为黄牛黄中色牛顺物黄牛之革中顺之象固之以黄牛之革守之以中顺之志不可革变也】象曰巩用黄牛不可以有为也
　　君子体而用之以初九时位才皆不可以有为故当以中顺自固也
　　六二【隂居离体之中文明之臣也】已日乃革之【以隂柔而处中正当其位也上得九五刚中之君相与得其时也以中正而应中无偏故也文明之才得时得位而无偏蔽处革之至善已日革之矣当革故从新之时人心未能全胜信不可先也】征吉无咎【已日之后以文明中正之徳上辅刚阳之君以行其道则得吉而无过咎矣】象曰已日革之行有嘉也
　　君子体而用之已日革之征则吉无咎者行则有嘉庆也谓可以革天下之弊新天下之事处而不行是无救弊济世之心失时而有咎也
　　九三【阳处离体之上明之极也】征凶【以阳处阳刚之过也刚明过中急于征进躁于革变是以凶也】贞厉【诚能坚守正固常怀危厉不失宜也】革言三就【顺其公论察其革言至于再三而有所合则可信也】有孚【重慎如是则得至当乃有孚也以此而行何革之不成也】象曰革言三就又何之矣
　　君子体而用之稽之众论至于三就事至当也又何之矣如是而行必得其宜也
　　九四【阳居兑体之初革下为上正当革变之时也】悔亡【处革变之时以阳处隂本有悔也阳刚之才切近君位为君信任其悔亡也】有孚改命吉【顺承君命而任其职有孚诚也已有孚诚上下信之革之至当也君命有所未安尽其孚诚而改之是以吉也】象曰改命之吉信志也君子体而用之改命而吉以上下信其志也诚既至则上下信矣改革之道以上下之信为本不当不孚则不信当而不孚犹不可行也况不当乎
　　九五【阳居尊位中正之君也】大人虎变未占有孚【以刚健之才行中正之道革天下之事无不当也虎者上卦兑故西兑之属阳刚之义大人之象也虎变者风虎云龙变化之大也喻九五大人之革上顺天命下顺人心又得九四刚直之臣相助其当革之事决然而举不假占决已有孚诚于天下是以天下受大人之革致其至当和悦而信之也】象曰大人虎变其文炳也君子体而用之事理明着若虎文之炳焕明盛也天下有不孚信乎
　　上六【隂居最上革之终也】君子豹变【君子谓善人良善则已从革而变其着见若豹文之彬蔚也】小人革面【小人昏愚难迁者虽未能心化亦革其面以从上之教令也龙虎大人之象故大人云虎君子言豹也】征凶【人性本善皆可以变化然有下愚虽圣人不能移者以尧舜为君以圣继圣百有余年之后天下方被化而致有苗有象来格烝乂葢亦革面而已小人既革其外革道可以为成也茍更从而深治之则为己甚非道也故至革之终而又征则凶也】居贞吉【当以自守革至于极而不守以贞则所革随复变矣天下之事始则患乎难革已革则患乎不能守也故革之终戒以居贞则吉也】象曰君子豹变其文蔚也小人革面顺以从君也
　　君子体而用之从化迁善成文彬蔚章见于外也中人以上莫不变革虽不移之小人则亦不敢肆其恶革易其外以顺从君上之教令是革面也至此革道成矣小人勉而假善君子所容也更徃而治之则凶矣
　　【巽下离上】鼎【器也以其象者三阳居中为腹一隂在下为足一隂在五为耳一阳在上为乃以制器者尚其象故用之于治道禹王为之九鼎谓之重器所以谓重器者九州九鼎各分风土所宜之物神气相依之理赞天地化育之道俱铸于鼎可以上明天理下顺人心遂能革故鼎新使夫有位者乆守为则故鼎为重器也】元吉亨【葢鼎之为器体之至重而不可动用之至大而不可量可以亨上帝可以养圣贤可以饱天下故曰元吉亨矣】
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　象曰木上有火鼎君子以正位凝命
　　君子体而用之鼎者法象之器其形端正其体安重故君子所以威重处正凝成于命令矣
　　初六【隂居巽下鼎之趾也】鼎颠趾【上应于四趾而向上颠之象也鼎覆则趾颠趾颠则覆其实矣】利出否【然有当颠之时谓倾出败恶以致洁浄鼎新革故利有出否所以新民否即恶物也去其旧染之汚】得妾以其子无咎【初与四应爻易位见兑为妾又见震震为长男即为长子长子主事其理顺也故无咎】象曰鼎颠趾未悖也利出否以从贵也【否音鄙】君子体而用之鼎覆而趾颠悖道也然非必为悖者盖有倾出否恶之时去故而鼎新革恶而受美从贵之义也初应于四即上从于贵者矣
　　九二【阳刚处中鼎有实也】鼎有实【阳实隂虚九二刚中鼎中有实之象】我仇有疾【二应五而比初嘉耦曰妃即五也怨耦曰仇即初也二比初以隂阳相从则非正而害义是有疾也】不我能即吉【二当以正自守使不正者不能相干人能自守以正则不正者不能即就之矣所以吉也】象曰鼎有实慎所之也我仇有疾终无尤也
　　君子体而用之鼎之有实犹人之诚信若能诚信中道而素守虽有仇怨之小人将欲有疾终无尤矣
