<!-- { "loadSidebar": true } -->
　　彖曰讼上刚下险【坎下干上】险而健讼【天水相违】讼有孚【有孚言九二刚阳中实诚信而爲下卦之主】窒惕中吉刚来而得中也【以卦变言刚柔相易之意讼自遯来二三相易阳画居二而得下卦之中窒惕者虽是得中其位未当当以畏敬慎守其中则可矣】终凶【过中位极必致凶矣指上九也】讼不可成也【故不可成】利见大人尚中正也【指九五也居君位既中且正决讼之主也】不利涉大川【互体见巽坎巽木浮于坎水有乗木之象涉川也又见离中虚爲舟而三阳在上重不堪载不利涉也】入于渊也【入巽渊坎见险不止陷于渊矣】
　　象曰天与水违行【天西转水流东】讼【故讼】君子以作事谋始君子体而用之当以怵惕敬慎其讼不可轻举妄动作事必谋其始有讼不若无讼也
　　初六【隂居坎下处讼之初也】不永所事【与九四刚阳爲对敌自度才弱量不能胜以理待之故不永所事矣】小有言【九四欲强讼无由得兴故小有言】终吉【初六以理待之九四之讼难兴是以终得其吉贵其无讼也】象曰不永所事讼不可长也虽小有言其辨明也
　　君子体而用之循理而柔待故能柔必胜刚弱必胜强其辨明矣
　　九二不克讼【以刚居中讼之主也上与九五相敌盖九五所处中正其可敌乎故不克讼也】归而逋【退而窜避之】其邑人三百户【退而处于三百户至小之邑也】无眚【避之则无灾眚也】象曰不克讼归逋窜也自下讼上患至掇也【灾患易至也】
　　君子体而用之当以安常守分素位而行终无犯上之谴矣
　　六三食旧徳贞厉【隂居险极不可妄求当正固其志】终吉【故保其终吉也】或从王事无成【或从在上之应所成不在己也故无成】象曰食旧徳从上吉也君子体而用之当食其旧恩从上而不自居其成所以能保其素有之禄位矣
　　九四不克讼【阳刚不中好讼者也正应在初不永所事六三在下守素不争又上近九五刚中之君其可与之敌乎不克讼也】复即命【以无对敌反复而安于命】渝【变而从其正】安贞吉【可获安常贞固之吉】象曰复即命渝安贞不失也
　　君子体而用之当反求诸己而已
　　九五讼元吉【阳居尊位中正之君也以刚明果决断天下之讼凡所施为无不吉也故元吉】象曰讼元吉以中正也
　　君子体而用之若以刚健中正治讼尽天下之善也即干之文言所谓大人之徳备矣此爻聴讼之主也
　　上九【阳居最上刚之过也处于讼极嗜讼者也】或锡之鞶带【因讼胜而受服命】终朝三禠之【与人争讼而得赏必不能常保一日三见禠夺之辱何足敬乎】象曰以讼受服亦不足敬也
　　君子体而用之讼不可轻举圣人戒讼之义深矣
　　【坎下坤上】师【以象而言坤上坎下行险而顺以体而言地中有水水能聚之以用而言众隂从一阳皆帅师之义也以师爲众盖外卦见坤坤众也】贞【九二爲卦主以其阳刚居中而爲帅师之象故贞】丈人【互体见震震爲长男即丈人也】吉【长子用事故吉】无咎
　　彖曰师众也贞正也能以众正可以王矣刚中而应行险而顺【两军对阵死生倐忽险也声罪致讨名正理直顺也】以此毒天下【授之以不仁之器教之以杀人之事可谓毒天下也茍以出师之道其令名正理直律以生道杀民虽死不怨杀者】而民从之吉又何咎矣【师道至此莫大之吉】
　　象曰地中有水师君子以容民畜众
　　君子体而用之九二将帅之象上不得君故不可以出师下不得众亦不可以出战终不敢爲伍必当出师之时切不可以轻敌帅师者可不慎乎
　　初六【隂居坎下出师之初当正于始】师出以律否【不然】臧凶【臧善也谓虽善亦凶】象曰师出以律失律凶也
　　君子体而用之出师而无律未战先败何以出战哉盖本于将失将故失律失律故失师矣
　　九二【以刚处中而上下五隂应之故爲一卦之主】在师中吉无咎【上应六五君臣相与也爲君信任故爲师主也在师之时羣爻皆隂独此一阳居中得位故专制其事也阃外之事专于统摄职当爲也师旅之道不患不及惟患过之二既处中则无过也故曰中吉无咎】王三锡命【行师以刚中之道爲而不恃笃力而成功尽善而安天下故大君特三锡以恩命褒其成功也】象曰在师中吉承天宠也王三锡命懐万邦也
　　君子体而用之出师以刚中之道胜之虽承天宠懐服万邦亦当以恩礼处之功成而不有爲而不恃惟义而已
　　六三【以隂处阳非其位也】师或舆尸凶象曰师或舆尸大无功也【坎爲中男弟子也互体见震爲长男即长子也此爻用事犹弟子之象战必败】
　　君子体而用之师旅之事必当委任专正反是则凶矣
　　六四【以隂处柔知进退者也】师左次【左主退右主进老子云吉事尚左凶事尚右】无咎象曰左次无咎未失常也【见可而进知难而退师之常也】
　　君子体而用之量六四之才既柔度其不能胜完师而退是故可谓知进退存亡而不失其正者矣
　　六五【隂居尊位兴师之君也】田有禽【奸邪扰害良民如兽入于田中侵害苗稼也禽兽害苗宜猎之奸邪害民宜伐之】利执言无咎【声其罪而讨之如是而动则无好争之咎也】长子帅师【六五爲兴师之君九二爲全卦之主又兼互震可谓长子矣】弟子舆尸贞凶【舆众也尸主也谓除九二外使众爲主帅虽贞亦凶矣】象曰长子帅师以中行也弟子舆尸使不当也
　　君子体而用之长子谓九二以中正之徳合于上而受命以行师则可若复使其余者众主其事是不当也出师之道不得已而用之也本以救生反以害生失其天理之常矣盖所以兴义兵者诛其无道之贼而吊其无辜之民可谓帅师以中行也
　　上六【隂居最上论功行赏之时师之终也】大君有命【君命以赏有功者也】开国承家【开国谓大者封之爲诸侯承家谓小者陞之爲大夫承即受也】小人勿用【隂闇小人虽建大功不可用也止可赐赏使之富而已若使其有国有家必恃功而僭上邦必乱矣】象曰大君有命以正功也小人勿用必乱邦也
　　君子体而用之若小人获功只可优以金帛不可胙以茅土圣人之戒深逺矣
　　【坤下坎上】比【亲辅也地上有水相比之义故曰比也】吉【九五阳刚中正而居君位众所亲辅是以吉也】原【谨其始也】筮【卜度其可比而比之】元【善之长也】永【久长也】贞【正固也】无咎【比之道能尽其理可得无咎也】不宁方来【九五以刚中之道而比天下之众则上下之志相应也众所不宁者方且逺来求比得其所比故保而得宁也】后夫凶【后谓未达当比之道者必致凶矣】彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　象曰地上有水比先王以建万国亲诸侯
　　君子体而用之一阳居五而众隂从之一人建极而天下附之比之象也天道行而万物顺圣徳修而万民化大顺大化不见其迹莫知其然之谓神故天下之众本在一人道岂逺乎哉术岂多乎哉比之吉者也比者即隂辅阳也下顺上也所以然者以刚中也刚中者皇建其有极也先王有燕飨有聘问有巡守述职亲诸侯也有天下者不可不知此比之义也
　　初六【隂居坤下比之始也】有孚【相比之道孚诚爲本】比之无咎【始有孚诚终无咎】有孚盈缶【缶器也盈满也以坤土爲器以坎水爲实器皿充实之盛譬信之诚于中而应于外也】终来有它吉【始进我之孚诚终有外卦之吉也坤土亦爲孚信耳】象曰比之初六有它吉也
　　君子体而用之诚于中而自然形于外此谓感应之道也
　　六二【隂处坤中柔中之君子也】比之自内【二处于内自守中正以待上之求比】贞吉【上下相比各得其正故贞吉】象曰比之自内不自失也
　　君子体而用之柔顺居中上与五应自内比外得正而贞正则内不失身外不失人矣
　　六三【隂居坤上处不中正】比之匪人【承乗及与应位皆隂俱系小人也故谓匪人】象曰比之匪人不亦伤乎
　　君子体而用之六三隂柔处不中正承乗及与应位皆隂爲比匪人之象必见伤矣又三与上相应意欲与同类隂小之人相援彖所谓后夫凶者正指上六与六三自行相比而不比于五也故曰不亦伤乎
　　六四【隂居隂位处得正也】外比之【外比于五君臣相比也】贞吉【上下相亲故吉】象曰外比于贤以从上也
　　君子体而用之九五贤君也六四贤诸侯也谓九五以徳则贤以位则上六四以正遇正如之何不从又如之何不吉可谓君臣庆会无所往而不济也
　　九五【阳居尊位中正之君也】显比【政施仁显明比道也】王用三驱失前禽【古者先王之畋围而不合故三驱前者驱而失之逆则舎之顺则取之故失前禽也】邑人不诫吉【人君得以生意爲主邑人不待期约而自来居邑矣比道至此故吉】象曰显比之吉位正中也舎逆取顺失前禽也邑人不诫上使中也
　　君子体而用之爲人上者当以仁义爲体中正爲用是故不合围舎逆取顺者也三圣授受只一中字中即极也居其极所而众星共之周子所谓中正仁义而主静立人极焉天下之大本也
　　上六【隂居险上比之终也】比之无首【处至髙之地下无正应无终始也故无首】凶象曰比之无首无所终也
　　君子体而用之以成卦之象取末爲首初爲尾以画卦之序取下爲初上爲终爻辞称无首小象该无所终者一义而已众皆比五已独后之其伤必至于无首即丧其元也昔万国朝禹而防风氏独后诸侯朝齐而谭子不至其凶如何哉彖辞所谓后夫凶者言此爻也
　　【干下巽上】小畜【卦例阳大隂小阳多以隂爲主隂多以阳爲主此卦五阳一隂以一隂主五阳故爲小畜言一可以统众】亨【干健巽顺健而能顺其阳刚又得中位故亨也】密云不雨【本卦有巽风互体见离火故不雨也】自我西郊【当时文王宅西土自言我西土之民当此天下密云不雨之时犹我之处难被隂小之国所挠不能施泽于民之时也】
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也象曰风行天上小畜君子以懿文徳【文近柔武近刚盖言柔能胜刚也】君子体而用之天地大徳曰生未尝不欲兴云降雨爲人君者以仁亦未尝不欲施恩布泽但值未济之时当以雍容和缓不可廹切待时而动所谓圣之时者也
　　初九【阳居干体之下畜之最先者也】复自道【初九与六四正应刚柔相易成姤垢之变尽而成复复即一阳生生即道也故曰复自道矣】何其咎吉【道既复而生意举其义吉也何咎之有故吉】象曰复自道其义吉也
　　君子体而用之圣人之道无可无不可也可以久则久可以速则速畜则止止则复复则反善也其义吉矣
　　九二牵复【阳处健体之中本与九五正应君臣相与也五居上卦之中二居下卦之中其徳同也五在四之上爲四所畜二亦随之并进同受其畜是故相牵连而复也】吉象曰牵复在中亦不自失也
　　君子体而用之虽处刚中之道亦当见可而进知难而退可以不失其道亦不失其身矣
