<!-- { "loadSidebar": true } -->
　　初九【阳居最下临之初也】咸临【卦例前见本卦内见他卦之字様者必取卦变此卦应爻刚柔相易互体见泽山有咸象又与四应故咸临】贞【应得其正也】吉【顺正之志得行是以吉也】象曰咸临贞吉志行正也
　　君子体而用之临民以政事而以政者化也事者决责也先化而不能悛者然后决之盖言化而归正欤故曰咸临贞吉志行正也
　　九二【阳居兊体之中】咸临吉无不利【上应六五咸临者也二阳渐长刚中之志行也以刚中之道临民吉无不利矣】象曰咸临吉无不利未顺命也
　　君子体而用之以九二谨守中节虽与六五柔弱之君正应亦不敢轻进必待君命而行吉无不利矣茍不如此是为不顺命也为人臣者不听君父之命可乎
　　六三【隂居兊上说之主也】甘临【甘节甘临皆无应而隂阳相比而相说故为甘三使甘佞之言以说在下二刚者以其位不当也】无攸利【下乗二刚之进所处不安又以甘说临人何利之有也】既忧之无咎【茍能忧而悔过得其宜矣既知忧惧是以无咎也】象曰甘临位不当也既忧之咎不长也
　　君子体而用之处难之时当以危行言逊而俭徳辟难则可也
　　六四【隂居坤体之下】至临【四与初相应亲临于下至临者也】无咎【以隂处柔处得正也上得中顺之君任下得刚中之贤辅助是以无咎】象曰至临无咎位当也
　　君子体而用之茍得其位上承下惠以临其民不亦可乎
　　六五【隂居尊位】知临【下应九二刚明之贤臣蒙六五之君信任明知之君也任贤使能其知大矣】大君之宜【六五以中顺之徳而任在下刚中之贤在下者竭力以事上共成知临之功大君之宜也】吉【临民之道以此则天下不劳而自治故吉】象曰大君之宜行中之谓也君子体而用之大中至正者万事得其宜而中理其即皇建其有极也
　　上六【隂处坤之极至厚者也】敦临【敦艮敦复敦临皆山之重厚积至五上故皆称敦】吉无咎【以至顺至厚之徳下从二阳刚直之贤屈身降志以上从下尊贤乐善敦厚之至也由其敦厚于临则得吉而无过咎也位得正而至此】象曰敦临之吉志在内也
　　君子体而用之阳先隂后夫倡妇随理则然矣内卦二阳一隂外卦全隂无阳隂当随阳故曰志在内也凡事一理而已当以触类而长之引而伸之耳
　　【坤下巽上】观【观者视也仰视为观　俯视则为观　阳刚大者在上羣隂小者在下小当仰视大当下俯观观之义也】盥而不荐【盥谓祭之始荐谓祭之中当盥酌之时盥手必尽诚敬肃之至也既荐之后不使诚意少懈】有孚【九五阳实为孚孚者诚信而慎独】颙若【则下民颙然而从化也若者言民举手加额如此感化之切诚于中而形于外也】
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　象曰风行地上观先王以省方观民设教
　　君子体而用之君子之徳风小人之徳草草上之风必偃
　　初六【隂柔在下隂暗之人也】童观【二五刚柔相易成蒙蒙童蒙也见量浅短童稚之观也】小人无咎【以卦变言五复位三上易内卦为艮艮为少男故小人初逺于阳无刚明之君子训教不知纲常之道惟小人当然故无咎】君子吝【君子不当如此故吝】象曰初六童观小人道也
　　君子体而用之人性无不善而以不学无教之故陷溺其良心甘为小人矣故曰君子日休小人包羞也
　　六二【隂居坤中柔之甚也】闚观【三上相易成艮艮为门阙自内视外为闚】利女贞【隂柔虽处中正理当以顺为正者妾妇之道也丈夫之道若此可羞丑矣】象曰闚观女贞亦可丑也
　　君子体而用之大丈夫之道当以至大至刚以直养而无害耳若妾妇之道以顺为正可也
　　六三【隂居坤上履非其位也】观我生进退【诸爻皆观五三非应故惟自观耳观其所生而随宜进退乎时也虽进退无常亦未为失道前有巽巽为进退】象曰观我生进退未失道也
　　君子体而用之虽处危难进退存亡不可失其正也
　　六四【隂居巽下巽顺之主也】观国之光【下卦坤为国九五刚明光也六四得正近五故有此象切近君位观见阳刚中正光明之道也】利用宾于王【观见国之盛徳光辉宜进于王朝以行其道也臣效智力而辅君君施恩泽而子民无所往而非利耳故曰尚宾也】象曰观国之光尚宾也
　　君子体而用之得志兼善不得志独善耳
　　九五【五以阳刚而履尊位中正之君也】观我生【坤为众为民观民风则我之所行可知矣】君子无咎【观政化之善恶若君子之道行则政化善矣观道以此故无咎也】象曰观我生观民也
　　君子体而用之上以风化下也书曰百姓有过在予一人
　　上九【阳刚处于巽上巽顺之极也】观其生君子无咎【观其生者观其已生处巽极无位之地以刚居九五尊位之上心不敢自安则反求诸已故无咎】象曰观其生志未平也
　　君子体而用之所处巽极又兼无位当以安守常分而已

　　周易原旨卷二
　　钦定四库全书
　　周易原旨卷三　　　　　元　保巴　撰
　　【震下离上】噬嗑亨【艮震合而为颐之象六四变九四为颐中有物之象有物则噬齧噬则嗑嗑则亨矣】利用狱【以卦变言此卦自否来柔得中理而上行谓初六与九四应爻相易肖体为颐颊口也五与四又刚柔相易为噬嗑噬嗑口中有物之象口中有物喻有寃抑不能陈诉者以离明而分别之震威而处制之故曰利用狱】
　　彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也【卦除三上俱不当位故也】
　　象曰雷电噬嗑先王以明罚勑法
　　君子体而用之以天下言之若有强梗谗邪间隔天下之事不得合者必以政事治之政者教化也事者刑罚也教化之不得悛者卒以刑法而除之也
　　初九【刚居最下噬嗑之初下民之象也】屦校灭趾无咎【恐下民不知其戒故设此法屦校足械也灭趾刖刑也盖言屦之于足灭伤其趾也倘犯小过先以械足灭趾使之畏惧不行其恶故无咎】象曰屦校灭趾不行也
　　君子体而用之系辞传曰小人不耻不仁不畏不义不见利不劝不威不惩小惩而大戒此小人之福也惩之之早犯刑者惧而用刑者当矣故无咎
　　六二【隂柔处于中正用刑者也】噬肤灭鼻无咎【初上为颐不言噬二噬肤犹浅三噬腊四噬胏则皆肉之带骨者噬之深且难矣六二下卦之中互艮为鼻灭鼻者劓刑也六二乗刚而不免用刑者以其居中得正故无咎】象曰噬肤灭鼻乗刚也
　　君子体而用之刑法不可轻为必当审问之慎思之明辨之俾之情穷理尽甚致大中至正然后可以用之也故曰聴讼吾犹人也必也使无讼乎大畏民志此谓知本
　　六三【隂居震上非其位也】噬腊肉遇毒小吝【以柔弱之才处刚决之任用刑于刚强之人反被其伤盖为六三位不当也】无咎【然而反被强梗所伤虽有小吝亦可进而为之无咎者有应故也】象曰遇毒位不当也
　　君子体而用之虽是才小而任大必当尽其臣子之忠孝致身竭力可也
　　九四【阳居离下刚明者也】噬干胏得金矢【说卦云离为乾卦干为金为刚健噬干胏者干肉连骨梗至坚而难噬之物譬如强暴之小人必以金矢刚健去之】利艰贞吉【然而九四不中正亦未光大利在克艰正固则获吉矣】象曰利艰贞吉未光也
　　君子体而用之去除强暴之道必当克已而进之也
　　六五【隂处离体之中明辨之君也】噬干肉得黄金【离为乾卦干金也黄为中也隂爻居中为上卦之主如得黄金噬干肉者易噬也喻去天下之强梗之易为也】贞厉无咎【虽处卦主之君位本体终柔利在正固常懐危厉乃得无咎又以柔乗刚得当也】象曰贞厉无咎得当也
　　君子体而用之虽处至易犹加兢兢业业以其多易而必多难故圣人深戒之耳
　　上九【阳居噬嗑之终刚过于极也】何校灭耳凶【何校械项灭耳去其耳积其罪恶之大不可释其凶可知也此谓灭其耳者戒聴之不聪也】象曰何校灭耳聪不明也君子体而用之子曰善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶
　　【离下艮上】贲【贲文饰也隂阳交错则成文贲自泰来上之柔来二而文刚分二之刚上而文柔】亨【柔来而文刚为离居中得正无不亨矣】小利有攸往【隂小阳大分刚上而文柔上卦俱隂本柔而得刚故小利有攸往】
　　彖曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下
　　象曰山下有火贲君子以明庶政无敢折狱
　　君子体而用之以离明而修庶政以艮止而省刑罚乃成文明之治也
　　初九【初居离下贲之始也】贲其趾【文明在下为趾】舎车而徒【前互坎为轮为车下卦震震为足为大途徒行也舎车而徒行者弃利而就义也初九近于六二正应于六四不从二之近而从六四之逺舎易从难舎车而徒行也守节修贲而行正道二虽有车而不乗宁徒行而从于六四乃文明之君子也】象曰舎车而徒义弗乗也
　　君子体而用之舎车而徒从其正也二非不正为非己之应也守节处义故弗乗也
　　六二【隂柔处于离中文明之君子下卦之主也】贲其须【须即此需待也修饰贲道待时而行也二虽当位而无应故以文明修其道待上求而进之共成治贲之功也】象曰贲其须与上兴也
　　君子体而用之隐居待时故曰用之则行舎之则藏耳
　　九三【阳居离上刚明之极也】贲如【明极而大盛】濡如【互体见坎易中坎称濡言以刚文与柔文相间下卦俱得其正二四互相光饰有润泽之义也】永贞吉【二与四非己之应贵在久常正固则得吉也】象曰永贞之吉终莫之陵也【陵者廹也】
　　君子体而用之处事当以雍容和缓从容而不廹也
　　六四贲如皤如【皤者白也初与四刚柔相易为巽巽为白或饰或素四应初未获相贲白之象也】白马翰如【震坎为马变巽为白马离为雉有飞象翰如也四欲往贲初疑三所隔以其相贲之志不舎或饰或素盖进之志如飞终莫能止白马翰如也】匪冦婚媾【既进而得与初合三亦与二互相光饰前疑俱释匪冦讐乃婚媾也】象曰六四当位疑也匪冦婚媾终无尤也
　　君子体而用之六四当位已下三爻当拟之而后言议之而后动拟议以成其变化盖言不可蓄疑而败谋也故曰无尤
　　六五【隂居尊位柔顺之君也】贲于丘园【艮为山为果蓏有丘园之象自古设险守国故城垒多依丘坂丘谓在外而近且髙者园圃之地最近城邑亦在外而近者盖言丘园中所隠之贤士即指上九也】束帛戋戋终吉【喻六五如束帛及其制为衣服必裁剪而成之自度以柔弱之质而处尊位才徳不足不能有为戋戋者剪裁纷裂之状盖言必当屈身降志求比于丘园中所隠之贤能辅助成功耳虽少虽吝终享其功既吉而且喜矣】象曰六五之吉有喜也
　　君子体而用之居上不骄所以功成名遂矣
