<!-- { "loadSidebar": true } -->
　　此爻本义已在卦极往无所之益以蹇耳引有疑委可疑按自初至四皆未在卦极而亦往蹇何也六四来连九三合力以济九五有朋来之助皆不得吉利而上六吉利又何也依愚见上六往蹇以在蹇之时与三四同其有吉利之占则以居卦之极为出险之时尔但本义当时必有所见今未能知姑记于此以俟知者评焉
　　本义云来就九五就象上解又云利见大人指九五就占上説
　　象曰往蹇来硕志在内也利见大人以从贵也
　　志在内虽有所指而未明言其为五以从贵始明言之也以从贵不作推本説如比卦外比于贤以从上例








　　易经存疑卷五
<经部,易类,易经存疑>
　　钦定四库全书
　　易经存疑卷六
　　明　林希元　撰
　　【坎下震上】
　　解利西南无所往其来复吉有攸往夙吉
　　解难之散也为卦下体坎也其徳为险上体震也其德为动震动在坎险之上是在险能动也居险能动则出乎险之外矣故为难之既散解之象也
　　难之既散斯民方离汤火残伤之为灾乃元气复还之始正当培养调息之时也若以烦苛严急治之则人情弗堪而元气必为之损故利于平易也若无所徃而不安静则自启事端自作祸孽必害平宁之治故利于安静若有所为而不疾夙则迁延嵗月养衅酿祸或生意外之事故不利乆为烦扰也成汤放桀之暴而以寛治武王伐纣之暴而反商旧政有得于西南之义矣汉光武陇蜀平后不复言兵颍川盗起即日讨平有得于无所徃其来复吉有攸往夙之义矣
　　天下之难方解病者未瘳伤者未起必在安全培养而后生意复完故无所往则宜来复其所而安静有所徃则冝早徃早复不乆为烦扰然后斯民无生离死别之忧而有室家之乐闾阎无差调供输之苦而遂生息之天是以吉也不然无聊困苦之余又从而促之一脉生意其存几何未有不激变生灾而至于覆国也
　　天下之难既解国家之元气方复闾阎之生意方蘓正当培养之时也必当埽去烦苛严急而存寛大简易之政然后人心懐而安之故利于西南也若方隅寕谧而无意外之警是无所徃也即当来复其所而安静归将于朝归兵于野与斯民相安于无事之天如是则不激变生灾苍生防福而吉可得矣如或事变生于意外风波起于旦夕是有所徃也则冝早徃早复兵不再籍役不三载速收平定之功如是则不养衅酿祸国家治安而可得矣
　　程传谓无所徃是天下之难已解有攸徃是当解而未尽者蒙引谓只当泛説难后安得尽无事看来蒙引为是当从
　　曰解险以动动而免乎险解
　　説见卦辞
　　解利西南徃得众也
　　坤之象为众其义为平易此卦自升而来三徃居四入于坤体是为得众有平易之义故其占利于西南
　　其来复吉乃得中也有攸徃夙吉徃有功也
　　其来复吉者盖三徃居四入于坤体二居其所而得其中是即所安也有安静之义故来复其所而安静有攸徃夙者亦以九二得中能即所安有不乆为烦扰之义故能早徃早复而有功也
　　卦变只是三徃居四二得其中亦谓之卦变者盖二之得中是因三而得也蒙引説见蹇彖传下
　　乃得中蒙引有二説一説二居其中而得中是即所安之意故以释无所徃其来复之象一説九二得中能审时宜故能来复夙徃而得吉二説不同今以解利西南蹇利西南徃得中之例观之从前説为是盖均有是义故其占如之也
　　天地解而雷雨作雷雨作而百果草木皆甲坼解之时大矣哉
　　解之道极而言之穷冬闭塞之时天气不下交地气不上腾其气郁结而不开舒既而天道下降地气上腾天地之气絪緼和畅于是乎舒解由是奋而为雷沛而为雨雷以动之雨以润之而百果草木皆于是乎甲坼矣夫天地一解而功用至于如此解之时其大矣哉
　　甲者生意含于中坼者生意达于外
　　象曰雷雨作解君子以赦过宥罪
　　震之象为雷坎之象为雨震坎合体是雷雨交作也雷雨交作雷以动之雨以润之万物之勾者萌甲者坼为解之象故其卦为解君子以之有过者赦之而不问有罪者宥之而从轻而民之郁者舒困者通亦犹天地之解万物也过是小过出于无心故赦之今诏书云尽行赦除是也罪是重罪者宥而从轻今之两京热审差官审録有减等之恩是也
　　初六无咎
　　天下之难既散初六以柔在下则能安静而不生事以自疲上有九四正应则能主事足为吾仗以自安但见上善作而下善守政令无纷更之失斯民戴寕一之治何咎之有占者如是则无咎矣无咎是占象在占中
　　象曰刚柔之际义无咎也
　　天下之难既解初六与九四以刚柔相交际初之柔既足为彼之承顺四之刚又足为此之倚仗彼此相承何事不济故于义当得无咎也
　　九二田三狐得黄矢贞吉
　　卦凢四阴除六五一爻是君位其余三阴便是三个阴柔邪媚之小人故云三狐之象夫邪正不两立邪媚不去则中直不得进九二当解之时而能解之则三个邪媚俱去而正直之君子并进矣故其象为田猎而三狐得黄矢也然必己正而后可以正人自为邪行欲去小人之邪难矣故占者必所行合于道义之正而固守焉则一正可以服千邪然后邪媚可去而中直可得矣吉之道也
　　蒙引曰贞吉二字是占田三狐得黄矢自是二之贞也占者能守其正则无不吉矣卜田固吉去邪媚亦吉也
　　此爻本义既曰大抵卜田之吉占亦为去邪媚而得中直之象以卜田为先去邪媚为后曰大抵曰亦又皆未定之説难以命题今亦姑依本义为之説欲求一定之説未也
　　象曰九二贞吉得中道也
　　得道中不是得中直尚在得中直之前言九二去邪媚得中直能贞而吉者由其居下体之中得中道也已得中道然后己正而物可【缺】
　　六三负且乗致寇至贞吝
　　六三阴柔居下之上则不中以阴居阳则不正以是而居下之上是无才徳而窃据髙位者也处非其位终必失之故其象为负且乗致寇至虽云得之以正而非诡道然其徳不称毕竟可羞故其占为贞吝避而可免此朱子教人之意也在三恐未必能然负且乗言肩负之人而且乗车也故大传曰小人而乗君子之器
　　象曰负且乗亦可丑也自我致戎又谁咎也
　　此夫子以义言之爻辞未有此意需九二自我致寇敬慎不败亦是此意
　　九四解而拇朋至斯孚
　　四与初相应初则以阴居阳四则以阳居阴而皆不得其位是其相应不以正者也但四阳初阴其不同四终是善初非其也道不同是初固所当解而四亦庻几其能解之矣故圣人戒之曰若能解去乎初则同德之朋至而相信矣此爻取义是不可晓初与四应则取其刚柔际而得无咎四与初应则为不善而能解之他卦初四相应亦未有为不善者此独为不善何耶愚意四居近五乃大臣之位大臣之义无私交四位大臣与初相应而皆不正有私交之嫌故圣人因而致戒盖教人散私党而上结于君者欤
　　象曰解而拇未当位也
　　蒙引曰未当位兼初与四所谓皆不得其位而相应者也故在四之阳当解初之阴
　　六五君子维有解吉有孚于小人
　　五当君位乃与三阴同则蛊心志蔽主聪妨正害治无所不至奚可哉故占此爻之君子维能解而去之则社稷生灵之福也何吉如之然君子之解将何以騐之騐诸小人之退而己小人若退则吾能为解也若曰吾欲去小人而小人尚在侧则实未尝解也盖庸君世主固有外迫公议必欲去小人而内牵私爱姑饰辞以掩天下之耳目者故圣人如此立言其防深矣
　　六五本与三阴同未必其能解也圣人为社稷生灵计故如此开导之尔九四解而拇意亦如此
　　象曰君子有解小人退也
　　言君子有解以小人之退为騐也象传之意与爻辞同
　　上六公用射隼于髙墉之上之无不利
　　上六以一阴居一卦之上是小人而居高位若隼之在高墉之上也王公得此必射而之则子孙黎民均蒙其利矣故曰无不利
　　象曰公用射隼以解悖也
　　小人妨政害治故谓之悖
　　【兊下艮上】
　　损有孚元吉无咎可贞利有攸徃
　　下卦本干上卦本坤今干之上画变阴坤之上画变阳是损下卦上画之阳益上卦上画之隂也此是圣人名卦时看得有此象非真干上画阳变阴坤上画阴变阳也
　　损兊泽之深益艮山之髙程传有二义气通上润是一义深下以増高是一义泽在山下其气上通润及万物百木固损兑泽之深益艮山之高也下深则上益髙下靣只管深去上靣只管高起来亦损兊泽之深益艮山之髙也
　　损下益上以上下言损内益外以内外言剥民奉君之象总承上四句
　　有孚信实也谓损其所当损而不妄也盖国家或不幸天灾流行饥馑洊臻或兼之师旅之兴取民常数之内有不足用其势不得不于常数之外取诸民以自益是损所当损而不妄乃有孚也若非天灾流行师旅之兴或营作土木或穷兵黩武以致仓廪空虚乃于常数之外立名色以取诸民则不当损其损也妄非有孚也
　　何谓损所当损后非民不食民非后罔克胥匡以生上不足用义当取之于民民见上之不足义当供给之故为当损也损所当损而不妄则民知上之取于下也非得已咸乐供输而事易济故为大善之也若妄损于民民不乐输严刑峻法以促之或生意外之变如吕秦驱民筑阿房随炀驱民伐辽不惟不足以济事而反害事矣其得为元乎
　　损所当损而不妄则揆之于理而无亏求之于心而无愧上无悖入之货民无非上之心何咎之有若妄损于民揆之于理则有亏反之于心则有愧上有悖入之货民有非上之心矣其能免咎乎
　　损下本非常法权时用之则可守以为常法不可也损有孚而元无咎则不但权时可用虽常用之可也故曰可贞言可守以为常法也故国家不幸遇有此事则此法可用也
　　损本拂人情之事行之未免伤民君徳治道皆有所损本不利于有徃也损有孚而元吉无咎则不伤民不累徳不害治决然可行故曰利有攸徃
　　元吉要看得与利有攸徃不相犯方是
　　元吉无咎本于有孚可贞有攸徃人本于元无咎
　　曷之用二簋可用享
　　既言损下之道复言自损之道以终义盖既以乏用而损于民必当损已而俭于用不然则用于已也易竭取于民也不可继若又从而取之所谓有孚者将转为妄所谓元吉无咎可贞利有攸徃者俱不可得矣故言有孚须説到此其义始备言损而有孚故有四者之应矣然取之于民既非得已用之于已也又可已而不已殆非处损之道也当损之时将如何其为用哉虽二簋之薄亦可用以享焉夫祭祀冝丰不宜啬神无常享享于克诚当损之时财用不充欲备物致丰以祭神则不可得茍积其诚意则虽二簋之薄以致享神神鉴其诚而略其物亦从而享之矣夫祭祀犹在所损其他用费在所损也无疑矣若用度无莭用之不继不免复取诸民民财有限而已之用恒见其不充上下俱困而国非其国矣其可乎
　　象曰损损下益上其道上行
　　损下益上下损则上亦损故曰其道上行道者损之道也如此方道字説得去程传小注蒙引俱作利归于上説愚谓卦以损下取名所重不在于利人难以道为利故不用其説
　　损而有孚元吉无咎可贞利有攸徃
　　只添一而字而其义自明圣人之笔也
　　曷之用二簋可用享二簋应有时损刚益柔有时损益盈虚与时偕行
