<!-- { "loadSidebar": true } -->
　　地上有水水比于地不容有间比之象也先王观斯象也以天下至广亿兆至众天子以一人之身居九重之上安得人人而比之于是列爵惟五分土惟三建立公侯伯子男之万国而有巡狩述职之典以亲诸侯则诸侯各承其命令行其政教而保其民人天子虽不人人而比之而恵泽周流无一人之不被此先王所以比天下而无间亦犹水比于地不容有间也
　　初六有孚比之无咎有孚盈缶终来有他吉
　　孚信之在中者夫与人相比者多事外貌而比之初相信未久又恒情之所不敢委以腹心也故圣人有孚之象言与人初比也内有诚心不事外貌而有孚焉则外不失人内不失己而无咎矣若自此积之自事上接下事亲交友凡一切待人接物无一而不出于诚而充满积实焉则诚能动物信以志将来有他至之吉不止其初比之无咎矣
　　象曰比之初六有他吉也
　　曰比之初六则有孚比之有孚盈缶皆举之矣故曰有他吉也
　　六二比之自内贞吉
　　臣必择君而仕然非有道之臣则求非其类亦不能得贤君也六二柔顺中正是不茍于从人而上应九五又可事之君故由内卦而往比之是葢遭逢有道舍畎亩而依日月之光以冀其道之得行不甘与鸟兽同羣而自失其可为之机也占者如是则所比得人可谓正矣正则无失身之嫌故吉
　　比之自内内卦也在卦为内外在时位为隠显比之自内者入仕于君而自畎亩如伊尹起于畎亩太公兴于渭水是也六二释畎亩而际风云所亲辅者龙飞之天子是比之自内而得其正者也占者如是则不降志不辱身进退以道出处以义何吉如之
　　吉者得正则无失身之辱也本象意未及功业者圣人方喜其出处之得正未及其功业之何如也本义自内比外为得其正吉之道是言爻有此象占者如是则正而吉方是解爻辞贞吉六四亦然
　　象曰比之自内不自失也
　　不自失解吉意
　　六三比之匪人
　　六三上面所承者六四下面所乗者六二与之相应者上六皆是隂爻故为比之匪人六二六四在本爻皆为善就三言则为恶者易不可为典要随在取义故不得而同也
　　象曰比之匪人不亦伤乎
　　爻辞无凶咎此曰不亦伤乎乃夫子之意所以深警乎人也
　　六四外比之贞吉
　　六四居在外卦是以在位之臣而比九五之君者故曰外比之之字指九五六四以柔居柔而得其正故能比乎正而所比者九五又可比之君也故曰为得其正吉之道也占者如是则正而吉矣此吉字与六二不同葢二新进之臣四则近君之臣所以不同遭逢有道而无匪人之伤二之吉也圣君贤相共成正大光明之业四之吉也
　　象曰外比于贤以从上也
　　象释六四爻辞有两意言六四外比九五之贤实以从君上也君臣之义无所逃于天地之间四之从五岂徒以徳而实以位也
　　九五显比王用三驱失前禽邑人不诫吉
　　显与隠对光明正大而无隠伏回曲闇昧褊窄者显也隠伏回曲闇昧褊窄而不光明正大者隠也王者以父母天下为职生养教诲但知吾分所当为尽其道而为之至于民之感恩与否则聴其在彼初不屑屑焉暴其私恩小恵违道干誉以求百姓之我亲此其施为举措何等光明正大而岂有隠伏回曲闇昧褊窄之病故谓之显比譬如王者解一面之网用三驱之田禽兽向我而入者取之背我而前去则失之初不求于必得至于私属亦喻上意不相警备以求必得焉夫王用三驱失前禽者王道之得邑人不诫者王化之行凡此皆吉之道也占者能如九五之显比则亦王道得而王化行矣是其吉也
　　孟子曰王者之民皥皥如也杨氏解曰王者如天不令人喜不令人怒此最可玩味显比气象夫王者因民之所利而利之初非有心于利之使民喜也因民之所恶而去之初非有心于去之而使民忘怒也此其道不亦光明正大乎若有心于利民而使人喜有心于杀民而使民忘怒则隠伏回曲闇昧窄而非王者大公之道矣
　　象曰显比之吉位正中也
　　言九五显比之吉何所取哉由其所居之位正而且中也葢九五以阳居阳是其正也居上之中是其中也在爻为正中在比道则为显比故取其象旧説以天徳王道立説者非是以下句邑人不诫上使中观之可见葢邑人不诫上使中则是王用三驱失前禽上之中也以是观之正中之为显比益明矣凡诸爻象中正正中之类皆当如此看
　　舍逆取顺失前禽也
　　禽之逆我而去者舍之顺我而来者取之是失前去之禽也只就田猎上解正意在言外如屯六二即鹿无虞以从禽也例
　　邑人不诫上使中也
　　邑人不诫邑人之中所以然者由上之中使之也盖王用三驱失前禽上之中也上行下效理之必然故下之中皆上之所使
　　上六比之无首凶
　　居卦之上首之象也上六以隂柔居之则无可比下若人之无首然故其占凶汉之刘盆子是也
　　象曰比之无首无所终也
　　爻取上下之象曰无首取终始之义曰无终既无首可以比人终竟如何收杀故曰无所终也故本义曰无首则无终
　　【干下巽上】
　　小畜亨宻云不雨自我西郊
　　巽之徳为巽为入隂性最善入而其入必以巽巽者顺势渐入之谓也气之善入者莫如风物之善入者莫如木故其象为风为木
　　小畜有二义一是以小畜大一是所畜者小亦惟以小畜大故所畜者小其归一而已矣上巽下干以隂畜阳固小畜也六四一隂上下五阳皆为所畜亦小畜也
　　占得小畜者当被畜止张南轩谓君子之行事小人得以扰系之大事之将就小物得以邀阻之朱子谓君子为小人所畜君为臣所畜亦是亨是为人所畜者得亨通也蒙引为阳亨是也夫以小畜大所畜者小以势言阳固当亨况此卦之徳内健外巽此卦之体二五皆阳各居一卦之中而用事在阳又有不为所畜者故其占当得亨通然以小畜大所畜者小畜未极而施未行又有宻云不雨自我西郊之象筮者得之则占亦如其象葢未能厚积而逺施也亨是言目前被畜之事得亨宻云不雨自我西郊言目下未能做大事业不复粘着隂畜阳説蒙引曰此畜字难把以隂畜阳畜字来为例当与上九畜极而成畜字同看又曰文王演易时方见囚系未能得志行乎中国所谓畜未极而施未行也故曰小畜之时
　　彖曰小畜柔得位而上下应之曰小畜
　　柔指六四得位指六居四得时位也惟得时位而上下应之故皆为所畜
　　健而巽刚中而志行乃亨
　　内健则有能为之资外巽则有善处之术二五皆阳各居一卦之中而用事则其势犹得以有为也故当小畜之时虽为畜止而栖蹇终能进作而亨通
　　宻云不雨尚往也自我西郊施未行也
　　此是就造化説不就人事説言宻云不雨者以隂畜阳畜之未极其气犹上进也所以然者葢自我西郊隂先倡也
　　隂倡而阳不与和故其气只管上进而不雨也原来雨泽是地气上升得上面天气下降畜得他固则地气进去不得始下降而为雨天气不降畜隂不固地气犹上进故不能下降而为雨也曰自我西郊施未行者葢隂阳和而后雨泽降阳先隂倡则隂和之而和隂先阳倡则阳不和而不和阳之倡必在东郊东阳方也隂之倡必在西郊西隂方也自我西郊是隂先倡也隂倡而阳不和故云虽宻而不成雨
　　阳之倡必在东隂之倡必在西各自其方而起也然有不尽然者大抵文王亦自隂方以着小畜之义尔问天气属阳地气属隂今以隂畜阳反以天气为隂地气为阳何也曰以两仪之分言则位乎下而气上腾者为隂位乎上而气下降者为阳自四象之爻言则隂之腾上者又为阳阳之下降者又为隂此蒙引之説也可谓朱子之所未
　　象曰风行天上小畜君子以懿文徳
　　大风一过草木皆为之屈挠过后则旋复其旧是能畜而不能久也有气而无质故也
　　懿文徳威仪文辞之类是也论语曰知及之仁能守之庄以涖之动之不以礼未善也然则文徳亦学问之不可少者此是就人事中覔一件来配小畜之象不是説君子之学専要懿文徳也
　　风行天上造化之小畜也君子以懿文徳人事之小畜也
　　初九复自道何其咎吉
　　干上坤下隂阳之定分也故以干为在上之物在上如何君子上达是也在上之物屈而在下故不能安其志欲上进葢欲复其旧也如君子或有不幸而遇小人为其所畜不得行其志然其志不甘于卑下而欲自振拔以向上是志欲上进也如窦融隔于隗嚣马援隔于公孙二人不能从光武以自守不从其后卒得归汉是二人不能阻乃复自道也
　　初九体干则志欲上进居下则未交于物而初心未变得正则不茍合前逺于隂则不近害故虽与四为正应卒能自守以正不为所畜而得遂其上进之志有复自道之象谓复其本位自其故道也葢阳本在上之物向也失之而今复之也夫不尼于邪而得遂其平生之志在我不失其守何咎之有哉无咎则吉矣志行不亏名节无丧便是吉也常説皆谓无咎是理吉是事愚独不然者为复自道是得遂其进已是事吉了难再説吉字观小象不复曰何其咎只曰吉以吉即无咎也
　　亦者承上爻义初小象曰复自道其义吉也二小象曰牵复在中亦不自失也以牵复之吉为亦不自失可见初复之吉本不自失也亦可见何其咎之为吉矣
　　象曰复自道其义吉也
　　言其无咎而得吉理之宜然也小象为此语与爻辞何其咎皆快之之辞葢嘉其能守不为隂畜也不然他处皆有无咎吉之辞为何圣人都不如此立言
　　九二牵复吉
　　三阳志同皆欲上进者也而九二渐近于隂不若初九之前逺于隂之尤善矣然其徳刚而得中则其守犹不减于初也故能与初九牵连而复去邪归正不屈折其平生志义相先在中行而独复吉之道也占者如是则不自失而吉矣
　　象曰牵复在中亦不自失也
　　言所以牵复者以其在中故亦有以自守而不至于自失也以亦不自失之言观之可见初九之何其咎即是不自失
　　九三舆説辐夫妻反目
　　九三欲上进与初二同然刚而不中与初之得正二之刚中不同迫近于隂又与初之前逺于隂二之渐近于隂不同故但以隂阳相説为所系畜而不能自进葢初志不终见欲而动者也故为舆説辐之象然三阳爻也其志素刚虽一时动于欲而为隂所畜终能悟其非而思反乎正故又不能平而与之争有夫妻反目之象三之不能平者实自志欲上进而来也志欲上进而为其所畜者天理之公卒无以胜人欲之私也又不能平而与之争者天理不终冺又有时而见也
　　象曰夫妻反目不能正室也
　　且就夫妻上説正意见于言外如即鹿无虞以从禽也例不能正室咎在三也圣人之情可见矣
　　干体三阳皆为隂所畜者初以得正而复自道二以刚中而牵复三以不中而舆説辐可见吉凶皆在已而不在人吾人可以自勉矣
　　六四有孚血去惕出无咎
　　六四以一隂畜众阳力不能支本有伤害忧惧然以柔顺得正虚中巽体是诚信足以孚乎人而上二阳来助之与之合力共济是有孚而血去惕出也得众力之与而免于患害始虽不足有为而终乃克有济有因人之功无偾事之失何咎之有
　　有孚血去惕出是象无咎是占
　　此爻是以寡畜众以弱畜强如燕昭王用乐毅之策连赵魏之师以伐齐刘先主用孔明之计结好孙权以抗曹操是也
　　象曰有孚惕出上合志也
