<!-- { "loadSidebar": true } -->
　　六三阴柔则才弱不中正则徳劣本不当得益然当益之时槩当得益而居下之上又立乎多凶多惧之地者以是故亦有以益之然以是才德而居是位故不益之以好事而益之以凶事盖虽益之而以凶事虽凶事而实益之也盖投之险阻艰难之中置之利害忧患之途使之劳筋苦骨困心衡虑于以动其心而忍其性成其徳而逹其才也爻辞如此占者得之而受上凶事之益也则可以动心忍性増益其所不能而无咎矣然此岂易能哉盖上之益我以凶事者责望之意有在也三之所以应上责望之意者当如何哉必也存诸心者至诚无妄而外之所行者皆合于中道则能动心忍性増益不能而不负上所以责望于吾之意而告公用圭矣益用凶事是象无咎是占有孚中行以下乃为之计也
　　蒙引可看
　　象曰益用凶事固有之也
　　固有言固守其本心之徳盖秉之德乃人之所自有或不能不因物而迁益用凶事乃所以动心忍性固有其徳也
　　六四中行告公从利用为依迁国
　　以益下为心而合于中行其所以益下者合于中道也如是则真足以利民矣故告于公而公从之告公从上之人信之也利用为依迁国下之人信之也皆以益下中行故也
　　四居大臣之位者也大臣能以益下为心则凡献纳陈谋于君为君者必谅其志在于为国为民而无不信从者矣虽用为依以迁国亦利也盖国者宗庙社稷之所在百官万民之所居一欲改迁许多动摇其利害所闗不少冝乎不可迁矣茍于民物有利则虽用之为依迁国民亦信之矣是无不利也盘庚迁殷以避水患太王迁邠以避狄人从之者如归市矣何不利之有
　　古者迁国必有所依如周秦汉依山河之险迁都闗中是也亦有依大国者如晋郑之依周邢之依晋是也
　　象曰告公从以益志也
　　四告于公而公从之者由其志在于益下也夫茍其志在于益下则图事揆策而君必用其言陈见悃诚而上必然其信未信而諌则人未免以为病已也
　　九五有孚惠心勿问元吉有孚惠我徳
　　惠心上惠下之心也惠我徳下以上之徳为惠也上惠字死下惠字活而皆有孚焉上以诚感下亦以诚应也
　　九五以阳刚中正居尊位而当益下之时是有诚实惠下之心也占者勿问而元吉可知矣盖下之人必诚实惠我之徳也
　　象曰有孚惠心勿问之矣惠我德大得志也
　　程曰人君有至诚惠益天下之心其元吉不假言也故曰勿问之矣天下至诚懐吾徳以为惠是其道大行人君之志得矣
　　上九莫益之或击之立心勿恒凶
　　阳性务进居益之极求益不已贪心无厌终必为人所贱故有莫益之或击之之象求益不己正立心勿恒者故占者立心勿恒则凶即是莫益之或击之也
　　象曰莫益之偏辞也或击之自外来也
　　求益不己岂特莫益之而已哉其莫益之者犹从其求益之偏辞而言也若究而言之则又有击之者矣岂但莫益之而已哉
　　【干下兑上】
　　夬于王庭孚号有厉告自邑不利即戎利有攸徃夬决也决者必然之辞不止于去言去之决也以五阳之盛而去一阴之防决然是去之不遗余力矣故曰决之而已以盛阳而去衰阴其必胜者势也圣人繋辞拳拳于决之之道者理不可忽而不可恃也卦辞五句当作五项説
　　于王庭正名其罪也原来君子之去小人必正名其罪者岂徒欲情真罪当使欲无辞而心服哉实欲暴其罪于天下使奸人无所掩其恶无所逃其罪尔如唐髙祖伐隋炀后世犹恨不正其弑父之罪唐中宗去武后后世犹恨不正其革唐之罪是岂虑无以服其心哉正为罪大恶极无以暴于天下尔蘓轼作贬吕惠卿制词曰惠卿以斗筲之才穿窬之知首建青苖次行助商均输之政自同商贾手实之法下及鸡豚【云　云】天下诵称快正得于王庭之义决小人非众力不克众力非孚号不齐若陈平交欢周勃以诛诸吕狄仁杰宻结五王以去二张得孚号之义也
　　君子之防小人也常踈小人之谋君子也常巧彼罪虽着吾力虽齐若安然自肆以为无事而忘危惧之心未有不生意外之事者若诸吕得志陈平燕居深念陆贾直入坐而平不见陆生曰何念之深也平曰生揣我何念生曰足下极冨贵无欲矣不过患诸吕尔平曰然因请教谋诸吕之事若陈平者可谓能有厉者矣五王既诛二张薛季昶谓张柬之敬晖曰二凶虽诛产禄犹在去草不除根终当复生二人曰大事已定彼犹机上肉尔夫何能为所诛已多不可复益也季昶叹曰吾不知死所矣刘幽求谓桓彦范敬晖曰武三思尚存公辈终无地若不早图噬脐无及不从故不乆而祸作是不知圣人有厉之义也邑是私邑告自邑告命自其私邑也自其私邑告命所以治私邑也故曰先治其私只是躬自治耳唐文宗与李训郑注谋诛宦官二人相挟朝多计议言无不从声烜赫于是平生丝恩髪怨无不报者训又出注于鳯翔其实俟既诛宦官并图注其所为如此宜其不能诛宦官反自取灭亡也唐宦官曰南衙文臣赃动数十万谓我曹乱天下不亦过乎是失自治之义无以服小人之心也汉张猛周堪萧望之辈亦是如此
　　不利即戎言当有深谋秘计不可専尚威武也夫五阳强盛之时威武其素有也若无深谋秘计而専尚威武以胜之则必不能胜而适足以取祸惟不専尚威武而有深沈之思若汉诸吕为患陈平燕居深念纳陆贾之计而结欢平勃卒能诛诸吕而成安刘之功可谓得不利即戎之义矣利有攸徃是许其决之也言有是五者则可以决矣盖以是决小人小人必无不去也
　　曰夬决也刚决柔也
　　分明是以卦体释卦名义本义不言不知何故
　　健而説决而和
　　蒙引曰健而説以徳言决而和以事言惟健而説则决而和矣言卦有健而説之徳故见于人事决而和也然观彖解易之例人事就在卦体徳中无有就卦体徳上体贴人事如此卦者依愚见健而説以卦徳言而人事在其中决而和是賛美之辞决字指卦名和字通指健説盖健则有发强刚毅之气而无逡巡畏缩之心其决也不失之不及説则有寛缓详宻之为而无忿躁急迫之病其决也不伤于过无过不及而得其中无所乖戾而得其和也周子曰和也者中节也即此和字意
　　于王庭柔乗五刚也
　　以一小人加于众君子之上匪徳而据高位也故为小人之罪而当于王庭不知本义为何不取此义
　　孚号有厉其危乃光也
　　其危乃光危者使平也解有厉意孚号带言
　　告自邑不利即戎所尚乃穷也
　　谓尚威武乃困穷也故不利即戎
　　利有攸徃刚长乃终也
　　此卦五刚一柔刚复长去则柔尽去而为纯干矣此见小人有垂尽之势攸徃之所以利也
　　象曰泽上于天夬君子以施禄及下居徳则忌
　　泽上于天岂有是理只是雨泽之气积于上则下决为雨尔雨泽之气上积于天其势必下沛决之象也故其卦为夬施禄及于下犹泽上于天而溃决也此君子体易之事也若居其徳惠而不流及于下则非溃决之意矣故忌
　　本义未详蒙引曰夫例无仄辞此卦之象辞有仄戒故曰未详不然义至明也何未详之有
　　初九壮于前趾徃不胜为咎
　　壮于前趾兼当决之时居下任壮三意盖当决之时志鋭于决者趾在下而进动之物初居下当趾之处则有趾之象居下本欲上进又以阳居之则益鋭于进是为任壮也故为壮于前趾之象居下而壮于进势既有所不足而事又有未善其不胜也宜矣君子之去小人事成则以为功不成则祸及身而国亦随之适足以为过而已若杜乔李固之于汉李训郑注之于唐是也初之不胜不足哀其志之不就直当咎其事之不臧也故曰徃不胜为咎蒙引曰其不胜者自为不胜也故曰为咎
　　象曰不胜而徃咎也
　　初九居下而任壮其不可胜也势不可胜乃徃而不顾直是可咎知时识君子所尚见险而止是乃为知不胜而徃咎将谁诿
　　九二惕号莫夜有戎勿恤
　　九二刚而居柔不过乎刚也况又得中道故能内懐兢惕外严号呼以自戒备有备无患故虽暮夜之间卒有兵戎之变亦自有防御之道不必恤倾危之患矣
　　惕心惧也号事惧也暮夜意外之祸也心惧事惧虽有意外之祸亦可无患有备故也
　　象曰有戎勿恤得中道也
　　凡自防之踈者良由中道之有疚遇事而不能酌其冝尔令九二居下体之中得乎中道也得中道故不任壮而戒备故虽有戎亦可勿恤也
　　本义只用象得中一意
　　九三壮于頄有凶君子夬夬独行遇雨若濡有愠无咎九三当决之时则其势有所恃以刚则其资足以挺过乎中则所以用刚者又不得其当是欲决小人而刚壮见于靣目也夫小人之倾险无所不至君子无深长之思而徒挺刚忿之气将见吾未能有加于彼而彼先有加于吾矣凶之道也故其占凶要之君子何必然哉顾其本心何如尔本心果是要去小人则虽与之合如独行遇雨至于若濡而为君子所愠终必能决去小人而无咎也
　　壮于頄九三也遇雨若濡亦九三也胡一爻而两象邪盖九三本与上六为应然其性体之刚则能果决其决而不牵于私者也但其决之过于暴尔圣人以其过于暴也故为之危曰壮于頄凶以其不牵私爱故为之谋曰君子夬夬独行遇雨若濡有愠无咎
　　象曰君子夬夬终无咎也
　　曰终无咎则知暂时不免有咎也所谓遇雨若濡有愠是也説者当有此意
　　九四臀无肤其行次且牵羊悔亡闻言不信
　　九四以阳居阴不足于刚也不中不正才与徳俱劣也惟其如是故其心不能自静其才不足有为也惟其心不能自静也故居则不安必与众阳俱进而为臀无肤惟其才不足有为也故虽与众阳竞进而竟不能遂其进故为其行次且为九四计者当何如哉若能自知自屈以已不足有为也不与众阳竞进而安出其后凡其出谋吐虑一一聴从于人吾在君子党中惟因人成事尔如是则能遂其进而悔亡矣然以四如是之性行而当如是之时肯但已乎故虽闻牵羊悔亡之言而亦不必信也蒙引曰臀无肤其行次且危之之辞也牵羊悔亡教之之辞也闻言不信所以激厉之使必信也
　　象曰其行次且位不当也
　　以阳居阴位不当也
　　闻言不信聪不明也
　　刚则明柔则暗居柔则暗而聪不明是以闻言不信也
　　九五苋陆夬夬中行无咎
　　九五当决之时为决之主而切近上六之阴其入于小人也深矣故有苋陆之象盖苋陆感阴气之多者五既入小人之深其似难于决者然为决之主其义不可不决而五为阳爻又庻几其能决者故圣人教之曰占者若决而决之不为过暴而合于中行则小人可去而无咎矣夫决志之坚也中行事之善也不壮于趾不壮于頄中行之理也
　　象曰中行无咎中未光也
　　此夫子诛心之论也五心有所比以义之不可而决之虽行于外不失中正之义而无咎然于中道未为光大也宋神宗以人言而罢王安石是中未光也故不久复用
　　上六无号终有凶
　　自一阳之复此时隂已渐消积至五阳之夬则众隂之消已尽仅有一隂而无复有党类矣故曰党已尽夫以五阳之盛而决一隂其势岂能存故终有凶而象曰不可长也
　　象曰无号之凶终不可长也
　　【巽下干上】
　　姤女壮勿用取女
