<!-- { "loadSidebar": true } -->
　　因而重之是言八卦重为六十四卦即上篇所谓八卦相荡第九章所谓兼三才而两之也三画之卦未可言爻必六画具方可言爻盖爻者变也六画具始有变化故曰爻第十章曰道有变动故曰爻其意可见
　　刚柔相推变在其中矣系辞焉而命之动在其中矣刚柔相推变在其中即是上篇刚柔相推而生变化意引以两仪生四象四象八卦以至六十四卦为往来相推恐未是盖此意八卦成列因而重之内已有了不应于此重説且圣人就蓍策卦爻之变上系辞命占若以两仪生四象八卦六十四卦为变此时未有蓍策卦爻辞何由系又此二条是言象爻变占四者依引之説只是象爻占而无变矣此亦一可疑也
　　凡易中説变者是就蓍策卦爻上説盖卦爻之变皆于蓍策上见也
　　承上文言卦爻既具则蓍防斯行蓍防之数有三偶而六者焉六老隂也隂则变为七之少阳是刚推夫柔柔变为刚也有三奇而九者焉九老阳也阳则变为八之少隂是柔推夫刚刚变为柔也故曰刚柔相推变在其中变是易之用最为要无变不成易故系辞中每每言之
　　往来交错要説得明白刚推夫柔柔变为刚隂往而阳来也柔推夫刚刚化为柔阳往而隂来也一往一来其交错可见矣
　　刚柔之变通指六十四卦三百八十四爻言惟六十四卦三百八十四爻刚柔有相推变化之妙则卦爻之所由成而为斯民占筮之用矣故圣人因此逐卦逐爻皆观象而系之辞以明吉凶以备斯民之用也夫系辞焉以尽言也六十四卦三百八十四爻圣人观象系辞以命吉凶则揲蓍求卦者所值当动之爻象就在圣人系辞之中矣如揲得上五爻皆七下一爻独九则干变之姤而动在姤之卦辞如二爻三爻皆九则之遯之否皆有可推矣如揲得坤卦六爻皆六则坤变之干而动在干之辞揲得坤卦上五爻皆八下一爻独六则坤变之复而动在复之卦辞如二爻三爻皆六则之临之泰皆有可推矣要在以类而推
　　朱子语类曰如二爻变则占者以上爻为主这上爻便是动处如五爻变一爻不变则占者以不变之爻为主则这不变者便是动处也详见启
　　吉凶悔吝者生乎动者也
　　此句是足上文之意与上文相明言圣人系辞焉以命吉凶占者所值当动之爻象固在其中矣然方其蓍未揲卦爻未得吉凶悔吝虽在各卦各爻之下亦无由而见必待卦爻之动而后见盖蓍既揲卦爻既得由是即卦爻以求其辞而孰吉孰凶俱有可考矣故曰吉凶悔吝生乎动盖占以辞寓辞以占显交相成也故曰相足説
　　刚柔者立本者也变通者趋时者也
　　此是申明上文刚柔相推变在其中意言刚柔相推固生变化矣然非刚柔则变化无自而出是则刚柔两画所以立变通之本也既有刚柔两昼自然有变化其变化处皆是因其穷而通之物极则反数穷则通是皆时也故刚柔变通者乃所以趋乎时也时谓变而当通之时依此则引以刚柔相推生六十四卦者无本可立无时可趋其説不通矣
　　阳主进阳数自七而进至于九则进之极其数穷矣于是退而为八则九之穷于是通矣其通者时也隂主退隂数自八而退至于六则退之极其数穷矣于是进而为七则六之穷于是乎通矣其通者时也故曰变通趋时易不外乎时如曰损益盈虚与时偕行之可见
　　吉凶者贞胜者也
　　此申明上文系辞焉而命之动在其中吉凶悔吝生乎动意贞只是常字本义欲解释明白故多着字以明之曰贞正也常也物以其所正为常者也言圣人所命之辞有吉凶是吉凶二者常相胜而不已盖天下之事非吉则凶非凶则吉当其吉时则无凶是吉胜凶也当其凶时则无吉是凶胜吉也更无吉凶并立之理故曰贞胜言吉凶则该悔吝悔自凶而趋吉吝自吉而凶也
　　天地之道贞观者也日月之道贞明者也天下之动贞夫一者也
　　此又明吉凶贞胜意天地日月是起下文不甚重上面吉凶贞胜虚説此又推本其所以然处言吉凶之所以贞胜者只是以一理之顺逆而为吉凶尔盖探本之论也防引曰天下只一个理人之动非顺乎理即逆乎理顺理则吉逆理则凶惟一理之所在而视其逆顺以为吉凶尔此卦爻之占所以只有此二者而已朱子曰天下之动虽有不齐常有一个是底此説最妙盖只把此道理做个定则在那里惟随其顺逆而以为吉凶尔
　　贞观虚説究其实只是下文夫干确然示人易坤隤然示人简意
　　夫干确然示人易矣夫坤隤然示人简矣
　　上言卦爻吉凶此复就乾坤説起盖推原其所自也亦犹上篇天尊地卑乾坤定矣一节意故既曰干确然示人易坤隤然示人简遂承之曰爻也者效此者也象也者像此者也
　　干确然示人易即是干以易知坤隤然示人简即是坤以简能确简确也是健之状貌健有力也确然言其健碓然也夫干之性健而动故其状貌碓然凡其所为最不费力极是容易故曰示人易即前本义所谓即其所知便能始物而无所难
　　隤玉篇壊坠也壊坠则无作为故为顺貌盖坤之性顺而静有似于败壊者然故曰隤然凡其所为一从乎干最是省事更无繁扰故曰示人简即前本义所谓凡其所能皆从乎阳而不自作
　　爻也者效此者也象也者像此者也
　　阳爻一百九十二皆所以效乎干其性皆动而健确然示人易也观干之九三九五与诸卦之阳爻可见隂爻一百九十二皆所以效乎坤其性皆顺而静隤然示人简也观坤之六二六四与诸卦之隂爻可见卦之阳长隂消者其性健而动所为皆不难故有以象乎乾卦之隂长阳消者其性顺而静所为皆不繁扰故有以象乎坤干震坎艮之阳卦与干震坎艮之为内体者皆为阳长隂消而象乎干也坤巽离兑之隂卦与坤巽离兑之为内体者皆为隂长阳消而象乎坤也引曰以横图观之如内体为干因而重之复有干兑离震巽坎艮坤外体之八卦则干之上复得干震坎艮者阳之阳也阳之息也干之上复得坤巽离兑者阳之隂也又其息之消也此即一分为二之理也然槩则皆为阳息隂消之卦也所主在干也所谓一分为二者如昼分午后为隂然对夜则皆为阳也又如内体为兑因而重之亦有干兑离震巽坎艮坤外体之八卦则兑之上复得坤巽离兑者隂之隂也隂之消也兑之上复得干震坎艮者隂之阳也又其消之息也是亦一分为二之理也然槩则皆为隂息阳消之卦也所主在兑也所谓一分为二者如夜分子后为阳然对昼则皆为隂也其余六卦之重皆准此例
　　首节先言象后言爻是就三画六画之卦言以序也此先言爻后言象是就六十四卦三百八十四爻言不以序矣
　　爻象动乎内吉凶见乎外功业见乎变圣人之情见乎辞
　　上申言爻象此申言变占爻象动乎内变也古凶见乎外占也
　　上言卦爻其体也此言蓍策其用也夫卦爻虽设然无蓍策之变化则卦爻亦为虚设而无用矣故必有蓍防之变化然后卦爻之用行上篇曰易不可见则乾坤亦几乎息正是此意
　　大意谓卦爻既具然非蓍防则卦爻不行故自四营而一变三变而一画又自九变而三画十八变而成六画当其一变三变之时爻象虽未成而其端倪已见于此矣故曰爻象动乎内及至十有八变之后蓍防之卦爻已定看所成者何卦所值者何爻孰为吉而在所当趋孰为凶而在所当避其吉凶悔吝居然可考矣故曰吉凶见乎外此见卦爻虽因乾坤而立而卦爻吉凶又因蓍防而显是易之用全在乎蓍防故上篇曰探赜索钩深致逺莫大乎蓍者此也十有八变之后则吉凶之理可考而吉以之趋凶以之避则事功因之而成矣故曰功业见乎变上篇吉凶生大业变而通之以尽利正是此意圣人系吉之辞是欲人知所趋系凶之辞是欲人知所避观吉凶之辞而圣人之情可见矣故曰圣人之情见乎辞圣人言卦爻吉凶止此
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义
　　上言卦爻吉凶此言造化功业造化指天地功业指圣人上首章之末言易卦而及乎圣人自体乾坤之道而至成位乎其中其言有因下首章之未言卦爻吉凶而及乎圣人之功业所谓功业乃在乎理财正辞禁民为非于上文卦爻吉凶殊不相属何也盖卦爻吉凶所以成天下之事业其事相似其功相等也故言卦爻吉凶而以圣人之功业终焉
　　天地以生物为心故生者天地之大徳也有位则事事做得无位则虽有盖天功业亦做不得如孔子非不圣然无其位竟不能挽西周之治而卒老于行可见位为圣人大宝也
　　理财不是理国家之财凡财之资于民用者无不理不违农时数罟不入汚池斧斤以时入山林固理财也制之田里教之树畜使民之衣食有所出亦理财也薄其税敛食之以时用之以礼亦理财也
　　辞所以训民命令条教之是也正月始和布法象魏则其大者训民之辞皆本于人情合乎天理取法于先王可于后世而无陂淫邪遁之失则其辞正矣
　　舜使契为司徒以教万民父子有亲君臣有义夫妇有别长幼有序朋友有信此正辞也君子以辨上下定民志先王以辨物居方亦此正辞也引曰如议礼制度考文之皆是愚谓只议礼制度考文三事尽之矣
　　圣人于民衣食以养之学校以教之民弗率教然后刑罚加焉刑以弼教之不及也故言理财正辞以禁民为非终焉禁民为非即周官司寇所掌以三典刑国诘四方以五刑纠万民及大司马以九伐之法正国之事古者兵刑一道刑之大者则用兵故班固志刑法合兵刑而一之曰大刑用甲兵其次用斧钺中刑用牙锯其次用钻凿薄刑用鞭扑知此道也班固曰圣人取以正名而为君为父母明仁爱徳让王道之本也爱待教而不败徳须威而久立故制礼以崇教作刑以明威也愚按班固之説可明禁民为非之义故録之　义者人心之裁制义立于中则政教刑三者皆自此而出矣故以理财正辞禁非而归之义
　　程伊川序春秋传曰圣王为治治之而争夺息道之而生养遂教之而伦理明然后天道立地道平人道成亦是此意
　　右第一章
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以万物之情
　　天地间不过隂阳消长两端而已易之为书亦只是交易变易两端天地间如日月星辰寒暑昼夜之往来山川动植之变化有万不穷只是这一个隂阳消息尔圣人仰观俯察近取逺求皆所以验乎此而六十四卦三百八十四爻之有交易变易皆所以取法乎此也故曰于是始作八卦以通神明之徳以万物之情
　　观象于天日月星辰寒暑昼夜雨风露雷各有定象此之谓隂阳乃交易也日月星辰之上下寒暑画夜之往来雨风露雷之聚散此之谓消息乃变易也观法于地东南西北此隂阳之定分交易也天下将治地气自北而南天下将乱地气自南而北此隂阳之消息变易也髙岸为阳深谷为隂此隂阳之定分交易也髙岸为谷深谷为陵此隂阳之消息变易也山与水对则山为阳水为隂而山水又各有隂阳如邑有山隂山阳水有淮隂淮阳此可见也海水朝至为潮夕至为汐此隂阳也而潮汐之一往一来消息也江淮河汉之水方来者属阳已过者属隂此亦见其隂阳处
