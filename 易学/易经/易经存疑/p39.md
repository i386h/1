<!-- { "loadSidebar": true } -->
　　曰小子之厉义无咎也
　　小去有言只曰小子之厉可见有言只是小子厉不是别意虽有言语之伤然乃时也位也命之不偶而无应者也非已之不善有以致之也故于义为无咎
　　六二鸿渐于磐饮食衎衎吉
　　六二柔顺中正进而居二是德称其位不为窃位上有六五之应是得上之信任可以行其志合是三者则可以安其位而享其禄矣故其象为鸿渐于磐言居位之安也又为饮食衎衎言食禄之安也夫德不称其位者则有窃禄之嫌无事而食人之食者则有素餐之病皆非吉之道也六二鸿渐于磐饮食衎衎则无窃位无素餐禄位可以长保功业可以自见令誉可以永终故吉也
　　饮食衎衎承鸿鴈而言又当知设此以象食禄之安尔若就鸿说则鸿渐于磐安得有物可饮食邪本义其进以渐防引作循资格説文王周公之时未有资格不可以末世之事説古易也又渐只是进义本义进以其渐又是生出一义若尔则九三四至五皆曰鸿渐何也岂皆进以其渐邪似乎难通故不能从
　　曰饮食衎衎不素饱也
　　不素饱解饮食衎衎得之以道解不素饱食人之食有以事人之事是得之以道也六二柔顺中正进而得君自然食人之食有以事人之事而得之以道矣饮食衎衎食禄之安也所以然者食人之食有以事人之事得之以道而不为徒饱也不为徒饱则于人无诮于已无愧退食自公委蛇委蛇处之以安矣爻辞兼居位食禄二意传只解食禄一边盖以戒人臣之素餐者也
　　九三鸿渐于陆夫征不复妇孕不育凶利御寇
　　陆是平原之地非鸿之所处也九三过刚则性质刚忿不中则行事乖方无应是莫有救正之者故径趋行而防身于非地如鸿渐于陆也过刚不中而无应在男女皆不利占者如丈夫征行则足以杀其躯而已故不得复归其乡土妇人懐孕则阳道偏胜隂道不足必不能生育皆凶道也过刚之人他无所用惟用之御寇则足以防患而御寇故利
　　朱子小注曰今术家择日利婚姻底曰不宜用兵利相战底曰不宜婚姻正是此意盖用兵则要相杀相胜婚姻则要和合故用有不同也
　　曰夫征不复离羣丑也妇孕不育失其道也利用御寇顺相保也
　　人皆还彼独不还是离其羣也
　　隂阳和然后能生育过刚无应则阳道偏胜隂道不足是失生育之道也利用御寇由其过刚能谨慎以相保也相保者交相助御也
　　顺当作慎是防六三传勿用取女行不顺也之顺盖顺慎古字通用作慎字则易通程传顺道相保防引与人同心恊力之说俱觉牵强
　　六四鸿渐于木或得其桷无咎
　　六四乗九三之刚三之刚忿善于陵物四之善柔不能制故不得其所安其为鸿渐于木木非鸿所栖也然六四以柔而居巽体虽处九三之上而能巽以下之则三亦不为之害而能得其所安矣故为或得其桷始不安而终或安故无咎
　　曰或得其桷顺以巽也
　　顺是性质巽是着力故防引曰要有辩
　　九五鸿渐于陵妇三岁不孕终莫之胜吉
　　九五居尊鸿渐于陵之也六二在下与之相应是其妇也乃为三四所隔而不得合故至于三岁不孕然邪不胜正故三四之隔久之必散二五之交终于必合故终莫之胜而其占吉
　　曰终莫之胜吉得所愿也
　　二五之合本其素愿乃隔于三四而不得遂终莫之胜吉则得其所愿矣
　　上九鸿渐于陆其羽可用为仪吉
　　上九处极高之位出尘寰之表而其清风高节为世表仪故其象为鸿渐于陆其羽毛可用为仪饰占者如是则身名俱高汚浊莫染德望之隆仪表天下何吉如之
　　曰其羽可用为仪吉不可乱也
　　志不可乱嘉上九之志也其志何志高尚之志也
　　【兊下震上】
　　归妹征凶无攸利
　　不曰妹归而曰归妹归在妹也所谓不用父母之命媒妁之言鑚穴隙相窥逾墙相从者兊以少女而从震之长男则不择其偶而妄与是不用父母之命媒妁之言而自归固归妹也其情又为以说而动则不由礼义之正而惟情所向是亦不用父母之命媒妁之言亦归妹也故其卦为归妹
　　以理言之其归在妹固为未善以卦言之自二至五位皆不正三五二爻又皆以柔乗刚亦为未善故其占征凶而无攸利
　　曰归妹天地之大义也天地不交而万物不兴归妹人之终始也
　　归妹本是不好卦此云天地之大义是就他好处说如姤本是不好卦传云天地相遇刚遇中正亦是就他好处说
　　归妹男女之配合也此即天地之大义也盖隂阳交感天地之大义在归妹之卦男有室女有家此义即天地之大义也下文天地不交万物不兴归妹人之终始正是明天地之大义处人之终始人字内有二人女子终于此人道始于此是二人也
　　说以动所归妹也
　　本义兼卦解此只以卦德解
　　征凶位不当也
　　位不当失其正也在人事是行不以正非礼法所容也其凶必矣
　　无攸利柔乗刚也
　　以柔乗刚刚柔易位是妇制其夫夫屈于妇故无攸利位不当柔乗刚总释征凶无攸利亦可传以分释此圣人之意不可得而测也
　　曰泽上有雷归妹君子以永终知敝
　　雷动泽随犹男动女随也故曰归妹归妹合之不正者也君子以之因其合之不正即知其终之有弊而合必以正焉推之事物莫不皆然也
　　初九归妹以娣跛能履征吉
　　初九居下而无正应女之归而为娣也阳刚在女子为贤正之德但为娣之贱能承助其君不能大有为也故又为跛能履言不能及逺也占者如此而徃其力量虽不能大有作为其职分之所当为则已尽矣故吉
　　曰归妹以娣以恒也跛能履吉相承也
　　四句相因説下言初九虽归妹以娣然有恒久之德如是则虽跛能履然其职分则已尽是吉相承也如需九二之需于沙衍在中也虽小有言以吉终也此甚多难以悉举
　　九二能视利幽人之贞
　　九二阳刚得中女之贤者上有正应而隂柔不正是贤女而配不良不能大成内助之功故其为能视其占利幽人之贞盖幽人不偶之人也抱道守正而不出此其贞也遇九二之占者亦宜如是而已使出而有为终不足以成功利幽人之贞言不利于仕进也
　　曰利幽人之贞未变常也
　　九二利幽人之贞乃抱道守正好爵自縻而不改其常者也常即贞也未变常是解幽人之贞
　　六三归妹以须反归以娣
　　隂柔不中正女之不良又为说之主攻于媚说者不正之女人莫之取故为归妹以须而反归为娣之象须待也未得所适而姑待之也待之不得而反归为娣可羞之甚也可以为女子不良者之戒矣
　　曰归妹以须未当也
　　即本义不中正意
　　九四归妹愆期迟归有时
　　九四以阳居上体是门地之高者阳刚女之贤者也下无正应不得个贤人为之偶然九四不肯轻易从人而过期以待所归虽迟所归而将有时愆期非人不我娶乃我不轻许人也愆期非不归欲得佳配而后行其归将有时也故爻曰归妹愆期曰愆期之志有待而行
　　曰愆期之志有待而行也
　　明非人之不我娶乃我之不轻从人也
　　六五帝乙归妹其君之袂不如其娣之袂良月几望吉六五居尊在归妹是帝女之也有柔中之德下应九二尚德而不贵饰故其为帝女下嫁其君之袂不如其娣之袂良盖以德礼为光华不以衣服为容饰也女德之盛无以加此故为月几望之占者如之则可相君子而成内治之功可以宜家人而端风化之本吉之道也
　　曰帝乙归妹不如其娣之袂良也其位在中以贵行也
　　言帝乙归妹不如其娣之袂良也所以然者由其位在上体之中贵也以贵而行则内重而见外之轻故其君之袂不如其娣之袂良
　　上六女承筐无实士刲羊无血无攸利
　　上以隂柔居归妹之终而无应隂柔则非贤正之女居归妹之终则婚期已过无应则莫之娶者故为约婚不终在女子则承筐而无实在士夫则刲羊而无血承筐女子之将嫁也承筐无实则不成嫁矣刲羊士将宴新婚也刲羊无血则不成娶矣是约婚不终之也占者如此何所利哉
　　曰上六无实承虚筐也
　　女之嫁也承筐是将而币帛为之实上六无实承虚筐是未成嫁也若承实筐则成嫁矣曰承虚筐见约婚不终
　　【离下震上】
　　丰亨王假之勿忧宜日中
　　本义曰以明而动盛大之势言明动相资所以致盛大也朱子曰以明心应事物则何事不立何功不成故曰盛大之势也
　　当丰盛之时以礼乐刑政则四达不悖矣以教化则大行矣以凡百所为则无不如志矣有亨道也天道日中则昃宜日中者常中而不昃也世道盛极则当衰人君守常而不至于过盛如日之常中也日无常中之理圣人特借此以言治道尔兢兢业业如履虎尾如蹈春氷罔淫于逸观游田皆守常之道也本义守常之常是世无常治亦无常乱之常言守得常如今日也
　　曰丰大也明以动故丰
　　说见卦辞下
　　王假之尚大也
　　此未是不好意思大抵创业之初纪纲法度未立王道未成民物未康阜方日夜图惟皇皇汲汲思济洪业惟恐不足无暇及盛大之事及到丰盛之世纪纲法度巳立王道已成民物康阜然后及于盛大之事如汉至武帝时更制度易服色改正朔购经籍崇儒术有上嘉下乐之意长驾逺驭之志是所尚皆大事也
　　勿忧宜日中宜照天下也
　　日惟中方能照及四旁日中而昃则只及一旁而不能周及四旁亦犹人君维持国家常如盛大之日则神明在上纪纲振举天下皆在其照临之内而罔有遗于法度之外一或过盛则志气昏怠法度废弛天下之事有遗于明照之外者多矣彖曰勿忧宜日中谓王者宜维持国家常如盛大之日以徧照乎天下也当国家盛时百官各举其职法度精明天下之民遵王之道遵王之路无有作好无有作恶及盛极而衰百官懈怠法度废弛天下之弊病日生衅孽日萌冦贼奸宄时时窃而莫之照管以至于大壊极而后已如汉唐宋之季世可鉴也此宜日中宜照天下之明验也
　　日中则昃月盈则食天地盈虚与时消息而况于人乎况于神乎
　　卦辞勿忧宜日中言当守常不至过盛此言盛衰之理以见所以当守常而不至过盛也意谓日至于中则当昃矣月至于盈则当食矣非但日月也虽大而天地之盈虚亦与时而消息其盈者时之当息也其虚者时之当消也天地且然而况于人乎又况于神乎以是观之物盛而衰乃理之常此王者所以当兢兢业业保守其常而不至于过盛也故曰明卦辞外意
　　卦辞曰勿忧宜日中所以然处未之及此方言之以补卦辞之所未及故曰明卦辞外意言辞外之意也防引曰虽曰辞外之意然实有此意但辞不及尔神体物不遗日月之中昃盈食天地之消息盈虚皆神所为此既另言又当有分别如四时寒暑雨露风雷山川草木峙流荣枯之皆神之所体也
　　曰雷电皆至丰君子以折狱致刑
　　雷电皆至明震并行盛大之也
　　折狱是察其是非曲直而判防也致刑是是非曲直既判从而拟其罪也折狱属明致刑属动
　　折狱是判断词讼防那个是那个非那个事情是如何那个事情是如何致刑是议拟罪名防那个该笞那个该杖那个该徒那个该死但古之五刑非今之五刑为稍异尔
　　初九遇其配主虽旬无咎徃有尚
