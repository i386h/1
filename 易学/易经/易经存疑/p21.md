<!-- { "loadSidebar": true } -->
　　六四所居之位与初相逺而近于三疑若有可求者故来三之求而皤其贲也九三虽匪寇婚媾若六四者守正而不与终亦无他患也盖可求者所当之位而不可求者所守之志也
　　六五贲于丘园束帛戋戋吝终吉
　　六五以柔中之资而主乎贲隂性恬静不乐为文采而好崇质素者也故曰敦本尚实敦本尚实曰得贲之道者不贵文而贵质即林放问礼之本之意也市朝繁华丘园朴素贲于丘园者不以繁华为贲而以朴素为贲不贲之贲也敦朴之人用财必俭故束帛戋戋欲其文质之中不可得也然礼奢宁俭故有奢而穷未有俭而败者晏子一狐裘三十年豚肩不掩豆其束帛戋戋者与不伤财不害民有富家之吉无不节之嗟是终吉也
　　此爻不作君位说
　　象曰六五之吉有喜也
　　蒙引曰众方逐末之时而独能反本以为之倡是可喜也夫子大林放之问是喜之也
　　上九白贲无咎
　　上九居贲之极凡物极则反夫贲文饰也贲极而反则伤于无饰故为白贲之象夫文胜而能反之以就于质善补过矣故其占为无咎
　　老聃为周柱下史习于礼者故夫子从而问焉后一扫其繁文而事清净无为亦白贲之君子也
　　象曰白贲无咎上得志也
　　当文胜之时未必无反本之志上九贲极反本复于无色则其志于是乎得矣故曰得志
　　贲文饰之卦也六五上六皆取无饰之象者盖文胜则至于灭质文至六五已过中矣文胜之时也圣人反取崇本之义盖亦虑其过而防之挽文胜之弊而归之中也欤
　　【坤下艮上】
　　剥不利有攸往
　　天时人事相为表里隂阳消长天时也君子小人进退人事也人事本于天时然天时则在人事上见得此卦五隂剥一阳隂盛长而阳消落故为剥卦体隂盛阳衰时固当止卦徳坤顺艮止又有顺时而止之象故占者不利有所往程传曰惟当巽言晦迹随时消息以免小人之害也
　　彖曰剥剥也柔变刚也
　　本义柔进干阳变刚为柔盖一阳在上五隂在下隂更进去干犯那阳去那阳而居其位则连那上面一阳都是柔了是变刚为柔也
　　变刚为柔则纯坤矣尽是小人世界了天下事有不可言者矣
　　不利有攸往小人长也
　　只是卦辞本义五隂在下而方生意
　　顺而止之观象也君子尚消息盈虚天行也
　　程传曰君子当剥之时知不可有所往顺时而止乃能观剥之象也卦有顺止之象乃处剥之道君子当观而体之君子存心消息盈虚之理而能顺之乃合乎天行也理有消衰有息长有盈满有虚损顺之则吉逆之则凶君子随时敦尚所以事天曰天行者以见其为天运也
　　象曰山附于地剥上以厚下安宅
　　山附于地取剥之象似牵强最难看本义无説程传亦未明依愚见只是山附于地地裂则山崩山之剥由于地有剥之象矣故其卦曰剥夫山之附于地犹上之附于下也地裂则山崩下摇则上危故君上以之厚利其下民以安固其居宅生之而不伤厚之而不困节其力役而不敢尽皆厚下之道也山附于地见剥之端厚下安宅防剥之道也
　　初六剥牀以足蔑贞凶
　　剥以牀取象初是牀足二是牀干四则人身矣初二祸未切身犹可化以为善故曰蔑贞凶言必蔑贞始凶若不蔑贞犹未害也剥牀以足言始剥去牀足也
　　象曰剥牀以足以灭下也
　　程传曰以隂侵没阳于下也即本义剥自下起
　　六二剥牀以辨蔑贞凶
　　二比初则又进矣故曰剥牀以辨剥至牀辨祸将及矣然犹未也故曰蔑贞凶言若不蔑贞犹未凶也尚有望其为善之意
　　象曰剥牀以辨未有与也
　　自初及二尚只二隂故曰未有与幸之也
　　六三剥之无咎
　　剥之是去其党而从正与卦名剥字不同
　　彖义曰众隂方剥阳三独与上为应是小人中之君子也如三者虽得罪于私党实见取于公论其义无咎矣而利害之私何较哉
　　象曰剥之无咎失上下也
　　言其失上下四隂而不与之同党也
　　六四剥牀以肤凶
　　剥牀而及其肌肤隂祸切身矣故象传曰切近灾祸既切身又复何为故不言蔑贞而直言凶
　　象曰剥牀以肤切近灾也
　　灾害己及其身不可免矣
　　六五贯鱼以宫人宠无不利
　　五为羣隂之长故圣人开其迁善之门言能统率羣隂使循序而进如贯鱼然以受制于阳如宫人之受宠于君则君子既得蒙利而已之身家亦因可保无所不利也
　　象曰以宫人宠终无尤也
　　隂不剥阳而反受制于阳不但君子之利小人之身家亦可保矣故曰终无尤自古小人害君子未有不败者丁谓章惇之徒可见也
　　上九硕果不食君子得舆小人剥庐
　　剥之为卦众阳俱已剥落矣惟有一阳在上有复生之机犹众果俱已凋落尚有硕大一果在上不为人所食有复生之机也得此占者若是君子而在上位则泽必及下而下共承载之得舆之象也若是小人而在上位则必尽去君子不但天下之人无所覆庇而小人亦失其庇是自剥其庐也自古小人害君子未有不祸天下国家与其身者侯节曹览李林甫丁谓蔡京之徒可数也
　　蒙引曰易固为君子谋然其为君子谋者亦所以为小人谋也观小人剥庐之辞可见盖道理自是如此天地间岂可一日无善类哉不然人之类灭矣可见圣人非姑为是抑彼以伸此也
　　象曰君子得舆民所载也
　　言其象为君子得舆者盖居上泽及于民民从于下承载之若车舆者然故曰得舆
　　小人剥庐终不可用也
　　言小人剥庐则天下之事已去不可复为矣故曰不可用犹十年勿用之説
　　通典説不可用只是説小人自失其庐与此説不同
　　【震下坤上】
　　复
　　本义阳复复生于下也至积之逾月然后一阳之体始成此理当详玩今详于后
　　十月虽当纯坤之卦然不是立冬交十月节一阳顿然就尽自霜降九月中以后阳一日剥一分到立冬阳巳剥三十分之半了这时尚有五分未尽之阳小雪中阳方尽而为纯坤若小雪以前一二日尚有一二分未尽之阳然阳尽于小雪之日亦必以渐以一日十二时分之小雪之日若到申酉时尚有一二厘未尽之阳直到亥时阳方尽亥时以上四刻尚有四刻未尽之阳直到亥时八刻方尽阳尽于亥时之八刻已生于次日子时之初刻矣逶逦生去到大雪以前一日为十月终这时尚是十月节气然阳巳生三十分之半矣又自大雪至十一月中冬至阳生方满三十分一阳之体始成而后复不是至大雪交十月节一阳顿然就生以是观之自立冬十月节至小雪十月中至十月终而交大雪虽当纯坤之卦若论气之消息则小雪以前十五日尚有十五分未尽之阳以后十五日已有十五分复生之阳阳方尽于小雪日之亥时旋生于次日之子时矣其消息之间直是无毫髪间断孰谓十月纯坤而尽无阳哉十一月虽当一阳来复之卦然一阳不生于大雪十一月节而生于小雪十月半至冬至十一月凡三十日而一阳之体始成故曰一气不顿进一形不顿亏十二卦二十四气皆当依此气看
　　朱子曰隂剥每日剥三十分之一一月方剥得尽阳长每日长三十分之一一月方长得成一阳隂剥一时十二刻亦每刻中渐渐剥尽一日方剥得三十分之一阳长之渐亦如此长
　　又曰且以一月分作三十分细以时分之是三百六十分阳生时逐旋生生到十一月冬至方生得就一画阳这一画是卦中六分一之一分在地下二画又较在上面至三阳则尽在地上四阳五阳六阳则又尽在上面去不解到冬至时便顿然生得一画
　　泰　　　　立春正月节　　　雨水正月中大壮　　　惊蛰二月节　　　春分二月中
　　夬　　　　清明三月节　　　糓雨三月中
　　干　　　　立夏四月节　　　小满四月中
　　姤　　　　芒种五月节　　　夏至五月中
　　遯　　　　小暑六月节　　　大暑六月中
　　否　　　　立秋七月节　　　　处暑七月中
　　观　　　　白露八月节　　　　秋分八月中
　　剥　　　　寒露九月节　　　　霜降九月中
　　坤　　　　立冬十月节　　　　小雪十月中
　　复　　　　大雪十一月节　　　冬至十一月中
　　临　　　　小寒十二月节　　　大寒十二月中
　　亨
　　亨虽就人事说然天道亦有之程传曰阳气复于下渐亨盛而生育万物君子之道既复则渐以亨通泽于天下故复则有亨盛之理也
　　夫阳之既剥则正人君子寥落如星辰摧折如霜木阻抑困穷其不通也甚矣今既复反则君子之气既屈而复伸正人之类既折而复振君子眉吐气道可行而徳可施无复向之阻抑困穷矣此阳之亨也
　　出入无疾朋来无咎
　　阳动于下而以顺上行此卦之无疾无咎也无疾无忧阻也一阳之动而以顺行也无咎亦无忧阻也众阳之动而以顺行也皆无隂邪之伤也故其占巳之出入既得无疾朋类之来亦得无咎
　　云峯曰巳之出入而得无疾一阳顺而亨也朋类之来而得无咎众阳顺而亨也是皆阳顺而动之义也动而以顺行依程传山蒙引皆是説所以致无疾咎处愚以卦有此象则其占当如此之例观之当以愚说为是七日来复亦是如此
　　天下事非一人所能独办君子有为于天下必与其类同心共济故复重朋来而泰重彚征
　　反复其道七日来复
　　其字当之字反复者来而复往往而复来之意循环之理也言以反复循环之理计之或出行或失物至于七日当得来复盖自姤卦一隂始生阳于是时已往自姤而遯而否而观而剥而坤至是凡七卦于日为七日阳当来复凡占来复之期当以是断之也
　　利有攸往
　　阳之既复则可以得亨刚浸而长则为临为泰为大壮为夬以至于干无非君子得志之日矣故利有攸往大而建侯行师小而婚媾祭祀渉川攸往无不利也
　　建安丘氏曰以其既往而来反也故亨以其既反而渐长也故利有攸往刚反言方复之初刚长言已复之后
　　亨言君子之道可行利有攸往是泛占人事
　　愚谓当阳复之时凡事俱无不利而出入无疾朋来无咎七日来复利有攸往皆其所必有矣彖传必分释者明卦有此象其各占皆有自来也
　　彖曰复亨刚反
　　说见卦辞本义
　　动而以顺行是以出入无疾朋来无咎
　　说见卦辞本义
　　反复其道七日来复天行也
　　説见卦辞本义
　　利有攸往刚长也
　　说见卦辞本义
　　复其见天地之心乎
　　天地以生物为心者也天地生物之心无时止息则无时而不可见者也何独于复见之盖十月纯坤穷冬闭塞之时万物归根复命生意尽敛于内天地生物之心固伏藏而不可见自临而泰以至于干则万物生畅茂生意尽于外天地生物之心又散漫而不可见惟积隂之下一阳复生万物生意将絶而复续造化之仁几息而复接天地生物之心无时止息于是始可见尔盖若有止息则生意遂絶而不复续矣安能相生相续之无穷乎故圣人谓复可以见天地之心欲观造化者观之于复尤为亲切也复见天地之心是就一阳上见得天地生物之心无时止息本义天地生物之心几于息防而至此乃复可见语气似云天地生物之心几息而复可见防有不同观者详之
