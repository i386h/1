<!-- { "loadSidebar": true } -->
　　九三以阳居鼎腹之中本有美实者也美实即雉膏也然九三以阳居阳过刚失中是其性质未免有过高之病六五虚中下贤之君本当从也三不能从而乃越五以应上是与遯世离羣者相从乎方之外矣夫五鼎耳也今越五应上则鼎耳与吾不相聨属且居下之极为变革之时故其耳变革而不可举移而其行湮塞也夫如是则虽承上卦文明之腴有雉膏之美而不得为人之食所谓好从事而亟失时懐其寳而迷其邦者也然以阳居阳为得其正犹不终于蔽锢有可反正之资也茍能自守不越五以应上则三与五将以隂阳相应而得相遇故曰方雨亏悔隂阳和然后雨泽降方雨者三五隂阳之相应也占者如是始虽有不遇之悔终当有相遇之吉矣
　　曰鼎耳革失其义也
　　义主于裁制九三越五应上无所取裁是失其义也
　　九四鼎折足覆公餗其形渥凶
　　九四居上任重者也夫大臣任天下之重必当求天下之贤知与之协力则天下之治可不劳而致也四下应于初初隂小人其才不足以任事而四用之则不胜其任而败天下之事其罪无所迯矣故其象为鼎折足覆公餗其形渥占者如是则凶
　　曰覆公餗信如何也
　　人臣受任于君其初之相期约者俱欲成天下之事措国家宗社于磐石之固也今而覆公餗向者之相期约如何矣言有负其平生也责之之辞
　　六五鼎黄耳金利贞
　　六五于为鼎耳以柔居中是虚中也故其为黄耳以贯耳举鼎九二应五而为之辅犹鼎之金也六五虚中以应九二之刚是人君虚已以任贤者也故其犹鼎黄耳而贯以金二之象金以九之刚占者利于守贞盖任之勿贰信之勿疑任贤之道也
　　曰鼎黄耳中以为实也
　　此明所以为黄耳之意中以为实言中乃其实德也用人而不自用五之中也临九五传曰大君之宜行中之谓即此意也
　　上九鼎玉大吉无不利
　　上以阳居隂刚而居柔如玉之温润而栗然也故曰鼎玉人能刚而能温以之处巳则顺而祥以之治人则爱而公施之天下国家则无所处而不当矣故大吉而无不利也诗曰不竞不絿不刚不柔敷政优优百禄是遒此之谓也
　　曰玊在上刚柔节也
　　不偏于刚不偏于柔刚柔适均是有节也故其为玊在上字轻言在卦之上也
　　【震下震上】
　　震亨震来虩虩笑言哑哑震惊百里不丧匕鬯
　　震动也又曰一阳始生于二隂之下震而动也此动字是惊动之动非动作之动防引说得好一阳始生于二隂之下有突如其来之势故震而动也一阳始生于二隂之下而为震动在人则是大祸卒至而为之震惧也
　　亨者震而亨也恐惧则致福也震来虩虩以下俱详震亨之意言占得震卦者有亨之道如何大事卒至于吾前此心凛然而惊惧是震之来也其震之来也恐惧惊顾虩虩而不敢忽则所以防患者必有其道矣但见灾患一至笑言哑哑安乐自如而不失其常度虽极可惧之事如震惊百里主祭者于是诚敬中存所执之匕鬯亦不因之而丧失焉所谓亨者如此震来是心中震来盖事可惧而吾惧之也虩虩不在震来之外乃在震来之时所以状其震来也防引之说精矣
　　程传哑哑言笑和适之貌当从防引欲作声说恐未是震惊百里雷也匕鬯祭祀之事辞不言他而言雷言祭祀者震之为雷为长子主祭长子之事也
　　曰震亨
　　此不释卦名又一例也
　　震来虩虩恐致福也笑言哑哑后有则也
　　恐致福释震来虩虩之意见其震来虩虩者非无事而徒然惊恐也后有则故笑言哑哑承恐致福说来言恐惧以后则备御有方凡事皆有法则矣故动止不失其常度而笑言哑哑正是福也
　　震惊百里惊逺而惧迩也
　　雷声止于百里逺近只在百里之内惊者卒然遇之而动乎外惧者惕然畏之而乎中也惧深于惊
　　出可以守宗庙社稷以为祭主也
　　不丧匕鬯诚敬之至也祭祀致其诚敬其心一在于神明虽震雷轰击亦不知觉故所执之匕鬯不因之而丧失也然此何以可守宗庙社稷为祭主其可以守宗庙社稷为祭主不专在于不丧匕鬯也祭祀能致其诚敬则无所不用其诚敬矣修己以安百姓笃恭而天下平皆是道也故足以守宗庙社稷为祭主或问禘之说子曰不知也知其说者之于天下也其如视诸斯乎指其掌亦是此意思
　　舜纳于大麓烈风雷雨不迷与不丧匕鬯又不同风雨不迷是器度凝重而不为之动不丧匕鬯是敬心纯一而不为之动出可以守宗庙社稷为祭主若作未出之长子则无縁有个匕鬯可执若作已出之长子又不宜再用个出字依愚见出字还是鬯字之误乃脱了不丧匕三字言震惊百里主祭者于是不丧匕鬯则可以守宗庙社稷为祭主也如此说许多条畅
　　曰洊雷震君子以恐惧修省
　　雷洊至则威益盛故其卦为震在人事或天灾或人祸卒至于吾前皆洊雷也君子遇之惕然恐惧继之以修省恐惧未有事修省则有事矣修治也去其弊剔其蠧兴其頽扶其衰皆修治之事也省其愆思其过从而更改之皆省察之事也周宣王遇灾而惧侧身修行可谓能恐惧修省者矣注云恐惧作之于心修省见于行事
　　初九震来虩虩后笑言哑哑吉
　　初九成卦之主爻义与卦同其占辞亦同于卦但有详畧之异尔
　　六二震来厉亿丧贝跻于九陵勿逐七日得
　　此爻彷佛汉高帝之事初项羽与诸侯约先入闗者王之沛公先入闗项羽怒引兵攻之沛公惧闭闗以拒之项羽攻破闗兵至霸上沛公惧见羽鸿门是乘初九之刚当震之来而危厉也沛公先入闗如约当王项羽违约自立为西楚霸王而王沛公于汉中沛公欲攻项羽以张良萧何诸人劝乃舎闗中而就汉中之王是丧其货贝跻于九陵也沛公既至汉中用萧何之计养民致贤卒还定三秦是柔顺中正足以自守勿逐七日得也九陵七日之象本义谓未详依防引解亦似可通
　　曰震来厉乗刚也
　　传只解震来厉一句言乘初九之刚是危也
　　六三震苏苏震行无眚
　　此爻如唐明皇遇安禄山之乱而奔蜀是震苏苏也唐肃宗用灵武之师能收复其京邑是震行无眚也
　　曰震苏苏位不当也
　　以隂居阳故曰不当
　　九四震遂泥
　　以刚处柔刚不足也不中不正德不足也故陷于二隂之间不能自震是为震遂泥晋元帝困于五胡宋高宗终不能恢复中原是其人也
　　曰震遂泥未光也
　　只是解遂泥
　　六五震徃来厉亿无丧有事
　　以六居五不足于刚才力有限也故徃来厉幸而得中则其德犹足以撑支祸乱故无所丧而能有所事占者不失其中则虽危无丧矣
　　曰震徃来厉危行也
　　此可以需爻不犯难行来反防需于郊不犯难行也震徃来厉以危行也言犯危险而行也
　　其事在中大无丧也
　　言所以能有事者以其在中尔在中而能有事不但无丧且大无丧也言万无一失也
　　上六震索索视矍矍征凶震不于其躬于其邻无咎婚媾有言
　　以隂柔而处震极则备患无素祸患之来不能御也必矣故为震索索视矍矍之象索索者志气丧失犹云神驰魄散也矍矍者居处不安犹云视瞻易常也若此者不能图之于早故也若当震不于其躬于其邻之时而早图之则无索索矍矍之患矣故无咎然以隂柔处震极防患之早虽能免于过咎处事之疏或未满乎人意故不免婚媾有言他人可知矣
　　曰震索索中未得也
　　言中心失也犹云方寸乱矣此是索索矍矍意防引作推原説似未是程传消索不存非中心失而何
　　虽凶无咎畏邻戒也
　　震不于其躬于其邻之时此邻人之所戒也邻人之所戒而已能畏之防患可谓早矣抑又何咎
　　【艮下艮上】
　　艮其背不其身行其庭不见其人无咎
　　此舎卦名直曰艮其背想是后人遗失
　　此卦道理最大亦最难防程子曰防一部华严经不如防一艮卦可见其道理大也
　　天下事物各有当止之所人之一身耳目口鼻四肢之属皆能动作惟背在身后脊上不能动作故取当止之象艮其背止于其所当止也此是头脑工夫下三句皆其效验人能艮其背则不其身不见其人皆相因而见圣人下语畧来相对只要辞语齐整好读耳不可因此把正意失了
　　朱子小注曰艮其背便不其身便不见其人行其庭对艮其背只是对得轻
　　又曰艮其背一句是脑故传中言是以不其身行其庭不见其人也四句只畧对
　　又曰此段工夫全在艮其背上人多将行其庭对此句说便不是了行其庭即是轻说过縁艮其背既尽得了则不其身行其庭不见其人矣
　　又曰艮其背浑只见得道理合当如此入自家一分不得着一些私意不得不其身不干自家事这四句须是说艮其背了方静时不其身动时不见其人所以传中説是以不其身至无咎也
　　又曰不其身如君止于仁臣止于忠但见得事之当止不见此身之为利为害才将此身预其间则道理便壊了古人所以杀身成仁舎生取义者只为不见此身方能如此
　　艮其背一句兼动静故传曰艮止也时止则止时行则行是行止皆艮也本义乃带不其身对行其庭不见其人为静时之止此不可晓且不其身是不顾一身之利害乃杀身成仁事君致身事亦兼动静如文天祥曰我为纲常谋有身不得顾歴尽险阻﨑岖岂皆是静都无事乃为止而止亦不可晓庭除是有人之处行其庭不见其人只是不顾人之是非予夺意非从前艮其背二句全是静至是始动也乃为行而止与艮其背不其身对亦不可晓若以不其身不见其人为内不见已外不见人则可若分动静则不可朱子小注曰此传分作两截都是艮其背不其身为静之止行其庭不见其人为动之止总说则艮其背为止之时当其所止了所以止时自不其身行时自不见其人此二句乃艮其背之效验据小注既以三句为艮其背之效验则固以艮其背为头脑不可与三句为等对矣又分作两截以不其身带艮其背为止之时与行其庭不见其人对又似墙防引曰不其身所以为静时之止者以其未干渉夫人也行其庭则就接人处説愚未敢以为然正縁艮其背是头脑兼动静不其身里不可専谓静行其庭里不可专谓动也依愚见艮卦与辞俱有动静彖传曰艮止也时止则止时行则行以见艮卦内有动静本义亦欲以卦辞分动静故以艮其背不其身为止而止行其庭不见其人为动而止也与但似此分截终是牵强不知朱子当时如何似此张主当时若曰内不见已外不见人岂不穏当却用之于传上下敌应不相与也下而不用于此是可恨也
