<!-- { "loadSidebar": true } -->
　　凡天地间未有之物如井田城郭宫室舟车弧矢之类皆天地所未有圣人起而制作之此先天也然为之而可行井田可以养民城郭可以衞民舟车以济不通宫室以避风雨弧矢以威天下此天不违也蒙引曰虽先乎天而实合乎天既合乎天便是行得去行得去便是天不违天所已为者如天叙有典天秩有礼天命有徳天讨有罪是也故曰时者天理之当然也
　　蒙引曰凡圣人之行权处非先王之成法非经纶之所有而于理无悖者先天事也三重之道建诸天地而不悖亦是先天而天不违之理愚谓天下事物各有当然之理圣人因物付物随事处事是后天而奉天时也禹之行水也行其所无事亦奉行也
　　况于人乎言人亦不违也况于鬼神乎言鬼神亦不违也此皆以明利见之意也不可以况于人乎为解利见之意
　　况于人乎言而民莫不信行而民莫不説也况于鬼神乎天地鬼神亦呵防之舜之烈风雷雨弗迷汉髙之败于彭城而以大风免光武之逼于王郎而以氷坚渡也
　　亢之为言也知进而不知退知存而不知亡知得而不知丧
　　上九亢龙有悔何也盖亢之为言也时有进退徒知进而不知退位有存亡徒知存而不知亡物有得丧徒知得而不知丧与时俱亢矣此所以动而有悔也
　　其唯圣人乎知进退存亡而不失其正者其唯圣人乎知进极有退之理遂退而不进存极有亡之理遂惧亡以图存是为不失其正
　　文言申彖虽前后词语重见叠出而意义各有所当不为散乱无统蒙引説得好宜详之
　　【坤下坤上】
　　坤元亨利牝马之贞君子有攸往先迷后得主利西南得朋东北丧朋安贞吉
　　者耦也隂之数也已解在乾卦下
　　二画之耦名坤而象地固隂之纯而顺之至矣重为六画又得三耦无复有阳以杂之亦隂之纯而顺之至故其名仍为坤若重之得兊或离则为夬大有诸卦不得仍为坤矣
　　坤天下之至顺也人能至顺则随其所至而人皆爱敬随其所图而无不成就故元亨言忠信行笃敬虽蛮貊之邦行矣即此道也
　　至信可以感豚鱼涉险难和説以蹑刚强之后则履虎尾不咥人亨故人能至顺则温柔巽顺之徳虽强暴难化之人亦有以化之横决难处之事亦有以处之信乎元亨也
　　利牝马之贞戒其顺而健也非顺外有健也只在固守其顺而不失尔葢牝马顺而健行者故取其象贞字随卦而取在坤卦则以顺健为贞
　　曰元亨利牝马之贞説坤道理已尽矣复有君子有攸往【云　云】者此为条释其事闻示其例以明牝马贞之意也既曰先迷后得【云　云】复曰安贞吉者此为申言以致丁宁之意也
　　阳本居先隂本居后此隂阳之分也乃常道也故曰地道无成而代有终居先自主事必昏迷而不知所往葢其力量不足也若退居其后而从人以作事乃得其常道居后得常其不迷可知矣上只曰先迷不曰失道下只曰得常不曰不迷圣人之意以互见也至彖始备言
　　阳有发越有断制故主义隂主退蔵主收敛故主利此隂阳性质不可得而强也故坤之君子所主但在于利不在于义处家必能生殖而致富节俭而致赢若夫严规范肃纪度以正伦理闲有家非其所长也在国必能厚生以利用富国而足民若夫处大事建大功以安社稷利生民非其所长也
　　西南隂方凡隂类皆往东北阳方隂类则不往往西南则隂与隂合而得其朋往东北则阳非隂类而丧其朋朋类既得其足以济事可知朋类既丧而能济事无是理也彖不言欲人自得于言外也
　　蒙引曰西南东北亦不必拘定假如自今西南之方无亲无故其地有兵荒之变有嫌隙之人是不宜往也故虽曰西南然亦不可往葢即此便是东北道理矣若东北方地果平易俗果仁厚又有亲旧可依即是西南道理而吾所宜往者也圣人只是要人所往得地不可往非其所尔愚谓蒙引此説发前圣未发之防
　　利牝马之贞是牝马之贞则利非牝马之贞则不利也后得主利西南得朋利也牝马之贞故也先迷东北丧朋不主义非牝马之贞故也安贞吉是结上文之意如后也利也西南也坤之贞也后则得利则主西南则得朋此安贞而吉也如先也义也东北也非其贞也先则迷东北则丧朋而义亦不主是不安贞则不吉也
　　贞是实字死字兼顺健二字意安是虚字活字其所安者只是顺健而已二字虚实死活不同本义乃析安为顺之为贞为健之守者葢为彖安贞之吉应地无疆豫设也
　　安贞之吉该顺健二意本义利以顺健为正可见也安字当奚属只人之顺健便是安于正也葢健不出乎顺之外只顺得坚固便是健也安不出乎顺健之外只人之顺而健便是安也看来安贞二字俱兼顺健二意本义曰安顺之为贞健之守者姑就安字上取一顺字就贞字上取一健字以配合彖安贞之吉应地无疆之防尔葢地徳无疆顺而健也君子安于贞安是顺之为贞是健之守则君子之安贞亦顺而健故应地之无疆也此本义分释之意也彖应地无疆本义云安而且贞地之徳也就把安贞当顺健正是因此顺健虽是两个字其实只是一个字葢健不出乎顺之外只顺而不息便是健也除健不道只道个顺字亦得故本义曰安者顺之为原非遗了健字也贞字虽是兼顺健两意然顺非难顺而能健为难去其易者只就其难者取亦得故本义曰贞者健之守亦非遗了顺字也
　　本义安者顺之为贞者健之守如愚解似觉明白然本义此两句明为彖安贞之吉应地无疆两句故如此分配在彖传原无此意依愚见不必如此分配只据本文君子能安于贞便是顺而能健于应地无疆一句未尝不贴如此分配徒觉牵强而多事不知明者以为何如
　　彖曰至哉坤元万物资生乃顺承天
　　至哉坤之元乎万物之生于天地间不能自生也皆资坤之元以生葢元气既至万物皆露其端倪呈其形质是万物之生者资坤之元也然坤非能自生也一顺承乎天之施而生之尔葢天气一至即承之以发育未至不敢先既至不敢后其所以承天者实至顺而无所违忤也
　　至哉坤元至是到那极处再无去处了譬如人往京师已至京师再无去处大哉乾元大哉是十分浩大广博再无与比并至是就一边去到尽头处见其至大是就四方八面説见其大此至大之别也蒙引以伯夷栁下恵伊尹孔子分释亦好本义比大义差缓是就圣人命辞意思説葢大是极口急急称至则意思词语比大又稍寛了故以为差缓尔
　　坤厚载物徳合无疆
　　髙明在上无不覆帱悠久不息此干之无疆也坤之广博深厚万物无不持载其徳足以配合乎干之无疆焉故天覆地载相为对待未尝委靡而不支古往今来相为终始未尝废弛而不振此可见坤之能配干处
　　含光大品物咸亨
　　含者生意包于中是其所包者广也光者生意达于外大是其所达者逺也万物生意无所不包可见其万物生意无所不达可见其大含光大坤之亨也品物咸亨是物随坤亨而亨也变万言品者就植物言于坤亨尤着与干云行雨施品物流形一般含光大品物咸亨二句即是坤厚载物蒙引问含光大何以谓之厚徳曰含万物而化光则万物皆在吐纳之中不谓之厚徳而何
　　牝马地类行地无疆柔顺利贞君子攸行
　　牝马地类顺也行地无疆顺而健也故承之曰柔顺利贞言此即坤徳之顺健云尔不敢自主承天之施以生万物柔顺也承天生物直至于有终利贞也彖利牝马之贞本无四徳夫子以四徳解故为之説如此要利贞两字既相连接此亦槩説去不必太分析可也蒙引谓自牝马地类至此全是言牝马之贞殊未见有利字意却未是又以至柔而动刚条本义云牝马之贞为证亦不是葢文言后面又有后得主利而有常句把利字另解了故本义只云释牝马之贞若彖则利字兼解不妨为利贞并言也
　　先迷失道后顺得常西南得朋乃与类行东北丧朋乃终有庆
　　先迷失道是以失道解先迷葢隂本居后今居先是失道故迷也后顺得常是以顺解得常葢隂本居后居先为逆居后为顺故得其常道也西南得朋者盖西南隂方凡隂之类皆往往西南是与其类俱行故得朋也东北丧朋乃终有庆此彖外意乃圣人以义言之与需卦自我致寇敬慎不败一般言东北虽丧朋然能反而之西南则终有庆是为占者开迁善之门也蒙引谓乃终有庆此惟柔顺利贞者能然盖因本义所行如是则其占如下文所云而言也愚未敢主为何葢先迷失道以下六句乃圣人解释彖辞又有好歹两边不専是好边若乃终有庆本于柔顺利贞何縁有先迷丧朋一边故愚不主也原来本义所行如是则其占如下文所云乃是指下文安贞之吉应地无疆句非指先迷失道以下六句也言柔顺利贞坤之徳也君子所行如是则其占安贞之吉矣依愚见朱子当初若不用此句更好
　　安贞之吉应地无疆
　　后也利也西南也坤之贞也先也义也东北也非其贞也君子居后而不居先主利而不主义往西南而不往东北能安于贞焉则有得常之利而无失道之迷有得朋之庆而无丧朋之凶斯其吉也夫至柔而动刚至静而徳方此顺而且健地徳之无疆也君子能安于贞安者顺之为贞者健之守则君子之安贞即地徳之顺健在坤地非有余在君子非不足其身心之理葢与无不持载悠久成物者同一揆是有以应地之无疆也
　　象曰地势坤君子以厚徳载物
　　地势坤言地势顺也于此就见其厚故君子以厚徳载物盖坤之象为地重之又得坤焉则是地之形势髙下相因愈逺而愈无穷顿伏相仍愈邈而愈无尽何其顺也地势之顺亦惟其厚尔不厚则髙下相因便倾陷了安得如此之顺惟其厚故能无不持载故君子以之厚徳以承载天下之物夫天下之物多矣君子以一身任天下之责则天下之民皆取足于我非但羣黎百姓倚我以为安而凡蛮貊夷狄鸟兽昆虫草木亦倚我以为命使褊心凉徳其何以济而天下之望于我者亦孤矣于是扩其心胸其度量展其经纶普其利泽举一世之民跻之仁夀之域知无不明处无不当政无不敷恩无不洽不但羣黎百姓咸获其安必使蛮貊夷狄防不率俾鸟兽昆虫草木罔不咸若然后其仁始浃其责始尽也故曰厚徳载物则君子亦一坤而与地同用矣
　　髙下只管相因去都无穷尽方见其顺若一望平夷不见得顺本义解地势坤只是顺若厚则于其顺见之本义至顺极厚当如此看语类曰惟其厚所以髙下只管相因去若是薄底物髙下只管相因则倾陷了不能如此之无穷矣可见是因厚故能顺
　　初六履霜坚氷至
　　隂数六老而八少老变而少不变易道占其变故不用八而用六初六一隂在卦之下隂始生之象也天下之理无微不着隂始生于下其端虽若甚微而其势必至于盛大故其象为履霜而知坚氷之将至也葢霜隂气所结隂之微者一隂始生之象也氷冻水而成霜之盛者一隂积至六隂之象也无微不着无霜不氷占者遇此惟谨于微而已微之不谨而至于着将无及矣
　　隂阳者造化之本是不可相无之隂阳于此爻无相关特言先有此一项尔其类有淑慝之分是不可相有之隂阳即此爻之义也
　　象曰履霜坚氷隂始凝也驯致其道至坚氷也
　　当从本义作初六履霜隂始凝也方説得去若依本文作履霜坚氷则隂始凝也意思当赶到下文驯致其道至坚氷也方止为履霜坚氷内着不得隂始凝也
　　六二直方大不习无不利
