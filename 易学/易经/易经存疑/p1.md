<!-- { "loadSidebar": true } -->
　　钦定四库全书　　　　经部一
　　易经存疑　　　　　　　易类
　　提要
　　【臣】等谨案易经存疑十二卷明林希元撰希元字茂贞号次崖同安人正徳丁丑进士官至广东提举佥事见自序及王慎中序泉州府志称官至大理寺丞误也明史儒林传附载蔡清传中是书用注疏本其解经一以朱子本义为主多引用蔡清防引故杨时乔周易古今文谓其继防引而作防有异同其曰存疑者洪朝选序谓存朱子之疑以羽翼程朱之传义也自序谓今必下视程朱则吾之说焉能有易于后无已则上宗郑贾【按郑康成注易贾公彦未尝注易此语有误谨附订于此】郑贾之说其可施于今乎葢其书本为科举之学故主于祧汉而尊宋然研究义理持论谨严比古经师则不足要犹愈于剽窃庸肤为时文弋获之术者葢正嘉以前儒者犹近笃实也原刻漫漶此本为乾隆壬戌其裔孙廷玣所刻旧有王慎中洪朝选二序载朱彞尊经义考廷玣删之所言皆无大发明今亦不复补録焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　易经存疑序
　　予自束髪读书即喜穷研经理惧其遗亡类皆劄记然性喜知新稿成輙弃去至有一书而二三易稿者经传子史多入议思周易四子独有全籍既入仕途王事经心中遭斥逐鸿迹东西此书虽携以行曾弗及目而散逸者有之泗水辞官始获追修旧业稍稍就绪视学岭表因出以示诸生一二同志欲广其传輙谋之梓四子先出继而入丞大理南北更官重以负罪南迁风波涉厯干戈在念而易遂以束之髙阁矣乃者被废来归山居无事念夙业未终爰取所藏易説重加删饰始于辛丑之冬越一嵗而告成定为十二卷命曰存疑从旧也书林詹氏因求刻予弗能止惧其讹乱不伦姑为之校正而予之或见之曰今之谈经者或薄传注而喜新説举业者或忽义理而尚词华次崖此书非子云之覆瓿与予闻之曰是何言与是何言与夫道在生民如日用饮食不可离也百姓日用而不知圣人修道以立教六经所以作也圣人作经将使人由之以适道也经不明则道无由适传注其可已与汉儒专门授受字疏句释勤矣然业专训诂防言奥防欝而弗彰由戸升堂吾无取焉有宋真儒辈出更互演绎抽闗启钥升堂覩奥六经之道如日中天有目者共见可无恨矣学者沿传求经沿经求道精思力践深造自得则将亲见宓羲面揖姬孔若不追踪游夏亦必方轨田施随其所就如饮江河传注其可少与其或片词只翰未协皇坟千贤一失容或有焉然太阳有遗照大海有遗润安能伤其明且大哉况大畜之道舎短集长谦谦君子裒多益寡故大舜之知成于好问孔子之圣窃比老彭若立已于峻前无古老方于往圣不亦逺乎今必下视程朱则吾之説焉能有易于彼无巳则上宗郑贾郑贾之説其可施于今乎是故昔贤传注庸可厚非今之君子我未之信也乃若捋精鬬巧驰骋词华圣窍贤闗置而弗问学士沿习獘也久矣前圣作经皇明造士意岂若是贤公卿明有司方是之禁子不知变而是之述何所见之左乎或者闻予言悔曰吾过矣吾过矣乃书其言于编端以告学者

　　钦定四库全书
　　易经存疑卷一
　　明　林希元　撰
　　【干下干上】
　　乾元亨利贞
　　读竒音读偶音
　　是一画是二画竒偶是之称呼数是数目凡物属乎阳者其质一而实数目便是一个岂不是竒属乎隂者其质二而虚数目便是两个岂不是偶如天物之大者其形包乎地之外其气则行乎地之中只是浑沦一个事物可见其竒地虽是一块事物然其气却虚能容受天之气生出物来分明是两个可见其偶观人之男女物之牝牡雌雄尤明白可见凡单则为竒双则为偶一三五七九皆是单数故亦为竒二四六八十皆是双数故亦为偶朱子小注数是气之分限节度指一二三四至十之数言不可将来解隂阳有竒偶是集大全时混收在此耳
　　以上解隂阳有竒偶之数
　　如天阳也天文则有昼夜上下昼属阳夜属隂昼午前属阳午后又属隂夜子前属隂子后属阳午前午后夜半前后又各分隂阳至一时亦分上下四刻此可见一隂一阳有各生一隂一阳之象如地隂也地理则有南北如南髙属阳北下属隂南中之南又属阳北属隂北中之北又属隂南属阳髙山流水亦分隂阳如今山隂山阳县以山分隂阳也湖广有汉隂汉阳以水分隂阳也亦可见一隂一阳有各生一隂一阳之象又如男阳女隂然男女各有血气血隂而气阳也而血气又各自分隂阳此亦可见一隂一阳有各生一隂一阳之象自人而推之物无不如此不能尽书
　　以上解一隂一阳各生一隂一阳之象
　　本义见一隂一阳有各生一隂一阳之象此不特两仪之隂阳兼指四象之隂阳见两仪之隂阳有各生一隂一阳之象故一倍而二以画四象见四象之隂阳有各生一隂一阳之象故再倍而三以画八卦一倍而二初不成事物必再倍而三方成八卦岂非三才并立方成世界道理耶观大传赞易以三才立説可见
　　圣人信手画去自下而上再倍而三则自一至八之八卦成矣而干兑离震巽坎艮坤之名则得于观象之余也所谓三画已具八卦已成见阳之性健而成形之大者为天是也余仿此
　　八卦已成而又三倍其画以成六画者为其生生之势固未已而止于是亦无以尽隂阳之消息万物之变化也
　　蒙引曰三画已具八卦已成则又三倍其画以成六画而于八卦之上各加八卦者只是以象此隂阳之生生不已也朱子曰阳气只是六层只管上去上尽后下面空缺处便是隂愚谓此卦之所以有六画也三竒之卦固已名干而象天矣下文阳之纯健之至故干之名天之象皆不易焉是就六十四卦看见得他卦皆竒偶间杂惟此卦六画皆竒为阳之纯他卦不得上下皆干其健未至惟此卦上下皆干为健之至不然三画之竒名乾象天已为阳之纯健之至岂待至六画始纯阳至健耶
　　干之卦其数纯阳其性至健其道则大通而至正故文王系辞只就此道理发挥
　　干徳刚健刚以体言健兼用言刚则有立健则有为人而有立有为何事干不得若一举事则志至气至本立道生事无不立功无不成不见艰难无能阻止如干旋坤转如雷厉风行何天之衢殆不足以拟之是不惟亨而且大亨也夫子之立斯立道斯行绥斯来动斯和可想见乾道大通气象
　　中者不偏不倚正者无过不及体用之分也正大而天地之情可见矣可见干之中正也乾道大通而至正在人容有不正者故圣人因以为戒元亨天道之本然也利贞人事之当然也
　　既曰元亨而又曰利贞者此圣人以道义配祸福也盖干之力量虽可以元亨若恃吾力能为而妄为终有不得元亨者矣如汉髙祖豁达大度知人善任使入关秋毫无所犯除秦苛禁与民约法三章为义帝发丧率诸侯兵讨项羽等事皆是王者之师故能诛秦蹙项而成帝业项羽力拔山气盖世喑恶叱咤千人自废其勇力岂不逺过汉髙然无帝王之度又不善用人所过残防如杀卿子冠军弑义帝坑秦降卒焚咸阳宫室凡其所为无非失人心之事故终无成而死于乌江可见干虽元亨然必利于正然后能亨使不以正元亨不可得也故本义曰必利在正固然后可保其终此非谓汉髙可当干姑即二人所为以发明乾元亨利贞之防耳
　　本义然后可保其终要其终而言也盖干有元亨之理其所为之事就当以正则元亨可得使不以正则终不能亨如项羽是也故朱子要其终而曰必利在正固然后可保其终蒙引谓元亨只是许他去做此事言无所阻碍而已未见有成功处有何可保似谓元亨都未做事方是许他可做利贞方是教他去做事一般似是看本义可保其终一句未破而为之説也依此则易卦只有元亨无利贞如大有者只有吉亨无利贞如泰者亦岂是方许他去做此事耶有不通者矣愚谓朱子当时只如咸本义感有必通之理然不以贞则失其亨而所为皆凶恒本义然又必利于贞乃为得所常久之道而利有所往不着然后可保其终一句似无病亦不起人疑葢干有元亨之理然必以贞然后得元亨与咸不以贞则失其亨恒必利于贞乃为得所常久之道而利有所往同一防也语録知其大通却守其正以俟之其説不可晓恐记録之误
　　本义云元大也亨通也利宜也贞正而固也如此分解卦辞是为彖分四徳设
　　蒙引曰事有未正必欲其正事之既正必守其正此正固二字之义也
　　本义筮得此卦而六爻皆不变【云　云】盖六爻不变然后是个干故能得干之占
　　蒙引曰乾卦卦辞只是要人如干様坤卦卦辞只是要人如坤様至如蒙蛊等卦则又须反其象此有随时而顺之之义有随时而制之之义愚谓圣人画卦系辞是为人占卜而设其占得卦爻则占卜之人当之如占得乾卦则占者当干占得坤卦则占者当坤若占者之徳不能当得此卦则用不得此卦之辞如春秋传云有忠信之徳则可不然必败是也至如蒙蛊等卦须反其象或随时而顺之或随时而制之其説尽之矣
　　初九潜龙勿用
　　初九者卦下阳爻之名此是诸卦下阳爻之通称不専指干初九也干初九是阳爻之首故于此发之龙不止阳物乃阳物之神灵不测者故象干之六爻盖乾卦六爻皆得乾道不比他卦故文言以圣人明之比之于物则是龙也
　　初九是乾卦之爻备得乾道故于象为龙其在下而居初则象龙之潜藏也龙方潜藏未能有及物之功占者遇此不可有为故曰勿用言不可出而施用蒙引曰此爻在士之未仕者得之则当隠约以待时仕者得之亦当隠身而退避在庶民得之则不利有所往在商贾得之则宜深藏而不市若以天子之尊而得此爻亦或时当主静事当谨宻也
　　龙就爻徳上取潜就爻位上取防引曰圣人系辞或取爻徳或取爻位或取本卦之时与本爻时位又或兼取应爻有取所承所乗之爻有兼取承乗应与时位兼全者有仅取其一二节者又有一爻为众爻之主者则兼及众爻大都不出此数端
　　伏羲只设六十四卦三百八十四爻不立文字最尽得天地间事变为只是虚象初不局定是何物随甚麽事物都罩得着如干则如君父如金玉凡广八卦所举者此一卦皆足以象之如初九一爻则如阳气之潜伏于地中日月寒暑之屈而未伸在人如王公贵人下至农工商贾之当隠微谨宻在物如龙蛇之蛰尺蠖之屈骐骥之未遇之类此一画皆足以象之故曰最尽得事变者此也至后圣系辞则未免局定一事一物其他事物有不能通者矣如干曰元亨利贞初九曰潜龙勿用则只是人説得其余如何説得左传所载诸人卜筮与圣人所系之辞不能尽同可见圣人系辞不足以尽之也子作易蒙引序谓易可象而不可言可言而不可尽者以此
　　六爻尽事物之变如初九一爻岂止为一潜龙哉而圣人以潜龙象之者可见圣人特假潜龙以显初九之义使人以类求之凡天下事物之制于时格于势而无其便者皆初九之潜龙也然则今之説易者以一爻局定一人一事恐非圣人之防矣
