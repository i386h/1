<!-- { "loadSidebar": true } -->
　　柔以体言顺兼用言其意只是承天生物而不主始尔正柔顺之徳不偏也固其正不易也正固是方意思有内外之分故曰直方大
　　凡物员则动方则静以其有四面一面着地劄定更不转移也故取以言坤徳本义谓赋形有定正是此意大曰蓍之徳圆而神卦之徳方以知其义亦可见
　　直方里面便有大了又曰徳合无疆坤之大者用此以阐大之义尔徳合无疆只是柔顺正固赋形有定之徳合无疆
　　六二柔顺中正爻辞直方大之徳皆自此而取又得坤道之纯是合诸爻看见得如此蒙引以此句贴大字恐未是
　　本义曰坤之直坤之方明直方之为坤道也六二柔顺中正比诸爻又得坤道之纯故其徳在内则心无私曲而坦乎其直在外则事皆当理而截乎其方且其直纯乎直方纯乎方直方之徳光辉盛大又不待学习而无不利取之左右逢其原坦然由之而无疑也六二之徳如此若占者平素有直方大不习无不利之徳则今日所占之事亦自然行得直方大不待习而后利矣
　　象曰六二之动直以方也
　　此当以方字属动把直作推原説谓六二之动方矣然由其存于内者直是以见于外者方也盖体立用行之理不専一则不能直遂不静翕则不能发散天下道理皆是如此
　　不习无不利地道光也
　　直方大地道也六二具直方大之徳则六二之道即地之道也地道光只就不习无不利上见葢若待习而后利尚有勉强矫揉之功未免困苦艰难之弊未见其为光也不习无不利则不待勉强矫揉之功无困苦艰难之弊所以为有光也
　　蒙引把直方俱作六二之动恐未是
　　六三含章可贞或从王事无成有终
　　阳为章美含章是包含其美于中而未着于外也六隂爻三阳位位本阳却以隂居之是阳而带隂不纯乎阳也阳带隂而未纯阳虽有章美只是包含之而已固未能充实光辉而着之外也故取其象曰含章可贞言可贞固以守未可出而有为也为其才不足也然非纯于不出也固将有待也子使漆雕开仕对曰吾斯之未能信是欲信而后仕也六三之可贞亦如是尔故曰含章可贞以时发也所以可贞者以其有阳之章美尔若无阳之章美则如六四之括囊终不许其出矣
　　或从王事以位言葢居下之上出潜离隠之时也故不终含蔵或出而从王事
　　以三之才固未可以有为而但可贞以守然以三之位则居下之上不终含蔵又不容于守者虽不容于守而亦未必能大有为故占者如有含章之徳则可贞以守或从王之事则始虽不能自成其功而后必能因人以终其功惟其含阳也故但可贞以守无成而但有终亦惟其含阳也故可贞以守无成而有终若非含阳并其终亦不能有矣此爻之辞纯是占其象则在占中
　　无成有终是先迷后得之义不能自成其功而因人以成其功也本义始后字不必太泥原来两字从无成有终来可贞者未从王事之无成有终也无成有终者已从王事之可贞也
　　象曰含章可贞以时发也
　　以时发之时不可作积满之时縁象不就三之才上説以下之知光大观之可见
　　或从王事知光大也
　　此与文言同防但就为臣之分上説不就三之才説识君尊臣卑之分君逸臣劳之理故曰知光大也
　　六四括囊无咎无誉
　　隂柔才弱既不足以有为而又重隂柔益甚矣不中则不当时位又不可以有为也故其象为括囊敛身不出可以逺害故无咎然既不出以有为亦无自而有功故亦无誉
　　象曰括囊无咎慎不害也
　　慎字解括囊即本义谨宻也
　　六五黄裳元吉
　　六五居尊明其为君位也六为隂隂性顺五又在上卦之中是居顺而得中也中顺之徳充于内而见于外其一言一动无往而非中顺中庸九经所谓尊贤亲亲体羣臣子庶民来百工柔逺人懐诸侯等事皆备而有之故其象为黄裳占者如之以内则尽己之道以外则感人之心是不徒吉大善之吉也
　　中顺以顺为主顺而得中也黄裳以裳为主裳之色黄也大善之吉言不但其事之吉于理且无亏也
　　象曰黄裳元吉文在中也
　　黄裳元吉文之在外者也未有外而不本诸内者也故曰文在中也所谓中顺之徳充诸内而见诸外者也
　　上六龙战于野其血黄
　　上六隂盛之极夫隂盛至极其势必不肯下夫阳阳之势虽微然见隂之抗其心必不肯下夫隂隂阳不相下其势必然相争故其象为龙战于野夫以阳之至微而与隂之极盛者争固无能胜之理然隂不循其道而与阳争亦岂隂之利哉故二者皆至于败亡其象又为其血黄隂盛于阳故与阳俱称龙阳衰于隂故与隂俱称血谓之龙战则阳固龙而隂亦龙也谓之黄则阳固伤而隂亦伤也初六曰履霜坚氷至以着陵阳之渐于其始上六曰龙战于野其血黄以着陵阳之祸于其终圣人扶阳抑隂之意于斯见矣
　　象曰龙战于野其道穷也
　　道隂道也穷极也隂盛之极所以必与阳争而有龙战于野之象
　　用六利永贞
　　用六言筮得坤之六爻者俱用六而不用八葢隂数六老而八少老变而少不变用六则隂变为阳矣隂柔不能固守变而为阳则刚足以济柔而能固守故利永贞若能固守则无往不利即干之元亨也
　　象曰用六永贞以大终也
　　阳大隂小柔变为刚始隂而终阳故曰以大终始小不能固守大终则能固守矣
　　文言曰坤至柔而动也刚至静而徳方
　　此释牝马之贞不言利者以下文有释也自此以下错举亨元不顺次序圣人之意毋亦以后得主利难言四徳欲顺序而言则缺一徳故错举而言之与坤承天之施以生物而不主始其徳葢至柔也然其生物也悠久不息直至结果成就处未尝委靡而半涂中止是动则刚也承天生物而不自造作不为繁扰其徳葢至静也然其所生之物形体各定不可移易根核者不可为胎卵鳞甲者不可为羽毛是其徳则方也
　　至柔坤之徳也动刚亦其柔中之刚尔至静坤之徳也徳方亦其静中之方尔故曰顺而健至柔至静是坤之本体这里便有生物了俱就坤本体上见其柔静非至柔至静是未生物至动刚徳方是承干生物若依此则是释坤之元亨非牝马之贞蒙引柔无为刚能动本体发用等字与干之施一至则尽翕受而敷施之其生物之机沛乎莫之遏皆似説坤之元亨难从
　　后得主而有常
　　言君子居后则得而主于利乃为有常之道葢坤之常道也此就人事之占説非释坤徳又遗了西南得朋意葢西南得朋东北丧朋即先迷后得之理举此则彼可以例推也
　　含万物而化光
　　此是申彖含光大意言含万物生意于中即发达于外其功化甚光显也
　　坤道其顺乎承天而时行
　　此申彖顺承天之义是直説下言坤道其顺矣乎承天之施而以时行之天气未至不先时而有为天气既至不后时而不为时至而即应天运而即从可谓至顺而无所违忤矣
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚氷至盖言顺也
　　文言之意在一积字其积必自其微而起以见君子当谨之于微所以明履霜坚氷之义也
　　言积善之家必有余剰之庆积不善之家必有余剰之殃又以其大者言之臣弑其君子弑其父原非一朝一夕之故其所由来者渐矣亦莫不由积而成也由为君父者不能辨之于早故有今日尔夫家之余庆余殃国之乱臣贼子皆由于善恶之积其积皆起于微然则君子惟于微图之尔易曰履霜坚氷至正言君子当于微而慎之也
　　直其正也方其义也君子敬以直内义以方外敬义立而徳不孤直方大不习无不利则不疑其所行也正为本体义为裁制不是以本体当正裁制当义乃是説本体之正裁制之义也看本义两个谓字谓者言也葢云正是言其心之本体义是言其心之裁制云尔
　　本体心也善恶未着是非未形而善恶是非之理具于心无有増益少欠此本体也而六二之直则是本体之正也裁制亦心也善恶是非一到面前为之分别区处截然不可移易此裁制也而六二之方则是裁制之义也
　　正谓本体是谓其本体之皆正也义谓裁制是谓其裁制之皆义也
　　文言之意谓六二之直是其心本体之正也六二之方是其心裁制之义也君子何由而直哉亦曰敬而已矣夫敬捡束身心之法也人心神明不测出入无时莫知其乡使无道以捡束之则奔走放逸无所底止是非善恶惟欲之从陷于私邪偏曲而内不可直矣君子有见于是故敬以直之内谨于心术念虑之微以防其奔驰放逸之患外谨于威仪动静之着以禁其放肆怠惰之非终日干干罔有间断一敬纯熟则此心常存是非善恶不失其本然之正而内罔不直矣又何由而方哉亦曰义而已夫义裁量事物之具也事有万殊物有万变而理无定在使不以吾心为之权度则善恶是非颠倒错乱而外不可方矣君子有见于此故义以方之因物付物不使有过不及之差随事处事务必合乎大中至正之矩此义既精则善恶是非皆中其当然之则停停当当无偏无颇而外罔不方矣不是敬义立徳就不孤是敬义既立由此以至不孤葢敬立则内直内直则内有以养乎外而外益以方义形则外方外方则外有以养乎内而内益以直内外交养循环不已由是直纯乎直方纯乎方直方之徳光辉盛大至于穷神知化而不自知矣是不孤也程子曰敬义夹持直上天徳自此始意正如此
　　不疑其所行一句是解不习无不利本义疑故习而后利不疑则何假于习意自明白葢疑是滞碍也如欲直则未能直欲方则未能方心欲而力未能赴之是滞碍也亦由工夫未到纯熟故也所以必待学习也学习到纯熟处则欲直斯直欲方斯方从心所欲不逾矩而无滞碍矣无滞碍则利矣
　　不疑其所行正是坦然由之而无疑意
　　蒙引把内直作动説谓彖明谓六二之动直以方故如此説依愚见圣贤论学未有语动而遗静中庸喜怒哀乐未发之中太极图主静皆是从静处説起何尝遗了静况本义明説正谓本体义谓裁制以直为动乃是中庸所谓莫见乎隠莫显乎微周子所谓防是时已属裁制不得谓之本体矣愚见如此不知明者以为如何
　　隂虽有美含之以从王事弗敢成也地道也妻道也臣道也地道无成而代有终也
　　此与象同防与爻辞不同専以君臣之义言不主六三才质言隂指六三含是韬晦言六三虽有阳明之美然却含蔵之不自耀其美焉以是含章之道施之从王事惟代君以终其事不敢自専以成其事为何此地道也亦妻道也臣道也地之为道至柔至静安常处顺不敢自専以成其功惟代天以终其功也地道如此臣道妻道可知矣此六三之所以弗敢成也
　　天地变化草木蕃天地闭贤人隠易曰括囊无咎无誉葢言谨也
　　言天地变化则草木蕃天地闭塞则贤人隠易曰括囊无咎无誉盖言当此之时当谨慎而隠去也天地变化言草木不言贤人天地闭塞言贤人不言草木乃互见也
　　君子黄中通理
