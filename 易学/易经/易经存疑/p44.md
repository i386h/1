<!-- { "loadSidebar": true } -->
　　坎水在上离火在下水得火而成烹餁之功火得水而功有所施是各得其用也水火相交各得其用而事所由以济故曰既济六爻初阳二隂三阳四隂五阳上隂则隂居隂阳居阳各得其正天下之事所由以济也故亦为既济之
　　既济之时法度皆已修举而将至于废壊教化皆已大行而将至于陵夷天下已治将至于乱故不得大亨仅得小亨小亨者小事之亨
　　如婚媾祭祀起居饮食无闗于治乱之数者犹可以亨若礼乐刑政教化之属闗于治乱之故者不亨也若此者初吉终乱故也利贞者尊贤使能修政明刑放郑声逺佞人罔失法度罔淫于逸罔游于田儆戒无虞制治于未乱保于未危是也亦以初吉终乱故也故终之曰初吉终乱
　　卦辞若曰时当既济不得大亨而仅得小亨又利于贞正所以然者治乱安危相为倚伏时乎既济其初虽吉而终必乱矣所以小亨而又利贞本义解利贞只据理说不用传意
　　曰既济亨小者亨也
　　小者亨小事亨也如所谓婚媾祭祀起居饮食无闗于治乱之数者是也
　　利贞刚柔正而位当也
　　初九九三九五皆以阳居阳是刚得其正而位当也六二六四上六皆以隂居隂是柔得其正而位当也刚得其正而位当者有刚善无刚恶所谓为义为直为防为严毅为干固是也柔得其正而位当者有柔善无柔恶所谓为慈为顺为巽是也
　　初吉柔得中也
　　柔得中不过于柔也必能保其常故吉传不取九五之阳刚而取六二之隂柔毋亦以九五在上已过乎中六二在下始得其时尔
　　终止则乱其道穷也
　　终止二字最有意思言于终而有止心所以致乱此其理当困穷也唐宗开元之治可谓盛矣而逸欲旋生卒致天寳之乱此其验也
　　曰水在火上既济君子以思患而豫防之
　　时当既济患所必有也不思其患而豫为之备则患立至矣故君子以思患而豫防之书曰张皇六师无壊我高祖寡命此防患之大者
　　初九曳其轮濡其尾无咎
　　初九只就初上说道理于爻义无取
　　初九在既济之初犹未至于乱正可戒谨之时也故圣人为之设戒曰当既济者若安不忘危存不忘亡治不忘乱其心凛凛然将进而未进将行而未行若车将进而曳其轮狐将济而濡其尾若然则身安而国家可保无咎之道也
　　曳其轮濡其尾是谨戒之亦是自曳其轮自濡其尾故无咎若不出于己而曳轮濡尾则有咎矣孔子将西见赵简子至河而返合此义也
　　曰曳其轮义无咎也
　　言当既济而能戒谨理当得无咎也
　　六二妇丧其茀勿逐七日得
　　二以文明中正之德上应九五阳刚中正之君不可谓无所遇矣不幸而当既济之时君人者狃治安而忽于任贤故二虽有用世之才竟摈弃而不见用妇丧其茀之也然中正之道不可终废虽不行于今将必行于后矣故为勿逐七日得
　　曰七日得以中道也
　　惟其中道故勿逐七日得中正之道不可终废故也
　　九三高宗伐方三年克之小人勿用
　　既济而用刚高宗伐方之也此爻是实如箕子之明夷一般三年克之言一时未可责以成功也是戒占之意以高宗之盛伐一方犹必三年然后克然则人之于征伐其可不慎哉用小人必至荼毒生民如宋王全斌辈之伐蜀是也故戒以勿用
　　曰三年克之惫也
　　必三年然后克其劳师费财亦甚矣故曰惫也言疲倦也岂可已而故不已哉
　　六四繻有衣袽终日戒
　　六四当既济之时以柔居柔慎之至也故能豫备而戒惧如舟之破漏而繻湿则有衣袽以塞之此先为备也终日戒承上言衣袽之备至于终日犹不懈也
　　曰终日戒有所疑也
　　常恐祸患之至此四之所疑也故繻衣袽终日戒以防备之
　　九五东邻杀牛不如西邻之禴祭实受其福
　　东为阳西为隂九五居尊而时已过不如六二之在下而始得时故其为东邻杀牛反不如西邻之禴祭实受其福
　　即本义当文王与纣之事一句观之亦可见爻辞是周公系若是文王不应自言
　　曰东邻杀牛不如西邻之时也实受其福吉大来也此夫子解爻义言天下之事所贵者时东邻虽杀牛要不如西邻之得时也故实受其福随解实受其福曰吉大来盖盛称六二之得时益以见失时之不可有为尔
　　上六濡其首厉
　　既济之极终乱之时也险体之上危险之甚也使阳刚之才处此犹觉其难况上以隂处之乎故为狐渉水而濡其首则终不能济矣厉是戒占之辞
　　曰濡其首厉何可久也
　　言终丧亡也
　　【坎下离上】
　　未济亨小狐汔济濡其尾无攸利
　　水火相为用如以烹饪言火以烹水而饮食之物出焉水得火而成功火得水而功有所施是水火之交各得其用也坎水在下离火在上则水不得火而无功火不得水而功亦无所施烹餁之功不可成矣故曰水火不交不相为用
　　天下之事必同心协力始克有济水火不交不相为用则不同心协力矣事焉攸济贞固足以干事六爻皆失其位是失其正矣事焉攸立故其卦为未济水火之交不但烹餁之水火人身亦有水火但此人事只当世道说未济有终济之理故亨若如小狐几济而濡其尾则犹未济也故无攸利亨占辞也小狐汔济以下戒占之意
　　曰未济亨柔得中也
　　六五柔得中则能小心慎密以图事几而未济者以济矣故亨本义不以六五解亨义乃知象传柔得中特亨之一义尔
　　小狐汔济未出中也
　　言未出乎水中也是未能济意
　　濡其尾无攸利不续终也
　　不续终是对汔济言谓始焉汔济终也不济是虽有其始不续其终也只是解濡其首无攸利蒙引不能慎终如始之说似太深
　　虽不当位刚柔应也
　　防引曰分明是说始虽不济终必济也
　　六爻初三五皆以柔居刚二四上皆以刚居柔虽不当位而为未济然初柔与四刚相应二刚与五柔相应三柔与六刚相应刚柔相应相交为用则终于济矣如卫灵公无道宜丧也而三贤为之用亦可以无丧唐代宗之昏暗宜不能济大事也李晟郭子仪为之用亦可以戡乱
　　曰火在水上未济君子以慎辨物居方
　　水火异物各居其所君子慎辨夫物之异使之各居其方所以体易也辨君臣父子夫妇长幼朋友之异伦使之各尽其道辨赵钱孙李周呉郑王之异姓使之各认其族辨公卿大夫之异爵使之各居其位辨农工商贾之异事使之各修其业辨日月星辰之躔度次舎分至啓闭之气候早晚而定四时辨东西南北之异宜而分九州以至中国居内夷狄居外驱虎豹犀象而逺之驱蛇龙而放之菹似此之类不能悉数皆慎辨物居方之事也
　　水火异物各居其所不相混杂也辨物居方辨其异使各居其所亦不相混也水火异物各居其所者天地之辨物居方君子以辨物居方王者承天意以从事赞天地之化育也
　　此题与未济不甚贴说得相贴时又不通了
　　初六濡其尾吝
　　以隂则无能济之才居下则无可振之势当未济之初又非可进之时以是才是势而当是时则不能有济如狐渉水而濡其尾吝之道也占者如是亦可羞矣
　　九二曳其轮贞吉
　　本义以九二应六五似不见得陵逼之嫌今人说作有陵逼之嫌者盖因曳其轮贞吉之句尔何也以二应五若无所嫌则圣人当许其进必无曳轮之戒矣今有曳轮之戒故知其应五处有陵逼之嫌而圣人因之致戒也
　　言以九二应六五有君臣之分然二刚五柔陵逼之嫌有不免者矣幸其居柔得中而不纯任乎刚故能以理自裁自止而不进为曳其轮之象九二如此得为臣之正也占者能如二之贞则亦吉矣吉能保其禄位而无倾覆之祸也
　　曰九二贞吉中以行正也
　　中以心言正以事言曳其轮二之正也由其得中故能行正程传中重于正中无不正正不必中是也
　　六三未济征凶利渉大川
　　隂柔不中正才德俱劣也居未济之时不足以济故其占征凶然以六三之柔乘九二之刚以虚乗实有舟楫之居坎体之上将出乎坎水有济川之象故其占为利渉大川
　　此爻最难看既曰征凶又曰利渉大川前后相反矣今为之说以征凶为济事之占渉川为济水之占于本义可以水浮不可陆走之说亦无不通刘氏防引俱云当作不利渉大川觉未是果如其说既曰未济征凶则渉川亦在其中矣乃独剔起说何也且于不可陆走之说亦不通本义不曰将出乎险而曰将出乎坎可见其为渉水之也
　　曰未济征凶位不当也
　　只是隂柔不中正
　　九四贞吉悔亡震用伐方三年有赏于大国
　　此爻最难看今人多以变化气质为说然易为人事之占自来无有此说者看来当就治道上说九四以阳居隂不正或所为乖其方或所遇非其时故不免有悔如太戊当商道之衰有祥桑谷共生于朝七日大拱是以阳居隂不正而有悔也太戊闻于伊陟曰妖不胜德君之政其有阙欤太戊于是修先王之法明养老之政早朝晏退问疾吊丧三日而祥桑枯死三年逺方重译而至者七十六国商道复兴是亦能勉而贞则吉而悔亡震用伐方赏于大国也
　　又如越王句践兵败于防稽是亦以阳居隂不正有悔也句践使大夫种行成于吴身请为臣妻请为妾吴许之句践退而卧薪尝胆十年生聚十年教训而后灭吴亦震用伐方三年有赏于大国之义也
　　曰贞吉悔亡志行也
　　当不中有悔之时其志未始不欲得吉而亡其悔也贞吉悔亡则其志得遂矣故曰志行也
　　六五贞吉无悔君子之光有孚吉
　　以六居五而非正是存之于心而施之事未免有不正也然为文明之主赋性聪明既有悔悟自新之美居中应刚虚心下贤又有闻道啓益之助故能舎恶趋善存心行事能得其正若然则君德脩治道成而吉于是乎在矣故无悔然以文明虚中之德而得贤之助岂但贞吉而已哉将见畅于四肢于事业皆其实德之流行初非声音笑貌以伪为于外是为君子之光有孚也若然则君徳极其盛治道极其成吉而又吉也爻辞纯是占在占中
　　曰君子之光其晖吉也
　　本义云晖者光之散须看光是如何光之散又是如何大抵就其体统言则曰光就其散殊言则曰晖非有二也礼乐文章昭布乎宇宙皆晖之所在实光之散也
　　上九有孚于饮酒无咎濡其首有孚失是
　　上九居未济之极其时将济以刚明居之其才又足以济故不待有所作为惟诚心自信饮酒自乐以俟天命之至则未济以济矣故无咎然当有节不可纵乐而忘反也若纵而不反如狐之渉水而濡其首则过于自信而失其义矣占者当以为戒也即本义自信自养观之有孚于饮酒是二意
　　曰饮酒濡首亦不知节也
　　所谓知和而和不以礼节之亦不可行也

　　易经存疑卷八
<经部,易类,易经存疑>
　　钦定四库全书
　　易经存疑卷九
　　明　林希元　撰
　　系辞上传
　　天尊地卑乾坤定矣卑髙以陈贵贱位矣动静有常刚柔断矣方以聚物以羣分吉凶生矣在天成象在地成形变化见矣
