<!-- { "loadSidebar": true } -->
　　夫子恐人泥二簋可用享之辞而失之固也故解之曰祭祀贵丰曷之用二簋可用享何哉盖凡物皆有其时当损之时财用不足凡百用费皆当减省神之祀亦从与杀焉是二簋之享应有其时尔非谓寻常皆可用也且以卦言之刚岂在所损柔岂在所益今而损刚益柔亦以其时尔又以造化人物言之其日消月蚀者损也日升月长者益也益之不已而至于极者盈也损之不已而至于尽者虚也损益盈虚一与时偕行尔时之未至不能先时之既至不能后皆不能于时而独违也然则二簋之用享亦时焉而已使非其时宁可损乎
　　象曰山下有泽损君子以惩忿窒欲
　　忿怒也惩治也人情易发而难制者惟怒为甚故遇忿心之发须有以治之使其不发欲人欲也窒塞也欲生子心易炽而难止故遇人欲之发须有以塞之使其不流惩忿如止火窒欲如止水
　　明道定性书曰第能于怒时遽忘其怒而观理之是非朱子曰忘怒则公观理则顺此惩忿工夫
　　窒欲工夫不过省察克治人心微之间动而未形之际天理固当发见人欲亦萌乎其间矣故于是加察焉但是人欲则窒塞之不使其充长大学中庸之谨独者窒欲之事也
　　初九已事遄徃无咎酌损之
　　初九当损下益上之时上应六四之阴悯其阴柔之疾辍所为之事而速徃以应之此其意急于济君而不遑頋其私者也于义得矣故无咎然居下而益上上下之交尚浅而君上之事无穷在初济君之志虽急亦当酌其浅深之冝以益之则其为有渐其言可入而其功易成若不量浅深相与之初尽举其平生之所有者以益其君如汉贾谊见文帝就为之痛哭流涕举平生所见尽以献之不惟一时君父不能尽用向后亦无得説矣岂非不能酌损而无继者乎此爻如广文难继及蒙引有限无穷之説则已事遄徃似以利言如旧时卜式助邉之説以愚鄙见焉有臣下有财可助国而责其长乆者其説不通亦不待辨矣如不以利言则下之力有限上之需无穷又説不去故愚为此説虽人之所未闻而于理有可通者因书之以俟知者评焉
　　象曰己事遄徃尚合志也
　　上应六四其志与之相合也
　　九二利贞征凶弗损益之
　　九二在爻则为刚中在人事则为志在自守不肯妄进志在自守不肯妄进九二之贞也故占者利于守贞若征行则是变其所守而得凶矣夫自守而不妄进宜若无益于上矣然由是而启时君尊徳乐道之心止士大夫奔竞之习其益于上也不少是弗损乃所以益之也桐江一丝系汉九鼎清风髙节披拂士习可当此爻之义
　　象曰九二利贞中以为志也
　　此解利贞自守而不妄进二之中也而二以是为志所以为利贞总是本义志在自守不肯妄进意
　　六三三人行则损一人一人行则得其友
　　下体本干干三阳也上体本坤坤三阴也如此则所谓三则杂而乱不得为两相与矣惟干之一阳上徃坤之一阴下来则初与二两相与四与五两相与三与上两相与不至杂而乱矣初二四五以相比而相与也三与上九相去隔越以相应而相与也三人行则损一人一人行则得其友二句紧紧相接説言三人行则损去一人一人既损去则得其友矣此纯是象占者必当致一也
　　此爻之辞兼举六爻以三正是当损之爻乃卦之所以为损者故于此言之
　　象曰一人行三则疑也
　　只举一人行而得其友兼举之矣即本义杂而乱意三则疑所以必损一人也
　　六四损其疾使遄有喜无咎
　　六四隂柔无位是其疾也下应初九之阳刚则是个贤者资之切磨箴规以自益而损其阴柔之疾以友辅仁从善克己之道也然救过之道当如救焚拯溺若因循怠惰终不能矫偏而归之正必也昼而有为夜而计过孜孜汲汲敏速以为之则虽柔必强疾可去而有喜矣占者能如是则亦可以有喜而无咎
　　象曰损其疾亦可喜也
　　损其疾则其疾可瘳矣故可喜也
　　六五或益之十朋之龟弗克违元
　　柔顺尧之克让舜之温恭文王之徽柔懿恭也虚中小心翼翼不自满假文王望道如未见之心也以是而居尊位则履帝位而不疚凡有血气莫不尊亲者矣当损下益上之时或遇水旱凶荒或有兵革之事不得已取之于民将见民皆乐于供输争出财以给供上之需惟恐上之不受虽欲违之有不可得而违者焉故其象为或益之十朋之龟弗克违或者众无定主之辞言人人皆益之不知其所自来也六五如是大善之也占者有柔顺虚中之君徳亦当受天下之益而元吉矣
　　本义既曰当损之时受天下之益便是惟正之供之外者蒙引以任土作贡为説恐未是盖若非柔顺虚中之君正赋之供亦不可已故难从
　　十朋之龟龟之直十朋也两贝为朋十朋为二十贝朋直二百一十六十朋直二千一百六十古人有三寳为天用莫如龙地用莫如马人用莫如龟故以龟为寳盖用之占卜也此名元龟天子所用又有公龟侯龟子龟等此诸侯以下用之也
　　象曰六五元吉自上祐也
　　六五元吉受天下之益者也所以然者由其行合于天自天祐之也盖天视自我民视天聴自我民聴五之得人者天也
　　上九弗损益之无咎贞吉利有攸徃得臣无家
　　上九居卦之首受益之极始则损人以自益终则自损以益人盖报施之道也然居上而益下必损己之财以益人则天下之人欲得益者何限亦不能给矣惟夫弗损诸己而益之则其出无穷于人有济可以塞益人之责而无咎也然弗损之益亦或有不正者如梁惠王所移特民间之粟汉桓帝令民铸钱以赈饥宋王安石散青苗钱之如是则虽云惠而不费然于民不见实惠君人之徳所损亦多矣何由能吉故必讲求善道必于己不损于民有济而于君徳无伤乃得吉而利有攸徃如汉文帝当冨庻之后屡下蠲租之诏我太祖既定天下以应天等府及山东河南各省频年供给之劳屡蠲田租可以弗损之益而得其正者矣
　　得臣无家谓人心归服无逺近内外之限也以惠而不费故也惠而不费则其惠广矣故有此效
　　贞吉利有攸徃与卦辞元吉利有攸徃一般可以参看
　　象曰弗损益之大得志也
　　只曰弗损益之一句下文贞吉利有攸徃得臣无家兼举之矣如比九五泰九二象一例言弗损益之贞吉利有攸徃得臣无家则人君之志于是乎大得矣或以孟子其道大行无一夫不被其泽君子乐之为説似稍差
　　【震下巽上】
　　益利有攸徃利涉大川
　　损上卦初画之阳益下卦初画之隂重在损上益下上自上卦而下于下卦之下重在下下上申言其损上益下实自上卦而下于下卦之下谓其益之究于下无所不利也故曰自上下下其道大光
　　损上益下自上下下下益则上亦益矣故其卦为益蒙引曰损则上下通一损也益则上下通一益也要也要之闗于上者为多
　　当益之时无所不益又卦之九五六二皆得中正下震上巽皆木之象是以其占利有攸徃利涉大川利有攸徃凡事之益也利涉大川一事之益也损上益下亦不是常事在上安得有许多财物可以益下故利有攸徃利渉大川俱泛説为是
　　彖曰益损上益下民説无疆自上下下其道大光以卦体释卦名义损上卦初画之阳益下卦初画之阴在人事是损上以益下也损上以益下下之受益者感其惠而説无疆矣且其所以益下者实自上卦而下于下卦之下是其泽无不周徧海隅苍生罔弗丕冒也如是则其道大光矣下二句申上二句皆见其卦所以为益也
　　损上益下看来与损上九一般皆在制民常产之外如山林川泽之利捐以予民蠲民田租之不然説不得损上蒙引损上益下是人君薄于自奉専务冨民意然薄于自奉只是不伤府库之财而下之供自有惟正之常数分毫不得减少者安见得能益下而制民常产又不见自损故愚作制民常产外之説不为无见
　　利有攸徃中正有庆
　　以卦体言卦之九五在上体之中以阳爻居阳位而得其正六二在下体之中以阴爻居阴位而得其正是中正也惟其中正故有为有行无徃不利
　　利涉大川木道乃行
　　此卦之象下震之象为木上巽之象亦为木皆木道也是为舟楫之象故利渉大川
　　益动而巽日进无疆
　　动进为也巽入也动而巽是有所进为而潜心恳到以入之必当于理而后己如是则理为吾得日增月益而不可量矣故日进无疆
　　巽顺以入之也不顺则不能入入则无不顺者顺以入乃巽也顺不足言巽入字重
　　日进无疆人事之益也
　　天施地生其益无方
　　以卦体言损上卦初画之阳益下卦初画之隂天之施也以下卦初画之阴受上卦初画之阳地之生也天施地生举万物而并育之其益无方也
　　凡益之道与时偕行
　　益动而巽时当得益也则日进无疆矣天施地生时当得益也则其益无方矣以此推之凡一切益道咸与时偕行大而造化小而人事凡时当得益者无不益也
　　象曰风雷益君子以见善则迁有过则改
　　寻常风多有无雷者雷多有无风者自有风雷相益之风雷不是雷之风也
　　见善则迁未必有过也特见彼之善有胜于此则迁徙而从之尔有过则是有过失了直须更改也见善则迁是未甚善者徙而甚善也有过则改是有不善改而善也朱子语録曰迁善如渗淡之物要使之白改过如黑物要使之白用力自是不同
　　迁善则可以尽天下之善有过能改则无过矣益于人者莫大于是速于迁善则过当益寡速于改过则善当益纯而其交相助益亦犹风雷之交相益也
　　初凡利用为大作元吉无咎
　　此爻极难防若以受禄于君为受上之益则抱闗撃柝皆有常职以食于上如何教人利用大作必是常禄之外有受上之赐若魏徴之受金瓮受绢帛于太宗之然大事亦必上之人付托之方可有为若无上之人付托则非其分之所当为亦岂能越分以有为意是以事闗国家生民大利病者建白于上若汉贾治安策之但其一见君父之初就为人痛哭流涕又举其生平所为而尽陈之未免不量浅深之失以致绛灌之徒不悦而生谗谤其事遂为所阻是未能元吉故不免于有咎也
　　象曰元吉无咎下不厚事也
　　此是发明元吉无咎之意盖居下而任厚事已有越分之嫌而所作又不善其咎大矣故必其所大作者大善而吉然后其咎可免尔
　　六二或益之十朋之龟弗克违永贞吉王用享于帝吉六二虚中不自满假处下则卑以自牧而不矜高皆臣徳之极其盛者也若禹之不矜不伐周公之公孙硕肤是已惟有是徳故名位宠禄羣然而并至多福毕集百禄是遒有或益之十朋之龟之象然爻位皆阴而不足于阳刚恐不能固守故占者必固守其虚中处下之徳而永贞焉则能受上益而吉矣然六二以下受上益者若在王者则上帝又在上王者又为下矣故王者占之若有虚中之徳用之以享于帝则实受其福而吉也
　　或者不知何人之辞言人皆得益之不知其所自来也
　　象曰或益之自外来也
　　曰或益之十朋之龟是益之者众不但十朋之龟曰十朋之龟是就中偶举一件言也本义曰或者众无定主之辞正是释自外来之防言六二或益之十朋之龟益之者众莫可定主是何物是皆自意料之外而来也
　　蒙引曰本义云或者众无定主之辞盖带十朋之龟而取象之辞尔若受上之益安得有许多人众耶窃谓此説未得本义之防
　　六三益之用凶事无咎有孚中行告公用圭
