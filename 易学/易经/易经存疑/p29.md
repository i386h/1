<!-- { "loadSidebar": true } -->
　　睽是不好之卦圣人却寻出好处来説亦是实理而非牵强可见圣人胷不比寻常葢韦编三絶之后其得于易者深矣
　　象曰上火下泽睽君子以同而异
　　人同此心心同此理故君子不违众独异而必与人同然习俗多非人情易失故不徇众茍同而必有所异不必于同不必于异此所以为君子而异于人也故曰君子和而不流羣而不党二卦合体而性不同同中有异也君子以同而异亦同中有异也
　　初九悔亡丧马勿逐自复见恶人无咎
　　初与四皆阳而无应是位分既无相关之素情意又无相得之欢孤立无与不可以有行是有悔也而当睽之时初九是阳九四亦阳同声相应是虽无相闗之素相得之欢然以之同处艰危彼此各欲求济于是相与而相求初既得四可以行矣故得悔亡其象为丧马勿逐而自复葢马所以行也睽独则不能行是丧其马也四既相与则能行矣是勿逐而马复得也然当睽之时君子固所当亲小人亦不可拒之拒絶小人亦非远害全身之道也故恶人之我求亦必见之而勿絶焉则不至取怨于人敛祸于已而咎可无矣
　　刘备结好孙吴以拒曹操似初九之丧马自复也及孙权妻之以妹而入吴亦见恶人以辟咎也与
　　象曰见恶人以辟咎也
　　此明所以见恶人之故也言非得巳也
　　九二遇主于巷无咎
　　九二与六五隂阳相应宜相遇者然居睽之时乖戾不合必有他故而失其欢者然本其正应君臣之义定之自昔不可以一时之故而失平生之欢故必委曲相求而得防遇始得无咎如周公相成王遭四国流言成王之心不能无疑是亦睽之时也周公告二公曰我之不辟我无以见我先王公乃辟居东都三年罪人斯得后公又为鸱鸮之诗以贻王及金縢之启周公之心始白王乃迎公以归是亦遇主于巷之意
　　象曰遇主于巷未失道也
　　此是恐人疑遇主于巷为失道故如此为他解释言九二之于六五委曲宛转相求而得防合近于为邪而失其道也然本其正应虽委曲宛转相求亦是施于其所当施而不为过故曰未失道也程传至诚感动竭力扶持虽好但恐非此爻本义
　　六三见舆曵其牛掣其人天且劓无初有终
　　六三与上九为正应不幸处二四二阳之间其欲进以防于上也二从后而曵之求与之合也四从前而掣之亦求与之合也夫二四虽求乎三而三终不肯从乎二四然上九不谅其心而猜疑于此乎积矣故从而天劓之但邪不胜正故其始也虽有曵掣天劓之伤终则妄求者去正应者合葢二四之心至是而各休上九之疑至是亦释矣
　　天是去发之刑劓是去鼻之刑
　　象曰见舆曵位不当也无初有终遇刚也
　　不当谓处二阳之间遇刚谓遇上九
　　九四睽孤遇元夫交孚厉无咎
　　九四阳也与初九本相应之爻不合亦是阳与已不相应是睽离孤立者也然当睽之时人情患于无与各欲求合以相济而四与初以阳遇阳乃以同德而相与故为遇元夫交孚之象然人之相与在无事之时则安常处顺而衅孽无门处多事之秋则变故横生而风波易起故九四之于元夫又必危以处之委之腹心以致其诚悃慎其举错以杜其嫌疑则终合而无咎矣
　　此爻如晋刘琨与段匹防本是非类不幸长史以并州叛降石勒刘琨奔蓟石防见琨与结婚姻为兄弟歃血同盟翼戴晋室是遇元夫交孚也乃以子羣之书为匹防所得琨遂被杀可见睽之时若非危厉难于免咎然后知圣人之体悉世态人情也
　　此爻颇难看引谓睽孤且勿露出初九爻至下文遇元夫方可露出依此却似两人了依愚説亦不相犯且有序
　　象曰交孚无咎志行也
　　凡人处睽之时其志未必不欲求合今九四睽孤遇初九之同德而相信之则有谋有助济睽之志必行矣
　　六五悔亡厥宗噬肤往何咎
　　六五以隂居阳或所处非其地或所为乖其方本当有悔也虽有悔而卒亡之何也葢六五以柔居中而得九二与之相应柔中则有虚已下贤之美得应则有明良相得之欢是其与二合也有若噬肤之易者然以是而往则可以匡吾力之所不逮成吾志之所欲为睽无不合而事无不举矣何咎之有
　　宗党也二与五相应固其党也
　　象曰厥宗噬肤往有庆也
　　厥宗噬肤君臣易合之象也以是而往则自足以立非常之功建非常之业矣不有庆乎此其所以无咎也
　　常説是解悔亡无咎依愚见似尤深一节言厥宗噬肤以是而往又有福庆也岂但悔亡无咎而已哉
　　上九睽孤见豕负涂载鬼一车先张之弧后説之弧匪寇婚媾往遇雨则吉
　　上九与六三为正应不幸处二四二阳之间欲进与上合乃为二阳所制在六三无从二阳之心上九以刚处明极睽极之地刚则果毅而失详明极则过察而多疑睽极则拂戾而难合故其象为睽离而孤立六三本不污于二阳也而彼则以为污本无受污之事也而彼则以为有其以为污也如见豕负涂其以无为有也如载一车于是遂欲射而去之矣故先张之弧然无是事者其事必白空有是疑者其疑必释少问则説之弧葢至是始知其匪寇而实亲也往而求之遂得相遇合而吉矣
　　象曰遇雨之吉羣疑亡也
　　羣疑指见豕负涂载鬼一车先张之弧至説弧则羣疑亡矣
　　【艮下坎上】
　　蹇利西南不利东北利见大人贞吉
　　本义曰蹇难也又曰足不能进行之难也明其为行之难也蹇字从寒从足足所以行故蹇为行之难见险而止即足不能进行之难也此皆明卦之所以为蹇
　　卦名为蹇取卦德见险而止之象凡人之居于险阻而不得有行者皆是
　　东北险阻又艮方也是二义东北险阻以天下大势言又艮方是就卦上取乃文王后天之卦
　　方在蹇中不宜走险如战国诸侯西有强秦之患乃自相攻伐刘备北有曹操之难乃耻闗羽之没而伐吴汉后主之时国势既弱乃连年出师北伐皆在蹇而走险也如沛公入闗而见羽鸿门就汉中之封而不攻羽乃蹇而不走险也
　　阳进则往居五而得中葢卦自小过而来阳本居四今则进居于五而得上体之中是进而得其所安有平易之义故利西南得所安犹云安从坦道退则入于艮而不进其退为谁指九三也九四进而居五则九三为退三虽不退以四之进观之则为退矣退则入于艮而不进东北艮方正卦中所忌也故不利利见大人占者若是在下之人则大人当兼德位説若是在上之人则大人专以德言如刘先主之于孔明唐肃宗之于郭子仪也
　　曰蹇难也险在前也见险而能止知矣哉
　　言蹇之义难也卦之所以为蹇者葢此卦之德坎为险而居乎上险在前也艮为止而居乎下也险而能止也见险而能止则不陷于险矣其知大矣哉见险而止与能止不同见险而止是势不得不止止不在我也能止是可止而止止在我也加一能字所以赞其知也
　　释卦名义而因赞其美所以劝也
　　蹇利西南往得中也
　　言蹇利西南者以此卦之变阳自四进而居五得上体之中是平易之地也故利西南
　　不利东北其道穷也
　　其道穷是解不利其义自卦变来犹需卦传往有功解利涉其义自两象来言不利东北者以此卦之变九三退则入于艮而不进艮方是其所忌也故其道穷而不利也
　　九三非卦变亦谓之卦变者因四进居五而得也
　　利见大人往有功也
　　引往有功是本卦体有大人之象若作虚説则下文贞吉却是本卦体今但得依其説
　　当位贞吉以正也
　　言卦之六爻阳则居阳阴则居阴而各当其位正之义也故能贞则可以济蹇而得吉又由是可以正不但济险而已也正又是推出一步
　　蹇之时用大矣哉
　　言蹇之时必往西南不利东北必见大人必正然后其蹇可济则其时用不亦大哉
　　曰山上有水蹇君子以反身修德
　　山既险阻上复有水难以措步蹇之象也行有不得人之蹇也君子以之反身修德自有失而致之乎有则改之无则加勉如是而修焉将见在邦必达在家必违而蹇可济矣
　　初六往蹇来誉
　　初六当蹇之时往则险在前也险而不能进蹇也不往而来则有见几知时之知是有誉也
　　隆山李氏曰古人生居乱世无官守之责皆高蹈远引以待天下之清卒之身名俱高传播万世夫是之谓往蹇来誉与夫履富贵而蹈危机以致身名俱仆为后世之指笑者有间矣
　　象曰往蹇来誉宜待也
　　此明来誉之意谓初六往蹇来誉之时非谓其勿往也谓宜待时而往也无夫子此説初几为无用之废人矣
　　六二王臣蹇蹇匪躬之故
　　六二柔顺中正是靖恭忠荩之士君臣之义纒绵固结于其心者也上应九五而在险中君在难也故能不避万死一生之难以求济之是为蹇而又蹇初不为一身之谋也诸葛孔明曰臣鞠躬尽瘁死而后已至于成败利钝则非臣之明所能逆覩也其二之谓欤
　　匪躬之故是言不为一身之谋引云所以蹇而又蹇者初非以其身之故似是人疑为一身谋方尔蹇蹇故如此解之似乎不通世岂有为身谋而蹇蹇者耶其为身谋而不蹇蹇者皆是也
　　象曰王臣蹇蹇终无尤也
　　此以明忠臣义士之心也与大过上六象传同防
　　九三往蹇来反
　　此爻以六四参看颇难九三阳刚只云来反不许往济六四阴柔则云来连许其往济又连九三皆许之何也引谓三与四乃上下体之别又谓三在险之外四则入于险故其象不同似未透彻依愚见六四位近九五乃近君大臣三居下体无位是不当事任之人圣人不许三而许四又并三而许之者四居可为之位其势足以有为三居无位之地自不能为必待四之连引然后足以有济尔
　　象曰往蹇来反内喜之也
　　此是象传之意爻中未必有此意言九三当蹇之时反就二隂内之初二二隂亦喜其来本义因此就下个得其所安
　　六四往蹇来连
　　六四既连于九三合力以济则是亦欲往而非来者矣曰往蹇来连何也往者独往也来者欲人俱往也上九往蹇来硕亦然
　　象曰往蹇来连当位实也
　　此明来连意当位指六居四实指九三言四以六居四为得其正九三阳爻为实以六四之正而遇九三之实所以为来连以共济也
　　九五大蹇朋来
　　九五君位其蹇也国家治乱所闗宗社存亡所系非他人防常之蹇也故为大蹇然居尊而有刚健中正之德居尊则名位爵禄足以奔走天下之士有刚健中正之德则道德仁义足以固结天下之士故必有朋来助之将见智者献其谋勇者效其力而蹇将必有济矣
　　九五与六二为应六二是匪躬之臣本义不取与五共济而取诸明来者葢九五之大蹇非一人之力所能济二之阴柔又难与共济五之中节又足以广致天下之羣贤故济蹇不无望于六二而次于羣朋者此也
　　九五大蹇明来而无吉利之占程传谓六二才弱不足以济本义不取六二爻义似不用其説者依愚见蹇卦五爻皆在蹇中而未出乎险故圣人未许吉利之占上六居蹇之极将出乎险故许其来硕吉利见大人葢否极则泰物极则反虽云人事亦天道也上六程传説亦好
　　象曰大蹇朋来以中节也
　　天下之难方殷非圣贤之才莫能济而五刚健中正之德适合济蹇之用是中节也惟其如是故在大蹇之中而有朋来之助不然则为竖子不足谋天下之贤有望望而去者矣
　　上六往蹇来硕吉利见大人
