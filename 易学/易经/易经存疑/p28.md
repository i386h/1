<!-- { "loadSidebar": true } -->
　　以刚居刚纯乎刚也在明体之上明之极也居于至暗之下正与上六暗主为应则身当其祸身任其责不得已而举事所谓予弗顺天厥罪惟均者也故为明夷于南狩得其大首之象是向明除害成汤之伐桀武王之伐纣是也不可疾贞言事须有渐不可急遽也夫为民除害固所以解一时倒悬之急然以臣伐君非万世纲常之福也故占者当其事不可疾急坚贞为之必从容停待若能悔过迁善化暗为明吾之本心也不然亦至于不已然后举事可也茍无寛裕之心有急迫之为则是幸其君之不明而乘时以邀利乃后世簒弑之臣也岂汤武吊民伐罪之举哉若武王之观兵于孟津可见圣人不已之意其有得于不可疾贞之防矣
　　愚意周公系此爻是有感于武王伐纣之事
　　象曰南狩之志乃大得也
　　大传此句甚有意义汤放桀犹有惭德南狩之志乃为大得者明伐罪吊民圣人之志以臣伐君非圣人之得已也
　　六四入于左腹明夷之心于出门庭
　　六四以柔正居暗地而尚浅得力全在柔正尚浅上有此二者故犹可以得意于远去若非尚浅则为六五箕子之明夷矣若非柔正则为需九四之致寇至矣
　　六四居暗地入于左腹也然以柔正居暗地而尚浅则犹可以得意于远去故虽入于左腹而幸明夷之心于出门庭左腹门庭皆自四居坤体而取左腹人之身也门庭人之家也四与上六同居坤体犹人之一身一家也故其始也为入左腹言其在身侧也其终也为出门庭言离去其家也此爻似汉梅福见王莽颛政一朝弃妻子至九江入防稽变名姓为吴市门卒
　　象曰入于左腹心意也
　　即本义得意于远去之义
　　六五箕子之明夷利贞
　　居至暗之地近至暗之君内难而能晦其明正其志箕子之明夷也此箕子之贞也占者利于守贞亦当如箕子也
　　象曰箕子之贞明不可息也
　　箕子之贞佯狂为奴也佯狂为奴晦其明也虽晦其明而明自不可息爻辞无此意此夫子之意也
　　上六不明晦初登于天后入于地
　　不明其德以至于晦有恶不积不足以灭身之意言其初也不明其德而终至于昏暗之极也夏桀商纣可见矣
　　象曰初登于天照四国也后入于地失则也
　　言身居九重之上而照及乎四国也故本义曰以位言失则言失君道也
　　【离下巽上】
　　家人利女贞
　　此卦所以名家人者以九五六二内外各得其正也人而不仁则非人国而不治则不国家而不齐则非家九五六二内外各得其正则为家矣此家人所由名也
　　莫难化者妇人家之离必起于妇人故占家人之卦利于女贞非止正其女也先正其女也女正则男之正易易尔女贞如何闺仪必肃馈事必慎必孝舅姑必顺夫主必和家众必睦宗姻不生谗妬以间夫之骨肉不预外事以贻夫之祸患凡有数端不止中馈一事也
　　所正虽在女所以正之者则在丈夫葢主家之人也舜之刑于二女文王之刑于寡妻皆女贞之义也下至庶人莫不皆然
　　彖曰家人女正位乎内男正位乎外男女正天地之大义也
　　彖传以卦体九五六二释卦辞利女贞之义言家人之利女贞者葢此卦之体六二以隂居隂而得其正女之正位乎内也九五以阳居阳而得其正男之正位乎外也男女正乃天地之义此家人所以利女贞也
　　男女正何以为天地大义葢矢以阳而居乎尊地以阴而居乎卑一尊一卑定分不易天地之大义也男以阳而正位乎外女以阴而正位乎内一内一外定分不易此义即天地之大义也葢男女居室之间而内外之界限攸存夫妇配合之际而尊卑之名分以立实有根阴根阳之不可易根天根地之不容己者故曰天地之大义引谓亦犹云阴阳之大义也亦是但欠明白一説男正位乎外犹天位乎上女正位乎内犹地位乎下意太浅无味
　　家人有严君焉父母之谓也
　　此就以二五当父母言家门之中恩常掩义治家之道以严为主一家之人必有严威俨恪者为君以主宰于上然后一家之政由是而振举严君为谁九五六二父母之谓也葢九五以阳而主乎外父之象也六二以阴而主乎内母之象也父以阳居阳正位乎外必能正身率物而主一家之外政固严君也母以阴居阴正位乎内必能正身内助而主一家之内政亦严君也故家人严君舎二五不足以当之家人严君见有利贞之义
　　父父子子兄兄弟弟夫夫妇妇而家道正正家而天下定矣
　　此以卦画推之见其有父子兄弟夫妇各正之义亦所以尽家人利女贞之义也
　　一家之中父子势分最为隔远此卦上九以阳居上初九以阳居下二爻相去隔远故为父子之象而上上初下父父子子之各正也比肩为兄弟此卦九五以阳居上九三以阳居下二爻相去不远有比肩之象故为兄弟而五上三下兄兄弟弟之各正也相配为夫妇此卦九五与六四以阴阳为夫妇九三与六二以阴阳为夫妇而五上四下三上二下夫夫妇妇之各正也正家而天下定犹云人人亲其亲长其长而天下乎不作正家之效説此卦传与他卦不同不释卦名只以二五二爻明利贞之义葢必男女父母父子兄弟夫妇备然后成一家虽不明释卦名然其所以为家人者亦于此可见矣此一例也
　　象曰风自火出家人君子以言有物而行有恒
　　风自火出犹风化自家而山也故其卦为家人君子体此象也谓家之本在身修身之道言行而已故以言则有物无虚言也以行则有恒始终不变也先行其言而后从之未行而言断必行之言有物也久于其道立不易方行有恒也如是则身正身正则家齐而风化之本端矣
　　初九闲有家悔亡
　　初九以阳刚处有家之始有家之始义当防闲初九刚阳又能防闲是当有家之始能立纪纲法度以防闲之凡一家之尊卑长幼内外亲疎贵贱皆有个法度以为之持循则一家之人皆守其约束条敎不至于害义伤恩矣故悔可亡此爻纯是占
　　有家之始法度未立众志不一自不能无越礼犯分处故有悔必能防闲之始可亡尔程传曰羣居必有悔以能闲故亡是也引谓亦九三悔厉吉之意觉未是岂闲有家者其初皆必有悔待后始能亡之耶
　　象曰闲有家志未变也
　　言有家之始人心未变正好防闲之时也待人心既放然后从而防闲之难乎其为力矣此与大畜初九童牛之牿同意
　　六二无攸遂在中馈贞吉
　　六二柔顺中正女之正位乎内者也故他无所遂而所遂者惟在乎中馈尔夫阴必从阳女必从男天地之大义也故地道无成而代有终以顺为正妇之道也妇人而有攸遂则妻反夫纲而夺夫之权矣故家中凡百事务皆不敢自专一听命于丈夫而其所职惟中馈之事而已葢必精五饭幕酒浆缝衣裳奉祭祀孝舅姑顺夫子其所为者皆职分之所当为自此之外一毫不敢预也无攸遂在中馈六二之贞也占者如之则男女各正家人其宜风化自此而出矣故吉
　　象曰六二之吉顺以巽也
　　此释吉义言六二之吉是柔顺以巽从乎人而不自主事也顺以巽只是无攸遂在中馈意
　　九三家人嗃嗃悔厉吉妇子嘻嘻终吝
　　九三以刚居刚而不中治家过刚者也治家过刚人情不能堪有睊睊胥谗众口嗷嗷之意故为家人嗃嗃之象夫家门之内以恩为主威严之过于人情不能无伤未免有悔而可危然法度沿之以立家道齐肃人心只畏犹为家之吉也若一于慈祥而恩胜义致使妇子嘻嘻然而笑乐之无节则家范不立法度必亏家道于是乎坏矣故曰终吝
　　象曰家人嗃嗃未失也妇子嘻嘻失家节也
　　未失解吉字失家节解终吝
　　六四富家大吉
　　阳主义阴主利六四以阴居阴是善营利之人也在上位或袭父兄之余资或有意外之财帛是有致富之势也故能致富其家如陶朱猗顿之流也礼义生于富足故其占大吉
　　象曰富家大吉顺在位也
　　大意已见上顺在位即本义以阴居阴而在上位也
　　九五王假有家勿恤吉
　　九五刚健中正下应六二之柔顺中正是以圣贤之君而得圣贤之后如周文王之得后妃也王者以是至于其家则上可以配至尊而主宗庙下可以宜家人而刑国勿用忧恤而吉可必矣引夫得妇为之内助妇得夫以刑家之説似太狭
　　象曰王假有家交相爱也
　　夫爱妇以内助妇爱夫以刑家故曰交相爱情既相爱其勿恤吉不假言矣
　　上九有孚威如终吉
　　上九以刚则有贤德居上则为家主在卦之终则有家也久故圣人特言正家久远之道一家之人皆骨肉之亲若待之不以诚信则人不见恩情义乖离不相维繋故在于有孚也然一家之中羣情不一人心易流若一于诚信而严威不足则人心流放衅孽易生越礼凟伦将无所不至而家道从此坏矣故又在于威如也有孚则足以固结乎人心而情义不至乖离威如则足以震慑乎众志而礼法不至于凟乱家道可以长久而无弊矣故曰终吉
　　有孚则恩义以笃威如则伦理以正故为正家久远之道
　　象曰威如之吉反身之谓也
　　此圣人恐人认威如作刑威故为之説如此反身所该者广身之所具若视听言动皆在礼法之中身之所接若人伦庶物皆在道义之内如是则身无不正瞻其仪表而人之非意自消望其容色而人之邪心自息虽不厉声色以作威俨然人望而畏之自有不威之威矣爻辞所谓威如者不过如此故曰反身之谓也
　　　【兑下离上】
　　睽小事吉
　　睽乖异也为卦上火下泽上火只管炎上下泽只管流下其性相反睽之象也中少二女虽云同居其志各在其夫家而不同归亦睽之象也故其卦之名曰睽当人心睽离之时本不可大事然此卦之德内兑而其德为和悦外离而其德为文明是有和悦之德而济之以通达之才也此卦之变自离来者柔自二进而居三自中孚来者柔自四进而居五自家人来者兼之亦自二进居三四进居五是性质太柔而得刚以济之也以卦体言则六五得上体之中而下应九二之刚是在已有德而辅相得人也有此三者是知当人心乖离之时不足以合天下之睽而成天下之大事而小事无待众力之助者或可以济也此卦有三者之善而不免于睽离者其睽出于他人而不在已如三国鼎分海内人心涣散本于汉室之乱不在于曹刘孙吴三氏也以曹操刘备孙权之雄畧而不能一天下以成帝业可见睽之害大其可小事而不可大事者乃遭时之不幸非才力之不足也
　　彖曰睽火动而上泽动而下二女同居其志不同行説见卦辞下
　　两动字不偶动而上炎上也动而下润下也
　　説而丽乎明柔进而上行得中而应乎刚是以小事吉説见卦辞下
　　天地睽而其事同也男女睽而其志通也万物睽而其事也睽之时用大矣哉
　　天地以质而言则天阳而地阴以位而言则天上而地下天地睽也然干知大始坤作成物相合而成化育之功其事实相同也以质而言则男阳而女阴以位而言则男外而女内男女睽也然夫欲刑家妇欲内助相与以求为生其志实相通也飞潜动植之生异形而殊质殊分而异方万物睽也然睽不终睽睽必有合异不终异异必有同举一物而物物皆然是其事尽相也曰事同曰志通曰事两者之合而为用也然两者之合原于两者之睽故不曰合之时用而曰睽之时用葢动不生于动而生于静也睽之时用以其睽而为用也故曰睽之用
　　其事与其事同异其事同天地生物之事也其事万物有睽有合之事也
