<!-- { "loadSidebar": true } -->
　　亨者有间故不通噬之而嗑则亨通也此泛指万事説利用狱是专就治狱一事説
　　利用狱虽卦具许多义实本卦名盖治狱之事噬嗑之最切者也故六爻皆以治狱言
　　治狱之道过刚则暴而虐害乎人过柔则懦无以慑服乎人刚柔中分则既不伤于暴又不失之懦得其中也卦变六四之柔上行至五而得其中柔则不伤于暴又不过于柔亦得其中也故本义总之曰得其中之为贵震之徳为动其象为雷离之徳为明其象为电下动以断狱雷则其断如雷之威也上明以察狱电则其察如电之明也由也果注谓有决断即其动如雷也孔子谓片言折狱注谓忠信明决即其明如电也
　　治狱之道惟威与明而得其中之为贵卦体卦徳卦象卦变备而有之故利用狱
　　彖曰頥中有物曰噬嗑
　　本义为卦上下两阳而中虚頥口之象九四一阳问于其中必噬之而后合故为噬嗑
　　噬嗑而亨
　　以卦名释卦辞即本义有间故不通噬之而嗑则亨通意
　　刚柔分动而明雷电合而章柔得中而上行
　　说见卦辞本义雷电交作而文成焉故曰合而章此于卦义无干始知圣人亦欲成文也
　　虽不当位利用狱也
　　既不当位而利用狱者盖中重于正以隂居阳虽不正然柔得中而上行因中可以求正故利用狱讼九五讼元吉象传以中正也本义云中则聴不偏正则断合理以此观之不当位当作断不合理説然动既能断又曰断不合理非相悖乎曰天下之人固有优游无断者而能断者又未必皆当乎理盖能断与不能断系于资质而断之当理与不当理又系乎学问义理固不可同也
　　象曰雷电噬嗑先王以明罚勅法
　　此以制刑言明罚者明墨劓剕宫大辟流宥鞭朴金赎之罚原事情以定罪本天伦以制刑当墨者墨当劓者劓剕宫大辟以下皆然使刑必当其罪罚必丽于事轻重毫之间各有攸当若此者所以振法度以警有众使人不敢犯也舜典象以典刑流宥五刑鞭作官刑朴作教刑金作赎刑吕刑五刑之属三千即是此意
　　初九屦校灭趾无咎
　　初在卦始罪薄过小其所得之刑亦只在足趾而无大事在卦之下又足趾受刑之象故为屦校灭趾之象言屦之以校以灭其趾使人不得行也人之恶方形而遽惩之则其恶由是而止矣故其占虽小伤而无过咎
　　象曰屦校灭趾不行也
　　本义曰灭趾又有不进于恶之象观一又字可见不行也非爻辞本意盖爻辞本意只是使人不能行走非不进于恶也然焉知象传之意是如此本义毋亦以使人不能行之意浅而无味故为此説与程传谓古人制刑有小罪则校其趾盖取禁止其行使不进于恶则以为实然矣恐未是
　　六二噬肤灭鼻无咎
　　中则聴不偏正则断合理以此治狱何狱不治故如噬肤之易然以柔乘刚柔既不足于刚乘刚则所治又强梗之徒故治人而人不服未免少损其威犹噬肤而伤灭其鼻然在彼既所当治在我又善于治始虽不服而终必服矣故无咎蒙引不失暴纵之説于以柔乗刚有碍故不用
　　象曰噬肤防鼻乗刚也
　　此乘刚亦当跟带柔字
　　六三噬腊肉遇毒小吝无咎
　　隂柔则不足于刚不中正则失用刑之道故治人而人不服如噬腊肉而遇毒者然今之断讼人不输服而反致告讦者是遇毒也然在彼本有罪在吾自当治之而不为过始虽顽梗终必输服故虽小吝而终无咎
　　时当噬嗑者九四一阳问于其中必囓之而后合时当噬嗑则其人在所当治也
　　象曰遇毒位不当也
　　即不中正
　　九四噬干胏得金矢利艰贞吉
　　九四以刚居柔既不伤于柔又不伤于暴刚柔相称故得用刑之道夫用刑得道人无不服凡有枉者无不即之以求伸矣故其象为噬干胏得金矢言所噬愈坚而得聴讼之宜也得金矢非得聴讼之宜得聴讼之宜而自得金矢也得金矢九四之吉也占者艰贞亦得聴讼之宜如九四之得金矢矣故吉九四之得金矢与六五之得黄金一也九四之得金矢者得聴讼之宜人愿入金矢以求聴也盖人无不服也六五之得黄金者聴断得中人愿入黄金以求聴也盖人无不服也四得聴讼之宜本义虽不言用刑于人人无不服然人无不服盖不待言而可见矣五之用刑于人人无不服本义虽不言得聴讼之宜然得聴讼之宜亦不待言而可见矣
　　上二句是象下利艰贞一句是戒占者之辞
　　象曰利艰贞吉未光也
　　此以圣人必也使无讼道理断之言为民上者使民无讼始为可贵四虽善于决狱其道则未光也
　　六五噬干肉得黄金贞厉无咎
　　柔顺而中以居尊位柔顺则不失之刚而中则不过于柔即柔得中也是得用刑之道以是用刑于人人无不服故有噬干肉得黄金之象占者必贞固危厉以处之则得用刑之宜而无咎矣
　　象曰贞厉无咎得当也
　　得当即是得用刑之道不就爻位说蒙引曰若果是说位得中当以解得黄金不宜以解贞厉无咎矣
　　上九何校灭耳凶
　　初上皆受刑之爻初为过小上则恶之极初为罪薄上则罪之大上之位又当灭耳之地故其象为何校灭耳是项颈受枷枷之厚没入其耳也其凶可知矣
　　象曰何校灭耳聪不明也
　　聪字单言则包明与明并言则聪又为体而明为用
　　【离下艮上】
　　贲亨小利有攸徃
　　刚柔交错曰文此卦自损来者二本是九刚也今则六自三来而居之是柔来文刚也三本是六柔也今则九自二上而居之是刚上文柔也此刚柔交错也自既济来者五本是九刚也今则六自上来而居之是柔来文刚也上本是六柔也今则九自五上而居之是刚上文柔也亦刚柔交错也故其卦为贲柔来文刚阳得隂助也阳既足以有为又得隂来助之事益济矣况离明于内又物无不照何事不可为故亨刚上文柔柔本无为虽得阳之助亦不能有为况艮止于外又是个执滞不通之人事焉攸济故仅小利冇攸往此看占者何如尔如本身是刚得柔之助则亨如本身是柔得刚之助则小利有攸往所谓随其徳为吉凶也
　　彖曰贲亨柔来而文刚故亨分刚上而文柔故小利有攸往
　　说见卦辞本义
　　天文也
　　卦变刚柔之交错即在天日月星辰寒暑之交错也故曰天文既以卦变释卦辞又因卦变上见有天文之象故曰刚柔交错天文也此不在卦辞内在卦名内文明以止人文也亦然也故本义曰又以卦徳言之人文以卦徳言则此之天文是以卦变言也
　　文明以止人文也
　　文明自其灿然不紊者成文以止自其截然不易者成文君臣父子兄弟夫妇朋友灿然有礼以相接者文明也截然有分以相守者以止也文明固文也以止亦文也故曰人文
　　观乎天文以察时变
　　卦爻刚柔之交错即天文日月星辰寒暑之交错也圣人观在易之天文则用之以察时变
　　蔡沈曰日有中道月有九行中道者黄道也北至东井去极近南至牵牛去极逺东至角西至娄至极中九行者黑道二出黄道北赤道二出黄道南白道二出黄道西青道二出黄道东并黄道为九行也日极南至于牵牛则为冬至极北至于东井则为夏至南北中东至角西至娄则为春秋分月立春春分从青道立秋秋分从白道立冬冬至从黑道立夏夏至从赤道此观日月之交可以察四时之变也
　　朱子曰一阳始于震震初为冬至歴离兊之中为春分极于干而夏至交焉一隂始于巽巽初为夏至歴坎艮之中为秋分极于坤而冬至交焉此观隂阳之交可以察四时之变也
　　观在易之天文如何察得时变盖易以模写造化在易刚柔之交错即天文也圣人观易之天文亦不过即是变而观之尔
　　观乎人文以化成天下
　　卦徳之文明以止即人文之君臣父子兄弟夫妇朋友之文明以止也圣人观在易之人文则用之以化成天下使天下皆文明以止也圣人观人文亦如观天文之例
　　问圣人之察时变化成天下果待易乎曰此以易之所具言天文人文皆是圣人察时变化成天下之事故以归诸易犹系辞传言圣人穷理尽性至命归诸易尔曰如此易大象传言君子之用易不亦重叠乎曰此以圣人极言贲之道与大象传自不相妨也
　　象曰山下有火贲君子以明庻政无敢折狱
　　火在山上则所照者逺在山下则明不及逺盖地卑则照近亦犹山下之火也庻政出纳钱谷均平赋役平物价治争鬬之类故曰事之小者折狱系人死生存亡故曰事之大者明不及逺故但明庻政而无敢折狱但敢理其小而不敢理其大
　　初九贲其趾舎车而徒
　　刚徳明体在贲之初故有以自贲于下蒙引曰刚徳则所守者正内重而见外之轻矣明体则出处之分明有见几而作之义矣是有以自贲于下也故曰贲其趾舎车而徒申贲其趾之义也以舎车而徒为贲盖不以乗车为贲而以徒行为贲所谓緼袍荣于衣锦饮水甘于列鼎者欤
　　初九刚徳明体自贲于下是不以在外者为重守节处义厚自贲于畎畆之中也故有贲其趾舎车而徒之象车富贵者之所乗在外之物也徒贫贱畎畆者之事守节处义者之所安也初九不以在外之物为重而以在我之义为重故为贲其趾舎车而徒之象
　　象曰舎车而徒义弗乗也
　　言初九舎车而徒是岂铢视轩冕者哉特以义之弗可而弗乗也如其义在初未必不乗者防夫子此语初几于以隐为髙矣
　　此爻是实象与大有九三公用享于天子一様与别爻义不同
　　六二贲其须
　　贲其须其贲如须也须附頥而动二附三而动其贲如须也二三皆无应与故只就比爻上取义然亦义有相属非无据盖二隂柔三阳刚隂必从阳二中正三得中同徳必相应二既无应与其势必依三故其象谓贲其须占者宜从上之阳刚而动也
　　象曰贲其须与上兴也
　　说见爻辞本义
　　九三贲如濡如永贞吉
　　九三以一阳居二隂之间以二隂而事一阳阳得其事而逸乐生焉得其贲而润泽者也然常情于此最易为其所溺者占者必能常永贞固虽蒙在彼之润不失在已之守则二隂终莫之陵而吉矣
　　曰永贞最有意思盖易以溺人者二隂也一息不戒则不觉为其所入矣故必永守其贞然后无害左传晋公子重耳出奔至齐齐桓公妻之有马二十乗公子安之从者不可将行谋于桑下蚕妾在其上以告姜氏姜氏杀之而谓公子曰子有四方之志其闻之者吾杀之矣公子曰无之姜曰行也懐与安实败名公子不可姜与子犯谋醉而遣之醒以戈逐子犯按重耳当出奔之时安于齐姜而忘四方之志可谓溺于所安矣不有齐姜子犯之贤安有霸晋之事然后知二隂果足以溺人圣人永贞之戒信不诬也
　　象曰永贞之吉终莫之陵也
　　此释吉意终莫之陵则三能全其守而吉矣
　　六四贲如皤如白马翰如匪寇婚媾
　　四与初相贲者乃为九三之所隔而不得遂故皤如然势虽有所隔而不得遂而其心则在初为已切矣故曰白马翰如言如飞翰之疾也然九三刚正其隔四非为寇乃求与巳为婚媾尔而四不之从者特以三非正应于义不可尔然则六四可谓知义守正之君子矣此爻之义彷佛似关公公本先主之臣犹四与初相贲者不幸为操所得犹四为三所得也操察其心初无久留之意公曰吾受刘将军恩誓与共死不可背之吾终不留所谓白马翰如也要之曹操之留公非欲害之乃欲用之公亦曰吾极知曹公待我厚所谓匪寇婚媾也
　　象曰六四当位疑也匪寇婚媾终无尤也
