<!-- { "loadSidebar": true } -->
　　刚自下而上茍非大正则徳不称其位矣六五尚贤若非大正则谗色得以问之矣止健若非大正则自反不直不足以服人矣故曰非大正不能
　　不家食吉养贤也
　　以卦体六五言有养贤之君则贤者得行其道矣故不家食吉
　　利渉大川应乎天也
　　亦以卦体言六五下应于干之九二是应乎天也一心合天则何事不济故利渉大川
　　天即理也应天只是事合乎理不如同人之干行亦不如需之乗木
　　象曰天在山中大畜君子以多识前言往行以畜其徳天如彼其大也乃在山之中而为所畜之大故其卦为大畜君子体斯象以为孤陋寡闻则徳业无由盛所畜之大必自多闻多见而来也于是多识前古圣贤之言与行而因言以察其心考迹以观其用于是以身体之以心验之必使古人之言行为巳之言行其徳于是而畜积焉多识前言往行是知意以畜其徳这里是行意
　　初九有厉利己
　　干之三阳为艮所止故内卦之干取为人所止为义外卦之艮取止人为义初九为六四所止其势必不可进故戒以往则有危利于止而不进识时知势君子所尚反是未有不败者然后知圣人作易开物成务之精意也
　　象曰有厉利己不犯灾也
　　此解利己言往则犯灾也己则不犯灾也
　　九二舆说輹
　　九二为六五所畜与初九同然二之处中贤于初九故能自止而不进为舆说輹之象
　　蒙引曰舆说輹与小畜舆说辐不同辐车轮之轑凡三十条者也輹车上伏兎盖所以承辐者也小畜之说辐所说者重久住之计也大畜之说輹所说者防暂止而可旋起者也
　　象曰舆说輹中无尤也
　　犹履九二象传中不自乱也例言二之所处在下体之中是以能说輹而无尤也
　　九三良马逐利艰贞曰闲舆卫利有攸往
　　良马指谁指九三也逐逐谁逐上也盖九三与上九居相应之位在大畜之时宜乎相畜然三以阳居健极健极则难畜矣上以阳居畜极畜极则不畜矣又皆阳爻彼此同徳故上不畜三三逐上而进如良马之相逐而行也然以阳居阳而过乎刚不无锐进之嫌故占者利于艰难其心正固其事日闲舆焉图其所以行者日闲卫焉图其所以自防者则事皆万全而无倾覆之患矣是利有攸往也
　　程传曰舆者用行之物卫者所以自防当自日常闲习其车舆与其防卫则利有攸往矣
　　象曰利有攸往上合志也
　　言上九与三皆是阳爻与三合志而不相畜所以利于往也
　　六四童牛之牿元吉
　　六四与初九乃相应之爻当大畜之时是初乃其所畜者初之恶始生于下而尚防犹童牛也人之恶当其防而止之为力则易及其盛而后止难乎其为力矣六四当初之恶方防而止之犹童牛而加之牿也止恶于方防之时我不劳而彼无伤不但吉大善之吉也
　　象曰六四元吉有喜也
　　程传甚好当玩止恶于防小之前则大善而吉不劳而无伤故有喜也
　　六五豮豕之牙吉
　　豕性刚躁而其牙甚猛利牙不可制惟豮去其特则其牙虽存而刚躁自止牙亦不为害天下之恶巳炽徒欲以力制之虽严刑峻法未见其能止也惟操得其机事得其要则道之斯行止之斯戢力不劳而事集其用若豮豕之牙也六五以柔居中故能如此故其象犹豮豕之牙天下之恶可止故吉然为力颇难不若初之易故不言元
　　象曰六五之吉有庆也
　　程传曰在上者不知止恶之方严刑以敌民欲则其伤甚而无功若知其本制之有道则不劳无伤而俗革天下之福庆也
　　庆重于喜喜止于一身庆及于天下四臣位故以一身言而曰有喜五君位故以天下言而曰有庆
　　上九何天之衢亨
　　此爻据畜道上说不复粘着止恶矣
　　上九居畜之极畜极而通之时也故其象曰何天之衢言其通达之甚也吕尚当穷时屠而市不利入而见弃于室人韩信未遇时寄食于漂母受辱于胯下可谓畜之极矣及其畜极而通吕尚则兴于渭水相武王伐纣而有天下韩信则遇汉髙祖诛秦蹙项以定天下真所谓何天之衢也
　　何天之衢是象亨是占
　　程传天衢天路也虚空之中云气飞鸟往来故谓之天衢
　　象曰何天之衢道大行也
　　言其道大行于天下也此解何天之衢意
　　【震下艮上】
　　頥贞吉观頥自求口实
　　頥有三义其卦上下二阳内含四隂如口含物一义也外实内虚如口之中虚一义也上止下动如口之食物一义也
　　卦辞只就頥养上取象于卦体卦徳之类俱无取贞吉是统言之观頥求口实是析言之言占得此卦者若所养得正其吉如何人之所养有二一是养性一是养身二者皆不可不正观其所养之道如大学圣贤之道正也异端小道则不正矣又必自求其口实如重道义而畧口体正也急口体而轻道义则不正矣皆正则吉不正则凶
　　彖曰頥贞吉养正则吉也观頥观其所养也自求口实观其自养也
　　说见卦辞下
　　天地养万物圣人养贤以及万民頥之时大矣哉天地养万物以系辞传雷动风散雨润日晅出震齐巽致役乎坤始终万物诸意观之始见
　　万民之众非人君一人所能养必先养贤然后推以及之故曰以尧舜之仁而不徧爱人急亲贤也承上文言天地养万物此养也圣人养贤以及万民亦此养也则养之时不既大哉
　　象曰山下有雷頥君子以慎言语节饮食
　　雷在山下万物皆震动生养之义也君子于此谓言语关人身之荣辱于此不谨悔吝所由生也故从而慎之时然后言可与之言则言不伤之易不伤之烦则悔吝无自而生矣饮食关人身之利害于此不节疾病所由以起也故从而节之不穷奢不极欲不时不食不义不食则疾病无自生矣按慎言语节饮食不但为召祸致疾于义理亦是有妨如言语不慎则言有尤矣饮食不节则用宴丧威仪矣皆不可不慎密
　　初九舎尔灵观我朶頥凶
　　初九阳刚在下其徳足以自守而不食如灵之咽息不食而以气自养者也今乃上应六四之隂阳既得隂见可欲而动遂弃其平生之所守而从之故其象为舎尔灵观我而朶頥舎尔观我若四语初之辞也占者如之则以阳从隂迷欲而丧节何所不至凶之道也
　　象曰观我柔頥亦不足贵也
　　谓初九有灵之操本足贵也乃观我而朶頥亦不足贵矣故曰饮食之人则人贱之
　　六二颠頥拂经于丘頥征凶
　　六二隂柔不能自养其势当求养于阳若求养于初则上反求下颠倒而违于常理若求养于上则非其正应必不吾与而反得凶为二之计必不得巳舎上而求初可也
　　象曰六二征凶行失类也
　　言所求皆失其类也为二者亦不幸矣
　　六三拂頥贞凶十年勿用无攸利
　　拂頥与卦辞之贞相反六三隂柔不中不正而处动极其徇利而忘义纵欲以伤生所以自养者荒迷颠悖矣夫男女饮食之养亦有生日用之不可缺者非不正也然用之不以其道能不凶乎故至于十年不可用而无攸利太康以逸豫失天下商纣以淫乱取灭亡皆是也
　　象曰十年勿用道大悖也
　　解拂頥言养道大悖也即本义隂柔不中正而处动极
　　六四颠頥吉虎视眈眈其欲逐逐无咎
　　四隂柔不能养物而居上则有养人之责然柔而得正虽不能养人而知所以求塞责者所应又正盖初九之阳也故頼其养以施于下夫居上而求养于下不免颠倒然知已不胜其任而求在下之贤以共济则天下得其养而巳无旷职之咎故为吉也然在四者其下贤求益之心必如虎之视下专而不他其求食继而不已则于人为不二于巳为不怠乃可以养人而不穷而无负于养人之责矣茍下贤之心不专则贤者不乐告以善道矣求益之心不继则才有所得而遽自足矣安能养物不穷而无咎哉
　　象曰颠頥之吉上施光也
　　是解吉字頼初九之养而施于天下是其施之光也此四之吉也
　　六五拂经居贞吉不可渉大川
　　隂柔则无才不正则寡徳故不能养人而反頼上九以养于人故其象为拂经言反常也然在己不能养人而頼贤者以养人亦正道也故居贞而吉若不用人而自用则任大责重终不能胜如渉大川终不能济故不可
　　象曰居贞之吉顺以从上也
　　解居贞吉顺以从上九之贤去养人六五之贞也故可以养人而得吉
　　上九由頥厉吉利渉大川
　　六五頼上九之养以养人是天下之人皆頼上九以养也故曰由頥位髙任重岂可以易心处之哉必也兢兢业业而危厉以处之思虑详审处置得宜则天下得其所养矣又有刚阳之才而在上位以之而济天下之难则无不利也
　　周公以叔父位冢宰天下之未化礼乐之未兴一沐三握髪一食三吐哺以待天下之贤思兼三王以施四事夜以继日坐以待旦然后能制礼作乐以致太平则由頥厉吉亦举其能养者以教人与
　　象曰由頥厉吉大有庆也
　　大有庆是解由頥厉吉言天下之人皆由上九以养则其道大行无一夫不被其泽矣岂不是大福庆盖天下之人之福也
　　【巽下兊上】
　　大过栋桡利有攸往亨
　　大阳也四阳居中过盛故为大过惟四阳作一彚居中方见得是过盛若隔散而居则不成大过矣程传曰大过者阳过也故为大者过过之大与大事过也圣贤道徳功业大过于人凡事之大过于人者皆是也又曰所谓大过者常事之大者尔非有过于理也惟其大故不常见以其非常所见者故谓之大过如尧舜之禅让汤武之放伐皆是也
　　四阳之居中如屋栋之居中也上下二隂不能胜其重故为栋桡
　　蒙引曰以人事言之如顿十万兵于泉城兵过多而民力不堪其势必溃又如以极刚治小邑若进士作小县却鞭人至四五十尚用夹棍之类民不能堪则其官不能保亦是大刚则折之理
　　四阳虽过而二五得中则不纯任阳刚而有审时知退者在过而不过也巽是极深研几巽入乎义理说是寛裕温柔不伤于猛暴亦救过之道也故利有攸往亨亨利不必分
　　彖曰大过大者过也栋桡本末弱也刚过而中巽而说行利有攸往乃亨
　　俱说见卦辞下
　　大过之时大矣哉
　　只是非常材所能济故见其时之大无别意义
　　象曰泽防木大过君子以独立不惧遯世无闷
　　泽灭木大水也故有大过之象
　　邱氏曰人之常情独立莫我辅者必惧遯世莫我知者必闷惟圣人之卓行絶识大过乎人故能不惧无闷愚谓此惟有定见有定力者能之所以为大过之行也
　　初六借用白茅无咎
　　柔既能慎巽又能慎而又居巽之下慎之过矣故曰过于畏慎夫物借之斯可矣况又用茅又借以白茅是过慎之象也占者如是则凡事可万全矣何过之有说见大传
　　象曰借用白茅柔在下也
　　言隂柔又居巽下也解借用白茅之义
　　九二枯杨生梯老夫得其女妻无不利
　　阳过之始而比初隂是刚稍过得一少隂畧柔以济之则不过于刚而利矣阳过之始刚未大过也初隂未大柔也以此相济故无不利庸君得一新进之臣可以振国之衰老夫得一贤助之妻可以救家之弊其余人事亦多此
　　象曰老夫女妻过以相与也
　　即上二阳过之始而比初隂意
　　九三栋桡凶
　　以刚居刚过于刚矣故不能胜而栋桡大刚则折之意也
　　象曰栋桡之凶不可以有辅也
　　就栋上说言不可支持也正意在外如失前禽也例
　　九四栋隆有它吝
