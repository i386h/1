<!-- { "loadSidebar": true } -->
　　朱子答张敬夫曰复见天地之心某则以为天地以生物为心虽气有开阖物有盈虚而天地之心亘古今未始有毫髪之间断故阳极于外复生于内圣人以为于此可见天地之心生生不息使天地生物之心而有止息则阳之极也一絶而不复续矣尚何以复生于内而为阖辟之无穷乎愚按此说视本义尤似明白
　　象曰雷在地中复先王以至日闭闗商旅不行后不省方
　　雷在地中一阳初动但未离乎地尔故其卦为复此时阳虽动而尚防当安静以养之故先王以冬至之日闭道路之关使商旅不行而王后于是日亦不巡省方国安静以养防阳也
　　月令是月也日短至隂阳争诸生荡君子斋戒处必揜身身欲宁去声色禁嗜欲安形性事欲静以待隂阳之所定注曰此皆与夏至同而有谨之至者彼言止声色而此言去彼言节嗜欲而此言禁盖仲夏之隂犹微而此时之隂犹盛隂防则阳盛未至于甚伤隂盛则阳防当在于善保故也仲夏是月也日长至隂阳争死生分注曰阳尽午中而防隂重渊矣此隂阳争辨之际也物之感隂气而方长者生感隂气而已盛者死此死生分判之际也
　　君子斋戒处必揜身毋躁止声色毋或进薄滋味毋致和节嗜欲定心气百官静毋刑以待晏隂之所定
　　初九不逺复无祗悔元吉
　　初九为复之主正善复之人也在卦之初故为事初在事初故失之未逺能复于善而不祗于悔盖几动于心而即觉其过言出于口而旋悟其非不待形之身见之事而后能复乎善者也过而不改是谓过矣失而既复何至于悔故其占为大善之吉失而能复故吉失未逺而能复大善之吉也
　　大传以顔子解之当参看
　　象曰不逺之复以修身也
　　失之未逺能复于善则人欲尽天理还而身以之而修矣此修身之道所以不外乎是而程传曰不逺之复君子所以修身之道也
　　六二休复吉
　　六二柔顺中正资质本善之人也初九不逺之复士之仁者也以二之善近初之仁而能下之资其善以自益不待困心衡虑而善可复是休美之复也占者如是亦如二之休复故吉
　　象曰休复之吉以下仁也
　　子贡问为仁子曰事其大夫之贤者友其士之仁者子曰弟子入则孝出则弟泛爱众而亲仁则仁人君子进脩者之所当下也六二能之其休复也宜哉
　　六三频复厉无咎
　　隂性本柔居阳则不正居下之上则不中是不善之人也处动极则其性复躁妄故复善不固频失频复频失故危频复故无咎
　　象曰频复之厉义无咎也
　　频失频复虽云危厉然既能复亦有可取者故曰义无咎言于义无可咎也
　　六四中行独复
　　此爻虽应爻取象而爻徳亦自不可没亦縁以隂居隂而得其正尔中行与他爻中行不同言在羣隂中行而独能从善也初九一阳初复故曰阳气甚微其势力未足以相济也
　　象曰中行独复以从道也
　　初九不逺复无祗悔是个贤者盖有道之士人所当从也故曰以从道也
　　六五敦复无悔
　　以中顺居尊是太甲成王之令主中顺则天资之美固其寡过矣当复善之时则又以复善为事者故善复于内而不复失善心恒存善行坚固为敦厚于复之象敦复无失悔安从生故其占为无悔
　　象曰敦复无悔中以自考也
　　五之敦复徳之巳成者也而有柔中之徳故不待如二之下仁而复亦不待如四之从道而复而其成也盖出于自成焉中以自考如中无尤中以行愿也例
　　上六迷复凶有灾眚用行师终有大败以其国君凶至于十年不克征
　　迷复凶执迷不复是以凶也有灾眚申言其凶泛指人事说又曰用行师终有大败者以用师国之大事尤不可迷复故特着戒也以其国君凶言丧师之祸及其君也晁错曰将不知兵以其国予敌正是此意
　　象曰迷复之凶反君道也
　　蒙引曰爻辞不专就人君言象传独言反君道者人君迷复之道为尤大为尤着也
　　【震下干上】
　　无妄元亨利贞其匪正有眚不利有攸徃
　　程子曰无妄之谓诚然则诚即无妄矣朱子中庸解诚曰诚者真实无妄之谓今解无妄曰实理自然之谓是知无妄即诚也诚即无妄也曰诚曰无妄一理而互其名尔
　　实理自然实对妄说实则自然妄则非自然矣自然者天也非自然者人也是知实者天理之自然妄者人为之使然故曰实理自然蒙引曰实理不假人为故曰自然尤切
　　实理自然谓之无妄一有期望之心则非实理自然而为有妄矣然则无妄二字实该无所期望之意本义谓其义亦通者此也
　　蒙引曰无妄无望二义固异矣然无邪妄之心惟尽其在我而于吉凶祸福皆委之自然亦未尝有所期望也人而有所期望者即邪妄之心也其卦自讼而变九自二来而居于初刚徳在内内不妄也又为震主震为动动不妄也故其卦为无妄
　　动而健则勇于义而不屈于物欲九五以刚居中在巳正也下应六二柔顺中正所应正也皆正之道也言忠信行笃敬虽蛮貊之邦行矣无妄固有元亨之理况其卦动而健刚中而应又有是善故其占当得大亨而利于守正若其匪正则有灾眚而不利有攸往何也匪正则非无妄且与本义之善相背故也
　　彖曰无妄刚自外来而为主于内
　　刚自外来而居内是一意刚徳在内心不妄也为震主是一意震之徳为动动不妄也彖传总以一句包之曰刚自外来而为主于内此题极难作若作二项讲则破碎作一项讲又不得意思出予当初入试分二项
　　动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　大亨以正看来当兼卦变说方是观本义以卦变卦徳卦体言卦之善可见矣本义不分卦变卦徳卦体释卦名卦辞者正以卦变亦管卦辞元亨利贞尔蒙引曰合而观之刚自外来而为主于内也动而健也刚中而应也皆正道也故其占大亨而必利于贞者乃天之命也何也正则无妄无妄诚也诚者天之道也而天祐之矣故利正者天之命匪正则为逆天之命故曰天命不祐
　　无妄之往何之矣谓所以无妄者正也既云无妄而乃以不正往则为有妄矣欲往何哉何也大亨以正天之命也不正则行拂乎天而天不祐之矣亦何往哉
　　象曰天下雷行物与无妄先王以茂对时育万物天下雷行震动发生万物各正其性命是物物与之以无妄也先王法此以茂对时育万物因其所性而不为私亦是物物与之以无妄也圣人参天地賛化育于是可见茂盛也大也此字不轻下有大用力之意
　　万物之生各有其时老者衣帛食肉黎民不饥不寒鳏寡孤独有养不违农时数罟不入洿池斧斤以时入山林不时不食如此之类不能悉数是皆先王对时育物之功也防试程文讲对时不切
　　初九无妄往吉
　　以刚在内即彖传刚自外来而为主于内此卦之所以为无妄也故曰诚之主此爻当以彖传看
　　无妄诚也至诚未有不动者如是而往以上则得君以下则得民以内则顺亲以外则信友事无不立功无不成矣何往不吉
　　象曰无妄之往得志也
　　得志解吉字
　　六二不耕获不菑畬则利有攸往
　　六二柔顺中正在无妄则是因时顺理而无私意期望之心盖凡职分之内当为者皆尽分以为之而此外利害得失皆所不顾象似农田之人也不去耕也不望获也不去菑也不望畬也盖无所为于前亦无所兾于后自始至终一无所计较之心也然不谋其利而自有其利不计其功而自有其功故占者如之则利有攸往是必谋无不遂功无不成无人不可处无地不可居天下之事业皆无心者能致之汲汲于得者未必能得也
　　田必耕然后获必菑然后畬其耕也正以望获其菑也正以望畬岂有不耕获不菑畬之理为此语者特以明自始至终絶无营为计较之心焉尔
　　蒙引曰如为人臣而事其君尽吾为臣之道尔非懐利以事其君也为人子而事其父尽吾为子之道耳非懐利以事其父也然虽不谋其利而自无不利岂有尽道事君而君不感岂有尽诚事父而父不感故曰则利有攸往
　　象曰不耕获未富也
　　未字当无字富字当利字言无求利之心也
　　六三无妄之灾或系之牛行人之得邑人之灾
　　六三非有妄者但处不得正则是所处非其地或所遇非其人故有意外之灾如或系牛于一处被行人得去或左右前后邑居之人反遭诘捕之扰也
　　象曰行人得牛邑人灾也
　　牛既为行人所得则诘捕之扰非邑人所受而何故曰无妄之灾
　　九四可贞无咎
　　九四阳刚干体尽可有为圣人不许其有为者何为下无应与累也应与之义大矣复之重朋来泰之喜彚征岂偶然哉
　　象曰可贞无咎固有之也
　　蒙引曰谓守其阳刚之道也有犹守也凡物守不得便不为我有矣
　　九五无妄之疾勿药有喜
　　此爻之辞最不可晓既为无妄之至何以不着吉利之辞而曰无妄之疾是不可晓
　　愚按九五非必有疾者爻为此辞特圣人假设之言所以着无妄之疾意谓如五而有疾始可为无妄之疾未能如五而有疾犹未得为无妄之疾未可忘自反之功也
　　象曰无妄之药不可试也
　　既以无妄而复药则为无妄之疾试无妄之药则反为妄而生疾矣故为无妄之药不可试也然则所处既当于理岂可因非意之事而改图乎
　　上九无妄行有眚无攸利
　　上九非有妄者但处穷极之地是执一而不变胶固而不通以是而行则举措乖方而缓急失当故有眚而无利盖防生畆尾生之流者
　　象曰无妄之行穷之灾也
　　自居卦之上言即本义穷极而不可行意
　　【干下艮上】
　　大畜利贞不家食吉利渉大川
　　大畜之义有三艮畜干大者畜也是一义所畜者干又畜之大是一义内干刚健外艮笃实辉光日新其徳为畜之大是一义本义大阳也是解大字不及大者畜遽及所畜之大者以大者畜之义自明无待于解释也又畜之大此大字指阳日新其徳为畜之大此大字不指阳
　　卦辞利贞不家食吉利渉大川程传俱承大畜説彖传本义以卦变卦徳卦体释之似于大畜不相渉看来不是今当兼用卦名卦变卦徳卦体解但大畜不可专就学问说程传曰在人有学术道徳充积于内乃所畜之大也凡所畜聚皆是今当用之凡人之畜学问如所谓多识前言往行以畜其徳是也畜天下之人如六四童牛之牿六五豮豕之牙是也又如畜天下之财货以备国家之用亦畜也而皆不可不正不家食吉利渉大川只就学问之畜上说
　　人之所畜非一而皆不可不正畜学不正则为异端曲学畜人不正则徳不足以服人畜财不正则为货悖而入故凡有所畜皆不可不正况此卦之变自需而来九自五而上以卦体言六五尊而上之以卦徳言又能止健皆有正之象也故其占利于正所畜既大则当出为时用况卦体六五之君尊尚其贤又可为之机也故不食于家而食于朝则可行其道而吉矣所畜既大其才猷学术必能康济时艰况卦体下应于干为应乎天所谓一心合天则何事不济故其占利渉大川言当济天下之险难如汉平勃之安刘唐郭子仪之再造唐室是也
　　彖曰大畜刚健笃实辉光日新其徳
　　刚健则不屈于物欲不安于卑下而有日进之几笃实则践履诚恪而不渉于虚妄辉光则徳义日彰而不入于暗昧内外合徳此所以日新其徳而为畜之大也
　　彖传释卦名义只用卦徳不用大者畜所畜者大之义
　　刚上而尚贤能止健大正也
