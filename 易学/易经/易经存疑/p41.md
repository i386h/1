<!-- { "loadSidebar": true } -->
　　隂柔则才弱无应则无援承乗皆刚是前后皆狂暴之人侵陵之患未免有之故有悔然以隂居隂处上之下用柔能下是善处已处人所谓君子敬而无失与人恭而有礼也如此则所承乘之刚非独不之侵陵而反为之助矣故其悔可亡不但其悔可亡而又因之有功故其占为田三品田获三品亦卜田之吉占朱子曰卜田之吉占特于巽之六四言之此等处有可解者有不可解者只得虚心玩味阙其所疑不必强穿凿也
　　曰田获三品有功也
　　此只就田上说
　　九五贞吉悔亡无不利无初有终先庚三日后庚三日吉
　　九五刚徤中正其德本无不善然居巽体则茍且偷安之弊有不免焉以其性体刚徤中正也故能起而变更之奋于因循之中整顿于败壊之余夫然则一扫去日之弊而永收来日之功是有贞而吉也故得亡其悔而凡事亦无不利如是则无初而有终矣然其变更也必先庚三日丁宁于其变之前后庚三日揆度于其变之后以是而行则有审慎之意无茍且之弊故能尽其变更之善而得吉
　　曰九五之吉位正中也
　　位正中有其德也故能变更之善
　　上九巽在牀下丧其资斧贞防
　　上九有阳刚之德只被居巽之极壊了故巽在牀下丧其资斧巽在牀下过于巽也丧其资斧失所以断也占者如是虽巽所当巽而不为邪然过于卑巽必致自轻而取侮凶之道也
　　曰巽在牀下上穷也丧其资斧正乎凶也
　　程传曰在牀下过于巽也处卦之上巽至于穷极也正乎防言必防也
　　【兊下兊上】
　　兊亨利贞
　　一隂进乎二阳之上如何为喜之见乎外盖隂本居下今自下而进越居乎阳之上隂得乗阳非其所望是以喜也大传说万物者莫说乎泽故兊之为泽泽止水也坎为水坎卦下一画是隂变而为阳则为兊是坎水而塞其下流乃止水也故亦为泽程传兊说也能说于物物莫不说而与之是以致亨然说之道利于贞正非道求说则为邪谄而有悔咎故戒以利贞也　本义用传意解愚按程传之解更似洁净方西樵先生约説用之不为无见然传本义之说似不可废今宜兼用防引说易多有似此者
　　文王系兊之辞谓兊以说物本有亨道况此卦之体二五二爻皆以刚而得中又有致亨之道故其占当得亨通非道求説则为邪谄而有悔咎况此卦之体三六二爻皆以柔而居外又有不正之嫌故占者利于贞正兊亨之后不忘利贞之戒圣人之情可见矣
　　曰兊説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　刚中而柔外若依防引刚中字轻则圣人用刚中二字虚了若依本义刚中故説而亨柔外故利贞则传已遗了亨字刚中二字亦无所属依愚见当依程传说阳刚居中中心诚实之柔爻在外接物和柔之故为説而能贞也依此说则说以利贞之意皆有所自传刚中柔外四字俱不虚矣天理人心正而已矣故说以利贞则顺乎天而应乎人必言应人者说道闗乎人天人之理一故言人而并及天也说以先民者有道以説之使民欣説相先以趋事而不惮劳也盖好逸恶劳人情之常劳民之事本非民所说若营不急之务如鲁庄公筑台于郎于薛于杏秦始皇筑长城阿房以役民则民胥防作慝矣惟夫事之不容已者如凿池筑城以防寇盗为台为沼以察氛祲时观游以是而役其民民必思夫上之兴作也事非得已下之趋事也职分当然皆欣欢恱乐相先以趋事而不惮难矣故曰説以先民孟子曰文王用民力为台为沼而民反懽乐之此说以先民也即孟子以逸道使民之意
　　民忘其劳根源在说以先民上说以先民民既说之自忘其劳矣民若不説虽欲民忘劳不可得也説以犯难者有道以説之使民欣欢勇徃直前以犯难也盖好生恶死人之常情若好大喜功如秦皇汉武北击胡南击越使数十万生灵死于沙漠瘴厉则民惊惧雠怨有不説者矣惟夫四夷交侵寇贼窃戕贼我家殄害我生灵于是温词正义褒赏激劝驱其民以防患御冦民必思曰除暴止乱人君之道尊君亲上庶民之职况上之使我本为民除害非欲杀我也皆欣欢而乐于効死矣故曰説以犯难即孟子以生道杀民之意民忘其死根源在説以犯难上民若不説虽欲民忘死不可得也民劝矣哉民劝即是民忘其劳民忘其死此所以为説之大也説之大是即上文而赞之
　　曰丽泽兊君子以朋友讲习
　　讲习者讲而又讲所谓已精而益求其精也必以朋友者以我之所见而资乎彼以彼之所见而资乎我如两泽相丽互相滋益也只是致知之事大学传所谓道学是也
　　初九和兊吉
　　以阳爻居説体其説也正不失之邪媚也处下则不失于上求无应则不失于私系故为和恱而皆中节谓之和恱之以道而不失节是和恱也以和而恱外不失人内不失已吉之道也
　　曰和兊之吉行未疑也
　　疑碍也言无疑碍也即行无不得所以然者以居兊之初其说也正故行无所疑碍也
　　九二孚兊吉悔亡
　　九二以阳居隂为失其正不免有妄说之悔然有刚中之德是有诚心者也占者有孚而説有其诚心则诚能动物人无不説悔其可亡矣盖中重于正因中可以求正也
　　曰孚兊之吉信志也
　　信志只是诚心解孚兊
　　六三来兊防
　　隂柔不中正妄説者也为兊之主又善恱人者上无所应而反来就二阳以求説则求非其所谓未同而言者在己既失其道在人未必我应故防
　　曰来兊之防位不当也
　　只是不中正
　　九四商兊未宁介疾有喜
　　九四上承九五之中正下比六三之柔邪欲从三则虑失五欲从五又虑失三于是筹度二者之间求其所从之人而未能有定故曰商兊未宁然九五中正六三柔邪其为人既有邪正之分而九四阳刚是素能守正之人故能介然守正而疾恶柔邪也如此则有直谅多闻之益而无便辟善柔之损矣故有喜占如此其如此其占亦如此与旅六四同
　　曰九四之喜有庆也
　　有庆是解喜字无便辟善柔之损而有直谅多闻之益是有庆也
　　九五孚于剥有厉
　　防九五之德之时之位与其所比之人实有听信小人之几故系辞圣人为之设戒曰孚于剥有厉是知吉防无门惟人所召君天下者尤不可不谨也
　　曰孚于剥位正当也
　　正谓刚徤中正当谓居尊位惟位正当故自恃其聪明富贵密近小人以为不能害己而一于听信明皇之于李林甫德宗之于卢是也
　　上六引兊
　　上六成説之主卦之所以为兊者也况又以隂居説之极是善于为説也故为引兊是欲引下二阳相与为説者然不能必其从否故系辞圣人于九五为之致戒于上六不言其吉防
　　曰上六引兊未光也
　　贬之之词夫与人同归于善君子莫大之善也上六相引以为不善其道奚光哉
　　【坎下巽上】
　　涣亨王假有庙利渉大川利贞
　　柔得位乎外而上同本义曰六徃居三得九之位而上同于四防来以隂居阳难説得位三在内卦亦难説外上同六四力量终未大亦难济涣朱子语谓其説未穏云峯谓上同于五是矣但谓三徃居外卦之四亦非也依愚见柔得位乎外而上同是六四之柔得位乎外卦而上同九五以六居四是柔得位正也以是上同九五之中正四五同德也四五同德斯足以济涣矣故亨若以朱子卦变例只是二爻互换转移无那隔蓦两爻底愚见在易卦亦有此例如解卦变三徃居四入于坤体二居其所而得中亦是两爻隔蓦解卦六自三徃居四入坤体此卦变也二既徃居四则二惟居其所亦自卦变得也涣卦九自三来居二而得中此卦变也三既来居二则四惟居其所而上同于五亦自卦变得也以彼释此其説甚通况谓六四之柔得位而上同九五説济涣亦甚相贴似乎可从但本义已定语録虽谓未穏而未及更改无有敢张主者姑记于此以俟智者之自择尔九自三来居二而得中得所安也如刘备为曹操所攻奔荆州依刘表一时虽未能有为亦可以茍安是得中之意柔得位乎外而上同如刘聪乱晋懐愍被害司马睿先以懐帝之命出镇江东闻愍帝之丧遂即帝位用王导周顗诸贤以图兴复彷佛得位乎外而上同之意涣亨是其涣可合也卦变有合涣之道故其占得亨
　　王假有庙防涣字来是祖考精神之涣也假庙所以合涣利渉大川当实事説不作济难之以本义有乗木之也利贞总承不专就假庙渉川説济涣之贞所该者广假庙之贞孝敬而已渉川之贞能待而巳
　　曰涣亨刚来而不穷柔得位乎外而上同
　　説见卦辞下
　　王假有庙王乃在中也
　　言王假有庙乃是王者在宗庙之中祭祀也此是解释卦辞为王假有庙句含糊欠明故为此语以解之
　　利渉大川乗木有功也
　　此卦巽木在坎水之上是人乗木之所以利渉而有功也
　　曰风行水上涣先王以享于帝立庙
　　享帝立庙皆所以合涣也享帝之合涣在于天人之分殊立庙之合涣在于幽明之途异享帝则天人感通而涣合矣立庙则幽明感通而涣合矣
　　立庙与假庙不同假庙是祭祀时合涣立庙是平时合涣
　　呉草庐致慤亭説人之生也神与体合而其死也神与体离以其离而二也故于其可见而疑于无知也勤求之而如或见其存藏之而不忍见其亡藏之而不忍见其亡塟之道也求之而如或见其存祭之道也塟之日送体而徃于墓塟之后迎神而返于家一旬之内五祭而不为数惟恐其未聚也及其除丧而迁于庙也一岁之内四祭而不敢疏惟恐其或散也家有庙庙有主祭之礼于家而不于墓也墓也者亲之体魄所藏而神魄之聚不在是
　　初六用拯马壮吉
　　初六居卦之初涣之始也初之隂柔其才不足以济涣然九二在上有刚中之德初能顺之故仗其力以济涣是用拯而得马之壮也夫始涣而拯之为力既易又有壮马则涣可合而难可济矣吉之道也
　　曰初六之吉顺也
　　言初六所以吉者以其能顺从刚中之才也即用拯马壮
　　九二涣奔其机悔亡
　　九二以阳居隂是所处非其地宜有悔也然当涣之时来而不穷则虽所处非其地而暂获一时之安由是可以图将来之事是能亡其悔者也故其为涣奔而得其机占者得之而能如是其悔可亡如先主帝室之胄中原无驻足之地而奔据巴蜀亦可悔矣然益州沃野千里天府之国可以粗安而因之复兴汉室是悔亡
　　象曰涣奔其机得愿也
　　当危难之秋奔窜流离其志拳拳在于图安九二涣奔而得其机是得其所愿也
　　六三涣其躬无悔
　　私于已三也志在济时亦三也其如何盖隂柔不中正者气质之偏志在济时者志操之大如沛公居山东时贪财好色及入闗财物无所取妇女无所幸范增谓其志不在小此可以观六三之私与其志矣六三能涣其躬则公尔忘私国尔忘家而悔可亡居得阳位当作时位乃与隂柔不中正不相背
　　曰涣其躬志在外也
　　言其志在天下国家也志在天下国家则不复顾其私矣所以能涣其躬也
　　六四涣其羣元吉涣有丘匪夷所思
