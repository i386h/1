<!-- { "loadSidebar": true } -->
　　本义巽于二阳言六四有孚而血去惕出者由柔顺得正虚中巽体巽于二阳而上二阳与之合志也二阳之助固以四之能巽然非柔顺得正虚中二阳亦未必助之葢必巳能自立而后人辅之不能自立而欲人之辅助者未之有也
　　九五有孚挛如富以其邻
　　巽体三爻同力畜干邻之象也而九五实为之首然无徳者不足以孚人无力者不能以使众其势皆不能有为九五居中则有其徳矣处尊则有其力矣故其势能有为以兼乎上下之力为有孚挛如富以其邻之象占者有孚则能以其邻矣曰富以其邻则有孚挛如亦挛其邻也一气读下亦犹论语揖让而升下而饮其升揖让下而饮亦揖让也亦一气读下居中者信之质所谓有孚也处尊者有余力所谓富也然必信为之本故爻辞孚富兼举本义独归重有孚
　　蒙引曰此爻虽巽体亦不做小人説故本义云占者有孚则能如是也亦岂为小人谋耶故就人事或是以下畜上或是以弱畜强或以偏禆而畜主帅之类皆是以隂畜阳也故其辞虽若善而终不许以吉利之占圣人之意可知矣
　　象曰有孚挛如不独富也
　　言九五有孚挛如富以其邻者也不独以富厚之力也
　　上九既雨既处尚徳载妇贞厉月防望君子征凶隂阳和然后雨泽降故以既雨既处为隂阳和其雨固和雨止亦和举其始终言也以隂畜阳畜之既极阳不与抗而顺从之是隂阳和也然必阳尚隂徳至于积满然后肯帖然于隂而与比和若阳尚隂徳未至积满阳犹未肯帖然于隂而与比和葢自隂之畜乎阳也阳固亦有尊尚之心矣但其势未盛此心未至于极安肯遽帖然于彼耶此便是未和也逮隂之徳至于盛大能畜得阳住阳尊尚之至于积满到此时方肯帖然于彼而与比和此方是隂阳和如唐武后之势既盛髙宗俛首而受其制辽金之势既成宋人帖首称臣与连和可见尊尚隂徳至于积满也隂加于阳如何谓之正葢隂虽加阳然其所行未必无善事如季氏世执鲁柄田氏世执齐柄武后易唐为周辽金入据中国其施政立教皆有足以君国子民者谓之非正亦不可也然终不能保其常所以有危厉之戒
　　象曰既雨既处徳积载也君子征凶有所疑也
　　徳积载言尊尚隂徳积至于满也小人而抗君子君子安得不疑虑哉故曰有所疑也
　　【兊下干上】
　　履虎尾不咥人亨
　　一隂见于二阳之上其徳为説者隂本在下之物又上升而在二阳之上则自幸其得势故其情説水隂物隂在阳上如泽水在坤地之上故取其象
　　履者有所蹑而进之义也此卦以兊遇干和説以蹑刚强之后则不犯其暴而得遂其进故其占为履虎尾不咥人亨
　　均之和説以蹑刚强之后也取其卦为履取其辞为履虎尾不咥人亨者盖卦名重在蹑上卦辞重在和说上义各有所主
　　蒙引曰以兊遇干一句便当柔履刚了鄙意不然如需本义以干遇坎亦就当险在前干刚而不陷耶蒙引想是于本义覔不得柔履刚出强以牵合于彖尔本义解经有全用彖意者有不尽用彖意者此卦彖柔履刚以卦体言説而应乎干以卦徳言而不用卦体者毋亦以卦徳和説以蹑刚强之后这里就有柔之义了故不复用卦体尔未知是否学者详之
　　以兊遇干取卦为履意不可晓蒙引谓以至柔而履至刚履非所履故名之曰履危之也或然与
　　彖曰履柔履刚也説而应乎干是以履虎尾不咥人亨刚柔是卦体盖以卦画言观系辞挥于刚柔而生爻可见与屯刚柔始交而难生一例
　　説而应乎干是以履虎尾不咥人亨朱子曰柔能胜刚弱能胜强谚云凶拳不打笑面以履卦辞观之信然沛公见羽鸿门近之
　　刚中正履帝位而不疚光明也
　　刚九也居上之中中也以阳居阳正也五帝位也以九居五则刚中正而履帝位也刚中正履帝位则徳称其位而无疚病由是功业着于四方是光明也此别取一义以解履亨不复粘着履刚之意
　　象曰上天下泽履君子以辨上下定民志
　　夫民志不定由上下之分不明故定民志在于辨上下然上下之辨岂止章服宫室车旗之差等而已哉必度徳授官因能任事使自士庶至于公卿各以其徳而居位无徳者不敢以卑而谋尊其间车服采章亦为之差别农工商贾各勤其事而食力而非力者不敢以贱而僭贵其间宫室服用亦为之限制上下既辨则人度徳量力以居位任事而不敢萌分外之思民志于是乎定矣故以诸侯则安于诸侯而请隧与繁缨者无有也以大夫则安于大夫而僭八佾者无有也以邑宰则安于邑宰而僭称公者无有也如后世之庶人帝服倡优后饰者益无有也是皆上下之辨而其效如此也
　　初九素履往无咎
　　阳君子也在下则位卑而志未肆居履之初则轫之初方与物接合此三者均未为物迁盖富贵之念未兴穷居之初心未变也故凡事只率其平生之所履而往非仁无为非义无行此初九平生之所履也今兹之往亦若是而已矣非仁无为非义无行视其平生不少变焉是之谓素履往伊尹耕于有莘之野乐尧舜之道及膺汤聘而起则欲使是君为尧舜之君使是民为尧舜之民可谓素履之君子矣世之贪饕无耻之徒则无素可率若夫举平生所学如弁髦而尽弃之则有素而不率然后知穷不失义达不离道者之难其人也不负平生不枉所学达不离道富贵不能淫故曰无咎
　　象曰素履之往独行愿也
　　方其素履之时其志愿吾他日亦将以是行之今之素履而行独行平日之所愿也
　　九二履道坦坦幽人贞吉
　　在下则无位无应则无援是身在物外之人也有刚中之徳则独行其道而不愿乎外宠辱不惊黜陟不闻一路平坦无﨑岖险阻也故为履道坦坦坦平坦也坦坦平坦之甚也犹云平穏所以平坦以履道也虽在物外然不履道而非理妄为鲜不及矣欲坦坦不可得也故必履道然后平坦顺理则裕为善最乐皆此义也履道平坦幽独守贞之象也故曰幽人履道而遇其占则贞而吉矣贞吉如何二之履道便是贞也二之坦坦便是吉也
　　象曰幽人贞吉中不自乱也
　　九二幽人守贞而得吉是志在于道不以外物而自乱也所以然者由其居下体之中尔中徳在内则内重而见外之轻故不以外物而自乱
　　六三眇能视跛能履履虎尾咥人凶武人为于大君六三不中不正而又隂柔是其才徳俱无足取也居三之阳位是志刚也志刚则有自用自専之病故其象为眇本不能视也而自以为能视跛本不能履也而自以为能履以此履干其刚愎自用之气必有以触其刚忿之心其见伤害也必矣故又为履虎尾咥人凶又为武人为于大君之象盖柔本无能也而志刚则好于自用武人本无能也而为大君则得以自肆如此之人岂能久哉秦政项籍可见矣
　　象曰眇能视不足以有明也跛能履不足以与行也此圣人以理断之言六三虽自以为能视而实不足以有明也虽自以为能履而实不足与之有行也
　　咥人之凶位不当也武人为于大君志刚也
　　位不当即不中不正志刚居三也
　　九四履虎尾愬愬终吉
　　九四以不中不正履九五之刚故亦为履虎尾之象然以刚居柔与三之以柔居刚者异矣故能危惧而得终吉
　　象曰愬愬终吉志行也
　　履有所蹑而进之象也愬愬而得终吉者是得遂其进也故曰志行
　　九五夬履贞厉
　　九五以刚中正履帝位刚中正则有能为之资履帝位则挟可为之势下又以兊説应之则无违拂之臣而得以遂其欲为之志故凡事必行无所疑滞为夬决其履之象夫才常伤于所恃而危多出于所安天下之事以夬履行之能无蹉跌之患乎故其占虽贞而不免于厉
　　象曰夬履贞厉位正当也
　　位正当即刚中正履帝位也所恃在此故至夬履
　　上九视履考祥其旋元吉
　　上九在卦之上以始终言之是履之终夫吉凶生于人之所履所履未终则吉凶未定而无可考所履既终则吉凶既定而有可考者矣故圣人系辞特示考祥之教祥非吉凶乃吉凶之兆也人事多方有逺有近其逺者吉凶或见于数百年之后或见于数十年之后目前未可见然其朕兆则已见矣故考祥者不必求之窈防昏黙也惟即其云为动作之着而求之观其或善或恶为何如则其朕兆之或吉或凶俱从可考矣其旋元吉示之考祥之例也言若所履者周旋无亏有十分善则得元吉若只七八分善亦只得七八分吉或只五六分善亦只得五六分吉初未有定也故曰占者祸福视其所履而未定也
　　此于爻义俱无取只是就履终説道理如比初六小畜上九之例
　　象曰元吉在上大有庆也
　　此犹其位在中以贵行也例在上履之终也言于履之终而得元吉则大有福庆也在上是解所以元吉大有庆是正解元吉大即是元庆即是吉

　　易经存疑卷二
<经部,易类,易经存疑>
　　钦定四库全书
　　易经存疑卷三
　　明　林希元　撰
　　【干下坤上】
　　泰小往大来吉亨
　　干下坤上之卦伏羲名之曰泰者盖泰之义通也此卦干之象为天坤之象为地干在下坤在上是天气下降地气上腾天地交而二气通也故名卦曰泰文王系辞谓阳为大隂为小此卦之体坤往居外干来居内固小往大来也此卦之变自归妹来六往居四九来居三亦小往大来也小往大来则是君子道长小人道消之时占者遇此若有刚阳之徳则吉而亨矣吉者得遂其进而无隂邪之伤所谓出入无疾朋来无咎是也亨者得行其道而无掣肘之患所谓动而不括出而有获是也其卦曰泰以不可相无之隂阳言也其辞曰小往大来吉亨以淑慝之隂阳言也惟天地交则小往大来矣其理一也
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　此卦释卦名卦辞不取卦徳卦变等义直曰则是【云云】否卦亦然是就卦上説上造化人事来如今説易
　　一般此变例也必然者盖圣人于否泰之卦而三致意焉泰曰则是【云　云】喜阳道之通也否曰则是【云云】忧阳道之塞也一喜一忧而圣人之情见矣
　　天气下降地气上腾二气交感而万物因之发生是万物通也此泰之见于造化也君礼其臣臣忠其君圣主得贤臣以功业贤士得明主以显其徳是其志相同也此泰之见于人事也隂阳以气言健顺以徳言蒙引曰隂阳以气言犹诸卦之卦体也健顺以徳言犹诸卦之卦徳也体犹人身也徳犹人心也温厚和平发生长育此天地间之阳气也严凝凛冽惨刻肃杀此天地间之隂气也内阳而外隂是温厚和平发生长育之气充塞乎宇宙严凝凛冽惨刻肃杀之气敛藏而不见也健顺是隂阳之徳然最难体认看来隂阳二气各有性格如干确然示人易矣可见其健坤隤然示人简矣可见其顺然易简健顺以不可相无之隂阳言外健内顺以淑慝之隂阳言此顺是不好底顺当即此类推矣
　　人因健顺难説多就人上説不知传分造化人事説隂阳健顺是造化君子小人是人事若健顺就人説则非造化矣不可用
　　内君子而外小人不是真个君子在朝廷小人在州县但得志柄用者虽在外犹在内也但不得志缩首者虽在内犹在外也
　　象曰天地交泰后以财成天地之道辅相天地之宜以左右民
　　蒙引曰此句不宜于交字读直至泰字为一句如云雷屯火雷噬嗑与天雷无妄之类
