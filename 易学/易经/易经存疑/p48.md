<!-- { "loadSidebar": true } -->
　　言卦则有小大焉辞则有险易焉然辞非有外于卦也卦辞之险易各随卦情之所向尔卦之大者其情向于易辞则従而易如干如复如泰之可见也卦之小者其情向于险辞则従而险如坤如姤如否之可见也此云释卦爻辞之通例是卦爻辞三者并释故于善补过下用一句以别之
　　右第三章
　　易与天地准故能弥纶天地之道
　　此章欲説圣人用易穷理尽性至命故先説易书具有天地之道以见圣人所以用易也易与天地准一句当虚説弥纶天地之道始实説故能二字当看得活落
　　言莫大乎天地而易书之大则与之齐准故于天地之道若幽明死生神智仁造化万物皆有以弥之而无有遗漏者焉又于其中若幽明若死生若神若智仁若造化若万物井井有条色色各别而不容混乱是又有以纶之者焉
　　天地间精入无形粗及有象物虽有万不齐不过隂阳二端而已圣人作易只设隂阳两画则举天地间万物皆有以模仿之而无遗漏者矣盖自两仪而四象而八卦而六十四卦皆不外一隂一阳之变化自横图而圆图而方图亦不过一隂一阳之变化夫六十四卦横方圆图于造化人事之理无所不该弥纶之实可见矣
　　仰以观于天文俯以察于地理是故知幽明之故原始反终故知死生之説精气为物防魂为变是故知神之情状
　　此下三节言圣人用易之事仰以观于天文俯以察于地理以者用易也原始反终者用易以原反之也精气为物防魂为变虽不言用易而用易之意固在其中矣用易以穷理要见易理是如何天地间理是如何圣人用易以穷之是如何盖幽明之故死生之説神之情状其理皆在于易故圣人用易以穷之也然亦要见得为圣人穷理尽性之书尔非圣人真个即易而后穷理尽性也得意忘言斯可矣
　　今即易求之变化者进退之象刚柔者昼夜之象天文之昼夜即易之刚柔也天文之上下即易刚柔之变化也圆图阳生于子进于卯极于午而为昼隂生于午退于酉极于子而为夜亦可以观昼夜之理也阳明隂暗南方向明阳也北方幽暗隂也阳髙隂深地之髙陵阳也深谷隂也山髙阳也水深隂也海水之潮汐阳也其退隂也观隂阳之明暗可以知南北之明暗矣观隂阳之髙深可以知地理之髙深矣观隂阳之进退可以知潮汐之进退矣本义亦举其大槩不能书也此用易以观天察地之説也幽明之故不必説昼上南髙明也所以明者隂之变夜下北深幽也所以幽者阳之变依愚见昼也南也上也髙也明也那明处便是阳之变夜也下也北也深也幽也那幽处便是隂之变盖地理难説阳变隂隂变阳即幽明之所在而推本于隂阳之变即其故也不必如旧説牵拘于变化之循环
　　隂数六之老隂变为七之少阳气化之聚人物始之所以生与气机之至而伸者为神即其理也阳数九之老阳变为八之少隂气化之散人物终之所以死与气机之屈而归者为即其理也其知死生之説知神之情状以此而知之尔
　　天文逺故曰观地理近故曰察察比观较详
　　原是推原反是转折来看朱子语谓推原其始初却转折来观其终如囘头之义是反囘来观其终也原始反终是従人物有生之后推原到那始初之所以生处又従那始初处回转来看其终竟之所以死处知其始初之生也是得于气化之聚则知其终后之死也是得气化之散盖因其始而见其终也隂重浊有迹故为精阳轻清无形故为气精气合方成人物人物既成则气为魂精为魄人之耳能聴目能视皆精魄也人之喘息呼吸皆魂气也其生也以精气之合则其死也以精气之散其散也魂气归于天精魄归于地各还其原也魂渐渐散去故曰防盖原是气本无形也魄是有迹底物本是精血只干枯而已非实降也对魂防则为降尔神就造化言死生就人物言
　　情无形状有象朱子显而为物隠而为变为神之情状亦是
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱此言圣人以易尽性之事如何是以易尽性盖易不外乎隂阳尽性不外乎知仁知轻清属乎阳也仁重浊属乎隂也圣人之知仁配天地隂阳之道无不尽而其所以尽者实法诸易书之隂阳所以谓以易尽性也
　　知周万物周徧也尽也言万物之理精入无形粗及有象皆知之而无有不徧不尽也道犹大学之道道字训术方法也引曰道济改言天下只言天下之人愚初以中庸尽人物之性来证欲兼人物説今以后节曲成万物来参看觉得曲成万物里方兼人物此处只当就人説其心术之所运用能使天下之人老安友信少懐无不各得其所是其道有以济天下也
　　其知周乎万物而道足以济天下则其知不流之空虚矣故不过行不揜言则为过仁不揜知亦为过仁足以揜知故不为过旁行是事有遭逢其变常道处不得则于常道之外别出一法以处之必使其事有济故曰旁行言従正道行不得従偏旁而行也旁行易出乎道义之外是流也圣人虽是旁行而亦不出乎道义之外故不流如娶妻必告父母正道也舜不告而娶是旁行矣然其不告也乃为无后则固不外乎道义之正矣曷尝流乎又如男女授受不亲正礼也嫂溺不援是豺狼也乃出手以援之是不由乎正礼而旁行矣然其援之以手也乃以人之生死为重而以男女之逺别为轻是亦合乎道义之正而不流也
　　旁行是行仁乃谓之知者盖若非其知有以髙乎天下亦不能为此举故曰权者圣人之大用常道人皆可守权非体道者不能用也不流是能守其正守正则仁矣
　　以旁行不流分知仁是就这上看出乃推原其所自来非实旁行当知不流当仁也乐天所造极深恁生到得乐处论语知之不如好好不如乐孟子仁义忠信乐善不倦即是此乐舜之饭糗茹草若将终身文王幽于羑里而演易孔子饮水曲肱乐在其中顔子箪瓢陋巷不改其乐亦即是此乐
　　知命所造极深不止是闻见之知乃是实践之知盖真知夫死生贫富贵贱之理而安之不若庄周知无可奈何而安之方是知命问庄周之齐物我一生死亦可谓知命乎曰庄周只是强制若告子之不动心与圣人之知命必有间乐天则理足以胜私心泰无不足知命则殀夀不贰修身以俟之故不忧不忧地位不是小可先儒谓处富贵与天地同其通处贫贱与天地同其否安死顺生与天地同其变化其无忧者与
　　安土是随处皆安素贫贱行乎贫贱素富贵行乎富贵素患难行乎患难素夷狄行乎夷狄无入而不自得焉可谓安土矣敦仁是敦厚于仁语曰敦只是笃厚尽去私欲纯是天理更无夹杂充足盈满方有个敦厚之意只是仁而又仁
　　敦仁不外乎安土随处皆安而无处不安则其仁笃厚而不薄矣故本义曰随处皆安而无一息之不仁仁者以天地万物为一体以天下为一家中国为一人故能爱
　　此言圣人之知仁一节深一节周物之知道济之仁以处常言旁行不流以处变言其处变尤深于守常也乐天知命安土敦仁则与天为一处变又不足言矣要之圣人之知仁非有浅深特随其所至而言见其有浅深尔
　　范围天地之化而不过曲成万物而不遗通乎昼夜之道而知
　　此言圣人以易至命之事至命是到那天命处言与天命为一也天地之化圣人能范围之天地生万物圣人能曲成之天地之道昼夜而已圣人则通知昼夜是其所造直与天地为一也如何为之用易盖天地之道万物之生昼夜之循环一隂一阳之道也易书之所有亦一隂一阳而已圣人有得于易则天地万物昼夜一以贯之而无遗矣此圣人之至命所以为用易也
　　范是模范如铸金之模围是包围如人围墙故曰匡郭范围是就泛滥无收拾处约起来使成个事物如模以范金使成形器围以众地使有界止也
　　于天而颁厯授时于地而画野分州于人而别生分俱是范围之事范围不使之过也如天只是一气笼统孰知是春夏秋冬如地只是一块荒土孰别其东西南北某州某国如人但见蚩蚩蠢蠢荒荒野野孰知有个君臣上下此便是过了圣人为之颁厯授时则天道成为之画野分州则地道平为之别生分则人道立是范围而不使过也
　　曲成是委曲成就不能直致也要説得与范围不相犯在人如辨上下定民志使公卿大夫下士庶人各有限制不得僭越是范围也若未知职业如何而尽各随其官而为之法制如一部周礼一部诸司职掌使百官各随其条教依其职掌作一部律令使刑官遵之问刑教民树畜使老者衣帛食肉设为庠序以教之使民知孝弟礼义此便是曲成之事又如作宫室以易构木为巢之俗造书契以代结绳之政舟车以济不通重门击柝以待暴客亦是曲成之事至于物若穿牛鼻络马首因其材质之宜以致其用制其取用之节以遂其生如数不入汚池斧斤以时入山林五糓不时果实未熟木不中伐不粥于市皆是曲成之事如此之不能尽书
　　范围是制其过曲成是助其不及范围是裁成天地之道曲成是辅相天地之宜
　　通乎昼夜之道而知只是通知昼夜之道盖幽明死生神非昼夜其理相为循环则昼夜之道也圣人通知昼夜亦只是上文知幽明之故知死生之説知神之情状而益深造与之相黙契如所谓知天地之化育云尔
　　故神无方而易无体
　　天地之化万物之生昼夜之循环不外一隂阳而已隂变阳阳变隂是之谓易隂阳气也所以主宰是气者理也隂阳之变易皆是理主宰之故夫子下文指隂阳之迭运者而谓之道神只是这个道因其无在无不在故谓之神张子曰两在故不测盖当其隂变为阳也而此理则在阳当其阳变为隂也而此理则在隂隂阳只管变易而理皆无不在焉是谓两在也两在故不测不测即神也曰神无方言神之无所不在无有一定方所也曰易无体言隂阳只管变易无个一定形体也下章一隂一阳之谓道隂阳不测之谓神张子正神天徳化天道一神两化气有隂阳推行有渐为化合一不测为神诸説皆是发明此意张子曰气有隂阳推行有渐为化合一不测为神推行有渐言隂变而趋于阳阳变而趋于隂皆有其渐是之谓化化即易也合一不测为神言隂阳合上只是一个物在这上往来在隂上也只是这一个物在阳上也只是这一个物故曰合一以为在隂忽又在阳以为在阳忽又在隂是为两在故曰不测言莫有测度也又曰一物两体气也一故神两故化只是一个隂阳两端故曰一物两体朱子曰一个道理却有两端用处不同一故神自注云两在故不测言只是一个物也在隂也在阳隂阳无乎不在故曰两在惟两在故不可测度也两故化言必有两物方能变化有个隂阳然后隂变阳阳化隂有个昼夜然后昼而夜夜而昼凡其变化无穷皆两为之也若无两个物安能变化自注云推行于一盖虽两个变化总是推行一个道理尔盖阳者太极之动元亨者诚之通隂者太极之静利贞者诚之复隂阳虽不一而皆推行乎一太极通复虽不一而皆推行乎一诚也
　　又曰神天徳化天道徳其体道其用一于气而已化是隂阳变化即此章所谓易也张子曰由气化有道之名故以化为天道为用神即合一不测之神只是理所以主宰乎隂阳者也故以为天徳为体神化虽有道徳体用之分只是一气而有动静尔故曰一于气而已
