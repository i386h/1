<!-- { "loadSidebar": true } -->
　　黄中黄徳在中也黄字当中字中字当内字通理言中徳通而且理也通言其有触即应有感即通周流无滞圆神不倚是个通达活动底物不是胶固凝滞死杀物也理言其品节分明一体之中有万殊浑然之中有灿然不是浑沦笼统无分晓无区别物也孟子注曰圣人之心至虚至灵随感而应无有不通可见其通中庸曰仁足以有容义足以有执礼足以有敬智足以有别可见其理蒙引曰黄中非通则无以应乎外通而非理则所以应外者不能皆得其当可味通理之防
　　人心神明所以具众理而应万事君子黄中通理实本于此中者天下之大本可见其通处冲漠无朕之中万象森然已具可见其理处
　　説君子黄中通理后当贴一句云君子之徳如此其象之为黄者可识矣
　　正位居体
　　言正乎五位而居下体是居尊而能处下也履帝位之尊能屈乎臣民之下处皇极之上能执乎谦让之道不以崇髙自恃不以富贵自骄此五之正位居体也
　　説正位居体当贴一句云君子之徳如此其象之为裳者可识矣盖此二句虽释黄裳之义然其意隠然见于言外若如象逼真説则不可故须于末着此
　　美在其中而畅于四支发于事业美之至也
　　天下之徳莫过于中故中天下之美徳也六五君子学既成于敬义道既积于厥躬则清和纯粹之美得之有生之初者盎然于方寸之间而罔有遗漏道徳仁义之懿禀之赋受之始者浩然于灵扃之内而无少亏歉无积不施靡诚不着由是而畅于四肢则温恭逊让形于威仪动作之间者宛然天道之下济所谓充实而有光辉也由是而发于事业则中正信顺见于设施措置之表者允矣坤道之承天所谓情深而文明也夫积而不发是充积之未至也诚而不形必积诚之未至也六五美积于中而发于外如此非美之至不能也故从而赞之曰美之至也文言既分释黄裳了又恐人认为二物不知归重处故发美在其中一条见得其所谓顺乃本于中与象文在中也及六二之动直以方也意思一般大意谓君子之徳黄中通理所谓黄者可见矣正位居体所谓裳者可见矣然二者岂判然不相干哉夫黄中通理人之美徳也君子惟美在其中是以畅于四肢发于事业能正位居体矣夫美在其中而至于发越之盛是美之至也观此意可见是归重于中处或曰依此説是在中为中发越为顺乎曰中未尝不顺顺未尝不本于中合言之曰中顺之徳充诸中而发于外亦可分言之曰在中为中发外为顺亦可俱不相碍况此中字本是顺徳之中
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄隂下于阳本不敢与阳战也惟隂盛之极其势与阳均敌故敢与战此如唐之藩镇称兵以拒王室也隂盛之极至与阳争此时已无阳圣人谓阳未尝无亦不可无也故称龙以存阳犹唐中宗为武后所废纲目毎年犹书帝在房州以存君也隂虽极盛而称龙然本是隂体是未离其类也故称血犹臣虽强而敌君然臣子之名分犹存尚当安分未可与阳争也此有隂折之之意天色地色黄曰其血黄见阳伤而隂亦伤也自古臣子陵君父小人害君子国家既受其害而身亦不自保如汉王莽唐武三思宋蔡卞章惇贾似道辈与汉唐之宦官歴歴可见也圣人重致意于坤之上六鉴戒深矣
　　此以人事言也以造化言之干于方为西北于时为秋冬之交五行亦为金自巽至兑皆隂卦而忽与干遇故隂疑于阳而必战也阳气天地间未尝顷刻止息十月纯坤已无阳矣然阳尽于十月小雪之亥时随生于十一月大雪之子时是阳未尝无也隂气虽极盛而与阳争然隂之体不能变故曰未离其类















　　易经存疑卷一
<经部,易类,易经存疑>
　　钦定四库全书
　　易经存疑卷二
　　明　林希元　撰
　　【震下坎上】
　　屯元亨利贞勿用有攸往利建侯
　　本义一阳动于二阴之下阳是动物而况居二隂之下岂能止得其必进动无疑也故其徳为动雷是阳动于地之物也故为震之象
　　坎一阳在二隂之间而为之陷何也曰此以淑慝之隂阳言也阳善隂恶一阳在二隂之间不惟欲加害乎阳必且凂之使同为恶矣故其徳为陷为险陷物之丽乎险也险即所陷之地也
　　离一隂在于二阳之间而谓之丽者阳明隂暗隂在阳间得其所辅故为丽以明辅暗则变暗为明故为文明隂在上阳上进不得则蒸郁四布悠扬而成云云盛则成雨雨盛则成水以甑盖气酒验之最明小畜彖宻云不雨上往也邵子观物篇阳为隂累则相持下降而为雨即此意故坎之象为云为雨为水乾坤始交而遇险难在造化则是物始生而未通也震以一阳居二隂之下是隂阳相交之始故曰乾坤始交坎险在前是遇险难隂阳交而万物生故以乾坤始交为物始生在人事如汉髙帝初兴而遇项羽唐太宗初兴而遇王世充刘黒闼李宻萧铣诸雄是也凡人初作事而有阻厄者皆是不専就天下国家説
　　中溪张氏以系辞干称父坤称母震一索而得男为乾坤始交不是葢系辞所言乃文王后天之卦非伏羲先天命卦之意也
　　元亨是未通终必通也本于震之能动利贞戒占者宜守其正不可行险侥幸也是本于坎陷在前道不可须臾离天下未有舍正而能集事者况在屯难之时乎故凡所为利于固守其正文王幽于羑里而演易孔子厄于陈蔡而歌得屯贞之义矣或问汉髙帝困于白登而用陈平之计以脱可谓正乎曰君子不死于盗贼当厄难之中苟可以脱而无甚害于义者亦君子所不避也观散宜生以美女美玉释西伯可见矣
　　勿用有攸往是因其居屯而戒其轻进非终不进也故本义曰未可遽有所往项羽王沛公于汉中汉王怒欲击羽张良曰汉中之恶不犹愈于死耶愿大王云云此勿用有攸往之义也勿用有攸往与利贞是二义蒙引説勿用有攸往即是利贞与愚説不同在识者之自择耳
　　初九阳居隂下以贤下人之象也为成卦之主乾坤始交而遇险难卦之所以为屯也以贤下人则得民得民则可君故利建
　　彖曰屯刚柔始交而难生
　　刚柔以爻言也卦辞本义言乾坤就生物上言也本是隂体一阳生于下是刚柔始交也
　　动乎险中大亨贞
　　地有险阻有平易坎之地险阻坤之地平易地非坎之卦徳地之险阻乃坎之卦徳也故本义曰险坎之地蒙引说似未是且费力
　　能动是其才足以有为也故得元亨在险则其时犹未易为也故又当利贞焉
　　雷雨之动满盈天造草昧宜建侯而不宁
　　震之象为雷坎之象为雨震坎合体是雷雨动作盈满乎两间也其在天造或世尚洪荒人物荒野或四海分崩生民扰攘而天下未定或百姓不亲五品不逊或三纲既沦九法亦斁而名分未明当此之时宜于众人之中择才徳出类之人建之为侯俾任弥纶参赞之责施迅扫荡定之功然世难方殷事变无穷建侯特其大纲耳而事所当为者尚未止此也故既建侯了又须忧勤兢畏不遑宁处未明求衣日昃求食天下若何而定名分若何而明凡可亨屯解难者皆竭心力以图之不可谓建侯则其事已尽邈然不加之意也舜命五官周建万国而忧勤惕厉者犹未已汉唐创业之君率用此道隋文帝平陈而骄唐宪宗平淮蔡而肆其忽于大易不宁之戒矣
　　不宁是建侯之人心上自不安宁本义未可遽谓安宁之时语録须自以为不安宁方可此意当安在不宁之上
　　本义把草昧二字之义入在满盈内此防意解不可为正义满盈二字是縁雷雨之动而生
　　象曰云雷屯君子以经纶
　　云雷合体是云雷交作故其卦为屯君子以经纶亨屯之事也凡事有个大纲有个细目经是分其大纲纶是理其细目先举其大纲然后就中理其细目则巨细毕举屯难之世变为亨通之日矣
　　如今建五府六部九卿以总庶政此举其大纲也府部卿寺之中各有许多节目此理其细目也分人为父子君臣兄弟夫妇朋友五伦此举其大纲也五伦之中各有许多节目此理其细目也自此推之不能尽书
　　初九盘桓利居贞利建侯
　　屯难之初时未可进以阳在下阳欲进而在下势未可进又居动体其志欲进而上应隂柔险陷之爻则有挤之不与进者故其象为盘桓夫在恒情不得进多有行险侥幸以求进者是虽得遂其进而平生之守为之扫地矣义当守正不可失其守而初九以阳居阳得其正又能守正之人也故占者利于安处其正言必安于义命不可萌侥幸之心也孔子进以礼退以义得之不得曰有命孟子不肯枉尺而直寻者皆是道也
　　初九一阳交于二隂卦之所以为屯也故曰本成卦之主以阳下隂为民所归侯之象也占者能如初九则利建以为侯卦辞利建侯所建者初九也初九利建侯则自当之为人所建矣二建侯俱作占説蒙引谓卦辞是占初九是象尚未见得
　　象曰虽盘桓志行正也
　　言初九虽盘桓不得进然其志在于行正而不行险侥幸以求进也
　　以贵下贱大得民也
　　阳贵隂贱初九以阳来居隂下为以贵下贱之象夫屯难之初天下未定名分未明生民愚蒙未能自立非有圣哲君子开其壅蔽而指其迷途施其政敎而立其准极则生人之类不沦于禽兽夷狄者鲜矣初九阳刚之爻以徳则为时人之耳目以位则为生民之父母是个尊贵之人也而居于三隂之下是不以尊贵自骄逸而降身屈己以恤人穷以理民事汲汲乎为生民造命立极以遂其生养明其伦理息其争夺如禹之治水胼手胝足八年于外三过其门而不入真能以贵下贱者也当生民未能自立之时一有圣哲君子能为之造命立极孰不望之如父母而来归不但得民而又大得民也
　　蒙引谓已贵为君了何以説得建侯来愚谓无个君位如何得以贵去下贱圣贤如孔孟非不贵乃卒老于行不能援天下之溺何也故贵当兼徳位曰利建侯则是得民而可君如舜歴试诸难而尧禅禹治水有功而舜禅尔
　　六二屯如邅如乗马班如匪寇婚媾女子贞不字十年乃字
　　六二隂柔中正不过于柔也在人为有徳之士与九五相应或有平生之雅或有聨属之分或有意气之交义所当从不幸乗初九之刚二之于初虽无可从之义然初知二之贤实有攀援之意而其力又足以相制故能难之而使不得上进以应于五故其象为屯如邅如乗马班如然初之难二非为之害也乃求与己共事耳故其象为匪寇婚媾夫初之求二其意本善恒情鲜不为所移者而二独有真见以初与已非正应固守其正而不之与其象为女子贞不字至于十年数穷理极则初之妄求者去而四五之正应者合而可与矣故曰十年乃字窦融据陇西志从光武而隔于隗嚣久然后得合恍惚此爻之象女子贞不字十年乃字纯是象占在其中
　　象曰六二之难乗刚也十年乃字反常也
　　二与五应其常也为初所难是失其常十年乃字是反其常道也
