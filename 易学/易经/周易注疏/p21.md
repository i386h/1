<!-- { "loadSidebar": true } -->
　　大有元亨注不大通何由得大有乎大有则必元亨矣音义【大有包容丰富之象干宫归魂卦】疏【正义曰大有元亨者柔处尊位羣阳并应能大所有故称大有既能大有则其物大得亨通故云大有元亨】
　　彖曰大有柔得尊位大中而上下应之曰大有注处尊以柔居中以大体无二隂以分其应上下应之靡所不纳大有之义也其徳刚健而文明应乎天而时行是以元亨注徳应于天则行不失时矣刚健不滞文明不犯应天则大时行无违是以元亨疏【正义曰大有柔得尊位大中而上下应之曰大有者释此卦称大有之义大中者谓六五处大以中柔处尊位是其大也居上卦之内是其中也其徳刚健而文明应乎天而时行是以元亨者释元亨之义刚健谓干也文明谓离也应乎天而时行者禇氏庄氏云六五应九二九二在干体故云应乎天也徳应于天则行不失时以时而行则万物大得亨通故云是以元亨注正义曰刚健不滞者刚健则物不壅滞也文明不犯者文理明察则不犯于物也应天则大者防应于天则盛大也时行无违者以时而行物无违也以有此诸事故大通而元亨也】
　　象曰火在天上大有君子以遏恶扬善顺天休命注大有包容之象也故遏恶扬善成物之美顺夫天徳休物之命音义【遏于葛反止也徐又音谒休虚虬反美也徐又许求反】疏【正义曰君子以遏恶扬善者大有包容之义故君子象之亦当包含遏匿其恶褎扬其善顺奉天徳休美物之性命皆取含容之义也不云天在火下而云火在天上者天体高明火性炎上火是照耀之物而在于天上是光明之甚无所不照亦是包含之义又为扬善之理也】
　　初九无交害匪咎艰则无咎注以夫刚健为大有之始不能履中满而不溢率斯以徃后害必至其欲匪咎艰则无咎也象曰大有初九无交害也疏【正义曰以夫刚健为大有之始不能履中谦退虽无交切之害久必有凶其欲匪咎能自艰难其志则得无咎故云无交害匪咎艰则无咎也注正义曰不能履中满而不溢者以不在二位是不能履中在大有之初是盈满身行刚健是溢也故云不能履中满而不溢】
　　九二大车以载注任重而不危有攸往无咎注健不违中爲五所任任重不危致远不泥故可以往而无咎也象曰大车以载积中不败也音义【车王肃刚余反蜀本作舆泥乃计反】疏【正义曰大车以载者体是刚健而又居中身被委任其任重也能堪受其任不有倾危犹若大车以载物也此假外象以喻人事有攸徃无咎者堪当重任故有所徃无咎者以居失其位嫌有凶咎故云无咎也象曰积中不败者释大车以载之义物既积聚身有中和堪受所积之物聚在身上不至于败也注正义曰任重而不危释大车以载之意大车谓牛车也载物既多故云任重车材彊壮故不有倾危也】
　　九三公用亨于天子小人弗克注处大有之时居下体之极乘刚健之上而履得其位与五同功威权之盛莫此过焉公用斯位乃得通乎天子之道也小人不克害可待也象曰公用亨于天子小人害也音义【亨许庚反通也下同众家竝香两反京云献也干云享宴也姚云享祀也】疏【正义曰公用亨于天子者九三处大有之时居下体之极乘刚健之上履得其位与五同功五为王位三既与之同功则威权之盛莫盛于此乃得通乎天子之道故云公用亨于天子小人弗克者小人徳劣不能胜其位必致祸害故云小人弗克也注正义曰与五同功者繋辞云三与五同功此云与五同功谓五为王位三既防与五之同功则威权与五相似故云威权之盛莫此过焉】
　　九四匪其彭无咎注既失其位而上近至尊之威下比分权之臣其为惧也可谓危矣唯夫有圣知者乃能免斯咎也三虽至盛五不可舍能辩斯数专心承五常匪其旁则无咎矣旁谓三也象曰匪其彭无咎明辩晢也注明犹才也音义【彭歩郎反子夏作旁干云彭亨骄满貌王肃云壮也虞作尫姚云彭旁徐音同近如字亦附近之近比毗志反知音智舍音舍数色助反晢章舌反王廙作晰同音徐李之世反又作哲字郑本作遰云读如明星晢晢陆本作逝虞作折】疏【正义曰匪其彭无咎者匪非也彭旁也谓九三在九四之旁九四若防专心承五非取其旁九四言不用三也如此乃得无咎也既失其位上近至尊之威下比分权之臣可谓危矣能弃三归五故得无咎也象曰明辩晢也者释匪其彭无咎之义明犹才也九四所以能去其旁之九三者由九四才性辩而哲知能斟酌事宜故云明辩晢也】
　　六五厥孚交如威如吉注居尊以柔处大以中无私于物上下应之信以志故其孚交如也夫不私于物物亦公焉不疑于物物亦诚焉既公且信何难何备不言而教行何为而不威如为大有之主而不以此道吉可得乎象曰厥孚交如信以志也威如之吉易而无备也音义【难依象宜如字一音乃旦反易以防反】疏【正义曰六五厥孚交如者厥其也孚信也交谓交接也如语辞也六五居尊以柔处大以中无私于物上下应之故其诚信物来交接故云厥孚交如也威如吉者威畏也既诚且信不言而教行所为之处人皆畏敬故云威如以用此道故得吉也象曰信以志者释厥孚交如之义由已诚信起其志故上下应之与之交接也威如之吉易而无备者释威如之吉之义所以威如得吉者以已不私于物唯行简易无所防备物自畏之故云易而无备也】
　　上九自天祐之吉无不利注大有丰富之世也处大有之上而不累于位志尚乎贤者也余爻皆乘刚而已独乘柔顺也五为信徳而已履焉履信之谓也虽不能体柔而以刚乘柔思顺之义也履丰有之世而不以物累其心髙尚其志尚贤者也爻有三徳尽夫助道故繋辞具焉象曰大有上吉自天祐也音义【祐音又累劣伪反下同尽津忍反繋音系】疏【正义曰释所以大有上九而得吉者以有三徳从天已下悉皆祐之故云自天祐之注正义曰不累于位志尚乎贤者既居丰富之时应须以富有为累也既居无位之地不以富有萦心是不繋累于位既能清静髙洁是慕尚贤之行也爻有三徳者五为信徳而已履焉履信之谓是一也以刚乘柔思顺之义是二也不以物累于心髙尚其志尚贤者是三也爻有三徳尽夫助道者天尚祐之则无物不祐故云尽夫助道也】















　　周易注疏卷三
　　周易注疏卷三考证
　　师卦辞丈人吉○崔憬曰子夏传作大人李鼎祚云彖云能以众正可以王矣老子曰域中有四大而王居其一焉作大人是也【臣照】按师卦之义成于九二为众所归也夫在下位而爲众所归惟师乃可所爲阃以外将军制之人主不从中制也彖曰丈人爻曰长子其义同也非丈人则三军无所托命故丈人吉也若易言大人者位尊者之通称言君子者徳尊者之通称言后者君也言先王者举古圣君以爲后世法也义各有取师称丈人不可与大人混也子夏传作大人盖亦传写之讹而李鼎祚从而爲之辞
　　六四注疏汉书韩信云兵法欲右背山陵前左水泽○【臣良裘】按此非韩信语云字上当有传字
　　六五田有禽利执言注物先犯己故可以执言而无咎也○郭京曰利执之误作利执言之字行书向下引脚稍类言字转写仍误言字无义理可安【臣良裘】按程传云执言奉辞也文无不安
　　比彖比吉也比辅也○郭京曰吉字下误増也字凡彖先举辞后以义结皆有也字辞下并无也字【臣清植】按朱子亦云也字羡当作比吉比辅也下顺从也比辅也觧比字下顺从也觧吉字与郭京之说正同
　　初六注以不信为比之首祸莫大焉故必有孚盈缶然后乃得免比之咎○郭京曰此盈缶二字疑衍下文处比之首应不在一心无私吝则莫不比之着信立诚盈溢乎质素之器等句方释盈缶之义此处不应有盈缶二字
　　九五象舍逆取顺失前禽也○郭京曰舍逆取顺句误在失前禽上此小象第一第三句并先举爻辞后以义结中间一句独先申义后举爻辞三百八十三爻并无此例【臣清植】按上文位正中也此曰失前禽也以禽与中叶攷象传内以禽字与东部字为韵者凡三见屯三爻象禽与穷叶此与中叶恒四爻象禽与容叶吴棫韵补以禽为渠容切而引焦氏易林吉日车攻田弋禽宣王饮酒以告嘉功之文为证疑自汉以前有此音也
　　履六三注志存于王顽之甚也○毛居正曰志存于五五作王误正义云以六三之微欲行九五之事解注志存于五也绍兴本兴国军本皆误作王唯建安余氏本作五彖辞履帝位而不疚注云言五之徳此为五字无疑
　　泰九二包荒○包石经作苞象同
　　九三象无往不复天地际也○释文本作无平不陂六四翩翩○释文本作篇篇释云如字子夏传作翩翩向本同云轻举貌古文作偏偏今本俱作翩翩盖从子夏传本也
　　象翩翩不富皆失实也○郭京曰皆反实也反误作失注云坤爻皆乐下复下是坤位本实之处义在翩翩反归本实之地非失其本实也【臣良裘】按易义阴虚阳实失实正解不富之义京言未当
　　否象君子以俭徳辟难不可荣以禄○【臣良裘】按虞翻本作不可营以禄云荣或作营又云俭或作险按后汉书章懐注引易作险
　　六二包承○包石经作苞下包羞同
　　大有彖疏六五应九二九二在干体故云应乎天也○监本作六五应干九二亦与五为体误今依阁本改
　　象注遏恶扬善成物之美顺夫天徳休物之命○监本作遏恶扬善成物之性顺天休命顺物之命推寻文义顺夫天徳解顺天二字休物之命解休命二字休美也监本误今依阁本改
　　九三音义亨许庚反通也众家并香两反京云献也干云享宴也姚云享祀也○【臣清植】按此亨字注疏并作亨通解朱子本义云春秋传作亨古者亨通之亨享献之享烹餁之烹皆作亨字按亨通之作亨者元亨之是也享献之作亨者此文之是也烹餁之作亨者鼎彖传圣人亨以享上帝而大亨以养圣贤是也陆氏既以许庚反音作亨通之亨复云众家并香两反音作享献之享则其意似亦以享之义为长矣今折中定本从朱子作享










　　周易注疏卷三考证
<经部,易类,周易注疏>
　　钦定四库全书
　　周易注疏卷四
　　魏王弻注　唐陆德明音义　孔颖达疏
　　上经【谦　豫　随　蛊　临　观　噬嗑　贲】
　　【艮下坤上】
