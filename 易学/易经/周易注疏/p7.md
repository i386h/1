<!-- { "loadSidebar": true } -->
　　九四或跃在渊无咎注去下体之极居上体之下乾道革之时也上不在天下不在田中不在人履重刚之险而无定位所处斯诚进退无常之时也近乎尊位欲进其道迫乎在下非跃所及欲静其居居非所安持疑犹与未敢决志用心存公进不在私疑以爲虑不谬于果故无咎也音义【跃羊灼反广雅云上也上音时掌反所处一本作可处近附近之近犹以救反与音预谬靡幼反或作缪音同】疏【正义曰或疑也跃跳跃也言九四阳气渐进似若龙体欲飞犹疑或也跃于在渊未卽飞也此自然之象犹若圣人位渐尊髙欲进于王位犹豫迟疑在于故位未卽进也云无咎者以其迟疑进退不卽果敢以取尊位故无咎也若其贪利务进时未可行而行则物所不与故有咎也若周西伯内执王心外率诸侯以事纣也注正义曰去下体之极者离下体入上体但在下体之上故云去下体之极注九三云处下体之极彼仍处九三与此别也云乾道革之时者革变也九四去下体入上体是乾道革之时云上不在天下不在田中不在人者易之爲体三与四爲人道人近在下不近于上故九四云中不在人异于九三也云而无定位所处者九四以阳居阴上旣不在于天下复不在于地中又不当于人上下皆无定位所处也斯诚进退无常之时者文言云上下无常进退无是也欲进其道迫乎在下非跃所及者谓欲进已圣道而居王位但逼迫于下羣众未许非已独跃所能进及也欲静其居居非所安迟疑犹豫未敢决志者谓志欲静其居处百姓旣未离祸患须当拯救所以不得安居故迟疑犹豫未敢决断其志而茍进也用心存公进不在私者本爲救乱除患不爲于已是进不在私也疑以爲虑不谬于果者谬谓谬错果谓果敢若不思虑茍欲求进当错谬于果敢之事而致败亡若疑惑以爲思虑则不错谬于果敢之事其错谬者若宋襄公与楚人战而致败亡是也】
　　九五飞龙在天利见大人注不行不跃而在乎天非飞而何故曰飞龙也龙德在天则大人之路亨也夫位以德兴德以位叙以至德而处盛位万物之覩不亦宜乎音义【夫音扶下皆同】疏【正义曰言九五阳气盛至于天故云飞龙在天此自然之象犹若圣人有龙德飞腾而居天位德备天下爲万物所瞻覩故天下利见此居王位之大人注正义曰龙德在天则大人之路亨谓若圣人有龙德居在天位则大人道路得亨通犹若文王拘在羑里是大人道路未亨也夫位以德兴者位谓王位以圣德之人能兴王位也德以位叙者谓有圣德之人得居王位乃能叙其圣德若孔子虽有圣德而无其位是德不能以位叙也】
　　上九亢龙有悔音义【亢苦浪反子夏传云极也广雅云高也】疏【正义曰上九亢阳之至大而极盛故曰亢龙此自然之象以人事言之似圣人有龙德上居天位久而亢极物极则反故有悔也纯阳虽极未至大凶但有悔吝而已系辞云悔吝者言乎其小疵也故郑引尧之末年四凶在朝是以有悔未大凶也凡悔之爲文旣是小疵不单称悔也必以余字配之其悔若在则言有悔谓当有此悔则此经是也其悔若无则言悔亡言其悔已亡也若卦九二悔亡是也其悔虽亡或是更取他文结之若复卦初九不远复无祗悔之是也但圣人至极终始无亏故文言云知进退存亡而不失其正者其唯圣人乎是知大圣之人本无此悔但九五天位有大圣而居者亦有非大圣而居者不能不有骄亢故圣人设法以戒之也】用九见羣龙无首吉注九天之德也能用天德乃见羣龙之义焉夫以刚健而居人之首则物之所不与也以柔顺而爲不正则佞邪之道也故干吉在无首坤利在永贞音义【佞乃定反邪字又作耶似嗟反】疏【正义曰用九见羣龙者此一句说乾元能用天德也九天德也若体乾元圣人能用天德则见羣龙之义羣龙之义以无首爲吉故曰用九见羣龙无首吉也注正义曰九天之德者言六爻俱九乃共成天德非是一爻之九则爲天德也】
　　彖曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命注天也者形之名也健也者用形者也夫形也者物之累也有天之形而能永保无亏爲物之首统之者岂非至健哉大明乎终始之道故六位不失其时而成升降无常随时而用处则乘潜龙出则乘飞龙故曰时乘六龙也乘变化而御大器静专动直不失太和岂非正性命之情者邪保合太和乃利贞注不和而刚首出庶物万国咸宁注万国所以宁各以有君也音义【彖吐乱反断也断音都乱反郑云资取也统本也行如字施始豉反卦内皆同累劣僞反邪或作耶同余嗟反后协句辞皆放此】疏【正义曰夫子所作彖辞统论一卦之义或説其卦之德或说其卦之义或说其卦之名故略例云彖者何也统论一卦之体明其所由之主案褚氏庄氏竝云彖断也断定一卦之义所以名爲彖也但此彖释干与元亨利贞之德但诸儒所说此彖分解四德意各不同今案庄氏之说于理稍密依而用之大哉乾元万物资始乃统天者此三句总释干与元也干是卦名元是干德之首故以元德配干释之大哉乾元者阳气昊大干体广远又以元大始生万物故曰大哉乾元万物资始者释其乾元称大之义以万象之物皆资取乾元而各得始生不失其宜所以称大也乃统天者以其至健而爲物始以此乃能统领于天天是有形之物以其至健能总统有形是乾元之德也云行雨施品物流形者此二句释亨之德也言干能用天之德使云气流形雨泽施布故品之物流布成形各得亨通无所壅蔽是其亨也大明终始六位时成者此二句总结乾卦之德也以干之爲德大明晓乎万物终始之道始则潜伏终则飞跃可潜则潜可飞则飞是明逹乎始终之道故六爻之位依时而成若其不明终始之道应潜而飞应飞而潜应生而杀应杀而生六位不以时而成也时乘六龙以御天者此二句申明乾元乃统天之义言干之爲德以依时乘驾六爻之阳气以控御于天体六龙卽六位之龙也以所居上下言之谓之六位也阳气升降谓之六龙也上文以至健元始总明干德故云乃统天也此名乘驾六龙各分其事故云以御天也乾道变化各正性命者此二句更申明乾元资始之义道体无形自然使物开通谓之爲道言乾卦之德自然通物故云乾道也变谓后来改前以渐移改谓之变也化谓一有一无忽然而改谓之爲化言干之爲道使物渐变者使物卒化者各能正定物之性命性者天生之质若刚柔迟速之别命者人所禀受若贵贱夭夀之属是也保合太和乃利贞者此二句释利贞也纯阳刚若无和顺则物不得利又失其正以能保安合会太和之道乃能利贞于万物言万物得利而贞正也首出庶物万国咸宁者自上已来皆论干德自然养万物之道此二句论圣人上法干德生养万物言圣人爲君在众物之上最尊髙于物似头首出于众物之上各置君长以领万国故万国皆得宁也人君位实尊髙故于此云首出于庶物者也志须卑下故前经云无首吉也但前文说干用天德其事旣详故此文圣人以人事象干于文略也以此言之圣人亦当令万物资始统领于天位而云行雨施布散恩泽使兆庶众物各流布其形又大明乎盛衰终始之道使天地四时贵贱髙下各以时而成又任用羣贤以奉行圣化使物各正性命此圣人所以象干而立化注正义曰夫形也者物之累也凡有形之物以形爲累是含生之属各忧性命而天地虽复有形常能永保无亏爲物之首岂非统用之者至极健哉若非至健何能使天形无累见其无累则知至健也乘变化而御大器者乘变化则乘潜龙飞龙之属是也而御大器大器谓天也乘此潜龙飞龙而控御天体所以运动不息故云而御大器也静专动不失太和者谓干之爲体其静住之时则专一不转移也其运动之时正不倾邪也故上系辞云夫干其静也专其动也是以大生焉韩康伯注云专专一也刚正也不失太和则下文保合太和是也岂非正性命之情者邪以干能正定物之性命故云岂非正性命之情者邪谓物之性命各有情非天之情也天本无情何情之有而物之性命各有情也所禀生者谓之性随时念虑谓之情无识无情今据有识而言故称曰情也夫子爲彖之体断明一卦之义体例不同庄氏以爲凡有一十二体今则略举大纲不可事事繁说庄氏云彖有发首则叹美卦者则此干彖云大哉乾元坤卦彖云至哉坤元以乾坤德大故先叹美之乃后详说其义或有先疉文解义而后叹者则豫卦叹云豫之时义大矣哉之是也或有先释卦名之义后以卦名结之者则同人彖云柔得位得中而应乎干曰同人大有彖云柔得尊位大中而上下应之曰大有之例是也或有特疉卦名而称其卦者则同人彖云同人曰同人于野亨注云同人于野亨利渉大川非二之所能也是干之所行故特曰同人曰此等之属爲文不同唯同人之彖特称同人曰注又别释其余诸卦之彖或详或略或先或后故上下参差体例不同或难其解或易略解若一一比竝曲生节例非圣人之本趣恐学者之徒劳心不晓也今皆略而不言必有其义于卦下而具说】
