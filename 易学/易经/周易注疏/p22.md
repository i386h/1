<!-- { "loadSidebar": true } -->
　　谦亨君子有终音义【谦卑退为义屈已下物也兑宫五世卦子夏作嗛云嗛谦也】疏【正义曰谦者屈躬下物先人后已以此待物则所在皆通故曰亨也小人行谦则不能长久唯君子有终也然案谦卦之象谦为诸行之善是善之最极而不言元与利贞及吉者元是物首也利贞是干正也于人既为谦退何可为之首也以谦下人何以干正于物故不云元与利贞也谦必吉其吉可知故不言之凡易经之体有吉理可知而不言吉者即此谦卦之繇及干之九五利见大人是吉理分明故不云吉也诸卦言吉者其义有嫌者爻兼善恶也若行事有善则吉乃随之若行事有恶则不得其吉诸称吉者嫌其不吉故称吉也若坤之六五及泰之六五并以隂居尊位若不行此事则无吉若行此事则得其吉故并称元吉其余皆言吉事亦放此亦有大人为吉于小人为凶若否之九五云休否大人吉是也或有于小人为吉大人为凶若屯之九五小贞吉大贞凶及否之六二包承小人吉之是也亦有其吉灼然而称吉者若大有上九自天祐之吉无不利之是也但易之为体不可以一为例今各随文解之义具诸卦之下今谦卦之繇其吉可知也既不云吉何故初六六二及九三并云吉者谦卦是总诸六爻其善既大故不湏云吉也六爻各明其义其义有优劣其徳既小嫌其不吉故湏吉以眀之也】
　　彖曰谦亨天道下济而光明地道卑而上行天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也音义【济节细反上时掌反下注上承上行同亏马本作毁福京本作富恶乌路反卦末注同好呼报反】疏【正义曰谦亨天道下济而光明地道卑而上行者此释亨义也欲明天地上下交通坤体在上故言地道卑而上行也其地道既上行天地相对则天道下济也且艮为阳卦又为山天之髙明今在下体亦是天道下济之义也下济者谓降下济生万物也而光明者谓三光垂耀而显明也地道卑而上行者地体卑柔而气上行交通于天以生万物也天道亏盈而益谦者从此巳下广説谦徳之美以结君子能终之义也亏谓减损减损盈满而增益谦退若日中则月盈则食是亏减其盈盈者亏减则谦者受益也地道变盈而流谦者丘陵川谷之属髙者渐下下者益髙是改变盈者流布谦者也鬼神害盈而福谦者骄盈者被害谦退者受福是害盈而福谦也人道恶盈而好谦者盈溢骄慢皆以恶之谦退恭巽悉皆好之谦尊而光卑而不可逾者尊者有谦而更光明盛大卑谦而不可逾越是君子之所终也言君子能终其谦之善事又谦之终福故云君子之终也】
　　象曰地中有山谦君子以裒多益寡称物平施注多者用谦以为裒少者用谦以为益随物而与施不失平也音义【裒蒲侯反郑荀董蜀才作捊云取也字书作掊广雅云掊减称尺证反施始防反注同】疏【正义曰裒多者君子若能用此谦道则裒益其多言多者得谦物更裒聚弥益多也故云裒多即谦尊而光也是尊者得谦而光大也益寡者谓寡者得谦而更进益即卑而不可逾也是卑者得谦而更增益不可逾越也称物平施者称此物之多少均平而施物之先多者而得其施也物之先寡者而亦得其施也故云称物平施也此谦卦之象以山为主是于山为谦于地为不谦应言山在地中今乃云地中有山者意取多之与少皆得其益似地中有山以包取其物以与于人故变其文也注正义曰多者用谦以为裒者尔雅释诂云裒聚也于先多者其物虽多未得积聚以谦故益其物更多而积聚故云多者用谦以为裒也少者用谦以为益者其物先少今既用谦而更增益故云用谦以为益也随物而与者多少俱与随多随少而皆与也施不失平者多者亦得施恩少者亦得施恩是施不失平也言君子于下若有谦者官之先髙则增之荣秩位之先卑亦加以爵禄随其官之髙下考其谦之多少皆因其多少而施与之也】
　　初六谦谦君子用渉大川吉注处谦之下谦之谦者也能体谦谦其唯君子用渉大难物无害也象曰谦谦君子卑以自牧也注牧养也音义【难乃旦反牧牧养之牧徐音目一音茂】疏【正义曰谦谦君子者能体谦谦唯君子者能之以此渉难其吉宜也用渉大川假象言也象曰卑以自牧者牧养也解谦谦君子之义恒以谦卑自养其徳也】
　　六二鸣谦贞吉注鸣者声名闻之谓也得位居中谦而正焉象曰鸣谦贞吉中心得也疏【正义曰鸣谦者谓声名也二处正得中行谦广逺故曰鸣谦正而得吉也象曰中心得者鸣声中吉以中和为心而得其所故鸣谦得中吉也】九三劳谦君子有终吉注处下体之极履得其位上下无阳以分其民众隂所宗尊莫先焉居谦之世何可安尊上承下绥劳谦匪解是以吉也象曰劳谦君子万民服也音义【解佳卖反】疏【正义曰劳谦君子者处下体之极履得其位上下无阳以分其民上承下接劳倦于谦也唯君子能终而得吉也象曰万民服者释所以劳谦之义以上下羣隂象万民皆来归服事湏引接故疲劳也】
　　六四无不利防谦注处三之上而用谦焉则是自上下下之义也承五而用谦顺则是上行之道也尽乎奉上下下之道故无不利指防皆谦不违则也象曰无不利防谦不违则也音义【防毁皮反指防也义与麾同书云右秉白旄以麾是也马云防犹离也郑读为宣下下上遐嫁反下如字下句同】疏【正义曰无不利者处三之上而用谦焉则是自上下下之义承五而用谦顺则是上行之道尽乎奉上下下之道故无所不利也象曰指防皆谦不违则者释无不利防谦之义所以指防皆谦者以不违法则动合于理故无所不利也】
　　六五不富以其邻利用侵伐无不利注居于尊位用谦与顺故能不富而用其邻也以谦顺而侵伐所伐皆骄逆也象曰利用侵伐征不服也音义【侵王廙作寝】疏【正义曰不富以其邻者以用也凡人必将财物周赡邻里乃能用之六五居于尊位用谦与顺邻自归之故不待丰富能用其邻也利用侵伐无不利者居谦履顺必不滥罚无罪若有骄逆不服则湏伐之以谦得众故利用侵伐无不利者也】
　　上六鸣谦利用行师征邑国注最处于外不与内政故有名而已志功未得也处外而履谦顺可以征邑国而巳象曰鸣谦志未得也可用行师征邑国也注夫吉凶悔吝生乎动者也动之所起兴于利者也故饮食必有讼讼必有众起未有居众人之所恶而为动者所害处不竞之地而为争者所夺是以六爻虽有失位无应乘刚而皆无凶咎悔吝者以谦为主也谦尊而光卑而不可逾信矣哉音义【与音预争争鬬之争】疏【正义曰鸣谦者上六最处于外不与内政不能于实事而谦但有虚名声闻之谦故云鸣谦志欲立功未能遂事其志未得既在外而行谦顺唯利用行师征伐外旁国邑而已不能立功在内也象曰志未得者释鸣谦之义也所以但有声鸣之谦不能实事立功者以其居在于外其内立功之志犹未得也可用行师征邑国者释行师征邑国之意经言利用象改利为可者言内志虽未得犹可在外兴行军师征国邑也注正义曰动之所起兴于利者凡人若不见利则心无所动今动之所以起者见利乃动故云兴于利也饮食必有讼讼必有众起者欲明为利乃有动动而致讼讼则起兵故序卦需为饮食饮食必有讼故需卦之后次讼卦也争讼必兴兵故讼卦之后次师卦也】
　　【坤下震上】
　　豫利建侯行师音义【豫余虑反悦豫也备豫也马云豫乐震宫一世卦】疏【正义曰谓之豫者取逸豫之义以和顺而动动不违众众皆説豫故谓之豫也动而众説故可利建侯也以顺而动不加无罪故可以行师也无四徳者以逸豫之事不可以常行时有所为也纵恣寛暇之事不可长行以经训俗故无元亨也逸豫非干正之道故不云利贞也庄氏云建侯即元亨也行师即利贞也案屯卦元亨利贞之后别云利建侯则建侯非元亨也恐庄氏説非也】
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉音义【忒他得反郑云差也京作贷】疏【正义曰豫刚应而志行顺以动豫者刚谓九四也应谓初六也既隂阳相应故志行也此就爻明豫义顺以动坤在下是顺也震在上是动也以顺而动故豫也此以上下二象明豫义也自此巳上释豫卦之理也豫顺以动故天地如之而况建侯行师乎者此释利建侯行师也若圣人和顺而动合天地之徳故天地亦如圣人而为之也天地尊大而逺神之难者犹尚如之况于封建诸侯行师征伐乎难者既从易者可知若建侯能顺动则人从之行师能顺动则众从之天地以顺动故日月不过而四时不忒自此以下广明天地圣人顺动之功也若天地以顺而动则日月不有过差依其晷度四时不有忒变寒暑以时圣人以顺动则刑罚清而民服者圣人能以理顺而动则不赦有罪不滥无辜故刑罚清也刑罸当理】【故人服也豫之时义大矣哉者叹美为豫之善言于逸豫之时其义大矣此叹卦也凡言不尽意者不可烦文】【具説故叹之以示情使后生思其余蕴得意而忘言也然叹卦有三体一直叹时如大过之时大矣哉之例是也二叹时幷用如险之时用大矣哉之例是也三叹时幷义豫之时义大矣哉之例是也夫立卦之体各象其时时有屯夷事非一揆故爻来适时有凶有吉人之生世亦复如斯或逢治世或遇乱时出处存身此道岂小故曰大矣哉也然时运虽多大体不出四种者一者治时颐养之世是也二者乱时大过之世是也三者离散之时解缓之世是也四者改易之时革变之世是也故举此四卦之时为叹余皆可知言用者谓适时之用也】【虽知居时之难此事不小而未知以何而用之耳故坎睽蹇之时宜用君子小人勿用用险取济不可为常斟】【酌得宜是用时之大畧举险难等三卦余从可知矣又言义者姤卦注云凡言义者不尽于所见中有意谓者】【也是其时皆有义也畧明佚乐之世相随相遇之日隐遯羇旅之时凡五卦其义不小则余卦亦可知也今所】【叹者十二卦足以发明大义恢妙理者也凡于彖之末叹云大哉者凡一十二卦若豫旅遯姤凡四卦皆云时义案姤卦注云凡言义者不尽于所见中有意谓以此言之则四卦卦各未尽其理其中更有余意不可尽申故总云义也随之一卦亦言义但与四卦其文稍别四卦皆云时义随卦则随时之义者非但其中别有义意又取随逐其时故变云随时之义大矣哉睽蹇坎此三卦皆云时用案睽卦注云睽离之时非小人之所能用蹇卦亦云非小人之所能用此二卦言大矣哉者则是大人能用故云大矣哉其中更无余义唯大人能用故云用不云义也坎卦时用则与睽蹇稍别故注云非用之常用有时也谓坎险之事时之湏用利益乃大与睽蹇时用文同而义异也解之时革之时颐之时大过之时此四卦直云时不云义与用也案解卦注难解之时非治难时故不言用体尽于解之名无有幽隐故不曰义以此注言之直云时者寻卦之名则其意具尽中间更无余义故不言义其卦名之事事已行了不湏别有所用故解革及颐事已行了不湏言用唯大过称时注云君子有为之时与解革颐其理稍别大过是有用之时亦直称时者取大过之名其意即尽更无余意故直称时不云义文畧不云用也】
