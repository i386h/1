<!-- { "loadSidebar": true } -->
　　象曰雷出地奋豫先王以作乐崇徳殷荐之上帝以配祖考音义【奋方问反殷于勤反马云盛也説文云作乐之盛称殷京作隐荐将电反本又作同或作廌兽名耳非】疏【正义曰案诸卦之象或云云上于天或云风行天上以类言之今此应云雷出地上乃云雷出地奋豫者雷是阳气之声奋是震动之状雷既出地震动万物被阳气而生各皆逸豫故曰雷出地奋豫也先王以作乐崇徳者雷是鼔动故先王法此鼔动而作乐崇盛徳业乐以发盛徳故也殷荐之上帝者用此殷盛之乐荐祭上帝也象雷出地而向天也以配祖考者谓以祖考配上帝用祖用考若周夏正郊天配灵威仰以祖后稷配也配祀明堂五方之帝以考文王也故云以配祖考也】
　　初六鸣豫凶注处豫之初而特得志于上乐过则淫志穷则凶豫何可鸣象曰初六鸣豫志穷凶也疏【正义曰鸣豫者处豫之初而独得应于四逸豫之甚是声鸣于豫但逸乐之极过则淫荒独得于乐所以凶也象曰志穷凶者释鸣豫之义而初时鸣豫后则乐志穷尽故为凶也】
　　六二介于石不终日贞吉注处豫之时得位履中安夫贞正不求茍豫者也顺不茍从豫不违中是以上交不谄下交不渎明祸福之所生故不茍説辩必然之理故不改其操介如石焉不终日明矣象曰不终日贞吉以中正也音义【介音界纎介古文作砎郑古八反云谓磨砎也马作扴云触小石声説音悦】疏【正义曰介于石者得位履中安夫贞正不茍求逸豫上交不谄下交不渎知几事之初始明祸福之所生不茍求逸豫守志耿介似于石然见几之速不待终竟一日去恶修善恒守正得吉也象曰以中正者释贞吉之义所以见其恶事即能离去不待终日守正吉者以此六二居中守正顺不茍从豫不违中故不湏待其一日终守贞吉也】
　　六三盱豫悔迟有悔注居下体之极处两卦之际履非其位承动豫之主若其睢盱而豫悔亦生焉迟而不从豫之所疾位非所据而以从豫进退离悔宜其然矣象曰盱豫有悔位不当也音义【盱香于反睢盱也向云睢盱小人喜悦之貌王肃云盱大也郑云夸也説文云张目也字林火孤反又火于反子夏作纡京作污姚作旴云日始出引诗旴日始旦睢香维反説文云仰目也字林火佳反】疏【正义曰盱豫悔者六三履非其位上承动豫之主盱谓睢盱睢盱者喜悦之貌若睢盱之求豫则悔吝也迟有悔者居豫之时若迟停不求于豫亦有悔也象曰位不当者解其盱豫有悔之义以六三居不当位进退不得其所故盱豫有悔但象载经文多从省畧经有盱豫有悔迟有悔两文具载象唯云盱豫有悔不言迟者畧其文也故直云盱豫举其欲进畧云有悔举其迟也】九四由豫大有得勿疑朋盍簪注处豫之时居动之始独体阳爻众隂所从莫不由之以得其豫故曰由豫大有得也夫不信于物物亦疑焉故勿疑则朋合疾也盍合也簪疾也象曰由豫大有得志大行也音义【由从也郑云用也马作犹云犹豫疑也盍胡腊反合也簪徐侧林反子夏传同疾也郑云速也埤苍同王肃又祖感反古文作贷京作撍马作臧荀作宗虞作戠戠丛合也蜀才本依京义从郑】疏【正义曰由豫大有得者处豫之时居动之始独体阳爻为众隂之所从莫不由之以得其豫故云由豫也大有得者众隂皆归是大有所得勿疑朋盍簪者盍合也簪疾也若能不疑于物以信待之则众隂羣朋合聚而疾来也象曰志大行者释由豫大有得之意众隂既由之而豫大有所得是志意大行也】
　　六五贞疾恒不死注四以刚动为豫之主专权执制非巳所乘故不敢与四争权而又居中处尊未可得亡是以必常至于贞疾恒不死而已象曰六五贞疾乘刚也恒不死中未亡也疏【正义曰贞疾恒不死者四以刚动为豫之主专权执制非巳所乘故不敢与四争权而又居中处尊未可得亡灭之是以必常至于贞疾恒得不死而已象曰六五贞疾乘刚者解贞疾之义以乘九四之刚故正得其疾恒不死也中未亡者以其居中处尊未可亡灭之也】
　　上六防豫成有渝无咎注处动豫之极极豫尽乐故至于冥豫成也过豫不已何可长乎故必渝变然后无咎象曰冥豫在上何可长也音义【冥觅经反马云冥昧耽于乐也王廙云深也又亡定反郑读为鸣渝羊朱反尽津忍反乐音洛】疏【正义曰处动豫之极极豫尽乐乃至于冥昧之豫而成就也如俾昼作夜不能休已灭亡在近有渝无咎者渝变也若能自思改变不为冥豫乃得无咎也】【震下兑上】
　　随元亨利贞无咎音义【随从也震宫归魂卦】疏【正义曰元亨者于相随之世必大得亨通若其不大亨通则无以相随逆于时也利贞者相随之体湏利在得正随而不正则邪僻之道必湏利贞也无咎者有此四徳乃无咎以茍相从渉于朋党故必湏四徳乃无咎也凡卦有四徳者或其卦当时之义即有四徳如乾坤屯临无妄此五卦之时即能四徳备具其随卦以恶相随则不可也有此四徳乃无咎无此四徳则有咎也与前五卦其义稍别其革卦己日乃孚有四徳若不己日乃孚则无四徳与乾坤屯临无妄随其义又别若当卦之时其卦虽美未有四徳若行此美方得在后始致四徳者于卦则不言其徳也若谦泰及复之等徳义既美行之不己乆必致此四徳但当初之时其徳未具故卦不显四徳也其诸卦之三徳己下其义大畧亦然也】
　　彖曰随刚来而下柔动而説随大亨贞无咎而天下随时随时之义大矣哉注震刚而兑柔也以刚下柔动而之説乃得随也为随而不大通逆于时也相随而不为利正灾之道也故大通利贞乃得无咎也为随而令大通利贞得于时也得时则天下随之矣随之所施唯在于时也时异而不随否之道也故随时之义大矣哉音义【而下之下遐嫁反注下柔同説音悦注下皆同大亨贞本又作大亨利贞天下随时王肃作随之随时之义王肃本作随之时义令力呈反否备鄙反】疏【正义曰随刚来而下柔动而説随者此释随卦之义所以致此随者由刚来而下柔刚谓震也柔谓兑也震处兑下是刚来下柔震动而兑説既能下人动则喜説所以物皆随从也大亨贞无咎而天下随时者以有大亨贞正无有咎害而天下随之以正道相随故随之者广若不以大亨贞无咎而以邪僻相随则天下不从也随时之义大矣哉若以元亨利贞则天下随从即随之义意广大矣哉谓随之初始其道未终乆义意而美大也特云随时者谓随其时节之义谓此时宜行元亨利贞故云随时也注正义曰为随而不大通逆于时者物既相随之时若王者不以广大开通使物闭塞是违逆于随从之时也相随而不为利正灾之道者凡物之相随多曲相朋附不能利益于物守其正直此则小人之道长灾祸及之故云灾之道也随之所施唯在于时者释随时之义言随时施设唯在于得时若能大通利贞是得时也若不能大通利贞是失时也时异而不随否之道者凡所遇之时体无恒定或值不动之时或值相随之时旧来恒徃今湏随从时既殊异于前而不使物相随则是否塞之道当湏可随则随逐时而用所利则大故云随时之义大矣哉】
　　象曰泽中有雷随君子以向晦入宴息注泽中有雷动説之象也物皆説随可以无为不劳明鉴故君子向晦入宴息也音义【向本又作向许亮反王肃本作乡音同宴徐乌练反王肃乌显反】疏【正义曰説卦云动万物者莫疾乎雷説万物者莫説乎泽故注云泽中有雷动説之象也君子以向晦入宴息者明物皆説豫相随不劳明鉴故君子象之郑云晦宴也犹人君既夕之后入于宴寝而止息】
　　初九官有渝贞吉出门交有功注居随之始上无其应无所偏系动能随时意无所主者也随不以欲以欲随宜者也故官有渝变随不失正也出门无违何所失哉象曰官有渝从正吉也出门交有功不失也音义【官蜀才本作馆】疏【正义曰官有渝者官谓执掌之职人心执掌与官同称故人心所主谓之官渝变也此初九既无其应无所偏系可随则随是所执之志有能渝变也唯正是从故贞吉也出门交有功者所随不以私欲故见善则徃随之以此出门交获其功象曰官有渝从正吉者释官有渝之义所执官守正能随时渝变以见贞正则徃随从故云从正吉出门交有功不失者释交有功之义以所随之处不失正道故出门即有功也注正义曰言随不以欲以欲随宜者若有其应则有私欲以无偏应是所随之事不以私欲有正则从是以欲随其所宜】六二系小子失丈夫注隂之为物以处随世不能独立必有系也居随之时体分柔弱而以乘夫刚动岂能秉志违于所近随此失彼弗能兼与五处己上初处己下故曰系小子失丈夫也象曰系小子弗兼与也疏【正义曰小子谓初九也丈夫谓九五也初九处卑故称小子五居尊位故称丈夫六二既是隂柔不能独立所处必近系属初九故云系小子既属初九则不得徃应于五故云失丈夫也象曰弗兼与者释系小子之意既随此初九则失彼九五丈夫是不能两处兼有故云弗兼与也】
　　六三系丈夫失小子随有求得利居贞注隂之为物以处随世不能独立必有系也虽体下卦二己据初将何所附故舎初系四志在丈夫四俱无应亦欲于巳随之则得其所求矣故曰随有求得也应非其正以系于人何可以妄故利居贞也初处己下四处己上故曰系丈夫失小子也象曰系丈夫志舎下也注下谓初也音义【舎音舍下文同】疏【正义曰六三隂柔近于九四是系于丈夫也初九既被六二之所据六三不可复徃从之是失小子也随有求得者三欲徃随于四四亦更无他应己徃随于四四不能逆己是三之所随有求而皆得也利居贞者己非其正以系于人不可妄动唯利在居处守正故云利居贞也象曰志舎下者释系丈夫之义六三既系九四之丈夫志意则舎下之初九也注正义曰四俱无应者三既无应四亦无应是四与三俱无应也此六二六三因隂阳之象假丈夫小子以明人事余无义也】
　　九四随有贞凶有孚在道以明何咎注处説之初下据二隂三求系已不距则故曰随有也居于臣地履非其位以擅其民失于臣道违正者也故曰贞凶体刚居説而得民心能干其事而成其功者也虽违常义志在济物心存公诚着信在道以明其功何咎之有象曰随有其义凶也有孚在道明功也音义【擅市战反】疏【正义曰随有者处説之初下据二隂三求系已不距则故曰随有获也贞凶者居于臣地履非其位以擅其民失于臣道违其正理故贞凶也有孚在道以明何咎者体刚居説而得民心虽违常义志在济物心存公诚着信在于正道有功以明更有何咎故云有孚在道以明何咎也象曰随有其义凶者释随有贞凶之意九四既有六三六二得九五之民为臣而擅君之民失于臣义是以宜其凶也有孚在道明功者释以明何咎之义既能着信在于正道是明立其功故无咎也】
　　九五孚于嘉吉注履正居中而处随世尽随时之宜得物之诚故嘉吉也象曰孚于嘉吉位正中也音义【尽津忍反尽卷末同正中一本作中正】疏【正义曰孚于嘉吉者嘉善也履中居正而处随世尽随时之义得物之诚信故美善之吉也】
