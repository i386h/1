<!-- { "loadSidebar": true } -->
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危旣辱且危死期将至妻其可得见邪音义【蒺音疾藜音棃】疏【正义曰易曰困于石至勿恒凶此第四章凡有九节以上章言利用安身可以崇德若身自危辱何崇德之有故此章第一节引困之六三危辱之事以证之也困之六三履非其地欲上干于四四自应初不纳于已是困于九四之石也三又乗二二是刚阳非已所乗是下向据于九二之蒺藜也六三又无应是入其宫不见其妻死期将至所以凶也子曰非所困而困焉者夫子旣引易文又释其义故云子曰非所困谓九四若六三不往犯之非六三之所困而六三彊往干之而取困焉名必辱者以向上而进取故以声名言之云名必辱也非所据而据焉者谓九二也若六三能卑下九二则九二不爲其害是非所据也今六三彊往陵之是非所据而据焉身必危者下向安身之处故以身言之云身必危也】易曰公用射隼于高墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也注括结也君子待时而动则无结阂之患也音义【射食亦反下注同隼恤允反墉音容括古活反结也阂五代反】疏【正义曰以前章先须安身可以崇德故此第二节论明先藏器于身待时而动而有利也故引解之上六以证之三不应上又以阴居阳此上六处解之极欲除其悖乱而去其三也故公用射此六三之隼于下体高墉之上云自上攻下合于顺道故获之无不利也子曰隼者禽也者旣引易文于上下以解之故言子曰也君子藏器于身待时而动何不利者犹若射人持弓矢于身比君子若包藏其器于身待时而动何不利之有似此射隼之人也动而不括者言射隼之人旣持弓矢待隼可射之动而射之则不括结而有碍也犹若君子藏善道于身待可动之时而兴动亦不滞碍而括结也语成器而后动者谓易之所说此者语论有见成之器而后兴动也】子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也音义【惩直升反屦俱遇反校胡孝反下同】疏【正义曰此章第三节也明小人之道不能善若因惩诫而得福也此亦证前章安身之事故引易噬嗑初九以证之以初九居无位之地是受刑者以处卦初其过未深故屦校灭趾而无咎也】善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可掩罪大而不可解易曰何校灭耳凶音义【去羌吕反何河可反又音河】疏【正义曰此章第四节也明恶人爲恶之极以致凶也此结成前章不能安身之事故引噬嗑上九之义以证之上九处断狱之终是罪之深极者故有何校灭耳之凶案第一第二节皆先引易文于上其后乃释之此第三已下皆先豫张卦义于上然后引易于下以结之体例不同者盖夫子随义而言不爲例也】子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑音义【治直吏反下同】疏【正义曰此第五节以上章有安身之事故此节明恒须谨愼可以安身故引否之九五以证之危者安其位者也言所以今有倾危者由往前安乐于其位自以爲安不有畏愼故致今日危也亡者保其存者所以今日灭亡者由往前保有其存恒以爲存不有忧惧故今致灭亡也乱者有其治者所以今有祸乱者由往前自恃有其治理也谓恒以爲治不有忧虑故今致祸乱也是故君子今虽获安心恒不忘倾危之事国之虽存心恒不忘灭亡之事政之虽治心恒不忘祸乱之事其亡其亡系于苞桑者言心恒畏愼其将灭亡其将灭亡乃系于苞桑之固也】子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也音义【知音智折之设反覆芳六反餗音速马作粥渥于角反胜音升】疏【正义曰此第六节言不能安其身知小谋大而遇祸故引易鼎卦九四以证之鼎折足覆公餗其形渥凶者处上体之下而又应初旣承且施非已所堪故有折足之凶旣覆败其美道灾及其形以致渥凶也言不胜其任者此夫子之言引易后以此结之其文少故不云子曰也】子曰知几其神乎君子上交不谄下交不渎其知几乎注形而上者况之道形而下者况之器于道不防而有求焉未离乎谄也于器不絶而有交焉未免乎渎也能无谄渎穷理者乎几者动之微吉之先见者也注几者去无入有理而无形不可以名寻不可以形覩者也唯神也不疾而速感而遂通故能朗然照鉴于未形也合抱之木起于毫末吉凶之彰始于微兆故爲吉之先见也君子见几而作不俟终日易曰介于石不终日贞吉介如石焉宁用终日断可识矣注定之于始故不待终日也君子知微知彰知柔知刚万夫之望注此知几其神乎音义【而上之上时掌反离力智反先见之见贤遍反介徐音戒众家作介徐云王廙古黠反断丁乱反】疏【正义曰此第七节前章云精义入神故此章明知几入神之事引豫之六二以证之云易曰介于石不终日贞吉知几其神乎者神道微妙寂然不测人若能豫知事之几微则能与其神道合会也君子上交不谄下交不渎者上谓道也下谓器也若圣人知几穷理防于道絶于器故能上交不谄下交不渎若于道不防而有求焉未能离于谄也于器不絶而有交焉未能免于渎也能无谄渎知几穷理者乎几者动之微者此释几之义也几微也是已动之微动谓心动事动初动之时其理未着唯纤微而已若其已着之后则心事显露不得爲几若未动之前又寂然顿无兼亦不得称几也几是离无入有在有无之际故云动之微也若事着之后乃成爲吉此几在吉之先豫前已见故云吉之先见者也此直云吉不云凶者凡豫前知几皆向吉而背凶违凶而就吉无复有凶故特云吉也诸本或有凶字者其定本则无也君子见几而作不俟终日者言君子旣见事之几微则须动作而应之不得待终其日言赴几之速也易曰介于石不终日贞吉者此豫之六二辞也得位居中故守介如石见几则动不待终其一日也介如石焉宁用终日断可识矣者此夫子解释此爻之辞旣守志耿介如石不动才见几微即知祸福何用终竟其日当时则断可识矣君子知微知彰者初见事几是知其微旣见其几逆知事之祸福是知其彰著也知柔知刚者刚柔是变化之道旣知初时之柔则逆知在后之刚言凡物之体从柔以至刚凡事之理从微以至彰知几之人旣知其始又知其末是合于神道故爲万夫所瞻望也万夫举大畧而言若知几合神则爲天下之主何直只云万夫而已此知几其神乎者也】子曰顔氏之子其殆庶几乎有不善未尝不知知之未尝复行也注在理则昧造形而悟顔子之分也失之于几故有不善得之于二不远而复故知之未尝复行也易曰不远复无只悔元吉注吉凶者失得之象也得二者于理不尽未至成形故得不远而复舍凶之吉免夫只悔而终获元吉只大也音义【复行之复扶又反注复行同造七报反分符问反只韩音祁支反注同王廙辅嗣音支舍音舍】疏【正义曰此第八节上节明知几是圣人之德此节论贤人唯庶于几虽未能知几故引顔氏之子以明之也其殆庶几乎者言圣人知几顔子亚圣未能知几但殆近庶慕而已故云其殆庶几乎又以殆爲辞有不善未尝不知者若知几之人本无不善以顔子未能知几故有不善不近于几之人旣有不善不能自知于恶此顔子以其近几若有不善未尝不自知也知之未尝复行者以顔子通几旣知不善之事见过则改未尝复更行之但顔子于几理闇昧故有不善之事于形器显著乃自觉悟所有不善未尝复行易曰不远复无只悔元吉者以去几旣近寻能改悔故引复卦初九以明之也以复卦初九旣在卦初则能复于阳道是速而不远则能复也所以无大悔而有元吉也】天地絪緼万物化醇男女构精万物化生易曰三人行则损一人一人行则得其友言致一也注致一而后化成也子曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶注夫虚已存诚则众之所不迕也躁以有求则物之所不与也音义【絪本又作氤同音因緼本又作氲纡云反易其心之易以防反迕五路反字亦作忤】疏【正义曰此第九节也以前章利用安身以崇德也安身之道在于得一若己能得一则可以安身故此节明得一之事也天地絪緼万物化醇者絪緼相附着之义言天地无心自然得一唯二气絪緼共相和会万物感之变化而精醇也天地若有心爲二则不能使万物化醇也男女构精万物化生者构合也言男女阴阳相感任其自然得一之性故合其精则万物化生也若男女无自然之性而各怀差二则万物不化生也易曰三人行则损一人一人行则得其友者此损卦六三辞也言六三若更与二人同往承上则上所不纳是三人俱行并六三不相纳是则损一人也若六三独行则上所容受故云一人行则得其友此言众不如寡三不及一也言致一也者此夫子释此爻之意谓此爻所论致其醇一也故一人独行乃得其友也子曰君子安其身而后动者此明致一之道致一者在身之谓若己之爲得则万事得若己之爲失则万事失也欲行于天下先在其身之一故先须安静其身而后动和易其心而后语先以心选定其交而后求若其不然则伤之者至矣易曰莫益之或击之立心勿恒凶者此益之上九爻辞在无位高亢独唱无和是莫益之也众怒难犯是或击之也勿无也由已建立其心无能有恒故凶危也易之此言若虚已存诚则众之所与躁以有求则物之所不与也】
