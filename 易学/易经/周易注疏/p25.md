<!-- { "loadSidebar": true } -->
　　上六敦临吉无咎注处坤之极以敦而临者也志在助贤以敦为徳虽在刚长刚不害厚故无咎也象曰敦临之吉志在内也疏【正义曰敦临吉无咎者敦厚也上六处坤之上敦厚而为临志在助贤以敦为徳故云敦临吉虽在刚长而志行敦厚刚所以不害故无咎也象曰志在内者释敦临吉之义虽在上卦之极志意恒在于内之二阳意在助贤故得吉也】
　　【坤下巽上】
　　观盥而不荐有孚颙若注王道之可观者莫盛乎宗庙宗庙之可观者莫盛于盥也至荐简畧不足复观故观盥而不观荐也孔子曰禘自既灌而徃者吾不欲观之矣尽夫观盛则下观而化矣故观至盥则有孚颙若也音义【观官唤反示也干宫四世卦盥音管荐王又作同牋练反不荐王肃本作观荐颙鱼恭反复扶又反灌官唤反】疏【正义曰观者王者道徳之美而可观也故谓之观观盥而不荐者可观之事莫过宗庙之祭盥其礼盛也荐者谓既灌之后陈荐笾豆之事其礼卑也今所观宗庙之祭但观其盥礼不观在后笾豆之事故云观盥而不荐也有孚颙若者孚信也但下观此盛礼莫不皆化悉有孚信而颙然故云有孚颙若注正义曰尽夫观盛则下观而化者观盛则观盥礼盛则休而止是观其大不观其细此是下之效上因观而皆化之矣故观至盥则有孚颙若者颙是严正之貌若为语辞言下观而化皆孚信容貌俨然也】
　　彖曰大观在上注下贱而上贵也顺而巽中正以观天下观盥而不荐有孚颙若下观而化也观天之神道而四时不忒圣人以神道设敎而天下服矣注统説观之为道不以刑制使物而以观感化物者也神则无形者也不见天之使四时而四时不忒不见圣人使百姓而百姓自服也音义【忒吐得反】疏【正义曰大观在上者谓大为在下所观唯在于上由在上既贵故在下大观今大观在于上又顺而和巽居中得正以观于天下谓之观也此释观卦之名观盥而不荐有孚颙若下观而化者释有孚颙若之义本由在下观效在上而变化故有孚颙若也观天之神道而四时不忒者此盛明观卦之美言观盥与天之神道相合观此天之神道而四时不有忒变神道者微妙无方理不可知目不可见不知所以然而然谓之神道而四时之节气见矣岂见天之所为不知从何而来唯见四时流行不有差忒故云观天之神道而四时不忒也圣人以神道设敎而天下服矣者此明圣人用此天之神道以观设教而天下服矣天既不言而行不为而成圣人法则天之神道唯身自行善垂化于人不假言语教戒不湏威刑恐逼在下自然观化服从故云天下服矣】
　　象曰风行地上观先王以省方观民设敎音义【省悉井反】疏【正义曰风行地上者风主号令行于地上犹如先王设教在于民上故云风行地上观也先王以省方观民设教者以省视万方观看民之风俗以设于教非诸侯以下之所为故云先王也】
　　初六童观小人无咎君子吝注处于观时而最远朝美体于隂柔不能自进无所鉴见故曰童观趣顺而已无所能为小人之道也故曰小人无咎君子处大观之时而为童观不亦鄙乎象曰初六童观小人道也音义【童马云犹独也郑云稚也逺袁万反朝直遥反鉴古暂反下同促裕反】疏【正义曰童观者处于观时而最逺朝廷之美体是柔弱不能自进无所鉴见唯如童稚之子而观望也小人无咎君子吝者为此观者趣在顺从而已无所能为于小人行之才得无咎若君子行之则鄙吝也】
　　六二闚观利女贞注处在于内寡所鉴见体于柔弱从顺而已犹有应焉不为全蒙所见者狭故曰闚观居内得位柔顺寡见故曰利女贞妇人之道也处大观之时居中得位不能大观广鉴闚观而已诚可丑也象曰闚观女贞亦可丑也音义【闚苦规反本亦作窥狭戸夹反象曰闚观女贞一本有利字】疏【正义曰闚观利女贞者既是隂爻又处在卦内性又柔弱唯闚窃而观如此之事唯女子之所贞非丈夫所为之事也注正义曰犹有应焉不为全蒙者六二虽柔弱在内犹有九五刚阳与之为应则微有开发不为全是童蒙如初六也故能闚而外观此童观闚观皆读为去声也】
　　六三观我生进退注居下体之极处二卦之际近不比尊逺不童观观风者也居此时也可以观我生进退也象曰观我生进退未失道也注处进退之时以观进退之几未失道也音义【比毗志反】疏【正义曰观我生进退者我生我身所动出三居下体之极是有可进之时又居上体之下复是可退之地逺则不为童观近则未为观国居在进退之处可以自观我之动出也故时可则进时不可则退观风相几未失其道故曰观我生进退也道得名生者道是开通生利万物故系辞云生生之谓易是道为生也】
　　六四观国之光利用宾于王注居观之时最近至尊观国之光者也居近得位明习国仪者也故曰利用宾于王也象曰观国之光尚宾也音义【观国之观如字或音官唤反最近附近之近居近如字】疏【正义曰最近至尊是观国之光利用宾于王者居在亲近而得其位明习国之礼仪故宜利用宾于王庭也象曰尚宾者释观国之光义以居近至尊之道志意慕尚为王宾也】
　　九五观我生君子无咎注居于尊位为观之主宣大化光于四表观之极者也上之化下犹风之靡草故观民之俗以察已道百姓有罪在予一人君子风着已乃无咎上为化主将欲自观乃观民也象曰观我生观民也疏【正义曰九五居尊为观之主四海之内由我而化我敎化善则天下着君子之风教化不善则天下着小人之俗故观民以察我道有君子之风着则无咎也故曰观我生君子无咎也象曰观我生观民者谓观民以观我故观我即观民也】
　　上九观其生君子无咎注观我生自观其道也观其生为民所观者也不在于位最处上极髙尚其志为天下所观者也处天下所观之地可不慎乎故君子徳见乃得无咎生犹动出也象曰观其生志未平也注特处异地为众所观不为平易和光流通志未平也音义【见贤遍反易以豉反○尽夫观盛故观至大观在上以观天下观盥而不荐观之为道而以观感风行地上观处于观时君子处大观之时处大观之时大观广鉴居观之时为观之主观之盛也并官唤反余不出者并音官大观广鉴亦音官大观在上王肃音官以观天下徐唯此一字作官音】疏【正义曰观其生者最处上极髙尚其志生亦道也为天下观其已之道故云观其生也君子无咎者既居天下可观之地可不慎乎故君子谨慎乃得无咎也象曰志未平者释观其生之义以特处异地为众所观不为平易和光流通志未与世俗均平世无危惧之忧我有符同之虑故曰志未平也注正义曰生犹动出者或动或出是生长之义故云生犹动出六三九五皆云观我生上九云观其生此等云生皆为动出故于卦末注总明之也】
　　【震下离上】
　　噬嗑亨利用狱注噬齧也嗑合也凡物之不亲由有闲也物之不齐由有过也有闲与过齧而合之所以通也刑克以通狱之利也音义【噬市制反嗑胡腊反巽宫五世卦齧研节反闲如字下同又音闲厠之闲与过一本作有过】疏【正义曰噬嗑亨者噬齧也嗑合也物在于口则隔其上下若齧去其物上下乃合而得亨也此卦之名假借口象以为义以喻刑法也凡上下之闲有物闲隔当湏用刑法去之乃得亨通故云噬嗑亨也利用狱者以刑除闲隔之物故利用狱也】
　　彖曰颐中有物曰噬嗑注颐中有物齧而合之噬嗑之义也噬嗑而亨注有物则闲不齧不合无由亨也刚柔分动而明雷电合而章注刚柔分动不溷乃明雷电竝合不乱乃章皆利用狱之义柔得中而上行虽不当位利用狱也注谓五也能为齧合而通必有其主五则是也上行谓所之在进也凡言上行皆所之在贵也虽不当位不害用狱也音义【颐以之反不合本又作而合溷胡困反浊也杂也乱也韦昭云污辱也上时掌反注同】疏【正义曰颐中有物曰噬嗑者此释噬嗑名也案诸卦之彖先标卦名乃复言曰某卦曰同人曰大有曰小畜之是也此发首不叠卦名者若义幽隐者先出卦名后更以卦名结之若其义显露则不先出卦名则此颐中有物曰噬嗑之其事可知故不先出卦名此乃夫子因义理文随义而发不为例也噬嗑而亨者释亨义由噬嗑而得亨也刚柔分动而明雷电合而章者释利用狱之义刚柔既分不相溷杂故动而显明也雷电既合而不错乱故事得彰著明而且着可以断狱刚柔分谓震刚在下离柔在上刚柔云分雷电云合者欲见明之与动各是一事故刚柔云分也明动虽各一事相湏而用故雷电云合但易之为体取象既多若取分义则云震下离上若取合义则云离震合体共成一卦也此释二象利用狱之义也柔得中而上行虽不当位利用狱者此释爻有利用狱之义隂居五位是柔得中也而上行者既居上卦意在向进故云上行其徳如此虽不当位者所居隂位犹利用狱也注正义曰雷电并合不乱乃章者彖文唯云雷电合注云不乱乃章者不乱之文以其上云刚柔分刚柔分则是不乱故云雷电并合不乱乃章也凡言上行皆所之在贵者辅嗣此注恐谓之适五位则是上行故于此明之凡言上行但所之在进皆曰上行不是唯向五位乃称上行也故谦卦序彖曰地道卑而上行坤体在上故总云上行不止五也又损卦彖云损下益上曰上行是减下而益上卦谓之上行是亦不据五也然则此云上行及晋卦彖云上行既在五位而又称上行则似若王者虽见在尊位犹意在欲进仰慕三皇五帝可贵之道故称上行者也】
　　象曰雷电噬嗑先王以明罚勑法音义【勑耻力反此俗字也字林作勅郑云勑犹理也一云整也】疏【正义曰雷电噬嗑者但噬嗑之象其象在口雷电非噬嗑之体但噬嗑象外物既有雷电之体则雷电欲取明罚勑法可畏之义故连云雷电也】
　　初九屦校灭趾无咎注居无位之地以处刑初受刑而非治刑者也凡过之所始必始于微而后至于着罚之所始必始于薄而后至于诛过轻戮薄故屦校灭趾桎其行也足惩而己故不重也过而不改乃谓之过小惩大诫乃得其福故无咎也校者以木绞校者也即械也校者取其通名也象曰屦校灭趾不行也注过止于此音义【屦纪具反校爻教反注及下同马音教桎章实反惩直冰反绞交卯反械口戒反不行也或本作止不行也】疏【正义曰屦校灭趾者屦谓着而履践也校谓所施之械也处刑之初居无位之地是受刑之人非治刑之主凡过之所始必始于微积而不已遂至于着罚之所始必始于薄刑薄刑之不已遂至于诛在刑之初过轻戮薄必校之在足足为惩诫故不复重犯故校之在足已没其趾桎其小过诫其大恶过而能改乃是其福虽复灭趾可谓无咎故言屦校灭趾无咎也象曰屦校灭趾不行者释屦校灭趾之义犹着校灭没其趾也小惩大诫故罪过止息不行也】
　　六二噬肤灭鼻无咎注噬齧也齧者刑克之谓也处中得位所刑者当故曰噬肤也乘刚而刑未尽顺道噬过其分故灭鼻也刑得所疾故虽灭鼻而无咎也肤者柔脃之物也象曰噬肤灭鼻乘刚也音义【肤方于反马云柔脃肥美曰肤尽津忍反分扶问反脃七歳反】疏【正义曰噬肤灭鼻者六二处中得位是用刑者所刑中当故曰噬肤肤是柔脃之物以喻服罪受刑之人也乗刚而刑未尽顺道噬过其分故至灭鼻言用刑太深也无咎者用刑得其所疾谓刑中其理故无咎也象曰乘刚者释噬肤灭鼻之义以其乗刚故用刑深也】
