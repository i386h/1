<!-- { "loadSidebar": true } -->
　　六四括囊无咎无誉注处隂之卦以隂居隂履非中位无直方之质不造阳事无含章之美括结否闭贤人乃隠施愼则可非泰之道象曰括囊无咎愼不害也音义【括古活反结也方言云闭也广雅云塞也囊乃刚反誉音余又音预造七到反又曹早反否皮鄙反闭心计反字林方结反云阖也施愼并如字愼谨也象词同本或作顺非】疏【正义曰括结也囊所以贮物以譬心藏知也闭其知而不用故曰括囊功不显物故曰无誉不与物忤故曰无咎象曰慎不害者释所以括囊无咎之义施其谨愼不与物竞故不被害也注正义曰不造阳事无含章之美者六三以隂居阳位是造爲阳事但不爲事始待唱乃行是阳事犹在故云含章章即阳之美也今六四以隂处隂内无阳事是不造阳事无含章之美当括结否闭之时是贤人乃隠唯施谨愼则可非通泰之道也】
　　六五黄裳元吉注黄中之色也裳下之饰也坤爲臣道美尽于下夫体无刚健而能极物之情通理者也以柔顺之德处于盛位任夫文理者也垂黄裳以元吉非用武者也极隂之盛不至疑阳以文在中美之至也象曰黄裳元吉文在中也注用黄裳而元吉以文在中也音义【饰申职反本或作餝俗字】疏【正义曰黄是中之色裳是下之饰坤爲臣道五居君位是臣之极贵者也能以中和通于物理居于臣职故云黄裳元吉元大也以其德能如此故得大吉也象曰文在中者释所以黄裳元吉之义以其文德在中故也既有中和又奉臣职通逹文理故云文在其中言不用威武也注正义曰黄中之色裳下之饰者左氏昭十二年文也裳下之饰则上衣比君下裳法臣也垂黄裳以元吉非用武者以体无刚健是非用威武也以内有文德通逹物理故象云文在中也】
　　上六龙战于野其血黄注隂之爲道卑顺不盈乃全其美盛而不巳固阳之地阳所不堪故战于野象曰龙战于野其道穷也疏【正义曰龙战于野其血黄者以阳谓之龙上六是隂之至极隂盛似阳故称龙焉盛而不巳固阳之地阳所不堪故阳气之龙与之交战即说卦云战乎干是也战于卦外故曰于野隂阳相伤故其血黄注正义曰盛而不已固阳之地者固爲占固隂去则阳来隂乃盛而不去占固此阳所生之地故阳气之龙与之交战】
　　用六利永贞注用六之利利永贞也象曰用六永贞以大终也注能以永贞大终者也疏【正义曰用六利永贞者此坤之六爻总辞也言坤之所用用此众爻之六六是柔顺不可纯柔故利在永贞永长也贞正也言长能贞正也象曰以大终者释永贞之义既能用此柔顺长守贞正所以广大而终也若不用永贞则是柔而又圆即前注云求安难矣此永贞即坤卦之下安贞吉是也】
　　文言曰坤至柔而动也刚至静而德方注动之方不爲邪也柔而又圆消之道也其德至静德必方也后得主而有常含万物而化光坤道其顺乎承天而时行音义【邪似嗟反】疏【正义曰此一节是第一节明坤之德也自积善之家以下是第二节也分释六爻之义坤至柔而动也刚者六爻皆隂是至柔也体虽至柔而运动也刚柔而积渐乃至坚刚则上云履霜坚冰是也又地能生物初虽柔弱后至坚刚而成就至静而德方者地体不动是至静生物不邪是德能方正后得主而有常者隂主卑退若在事之后不爲物先即得主也此隂之恒理故云有常含万物而化光者自明彖辞含光大言含飬万物而德化光大也坤道其顺乎承天而时行者言坤道柔顺承奉于天以量时而行即不敢爲物之先恒相时而动】
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也音义【殃于良反郑曰祸恶也説文云凶也弑式志反或作杀音同辩如字焉云别也荀作变顺如字】疏【正义曰此一节明初六爻辞也积善之家必有余庆积不善之家必有余殃者欲明初六其恶有渐故先明其所行善恶事由久而积渐故致后之吉凶其所由来者渐矣者言弑君弑父非一朝一夕率然而起其祸患所从来者积渐久逺矣由辩之不早辩者臣子所以久包祸心由君父欲辩明之事不早分辩故也此戒君父防臣子之恶盖言顺者言此履霜坚冰至盖言顺习隂恶之道积防而不已乃致此弑害称盖者是疑之辞凡万事之起皆从小至大从防至着故上文善恶并言今独言弑君弑父有渐者以隂主柔顺积柔不已乃终至祸乱故特于坤之初六言之欲戒其防柔弱之初又隂爲弑害故寄此以明义】其正也方其义也君子敬以内义以方外敬义立而德不孤方大不习无不利则不疑其所行也音义【方大上张璠本有易曰众家皆无】疏【正义曰此一节释六二爻辞直其正者经称是其正也方其义者经称方是其义也义者宜也于事得宜故曰义君子敬以内者覆释其正也言君子用敬以内内谓心也用此恭敬以内心义以方外者用此义事以方正外物言君子法地正而生万物皆得所宜各以方正然即前云其正也方其义也下云义以方外即此应云正以内改云敬以内者欲见正则能敬故变正爲敬也敬义立而德不孤者身有敬义以接于人则人亦敬义以应之是徳不也则不邪正则谦恭义则与物无竞方则凝重不躁既不习无不利则所行不须疑虑故曰不疑其所行】阴虽有美含之以从王事弗敢成也地道也妻道也臣道也地道无成而代有终也疏【正义曰此一节明六三爻辞言隂虽有美含之以从王事者释含章可贞之义也言六三之隂虽有美道包含之德茍或从王事不敢爲主先成之也地道也妻道也臣道也者欲明坤道处卑待唱乃和故歴言此三事皆卑应于尊下顺于上也地道无成而代有终者其地道卑柔无敢先唱成物必待阳始先唱而后代阳有终也】天地变化草木蕃天地闭贤人隐易曰括囊无咎无誉盖言谨也音义【蕃伐袁反】疏【正义曰此一节明六四爻辞天地变化谓二气交通生养万物故草木蕃滋天地闭贤人隐者谓二气不相交通天地否闭贤人濳隐天地通则草木蕃明天地闭草木不蕃天地闭贤人隐明天地通则贤人出互文相通此乃括囊无咎故贤人隐属天地闭也盖言谨者谨谓谨愼盖言贤人君子于此之时须谨愼也】君子黄中通理正位居体美在其中而畅于四支发于事业美之至也音义【畅勑亮反】疏【正义曰此一节明六五爻辞也黄中通理者以黄居中兼四方之色奉承臣职是通晓物理也正位居体者居中得正是正位也处上体之中是居体也黄中通理是美在其中有美在于中必通畅于外故云畅于四支四支犹人手足比于四方物务也外内俱善能宣发于事业所营谓之事事成谓之业美莫过之故云美之至也】阴疑于阳必战注辩之不早疑盛乃动故必战爲其嫌于无阳也注爲其嫌于非阳而战故称龙焉犹未离其也注犹未失其阴爲阳所灭故称血焉注犹与阳战而相伤故称血夫黄者天地之杂也天而地黄音义【疑如字荀虞姚信蜀才本作凝爲于僞反注爲其同嫌户谦反注同郑作谦荀虞陆董作嗛离力智反】疏【正义曰此一节明上六爻辞隂疑于阳必战者隂盛爲阳所疑阳乃发动欲除去此隂隂既强盛不肯退避故必战也爲其嫌于无阳故称龙焉者上六隂盛似阳爲嫌纯隂非阳故称龙以明之犹未离其也故称血焉者言上六虽隂盛似阳然犹未能离其隂故爲阳所伤而见血也夫黄者天地之杂也天而地黄者释其血黄之义庄氏云上六之爻兼有天地杂气所以上六被伤其血黄也天色地色黄故血有天地之色今辅嗣注云犹与阳战而相伤是言隂阳俱伤也恐庄氏之言非王之本意今所不取也】
　　【震下坎上】
　　屯元亨利贞注刚柔始交是以屯也不交则否故屯乃大亨也大亨则无险故利贞勿用有攸徃注徃益屯也利建侯注得主则定音义【屯张伦反难也盈也坎宫二世卦否备鄙反定本亦作宁】疏【正义曰屯难也刚柔始交而难生初相逢遇故云屯难也以隂阳始交而爲难因难物始大通故云亨也万物大亨乃得利益而贞正故利贞也但屯之四德劣于干之四德故屯乃元亨亨乃利贞干之四德无所不包此即勿用有攸徃又别言利建侯不如干之无所不利此已上说屯之自然之四德圣人当法之勿用有攸徃利建侯者以其屯难之世世道初创其物未宁故宜利建侯以宁之此二句释人事也】
　　彖曰屯刚柔始交而难生动乎险中大亨贞注始于险难至于大亨而后全正故曰屯元亨利贞雷雨之动满盈注雷雨之动乃得满盈皆刚柔始交之所爲天造草昧宜建侯而不宁注屯体不宁故利建侯也屯者天地造始之时也造物之始始于防昧故曰草昧也处造始之时所宜之善莫善建侯也音义【难乃旦反除六二注难可余并同贾逵注周语云畏惮也造徂早反昧音妹广雅云草造也董云草昧防物而不寕之而辞也郑读而曰能能犹安也】疏【正义曰屯刚柔始交而难生者此一句释屯之名以刚柔二气始欲相交未相通感情意未得故难生也若刚柔已交之后物皆通防非复难也唯初始交时而有难故云刚柔始交而难生动乎险中大亨贞者此释四德也坎爲险震爲动震在坎下是动于险中初动险中故屯难动而不巳将出于险故得大亨贞也大亨即元亨也不言利者利属于贞故直言大亨贞雷雨之动满盈者周氏云此一句覆释亨也但屯有二义一难也一盈也上既以刚柔始交释屯难也此又以雷雨二象解盈也言雷雨二气初相交动以生养万物故得满盈即是亨之义也覆释亨者以屯难之世不宜亨通恐亨义难晓故特释之此已下说屯之自然之象也天造草昧宜建侯而不寕者释利建侯也草谓草创昧谓防昧言天造万物于草创之始如在防昧之时也于此草昧之时王者当法此屯卦宜建立诸侯以抚恤万方之物而不得安居无事此二句以人事释屯之义注正义曰雷雨之动乃得满盈者周氏禇氏云释亨也万物盈满则亨通也皆刚柔始交之所爲者雷雨之动亦阴阳始交也万物盈满亦阴阳而致之故云皆刚柔始交之所爲也若取屯难则坎爲险则上云动乎险中是也若取亨通则坎爲雨震爲动此云雷雨之动是也随义而取象其例不一屯体不宁者以此屯邅险难其体不宁故宜建侯也造物之始始于防昧者造物之始即天造草昧也草谓草创初始之义始于防昧者言物之初造其形未着其体未彰故在幽冥闇昧也】
　　象曰云雷屯君子以经纶注君子经纶之时疏【正义曰经谓经纬纶谓绳纶言君子法此屯象有爲之时以经纶天下约束于物故云君子以经纶也姚信云纶谓纬也以织综经纬此君子之事非其义也刘表郑云以纶爲论字非王本意也】
