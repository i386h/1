<!-- { "loadSidebar": true } -->
　　初九磐桓利居贞利建侯注处屯之初动则难生不可以进故磐桓也处此时也其利安在不唯居贞建侯乎夫息乱以静守静以侯安民在正正在谦屯难之世阴求于阳弱求于强民思其主之时也初处其首而又下焉爻备斯义宜其得民也象曰虽磐桓志行正也注不可以进故磐桓也非爲晏安弃成务也故虽磐桓志行正也以贵下贱大得民也注阳贵而阴贱也音义【磐本亦作盘又作槃歩干反马云磐桓旋也晏本又作宴各依字晏一谏反宴一见反下贱之下遐嫁反】疏【正义曰磐桓不进之貌处屯之初动即难生故磐桓也不可进唯宜利居处贞正亦宜建立诸侯象曰虽磐桓志行正也者言初九虽磐桓不进非茍求宴安志欲以静息乱故居处贞也非是茍贪逸乐唯志行守正也以贵下贱大得民也者贵谓阳也贱谓阴也言初九之阳在三阴之下是以贵下贱屯难之世民思其主之时既能以贵下贱所以大得民心也注正义曰息乱以静者解利居贞也守静以侯者解利建侯也安民在正者解贞也正在谦者取象其以贵下贱也言大此屯正在于谦也阴求于阳弱求于强者解大得民也非爲宴安弃成务者言已止爲前进有难故磐桓且住非是茍求宴安弃此所成之务而不爲也言身虽住恒欲以静息乱也】
　　六二屯如邅如乘马班如匪宼婚媾女子贞不字十年乃字注志在乎五不从于初屯难之时正道未行与初相近而不相得困于侵害故屯邅也时方屯难正道未通渉逺而行难可以进故曰乘马班如也宼谓初也无初之难则与五婚矣故曰匪宼婚媾也志在于五不从于初故曰女子贞不字也屯难之世势不过十年者也十年则反常反常则本志斯矣故曰十年乃字象曰六二之难乘刚也十年乃字反常也音义【子夏曰如辞也邅张连反马云难行不进之貎乘绳证反四马曰乘下及注并同郑云马四牡曰乘子夏传音绳班如字子夏传云相牵不进貌郑本作般媾古后反马云重婚本作冓郑云犹会本或作构者非近附近之近下近五同又如字】疏【正义曰屯如邅如者屯是屯难邅是邅廻如是语辞也言六二欲应于九五即畏初九逼之不敢前进故屯如邅如也乘马班如者子夏传云班如者爲相牵不进也马季长云班班旋不进也言二欲乘马徃适于五正道未通故班旋而不进也匪宼婚媾者宼谓初也言二非有初九与己作宼害则得共五爲婚媾矣马季长云重婚曰媾郑云媾犹会也女子贞不字者贞正也女子谓六二也女子以守贞正不受初九之爱字训爱也十年乃字者十年难息之后即初不害已也乃得徃适于五受五之字爱十者数之极数极则复故云十年也象曰六二之难乘刚也者释所以屯如邅如也有畏难者以其乘陵初刚不肻从之故有难也十年乃字反常者谓十年之后屯难止息得反常者谓反常道即二适于五是其得常也已前有难不得行常十年难息得反归于常以适五也此爻因六二之象以明女子婚媾之事即其余人事亦当法此犹如有人逼近于强虽逺有外应未敢苟进被近者所陵经久之后乃得与应相合是知万事皆象于此非唯男女而已诸爻所云阴阳男女之象义皆放于此】
　　六三卽鹿无虞惟入于林中君子几不如徃吝注三既近五而无宼难四虽比五其志在初不妨已路可以进而无屯邅也见路之易不揆其志五应在二徃必不纳何异无虞以从禽乎虽见其禽而无其虞徒入于林中其可乎几辞也夫君子之动岂取恨辱哉故不如舎徃吝穷也象曰卽鹿无虞以从禽也君子舍之徃吝穷也音义【鹿王肃作麓云山足几徐音祈辞也注同又音机近也速也郑作机云弩牙也舍式夜反止也注下同徐音舍吝力刃反又力愼反马云恨也比毘志反下皆同易以豉反揆渠癸反从如字郑黄子用反】疏【正义曰卽鹿无虞者卽就也虞谓虞官如人之田猎欲从就于鹿当有虞官助己商度形势可否乃始得鹿若无虞官即虚入于林木之中必不得鹿故云唯入于林中此是假物爲喻今六三欲徃从五如就鹿也五自应二今乃不自揆度彼五之情纳已以否是无虞也即徒徃向五五所不纳是徒入于林中君子几不如舍者几辞也夫君子之动自知可否岂取恨辱哉见此形势即不如休舍也言六三不如舍此求五之心勿徃也徃吝者若徃求五即有悔吝也象曰卽鹿无虞以从禽者言即鹿当有虞官即有鹿也若无虞官以从逐于禽亦不可得也君子舍之徃吝穷者君子见此之时当舍而不徃若徃则有悔吝穷苦也注正义曰见路之易不揆其志者三虽比四四不害已身无屯邅是路之平易即意欲向五而不预先揆度五之情意纳已以否是无虞也猎人先遣虞官商度鹿之所在犹若三欲适五先遣人测度五之情意几爲语辞不爲义也知此几不爲事之几防凡几防者乃从无向有其事未见乃爲几也今卽鹿无虞是已成之事事已显著故不得爲几防之几】
　　六四乘马班如求婚媾徃吉无不利注二虽比初执贞不从不害已志者也求与合好徃必见纳矣故曰徃吉无不利象曰求而徃明也注见彼之情状也音义【好呼报反下同】疏【正义曰六四应初故乘马也虑二妨巳路故初时班如旋也二既不从于初故四求之爲婚必得媾合所以徃吉无不利象曰求而徃明者言求初而徃婚媾明识初与二之情状知初纳已知二不害已志是其明矣】
　　九五屯其膏小贞吉大贞凶注处屯难之时居尊位之上不能恢博施无物不与拯济防滞亨于羣小而系应在二屯难其膏非能光其施者也固志同好不容他问小贞之吉大贞之凶象曰屯其膏施未光也音义【恢苦回反大也施式支反下及文皆同拯拯救之拯亨许庚反间间厠之间】疏【正义曰屯其膏者膏谓膏泽恩惠之类言九五既居尊位当恢博施唯系应在二而所施者狭是屯难其膏小贞吉大贞凶者贞正也出纳之吝谓之有司是小正爲吉若大人不能恢博施是大正爲凶注正义曰固志同好不容他间者间者厠也五应在二是坚固其志在于同好不容他人间厠其间也】
　　上六乘马班如泣血涟如注处险难之极下无应援进无所适虽比于五五屯其膏不与相得居不获安行无所适穷困闉厄无所委仰故泣血涟如象曰泣血涟如何可长也音义【涟音连说文云泣下也援于眷反又音袁闉音因塞也春秋传云当陈隧者井堙木刊是也厄于革反又于卖反仰如字又鱼亮反长直良反】疏【正义曰处险难之极而下无应援若欲前进即无所之适故乘马班如穷困闉厄无所委仰故泣血涟如象曰何可长者言穷困泣血何可久长也】【坎下艮上】
　　亨匪我求童蒙童蒙求我初筮告再三渎渎则不告注筮者决疑之物也童蒙之来求我欲决所惑也决之不一不知所从则复惑也故初筮则告再三则渎渎蒙也能爲初筮其唯二乎以刚处中能断夫疑者也利贞注蒙之所利乃利正也夫明莫若圣昧莫若蒙蒙以养正乃圣功也然则养正以明失其道矣音义【蒙莫公反蒙也稚也稽览图云无以教天下曰蒙方言云蒙萌也离宫四世卦童如字字书作僮郑云未冠之称广雅云痴也筮市制反决也郑云问告古毒反示也语也三息暂反又如字渎音独乱也郑云亵也复扶又反断丁乱反夫音扶六五注同】疏【正义曰蒙者防昧闇弱之名物皆蒙昧唯愿亨通故云蒙亨匪我求童蒙童蒙求我者物既闇弱而意愿亨通即明者不求于闇即匪我师德之高明徃求童蒙之闇但闇者求明明者不谘于闇故云童蒙求我也初筮告者初者始之辞筮者决疑之物童蒙既来求我我当以初始一理剖决告之再三渎渎则不告者师若迟疑不定或再或三是亵渎渎则不告童蒙来问本爲决疑师若以广深二义再三之言告之则童闻之转亦渎乱故不如不告也自此以上解蒙亨之义顺此上事乃得亨也故亨文在此事之上也不云元者谓时当蒙弱未有元也利贞者贞正也言蒙之爲义利以义正故彖云蒙以养正乃圣功也若养正以明即失其道也注正义曰初筮则告者童蒙既来求我我当以初心所念所筮之义一理而剖告之再三则渎渎蒙也者若以弃此初本之意而犹豫迟疑岐头别说则童蒙之人闻之亵渎而烦乱也故再三则渎凟蒙也能爲初筮其唯二乎者以彖云初筮告以刚中者刚而得中故知是二也然则养正以明失其道者言人虽懐圣德若隐黙不言人则莫测其浅深不知其大小所以圣德弥逺而难测矣若彰显其德苟自发明即人知其所爲识其浅深故明夷注云明夷莅众显明于外巧所避是也此卦繇辞皆以人事明之】
　　彖曰蒙山下有险险而止蒙注退则困险进则阂山不知所适蒙之义也蒙亨以亨行时中也注时之所愿惟愿亨也以亨行之得时中也匪我求童蒙童蒙求我志应也注我谓非童蒙者也非童蒙者即阳也凡不识者求问识者识者不求所告闇者求明明者不谘于闇故蒙之爲义匪我求童蒙童蒙求我也童蒙之来求我志应故也初筮告以刚中也注谓二也二爲众阴之主也无刚决中何由得初筮之告乎再三渎渎则不告渎蒙也蒙以养正圣功也音义【阂五代反中张仲反注时中决中同又如字和也童蒙求我一本作来求我谘亦作咨又作资并通】疏【正义曰山下有险者坎在艮下是山下有险艮爲止坎上遇止是险而止也恐进退不可故蒙昧也此释蒙卦之名蒙亨以亨行时中者叠蒙亨之义言居蒙之时人皆愿亨若以亨道行之于时则得中也故云时中也匪我求童蒙童蒙求我志应者以童蒙闇昧之志而求应会明者故云志应也再三渎渎则不告渎蒙者所以再三不告恐渎乱蒙者自此以上彖辞总释蒙亨之义蒙以养正圣功也者能以蒙昧隐黙自飬正道乃成至圣之功此一句释经之利贞】
　　象曰山下出泉蒙注山下出泉未知所适蒙之象也君子以果行育德注果行者初筮之义也育德者养正之功也音义【行下孟反注及六三注象同】疏【正义曰山下出泉未有所适之处是险而止故蒙昧之象也君子以果行育德者君子当发此蒙道以果决其行告示蒙者则初筮之义育德谓隐黙懐藏不自彰显以育养其德果行育德者自相违错若童蒙来问则果行也寻常处众则育德是不相须也】
　　初六发蒙利用刑人用说桎梏以徃吝注处蒙之初二照其上故蒙发也蒙发疑明刑说当也以徃吝刑不可长也象曰利用刑人以正法也注刑人之道道所恶也以正法制故刑人也音义【说吐活反注同徐又音税桎音质梏古毒反在足曰桎在手曰梏小尔雅云杻谓之梏械谓之桎杻音丑恶乌路反】疏【正义曰发蒙者以初近于九二二以阳处中而明能照闇故初六以能发去其蒙也利用刑人用说桎梏者蒙既发去无所疑滞故利用刑戮于人又利用说去罪人桎梏以蒙既发去疑事显明刑人说桎梏皆得当在足曰桎在手曰梏小尔雅云杻谓之梏械谓之桎以徃吝者若以正道而徃即其事益善矣若以刑人之道出徃行之即有鄙吝象曰利用刑人以正法者且刑人之道乃贼害于物是道之所恶以利用刑人者以正其法制不可不刑矣故刑罚不可不施于国鞭扑不可不施于家案此经刑人说人二事象直云利用刑人一者但举刑重故也】
