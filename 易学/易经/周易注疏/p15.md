<!-- { "loadSidebar": true } -->
　　讼有孚窒惕中吉注窒谓窒塞也能惕然后可以中吉终凶利见大人不利涉大川音义【讼才用反争也言之于公也郑云辩财曰讼离宫游魂卦窒张栗反徐得悉反人得失反马作咥云读爲踬犹止也郑云咥觉悔貌惕汤歴反中如字马丁仲反有孚窒一句惕中吉一句】疏【正义曰窒塞也惕惧也凡讼者物有不和情相乖争而致其讼凡讼之体不可妄兴必有信实被物止塞而能惕惧中道而止乃得吉也终凶者讼不可长若终竞讼事虽复窒惕亦有凶也利见大人者物既有讼须大人决之故利见大人也不利涉大川者以讼不可长若以讼而徃涉危难必有祸患故不利涉大川】
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也注凡不和而讼无施而可涉难特甚焉唯有信而见塞惧者乃可以得吉也犹复不可终中乃吉也不闭其源使讼不至虽每不枉而讼至终竞此亦凶矣故虽复有信而见塞惧犹不可以爲终也故曰讼有孚窒惕中吉终凶也无善听者虽有其实何由得明而令有信塞惧者得其中吉必有善听之主焉其在二乎以刚而来正夫羣小断不失中应斯任也音义【难乃旦反复扶又反下同枉纡徃反令力呈反夫音扶下注同断丁乱反下注并同】疏【正义曰此释繇辞之义讼上刚下险险而健讼者上刚即干也下险即坎也犹人意懐险恶性又刚健所以讼也此二句因卦之象以显有讼之所由案上需须也以释卦之名此讼卦不释讼名者讼义可知故不释也诸卦其名难者则释之其名易者则不释之他皆放此讼有孚窒惕中吉刚来而得中者先叠出讼之繇辞以刚来而得中者释所以讼得其有孚窒惕中吉者言由九二之刚来向下体而处下卦之中爲讼之主而听断狱讼故讼者得其有孚窒惕中吉也终凶讼不可成者释终凶之义以争讼之事不可使成故终凶也利见大人尚中正者释利见大人之义所以于讼之时利见此大人者以时方鬬争贵尚居中得正之主而听断之不利涉大川入于渊者释不利涉大川之义若以讼事徃涉于川即必坠于深渊而防于难也注正义曰无施而可者言若性好不和又与人鬬讼即无处施设而可也言所徃之处皆不可也涉难特甚焉者言好讼之人习常施爲己且不可若更以讼涉难其不可特甚焉故云涉难特甚焉中乃吉者谓此讼事以中途而止乃得吉也前注云可以中吉谓中止之吉不闭其源使讼不至者若能谦虚退让与物不竞即此是闭塞讼之根源使讼不至也今不能如此是不闭塞讼源使讼得至也虽每不枉而讼至终竟者谓虽每诉讼陈其道理不有枉曲而讼至终竞此亦凶矣】象曰天与水违行讼君子以作事谋始注听讼吾犹人也必也使无讼乎无讼在于谋始谋始在于作制契之不明讼之所以生也物有其分职不相滥争何由兴讼之所以起契之过也故有德司契而不责于人音义【契苦计反下同分符问反滥力暂反争争鬬之争】疏【正义曰天道西转水流东注是天与水相违而行相违而行象人彼此两相乖戾故致讼也不云水与天违行者凡讼之所起必刚健在先以爲讼始故云天与水违行也君子以作事谋始者物既有讼言君子当防此讼源凡欲兴作其事先须谋虑其始若初始分职分明不相干涉即终无所讼也注正义曰讼之所以起契之过者凡鬬讼之起只由初时契要之过谓作契要不分明有德司契者言上之有德司主契要而能使分明以断于下亦不须责在下之人有争讼也有德司契之文出老子经也】
　　初六不永所事小有言终吉注处讼之始讼不可终故不永所事然后乃吉凡阳唱而阴和阴非先唱者也四召而应见犯乃讼处讼之始不爲讼先虽不能不讼而了讼必辩明也象曰不永所事讼不可长也虽小有言其辩明也音义【和胡卧反】疏【正义曰不永所事者永长也不可长久爲鬬讼之事以讼不可终也小有言终吉者言初六应于九四然九四刚阳先来非理犯已初六隂柔见犯乃讼虽不能不讼是不巳而讼也故小有言以处讼之始不爲讼先故终吉象曰讼不可长者释不永所事以讼不可长故不长此鬬争之事其辩明者释小有言以讼必辩析分明四虽初时犯已已能辩讼道理分明故初时小有言也注正义曰处讼之始者始入讼境言讼事尚微故云处讼之始也不爲讼先者言已是隂柔待唱乃和故云不爲讼先也】
　　九二不克讼归而逋其邑人三百户无眚注以刚处讼不能下物自下讼上宜其不克若能以惧归窜其邑乃可以免灾邑过三百非爲窜也窜而据强灾未免也象曰不克讼归逋窜也自下讼上患至掇也音义【逋补吴反徐方吴反眚生领反子夏传云妖祥曰眚马云灾也郑云过也下物之下遐嫁反窜七乱反徐又七外反逃也掇徐都活反说文云拾取也郑本作惙陟劣反忧也】疏【正义曰不克讼者克胜也以刚处讼不能下物自下讼上与五相敌不胜其讼言讼不得胜也归而逋其邑者讼既不胜怖惧还归逋窜其邑若其邑强大则大都偶国非逋窜之道人三百户无眚者若其邑狭小唯三百户乃可也三百户者郑注礼记云小国下大夫之制又郑注周礼小司徒云方十里爲成九百夫之地沟渠城郭道路三分去其一余六百夫又以田有不易有一易有再易定受田三百家即此三百户者一成之地也郑注云不易之田岁种之一易之田休一岁乃种再易之田休二岁乃种言至薄也茍自藏隐不敢与五相敌则无眚灾象曰归逋窜者释归而逋邑以讼之不胜故退归逋窜也患至掇者掇犹拾掇也自下讼上悖逆之道故祸患来至若手自拾掇其物言患必来也故王肃云若手拾掇物然注正义曰若能以惧归窜其邑乃可免灾者如此注意则经称其邑二字连上爲句人三百户合下爲句】
　　六三食旧德贞厉终吉或从王事无成注体夫柔弱以顺于上不爲九二自下讼上不见侵夺保全其有故得食其旧德而不失也居争讼之时处两刚之间而皆近不相得故曰贞厉柔体不争系应在上众莫能倾故曰终吉上壮争胜难可忤也故或从王事不敢成也象曰食旧德从上吉也音义【忤五故反】疏【正义曰食旧德者六三以隂柔顺从上九不爲上九侵夺故保全己之所有故食其旧日之德禄位贞厉者贞正也厉危也居争讼之时处两刚之间故须贞正自危厉故曰贞厉然六三柔体不争系应在上众莫能倾故终吉也或从王事无成者三应于上上则壮而又胜故六三或从上九之王事不敢触忤无敢先成故云无成象曰从上吉者释所以食旧德以顺从上九故得其吉食旧德也】
　　九四不克讼注初辩明也复卽命渝安贞吉注处上讼下可以改变者也故其咎不大若能反从本理变前之命安贞不犯不失其道爲仁由己故吉从之象曰复卽命渝安贞不失也音义【复音服后同者更不音渝以朱反变也马同郑曰然也】疏【正义曰九四既非理陵犯于初初能分辩道理故九四讼不胜也复即命渝者复反也卽就也九四讼既不胜若能反就本理变前与初争讼之命能自渝变休息不与初讼故云复即命渝安贞吉者既能反从本理渝变徃前争讼之命即得安居贞吉象曰安贞不失者释复即命渝之义以其反理变命故得安贞之吉不失其道注正义曰若能反从本理者释复即之义复反也即从也本理谓原本不与初讼之理当反从此原本不乎之理故云反从本理变前之命者解命渝也渝变也但倒经渝字在命上故云变前之命前命者谓徃前共初相讼之命也今乃变之也安贞不犯者谓四安居贞正不复犯初故云安贞不犯爲仁由己故吉从之者爲仁由已论语文初不犯已己莫陵于初是爲仁义之道自由于己故云爲仁由己】
　　九五讼元吉注处得尊位爲讼之主用其中正以断枉中则不过正则不邪刚无所溺公无所偏故讼元吉象曰讼元吉以中正也音义【邪似嗟反】疏【正义曰处得尊位中而且正以断狱讼故得元吉也象曰以中正也者释元吉之义所以讼得大吉者以九五处中而得正位中则不有过差正则不有邪曲中正爲德故元吉注正义曰处得尊位爲讼之主者居九五之位当争讼之时是主断狱讼者也然此卦之内断狱讼之人凡有二主案上注云善听之主其在二乎是二爲主也此注又云爲讼之主用其中正以断枉是五又爲主也一卦两主者凡诸卦之内如此者多矣五是其卦尊位之主余爻是其卦爲义之主犹若复卦初九是复卦之主复义在于初九也六五亦居复之尊位爲复卦尊位之主如此之例非一卦也所以然者五居尊位犹若天子总统万几与万物爲主故诸卦皆五居尊位诸爻则偏主一事犹若六卿春官主礼秋官主刑之类偏主一事则其余诸爻各主一事也即六卿总归于天子诸卦之爻皆以九五爲尊位也若卦由五位五又居尊止爲一主也若比之九五之是也今此讼卦二既爲主五又爲主皆有断狱之德其五与二爻其义同然也故俱以爲主也案上彖辞刚来而得中今九五象辞云讼元吉以中正也知彖辞刚来得中非据九五也辅嗣必以爲九二者凡上下二象在于下象者则称来故贲卦云柔来而文刚是离下艮上而称柔来今此云刚来而得中故知九二也且凡云来者皆据异而来九二在二隂之中故称来九五在外卦又三爻俱阳不得称来若于爻辞之中亦有从下卦向上卦称来也故需上六有不速之客三人来谓下卦三阳来然需上六隂爻阳来诣之亦是徃非类而称来也以断枉者枉曲也凡二人来讼必一曲一此九五听讼能断定曲者故云以断枉】
　　上九或锡之鞶带终朝三禠之注处讼之极以刚居上讼而得胜者也以讼受锡荣何可保故终朝之闲禠带者三也象曰以讼受服亦不足敬也音义【锡星歴反又星自反赐也鞶步干反马云大也徐云王肃作槃马云旦至食时爲终朝三息暂反注同或如字禠徐勑纸反又是反本又作禠音同王肃云解也郑本作拕徒可反】疏【正义曰或锡之鞶带者上九以刚居上是讼而得胜者也若以谦譲蒙锡则可长保有若因讼而得胜虽或锡与鞶带不可长久终一朝之间三被禠脱故云终朝三禠之象曰以讼受服亦不足敬者释终朝三禠之义以其因讼得胜受此锡服非德而受亦不足可敬故终朝之间三被禠脱也凡言或者或之言有也言或有如此故言或则三云或从王事无成及坤之六三或从王事无成之类是也鞶带谓大带也故杜元凯桓二年传鞶厉旒缨注云鞶大带也此讼一卦及爻辞并以人事明之惟不利涉大川假外物之象以喻人事】

　　周易注疏卷二
　　周易注疏卷二考证
　　坤音义坤本又作巛巛今字也○毛居正曰二巛字皆譌作川按巛字三画作六叚巛乃偏旁川字也古字干作三坤作巛各象其卦陆氏以巛爲今字误矣【臣照】按音义巛今字也句当作坤今字也陆德明之意盖谓巛古坤字也今书坤者乃今字也无以巛爲今字之理
　　彖注地也者形之名也坤也者用地者也○郭京曰用形者也形字误作地字地是定体之名坤是用形之称体即形也祗合明坤顺之体用不合用地体之定名【臣良裘】按此注与乾卦彖注互看则郭京所谓误者竝见
　　初六象履霜坚氷阴始凝也驯致其道至坚氷也○郭京曰按阴始凝也上误増坚氷二字履霜与坚氷时候颇异不合相连结义【臣良裘】按魏志许芸引易传作初六履霜朱子谓当从之
　　文言曰○释文本无此三字
　　至静而德方○石经德字下旁注一也字
