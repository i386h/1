<!-- { "loadSidebar": true } -->
　　上六拘系之乃从维之王用亨于西山注随之为体隂顺阳者也长处上极不从者也随道已成而特不从故拘系之乃从也率土之滨莫非王臣而为不从王之所讨也故维之王用亨于西山者兑为西方山者途之险隔也处西方而为不从故王用通于西山象曰拘系之上穷也注处于上极故穷也音义【拘句于反亨许庚反通也陆许两反云祭也滨音宾】疏【正义曰最处上极是不随从者也随道已成而特不从故湏拘系之乃始从也维之王用亨于西山者若欲维系此上六王者必湏用兵通于西山险难之处乃得拘系也山谓险阻兑处西方故谓西山令有不从必湏维系此乃王者必湏用兵通于险阻之道非是意在好刑故曰王用亨于西山象曰拘系之上穷者释拘系之义所以湏拘系者以其在上而穷极不肯随从故也】
　　【巽下艮上】
　　蛊元亨利涉大川先甲三日后甲三日音义【蛊音古事也惑也乱也左传云于文皿虫为蛊又云女惑男风落山谓之蛊徐又姬祖反一音故巽宫归魂卦先息荐反后胡豆反彖并注同】疏【正义曰蛊者事也有事营为则大得亨通有为之时利在拯难故利涉大川也先甲三日后甲三日者甲者创制之令既在有为之时不可因仍旧令今用创制之令以治于人人若犯者未可即加刑罚以民未习故先此宣令之前三日殷勤而语之又于此宣令之后三日更丁宁而语之其人不从乃加刑罚也其褚氏何氏周氏等并同郑义以为甲者造作新令之日甲前三日取改过自新故用辛也甲后三日取丁宁之义故用丁也今案辅嗣注甲者创制之令不云创制之日又巽卦九五先庚三日后庚三日辅嗣注申命令谓之庚辅嗣又云甲庚皆申命之谓则辅嗣不以甲为创制之日而诸儒不顾辅嗣注防妄作异端非也】彖曰蛊刚上而柔下注上刚可以断制下柔可以施令巽而止蛊注既巽又止不竞争也有事而无竞争之患故可以有为也蛊元亨而天下治也注有为而大亨非天下治而何也利涉大川徃有事也先甲三日后甲三日终则有始天行也注蛊者有事而待能之时也可以有为其在此时矣物己説随则待夫作制以定其事也进徳修业徃则亨矣故元亨利涉大川也甲者创制之令也创制不可责之以旧故先之三日后之三日使令洽而后乃诛也因事申令终则复始若天之行用四时也音义【断令乱反令力政反下同争争鬬之争治直吏反注同説音悦创初亮反此俗字也依字作剙复扶又反】疏【正义曰刚上而柔下巽而止蛊者此释蛊卦之名幷明称蛊之义也以上刚能断制下柔能施令巽顺止静故可以有为也禇氏云蛊者惑也物既惑乱终致损坏当湏有事也有为治理也故序卦云蛊者事也谓物蛊必有事非谓训蛊为事义当然也蛊元亨而天下治者释元亨之义以有为而得元亨是天下治理也利涉大川徃有事也者释利涉大川也蛊者有为之时拔拯危难徃当有事故利涉大川此则假外象以喻危难也先甲三日后甲三日终则有始天行者释先甲三日后甲三日之义也民之犯令告之已终更复从始告之殷勤不已若天之行四时既终更复从春为始象天之行故云天行也注正义曰蛊者有事待能之时者物既蛊坏湏有事营为所作之事非贤能不可故经云干父之蛊干则能也甲者创制之令者甲为十日之首创造之令为在后诸令之首故以创造之令谓之为甲故汉时谓令之重者谓之甲令则此义也创制不可责之以旧者以人有犯令而致罪者不可责之旧法有犯则刑故湏先后三日殷勤语之使晓知新令而后乃诛诛谓兼通责让之罪非专谓诛杀也】
　　象曰山下有风蛊君子以振民育徳注蛊者有事而待能之时也故君子以济民养徳也音义【振旧之慎反济也师读音真振振仁厚也育王肃作毓古育字】疏【正义曰必云山下有风者风能摇动散布润泽今山下有风取君子能以恩泽下振于民育养巳徳振民象山下有风育徳象山在上也】
　　初六干父之蛊有子考无咎厉终吉注处事之首始见任者也以柔巽之质干父之事能承先轨堪其任者也故曰有子也任为事首能堪其事考乃无咎也故曰有子考无咎也当事之首是以危也能堪其事故终吉象曰干父之蛊意承考也注干事之首时有损益不可尽承故意承而巳音义【有子考无咎絶句周依马王肃以考絶句当丁堂反尽津忍反下皆同】疏【正义曰干父之蛊者处事之首以柔巽之质干父之事堪其任也有子考无咎者有子既能堪任父事考乃无咎也以其处事之初若不堪父事则考有咎也厉终吉者厉危也既为事初所以危也能堪其事所以终吉也象曰意承考者释干父之蛊义凡堪干父事不可小大损益一依父命当量事制宜以意承考而巳对文父没称考若散而言之生亦称考若康诰云大伤厥考心是父在称考此避干父之文故变云考也】九二干母之蛊不可贞注居于内中宜干母事故曰干母之蛊也妇人之性难可全正宜屈己刚既干且顺故曰不可贞也干不失中得中道也象曰干母之蛊得中道也疏【正义曰居内处中是干母事也不可贞者妇人之性难可全正宜屈己刚不可固守贞正故云不可贞也象曰得中道者释干母之蛊义虽不能全正犹不失在中之道故云得中道也】
　　九三干父之蛊小有悔无大咎注以刚干事而无其应故有悔也履得其位以正干父虽有小悔终无大咎象曰干父之蛊终无咎也疏【正义曰干父之蛊小有悔者以刚干事而无其应故小有悔也无大咎者履得其位故终无大咎也】
　　六四裕父之蛊徃见吝注体柔当位干不以刚而以柔和能裕先事者也然无其应徃必不合故曰徃见吝象曰裕父之蛊徃未得也音义【裕羊树反马云寛也累劣伪反】疏【正义曰裕父之蛊者体柔当位干不以刚而以柔和能容裕父之事也徃见吝者以其无应所徃之处见其鄙吝故徃未得也】六五干父之蛊用誉注以柔处尊用中而应承先以斯用誉之道也象曰干父用誉承以徳也注以柔处中不任威力也疏【正义曰干父之蛊用誉者以柔处尊用中而应以此承父用有声誉象曰承以徳者释干父用誉之义奉承父事唯以中和之徳不以威力故云承以徳也】
　　上九不事王侯髙尚其事注最处事上而不累于位不事王侯髙尚其事也象曰不事王侯志可则也疏【正义曰不事王侯髙尚其事者最处事上不复以世事为心不系累于职位故不承事王侯但自尊髙慕尚其清虚之事故云髙尚其事也象曰志可则者释不事王侯之义身既不事王侯志则清虚髙尚可法则也】
　　【兑下坤上】
　　临元亨利贞至于八月有凶音义【临如字序卦云大也坤宫二世卦】疏【正义曰案序卦云临大也以阳之浸长其徳壮大可以监临于下故曰临也刚既浸长説而且顺又以刚居中有应于外大得亨通而利正也故曰元亨利贞也至于八月有凶者以物盛必衰隂长阳退临为建丑之月从建丑至于八月建申之时三隂既盛三阳方退小人道长君子道消故八月有凶也以盛不可终保圣人作易以戒之也】
　　彖曰临刚浸而长説而顺刚中而应大亨以正天之道也注阳转进长隂道日消君子日长小人日忧大亨以正之义至于八月有凶消不久也注八月阳衰而隂长小人道长君子道消也故曰有凶音义【浸子鸩反长之丈反除六三注末及象咎不长皆同一音此治良反説音悦下同】疏【正义曰临刚浸而长説而顺者此释临义也据诸卦之例説而顺之下应以临字结之此无临字者以其刚中而应亦是临义故不得于刚中之上而加临也刚中而应大亨以正天之道者天道以刚居中而下与地相应使物大得亨通而利正故乾卦元亨利贞今此临卦其义亦然故云天之道也至于八月有凶消不久也者证有凶之义以其阳道既消不可常久故有凶也但复卦一阳始复刚性尚微又不得其中故未有元亨利贞泰卦三阳之时三阳在下而成干体干下坤上象天降下地升上上下通泰物通则失正故不具四徳唯此卦二阳浸长阳浸壮大特得称临所以四徳具也然阳长之卦每卦皆应八月有凶但此卦名临是盛大之义故于此卦特戒之耳若以言之则阳长之卦至其终末皆有凶也注正义曰云八月者何氏云从建子阳生至建未为八月褚氏云自建寅至建酉为八月今案此注云小人道长君子道消宜据否卦之时故以临卦建丑而至否卦建申为八月也】
　　象曰泽上有地临君子以敎思无穷容保民无疆注相临之道莫若説顺也不恃威制得物之诚故物无违也是以君子敎思无穷容保民无疆也音义【思息吏反疆居良反注同】疏【正义曰泽上有地者欲见地临于泽在上临下之义故云泽上有地也君子以敎思无穷者君子于此临卦之时其下莫不喜説和顺在上但湏敎化思念无穷巳也欲使敎恒不絶也容保民无疆者容谓容受也保安其民无有疆境象地之阔逺故云无疆也】
　　初九咸临贞吉注咸感也感应也有应于四感以临者也四履正位而已应焉志行正者也以刚感顺志行其正以斯临物正而吉也象曰咸临贞吉志行正也疏【正义曰咸感也有应于四感之而临志行得正故贞吉也象曰咸临贞吉志行正者释咸临贞吉之义四既履得正位已徃与之相应是己之志意行而归正也】
　　九二咸临吉无不利注有应在五感以临者也刚胜则柔危而五体柔非能同斯志者也若顺于五则刚徳不长何由得吉无不利乎全与相违则失于感应其得咸临吉无不利必未顺命也象曰咸临吉无不利未顺命也音义【胜升证反下同】疏【正义曰咸临吉者咸感也有应于五是感以临而得其吉也无不利者二虽与五相应二体是刚五体是柔两虽相感其志不同若纯用刚徃则五所不从若纯用柔徃又损已刚性必湏商量事宜有从有否乃得无不利也象曰未顺命者释无不利之义未可尽顺五命湏斟酌事宜有从有否故得无不利也则君臣上下献可替否之义也】
　　六三甘临无攸利既忧之无咎注甘者佞邪説媚不正之名也履非其位居刚长之世而以邪説临物宜其无攸利也若能尽忧其危改修其道刚不害正故咎不长象曰甘临位不当也既忧之咎不长也音义【邪似嗟反下同媚密备反】疏【正义曰甘临者谓甘美谄佞也履非其位居刚长之世而以邪説临物故无攸利也既忧之无咎者既尽也若能尽忧其危则刚不害正故无咎也象曰既忧之咎不长者能尽忧其事改过自修其咎则止不复长久故无咎也】
　　六四至临无咎注处顺应阳不忌刚长而乃应之履得其位尽其至者也刚胜则柔危柔不失正则得无咎也象曰至临无咎位当也音义【位当本或作当位实非也】疏【正义曰至临无咎者履顺应阳不畏刚长而已应之履得其位能尽其至极之善而为临故云至临以柔不失正故无咎也象曰位当者释无咎之义以六四以隂所居得正柔不为邪位当其处故无咎也】
　　六五知临大君之宜吉注处于尊位履得其中能纳刚以礼用建其正不忌刚长而能任之委物以能而不犯焉则聪明者竭其视听知力者尽其谋能不为而成不行而至矣大君之宜如此而已故曰知临大君之宜吉也象曰大君之宜行中之谓也音义【知音智注同又如字】疏【正义曰知临大君之宜吉者处于尊位履得其中能纳刚以礼用建其正不忌刚长而能任之故聪明者竭其视听知力者尽其谋能是知为临之道大君之所宜以吉也象曰行中之谓者释大君之宜所以得宜者正由六五处中行此中和之行致得大君之宜故言行中之谓也】
