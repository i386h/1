<!-- { "loadSidebar": true } -->
　　夫易者象也爻者效也圣人有以仰观俯察象天地而育羣品云行雨施效四时以生万物若用之以顺则两仪序而百物和若行之以逆则六位倾而五行乱故王者动必则天地之道不使一物失其性行必协隂阳之宜不使一物受其害故能弥纶宇宙酬酢神眀宗社所以无穷风声所以不朽非夫道极妙孰能与于此乎斯乃乾坤之大造生灵之所益也若夫龙出于河则八卦宣其象麟伤于泽则十翼彰其用业资九圣时歴三古及秦亡金镜未坠斯文汉理珠囊重兴儒雅其易者西都则有丁孟京田东都则有荀刘马郑大体更相祖述非有絶伦唯魏世王辅嗣之注独冠古今所以江左诸儒竝其学河北学者罕能及之其江南义疏十有余家皆辞尚虚义多浮诞原夫易理难穷虽复之又至于垂范作则便是有而教有若论住内住外之空就能就所之説斯乃义渉于释氏非为教于孔门也既背其本又违于注至若复卦云七日来复竝解云七日当为七月谓阳气从五月建午而消至十一月建子始复所歴七辰故云七月今案辅嗣注云阳气始剥尽至来复时凡七日则是阳气剥尽之后凡经七日始复但阳气虽建午始消至建戌之月阳气犹在何得称七月来复故郑康成引易纬之説建戌之月以阳气既尽建亥之月纯隂用事至建子之月阳气始生隔此纯隂一卦卦主六日七分举其成数言之而云七日来复仲尼之纬分明辅嗣之注若此康成之説遗迹可寻辅嗣注之于前诸儒背之于后考其义理其可通乎又蛊卦云先甲三日后甲三日辅嗣注云甲者创制之令又若汉世之时甲令乙令也辅嗣又云令洽乃诛故后之三日又巽卦云先庚三日后庚三日辅嗣注云申命令谓之庚辅嗣又云甲庚皆申命之谓也诸儒同于郑氏之説以为甲者宣令之日先之三日而用辛也欲取改新之义后之三日而用丁也取其丁宁之义王氏注意本不如此而又不顾其注妄作异端今既奉勅删定攷察其事必以仲尼为宗义理可诠先以辅嗣为本去其华而取其实欲使信而有徴其文简其理约寡而制众变而能通仍恐鄙才短见意未周尽谨与朝散大夫行大学博士臣马嘉运守大学助教臣赵干叶等对共参议详其可否至十六年又奉勅与前修疏人及给事郎守四门博士上骑都尉臣苏徳融等对勅使赵智覆更详审为之正义凡十有四卷庶望上禆圣道下益将来故序其大略附之卷首尔
　　周易正义序
　　周易正义
　　卷首
　　自此下分为八段
　　第一论易之三名　　第二论重卦之人第三论三代易名　　第四论卦辞爻辞谁作第五论分上下二篇　第六论夫子十翼第七论易之人　　第八论谁加经字
　　第一论易之三名
　　正义曰夫易者变化之总名改换之殊称自天地开辟隂阳运行寒暑迭来日月更出孚萌庶亭毒羣品新新不停生生相续莫非资变化之力换代之功然变化运行在隂阳二气故圣人初画八卦设刚柔两画象二气也布以三位象三才也谓之为易取变化之义既义总变化而独以易为名者易纬干凿度云易一名而含三义所谓易也变易也不易也又云易者其徳也光明四通简易立节天以烂眀日月星辰布设张列通精无门藏神无穴不烦不扰澹泊不失此其易也变易者其气也天地不变不能通气五行迭终四时更废君臣取象变节相移能消者息必専者败此其变易也不易者其位也天在上地在下君南面臣北面父坐子伏此其不易也郑依此义作易赞及易论云易一名而含三义易简一也变易二也不易三也故系辞云乾坤其易之蕴邪又云易之门戸邪又云夫干确然示人易矣夫坤隤然示人简矣易则易知简则易从此言其易简之法则也又云为道也屡迁变动不居周流六虚上下无常刚柔相易不可为典要唯变所适此言顺时变易出入移动者也又云天尊地卑乾坤定矣卑髙以陈贵贱位矣动静有常刚柔断矣此言其张设布列不易者也崔觐刘贞简等竝用此义云易者谓生生之徳有易简之义不易者言天地定位不可相易变易者谓生生之道变而相续皆以纬称不烦不扰澹泊不失此眀是易简之义无为之道故易者易也作难易之音而周简子云易者易【音亦】也不易也变易也易者易代之名凡有无相代彼此相易皆是易义不易者常体之名有常有体无常无体是不易之义变易者相变改之名两有相变此为变易张氏何氏竝用此义云易者换代之名待夺之义因于干凿度云易者其徳也或没而不论或云徳者得也万法相形皆得相易不顾纬文不烦不扰之言所谓用其文而背其义何不思之甚故今之所用同郑康成等易者易也音为难易之音义为简易之义得纬文之本实也盖易之三义唯在于有然有从无出理则包无故干凿度云夫有形者生于无形则乾坤安从而生故有太易有太初有太始有太素太易者未见气也太初者气之始也太始者形之始也太素者质之始也气形质具而未相离谓之浑沌浑沌者言万物相浑沌而未相离也视之不见听之不闻循之不得故曰易也是知易理备包有无而易象唯在于有者盖以圣人作易本以垂教教之所备本备于有故系辞云形而上者谓之道道即无也形而下者谓之器器即有也故以无言之存乎道体以有言之存乎器用以变化言之存乎其神以生成言之存乎其易以真言之存乎其性以邪言之存乎其情以气言之存乎隂阳以质言之存乎爻象以教言之存乎精义以人言之存乎景行此等是也且易者象也物无不可象也作易所以垂教者即干凿度云孔子曰上古之时人民无别羣物未殊未有衣食器用之利伏牺乃仰观象于天俯观法于地中观万物之宜于是始作八卦以通神明之徳以万物之情故易者所以断天地理人伦而眀王道是以画八卦建五气以立五常之行象法乾坤顺隂阳以正君臣父子夫妇之义度时制宜作为罔以佃以渔以赡民用于是人民乃治君亲以尊臣子以顺羣生和洽各安其性此其作易垂教之本意也
　　第二论重卦之人
　　系辞云河出圗洛出书圣人则之又礼纬含文嘉曰伏牺徳合上下天应以鸟兽文章地应以河图洛书伏牺则而象之乃作八卦故孔安国马融王肃姚信等竝云伏牺得河图而作易是则伏牺虽得河图复须仰观俯察以相参正然后画卦伏牺初画八卦万物之象皆在其中故系辞曰八卦成列象在其中矣是也虽有万物之象其万物变通之理犹自未备故因其八卦而更重之卦有六爻遂重为六十四卦也系辞曰因而重之爻在其中矣是也然重卦之人诸儒不同凡有四説王辅嗣等以为伏牺画卦郑之徒以为神农重卦孙盛以为夏禹重卦史迁等以为文王重卦其言夏禹及文王重卦者案系辞神农之时已有盖取益与噬嗑以此论之不攻自破其言神农重卦亦未为得今以诸文騐之案説卦云昔者圣人之作易也幽賛于神明而生蓍凡言作者创造之谓也神农以后便是述脩不可谓之作也则幽賛用蓍谓伏牺矣故干凿度云垂皇策者牺上系论用蓍云四营而成易十有八变而成卦既言圣人作易十八变成卦眀用蓍在六爻之后非三画之时伏牺用蓍即伏牺己重卦矣説卦又云昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦旣言圣人作易兼三才而两之又非神农始重卦矣又上系云易有圣人之道四焉以言者尚其辞以动者尚其变以制器者尚其象以卜筮者尚其占此之四事皆在六爻之后何者三画之时未有彖繇不得有尚其辞因而重之始有变动三画不动不得有尚其变揲蓍布爻方用之卜筮蓍起六爻之后三画不得有尚其占自然中闲以制器者尚其象亦非三画之时今伏牺结绳而为罔则是制器明伏牺已重卦矣又周礼小史掌三皇五帝之书明三皇巳有书也下系云上古结绳而治后世圣人易之以书契盖取诸夬既象夬卦而造书契伏牺有书契则有夬卦矣故孔安国书序云古者伏牺氏之王天下也始画八卦造书契以代结绳之政又曰伏牺神农黄帝之书谓之三坟是也又八卦小成爻象未备重三成六能事毕矣若言重卦起自神农其为功也岂比系辞而巳哉何因易纬等数所歴三圣但云伏牺文王孔子竟不及神农明神农但有盖取诸益不重卦矣故今依王辅嗣以伏牺既画八卦即自重为六十四卦为得其实其重卦之意备在説卦此不具叙伏牺之时道尚质素画卦重爻足以垂法后代浇讹徳不如古爻象不足以为教故作系辞以眀之
　　第三论三代易名
　　案周礼太卜三易云一曰连山二曰归藏三曰周易杜子春云连山伏牺归藏黄帝郑易赞及易论云夏曰连山殷曰归藏周曰周易郑又释云连山者象山之出云连连不絶归藏者万物莫不归藏于其中周易者言易道周普无所不备郑虽有此释更无所据之文先儒因此遂为文质之义皆烦而无用今所不取案世谱等羣书神农一曰连山氏亦曰列山氏黄帝一曰归藏氏既连山归藏竝是代号则周易称周取岐阳地名毛诗云周原膴膴是也又文王作易之时正在羑里周徳未兴犹是殷世也故题周别于殷以此文王所演故谓之周易其犹周书周礼题周以别余代故易纬云因代以题周是也先儒又兼取郑説云既指周代之名亦是普徧之义虽欲无所遐弃亦恐未可尽通其易题周因代以称周是先儒更不别解唯皇甫谧云文王在羑里演六十四卦着七八九六之爻谓之周易以此文王安周字其系辞之文连山归藏无以言也
　　第四论卦辞爻辞谁作
　　其周易系辞凡有二説一説所以卦辞爻辞竝是文王所作知者案系辞云易之兴也其于中古乎作易者其有忧患乎又曰易之兴也其当殷之末世周之盛徳邪当文王与纣之事邪又干凿度云垂皇策者牺卦道演徳者文成命者孔通卦騐又云苍牙通灵昌之成孔演命眀道经准此诸文伏牺制卦文王系辞孔子作十翼易歴三圣只谓此也故史迁云文王囚而演易即是作易者其有忧患乎郑学之徒竝依此説也二以为騐爻辞多是文王后事案升卦六四王用亨于岐山武王克殷之后始追号文王为王若爻辞是文王所制不应云王用亨于岐山又眀夷六五箕子之眀夷武王观兵之后箕子始被囚奴文王不宜豫言箕子之明夷又既济九五东邻杀牛不如西邻之禴祭説者皆云西邻谓文王东邻谓纣文武之时纣尚南面岂容自言巳徳受福胜殷又欲抗君之国遂言东西相邻而巳又左韩宣子适鲁见易象云吾乃知周公之徳周公被流言之谤亦得为忧患也騐此诸説以为卦辞文王爻辞周公马融陆绩等竝同此説今依而用之所以只言三圣不数周公者以父统子业故也案礼稽命徴曰文王见礼壊乐崩道孤无主故设礼经三百威仪三千其三百三千即周公所制周官仪礼眀文王本有此意周公述而成之故系之文王然则易之爻辞盖亦是文王本意故易纬但言文王也
　　第五论分上下二篇
　　案干凿度云孔子曰阳三隂四位之正也故易卦六十四分为上下而象隂阳也夫阳道纯而竒故上篇三十所以象阳也隂道不纯而偶故下篇三十四所以法隂也乾坤者隂阳之本始万物之祖宗故为上篇之始而尊之也离为日坎为月日月之道隂阳之经所以始终万物故以坎离为上篇之终也咸者男女之始夫妇之道也人道之兴必由夫妇所以奉承祖宗为天地之主故为下篇之始而贵之也既济未济为最终者所以眀戒慎而全王道也以此言之则上下二篇文王所定夫子作纬以释其义也
　　第六论夫子十翼
