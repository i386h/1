<!-- { "loadSidebar": true } -->
　　上九晋其角维用伐邑厉吉无咎贞吝注处进之极过明之中明将夷焉巳在乎角而犹进之非亢如何失夫道化无为之事必须攻伐然后服邑危乃得吉吉乃无咎用斯为正亦以贱矣象曰维用伐邑道未光也音义【夫音符】疏【正义曰晋其角者西南隅也上九处进之极过明之中其犹日过于中巳在于角而犹进之故曰进其角也维用伐邑者在角犹进过亢不巳不能端拱无为使物自服必须攻伐其邑然后服之故云维用伐邑也厉吉无咎贞吝者兵者凶器伐而服之是危乃得吉吉乃无咎故曰厉吉无咎以此为正亦以贱矣故曰贞吝也象曰道未光也者用伐乃服虽得之其道未光大也】
　　【离下坤上】
　　明夷利艰贞音义【夷伤也坎宫游魂卦】疏【正义曰明夷卦名夷者伤也此卦日入地中明夷之象施之于人事闇主在上明臣在下不敢显其明智亦明夷之义也时虽至闇不可随世倾邪故宜艰难坚固守其贞正之徳故明夷之世利在艰贞】
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之音义【蒙郑云犹遭也一云蒙冒也难乃旦反卦内同文王以之王肃云唯文王能用之郑荀向作似之下亦然】疏【正义曰明入地中明夷者此就二象以释卦名故此及晋卦皆彖象同辞也内文明而外柔顺以蒙大难文王以之者既释明夷之义又须出能用明夷之人内懐文明之德抚教六州外执柔顺之能三分事纣以此蒙犯大难身得保全惟文王能用之故云文王以之利艰贞晦其明也者此又就二体释卦之德明在地中是晦其明也既处明夷之世外晦其明恐陷于邪道故利在艰固其贞不失其正言所以利艰贞者用晦其明也内难而能正其志箕子以之者既释艰贞之义又须出能用艰贞之人内有险难殷祚将倾而能自正其志不为邪谄惟箕子能用之故云箕子以之】
　　象曰明入地中明夷君子以莅众注莅众显明蔽伪百姓者也故以蒙养正以明夷莅众用晦而明注藏明于内乃得明也显明于外巧所辟也音义【莅履二反又律秘反蔽伪本或作弊伪辟音避下同】疏【正义曰莅众显明蔽伪百姓者也所以君子能用此明夷之道以临于众冕旒垂目黈纩塞耳无为清静民化不欺若运其聪明显其智慧民即逃其密网奸诈愈生岂非藏明用晦反得其明也故曰君子以莅众用晦而明也】
　　初九明夷于飞垂其翼君子于行三日不食有攸往主人有言注明夷之主在于上六上六为至闇者也初处卦之始最远于难也逺难过甚明夷远遯絶迹匿形不由轨路故曰明夷于飞怀惧而行行不敢显故曰垂其翼也尚义而行故曰君子于行也志急于行饥不遑食故曰三日不食也殊类过甚以斯适人人必疑之故曰有攸往主人有言象曰君子于行义不食也音义【最远之逺袁万反下远难同遯徒逊反匿女力反遑音皇】疏【正义曰明夷于飞者明夷是至闇之卦上六既居上极为明夷之主云飞者借飞鸟为喩如鸟飞翔也初九处于卦始去上六最逺是最逺于难逺难过甚明夷逺遯絶迹匿形不由轨路髙飞而去故曰明夷于飞也垂其翼者飞不敢显故曰垂其翼也君子于行三日不食者尚义而行故云君子于行志急于行饥不遑食故曰三日不食有攸往主人有言者殊过甚以此适人人必疑怪而有言故曰有攸往主人有言象曰义不食也者君子逃难惟速故义不求食也】
　　六二明夷夷于左股用拯马壮吉注夷于左股示行不能壮也以柔居中用夷其明进不殊退不近难不见疑惮顺以则也故可用拯马而壮吉也不垂其翼然后乃免也象曰六二之吉顺以则也注顺之以则故不见疑音义【夷于之夷如字子夏作睇郑陆同云旁视曰睇亦作眱股音古马王肃作般云旋也日随天左旋也姚作右槃云自辰右旋入丑拯拯救之拯注同说文云举也郑云承也子夏作抍字林云抍上举音承示或作亦近附近之近下最近同惮但旦反】疏【正义曰明夷夷于左股者左股被伤行不能壮六二以柔居中用夷其明不行刚壮之事者也故曰明夷夷于左股庄氏云言左者取其伤小则比夷右未为切也夷于左股明避难不壮不为闇主所疑犹得处位不至懐惧而行然后徐徐用马以自拯济而其壮吉也故曰用拯马壮吉也象曰顺以则也者言顺闇主之则不同初九殊过甚故不为闇主所疑故得拯马之吉也】九三明夷于南狩得其大首不可疾贞注处下体之上居文明之极上为至晦入地之物也故夷其明以获南狩得大首也南狩者发其明也既诛其主将正其民民之迷也其日固巳久矣化宜以渐不可速正故曰不可疾贞象曰南狩之志乃大得也注去闇主也音义【狩手又反本亦作守同去羌吕反】疏【正义曰南方文明之所狩者征伐之大首谓闇君明夷于南狩得其大首者初藏明而往托狩而行至南方而发其明也九三应于上六是明夷之臣发明以征闇君而得其大首故曰明夷于南狩得其大首也不可疾贞者既诛其主将正其民民迷日久不可卒正宜化之以渐故曰不可疾贞象曰南狩之志乃大得者志欲除闇乃得大首是其志大得也】
　　六四入于左腹明夷之心于出门庭注左者取其顺也入于左腹得其心意故虽近不危随时辟难门庭而巳能不逆忤也象曰入于左腹心意也音义【忤五故反】疏【正义曰入于左腹明夷之心者凡右为用事也从其左不从其右是卑顺不逆也腹者懐清之地六四体柔处坤与上六相近是能执卑顺入于左腹明夷之心意也于出门庭者既得其意虽近不危随时避难门庭而巳故曰于出门庭象曰心意者心有所存既不逆忤能顺其防故曰心意也】
　　六五箕子之明夷利贞注最近于晦与难为比险莫如兹而在斯中犹闇不能没明不可息正不忧危故利贞也象曰箕子之贞明不可息也音义【箕子蜀才箕作其刘向云今易箕子作荄滋邹湛云训箕为荄诂子为滋漫衍无经不可致诘以讥荀爽比毗志反】疏【正义曰箕子之明夷者六五最比闇君似箕子之近殷纣故曰箕子之明夷也利贞者箕子执志不回闇不能没明不可息正不忧危故曰利贞象曰明不可息者息灭也象称明不可灭者明箕子能保其贞卒以全身为武王师也】
　　上六不明晦初登于天后入于地注处明夷之极是至晦者也本其初也在乎光照转至于晦遂入于地象曰初登于天照四国也后入于地失则也疏【正义曰不明晦者上六居明夷之极是至闇之主故曰不明而晦本其初也其意在于光照四国其后由乎不明遂入于地谓见诛灭也象曰失则者由失法则故诛灭也】
　　【离下巽上】
　　家人利女贞注家人之义各自脩一家之道不能知家外他人之事也统而论之非元亨利君子之贞故利女贞其正在家内而巳音义【説文家居也案人所居称家尔雅室内谓之家是也巽宫二世卦】疏【正义曰家人者卦名也明家内之道正一家之人故谓之家人利女贞者既脩家内之道不能知家外他人之事统而论之非君子丈夫之正故但言利女贞】
　　彖曰家人女正位乎内注谓二也男正位乎外注谓五也家人之义以内为本故先説女也男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣疏【正义曰女正位乎内男正位乎外者此因二五得正以释家人之义并明女贞之防家人之道必须女主于内男主于外然后家道乃立今此卦六二柔而得位是女正位乎内也九五刚而得位是男正位乎外也家人以内为本故先説女也男女正天地之大义也者因正位之言广明家人之义乃道均二仪非惟人事而已家人即女正于内男正于外二仪则天尊在上地卑在下同于男女正位故曰天地之大义也家人有严君焉父母之谓者上明义均天地此又言道齐邦国父母一家之主家人尊事同于国有严君故曰家人有严君焉父母之谓也父父子子兄兄弟弟夫夫妇妇而家道正正家而天下定矣者此叹美正家之功可以定于天下申成道齐邦国既家有严君即父不失父道乃至妇不失妇道尊卑有序上下不失而后为家道之正各正其家无家不正即天下之治定矣】象曰风自火出家人注由内以相成炽也君子以言有物而行有恒注家人之道修于近小而不妄也故君子以言必有物而口无择言行必有恒而身无择行音义【炽尺志反行下盂反注皆同】疏【正义曰风自火出家人者巽在离外是风从火出火出之初因风方炽火既炎盛还复生风内外相成有似家人之义故曰风自火出家人也君子以言有物而行有恒者物事也言必有事即口无择言行必有常即身无择行正家之义修于近小言之与行君子枢机出身加人发迩见逺故举言行以为之诫言既称物而行称恒者发言立行皆须合于可常之事互而相足也】
　　初九闲有家悔亡注凡教在初而法在始家渎而后严之志变而后治之则悔矣处家人之初为家人之始故宜必以闲有家然后悔亡也象曰闲有家志未变也音义【闲马云阑也防也郑云习也】疏【正义曰闲有家悔亡者治家之道在初即须严正立法防闲若黩乱之后方始治之即有悔矣初九处家人之初能防闲有家乃得悔亡故曰闲有家悔亡也象曰志未变也者释在初防闲之义所以在初防闲其家者家人志未变黩也】
　　六二无攸遂在中馈贞吉注居内处中履得其位以阴应阳尽妇人之正义无所必遂职乎中馈巽顺而已是以贞吉也象曰六二之吉顺以巽也音义【馈巨愧反食也】疏【正义曰无攸遂在中馈贞吉者六二履中居位以阴应阳尽妇人之义也妇人之道巽顺为常无所必遂其所职主在于家中馈食供祭而巳得妇人之正吉故曰无攸遂在中馈贞吉也象曰六二之吉顺以巽者举爻位也言吉者明其以柔居中而得正位故能顺以巽而吉也】
　　九三家人嗃嗃悔厉吉妇子嘻嘻终吝注以阳处阳刚严者也处下体之极为一家之长者也行与其慢宁过乎恭家与其渎宁过乎严是以家人虽嗃嗃悔厉犹得其道妇子嘻嘻乃失其节也象曰家人嗃嗃未失也妇子嘻嘻失家节也音义【嗃呼落反又呼学反马云悦乐自得貌郑云苦之意荀作确刘作熇嘻喜悲反马云笑声郑云骄佚喜笑之意张作嬉陆作喜长之文反】疏【正义曰家人嗃嗃悔厉吉妇子嘻嘻终吝者嗃嗃严酷之意也嘻嘻喜笑之貌也九三处下体之上为一家之主以阳处阳行刚严之政故家人嗃嗃虽复嗃嗃伤猛悔其酷厉犹保其吉故曰悔厉吉若纵其妇子慢黩嘻嘻喜笑而无节则终有恨辱故曰妇子嘻嘻终吝也象曰未失也者初虽悔厉似失于猛终无慢黩故曰未失也失家节者若纵其嘻嘻初虽懽乐终失家节也】
　　六四富家大吉注能以其富顺而处位故大吉也若但能富其家何足为大吉体柔居巽履得其位明于家道以近至尊能富其家也象曰富家大吉顺在位也音义【近附近之近】疏【正义曰富家大吉者富谓禄位昌盛也六四体柔处巽得位承五能富其家者也由其体巽承尊长保禄位吉之大者也故曰富家大吉象曰顺在位者所以致大吉由顺承于君而在臣位故不见黜夺也】
