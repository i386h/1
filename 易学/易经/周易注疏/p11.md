<!-- { "loadSidebar": true } -->
　　又七既爲阳爻其画已长今有九之老阳不可复画爲阳所以重体八爲阴数而画阴爻今六爲老隂不可复画隂爻故交其体○【臣良裘】按两体字阁本俱作钱字啓防云遇老阳者其爻爲口所以重体谓此体也遇老隂者其爻爲乂故交其体谓此体也则是作钱字者误但以钱代蓍自汉火珠林始郑樵六经奥论先天约蓍法以八钱则作钱者亦非无本
　　九五注龙徳在天则大人之路亨也○唐郭京周易举正曰龙得在天误作徳行之徳龙在九四之位虽或跳跃未得在天则喻大人路未通也今居九五之位则是飞腾骞翥得在于天乃喻大人道路通逹得失之理义切相当喻其徳行未详何徳也【臣良裘】按郭京易举正三卷见于崇文总目言京得王辅嗣韩康伯手写易经比世所行或颇差駮举正其讹宋儒谓世罕有其书云
　　彖注天也者形之名也健也者用形者也○郭京曰干字误作健字疏云天是定体之名干是用体之称体即形也足明用形是干不合是健又郭京本于岂非至健哉句下有万物资始而生云施雨润品之物各得流布其形二十字
　　文言曰节疏贞则信也不论智者行此四事竝须资于智且干凿度云水土二行兼信与知也故略知不言也○【臣清植】按贞于四时属冬于四方属北后天图北方之卦爲坎爲艮坎者水也艮者土也故干凿度曰水土二行兼信与知
　　又疏此第一节释初九爻辞也○此乃文言第二节今云第一节第字疑衍或一当作二
　　上九节注干文言首不论干而先说元○郭京曰文言上误増干字既在干文言注义不合更举干文

　　周易注疏卷一考证
<经部,易类,周易注疏>
　　钦定四库全书
　　周易注疏卷二
　　魏王弼注　唐陆德明音义　孔頴逹疏
　　上经【坤　屯　蒙　需　讼】
　　【坤下坤上】
　　坤元亨利牝马之贞注坤贞之所利利于牝马也马在下而行者也而又牝焉顺之至也至顺而后乃亨故唯利于牝马之贞君子有攸徃先迷后得主利西南得朋东北丧朋安贞吉注西南致养之地与坤同道者也故曰得朋东北反西南者也故曰丧朋阴之爲物必离其党之于反而后安贞吉音义【坤本又作巛巛今字也同困魂反说卦云顺也八纯卦象地牝频忍反徐邈扶忍反又扶死反攸音由所也丧息浪反马云失也下及注并同离力智反】疏【正义曰此一节是文王于坤卦之下陈坤德之辞盖乾坤合体之物故干后次坤言地之爲体亦能始生万物各得亨通故云元亨与干同也利牝马之贞者此与干异干之所利利于万事爲贞此唯云利牝马之贞坤是阴道当以柔顺爲贞假借柔顺之象以明柔顺之德也牝对牡爲柔马对龙爲顺假借此柔顺以明柔道故云利牝马之贞牝马外物自然之象此亦圣人因坤元亨利牝马之贞自然之德以垂教也不云牛而云马者牛虽柔顺不能行地无疆无以见坤广生之德马虽比龙爲劣所行亦能广逺象地之广育君子有攸徃者以其柔顺利贞故君子利有所徃先迷后得主利者以其至隂当待唱而后和凡有所为若在物之先即迷惑若在物之后即得主利以隂不可先唱犹臣不可先君卑不可先尊故也西南得朋者此假象以明人事西南坤位是阴也今以隂诣阴是得朋俱是隂不吉也犹人既懐隂柔之行又向隂柔之所是纯隂柔弱故非吉也东北丧朋安贞吉者西南既爲隂东北反西南即爲阳也以柔顺之道徃诣于阳是丧失隂朋故得安静贞正之吉以隂而兼有阳故也若以人事言之象人臣离其党而入君之朝女子离其家而入夫之室庄氏云先迷后得主利者唯据臣事君也得朋丧朋唯据妇适夫也其理狭非易通之道注正义曰至顺而后乃亨故唯利于牝马之贞者案牝马是至顺牝马在元亨之下在贞之上应云至顺而后乃贞今云至顺而后乃亨倒取上文者辅嗣之意下句既云牝马之贞避此贞文故云乃亨但亨贞相将之物故云至顺之贞亦是至顺之亨此坤德以牝马至顺乃得贞也下文又云东北丧朋去隂就阳乃得贞吉上下义反者但易含万象一屈一伸此句与干相对不可纯刚敌干故利牝马下句论凡所交接不可纯隂当须刚柔交错故丧朋吉也坤位居西南说卦云坤也者地也万物皆致养焉坤既养物若向西南与坤同道也隂之为物必离其党之于反而后安贞吉者若二女同居其志不同必之于阳是之于反乃得吉也凡言朋者非唯人爲其党性行相同亦爲其党假令人是隂柔而之刚正亦是离其党】
　　彖曰至哉坤元万物资生乃顺承天坤厚载物德合无疆含光大品物咸亨牝马地行地无疆注地之所以得无疆者以卑顺行之故也干以龙御天坤以马行地柔顺利贞君子攸行先迷失道后顺得常西南得朋乃与行东北丧朋乃终有庆安贞之吉应地无疆注地也者形之名也坤也者用地者也夫两雄必争二主必危有地之形与刚健爲耦而能永保无疆用之者不亦至顺乎若夫行之不以牝马利之不以永贞方而又刚柔而又圆求安难矣音义【疆或作壃同居良反下及注同争争鬬之争】疏【正义曰至哉坤元至德合无疆此五句总明坤义及元德之首也但元是坤德之首故连言之犹干之元德与干相通共文也至哉坤元者叹羙坤德故云至哉至谓至极也言地能生养至极与天同也但天亦至极包笼于地非但至极又大于地故干言大哉坤言至哉万物资生者言万物资地而生初禀其气谓之始成形谓之生干本气初故云资始坤据成形故云资生乃顺承天者干是刚健能统领于天坤是隂柔以和顺承奉于天坤厚载物德合无疆者以其广厚故能载物有此生长之德合会无疆凡言无疆者具有二义一是广博无疆二是长久无疆也自此已上论坤元之义也含光大品物咸亨者包含厚光着盛大故品之物皆得亨通但坤比干即不得大名若比众物其实大也故曰含光大者也此二句释亨也牝马地行地无疆者以其柔顺故云地以柔顺为体终无祸患故行地无疆不复穷已此二句释利贞也故上文云利牝马之贞是也柔顺利贞君子攸行者重释利贞之义是君子之所行兼释前文君子有攸徃先迷失道者以隂在事之先失其爲隂之道后顺得常者以隂在物之后阳唱而隂和乃得主利是后顺得常西南得朋乃与行者以隂而造坤位是乃与类俱行东北丧朋乃终有庆者以隂而诣阳初虽离羣乃终久有庆善也安贞之吉应地无疆者安谓安静贞谓贞正地体安静而贞正人若得静而能正即得其吉应合地之无疆是庆善之事也注正义曰行之不以牝马牝马谓柔顺也利之不以永贞永贞谓贞固刚正也言坤既至柔顺而利之即不兼刚正也方而又刚者言体既方正而性又刚强即太刚也所以须牝马也柔而又圆者谓性既柔顺体又圆曲谓太柔也故须永贞也若其坤无牝马又无永贞求安难矣云永贞者是下用六爻辞也东北丧朋去隂就阳是利之永贞】
　　象曰地势坤注地形不顺其势顺君子以厚德载物疏【正义曰君子用此地之厚德容载万物言君子者亦包公卿诸侯之等但厚德载物随分多少非如至圣载物之极也注正义曰地体方直是不顺也其势承天是其顺也】
　　初六履霜坚冰至注始于履霜至于坚冰所谓至柔而动也刚隂之爲道本于卑弱而后积著者也故取履霜以明其始阳之为物非基于始以至于著者也故以出处明之则以初爲濳象曰履霜坚冰隂始凝也驯致其道至坚冰也音义【履如字郑读爲礼着张虑反众经不音者皆同凝鱼冰反驯似遵反向秀云从也徐音训此依郑义】疏【正义曰初六隂气之防似若初寒之始但履践其霜防而积渐故坚氷乃至义取所谓隂道初虽柔顺渐渐积着乃至坚刚凡易者象也以物象而明人事若诗之比喻也或取天地隂阳之象以明义者若干之潜龙见龙坤之履霜坚冰龙战之属是也或取万物杂象以明义者若屯之六三即鹿无虞六四乘马班如之属是也如此之易中多矣或直以人事不取物象以明义者若干之九三君子终日干乾坤之六三含章可贞之例是也圣人之意可以取象者则取象也可以取人事者则取人事也故文言注云至于九三独以君子为目者何也干干夕惕非龙德也故以人事明之是其义也夫子所作象辞元在六爻经辞之后以自卑退不敢干乱先圣正经之辞及至辅嗣之意以爲象者本释经文宜相附近其义易了故分爻之象辞各附其当爻下言之犹如元凯注左分经之年与传相附隂始凝也者释履霜之义言隂气始凝结而爲霜也驯致其道至坚冰也者驯犹狎顺也若鸟兽驯狎然言顺其隂柔之道习而不已乃至坚冰也禇氏云履霜者从初六至六三坚冰者从六四至上六隂阳之气无爲故积驯履霜必至于坚冰以明人事有爲不可不制其节度故于履霜而逆以坚冰爲戒所以防渐虑防愼终于始也】
　　六二直方大不习无不利注居中得正极于地质任其自然而物自生不假脩营而功自成故不习焉而无不利象曰六二之动以方也注动而方任其质也不习无不利地道光也音义【任而鸩反众经皆同】疏【正义曰文言云直其正也二得其位极地之质故亦同地也俱包三德生物不邪谓之直也地体安静是其方也无物不载是其大也既有三德极地之羙自然而生不假修营故云不习无不利物皆自成无所不利以此爻居中得位极于地体故尽极地之义此因自然之性以明人事居在此位亦当如地之所爲象曰六二之动以方者言六二之体所有兴动任其自然之性故云以方也不习无不利地道光者言所以不假修习物无不利犹地道光大故也注正义曰居中得正极于地质者质谓形质地之形质方又大此六二居中得正是尽极地之体质也所以者言气至即生物由是体正之性其运动生物之时又能任其质性直而且方故象云六二之动以方也动而直方任其质者质以方动又方是质之与行内外相副物有内外不相副者故略例云形躁妤静质柔爱刚此之是也】
　　六三含章可贞或从王事无成有终注三处下卦之极而不疑于阳应斯义者也不爲事始须唱乃应待命乃发含羙而可正者也故曰含章可贞也有事则从不敢爲首故曰或从王事也不爲事主顺命而终故曰无成有终也象曰含章可贞以时发也或从王事知光大也注知虑光大故不擅其美音义【知音智注同擅善战反专也】疏【正义曰含章可贞者六三处下卦之极而能不被疑于阳章美也既居隂极能自降退不爲事始唯内含章美之道待命乃行可以得正故曰含章可贞或从王事无成有终者言六三爲臣或顺从于王事故不敢爲事之首主成于物故云无成唯上唱下和奉行其终故云有终象曰含章可贞以时发者夫子释含章之义以身居隂极不敢爲物之首但内含章美之道待时而发是以时发也或从王事知光大者释无成有终也既随从王事不敢主成物始但奉终而行是知虑光大不自擅其美唯奉于上注正义曰三处下卦之极者欲见三虽隂爻其位尊也不疑于阳者隂之尊极将与阳敌体必被阳所忌今不被疑于阳言阳不害也应斯义者斯此也若能应此义唯行含章可贞已下之事乃应斯义此爻全以人事明之】
