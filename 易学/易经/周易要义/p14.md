<!-- { "loadSidebar": true } -->
　　六二无攸遂在中馈贞吉居内处中履得其位以隂应阳尽妇人之正义无所必遂职乎中馈巽顺而已是以贞吉也
　　【七】嗃嗃嘻嘻言慢宁恭渎宁严
　　九三家人嗃嗃悔厉吉妇子嘻嘻终吝以阳处阳刚严者也处下体之极爲一家之长者也行与其慢宁过乎恭家与其渎宁过乎严是以家人虽嗃嗃悔厉犹得其道妇子嘻嘻乃失其节也嗃呼落反又呼学反马云悦乐自得貌郑云苦之意荀作刘作熇熇嘻喜悲反马云笑声郑云骄佚喜笑之意张作嬉嬉陆作喜喜
　　【八】居尊位而明家道故勿恤而吉
　　九五王假有家勿恤吉假至也履正而应处尊体巽王至斯道以有其家者也居于尊位而明于家道则下莫不化矣父父子子兄兄弟弟夫夫妇妇六亲和睦交相爱乐而家道正正家而天下定矣故王假有家则勿恤而吉假更白反
　　【九】家人之道尚威以反身终之
　　上九有孚威如终吉处家人之终居家道之成刑于寡妻以着于外者也故曰有孚凡物以猛爲本者则患在寡恩以爱爲本者则患在寡威故家人之道尚威严也家道可终唯信与威身得威敬人亦如之反之于身则知施于人也
　　【十】睽小事吉谓不待众力者
　　【兑下离上】睽小事吉正义曰睽者乖异之名物情乖异不可大事大事谓兴役动众必须大同之世方可爲之小事谓饮食衣服不待众力虽乖而可故曰小事吉也睽苦圭反马郑王肃徐吕沈并音圭序卦云乖也杂卦云外也说文云目不相聼也艮宫四世卦
　　【十一】火上泽下二女不同志皆爲睽
　　曰睽火至大矣哉正义曰睽火动而上泽动而下二女同居其志不同行者此就二体释卦名爲睽之义同而异者也水火二物共成烹饪理应相济今火在上而炎上泽居下而润下无相成之道所以爲乖中少二女共居一家理应同志各自出适志不同行所以爲异也说而丽乎明柔进而上行得中而应乎刚是以小事吉者此就二体及六五有应释所以小事得吉而丽乎明不爲邪僻柔进而上行所之在贵得中而应乎刚非爲全弱虽在乖违之时卦爻有此三德故可以行小事而获吉也
　　【十二】天地男女万物体乖而用合
　　天地睽而其事同此以下歴就天地男女万物广明睽义体乖而用合也天高地卑其体悬隔是天地睽也而生成品物其事则同也男女睽而其志通者男外女内分位有别是男女睽也而成家理事其志则通也万物殊形各自爲象是万物睽也而均于生长其事即类【十三】处穷下而上无应故见恶人以避咎
　　见恶人无咎者处于穷下上无其应无应则无以爲援穷下则无权可恃若标显自异不能和光同尘以爲恶人所害故曰见恶人无咎谓逊接之也象曰以辟咎也者恶人不应与之相见而逊接之者以辟咎也辟音避
　　【十四】二五俱失位不期而遇故云于巷
　　九二遇主于巷无咎处睽失位将无所安然五亦失位俱求其党出门同趣不期而遇故曰遇主于巷也处睽得援虽失其位未失道也巷户绛反説文云里中道也广雅云居也字书作衖
　　【十五】三不能比二四爲舆曳牛掣天且劓
　　六三见舆曳其牛掣其人天且劓无初有终凡物近而不相得则凶处睽之时履非其位以隂居阳以柔乘刚志在于上而不和于四二应于五则近而不相比故见舆曵舆曳者履非其位失所载也其牛掣者滞隔所在不获进也其人天且劓者四从上取二从下取而应在上九执志不回初虽受困终获刚助曳以制反掣昌逝反郑作防云牛角皆踊曰防徐市制反説文作觢之世反云角一俯一仰子夏传作契云一角仰也荀作觭刘本从说文觧依郑其人天天剠也马云剠凿其额曰天劓鱼器反截鼻也王肃作臲臲鱼一反
　　【十六】初与四俱阳初爲元夫盖丈夫之夫
　　九四睽遇至志行也正义曰元夫谓初九也处于卦始故云元也初四俱阳而言夫者盖是丈夫之夫非夫妇之夫
　　【十七】自见豕至遇雨言睽而合殊而通
　　上九睽见豕载一车先张之弧后说之弧匪冦婚媾往遇雨则吉处睽之极睽道未通故曰睽巳居炎极三处泽盛睽之极也以文明之极而观至秽之物睽之甚也豕而秽莫过焉至睽将合至殊将通恢诡谲怪道将爲一未至于合先见殊怪故见豕甚可秽也见盈车吁可怪也先张之弧将攻害也后説之弧睽怪通也四剠其应故爲冦也睽志将通匪冦婚媾往不失时睽疑亡也贵于遇雨和隂阳也隂阳既和羣疑亡也
　　【十八】蹇难不利东北利之平地
　　【艮下坎上】蹇利西南不利东北西南地也东北山也以难之平则难觧以难之山则道穷蹇纪免反及序卦皆云难也王肃徐纪偃反兑宫四世卦
　　【十九】救难利平易利见大人当位贞吉
　　就二体有险有止以释蹇名坎在其外是险在前也有险在前所以爲难若冒险而行或罹其害艮居其内止而不往相时而动非知不能故曰见险而能止知矣哉也蹇利西南往得中也者之于平易救难之理故云往得中也不利东北其道穷者之于险阻更益其难其道弥穷故曰其道穷也利见大人往有功也者往见大人必能除难故曰往有功也当位贞吉以正也者二三四五爻皆当位所以得正而吉故曰当位贞吉也以正也者居难守正正之道故曰以正也
　　【二十】水失其性故曰蹇终反下故曰反身
　　象曰山上有水蹇山上有水蹇难之象君子以反身修德除难莫若反身修德正义曰山上有水蹇者山者是岩险水是阻难水积山上弥益危难故曰山上有水蹇君子以反身修徳者蹇难之时未可以进惟宜反求诸身自修其徳道成徳立方能济险故曰君子以反身修徳也陆绩曰水在山上失流通之性故曰蹇通水流下今在山上不得下流蹇之陆绩又云水本应山下今左山上终应反下故曰反身处难之世不可以行只可反自省察
　　【二十一】五在难中而二应之爲匪躬无尤
　　六二王臣蹇蹇匪躬之故处难之时履当其位居不失中以应于五不以五在难中私身逺害执心不回志匡王室者也故曰王臣蹇蹇匪躬之故履中行义以存其上处蹇以此未见其尤也
　　【二十二】往蹇来连而当位实非妄所招
　　六四往蹇来连往则无应来则乗刚往来皆难故曰往蹇来连得位履正当其本实虽遇于难非妄所招也连力善反马云难也郑如字迟久之意正义曰马云连亦难也郑云迟久之意六四往则无应来则乘刚往来皆难故曰往蹇来连也象曰当位实者明六四得位履正当其本实而往来遇难者乃数之所招非邪妄之所致也
　　【二十三】九五大蹇而同志集以不易其节
　　九五大蹇朋来处难之时独在险中难之大者也故曰大蹇然居不失正履不失中执德之长不改其节如此则同志者集而至矣故曰朋来也正义象曰以中节者得位居中不易其节故致朋来
　　【二十四】解利西南言利施于众
　　【坎下震上】解利西南西南众也解难济险利施于众也亦不困于东北故不言不利东北也解音序卦云缓也震宫二世卦
　　【二十五】无所往来复宜静有往夙吉宜速
　　无所往其来复吉有攸往夙吉未有善于解难而迷于处安也解之爲义解难而济厄者也无难可往以解来复则不失中有难而往则以速爲吉也无难则能复其中有难则能济其厄也褚氏云世有无事求功故诫以无难宜静亦有待败乃救故诫以有难须速也
　　【二十六】六三乘二负四以致冦正之所贱
　　六三负且乗致冦至贞吝处非其位履非其正以附于四用夫柔邪以自媚者也乗二负四以容其身冦之来也自已所致虽幸而免正之所贱也乘如字王肃绳证反正义曰负且乘致冦至者六三失正无应下乘于二上附于四即是用夫邪佞以自説媚者也乘者君子之器也负者小人之事也施之于人即在车之上而负于物也故冦盗知其非己所有于是竞欲夺之故曰负且乗致冦至也贞吝者负乗之人正其所鄙故曰贞吝也象曰亦可丑也者天下之丑多矣此是其一故曰亦可丑也自我致戎又谁咎也者言此冦难由己之招【二十七】君子解难而人服故曰有孚于小人
　　六五君子维有解吉有孚于小人居尊履中而应乎刚可以有解而获吉矣以君子之道解难释险小人虽闇犹知服之而无怨矣故曰有孚于小人也
　　【二十八】隼居高墉人所射三居高位人所诛
　　上六公用射隼于髙墉之上获之无不利初爲四应二爲五应三不应上失位负乗处下体之上故曰高墉墉非隼之所处高非三之所履上六居动之上爲解之极将解荒悖而除秽乱者故用射之极而后动成而后举故必获之而无不利也象曰公用射隼以解悖也正义曰隼者贪残之鸟鹯鹞之属墉墙也六三失位负乗不应于上即是罪衅之人故以譬于隼此借飞鸟爲喻而居下体之上其犹隼处高墉隼之爲鸟宜在山林集于人家高墉必爲人所缴射以譬六三处于高位必当被人所诛讨云公者臣之极上六以隂居上故谓之公也象曰解悖也者悖逆也六三失位负乗不应于上是悖逆之人也上六居动之上能除解六三之荒悖故云以解悖也解佳买反
　　【二十九】行损以信无咎可贞言过可正
　　【兑下艮上】损有孚元吉无咎可贞利有攸往曷之用二簋可用享正义曰损者减损之名此卦明损下益上故谓之损损之爲义损下益上非补不足者也损刚益柔非长君子之道者也若不以诚信则涉谄谀而有过咎故必有孚然后大吉无咎可正而利有攸往矣故曰损有孚元吉无咎可贞利有攸往也先儒皆以无咎可贞各自爲义言既吉而无咎则可以爲正凖下王注辞云损下而不爲邪益上而不爲谄则何咎而可正然则王意以无咎可贞共成一义故庄氏云若行损有咎则须补过以正其失今行损用信则是无过可正故云无咎可贞窃谓庄氏之言得正防矣
　　【三十】二簋可用享贵信不贵丰
　　曷之用二簋可用享者明行损之礼贵夫诚信不在于丰既行损以信何用丰爲二簋至约可用享祭矣故曰曷之用二簋可用享也损孙本反亏减之义又训失序卦云缓必有所失是也艮宫三世卦
　　【三十一】忿欲有往来惩窒互文
　　象曰山下有泽损山下有泽损之象也君子以惩忿窒欲可损之善莫善忿欲也正义曰山下有泽损君子以惩忿窒欲者泽在山下泽卑山高似泽之自损以崇山之象也君子以法此损道以惩止忿怒窒塞情欲夫人之情也感物而动境有顺逆故情有忿欲惩者息其既往窒者闭其将来忿欲皆有往来惩窒互文而相足也惩直升反止也郑云犹清也刘作惩云清也蜀才作澄忿芳粉反窒珍栗反徐得悉反郑刘作懫懫止也孟作恎陆作欲如字
　　【三十二】三隂偕行乃损六三独行则得友
