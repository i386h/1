<!-- { "loadSidebar": true } -->
　　九二不克讼归而逋其邑人三百户无眚以刚处讼不能下物自下讼上宜其不克若能以惧归窜其邑乃可以免灾邑过三百非为窜也窜而据强灾未免也象曰不克讼归逋窜也自下讼上患至掇也正义曰不克讼者克胜也以刚处讼不能下物自下讼上与五相敌不胜其讼言讼不得胜也归而逋其邑者讼既不胜怖惧还归逋窜其邑若其邑强大则大都偶国非逋窜之道人三百户无眚者若其邑狭小唯三百户乃可也
　　【六】十里为成定受田三百户
　　三百户者郑注礼记云小国下大夫之制又郑注周礼小司徒云方十里为成九百夫之地沟渠城郭道路三分去其一余六百夫又以田有不易有一易有再易定受田三百家即此三百户者一成之地也郑注云不易之地嵗种之一易之地休一嵗乃种再易之地休二嵗乃种言至薄也茍自藏不敢与五相敌则无灾眚象曰归逋窜者释归而逋邑以讼之不胜故退归逋窜也患至掇者掇犹拾掇也自下讼上悖逆之道故祸患来至若手自拾掇甚言患必来也故王肃云若手拾掇物然释注以刚至灾未免也正义曰若能以惧归窜其邑乃可免灾者如此意则经称其邑二字连上为句人三百户合下为句
　　【七】六三食旧徳谓顺从上九以保所有
　　六三食旧徳贞厉终吉或从王事无成体夫柔弱以顺于上不为九二自下讼上不见侵夺保全其有故得食其旧徳而不失也居争讼之时处两刚之间而皆近不相得故曰贞厉柔体不争系应在上众莫能倾故曰终吉上壮争胜难可忤也故或从王事不敢成也正义曰食旧徳者六三以隂柔顺从上九不为上九侵夺故保全已之所有故食其旧日之徳禄位贞厉者贞正也厉危也象曰从上吉者释所以食旧徳以顺从上九故得其吉食旧徳也
　　【八】九五以中正为讼主故元吉
　　九五讼元吉处得尊位为讼之主用其中正以断枉直中则不过正则不邪刚无所溺公无所偏故讼元吉
　　【九】二五皆为主一卦两主者非一
　　此卦之内断狱讼之人凡有二主案上注云善听之主其在二乎是二为主也此注又云为讼之主用其中正以断枉直是五又为主也一卦两主者凡诸卦之内如此者多矣五是其卦尊位之主余爻是其卦为义之主犹若复卦初九是复卦之主复义在于初九也六五亦居复之尊位为复卦尊位之主如此之例非一卦也所以然者五居尊位犹若天子总统万几与万物为主故诸卦皆五居尊位诸爻则偏主一事犹若六卿春官主礼秋官主刑之类偏主一事则其余诸爻各主一事也即六卿縂归于天子诸卦之爻皆以九五为尊位也若卦由五位五又居尊止为一主也若比之九五之是也今此讼卦二既为主五又为主皆有断狱之徳其五与二爻其义同然也故俱以为主也
　　【十】在下象者称来亦有下往上而称来
　　案上彖辞刚来而得中今九五象辞云讼元吉以中正可知彖辞刚来得中非据九五辅嗣必以为九二者凡上下二象在于下象者则称来故贲卦云柔来而文刚是离下艮上而称柔来今此云刚来而得中故知九二也且凡云来者皆据异类而来九二在二隂之中故称来九五在外卦又三爻俱阳不得称来若于爻辞之中亦有从下卦向上卦称来也故需上六有不速之客三人来谓下卦三阳然需上六隂爻阳来诣之亦是往非而称来也
　　【十一】以讼受服不足敬故终朝三褫
　　上九或锡之鞶带终朝三褫之处讼之极以刚居上讼而得胜者也以讼受锡荣何可保故终朝之间褫带者三也锡星歴反又星自反赐也鞶歩干反马云大也徐云王肃作槃正义曰或锡之鞶带者上九以刚居上是讼而得胜者也以其因讼得胜受此锡服非徳而受亦不足可敬故终朝之间三被褫脱也
　　【十二】丈人严庄之称马云贞丈人絶句
　　【坎下坤上】师贞丈人吉无咎丈人严庄之称也为师之正丈人乃吉也兴役动众无功罪也故吉乃无咎也正义曰师贞丈人吉无咎者师众也贞正也丈人谓严庄尊重之人言为师之正唯得严庄丈人监临主领乃得吉无咎马云二千五百人为师坎宫归魂卦贞丈人絶句丈人庄严之称郑云能以法度长于人
　　【十三】师贞谓众正刚中九二险顺上下体
　　贞之为正其义已见于此复云贞正者欲见齐众必须以正故训贞为正也与下文为首引之势故云能以众正可以王矣刚中而应者刚中谓九二而应谓六五行险而顺者行险谓下体坎也而顺谓上体坤也若刚中而无应或有应而不刚中或行险而不柔顺皆不可行师得吉也以此毒天下而民从之吉又何咎矣者毒犹役也若用此诸徳使役天下之众人必从之以得其吉又何无功而咎责乎自刚中以下释丈人吉无咎也言丈人能备此诸徳也
　　【十四】地能包水是容畜之象
　　象曰地中至畜众正义曰君子以容民畜众者言君子法此师卦容纳其民畜养其众地中有水欲见地能包水水又众大是容民畜众之象若其不然或当云地在水上或云上地下水或云水上有地今云地中有水葢取容畜之义也畜敕六反聚也王肃许六反养也
　　【十五】师出不以律否臧皆凶
　　初六师出以律否臧凶为师之始齐师者也齐众以律失律则散故师出以律律不可失失律而臧何异于否失令有功法所不赦故师出不以律否臧皆凶否音鄙恶也注同马郑王肃方友反正义曰初六师出以律者律法也否谓破败即是凶也何须更云否臧凶者本意所明虽臧亦凶象曰失律凶者释师出以律之义言所以必须以律者以其失律则凶反经之文以明经义
　　【十六】阃外得专而言失令有功不赦
　　失令有功法所不赦者解何异于否之义令则法律也若失此法令虽有功劳军法所不容赦故云何异于否然阃外之事将军所裁临事制宜不必皆依君命何得有功法所不赦者凡为师之体理非一端量事制宜随时进退此则将军所制随时施行茍顺私情故违君命犯律触法则事不可赦耳
　　【十七】在师中吉注吉属下象吉属上
　　九二在师中吉无咎王三锡命以刚居中而应于上在师而得其中者也承上之宠为师之主任大役重无功则凶故吉乃无咎也行师得吉莫善懐懐众服锡莫重焉故乃得成命正义曰在师中吉者以刚居中而应于五是在师中吉也象曰承天宠者释在师中吉之义也正谓承受五之恩宠故中吉也懐万也者以其有功能招懐万故被王三锡命也观注之意以在师中为句其吉字属下观象之文在师中吉承天宠者则以吉字属上此吉之一字上下兼该故注文属下象文属上但象畧其无咎之字故吉属师中也故乃得成命者案曲礼云三赐不及车马一命受爵再命受服三命受车马三赐三命而尊之得成故乃得成命也宠如字郑云光耀也王肃作龙云宠也
　　【十八】兵法右背髙故左次未失常
　　六四师左次无咎得位而无应无应不可以行得位则可以处故左次之而无咎也行师之法欲右背髙故左次之象曰左次无咎未失常也虽不能有足以不失其常也正义曰行师之法欲右背髙者此兵法也故汉书韩信云兵法欲右背山陵前左水泽
　　【十九】长子九二居中弟子六三失位
　　庄氏云长子谓九二徳长于人弟子谓六三徳劣于物今案象辞云长子帅师以中行也是九二居中也弟子舆尸使不当也谓六三失位也
　　【二十】大君正此上六之功戒用小人
　　上六大君至乱邦也正义曰大君有命者上六处师之极是师之终竟也大君谓天子也言天子爵命此上六若其功大使之开国为诸侯若其功小使之承家为卿大夫小人勿用者言开国承家须用君子勿用小人也象曰大君有命以正功也者正此上六之功也
　　【二十一】地与水相得故曰比
　　【坤下坎上】比毘志反卦内并同彖云辅也序卦云比比也子夏传云地得水而柔水得地而流故曰比徐又补履反坤宫归魂卦
　　【二十二】原筮以求比之无咎惟元永贞
　　彖曰比吉也比辅也下顺从也原筮元永贞无咎以刚中也处比之时将原筮以求无咎其惟元永贞乎夫羣党相比而不以元永贞则凶邪之道也若不遇其主则虽永贞而犹未足免于咎也使永贞而无咎者其唯九五乎正义曰比吉也者释亲比为善言相亲比而得吉也辅也者释比所以得吉比者人来相辅助也下顺从者在下之人顺从于上是相辅助也谓众隂顺从九五也自此以上释比名为吉之义原筮元永贞无咎以刚中者释原筮元永贞无咎之义所以得如此者以九五刚而处中故使比者皆得原筮元永贞无咎也元大也永长也为已有大长贞正乃能原筮相亲比之情得乆长而无咎
　　【二十三】上体故云外比四比五故云从上
　　六四外比之贞吉外比于五履得其位比不失贤处不失位故贞吉也象曰外比于贤以从上也六四外比之至从上也正义曰六四上比于五欲外比也居得其位比不失贤所以贞吉凡下体为内上体为外六四比五故云外比也象曰外比于贤以从上也者九五居中得位故称贤也五在四上四往比之是以从上也
　　【二十四】注显比则所亲狭故常失前禽
　　九五显比王用三驱失前禽邑人不诫吉为比之主而有应在二显比者也比而显之则所亲者狭矣夫无私于物唯贤是与则去之与来皆无失也夫三驱之礼禽逆来趣已则舍之背已而走则射之爱于来而恶于去也故其所施常失前禽也以显比而居王位用三驱之道者也故曰王用三驱失前禽也用其中正征讨有常伐不加邑动必讨叛邑人无虞故不诫也虽不得乎大人之吉是显比之吉也此可以为上之使非为上道也【二十五】注以上使中谓九五堪为王者之使
　　象曰显比之吉位正中也舎逆取顺失前禽也邑人不诫上使中也正义曰所以显比得吉者以所居之位正而且中故云显比之吉舎逆取顺失前禽也者禽逆来向已者则舎之而不害禽顺去背已而走者则射而取之是失前禽也邑人不诫上使中者释邑人不诫之义所以已邑之人不须防诫正由在上九五之使得其中正之人伐不加邑动必讨叛不横加无罪正由在上使中也中谓九五也此九五虽不得为王者之身堪为王者之使以居中位故云上使中也
　　【二十六】比之无首谓卦终后夫
　　上六比之无首凶无首后也处卦之终是后夫也亲道已成无所与终为时所弃宜其凶也
　　【二十七】巽惟畜止九三为宻云不为雨
　　【干下巽上】小畜亨不能畜大止健刚志故行是以亨畜本又作蓄同敕六反积也聚也卦内皆同郑许六反养也巽宫一世卦正义曰小畜亨者但小有所畜唯畜九三而已初九九二犹刚健得行是以刚志上得亨通故云小畜亨也若大畜干在于下艮在于上艮是阳卦又能止物能止此干之刚健所畜者大故称大畜此卦则巽在于上干在于下巽是隂柔性又和顺不能止畜在下之干唯能畜止九三所畜狭小故名小畜宻云不雨者若阳之上升隂能畜止两气相薄则为雨也今唯能畜止九三其气被畜但为宻云初九九二犹自上通所以不能为雨也自我西郊者所聚宻云由在我之西郊去我既逺润泽不能行也但聚在西郊而已
　　【二十八】宻云乃自我西郊未足为雨谓四五
