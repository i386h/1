<!-- { "loadSidebar": true } -->
　　健而巽刚中而志行乃亨宻云不雨尚往也自我西郊施未行也小畜之足作宻云乃自我西郊未足以为雨也何由知未能为雨夫能为雨者阳上薄隂隂能固之然后烝而为雨今不能制初九之复自道固九二之牵复九三更以不能复为劣也下方尚往施岂得行故宻云而不能为雨尚往故也何以明之夫隂能固之然后乃雨今上九独能固九三之路故九三不可以进而舆辐也能固其路而安于上故得既雨既处若四五皆能若上九之善畜则能雨明矣故举一卦而论之能为小畜宻云而已隂苟不足以固阳则虽复至盛宻云自我西郊故不能雨也雨之未下即施之未行
　　【二十九】彖总二象象明一爻故雨不雨异
　　彖全论一卦之体故曰宻云不雨象各言一爻之徳故曰既雨既处也正义曰九三更以不能复为劣者初九既得复道九二可牵以复皆得刚健上通则是隂不能固阳而九三劣弱又不能自复则是阳不薄隂是以皆不雨也且小畜之义贵于上往而九三不能自复更为劣弱故言九三更不能复为劣也能固其路而安于上者谓上九能闭固九三之道路不被九三所陵得安于上所以既雨既处也故举一卦而论之能为小畜宻云而已者此明卦之与爻其义别也但卦縂二象明上体不能闭固下体所以宻云不能为雨爻则止明一爻之事上九能固九三所以上九而有雨也所以卦与爻其义异也诸卦多然若比卦云比吉上六则云比之无首凶也复卦云复亨上六云迷复凶也此皆卦之与爻义相违反他皆仿此
　　【三十】风在天上未及物但修徳待时
　　象曰风行至文徳正义曰君子以懿文徳者懿美也以于其时施未得行喻君子之人但修美文徳待时而发风为号令若风行天下则施附于物不得云施未行也今风在天上去物既逺无所施及故曰风行天上
　　【三十一】凡大象或取卦象或取卦名
　　凡大象君子所取之义或取二卦之象而法之者若地中有水师君子以容民畜众取卦象包容之义若履卦象云上天下泽履君子以辨上下取上下尊卑之义如此之皆取二象君子法以为行也或直取卦名因其卦义所有君子法之须合卦义行事者若讼卦云君子以作事谋始防其所讼之源不取天与水违行之象若小畜君子以懿文徳不取风行天上之象余皆仿此【三十二】隂畜阳故有贞厉几望征凶之戒
　　上九既雨既处尚徳载妇贞厉月几望君子征凶处小畜之极能畜者也阳不亨故既雨也刚不能侵故既处也体巽处上刚不敢犯尚徳者也为隂之长能畜刚健徳积载者也妇制其夫臣制其君虽贞近危故曰妇贞厉也隂之盈盛莫盛于此故曰月几望也满而又进必失其道隂疑于阳必见战伐虽复君子以征必凶故曰君子征凶象曰既雨既处徳积载也君子征凶有所疑也夫处下可以征而无咎者唯泰也则然坤本体下又顺而弱不能敌刚故可以全其征而吉也自此以往则其进各有难矣
　　【三十三】大畜畜极而通小畜积极而后能畜
　　夫巽虽不能若艮之善畜犹不肯为坤之顺从也故可得少进不可尽陵也是以初九九二其复则可至于九三则舆说辐也夫大畜者畜之极也畜而不已畜极则通是以其畜之盛在于四五至于上九道乃大行小畜积极而后乃能畜是以四五可以进而上九说征之辐【三十四】六三为履主故云履虎尾谓履危
　　【兊下干上】履虎尾不咥人亨正义曰履虎尾不咥人亨者履卦之义以六三为主六三以隂柔履践九二之刚履危者也犹如履虎尾为危之甚不咥人亨者以六三在兊体兊为和说而应干刚虽履其危而不见害故得亨通犹若履虎尾不见咥齧于人此假物之象以喻人事彖曰履柔履刚也说而应乎干是以履虎尾不咥人亨凡彖者言乎一卦之所以为主也成卦之体在六三也履虎尾者言其危也三为履主以柔履刚履危者也履虎尾而不见咥者说而应乎干也干刚正之徳者也不以说行夫佞邪而以应乎干宜其履虎尾不见咥而亨艮宫五世卦
　　【三十五】以爻言三履二以象言上天下泽
　　象曰上天下泽履君子以辨上下定民志正义曰君子以辨上下定民志者天尊在上泽卑处下君子法此履卦之象以分辨上下尊卑以定正民之志意使尊卑有序也但此履卦名含二义若以爻言之则在上履践于下六三履九二也若以二卦上下之象言之则履礼也在下以礼承事于上此象之所言取上下二卦卑承尊之义故云上天下泽履但易含万象反覆取义不可定为一体故也
　　【三十六】六三隂居阳柔乘刚故为眇为跛
　　六三眇能视跛能履履虎尾咥人凶武人为于大君居履之时以阳处阳犹曰不谦而况以隂居阳以柔乘刚者乎故以此为明眇目者也以此为行跛足者也以此履危见咥者也志在刚健不修所履欲以陵武加人为于大君行未能免于凶而志存于五顽之甚也
　　【三十七】九四多惧故履虎尾愬愬
　　九四履虎尾愬愬终吉逼近至尊以阳承阳处多惧之地故曰履虎尾愬愬也然以阳居隂以谦为本虽处危惧终其志故终吉也愬山草反子夏传云恐惧貌何休注公羊传云惊愕也马本作虩音许逆反云恐惧也説文同广雅云惧也
　　【三十八】居极应説履道成故可考祥
　　上九视履考祥其旋元吉祸福之祥生乎所履处履之极履道成矣故可视履而考祥也居极应説髙而不危是其旋也履道大成故元吉

　　周易要义卷一下
<经部,易类,周易要义>
　　钦定四库全书
　　周易要义卷二上　　　　宋　魏了翁　辑泰至谦
　　【一】泰不具四徳物大通则多失节
　　【干下坤上】泰小往大来吉亨正义曰小往大来吉亨者隂去故小往阳长故大来以此吉而亨通此卦亨通之极而四徳不具者物既泰通多失其节故不得以为元始而利贞也所以象云财成辅相故四徳不具泰如字大通也郑云通也马云大也坤宫三世卦
　　【二】天地之道谓四时之气宜谓地所宜
　　象曰天地交泰后以财成天地之道辅相天地之宜以左右民泰者物大通之时也上下大通则物失其节故财成而辅相以左右民也天地之道者谓四时也冬寒夏暑春生秋杀之道若气相交通则物失其节物失其节则冬温夏寒秋生春杀君当财节成就使寒暑得其常生杀依其节此天地自然之气故云天地之道也天地之宜者谓天地所生之物各有其宜若大司徒云其动物植物及职方云州其贡宜稻麦雍州其贡宜黍稷若天气大同则所宜相反故人君辅助天地所宜之物各安其性得其宜
　　【三】三处天地之际将复其所处
　　九三无平不陂无往不复艰贞无咎勿恤其孚于食有福干本上也坤本下也而得泰者降与升也而三处天地之际将复其所处复其所处则上守其尊下守其卑是故无往而不复也无平而不陂也处天地之将闭平路之将陂时将大变世将大草而居不失其正动不失其应艰而能贞不失其义故无咎也信义诚着故不恤其孚而自明也故曰勿恤其孚于食有福也陂彼伪反徐甫反倾也注同又破河反偏也象曰无往不复天地际也天地将各分复之际
　　【四】干乐上复坤乐下复故曰翩翩
　　六四翩翩不富以其邻不戒以孚干乐上复坤乐下复四处坤首不固所居见命则退故曰翩翩也坤爻皆乐下已退则从故不待富而用其邻也莫不与已同其志愿故不待戒而自孚也象曰翩翩不富皆失实也不戒以孚中心愿也正义曰六四翩翩者四主坤首而欲下复见命则退故翩翩而下象曰皆失实者觧翩翩不富之义由众隂皆失其本实所居之处今既见命翩翩乐动不待财富并悉从之故云皆失实也不戒以孚中心愿者解不戒以孚之义所以不待六四之戒告而六五上六皆已孚信者由中心皆愿下复故不待戒而自孚也
　　【五】女处尊位而应二故为帝乙归妹
　　六五帝乙归妹以祉元吉妇人谓嫁曰归泰者隂阳交通之时也女处尊位履中居顺降身应二感以相与用中行愿不失其礼帝乙归妹诚合斯义履顺居中行愿以祉尽夫隂阳交配之宜故元吉也祉音耻一音勑子反又音止
　　【六】居泰上极否道已成故告命不行
　　上六城复于隍勿用师自邑告命贞吝居泰上极各反所应泰道将灭上下不交卑不上承尊不下施是故城复于隍卑道崩也勿用师不烦攻也自邑告命贞吝否道已成命不行也隍音皇城堑也子夏作堭姚作湟正义曰子夏传云隍是城下池也城之为体由基土培扶乃得为城今下不培扶则损壊以此崩倒反复于隍犹君之为体由臣之辅翼今上下不交臣不扶君君道倾危
　　【七】否大往小来故匪人不利君子贞
　　【坤下干上】否之匪人不利君子贞大往小来疏否之至小来正义曰否之匪人者言否闭之世非是人道交通之时故云匪人不利君子贞者由小人道长君子道消故不利君子为正也阳气往而隂气来故云大往小来阳主生息故称大隂主消耗故称小否备鄙反卦内同闭也塞也干宫三世卦
　　【八】三隂进贞而不谄则吉亨
　　初六防茅茹以其彚贞吉亨居否之初处顺之始为类之首者也顺非健也何可以征居否之时动则入邪三隂同道皆不可进故茅茹以类贞而不谄则吉亨邪似嗟反谄勑检反象曰防茅贞吉志在君也志在于君故不苟进
　　【九】包承小人吉大人否亨
　　六二包承至乱羣也正义曰包承者居否之世而得其位用其至顺包承于上小人吉者否闭之时小人路通故于小人为吉也大人否亨者若大人用此包承之徳能否闭小人之吉其道乃亨象曰大人否亨不乱羣者此释所以大人否亨之意良由否闭小人防之以得其道小人虽盛不敢乱羣
　　【十】同人足以涉难然必利君子贞
　　【离下干上】同人于野亨利涉大川利君子贞正义曰同人谓和同于人于野亨者野是广逺之处借其野名喻其广逺言和同于人必须寛广无所不同用心无私处非近狭逺至于野乃得亨通故云同人于野亨与人同心足以涉难故曰利涉大川也与人和同易涉邪僻故利君子贞也此利涉大川假物象以明人事同人和同也离宫归魂卦
　　【十一】同人非二所能故曰干行曰同人曰
　　同人曰同人于野亨利涉大川干行也所以乃得同人于野亨利涉大川非二之所能也是干之所行故特曰同人曰
　　【十二】天火性同上故法之以类族辨物
　　象曰天与至辨物正义曰天体在上火又炎上取其性同故云天与火同人君子以类族辨物者族聚者也言君子法此同人以类而聚也辨物谓分辨事物各同其党使自相同不间杂也辨如字王肃卜免反
　　【十三】初九无系吝出门逢人则同
　　初九同人于门至谁咎也正义曰同人于门者居同人之首无应于上心无系吝含光大和同于人在于门外出门皆同故云无咎也象曰又谁咎者释出门同人无咎之义言既心无系吝出门逢人皆同则谁与为过咎
　　【十四】注同人不泰则用师总论一卦
