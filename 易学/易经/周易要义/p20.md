<!-- { "loadSidebar": true } -->
　　正义曰涣亨者叠经文略举名德也刚来而不穷柔得位乎外而上同者此就九二刚德居险六四得位从上释所以能散释险难而致亨通乃至利涉大川利贞等也二以刚德来居险中而不穷于险四以柔顺得位于外而上与五同内刚无险困之难外柔无违逆之乖所以得散释险难而通亨建立宗庙而祭享利涉大川而克济利以正道而鸠民也
　　【三十三】王居涣时可以有庙
　　王假有庙王乃在中者此重明涣时可以有庙之义险难未夷方劳经略今在涣然之中故至于有庙也
　　【三十四】上故乗木有功王不取象
　　注乗木即涉难也木者专所以涉川也先儒皆以此卦坎下巽上以爲乗木水上涉川之象故言乗木有功王不用象直取况喻之义
　　【三十五】涣然无难故先王以享上帝立宗庙
　　象曰风行至立庙正义曰风行水上涣者风行水上激动波涛散释之象故曰风行水上涣先王以享于帝立庙者先王以涣然无难之时享于上帝以告太平建立宗庙以祭祖考
　　【三十六】九二奔初而得所安爲涣奔机
　　九二涣奔至得愿也正义曰涣奔其机者机承物者也初承于二谓初爲机二俱无应与初相得而初得逺难之道今二散奔归初故曰涣奔其机也悔亡者初得散道而二往归之得其所安故悔亡也象曰得愿者违难奔散愿得所安奔初获安是得其愿也
　　【三十七】出号令以散险惟王居乃无咎
　　九五涣汗至正位也正义曰涣汗其大号者人遇险阨惊怖而劳则汗从体出故以汗喻险阨也九五处尊履正在号令之中能行号令以散险阨者也故曰涣汗其大号也涣王居无咎者爲涣之主名位不可假人惟土居之乃得无咎故曰涣王居无咎象曰正位者释王居无咎之义以九五是王之正位
　　【三十八】节者制度之名过苦不可贞
　　【兑下坎上】节亨苦节不可贞正义曰节卦名也彖曰节以制度杂卦云节止也然则节者制度之名节止之义制事有节其道乃亨故曰节亨节须得中爲节过苦伤于刻薄物所不堪不可复正故曰苦节不可贞也节荐絜反止也明礼有制度之名一云分段支节之义坎宫一世卦
　　【三十九】刚柔分而二五以刚居中爲节
　　彖曰节亨至不害民正义曰节亨刚柔分而刚得中者此就上下二体及二五刚中释所以爲节得亨之义也坎刚居上兑柔处下是刚柔分也刚柔分男女别节之大义也二五以刚居中爲制之主所以得节节不违中所以得亨故曰节亨刚柔分而刚得中也苦节不可贞其道穷也爲节过苦不可爲正若以苦节爲正则其道困穷故曰苦节不可贞其道穷也説以行险当位以节中正以通者上言苦节不可贞其道穷者正由爲节不中则物所不説不可复正其道困穷故更就二体及四五当位重释行节得亨之义以明苦节之穷也行险以説则爲节得中当位以节则可以爲正良由中而能正所以得通故曰中正以通此其所以爲亨也天地节而四时成者此下就天地与人广明节义
　　【四十】数度谓礼命多少德行谓人才优劣
　　象曰泽上至德行正义曰泽上有水节者水在泽中乃得其节故曰泽上有水节也君子以制数度议德行者数度谓尊卑礼命之多少德行谓人才堪任之优劣君子象节以制其礼数等差皆使有度议人之德行任用皆使得宜
　　【四十一】居节之初尚谨宻故不出户庭
　　初九不出户庭无咎爲节之初将整离散而主制度者也故明于通塞虑于险僞不出户庭慎宻不失然后事济而无咎也正义曰序卦云物不可以终离故受之以节以此卦承涣之后初九居节之初故曰将整离散而立法度也
　　【四十二】九二不出门庭失时极故凶
　　九二不出门庭凶初已造之至二宜宣其制矣而故匿之失时之极则遂废矣故不出门庭则凶也象曰不出门庭凶失时极也正义曰象曰失时极者极中也应出不出失时之中所以爲凶
　　【四十三】六三隂处阳柔乘刚不节又谁咎
　　六三不节至谁咎也正义曰不节若则嗟若无咎者节者制度之卦处节之时位不可失六三以隂处阳以柔乘刚失位骄逆违节之道祸将及已以至哀嗟故曰不节若则嗟若也祸自己致无所怨咎故曰无咎
　　【四十四】当位居中爲节之主甘而不苦
　　九五甘节吉往有尚当位居中爲节之主不失其中不伤财不害民之谓也爲节而不苦非甘而何术斯以往往有尚也象曰甘节之吉居位中也正义曰甘节吉往有尚者甘者不苦之名也
　　【四十五】节过而苦正之凶也而得悔亡
　　上六苦节贞凶悔亡过节之中以至亢极苦节者也以斯施人物所不堪正之凶也以斯修身行在无妄故得悔亡




　　周易要义卷六上
　　钦定四库全书
　　周易要义卷六下　　　　宋　魏了翁　辑中孚至未济
　　【一】中孚及于微故利于涉难
　　【兑下巽上】中孚豚鱼吉利涉大川利贞正义曰中孚豚鱼吉者中孚卦名也信发于中谓之中孚鱼者虫之幽豚者兽之微贱人主内有诚信则虽微之物信皆及矣莫不得所而获吉故曰豚鱼吉曰利涉大川利贞者防获吉显著可知既有诚信光被万物万物得宜以斯涉难何往不通故曰利涉大川信而不正凶邪之道故利在贞也中孚芳夫反信也艮宫逰魂卦
　　【二】柔在内而刚得中説而巽然后孚
　　彖曰中孚柔在内而刚得中説而巽孚有上四德然后乃孚乃化邦也信立而后乃化也柔在内而刚得中各得其所也刚得中则直而正柔在内则静而顺説而以巽则乖争不作如此则物无巧竞敦实之行着而笃信发乎其中矣豚鱼吉信及豚鱼也鱼者虫之幽隠者也豚者兽之微贱者也争竞之道不兴中信之德淳着则虽微隠之物信皆及之
　　【三】用中孚以涉难若乘木舟虚无溺
　　利涉大川乗木舟虚也乘木于用舟之虚则终已无溺也用中孚以涉难若乘木舟虚也中孚以利贞乃应乎天也盛之至也
　　【四】九二居重隂下与同类应爲鹤鸣子和
　　九二鸣鹤在隂其子和之我有好爵吾与尔靡之靡同縻处内而居重隂之下而履不失中不狥于外任其真者也立诚笃志虽在闇昧物亦应焉故曰鸣鹤在隂其子和之也不私权利唯德是与诚之至也故曰我有好爵与物散之正义曰象曰中心愿者诚信之人愿与同类相应得诚信而应之
　　【五】三四两隂相敌故鼓罢泣歌无恒
　　六三得敌或鼓或罢或泣或歌三居少隂之上四居长隂之下对而不相比敌之谓也以隂居阳欲进者也欲进而阂敌故或鼓也四履正而承五非已所克故或罢也不胜而退惧见侵陵故或泣也四履乎顺不与物校退而不见害故或歌也不量其力进退无恒惫可知也罢如字王肃音皮徐扶彼反正义象曰位不当者所以或鼔或罢进退无恒者止爲不当其位妄进故也
　　【六】六四月几望马匹亡谓处隂而絶类
　　六四月几望马匹亡无咎居中孚之时处巽之始应説之初居正履顺以承于五内毗元首外宣德化者也充乎隂德之盛故曰月几望马匹亡者弃羣类也若夫居盛德之位而与物校其竞争则失其所盛矣故曰絶类而上履正承尊不与三争乃得无咎也几音机又音祈京作近荀作既
　　【七】上九信之终如翰音逺闻而无实
　　上九翰音至可长也正义曰翰音登于天贞凶者翰髙飞也飞音者音飞而实不从之谓也上九处信之终信终则衰也信衰则诈起而忠笃内丧华美外若鸟之翰音登于天虚声逺闻也故曰翰音登于天虚声无实正之凶也故曰贞凶象曰何可长也者虚声无实何可久长
　　【八】小过即行过恭之类非罪过
　　【艮下震上】小过亨利贞可小事不可大事飞鸟遗之音不宜上宜下大吉飞鸟遗其音声哀以求处上愈无所适下则得安愈上则愈穷莫若飞鸟也正义曰过于小事谓之小过即行过乎恭防过乎哀之例是也褚氏云谓小人之行小有过差君子爲过厚之行以矫之也如晏子狐裘之比也此因小人有过差故君子爲过厚之行非即以过差释卦名彖曰小过小者过而亨言因过得亨明非罪过故王于大过音之明虽义兼罪过得名止在君子爲过行也而周氏等不悟此理兼以罪过释卦名失之逺矣过爲小事道乃可通小过古卧反义与大过同王肃云音戈兊宫游魂卦
　　【九】上逆下顺有飞鸟之象
　　有飞鸟之象焉不宜上宜下即飞鸟之象飞鸟遗之音不宜上宜下大吉上逆而下顺也上则乘刚逆也下则承阳顺也施过于不顺凶莫大焉施过于顺过更变而爲吉也
　　【十】飞鸟以凶谓进而之逆
　　初六飞鸟以凶小过上逆下顺而应在上卦进而之逆无所错足飞鸟之凶也正义曰象曰不可以如何也者进而之逆孰知不可自取凶咎欲如何乎
　　【十一】六二在小过而当位故云遇妣遇臣
　　六二过其至可过也正义曰过其祖遇其妣不及其君遇其臣无咎者过而得之谓之遇六二在小过而当位是过而得之也祖始也谓初也妣者母之称六二居内履中而正故谓之妣已过于初故曰过其祖也履得中位故曰遇其妣也过不至于僣尽于臣位而已故曰不及其君遇其臣无咎象曰臣不可过者臣不可自过其位也
　　【十二】隂布而阳不交故小畜小过皆不雨
　　六五宻云不雨自我西郊公弋取彼在穴小过者小者过于大也六得五位隂之盛也故宻云不雨至于西郊也夫雨者隂布于上而阳薄之而不得通则蒸而爲雨今艮止于下而不交焉故不雨也是故小畜尚往而亨则不雨也小过阳不上交亦不雨也虽隂盛于上未能行其施也公者臣之极也五极隂盛故称公也弋射也在穴者隠伏之物也小过者过小而难未大作犹在隠伏者也以隂质治小过能获小过者也故曰公弋取彼在穴也除过之道不在取之是乃宻云未能雨也象曰宻云不雨已上也阳已上故止也
　　【十三】既济亨小言大小皆济
　　【离下坎上】既济亨小利贞初吉终乱正义曰既万事皆济若小者不通则有所未济故曰既济亨小也小者尚亨何况于大则大小刚柔各当其位皆得其所当此之时非正不利故曰利贞也但人皆不能居安思危慎终如始故戒以今日既济之初虽皆获吉若不进德修业至于终极则危乱及之故曰初吉终乱也既济节计反下卦同郑云既已也尽也济渡也坎宫三世卦亨小絶句以小连利贞者非
　　【十四】水火炊防之象虑初吉终乱故豫防
　　正义曰水在火上炊防之象饮食以之而成性命以之而济故曰水在火上既济也但既济之道初吉终乱故君子思其后患而豫防之
　　【十五】初刚在弃难虽曳轮濡尾不有咎
　　正义曰曳其轮濡其尾无咎者初九处既济之初体刚居下是始欲济渡也始济未涉于燥故轮曳而尾濡故云曳其轮濡其尾也但志在弃难虽复曳轮濡尾其义不有咎故云无咎
　　【十六】处既济之时妇丧茀不逐而自得
　　六二妇丧其茀勿逐七日得居中履正处文明之盛而应乎五隂之光盛者也然居初三之间而近不相得上不承三下不比初夫以光盛之隂处于二阳之间近而不相得能无见侵乎故曰丧其茀也称妇者以明自有夫而它人侵之也茀首饰也夫以中道执乎贞正而见侵者众之所助也处既济之时不容邪道者也时既明峻众又助之窃之者逃窜而莫之归矣量斯势也不过七日不须己逐而自得也丧息浪反注皆同茀方拂反马同于云马髴也郑云车蔽也子夏作髴荀作绂董作髢
