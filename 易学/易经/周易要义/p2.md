<!-- { "loadSidebar": true } -->
　　案干凿度云孔子曰阳三隂四位之正也故易卦六十四分为上下而象隂阳也夫阳道纯而奇故上篇三十所以象阳也隂道不纯而偶故下篇三十四所以法隂也乾坤者隂阳之本始万物之祖宗故为上篇之始而尊之也离为日坎为月日月之道隂阳之经所以始终万物故以坎离为上篇之终也咸恒者男女之始夫妇之道也人道之兴必由夫妇所以奉承祖宗为天地之主故为下篇之始而贵之也既济未济为最终者所以明戒慎而全王道也以此言之则上下二篇文王所定夫子作纬以释其义也
　　郑学随经分彖象通为十翼
　　其彖象等十翼之辞以为孔子所作先儒更无异论但数十翼亦有多家既文王易经本分为上下二篇则区域各别彖象释卦亦当随经而分故一家数十翼云上彖一下彖二上象三下象四上系五下系六文言七卦八序卦九杂卦十郑学之徒并同此故今亦依之
　　自商瞿至汉晋传易不絶
　　孔子既作十翼易道大明自商瞿已后传授不絶案儒林传云商瞿子木本受易于孔子以授鲁桥庇子庸子庸授江东馯臂子弓子弓授燕周丑子家子家授东武孙虞子乘子乘授齐田何子庄及秦燔书易为卜筮之书独得不禁故传授者不絶汉兴田何授东武王同子中及雒阳周王孙梁人丁寛齐服生皆着易传数篇同授菑川杨何字叔元叔元传京房京房传梁丘贺贺授子临临授御史大夫王骏其后丁寛又别授田王孙孙授施犨犨授张禹禹授彭宣此前汉大畧传授之人也其后汉则有马融荀爽郑刘表虞翻陆绩等及王辅嗣也
　　孟喜前已题上下经字纬文鄙伪
　　但子夏传云虽分为上下二篇未有经字经字是后人所加不知起自谁始案前汉孟喜易本云分上下二经是孟喜之前已题经字孝经纬称易建八卦序六十四卦转成三百八十四爻运机布度其气转易故称经也但纬文鄙伪不可全信












　　钦定四库全书
　　周易要义卷一上　　　　宋　魏了翁　辑干
　　【一】释卦名义象体及卦徳
　　【干下干上】乾元亨利贞正义曰干者此卦之名谓之卦者易纬云卦者挂也言悬挂物象以示于人故谓之卦但二画之体虽象阴阳之气未成万物之象未得成卦必三画以象三才冩天地雷风水火山泽之象乃谓之卦也故系辞云八卦成列象在其中矣是也但初有三画虽有万物之象于万物变通之理犹有未尽故更重之而有六画备万物之形象穷天下之能事故六画成卦也此乾卦本以象天天乃积诸阳气而成天故此卦六爻皆阳画成卦也此既象天何不谓之天而谓之干者天者定体之名干者体用之称故卦云干健也言天之体以健为用元亨利贞者是干之四徳也子夏传云元始也亨通也利和也贞正也
　　【二】天气起子阳潜在下故勿用
　　初九潜龙勿用正义曰居第一之位故称初以其阳爻故称九潜者伏之名龙者变化之物言天之自然之气起于建子之月隂气始盛阳气潜在地下故言初九潜龙也此自然之象圣人作法言于此潜龙之时小人道盛圣人虽有龙徳于此时唯宜潜藏勿可施用
　　【三】卦位上有末义初有下义
　　第一位言初第六位当言终第六位言上第一位当言下所以文不同者庄氏云下言初则上有末义故大过彖曰栋桡本末弱是上有末义六言上则初当言下故小象云潜龙勿用阳在下也则是初有下义互文相通义或然也且第一言初者欲明万物积渐从无入有所以言初不言一与下也六言上者欲见位居卦上故不言六与末也此初九之等是干之六爻之辞但乾卦是阳生之世故六爻所述皆以圣人出处托之其余卦六爻各因象明义随义而发不必皆论圣人他皆放此
　　【四】为数爻卦辞之本
　　系辞云爻也者效此者也圣人画爻以仿效万物之象先儒云后代圣人以易占事之时先用以求数得数以定爻累爻而成卦因卦以生辞则为爻卦之本爻卦为之末今案卦云圣人之作易也幽賛于神明而生参天两地而倚数观变于阴阳而立卦发挥于刚柔而生爻系辞云成天下之亹亹者莫大乎是故天生神物圣人则之又易干凿度云垂皇策者牺据此诸文皆是用以求卦先儒之说理当然矣
　　【五】阳爻称九阴爻称六其二
　　然阳爻称九阴爻称六其有二一者干体有三画坤体有六画阳得兼阴故其数九隂不得兼阳故其数六二者老阳数九老隂数六老隂老阳皆变周易以变者为占故杜元凯注襄九年传遇艮之八及郑康成注易皆称周易以变者为占故称九称六所以老阳数九老隂数六者以揲之数九遇揲则得老阳六遇揲则得老阴其少阳称七少阴称八义亦凖此张氏以为阳数有七有九阴数有八有六但七为少阳八为少阴质而不变为爻之本体九为老阳六为老隂文而从变故为爻之别名且七既为阳爻其画已长今有九之老阳不可复画为阳所以重体避少阳七数故称九也八为阴数而画隂爻今六为老阴不可复画隂爻故交其体避八而称六但易含万象所托多涂义或然也
　　【六】王氏二五为大人郑谓二见五之大人
　　九二见龙在田利见大人出潜离故曰见龙处于地上故曰在田徳施周普居中不偏虽非君位君之徳也初则不彰三则干干四则或跃上则过亢利见大人唯二五焉正义曰天下众庶利见九二之大人故先儒云若夫子教于洙泗利益天下有人君之徳故称大人案文言云九二徳博而化又云君徳也王辅嗣注云虽非君位君之徳也是九二有人君之徳所以称大人也辅嗣又云利见大人唯二五焉是二之与五俱是大人为天下所利见也而褚氏张氏同郑康成之皆以爲九二利见九五之大人其义非也且大人之云不专在九五与九二故讼卦云利见大人又蹇卦利见大人此大人之文施处广矣故辅嗣注谓九二也是大人非专九五在田者先儒以为重卦之时重于上下两体故初与四相应二与五相应三与上相应是上下两体论天地人各别但易含万象为例非一及其六位则一二为地道三四为人道五上为天道二在一上是九二处于地上所田食之处
　　【七】干六爻子至巳谓正三五七九者非
　　诸儒以为九二当太蔟之月阳气发见则九三为建辰之月九四为建午之月九五为建申之月为隂气始杀不宜称飞龙在天上九为建戌之月羣隂既盛上九不得言与时偕极于此时阳气仅存何极之有诸儒此说于理稍乖此干之阳气渐生似圣人渐出宜据十一月之后至建巳之月已来此九二当据建丑建寅之间于时地之萌芽初有出者即是阳气发见之义乾卦之象其应然也但隂阳二气共成嵗功故阴兴之时仍有阳在阳生之月尚有隂存所以六律六吕隂阳相间取象论义与此不殊干之初九则与复卦不殊干之九二又与临卦无别
　　【八】九三位不中履重刚故惕厉
　　九三君子终日干干夕惕若厉无咎处下体之极居上体之下在不中之位履重刚之险上不在天未可以安其尊也下不在田未可以宁其居也正义曰处下体之极者终也三是上卦之下下体之极故云极也又云居上体之下者四五与上是上体三居四下未入上体但居上体之下四则已入上体但居其上体之下故九四注云居上体之下与此别也云履重刚之险者上下皆有阳爻刚强好为险难
　　【九】诸儒以若厉为如危于上下文不合
　　夕惕犹若厉也者言虽至于夕恒懐惕惧犹如未夕之前常若厉也案此卦九三所居之处实有危厉又文言云虽危无咎是实有危也据其上下文势若字宜为语辞但诸儒并以若为如如似有厉是实无厉也理恐未尽今且依如觧之
　　【十】九三以位卑免咎上九以位尊贻悔
　　竭知力而后免于咎者正以九三与上九相并九三处下卦之极其位犹卑故竭知力而得免咎也上九在上卦之上其位极尊虽竭知力不免亢极言下胜于上卑胜于尊
　　【十一】有悔谓当有此悔设法戒之
　　上九亢龙有悔正义曰上九亢阳之至大而极盛故曰亢龙此自然之象以人事言之似圣人有龙徳上居天位乆而亢极物极则反故有悔也纯阳虽极未至大防但有悔吝而已系辞云悔吝者言乎其小疵也故郑引尧之末年四防在朝是以有悔未大防也凡悔之为文既是小疵不单称悔也必以余字配之其悔若在则言有悔谓当有此悔则此经是也其悔若无则言悔亡言其悔已亡也若恒卦九二悔亡是也其悔虽亡或是更取他文结之若复卦初九不逺复无祗悔元吉是也但圣人至极终始无亏故文言云知进退存亡而不失其正者其唯圣人乎是知大圣之人本无此悔但九五天位有大圣而居者亦有非大圣而居者不能不有骄亢故圣人设法以戒之也
　　【十二】夫子所作彖辞统论一卦之体
　　彖曰大哉至咸宁正义曰夫子所作彖辞统论一卦之义或说其卦之徳或其卦之义或其卦之名故畧例云彖者何也统论一卦之体明其所由之主案褚氏庄氏并云彖断也断定一卦之义所以名为彖也此彖释干与元亨利贞之徳诸儒所此彖分觧四徳意各不同今案庄氏之于理稍宻依而用之
　　【十三】大哉至利贞释四徳首出圣人
　　大哉乾元万物资始乃统天者此三句总释干与元也干是卦名元是干徳之首故以元徳配干释之大哉乾元者阳气昊大干体广逺又以元大始生万物故曰大哉乾元万物资始者释其乾元称大之义以万象之物皆资取乾元而各得始生不失其宜所以称大也乃统天者以其至健而为物始以此乃能统领于天天是有形之物以其至健能总统有形是乾元之徳也云行雨施品物流形者此二句释亨之徳也言干能用天之徳使云气流行雨泽施布故品之物流布成形各得亨通无所壅蔽是其亨也大明终始六位时成者此二句总结乾卦之徳也以干之为徳大明晓乎万物终始之道始则潜伏终则飞跃可潜则潜可飞则飞是明达乎始终之道故六爻之位依时而成时乘六龙以御天者此二句申明乾元乃统天之义言干之为徳以依时乘驾六爻之阳气以控御于天体六龙即六位之龙也以所居上下言之谓之六位也阳气升降谓之六龙也变谓后来改前以渐移改谓之变也化谓一有一无忽然而改谓之为化言干之为道使物渐变者使物卒化者各能正定物之性命性者天生之质若刚柔迟速之别命者人所禀受若贵贱夭寿之属是也保合太和乃利贞者此二句释利贞也纯阳刚暴若无和顺则物不得利又失其正以能保安合防太和之道乃能利贞于万物言万物得利而贞正也首出庶物万国咸宁者自上已来皆论干徳自然飬万物之道此二句论圣人上法干徳生飬万物言圣人为君在众物之上最尊髙于物似头首出于众物之上各置君长以领万国故万国皆得宁也
　　【十四】圣人象干立化亦有此四徳
　　圣人亦当令万物资始统领于天位而云行雨施布散恩泽使兆庶众物各流布其形又大明乎盛衰终始之道使天地四时贵贱髙下各以时而成又任用羣贤以奉行圣化使物各正性命此圣人所以象干而立化【十五】凡物壮者皆有衰惟天运日过一度
