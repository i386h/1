<!-- { "loadSidebar": true } -->
　　九二包有鱼无咎不利賔初隂而穷下故称鱼不正之隂处遇之始不能逆近者也初自乐来应已之厨非爲犯夺故无咎也擅人之物以爲己惠义所不爲故不利賔也包本亦作庖同白交反下同郑百交反虞云白茅苞之荀作胞正义象曰义不及賔者言有他人之物于义不可及賔也
　　【十三】五含章而未发志不舍命不可殒
　　九五以包含章有陨自天之爲物生于肥地者也包爲物系而不食者也九五履得尊位而不遇其应得地而不食含章而未发不遇其应命未流行然处得其所体刚居中志不舍命不可倾陨正义象曰中正者中正故有美无应故含章而不发若非九五中正则无美可含故举爻位而言中正也志不舍命者虽命未流行而居尊当位志不舍命先儒説亦有不同马云杞大木也左传云梓皮革自楚往则爲杞梓之杞子夏传曰作杞匏薛虞记云柳也性柔靱宜屈挠似匏又爲桞之案王氏云生于肥地盖以爲今之枸也
　　【十四】物众归巳孝徳乃洽故谓有庙
　　【坤下兑上】萃亨聚乃通也萃在季反及序卦皆云聚也兑宫二世卦亨王肃本同马郑陆虞等并无此字萃亨至有攸往正义曰萃卦名也又萃聚也聚集之义也能招民聚物使物归聚于已故名爲萃也亨者通也拥隔不通无由得聚聚之爲事其道必通故云萃亨王假有庙者假至也天下崩离则民怨神怒虽复享祀与无庙同王至大聚之时孝德乃洽始可谓之有庙矣故曰王假有庙
　　【十五】物聚必有主利见大人用大牲吉
　　利见大人亨利贞者聚而无主不散则乱惟有大徳之人能正道乃得常通而利正故曰利见大人亨利贞也用大牲吉者大人爲主聚道乃全以此而用大牲神明降福故曰用大牲吉也利有攸往者人聚神祐何往不利
　　【十六】聚防不可无备故除治戎器
　　象曰泽上至不虞正义曰泽上于地则水潦聚故曰泽上于地萃也除者治也人既聚防不可无防备故君子于此之时修治戎器以戒备不虞也上时掌反除器如字本亦作储又作治王肃姚陆云除犹修治师同郑云除去也蜀才云除去戎器修行文德也
　　【十七】初应四而三承之故有乱萃号笑
　　初六有孚不终乃乱乃萃若号一握爲笑勿恤往无咎有应在四而三承之心怀嫌疑故有孚不终也不能守道以结至好迷务竞争故乃乱乃萃也一握者小之貌也爲笑者儒劣之貌也已爲正配三以近宠若安夫卑退谦以自牧则勿恤而往无咎也若号絶句户报反马郑王肃王廙户羔反握乌学反傅氏作渥郑云握当读爲夫三爲屋之屋
　　【十八】六二独正易危故孚信利薄祭
　　六二引吉无咎孚乃利用禴居萃之时体柔当位处坤之中巳独处正与众相殊异操而聚民之多僻独正者危未能变体以逺于害故必见引然后乃吉而无咎也禴殷春祭名也四时祭之省者也居聚之时处于中正而行以忠信故可以省薄荐于神也禴羊略反马王肃同郑云夏祭名
　　【十九】阳爻不当尊位用见大人乃勿恤
　　【巽下坤上】升元亨用见大人勿恤巽顺可以升阳爻不当尊位无严刚之正则未免于忧故用见大人乃勿恤也震宫四世卦
　　【二十】地中生木升积小善成大名之象
　　象曰地中至髙大正义曰地中生木升者地中生木始于细微以至高大故爲升象也君子以顺徳积小以髙大者地中生木始于毫末终至合抱君子象之以顺行其德积其小善以成大名故系辞云善不积不足以成名是也
　　【二十一】下升而进可纳不可距爲岐山之象
　　六四王用亨于岐山吉无咎处升之际下升而进可纳而不可距也距下之进攘来自专则殃咎至焉若能不距而纳顺物之情以通庶志则得吉而无咎矣岐山之会顺事之情无不纳也亨许庚反通也马郑陆王肃许两反马云祭也郑云献也
　　【二十二】升施于不息之贞则可
　　上六升利于不息之贞处升之极进而不息者也进而不息故虽犹升也故施于不息之正则可用于爲物之主则丧矣终于不息消之道也覔经反闇昧之义也
　　【二十三】困亨处穷而自通反是爲小人
　　【坎下兑上】困亨穷必通也处穷而不能自通者小人也困穷也穷悴掩蔽之义故云刚揜也广雅云困悴也兑宫一世卦
　　【二十四】刚揜爲困故有言不信尚口乃穷
　　曰困刚揜也刚见揜于柔也险以说困而不失其所亨处险而不改其说困而不失其所亨也其唯君子乎贞大人吉以刚中也处困而用刚不失其中履正而能体大者也能正而不能大博未能济困者也故曰贞大人吉也有言不信尚口乃穷也处困而言不见信之时也非行言之时而欲用言以免必穷者也其吉在于贞大人尚口何爲乎
　　【二十五】君子固穷故处困而致命遂志
　　象曰泽无水困君子以致命遂志泽无水则水在泽下水在泽下困之象也处困而屈其志者小人也君子固穷道可忘乎
　　【二十六】坎北方能致朱绂南方之物
　　九二困于酒食朱绂方来利用享祀征凶无咎以阳居隂尚谦者也居困之时处得其中体夫刚质而用中履谦应不在一心无所私盛莫先焉夫谦以待物物之所归刚以处险难之所济履中则不失其冝无应则心无私恃以斯处困物莫不至不胜丰衍故曰困于酒食美之至矣坎北方之卦也朱绂南方之物也处困以斯能招异方者也故曰朱绂方来也丰衍盈盛故利用享祀盈而又进倾之道也以此而征凶谁咎乎故曰征凶无咎正义曰困于酒食者九二体刚居隂处中无应体刚则健能济险也居隂则谦物所归也曰中有庆者言二以中德被物物之所赖故曰有庆也
　　【二十七】困石谓四据蒺谓二不见妻谓无应
　　六三困于石至不祥也正义曰困于石据于蒺藜者石之爲物坚刚而不可入也蒺藜之草有刺而不可践也六三以隂居阳志怀刚武巳又无应欲上附于四四自纳于初不受已者也故曰困于石也下欲比二二又刚阳非已所据故曰据于蒺藜也入于其宫不见其妻凶者无应而入难得配偶
　　【二十八】四志在初而隔于九二故谓困于金车
　　九四来徐徐因于金车吝有终金车谓二也二刚以载者也故谓之金车徐徐者疑惧之辞也志在于初而隔于二履不当位威命不行弃之则不能欲往则畏二故曰来徐徐困于金车也有应而不能济之故曰吝也然以阳居隂履谦之道量力而处不与二争虽不当位物终与之故曰有终也
　　【二十九】九二以谦能招赤绂五刚猛困于赤绂
　　九五劓刖至受福也正义曰九五以阳居阳用其刚壮物不归己见物不归而用威刑行其劓刖之事既行此威刑则异方愈乖遐迩愈叛兑爲西方之卦赤绂南方之物故曰劓刖困于赤绂也此卦九二爲以阳居隂用其谦退能招异方之物也此言九五刚猛不能感异方之物也若但用其中正之徳招致于物不在速暴而徐徐则物归之而有説矣故曰乃徐有説也居得尊位困而能反不执其迷用其祭祀则受福也象曰志未得也者由物不附己巳志未得故曰志未得也乃徐有説以中直也者居中得直不贪不暴终得其应乃寛缓修其道德则得喜説故曰乃徐有説以中直也利用祭祀受福者若能不遂迷志用其中正则异方所归祭则受福
　　【三十】凡物因则谋通故上六有曰字
　　上六困于葛藟于臲卼曰动悔有悔征吉居困之极而乘于刚下无其应行则愈绕者也行则纒绕居不获安故曰困于葛藟于臲卼也下句无困因于上也处困之极行无通路居无所安困之至也凡物穷则思变困则谋通处至困之地用谋之时也曰者思谋之辞也谋之所行有隙则获言将何以通至困乎曰动悔令生有悔以征则济矣故曰动悔有悔征吉也正义象曰未当也者处于困极而又乗刚所处不当故致此困也吉行者知悔而征行必获吉也
　　【三十一】井训通训深郑云井法
　　【巽下坎上】井改邑不改井井以不变爲徳者也井精领反杂卦云通也彖曰养而不穷周书云黄帝穿井世本化益作井宋衷云化益伯益也尧臣广雅云井深也郑云井法也字林作井子挺反周云井以不变更爲义师説井以清防爲义震宫五世卦
　　【三十二】汔至亦未繘井井以己出爲功
　　无防无得德有常也往来井井不渝变也汔至亦未繘井巳来至而未出井也汔徐许讫反注同几也王肃音其乞反繘音橘徐又居宻反郑云绠也方言云闗西谓绠爲繘郭璞云汲水索也又其律反又音述羸其瓶凶井道以已出爲功也几至而覆与未汲同也
　　【三十三】久井不渫治禽与人皆弃舍之
　　初六井泥不食旧井无禽最在井底上又无应沉滞滓秽故曰井泥不食也井泥而不可食则是久井不见渫治者也久井不见渫治禽所不向而况人乎一时所共弃舍也井者不变之物居德之地恒德至贱物无取也泥乃计反正义曰繇辞称改邑不改井故曰井者不变之物居德者系辞又云井德之地故曰居德之地也释注言此者明井既有不变即是有恒既居德地即是用德也今居穷下即是恒德至贱故物无取也禽之与人皆共弃舍也
　　【三十四】九二无应而比初如谷水下注彻鲋
　　九二井谷至无与也正义曰井谷射鲋者井之爲德以下汲上九二上无其应反下比初施之于事正似谷中之水下注彻鲋井而似谷故曰井谷射鲋也鲋谓初也子夏传云井中虾蟇呼爲鲋鱼也瓮敝漏者井而下注失井之道有似瓮敝漏水水漏下流故曰瓮敝漏也象曰无与也者井既处下宜应汲上今反养下则不与上交物莫之与故曰无与也
　　【三十五】在下体爲渫不食有应爲可用汲
　　九三井渫不食爲我心恻可用汲王明并受其福渫不停污之谓也处下卦之上履得其位而应于上得井之义也当井之义而不见食修巳全防而不见用故爲我心恻也爲犹使也不下注而应上故可用汲也王明则见照明既嘉其行又钦其用故曰王明并受其福也渫息列反黄云治也正义曰井以上出爲用犹在下体未有成功功既未成井虽渫治未食也不同九二下注而不可汲也有应于上是可汲也井之可汲犹人可用若不遇明王则滞其才用若遭遇贤主则申其行能贤主既嘉其行又钦其用故曰可用汲王明并受其福者也【三十六】以甎垒井曰甃四无应自治而已
　　六四井甃无咎得位而无应自守而不能给上可以修井之坏补过而已甃侧旧反马云爲瓦裹下达上也字林云井壁也象曰井甃无咎修井也正义曰案子夏传云甃亦治也以甎垒井修井之坏谓之爲甃
　　【三十七】九五中正高洁爲井冽寒泉食
　　九五井洌寒泉食洌洁也居中得位体刚不挠不食不义中正髙絜故井洌寒泉然后乃食也洌音列説文云水清也王肃音例
　　【三十八】井收勿幕井已成功不私其利
　　上六井收勿幕有孚元吉处井之极水已出井井功大成在此爻矣故曰井收也羣下仰之以济渊泉由之以通者也幕犹覆也不擅其有不私其利则物归之往无穷矣故曰勿幕有孚元吉也收徐诗救反又如字马云汲也陆云井干也荀作甃幕音莫干本勿作网象曰元吉在上大成也正义曰收式胄反凡物收成者则谓之收如五谷之有收也

　　周易要义卷五上
　　钦定四库全书
　　周易要义卷五下　　　　宋　魏了翁　辑革至归妹
　　【一】巳日乃孚故元亨利贞悔亡谓革而当
