<!-- { "loadSidebar": true } -->
　　六二不耕获不菑畬则利有攸往不耕而获不菑而畬代终已成而不造也不擅其美乃尽臣道故利有攸往获黄郭反或依注作不耕而获非下句亦然菑侧其反马云田一嵗也董云反草也畬音余马云田三嵗也董云悉耨曰畬说文云二嵗治田也字林弋恕反擅市战反象曰不耕获未富也正义曰不耕获不菑畬者六二处中得位尽于臣道不敢创首唯守其终犹若田农不敢首而耕唯在后获刈而已不敢菑新田唯治其畬熟之地皆是不为其初而成其末犹若为臣之道不为事始而代君有终也则利有攸徃者为臣如此则利有攸往若不如此则往而无利也象曰不耕获未富也者释不耕而获之义不敢前耕但守后获者未敢以耕耕之与获俱为已事唯为后获不敢先耕事既阙初不擅其美故云未富也
　　【三十八】牛者稼穑之资六三僣耕有司系牛
　　六三无妄之灾或系之牛行人之得邑人之灾以隂居阳行违谦顺是无妄之所以为灾也牛者稼穑之资也二以不耕而获利有攸往而三为不顺之行故或系之牛是有司之所以为彼人之所以为灾也正义曰无妄之灾或系之牛行人之得邑人之灾者无妄之世邪道不行六三隂居阳位失其正道行违谦顺而乖臣范故无妄之所以为灾矣牛者稼穑之资六三僣为耕事行唱始之道而为不顺王事之行故有司或系其牛制之使不妄造故曰或系之牛也行人者有司之义也有司系得其牛是行人制之得功故曰行人之得彼居三者是处邑之人僣为耕事受其灾罚故曰行人之得邑人之灾也象曰行人得牛邑人灾也者释行人之得
　　【三十九】无妄之疾犹尧汤水旱非已招
　　九五无妄之疾勿药有喜居得尊位为无妄之主者也下皆无妄害非所致而取药焉疾之甚也非妄之灾勿治自复非妄而药之则凶故曰勿药有喜象曰无妄之药不可试也药攻有妄者也而反攻无妄故不可试也正义曰无妄之疾者凡祸疾所起由有妄而来此假病象以喻人事犹若人主而刚正自修身无虚妄下亦无虚妄而遇逢凶祸若尧汤之厄灾非已招但顺时修徳勿须治理至于凡人之事亦皆然也若已之无罪忽逢祸患此乃自然之理不须忧劳救防亦反伤其性














　　周易要义卷三上
　　钦定四库全书
　　周易要义卷三下　　　　宋　魏了翁　辑大畜至离
　　【一】大畜艮能止干小畜巽不能止干
　　【干下艮上】大畜利贞不家食吉利涉大川正义曰谓之大畜者干刚上进艮止在上止而畜之能畜止刚健故曰大畜彖云能止健大正也是能止健故为大畜也小畜则巽在干上以其巽顺不能畜止干之刚故云小畜也此则艮能止之故为大畜也利贞者人能止健非正不可故利贞也不家食吉者已有大畜之资当须养赡贤人不使贤人在家自食如此乃吉也利涉大川者丰财养贤应于天道不忧险难故利渉大川畜本又作蓄勅六反义与小畜同艮宫二世卦
　　【二】物弱而薄则退陨刚健笃实故日新
　　彖曰大畜刚健笃实煇光日新其徳凡物既厌而退者弱也既荣而陨者薄也夫能煇光日新其徳唯刚健笃实也
　　【三】王以笃实煇光絶句郑日新絶句
　　大畜刚健絶句笃实煇光絶句煇音辉日新其徳郑以日新絶句其徳连下句正义曰言大畜刚健笃实者此释大畜之义刚健谓干也干体刚性健故言刚健也笃实谓艮也艮体静止故称笃实也煇光日新其徳者以其刚健笃实之故故能辉耀光荣日日增新其徳
　　【四】天在山中取徳积于身中
　　象曰天在山中大畜君子以多识前言往行以畜其徳物之可畜于懐令徳不散尽于此也正义曰天在山中者欲取徳积于身中故云天在山中
　　【五】郑本良马逐逐曰闲舆卫
　　九三良马逐利艰贞曰闲舆卫利有攸往凡物极则反故畜极则通初二之进值于畜盛故不可以升至于九三升于上九而上九处天衢之亨径大通进无违距可以驰骋故曰良马逐也履当其位进得其时在乎通路不忧险阨故利艰贞也闲阂也卫护也进得其时虽涉艰难而无患也舆虽遇闲而故卫也与上合志故利有攸往也逐如字郑本作逐逐云两马走也姚云逐逐疾并驱之貌一音胄曰音越刘云曰犹言也郑人寔反云日习车徒
　　【六】何天之衢音河梁武音贺
　　上九何天之衢亨处畜之极畜极则通大畜以至于大亨之时何辞也犹云何畜乃天之衢亨也何音河梁武帝音贺
　　【七】观颐观所飬物自求口实观自飬
　　【震下艮上】颐贞吉观颐自求口实正义曰颐贞吉者于颐飬之世养此贞正则得吉也观颐者颐养也观此圣人所养物也自求口实者观其自飬求其口中之实也颐以之反飬也此篆文字也巽宫游魂卦
　　【八】祸从口出患从口入故谨节
　　象曰山下至饮食正义曰山止于上雷动于下颐之为用下动上止故曰山下有雷頥人之开言语咀嚼饮食皆动頥之事故君子观此頥象以谨慎言语裁节饮食先儒云祸从口出患从口入故于頥养而慎节也
　　【九】居养贤之世舎灵龟而羡朶頥
　　初九舎尔灵龟观我朶頥凶朶頥者嚼也以阳处下而为动始不能令物由已养动而求养者也夫安身莫若不竞修已莫若自保守道则福至求禄则辱来居养贤之世不能贞其所履以全其徳而舎其灵龟之明兆羡我朶頥而躁求离其致养之至道闚我宠禄而竞进凶莫甚焉象曰观我朶頥亦不足贵也正义曰朶頥者嚼也者朶是动义如手之捉物谓之朶也今动其颐故知嚼也不能令物由已养者若道徳大则已能养物是物由已养今身处无位之地又居震动之始是动而自求养也
　　【十】颠颐谓上养下拂经于丘不奉上
　　六二颠颐拂经于丘颐征凶养下曰颠拂违也经犹义也丘所履之常也处下体之中无应于上反而养初居下不奉上而反养下故曰颠颐拂经于丘也以此而养未见其福也以此而行未见有与故曰頥征凶
　　【十一】虎视威而不猛欲逐逐尚敦实
　　六四颠頥吉虎视耽耽其欲逐逐无咎頥属上体居得其位而应于初以上养下得頥之义故曰颠頥吉也下交不可以渎故虎视耽耽威而不猛不恶而严养徳施贤何可有利故其欲逐逐尚敦实也修此二者然后乃得全其吉而无咎观其自养则履正察其所养则养阳頥爻之贵斯为盛矣视徐市志反又常止反眈丁南反威而不猛也马云虎下视貌
　　【十二】众隂宗一阳以养故曰由頥
　　上九由頥至有庆也正义曰由頥者以阳处上而履四隂隂不能独为其主必宗事于阳也众隂莫不由之以得其养故曰由頥也厉吉者为众隂之主不可亵渎严厉乃吉
　　【十三】大过言超过王肃音戈
　　【巽下兑上】大过音相过之过徐并古卧反罪过也超过也王肃音戈震宫游魂卦
　　【十四】圣人越常理拯患难故曰大过
　　正义曰过谓过越之过非经过之过此衰难之世唯阳爻乃大能过越常理以拯患难也故曰大过以人事言之犹若圣人过越常理以拯患难也栋桡者谓屋栋也本之与末俱桡弱以言衰乱之世始终皆弱也利有攸往亨者既遭衰难圣人利有所往以拯患难乃得亨通【十五】泽越常而灭木君子处衰难而独立
　　象曰泽灭至无闷正义曰泽灭木者泽体处下木体处上泽无灭木之理今云泽灭木者乃是泽之甚极而至灭木是极大过越之义其大过之卦有二义也一者物之自然大相过越常分即此泽灭木是也二者大人大过越常分以拯患难则九二枯杨生稊老夫得其女妻是也君子以独立不惧遯世无闷者明君子于衰难之时卓尔独立不有畏惧遯于世而无忧闷欲有遯难之心其操不改凡人遇此则不能然唯君子独能如此是其过越之义遯本又作遁
　　【十六】枯杨生稊老夫得女妻言过以相与
　　九二枯杨生稊老夫得其女妻无不利稊者杨之秀也以阳处隂能过其本而救其弱者也上无其应心无特吝处过以此无衰不济也故能令枯杨更生稊老夫更得少妻拯弱兴衰莫盛斯爻故无不利也老过则枯少过则稚以老分少则稚者长以稚分老则枯者荣过以相与之谓也大过至衰而已至壮以至壮辅至衰应斯义也
　　【十七】栋隆则其下榱柱亦不被桡
　　九四栋隆至乎下也正义曰栋隆吉者体居上体以阳处隂能拯救其弱不为下所桡故得栋隆起而吉也有它吝者以有应在初心不濶故有它吝也象曰栋隆之吉不桡乎下也者释栋隆之吉以其能拯于难不被桡乎在下故得栋隆吉九四应初行又谦顺能拯于难然唯只拯初初谓下也下得其拯犹若所居屋栋隆起下必不桡弱何得云不被桡乎在下但经文云栋桡彖释栋桡者本末弱也以屋栋桡弱而偏则屋下榱柱亦先弱柱为本榱为末观此彖辞是已见其义故子产云栋折榱崩侨将压焉以屋栋桡折则榱柱亦同崩则此义也
　　【十七】过之甚而意则善则不可咎
　　上六过涉灭顶凶无咎处大过之极过之甚也涉难过甚故至于灭顶凶志在救时故不可咎也顶徐都冷反象曰过渉之凶不可咎也虽凶无咎不害义也正义曰犹龙逢比干忧时危乱不惧诛杀直言深谏以忤无道之主遂至灭亡其意则善而功不成复有何咎责
　　【十八】坎险陷之名习有二义
　　【坎下坎上】习坎坎险陷之名也习谓便习之习便习也重也刘云水流行不休故曰习坎徐苦感反本亦作掐京刘作欿险也陷也八纯卦象水陷陷没之陷便婢面反通见后
　　【十九】内亨外闇内刚外顺故行有尚
　　有孚维心亨刚正在内有孚者也阳不外而在乎内心亨者也行有尚内亨外闇内刚外顺以此行险行有尚也正义曰心亨言心得通也行有尚者内亨外闇内刚外柔以此行险事事可上故云行有尚也案诸卦之名皆于卦上不加其字此坎卦之名特加习者以坎为险难故特加习名习有二义一者习重也谓上下俱坎是重叠有险险之重叠乃成险之用也二者人之行险先须便习其事乃可得通
　　【二十】来之坎居亦坎故曰险且枕
　　六三来之坎坎险且枕入于坎窞勿用既履非其位而又处两坎之间出则之坎居则亦坎故曰来之坎坎也枕者枕枝而不安之谓也出则无之处则无安故曰险且枕也来之皆坎无所用之徒劳而已险且如字古文及郑向本作检郑云木在手曰检枕徐针鸩反王肃针甚反郑云木在首曰枕
　　【二十一】四五刚柔相际故尊酒簋贰俭约成礼
　　六四樽酒簋贰用缶纳约自牖终无咎处重险而履正以柔居柔履得其位以承于五五亦得位刚柔各得其所不相犯位皆无余应以相承比明信显著不存外饰处坎以斯虽复一樽之酒二簋之食瓦之器纳此至约自进于牖乃可羞之于王公荐之于宗庙故终无咎也樽酒音尊絶句簋贰音轨絶句用方有反絶句旧读樽酒簋絶句贰用缶一句象曰樽酒簋贰刚柔际也刚柔相比而相亲焉际之谓也正义曰所以一樽之酒贰簋之食得进献者以六四之柔与九五之刚两相交际而相亲故得以此俭约而为礼也
　　【二十二】坎尽平乃无咎明九五未免于咎
　　九五坎不盈祗既平无咎为坎之主而无应辅可以自佐未能盈坎者也坎之不盈则险不尽矣祗辞也为坎之主尽平乃无咎故曰祗既平无咎也说既平乃无咎明九五未免于咎也祗音支又祁支反郑云当为坻小丘也
　　【二十三】离以柔为正不可畜刚故畜牝牛吉
