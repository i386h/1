<!-- { "loadSidebar": true } -->
　　六三三人行则损一人一人行则得其友损之爲道损下益上其道上行三人谓自六三巳上三隂也三隂并行以承于上则上失其友内无其主名之曰益其实乃损故天地相应乃得化醇男女匹配乃得化生隂阳不对生可得乎故六三独行乃得其友三隂俱行则必疑矣象曰一人行三则疑也正义曰三人行则损一人一人行则得其友者六三处损之时居于下体损之爲义其道上行三人谓自六三巳上三隂上一人谓上九也下一人谓六三也夫隂阳相应万物化醇男女匹配故能生育六三应于上九上有二隂六四六五也损道上行有相从之义若与二隂并已俱行虽欲益上九一人更使上九怀疑疑则失其适匹之义也名之曰益即不是减损其实损之也故曰三人行则损一人若六三一人独行则上九纳巳无疑则得其友矣故曰一人行则得其友也象曰三则疑者言一人则可三人益加疑惑也
　　【三十三】六五以损致益尽天人之助
　　六五或益之十朋之龟弗克违元吉以柔居尊而爲损道江海处下百谷归之履尊以损则或益之矣朋党也龟者决疑之物也隂非先唱柔非自任尊以自居损以守之故人用其力事竭其功知者虑能明者虑防弗能违也则众才之用尽矣益而得十朋之龟足以尽天人之助也正义曰马郑皆案尔雅云十朋之龟者一曰神龟二曰灵三曰摄四曰寳五曰文六曰筮七曰山八曰泽九曰水十曰火
　　【三十四】损终反益故得臣天下爲一而无家
　　上九弗损益之无咎贞吉利有攸往得臣无家处损之终上无所奉损终反益刚德不损乃反益之而不忧于咎用正而吉不制于柔刚徳遂长故曰弗损益之无咎贞吉利有攸往也居上乗柔处损之极尚夫刚德爲物所归故曰得臣得臣则天下爲一故无家也
　　【三十五】损益皆就下得名志在惠下
　　【震下巽上】益利有攸往利涉大川正义曰益者增足之名损上益下故谓之益下巳有矣而上更益之明圣人利物之无已也损卦则损下益上益卦则损上益下得名皆就下而不据上者向秀云明王之道志在惠下故取下谓之损与下谓之益既上行惠下之道利益万物动而无违何往不利故曰利有攸往以益涉难理絶险阻故曰利涉大川益増长之名又以裕爲义系辞云益长裕而不设也巽宫三世卦
　　【三十六】损上益下则民说涉川无害
　　彖曰益损至偕行正义曰益损上益下民说无疆者此就二体释卦名之义柔巽在上刚动在下上巽不违于下损上益下之义也既居上者能自损以益下则下民欢说无复疆限益卦所以名益者正以损上益下民説无疆者也自上下下其道大光利有攸往中正有庆者此就九五之爻释利有攸往中正有庆也涉川无害方见益之爲利故云利涉大川木道乃行也
　　【三十七】凡施益不可恒用当应时行之
　　益动而巽日进无疆者自此以下广明益义前则就二体明损上益下以释卦名以下有动求上能巽接是损上益下之义今就二体更明得益之方也天施气于地地受气而化生亦是损上益下义也其施化之益无有方所故曰天施地生其益无方凡益之道与时偕行者虽施无方不可恒用当应时行之故举凡益以结之
　　【三十八】风之爲益在雷后故曰风雷益
　　象曰风雷益君子以见善则迁有过则改迁善改过益莫大焉正义曰风雷益君子以见善则迁有过则改者子夏传云雷以动之风以散之万物皆益孟喜亦与此同其意言必须雷动于前风散于后然后万物皆益如二月啓蛰之后风以长物八月收声之后风以残物风之爲益其在雷后故曰风雷益也六子之中并有益物独取风雷者何晏云取其最长可久之义也
　　【三十九】时可大作而居下非厚事之地
　　初九利用爲大作元吉无咎处益之初居动之始体夫刚德以莅其事而之乎巽以斯大作必获大功夫居下非厚事之地在卑非任重之处大作非小功所济故元吉乃得无咎也象曰元吉无咎下不厚事也时可以大作而下不可以厚事得其时而无其处故元吉乃得无咎也
　　【四十】朋同于损五位不当尊用享帝吉
　　六二或益之十朋之弗克违永贞吉王用享于帝吉以柔居中而得位处内履中居益以冲益自外来不召自至不先不爲则朋献防同于损卦六五之位位不当尊故吉在永贞也帝者生物之主兴益之宗出震而齐巽者也六二居益之中体柔当位而应于巽享帝之美在此时也用享香两反注同王廙许庚反象曰或益之自外来也
　　【四十一】帝者生物之主出震而齐巽
　　正义曰同于损卦六五之位故曰或益之十朋之弗克违也然位不当尊故永贞乃吉故曰永贞吉帝天也王用此时以享祭于帝明灵降福故曰王用享于帝吉也象曰自外来者明益之者从外自来不召而至也【四十二】六四体柔当位应下用中利依迁国
　　六四中行至益志也正义曰中行告公从利用爲依迁国者六四居益之时处巽之始体柔当位在上应下卑不穷下高不处亢位虽不中用中行者也故曰中行也以此中行之徳有事以告于公公必从之故曰告公从也用此道以依人而迁国者人无不纳故曰利用爲依迁国也迁国国之大事明以中行虽有大事而无不利如周之东迁晋郑焉依之义也象曰以益志者既爲公所从其志得益也
　　【四十三】信以惠心物亦应之故有孚惠我德
　　九五有孚惠心勿问元吉有孚惠我徳得位履尊爲益之主者也爲益之大莫大于信爲惠之大莫大于心因民所利而利之焉惠而不费惠心者也信以惠心尽物之愿故不待问而元吉有孚惠我德也以诚惠物物亦应之故曰有孚惠我德也
　　【四十四】无厌之求人弗与故曰或击之立心勿恒凶
　　上九莫益之或击之立心勿恒凶处益之极过盈者也求益无已心无恒者也无厌之求人弗与也独唱莫和是偏辞也人道恶盈怨者非一故曰或击之也正义象曰偏辞者此有求而彼不应是偏辞也自外来者怨者非一不待召也

　　周易要义卷四下
<经部,易类,周易要义>
　　钦定四库全书
　　周易要义卷五上　　　　宋　魏了翁　辑夬至井
　　【一】夬以刚决柔可告邑不利即戎利有攸往
　　【干下兑上】夬于王庭孚号有厉告自邑不利即戎利有攸往夬与剥反者也剥以柔变刚至于刚几尽夬以刚决柔如剥之消刚刚陨则君子道消柔消则小人道陨正义曰夬决也此隂消阳息之卦也阳长至五五阳共决一隂故名爲夬也于王庭者明行决断之法号号令也行决之法先须号令夬以刚决柔则是用明信之法而宣其号令如此即柔邪者危故曰孚号有厉也以刚制断行令于邑可也若用刚即戎尚力取胜爲物所疾以此用师必有不利故曰告自邑不利即戎虽不利即戎然刚徳不长则柔邪不消故阳爻宜有所往夬道乃成故曰利有攸往也夬古怪反决也坤宫五世卦
　　【二】泽上于天夬君子施下忌德
　　象曰泽上至则忌正义曰泽上于天夬者泽性润下虽复泽上于天决来下润此事必然故是夬之象也君子以施禄及下居德则忌者忌禁也夬有二义象则泽来润下彖则明法决断所以君子法此夬义威惠兼施虽复施禄及下其在身居德复须明其禁令合于健而能説决而能和故曰君子以施禄及下居徳则忌
　　【三】往不胜爲咎言不胜之理在往前
　　初九壮于前趾往不胜爲咎居健之初爲决之始宜审其策以行其事壮其前趾往而不胜宜其咎也象曰不胜而往咎也不胜之理在往前也正义曰不胜而往咎者经称往不胜爲咎象云不胜而往咎翻其文者盖暴虎冯河孔子所忌谬于用壮必无胜理孰知不胜果决而往所以致于咎过故注云不胜之理在往前也
　　【四】九三独行以应小人故若濡有愠
　　九三壮于頄有凶君子夬夬独行遇雨若濡有愠无咎頄面劝也谓上六也最处体上故曰颧也剥之六三以应阳爲善夫刚长则君子道兴隂盛则小人道长然则处隂长而助阳则善处刚长而助柔则凶矣夬爲刚长而三独应上六助于小人是以凶也君子处之必能弃夫情累决之不疑故曰夬夬也若不与众阳爲羣而独行殊志应于小人则受其困焉遇雨若濡有恨而无所咎也頄求反颧也又音求又丘伦反翟云面颧颊间骨也郑作頯頯夹面也王肃音江氏音琴威反蜀才作仇
　　【五】经言有愠象云无咎爻象各义
　　正义曰象曰君子夬夬终无咎者众阳决隂独与上六相应是有咎也若能夬夬决之不疑则终无咎矣然则象云无咎自释君子夬夬非经之无咎也
　　【六】四闻言不信象以聪不明释之
　　九四臀无肤其行次且牵羊悔亡闻言不信下刚而进非己所据必见侵伤失其所安故臀无肤其行次且也羊者抵狠难移之物谓五也五爲夬主非下所侵若牵于五则可得悔亡而已刚亢不能纳言自任所处闻言不信以斯而行凶可知矣臀徐徒敦反次本亦作趑或作説文及郑作趀同七私反注下同马云欲行不前也説文仓卒也下卦放此且本亦作趄或作跙同七余反注及下同马云语助也王肃云趑趄行止之疑也下卦放此象曰其行次且位不当也闻言不信聪不明也同于噬嗑防耳之凶正义曰四既闻言不信不肯牵系于五则必被侵克致凶而经无凶文象称聪不明者与噬嗑上九辞同彼以不明释凶知此亦爲凶也
　　【七】九五刚决柔如决苋草然而未光
　　九五苋陆至未光也正义曰苋陆夬夬中行无咎者苋陆草之柔脆者也夬之爲义以刚决柔以君子除小人者也五处尊位爲夬之主亲决上六决之至易也如决苋草然故曰苋陆夬夬也但以至尊而敌于至贱虽其克胜不足贵也特以中行之故才得无咎故曰中行无咎象曰中未光者虽复居中而行以其亲决上六以尊敌卑未足以爲光大也
　　【八】或苋陆爲一或爲二子夏刚下柔上
　　释注苋陆草之柔脆者正义曰子夏传云苋陆木根草茎刚下柔上也马融郑王肃皆云苋陆一名商陆皆以苋陆爲一董遇云苋人苋也陆商陆也以苋陆爲二案注直云草之柔脆似亦以爲一同于子夏等也
　　【九】一柔遇五刚如滛壮之女勿用取
　　【巽下干上】姤女壮勿用取女正义曰姤遇也此卦一柔而遇五刚故名爲姤施之于人则是一女而遇五男滛壮至甚故戒之曰此女壮甚勿用取此女也姤古豆反薛云古文作遘郑同序卦及彖皆云遇也干宫一世卦
　　【十】风行天下无物不遇后法之施命
　　象曰天下有风姤后以施命诰四方正义曰风行天下则无物不遇故爲遇象后以施命诰四方者风行草偃天之威令故人君法此以施教命诰于四方也
　　【十一】姤初系金柅贞吉豕蹢躅则凶
　　初六系于至道牵也正义曰系于金柅贞吉者金者坚刚之物柅者制动之主谓九四也初六隂质若系于正应以从于四则贞而吉矣故曰系于金柅贞吉也有攸往见凶者若不牵于一而有所行往则唯凶是见矣故曰有攸往见凶羸豕孚蹢躅者初六处遇之初以一柔而承五刚是不系金柅有所往者也不系而往则如羸豕之务躁而蹢躅然也隂质而滛躁牝豕特甚焉故取以爲喻象曰柔道牵者隂柔之道必须有所牵系也正义曰柅之爲物众説不同王肃之徒皆爲织绩之器妇人所用惟马云柅者在车之下所以止轮令不动者也王注云柅者制动之主盖与马同
　　【十二】初未应已爲包有鱼擅人之物故不及賔
