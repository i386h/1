<!-- { "loadSidebar": true } -->
　　分而为二以象两者五十之内去其一余有四十九合同未分是象太一也今以四十九分而为二以象两仪也挂一以象三者就两仪之间于天数之中分挂其一而配两仪以象三才也揲之以四以象四时者分揲其皆以四四为数以象四时归竒于扐以象閠者竒谓四揲之余归此残竒于所扐之策而成数以法象天道归残聚余分而成閠也五嵗再閠者凡前閠后閠相去大畧三十二月在五嵗之中故五嵗再閠再扐而后挂者既分天地天于左手地于右手乃四四揲天之数最末之余归之合于扐挂之一处是一揲也又以四四揲地之数最末之余又合于前所归之扐而总挂之是再扐而后挂也天数五者谓一三五七九也地数五者谓二四六八十也五位相得而各有合者若天一与地六相得合为水地二与天七相得合为火天三与地八相得合为木地四与天九相得合为金天五与地十相得合为土天数二十有五者总合五竒之数地数三十者总合五偶之数也凡天地之数五十有五者是天地二数相合为五十有五此乃天地隂阳竒偶之数非是上文演天地之策也
　　【八】成变化而行鬼神
　　此所以成变化而行鬼神者言此阳竒隂偶之数成就其变化言变化以此隂阳而成故云成变化也而宣行鬼神之用言鬼神以此隂阳而得宣行故云而行鬼神【九】当期之日当万物之数据老隂老阳
　　干之策二百一十有六者干之老阳一爻有三十六策六爻凡有二百十六策也干之少阳一爻有二十八策六爻则有一百六十八策此经据老阳之策也坤之策百四十有四者坤之老隂一爻有二十四策六爻故一百四十有四策也若坤之少隂一爻有三十二六爻则有一百九十二此经据坤之老隂故百四十有四也凡三百有六十当期之日者举合乾坤两策有三百有六十当期之数三百六十日举其大畧不数五日四分日之一也二篇之策万有一千五百二十当万物之数者二篇之爻总有三百八十四爻隂阳各半阳爻一百九十二爻爻别有三十六总有六千九百一十二也隂爻亦一百九十二爻爻别二十四总有四千六百八也隂阳总合万有一千五百二十当万物之数也
　　【十】四营成易十八变成卦引伸触长
　　四营而成易者营谓经营而后成也谓四度蓍策乃成易之一变也十有八变而成卦者每一爻有三变谓第一揲不五则九是一变也第二揲不四则八是二变也第三揲亦不四则八是三变也若三者俱多为老隂谓初得九第二第三俱得八也若三者俱少为老阳谓初得五第二第三俱得四也若两少一多为少隂谓初与二三之间或有四或有五或有八也或有二个四而有一个九此为两少一多也其两多一少为少阳者谓三揲之间或有一个九有一个八而有一个四或有二个八而有一个五此谓两多一少也如此三变既毕乃定一爻六爻则十有八变乃始成卦也八卦而小成者象天地雷风日月山泽于大象畧尽是易道小成引而伸之者谓引长八卦而伸尽之谓引之为六十四卦也触类而长之者谓逢触事类而增长之若触刚之事类以次増长于刚若触柔之事类以次増长于柔天下之能事毕矣者天下万事皆如是例各以类増长则天下所能之事法象皆尽
　　【十一】韩亲受业于王故引所赖者五十
　　正义曰王弼云演天地之数所赖者五十者韩氏亲受业于王弼承王弼之防故引王弼云以证成其义之数所赖者五十谓万物筹策虽万有一千五百二十若用之推演天地之数所须赖者唯赖五十
　　【十二】首论辞变象占中陈深几神末以四结
　　夫易圣人之所以极深而研几也者易道大故圣人用之所以穷极幽深而研覈几防也极深者前经初一节云君子将有为将有行问焉而以言其受命如响无有逺近幽深是极深也研几者上经次节云参伍以变错综其数通其变遂成天地之文极其数遂定天下之象是研几也唯深也故能通天下之志者言圣人用易道以极深故圣人徳深也故能通天下之志意即是前经上节问焉而以言其受命如响遂知来物是通天下之志也唯几也故能成天下之务者圣人用易道以研几故圣人知事之几防是前经次节参伍以变错综其数通其变遂成天地之文是也几者离无入有是有初之防以能知有初之防则能兴行其事故能成天下之事务也唯神也故不疾而速不行而至者此覆说上经下节易之神功也以无思无为寂然不动感而遂通故不须急疾而事速成不须行动而理自至也案下节云唯深也言通天下之志唯几也言成天下之务今唯神也直云不疾而速不行而至不言通天下者神则至理防妙不可测知无象无功于天下之事理絶名言不可论也故不云成天下之功也子曰易有圣人之道四焉者此之谓也者章首论圣人之道四焉章中厯陈其三事章末结而成之故曰圣人之道四焉是此之谓也章首圣人之道有四者韩氏注云此四者存乎器象可得而用者则辞也变也象也占也是有形之物形器可知也若章中所陈则有三事一是至精精则唯深也二是至变变则唯几也三是至神神则防妙无形是其无也神既无形则章中三事不得配章首四事韩氏云四者存乎器象故知章中三事不得配章首四事者也但行此四者即能致章中三事故章中歴陈三事下总以圣人之道四焉结之也
　　【十三】圎神卦方知爻易贡
　　是故蓍之徳圎而神卦之徳方以知圎者运而不穷方者止而有分言以圆象神卦以方象知也唯变所适无数不周故曰圎卦列爻分各有其体故曰方也知音智注同六爻之义易以贡贡告也六爻变易以告吉凶易以防反韩音亦谓变易
　　【十四】定数于卦为来卦成象于蓍为往
　　神以知来知以藏往明蓍卦之用同神知也定数于始于卦为来卦成象于终于蓍为往往来之用相成犹神知也正义曰以望卦则是知卦象将来之事故言神以知来以卦望则是聚于象往去之事故言知以藏往也
　　【十五】古圣人能以威服天下而不杀
　　其孰能与此哉者言谁能同此也盖是古之聪明睿知神武而不杀者夫易道深逺以吉凶祸福威服万物故古人聪明睿知神武之君谓伏羲等用此易道能威服天下而不用刑杀而威服之也
　　【十六】物先阖后辟阖辟往来谓之变通
　　凡物先藏而后出故先言坤而后言干阖户谓闭藏万物若室之闭阖其戸故云阖戸谓之坤辟戸谓之干者辟戸谓吐生万物也若室之开辟其戸故云辟户谓之干也一阖一辟谓之变者开闭相循隂阳递至或阳变为隂或开而更阖或隂变为阳或闭而还开是谓之变也往来不穷谓之通者须往则变来为往须来则变往为来随须改变不有穷已常得通流是谓之通也
　　【十七】见为象形为器制为法用为神
　　见乃谓之象者前往来不穷据其气也气渐积聚露见萌兆乃谓之象言物体尚防也形乃谓之器者体质成形是谓器物故曰形乃谓之器言其着也制而用之谓之法者言圣人裁制其物而施用之垂为模范故云谓之法利用出入民咸用之谓之神者言圣人以利为用或出或入使民咸用之是圣徳防妙故云谓之神
　　【十八】防以一生二释极生两五行释四象八卦
　　太极天地未分之前元气混而为一即是太初太一也故老子云道生一即此太极是也又谓混元既分即有天地故曰太极生两仪即老子云一生二也不言天地而言两仪者指其物体下与四象相对故曰两仪谓两体容仪也两仪生四象者谓金木水火禀天地而有故云两仪生四象土则分王四季又地中之别故唯云四象也四象生八卦者若谓震木离火兊金坎水各主一时又巽同震木干同兊金加以坤艮之土为八卦也八卦定吉凶者八卦既立爻象变而相推有吉有凶故八卦定吉凶也吉凶生大业者万事各有吉凶广大悉备故能生天下大事业也
　　【十九】河图洛书郑以纬言孔以卦畴释
　　河出图洛出书圣人则之者如郑康成之义则春秋纬云河以通干出天苞洛以流坤吐地符河龙图洛书感河图有九篇洛书有六篇孔安国以为河图则八卦是也洛书则九畴是也辅嗣之义未知何从
　　【二十】易有四象非一说防谓七八九六
　　庄氏云四象谓六十四卦之中有实象有假象有义象有用象为四象也今于释卦之处已破之矣何氏以为四象谓天生神物圣人则之一也天地变化圣人效之二也天垂象见吉凶圣人象之三也河出图洛出书圣人则之四也今谓此等四事乃是圣人易外别有其功非专易内之物何得称易有四象且又云易有四象所以示也系辞焉所以告也然则象之与辞相对之物辞既爻卦之下辞则象谓爻卦之象也则上两仪生四象七八九六之谓也故诸儒有为七八九六今则从以为义系辞焉所以告者系辞于象卦下所以告其得失也定之以吉凶所以断者谓于系辞之中定其行事吉凶所以断其行事得失
　　【二十一】立象设卦系辞变通以鼔舞总之
　　圣人立象以尽意者虽言不尽意立象可以尽之也设卦以尽情伪者非惟立象以尽圣人之意又设卦以尽百姓之情伪也系辞焉以尽其言者虽书不尽言系辞可以尽其言也变而通之以尽利者变谓化而裁之通谓推而行之故能尽物之利也鼔之舞之以尽神者此一句总结立象尽意系辞尽言之美圣人立象以尽其意系辞则尽其言可以说化百姓之心百姓之心自然乐顺若鼔舞然而天下从之非尽神其孰能与于此【二十二】谓之事业者凡系辞说易必闗人事
　　举而错之天下之民谓之事业者谓举此理以为变化而错置于天下之民凡民得以营为事业故云谓之事业也此乃自然以变化错置于民也圣人亦当法此错置变化于万民使成其事业也凡系辞之说皆说易道以为圣人徳化欲使圣人法易道以化成天下是故易与圣人恒相将也以作易者本为立教故也非是空说易道不闗人事也是故夫象圣人有以见天下之赜至是故谓之爻者于第六章已具其文今于此更复言者何也为下云极天下之赜存乎卦鼔天下之动存乎辞为此故更引其文也已下又云存乎变存乎通存乎其人广陈所存之事所以须重论也

　　周易要义卷七下
　　钦定四库全书
　　周易要义卷八　　　　　宋　魏了翁　辑下系
　　【一】卦举象重论爻相推系辞而有变动
　　八卦成列象在其中矣备天下之象也因而重之爻在其中矣夫八卦备天下之理而未极其变故因而重之以象其动用拟诸形容以明治乱之宜观其所应以着适时之功则爻卦之义所存各异故爻在其中矣刚柔相推变在其中矣系辞焉而命之动在其中矣刚柔相推况八卦相荡或否或泰系辞焉而断其吉凶况之六爻动以适时者也立卦之义则见于彖象适时之功则存之爻辞王氏之例详矣正义曰八卦成列象在其中矣者言八卦各成列位万物之象在其八卦之中也因而重之爻在其中矣谓因此八卦之象而更重之万物之爻在其所重之中矣然象亦有爻爻亦有象所以象独在卦爻独在重者卦则爻少而象多重则爻多而象少故在卦举象在重论爻也
　　【二】疏以气谓之隂阳体谓之刚柔
　　刚柔相推变在其中矣者则上系第二章云刚柔相推而生变化是变化之道在刚柔相推之中刚柔即隂阳也论其气即谓之隂阳语其体即谓之刚柔也
　　【三】系辞命卦爻有动吉凶悔吝以生
