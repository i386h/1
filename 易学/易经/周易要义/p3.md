<!-- { "loadSidebar": true } -->
　　象曰天行至不息正义曰此大象也十翼之中第三翼总象一卦天行健行者运动之称健者强壮之名干是众健之训今大象不取余健为释偏天者万物壮健皆有衰怠唯天运动日过一度盖运转混没未曾休息故云天行健健是干之训也顺者坤之训也坤则云地势坤此不言天行干而言健者刘表云详其名也然则天是体名干是用名健是其训三者并见最为详悉所以尊干异于他卦
　　【十六】六十四象不同乾坤不显上下体
　　凡六十四卦象不同或总举象之所由不论象之实体又总包六爻不显上体下体则乾坤二卦是也或直举上下二体者若云雷屯也天地交泰也天地不交否也雷电噬嗑也雷风恒也雷雨作解也风雷益也雷电皆至丰也洊雷震也随风巽也习坎坎也明两作离也兼山艮也丽泽兊也凡此一十四卦皆总举两体而结义也取两体俱成或有直举两体上下相对者天与水违行讼也上天下泽履也天与火同人也上火下泽睽也凡此四卦或取两体相违或取两体相合或取两体上下相承而为卦也故两体相对而俱言也虽上下二体共成一卦或直指上体而为文者若云上于天需也风行天上小畜也火在天上大有也雷出地奋豫也风行地上观也山附于地剥也泽灭木大过也雷在天上大壮也明出地上晋也风自火出家人也泽上于天夬也泽上于地萃也风行水上涣也水在火上既济也火在水上未济也凡此十五卦皆先举上象而连于下亦意取上象以立卦名也亦有虽意在上象而先举下象以出上象者地上有水比也泽上有地临也山上有泽咸也山上有火旅也木上有水井也木上有火鼎也山上有木渐也泽上有雷归妹也山上有水蹇也泽上有水节也泽上有风中孚也山上有雷小过也凡此十二卦皆先举下象以出上象亦意取上象共下象而成卦也或先举上象而出下象义取下象以成卦义者山下出泉蒙也地中有水师也山下有风蛊也山下有火贲也天下雷行无妄也山下有雷颐也天下有山遯也山下有泽损也天下有风姤也地中有山谦也泽中有雷随也地中生木升也泽中有火革也凡此十三卦皆先举上体后举下体也其上体是天天与山则称下也若上体是地地与泽则称中也或有虽先举下象称在上象之下者若雷在地中复也天在山中大畜也明入地中明夷也泽无水困也是举下象而称上象之下亦义取下象以立卦也所论之例者皆大判而言之其间委曲各于卦下别更详之
　　【十七】有假象实象
　　先儒所云此等象辞或有实象或有假象实象者若地上有水比也地中生木升也皆非虚故言实也假象者若天在山中风自火出如此之实无此象假而为义故谓之假也虽有实象假象皆以义示人总谓之象
　　【十八】诸象不包在下者称先王与后
　　若卦体之义唯施于天子不兼包在下者则言先王也若比卦称先王以建万国豫卦称先王以作乐崇徳观卦称先王以省方观民设教噬嗑称先王以明罚法复卦称先王以至日闭闗无妄称先王以茂对时育万物涣卦称先王以享于帝立庙泰卦称后以财成天地之道姤卦称后以施命诰四方称后兼诸侯也自外卦并称君子
　　【十九】乾坤易之门特作文言此文凡六节
　　文言曰至利贞正义曰文言者是夫子第七翼也以乾坤其易之门户邪其余诸卦及爻皆从乾坤而出义理深奥故特作文言以开释之庄氏云文谓文饰以乾坤徳大故特文饰以为文言今谓夫子但賛明易道申义理非是文饰华彩当谓释二卦之经文故称文言从此至元亨利贞明干之四徳为第一节从初九曰潜龙勿用至动而有悔明六爻之义为第二节自潜龙勿用下至天下治也论六爻之人事为第三节自潜龙勿用阳气潜藏至乃见天则论六爻自然之气为第四节自乾元者至天下平也此一节复乾元之四徳之义为第五节自君子以成徳为行至其唯圣人乎此一节更广明六爻之义为第六节今各依文解之
　　【二十】元亨利贞配四时五行
　　庄氏云第一节元者善之长者谓天之体性生飬万物善之大者莫善施生元为施生之宗故言元者善之长也亨者嘉之防者嘉美也言天能通畅万物使物嘉美之防聚故云嘉之防也利者义之和者言天能利益庻物使物各得其宜而和同也贞者事之干者言天能以中正之气成就万物使物皆得干济庄氏之意以此四句明天之徳也而配四时元是物始于时配春春为发生故下云体仁仁则春也亨是通畅万物于时配夏故下云合礼礼则夏也利为和义于时配秋秋既物成各合其宜贞为事干于时配冬冬既收藏事皆干了也于五行之气唯少土也土则分王四季四气之行非土不载故不言也
　　【二十一】四徳配五事则仁礼义信不言知
　　于五事言之元则仁也亨则礼也利则义也贞则信也不论知者行此四事并须资于知且干凿度云水土二行兼信与知也故畧知不言也
　　【二十二】诸卦有四徳三徳二徳一徳无徳
　　诸卦之中亦有四徳但余卦四徳有劣于干故乾卦直云四徳更无所言欲见干之四徳无所不包其余卦四徳之下则更有余事以四徳狭劣故以余事系之即坤卦之是也亦有四徳之上即论余事若革卦云已日乃孚元亨利贞悔亡也由乃孚之后有元亨利贞乃得悔亡也有四徳者即乾坤屯临随无妄革七卦是也亦有其卦非善而有四徳者以其卦凶故有四徳乃可也故随卦有元亨利贞乃得无咎是也四徳具者其卦未必善也亦有三徳者即离咸萃兊涣小过凡六卦就三徳之中为文不一或縂称三徳于上更别陈余事于下若离咸之属是也就三徳之中上下不一离则云利贞亨由利贞乃得亨也亦有先云亨更陈余事乃始云利贞者以有余事乃得利贞故也有二徳者大有蛊渐大畜升困中孚凡七卦此二徳或在事上言之或在事后言之由后有事乃致此二徳故也亦有一徳者若蒙师小畜履泰谦噬嗑贲复大过震丰节既济未济凡十五卦皆一徳也并是亨或多在事上言之或在事后言履卦云履虎尾不咥人亨由有事乃得亨
　　【二十三】凡卦亨贞连事起文者不数
　　以前所论徳者皆于经文挺然特明徳者乃言之也其有因事相连而言徳者则不数之也若需卦云需有孚光亨贞吉虽有亨贞二徳连事起文故不数也遯卦云亨小利贞虽有三徳亦不数也旅卦云旅小亨旅贞吉虽有亨贞二徳亦连他事不数也比卦云原筮元永贞无咎否卦云否之匪人不利君子贞虽有贞字亦连他文言之又非本卦徳亦不数之同人云同人于野亨坎卦云有孚维心亨损卦云无咎可贞此等虽有一徳皆连事而言之故亦不数所以然者但易含万象事义非一随时曲变不可为典要故也其有意义各于卦下详之亦有卦善而徳少者若泰与谦复之虽善唯一徳亦有全无徳者若豫观剥晋蹇解夬姤井艮归妹凡十一卦也大畧唯有防卦无徳者若剥蹇夬姤之属是也亦有卦善而无徳者晋解之属是也各于卦下详之
　　【二十四】文言第二节设问以释潜龙
　　初九曰潜龙勿用至潜龙也正义曰此第二节释初九爻辞也初九曰潜龙勿用何谓也者此夫子叠经初九爻辞故言初九曰方释其义假设问辞故言潜龙勿用何谓也子曰龙徳而者也此夫子以人事释潜龙之义圣人有龙徳居者也不易乎世者不移易其心在于世俗虽逢险难不易本志也不成乎名者言自黙不成就于令名使人知也遯世无闷者谓逃遯避世虽逢无道心无所闷不见是而无闷者言举世皆非虽不见善而心亦无闷心以为乐已则行之心以为忧已则违之乎其不可防者身虽逐物推移潜避世心志守道乎坚寔其不可防此是潜龙之义也
　　【二十五】二爻渐见若舜渔陶民化之时
　　九二曰见龙至君徳也正义曰此释九二爻辞子曰龙徳而正中者九二居中不偏然不如九五居尊得位故但云龙徳而正中者也庸言之信庸行之谨者庸谓中庸庸常也从始至末常言之信实常行之谨慎闲邪存其诚者言防闲邪恶当自存其诚实也善世而不伐者谓为善于世而不自伐其功徳博而化者言徳能广博而变化于世俗初爻则全遯避世二爻则渐见徳行以化于俗也若舜渔于雷泽陶于河濵以器不窳民渐化之是也
　　【二十六】以异于诸爻特称易曰又云君徳
　　易曰见龙在田利见大人君徳也者以其异于诸爻故特称易曰见龙在田未是君位但云君徳也
　　【二十七】明终敝故不骄知至至故不忧
　　是故居上位而不骄在下位而不忧居下体之上在上体之下明夫终敝故不骄也知夫至至故不忧也
　　【二十八】上广陈同类感应明圣作物覩
　　九五曰飞龙至其类也正义曰此明九五爻之义飞龙在天者言天能广感众物众物应之所以利见大人因大人与众物感应故广陈众物相感应以明圣人之作而万物瞻覩以结之也同声相应者若弹宫而宫应弹角而角动是也同气相求者若天欲雨而柱础润是也此二者声气相感也水流湿火就燥者此二者以形象相应水流于地先就湿处火焚其薪先就燥处此声气水火皆无识而相感先明自然之物故发初言之也云从龙风从虎者龙是水畜云是水气故龙吟则景云出是云从龙也虎是威猛之兽风是震动之气此亦是同类相感故虎啸则谷风生是风从虎也此二句明有识之物感无识故以次言之渐就有识而言也圣人作而万物覩者此二句正释飞龙在天利见大人之义圣人作则飞龙在天也万物覩则利见大人也陈上数事之名本明于此是有识感有识也此亦同类相感圣人有生飬之徳万物有生飬之情故相感应也本乎天者亲上本乎地者亲下者在上虽陈感应唯眀数事而已此则广解天地之间共相感应之义庄氏云天地絪緼和合二气共生万物然万物之体有感于天气偏多者有感于地气偏多者故周礼大宗伯有天产地产大司徒云动物植物本受气于天者是动物含灵之属天体运动含灵之物亦运动是亲附于上也本受气于地者是植物无识之属地体凝滞植物亦不移动是亲附于下也则各从其者言天地之间共相感应各从其气
　　【二十八】下有异相感有逺事相感
　　亦有异相感者若磁石引针琥珀拾芥吐丝而商絶铜山崩而洛钟应其类烦多难一一言也皆冥理自然不知其所以然也感者动也应者报也皆先者为感后者为应非唯近事则相感亦有逺事遥相感者若周时麟乃为汉髙之应汉时黄星后为曹公之兆感应之事广非片言可悉
　　【二十九】余爻龙九三君子各随其义
　　干文言首不论干而先元下乃曰干何也夫干者统行四事者也君子以自强不息行此四者故首不论干而下曰乾元亨利贞余爻皆龙至于九三独以君子为目何也夫易者象也象之所生生于义也有斯义然后明之以其物故以龙叙干以马明坤随其事义而取象焉统而举之干体皆龙别而叙之各随其义
　　【三十】上九无位六爻皆无隂是无民
　　上九曰亢龙至有悔也正义曰此明上九爻辞也子曰贵而无位者以上九非位而上九居之是无位也髙而无民者六爻皆无隂是无民也贤人在下位而无辅者贤人虽在下位不为之辅助也是以动而有悔者圣人设戒居此之时不可动作也
　　【三十一】文言第三节六爻人事所治
