<!-- { "loadSidebar": true } -->
　　此聚卦也夫犹是天地设位乾坤成列之卦而必天与地并设干与坤同列然后往来之象见焉故曰独不见往来乎否泰是也往者自内而达之外也来者自外而达之内也小大者阴阳也小者阴大者阳也夫阳本在上阴本在下而今顾反之何与曰所谓交也交则上者有时而下下者有时而上内外亦然夫内即下也外即上也下阳上阴即内阳外阴故阳为健为君子阴为顺为小人健与君子则尝欲其居于内顺与小人则尝欲其居于外而以交言之则内健而往往则仍外外顺而来来则复内似乎君子小人迭为消长内外往来本无一定而在此时则不然君子也内也道长也小人也外也道消也故曰泰也【内外以卦言往来以爻言若宋魏文靖进讲泰卦曰内君子外小人固为泰道第在外而腹心是寄不为外在内而情意不浃不为内是直以地分内外矣此讲义非易理也　本义不知推但知变以为此卦従干来又従归妹来不知従干来则诸卦尽然若従归妹来则颠倒矣归妹従泰来泰不従归妹来也】
　　象曰天地交泰后以财【九家易作裁义同】成天地之道辅相天地之宜以左右民
　　初九拔茅茹以其彚【句】征吉象曰拔茅征吉志在外也【郭璞洞林以其彚句郑注以彚征句谓引类而仕之】
　　三阳与三阴为交故三阳连类以进而阴即翩翩以应之如茅茹然葢卦有互兑即倒巽也巽为茅【见诸家易】虽互在二四与初无涉而茅根为茹【虞翻曰茹根也】根必下生茅在二则根在初矣拔茅者以其根进贤者以其类【彚类也征进也】二三之征自有连初阳而并彚者不其吉乎彖曰上下交而其志同葢阴阳上下亦各有志今初征之彚亦曰其志在外耳惟阳志在外故阴志在内一曰中心愿一曰中以行愿葢同之也
　　九二包荒【郑本读康虚也】用冯河不遐遗朋亡得尚于中行象曰包荒得尚于中行以光大也
　　九二为卦主合三阳而居三干之中则俨一天矣夫三坤地也地曰荒犹四方之称四荒也而二能以广大之量包之上卦居坎位【四五六即阴阳阴坎位也纯阴阳则位象见说见乾卦】河也二身居互兑之初亦河也乃干健之徳足以冯之然且远迩同观中外一体三阴虽遐而不遗其志有在三阳并征而非比朋党尽消其得乎刚中进乎行健为何如者此无他身居离位【一二三即离位也説见前】则髙而倍明而旁有兼阳则光且益大也
　　九三无平不陂无往不复艰贞无咎勿恤其孚于食有福象曰无往不复天地际也
　　夫以三阳之终交三阴之始此正往来之机消息之会若所称天地际者如概言其理则天下无有平而不陂往而不复者【平陂以上下言往复以内外言】而君子于此则一以人事持之修盈保大艰而能贞有何咎乎縦或其志在外将与阴交如六四之以孚即其孚也而任其自然勿以为虑则虽饮食之间亦且获泰交之福所谓寝食俱安也故曰保泰者持满之道也兑口为食离合为孚【离坎俱有孚象三爻居离位之上故云杨廷秀曰勿谓时平其险将萌勿谓阴往其复反掌】
　　六四翩翩【陆徳明本作篇篇】不富以其隣不戒以孚象曰翩翩不富皆失实也不戒以孚中心愿也
　　夫四之翩翩而来者以交阳也第阴能广生则必先有资于阳而后孚之以其心今四居互巽之倒是巽近市利而四则反之况位当坤首坤亦吝啬虽欲富其隣而莫之以也且四之欲孚阳也当有戒矣信以心必信以言而四居互巽之倒是巽为命令而四则反之况位当兑口兑尽则口脱虽欲孚以言而亦莫之以也然富可不以而孚则必以是何故葢富之不以则以似巽而实非巽故似富而实非富失其实也若夫孚则中心愿之信虽在言而愿之在心夫在心而有不能以之也乎虽不戒犹能以之所为上下交而志同如此
　　六五帝乙归妹以祉元吉象曰以祉元吉中以行愿也乃交之至五而为婚姻夫五与二应固也五为阴而二为阳以阴従阳不待言也何也中心愿也乃二四同功为互兑三五同功为互震震为长子兑为少女震为兄兑为妹合震之与兑而归妹之象成焉所为雷泽归妹是也夫当纣之时帝乙为尊【殷王帝乙纣之父也易直引之如髙宗箕子类亦是易例】故春秋传曰防子者帝乙之元子也【左传哀九年晋救宋伐郑阳虎卜之遇泰之需曰宋方吉不可与也防子启者帝乙之元子也宋郑甥舅也祉禄也若帝乙之元子归妹而有吉禄我安得吉焉乃止　荀爽传对策易曰帝乙归妹妇人谓嫁曰归言汤以娶礼归其妹于诸侯也此据干凿度云易之帝乙为成汤书之帝乙六世王同名不害以明功又曰汤以乙生嫁妹本天地正夫妇诸语但史称汤为天乙称纣父为帝乙此据左传防子为帝乙元子则正指纣父故虞翻曰震为帝坤为乙帝乙纣父干凿度以为成汤此易纬之文故是妄语不足据也且髙宗伐鬼方箕子明夷俱是实事此屡言归妹则必当时原有帝乙嫁妹一节传偶不载故亡之耳而程传谓帝乙制下嫁之礼此何据乎且下嫁何必妹乎若本义云帝乙归妹时亦尝占得此爻则归妹之六五亦云帝乙归妹当又占得彼爻矣儒者说经何可臆断如此】以帝乙之尊而归六五之妹于九二则阴之従阳顺之従健小人之従君子皆得之矣以愿而见诸行矣既济之受福坤五之元吉两无愧耳
　　上六城复于隍【子夏传作堭姚信作湟义同】勿用师自邑告命贞吝象曰城复于隍其命乱也
　　然而泰至此而否象生焉夫城土也隍去土者也向取隍之土以为之城今且复倾城之土以塡之隍此平之无不陂而往之无不复也葢坤当外尽而坎位上形【上位坎见前】坤为土为城而坎为隍为窞坤坎之合象固有之则虽坤众水亦众地水相比变而为师而亦何所用则虽坤为国邑【见前】兑为口语【见前】邑之不戒治以告命而究近于乱何则往复之防介于俄顷即守之甚固犹且不免于吝何况征也保泰者视此矣
　　【坤下干上】　聚卦【三阴三阳】
　　否之匪人不利君子贞大往小来【否之匪人言否卦中之小人也本义疑之匪人三字为衍以为従比之匪人所误则彖曰否之匪人不宜又误矣易无秦火原不应漫指脱误然本义但拟议及之而呉澄朱升注本竞去此三字一何妄也】
　　彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也否则与泰反矣
　　象曰天地不交否君子以俭徳避难不可荣以禄【书慎乃俭徳谓以贬损为徳也】
　　初九拔茅茹以其彚贞吉亨象曰拔茅贞吉志在君也夫犹是茅茹之拔而不可征也贞则有守有守则志不在彚而在君矣互巽为茅位在三五而其根在下故三为茅初为茹与泰同【仲氏曰阳能进则志在阴阴能守则志在阳健顺之理殊也】
　　六二包承小人吉大人否亨象曰大人否亨不乱羣也亦将用其包并之量而欲上包阳而必不可包乃徒包其承已之小人以为羣在小人则吉矣大人当此肯乱其羣哉不乱故否亦不乱故亨小人都不可与作缘也【诸解皆以包承作两事则单一包字与前后爻辞俱不通矣　朱升易注以承作脀牛牲也谓苞苴餽遗之事　来氏易注以承指初爻谓承二者即乘承之乘亦通】
　　六三包羞象曰包羞位不当也
　　包羞则凡可耻者俱容之矣【朱升易注以羞为饍羞谓腥胾脍炙醢醤之属非食品之正较脀抑末矣　按左传陈厉公生敬仲筮之遇观之比有庭实旅百奉之以玉帛诸语以卦中互艮互巽艮为门庭巽为果蓏干为金玉坤为布帛俱有庭实之象与朱氏苞苴餽享诸説甚合惜承脀二字尚须更易故不従耳】
　　九四有命无咎畴离祉象曰有命无咎志行也
　　此复泰之始也干刚在上虽与下不交而大君有命常伸于下葢艮为门阙巽为命令【二四互艮三五互巽】布干刚之徳以加坤众纵使小人茹彚不利大人而既曰有命则大人自有羣在泰之时则朋欲其亡而在否之时则俦又欲其离祉初以彚见志此以俦见志也【畴俦也离罹也初与四应故皆有志字王文成答朱侍御守忠书曰畴祉盈朝志行于众】
　　九五休否大人吉其亡其亡系于苞桑象曰休否之吉位正当也
　　否従此休矣休未至于倾而稍休息焉故曰前者大人否今大人吉矣然而消长之理循环无端安危之几间不容髪虽或否运初开泰期将转而国家存亡自此政未可定也故尝念曰其亡乎其亡乎系于苞桑乎夫九鼎之重不悬缕丝万来之絇难絷弱木今以丛生之桑而系奔亡之辔我知其危矣上卦位坎【见前】坎为丛棘而五当互巽巽为拘为绳【见説卦】故有司象若苞桑之喻旧称坚厚【荀氏九家易以苞为包谓乾坤相包桑者上下黄象乾坤也　京房曰桑有衣食人之功圣人亦有天覆地载之徳故以为喻　陆绩曰包木也言其坚固不亡如以巽绳系也　李鼎祚谓五二包系根深蒂固若山之坚如地之厚】按苞为木之丛生枝细不能系物此正与坚厚相反【熊过曰苞桑桑柔之方苞芽者与诗苞杞同】故唐陆贽收复河北后请罢兵状有云邦国之杌陧緜緜连连若苞桑缀旒幸而不殊者缕矣此亦以苞桑细弱难以维系为解旧过泥苞字遂认作坚厚实非义也
　　上九倾否先否后喜象曰否终则倾何可长也
　　否终则倾天下岂有长否之世哉
　　【离下干上】　二易卦
　　易　姤【二来初往】　　　夬【二往上来】
　　【蜀才曰此本夬卦九二升上上六降二则得位得中而应乎干矣此正推易之法之所始特蜀才祗发其端不令全着如姤初六升二九二降初亦得位得中而应干便不并及以俟后人类推之耳】
　　同人于野亨利涉大川利君子贞
　　彖曰柔得位得中而应乎干曰同人同人曰【王弼曰所以能同人于野而利涉者非二之所能也以干行也故特加同人曰孔颖达曰同人曰犹言同人之卦曰也自程子作羡文朱子作衍文后遂去此三字如朱升易注类大谬】同人于野亨利涉大川干行也文明以健中正而应君子正也惟君子为能通天下之志
