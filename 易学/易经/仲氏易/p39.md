<!-- { "loadSidebar": true } -->
　　象曰山上有火旅君子以明慎用刑而不留狱【艮为居而火不留是旅之又一义也　张杉曰体大坎为刑律而离以明之艮止以慎之　王畿曰旅皆逆境莫甚于囚之在狱狱者不得已设岂可留滞乆淹也】
　　初六旅琐琐斯【举正据王本作防谓防贱之役按王注斯贱之役仍是斯字以斯与防厮本通字也改防则易字矣】其所【句】取灾【风俗通引易曰其亡斯自取灾正节取此文而稍増减者】象曰旅琐琐志穷灾也
　　此穷旅也旅人本猥屑而此当艮止下柔尤纎细之至者【郑康成云琐琐犹小小艮小君之象】虀盐包裹琐琐然然且寄居櫩牖所踞才尺寸而与同行者较量彼此必至分析其处所而后已此何如旅也夫寄迹天涯固已偪仄所恃广大自处与同行相亲庶足慰藉而琐琐如是此岂能免患者其穷而致灾必耳按斯本作分析解其又作语词者借焉耳故説文以斯为分尔雅以斯为离毛诗斧以斯之以斯为析薪之义且傍通厮防正以析薪为防贱厮养所有事故王辅嗣注此爻以寄旅不得所安而为斯贱之役所取灾而应劭风俗通怪神篇引此云凡变怪皆妇人下贱愚而善畏斯自取灾此皆稍辨斯字颇知易义与他解作语词者极为卓越第斯必改防且其所二字无着耳考易例凡其字不下百十俱有实指并无凭虚作转词者如屯之屯其膏贲之贲其趾类此明明卦名固无足论他如大有之匪其彭同人之乗其墉大过之过其祖既济之曳其轮类上下二字皆有实义此易例也况丰旅二卦合十六其字其指住止者凡六如其家其屋其户其所其次其巢类此云斯其所正与蔀其家焚其次同盖云析其所在也且所之为义世亦不解乆矣所者旅寓也又曰行居之名故郑诗献于公所谓茇舍之所而汉制车驾所在曰行在所蔡邕独断云天子以四海为家故指行在为所是也是明明一斯字一所字字义易义无不一辙而俗儒浅薄安陋就简经文稍艰便不能解因不能解反欲改经圣言受侮已极矣又此爻以琐所为韵正哿语之协又初为艮之下柔艮为门阙下柔薄外门正旅寓之下者又此旅初爻即丰上爻也在丰上则为蔀屋在旅下则为斯所其反对确切又如是又所字易文曽用之即艮止其所之所【赵氏易或解斯所字亦略见及但云离所止而不安其所不合】
　　六二旅即次懐其资得童【九家易李鼎祚本俱作僮通字下同】仆贞象曰得童仆贞终无尤也
　　二由外以居于内且因之得艮门之中是就所宿也【左传凡师再宿为信过信为次】夫旅既有宿将必有赍持以为宿者聘礼问几月之赍即资也二以艮中当互巽之末则已能懐其资【巽为利】而且艮为小子为童为阍寺为仆而二居中而刚柔长少俱得之周叔夜曰唐人诗渐与骨肉逺转于童仆亲又何尤焉
　　九三旅焚其次丧其童仆贞厉象曰旅焚其次亦已伤矣以旅与下其义丧也
　　三従五来而五即为离火之中是焚其所居也三居艮刚而反之即为倒兑之刚是脱其艮之所得也【艮所得童仆见前兑为脱】夫旅恶过髙亦忌太下今乃由上五而寄居下三是以旅与下也而求其不丧得乎
　　九四旅于处得其资斧【子夏传及诸家易并作齐斧张轨云齐斧者黄钺斧也张晏云整齐也虞喜志林云齐当作斋斋戒入庙而受斧説各不同】我心不快象曰旅于处未得位也得其资斧心未快也
　　卦凡三推易而四独不及是人皆旅行而四独得所居处也夫处者居也旅者寓也昔者公刘之迁豳也以乆处者为处处而以旅寓者为庐旅【见笃公刘诗】今旅也而于处矣然且以巽刚之三合离刚之一既懐巽资复得离斧【离为戈兵】糇粮戚正旅迁者所有事所虑者以于处而当大坎之中坎为亟心恐于其心有未快耳【斧为旅卫之物王弼谓斫除荆棘以安其舍或谓斧釡通即赍粮也非是】
　　六五射雉一矢亡终以誉命象曰终以誉命上逮也五以三干之中干金合巽木为矢【否上卦为干三五为互巽合金木为矢】而抽其一矢以射离雉【否五降三而成离离为雉】雉得而一矢亡矣幸三五同功为兑为倒巽而五正当巽兑两口之间以兑悦之口出之成誉而又加巽口以为之命是羇旅之臣所至诵传所谓出亡之子文而有礼非与否三与五易三为与下则五为上逮夫子于推易一例致意如此
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易【陆德明本以于易作之凶二字不知何据】终莫之闻也
　　旅固耻下然以二与五各弃其中德而并争而合栖于上则未免好髙此非旅人所宜有也【义者宜也】夫旅之覔宿犹夫鸟之覔栖也乌鹊绕树祗求一枝乃以离之飞鸟巢离之科木【其于木为科上稿】翘然特出此逆旅之宿上舎【今北地所称上房也】众方指目以为非义而乃际炎上之火加巽风之三之焚次在离傍不过野火所延烧耳而此之焚巢直当离上一若薪烛不戒并主人屋树而尽焚之何罔罔乎夫旅勿好髙人第知旅名为客而不知实指之即人也旅人无亲杂卦传曰同人亲也惟同人为亲故先或号咷而终必笑何则以亲故也又曰亲寡旅也惟旅为亲寡故先或笑而后必号咷何则以寡所亲也【见何氏订诂】离火之声笑号皆有【説见同人卦】无亲之旅终致哀恻况离火易焚兑脱多丧三之焚次而童仆亡此一焚巢即其所牵之车牛亦皆以漫易丧之【酒诰肇牵车牛逺服贾】同行虽多谁肻相告离牛坎耳【卦体大坎】至此爻俱尽矣按汉成帝报许皇后诏云乃昔之月鼠巢于树野鹊变色五月庚子鸟焚其巢太山之域易曰鸟焚其巢旅人先笑后号咷丧牛于易凶言王者处民上如鸟之处巢也不顾卹百姓百姓畔而去之若鸟之自焚也虽先快意悦笑其后必号而无及也百姓丧其君若牛亡其毛也故称凶此鸟焚其巢为当时实事故就事引易而释其义与易解不同【干凿度卷末载仲尼生不知易本偶筮其命得旅请益于商瞿氏曰子有圣知而无位孔子泣而曰凤鸟不来河无图至天之命也停读礼止史削五十究作十翼　按汉史自鲁商瞿子木受易孔子以授鲁桥庇子庸五传至齐田何子装何为汉儒传易之始则商瞿子木本孔子弟子受易于孔子反曰请益商瞿氏不合干凿度本东汉人作托言郑注易纬书并亡惟此书世多有之】

　　仲氏易卷二十三
　　钦定四库全书
　　仲氏易卷二十四
　　翰林院检讨毛竒龄撰
　　【巽下巽上】　四易卦
　　易　遯【四来　　　中二往　　　孚】【初往三来】
　　【又　大易　过】【四往　　　大上来　　　畜】【初往五来】
　　巽小亨利有攸往利见大人
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　重巽仍名巽正以二阴所易并卑逊而居二阳之下由小阴通大【阳】谓之小亨故巽有两利一则以退为进而可以尚往【由下至上曰往】一则由小通大而可以见大人【二五为大人】盖巽为命令大人之事命以行巽而重以申之诚以中外推易凡阳刚诸爻皆得巽入二五而行中正之志【中正勿分二五】阴柔两爻则专归之初四而不拂乎刚而顺乎刚是攸往者其行而见大人者又其顺也陆绩曰阴为卦主故小亨【胡仲虎曰旅曰小亨离之一阴也此小亨巽之一阴也】王氏易是曰刚巽乎中正言刚迁入于二五也巽者入也二五皆中也而正兼之或以中为二正为五非是【何氏易谓刚巽中正为九二巽乎九五则无理矣】
　　象曰随风巽君子以申命行事【随者两巽相逐之义】
　　初六进退利武人之贞象曰进退志疑也利武人之贞志治也
　　初居重巽之下进则刚在前而退又无地夫巽为进退【説卦】原有犹豫不决之意而位当极巽犹豫甚矣独不曰巽为躁乎【为躁卦】履以互巽之阴而名为武人【履六三武人为于大君】此亦巽阴也刚中之命师武臣为政【荀爽曰二者军师三者号令不过军中之事】借张皇之师以振其犹豫之志则其本互震承干之治【大畜之五中孚之三皆互震震者承干出治者也李氏易解曰干为大明故志治乾元用九天下治是也】以去巽疑之不果【巽为不果】此行事之至贞者也而何有勿利
　　九二巽在牀下用史巫纷若吉无咎象曰纷若之吉得中也
　　初阴之易未成重巽也自遯二易四大过之上又易四而重巽象成是此四者固二柔与上柔所相合而成之者也乃巽为木以二阳木架一阴而为之牀【见宋衷説】而所易之四适巽而居于牀足之间是自坐牀上而坐客牀下不巽极矣第二上俱刚而二在刚中独有所用【用是实字】礼王前巫而后史前后记告纷纷若若【若若多也史绶若若】而王独中心无为以守至正则二五大人与上迥别【旧解多作祭祀説此据周礼太史读礼协事司巫取祝以孝告嘏以慈告语若苟爽谓史以书勲巫以告庙征伐既毕巫史并用此承武人来以用兵言至周官又有史掌卜筮巫掌祓禳卜筮占吉凶祓禳除烖害则通可用耳】以此申命彼方以得见为利又何止上牀下牀之间哉故曰吉也夫重巽惟恐过于巽故九五先庚后庚以制巽也此之前巫后史者以行巽也有巽在彼者而我能守中以行巽则不患不巽耳若爻有史巫象者二在中孚本兑刚而今易为互兑之刚是终始以言説为事况兑为巫为口舌【説卦】今两兑矣其为巫为史固有然者【巽为牀象而二在牀中上在牀上东指西画无一得当非推易仍梦梦耳】
　　九三频巽吝象曰频巽之吝志穷也
　　三当下巽之终而接上巽之始以巽承巽巽之频者也夫下巽至三而巽穷上巽至上而巽又穷虽三在过巽上在不巽而其巽之穷则一也【此曰志穷上曰上穷】吝也
　　六四悔亡田获三品象曰田获三品有功也
　　此则善处巽者矣故一称六四而即曰悔亡盖四居上卦之阴坤阴为田而互离以网罟戈兵合之为春猎之名【谷梁传曰春猎曰田夏曰苗秋曰搜冬曰狩】巽固利倍而此以巽位当巽爻之实倍而又倍遂准卦画之数而全获三品诚以位居离中适当心腹而阴又复成巽股之髀上中下杀悉于所获有相孚也【三品一为干豆二为賔客三为充君之庖注云上杀中心干之为豆实次杀中髀骼以供賔客下杀中腹充君庖厨此以离为心腹巽为髀骼正复相合故兼三品若翟子谓初巽为鸡二兑为羊三离为雉则杜撰矣俗之言象而不当者大率类此】盖师中之命可用较阅而三品之获正兼随巽传曰五多功而此则重巽之成全在乎四非二上两阴合为顺刚不能有此则即以九五之功归之六四岂有过焉
　　九五贞吉悔亡无不利无初有终先庚三日后庚三日吉象曰九五之吉位正中也
