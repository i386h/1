<!-- { "loadSidebar": true } -->
　　六五鼎黄耳金利贞象曰鼎黄耳中以为实也五以偶画居鼎端象鼎之耳而其爻固离中也离有伏坎坎为耳黄离中色而贯耳有所以闗举此鼎者【説文云铉举鼎具马云扛鼎而举之也仪礼谓之扄周礼谓之鼏】金亦黄色也五耳非实鼎之地而亦曰实者二为五所易遯五之刚易居于二是二之所有亦即五之所有也故二曰鼎有实而五即曰中以为实此犹彖之得中而应乎刚者虽无实实在其中焉
　　上九鼎玉大吉无不利象曰玉在上刚柔节也上一画则正闗鼎之也【横闗于耳以举鼎者】顾为耳设不能离耳故五有黄耳而即及之今无耳而亦言是岂一鼎有二哉耳可兼而不可以兼耳犹之金可兼玉而玉不可以兼金【玉不任为必金为之而饰之以玉曰玉】故五曰金则兼言也而此曰玉则又兼言玉也盖刚柔之际尊卑系焉刚尊而柔卑则刚用柔柔尊而刚卑则柔反借刚今五上相比耳相借而刚柔相反则刚之助柔原欲兼柔而必使之柔兼刚者大宝之形亦正位凝命之所在也夫水火相齐亦犹阴阳之相接【烹人掌共鼎镬以给水火之齐齐犹节也】今以鼎为象而天下之所为相齐者皆莫之过则刚柔相兼正以云节况大过五上九六对易尊卑错互正与君臣之一德有相类者谁谓离上之刚非即前兑上之柔而相节而后有此

　　仲氏易卷二十一
　　钦定四库全书
　　仲氏易卷二十二
　　翰林院检讨毛竒龄撰
　　【震下震上】　四易卦
　　易　临【二往　又四来　易】　颐【四往上来】
　　萃【五来　　　小初往　　　过】【三来初往】
　　【震艮对卦虞氏以震为临二之四艮为观五之三皆以正推言】
　　震【归藏作厘】亨震来虩虩【荀爽本作愬愬】笑言哑哑【吴澄以震来八字系初九爻词竟以己意删去季本作四同従之何无忌惮至此】震惊百里不丧匕鬯
　　彖曰震亨震来虩虩恐致福也笑言哑哑后有则也【呉澄以震来十六字系初九象词删去季本四同従之】震惊百里惊逺而惧迩也【郭氏举正此下有不丧匕鬯四字王昭素据徐氏説云宜有此四字范谔昌亦为此説云受之许坚坚受之李溉溉受之陈抟而陈氏传従之朱氏本义即谓程传有此四字至呉澄季本直増之矣】出可以守宗庙社稷以为祭主也
　　震本雷也而雷动必惊故祗就雷言则为震动而就闻雷者言之则为震惊第震祗一雷而重雷而亦名震者以为雷虽再来索无二震故六爻两刚皆为震主而必专归之下震之刚出震者主器之所尤重也是以易例往来自下而上者为往自上而下者为来而此两震刚则一従下往【临二上为四】三従上来【颐上来为四萃五来为初小过三来为初】三来一往而皆谓之来即刚之摄柔下以初往上以四往皆以下爻摄上爻而亦皆谓之来以为出震在初而五爻居外一切洊至无非外来之震动而主震者不震焉故震来甚恐而言笑如故即惊至百里而匕箸不失此何如主耶虽曰恐惧非徼福之借而常度従容可为法则则执匕奉鬯正宗庙社稷君主躬亲之事【礼凡上牲体荐鬯酒皆主祭者身亲之】诗曰百神尔主矣不止祭则寡人已也虩虩恐也【旧注恐惧也与愬愬同故説文虩虩愬愬皆注恐惧或以虩为蝇虎非是】哑哑笑声也震为声为言故有笑言震雷百里诸侯之象也【见白虎通】匕者挠鼎器也【匕以棘为之将荐之时挠鼎中牲体出而升之于俎上】鬯者灌也【秬酿郁草为酒而灌地以降神】互坎为棘为酒醴故有匕鬯仲氏尝与张南士坐闻雷南士曰雷震何以丧匕鬯曰不过如当饮堕杯当食失箸等广譬及之耳曰其象何居曰一刚载二柔鼎肉尚在匕匕不丧也互坎于仰盂之中所酌尚在斚鬯不丧也南士起谢书之去近从南士集中録此一节因附载此
　　象曰洊雷震君子以恐惧修省【洊再也】
　　初九震来虩虩后【明张氏所出晋王本无后字】笑言哑哑吉象曰震来虩虩恐致福也笑言哑哑后有则也
　　彖之所为词与象传之所为词皆以是也【此全用卦文而増一后字者明非震前也仲氏曰彖之后震后也象传之后笑言后也】
　　六二震来厉亿【伪古本作噫以干寳解作叹词虞翻解作惜词也不知亿字原有作词解者何必改字】丧贝跻于九陵勿逐七日得象曰震来厉乘刚也自此至上皆震惊而有所丧者二下乘震刚震来固厉而又自临之大震而易乎此【临六爻统为兼画之震】则尤厉且当在临时四坤鳞次如贝然【贝形腹排齿与四阴两两排对相似况汉志大贝壮贝么贝小贝等皆以二枚相次其象亦同】乃以二易四顿使一刚间四坤而贝形大丧然且二本兑刚易居于四而成艮【二四互】艮为丘为陵而以阳刚居之阳为九则为九陵而乃自二而升之曰跻有似乎多所丧而逐之焉者则夫二之为震惊端可知也然而勿逐也夫一卦之推不及他卦六爻之易不及他爻今兹所丧历一卦六爻而丧已尽矣则自二而三而四而五而上而初而又至于二七日也而即已复得何用逐为卦为月爻为日【又夬为兑口夬缺则全干皆复故凡兑口皆称复如睽之初九既济之六二皆是】亿者多也【十万曰亿秦増至万万皆以多为义】多与大通故象传六五以大释亿夫子解之则不容更立解矣推易重正推故爻于临卦所易尤致意如此
　　六三震苏苏震行无眚象曰震苏苏位不当也
　　苏苏即虩虩【苏愬音之转愬与虩同字则苏即虩可知矣故马融陆绩俱注恐惧惟虞翻以死而复苏为解而后人误认为吴澄之説然总北字本防】三当下震之末而接互坎之初故可效震行而未有坎患【坎为眚】
　　九四震遂【荀爽本作队】泥象曰震遂泥未光也
　　四従临颐来而居之互艮之末互坎之中艮以倒震而坎以陷之得不胜失故震惊之极遂至丁水【坎】土【坤】之合身居泥中而不自振拔若徒负震刚而反陷于四坤者何如震也夫震可下上亦可上下二之跻陵与四之遂泥此正上下有相互者若象曰未光则坎与离反既居坎又何光焉【遂队同】
　　六五震往来厉亿无丧有事象曰震往来厉危行也其事在中大无丧也
　　五本従萃之初往故曰往然震卦例不及往而此兼言往者曰此推易也五之震与二同且以坎末居震中故危于行然其无大丧而可有事者震惊在初来继此则习以为故而不复震故曰其事在中言所事在上中即与下中有异耳事即祭祀之事国之大事在祭祀【见虞氏易】若以恐惧修省为事则夫子大象爻词安得先有之
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也上则震稍逺然犹索索然索索即虩虩【索与愬同音同义即虩字也】雷有先后而震来则一故至目视矍矍如惊駴而未有定则其为征凶所固然也特震従外来实从下起初为震主则上位辽濶然且初四两刚皆隔二五则毋论上震下震主従稍殊而第言乎震洊至之厉未尝亲承也所矍矍者祗震邻之恐耳邻有同患戒备乃免矣戒如孟子予有戒心之戒若上従颐来颐之四柔本初刚之妃也婚媾也今易上以柔而初刚四亦刚两刚相敌俱有震言则姻娅之情较邻尤切然亦何咎哉震而能恐虽震无害故六爻各震而其各不同也如此
　　【艮下艮上】　四易卦
　　易　观【五来　又三往　易】　頥【初往三来】
　　升【二往　　　小上来　　　过】【四往上来】
　　艮其背不获其身行其庭不见其人无咎
　　彖曰艮止也时止则止时行则行动静不失其时其道光明艮其止【晁氏谓当依卦词作背朱氏本义从之熊过谓古文背作北与止形近故讹止】止其所也上下敌应不相与也是以不获其身行其庭不见其人无咎也
　　艮山也惟山故止【程氏谓阳动而上已极则止则阴上极不止乎】故兼山亦止但止以义言而以艮之止而推之于象则艮形为人【古人字作冂即艮形也故三正以干属天以坤属地以艮属人夏正建寅为人正其于易首艮名连山即是故也】人身皆动而惟背不动有如山然故以卦观艮艮山也而以人观艮则艮其背也夫身有向背向则得而背则失以背求身则安能得其身哉不惟不得其身而已夫艮为门阙而兼则两之两门之间即庭也庭之象见则人之形隠于庭求人则又安能见其人哉【李鼎祚谓纯艮重其门阙两门之间庭中之象虞翻谓坎为隠代故不见其人】文王之演艮止此其演止也亦止此而夫子释彖则又以反对之象参互言之曰不观艮之与震对乎反震为艮反艮即为震故震为倒艮而艮为倒震如第以艮言则艮止也独不曰时止则止时行则行乎艮为止而震为行止即静也行即动也静有时而动亦有时静不可乆也时亦不可失也惟有时则止固静而行亦为静惟有时则静固止而动亦为止此其兼艮之光【即左传山光】与倒震之火【即左传雷为火】反覆对观而止之为道光明如此如曰艮者其止焉而已【止字不宜改背字】止其所而已上下相敌不相应与而已【凡六子重卦俱有敌无应】彖之所谓不获其身行其庭不见其人者惟是之故而又何勿止焉艮与震对震两刚以下刚为主艮两刚以上刚为主故震六爻皆动而惟初与彖词合艮六爻皆止而惟上与彖义合正同
　　象曰兼山艮君子以思不出其位
　　初六艮其趾【荀爽本作止通字】无咎利永贞象曰艮其趾未失正【明张氏所出晋王本作止字】也
　　此皆不获其身者夫卦従初起犹身之先于趾也乃初以颐之下刚移之与三而自居于柔而安于趾苟能贞乆则亦不失其正者顾趾耳安能止哉
　　六二艮其腓不拯【陆德明作承】其随其心不快象曰【李鼎祚本此下有其心不快四字】不拯其随未退【李本作为字虞翻亦曰坎为耳故未为聴也】聴也腓上于趾犹二之上于初也乃二以升之下刚不自居而推之于上此亦能安其止者顾身居坎窞坎为心为病揣其心一似有不快焉者以为推二于上当必有随之而上者则也今腓随足动隔于下刚不能上举而承其所随是用怏怏而夫子曰既已上矣彼亦何能退聴焉夫我欲上承而彼不能为退聴上下之间亦可云各止其所而无如其腓也腓随足动不在上岂无在下者拯抍也上举也与同黄氏韵会引古易不其随而丁氏集韵又别出承字故陆德明本作承此正拯抍承同音同义并无别释之验俗第晓拯救一义而强作傅会遂至救三救四终无着落寃哉
　　按左传襄九年载穆姜筮往东宫事得艮之随正指此爻以艮五爻俱变而为随惟此爻不变故以商易推之谓得艮之八以商易少阴不变八为少阴则此二之不变当称八是也但易学启防谓五爻变当以之卦不变爻占则正宜占此爻辞而当时但引随彖以元亨利贞为言曽有一字及此爻辞否事有明明实据开卷即了而故为臆断且又仍引此传文以为之证不审何解
　　九三艮其限列其夤【郑本作説文引易作胂荀爽本作肾云互体坎为肾】厉【韩诗外传引易作危】薰【荀爽本作动云互体有震震为动虞翻本作阍云阍守门人坎盗当门故厉阍心】心象曰艮其限危薰【虞本作阍】心也
