<!-- { "loadSidebar": true } -->
　　九五即刚之中正者故一称九五而即曰贞吉又曰悔亡又曰无不利此巽之利见者也但巽恐太过便涉卑薾巽木荏苒故当以刚金胜之大抵十干之周始于甲而更于庚故蛊恶惰始则以震互于巽而治以甲木【説见蛊卦】巽虑终萎则以兑互于离而治以庚金盖甲乙丙丁为十干之上上者始也庚辛壬癸为十干之下下者终也以甲木为主木可以克土则用木之刚而去土之柔故不用戊巳而但用甲木所谓终则有始也【庚辛之终以甲木为始】以庚金为主木为金所克则去木之柔而用金之刚所谓无初有终也【去甲木则无初用庚金则有终】故曰先庚三日者丁戊巳也后庚三日者辛壬癸也所不用者独甲乙耳甲乙为木正巽方所属行巽令者必去之故易内传曰凡灾异所生各以其政变之则除消之则亦除【此后汉阳嘉三年郎顗上公车拜章所引之语】夫变取其克我者消取其我克者【克我者如失火令则行水令以克之我克者知失火令则行土令以消之】消之者泄之也今欲行其令而顾以泄之者消之可乎故甲去戊巳庚去甲乙凡以恶其消之也【汉儒解此多以纳甲为説亦颇近理特于用庚制巽之义未合王辅嗣以蛊卦先甲后甲引汉制甲乙之令为解则令有甲乙非谓甲即是令也且汉令非周制也至巽为命令则于申命颇相合然曰申命令谓之庚则杜撰无据不可训矣此以庚制巽但可曰行巽命令则取庚先后以为巽木所最忌耳若朱本义云先庚三日为丁所以丁宁于其变之前后庚三日为癸所以揆度于其变之后则游氏有云丁癸二义译作隠语岂所以为易乎其防良然】
　　上九巽在牀下丧其资斧贞凶象曰巽在牀下上穷也丧其资斧正乎凶也
　　上以阴与四犹之二也二之所巽在牀下则上之所巽亦在牀下也【若非推易则上既无牀下之象而欲以巽诸初二三四五爻则尔推我委无了期矣】三曰穷此亦曰穷也第巽在上爻巽极必反且又当倒兑之末将巽之资离之斧【见前】而尽毁脱而丧之【以兑故】而尚以贞固自命夫贞者正也正乎吾第见其凶而已【乎助词见九正易因】按资斧诸説见旅卦汉魏解易多作齐斧而齐义不同若汉书王莽遣王寻屯洛阳将发亡其黄钺其士房杨曰此经所谓丧其资斧者也应劭云齐利也资如齐衰之齐资齐音同误作资则齐斧本黄钺巽固无碍恐旅人不宜有耳
　　【兑下兑上】　四易卦
　　易　【大壮】【三往　　　中五来　　　孚】【上来四往】
　　【又　大易　过】【三来　　　无初往　　　妄】【上来二往】
　　兑亨利贞
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　説文以兑为説而当时注者即以易説卦为巫为口为据则説者説也非悦也而或曰不然不观説命之为兑命乎【书説命礼记作兑命】説命本为悦【説名音悦】説者悦也然而去心则为兑犹之咸卦本为感咸者感也然而去心则为咸其例同也而或曰不然夫兑则焉能为悦哉兵以聚名兑【荀子仁人兵兑则若莫邪之利锋注兑犹聚也】水以聚而亦名兑【毛晃曰水所钟聚曰兑】则兑者不过以聚物为义而泽能聚水则兑名焉然而兵聚则斯【析也】水聚则滋天下有泽润于人而不为之忻然者乎是兑之为悦实本于泽之为悦然且以言悦人者泽其言以貌悦人者泽其貌既以泽悦人而又必自泽以为悦泽曰悦两泽亦曰悦理固然也故兑可悦人人未有不受其悦者此所以亨也而悦人以兑即未有能出于正者此所以又利于贞也是以兑者悦也就卦名言之也而移刚于二五而为中谓之刚中易柔于三上而为外谓之柔外又以推易言之也悦以柔为主而悦而利贞则又以悦之得正者为主故易有天道以上兑而处天位则顺乎天焉【指上六】易有人道以下兑而居人位则应乎人焉【指六三】顺天应人则悦而正顺天应人则悦而又大而不特此也人亦知夫坎与兑之分名也哉犹是水也而一则名坎一则名兑一阳居中而以两阴导其傍川流下渫则谓之坎半坎上潴而以一阳窒其底障坎下流即谓之泽是坎为劳卦而塞之以兑而劳以亡坎为死位【坎位北曰朔月死之名离四居大坎而曰死如是也】而兑以阏之而泯其死是不特兑为毁折可以祛忧兑为附决用能致快也夫先民兴作不得不劳导民犯难不得不死而乃以劳民之故而致伤民以死民之故而致民怨人之不应何有于悦而有如悦以先之不求民劳也而民卒相劝而忘其劳悦以导之非以死民也而民卒相劝而忘其死是柔外而利贞者悦之正而应人以顺天者又悦之大也説卦传曰兑以悦之又曰兑正秋也万物之所悦也则夫子解兑悦原以兑秋能成物而物遂因以悦之此义今人不识乆矣要当以传为正解耳【予注是彖毕始得传解急欲更前説而以不碍各见故已之因附志此】
　　象曰丽【郑本作离云犹得也】泽兑君子以朋友讲习
　　丽两也【礼丽皮纳聘注两皮也】朋友者两兑也讲习兑口两相向也【见李氏易解】此以丽字解一卦之体【説见后】
　　初九和兑吉象曰和兑之吉行未疑也
　　重卦有中外而惟兑不然以悦无浅深也六爻有次第而兑又不然以悦无可为先后也故演卦至兑创作偶体上下贞悔无应敌而有比俪一如大象之所谓丽泽者初四一偶则皆调所悦悦之始也二五一偶则皆准所悦悦之中也三上一偶则于以为悦悦之成也故卦凡四易易大壮大过以为三而易无妄中孚以为上是三上二阴固为卦主【与巽以初四二阴为卦主正对】而于是分其所易则初従三来以大过九三易为初九是以大过之下巽而易为兑也四従上来以中孚上九易为九四是以中孚之上巽而易为兑也初九以巽为兑而九四亦以巽为兑是初四二爻天然一偶而巽为顺为协有调和之义焉盖惟恐所悦之有不正也故吉也若传曰未疑亦惟疑故调若调而行则亦未之疑耳疑亦巽象【为不果　巽初六曰志疑此去巽曰未疑正相对者】
　　九二孚兑吉悔亡象曰孚兑之吉信志也
　　二五则皆准所悦者悦道甚大而善处悦者则必中外孚合有若符节故二従上来以无妄上九易为九二是以无妄之上干而易为兑也五従三来以大壮九三易为九五是以大壮之下干而易为兊也九二以干为兑而九五亦以干为兑是二五两爻天然一偶而二居离位纯干则见五居坎位亦纯干则见是以离坎之相印孚合若信有准量之义焉盖惟恐所悦之有未大也故吉且无悔也传曰信志信即符信之信信志亦离象【説见前】
　　六三来兑凶象曰来兑之凶位不当也
　　三与上则皆兑之阴悦之成者也夫成悦则不可道矣故曰佞人来矣相引而至矣盖三易自大壮与大过一来一往而皆谓之来上易自无妄与中孚两皆上往而总谓之引虽三多凶上不曰凶而凶同传曰位不当以上居兑位而三居艮位【此又以爻位言一震二离三艮四巽五坎上兑此上爻正值兑位而三不值】上位正当则三不当耳【虞氏易谓従大壮来失位故来兑凶此以推易解来位字亦通】
　　九四商兑未宁介疾有喜象曰九四之喜有庆也商者度也书曰我商赉汝又协也周礼司商协名姓掌赐族受姓之官人始生则吹律合之【李氏易解以互巽为利市三倍故称商兑此作商估之商若章本清云兑属正秋商音用事故为商兑此为宫商之商一説商伤也以悦必伤也皆非义】然而商则不宁展转调剂岂无营心所恃间隙小疾究得喜悦耳四居大坎之中坎为不宁【见屯豫卦】为疾传曰忧悔吝者存乎介介指上下相介言
　　九五孚于剥有厉象曰孚于剥位正当也
　　孚于剥即孚于兑也以悦固剥我者也【剥者阴消阳之名】且兑秋之终九月为剥【剥九月卦为兑未】厉者坎象耳【四五俱大坎中】若传曰位正当则以五居坎位二居离位上下偶对正得相当此与三上二爻以位不当作一照顾正同
　　上六引兑象曰上六引兑未光也
　　牵引来悦非善悦者此自中孚之巽来巽为绳故引兑曰未光以自三至上皆大坎上尤坎仄耳
　　【坎下巽上】　三易卦
　　易　否【四来二往】
　　【又易】　损【初往五来】　　　益【初往二来】
　　涣亨王假有庙利涉大川利贞
　　彖曰涣亨刚来而不穷柔得位乎外而上同王假有庙王乃在中也利涉大川【郭京本此下有利贞二字】乗木有功也风行水上则水散故曰涣涣者散也第巽为命令坎为险难风行水散则命令一出而险难以平有勿亨乎【虞氏易谓否四之二成坎巽天地交故亨此以推易解词者】顾世之秉号令而平险难者非他人必王也王则不特号令所自出而曽孙祝告由下达上者皆其所秉王则不特险难于以平而险难初来其形未著者亦期有济彼夫互艮为宗庙而陈坎豕以荐之然且倒巽为兑申以嘏祝是格有庙也【虞氏易谓干为王干四之坤二为格庙亦推易法　格庙无涣解若谓鬼神魂散而祭以聚之则不特无理且于涉川之义何居故汉儒祗以分卦为涣象极是有理】下坎为大川而浮巽木以乗之然且风樯雨楫【坎又为雨】冒险而济是利涉大川也盖干四之刚散来坎二而坎则通而不穷【坎为通】坤二之柔散升外四而一坤与两干则比而上同【朱本义谓涣自渐卦九来居二而得中六往居三得九之位而上同于四此主变卦説説已见前祗就此论二往居三并非外卦不可言外且三干本同故四可上同若祗就四言则三四两爻何闗同异耶】是王之在坎中者虽初四皆中而乗巽木而有功不必二祗有誉五始有功也【荀爽谓阳来居二为在中虞氏谓二止应五为有功皆推易法】此涣之所为亨也
　　按卢氏曰此本否卦干之九四来居坤中刚来成坎水流而不穷坤之六二上升干四柔得位乎外上承贵王与上同皆推易法考卢氏无名惟北史儒林传云魏末大儒徐遵明讲郑康成易传之范阳卢景裕【即北魏国子监博士】胡氏震亨谓即是其人则在北魏时传郑学者犹能识推易如此
　　始宁徐仲山与仲氏论假庙谓汉儒取象务尽夫互艮为庙下坎为豕为牲可谓当矣虞仲翔必曰干为先王享祭者也震为帝【互震】艮为庙干四之二杀坤大牲【坤为牛为大牲四之二则变坤矣变则如杀之然】何其宻也仲氏曰未也夫上爻祖考之位也【祗上爻为先王若如虞氏説则本卦已无干矣不合】有三男之卦在前【坎互震艮为三男】则侯之大小官之崇卑昭穆之长幼也王与少男同体者【五为艮刚同体】昭穆愈繁则王之世次愈卑也【礼嫡长分必卑小】仲山为咋舌书之去见是斋日记
　　象曰风行水上涣先王以享于帝立庙
　　初九用拯【子夏作抍与同】马壮吉象曰初六之吉顺也初以震马之刚升之二而为坎马之刚是馵足之马移而为美脊之马马綦壮矣顾是马虽壮然必散损之三坤而抍干而后得之依然顺也坤者顺也拯抍同即承也有承上之义见明夷卦
　　九二涣奔其机【音几从几或作杌音兀非是】悔亡象曰涣奔其机得愿也
