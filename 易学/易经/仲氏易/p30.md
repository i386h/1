<!-- { "loadSidebar": true } -->
　　三以隂柔处两刚之间上以刚与四【以升之三刚而与之四】而反承四刚如负然下以刚与二【以小过三刚而与之二】而反乗二刚如乗然世有以肩背负荷而乗车舆者乎则寇之夺之非利之乃丑之也丑之谁咎焉坎为舆为寇为盗三前后皆坎故象如此此所当解去者
　　九四解而拇【荀氏易作母】朋至斯孚象曰解而拇未当位也四亦解主也推临之初刚升之三刚而尽踞而成震之初震为足初则其足之拇也【足将指】夫蹇难以震动而解解而能动则必自汝拇始矣且夫二与四位不同而其解同也四之逊于二者徒未当位而要其解则一也向蹇五与三同济蹇而谓之朋来今四与二同解难而即谓之朋至两相助则两相合焉斯非坎与离交实有以孚信之不至此【蹇之三五倒之即解之二四也　二四为互离】
　　六五君子维有解吉有孚于小人象曰君子有解小人退也
　　五借二四以为解而二则与五相易者也以相易者而且为之应则其相维系为何如者夫君子解之小人孚之而五则従而并有之有解亦有孚斯岂特而拇之解与朋至之孚已哉
　　上六公用射隼于髙墉之上获之无不利象曰公用射隼以解悖也
　　乃以解之至而羣隂之聴命者皆能解焉夫解之六爻自二至五皆与四卦有移易而上独不然此岿然自峙者也公也尊者也当夫初为地道本地亲下则为田为兽而今以转上而为天道本天亲上则为射为飞鸟此固解难之各至者乃以离鸟夹两刚之间【离为飞鸟见前】如髙墉然而公用互坎之矢射髙墉之隼以为离在我后有似乎悖我也者而因而获之攻逆解悖何计利钝夫蹇难方平所贵休养而驱除难者犹且仓皇振动以解之其攸往而夙吉如此故曰蹇以往蹇而解不止以来解也
　　【兑下艮上】　子母易卦
　　易　泰【三往　又上来　易】　益【五来二往】
　　损有孚元吉无咎可贞利有攸往曷之用二簋【蜀才本作轨字声之误】可用享
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　夫艮与兑而何以谓之损哉原推易之法文王有之伏羲未尝有之也其因重命名或取卦义【如山在地下得谦义类】或取卦象【如山与雷合得頥象类】未尝移卦画而上下之也惟此损益两卦则于象于义俱无所取而独取卦画上下移易焉而为之定名一若伏羲画卦早于名六十四卦时示移易之意而文王演辞则始従而尽发之故文王于乾坤之后阅十卦而至泰否【十者天地生成之全数】咸恒之后亦阅十卦而至损益上下二经两相对易然且上经十卦合得阳画三十隂画三十【三十者天地生成之积数五十去天五三十増天五】使隂阳均等而后泰否以三隂三阳开聚散之门下经十卦亦合得阳画三十隂画三十使爻画齐一而后损益以一子一母立推易之准【子母説见前】而为爻词者若犹恐后人稍昧其説乃独于六三一爻明指三画曰所谓损者损此三画之一也又明指一画曰所谓推移者亦止移此一画以为上下之交也【三交上曰得友上交三曰得臣】而至于夫子为传则又明示上下惟惧舛贸于损曰其道上行言移而之上于益曰自上下下言移而之下其于推易一法致意如此故汉儒自荀爽【九家易曰损泰干之三以居上】蜀才【谓本泰卦坤之上六下降干三干之九三上升坤六】虞翻【泰初之上损下以益上也】诸易皆明言従泰卦三画移为上画而名之为损至益卦亦然是以唐后诸儒自李鼎祚【易解】后至宋儒朱子本义指定其説【本义云损下卦上画之阳益上卦上画之隂又云下卦本干而损上爻以益坤三人行而损一人也一阳上而一隂下一人行而得其友也】而元明以后凡为易説者类百家皆不敢有所同异即不信变易如程氏伊川亦云下兑之成兑由六三之变也上艮之成艮自上九之变也三本刚而成柔上本柔而成刚其谆谆再三且有然者是故损下益上损干三而益坤上也然而惧其朘于民也其道上行进下刚而易上柔也然而虑其行之亟也是必上下相信体大离之孚以合其志【离坎皆为志为孚】而后乾元之吉可以无咎且必守其正固协互坤之贞以慎其出而后互震之行可以攸往则其所以损之者于何用之夫以下之奉上者比之诸臣之享君古者享礼陈簋以八簋为盛四簋为中二簋为简乃以供献之礼而此之陈簋已为至薄而又取陈簋之至简者以当之问曰曷可用曰即二簋可以用矣然二簋亦何可遽用以时用可矣是以损有时益有时损刚益柔有时夫损刚者损盈也益柔即益虚也此不特损卦然也即以益卦言之其盈虚损益上行下行亦何者不与时偕而谓损独无时哉孔子读易至损益喟然而叹子夏避席而问答曰夫自损者益自益者缺吾是以叹也此皆与杂卦盛衰之始有相发者【又淮南子引孔子读易至损益喟然而叹曰或欲利之适足以害之或欲害之适足以利之利害祸福之门不可不察】震为盂为木为竹而合之成簋二者初与二两阳数也至若下兑口食上艮门阙而致互坤之养于其间其享礼之象明切如此
　　象曰山下有泽损君子以惩【古文作徴陆徳明云止也郑刘瓛云清也皆与惩同史记荆舒是徴可验惟蜀才本作撜与拯同误】忿窒【郑刘本俱作懫云止也孟喜本作恎义同惟陆绩本作瘠不可解】欲【孟本作浴声误】
　　夫内干刚忿易六三而成兑説是惩之也外坤柔欲易上九而成艮止是窒之也【又艮为少男故多忿兑为少女故多欲】
　　初九已【虞翻本作祀别一义不同】事遄【荀爽本作颛误】往无咎酌损之象曰己事遄往尚合志也
　　夫卦之名祗以三与上相易而三为损下上为益上则上与三为卦主而诸爻无与然而初与二则皆在所损之列以皆下也四与五则皆在所益之列以皆上也况初尤下之下者顾勿谓下可损也夫下之奉上特故事耳急公之谊分所固有而速于往应即已无咎若夫损则未可遽也如酌然哜之啐之审其深浅而裁啜之葢享之用簋以其薄而享之需酌又恐其厚也此上志也
　　九二利贞征凶弗损益之象曰九二利贞中以为志也二则近损矣三损则二将及矣故守正【贞也】则利遄往【征也】则凶此其势有弗可损者不惟弗损即二従五易【益以五刚易二柔】似乎益之而亦弗可益葢益之则必有従而损之者故曰益尚不可况损乎夫上下相孚亦各有志徒事驩虞为小补而朘民实多非中也即非志也九二従益卦九五所易故曰益之非泛设语贞正也犹正供也禹贡厥赋贞
　　六三三人行则损一人一人行则得其友象曰一人行三则疑也
　　此损之实也三人行三阳进也损一人一阳移也一人行三独升也得其友获上应也其推易之法如此若夫三阳并行疑于无隂三隂并峙又疑于无阳自一阳既动而偶形成焉象曰一则得传曰三则疑非合观焉能知之三居互震之中为行为足为大涂故有行人之象来注不识推易止晓反易故以益下三爻反于损之上三爻为三人行则不特损下三爻反于益之上三爻亦当为三人行即六十四卦三十二对何一非下反上上反下者三爻上行当不止此一卦矣且其以一人行为六三往上而居四夫三四皆隂居上居下何従见之祗强解反易而不顾情理何也
　　六四损其疾使遄有喜无咎象曰损其疾亦可喜也四与五皆受益之地益又何损夫以无损者而观其损则其所损必其所不喜而必欲去者则惟疾而已夫四与初应初既遄往则四以遄使报之【説文往来数曰遄】离者坎之反坎有心疾而今以大离反坎而去疾得喜则是惟弗损损岂有咎乎
　　六五或益之十朋之龟弗克违元吉象曰六五元吉自上祐也
　　此则有益之者然不知其谁益之也且益亦匪利也天下有得之不为富而损之不见伤者则莫若纳锡之龟【见禹贡九江纳锡大龟】夫龟弃于地得而献之虽实之为十朋亦龟耳非其利也然弗之却也弗求弗却一似鬼神所锡自天祐之者此在民不费而在上不贪彖之所谓元吉者非与夫下之所损止于二簋为宴享之需而上之所益不过一龟为卜筮之用其取予之正而不过如此五在益卦则二与五易然损五益二此于五非益而亦曰益者以互坤叠隂如龟甲然虽所损在阳而叠隂相饷隣于纳龟故曰此所益者龟也又卦象离为龟而升艮之门阙之间则正宗庙所蔵者汉食货志元龟长尺二寸直二千一百六十为大贝十朋注两贝为朋言直重也但两贝系新莽所定在古则五贝为一朋直五十贝为尤重若郑康成引尔雅説谓龟有十名则十龟非十朋矣非是【尔雅十龟为神龟灵龟摄龟寳龟文龟筮龟山龟泽龟水龟火龟】
　　上九弗损益之无咎贞吉利有攸往得臣无家象曰弗损益之大得志也
　　损以三上为卦主而上尤受益之主也三既损其刚以与之上而上即以柔应之则不惟弗损抑又何益彖之所谓无咎贞吉而利有攸往者则惟此爻能当之葢三以所损为所得则所得者友也并行者也上以所益为所得则所得者臣也奉我者也夫臣各有家既已得臣则天下之家皆其家虽刚柔相应隣于家室而视若无有如此则不谓之大得志不可矣彖言有孚即爻言志也皆大离中合之象但初九合志九二中志上九大得志皆以志归阳其重泰三阳如此
　　【震下巽上】　子母易卦
　　易　否【三来　又初往　易】　损【二往五来】
　　益利有攸往利涉大川
　　彖曰益损上益下民説无疆自上下下其道大光利有攸往中正有庆利涉大川木【程頥传本谓木乃益字之误为益道大行或以为上巽下震为木道非也则以私臆改经文妄之甚矣】道乃行益动而巽日进无疆天施地生其益无方凡益之道与时偕行
　　损泰之三画以益之上谓之损损否之四画以益之下即谓之益夫同有损益而一名损一名益者虽曰损泰将成否益否又将成泰然亦以下不可损损民以益君则虽益而亦名损上不可益益民而损君则虽损而亦名益理固然也【向秀曰明王之道志在恵下故取下谓之损与下谓之益是也】第益従外至而反曰利有攸往者夫四刚之従外至者来也然而初柔之従内出者即为往也【攸往従来不解】往而利则即隂上行而亦谓之往即偏于为下而亦谓之中与正况夫来之利则更有不可言者【此利涉之利】夫卦位之在内者坎也【一二三】否以纯坤而见坎则大川也【否内纯隂则坎见説见前】乃四刚之来特涉大川以成震而初柔之往亦遂涉大川以成巽巽木震木皆为木道则自此一来而方春布徳木道乃行其为涉川之所利方未既也【利涉川亦従来未解】故彖传曰损上益下犹之损下益上也而升损兑二之画以见倒兑是兑多悦亦多也自上下下犹之其道上行也而降否干四之画以体大离是离大光亦大也若夫巽顺震动天施地生【苏轼曰天施干为巽也地生坤为震也】则在损行已有时而况乎益焉此卦推易则正従否来移上之初凡蜀才干寳虞翻荀爽辈皆知之即本义亦云损上卦初画之阳益下卦初画之隂自上卦而下于下卦之下其言歴然若兼従损来则子母推易他人不解耳余见损卦
　　象曰风雷益君子以见善则迁有过则改
　　迁改二义本推易之法以推迁改易即推易二字也损上四而可以益下是所迁者善矣益初画而无损于上则所改者无过矣
　　初九利用为大作元吉无咎象曰元吉无咎下不厚事也
