<!-- { "loadSidebar": true } -->
　　按汉武伐匈奴筮之得此卦太卜因谓匈奴不久当破占用何可久也一语乃遣贰师伐匈奴后巫蛊事发贰师降武帝咎卦兆反谬葢当时既失周史之占如春秋传所记而后儒笼统论理则又谓占者有徳则吉在我占者无徳则吉在彼如此则但修徳可已用五用二筮人太卜一切可废此正后儒最笼统最无着落一语而举世遵之及畧按易理并畧按春秋传占法则象辞观玩休咎了然如此九五则在本卦为兑中在大壮所来为震中兑为刚卤而震以出之此北伐之象但大过通视合为大坎而互当重干之未进承坤上龙战黄正在此际幸干坎二位皆居北方我以南向北则我南为凯彼北为败所以能破匈奴兵乗胜追北至范夫人城者此也奈身在坎中尚未出险而兑为口舌又为毁折非因令误当以间败乃诅呪事发而脱身降矣兑者脱也夫枯杨之华不入寒地身为士夫敌丑非偶乃既降单于则身己为人所得而单于又妻之以女此正匹配反常一若老妇之得士夫者其卜筮之精占验之确孰过于此假使得周太史者将此防文出以韵语即是春秋繇词矣今易理具在此间所注一循其法郑荀爽皆非所云则仲氏是书谓非秦汉以后直接周史之周易不可也
　　上六过涉灭顶凶象曰过涉之凶不可咎也
　　以遯之阳上改为兑之上六则涉泽而过在通卦视之则巽为木谓之灭木在本爻视之则干为顶谓之灭顶【干为首虞氏易有干为顶】岂非凶乎然而不可咎也大过也大过非过苟行有攸往则大过之时即従此而建大过人之业无不可耳

　　仲氏易卷十二
<经部,易类,仲氏易>
　　钦定四库全书
　　仲氏易卷十三
　　翰林院检讨毛竒龄撰
　　【坎下坎上】　四易卦
　　易　临【初往五来】　　观【上来二往】
　　【又易】　萃【四来二往】　　升【三往五来】
　　习坎【归蔵易卦名作荦刘瓛本作欿郭氏举王习上有坎字误】有孚维心亨行有尚彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉习坎重坎也习者重也犹尚书云不习吉也第八纯皆重而此独以习名者古卦名多加字如夏易以艮为连山商易以豫为阳豫类独周易不然故祗于坎卦八纯之首特加习字以为卦名有如是者耳郭京于习坎上欲更増坎字以为坎是名习坎是义陋矣第坎离相对离乐坎忧此本忧危卦而坎体旁陷以重坎言之则亦中爻平而两旁陷虽初为忧患之始上当忧患之终终则必变而惟恐以出险之后或易险而反入乎险故坎六爻皆少吉而初上尤凶以为坎之形与坎之义固如是也然而四无咎何也原坎之卦辞以中为主所谓有孚维心亨皆中象也虽坎以险中以刚中指两坎中言而以全坎观之则三四中也且所谓行有尚者指中爻言大传自二至五为中爻【中爻即互卦有云非中爻不备】今中爻自二至五下互震而上互艮震为行而艮则以髙山居上位所谓行而有尚者非三四两爻不足当此故三犹勿用而四即无咎亦以三主行四主尚水尚则盈盈则出险故三不如四不止三多凶四多惧也夫坎者孚也即信也凡卦之上下相合而中虚中实者皆谓之孚以为可相合作符信也今以形言之则两体中实信也全体中虚又信也上下与内外皆得印合如使竹又信也而以义言之水附于坎其流也盈坎而后行然盈则必行无徒盈者【故曰不盈】可信也盈坎而行则行乎险矣然而犹此盈即犹此行前坎之行无以异于后坎之行也可信也此其间独心为之【维独也】坎为心为通【见説卦】是为心亨乃心在中而坎以两刚而居实中又复以一行而居虚中是其往也三行而四通三无功而四有尚则即以多功有尚而推四爻为卦主岂有诬乎夫险凶徳也然而上合乎天下合乎地中合乎人故后王君公因险设险而即有以用其险所谓生忧患而死安乐者此险也所谓危者使平易者使倾者此险也故曰险不终险而终乎险惟终乎险故可无险也此处险之道也
　　象曰水洊【京房作臻于寳作荐皆声转义同】至习坎君子以常徳行习教事【洊即习也尔雅云再也刘氏云犹仍也习教之习闲也重之故闲之】
　　初六习坎入于坎窞凶象曰习坎入坎失道凶也习坎在外【因重之卦皆由下而上】而此亦曰习坎者以上下言之则重又在下也窞者坎又坎也初为坎之隂坎也然又为临兑所易兑为泽又坎也故先言习坎者以两坎之重而继言坎窞者则又以坎兑之复也失道失处险之道也
　　九二坎有险求小得象曰求小得未出中也
　　此险中也然刚能处险虽未出乎中而初有失此反可求得特小耳葢二自观来移观巽上九而为坎中巽多利故有小得犹随卦互巽之称有求得也
　　六三来之坎坎险【郑向秀本作捡郑云木在首曰枕在手曰检如桎梏之类坎为桎梏此正与上六之徽纆相对较似有理但须改险为捡则擅改经字故不可従耳】且枕入于坎窞勿用象曰来之坎坎终无功也
　　以升之六五移来为坎是其坎为来之坎也今以来之坎而逼重坎又坎也坎之又坎而且安之有如枕入于坎又入于窞是初之坎窞以坎兑之复而此之坎窞则仍以两坎之重也夫往有功者以行之尚也今以震之尽而当艮之首行未尚也三虽终何功之有坎坎劳貌诗坎坎伐檀是也故传曰劳乎坎又曰坎为劳卦今劳而无功矣
　　六四樽酒簋贰用缶纳约自牖【陆绩本作诱声误】终无咎象曰樽酒簋贰刚柔际也
　　此行尚时也前险既过则盈坎坎行将必有尚而出乎险者当其时以三位之刚与四柔相接【三四刚柔以位言】宜有宴衎酬酢为遵养之借此如需之遇坎而需酒食困之遇坎而困酒食者则饮食相欢夫亦处险者之不得已也夫以艮木之坚兼震竹苍筤之细木可为樽而竹可为簋比之王臣之防诸侯享之樽而副以簋所谓樽酒簋副者亦燕礼也而不特此也险者俭也汉刘修碑以险为俭故君子俭徳避难于险时用之其为樽也不必木其为簋也不必竹用缶而已所谓汗樽而土簋门内樽而门外缶此其时也尔雅盎为缶虞氏易曰震为仰缶今樽与簋交用之凡此者所为约也约者俭也然且以至约之物当相见之欢而又以三四刚柔相接之宻乃不纳于户而纳于牖【户在室东南牖在室南】艮为门阙【见説卦】而四当艮门之半比之墙牖【尔雅在墙曰牖】如云陈之牖下者此约之又约亦以四自升来却巽刚而受坎柔犹之坎与坎交居艮柔而受坎约其情同也贰与副同本义引周礼三贰谓益酒之副遂以簋贰不合引晁以道説谓先儒以樽酒簋为句既又以夫子象词樽酒簋贰四字连读又不合又引晁氏据陆徳明本欲去贰字则以解经之故而至改经不可矣夫子象词自无误句晁氏古易多出伪造况唐时郭京陆徳明诸本私臆穿凿明属乖舛可轻信耶【陆徳明释文亦明注簋贰句未尝以簋句】
　　九五坎不盈祗【説文京房本作禔禔祗通用犹史记祗取辱作禔取辱类皆作徒与但解若郑本作泜则又一义耳】既平无咎象曰坎不盈中未大也
　　五虽刚中而仍未出险坎者科也水必盈科而后进内坎稍终而外坎未既是未盈也彖之所谓水流而不盈是也葢互艮为止止水不行且临初升三俱为兑泽泽又潴水故五従兑升则皆有不盈之意以止水潴泽皆不能溢而出也故曰此不盈者也但已平耳庄子曰平者水停之盛停亦止也盈则行平则停夫二不出中而此云中未大者犹是坎中而以险而出则必以大而行也
　　上六系用徽纆寘【刘瓛本作示云众议于九棘之下】于丛棘三嵗不得凶象曰上六失道凶三嵗也
　　若夫上六则可以出险之时所谓险极必变者而万一恃为必得失处险之道则前坎之终既在坎窞习坎之终犹是也虽曰已出水矣可以无坎窞矣然独不有丛棘在乎坎虽为水而实为丛棘以观巽之绳为徽为纆系而寘之丛棘之中向之六二在险中者祗求小得而尚不即出今以出险之际而一或不戒反致出险而仍居于险当其时虽欲如畴昔之求小得尚可得乎故曰我亦不知得在何时三嵗阳数以坎为中男故数三言不得者已三周阳矣夫处险有道初失之今又失之初失之而凶今失之而又凶然则坎岂终险乎故曰此忧危之卦也可戒也刘表曰三股为徽两股为纆皆索名虞翻曰狱外种九棘故称丛棘九家易曰司寇公卿议狱上罪三年舍中二年舍下一年舍不舍故不得郑康成曰终不自改而出诸圜土者杀故凶
　　【离下离上】　四易卦
　　易　遯【五来　　　大初往　　　壮】【二往上来】
　　【又　无易　妄】【五来　　　大三往　　　畜】【二往四来】
　　离利贞亨畜牝牛吉
　　彖曰离丽也日月丽乎天百谷草木丽乎土【王肃本作地】重明以丽乎正乃化成天下柔丽乎中正故亨是以畜牝牛吉也【张氏玩辞以离丽也下即接柔丽乎中正三句后接日月丽乎天四句似较与诸卦辞例相合当备参考】
　　离以丽为义丽者附也以一柔附两刚而命名为离亦以离体为火火隠无形必着物而后能形如附丽然故以重离之体言之五上本天道以五隂附上阳而两离成日大坎成月【自二至五为大坎日月见説卦】如日月之丽乎天初二本地道以二隂附初阳而互巽为草木互兑为百谷【二四互震三五互兑草木百谷见説卦】如百谷草木之丽乎土三四本人道以下离接上离而三阳一明四阳又一明如人道之上兼天下兼地跨两离以踞六爻之正上下皆明而化成天下则是所谓利贞亨者亦惟火柔之丽于中并丽于正故云然也且夫离者中女也以中女而兼互巽则为长女其又兼互兑则又为少女以两离兼三女而三隂备焉此全坤也夫干为马则坤为牝马今坤为牛而离不为牝牛乎【九家易离为牝牛】乃以坤为人腹与离为大腹而畜之向亦不知畜之为何以而其丽如是然后知丽之而亨者亦即其畜之而吉者也是之以也离与坎对然坎内胜外离外胜内坎四吉上凶而离四凶上吉者卦位内离而外坎纯爻则见【説且前】坎易四卦皆以纯隂见坎离则内坎以离位相逼而外坎不然自内不如外离易四卦皆以纯阳见坎离则外离以坎位见尅而内离不然自外不如内况离下卦互巽巽为木为风风以助火而木以生火皆丽之有益于火者也上卦互兑兑为泽为金泽以灭火而金以仇火皆丽之有损于火者也夫如是而吉凶内外了然矣故二五君臣同为柔中而二反为卦主者亦内胜有然不止卦位不合耳
　　象曰明两作离大人以继明照于四方【郭氏举正云以字下有明照二字今本脱去原其意以明照二字连则以字无着故也不知继明二字连而照字连下请所谓继明即重明也以者以继明也因误读误解之故而反欲改经唐宋后儒罪过何如矣今诸本引举正又云无继于二字则又非郭氏原本郭氏不受也】
　　初九履错然敬之无咎象曰履错之敬以辟咎也【辟避通字】火主礼礼者履也然而礼为履初亦为履以人之行必自履于地者始也乃初従遯来以遯之五刚下移为初一似避尊而趋卑避崇髙而趋污下者然且履蹈之间仪文错然【即纷错也】凛于中而习于外所云敬也夫敬则宛然左辟即在尊髙且避之而何有于咎
　　六二黄离元吉象曰黄离元吉得中道也
