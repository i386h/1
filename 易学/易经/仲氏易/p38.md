<!-- { "loadSidebar": true } -->
　　六三归妹以须【荀爽陆绩作繻字声之误】反归以娣象曰归妹以须未当也
　　六三本泰之干三而降为兑三是刚夫而降少女之末此贱女也则此归妹亦第用以为须而已须者媵妾之称【熊过曰天官书须女四星贱妾之称也故子夏传孟喜易皆作媵娣之妾解】以所降之位实未当耳然此六三者又以恒之巽初而进为兑三今巽初既已为娣矣则此兑三者万一不容于女君而反归故位亦第如巽初之为娣焉斯已耳勿过贱也盖三与初本同类而三嫌近君故又有反归之象
　　九四归妹愆期迟归有时象曰愆期之志有待而行也九四之刚本泰损柔爻所易外刚内柔志意不决加之居坎埳之中而逼近君侧迟囘不前则従媵虽有期而不无愆之所谓待年之娣也坎为月离为日合月与日而为期四当互坎中而逾于互离之外故愆期
　　六五帝乙归妹其君之袂不如其娣之袂良月防【荀爽本作既】朢吉象曰帝乙归妹不如其娣之袂良也【举正本无也字】其位在中以贵行也
　　通卦皆妹而不及兄第于此爻合见之帝出乎震甲乙皆木遂借殷王成号为震兄之称其云归妹者或殷王当日原自有嫁妹一事亦未可知【详见泰卦】然亦帝震本君兄则其所归者必帝妹也第帝妹贵主位又正中然且逊处在上主家舆服有不及侄娣而不为嫌者则其妇道终始如月之将朢而未有已何其吉也盖衣口为袂干为衣兑为口初三两娣以二干爻成一兑而五比乎四以一干爻成半兑是五君之袂不如初三两娣之袂良也乃若坎月离日合璧在中【上互坎下互离如合璧】上震下兑东西相对【震东兑西相对】有如朢然其曰几者以五位坎中于离日之光稍偏耳卦従泰来故泰六五曰帝乙归妹此六五亦曰帝乙归妹虽推易之法全不在此然此亦一验也
　　上六女承筐【郑康成作匡云宗庙之礼主妇奉匡米】无实士刲羊无血无攸利象曰上六无实承虚筐也
　　上加五之上而非正位则女将于归欲承筐以荐而无所荐也士家娶妇欲刲羊以祭而无可祭也何也非正配也盖上従损来艮刚居上原象倾筐今既改为震则身丽震筐似乎可承而位出坎满虚而无实【坎中满以过坎故虚若虞氏易曰坎为虚不知何据】且震为士兑为羊离为刃坎为血【见説卦及汉诸家易】刲羊荐血其象皆见而上位过髙不惟超兑兼越离坎则承筐既无实刲羊又无血矣何利乎夫归妹本不利而此尤不利之甚若此者宁勿行可也征凶也按左传晋献公筮嫁伯姬于秦遇归妹之睽正此爻也史苏占之曰不吉【其繇曰士刲羊亦无也女承筐亦无贶也西邻责言不可偿也归妹之睽犹无相也】其繇即截取此爻词而相杂成文非谓易爻原词如是也详见蛊睽两卦中
　　【离下震上】　三易卦
　　易　泰【二往四来】
　　【又易】　咸【五来初往】　　　恒【二来初往】
　　丰亨王假之勿忧宜日中
　　彖曰丰大也明以动故丰王假之尚大也勿忧宜日中宜照天下也日中则昃【孟喜本作稷】月盈则食【陆德明云或作蚀非】天地盈虚与时消息而况于人乎况于鬼神乎
　　夫丰者大也夫震与离明与动雷与电皆无大理而曰大夫子解之曰明与动何足以大然而所以致大者或在是也故此大非他王大之也出乎震向乎离皆王也则皆大也假者大也【音槚音格皆作大解】诗烈假不瑕言烈之大者不敝也然而疑之天下几有人君而可以大自居之者乎夫大则必减犹夫盈必亏满必损此其中有忧焉卦处大坎焉能无忧而勿然也离以日之中而可照天下此大之当然者也宜也能保此大则正当乘此日中中宜照亦宜也乃夫子于此又従而推解之曰夫所谓忧者非日中也日中何足忧夫亦谓日既中则即此日中而已昃焉耳福不再至盛不常有盈必亏满必损惟月亦然然且天地盈虚与时消息炎寒递代山泽成毁无事不然而况于人之当乗此消息鬼神之能主此消息者也旧説初二为地下三四为人间自初至三有日坠地下之象故曰昃则凡下离皆明夷矣此言象而无理者也惟钱国瑞云下卦离为日中爻互兑为西昃象自二至上大象坎为月中爻互兑为毁蚀象此解得之第仲氏则尤有进者同邑徐徽之尝讲学留轩问曰丰象何以见日昃仲氏曰干之中爻易而为四是离光射地之左隅日昃之日也上卦坎位受光于日乃光不能满而祗以下爻一阳为近离之照缺蚀之月也一座快然【见留轩讲义　易假字多作至与格解惟此释作大以夫子所传不敢易也易是曰天地消息亦指泰易为言】
　　象曰雷电皆至丰君子以折狱致刑【雷电与丰无与此言折狱致刑与雷电噬嗑明罚敕法相对】
　　初九遇其配【郑本作妃】主虽旬【荀爽本作均刘本作钧俱通字】无咎往有尚象曰虽旬无咎过旬灾也
　　初为咸五与恒二所易而此二与五则皆以阴处人位【三画卦则以二五为人位】而可为我配是其与我为主客者我従彼来我为客则彼为主也夫上震下离合以成卦而二五两主则各分居于上下卦之中以纳甲言震纳庚离纳已自庚至已适周十干为十日夫两主相寻虽延十日而不以为咎何则以二与五皆在上志在尚往不厌多日也若因而过之则盈旬之后邻于日昃天下有留连浃日不为乆而一旦稽迟坐生他变往往而是也过时之忧毖之在初矣十日为旬尧典三百有六旬注六十日是也惟周礼公旬注均此通字耳若郑康成谓十日者朝聘之礼又曰大礼曰旬不知所据
　　六二丰其蔀【郑薛仁贵本作菩注云小席】日中见斗【孟喜本作主】往得疑疾有孚发若吉象曰有孚发若信以发志也
　　丰至二有渐大之几而前当坎棘【自二至上为大坎坎为丛棘】互以巽草【二四互巽诸家易以巽为茅草】暧曃靡宻斯何丰也必求其丰则丰者其蔀耳【蔀者蔀草名广雅云鱼荠也丰但以大言従无因丰见蔽之意若以丰其蔀为蔽日之象则丰其屋不通矣若以蔀为云日之蔽则蔀其家又不通矣总是丰不可居日中则昃一意而分见不相串合従来误解】且丰必有时日中者丰之时也二与四相易而居离中正离日正中之会彖之所云宜日中正此爻也而无如所易者为震刚震仰孟象斗而离日见之是日中也而已为日昃天下有仰头见斗而犹然日中者乎不惟日昃且已昏时虽欲前往而巽疑【进退不果】坎疾【心病】轇结不果所借离为孚坎亦为孚以孚中而发外震二四之交或因之以得启其志焉已耳
　　九三丰其沛【子夏传作芾云小也郑干宝同云祭祀之蔽膝】日中见沬【汉书及字林子夏传郑马融本俱作昧字林云斗杓后星子夏传云星之小者薛云辅星也服虔云日中而昏也】折其右肱【姚信本作股】无咎象曰丰其沛不可大事也折其右肱终不可用也
　　三亦坎巽之间则丰与二同三之沛即二之蔀皆水草也【水草兼坎水不止坎为业棘也刘熙曰沛者水草相生之名公羊传草棘曰沛齐侯田于沛是也崔骃达防云蝱蚋之趣大沛】且离在上刚将尽之日昃尤易见向已见斗今且见沬矣沬者斗杓后星【见九家易】正指震上二阴言言细小也夫三以咸之下艮泰之倒艮而其易之为下离互兑之刚艮为手肱者手也今以兑之毁折而折其肱矣卦例上右而下左【见前】今为离之上非右肱乎人亦第见为丰耳而丰者其沛则何可大事况大期有用右肱之折较甚他体夫本欲丰大自居而徒大而不可用乃至如此【郑康成以三为艮爻此以位言第折义不解】
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉【举正此下有志字】行也四与二易二曰丰其蔀此亦曰丰其蔀二曰日中见斗此亦曰日中见斗而夫子曰不然夫犹是坎巽之间同此丰大亦同此蔀而一在离中一在坎中位不当也亦犹是离震之间同此离日亦同此震斗而由日以仰斗其象明践斗以去日其象幽明者不幽幽者不明也且夫四之刚従二来也来者主也乃我夺其刚而予之以柔是夷主也夷主者伤主也彼伤则我吉矣彼伤而往有疾则我不伤而行得吉矣故初柔易刚而目所易者为配主就彼柔言也此亦以柔易刚而称所易者为夷主则就我刚言也夫以不当之位处不明之地而我刚彼柔我吉彼伤其相同而不同如此世之以履丰为保大者宜何鉴焉
　　六五来章有庆誉吉象曰六五之吉有庆也
　　五则従初来者也初曰往【往有尚】则此当曰来况初阴之来而下始得离则其所来者非离章乎夫初与二五共易在五为有庆在二为有誉今庆誉俱矣此非来章有之谁有之
　　上六丰【説文作□云大屋也】其屋蔀其家闚【説文作窥】其户阒【姚信本作阅孟喜本作窒】其无人三嵗不觌凶象曰丰其屋天际翔【郑王肃孟喜李鼎祚本俱作祥孟云天降下恶祥也】也闚其户阒其无人自藏【郑王木俱作戕】也
　　上居倒艮之末艮为门阙而岿然而据其上则其所为丰者祗屋焉耳即向所云丰其蔀今观之蔀也乎哉其家焉耳夫艮为人【见前艮卦】故凡所云艮其身与夫不见其人者皆以艮言也今岿然而髙者屋也其暧曃靡宻望如蔀者其家也则虽家有屋屋复有户而既已为家为屋为户则不能又为人将自上至四历震三之数【震东方卦天三生木】已满三嵗而欲借下离之目以闚艮人其可得乎夫如翚斯飞天际之翔者其屋也髙明鬼瞰深藏而不出者其人也【子云曰炎炎者灭隆隆者絶观雷观火为盈为实天収其声地藏其热髙明之家鬼瞰其室正指此也】丰不可居大不可极是故彖言丰而爻则无丰彖有日中而爻则并无日中亦以为丰与日中有必不可居者在也而况上为丰之极乎左传郑公子曼满欲为卿王子伯廖语人曰其在丰之离弗过之矣丰之离者正丰之上六言曼满必亡将如此爻所云也此非筮丰而之离者但以此爻变可之离故以此爻为之离之爻传中引易多如此而启防引以为占法误矣説见乾卦用九下
　　【艮下离上】　三易卦
　　易　否【五来三往】
　　【又易】　咸【五往上来】　　　恒【二往上来】
　　旅小亨旅贞吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　旅者众也周礼五卒为旅而説文谓军旅五百人为周制一鄙之众【见徐氏注】是旅本以众为义而特众行者必客居因之以师旅陈行之目反之为羇旅寄托之名【孔颖达曰失其本居而寄他方谓之旅孟子注托寄也】此与丰大之一反而为旅琐其情同也是故震与艮明与止火与山皆无旅理而夫子解之则曰丰大也旅小也丰大故亨旅则小者亨也且亦知旅之所以得名也哉以否之三柔升之为五而得居外卦之中是客外也【徐仲山易説以得中乎外为旅所由名正此义】以否之五刚降之为三而顺为互巽之刚是顺乎刚也【巽为顺故顺刚以互巽言此亦夫子指互卦释经之一证也】夫客乎外而顺乎刚旅也然且明止上下各得所亨山火北南并不失正是艮与离遇者旅之时而以止而丽明者即旅之义也夫亨虽小而时义甚大按汉儒释此卦并主推易之説如姚信曰此本否卦三五交易去其本体故曰客旅荀爽曰阴升居五与阳通谓之小亨蜀才曰九五降三降不失正为旅贞吉是卦名卦词皆推易法姚信为九家易中之一家蜀才即范贤三国人见华阳国志
