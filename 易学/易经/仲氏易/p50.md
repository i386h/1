<!-- { "loadSidebar": true } -->
　　翰林院检讨毛竒龄撰
　　説卦传
　　按汉史秦火后汉初易亡説卦三篇至宣帝时河内女子伐老屋得之隋经籍志所载亦然但其云三篇今祗一篇或云合序卦杂卦为三或云其二已亡观汉儒説易多有补传所未备者可验大抵是篇初释系辞而其后分説诸卦则如尔雅释文类但説诸卦所有而辞中释义已见此解经之最肻綮者宋儒狂妄如欧阳修辈动輙云非夫子之书可云无忌惮之至者矣朱氏本义増注九家易文附各节下兹更广他儒所注以资考索傥更有闻见不妨陆续附入耳
　　昔者圣人之作易也幽賛【古文作讃】于神明而生蓍参天两地而倚【周礼注作竒蜀才本同】数观变于隂阳而立卦发挥于刚柔而生爻和顺于道徳而理于义穷理尽性以至于命蓍者筮也生蓍者作筮也犹前所云生吉凶生变化也旧解作生蓍泽中似画卦反从生蓍后起误矣参天两地依以立数曰倚数以画卦言则三阳画参天也中分而为两两地也以重卦言则纯卦三画参天也重卦两其三两地也以爻数言三其三画而为九故阳称九参天也两其三画而为六故隂称六两地也以防数言则三变三竒而成阳参天也三变两竒而成隂两地也以扐数言凡四十九防中扐十三为阳则賸三十六以三乘之三其十二防参天也扐二十五为隂则賸二十四以两乘之两其十二防两地也推之而至干防二百一十六坤防一百四十四干防六千九百一十二坤防四千六百零八其参两皆然【有谓一数不用者阳以一包二而为三隂以两兼一而为两故阳从三起隂从二起此唐孔氏説而阮逸作僞闗朗易龙之与崔憬一四不用之説大同小异若谓一二三四五者天地之生数天生居三一三五也地生居两二四也用生数不用成数故曰参两则万一用成数将参地两天矣此説在蘓亦有之然极是无理至朱子云天圆地方圆则径一围三故参天方则径一围四故两地则何不云参天四地乎况实推宻率径一不必围三也他如建安丘氏谓阳一画而三分之则隂得其二分以隂中缺一分也则万一画隂者中稍寛稍窄有时两有余有时一不足矣此皆巧説之难通者】分隂阳而立卦发刚柔而成爻与生蓍倚数皆一时事无次第先后者故象立而义生其间如一隂一阳之道与干易坤简之徳各归于义理因之尽义理以究其继善之性而驯至于达天知命之命先圣之作易如是也【道徳性命皆两繋所已言者故命兼吉凶变化为立卦生蓍者言与他处不同】
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位【一本亦作画】而成章
　　乃后圣以之而繋辞则知隂阳刚柔其本三才而立极者在画卦之时已然故以之推易复取隂阳之类聚者而分之刚柔之变化者而迭用之即卦画而成辞章焉按干凿度云物有隂阳故三画成干六画成坤其称物亦就分聚言
　　天地定位山泽通气雷风相薄水火不相射八卦相错数往者顺知来者逆是故易逆数也雷以动之风以散之雨以润之日以烜【一作】之艮以止之兑以説之干以君【举正作居】之坤以蔵之
　　则以乾坤二聚卦定位而已不相易也【故曰不易之卦】其可易者聚凡十二卦祗有山泽有雷风而并无水火【剥复临观否泰大壮遯夬姤中孚小过共十二卦皆无坎离者】即推之为子母易卦凡十卦亦祗有山泽有雷风而并无水火【咸恒损益萃升颐大畜无妄大过共十卦亦皆无坎离者】是何也则以山泽可通气【自剥临通地气遯夬通天气外咸损则两相通气若以卦位言则艮东北兑正西不相通矣】雷风可相薄【自复临与地廹壮姤与天廹外恒益则自相廹薄如以陈氏先天位言则震东北巽西南不相廹矣薄廹也近也】而水火则必不相射【坎离一与四子交则隂阳分矣射者相对发也自不晓推易欲以卦位南北当之而不合致郑虞翻辈皆以射训入谓相对而不相入而陈氏作先天圗位反指此数语作证然相薄非相对若不相射则显然与圗位离东坎西相反于是解射为犯为厌为侵害展转悖谬焉知有确然不易如是者也】以相射则不可易也故观推易者不必八纯与八重相序顺也只相错而移易生乎其间盖从既往之卦而数之则因纯得重纯在杂先从未推之卦而欲知之则重反生纯纯后于杂故错之为杂以逆作顺凡为易之义皆然不止转易对易一反一正为逆易已也故六子为乾坤所生而推卦逆易则六子可以先乾坤此固与画卦次第变易交易之序顺有不同者
　　帝出乎震齐乎巽相见乎离致役乎坤説言乎兑战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而聴天下向明而治盖取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　故卦通乎时时见乎位假如以大衍之数观八卦时位而考其道徳则位从东起时从春首由是而周之以示诸推移之法
　　按震巽离坤兑干坎艮此文王所演夫子所传之卦位【文所演见各卦如坤之西南得朋蹇之不利东北类夫子所传如大衍之数配位及此诸节类】万古不可易者故夫子于此凡三复言之朱子信陈邵先天之説妄指为伏羲所画反以此文王孔子所传卦位注曰未详何也及后节仍如此序又注曰未详何也岂真未详耶抑必如陈氏者而后能详耶至他日又曰文王八卦有些似京房卦气则显相抵牾矣帝者天也崔憬曰天之王气也如震王于春离王于夏类若指王者言则圣人南面而聴天下为复见矣干坎艮震四卦皆阳巽离坤兑四卦皆隂隂疑于阳必战故遇干而战此秋冬相交之时隂阳相嬗之候也天气转环于物见之故复言物何氏订诂曰洁齐即姑洗之意致役者坤为天养物如效役然劳者养物至此有成劳矣艮阳尽于上而震复生阳于下故艮止震起比之剥复其次第如此仲氏尝曰八卦方位其理多端即以相生论之火不能生金故离火兑金必间坤土此人所晓也水能生木矣而坎水震木又间艮土天下有水木不夹土而可以自生者乎若震木取离火必借巽风兑金化坎水煅以干阳此亦一节之可验者又曰天地西北髙而东南下山水皆从西至东故干起西北直领三男坤起西南间领三女又曰干得隂数【西北于大衍数六】坤得阳数【西南于大衍数九】正隂阳交互化生六子之所始故易纬谓阳始于亥而形于丑隂始于已而形于未干祖始而坤正形者以阳之生物无形而隂之生物有形也此为至理【乾坤凿度以乾坤巽艮四隅卦为四门坎离震兑四方卦为四正皆以为伏羲所定有云庖牺氏画四象立四隅以定羣物发生门而后立四正则在两汉时无不以此为羲画原文即强名文王八卦犹非实録况可别作羲圗乎】
　　神也者玅【王肃本作尠董云尠成也】万物而为言者也动万物者莫疾乎雷挠万物者莫疾乎风燥万物者莫熯【徐本作暵云热暵也説文同】乎火説万物者莫説乎泽润万物者莫润乎水终万物始万物者莫盛乎艮故水火【陆徳明本有不字误】相逮雷风不相悖山泽通气然后能变化既成万物也
　　乃复就六子之及物观之而知乾坤即六子也故推易者自乾坤不推外【不易之卦】凡以之玅物而羣分者水火不相射而相及故聚卦无水火分卦有水火而况雷风山泽之通气而不相悖其变化及物固如是也
　　干健也坤顺也震动也巽入也坎陷也离丽也艮止也兑説也
　　故欲明易例请究观八纯之名物与象类而遍指之以为文王推易属辞之用盖方位时气如前所云则周易次第也自乾坤父母顺生六子如后所云【谓干天也节】则羲易次第也【伏羲画卦次第如此必欲强作先天之名则此正先天也】今但释八纯而不及重卦则未可移易自当以羲易次第为八卦先后故自此及终凡十二节皆用此为序此正汉儒所传虙羲作十言之教曰乾坤震巽坎离艮兑消息无文字谓之易者审此则先天之圗可不作矣风善入火必附物以为体故曰巽入曰离丽
　　干为马坤为牛震为龙巽为鸡坎为豕离为雉艮为狗兑为羊
　　此逺取诸物也唐孔氏曰巽主号令鸡善知时坎主水渎豕处汚湿郑康成谓狗以善守能止人礼羊曰柔毛史记弱如羊【或谓兑金生于土羊亦生于土如西域土可生羊而土怪称羵羊可验则离之鳖蟹龟蚌皆生水者岂离火为坎水所生故耶】
　　干为首坤为腹震为足巽为股坎为耳离为目艮为手兑为口
　　此近取诸身也坤善蔵为腹巽则股顺随足其义也上连下坼其象也唐孔氏曰坎北方主聴故为耳离南方主视故为目何氏订诂曰横亘而在上能止物者手也开坼而在上能悦物者口也按孔氏亦以为西方卦主言语此以五事配五行者然与书洪范所注不同又手能止物止即拘也故虞仲翔以后文艮为狗作为拘可验
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女
　　此羲易次第也以乾坤为父母六子为男女始此
　　干为天为圜为君为父为玉为金为寒为氷为大赤为良马为老马为瘠【京房荀爽本作柴】马为驳【陆徳明本作駹】马为木果【朱氏本义云荀九家易此下有为龙为直为衣为言按虞氏易又有为徳为王为人为神为盈为甲为施为嘉为好　何妥有为刚健】
　　按荀慈明集九家易解十卷见诸史志而文献通考引陈氏説谓汉淮南王所聘明易者九人荀爽尝爲之集解【蔡介夫云淮南九人撰道训二十篇号九师易】但陆氏作释文其序録列九家名氏明有京房马融郑宋衷虞翻陆绩姚信翟子荀爽九人其但称荀氏者或慈明总集之未可知也【胡震亨云淮南自云九师有道训二篇并非荀爽九家陈氏误矣】但其书已亡朱氏据释文所引数语耳崔憬云天体清刚故为金玉孔颖达云寒氷西北地也大赤盛阳之色【杨升庵谓明堂位商之大白周之大赤皆旂名左传分康叔以少帛旃为大赤注云大赤通帛周礼象路建大赤以朝皆是第此但言色不必是旂盖旂名本易非易取旂名也】老马行乆瘠马多骨説文駮马踞牙能食虎豹木发于春而果成于夏皆阳物
　　坤为地为母为布为釡为吝【京房本作遴】啬为均为子母牛为大舆为文为众为柄其于地【一作色】也为黑【荀九家易有为牝为迷为方为囊为裳为黄为帛为浆　按荀氏又有为邑九家易又有为乱　虞氏易有为理为事为大业为臣为民为鬼为虚为乙为拇为丧为终为害为死为萃为土为器为晦为国为暑为兕虎　干寳有为顺　卢氏有为师　左传杜注有为马】
　　布者播也釡者孔氏曰化生成熟也吝啬者受而不施也均者土匀匀也子母牛者孳牛也九家易曰万物相杂故曰文柄者生物之根黑隂色
