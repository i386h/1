<!-- { "loadSidebar": true } -->
　　三则居艮刚而当艮背者乃一従观五一从颐初并移之上下卦相限之间比之人身之腰胯所云腰限者【俗名腰眼汉儒皆以为腰带处】虽腰限在背有似乎艮背而实非背也第从后以观祗见夹脊之间分为背夤【夤者夹脊肉即背肾也】俨然横一刚而排四坤于两旁有似乎摆列然者此岂艮背哉背与心反而心在身前亦祗以干阳之厉反炙之已耳坎为心薰者薰炙之义汉书马廖传声薰天地是也夫腰可折夤亦可分列以是求止是向心求背也况心又极动者耶
　　六四艮其身无咎象曰艮其身止诸躬也
　　此则艮其身者夫身在背前彖之所谓不获其身者而兹反获之盖上为艮背而四以小过之刚移之与上是以背与人而以身自与也则其艮也亦其身而已身与躬同
　　六五艮其辅言有序【虞翻李鼎祚本作孚】悔亡象曰艮其辅以中正【朱氏本义云正字羡文叶韵可见意谓正字与前后躬终字不叶故也至姚小彭本竟改作正中以就韵不知古韵东冬庚青蒸俱通正者三声字也如周礼小司徒施其职而平其政读征楚词九歌荃独宜兮为民正叶星类故讼卦彖传刚来而得中也与尚中正也叶正与此同例况经史歌诵如此叶者甚多见予古今通韵一书因已不识韵而欲妄改圣经恐不可也】也
　　五以刚易柔而承上九之一阳如一首两颊所云口傍之辅者则其不能止可知也第辅以夹口有口辅必有言説辅动言亦动祗五当互震之末震言至此或稍有序耳
　　上九敦艮吉象曰敦艮之吉以厚终也
　　此艮背也尔雅丘再成曰敦敦者兼山之艮也【见何氏订诂】以刚实居上而为艮主则直以艮山与之山即背也又孟子盎于背盎有厚义而説文曰厚者山陵之厚则敦与厚皆取义于山而背象因之有周二圣其用字明确如此
　　【艮下巽上】　三易卦
　　易　否【四来三往】
　　【又易】　咸【四往上来】　　　益【初往三来】
　　渐女归吉利贞
　　彖曰渐之【朱本义云之字疑衍或是渐字张氏所出明晋王本作渐注云以渐重文文故误之也】进也女归吉也【举正谓误增也字王肃本有利贞二字吴澄本竟删也字増利贞字可谓无忌惮矣】进得位往有功也进以正可以正邦也其位则得中也止而巽动不穷也
　　咸恒渐归妹皆以震艮巽兑作男女之象而惟咸为得正惟恒为得常渐与归妹则不无乖互之形故归妹以兄娣为变象而渐则长女少男义近蛊惑【山风蛊正风山渐之对】必欲取配非渐不可盖泽山两少男可下女巽艮非匹岂容自归【泽山咸为取女风山渐为女归】况女大以择配为急而男小以待时自阻则上巽下止不过以巽止立渐进之名而其为少男为长女象无与焉然而曰女归吉何也曰惟渐则女归亦吉也非女归之吉渐吉也曰利贞何也曰岂惟渐哉又必贞而后能利非渐勿利非贞又勿利也乃夫子于此则又以推易之法为女归断夫女归何与于推易程传曰乾坤之变为巽艮巽艮之重而为渐以渐体言在中二爻交由中二爻交然后男女各得正位而吉夫以巽女交艮男男女俨然而其释女归反不曰巽女归艮男艮男取巽女而曰男女之交在中二爻则在宋儒不讲推易程氏不道变卦者尚确见及此谆谆以在此不在彼为辞则其不在卦名之二女而断在推卦之两爻亦可知矣故虞仲翔曰否三之四谓之渐女者四也归者由否坤之三上而归于四也三进四曰得位阴阳体正【爻与位合】故吉也功谓五四进承五往有功也【五多功三与五同功】巽为进也刚得中者以三在外体之中故称得中【实则三四皆得中此以刚中故指三】文言曰中不在人谓三也其言之详尽而明决如此是以传若曰渐之进也【王弼谓之于进也】不遽为进也巽女不遽下艮男不遽上各以渐也渐而后进始吉也人亦不知其所进为何等耳渐之三四皆有所自来而进而得位进而与五同功是三干既正而可以正三坤之邦亦惟得所进故如是也且夫所谓得位者此其位何位哉不过此三刚所推进而得其中焉耳【其位又重释进得位位字正恐误认为巽艮之位故也不然艮巽焉能得中耶】如仅以卦言则下止上巽渐义已尽即曰倒震为动互坎为通【繋辞往来不穷谓之通通则不穷】进则进矣其于女归何用焉
　　象曰山上有木渐君子以居贤【本义云疑贤字衍或善下有脱字】徳善【郭氏据王本善下有风字】俗
　　初六鸿渐于干小子厉有言无咎象曰小子之厉义无咎也
　　巽为鹳【九家易】艮为黔喙【即乌喙】加之互离飞鸟而集之互坎水洼之间此其象当为鸿鸿者雁之大者也鸿以时至而其飞有序得渐之义而惜所渐之非其地矣初艮山之足而推自三来由坎中以出坎畔若所云河之干者而于以渐【次也】之渐之犹近也而非所安也夫鸿之不得水犹夫男之不得女也夫艮男者小子也倒震者言也小子不取女而徒有辞説喋喋焉不其厉而然而无咎也渐也
　　六二鸿渐于磐【史汉武纪引作般裴龙驹注云水涯堆也杨用修云水涯堆之训为是鸿固不栖石也不知磐本山石并无水涯之训此正见所次非宜之意不然陆陵亦水涯乎】饮食衎衎吉象曰饮食衎衎不素饱也
　　二当坎水之濵而居艮石之正中则水傍石磐也磐盘同石之平者磐较干不安而于以渐之但当饮坎水而唼震稼【震稼为反生】雁水鹜稻衎衎然自得已焉虽曰志不在徒饱而渐固如是
　　九三鸿渐于陆夫征不复妇孕【荀爽本作乘】不育凶利御寇象曰夫征不复离羣丑也妇孕不育失其道也利用御寇顺相保也
　　三则愈进而愈觉不安以坎水之间而合之艮山之背在水则填之在山则夷之有云髙平曰陆者而于以渐之在否四益初而合推之为三刚则此三夫也今已征进于此而不复返矣其推刚于此而自廿居于柔者妇也妇一在离中一在坤中离与坤皆腹而一当巽虚一当艮止【四在互离中而当巽阴之虚初在半坤中而值艮足之止】皆宜孕而未即育所恃者身居坎中坎为寇而出艮刚以御之则犹利以为刚固可用耳夫以女归之吉刚中得正而彖以为吉爻以为凶何也演卦例顾爻刚柔相交者爻之吉也演爻例顾卦巽艮相配者卦之凶也故夫子于此特着曰离羣之丑夫推易之法非以类聚羣分为分合之大致哉而三本否干与连干为羣初本益干与环干为羣而一旦分其羣而不之复阴固失道阳亦出丑是以进苟失渐虽观之推易而犹未吉也故曰凶也
　　六四鸿渐于木或得其桷无咎象曰或得其桷顺以巽也
　　鸿之栖也以蹠不以爪焉能渐木而渐之巽为木四当巽之阴稍开平者因变名曰桷桷如榱桶可容蹠而或则得之然而未安也然而无咎者以渐故【四为益坤三所移故顺以巽】
　　九五鸿渐于陵妇三嵗不孕终莫之胜吉象曰终莫之胜吉得所愿也
　　陵则山之髙出者重丘之上加以覆敦因之有陵驾陵轹之义今三艮为丘而五刚复髙出之此陵也曽陵而可以渐之也乎而渐之是毋论巽刚非夫难以言征而即以妇孕观之四居离腹尚不能育今五居巽中歴二三四爻而坎与离反则并其腹孕而亡之夫三止不育而此且不孕二四同功亦越三嵗自兹以往又孰能胜其任而为之孕者是孕而不育者固失其道而归而不孕者反得其愿也何也渐使然也
　　上九鸿渐于陆【胡瑗程颐本皆云陆当作逵注云逵云路也按逵者九达之名即路也凡尔雅説文诸释字书并无云路之注盖路字加云起于词章家如杜诗自惭云路得翺翔类而以此训逵固已可笑至朱本义又复以逵仪韵读为然则爻词用韵或无或有乾卦二五田天大人固是叶音至九三若厉九四跃渊亦曽有韵乎否也至吴澄季本直改逵字六经至此荡尽矣】其羽可用为仪吉象曰其羽可用为仪吉不可乱也
　　既渐于陵复渐于陆以巽为进退巽极则进而又退然此亦渐之至也上与三为表里上巽极即三止极故复渐于此然而何之矣鸿渐至此第可用其羽为舞具而已仪舞也书凤凰来仪文舞用羽名羽舞故云不可乱谓羽舞有次第如鸿序然皆渐之有象者如以仪为法谓仪法其次第则其羽字可用字皆不通矣鸿水鸟与陆反故他书亦多以水陆比言如诗鸿飞遵渚为鸿所宜鸿飞遵陆不为鸿所宜此是确证况两言于陆正是古文变换法汉晋唐儒传写传读字画形声实多异同然犹仅作音注不敢改窜今勒石镂木板册俨然而辄以己意擅改经字圣言之侮自此日甚吴澄季本罪可胜数耶

　　仲氏易卷二十二
<经部,易类,仲氏易>
　　钦定四库全书
　　仲氏易卷二十三
　　翰林院检讨毛竒龄撰
　　【兑下震上】　三易卦
　　易　泰【三往四来】
　　【又易】　恒【三来初往】　　　损【上来四往】
　　归妹征凶无攸利
　　彖曰归妹矢地之大义也天地不交而万物不兴归妹人之终始也説以动所归妹也征凶位不当也元攸利柔乘刚也
　　此则男女不相配而别取象者夫长男为震少女为兑男长女少匹配不当因有序长少为兄妹之象盖卦従泰推坤干一变【虞氏易曰泰三之四】遂以损上来四改少男为长男恒三易初变长女为少女虽男仍为男女仍为女而男女不交第排长少凡震动悦随并非男女相悦夫妇倡随之义诚有如徐氏【仲山】説易所云震兄归妹似桓王下姬【春秋传齐襄公逆王姬为桓王之妹】孙权嫁妹者但女子有行不容征迈无父之女迟归终吉盖嫁女之家夜不息烛况干宝曰归妹为哀落之女父既殁矣兄主其礼亦又何利祗以阴阳聚列必需交媾王肃曰男女交而人民蕃天地交而万物兴虽震兑不交而干首得震坤终成兑即借此阴阳交索之情为归妹婚姻之义曰此亦生人之终始也其所以男动女悦而不为过者以所归者妹也若位在中闺志存征进动而得凶即曰柔之乘刚従夫类然然亦何利焉【柔乗刚如屯之乗马女子嫁夫之通称】
　　象曰泽上有雷归妹君子以永终知敝【翟本作拟不可解　干宝曰雷薄于泽八月九月将藏之时　崔憬曰始则征凶终则无利故以永终知敝为戒】
　　初九归妹以娣跛能履征吉象曰归妹以娣以恒也跛能履吉相承也
　　初以恒巽之柔易兑初之刚是以长女而改少女此长庶之为娣者也天子诸侯一娶女君则其余皆娣是归妹以娣亦恒事可第兑本二刚一柔而二刚自为一类然而二刚则于女德有不合矣且俱在地道揣其象俱有于不合中寓相合之意如媵娣之非妻而妻非嫁而嫁者所谓跛能履眇能视是也然初何以履二何以视初与二何以有此跛眇之履视则以初本震爻【震索阳在初】二本离爻【离索阴在二又下三爻即离位】震为足离为目则初本能履二本能视而震为外卦则四又为震之足且互当坎中坎为曳是四与二为两足而坎従而专曳之牵戾成跛其何能履然而犹能也本震故也如是则征亦吉耳【征有二义初当进跛亦当进俱与二有相承之义】
　　九二眇能视利幽人之贞象曰利幽人之贞未变常也而离为互卦则二虽位离而反居离目之侧侧为半目近乎眇者然而犹能视也何也本离故也大扺归妹六爻皆为女象但以其一为女君作此卦之主则余皆辅爻乃不以二为卦主而仍以五者二虽女道臣道而以刚爻处柔位则位反不当与初四等故第可孤处而为幽人之贞幽者幽闲贞者贞静幽闲贞静妇道之常故曰未变常娣道犹妇道也
