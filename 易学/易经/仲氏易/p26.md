<!-- { "loadSidebar": true } -->
　　彖曰大壮大者壮也刚以动故壮大壮利贞大者正也正大而天地之情可见矣
　　大壮者遯之反也遯以隂在内故隂虽少而不以为少曰小浸长大壮阳在内故阳已盛而犹幸其盛曰大者壮然而遯利贞大壮亦利贞夫犹是四阳二隂之卦干行上下无非利贞而遯贞利小而不谓之正大壮利大正亦大而即谓之为大正是何也则以大者壮故大者正也葢遯为六月卦大壮为二月卦隂阳中正两俱有之而惟大壮则行见乎天止见乎地【繋词大壮则止】倒艮之止【上震倒艮】予之隂消刚动之行【干刚震动】又喜其阳长故震动在下而坤柔在上【地雷复也】谓之见天地之心【复彖传】干刚在后而震动在前则谓之见天地之情心存乎内而情现乎外所动有浅深故所见有隠显也旧谓三画卦以初为少二为壮三为究六画卦则以初二为少三四为壮五上为究则此壮字又以阳至三四得名然另是一义
　　象曰雷在天上大壮君子以非礼弗履【礼者天秩也而以震足下阙】
　　初九壮于趾征凶有孚象曰壮于趾其孚穷也
　　震为足而初在下则趾也四阳之壮以趾为始初者壮之始也然而过也天下无趾大于足而可以行者虽四为我应而四阳五隂适当半坎相孚则有之矣以言乎征则未也夫孚者信也信于行亦谓其可以行也苟不可征则虽其孚亦穷矣而况于行乎【孚穷非征穷也】
　　按春秋传赵简子论季氏出君事史墨谓在易大壮曰雷乗干以震雷诸侯加之干君之上天道有然则此所云大壮者正尾大不掉壮趾之谓也大象曰非礼弗履而传以越礼犯分者当之推易占易其变化不一类如此
　　九二贞吉象曰九二贞吉以中也
　　大壮之所以利贞者以此二也故但称九二而即可曰此正而吉者何也中故也
　　九三小人用壮君子用罔贞厉羝羊触藩羸【王肃本作缧郑虞翻作累蜀才作累皆作系累解】其角象曰小人用壮君子防也
　　三以下干之终当互干之中此正壮之至者而不可用也夫壮亦何不可用而自用其壮则不可葢恃强而往小人则然若君子则安用哉君子所用者无壮而已故卦之全体为兼画之兑而三又适当三五互兑之初兑为羊而以干震之刚成之则为羝羊羝羊勇于进而不能退有藩在前即触之夫触之亦何损于角而厉矣角且羸矣欲用壮反失壮矣夫壮之不可恃也如此羸瘠也震为竹为苇故曰藩
　　九四贞吉悔亡藩决不羸壮于大舆之輹象曰藩决不羸尚往也
　　四虽以偏位居偏刚而阳穷于此惟惧不进则幸其进之曰贞吉哉向在三时以为在前有藩耳今阳尽而藩撤矣兑为附决今决矣【三五为互兑四兑刚适尽矣】向以抵藩故或羸今不羸矣壮矣其壮也于何见之夫坤为大舆而以坤之初而索之为震是舆輹也輹者舆之根【车下缚为輹】震者坤之氐也【坤有氐成震】夫欲尚所往而观所壮壮此而已四为干健之中当震动之始其象如此
　　六五丧羊【郭氏举正作午误】于易【郑氏音亦谓佼易陆绩本作场易场通字汉食货志本作易可今音异】无悔象曰丧羊于易位不当也
　　阳已壮矣于此又进则此隂当并丧者夫此丧者羊也全兑未终而此当三五互兑之口兑为羊互兑亦为羊而适当兑口则兑脱矣第此一丧羊在无意之间直易易耳时应递代即偃玩翕忽而得失循至事已如此亦又何悔夫以易丧之势抵大壮之时虽曰五位本正中能相当乎易与埸同音亦同义然于象无疆埸之证仲氏尝言解经不宜改字良然
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　体兑则为羊而三当内终上当外终则皆有及藩而触之之象况震动之极则尤躁妄之至者而第此震柔为诸阳侵逼之际虽触藩之羊仍名羝羊而实与三异三可退而此不能退以诸阳在后也三可遂而此不能遂以前无所之也夫如是则何利乎亦惟艰以自守以聴壮动之及焉已矣葢躁妄抵触绌于进退亦惟不自量以至于此【不详不审度也】然而虽不能详亦不久困自此以往则全干之后继以姤遯仍反覆事耳【咎不长】此壮遯之相因而君子于此所当详壮防而审所用也
　　【坤下离上】　四易卦
　　易　观【五来　　　小四往　　　过】【三往上来】
　　【又易】　頥【初往四来】　　　萃【五往上来】
　　【虞翻曰观四之五蜀才日此本观卦九五降四六四进五此但従正推言者若朱升防通及本义亦谓従观来则指变卦耳】
　　晋【孟喜本作齐陆徳明云齐子西反义同则跻字矣跻犹进也】康侯用锡马蕃庶昼日三接
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　晋者日出也进也下坤上离则日出乎地而因而进之是之谓晋然不曰明而曰进者以推易言则观以六四一柔进而上行因之填五位而为卦主是卦之得明全借乎进乃因而转推则頥以下震而易为坤小过以上震而易为离上震下震皆康侯也【震为侯康侯犹考工记称宁侯也或曰民功曰康坤为民故有康象】康侯已觐日而萃以巽之命令易离日以君临之是下之觐上者有升进之名而上之临下者则又兼晋接之义此如诸侯朝天子而天子又従而礼接之坎马美脊【三五互坎为马为美脊】比之坤众之蕃庶用以敷锡【坤为众】而以一晋昼而下三坤日三接焉【杂卦曰晋昼也説卦离为日坤三爻在下为三接】是非明出地上以坤顺而丽大明何以至此大行人职曰诸公三飨三问三劳诸侯三飨再问再劳子男三飨一问一劳即天子三接诸侯之礼也【又王接侯礼觐礼延升一也觐毕致享升致命二也享毕王劳之升成拜三也见何氏易】
　　象曰明出地上晋君子以自昭明徳【明徳离徳也出乎地则自明矣大学皆自明也即此义】
　　初六晋如摧如贞吉防孚裕无咎象曰晋如摧如独行正也裕无咎未受命也
　　初本以頥之震刚而升之为四因之作二四同功之艮是我甫欲进而跬步当前顿成丘阜【艮为丘为阜适当二四】然且为我所应者【指四】一刚上临【四为艮刚】俨如山之倾压而下之摧何如也虽四居坎中坎可下孚而时命未至谁则能信亦惟独守其正以俟命之自至已耳
　　六二晋如愁如贞吉受兹介福于其王母象曰受兹介福以中正也
　　二欲进而三五同功者为坎是甫跬步间而坎险相接又如污窞之隠伏而加忧焉愁何如也所幸位居正中以坤顺而应离柔在尊之隂俨降福于我而我受之差无愁耳周礼有享先妣之礼尔雅云父之妣为王母葢指五也或曰干为王坤为母王母者王者之母也上离为中女故有母象
　　六三众允悔亡象曰众允之志上行也
　　三以小过之艮易之为下坤之首是我一为坤而诸坤皆信之然而初为艮刚今乃为艮柔岂能无悔而悔亡者众信则可行可行者吾志也进也坎当中刚相接处则为孚为信以符使信合得名况三四内外交际与初之称四孚正同是初摧二愁三信五失必不能稍有假借而晋后説易彼此笼统三可愁如二可众允易道亡矣或曰坤为众则三坤俱有之然初二尚未众耳
　　九四晋如鼫【子夏传作硕声误】鼠贞厉象曰鼫鼠贞厉位不当也
　　四进而居互艮之刚艮为鼠而上逼离中昼不能出此其为位较于离丽晋昼俱不相当者【故曰位不当】如鼫鼠然蔡伯喈云鼫鼠五能不成一技此即旧所称五技而穷者【説文云能飞不能过屋能縁不能穷木能游不能度谷能穴不能掩身能走不能先人】九家易解此直指五穷谓体离欲升体坎欲降游不度渎不出坎也飞不上屋未至上也縁不及木不出离也穴不掩身五坤薄也走不先足外震在下也此解之至确者郑康成谓鼫鼠即大鼠硕鼫通字误矣若广韵以为蝼蛄玉篇谓形似鼠头类兔尾有毛则但是鼠类恐于艮鼠之象又未合耳
　　六五悔亡失【孟喜马融郑王肃诸本皆作矢虞翻云矢古誓字九家易云五従坤动而来为离离者射也故曰矢皆不可解】得勿恤往吉无不利象曰失得勿恤往有庆也
　　五为离中是当丽大明者故甫称六五而即曰悔亡然而五在观为巽刚巽利有得而今已失之矣在互体为坎柔坎忧有恤而今幸而出恤矣虽无得然亦无恤进亦何害故爻曰吉曰无不利而夫子直加之曰此其往将有庆焉诚喜乎其为进也此晋主也
　　上九晋其角维用伐邑厉吉无咎贞吝象曰维用伐邑道未光也
　　至上九而进止矣离为牛上者离牛之角也进乎此而前无所往则进之以角或抵或触以之作开先之具固己非分然且恃离之戈兵离之甲胄转而伐夫坤之下邑虽曰以之为振厉本无咎乎而非其正也正则吝也葢离为明徳上处尊位不能降康侯之锡分王母之享而徒以戈兵甲胄转而陵下道未明矣何光之有

　　仲氏易卷十五
<经部,易类,仲氏易>
　　钦定四库全书
　　仲氏易卷十六
　　翰林院检讨毛竒龄撰
　　【离下坤上】　四易卦
　　易　临【二往　　　小三来　　　过】【四来初往】
　　【又易】　頥【上来三往】　　　升【二来初往】
　　【蜀才谓此本临卦九二升三六三降二虞翻谓临三之三而反晋此是推法与朱氏防通卦变不同】
　　明夷利艰贞
　　彖曰明入地中明夷内文明而【李鼎祚本无而字】外柔顺以蒙大难文王以【郑荀爽本作似王肃本作能又文王上有惟字】之利艰贞晦其明也内难而能正其志箕子以【郑荀本作似】之
　　乃由晋反之而明夷矣离日之伤伤于入地向非歴艰难而守正固亦又何利夫子曰吾于斯见文王焉夫所谓明夷者蒙难者也明离在内而坤顺在外于以当互坎【二四同功】而蒙险难【惟前互坎险故蒙难蒙者冒在外也】苟非体明夷之全处忧患之极恐未足以当此也此非文之以而谁以也且于斯见箕子焉夫所谓利艰贞者晦其明者也外位为坎【四五六】纯爻则见而箕子以坤五明夷【六五为箕子明夷】坐坎中而反离照本其明也而于以晦之然且文之坎难在离外箕子之坎难在坤内【谓互坎在下离之外坎位在上坤之里】商辛至亲发为内难而终能正其坤五坎中之志苟非履利贞之爻【六五利贞】秉艰贞之徳或未足以防此也非箕子之以而谁以也按彖传为夫子所作而是卦爻词以六五有箕子字故疑非文王所作而归之周公然则六五箕子乃周易旧文而彖传文王则夫子特掲之以与箕子并者故文王属全卦而箕子止属六五非偏也易文固如是也【朱氏防通谓旧説易者以六二为文王明夷六四为武王明夷皆弇陋无理之言不特武王不明夷即文王明夷亦夫子賛易之言周易旧词岂宜有此近儒巧摭文王事实以合诸爻且有分配殷臣以初爻为夷齐四爻为防子此皆稚劣之甚者世有通人不可不鉴也】
　　象曰明入地中明夷君子以莅众用晦而【虞氏易作如】明【莅众以坤言用晦而明以离言】
　　初九明夷于飞垂其翼君子于行三日不食有攸往主人有言象曰君子于行义不食也
