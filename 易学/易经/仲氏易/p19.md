<!-- { "loadSidebar": true } -->
　　彖曰贲亨【贲亨与比吉同例朱本义疑衍非是】柔来而文刚故亨分刚上而文柔故小利有攸往【郭京举正据王弼本有刚柔交错四字今考王弼本并无四字但以四字释柔来文刚刚上文柔二句耳増此妄矣】天文也文明以止人文也观乎天文以察时变观乎人文以化成天下
　　贲者饰也衣裳以饰躬而五服五采则又绘山于上衣绣火于下裳以为衣裳之饰则是山火者天地之大文【郑曰离天文也艮地文也】而上山下火尤前古迄今后王君公借以饰躬之善物也【据易黄帝尧舜已制衣裳书五服之制天子诸侯惟日月星有杀而山火不杀为后王君公之共饰】第贲固以饰为义而贲之为色则其质本白而或间以黒或间以黄【京房云五色不成谓之贲郑王肃皆云贲者黄白色也】其在卦色则为巽【白】为坤【黒黄】而在方色则见之东西南之间【巽东南坤西南】故是卦所推自泰自益自损皆有坤巽【泰上坤益上巽损倒巽皆有互坤】有黄白而既易而皆去之所幸火与山合则山石火照亦间有黄白之色【孔氏正义云艮为山离为火以火照山之石有黄白色扬雄太礥首次二曰黄不纯屈于根注易贲卦山下有火黄白色也故曰黄不纯】惜其色不纯所谓白不白黒不黒黄不黄孔子之筮贲而愀然者以是也【吕氏春秋孔子卜得贲曰不吉子贡曰何谓也孔子曰夫白而白黒而黒贲亦安吉乎家语孔子筮得贲愀然有不平之色子张进曰师闻卜者得贲吉而子有不平之色何也曰以其离耶在周易山下有火贲非正色之谓也夫质也黒白宜正焉今得贲非吾兆也】今第观其饰而不观其色则色必有质而饰当用文彼柔来而文刚者非泰与损乎以泰之上柔损之三柔来而皆饰乎二之刚【荀虞诸易皆谓自泰来而不知又自损】此刚柔之相饰也分刚上而文柔者非益乎益上本二刚乃分刚上之一而文三之柔【朱本义知卦自损来已得之矣而不知又自益且谓又自既济来刚自五上而文上夫既济非聚卦无分推之理且两刚相比分一以文谓之分既济三刚皆不比何以分乎】此物之以文分也夫卦有两离自三至上为大离以其在上为天文自一至三为离以其在下为人文夫惟天文则互震为动动即不穷亦惟人文则上艮为止止必有节震动而不穷则必变因而察之艮止而有节则必成【艮为成】因而成之则夫贲之为亨葢将察时变以化成天下所谓垂衣裳而饰至治者端在乎此岂止震动艮止小利有攸往已哉
　　象曰山下有火贲君子以明【蜀才本作命】庶政无敢折狱【贲与噬嗑为反对故无敢折狱】
　　初九贲其趾【古本一作止】舍车【郑张本作与】而徒象曰舍车而徒义弗乗也
　　夫饰不止在衣裳已也当益未推时下震为足而初当震足之下此趾也今易震为离则既以离文而饰其趾矣苐益下为震而泰之下实为干干为车震又为车【俱见前】则有车可乗原不用趾乃尽易为离则并干与震之车而尽舍之以为初居民位所当徒行此岂矜屦緉之华忘安车之适哉义固然也
　　六二贲其须象曰贲其须与上兴也
　　且饰有近在身者夫损兑上口口之下为须二至五为互颐颐之下亦为须须者须也而二之为位适当须间则夫颊上之毫所以饰面而离中之文又所以饰须也葢泰之与损则皆従上三之柔而文二之刚是二柔之所与为兴起者不在上乎兴在上则饰亦在上所谓初与二同道而初饰下足二饰上首有如此【或谓须贱妾之称天官书有须女四星离中女无正配故取其象此别是一义】
　　九三贲如濡如永贞吉象曰永贞之吉终莫之陵也三居卦末而当坎之中此以洗濯为饰者虽推従损益皆易二五之至正以趋不正而能守坎险之中即正也永能守正则卦位已终又谁敢陵其上者明嘉靖中先聴斋司马讲易浮峯书院有问陵义者曰艮在上得母陵乎然何以莫陵曰刚能陵刚而不能陵柔濡者柔之至也地以濡自文而陵免矣彖之所为文柔者于斯见之
　　六四贲如皤【郑陆绩本俱作燔以为四将应初进退未决故燔如此与下卦离火闗会另一义】如白马翰如匪冦婚媾象曰六四当位疑也匪冦婚媾终无尤也
　　四以后皆以贲之色为饰贲有白黄黒三色而益当未推上卦皆巽故四五与上则皆有巽白之色白者巽色亦贲色也虽四当互震为马而本之巽白则为白马【陆绩云震亦为白马未知所据】白马翰然将以与初为婚媾而三四同道又九三六四适阴阳爻位刚柔相当则配合之际若于此不能无疑而不知弗疑也初九六四实正应也即或四居坎中坎为冦盗【见前】而白马之出又近戎事【礼戎事尚白故乗白马擅弓所谓戎事乗翰是也】其乗此文翰下寻贲趾翻有似乎为冦者【冦指本爻不指二三従来误解】曰匪冦也乃婚媾也无尤也郑曰翰白也又发白曰皤马白曰翰此皤不止发【以通体言之】而翰则指马葢商人乗翰本亦时色文之演贲或者取时色以却黒黄未可知也
　　六五贲于丘园束帛戋戋【子夏传作残残】吝终吉象曰六五之吉有喜也
　　五为君位而以阴居之且下又无应则第如处士之可自饰者其所饰丘园而已艮为山为菓蓏而五当山半而填菓蓏于其中半山为丘蔬圃为园处士所居也乃泰本上坤益本上巽坤为帛【见荀九家易】而巽绳束之此聘币之礼张衡东京赋所云聘丘园之耿介旅束帛之戋戋者而规模减小草野羞啬不其吝乎然而聘币到门究亦可喜葢帛者白也以白缯为束故谓之帛【子夏传五匹为束三二纁此帝王之后肆觐三帛之物非聘币矣传固后儒所作者】此又以礼为饰者而何勿吉
　　上九白贲无咎象曰白贲无咎上得志也
　　上则单以色饰矣不言所饰以无所不饰也葢此本泰干之二而上饰坤柔则自此一上而大离炯然借此作天文之饰非得志乎贲本杂色而到此已纯其无所不白较之四之止白其马五之苐白其帛端有进者天文在上合人文而化成焉艮为成艮之上刚则成之时也此贲终也
　　【坤下艮上】　聚卦【一阳五阴】
　　剥不利有攸往
　　彖曰剥剥【举正增一落字谬】也柔变刚也不利有攸往小人长也顺而止之观象也君子尚消息盈虚天行也
　　此十二辟卦之一也汉儒以十二辟卦分配十二月枝辰之数如一阳复配子十一月六阳干配巳四月一阴姤配午五月六阴坤配亥十月类【复临泰大壮夬干六阳卦姤遯否观剥坤六阴卦为十二辟卦详见临卦彖下】分配秩然第诸卦名义各以因重及分聚起见而独剥与复则纯以阴阳往来消息盈虚为卦名卦义葢剥为阳之将尽复为阳之始生易惟重阳故于一生一死间消息盈虚明明指揭以为君子小人所当儆戒者在此际也夫剥者削也落也以阴柔而变其阳刚是剥其阳刚也夫阳往则阳剥阴阴往则阴剥阳往则息剥则消往则盈剥则虚此天行之显然者今阳之止而待剥已及五矣尚安往乎虽下坤上艮坤顺艮止其止而待剥观象固然然不曰有天行在乎夫止而不往者人之行也而消而复息虚而复盈小人之进而复退者天之行也君子所尚者天行而已往与止何计焉
　　象曰山附于地剥上以厚下安宅【此仍以因重之义释之】
　　初六剥牀以足蔑【荀九家易本作灭义同】贞凶象曰剥牀以足以灭下也
　　夫其所以欲剥而尚未剥者止此艮之一阳耳夫艮之一阳以坦然平直而横陈于众阴之上有似乎牀而剥之是剥牀也【牀属上爻足属初爻従来误解】然而尚未剥也葢当剥之初必自近乎地者始牀之足则近乎地也所谓下也【初二为地道为下】剥牀者何以以此而已夫剥者削也蔑与灭亦削也【广韵剥削也王弼云蔑犹削也陆徳明云楚俗有削篾之言】虽剥下非正而剥阳则剥正矣剥正则凶
　　六二剥牀以辨蔑贞凶象曰剥牀以辨未有与也足之上为辨谓屈伸之际有分辨也【郑曰谓近膝之下屈则相近伸则相远故为辨辨分也】而牀梐亦然【崔憬曰以牀言之则辨者牀梐也在笫足之间孔颖达云牀身之下牀足之上足与身分辨之处是也大抵两物交缝俱谓之辨如革之中絶为辨类若孔安国谓为牀干则在牀栈之上树以悬物者与梐不同】牀有笫有足而笫足之交复设梐以当分辨之处故亦谓之辨则辨之加于足犹之二之加于初也初以足则此以辨矣夫二为五应亦赖五之为我与也今五阳已剥而不我与则二五正位虽与初异而剥阳灭正则正与初等其凶也视之初可耳
　　六三剥之【陆徳明本去之字反谓有之者为非大谬】无咎象曰剥之无咎失上下也
　　三则有与矣【上九相应为有与】第其所与者则即其所剥者夫四阴无应而祗此区区之一阳下为我应而尚忍剥之然而与者三所独剥者众所同也众皆欲剥吾何独不剥则亦曰剥之而已初不言其所剥者何物也牀也庐也且不言我之所以剥之者何所以也以足也以辨也以肤也以宫人也一若为众所逼而阴为避嫌阳故若不觉者夫如是则何咎矣虽上下四阴皆无所与而我独有与则所得者一而所失者在上下此即坤之所为得主为利丧朋为安贞者阴类小人其宜离而不宜合如此
　　六四剥牀以肤【京房本作簠谓祭器不可解】凶象曰剥牀以肤切近灾也
　　牀之有荐席犹兽之有皮毛也【见崔憬说】故兽以皮毛为肤而牀亦以荐席为肤四之剥牀则渐与上近矣虽牀终未剥而剥牀以此故曰灾不远耳
　　六五贯鱼以宫人宠无不利象曰以宫人宠终无尤也五亦剥牀者也且切近于牀牀肤既剥则此正剥牀之际而无如牀未可剥也何也以剥之为象将及乎坤而犹未坤也斯时也五阴排连骈头而进有似乎贯鱼然者夫鱼本阴类五坤是也【下坤互亦坤故五坤】乃以艮手【艮为手】牵巽绳【五以观之上巽剥而为艮故牵巽】而贯而穿之将何以哉夫鱼阴类宫人亦阴类【见何妥崔憬说】与小人同而大小一贯一若后夫人嫔妇女御次第而进【按礼注一后三夫人九嫔妇二十七世妇八十一御妻以次当夕凡十五日而遍】如贯鱼之有序者此非以肤以辨以足者可同年语也葢以宫人宠矣夫盈虚消息全借天行天行未至不虞不待此正小人之欲剥而时尚未至伎俩有限故止蔑为宠止凶为利此在小人亦无如何者而昧者谓设一转变之防夫爻义所在何容设变若谓此即消而转息虚而转盈之际则何以处夫坤亥之尽剥也善观易者于此当自省耳后汉梁皇后曰愿陛下思雨云之均泽识贯鱼之次序正引此辞夫梁氏乱政此剥牀之尤者然汉祚未尽犹能受宠而顺止如此此可监矣【后儒因文立义动摭史事如此二爻杂引四皓邵平伏生浮丘以为博谈而至于易义所在曽不之顾此祸易之学与此间所引据絶不相同不可不察】
　　上九硕果不食君子得【京本董本俱作徳误】舆【董本作车】小人剥庐象曰君子得舆民所载也小人剥庐终不可用也
