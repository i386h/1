<!-- { "loadSidebar": true } -->
　　离以中女【见前】受坤索而二为坤隂然且当互巽之末坤顺巽亦顺卦所谓畜牝牛者指此爻也夫坤色黄牛为土【见九家易】又黄而以互巽东南之木生正南之火火既盛而土生其间又黄则名此离为黄离不大吉乎六二以大壮上九大畜六四移之为中此以推易得之者故曰得中或曰离为日日行道黄而居中故云
　　九三日昃之离不鼓【郑氏本作击】缶而歌则大耋【京房作绖蜀才作咥俱声误】之嗟凶【郑薛本无凶字】象曰日昃之离何可久也
　　九家易曰初为日出二为日中三为日昃故曰此离非他日昃之离也夫光景何常毋论石火电光难以久恃而即以离日言曽防何时而遂至于昃人生行乐耳桑榆在前何足把玩故曰何不日鼔缶今者不乐逝者其耋矣嗟何及矣三従无妄来其下为震为仰缶风俗通曰缶瓦器可以节歌此即淮南子所云小人鼓缶战国防所云秦王击缶者鼔即击也又郑康成以此为艮爻【离従遯来则下卦是艮】艮位在丑丑上值弁星似缶此与坎之互震而云用缶正同震艮皆东北方丑位而上星如此则又不止作震坎形似己耳耋者八十之称
　　九四突如其来如焚如死如弃如象曰突如其来如无所容也
　　四以火继火厝火在下而通火于上有如突然突者灶囱也【广韵灶堗通作突诸字书皆然近世字彚谓从□读森大谬囱烟牕也今俗呼烟囱读葱予别有辨证兹不载】当四在大畜身本柔也移干二之刚而来为离刚若火之延来者然然且以上火接下火而四以阳体而居互巽之上巽风扬之如焚然夫离者丽也即附也火以附物为义而今以附物而反焚物及物焚而火亦无所容矣是其焚之而物死非物死也火也焚之而物死而弃非物弃也火也火以丽为体而乃失所丽如死然如弃然膏以明自煎火以焚自灭谁为为之葢四居兑中兑为泽为金金为火所灭而泽又足以灭火故象如此荀慈明曰隂丽于阳相附丽也然而有别离之义焉离者火也托木而生是附丽也烟焰飞升而灰炭降滞是别离也【占法载隋炀帝幸江都筮离之贲正此爻也后果验】
　　六五出涕沱若戚【子夏传作嘁咨慙也】嗟若吉象曰六五之吉离【郑康成作丽】王公也
　　五位坎中坎为忧而又当重离之目出互兑之口则従而涕沱従而戚嗟亦时防使然然而终吉者彼其所附丽皆后王君公处尊髙而负艰大若所谓袁安之念王室自然流涕者此非妇人之泣与孤士之叹已也火上为灾故上九杀人九四自杀而五亦尚在忧危之间此即外氏説易所谓水欲其上火欲其下者【坎卦行有尚亦如此】不止前説如内巽外兑之有异【见前彖下】而本义谓迫于上下两阳故有忧虞则黄离元吉独非两阳之间乎何前后不顾如此
　　上九王用出征有嘉折首获匪其丑无咎象曰王用出征以正邦也【王肃本此下有获匪其丑大有功也二句则小象于象词原不必周到者此孺子妄増语也】
　　离为戈兵故终以征伐与坎为法律故终以刑狱正同然此乃王者之事向明出治命将出师皆王之所为故其有嘉者第折取其魁首而不及其类【丑者类也】尚书所谓殱厥渠魁胁従防治汉陈汤传所谓第诛其首恶之人而诸不顺者皆従之真掌邦政以正庶邦之事也大壮之易以二刚加上首是折上六之首也五上皆六皆隂类而易上而不及五是不及类也坎与离对然往往相反者坎者陷也以两隂陷一阳故终陷离者附也以一隂附两阳故终附若胡仲虎谓坎水内明而外暗上六暗外故陷刑离火内暗而外明上九明外故出征其説亦通然于坎陷离丽外又一义矣若周易首乾坤而次坎离以乾坤为隂阳之纯坎离为隂阳之中不若震艮巽兑之各居于偏也且坎离为上经之终坎离互体为下经之终以坎离为乾坤之用二济又坎离之用不若震艮巽兑所重卦之各异其用也凡此皆易理所自有者然専见及此便为京焦陈邵所滥觞而易义亡矣仲氏曰易有真义请自思之

　　仲氏易卷十三
　　钦定四库全书
　　仲氏易卷十四
　　翰林院检讨毛竒龄撰
　　周易下经
　　【艮下兑上】　子母易卦
　　易　否【上来　又三往　易】　恒【二往五来】
　　【此卦虞氏易蜀才朱升诸説皆有推易之法畧见辞内惟本义云咸自旅来则先分后聚是变易非推易矣咸恒子母卦従否泰来若旅则又従咸恒来耳】
　　咸亨利贞取女吉【亨字连利贞句勿防】
　　彖曰咸感也柔上而刚下二气感应以相与止而説【悦同】男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　上经首乾坤下经首咸恒者乾坤不与六子对祗取六子之化体以相比见若所谓乾坤定位者既为倡首则但以咸之山泽通气恒之雷风相薄既未济之水火不相射以应之于下前分篇对易之説有云以四配两者正指此也第夫子序卦以乾坤属天地为天道之始以咸属夫妇【无恒卦旧谓咸恒为夫妇误】为人道之始【人道但指此卦旧谓上经皆天道下经皆人道误见韩康伯説】故乾坤以六干老阳六坤老隂为天地而咸以下艮少男上兑少女为夫妇而又山气下降泽气上升艮男居下兑女居上【王肃曰山泽以气通男女以礼感】有类乎男下女者故郑康成谓三十之男下二十之女正以男女皆少者婚之时而男下于女者则婚之礼也夫天地一大夫妇也大夫妇则全有四徳【元亨利贞】夫妇一小天地也小天地则亦有四徳之三【利亨贞此在彖传不曰大亨以正则四徳之三也】是以康成又云嘉防礼通【亨】和顺于义【利】干事能正【贞】具此三徳而用以取女所为吉也葢咸者感也谓男女相感也卦従否易以否坤六三之柔而升之为上是桑上也以否干上九之刚而下之为三是刚下也然且转従恒易以恒之震男上巽女者而易之为艮男之下兑女是二气相与而艮止兑悦男止无他感而女悦有正应天道以感应而生万物人道以感应而生父子君臣以及于上下【见序卦】此其中有心焉坎为心卦体大坎则即以心感而情应【彖传有心字情字】志亦应焉【爻词有数志字】所谓感应而相与者有如此夫以分卦言则艮内为夫兑外为妇以分爻言则三四五为夫初二上为妇以卦爻合体言则三阳为身心三隂为首足而合隂阳男女而总象乎人之一身葢天地以气感夫妇以形感感之有形者莫如辅颊口舌以下至股足而爻之自初而上自拇腓以至颊舌四体百体无不相感【二语本焦弱侯説又咸皆也谓皆感也】蔡中郎协和昏赋有云乾坤和其刚柔艮兑感其股腓此説易之最善者况男女两心居六爻之中而四又适当三阳之中不言感而无不感大传所谓何思何虑同归而殊涂一致而百虑者于是乎在此万物之所以生而天下之所以和且平也
　　蜀才曰此本否卦案六三升上上九降三是柔上刚下二气交感以相与也此推易之法若元儒朱升作防通亦有云卦自否来此皆一隟之偶通者然亦未易事也
　　晋元帝初镇建邺王导使郭璞筮之遇咸之井璞曰东北郡县有武名者当出铎以着受命之符西南郡县有阳名者其井当沸后晋陵武进人于田中得铜铎六枚【一作五枚误见郭璞洞林】歴阳县中井沸经日乃止此事载晋书郭璞传然世终莫解尝以此询仲氏仲氏曰此最浅近者铜铎之出以贞咸也井之沸以悔井也咸内为艮艮东北之卦也其名武者以上兑在右武位也其出铎者兑为金与互干金合而干数六故得六铎然且互干为天互巽为命此天命也故曰此受命之符也若夫井则二四互兑三五互离离兑为西南郡县而南为阳方故宜有阳名乃以下巽与互兑为金木之交上坎与互离为水火之际木间金得火而上承以水此非薪在釡下得火而水乃沸乎且四正相纒干丽坤域非中兴受命何以得此凡此皆前人占筮所未及者【洞林畧有占注无此明确且所志变怪事不经故不载】
　　象曰山上有泽咸君子以虚受人
　　虞翻曰坤为虚谓否之坤虚其三以受上刚之来曰虚受人此亦以推易为説者又曰艮山在地下为谦在泽下为虚【今称谦虚本此】
　　初六咸其拇【子夏传作荀爽本作母云隂位之称俱误】象曰咸其拇志在外也
　　此相感之始也下以足为始拇者足之将指也艮为倒震震为足而初当震之下柔则足拇矣六爻互相感而感必有应感者其情以应而感者则其志耳【坎为志见前】四与初应在外卦故曰外
　　六二咸其腓【荀爽本作肥云尊盛称肥误】凶居吉象曰虽凶居吉顺不害也
　　腓者脚膊即俗所称脚腨肚者上于拇而下于股正下体之中倒震之二也第二以恒之九二升之为五而自居于柔若有不安于居腓者此凶象也独不思腓不自动随股而动诗所谓君子所依小人所腓者隂随阳而转小人随君子而行未有阳刚既迁移而隂柔犹不安其居者苟能居而又何害也艮止而巽顺二居止之中互巽之末且上有正应顺者顺所应也惟顺应故不惟不凶抑且得吉
　　九三咸其股执其随往吝象曰咸其股亦不处也志在随人所执下也
　　股防则髙于腓者此倒震之刚下体之上也第三以否之上九降为三刚而犹志在上亦若有不甘于处股者此吝道也独不思上降为三将必有随之而下降者非阳刚耶夫犹是阳刚而以上言之则谓之随人以三言之即其随也以为随人犹不可不执以为其随而可不执乎执者持也谓持所处也虽上本三应所志在上而既随而下则处之亦下曰所执固然葢股以腓为下腹又以股为下诗所谓邪幅在下者谓腓以下而所谓无以下体者谓股以下也传曰男下女此正艮男之下兑女者其特称执下非泛语也若其又曰往吝者以处下则吉往上则吝易例凡自上至下谓之来自下至上谓之往
　　九四贞吉悔亡憧憧【京房本作云迟也】往来朋従尔思象曰贞吉悔亡未感害也憧憧往来未光大也
　　此心感也卦体下二隂象足上一隂象口中三阳象身四又当三阳之间则心位也心之官则思故言思而感在是焉第四与初应自有正感徒以位在阳中上下三隂均伺之则于此不能无朋従之扰所谓憧憧者扰在心也故曰尔自有正应贞者正也正则吉吉则亡悔不然则下往而上上来而下其连隂为朋而尔是思者皆扰心之具也朋者隂类即坤之所为得朋蹇之所为朋来者従者朋之与也体为大坎坎与离反故未光大大抵憧扰者中未明耳
　　九五咸其脢无悔象曰咸其脢志末也
　　五与二应而所感渐厚且由心而上至脊背之间而亦感之是感固在心而其感之者则其脢也葢三以上降【否上降三】而曰志下五以二升【咸二升五】而曰志末论卦体则五六为上论行卦则五六为末此即大过之所为本末弱者卦凡三言志而皆以应言第初则隂应阳而惟三与五则皆以阳刚而为他所应应之者即志之者也然则五之志末非二之志五而谁志焉
　　上六咸其辅颊【孟喜本作侠古通字】舌象曰咸其辅颊舌滕【九家易作乗误】口説也
　　感而逾上则为口为舌而口傍有辅口外有颊一举口而无不相感有似乎送口説者虞氏易云滕者送也葢口説虽浅感送则深以否之三干易为兑柔是兑之所移本干之所送虽其所移者祗兑之口舌而其所送者实干之言説也【干为言】郑康成以滕作媵然亦作送解以为咸道极薄徒送口舌言语相感而已不复有志于其间此别是一説然其解作送则汉儒俱如是耳
