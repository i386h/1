<!-- { "loadSidebar": true } -->
　　九二干母之蛊不可贞象曰干母之蛊得中道也父为考则所存者母也父蛊母亦蛊所谓蛊矣蛊在母则当以不事事之所谓善事也可以贞乎葢二以刚爻居中正之位似乎可贞然下体位巽而又当互兑之始则其所以为中者乃巽之中也巽而悦则不可贞不可贞即中矣此六爻皆干蛊之子其所为父为母者本无定位夫亦随象而名之此之为母以初爻而言也初与二同为地道如兄弟然初既承考则二当将母【唐鹤徴曰二爻独言母者对五柔而言也犹晋之称王母也　仲氏曰蛊従三卦所推初三四上皆有对易惟二五无易故二五自为相应则下刚为子上柔为母似亦可通特此与初爻一隂一阳同才共道则又不在应而在比矣】
　　九三干父之蛊小有悔无大咎象曰干父之蛊终无咎也
　　蛊事也又惑也【伏曼容曰蛊惑乱也】三爻本损泽之阴移阳为风是以少女为长女此则蛊之所由来也【左传秦医和谓晋侯近女室疾如蛊在周易女惑男风落山谓之蛊杜注艮少男而悦巽之长女非匹故惑】第三为互震之始正干蛊者徒以四上两阳不能相应而又居坎中故小有悔耳夫干蛊又何咎焉
　　六四裕父之蛊往见吝象曰裕父之蛊往未得也四本震阳而移为艮阴上下无应乃又互于兑以兑折之终当艮止之始此大不能事事者且夫父之蛊以长女也今复易恒之干刚而为兑之少女兑为妾【见说卦】是既惑长妻而又以少女当下妻之惑【汉书以妾名下妻】裕其蛊矣夫艮止也惑且止将安往乎
　　六五干父之蛊用誉象曰干久用誉承以徳也
　　外卦为受蛊之地而亦干蛊者重干也二与五应用二之令闻以承前之徳此善干者繋曰二多誉
　　上九不事王侯髙尚其事象曰不事王侯志可则也上之刚一自初来初之所承事者二也二臣象也侯也一自四来四之所承事者五也五君位也王也今皆不事矣以言其位则至髙以言其志则可尚【孟子尚志与此志字同】此虽在干蛊之外者然泉石之癖亦一蛊也要之事有不同干蛊者事所不事髙尚者不事而事故曰艮虽止而出险之刚【上爻已出大坎】往可有事即不事亦其事耳
　　【兑下坤上】　聚卦【二阳四阴】
　　临元亨利贞至于八月有凶
　　彖曰临刚浸而长悦而顺刚中而应大亨以正天之道也至于八月有凶消不久也
　　地临水曰临如临深然故以卦言之则为坤临兑而以爻言之则为阳临阴第是卦体当大震【兼画之震】震体従干故一以干徳予之【虽不训四徳而卦词则同】所谓大亨以正者则以震主行【爻内言志行中行皆以此】二阳方动由渐而长内说【兑】外顺【坤】刚中【九二】而应【六五】此固天道之自然而祗其所为阳长者不可久恃従来消长之防循环无穷既有长则必有消故取象于临以为临则不行【左传宣十二年邲之战知荘子曰不行之谓临有帅不従临孰甚焉】而无如阳日以升隂日以转今以十二辟卦计之临之为卦祗二阳生地不过建丑十二月耳【自复一阳建子十一月起临二阳十二月泰三阳一月大壮四阳二月夬五阳三月干六阳四月而阳数已终所谓阳絶于已也乃自姤一阴建午五月起遯二阴六月否三阴七月观四阴八月剥五阴九月坤六阴十月而阴数已终所谓阴絶于亥也汉儒以此为十二辟卦】　而试一反观则临观对见【临观自乾坤至末凡卦皆对】　即此临之十二月已至于观之八月【观即在临中故但言至八月不然何以不至九月十月耶】虽同是二阳而阳之所为长者亦即阳之所为消【临长至二阳观消至二阳】况坤位西南时在六月兑位正西时在八月【见说卦此又是一义以明八月之义皆本象所有故推及之非泛泛也】上坤下兑原有所临非时之忧而倒兑为巽従外视内则以观对临更有反观而得之之象且文在商时确守商正二阳建丑此正一王端朔所由始也商徳浸衰【史记至帝乙而商道衰】至是己见作易者其有忧患矣【殷建丑以十一月为嵗首商书所称十有二月乙丑是也但临文多改朔不改月故仍寅月为一月卯月为二月则従泰一月起至观为酉为八月此十二辟卦所定非谓従临卦数起得八月也但即従临卦数起至观亦是八个月且临下为兑兑又八月卦故取象如是耳郑康成既以临卦为建丑殷正月又云临自周二月至八月而遯卦受之则遯本辟卦六月而以为八月误矣且此时安得有周制也虞翻亦以遯为旁通之卦夫临观倒对仍是临卦而旁通则阴阳俱反与临何涉若蜀才谓自丑月至申月凡厯八月而成否则又连临数起不従临前数起是以丑月为一月又与诗易临文不改月之说不合至程朱二子既遵虞郑遯卦之说又故为小变以复一阳月数起则遯正八月不是六月以为巧合而不知以子月作一月未月作八月则既非辟卦月数且仍是周正非夏商之制文王时岂宜有此况此是临卦辞临之至于则即欲递数亦应自临始乃自复何也】
　　象曰泽上有地临君子以教思无穷容保民无疆【君子临民法地之临水洪范以五思属五土坤卦徳合无疆皆是】
　　初九咸临贞吉象曰咸临贞吉志行正也
　　以阳临阴则初与二皆临也咸者皆也夫二为正临初与偕则志行正矣
　　九二咸临吉无不利象曰咸临吉无不利未顺命也二与初皆临则不惟得吉且得利焉夫巽为近利市三倍又为顺为命令【见说卦】二与初既同居倒巽之刚而二又刚中则一为利市一为顺命两宜有之特此时以阳临阴不以上临下恃刚中之应而上临诸阴利市则有之矣以言顺命则未也
　　六三甘临无攸利既忧之无咎象曰甘临位不当也既忧之咎不长也
　　三当兑口之未而上承坤土之甘【洪范土爰稼穑故味甘】是以甘说为临者夫身处阴位既不能下临二阳而又同在四阴而已独别于下位下又难以临上是其所居之位两不相当若甘心临人而为人所临而亦甘之何所利乎且卦所为倒观而得八月者指观四也临之三即观之四则此爻虽甘殊为可忧葢坎为忧兑上为半坎是也【三在兑口】但既能忧之反甘为苦反说为忧则观之四终是临之三位非正当何咎之有
　　六四至临无咎象曰至临无咎位当【虞氏易荀九家易皆作当位则与上长韵不协非是】也
　　临至此而八月矣【従临上数至此八个月即观卦二阳亦消至此爻止】所谓至于八月者此则其至之者也三地内临至此见临二阳外消亦至此见消时实为之又谁咎焉故以卦位言则以阴居阴位固相当以四应初位又相当而况従临象反观则今之临四即后之观四其于八月之位抑又相当如此所以与向之以临三为观四者有别耳不然三与四同为失位而一曰当一曰不当何辨焉
　　六五知临大君之宜吉象曰大君之宜吉行中之谓也上柔应下刚五原不足以临二而无如五中君位则即用中以临之然亦智矣中庸曰惟天下至圣为能聪明睿知足以有临也此大君之宜也上卦坎位以纯爻而见【说见前】五居坎中坎水于五徳属智故有是象
　　上六敦临吉无咎象曰敦临之吉志在内也
　　敦如覆敦【见尔雅】地之髙者也上坤至此髙矣夫泽上有地以髙临深故谓之临则此据髙地正临之本分而特其所居者非正中之位身虽临而志有在葢志在五也上在五外则五在上内诗曰如临深渊又曰如临于谷皆以髙临下艮之敦艮亦此义
　　【坤下巽上】　聚卦【二阳四阴】
　　观【古无四声平上去同用故汉易皆无音注后人分平去二音非是】盥而不【王肃本作观】荐有孚颙若【按盥祼通字与郊特牲瓘论语灌同谓酌鬯降神也马融郑虞翻荀爽诸家皆无异义苐或作朝会或作贡士或作祭祀则祼同而所以用祼者不同耳程传泥盥字谓洁手以灌则祼盥杂出不明若朱本义洁手以祭则直是穨水矣祼荐皆礼中大节故对待言之洁手防文岂可对举且盥而不荐亦以祼本大礼故一祼可已若祗穨盥则母论祭祀与朝会天下有一洁手而可以云礼毕者乎观者审之】彖曰大观在上顺而巽中正以观天下观盥而不【王肃本作观今按爻中皆观荐之文则不字本观字之误惜别无他证且本文不可易耳】荐有孚颙若下观而化也观【王弼以此字句】天之神道而四时不忒圣人以神道设教而天下服矣
　　观为大艮【六爻皆兼画之艮】而三五同功则又为互艮艮者门阙之象【见前】故曰观【尔雅观谓之阙】春秋传所称两观是也第朝有观庙亦有观皆门旁双阙而是卦下坤上巽以地上之木【巽为木】而岿然髙峙谓之鬼门【见郑康成易】鬼门者宗庙之象故卦词盥而不荐郑康成谓诸侯贡士于天子卿大夫贡士于其君皆以賔礼祼献酬酢而不必设俎此据爻词利用宾于王一语而妄以周礼賔兴当之其说颇无据【郝京山曰周礼有賔兴之文无饮酒之礼仪礼有乡饮之礼无賔兴之文况礼惟鬯称祼惟天子有鬯诸侯锡鬯乃有不锡则资鬯于天子若诸侯于大夫賔兴安所得鬯且王者賔万国惟诸侯称大賔客士兴自乡可称賔至天子所岂有称賔之礼】有谓诸侯相朝灌用郁鬯无笾豆之荐【见礼器】又诸侯朝天子在始至时天子使大宗伯祼以鬯酒无笾豆一献而罢【见周礼大宗伯之职】此庶与盥而不荐义合然考大行人掌大賔客礼仪亦原有飨礼食礼诸献参差不一且殷以前未必即用周礼况贡士朝会皆与圣人神道设教本义殊不相涉惟马融王肃诸家直指祭祀言谓灌地降神此是正防第引论语既灌而往为证以为王道可观莫大乎祭祭事可观莫盛乎灌及神降荐牲而简畧至矣【见马融说王弼注亦然】则直以鲁之郊禘说易岂有此理且祭礼之诚全在祼荐所谓殷荐上帝礼以荐重故従时祭言则荐韭荐黍【春荐韭秋荐黍】有羞无牲【周礼笾人掌荐羞之事谷梁传注无牲而祭曰荐荐而加牲曰祭】而以大祭言则荐牲荐酒荐币荐璧皆谓之荐【凡有借曰荐】岂有荐礼盛大而反简畧不足观者葢观有两义以门阙为楼观之事则以上观下【三辅黄图云登之可以逺观】而往往悬法以示垂象则又为天下人所观【孙炎云宫门双阙旧悬法象使人观之谓之象魏】故在朝在庙皆有观象而此属宗庙则上之与下皆将于是乎观礼乃巽当夏令【巽四月卦】时值礼行四五半坎【四阴爻阴位五阳爻阳位为半坎】有孚在众【坎孚象坤众象】则即以祼荐大礼观之而以艮手搴巽茅祼鬯荐借两皆有象毋论祼荐相仍不可阙一而第当祼初斯时尚不荐也而相信之至即已秩然其可观如所谓上颙颙【尔雅颙颙君徳也】下颙颙者【广韵颙颙仰也】况既荐乎葢上为大观下为观化下顺上巽五刚居中正以观天下而天下化之所谓殷人尚鬼文在殷时亲见夫有殷圣人法天之神道以为嵗时之序祭而周流不忒传云圣人以神道设教而天下服此之谓也
　　象曰风行地上观先王以省方观民设教
　　初六童观小人无咎君子吝象曰初六童观小人道也夫观则合上下中外男妇大小而皆可为观虽宗庙之中未必容童竖妇女之窥伺而人卑地远则遥望不及有斯象焉艮为少男初则尤穉矣此童也夫五上二阳为君子则此童小人也夫以小人而作是观亦曰道在则然固无足咎傥君子出此而不其吝乎
　　六二闚观利女贞象曰闚观女贞亦可丑也
