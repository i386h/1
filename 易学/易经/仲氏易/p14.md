<!-- { "loadSidebar": true } -->
　　同人者同于人也独阴不同于众阳而反曰同人则以六二之应九五初亦但同于众阳而厯久而后应之【九五爻词所以曰后笑曰相遇】故卦词曰同人于野【初与二为地道故称野】野者众处之地也而彖则曰柔得位得中而应乎干【九五为六二应】应乎干则所以同之者祗此人也【繋词称二人同心】故是卦以二为主而六二之词但曰同人于众与卦词同而九五之应则曰先号咷而后笑葢先违而后遇之又曰大师克相遇与彖义同第是卦六二一自姤推则在初一自夬推则在上故爻言同人凡四其在二与五则正中相应其各称同人固也初与上何与而亦曰同人若曰以言乎推则此亦其可同者耳故初曰同人则不出门而早已同之然而非相应者也上曰同人则昔同而今反违等之在野泛泛然不我应也若夫九五曰相遇则俨以姤与之矣曰师克则俨以夬决之矣至于干健中正则九五君子居正而应虽坤应而实干行焉故上卦坎位以纯爻得见【説见乾卦】而离有伏坎复相背不解【离背为错坎】则即此爻位原有川象况姤夬未推则初上两阴而夹中阳为大坎大坎大川也今既推之则已灭坎象为利涉矣反姤初之豖蹢【姤初六羸豖孚蹢躅】变夬上之灭顶【夬上兑缺为灭顶】此非应乎干而干行不至此故离中为志而干行中正可以通天下之志焉按石晋髙祖以太原拒命废帝遣兵围之势甚急命马重绩筮之遇同人重绩曰干健而离明健者君之徳明者南面而向之所以治天下也同人者人所同也此其时将必有同我者焉易曰战乎干干西北也又曰相见乎离离南方也其同我者自北而南乎干九十月卦也【此以卦位言干西北卦位在九十月】战而胜其九十月之交乎是嵗九月契丹果助晋击败唐军晋遂有天下
　　象曰天与火同人君子以类族辨物【王弼曰君子小人各得所同苏轼曰同人以不同为同】
　　初九同人于门无咎象曰出门同人又谁咎也
　　初不及同而上过乎同初以姤之六往而居二则连九三而艮象成矣艮为门故爻曰于门以本爻言也象曰出门则连二言也葢出门而即求同人何同焉然出门而不即同人何咎焉
　　六二同人于宗吝象曰同人于宗吝道也
　　二本与五为同人而尚未同也尚未同则同之者众矣传曰人尽夫也谚曰一女留百家求也夫至一女当众求而不其羞乎【吝者羞啬之义】按广韵宗众也荀氏九家易亦以宗训众徐咸清曰同于宗与同于野同此汉儒説易与隋唐字书无一不合今为字书者【如字彚正韵类】妄有引类而特遗此训遂使易义俱晦一何陋也
　　九三伏戎于莽升其髙陵三嵗不兴象曰伏戎于莽敌刚也三嵗不兴安行也
　　三与四则求同而不得者也夫三居离刚离为戎兵【説见前】而背有伏坎坎者伏也【坎为伏】伏其戎于互巽之木间【二四同宫为互巽巽为草木】则已伏戎于莽矣然而自姤推而连艮象【见初爻】艮为山艮之上刚即髙陵也互巽为股为髙则升而髙也伏戎而升髙将以敌五【即敌刚】而艮止矣虽厯离三之终防三嵗而弗克兴矣夫巽顺艮止则固所当安行者而欲其干行不亦过乎
　　九四乘其墉弗克攻吉象曰乗其墉义弗克也其吉则困而反则也
　　离刚坚乎外为墉三为二墉而四则乗之乗者乗三也其墉者二之墉也弗克攻者顺也互巽也然干为天则弗克攻则又以互干而反天则焉
　　九五同人先号咷而后笑大师克相遇象曰同人之先以中直也大师相遇言相克也
　　夫五之所应者二也则其所同亦二也然二以一阴而所承所乘所比皆阳焉能遽遇哉夫先反侧而后友乐闗雎之义也同人亦然然有升陵者有乗墉者是必用干行之众借离应之兵而出刚金以克之则始可相遇姤者遇也凡推卦者亦曰此所同者则亦従姤来者也按卦主离火火无定体故易例凡遇离则皆有笑咷之象如离不鼓缶而歌则大耋之嗟出涕沱若戚嗟若中孚为大离或鼔或罢或泣或歌旅上卦离先笑后号咷类【説见来氏易及何氏订詀】故旧说以号咷笑皆离火之声非无谓也虞翻曰同人与师反故亦称师或曰师五阴称师同人五阳称大师
　　上九同人于郊无悔象曰同人于郊志未得也
　　葢従此是路人矣徐咸清曰同于郊与同于野同
　　【干下离上】　二易卦
　　易　姤【五来初往】　　　夬【五往上来】
　　大有元亨
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　大有者多也【春秋传丰年多黍多稌为大有】夫以一阴踞五中而诸阳之大皆为所有【易以阳为大阴为小故凡称大壮大畜大过皆以阳多为名】不既多乎况上离互兑【三至五为互兑】以干之天行当夏秋成物之候长养矣【夏为离五月卦为长养】稔矣【秋为兑七八月卦为稔】不又多乎故曰大有者多也苐是卦所推以姤之下柔与夬之上柔同易五刚是上下两柔俱得尊位居诸大之中【大中者诸阳之中也】而夬上与姤下皆应之【上下应】则夫内为刚健【下干】外为文明【上离】刚柔相应【应乎天即柔应刚】而乗时以行【时行】凡四徳之所谓元善而亨通者亦皆于天火见之【元亨】而何勿多之有
　　象曰火在天上大有君子以遏恶扬善顺天休命初九无交害匪咎艰则无咎象曰大有初九无交害也初之所有本自五来则向原与五有交而今无矣是何也则以五之交如者自有在也【谓应二】但六五为离中为日日行交道或自外而内或自内而外而惟当正交之地则不无阴亢阳月揜日之害【见别传】如三当内外之交而曰小人害是也【如此推説则三爻害字五爻交字俱有着落】今既无交则亦无害而特其所为无交者匪以害故葢害者咎也大有之初四阳递行但稍为难进则已无咎吾所谓无交害者亦大有之初如是焉耳故象特申之曰大有初九【従来无交害无咎俱不可解即象词加大有字又加初九字俱无谓此推易之发所未发也】
　　九二大车【蜀才本作舆则坤为大舆矣非是】以载有攸往无咎象曰大车以载积中不败也
　　二则阳多矣居下干之中当互干之首重刚而中比积载之时也【小畜徳积载】干为大车【见虞氏易】行健有攸往而离牛【离为牝牛】前之此大有之所积者而何有于败
　　九三公用亨【虞氏易作亨以鼎餗为解古亨享通用春秋传占此爻谓战克王飨飨即享字或以亨解通非是】于天子小人弗克象曰公用亨于天子小人害也
　　以干三而踞下国之首三公象也大有至此已众多之极而身居互兑进为容悦【兑为悦】则将绌所有以享于君时固有之第三当内外之交与初之无交不同而又不能为六二交如之应则过于容悦反为小人小人则弗克享矣何也以害故也按左传晋文侯将纳王筮之遇大有之睽曰战克而王飨吉孰大焉【左传僖二十五年秦伯师于河上将纳王晋侯筮之遇大有之睽曰吉遇公用享于天子之卦也战克而王飨吉孰大焉且是卦也天为泽以当日天子降心以逆公不亦可乎大有之暌而复亦其所也】则享君固大有事其害者以弗克享耳若其变干天为兑泽而以当离日谓之天子降心以逆公则此卦干下离上降心亦然故传又曰复亦其所大凡占卦既有动则贞悔俱占无有舍之卦而仍占遇卦如朱子用九所云者畧见干下
　　九四匪其彭【韵会曰彭多也易音旁子夏本作旁至程传解盛引诗彭彭为证则彭彭本作騯騯非单字解矣】无咎象曰匪其彭明辨晳也
　　四则阳之多従此而极尝恐以众阳逼一阴曰阳多矣则阳虽五有而非五所有乃其有也其有则咎矣故于此改大有之名曰彭彭者多也犹大有也葢居四者能不以为彭而其所为众多者若非其彭则处髙不危处近不偪处极盛而不盈满自非得离火之明而辨而能晳何以至此
　　六五厥孚交如威如吉象曰厥孚交如信以发志也威如之吉易而无备也
　　五居离之中孚象也乃下应乎干亲贤惇信若与之相交者然是能以孚中而发通志虽一阴自守简易无备而其威俨然是非不戒而孚不怒而自威者乎【左传闵二年成季将生筮之遇大有之干曰同复于父敬如君所夫干为父以离变干为同复于父则此亦君象矣或以上为主以此为摄位之佐泥下祐字非是】
　　上九自天祐之吉无不利象曰大有上吉自天祐也夫五之交孚既已应乎天而承上刚而不知此上刚者即向之自天而助成之者也上与五俱为天位而夬以上柔而易五刚则实借天以助之虽一阳与四阳同而此有所自凡所谓尚贤所谓履信【见繋词】所谓元亨而无不利者上与五共之矣大有之终莫盛乎此故传又申之曰大有上吉


　　仲氏易卷七
　　钦定四库全书
　　仲氏易卷八
　　翰林院检讨毛竒龄撰
　　【艮下坤上】　二易卦
　　易　剥【上来三往】　　复【初往三来】
　　谦【归蔵易作兼子夏传作嗛】亨君子有终【说苑此下有吉字】
　　山形一何髙而居乎地下【刘表曰地中有山以髙下下】谦也谦则必亨是以君子有终也夫君子刚象也三终象也艮者万物成终之象也夫以君子之刚处内卦之终而又当万物成终之艮则有终矣葢万物之所以成终者莫如艮【见说卦传　此以九三为卦主以九三爻训即此卦词故也】
　　彖曰谦亨天道下济而光明地道卑而上行天道亏【马融本作毁】盈而益谦地道变盈而流谦鬼神害盈而福【京房本作富后汉刘修碑同】谦人道恶盈而好谦谦尊而光卑而不可逾君子之终也
　　夫谦自剥来者也夫上与五天道也夫以剥之上而降为三是天道下济而成光明也谦又自复来者也夫初与二地道也夫以复之初而升为三是地道虽卑而气上行也【天自光明然以互坎言之则坎月有光矣苟爽曰阴去为离阳来成坎故光明　彭城蔡景君说剥上来之三即侯果亦言之然即以剥之六三上升干位为地道上行此皆举推易之法而未全者】且夫三与上卦之终也亦卦之盈也【谓两卦之盈数】剥降上之阳而予之下是天之所盈者亏矣复升初之阳而予之三是地之所盈者变矣天道亏上盈以益下之谦地道变内之所盈而流其谦于外然且三为神四为鬼而三盈之神居坎险而近于害【三居互坎中以险近害】三与四綂为人道而三盈之刚诎坤下而近于恶【三艮诎坤四之下】一若鬼神人道亦惟谦是福而谦是好则夫谦之在天固尊而光而谦之在地虽卑而不可以逾非君子之终而何【三为神四为鬼见虞翻説】
　　象曰地中有山谦君子以裒【郑荀董蜀本作捊】多益寡称物平施
　　字书引易掊多益寡掊者尅也即剥也上従剥来是裒多也益者愈也不亏也下従复往是益寡也损益备则施予平矣
　　初六谦谦君子用涉大川吉象曰谦谦君子卑以自牧也
　　谦之初即复之三也夫三在下卦谦也复逊位以居于初人谦也山在地中谦也而初又为山之足又谦也谦又谦非君子乎虽然互坎在前川也而通视之为大坎则大川矣是惟柔降而刚升者能涉之而何勿吉
　　六二鸣谦贞吉象曰鸣谦贞吉中心得也
　　二为正位而居中则其谦正而出自中心不必自鸣其谦也有鸣之者也鸣者声也诵也按复为地雷则下卦本震震善鸣而前有互震则又有遥鸣之象所谓鸣也若姚信曰三体震为善鸣而二亲承之故曰鸣谦则隔一位矣【三四五为互震与二无涉故隔一位】
