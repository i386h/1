<!-- { "loadSidebar": true } -->
　　上九何天之衢亨象曰何天之衢【举正有亨字误】道大行也畜之极而大通矣上九本在外不受所畜而三阳迟久亦将进而与上合彖之所谓不家食而利涉川象之所谓闲舆衞而上合志皆其时也夫震为大涂即天衢也大壮之上本震初而升为艮艮为倒震一若反大涂而背负之所谓荷也夫以尚贤之人当养贤之任而其所为负荷者无非开艮阙以辟震涂若所谓天衢也者是阳气方升君子并进之一时也有勿亨乎葢畜养者其徳而大行者其道也
　　按何荷通字与噬嗑何校灭耳商颂何天之休同若灵光殿赋云荷天衢以元亨则直以易文更作荷字可验王辅嗣注易误云何语辞而程引胡安定说遂谓何是误加之字以至季彭山作易学四同欲改何字为向字妄矣若本义作何其通达之甚解则何其天衢无此辞例

　　仲氏易卷十一
　　钦定四库全书
　　仲氏易卷十二
　　翰林院检讨毛竒龄撰
　　【震下艮上】　子母易卦
　　易　观【五来初往】　　　临【二往上来】
　　【此卦惟侯果虞翻得推易之法宋儒多言従观临来指变卦言耳与此不同】
　　頥贞吉观頥自求口实
　　彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉
　　頥以养为义顾卦无所为养也祗以艮止在上震动在下上止而下动比之頥然【郑曰頥口辅车之名也上止下动故谓之頥】乃就頥观之则四隂互坤有养象焉【説卦万物之致养莫如坤】但养以静为主礼记所谓口容止者故下三爻以震动得凶而上三爻以艮止得吉虽上下两阳同一辅车亦同一卦主而吉凶判然特其所为吉者则一归于正无两义耳且其所为两阳者一従观来移观之九五而为初九是以观艮之两观而观其养也【观上艮为门阙有两观之象故名观】一自临来移临之九二而为上九是以临兑之口实而观其养之有自也【临下兑为口舌郑曰頥中有物曰口实】夫降艮观以观頥而升兑口以观养诚以得一在天得一在地而养隂众于其间【见翟説】干为圣人艮为贤人而养坤民于在下【见虞翻説】頥养之义有如是其大焉者此非他之时而頥之时也侯果曰此本观卦初六升五九五降初而成頥虞翻曰以临观四隂二阳之例言之则临二之上兑为口故有口实此汉晋以来推易遗法【朱升会通亦云卦自观来以五阳易初成頥此以变卦偶合之耳】
　　象曰山下有雷【刘表曰山止于上雷动于下】頥君子以慎言语节饮食【言语従口出故旁及之苟爽曰雷为号令故有言语】
　　初九舍尔灵龟观我朶【京房本作瑞疑垂之误】頥凶象曰观我朶頥亦不足贵也
　　頥之初则頥之下车也以下车统下頥而动而得震则急于求食固亦有之特初自观来当在观时内卦以纯隂而见离位【説见前】离为龟而初又早承离照之灵是灵龟也乃以一刚填下頥而离隠矣离隠则灵龟亦隠矣人第见易观为頥而下頥俯出如树之下垂朶朶然【説文云朶树木垂朶朶也朱升曰言下頥而垂其涎也】而不知舍灵龟而观朶頥去尔之聪明而尔自以为我有口腹何足贵也【尔我皆指初言】侯果曰初本五也【谓观之五】五互体艮艮为山龟【象义曰艮有龟象损之六五是也】自五降初则为頥矣是舍尔灵龟之徳来观朶頥之馔也此灵龟又一解亦通
　　六二颠頥拂【子夏传作弗云辅弼也】经于丘頥征凶象曰六二征凶行失类也【经音径去声吭也旧作常解非】
　　二仰吭求食但以半口加下頥之上有似乎倒提其頥者夫近頥之口下通于吭所谓经也口之所食每縁气以为出入庄子所谓縁督为经熊经鸟伸者【汉书以经死为絶吭义同】徒以求食之故往往仰其吭而抑搔之【朱升曰拂摩拂也即抑搔也】而不知临二之刚已移上九是其反而提下頥者正其往而为丘頥者也艮为丘丘则不动而乃以震动而得震行不其凶乎葢上九固我类而今已失之失则何可行丘頥即髙頥谓上车也于往也诗于茅于耜是也
　　六三拂頥贞凶十年勿用无攸利象曰十年勿用道大【李鼎祚本作徳】悖也
　　三当頥之中为上之应而不幸处震极而为艮所逼夫頥之中宜有食为上之应则并宜得食而迫于艮止则或反以动之过而发愤不食拂頥而去犹之染指而出也【见左传】夫如是则凶矣虽曰吾守正不食亦何利矣葢三当互坤之中坤为民众在养万民者或未必不思用之而必歴坤尽而后有用已十年所矣此非頥之时也传曰地数十
　　六四颠頥吉虎视眈眈其欲逐逐【子夏传作攸攸汉书作浟荀爽本作悠犹渐也刘瓛易作跾逺也】无咎象曰颠頥之吉上施光也
　　四以半口缀上頥之下有似乎倒倾其颐者然而吉何也葢四本艮止之始而下与初应止不急食应则不泛食而今为倒頥则悬之而不即食故其求食也不苟食也此其象有如虎艮为虎【见説卦】艮位寅亦虎【艮东北卦寅方也寅属虎】艮统寅以为正亦虎【夏易连艮而以建寅为正朔】以艮虎下视【虎行垂首而下视】而出大离之目以视之【卦体大离】相择而食眈眈然岂易见其欲哉视之又视不一眈也渐之又渐不一逐也大离至是有光矣虽倒而上施而亦又何咎逐逐渐渐也今俗云逐渐是也世不识逐字但以逐逐为趂逐作解则于六四止食之吉大有乖舛不得已而强文之曰为贤求食不得不急则养人自养起于后儒在前此未有此解且六爻本文亦并无养人之义按汉书引易作其欲浟浟而子夏传作攸荀爽九家易作悠三字并同则悠悠者正渐渐之谓也但悠字与逐字义同而声殊及观刘瓛易则又曰跾跾据説文跾音式六则音本同逐且其义作悠逺解则又与悠悠义合是跾逐二字在当时未知所従然总解作渐无可疑也不然眈眈逐逐过于朶頥十倍矣而必强曰吉曰无咎寃哉
　　六五拂经居贞吉不可涉大川象曰居贞之吉顺以従上也
　　五又以喉吭当上頥之下虽艮止而下无应亦未免有仰吭抑搔之意而犹幸其居于正也居正则养正吉矣特五位坎中【四五六坎位】在观巽时则以一刚掩其坎而今移之初则頥见而川亦见焉夫艰食可求何难涉险而不知其不可也以口腹之故而轻其身以试非頥也即非正也正养无是也五本尊位而依庇上九似乎不顺但頥主两刚而二五之互坤俱従之隂之従阳犹辅之従车坤为顺此其顺耳
　　上九由頥厉吉利涉大川象曰由頥厉吉大有庆也于是推易者曰吾乃今而得所自焉夫临之二即上九所自来也由者来也二往为艮则曰于二来为上则曰田葢由是而得为頥则以頥厉物亦以物自厉而砥厉之义见焉有勿吉乎且临上为坤以纯隂而坎位见此大川也今以刚填之而涉之矣山以止之川以通之天地万物何养不得而况养贤以及民其为正养者方未艾也故曰此頥之时也
　　【巽下兑上】　子母易卦
　　易　【大壮】【初往五来】　　　遯【上来二往】
　　大过栋挠利有攸往亨
　　彖曰大过大者过也栋挠本末弱也刚过而中巽而説行利有攸往乃亨大过之时大矣哉
　　大过非过之大者乃大者之过夫泽与风合而有何过且泽与风合而何以为大者之过大者干也阳也刚也泽风一合而四刚并列大不过乎此専以象名卦者故即以象言之四刚相并有似一木而两端受窍有似乎木之为栋者乃象之所至而义即随之葢巽为木为杨【九家易见本义】而两巽相背颠倒皆木然且两兑上下亦颠倒相背以滋之合观之则成一大坎坎为宫为栋【九家易见本义】则以杨作栋【熊过曰齐民要术白杨堪为屋材】于义于象均有之奈四刚两端附以两柔则本末俱弱【向秀曰挠由初上始终皆弱】是栋挠于下理所固然第四刚虽过而尽居于中其自遯来者则上来居二以外刚居内卦之中其自大壮来者则初往居五以下刚居上卦之中而三四则又居诸刚之中虽刚大者过而过不失中内巽外悦不行则已行则所往皆利虽有栋挠之凶而旋有栋隆之吉所以亨也则过非细事也
　　象曰泽灭木大过君子以独立不惧遯世无闷
　　不言泽风而言泽木以重在木也葢四刚皆木也二五木之体三四木之用也独立不惧者由大壮来也遯世无闷者由遯也
　　初六借用白茅无咎象曰借用白茅柔在下也
　　刚至大壮错地可矣柔従上来以借之巽为柔为白借用白茅洁诚之过也又何咎乎
　　九二枯杨生稊【郑本作荑云木新生也】老夫得其女妻无不利象曰老夫女妻过以相与也
　　夫以遯之上九而改为四刚之栋是质本杨也而已枯矣第刚虽多与而二居刚中得与初柔为比附则在三与四反为独阳不生而二殊不然是三四为栋而二尚杨也杨虽枯犹可生也葢天下颠倒之事不少今大者既过则不能无颠倒于其间故犹是泽风而大过之泽与大过之风皆上下相背颠之倒之传所谓大过为颠非无义也【周易皆颠倒相对独乾坤坎离頥大过中孚小过八卦不然而頥大过中孚小过又内外二卦自相颠倒故杂卦于大过特发其例曰颠也此皆周易大闗键向非推易亦安能直抉隠秘如此】夫枯菀异形老少殊质枯可生菀则老可配少乃遯之上九本来无应此未娶之寡夫也而今并四刚而五仍不偶其亦老矣何意巽之长女可相与也夫未与女也既与妻也女可为妻则得之【刚乗柔故得妻】得之诚过也所谓颠也初二在互卦为姤姤为遇故有斯象【夏小正正月栁稊稊发荂也与荑同故郑康成作生荑刘琨劝进表云生繁华于枯稊即此义程注稊为根非是】
　　九三栋挠凶象曰栋挠之凶不可以有辅也
　　夫犹是四刚之中而二五无应而反有应三四有应而反失其应此颠倒也然九三九四同在刚中有何颠倒之可寻而三为栋挠四为栋隆则又何説曰此正所谓颠倒也夫九三者顺巽而倒兑者也夫风自下上顺则转髙泽自上下倒则倾竭以转髙之风而当倾竭之泽则在巽为髙为躁而在兑为脱为毁折栋不挠乎挠则凶虽刚辅甚多而有不可也【虞翻曰本弱故挠然辅之则益挠辅指四刚言】
　　九四栋隆吉有它吝象曰栋隆之吉不挠乎下也夫九四者顺兑而倒巽者也夫泽顺则由防至盈防则滋盈则灭风倒则背小向大小可受大不可受以可受之风当方滋之泽则在巽为顺为入而在兑为悦为附决栋不隆乎隆则吉虽别有所吝而下不动也【它亦指四刚言四刚皆在险故有吝】
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　乃以大壮之初九而为刚栋之五亦枯杨也其刚中与二同其比于上柔亦与二同则夫以大过之颠枯而复生亦其理也第时有不同而由来亦异大过之时进而转甚向之生稊者今且生华而五以大壮初九而居于兑中少阳居尊不碍士夫【郭氏举正以士夫为少夫今不従】而上六在前则竟以兑之少女而居垂暮之地少艾之姿居然老妇一何颠倒然且兑悦在中説成在外【上六为兑口】互夬独行一往不决【夬有夬夬独行语】以士夫而不能得妇反为妇得【隂乘刚故夫为妇得】则颠倒极矣然而无咎也以大过也无誉也以大过也大过则何可以久也大过则丑亦可也
