<!-- { "loadSidebar": true } -->
　　【巽下震上】　子母易卦
　　易　泰【初往　又四来　易】　咸【五来二往】
　　【侯果蜀才虞翻及朱升诸易俱有推易法见辞下惟本义谓卦自丰来此是变卦与此不同】
　　恒亨无咎利贞利有攸往
　　彖曰恒久也刚上柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　雷风为恒不知其何以恒也但曰亨而已无咎而已且中有两利一利乎守一利乎行亦不知其何以守何以行也但曰利利而己夫子解之曰恒者久也是何也夫恒自泰来以泰之初刚易为四刚是刚上也以泰之四柔易为初柔是柔下也乃又自咸来以泽山之不相与者而易为雷风之相与雷动而上风入而下是上震动而下巽顺也夫刚尊柔卑恒一两长相配【震长男巽长女】恒二上动下顺恒三刚柔皆应【三隂应三阳】恒四【此彖传解义如是谓四者皆常道】葢泰之地上于天天下于地者为偶道而易之而夫长在上妇长在下则道贞而可常守也利贞也咸之艮男终于阳兑女终于隂者为有终而易之而为震男之始又易之而为巽女之始是终则有始也利攸往也夫互干与上震皆行也则皆往也况天地万物日月四时其有借于久道为何如者而谓圣人有异乎第恒则惟惧其不恒故卦曰恒亨而其为爻则若有鉴于不恒之不亨者匪悖也象如是也泰为地天而坎离卦位纯爻则见故従泰推易则有天地有日月若震巽兑艮周歴四时则咸恒俱备焉虞翻曰干为圣人此又以互卦言恒傍从亘字书皆然説文所谓从舟在二之问是也唐人书法因避穆宗讳故或去下一画而来氏梁山易注谓易恒字无下画左旁立心右傍一日所谓立心如一日者则笑话矣来注多近理然犹有牵合如此类者故指出之
　　象曰雷风恒君子以立不易方【朱升曰以时则久而不已以位则定而不易】初九浚【郑氏本作濬】恒贞凶无攸利象曰浚恒之凶始求深也
　　以泰之全干而一索得女甘使刚上进而柔下居是不求之髙而求之深也其能久乎夫终则有始而可求之深乎【求索也必如此则求字有解不然突言始求无理】
　　九二悔亡象曰九二悔亡能久中也
　　此三阳之始也干已变巽则一见互干之阳而喜之曰悔亡实不知其何以亡也葢二阳本泰干之中而咸以五之刚中而易为二中皆中也夫子曰中亦久矣故象曰九二悔亡而传亦即曰九二悔亡其所为亡者以此或曰此卦主也
　　九三不恒其徳或【郑氏本作咸非】承之羞贞吝象曰不恒其徳无所容也
　　九三居三干之中而在泰为干终在咸为干始是不常于终与始也然且当大坎之中【全体为大坎】而在下为巽终【内卦】在上为兑始【互卦】上下终始并无常位是于干于坎于巽于兑俱无所容也夫干为健徳而居于坎心坎心为亟【见説卦】亟则不可以长久况乎以巽徳之躁【巽为躁卦】值兑徳之决【兑为附决】亟躁与决无非不终日之计其于徳之不恒为何如者向以为不恒者其位耳今而知不恒者乃其徳曽徳之不恒而不引之为愧乎徳不常则愧亦不常所云或也夫不知愧之进之为何人而谓非徳之不常不可也夫不知进愧者为何人而何可以不常也内巽女故有羞象朱氏防通以羞为庶羞荐羞之羞谓妇不能主中馈则他人有代之馈者其于巽义于羞义俱得之矣然安见不恒其徳为不能主馈食也
　　按聴斋杂记云明土木之变南冢宰魏骥集同官上监国疏防钱唐客陆时至善易请筮之得恒之解【即九三爻】骥曰帝出之不恒而承之羞固也乃变而负乗寇将复至【解六三负且乘致宼至贞吝】如之何客曰既已负帝且乘矣再至何害所虑者贞之则吝惟恐徒守反吝耳骥曰善乃易疏去次日客过骥骥曰昨筮无大凶乎曰大吉曰何谓曰夫恒为大坎而三当坎中所以陷也然而恒互为干三以一干而嵬然居三干之间若无往而不为君者乃一变为解则已解矣且解之辞【彖辞】曰利西南西南者所狩地也又曰其来复则还复也夫恒者久也日月得天而久照【此恒彖辞】今解之互体则正当两坎互离之间坎月离日非日月幽而复明乎【此用姜维语】大明吾国号非返国乎祗解有两坎两离而上离未全【上震缺上九此似指监国者】尚有待耳后宼果再至以战得胜而英宗卒返国复辟若先见者
　　九四田无禽象曰久非其位安得禽也
　　夫以全坤之田而为九四大坎之豕则宜田有禽而试观此何田而能有禽乎坤易为震则田已为涂【震为大涂】以兑易兑则有禽皆脱【以咸之上兑易为互兑皆有毁脱之象】葢初升为四阳居隂位在彖词则谓之刚上而在象词则谓之非位也况以兑易兑本初位非二位也【咸之兑为初九今之互兑为九二】
　　六五恒其徳贞妇人吉夫子凶象曰妇人贞吉従一而终也夫子制义従妇凶也
　　五自咸来向之柔居二中者而今居五中犹是位【谓巾】即犹是徳【谓柔】恒也可守也【谓贞】第五宜阳位以咸之九五甘逊而易之为六以应乎二向使五而妇人也耶则应二为吉所谓従一而终也使五而夫子则宜以义制而下従妇乎凶也
　　上六振【虞张本皆作震説文作榰误】恒凶象曰振恒在上大无功也上为震之三振者震也公羊传曰震之者何犹曰振振然也故旧儒易本多以振作震震则动动则不恒矣夫震之攸往而能有功者谓其恒也谓其终则有始也若竟以震终则但知有终而不知有始而欲其有功也得乎夫三为巽终巽女则羞而上为震终震男则凶葢恒固能亨而震已不恒而犹曰恒曰震恒此恒之所以难亨而不恒之所以内有羞而外有凶也象如是也

　　仲氏易卷十四
　　钦定四库全书
　　仲氏易卷十五
　　翰林院检讨毛竒龄撰
　　【艮下干上】　聚卦【四阳二隂】
　　遯亨小利贞
　　彖曰遯亨遯而亨也刚当位而应与时行也小利贞浸而长也遯之时义大矣哉
　　遯者避也违而去之也天与山相望而不相接往往违而去之有似乎退避然者则谓之遯顾四阳二隂阳众隂寡似隂宜避阳而无如隂少在内阳众在外在内者有日进之防而在外者有日消之势进従内升消向外退则以卦言之谓之天遯山而以爻言之即谓之阳遯隂葢遯在十二辟中为六月之卦六月者未月也午月一隂生未月二隂生才二隂耳而一进为否再进为观三进为剥至亥月而六隂成矣故诗曰蟋蟀在堂嵗聿云莫夫蟋蟀以季夏居壁【月令季夏之月蟋蟀居壁逸周书曰小暑之月温风至又五日而蟋蟀居壁】计其在堂时【即居壁】甫六月耳而见防者闻之遂以为嵗忽已暮遯何独不然故曰遯亨谓遯则亨也刚当位阳在上也应者初应四二应五也时行者相其时可以行矣遯也小利贞谓小者当利贞也是何也隂浸长也小者隂也遯以时行而以大遯小此其中有义焉郑康成曰艮为门阙干健徳而互体有巽巽则有进退之象故君子一出门而行有进退谓之遯遯之取象固如此此聚卦无所分者自侯果谓本乾卦来既已非例而朱子作变卦又以为变自大壮则变易非推易矣若侯果又谓殷之父师可当二爻颍濵巢许可当上爻即宋衷亦有太公遯殷四皓遯秦之喻而宋后为説者遂竞引诸史以实之嗟乎于易义乎何有
　　晋渡江后宣城太守殷祐以郭璞为防军防有物如牛足卑类象大力而迟行到城下祐将伏取之而令璞作卦遇遯之蛊其辞曰艮体连干【遯下艮上干】其物壮巨山潜之畜【蛊上艮为山互兑为潜】非兕非虎【坤为兕虎以坤间二阳不成故也】身与鬼并【三隂为鬼蛊三阳三隂合并成卦又干凿度以艮为鬼防门贞悔两见艮故曰鬼并亦可】精见二午【离五月卦为建午三至上为大离是倍午也或用火珠林法谓二四俱属午俱动为见二午非是】法当为禽【离为雉巽为鸡】两翼不许【谓无两翼】遂被一创【遯四阳伤其一为一创】还其本墅【谓遯祗伤干一画而山仍如故故蛊上之山还本墅也】按卦名之是为驴鼠【干为马艮为鼠遯上干下艮而艮体连干则合四干已变马形为驴是驴鼠也按是占晋书无解今以推易之法解之则与周太史解防无异诸词有韵正古法説见蛊卦】卜竟伏者以防刺之深尺余遂去不见郡纲纪上祠巫云庙神不悦曰此防亭驴山君鼠也偶诣荆山暂来过我何容触之其验如此
　　象曰天下有山遯君子以逺小人不恶而严【惟遯故不恶惟严故遯】
　　初六遯尾厉勿用有攸往象曰遯尾之厉不往何灾也遯在四阳初与二则皆以隂制遯者上为首则初为尾况遯者外向而我追之是尾之也隂本欲逐阳而其势未盛则第従而羁縻之因之有尾遯之象谓隂蹑其后而使之止也艮者止也【内卦】而厉也欲往蹑勿可往也葢四阳尚众以初长之隂而思蹑之非其时耳
　　六二执之用黄牛之革莫之胜説象曰执用黄牛固志也
　　二亦隂之欲止遯者而不可止也夫以下艮之指拘【艮为指为拘】当互巽之绳【巽为绳】自当有絷縻之象则従而执之固其志也且艮体半坤坤为牛为中色【中色黄】而体半未全有革无肤则即用此黄牛之革作韏靽以执遯者谁曰能脱而无如巽为倒兑二正当兑口毁折而去虽以艮止之而早已脱矣遯矣莫之胜脱犹言不胜其脱耳
　　九三繋【李氏易解陆氏释文俱作系通字】遯有疾厉畜臣妾吉象曰繋遯之厉有疾惫也畜臣妾吉不可大事也
　　三以卦言则山当为止遯者而以爻言之则固四阳之首遯者也第遯位居下与二隂隣而其体则究与艮止为始终则于此而繋恋焉容亦有之夫繋恋则有疾矣厉矣艮刚为半坎故有疾【坎为疾】而幸而艮为阍寺居闱闼之间初以艮男之下柔而为人臣二以巽女【互巽】之下柔而为人妾而我以门阙之刚従而畜之则隂固羁阳而阳亦因以羁隂可与语小利不可与语大事何勿吉乎所谓以不遯为遯而深于遯者此遯始也
　　九四好遯君子吉小人否象曰君子好遯小人否也四与初应好仇也而我従遯之彼君子兮不与我好兮未为否也初虽长三阳尚未消也【三阳变则为否】小人不然也
　　九五嘉遯贞吉象曰嘉遯贞吉以正志也
　　五与二应嘉耦也而我従遯之其新孔嘉未可与偕隠也虽二五皆中亦皆处正而志各有在遯者以之不遯者不以也四阳惟四五与二隂应而上下相遯一如夫妇之违背然者故曰好曰嘉其象如此【俗以好嘉为賛美之词则何以恰在四五也】
　　上九肥【淮南子作飞】遯无不利象曰肥遯无不利无所疑也上九当四干之末而与四干之首为相应并无尾之而执之者则干首尚繋乎遯而此则裕乎遯者也夫浸长利极小遯亨利极大四刚至此用干防而却巽疑矣【谓互巽】按张平子思赋欲飞遯以保名曹植七启飞遯离俗凡李善吕向诸注皆引易上九飞遯无不利则在唐以前原有易本作飞遯者而晁以道辈作伪古易反不及之何也又诸注引淮南九师道训云遯而能飞吉执大焉明焦竑又引金陵摄山碑缅懐飞遯以证飞字大抵不繋即肥亦不繋即飞别无二义杨用修谓古肥作故因误蜚因蜚误飞则古文字反不可考恐是臆见知者详之
　　【干下震上】　聚卦【四阳二隂】
　　大壮利贞
