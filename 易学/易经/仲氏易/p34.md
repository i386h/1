<!-- { "loadSidebar": true } -->
　　九五劓【荀爽王肃陆绩本俱作臲】刖【荀王陆本俱作甈京房本作刽説文云断也郑云劓则当作倪防未详】困于赤绂乃徐有説【如字】利用祭【陆徳明作享误】祀象曰劓刖志未得也乃徐有説以中直也利用祭祀受福也九五之困亦君子也以恒之三刚而易之为五其在恒时五方以震足而兼倒艮之鼻乃以一刚割其间而既劓艮鼻复刖震足则其受困之至有难言者夫坎为刑律兑为毁折不幸而皆及于身而犹幸刚中俨然居不失所则刀锯非常势不再及而祗以手足束湿被服绞急为君子之困则夫君子于此又岂能无説哉夫逞口语以惑人而有言不信【即彖传词】小人之穷也正言词以自解而困德有辩【系辞困德之辩也】君子之通也今所困者特赤绂耳施伏坎之赤【坎为赤】于离韦之绂【绂以韦为之离为革】仍举而加之巽股之端【五为巽刚】凡兑口所及为巫【见説卦】为説不过饬章服修词命骏奔嘏祝以进为宗庙享祀之用则夫咸中有庆祭则受福得毋五与二有同观者耶此君子之困也
　　上六困于葛藟于臲【説文作防薛本同】卼【説文作云不安也薛本作杌】曰动悔有悔征吉象曰困于葛藟未当也动悔有悔吉行也若夫小人之困又不然初为株木既为蒺藜今复为葛藟以弱丝而纠累于巽木之颠以小加大以卑居髙其困也于葛藟乎亦于此危然自尊杌不自安己耳则因而告之曰毋动动则悔矣悔者愧也乃徐而察之果有悔矣有悔者变也夫悔而能变则困极必通何止君子故君子居困时未可行则虽朱绂之方来而犹曰征凶小人之处困苟当其时则虽葛藟之杌而可曰吉行【臲卼即杌不安也书曰邦之杌】盖困之必亨固有君子小人所共勉者传曰困穷而通又曰困以寡怨惟通故不穷亦惟悔故无怨也
　　【巽下坎上】　三易卦
　　易　泰【初往五来】
　　【又易】　咸【四来二往】　　　恒【四往五来】
　　井改邑不改井无丧无得往来井井汔至亦未繘井羸【蜀才本作累】其瓶凶
　　彖曰巽乎水而上水井井养而不穷也改邑不改井【举正此下有无丧无得八字】乃以刚中也【荀爽李鼎祚本此下有无丧二句】汔至亦未繘井未有功也【荀李本此下有井字】羸其瓶是以凶也
　　井以巽木取水为义【下巽上坎以巽木下入而取坎水于其上汲井之象故名井但古无木器取汲水者郑康成云巽木桔槹也按桔槹即辘轳荘子所谓凿木为机后重前轻挈水若抽者当是也】而文王演彖则专以推易之法演之为辞以为推易者改易之谓也故井従泰来以泰初之五而改名为井是泰者坤干之卦也改干初之刚而填之坤土之中坤土成坎而干以刚金而生坎水则坤本邑也而今改为井是改邑也然而井者坎兑之卦也改坤五之柔而反之干刚之初坤改坎水而干以阴金而改巽木是干巽皆非井也而但改坤邑而即名井是不改井也【虞仲翔曰泰初之五为井卦干坼坤五故改邑初为旧井故不改井荀慈明曰此本泰卦刚得中故为改邑柔不得中故为不改井】故以干之刚而改为柔干不为丧以坤之柔而改为刚坤不为得【虞仲翔曰无丧泰初之五无得五来之初荀慈明曰阴来居初有实为无丧失中为无得】惟是阳上而往往固为井阴下而来来亦为井往来井井【虞仲翔曰往谓之五来谓之初荀慈明曰阳往居五为井阴来在下亦为井】将传所谓井居其所而迁者虽复迁改犹居其所其谓是与【徐氏易东曰往来井故不改井】特井以养人为义者也水上出井则能养人水不上出井则不能养人故以象言之上坎水也井也五刚为井上为口四为腹而合两体而观之则一坎三爻俨辘轳之横陈于井端而二四互兑为缺口之缾累以巽绳非即彖之所为繘爻之所为收而垂缾绠于井干者乎而无如巽为倒兑而缾底且下漏也故井有三截初二为下井井杂涂泥此不能出水者也三四为中井井已贮水然犹未出也五上为上井上则出之向使汔至于井而不得水亦犹之不繘井也汔者防也【汔防也涸也见説文或作仡以勇壮为解则易一字矣书仡仡勇夫与诗汔可小息是两字苏轼作燥解则犹近涸义耳】繘者绠也况已繘其瓶而敝而下漏是羸也羸者毁也【言毁败也若作系缧解则与繘重矣】羸非凶乎盖井以养人为德传所谓井德之地贵出水不贵入水有如此【汉儒説易犹顾义理至宋则专务铺张并无实义如不改井则谓所性分定无得无丧则谓大行不加穷居不损然试问何谓不改井则茫然矣若汔至是进鋭羸瓶是退速非不整齐然已错认一别字矣　有谓古人立邑必相水泉所在不得水泉则当改邑以就之亦杜撰无据且于易义改邑不改井何干涉耶】
　　象曰木上有水井君子以劳民劝相【坎以劳之巽以申命而劝相之】初六井泥不食旧井无禽象曰井泥不食下也旧井无禽时舎也
　　初二皆地道而初尤土下井底之近泥者也兑为口兑口倒矣其能食乎夫初本泰干因移为坎井而虚其下则初非井也而亦名井如所云井泥是也乃既名为井而反以改移之故更名此地为旧井【旧井与井従来无此分解】夫新泉可食旧水不可食【后汉礼仪志引古礼云立秋浚井改水淮南子云八方风至浚井取新泉四时皆服之】向使泉水新生滃然上浮则禽鸟亦时时下之【何子云如杜诗鸬鷀窥浅井是也】今忽为旧井井眢下缺即巽为山雉离亦飞鸟【互离】并无反而顾之者此其弃置为何如者也故曰时舎也【象义云北方谓辘轳之轴曰禽杜撰无据崔憬解作擒言获也亦不合】
　　九二井谷射【荀爽本作耶未详】鲋瓮【説文作罋云汲瓶也郑本作瓦云停水器也】敝漏象曰井谷射鲋无与【陆徳明本此下有之字误与字是韵増之则失韵矣】也二犹在井下而内水不浮外甓不治俨溪井之在山谷者荘子所谓缺甃之崖是也夫二居互兑之底倒兑之中兑泽有鱼【见前】况井类溪谷则中多水虫今嵓涧之间有物穿水来往如射谓之射鲋【鲋小鱼也少牢馈食曰鱼用鲋十有五而俎言细小也若吕子洞庭之鲋荘子涸辙之鲋则皆大鱼又一类矣陆佃谓小鱼相即而行名鲫相附而行名鲋説似可信至子夏传注为虾蟇此窃庄子埳井之蛙伏缺甃之崖一语而误之同知子夏传伪书也】以射鲋而生井中此固非恒汲之水可养人者而且倒兑下缺有如翻壶身敝底漏一如彖之所谓羸其瓶者此岂可与乎夫汲之引之必有所以与之者顾谁则与此
　　九三井渫不食为我心恻可用汲王明并受其福象曰井渫不食行恻也求王明受福也
　　三在井之中而居刚乗刚下鲜漏败井之渫去其汚者渫者泄也史记屈原传井泄不食是也乃兑口颠倒一在二下一在三上皆相隔不及则虽渫不食亦其恒事夫清不见亮贤不见收当必有代为之恤者所幸三五互离离日之明则五与三共有之夫五王位至尊王能明则凡共处离位与不共处离位者皆得受福所谓井养之徳在一人而井养之利及天下非欤夫不食而恻非我恻也有恻之者也王明之求非我求也有求之者也并恻之并汲之亦并求之则其福也非并受之而何
　　六四井甃无咎象曰井甃无咎修井也
　　四居井之中即离中也以离中之火烧坤土为甓而甃之四傍马季长之所谓以瓦治井者修之象也夫四为兑口口已及水而中不汚败外得甃甓水可以上矣
　　九五井冽寒泉食象曰寒泉之食中正也
　　此上水时也坎水正中冽也不泥也寒也坎北寒地干金又寒德也【説卦干为寒】泉也有本也上坎下又坎也【二至四为大坎】食也兑口正向也
　　上六井收【荀爽本作甃误】勿【干宝作罔】幕有孚元吉象曰元吉在上大成也
　　如是则水已出井可以养人矣坎水上达而巽绳之在下者井面无有是井收也兑口已决而坎口之上向者仍见其缺是勿幕井也夫辘轳有繘所以汲水井干有幕所以止汲今汲者已稀而井之待汲者仍勿之止求之者穷而与之者不竭是非履坎半之孚乗乾元之吉而由旧而修而成而进于大成不至此此井养之不穷而汔至之所以未有功也












　　仲氏易卷二十
　　钦定四库全书
　　仲氏易卷二十一
　　翰林院检讨毛竒龄撰
　　【离下兑上】　四易卦
　　易　遯【上来　　　大初往　　　壮】【二往五来】
　　【又　大易　过】【二来　　　无初往　　　妄】【上来三往】
　　革已日乃孚元亨利贞悔亡
　　彖曰水火相息【説文作熄】二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　革者兵也更也离【下】火锻干【互】兑【上】之金以为兵【或以离火革兑泽熟物为言则侵鼎象矣】而观者因之得更革之义以为兑当毁折改象生焉独夫子为传则不然夫子曰昔者文王之序卦也以反对为法顾反对有三以义对耶则革与鼎对曰革去故而鼎就新也以画对耶则革亦与鼎对曰离画同而巽兑倒也独不曰有卦名对乎泽火之革对之为火泽之睽吾即以泽火火泽为睽革较观夫犹是水火犹是水火之二女而睽止相违革至相蔑则以睽为火泽火炎上而水润下相违而已而革为泽火泽之润下者必及火火之炎上者必及泽相搏也已而相息【息与熄同即灭也俗儒以相生回护则五行生尅寻常有之此处不及耳】二女亦然夫二女同居本皆失志而睽中女上而少女下长少不紊犹不能无同忧相恤之心至于革则女兄在下女弟居上孤嫠既不堪而复以晨夕先后短长错迕之细相对诟谇其势不至于不相得不已此夫子为传所以独取睽之水火二女与革相发明以为卦固有反观焉而可反见若是者也若夫彖之演革则不问水火不问二女且不问兑金与兑泽而只以革论则将欲革之必先孚之天下无不信于人而可言革者夫庚者更也更革之义也以十干言之则先于庚者己也【甲乙丙丁戊己庚辛壬癸】庚欲革必先之已日而乃可以革【六二已日乃革之】庚欲孚必先之已日而乃可以孚【乃孚乃革俱只如此若汉晋儒者皆作已革之日解固于爻词已日乃革有碍若谓已日乃十干之后半与已日为庚后之十日俱以不急革为言则过于纡缓反非正防如以火之革金中有已土故夏火秋金必隔戊巳离火兑金必隔坤土则调和之説非革义矣诸説非是】所谓事必豫而后有立者况己位在中于徳为信革而信之其借于己者正多也如第以卦言而下离文明上兑顺悦大亨以正【此夫子改定断语必不可杂入乾元坤贞诸解所谓畏圣言也】则革之而当与革之而信无勿同者盖天地革而四时成乾坤变而为巽【互春木】离【下夏火】为兑【上秋金】坎【体大坎冬水】也汤武革命顺天而应人大壮之二升而顺乎天【五为天道】无妄之上又下而应乎人也【三为人道】夫庚必先己固已豫定之为革之时而不知革之时大复如此
　　象曰泽中有火革君子以治历【虞翻李鼎祚本作厯】明时
　　作厯授时凡作讹成易寒暑昼夜推迁递代皆革也俗儒止以更定嵗差为言失全义矣
