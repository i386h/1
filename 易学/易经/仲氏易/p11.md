<!-- { "loadSidebar": true } -->
　　彖曰比吉也【郭京王昭素皆谓误増也字朱本义直谓比吉也三字俱衍非是】比辅也下顺从也原筮元永贞无咎以刚中也不宁方来上下应也后夫凶其道穷也
　　水附地曰比下从上亦曰比【出九正易因】夫比则必附比则必以下从上有何勿吉但比自复来以初刚之偏而居五中又自剥来以上刚之偏而亦居五中是其得正中以为上下之应必再筮而始得之再筮者一推自初来一推自上来也筮者推也【系刚柔相推洪范衍推也】原筮者再推也【原再也礼曰未有原左传原田汉书原庙本草原蚕皆是葢推戴必筮犹舜禅禹曰卜不习吉也原义多误解惟唐氏易谓内卦曰初筮蒙是也外卦曰原筮比是也只以内外分初原则于筮义何居若谓卦曰筮则凡外卦皆原筮矣且蒙之初筮未尝指内卦也若内卦曰初外卦曰再则再三凟有三卦乎　周礼太卜三曰原兆谓卜兆也与筮不同】再推而居中则为元【刚中为乾元】居正则为永贞【统众贞为永贞】元以合干而贞以嫓坤有何咎焉盖上坎为劳而体当大坎则益劳下坤为顺而加以互坤则益顺是其遗艰大以抱不安【张氏玩辞以不宁为不臣如考工记不宁侯之称则屯卦建侯不宁不可通矣】统下国以俟方来【书作兄弟方来言从诸方来也下国坤也】上与下应有何勿比【上下应非上六之上谓上卦与下卦应五与二应也】而独此后一人向之所称为夫者【阳为夫指剥上爻也唐易谓五为夫后之者上爻也此本虞氏説然亦知六称夫不合故云特不悟推易故不识为剥上爻耳若他解称夫称人茫然不顾但取防风后至谭子不来以为善谈毋怪乎周史之占千秋永絶也】倚畴昔之刚而不甘内附容或有之然此系上六以隂处髙位而又乘刚而抗阳是道穷矣夫道穷则凶君可再推夫不可再袭则亦徒自居于凶地已耳夫初与上同此筮也其筮而得五又未尝谓一当辅一不当辅也然而吉凶悬殊顺逆相反者何也初向而上背初逺而上近初卑而上亢初承柔而上乘刚初自复而上自剥也【按左传子服惠伯谓上美为元衞孔成子将立元称元亨何疑皆指比言故元亦仍训元长为是】
　　象曰地上有水比先王以建万国亲诸侯【子夏传曰地得水而柔水得土而流　仲氏曰剥上艮为阙复下震为侯而坤国居中因有建国亲侯之象】
　　初六有孚比之无咎有孚盈缶终来有他吉象曰比之初六有他吉也
　　夫比者孚也【韵书比附也孚亦附也】惟孚故比而复以震之初刚而升为坎中中诚相附【几卦有坎离者皆有孚象以中相合附也】则实有所以孚之而非苟比也比之何咎焉夫其有所以孚之者则又非偶然相附者也夫震为仰缶缶者汲器也【郑谓爻辰在未上值东井缶汲井之器】今第仰勿汲而坎水之下注者虽无缶而尝至于溢缶此何如附者吾尝疑初在二应之外【五与二应】且坤为国初为民【见诸家易】下卦为坤则民处国中而反以互坤而处国之外【互坤二四同功】外之者他也初既为他则其所谓方来者或疑其不必来而吾则终以为来何则以其孚也六服交孚不止要荒他皆我有矣【仲氏曰终来者言究竞来犹俗称到底也】有他故吉【易防曰有他吉也以他字句】
　　六二比之自内贞吉象曰比之自内不自失也
　　二为内之主而比之则内皆比矣二为五应正也正又何失焉
　　六三比之匪人【王肃本有凶字】象曰比之匪人不亦伤乎三以阴处不正之位而其所乗与所承所应者又无非阴类乃亦欲比之而不知非其人也可伤也
　　六四外比之贞吉象曰外比于贤以従上也
　　四为外之首而比之则外皆比矣五为四所承虽所居不正而以之従上何勿贞焉
　　九五显比王用三驱【郑本作敺】失前禽邑人不诫吉象曰显比之吉位正中也舍逆取顺失前禽也邑人不诚上使中也【郭氏举正以舍逆二句作失前禽舍逆取顺也则顺与中无韵大误】
　　且夫所为比者非隠芘而私昵之也葢显者也离中暗而坎内光位居坎中则正处光明之地昭然示所比于天下虽众比之中犹有不比如后夫者亦明明舍之如三驱然古军礼驱禽在前舍其逆来者而取其背我而去者【据古注凡驱禽而射三则已发军礼也其禽在前来者不逆而射之不杀降也傍去又不射奔者不禁也唯背我而去则射之故自膘逹肩为上杀而伤者勿以献此较著者程传谓三面合围前开一面使之可去其不出而反入者则射之去者皆免本义亦然是非舍逆而取顺是舍顺而取逆也与易义军礼俱不合矣　取如仲虺之诰取乱侮亡之取舍如孟子始舍之之舍前如国策王前之前若去则非前矣况数往者顺知来者逆来之为逆军礼亦易象耳　徐咸清曰彖言失即象言舍也　班固曰禽者鸟兽之总名　唐鹤徴曰坎为禽易于有禽无禽皆于坎取象】今上六以剥艮之刚不甘内附虽背我而去亦等之为禽之前縦逆我而反舍之不与校也其自复来而有他者皆邑人也坤为邑初已在诸坤之中与邑人稠处顾未尝曰是邑人者当诫之使来也而已无不来一若上有以使之者书曰民心罔中惟尔之中有使者然也则是显比之世不求其不比者而亦不强其比昭融坦白任其自然葢坎主隠伏而艮则主指其去来顺逆向背未明者坎之隠伏而不使而若使之则艮之指也【五居坎中而据互艮之刚故云】
　　东汉永建三年立大将军梁商女为贵人筮之得坤之比正此爻也当时解之者但曰元吉【坤五爻词】位正中而已【比五象词】其后进为后顺帝崩进为皇太后以无子立他妃子临朝即冲帝也冲帝崩质帝立又临朝及兄冀弑质帝然后迎桓帝立之而于是有兄冀擅权宦官乱政之祸今推之则坤五后也之比而变刚君也临朝也所谓显比者也三驱者立三帝也失前禽者无子也犹无前星也舍逆取顺者信宦官杀忠良也其最可异者一推自复以震初之刚而易比五一推自剥以艮上之刚而易比五震为长子为兄艮为门阙为阍寺【俱见説卦】合兄冀与宦官而皆与九五有参易之迹因之有弑帝乱政之祸何推易之神一至是也向使汉之太史能不失周史推解之法则必唾而置之矣此皆虞翻蜀才辈所心知而未明言者而宋人言易率以先后天方圎两圗造占变诸法而不识周史三易之秘宜其相去益河汉耳
　　上六比之无首凶象曰比之无首无所终也
　　上六以剥之艮刚而易为坎柔是无阳也夫首者阳也干为首【见説卦】无阳即无首无首而苟能终来则无成有终是亦臣道乃但效干之无首而反失坤之大终故爻曰无首象曰无终两者均无利焉夫上每言首以卦之上下言也亦每言终以卦之内外言也夫九五一阳同为初上之所推乃初曰终来而上反无首祗一顺逆间而吉凶相去至于如此可不戒哉【子夏传曰道穷而比戮斯及矣何终哉　冯竒之曰自下观之初始而上终自上观之上首而初足】
　　【干下巽上】　二易卦
　　易　姤【四来初往】　　夬【四往上来】
　　小畜【归蔵易作毒畜】亨宻云不雨自我西郊
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也以大畜小者谓之小畜以小畜大者谓之大畜畜者蔵也又止也大小者阴阳也【阳大而阴小故泰卦阳在内而阴在外曰小往大来否卦阴在内而阳在外曰大往小来】夫以一阴居众阳之中为其所包蔵而櫽止之则以大畜小其名曰小畜宜也【惟畜小故繋以为寡诸解以一阴畜五阳非是】第既名小畜则小为卦主而此六四者一従姤来以初六升四一従夬来以上六降四则向之为阴爻者一居内一居外而今以四爻而为外卦之首则尽居于外小往在外阴位也此得位也且四为偶位向之初与上一以刚居柔一又以柔居刚而今则适以柔爻而居柔位此又得位也且一巽二离三兑皆阴卦也向姤初为巽阴夬上为兑阴而今则正居巽阴而又兼互离互兑之阴是一位之中三阴并见此又得位也然且身居兑柔而上之为兑柔者应之身居巽柔而下之为巽柔者应之【仲氏曰此与比卦上下应也不同彼以上之九五与下之六二应故曰应也此曰应之则止初一是应上何得有应若非推易则此亦一阙解矣】是柔一得位而上下皆应是何如蔵乎况下健上巽上下皆刚中【谓九二九五也诸解单指九五非是】而四志行【凡离坎皆有心志之象】岂非亨乎而无如其多櫽止也夫坎为云雨故屯以坎震而名云雷又名雷雨此易晓也今小畜以姤之初六升为六四是在姤时止得坎之下半以夬之上六降为六四是在夬时又止得坎之上半而今则四居互离在下半上半之间是皆徒有云而不成雨之象也夫姤夬小畜所在皆云则云亦已密矣而畜而不雨然且在姤时下为巽风而今则上为巽风无处非风则无处非止髙唐赋所谓风起雨止是也在夬时上为兑西而今则下为兑西向为众之西郊而今为我之西郊四为卦主则我之防之以九二为我是也【此与小过宻云不雨自我西郊西为互兑正同若朱升易注谓四为西郊以大衍之数四九在西为据则小过九五为难通矣】夫宻云不雨虽止而尚往也自我西郊既已施而但未行也则夫今之蕴畜以止之者亦正以助其往之而行之者耳何为勿亨【郑氏易以畜为养即蔵义也然于止义多龃龉若唐氏易谓一阴止五阳理有不足乃云合五之刚中而畜道成则矛盾矣一阴畜五阳而一阳反助之畜何耶　宻云不雨正畜止也本义反谓畜未极而施未行不知所解】
　　象曰风行天上小畜君子以懿文徳
　　四为卦主而独居离中离者文明之象也【程传谓文徳为小故小畜则虞书帝乃诞敷文徳岂小徳乎】
　　初九复自道何其咎吉象曰复自道其义吉也
　　夫其所以包蔵之而櫽止之者非谓强为制而力为沮也夫初自姤来则初与四本相应而今与之为对易是今之以初刚而畜夫四者即向之以四刚而来夫初者也夫往来者道也往有自往来有自来者则自道也刚自彼来今复自此往即此刚亦即此畜然则初刚之畜四亦祗还夫向之自四刚而来初者耳还所自来即复所自道道在是义亦在是吉矣何咎之有【此爻従来不解或以复为自初至上或以复为自上还初俱周章不明非推易防梦呓矣】
　　九二牵复吉象曰牵复在中亦不自失也
　　二与四非应非对易而亦以刚而畜四一如初之复之者何也有所以牵之也二与初同为地道则同为畜复况二在姤时原居巽中巽为绳【见説卦】因而牵之虽九五无应而不失为中则亦吉耳不失以初言初不失则二亦不失所为牵也三则失矣
