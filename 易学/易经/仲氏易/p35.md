<!-- { "loadSidebar": true } -->
　　初九巩用黄牛之革象曰巩用黄牛不可以有为也初未当革时一若有物束之者所谓巩也【説文以韦束物为巩】第巩用韦束而初居离刚即用离牛之刚革而黄其色者【离为牛刚其革也黄者黄离色也】于以为巩则既坚且韧而急不能革故曰此不可以有为者特革者革也兽有皮而改去其毛因以名革则牛之为革正革象之所由名而特其所革者皮焉耳初易自大过以二改初故虽革而不革如此
　　六二已日乃革之征吉无咎象曰已日革之行有嘉也二未革而位处离中离为日纳甲在己此正彖之所谓已日者夫革之必先庚而乃可孚者此己日也向以为庚日为更主更革之义必庚日乃可为革已日第孚耳而以今观之庚也乎哉必已乃革之所谓以不革为革者他日之革具此矣二易自大壮以五改二则五本二偶故曰有嘉嘉者偶也凡卦中言嘉皆二五应如随之孚于嘉遯之嘉遯皆是【见何氏订诂】
　　九三征凶贞厉革言三就有孚象曰革言三就又何之矣
　　三则将革矣顾位当改卦之交两宫相隔未可顿前且三四五三干递行身虽干健不能越四五上行则征之见凶固无足怪第干为言【见九家易】三干虽递行而我为干始则先行而发之为言于是有所谓革言者夫犹是当革之令约之与父老更始而既下为令未下为言则时苟未至当必有令未下而言先就【成也】者然岂易就哉干之言以干成之人第知九三之言从革始耳而不知有成于先者当在遯时为下卦互干之一是今之干以遯之一干成之其就一在大过时为下卦互干之二是今之干以大过之二干成之其就二在大壮时为下卦正干之三是今之干以大壮之三干成之其就三夫只一干言而历干之一与二与三而后得以冀于成其中外之相夹前后之相信有如此者如此而犹有未孚焉又何之矣【三就多作就正解则本文无正字不合若礼器繁缨一就注疏以五采一匝为就此与士丧礼马缨三就解同何氏订诂以其有三就字即引为据则尚书五宅三就亦应及矣或以三就指本卦三干言则三居一干较少一就亦未妥　又何之矣犹言无走逗处也】
　　九四悔亡有孚改命吉象曰改命之吉信志也
　　四已改卦且又当兑金方革之初故不曰革而曰改改者革之至也但合卦以三四为中四又为互干之中中可为主且以推易言五爻皆改而独此九四一爻合遯壮大过无妄而并无一易不易者又改易之主故革莫大乎革命而即以改命二字归之传所称改物改命非欤夫互干为言互巽为命而此云改命则天命之命当又在文词诰命之外与彖之所云汤武革命者正相合是非孚乎人而信乎志不至此彖重有孚而象凡三干之爻三称有孚则尊干可知况四又干之中乎又卦自二至五为大坎凡言志言孚皆坎象
　　九五大人虎变未占有孚象曰大人虎变其文炳也九五大人则又兼创继而为主者故改命之后益复创制立法更朔易服考车书而定礼乐其乗干向离文明饰治如马季长所云周公修文德者因不名改而名变以为变则并无改之迹也第五以干金合兑金之阳而易従壮来往来皆兑【大壮五为互兑】则虎为金兽而宿在西方正与干兑金行位西之象相合然且毛文烜灿如变化然夫黄牛之革去其毛而不以为改此革犹不革也虎豹之皮华其文而即谓之变此不革犹革也况乎已日乃孚不在革后九五有孚断之未占此又合革言之孚与改命之孚而归于一者故曰此大人之业也
　　上六君子豹变小人革面征凶居贞吉象曰君子豹变其文蔚【説文作斐】也小人革面顺以従君也
　　至于上六则鼎革既定创制复新贤者识大不贤者识小天下孰敢或外其化理者故以遯之上九而变为此爻则肥遯之贤诚君子也【肥遯遯上九词】君子而豹变被虎余文作国华焉以无妄上九而改为此爻则行眚之夫本小人也【行有无妄上九词】小人则革面回面向化不止革心焉【革至面则心可知矣俗释革面不革心非是】然而更创之后务在休息张而不弛盛世所忌动则凶居则吉上六兑脱象固如此夫非常之举更革之行可以处变而不可以处常惟可处变故当其未革虽用黄牛之革而犹厌其固惟不可处常故及其既革则虽虎豹炳蔚偃然文治而犹恐其遽动时使然也扬子云曰貍变则豹豹变则虎陆公理曰阳爻称虎阴爻称豹虎大而豹小【王湘卿曰虎文疎而着曰炳豹文宻而理曰蔚】
　　【巽下离上】　四易卦
　　易　遯【五来　　　大二往　　　壮】【初往上来】
　　【又　大易　过】【五往　　　大上来　　　畜】【初往四来】
　　鼎元吉【程颐本以吉字作羡文本义作衍文皆无据而元呉澄本明季本本竟従而删之何其妄也】亨
　　彖曰鼎象也以木巽火亨【亨烹通字下亨以大亨俱同】餁也圣人亨以亨【享通】上帝而大亨以【举正无而大亨三字谬】养圣贤巽而耳目聪明柔进而上行得中而应乎刚是以元亨
　　以巽木炊离火而夹干金兑泽于其间【二至四为干三至五为兑故知演易亦早有互卦矣】则谓之鼎而夫子曰此象也鼎有足有腹有耳有而卦文俱象之【下画偶似足二三四画竒皆中实似腹五画偶似耳上画竒似】如第据卦名则以木巽【入也】火不过为烹餁之用已耳然而烹餁匪细事也古人造鼎所用惟祭祀賔客二事而祭祀以享帝为大飨賔客以养圣贤为大故烹人掌鼎其享上帝大抵煮牲体于镬既熟而脀于牲鼎已耳【九家易曰牛鼎受一斛羊鼎五斗豕鼎三斗皆三足天子饰黄金诸侯白金大夫惟羊豕二鼎饰铜士惟豕鼎饰铁】而至乎养圣贤则饔飱牢醴水火调剂当具品物故享帝曰烹养圣贤曰大烹礼以简为贵而情以繁而浃用有多寡而事无隆杀以为烹餁之所司固如是者且夫彖之称元吉亨也非谓乾元之德必得吉而后能通哉夫事神飨賔以致福为吉而旦明自治即又以作徳为吉今所下见者祗巽耳而上离为目目既能明且复以体当大坎【自一至五为大坎】借坎耳坎聪而周通于上下之间将书之所称亶聪明作元后者诚不是过乃以大壮之初柔升之为五而进而上行以遯之六五易之为二而得中而应乎刚此即古王定鼎改易神器所谓以德不以物传鼎不传玺者悉见于是是虽乾元之德不并言吉而胡勿亨焉
　　象曰木上有火鼎君子以正位凝【翟本作拟】命【林栗曰位者木火之位置也苏轼曰革以改命鼎以凝命】
　　初六鼎颠趾利出否得妾以其子无咎象曰鼎颠趾未悖也利出否以従贵也
　　卦以初为足况巽股两开如双趾然则以象鼎足固其位也第初以大壮之上柔大畜之四柔易而为初则其为趾也皆従上卦倒易之是倒而为趾即颠趾也夫鼎趾亦原有可颠之理以为鼎之未实则必先颠之以去其汚【凡祭先一夕溉鼎涤濯则倒趾向上以倾其秽积所以致洁也】故以新旧之迹言之则因新却旧谓之出否【否恶也犹汚也杂卦鼎取新也】以卑髙之位言之则由卑居髙谓之従贵【系辞卑髙以陈贵贱位矣髙贵卑贱】出否従贵则虽颠而犹未悖盖初在巽阴巽为顺勿为悖耳且夫鼎也者烹餁之器也有其器将必有主其事者间尝因巽离二女观其所主则初本巽阴巽为长女而以颠趾之象求之实倒兑阴也【因颠及倒则得妾得子皆有实落従来梦梦】夫以大壮三五之兑与大畜二四之兑皆兑也而皆易之为倒兑之阴兑为少女为妾是自此一易而欲得一主餁之人者今第得其妾求主得妾颇为颠倒乃革之与鼎无非女索并无有三男之形见于上下而大壮之兑与长男相互【上震长男与兑合四五两爻】大畜之兑与少男相互【上艮少男与兑合二四两爻】得妾而并以其子有如母以子贵者是得一主事者而主器之人并得之又何咎也夫颠趾非为利而出否则利烹餁非为子而得妾以子鼎也而家人之道备焉盖鼎与革以卦画反对其与家人则又以卦名反对【一风火一火风】此与革彖之不对鼎而反对火泽正同【火泽睽泽火革】
　　郑康成解是爻谓足所以承鼎喻君夫人之事君若失正礼是踣其为足之道则当以和义出之【以和即利字之误】如否者嫁于天子虽失礼无出道【似以出否出字为大归之出】则废逺之而已坤为顺又为子母牛在后妃之旁侧妾之例有顺德子必贤贤而立以为世子何咎按此甚难解汉儒説经甚不易得况王学既行郑学全废易木书此爱不忍释因附此以质解者
　　九二鼎有实我仇有疾不我能即吉象曰鼎有实慎所之也我仇有疾终无尤也
　　二当鼎下腹而得阳爻则中实第二従五来大壮之五刚为二所易则五者我匹也【仇匹也子夏传君子好仇】今已居离中而伏坎位之病于其心是有疾也有疾则焉能我即哉夫鼎在烹餁既失主餁自当慎所之人之不来兮终无尤兮此亦以家人之象而反对及之
　　九三鼎耳革其行塞雉膏不食方雨亏悔终吉象曰鼎耳革失其义也
　　三当下卦将革之时又鼎制凡鼎既实则以贯耳而扛近食前仪礼所谓扃鼎是也若未实则撤脱耳谓之耳革今二中有实而未盈四则盈实而兹尚未逮是三亦犹在耳革之际夫鼎行在耳扄其耳将以行也乃耳之既革如汉五行志云鼎以耳行耳革则行塞【虞氏易曰鼎不以趾行而以耳行耳革行塞故失其义】则其不可行岂顾问哉第祗以鼎观上离为雉离与三不相及而三居互兑之足越卦而上又不及口故虽升雉于鼎可以为膏而亦不能食【古膏以雉为贵如天问彭铿斟雉类膏者汁也】一似违水火之宜亡烹餁之节所云失其义者【义者宜也节也】而以观乎行其为行塞祗以三在三干之中干为行而蔽于两干故塞之也【此与革四征凶正同】然而三又在大坎之中且又在颠倒两兑之中坎为耳而兑革之坎为雨而兑又缺之变之夫行之方雨所以阻行而塞而能缺塞而能变此又耳之所可行而亏与悔之所为未尽失也【兑为缺亏缺也见夬卦悔变也见乾卦】故终吉也
　　九四鼎折足覆公餗其形渥【旧本或作刑剭郑本渥亦作剭】凶象曰覆公餗信如何也
　　四当鼎既实之候而复以干刚居之刚则必盈盈则必覆而特此干刚者本大畜初刚所升而初则自安于柔而为之足则四之过刚夫亦初之过柔致之故曰其覆也非鼎盈也折足之故也此岂四之好移辜而初之甘受过哉亦曰初固四所易而非有他耳且鼎实维何公食之餗也【李鼎祚曰四为诸侯上公故曰公餗郑康成曰鼎三足有三公象餗者美馔具八珍之食】公餗既覆则全鼎之体尚皆沦濡而况乎足之仅在初也夫趾虚不折则颠不及覆耳实既革则塞不致折今果如何矣言不意其至于是【唐李纲在隋仕宦不进筮之得鼎曰君当为卿辅然俟易姓乃如志仕不如退折足为败纲后显于唐数称疾辞位去　志退败皆叶韵字】
　　按其形渥谓鼎覆则全鼎淋沥其形渥如此演象至切处旧有作其刑剭者释文剭重刑京房云刑在頄为剭又周礼司烜氏屋诛谓所杀不于市而以适甸师屋读如其刑剭之剭则剭本与屋同其后新唐书元载以罪诛传赞引此谓即司烜氏屋诛之刑则旧早有作剭解者实字形字声各相傅会之误宋晁以道作伪古本周易改作刑剭而本义従之不知汉谷永传又有以刑剭为刑渥谓加以厚刑则同刑字而剭与渥又不同将安从焉
