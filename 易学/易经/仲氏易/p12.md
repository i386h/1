<!-- { "loadSidebar": true } -->
　　九三舆説辐夫妻反目象曰夫妻反目不能正室也此不能畜小者也夫三与上应上在夬时以六柔而应九三之刚今易居四爻而反乗其上用柔凌刚是干反坤舆离反坎轮三之所乗亦且当互兑之脱而毁折而不能行而况能畜有四乎夫四従上来固向之所谓正应者也夫妻也今已降为四而仍相比而同处人道之中则犹是正室而实则乖错不应如反目然葢离为目【见説卦】三与四同居互离之半目多偏侧况四居巽阴巽为多白眼【见説卦】则在舆为脱辐而在夫妻为反目虽三四旧应而今自有夫固室也而不正久矣辐轮中直木所以搘轮者惟舆坏故辐脱与大畜舆脱輹为舆下缚木可自脱不同【呉澄谓辐即輹今人多非之谓輹伏菟也在轴之上承舆者车不行则脱之矣辐轮中直木老子所谓三十幅共一毂必轮破辕裂然后可脱与大畜脱輹不同然郑康成注即以辐为伏菟谓与轴相连钩心之木则仍以辐为輹矣古文无定字或辐輹亦原可相通字耶俟考】
　　六四有孚血【晁以道伪古本作恤不通】去惕出无咎象曰有孚惕出上合志也
　　离有孚象【见前】今四居离中体与坎反故坎为疑【见诸家易】而此则有信坎为血而此则血去坎为忧为惕【俱见前】而此则惕出虽众阳迫束优游不害互兑正巽倍加悦顺一若承九五之有孚而上与合志所谓刚中而志行者此不止初二之复道已也此畜之成也
　　九五有孚挛如富以其隣象曰有孚孪如不独富也五亦在离中而与四同其有孚所谓合志者且复牵巽绳而为之挛则四真为所畜矣夫畜者养也又聚也田养与积聚非富不可而五居正巽之中巽为近利市三倍【见説卦】此是富者富则可畜畜则不以隣而谁以乎夫既以四为挛如矣可独富乎【中孚九五亦有孚挛如以大离也故此互离亦与同】
　　上九既雨既处尚徳【京房虞翻子夏传俱作得】载妇贞厉月防【唐一行本作既误】望君子征凶象曰既雨既处徳积载也君子征凶有所疑也
　　上本兑六合四六而成坎象坎为雨虽不雨亦既雨矣坎为隠伏虽不处亦既处矣处者畜也畜则在上者以尚自居积干徳而成巽富【见上爻】瓯窭满车畜聚一何盛也在四以离中而兼巽长巽至上刚虽女也而已妇矣妇贞且厉畜养一何挚也夫以诸阳畜一阴而望其成而以当体之大离易姤夬之大坎【姤夬合则上兑下巽成大坎】坎藏离中离负坎背隠月魄而就日光【离日坎月此与中孚九五有大离而无坎正同】互光偏上【离为互卦与上爻稍近故偏】有似乎防望然者则是阴类如月亦得充其光以图满志是何如畜也夫稂莠樗栎总成名材宫闱妇寺并洽大化倘于斯尚不尽孚致生携贰以为阴为小人当以君子之道进之则天下事其以疑致败者正不少耳或问仲氏曰一阴畜五阳固为非义然五阳畜一阴不太劳乎曰小人难制共驩在朝合虞廷二十二人尚未能畜至有姚继世而终至流放何言易也夫西京冀啇东京操卓未尝多人而尔时之为君子者适如林如蕡充朝溢野然而究不能畜何也又曰君子党疏始患其不结连故牵复反吉所以连之也既患其太分别故君子征凶恶其别之也又曰説易最忌以厯朝事实抵掌娓娓此真宋人作论恶习不可不戒试思此卦以君子畜小人以小人畜君子何代不可説然于易理有厘毫得当乎如此上六何雨何处何妇何月总不可问只君子征凶一语假曰一隂畜众阳则诸阳受制亦已极矣行至上九正畜极而亨之时尚往志行庶或于此时得一大展而反曰君子征凶其能通乎
　　【兑下干上】　二易卦
　　易　姤【三来初往】　　　夬【三往上来】
　　【凡二易之卦俱从姤夬剥复来皆以中爻与初上相易故演辞有意显示踪迹多在初上如师之出律比之盈缶小畜之复自道履之其旋大有之无交害豫之由豫皆是也特其中要义处处皆见如此卦与同人特于五爻示其意此尤其匪夷者观者审之】
　　履虎尾不咥人亨【陈氏捷解谓履读按卦名原有不必读者如否之匪人同人于野类】彖曰履柔履刚也説而应乎干是以履虎尾不咥人亨刚中正履帝位而不疚【陆绩作疾形误】光明也
　　离巽为东南之卦皆夏令主礼而此以干兑之义【下兑上干皆西方卦主义】兼互巽互离之礼【二四同功为互离三五同功为互巽】礼者履也礼由义起而履以礼行推姤下之巽夬上之兑而并易之为天泽之三则巽嫺素履正姤之所自往而兑应干金亦夬之所自来也然而曰履虎尾何也夫姤夬两阴推易之祗一柔也以一柔而居五刚之间其在下者为我所践践固履也【此指初二也苏传程传误以履刚为乗刚单指初二非是】其在上者为我所蹑蹑亦履也【此指外三爻也本义单以履为蹑外三爻亦非是】上下环列无非刚健而以区区之一柔践之蹑之有似乎履虎尾者然虎属金为西方之兽而干与兑皆位金故干之五爻兼言龙虎【云従龙风従虎】革之上兑并及虎豹【大人虎变君子豹变　虞翻以坤为虎艮为尾震为履尾朱升以离为虎三履二为履尾苏轼以二为虎三为履尾既又以三为虎四为履尾唐鹤征以干为虎兑为履尾来知徳以兑为虎初二为履尾则坤虎不合离虎无据二虎三虎无理惟以干兑为虎则近是然单指干则九四何以履单指兑则六三何以履总无是处】特干为首兑为口首举而尾随口向则必咥所幸兑悦而应干以柔驭刚虽其间履之所及或凶【指六三言】或吉【指九四言】而以概视之则固不咥而亨者葢履非一履第就六三为辞则为柔履刚而人各有履若推之九五之履则为刚中正所谓履帝位而无所于疚何则以光明也五互巽向离巽为命令而离为光明皆南面之象【许衡曰卦言不咥人爻言咥人以三为众所忘也唐鹤征曰卦以柔履刚故不咥爻以柔居刚故咥总是卦与爻原有不必同者惟捷解曰有卦吉而爻凶者履是也有卦凶而爻吉者归妹是也此得之】
　　象曰上天下泽履君子以辨上下定民志
　　上下以天泽言辨与志以离言【坎离有心志之象】
　　初九素履往无咎象曰素履之往独行愿也
　　夫此履也勿谓其初履兑刚遂以为非故履也方其本姤而来倒兑为巽以巽柔而易兑刚兑悦而巽顺则今之履兑初而上悦者乃其旧之履巽柔而下顺者也素也素不愿外虽独行【初为民故独行】可以往矣
　　九二履道坦坦幽人贞吉象曰幽人贞吉中不自乱也此则履之最正者兑为卤卤地广衍【需之下兑曰衍在中也】坦坦然进无应【谓九五】而退有比【谓初九】非幽人乎幽亦兑象兑位西周礼所谓极西多阴是也葢刚在兑中二本正位贞而能中则所履自不乱耳【来知徳曰上爻为离明则下爻为幽如归妹三爻离明则二爻亦称幽人是也殊不知归妹下卦亦只是兑故然耳】
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　夫三居兑柔兑主悦而以互视之则倒兑且居五巽之柔巽主顺而以下视之则倒巽是悦不终悦顺不终顺也况巽固多躁【巽为躁卦】而兑亦附决【见前】阴僣自用其在夬上为不全之离【夬上兑口得离之半】离为目此目眇也及履干而补离目于隔界【互离之半正在外卦】则以为能视在姤之下为正巽巽为股【见説卦】以易兑而折于干【兑下为阳无足】此跛也乃借兑口而强续互巽之足以为足【六三为下兑之口即合为巽足】则以为能履而不知其实不能何也不足故也乃眇固已矣而跛则不伏尚欲恃其跛之履而履虎尾以为柔能悦刚可以不咥而不知巽足所加即兑口之所向也兑口反向反则必咥何其凶乎夫此一柔也阴也武人之象也【武在右阴象】而以离为戈兵为甲胄为向明而治肆其威武谓可以南面而称大君【俱见说卦】其志非不刚而位不当也夫武人也而可以为大君也乎
　　九四履虎尾愬愬【马融本作虩虩与震苏苏同】终吉象曰愬愬终吉志行也
　　夫虎尾不専在刚也履之者亦不必専在柔也虽曰柔履刚惟三有然而四与三为同才不中不正并处于人道之中三履虎而四即随之然而三多躁而四多惧吉凶分焉葢愬愬者惧也传云虽处危惧终获其志已愬愬而志行矣时未吉终吉耳
　　九五夬履贞厉象曰夬履贞厉位正当也
　　乃以刚卦刚爻而当此刚位所应所辅皆莫有以柔济者此其为履所以多刚果而少従容也夫大君贵断而决则能断既贞且厉大居正而严天威于此位见之故演易者曰此推卦之従夬来者也吾欲明指其所自来以为推移之本而难竟其説曰独不观履与同人乎夫履与同人则皆従姤夬初上而推之者也夫自姤夬初上而推之者其卦有四而履与同人居其二则欲借此以类推其説九五可按也夫五卦君也同人之五曰大师克相遇遇者姤也同人而姤何哉非易姤而何以姤哉履之五曰夬履夬夬也履而夬何哉非易夬何以夬哉
　　上九视履考祥其旋元吉象曰元吉在上大有庆也诸阳无应惟上独有应而其相应者则正对易之六三也三居巽初为眼【巽为多白眼】可视我所履而又居兑上为决【见前】则可以考我所履之吉与否葢祥即吉也苟従其所来而考视之向以下干之三刚易而为上干之上刚特未能旋其刚而复之三耳其旋之乎则以兑従干者而更为纯干虽居履卦之终而实为乾卦之首乾元善长吉莫大焉吉而在上不其祥乎则不大有庆乎夫履无定位随所易而各得其义素履之往视履之旋即一履而往来备焉故繋曰履不处此之谓也【虞翻曰三上相易故曰其旋则推易之説前儒原有示一班者惜其不全着也　李防以旋为回视其履与唐氏象义同来易谓旋如周旋折旋之旋即礼也亦近是惟朱升易注谓考祥为父丧祥祭上爻当干父之终将以复寝曰其旋其者将然之词则不知何据且何以解断至此若程传谓旋者终始周完之意则误以周旋为周全矣旋者还也转也疾也绕也周旋也安得有周完解耶】



　　仲氏易卷六
<经部,易类,仲氏易>
　　钦定四库全书
　　仲氏易卷七
　　翰林院检讨毛竒龄撰
　　【干下坤上】　聚卦【三阳三阴】
　　【此周易聚卦之首以乾坤禅而为否泰否泰者分聚之枢要也故移易者自一阴一阳至五阴五阳止而此以阴阳中分定为聚卦之首观者详之】
　　泰小往大来吉亨
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
