<!-- { "loadSidebar": true } -->
　　钦定四库全书　　　　　经部一
　　仲氏易　　　　　　　　易类
　　提要
　　【臣】等谨案仲氏易三十卷
　　国朝毛竒龄撰竒龄一名甡字大可号秋晴一曰初晴又以郡望称西河萧山人康熙己未以廪监生
　　召试博学鸿词授翰林院检讨初竒龄之兄锡龄邃于易而未著书惟时时口授其子文辉后竒龄乞假归里锡龄已卒乃摭文辉所闻者以己意润饰之而成是书或传竒龄假归之后僦居杭州一日着一卦凡六十四日而书成虽以其兄为辞实即竒龄所自解以理断之或当然也大防谓易兼五义一曰变易一曰交易是为伏羲之易犹前人之所知一曰反易谓相其顺逆审其向背而反观之如屯转为蒙咸转为恒之类一曰对易谓比其隂阳絜其刚柔而对观之如上经需讼与下经晋明夷对上经同人大有与下经夬姤对之类一曰移易谓审其分聚计其往来而推移上下之如泰为阴阳类聚之卦移三爻为上爻三阳往而上阴来则为损否为阳阴类聚之卦移四爻为初爻四阳来而初阴往则为益之类是为文王周公之易实汉晋以来所未知故以序卦为用反易以分篇为用对易以演易系词为用移易其言甚辨虽不免牵合附会以词求胜之失而大致引据古人不同于冥心臆测纯用空言遂谓能契画前之易者是亦可备一家之説也乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀
　　钦定四库全书
　　仲氏易卷一
　　翰林院检讨毛竒龄撰
　　仲氏者予仲兄与三也【古以伯仲为兄弟诗仲氏吹篪是也仲氏名锡龄与三其字】仲氏在崇祯之季避难得锢疾授生徒以说经自娱而尤长于说周易或劝之注周易不答当予出亡时仲氏泣送予谓曰古贤处忧患者必明易汝知之乎予拜而受言暨予归被征而仲氏病至乞假而仲氏已不可见矣顾其说易实有西汉以还魏晋六朝遗法为宋元诸儒所未及者予哀其志就兄子【即文辉】口授诸说易大旨暨各卦诂义而扩大之为仲氏易虽然使仲氏为易而止如是乎
　　仲氏之言曰易有五易世第知两易而不知三易【此与周礼三易之法不同】故但可言易而不可以言周易夫所谓两易者何也一曰变易谓阳变隂阴变阳也【如干变坤坎变离类】一曰交易谓阴交乎阳阳交乎隂也【如乾坤交为泰否坎离交为既未济类】此两易者前儒能言之【朱子本义首犹载其说】然此只伏羲氏之易也是何也则以画卦用变易重卦用交易也【说见后】画卦重卦伏羲之事也若夫三易则一曰反易谓相其顺逆审其向背而反见之【如屯之转为蒙咸之转为恒类然此与重卦交易不同若交则水雷屯反之为雷水解泽山咸反之为山泽损矣此专取爻画不取卦象者】一曰对易谓比其隂阳絜其刚柔而对观之【如上经需讼与下经晋明夷对以地对天以火对水上经同人大有与下经夬姤对以五阳对五阳一隂对一隂类然此与后儒正变占对不同若正变占对则需讼自对不对晋明夷夬姤自对不对同人大有矣此兼取象数不专取形次者】一曰移易谓审其分聚计其往来而推移而上下之【如泰为隂阳类聚之卦移三爻为上爻三阳往而上隂来则为损否为阳隂类聚之卦移四爻为初爻四阳来而初隂往则为益类然此与十辟卦变及朱子卦变之说又不同若诸卦变则皆从两卦递变而顺逆相接以变占不以推演矣此取推前演爻辞不取变后占象数者】此三易者自汉魏迄今多未之着而周易之所为易实本诸此是何也则以序卦用转易分经用对易【谓上下经】演易系词用移易也夫序卦分经者文王之为易也演易系词者则亦文王之为易而或云周公之为易也【说见后】夫文王周公之为易则正周易也今既说周易而曾不知周之为易也而可乎
　　然则何以知变易交易为伏羲氏之易夫世信以为伏羲画卦如陈氏所授先天之说【邵子先天圗为陈抟所授故称陈氏】由两而四而八而十六而三十二而六十四为画卦之终始乎【先天圗凡六层第一层一阳一隂为两仪第二层二阳二隂为四象第三层四阳四隂为干兑离震巽坎艮坤之八卦第四层八阳八隂为十六第五层十六阳十六隂为三十二第六层三十二阳三十二隂为六十四卦所谓八卦成列因而重之之义如此】夫两仪四象者生卦之序非画卦之序也【八卦由太极两仪四象所生原有四层今去太极而以两仪为伏羲之第一画则早有两画非一画矣且去太极一层无理】因而重之者以三重三非谓二可重一四可重二八可重四也【陈氏只以倍法为重法此正程子称邵子为加一倍法者不知以三重三不过以卦重卦耳若谓八可重四则八卦亦重卦非纯卦矣】故就其成卦而观之则由两而四由四而八由八而至六十四未为不可而就其画卦而观之则不然夫伏羲但画八卦耳何曾画六十四卦乎系辞曰乾坤成列易立其中则先画乾坤又曰八卦成列象在其中则次画八卦又曰因而重之爻在其中则于是不再画也第因其所画而复配之为六十四卦而易象终焉故周礼经卦皆八扬雄谓宓羲经以八卦孔安国曰伏羲氏之王天下也始画八卦皆以画八卦为一截未尝一及重卦而重卦之起旧有归之神农者【京房引孔子之言曰神农重乎八纯谓取伏羲八纯卦而重之为六十四卦史记亦云神农始作重卦】有归之大禹者【周礼三易一曰连山即夏易谓以重艮为连山也晋孙盛曰夏禹修用连山以艮之重卦为夏易首】虽其说不可深信然亦以见八卦与六十四卦纵成自伏羲亦必不连次而加画之断可识矣故先天之圗其误有八一画繁【自一画为阳二画为隂三一为干三二为坤而其画已毕未有画至六十四卦者今圗取巧便但以黒为隂白为阳耳此非羲画法也若羲画原法则黒皆两画是六十四卦在阳有一百九十二画在隂有三百八十四画太不惮烦矣此非自然因重之数也其误一也】二四五无名【四象分四画为太阳少隂少阳太隂今増至十六画又増至三十二画则可名十六象三十二象乎抑仍名四象乎若仍名四象则八卦又生四象矣其误二也】三三六无住法【惟只有三画并无四画五画之加故三画而止便可名之为八卦如连翩加画则何以三画有名四画五画只空画更无名也且何以见画之当止于三当止于六也其误三也】四不因【乾坤成列始画八卦八卦成列始作重卦故曰因而重之因者因成列之卦也若一连画去何所因乎其误四也】五父子母女并生【干父坤母合生六子此系词明言次第也今八卦并生其误五也】六子先母女先男少先长【六子俱先坤兑离先震巽先坎兑又先离离又先巽于一索再索之叙俱失尽矣羲画次第必不如是其误六也】七卦位不合【说卦卦位千古不蔑今以递加之画而环圗之干一右转巽五左旋以干南坤北离东坎西为象此实本魏氏参同契乾坤运轴坎离匡郭之圗而妄名先天致邵子以雷风相薄水火不相射为证夫说卦上文既言六画成卦则此时卦位已定第言其参互为推卦之时故曰八卦相错若伏羲画卦则焉有卦未成而早相错者且相薄相迫也相对不可言相廹况坎离正对而曰不相射则明是相反之语而引以取证可乎其误七也】八卦数杜撰无据【卦原无数但以大衍之数推之则干西北卦正当地六相成之数故曰干六坤西南卦正当天九相成之数故曰坤九今无故而有干一兑二离三震四之数此何据乎其误八也】具此八误而以为伏羲画卦次第如是不可通矣故伏羲画卦先画三阳参天也参天之谓干故始乎干也然后以三而两之两地也两地而得坤所谓效法乎坤也此阳之变隂者也于是以三坤而变一阳谓之震所谓震一索而得男也以三干而变一隂谓之巽所谓巽一索而得女也夫然后二阳二隂再变三变而于是再索三索之坎离艮兑以次成焉此隂阳互易乾坤之变为八卦者也此变易也至于八之乗八则因而重之谓之交易以干交干则为干以干交坤则为否以坤交坤则为坤以坤交干则为泰而于是以乾坤二卦遍交之六子之卦而随以六子之卦反交之乾坤而六十四卦成焉此因而重之也此真兼三才而两之者也【以两乘三则为六便可知六爻连画之谬】此交易也不读史记乎神农观曰中交易之象始作重卦夫交易者固观象之所由成然而专属之重卦则明明以六十四卦为交易一法而其他无与则因而曰重卦用交易岂无谓也然而周易无是也
　　伏羲八卦图
　　【干父一】　【震长男三】　【坎中男五】　【艮少男七】
　　【坤母二】　【巽长女四】　【离中女六】　【兑少女八】
　　伏羲六十四卦圗【兼卦不另画只取八卦因重之故圗无六十四卦之画】干乾【干】坤【否】震【无妄】巽【姤】坎【讼】离【同人】艮【遯】兑【履】坤　【泰　坤　复　升　师　明　谦　临夷】
　　震　【大　豫　震　恒　解　丰　小　归壮　　　　　　　　　　　过　妹】
　　巽　【小　观　益　巽　涣　家　渐　中畜　　　　　　　　　人　　　孚】坎　【需　比　屯　井　坎　既　蹇　节济】离　【大　晋　噬　鼎　未　离　旅　睽有　　　嗑　　　济】艮　【大　剥　頥　蛊　蒙　贲　艮　损畜】兑　【夬　萃　随　大　困　革　咸　兑过】
