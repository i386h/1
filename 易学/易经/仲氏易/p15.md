<!-- { "loadSidebar": true } -->
　　九三劳谦君子有终吉象曰劳谦君子万民服也三以一阳居互坎之中坎为劳非劳谦乎且以刚綂柔相其互体与地水之师无二而又据艮之三履震之首则谦让忧劳或动或止以之成万物而服万民固其所也【互坎为劳内艮为有终互师互复为万民服】
　　六四无不利防谦象曰无不利防谦不违则也
　　三之前后皆顺刚不贰有何勿利而特其所居位髙有似乎三之谦反聴其指防然者然而未尝违度也【九家易防犹举也阴欲举三使居上五也　杨简曰六柔四柔坤体人柔恐过乎谦故使之防去其谦焦竑曰防裂也开裂坤艮为二之义俱未合】
　　六五不富以其隣利用侵【王本作寝误】伐无不利象曰利用侵【郭京本谓爻象俱是征字则下征字复见矣】伐征不服也
　　已无所利而惟臣隣之是利君之谦也然而犹有不服者夫三处刚位而上六则应刚而傲五六二则承刚而不合五皆不服者也夫爻具师象以敌二也命三率师以敌上也九三震之刚有钟鼓之伐也六五震之柔无钟鼓之侵也夫五阴见坎而成互离【阴爻见坎位为上互之离】离主兵戈而人适当此不服之象形于比应则夫仁者之勇或侵或伐光明震动以出之何勿利焉
　　上六鸣谦利用行师征邑国象曰鸣谦志未得也可用行师征邑国也【陆徳明作征国无邑字谬】
　　夫六二之为鸣谦也以本震也此非己鸣之而人鸣之也若上六本艮而倒震且又乗上互之震乃欲效震鸣而自鸣其谦岂得志乎第上六以坤极而加互坎之上地与水互师象也师则居髙而綂众舍亏盈之谦而恃剥艮之刚容或有之然以之为利则不可葢坤顺其性也尊而光者其徳也乗刚而应刚乗柔而比柔者其位也以至谦至顺居应刚比柔受侵受伐之髙位而以之行师縦曰可亦第自征其邑国已耳【张杉曰邑国者采食之都明勿惊逺畧】葢上六之谦其配乎有终而思以善成其终有如此
　　【坤下震上】　二易卦
　　易　复【初往四来】　　　剥【上来四往】
　　豫利建侯行师【按公羊传孔子欲作春秋卜得阳豫之卦宋氏云夏商之卦名王氏易辨云旧易豫上原有阳字如习坎类而周易删之然不可考矣】
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动故刑罚清而民服豫之时义大矣哉豫有二义早计也【尔雅豫叙也郭璞曰事预备则有叙】乐也【即悦豫之义】葢先物而动则莫如雷之出地而雷既出地则物以生成而乐然而曰建侯曰行师者震为侯坤为土建侯象也以一阳綂五阴为地为水【三四五为互坎】而以上震之长子帅之行师象也【此义见郑诸说若韦昭注国语以坤为居乐为建侯震为外威为行师皆通】虽刚非中位然一刚而诸柔应之【四非中故不止与初应与刚中而应不同】且合三五之互坎与体之大坎坎中为志【见前】刚得应而志自行下顺上动此与天动于上地顺于下者相同而况君之抚有此众乎故其在天地则日月不过互坎大坎皆与伏离为背合坎月离日无过差也四时不忒上震【正二月卦】下坤【六月卦又四月卦】互坎【十一月卦】互艮【二三四为互艮十二月卦】递四时而顺序之不少僭也其在圣人则坎为律而互艮而止而刑清坤为众而居下而顺而民服则是剥与复为时卦【复阳生之时十一月卦剥阴长之时九月卦】乃易而为豫而长阳绌阴之义皆见焉【一阳帅五阴】何其大也
　　按国语晋侯将入秦筮之得屯之豫初四五三爻皆动占法爻动多则占彖故司空季子占法谓屯豫彖皆利建侯得国之象也【详见屯卦】若占此彖则曰坤母也震长男也母老子彊故曰豫【坤为大母故老震为长子故彊】其繇曰利建侯行师居乐出威之谓也【居乐坤内出威震外居乐故利建侯出威故利行师】此皆以两卦内外及説卦互象为断与推易之法正相表里若晋史郭璞传所载晋元筮兴复事【晋史元帝为晋王时使郭璞筮之遇豫之暌璞曰会稽当出钟以告成功上有勒铭应在人家井泥中得之繇词所谓先王以作乐崇徳殷荐之上帝是也及帝即位太兴初会稽剡县果于井中得一钟长七寸二分口径四寸半上有古文竒书十八字人莫能识】则近乎狡狯且第有案验而无占断骤觉难测及以推易之法衍之则了若指掌非畸事也豫上震下坤震为龙为首出之子而下连坤土此奋而出地之象也悔为睽上离下兑向明而治而金以宣之体离互亦离【暌二三四为互离】此重明重光中兴之象也震为鸣为声【见前】故先王以作乐崇徳而合暌之兑金以升于暌之离火是坐明堂向南离而考击钟镛以作乐之象也祗两卦皆有坎水以陷之【豫暌三四五皆互坎】则尚在陷中未经出土而豫坎互坤【豫三爻为坎坤互用】则当在水土之间况豫之震为东方离为南方【见说卦】会稽者东南郡也豫有互艮【二三四为互艮】艮为成万物之所以成终者也【见说卦】则非告成功乎若曰钟有勒铭有古文则睽离为文兑为言以文为言非勒铭乎至若长七寸二分者南北为縦縦即长也南离之数天七地二【此大衍之数宋儒误以为河圗者下同】则七寸二分也大数阳小数阴也东西为衡衡即径也西兑之数地四天九则四寸半也阴数四折阳数之九而半分之则四寸有五也
　　象曰雷出地奋豫【崔憬以雷出地句奋豫又句】先王以作乐崇徳殷荐之上帝以配祖考【易通曰乐乐也】
　　初六鸣豫凶象曰初六鸣豫志穷凶也
　　豫上为震震当鸣【説卦】而初自复来向时之震鸣今已易为坤喑矣乃复倚虚震而为之鸣夫无实而有声者为妖【五行占法称鼓妖是也】况震鸣在四而我故先之是太早计也计之太早则似豫而实穷矣穷则凶凶又何乐
　　六二介于石不终日贞吉象曰不终日贞吉以中正也此以不豫为豫者也二处坤之中以阴居阴而五不我应乃复当艮山之初而介艮刚以与五相阻是介于石也【说卦艮为石】且离象为日下卦本离位纯阴则见【一二三离位说见前】而二当离位之中离象未竟【离象终于三爻以三为下卦终也】是不终日也夫前有所介而其所自处者复为不终日之计可谓豫乎然爻处坤中顺而守正与初之妄动者反可谓不豫乎夫初与二同为地道而一动而凶一顺而吉此无他顺动之致殊由中外之势异也【以一卦言之则二为中初亦为外】
　　六三盱豫悔迟有悔象曰盱豫有悔位不当也【向秀以盱为盱睢亦承视貌】
　　三多悔介亦多悔【见繋词】葢以坤迷之尽当艮止之半不能早计徒仰视上震羡其所得而悔之则亦晚矣【悔恨与改悔同义】夫离为目【说卦】三四半离而従上则为盱目【盱者张目上视也三隂四刚得离半目而三阴従四上刚有上视象】徒盱目以观虽曰悔晚然不可谓无悔也何也位使然也
　　九四由豫大有得勿疑朋盍簮象曰由豫大有得志大行也
　　此其为豫则有所自者也由自也自复为震震则先事而动自剥为艮艮则后事而成先事而动则早计后事而成则乐此豫之大有得者故互坎为疑而互艮止之曰勿疑也夫西南得朋五阴皆朋也而合而总乎此矣盍合也簮总也以一阳括众阴而贯乎其中如簮之括髪者然非得坎志而大震行不至此【玩辞困学记曰或谓古无簮字按盐铁论神禹治水遗簮不顾列女传姜后脱簮家语孔子闻哭蓍簮皆是】
　　六五贞疾恒不死象曰六五贞疾乗刚也恒不死中未亡也
　　坎为疾【说卦】疾与豫反书所云王有疾勿豫是也夫四五皆互坎而体之大坎【通体中实为大坎】则君独受之第坎象为月而五当坎上正满之时所谓縆也縆与恒同即诗所谓如月之恒者虽恒有半魄而中明未亡实未尝死【月魄谓之死书曰旁死魄】则为久长计仍有类于不终日者此则豫仍未豫者也五与二应正上坎下离相对之位而上爻不纯且四刚逼而多亢遂致坎忧【说卦】离乐【南为凯凯者乐也南方长养万物故乐】坎月之恒明反不如离日之暂丽如此
　　上六防豫成有渝无咎象曰防豫在上何可长也上自剥来剥上刚为艮而今易四柔而防艮之迹是豫之有成者莫如艮所谓成言乎艮者【见说卦】而今已变而渝矣渝则防防则不长然而犹无咎者天下难与图成者未必不可与虑始既已遇豫而败其所成则变动方开正谋始之事所谓以毁为成以变为正者豫道有焉几一阳所推之卦俱自剥复则俱従初上对易然特于此卦发其例如初既变震则鸣震为凶上既变艮则防艮为无咎第于九四所易之爻直揭由字以明推必有由而初揭震鸣上揭艮成与一阴推自姤夬而履揭夬履同人揭姤遇正同特姤夬分揭二卦而此従一卦并揭之则亦阴阳竒偶之防意耳葢推卦之显著而精核如此
　　【震下兑上】　三易卦
　　易　否【上来初往】
　　【又易】　咸【三来初往】　　　益【上来四往】
　　随元亨利贞无咎
　　彖曰随刚来而下柔动而悦随大亨【举正谓此下脱利字谬】贞无咎而天下随时【王肃本时作之本义従之】随时之【王肃本作之时本义従之】义大矣哉
　　随者従也震动乎内而兑悦乎外动则将为人所従而悦则因而従之则以悦従动以兑従震以阴柔従阳刚随义固然第震位正东为初春之卦雷动水随则阴本従阳而兑位正西为秋尽之卦雷收泽中则阳又従阴所谓时也葢随自否来以上刚与初易又自咸来以三刚与初易又自益来以上刚与四易皆刚来而下乎柔则原是以阳従阴而既易之后下动上悦则然后以阴従阳是必动而能通不诡随而一以正【按左传襄九年穆姜筮艮之随有元者善之长也数语与乾卦同是旧易几元亨利贞皆作四徳如坤之元善屯之立元与此传可验自孔子赞易始断以四徳予干而余皆解作大亨以正详见乾卦及郑康成注此卦仍曰能长之以善通其义礼和之以义干之以正则功成而有福是必汉时古易未亡其断法原如是耳】则阴阳相随惟时所従所谓天下随时者此其义岂细故也宋时金主完顔亮入冦筮蛊之随【此正相反之卦六爻俱动然仍占遇之两卦彖朱子谓六爻俱动则占遇卦者益谬矣説见乾卦】占者曰我有震威【震为出威见国语】而外当毁拆【兑为毁拆见说卦】敌败之象也【内我外敌】葢随自否来又自益来皆以上刚填下柔而蛊之所变亦复如是艮上变柔【蛊艮上九变随兑上六】巽初变刚【蛊巽初六变随震初九】乾元在上下填坤初断金主之首而坠于地矣且两互为渐【三五互为巽二四互为艮合之为风山渐】渐之辞曰夫征不复其何能返后果验
　　象曰泽中有雷随君子以向晦入宴息【翟曰王者向明视事向晦宴息时也九家易曰雷蔵于泽八月之卦正天下随时之象】
　　初九官【蜀才本作舘】有渝贞吉出门交有功象曰官有渝従正吉也出门交有功不失也
