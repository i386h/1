<!-- { "loadSidebar": true } -->
　　夫初以否上咸三为震刚是今之为长男为出帝【帝出乎震】所称官者皆従初柔之变而得之者也渝者变也第四为正应两刚不交唯出当互艮【二三四互】艮为门阙则二与四同功【见繋词】二柔四刚似乎可交而特其所交者功焉耳非其应也夫出门者随也随而得阴不能无失顾变柔得刚则自处者既已正而在前所随复阴阳同功则彼之所有亦即官之所有何失焉葢同功为互体此三圣所共演而其説不明乃此曰有功而四爻之所应者即曰明功犹不明乎【合此与四爻对照其义倍着】观易者审诸【明功非明其同功之谓此但借以明推卦说有如是耳】
　　六二系小子失丈夫象曰系小子勿兼与也
　　三阴固当随谓之妇随而特此妇人之足羇绊不前犹圈豚然毎随男子辄若为男子所系累者况二三两爻聨袂相随又复前当少男【互艮少男】而后遇长子【正震长子】夫少男者小子也【孟子子男同位】长子即大夫也【长子称丈夫犹师长子称丈人也】今二之所随本近大夫而忽与小子同体【二居震之中而互艮之体即始于是所谓同功一体者】长者足未展而小子之手已拘之【震为足艮为手】前后牵曳势不兼与是前所见系者为小子而后所失者在丈夫也
　　六三系大夫失小子随有求得利居贞象曰系大夫志舍下也
　　乃若三甫入艮门而震足已追及之【三居艮中当震足之末】小子之艮背尚未依而丈夫健足一若连鸡之不可解是后所见系者为丈夫而前之所失者在小子也夫力求上进犹惧不前志在居下安望有及【舍居也】特是三自咸来当在咸时居刚为巽【六二九三九四为互巽】而今易为柔柔亦为巽【六三九四九五为巽】是我之所随虽已受巽绳之系而未必不足邀巽利之得【巽为绳为近利市三倍】惟恐小子在前艳其多获【四爻随有获】忘向之所失而于此复求其有得则前后长少牵曳何已故曰三位不正惟正则吉也葢恶三之多诡随也
　　九四随有获贞凶有孚在道以明何咎象曰随有获其义凶也有孚在道明功也
　　九四居巽中而利有获【见上爻】自此以往将必凶幸身居坎孚【二至上为大坎坎为孚】当离明之旁【一至五为大离离为明】而震行随之【震为行为涂】则我之有孚已在道涂即当六二同功之始而其义已明虽凶何咎葢四与初应两刚不交故借二以为功而四亦借二之同功以为应其相随而相照如此
　　九五孚于嘉吉象曰孚于嘉吉位正中也
　　此全卦之君上大坎而下大离得负阴向明之治而坎孚离嘉【文言亨者嘉之会也为南方离卦之位故为嘉】祗位当正中而上下应焉随之主也
　　上六拘系之乃従【王弼以此句】维之王用亨【与享通用】于西山象曰拘系之上穷也
　　此阴之见系于五者也凡随皆以后従前而系则有与后随者上之系五犹三之系丈夫也苐此之所系固结不解系之又系之【来易曰维与系同诗曰絷之维之但重系之耳】干凿度亦云上六九五拘繋之又维持之则以随至此而极【上穷也】无可解焉葢此爻在益原居巽刚【益上为巽】今变为三五互巽其巽绳所系与二三同而倒巽尤甚至随之之尽内动外悦天下皆随于是告名山而升享祀一如我周之肇西土者自非随时之极大亨以正焉能有此兑西方之卦连艮为山而此当兑口象为飨食当其时者非王而何【何氏订詀云兑为巫凡卦有兑者多象祭祀如萃之王假有庙损之祀事遄往困之利用祭祀升之王用享于岐山皆是　蜀才曰此本否卦刚自上来柔自初升亦推易一法】

　　仲氏易卷八
<经部,易类,仲氏易>
　　钦定四库全书
　　仲氏易卷九
　　翰林院检讨毛竒龄撰
　　【巽下艮上】　三易卦
　　易　泰【初往上来】
　　【又易】　损【初往三来】　　　恒【四往上来】
　　【虞翻以随为否上之初刚来下柔以蛊为泰初之上刚上柔下皆推易之法】
　　蛊元亨利渉大川先甲三日后甲三日
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　蛊坏也器不用则坏【春秋传曰皿虫为蛊】人不事事则亦壊【说文曰蛊事也卢氏曰不事事也尚书大传云乃命五史以书五帝之蛊事以太古之时无为无事也】夫以内巽之行而复外艮以止之宜其壊也然而大亨者岂非以其蛊也哉不事则蛊而蛊必有事诚能事其所不事则治乱之功勇于治治虽大坎在前【自一至五为大坎】而震互于巽【自三至五为互震】雷既动【谓震】而风自行【谓巽】大川之涉有何勿利特事贵及时彼夫巽与止而犹可以事事者所赖有震动之时在也故震为木为甲【震东方卦属甲木】而甲为干始【甲乙丙丁戊己庚辛壬癸十干以甲为首】凡天时所周将有所终则必有所始今已得始甲则凡先乎此后乎此而皆得以甲周之所谓终则有始者虽曰干有十数而前三后三厯七日而十已周葢先甲为辛为金为壬癸为水【西方庚辛金北方壬癸水】后甲为乙为木为丙丁为火【东方甲乙木南方丙丁火】合木火金水而四时悉备【东南西北即春夏秋冬】所不用者独戊已耳故子夏传曰先甲三日者辛壬癸也后甲三日者乙丙丁也夫第言辛壬癸乙丙丁而不言戊已则明以戊已为不用矣葢戊已属土分王于八干【土分王四季】而所行特迟言震甲者必去之【先甲后甲说各不同马融谓甲在东方艮在东北为先甲巽在西北为后甲其于艮巽则合矣然与三日无涉郑谓令甲之首必先令三日后令三日以示取信且前三用辛取更新之义后三用丁取丁宁之义则又与卦彖取义无与若虞氏易谓下卦变干为前三甲上卦变干为后三甲甲者干也则纯取变动全无定准且何以为三日也胡氏谓先天甲在东之离由甲逆数离震坤三位为艮先甲三日也由甲顺数离兑干三位为巽后甲三日也则与繋词及坤卦方位不合且徒协艮巽亦无义至苏传谓阳生于子尽于已先甲子戌申阳极生阴之时阴生于午迄于亥后甲午辰寅阴极生阳之时则子反阴生午反阳生戌申反阳盛辰寅反阴盛尤谬若汉武冬至立泰畤于甘泉诏曰先甲三日后甲三日朕甚念年嵗未咸登饬躬斋戒丁酉拜况于郊则以此当三日之斋断节取义与易理不同】若是者何也夫蛊自泰来者也以泰之初刚而升为上刚又自恒来者也以恒之上柔而降为四柔则是刚使上而柔使下也且又自损来者也损内卦本兑而今改为巽损外止可脱而今加以顺是向之说而止者今巽而止也【朱本义亦注卦所自来谓此卦一自贲来一自井来一自既济来则凡卦可来不胜举矣若程传亦见及此谓自泰变来以干之初九上而为上九坤之上六下而为初六此是卓见然但知自泰不知恒损终是偶然见及与本义一多一少正其有见而未达处然则推演之言其早为二子所许久矣】然第患不事事耳苟能事事则治乱之功勇于治治虽以治天下可矣而况于涉川葢涉川之往贵有事也自甲至癸终而复始所事者急也夫人事尽则天行亦见按秦伯伐晋之筮详见左传少时读其文而不得其解叹易义已亡三圣所传之防茫然不晓即周汉相距曽无防时而周史占法至汉尽失縦或晋唐诸儒偶有触发终不得要领及闻仲氏推演之说印之三圣之所传戃怳相合因复返而观周史之易知推易之法即占易之法而惜当时所传兼卦【谓兼之卦】多而専卦【谓専有遇卦】少也夫兼卦则义在动变两卦比校不全用本辞然犹有本辞可按验者若専卦则所演所占皆是物也然而不观之所推则其义不见如秦伯伐晋筮之得蛊【左传僖十五年秦伯伐晋卜徒父筮之遇蛊曰涉河侯车败诘之对曰乃大吉也三败必获晋君其繇曰千乗三去三去之余获其雄狐夫狐蛊必其君也蛊之贞风也其悔山也嵗云秋矣我落其实而取其材所以克也实落材亡不败何待三败及韩战于韩晋侯车败获之以归】夫蛊彖与蛊象具在也即宣圣所賛今所谓大象小象者其辞亦未尝亡也然而涉河之师三进之胜侯车之败雄狐之获于卦于象于爻于辞何曽有是而印之推易则旷若发蒙了若指掌剨然嗒然若雾卷若冰释踊跃而不可已然后知周史之占宣圣之賛文周之推演掩抑数千年而今日而始暏之也夫所谓涉河者何也夫河者水也坎也凡爻之逾刚中而成坎象者即为涉川【以一刚在中即为坎】此通易之例也今蛊自泰来以泰之初九越二三之刚而为上九又自损来以损之初九越二之刚中而为九三是皆逾刚爻而成坎象所为逾河之师是也然而未尝三去也【三去即三驱谓三进而三败之】夫相筮之法内我也外敌也以我向敌而一则以泰之初刚进为上刚再则以损之初刚进为三刚是三进之师既已有二而又且一自恒来【皆见卦首】以恒之四刚而进为上刚三阳递进无非劲卒而皆足以制其险一曰三去一曰三败向非此推易而何以有是三也且夫侯车何以败也夫坤者舆也【见说卦】泰易外卦之坤舆以为艮止【泰外坤变为外艮】外为敌固将止敌之车矣乃震亦车也【见虞氏及九家易】恒又易外卦之震以为艮止【恒外震变为外艮】夫震为动木视若仰盂此车箱之象也今易为艮止而又倒震象以覆其车【震为车倒震为艮】非车败乎震为侯【见前】非侯车败乎故曰千乗三去言我本千乗之侯也三刚并进是三去也三去而覆其车则雄狐获矣何也艮为狐狼【见虞氏易】艮之阳一爻即雄狐也雄狐阳狐也阳狐而蛊者必其君蛊者君父之恶也故又曰夫狐蛊必其君也此以推易为占易者也至于卦本辞则贞风也其悔山也贞巽木而悔艮土以木尅土以风落山谁曰不克此则占本辞者耳夫既占推易又占本辞推法可验占法亦可验葢其以専卦而见三圣之易者有如此【周史几繇词皆筮时当前断语非古词也杜注以为古太卜词而今亡之焦贑直造为易林以代繇词妄矣】
　　象曰山下有风蛊君子以振民育徳【王畿曰风言振山言育】初六干父之蛊有子考无咎厉终吉象曰干父之蛊意承考也
　　夫天下之以不事事而致壊事者岂少哉晏安之习积之有渐葢自其祖父而已然矣此其际不可不有以干之干者事也干蛊者事事也【仲氏曰蛊为事干亦为事犹乱曰乱治亦曰乱也不事曰事犹昭昭之多不多曰多也】夫事事而岂止于一家已哉然请观之家夫泰之以三阳为干也是父也【干为父】今与上易位而成艮刚是父亡矣父亡称考【书如丧考妣离骚朕皇考皆注父死之称也上爻有宗庙之象初推而入有考象】而无如其有遗事也蛊也此非他之蛊父之蛊也夫言父则谓父不可以死也乃犹幸其干之也曰有子矣今而后可以瞑矣故曰是考也无咎者也在父则有蛊而在考则无咎子虽厉亦何伤乎故厉终吉按子夏传曰临事専故厉成其志故无咎有事然也【郑曰子改父道始虽厉而终则吉事若不顺而意则顺也】葢巽为命令【见说卦】父有命而子承之亡则不然今曰意承亦曰吾承之以意所谓従治不従乱者此耳【汉志平帝元始元年广牧女子赵春病死复生自言见夫之死父引京房易传曰干父之蛊有子考无咎谓子三年虽不改父道然亦当见前人之非不则为私私则其妖为人死复生则亦以考为死父之称虽死亦当干蛊与此正同】
