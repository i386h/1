<!-- { "loadSidebar": true } -->
　　据九家虞氏汉后说易诸家皆以先迷断句后得主利又句惟程传本义俱以先迷后得断句而以主利又句此不惟与本文得主得朋两得字比较相峙之文一联一析偏畸不合且与文言后得主而有常得主二字蝉援并出为矛盾矣及注文言亦以得主之文与前注有碍又谓得主下脱一利字竟欲增此一字以曲全主利之说至元时呉澄作易纂言又谓后得主断句利字连下读夫三圣经文何容割裂即谓有脱误处当借补救亦必令其可安毋论圣经义理定无差误可勿烦补救而即以辞例言之古人行文首重辞句况易本筮繇有类赋颂尤为辞句所最先者文言后得主而有常含万物而化光读之有句按之有辞傥于主下増利字其能读乎至于利西南得朋东北丧朋则尤拗戾之甚者若然则彖传何以不曰利西南得朋乃以类行也易不经秦火幸无剥蚀然不意训故家又复为割裂如此
　　汉后诸家易皆有西南得朋东北丧朋之说然皆以枝干杂方位论易总属旁义【荀氏九家易谓隂起于午至申三隂得坤一体为西南得朋阳起于子至寅三阳丧坤一体为东北丧朋马氏谓孟秋之月隂气始着而坤之位同类相得为得朋孟春之月阳气始着隂始从阳失其党类曰丧朋虞翻谓阳月三日变而成震出庚至月八日成兑见丁庚西丁南故西南得朋二十九日消乙入坤灭藏于癸乙东癸北故东北丧朋】惟崔憬以兑离为西南震坎为东北此按说卦方位与男女少长为言此断可信者程传稍为移易谓西南隂方东北阳方不指卦位则南隂北阳方位不合然程犹指丧朋为从阳得朋为此隂故一曰类行一曰有庆若本义谓东北虽丧朋然反之西南乃终有庆则既非程氏方位之意且以反从隂类为吉其于卦彖辞义俱悖盖矣若西南果庆何必于东北先赞之也若反之始庆则何地不可反也
　　彖曰至哉坤元万物资生乃顺承天
　　夫坤元合天而即能以发万物者【资始】育万物【资生】是其合之乃所以顺承之也至与大对大者无外至则无间
　　坤厚载物德合无疆含光大品物咸亨
　　此所谓亨也厚又兼四德含者能容光者能彻则不陿大则不细
　　牝马地类行地无疆柔顺利贞君子攸行
　　能得所往则利贞矣【此释利贞连君子有攸往句】
　　先迷失道后顺得常西南得朋乃与类行东北丧朋乃终有庆安吉之吉应地无疆
　　先迷何也以失道也后顺何也顺则得隂之常矣妇道之常从阳不从类故文言以得主为有常
　　象曰地势坤君子以厚德载物
　　初六履霜坚氷至象曰履霜坚氷【魏志作初六履霜郭京举正据王辅嗣韩康伯本作履霜无坚冰字谬】隂始凝也驯致其道至坚冰也
　　六爻皆隂则隂已至盛而开其盛者初也初不即盛而有驯致乎盛之势才履霜也而坚冰至焉则阳消隂长所宜惕然者正此时也
　　象传履霜坚冰郭京举正据王辅嗣韩康伯本作履霜无坚冰字朱子本义引魏志作初六履霜亦无坚冰字遂谓二字宜衍按后汉鲁恭传封章全引象传明曰履霜坚冰隂始凝也恭在和帝时先于魏晋则必古本原有二字可知矣若魏文帝纪太史许芝所引偶然遗脱此皆汉后文而郭京以臆见妄称古本何足据乎
　　六二直方大不习无不利象曰六二之动直以方也不习无不利地道光也
　　夫地之坦衍而不衺曲者直也其中正不偏方也遍六幕而无所于亏大也直方与大地道总然然惟于六二之动见之【象传所以有六二之动语】葢坤象一体而二以坤爻【六为隂爻】坤位【二为隂位】且又当三坤之间则坦衍中正既含而又光大【象传地道光也】若非六二之动不为归者【当爻者谓之动爻以必动而得此爻非谓动而之他爻也动之他爻则变矣郑康成谓动者生动即广生万物之意非是葢乾坤无往来其爻辞纯以时位为据若非时位则三可直方五可括囊矣他爻仿此】夫爻贵因重所为习也以纯坤之爻而为重坤习之者然也习者重也【坎卦以重坎为习坎尚书以不重吉为不习吉皆易书字义】人但知牝马之利重坤有之得主之利亦重坤有之以为坤重则厚厚则无疆【见彖传】坤重则积积则内可直而外可方【见文言】今三坤之间特单卦耳不习也不习则不大然而二已大不习则不直不方然而二已直已方则是二虽单卦而其所为利攸往利得主无不然也若地道之光则以坤象至此当隂气成物之候万类灿着出地有光其时固然然以位言之则内为离位纯阴则见【说见乾卦】所谓离为火为光者【见虞氏易】其位象如此
　　六三含章可贞或从王事无成有终象曰含章可贞以时发也或从王事智光大也
　　时至三爻物已成章矣坤能以含之德蕴其菁华【含章】而又发之以其时【以时发】则三位虽不正而由是以安于贞不亦可乎【含章以时言可贞以位言】葢坤为臣道即以臣言纵或劳于王事不居成功然光大之智必能终事葢三居重坤之半其于全卦固未成也所谓无成也然而内卦之坤于此终焉则有终者也此臣道即坤道也光大义见上节
　　康熙乙已宣城施闰章讲学庐陵白鹭洲时湖广杨洪才至问难间曰某最不能读易如坤之无成有终在诸儒言之非不娓娓然此系臣道六爻皆然何独于三爻发之众皆嘿然仲氏曰不观谦之九三睽之六三乎一曰君子有终一曰无初有终然皆在三爻何也此可悟矣洪才俯首间吉安词林张贞生方乡居湘潭举人王岱为湖西道客纷然而起曰谦之卦辞亦曰君子有终何也岂亦三爻耶仲氏曰谦以三爻为卦主故卦爻同辞卦辞所指正三爻也洪才起揖曰言易至此得矣旷若发蒙矣仲氏之易其言简而确如此【洪才字耻庵楚儒时又言曰宋儒说易多不顾前后顺文说去如谦之君子有终言终谦也本义谓诎于始必伸于终以诎始为谦将必以伸终为不谦矣此皆善于说易之言】
　　六四括囊无咎无誉象曰括囊无咎慎不害也
　　坤主受有囊之象故坤为帛又为囊【见九家易】六爻至四则已三分受其二可以括矣括结也后汉书括囊大典谓结而藏之葢阴相比多咎而四能承五则无之阴在二多誉【见虞氏易以阳位尊五隂位尊二也】而隔而居四则无之盖括囊则慎慎则利且不言何有于害故曰慎不害
　　六五黄裳元吉象曰黄裳元吉文在中也
　　黄土色裳为下饰以臣妾自居此坤中之君王宫之后下国之侯也【宋史郭雍传曰坤虽臣道五实君位虽处柔德不害为君则直以坤五为君位若程传以娲皇武氏目之则更凿矣】元吉者坤元之吉【左传昭十二年南蒯将叛筮之得坤之比亦以元吉为元善之长也详见乾卦】若小象曰文在中则以坤为文【见说卦】文在中即黄中与含章不同
　　上六龙战于野其血黄象曰龙战于野其道穷也隂盛则必与阳争战者争也但盛隂争进战在坤六而反曰龙战者臣不可与君战故曰战之者龙也【胡氏所谓春秋书王师败绩于戎天王狩于河阳是也】干为龙干者战也又曰战乎干【见说卦】则非干不战矣盖二气相薄虽必两伤而隂道之穷至此必变战之者亦即其变之者耳【其血黄句解见彖辞　荀氏易谓消息之位坤在于亥下有伏干故相薄侯果说亦然此仍以枝干时气言易皆非卦义】说文战鬭也龙鬭古有之近说易家有以龙战为不驯解战作动言阳动于野则其血为不通矣汉卢芳传赞天地闭隔野战羣龙野战行陈之辞也若朱穆传龙战于野言阳道将胜而阴道负也非战鬬有胜负乎
　　用六利永贞象曰用六永贞以大终也【用六义见乾卦此亦上六辞】阴动极矣用之者使之还归乎静此永贞也此所谓大终也三为内卦之终曰有终故此为大终
　　文言曰坤至柔而动也刚至静而德方后得主而有常【得主即卦词得主有常即彖词得常程传谓主字下脱利字误】含万物而化光坤道其顺乎承天而时行
　　明张元冲传载晋王易本作顺承乎天而时行则顺承连字正与乃顺承天合较似有理
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣【渐义与积同隂柔之害多以小戕大以卑凌尊故词及此】由辨之不早辨也易曰履霜坚氷至盖言顺也【顺驯也音义并同此即本文积渐小象驯致之义与顺承顺字有别本义顺慎同则慎字在小象三爻不合】
　　直其正也方其义也【阳主仁阴主义】君子敬以直内义以方外敬义立而德不孤【此以人道明地道】直方大不习无不利则不疑其所行也
　　上曰直其正下曰敬以直内与义方相承不同或谓正是敬字之讹深衣直其政以敬政形似故讹敬作政而后遂易本文以正字虽似有理第古文变换处多不拘此不必穿凿
　　隂虽有美含之以从王事勿敢成也地道也妻道也臣道也地道无成而代有终也
　　天地变化草木蕃天地闭贤人隐【蘓轼曰方其变化虽草木亦蕃及其闭也虽贤人亦隐】易曰括囊无咎无誉【王艮曰龚胜之有名不如申屠蟠之无誉】盖言谨也【以卦例言之震为草木为贤人以其为干之肖子也假化为震则雷出地奋草木蕃可以从王而豫天下矣否则纯隂不化因之有括囊之象】
　　君子黄中【文在中】通理【地道通达而有条理】正位居体【以中正之位居体】美在其中而畅于四支发于事业美之至也【又以人道明地道】隂疑于阳必战【隂动极类阳】为其嫌于无阳也故称龙焉【隂动则不知有阳若不言龙战则几于无阳矣故特以战归龙焉荀氏以嫌作兼谓隂兼阳故称龙则当言兼于阳不当言兼于无阳矣郑以嫌作慊谓快于无阳又作溓溓杂也谓隂蛇气杂似龙皆非正义】犹未离其类也故称血焉【血为隂类崔憬谓干为大赤则反属干矣非是】夫黄者天地之杂也天而地黄
　　【震下坎上】　四易卦【一名分卦后同】
　　易　观【上来初往】　　　临【二往五来】
　　【又易】　萃【四来初往】　　　頥【上来五往】
　　【此两阳四隂之卦大抵两阳所分约有六卦而此卦所分一自观萃以上四两阳易之坤初以为震一自临頥以上二两阳易之坤五以为坎则此卦惟第三爻不易而初二四五上五爻无非以移易为义者所谓易者易此耳余说见前】
　　屯元亨利贞勿用有攸往利建侯
　　彖曰屯刚柔始交而难生动乎险中【汉刘修碑作俭字形之通】大亨贞雷雨之动满盈天造草昧宜建侯而不寜
