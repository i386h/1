<!-- { "loadSidebar": true } -->
　　颐之彖曰观颐自求口实若非夫子賛辞明白则后儒必不分作养人养已两条也贲之彖曰贲亨小利有攸往亦因賛辞方知亨是下卦小利有攸往是上卦也后人决不敢如此解之便如此解人必不服也由是推之今人欲以一说穿一卦者可不谓率然乎易之彖自取成卦之主与两卦之体及中爻爲义大象自取卦象爲法爻辞自据逐爻论事其取义极有相逺处此章观其所养指上九言之观其自养指初九言之初上二阳即上下两卦之主爻也
　　天地养万物
　　万物始乎震成乎艮天地养物之功终始于二卦之内四时八卦之用皆包于颐故卦气始于中孚而终于颐此颐之时所以爲大也
　　山下有雷颐
　　雷在地中复静中有动也雷出地奋豫动而出乎静也天下雷行物与无妄雷之用也雷在天上大壮雷之体也雷风恒阳上隂下各居其所也风雷益隂上阳下互致其功也云雷屯水气方上将雨之候也雷雨作解水气下矣既雨之时也电雷噬嗑电耀乎外雷震乎内将击之雷也雷电皆至丰雷出电外击物之雷也山下有雷颐声未出山也山上有雷小过声已出山也泽上有雷归妹阳感隂而出也泽中有雷随隂翕阳而入也
　　言语饮食
　　节饮食象山之止物谨言语象雷之藏声
　　初九
　　颐以正爲吉初九得正而凶者初九爲动之主动则失正故也颐卦惟有二阳上九在上谓之由颐固爲所养之主初九在下亦足爲自养之贤灵伏息而在下初九之象也朶颐在上而下垂上九之象也上九爲卦之主故称我羣隂从我而求养固其所也初九本无所求乃亦仰而观我有灵而不自保有贵而不自珍宜其凶也初九本灵本贵圣人以其爲动之主居养之初故深戒之以明自养之道象言亦不足贵者示其本贵也颐卦肖离离爲阳物而下伏故初九一爻得灵之本象上九以主爻称我说见观卦
　　顚颐　拂经　于丘
　　六二顚颐拂经于丘颐说者多不同当以四五参之四与二俱顚颐五与二俱拂经其说不容有异也颐之义以养正爲吉二四皆正有可养之道反隂虚而无实不能以自养如人有食而自倾之故皆爲顚颐大过本末皆柔而顚其室鼎初以柔顚其趾则顚爲倾覆之义明矣然顚去已恶而受上之阳亦有致吉之理如鼎之顚趾是也故在六四一爻不害其爲吉也居尊位大中而养天下人道之常经也二五得位得中有可养之势而不能自养反由养于不中无位之爻与常经相悖故皆爲拂经六三小象以悖道解拂拂之训悖明矣然拂经而合于道亦君子之时中如豫之由于九四是也故在六五一爻不害其爲吉也二四俱顚独四得吉者四去上近二去上逺故不受其施也二五俱拂五独得吉者五性好止二性好动不能贞于从上也虽与四隂聚而就养或舍其类动而去之则有拂贞之凶矣故曰六二征凶行失类也经者常法犹可拂也贞者正道不可拂也易中丘皆爲聚涣以二隂相聚爲有丘颐四隂皆聚于上上又艮体故爲于丘二动则成咸腓故爲征凶
　　六三
　　拂颐贞三字当连读颐之卦辞曰颐贞吉三之爻辞曰拂颐贞凶卦中惟此一爻与卦义相反故曰道大悖也三与上隔纯坤坤爲十故曰十年勿用颐之六爻皆由上而养者也四五徒以与上同体犹能致吉三爲正应而反凶者不正而好动也五亦不正然性好止故能居贞而吉颐之不可不贞如此
　　六四
　　六四既吉矣又言无咎者以所养言之上来养已其施光大故爲吉以自养言之性静而专意念深逺故爲无咎二四皆受上之施者也二动而征故凶四止而不动故无咎明自养之不可不谨也
　　逐逐
　　其欲逐逐说文作跾跾式六反逺也详眈眈之义则跾爲宜眈眈深也跾跾逺也皆有沈厚専壹之义艮寅爲虎四静而正故其象如此
　　六五　上九
　　六五上九二爻皆当以小象解之六五之居贞非自守也贞于从上也故曰居贞之吉顺以从上也成王不疑周公孝昭委任霍光颐六五之贞也六五违上而自守则不能以养物矣上九之厉吉非能自吉也得六五之委任而吉也故曰由颐厉吉大有庆也隂阳相得爲庆上九苟不得君而自用则厉且凶矣易中柔爻之贞皆训从恒六五之贞妇用之爲从一夫用之爲从妇直以从爲训也
　　六爻
　　郑刚中氏曰颐卦上三爻皆吉喜其止也下三爻皆凶恶其动也
　　渉大川
　　六五柔弱待人而养非济难之才上九养人故能济大难成王昭帝非济难之君能济难者周公霍光也颐肖离而反坎故上九利于渉川大过肖坎故上六过渉而凶也卦气过蹇则爲颐亦有渉川之象
　　大过【巽下兊上】
　　过字
　　过者越而过之所谓过犹不及者是也故防弼训爲相过王肃音爲戈盖古义如此若训爲过误之过则失其读矣观小过爻辞弗过过祖皆是相过越之意虽过乎哀过乎莽过乎俭亦是越而过之非过误也
　　彖
　　凡卦之彖辞兼备众义不必穿爲一说也如大过二字自是泛言万事大者过也凡大者皆是非一端也栋桡二字则以六爻之象言之中四爻强初上二爻皆弱有栋桡之象此则祸变之大者也利有攸往亨五字则以六爻之才言之中四爻刚虽大过而得时措之中初上二爻又能巽而说不失人心故利于有行虽遇大变而可以亨此则才略之大者也巽而说之下加行字者就大过言之也过字在序卦训爲动爲行能以巽说而行于大难之中是以利有攸往也
　　利有攸往乃亨
　　先言亨后言利有攸往者亨自亨利自利也今先言利有攸往后言亨者明亨因于往也故彖曰利有攸往乃亨言往乃亨不往则不亨也栋既桡矣不徃则压焉何亨之有
　　泽灭木大过
　　兊上巽下固爲泽灭木之正象然以六爻言之四阳在二隂之中亦有泽灭木之象焉故九二九五皆爲枯杨九三九四皆爲栋初六爲借于地而上六爲灭其顶其象明矣二五皆濵于泽故称杨焉杨泽木也当大过之时故称枯焉过则木枯也二亦濵于泽者卦象两兊反对也凡不反对之卦八皆就卦内自相反对乾坤坎离颐大过中孚小过是也
　　衍象
　　大过自大壮变而成卦大壮爲上栋下宇故其变爲栋桡系辞又以大过爲棺椁生则栋宇死则棺椁亦相变爲义也人藏于棺椁棺椁藏于土亦有泽灭木之象焉
　　独立不惧遯世无闷
　　独立不惧木之植也遯世无闷泽之说也江东郑夬曰独立不惧居大位任大事者也遯世无闷有大德无大位者也
　　白茅
　　初六一爻则彖所谓本弱者也当灭木之时畏祸而过于谨者也本弱象茅巽象白巽在地爻象借凡祀神之物皆以白茅借之于地故取义焉
　　九二　九三
　　全卦有栋桡之象而九三乃独有之全卦有利往之象而九二乃独有之何哉盖九二当刚过之时独能居柔而用中又与柔比在六爻之中独此一爻不爲过甚之事故无不利也卦体本以中太强而本末弱是以爲桡九三以刚居刚又处巽之极爲躁在六爻之中独此一爻爲过于强故栋愈桡而不可辅也
　　九二　九五
　　二五皆无正应而过以与隂者也二所与者初初本也故爲稊稊者木根新生之茅也初又巽之主爻爲木爲长爲髙木已过而复芽又长且髙故有徃亨之理五所与者上上末也故爲华上又兊之主爻爲刚卤爲毁折爲附决皆非木之所冝木已过而生华又毁且决故无久生之理也
　　九三　九四
　　九三有应在上而象以爲无辅九四有应在下而象以爲不桡乎下何哉凡卦皆上下相应惟大过之时不用常理独以所比爲亲初与二比而爲老夫女妻五与上比而爲老妇士夫皆过以相与则三与四亦当相与乃合大过之义今二爻皆刚无相与之情故三谓之无辅辅以比言则指四明矣四谓之不桡乎下桡者三也则指三明矣
　　栋桡栋隆
　　大过四阳二在下爲根五在上爲枝三四两爻在本身爲栋就两栋言之三过于强故桡四不过故隆四若从三则与之俱桡故三爲不可辅而四以有它爲吝言不可从三也九三庾亮之急也九四王导之寛也
　　无咎无誉
　　大过九五与坤六四同占者其操术同也坤六四之至谨大过九五之中立在已皆可无咎然括囊无补于当世老妇不能以生育安足誉乎象言可丑正解无誉二字明居上位而中立者不可自以无咎爲能也以此坊民犹有以长乐老自誉者
　　过渉灭顶凶无咎
　　上六一爻则彖所谓末弱者也力不足以济难而志存大义故过于勇如陈蕃李膺之事此亦大过人之行虽至于灭顶而不可咎也
　　老夫士夫
　　二髙于初故二爲老而初爲女上髙于五故上爲老而五爲士各就所比之爻自爲老少儿大过之取象皆然习坎【坎下坎上】
　　习字
　　重卦之序坎在六子之先故于坎卦加习字以起后例示离震艮兊巽皆当以重习起义不与初经三画之卦同义也故离爲继明震爲洊恐艮爲各不相与巽爲申命兊爲相习义皆与初卦不同干最爲首不于干加习字乾坤六画只是一爻自二以上便皆爲习习义在爻不在重卦至六子而后重与单异故孔子于乾坤但以天行地势爲言而于六子始有洊两兼丽随习之文也
　　坎字
　　坎彖自爲两节其象爲水之多其义爲险之重自水流而不盈至往有功以水言也自天险不可升至大矣哉以险言也卦辞专取水爲义爻辞皆以险爲义
　　不盈
　　水流而不盈谓不止也坎不盈谓不满也不止故有孚不满故中未大因其辞而释之义自辨也凡物盈则止水盈则愈行故坎有时而盈水无时而盈也
　　往有功也
　　姚小彭氏曰坎劳卦也凡坎用事则曰往有功需蹇解渐皆是安世按渐虽无坎而二三四有坎进者自初至五历坎而后得位故曰进得位往有功也天下之事孰不以劳而成以逸而败哉
　　常德行习教事
　　德行常修则邪念不能入其中教事洊习则衰俗不能乱其守此君子设险以治身也教事谓礼乐诗书之教
　　初二五
　　初六习坎入坎者已在重坎之下而又加以不正更入于窞故曰失道凶也九二之坎有险即初六之习坎言坎之上又有坎也二者刚中之才虽贤于初六能不入坎然无应于上不能自拔犹在坎中故曰未出中也九五已登上坎无重坎矣然水必盈坎而后可出九五独处隂中而无应于下如水之力适与坎平较之九二稍能自见而已然未能流而出坎故曰中未大也大扺出险之道以有应爲功使九二上有六五之应则可以承天宠而怀万邦矣使九五下有六二之应则可以建万国而亲诸侯矣又何险之足患哉
　　初六　上六
　　初六两爻凶同而情异初六在重坎之下陷于险者也其失道也昏愚之所致也上六居重坎之上爲险者也其失道也故爲之也当险之初则陷于险者受其凶及险之极则爲险者凶必及之矣既系用徽纆又寘于丛棘亦重险之义也他爻之险皆遇险而陷于其中上六之重险则人设之以治罪人者故曰系曰寘皆执治之辞也
　　二五
　　九二九五在全卦之中爲有孚爲心亨爲行有尚者两刚相继出于险中不可得而掩遏有不失其信而志于必亨之义以此而往宜其有功也若在各爻言之止爲各能自守不陷于坎中而已皆无出险之功故二爲求小得五爲只既平而已五居大位故以未大讥之其实二爻皆未能出中者也二以柔自居五安其位虽有刚中之才皆无出险之志独六二不安其位有志于尚往而才不足以立功此坎之六爻所以皆不能尽成卦之义也
　　六三
