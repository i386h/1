<!-- { "loadSidebar": true } -->
　　官主也初九爲一卦之主以干之上九与坤之初六相变而成随上九初六本皆不正因变而得正遂有动说之象故曰官有渝贞吉此一句论卦之始变二爻相易此随之本也即卦辞所谓刚来而下柔动而说随也出门交有功欲其舍内卦之二隂从外卦之正应此一句却论成卦之后上下之相随此随之用也在变则欲其改不正而爲正在应则欲其舍不正而交正随之贵于正如此即卦辞所谓大亨贞无咎而天下随之也
　　初九　九四
　　当随之时近者易昵初九近于六二九四近于六三隂阳之情以近而相随则随之失道者也初与四虽俱爲阳然以正应相随则随之合道者也初九当出门之初尤所当谨故欲其交有功之人谓随四也四有明善之功故曰有功于九四则欲其有孚在道谓随初也两阳以正相孚则所孚在道而不在情复之四从初九亦谓之从道初四互离爲明明于邪正之辨则其所交自然无咎故曰孚于道者明之功也
　　六二　六三
　　六二系小子失丈夫象曰系小子弗兼与也六三系丈夫失小子象曰系丈夫志舍下也说者以丈夫爲正应非也凡言系者皆非正应以私意相牵系尔凡言失者谓正应也本应有而今亡之故谓之失六二与九五爲正应系初九则失九五矣以二阳言之故初爲小子五爲丈夫也六三与上六爲正应系九四则失上六矣以隂对阳言之故六爲小子九爲丈夫也丈夫小子特言其大小之别尔非有所谓抑扬也上卦以上六爲上九四爲下六三之志止处于下必不从上故曰志舍下也舍止也盖六三不正之人故其辞之决如此若六二则姑言邪正不可兼得而已盖资禀中正者或能自择所随若其资不正则无望矣
　　六三　九四
　　六三曰随有求得利居贞九四曰随有获贞凶此皆言三四相随不得其正也三之与四以隂求阳无不得者但据理言之有得者不足以爲利而居正者乃所以爲利也四之于三不求而得可谓有获矣然揆之正道则爲有凶也盖三与四本非正应又以六居三以九居四皆爲不正非元亨利贞之义也三若能居而不求以固守上六之正应虽均是隂而合于义在随之德乃爲利也四若爲道而不爲获有孚于初九之正应虽均是阳而明白无邪在随之道乃爲有功也圣人之言功利一出于正如此与后之言功利者异矣隂相随止于利阳相应故可以立功
　　孚于嘉
　　五之嘉在二婚曰嘉礼亦曰嘉耦非正应不足以当之象恐后人误以九四爲嘉故释之曰位正中也其爲九五六二明矣今人犹有误指九四者以九四爻辞亦有孚字然不知孚字可通用而正中二字不可通用也
　　上六
　　随之极当变爲蛊上兊变艮昔说而随我今执而止之故曰拘系之乃从维之明人心之变也兊爲西艮爲山震之一阳升于西山之上故曰王用亨于西山明已亦自变也在变卦伏卦反对卦三象皆然事势至此不得不变故曰上穷也凡易言穷者皆谓其当变然穷而能变是亦随时若与之俱穷则非善随者此随之义所以大也方当世变尽力以求通吉凶皆未可知故不言凶
　　用亨
　　大有九三公用亨于天子随上六王用亨于西山益六二王用亨于帝升六四王用亨于岐山四爻句法皆同古文亨即享字今独益作亨读者俗师不识古字独于享帝不敢作亨帝也若天子与山则或以爲无享理不知賔礼自有享王吉礼自有山川之祭也凡称享者正谓其有以通之虽作亨音亦止言享礼尔
　　西岐
　　西山在宗周故国雍州之西今陇西西县诸山南汉水之所出也梁州亦有西县乃东汉水之所出在周之南非西境也享岐山者不出国都享西山则从其方而祀之亦乃从维之之义也
　　六爻
　　二三上言系者皆隂爻也隂之随人也以系系者私情也四五言孚者皆阳爻阳之随人也以孚孚者公道也此可以见隂阳之情
　　蛊【巽下艮上】
　　元亨
　　随元亨彖谓之大亨蛊元亨彖仍曰元者人情说随无所阻碍事已遂矣故谓之大亨蛊坏之时凡事剙始亨自此始故曰元亨大亨者恐其荡也故继之以利贞无咎元亨者方经营之旣欲其爲之勇又欲其虑之周故曰利涉大川又曰先甲三日后甲三日
　　蛊甲巽庚
　　巽九五之变爲蛊巽者事也事变至蛊则当复始故于蛊谓之甲甲者日之首事之始也蛊之六五复变爲巽蛊旣始事巽又申之事之申重者非更则续故于巽谓之庚庚更也续也蛊以全卦言故于卦辞言甲巽至上卦而后爲重故于九五言庚甲庚者十日十二辰之纲也戊巳分王四时自甲歴乙丙丁三日而至庚自庚歴辛壬癸三日而至甲故取以爲三日之象也
　　三日
　　甲庚之先后皆称三日先后者上下卦也三日者三爻也先甲三日蛊之下三爻巽以行事也后甲三日蛊之上三爻止而不行又将复蛊也天道自巽而艮复自艮而巽故曰终则有始天行也明事未有不蛊蛊未有不复造者此以天道言也故不言吉凶先庚三日巽之下三爻行事之初我与民皆未敢信也后庚三日巽之上三爻行而又行我与民皆信之矣故曰后庚三日吉明初犹未吉至终而后吉此以人事言也故以吉终之
　　大象
　　振民象风在下育德象山在上山下者人禽草木之所聚风于其闲鼓荡回薄飞走动植爲之纷然事莫盛于斯矣
　　父母
　　晁公武氏曰蛊非一日之积必世而后见故诸爻皆以父母爲言
　　初六
　　初六隂柔本非干蛊之才然蛊之成卦乃因坤之上六来爲初六则初六者成卦之主也故圣人于此爻详言治蛊之事专取卦主爲义不论其才也又去柔居刚亦有志于治蛊者故象取其意而爻戒其危焉初六有干蛊之志九二有内干之才九三有外干之才大抵蛊下三爻皆能干者以其巽体主于行事也
　　意承考也
　　干父之蛊迹若不顺意则承之也迹随时而迁久则有敝何可承也孝子之于父不失其忠爱之意而已
　　不可贞
　　相承谓干母者不可太刚非也夫谓之干母则已明其居柔用柔止可干隂事自无太刚之虑矣不可贞者言其自干母之外他事不可守此以爲常法也若干父事如此则不胜其任矣母道失则强故当以柔济父道失则弱故当以刚举也
　　往见吝　裕蛊
　　蛊主于作事故利涉大川往有事也往有事爲利则往未得爲吝矣晁公武氏曰裕益也秦二世以就始皇之宫室爲孝卫州吁以脩先君之怨爲孝皆裕蛊也安世按裕者长其恶也若二人则逢其恶不止于吝而已
　　六五
　　六五之才虽不足于干然得尊位行大中能以令名掩前人之蛊者也故曰干父用誉承以德也言不以才干而以德干也大抵蛊之上三爻皆非能干者以其艮体主于止也
　　上九
　　居蛊之终则无事之时也在蛊之外则不当事之人也然当事者以干蛊爲事不当事者以髙尚爲事亦各事其事也故不曰无事而曰髙尚其事事得其宜非宜干而不干者故曰志可则也六四在事中而不事则可吝矣
　　六爻
　　蛊六爻皆以刚爲贵初与五以柔位刚亦得吉誉九三刚而不中在他卦多凶而于蛊独无大咎惟六四一爻位与德俱柔遂以见吝以此见干蛊涉川非刚不济也上九无预于事亦以刚介爲髙
　　卦爻总义
　　蛊卦之体巽伏而不动外刚而内柔有致蛊之象而其诸爻乃有治蛊之才九二以柔行刚能干母之蛊者也九三以刚行刚能干父之蛊者也初六六五皆资柔而志刚亦有干蛊之志初在下而承干故爲意在承考臣之事也五在上得中而应乎干故爲德足以承考君之事也初当治蛊之始故爲厉五享治蛊之成故爲誉方承继之初骤有所改以迹言之但见其危安得有誉惟识者察之知其意非悖父尔及事定之后人被其德乃始信其爲孝而称誉之治蛊之难盖如此夫
　　临【兊下坤上】
　　临者大也
　　易之卦义不专取字训但因事立义耳人之所需者以饮食爲急故需爲饮食需不训食也人之所行以礼爲重故履爲礼履不训礼也治蛊者必有事故曰蛊者事也蛊自训坏不训事也能临物者必大故曰临者大也临自训涖不训大也
　　彖
　　元亨利贞指六阳之卦也八月有凶指二隂之卦也二阳方长虽未成干而已有干之德亦未至成遯而已有遯之祸圣人岂好爲是豫言哉二阳之长必至于干者天道之当然也其长如此其消亦如此者亦天道之当然也故曰大亨以正天之道也八月有凶消不久也皆以天言之然则抚消息盈虚之运者其可不勉其所必至而防其所将及哉虽以天言而人事之当谨者固在其中矣
　　彖象
　　彖言以刚临柔自下而长以临上之四隂也象言以髙临深自上之坤以临下之兊也象取物象与爻象不同皆此类也
　　大象
　　泽上于地人所防之泽陂堰是也泽有时而决其所容亦有限地中有泽自然之泽钜野洞庭是也泽无时而穷其所容亦无限临下之道莫善于此矣以政临民犹堤中之水以教临民犹地中之泽教民之念旣无时而穷则所容保之民岂复有限哉放勲曰劳之来之匡之直之辅之翼之使自得之又从而振德之禹曰戒之用休董之用威劝之以九歌俾勿坏所谓教思无穷者此之谓也以字义言之教思无穷属兊容保民无疆属坤
　　初九　九二
　　初九九二皆临隂者也以阳临隂反在隂下有男下女之象故皆爲咸夫之临妇其道如此初者临之始也以九居初旣正而所感六四又正固守其正者也虽其志可尚然不周于用吉在自守而已九二不主于贞而主于中则善用其临者也此以中感彼以中应君安之众信之故不独其身之吉而行之于世亦无不利也盖二阳初长四隂方盛犹未肯顺听其命必用中而后爲利若直行吾志必不利于行也故象于初九则曰志行正也于九二则曰未顺命也于六五则曰大君之宜行中之谓也圣人当刚长之时其爲君子虑可谓深矣阳进至三爲泰则外顺矣九二六五犹以中行爲福而况于未顺命之时乎
　　九二　六三
　　九二刚长而得中故无不利六三隂消而不中故无攸利二以心感人三以口说人此君子小人之所以分也
　　六三
　　六三以甘媚临而无攸利见君子之难说也旣忧之无咎又见君子之易事也其处已也严故不受不正之媚其与人也寛故不治旣忧之人爻辞虽爲六三言之然可以见二阳之用心矣余见大壮上六
　　六四
　　六五以应九二而得吉上六以志在内而得吉六四与初九正应独不得吉五爲大君四爲大臣五方用九二以临众隂三四不中首当斥去四得无咎已爲幸矣此保位之臣非大臣也故曰位当而已
　　六三　六四
　　三与四皆以隂柔而在髙位三以说媚阳故虽咎而不长四以顺应阳故得无咎其所以胜于三者三不当位四当位也
　　临六五　家人上九
　　临六五曰知临大君之宜后世必有以苛察爲知者矣故曰大君之宜行中之谓也言知在知人使中正之贤得行其道不在徧知也家人上九曰威如吉后世必有以刻下爲威者矣故曰威如之吉反身之谓也言威在自畏不在威人也夫子賛易大抵如此故谓之賛谓之翼也
　　三四　五上
