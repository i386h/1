<!-- { "loadSidebar": true } -->
　　天下之速莫速于感咸速也此语最有味
　　涣节
　　涣节正与井困相反井以木出水故居塞而能通涣则以水浮木故通之极至于散也节以泽上之水故居通而能塞困爲泽下之水故塞之极至于困也
　　解蹇
　　解蹇亦皆以水言解近于涣缓而纵之也蹇近于节难而止之也难字说见序卦
　　睽家人
　　睽外家人内皆以离卦言也火在外则气散火在内则神凝治身治国一也
　　否泰
　　否泰之相反亦在内外之间皆以干言也干在外则否干在内则泰干者国之君子身之阳气也
　　大壮遯
　　大壮止遯退亦皆以干言也干壮则止而不退干遯则退而不止也
　　大有同人
　　大有同人皆以离之中爻爲主在上则人归乎我是故谓之众在下则我同乎人是故谓之亲
　　革鼎
　　革以火镕金故爲去故鼎以木鑚火故爲取新亦以离爲主也
　　小过中孚
　　小过四隂在外而过其常中孚二隂在内而守其常二义正相反对皆主隂言之
　　丰旅
　　卦名皆在句上旅独在下者取其韵之叶也以多故对寡亲则故非事故之故矣凡物之情丰盛则故旧合羁旅则亲戚离作易者其知之矣二卦皆主离言之雷与电俱至其党不亦盛乎山上有火其势不亦孤乎
　　坎离
　　干阳而在上坤隂而在下者隂阳之定体如人之首上而腹下也离女而在上坎男而在下者隂阳之精气互藏其宅如人之心上而肾下也是故肾之精升而爲气则离中之隂也心之精降而爲液则坎中之阳也火隂物也而附于阳故炎上水阳物也而藏于隂故就下然则日爲隂月爲阳乎曰日则阳矣而日中之精则隂之神也月则隂矣而月中之精则阳之神也故曰离上而坎下非知道者不足以识之
　　小畜履
　　小畜与履皆指一隂言之履六三不当位故可暂履而不可久处也小畜六四虽当位而无力故能暂制而不能胜也大有得尊位大中大畜得朋故皆爲大而不爲寡
　　需讼
　　需讼皆主干言之止于坎下故不进违坎而去故不亲
　　大过颐
　　颠与正皆主阳言之隂陷阳爲颠阳养隂爲正大过十月卦阳始絶也颐十一月卦阳复生也
　　渐归妹
　　渐归妹皆主女而言女子之进也始于待聘终于来归旣得所归则女道终矣过是而不已则出位而姣恶之大者也故曰归妹征凶无攸利
　　旣济未济
　　旣济未济皆主男而言水能留火故定水不能留火故穷隂阳不交而阳独受穷者生道属阳死道属隂也
　　女终男穷
　　终与穷不同终者事之成女子之义从一而终不可以复进也穷者时之灾事穷势极君子之不幸也
　　姤夬
　　姤夬皆主隂而言隂以遭遇爲喜故以附决爲忧遇者有喜之辞也自咸恒至此三十四卦正与下经之数相当
　　末章八卦不对说
　　杂卦末章自大过而下八卦皆不对说以爲错简邪则于韵皆叶以爲非错简邪则姤夬二卦之辞又若本相对者此其义之不可晓者也虞翻谓大过死象而两体姤夬故自大过而下次以姤而终于夬言君子之决小人也其说亦有理尝试因其说而推之大过之象本末俱弱如人之表里俱絶世之上下俱昏此隂灭阳之时也故爲棺椁之象而在杂卦之终圣人作易示天下以无终穷之理教人以拨乱反正之法是故原其乱之始生于姤而极其势之上穷于夬以示微之当防盛之不足畏自夬而干有终而复始之义也
　　八卦之序
　　大过者乱之极也乱之原必起于姤姤者小人之初长也渐者小人之窥伺君子也颐者君子遭变而自养也【卦气颐在大雪之后冬至之前】旣济者君子之善处小人也【三阳三隂各当其位】归妹者小人之遇合也未济者君子之失位也小人穷其势必决故受之以夬此一节自大过而下特皆以男女爲言至夬而明言之曰君子小人然则圣人之意断可识矣
　　八卦之象
　　六十四卦爲八者八杂卦自乾坤至需讼爲八者七矣而末章特余一八以寓反复无穷之意则是八者必不苟取也盖尝攷之颐大过者震艮巽兊之正也【长男少男长女少女】归妹渐者震兊艮巽之交也【长男少女少男长女】未济坎离之正也【中男中女】旣济坎离之交也【中女中男】姤坤消干也夬干消坤也【父母】此八卦者正具八纯卦之象故聚见于末章以明八卦消长之义也

　　周易玩辞卷十六
