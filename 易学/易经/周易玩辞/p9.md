<!-- { "loadSidebar": true } -->
　　公用亨于天子
　　公用亨于天子左氏传卜偃以亨爲享陆氏释文诸家易説亦皆作亨献之义或谓亨字当改作享字非也古文亨与享同但作享义解之不必改字也
　　大有中爻
　　大有六五爲主初独无交逸民也上在其上賔师也独中爻三位爲臣二大臣也受大有之任故爲载三外臣也奉大有之物以朝贡故爲亨二以中故无咎三以不中故有戒君子用亨则爲威文小人弗克则爲曹马矣四近臣也以柔自抑不怙大有之宠故爲匪其彭干宝云彭亨盛满貎也居宠思危惟明者能之四居离之初能明于初故爲辨晳六五居离之中有中孚之象爲信体柔爲顺履信思顺而上下应之则其孚交矣所虑者居易而忘备故云威如吉欲其自警畏也或谓当以威肃下非也以柔顺之资抚大有之运自有易忽无备之象观家人上九象辞可见威如之义在己而不在人也
　　大有上九
　　六五在本爻但见其履信思顺而已至上九而后见其尚贤故孔子曰又以尚贤也盖当大有之世受羣下之应未足爲大羣下已至而又能尊贤乃足以爲大也有羣下易有大贤难武王必得箕子而后爲大有不至于此不足以言大有之成也故大传以此爲六五之全德而象辞亦曰大有上吉明事闗全卦非止上爻也此犹师之上六论师之事至此而终其言大君盖指六五非谓上六爲大君也小畜上九论畜之道至此而成称月与妇亦指六四非谓上九爲妇也
　　大有初九　大有上九
　　两爻象辞皆称大有者明他卦在初而无交未爲有害当大有之时乃爲有害尔他卦上九乘六五未必如此之吉当大有之时尚贤如此乃爲吉无不利尔二爻皆即全爻取义故以卦名冠之
　　人字　大字
　　同必言人明我能同人非本同也犹家人以男正女指女爲人也有必言大明小能有大非本大也犹大畜以隂畜阳指阳爲大也
　　谦【艮下坤上】
　　谦亨
　　彖曰谦亨天道下济而光明地道卑而上行此以卦体释卦辞也九三干也降在下卦而万民服之是下济而光明也坤地道处势至卑而升在上卦是卑而上行也下济与卑皆释谦字光明与上行皆释亨字自人事言之尊者行之则有光即天道下济而光明也卑者行之则不可逾即地道卑而上行也始虽谦下终必髙明是有终也必称君子者以君子之心行之则有后福苟非其人如共工王莽之象恭得罪于天虽欲有终得乎自天道亏盈以下皆极言谦之必有后福质之于天地神人之心以明有终之义也
　　谦谦君子　劳谦君子
　　初六九三皆称君子者此二爻皆非小人之所宜处也初在谦之下过谦者也小人用之则爲柔佞矣君子当不得已之时用之以柔身济难则求吉之道也故曰卑以自牧牧者驯养六畜之名也三有大功爲万民所服小人处之则有不赏之祸君子处之致恭下人以保其终则庶乎其获吉矣故二爻皆言吉而象皆再言君子其意深矣
　　用涉大川吉
　　利涉大川者未必有险也但其道自利于济险耳用涉大川者非利之也有险在前用此可以免凶也
　　六二　上六
　　六二鸣谦象以中心解之上六鸣谦象以志解之豫之初六鸣豫象又以志解之然则凡言鸣者皆志也志有忧有乐皆寓于鸣当豫之时人志以从上爲乐当谦之时人志在下不以上爲乐也二在下卦之中如其所欲故其鸣爲得志上在上卦之上欲下而不可得故其鸣爲未得志此非小象辨之则后世必不敢分爲二説也虽然二之得吉固爲吉矣上谦已极方病过中岂可更得志乎不得志于外而用三之刚以自治其内乃上六之利也故曰鸣谦志未得也可用行师征邑国也凡言邑者皆指近言之坤爲国故曰邑国
　　防谦不违则
　　鸣者情发于声防者用在于手谦卦以柔居柔者三爻皆诚于谦者也二与上情蕴于中而不见于用故徒有其声鸣焉而已惟六四一爻适当其用故以防言之何以见四之当其用曰以其在三与五之中而见之也三爲大功之臣五爲柔顺之主四居其中当贵臣之位使接三不用其谦则必有抑功臣而激其变如卢杞之于唐者承五不用其谦则必有挟柔主而弄其权如中常侍之于汉者谦于此时无往不利施之于用正得事宜故虽以柔而不爲失则也
　　万民服也　征不服也
　　六五处谦之时非乐于侵伐也三以独阳爲万民所服己旣下人人亦下已故可以止于谦无所复爲也五以隂柔居尊位已虽降谦人未免有不谦者故必用侵伐以一之帅众谦以攻少不谦固不患于不利又不谦者去则天下皆谦故又爲无不利也居谦之上当亨与有终之时故不言谦但言谦亨之效不富以其邻不待赏而服者同谦者也利用侵伐待刑而后服者不谦者也二者皆服则无不谦矣
　　无不利
　　六四先言无不利明所向皆利于如此言所施之宜也六五旣言利用侵伐又言无不利明自此之后无有不利之事言所收之效也
　　六五　上六
　　六五利用侵伐上六利用行师此二爻皆与卦材爻德不类者居谦之极当反爲豫豫利行师故皆有行师之象也五居君位故利以征人上无民故可以自征五居刚故不假用师上居柔故必用师而后可上之所用盖用三也谦自二至上皆师卦也三在师中爲万民所服即师之怀万邦也师之六五利执言故此六五亦利侵伐师之上六与六三之小人相应故戒以勿用此所应者九三之君子故劝以可用也
　　六爻
　　谦之六爻惟九三爲不得不谦者故其取义最重余爻皆弱自无不谦之患也三以重刚独阳爲众隂所服功大德尊不谦则无以保其终故惟三之谦足以系一卦之义初最在下二柔而中四柔而正皆无嫌于不谦者但嫌其多谦耳若五之居尊上之处极谦而不已则爲过矣必能用刚以治人之叛攻己之偏而后爲利也故五以侵伐爲利而不言谦上以征邑国爲利而不得遂其谦圣人之意盖可见矣
　　大象
　　地中有山兼具两义自山言之居髙而能下则以谦裁己者也自地言之髙者下之下者髙之则以谦裁物者也裒多益寡所以象山谓分人以财不以自殖教人以善不以自髙此在己之事非谓夺甲予乙也称物平施所以象地谓有礼者殖之昏暴者覆之亏盈而益谦恶盈而好谦此治人之事非谓以物子人也然大象皆实地中有山岂有其实乎曰此正实象也以天下之势观之地之最下而负海者其中最多大山非地中有山而何若曰地下有山则不可耳




　　周易玩辞卷三
　　钦定四库全书
　　周易玩辞卷四
　　宋　项安世　述
　　豫【坤下震上】
　　利建侯行师
　　屯之时九五屯膏而初九爲济屯之主故爲利建侯豫之时六五贞疾而九四爲由豫之主故亦爲利建侯行师由我而豫非建侯乎朋盍而济非行师乎屯之初豫之四皆震之初爻主器之长子也故皆有建侯之象屯动乎险中故爲建侯而不宁坎爲忧故曰不宁豫顺以动故爲利建侯行师坤爲众故曰师
　　刚应而志行
　　九四一刚言应犹小畜六四一柔言柔得位而上下应之也刚应即朋盍簪志行即志大行也
　　刑罚清
　　刑罚清而民服非谓简省刑罚以恱民也言顺理之事不烦刑罚而民自服如日月四时无裁抑之者而其数自不相过其气自无差忒皆顺动之验也
　　时义　时用
　　豫随遯姤旅皆若浅事而有深意故曰时义大矣哉欲人之思之也坎睽蹇皆非羙事而圣人有时而用之故曰时用大矣哉欲人之别之也頥大过解革皆大事大变也故曰时大矣哉欲人之谨之也人死于过而生于頥頥受六十四卦之终气故頥大过之时与解革同其大也
　　大象
　　豫之大象言作乐者凡豫多不善游豫逸豫怠豫戏豫皆非君子所尚惟乐者先王之所以饰喜也以此爲豫与天地祖考同其乐则无恶于豫矣然乐亦有郑卫故必曰崇德明非淫乐也曰殷荐之上帝以配祖考明非自娯也圣人之爲豫虑可谓深矣崇德犹章德也说文曰作乐之盛称殷崇与殷皆盛大之意
　　雷乐
　　雷出乎地而奋乎上乐作乎下而荐乎上其义一也作乐崇德皆下之顺事也荐上帝配祖考皆所以感动乎上也
　　六二　六三
　　凡物之两间爲介介所以分也许氏说文曰介分画也当豫之时五弱四强人莫能分六二辨于去就之分如介于石闲断然易识不待事成故吉终日谓成事也六三介于狐疑之地旣上视而不能去又迟回而不能就故多悔二爻之相反中正与不中正而已中正之人则能早辨故曰以中正也不中不正之人则不能自决故曰位不当也
　　六二　六五
　　二贞吉五贞疾者二正而五不正也贞于正故虽违众而吉贞于不正是贞于疾也疾可贞乎君弱臣强是在疾证爲阳虚而隂实虽久而不亡何乐之有然而君昏于上臣治于下臣尚戴君天命未改中位未亡谓之疾可也谓之死不可也此其平王之后威文之时乎
　　初六　六三
　　九四豫之主也天下之豫由我致之犹急于朋合不敢有自矜自怠之意初六小人也见己之应爲主于上即矜夸自鸣其志已极能无及乎六三见四之得志仰而慕之已爲可悔又不决然从四徘徊观望以自后于朋合之时则又可悔之甚者也有字即古文又字古周易又多作有大抵人之常情居豫之时不矜则怠是以祸乱相寻倚伏不休抑亦先觉者是贤乎则六二其人也以往事验之初六则黄之恃齐以爲豫者也六三则曹卫之慢晋而自豫者也六二则微子之去箕子之留比干之死分义所在坦然明白于殷周未判之先中庸所谓前定之豫也非中正之人其孰能之
　　谦九三　豫九四
　　谦之九三伊尹周公之事也书曰臣罔以宠利居成功记曰有庇民之大德有事君之小心即易之劳谦也豫之九四齐桓晋文之事也首止之防践土之盟即易之由豫也
　　勿疑朋盍簪
　　勿疑朋盍簪按释文簪字或爲撍或爲寁音或爲子甘反或爲子感反其训皆爲速也疾也王弼作易传尽废先儒之说独簪字仍训爲疾盖古训有不可易者此类是也豫之时上下怠慢治之之法以齐速爲上故二以不终日得吉三以迟有悔九四以大贤之资居可爲之位仗阳刚而履柔顺爲上下众隂之所宗仰所宜速合羣类以扶王室岂可更有疑缓之心以滋其怠哉孔子曰相桓公霸诸侯一匡天下民到于今受其赐微管仲吾其被发左衽矣此正豫之九四也圣人导之以大有得勉之以勿疑而速合其爱天下切矣管仲曰宴安鸩毒不可怀也姜氏曰怀与安实败名皆明于由豫之机者欤三四居上下之交故两爻皆有迟疑之戒
　　上六
　　上六冥豫成有渝无咎成者极也豫极则昏故曰冥豫成豫之反爲谦谦则无豫怠之咎上之变爲晋晋则无冥暗之咎故曰有渝无咎凡言渝者皆当以变卦观之
　　六爻
　　初六恱乐之豫也六二先事之豫也六三犹豫也上六逸豫也诸爻豫义各自不同然皆因九四而生故九四爲豫之主
　　随【震下兊上】
　　天下随时随时之义
　　释文云王肃本作天下随之随之时义大矣哉按此则上时字爲声之误下时字爲字之倒也或曰古时字从之故之时二字易杂然则皆字之误也
　　大象
　　震朝气也兊暮气也春入于秋歳之暮也卯入于酉日之暮也木入金乡则絶雷入泽中则蛰人入晦时则息皆随时之明义也
　　初九
　　同人之初曰出门同人又谁咎也随之初曰出门交有功不失也同与随皆贵于正大不可有所私昵故皆以出门爲贵
　　官有渝贞吉
