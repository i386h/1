<!-- { "loadSidebar": true } -->
　　制作之本有三有立象之本有制器之本有作书之本故此一节以三是故爲发语之端其一曰是故易有太极易之太极即礼之太一也有太一则有隂阳是谓两仪此八卦之第一爻也两仪各有一隂一阳是谓四象此第二爻也四象又各有一隂一阳是谓八卦此第三爻也八卦旣成则六十四卦皆具而吉凶可见矣吉凶之变不可胜穷万事万物皆生于吉凶二字故曰吉凶生大业此六句言爻象之所由生也其二曰是故法象莫大乎天地万物皆具奇耦之法象而天地其最大者也万物皆具九六之变通而四时其最大者也万物皆有爻象之着明而日月其最大者也三者具而易之道备矣一家一乡一国各有占也而据崇髙之极可以作天下之易者贵爲天子富有天下者也山巫野祝皆能占也而具神知之全可以爲天下之利者圣人也折筳剡篿毁瓦灼鸡皆可占也而有探索钩致之神有决疑成务之智可以供圣人之用者蓍也三者具而易之器成矣此六句言成器之所由立也其三曰是故天生神物神物即蓍也圣人则其知来之神以立卜筮天地变化即四时也圣人效其隂阳之变以立卦天垂象即日月也圣人象其刚柔之发挥以画爻此七八九六之四象所以示也河图洛书天地之文字也圣人则其义理之明以作彖辞爻辞此系辞之所以告吉凶之所以断也此四者言易之所由作也是三节者起于太极成于系辞而易之始终备矣
　　河图洛书
　　姚小彭氏曰今所传戴九履一之图乃易干凿度九宫之法自有易以来诸易师未有以此爲河图者至本朝刘牧长民方以此爲河图而又以生数就成数依五方图之以爲洛书其言未足深据也窃意图者必有八卦之象书者必有古文字之形而今不传尔又世所传闗子明洞极经亦言河图洛书如刘氏说而两易之以五方者爲图九宫者爲书按唐李鼎祚易集解尽备前世诸儒之说独无所谓闗氏者至本朝阮逸始伪作洞极经见于后山陈氏谈丛之书则闗氏亦不足爲证矣
　　书不尽言章第十二
　　自书不尽言至鼓之舞之以尽神此一章之纲领也立象设卦系辞三者言作易之成体变通以尽利言人用易以处事鼓舞以尽神言人用易以成德二者皆体易之妙用也下文自乾坤易之蕴至谓之事业以演说尽利之意自是故夫象至存乎德行以演说尽神之意也
　　五尽爲纲领
　　立一奇一耦二奇二耦三奇三耦之象所以拟健顺动入陷丽止说之意也设六十四卦所以具忧乐求与见伏轻重久速聚散之情也系之以彖辞爻辞所以阐吉凶悔吝元亨利贞之言也故曰此三尽者作易者之事也用易者观其变而玩其占以处事变而行其防通则足以尽趋时成务之利而见于事功观其象而玩其辞得之于心体之于身如鼓之动而舞之赴心术血气与之俱成则足以尽隂阳不测之神而成之于德行故曰此二尽者用易者之事也
　　五谓演尽利
　　干奇象也坤耦象也易之妙尽藏于此奇耦之象立而变易之道已行于其中无奇耦则无可变易无变易则奇耦爲死象矣自奇耦未形以上则谓之太极不可以隂阳名也自奇耦旣形以下则谓之两仪四象八卦而隂阳之体定矣体定而变化行故干本健也初爻化则爲入中爻化则爲丽末爻化则爲说坤本顺也初爻化则爲动中爻化则爲陷末爻化则爲止凡六十四卦之象皆示人以化而裁之也此化而裁之谓之变也当其变也顺而推之则通违而执之则穷故干之灾变而无首则吉坤之伤变而永贞则利讼之九四渝则成涣而吉豫之上六渝则成晋而无咎凡三百八十四爻之辞皆教人以推而行之矣故曰推而行之谓之通也定之以象以明其进退断之以辞以知其得失以通天下之志以定天下之业以断天下之疑利用出入民咸用之此举而措之天下之民谓之事业也故曰此五谓者以演说变通尽利之意也
　　六存演尽神
　　天下之赜具于奇耦之象矣而圣人又演之以爲卦则理之未明者皆可以开其人而使之见也天下之动具于三百八十四爻矣而圣人又告之以辞则事之当爲者皆可以鼓其人而使之趋也即象之变可以裁其所遇之时即爻之动可以决其所行之事开晓而鼓动之者虽在乎易至于体之而藏于身用之而明于人则在乎其人之功用如何耳及其至也实德成于身则虽不言而体已备即易之无思无爲寂然不动也实行信于人则虽不言而化已孚即易之不疾而速不行而至也静与易俱入动与易俱出鼓之舞之不知其然而神于是乎可尽矣分而言之黙与不言爲神成之与信爲明德爲神行爲明故曰神而明之合而言之隂阳不测皆谓之神可也然神在于德行而不在于虚无则皆谓之明亦可也惟易之道不可以偏观故体之者其不偏亦如此故曰此六存者以演说鼓舞尽神之意也

　　周易玩辞卷十三
　　钦定四库全书
　　周易玩辞卷十四
　　宋　项安世　述
　　系辞下
　　八卦成列章第一
　　自八卦成列至生乎动者也皆言爻象之变动天道之所以流行也自刚柔者立本者也至贞夫一者也皆言人之处变动人极之所以立也彼以其动此以其贞天人之道二者而已自夫干确然至情见乎辞再言爻象之变动曰吉与凶而已自天地之大德曰生至禁民爲非曰义再言人道之所以立曰仁与义而已大抵上系之文多言圣人作易之事下系之文多言圣人用易之事此下十三卦皆以古人之事实之
　　干确然【至】情见乎辞
　　干易坤简爻效象像即上文所谓象在其中爻在其中也此刚柔立本之事也爻象吉凶功业圣人即上文所谓变在其中动在其中也此变通趣时之事也爻象动于蓍策之中吉凶见于辞命之际故谓爻象爲内吉凶爲外是故欲知事物之防通观乎爻象之变足矣欲知圣人忧民之意观乎吉凶之辞足矣
　　八卦成列【至】生乎动者也
　　象至于八而备六十四卦之象皆因八而成也爻至于重而足三百八十四爻皆因重而生也易之变有飞有伏有交有互不可胜穷而不出于一刚一柔之相杂人之动有吉有凶有悔有吝而不出于卦辞爻辞之所命变与动字义相近恐读者之不能辨也故圣人自释之曰吉凶悔吝生乎动者也明变主易言之动主人言之也
　　刚柔立本【至】贞夫一者也
　　刚柔即奇耦也易以刚柔立象圣人以仁义立道易之变化不出于刚柔圣人之趣时不出于仁义故吉凶万变而至一之本不动一者何刚柔仁义是也外刚柔仁义而言变通是爲吉凶所动非乐天趣时者也天地所以爲法象之大日月所以爲隂阳之宗人道所以爲变动吉凶之主亘万古而长存者一而已矣一之动爲刚一之静爲柔外一而言刚柔外刚柔而言变通皆诡道也下系之贞夫一即上系之太极也下系之刚柔即上系之两仪也两仪即太极非两仪之外复有太极刚柔即一非刚柔之外复有一也一之始动爲干易之奇画是也一之复静爲坤易之耦画是也故曰干示人易坤示人简又曰爻也者效此者也象也者像此者也明乾坤即奇耦奇耦即一也
　　曰生曰仁
　　天地之盈虚皆主于生圣人之慈断皆主于仁故易之变通一动一静而皆名之曰动圣人之仁即天地之生易之动也彖曰大哉乾元上系曰干知太始又曰继之者善也皆此意也接太极而动者干而已受干而生各有定形者坤也继道而出者仁而已依仁而行各有定理者义也故动足以包静而动之本又出于一仁足以包义而仁之本又出于一盖凡上系之言极其广大而下系之言极其精要若此之类可以概见也
　　曰位曰仁曰财曰义
　　圣人之大寳曰位即崇髙莫大乎富贵也曰仁曰财曰义即备物致用立成器以爲天下利莫大乎圣人也得富贵之位行圣人之道本仁以爲心明义以立政然后可以保烝民之生配天地之大故自此以下以包羲氏神农氏黄帝尧舜氏实之皆圣人之富贵者也
　　理财正辞禁民爲非曰义
　　财者百物之总名皆民之所利也理财谓水火金木土谷惟脩所以利之也正辞谓殊贵贱使有度明取予使有义辨名实使有信盖利之所在不可不导之使知义也禁民爲非谓宪禁令致刑罚以齐其不可导者也盖养之教之而后齐之圣人不忍人之政尽于此三者矣理财则易之备物致用也正辞则易之当名辨物正言也禁民爲非则易之断吉凶明得失外内使知惧也易之事业亦尽于此三者矣而其德意之所发则主于仁民而已义者仁之见于条理者也故名之曰义
　　包羲氏章第二
　　自仰则观象于天至以类万物之情其例皆在说卦篇中可以类推也象以气言属阳法以形言属隂鸟兽之文谓天产之物飞阳而走隂也土地所宜谓地产之物木阳而草隂也
　　十三卦
　　离之两目爲网罟之象益之上入下动爲耒耨之象噬嗑之明以动爲日中爲市之象涣之木在水上爲舟楫之象随之上说下动爲服牛乗马之象小过之上动下止爲杵臼之象此六卦之义皆明而易见其余七卦象颇未明今以义推之乾坤相变爲六十四卦此变通之象也豫内坤爲阖户外震爲动木此重门击柝之象也睽三四五互坎爲弓兊爲上离爲兵而丽于上此弓矢之象也大壮以二隂覆四阳爲栋宇覆人之象大过以二隂包四阳爲棺椁包人之象棺椁栋宇皆二木也大过内外卦反对皆爲木故有内棺外椁之象自大过变爲大壮并二木于五上二爻故有上栋下宇之象夬以干金爲言于内兊金爲决于外书以刀记言契以刀决之故爲书契之象
　　象　彖　爻
　　象即卦也卦着全卦之象彖言上下两卦之材爻贡六爻之动三者具而吉凶悔吝明矣此章首言包羲观物制易中言数圣人观易制物皆尚象之事也至此乃言尚辞尚变尚占之事而易之四道备矣
　　阳卦多隂章第三
　　阳爲君隂爲民阳卦多隂二民也隂卦多阳二君也阳画奇亦一君也隂画以二奇爲耦亦二君也上两何也并爲问目下文总以君民一说荅之
　　十卦十一爻章第四
　　十卦以咸九四爲主意大抵论感应之一心屈信之一形往来之一气出入之一机也精义入也乃所以利其出利用出也乃所以安其入自此以下困解噬嗑鼎否皆言利用之事豫复损益皆言精义之事困不利而解利噬嗑初九福而上六祸鼎凶而否吉自一人一事而至于天下之用皆尽于此矣豫言知几之早复言省过之速损言心之当一益言道之当豫精义入神之功亦尽于此矣
　　穷神知化
　　至于神然后能穷神之所由起至于化然后能知化之所由推知化犹知大始之知非万物生于其手者不能知万物之始也非万物生于其身者不能知万物之机也孔子言知天命子思言知天地之化育皆至乎其地者也凡傍观仰视遥度臆料者皆未足以言知也天下同归而殊涂一致而百虑天下何思何虑
