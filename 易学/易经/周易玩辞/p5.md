<!-- { "loadSidebar": true } -->
　　子穉则为蒙长则能有家矣谓其可婚也爻辞曰纳妇吉象辞曰刚柔接也其义甚眀而学者皆以克家为能干家事既非蒙义又岂所谓刚柔接乎既堪受室则能为兄而养蒙能为夫而接妇而干家之略在其中矣但不当以干家解师长之道使失卦义也
　　六三
　　六三与上九正应见九二之盛而失其身违妇道矣金以利言眀非义合此岂九二之所当纳哉故爻言勿取象言不顺必如六五之顺而后可娶也何以知三之从二五之不从上也曰妇以从夫为顺苟非其夫皆谓之不顺三称不顺则从二眀矣五称顺则不从上眀矣盖三陷于不中非能有其身者五止于中必无背二之理也上为三夫不当称金又逺于三不当称见曰见金夫明为近利而夫之也上艮为躬曰不有躬眀弃上也此为学者非蒙非妇以利而来者圣贤之所不荅也
　　六四
　　初六六三皆近九二六五亦近上九又三五两爻皆与阳应初三五皆居阳位惟六四一爻所比所应所居无非隂者在六爻之中独为无阳之人故曰独逺实也凡爻隂为虚阳为实此为处蒙而无师傅者困而不学民斯为下矣故为困为吝
　　六五
　　童蒙言心犹童子他无所之专心向二既顺且巽所以于羣蒙之中为独吉也顺而不巽则从而不改恱而不绎虽事眀师亦无可成之理五本互坤为顺动而交二则成巽又二在下入之象故曰顺以巽也凡自下而上为顺自上而下为巽故臣子弟言顺帝位言巽所以别上下也汤学于伊尹故不劳而王威公学于管仲故不劳而霸用此爻也吉孰大焉
　　不利为寇
　　为寇谓侵人也凡兵入他境者皆谓之寇御寇者则止于吾境而已圣人恐人以系蒙为往而击之故立此以示训此爻在教者言之则孔子之不攻阳虎而攻冉求孟子之不罪臧仓而罪乐正子皆御寇而不为寇者吾徒畔道毫发不容乃所以为师友之爱庄周之徒遂欲以是而施于盗跖非大妄乎
　　上下顺也
　　上九所击之蒙莫近于五四然皆他人之应非我之所当治若击之是为寇也于理不顺独六三在下与上正应乃见金而背上恃险而为盗若击之是御寇也于理为顺故曰上下顺也以眀上之应在下则其敌亦当在下不当近取上体之五四也在六三为行不顺在上为上下顺两顺字正相应
　　六爻
　　六爻之义初常对上二常对五三常对四观之则其义易眀初用刑以发之上必至于用兵以击之二为包而接五则五为童而巽二三为见二而失身则四为逺二而失实大约诸卦多然终始见于初上而曲折备于中爻也
　　需【干下坎上】
　　彖
　　需非终不进也抱实而遇险有待而后进也凡待者皆以其中有可待之实也我实有之但能少待必有光亨之理所以使之待若其无之何待之有故曰需有孚光亨光亨者不可以盈必敬慎以终之故曰贞吉信能行此则其待不虚其进不溺故曰利渉大川有孚光亨者需之理也贞吉者需之道也利渉大川者需之效也故以功言之
　　需须也
　　颔毛为须以待年也贱妾为须以待命也贲归妹之须义与需通
　　刚健而不陷
　　刚健则能有所为不陷则能有所不为是有孚与贞也秉徳如此必无困穷之理是光亨与吉也管仲霸心发于束缚之时可谓刚健矣得志之后反坫塞门未可谓不陷也此以二义解卦辞也
　　位乎天位以正中也
　　言以中正之徳而位乎天位也正中以眀有孚与贞天位以眀光亨与吉上五两爻属天而五得位故曰天位以形容光亨与吉之盛非以君爻取义也此彖之法先用二卦眀卦辞之义则以下卦当有孚与贞复用主爻眀义则又以上卦九五一爻当之此则彖之别例分卦与爻对眀卦义者也他卦放此
　　云上于天
　　云气升于九天之上而后雨可需也若本无云何需之有此所以贵于有孚然而太过则亦能以垫溺故又贵于贞
　　饮食宴乐
　　饮食以养隂象坎宴乐以养阳象干饮食宴乐需客之具也古语燕客为需今人谓之待客亦此意也饮食宴乐皆有陷溺之祸惟自强者能以刚制之故需以干坎成象兼取其刚健而不陷也
　　初九　九二
　　初九最逺于险而曰利用恒无咎九二稍近于险已小有言矣而曰以吉终者盖初九以刚居刚恐其躁急故虽逺而犹戒九二以刚居柔性寛衍而居得中故虽见侵毁犹不害为终吉也需之贵于待也如此初九在干为勿用故戒以用常用干之故常也九二在干为寛以居之故为衍在中也需之用恒讼之食旧皆所以发乾坤变卦之例也在需则本卦未变故称曰恒讼则本卦已变二已新而三尚旧故称曰旧眀有新也
　　六三
　　三与险切近未必皆三之罪亦有居势适然者其要在熟玩致字而已寇虽在外然亦不自至我有以致之则至我敬慎而无失则虽与之逼亦无败理蔡与宗与小人同朝而自免于辱祖逖与石勒为邻而自不可犯干之君子随其所遇皆当有以待之此其所以刚健而不陷也此爻在干为夕惕无咎故以敬慎戒之
　　六四
　　坎为血为穴血者坎之初事之浅者也穴者坎之终事之深者也故四为血上为穴卦体本以干需坎坎非需干者也四亦称需者能顺而聼是亦需也三阳上进而六四居浅以俟之故曰需于血不入于深故曰出自穴诸儒不考象辞而惑于血字皆谓四为阳所伤而出殊不思伤则必当相拒非顺以聼也以六居四岂有拒干之理既谓之需则不拒可知虽坤文言亦但以血为隂类不训为伤也
　　九五
　　六四以顺聼称需九五至刚亦称需者一卦之主也三阳恃其有孚是以坚忍以需之若上无九五则贤者絶望久矣又何需焉需者饮食之防也在礼速客之辞曰主人须矣三阳方来为客五为主人具酒食以需之故曰需子酒食眀其为主也需之六爻独上九不称需者隂已终也
　　以中正也
　　需已至五犹曰贞吉者当需之时所恃者九五耳可不贞乎五坎体也使其在正位而不中则必与二隂比为险不容三阳之来使其虽中而不得正位则亦不能主持三阳而使之进也惟九五既中且正有徳有权虽在险中不可沈溺所以能为主人以速嘉賔以保君子之贞而成天下之吉故曰酒食贞吉以中正也
　　上六　六四
　　上六入于穴反六四之出也不速客反六四之需也两爻皆以柔居柔而相反如此者上隂已终无所用出干阳已至无所用需故入穴者非上六也不速之客也不速者非主人也客自来也六四之象曰顺以聼言隂能顺阳则隂犹为主也上六曰不当位言阳已居隂则阳自为主矣其曰敬之终吉为需道已成以戒阳也三将入险险犹在外则戒以敬慎恐其败事也上已入险处乎险中则戒以敬之愿其终吉也圣人之为阳谋其备如此夫阳来居上而行事要为不当其位然而不当之失小不敬之祸大王允之诛董卓五王之诛二张皆已胜而忽不思所以终之也几年需之一日败之可不惜哉善需者勿以小失为嫌而以大祸为忧险虽已济犹不敢忽必入其穴终其事而后已则可谓能敬也已矣讼【坎下干上】
　　彖
　　需以有实故需讼以有实故讼无实而需时至何用无实而讼情得必穷故二卦皆以有孚为主需主九五讼主九二二爻皆在坎中二卦之有孚即坎之有孚也曲直未眀故窒胜负未分故惕中止则吉终成则凶讼之情状于是曲尽矣利见大人或不与之校如直不疑或为之和解如卓茂或使其心化如王烈或为之辨眀如仲由皆讼者之利也不利渉大川渉险之道利在同心虽胡越之人犹当如左右手此岂相争之时哉熈谭相攻袁祸愈亟平勃交驩汉难遂济此不利渉大川之眀验也
　　讼上刚下险险而健讼
　　晁公武氏曰上以刚陵下下不险则未必讼下以险陷上上不刚则未必讼故曰上刚下险此讼之事也外健而内不险未必生讼内险而外不健未必能讼故曰险而健此讼之人也
　　大象
　　干阳生于坎子坎水生于天一干坎本同气而生者也一动之后相背而行遂有天渊之隔由是观之天下之事不可以细微而不谨也不可以亲昵而不敬也祸难之端夫岂在大曹刘共饭地分于匕箸之闲苏史灭宗忿起于笑谈之顷谋始之诲岂不深切着眀乎作又属干谋又属坎
　　初六终吉
　　终吉之终非终凶之终也终凶者事之终以终而致凶也终吉者时之终初不挠终无他也终吉者在讼为不终在人为有终也
　　九二归逋　邑户无
　　逋与渝皆指变象言之遯之九三米居二而成讼二复归遯则讼息矣故不谓之渝而谓之逋逋即遯也三百户指下三爻也震九四在坎中亦称百里二遯则下三爻皆不成坎一家好讼则百家受害言三百户无眚见安者之众也此即卦辞所谓有孚窒惕中吉也有孚是以讼窒是以不克惕是以归逋窜中吉是以能保其邑户而无此爻以逋眀遯所以发凡起例使人知六十四卦皆复姤十二卦之所变也
　　不克讼归逋窜也
　　不克讼归逋窜也两句皆是爻辞自下讼上患至掇也两句方是象辞如需上六不速之客敬之终吉虽不当位未大失也句法亦然
　　初六　六三
　　初与三皆有正应在讼之时相应乃相讼也初六为四所讼始以居刚虽与之辩终以性柔不敢力争故不永所事小有言终吉四互离也自见其非而不克讼故其辩眀六三为上所讼上终讼之人也不可与辩三贞守旧徳而不敢动犹惧其见危也或不幸而与争王事则眀其事理而让其成功以存从上之礼庶乎其可吉也曰食旧徳从上吉也此从字与从王事不同此谓从上六也二以五为上三以上为上各指所应言之初以讼为所事则三之王事亦争辩之事尔
　　或从　或锡
　　三与上爻辞皆有或字三之或从即与上从事也上之或锡即三锡之也三本坤之六三因二变而成讼三守旧徳含章不变自无讼理或因王事不得已而有争则亦务存谦顺不敢以成自居也上本干之亢龙以刚终讼于法当凶自无胜理以三从之故有或来之锡或者言出于望外三理胜而上受服也鞶带者柔服之象带柔而在身之中犹六三以柔在卦之中也合二爻而观之则或字之义眀矣
　　旧徳
　　六三之旧徳坤也坤之中爻动而成坎初六六三皆旧爻也曰贞曰或从王事无成皆六三之旧辞故圣人引之以实其义所以发凡起例使人知三百八十四爻皆乾坤之旧也
　　三褫
　　自三至上所歴三爻故为三褫褫字郑康成本作扡言三加之也因象言不足敬故人皆以扡为褫今按下足敬者谓其受服为可鄙非见其褫服而后慢之也
　　九四
　　讼爻皆以禄位为象二有邑戸三有食有王事上有锡带则四之命亦爵命也九徳为刚其命数居四为柔虽为居所移而不克讼然不正之人惧其不能以长守也若能自复于正就其所得之命变为六四则以柔居柔既安且正长无好讼之失矣故曰复即命渝安贞不失也九四变则为巽巽主命故为即命此亦以渝字发逐爻自变为四千九十六卦之例也
　　九五
　　人谓九五为聼讼之君非也爻与象皆称讼何谓聼讼但讼卦五爻皆不正惟九五一爻既中且正为可尚尔中则我不终讼正则人不克讼相讼者或即中而求正好讼者或见正而中止此讼中之最善者故曰讼元吉以中正也何与聼讼之事哉五或为徳之尊或为位之尊不必专指人君也诸家为君位所惑故谓君无讼理遂以聼讼解之殊不思君岂聼讼者哉
　　六爻
