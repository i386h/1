<!-- { "loadSidebar": true } -->
　　易彖辞言柔上行者皆谓六五噬嗑晋睽鼎是也今按噬嗑自否初进五晋自观四进五鼎自遯二进五皆为上行独睽卦以大壮三上相易五未尝动则于例不通虞翻以为无妄之二进为睽五亦未为允然则当是离卦在上即谓之柔进而上行尔盖三女之卦独离柔在上为得尊位大中而行之故谓之上行巽在六四例谓之上合上同兊在上六例谓之上穷皆不得为上行也
　　大象
　　大壮之象曰君子以非礼勿履晋之象曰君子以自昭明徳圣人之言壮言明大率如此世人以敢凌人为壮以能察物为明岂不逺哉明之出乎地非人进之自进而已明徳之发乎身非人昭之自昭而已明徳以象日自昭以象出地
　　下三爻
　　进也者君子之所难也初未为众所允则不可以急于进也有晋之者有摧之者吾一以正处之而无所迁就则常吉矣吾独行正人未受命吾以裕待之而无所怨尤则无咎矣此君子将进之道也二既进而当位则忧患之原方起于此但常固守中正不改其度则致吉之本也至诚上通君必福之不可他求左道以幸容恱此君子既进之道也至于三则已晋而在上晋道已成众志皆信则异于罔孚矣凡悔尽亡则异于摧如愁如矣当是之时进而上行丽乎大明复何疑哉故曰众允之志上行也然必至于三而后众允则君子之进岂可以易言哉
　　王母
　　六五以柔居尊位故六二以王母称之明事隂柔之君其初不得不愁必固守中正以感通之则君虽隂柔必福之矣周公之于成王用此爻也介者自守之象介即贞也福即吉也与诗之介尔景福不同故曰受兹介福明福自此生也
　　鼫鼠
　　绍熙癸丑余在馆阁楼尚书钥为余言晋卦释文云鼫鼠蝼蛄也今俗称土狗者是先儒多以毛氏诗硕鼠为说误矣余以许氏说文攷之信然且云五技鼠也能飞不能逾屋能縁不能升木能浮不能渡谷能穴不能掩身能走不能先人今土狗之技尽与此合又按王弼注晋卦谓鼫鼠为无所守则亦以五技目之也但不知何代何人误改苟子劝学篇鼫字作鼯故后之学者遂不知有鼫鼠之名然余按蔡邕劝学篇亦云鼫鼠五能不成一技则荀子书在汉时固未作鼯字也古易鼫字有一本作硕彼自以硕鼠解之可也若用彼説而解此字则为不识字训不可行矣
　　九四
　　晋之道以顺而丽乎大明以柔进而上行皆主乎顺者也三虽不正以其能顺故得信其志而上行四虽已进乎上以其失柔顺之道故如鼫鼠之穷而不得遂若固执而不悛危必至矣故三五皆不当位而独于九四言之也
　　六三　六五
　　六三六五位皆不正本皆有悔者也三顺而五明得君臣之道故皆悔亡五虽君位然以六居之在卦义为柔进而上行有人臣进而遇君之象自失得勿恤以下皆为进者言之也君子之进得遇大明之君则不当复以失得为忧但往而事之自然吉无不利象辞又曰往有庆也皆勉之以仕盖明主可为忠言不当复为身计也此又因君之明而极言仕进之义三与五爻辞皆不称晋然三之上行五之往吉非进而何
　　上九
　　晋好柔而恶刚故九四上九皆以厉言之四进而非其道故为技穷之鼠上已穷而犹进故为晋其角角亦穷地也是道也皆不可以施于人维用以自攻其私使常惕厉而不安则可以致吉而免咎然亦终非可乆之道乆则可吝矣此犹家人嗃嗃悔厉吉亦非治家之常道也
　　爻象分合例
　　临之初曰志行正也二曰未顺命也而晋之初爻合而用之干之初曰下也二曰时舍也而井之初爻合而用之履之三曰眇能视跛能履而归妹之二三分而用之既济之初曰曵其轮濡其尾而未济之初二亦分而用之凡此皆当参攷其义以知分合之由
　　明夷【离下坤上】
　　彖
　　晋之彖皆无元亨利贞等字句法全类爻辞明夷之彖以卦名与卦辞各当一事此皆新例也与诸卦彖辞不同
　　文王　箕子
　　文王之难在外故曰蒙大难箕子之难在国家故曰内难文王以全卦言箕子以六五一爻言也蒙难者有济世之功内难者止于正志而已
　　艰贞
　　内难艰也正其志贞也故曰利艰贞
　　大象
　　明而见伤本非善事然天地之间既有此象君子观之皆为有用是道也用之以居人上聪明睿智守之以愚使小人有所容而君子得以自尽岂非君人之善道哉故曰风霆流行庶物露生无非教也呜呼大象之辞非圣人其孰能脩之莅众坤也用晦而眀以坤飬离也
　　晋明夷大象
　　明出地上君子以之自治明入地中君子以之治人防哉斯言非圣人其孰能脩之
　　下三爻
　　下三爻属离皆明者也不在其位则去之在其位则救之终不可救则狩之故初九者海濵之二老也六二者伊尹祖伊之事也九三者汤与武王之事也六二守其常九三遇其变也
　　上三爻
　　上三爻属坤皆闇者也六四闇而不中入逢其闇出行其权者也崇侯虎以之左者自卑以迎其君也坤为腹左者坤之下爻也六五在闇而中晦于大难迹闇而心明者也箕子以之上六闇极不反祸及其身者也桀纣以之六五君位而主箕子者此卦主为有明而见夷者设也纣不明之人故以上六当之言晦不言夷已则自晦非汤武夷之也
　　初九六二
　　垂其翼不言夷未伤也夷于左股加一夷字言已伤也说者以垂其翼为伤翼非也敛翼而下飞者避祸之象也
　　用拯马壮吉
　　左为小右为大股在下肱在上丰折右肱故不可大用有臣而无君也明之始夷也臣虽受伤未忍忘君思用救马尽力而出之当戡黎征葛之时夏商之王苟能用伊尹祖伊之言幡然而改遵道而行则其兴也勃焉何患其不吉哉明夷二动则为泰何吉如之然而此非上六之所能也但为六二者臣子之法当如是尔故曰六二之吉顺以则也释文拯字作承古文作抍亦音承其训曰上举盖拯而出之也而后人遂以拯代之义虽是而字则非矣
　　明夷　涣
　　明夷六二用拯马壮吉象曰六二之吉顺以则也涣初六用拯马壮吉象曰初六之吉顺也安世按二爻虽柔皆自有坎马正合顺字诸家必欲外取刚爻谓六二以九三为马初六以九二为马岂未攷小象故欤涣之初六坎初爻也明夷自二至四为坎六二亦初爻也坎为亟心之马故壮马壮则能力行矣然必于柔爻言之者贵其顺也当险难之时力行顺事则可以仄凶为吉若力行刚克则愈凶矣爻辞意在用字象辞意在顺字明以六用壮可以得吉纣率其旅若林则以九用壮无得吉之理也明夷六二当位之臣忍伤以救国事合于为臣之则故曰顺以则也涣之初六在下无位避难而自救故止曰顺也申丰尽室而行蘧伯玉从近关出皆以顺用壮而自救其身也救祸者莫若壮用壮者莫若顺逹而能顺可以救世穷而能顺可以救身
　　顺以则也
　　则者道之常也言以六居二得正得中明于臣子之常道也明夷之下三爻惟六二有救之之诚上三爻惟六五无去之之心皆中顺之臣也上六失则者亦谓其失人君之常道也
　　南狩
　　离明坤暗九三自离狩坤乃为自夷狩南者未狩则为明夷狩则为南矣离既升坤则离在坤上非南而何诗曰肆伐大商防朝清明南狩之谓也
　　不可疾贞
　　贞字自为句为明夷而南狩不得已而为之匪棘其欲也有棘其欲之心则是富天下也故曰不可疾然而人之常情不急则懈故又以贞勉之今朕必往致天之罚贞也

　　周易玩辞卷七
　　钦定四库全书
　　周易玩辞卷八
　　宋　项安世　述
　　家人【离下巽上】
　　利女贞
　　女贞者治家之本也女不正则家道乱矣故彖辞惟利女贞三字
　　严君
　　家人有严君焉即男女之正位乎内外者也二人者正则莫不正矣
　　大象
　　五行之气热极为风人心之动化为风心之狂疾亦谓之风凡风皆自火出者也故风火为家人之象盖万物以火为内天下以家为内人之言行以心为内言行风也有物有恒心主之也人禽草木皆火气在内则生火气在外则死故火至木上则君子凝命焉
　　六爻
　　初九始有家也六二妇也九三夫也一家之制备于下爻矣上卦则推而广之六四卿大夫之家也九五天子之家也上九家道之终也
　　六二
　　六二既曰无攸遂矣又曰贞吉象恐后人误以贞为刚严故释之曰六二之吉顺以巽也眀妇人之贞贞于顺巽而已即上文无攸遂在中馈是也妇能守此而不变则为家之吉矣
　　嗃嗃嘻嘻
　　嗃嗃嘻嘻只是一意非相反之辞也称家人者一卦之主治家者也妇子为其所治者也治家者过于严烈虽暴而多悔危而难安然于家道未有所失则不害其为治也故吉若治家失道而强威严行之如谷风之有洸有溃小弁之维其忍之使为妇为子者嘻叹怨毒则终不可行故吝身不行道不行于妻子谓此类也嘻嘻二字在诗之噫嘻礼之嘻其甚矣左氏传之譆譆出出阳虎从者曰嘻皆为叹惧之辞未有训为笑乐者也九三重刚尚察而不得其中故其象如此若从或説以为笑乐失节则其终不止于吝矣乃终乱之道也
　　六四
　　四在髙位则既富矣若以骄亢处之则凶之道也故六四以顺在位则能保其富而吉莫加焉体柔而居巽之下顺之至也衞公子荆之居室其知此者乎
　　九五
　　王假有家王假有庙犹言王至于家王至于庙也古鼎彞之文皆以君在庙为假于庙舜格于艺祖是也王在庙则尚敬故诗曰肃肃在庙王在家则尚和故曰雝雝在宫家人之九五王之在家者也王者天下之至尊家者天下之至亲以至尊而行至亲之道能使君民相爱如家人则何忧之有故曰勿恤吉然而彖辞以严正为言九五乃以相爱为义彖以家人为主言父母之治家人如治天下故其义主于严九五以君位为主言人君之视天下如视家人故其义主于爱又二五正应二以顺而从乎五五以巽而交乎二此正王与家人相荅之象也若治家之法则始于初九之闲终于上九之威言之备矣何必于二五言之
　　上九
　　有孚信之也威如畏之也内外信畏而无违言此治家长久之道故于卦之终言之然欲人之畏者必以孚为本故象有反身之戒
　　上下二卦
　　家人上下二卦当对讲初九刚而正故以礼法防其家六四柔而正故以柔顺保其家初九与四相对也六二在内而顺乎五九五在外而爱乎二此二与五相对也九三以暴行法而人怨嗟上九以身立法而人敬信此三与上相对也大抵下卦皆主于刚眀虽六二之顺以巽亦能贞于其事也上卦皆主于柔巽虽上九之威如亦知自返也
　　小象
　　家人六爻皆当据小象为证其曰志未变则可见闲字之义主于初其曰顺以巽则可见贞字之义主于顺始未失而终失则可见嗃嗃嘻嘻之为一事以顺在位为言可见富家之义不主于财利以交相爱为言可见王假之义不主于尊严以反身爲言可见威如之义不主于徒法此数者若无象辞则解者必皆失其本义矣睽【兊下离上】
　　二女同居
　　火泽合而成卦不得谓之不同火上泽下不得谓之不异故象曰同而异彖曰同居而不同行
　　柔进而上行得中而应乎刚
　　睽与鼎皆柔进而上行得中而应乎刚然在睽则为小吉在鼎则为元亨者爻位同而时事异也
　　时用
　　睽之时用所以为大者以其效言之也百官分职而治之则凡职皆治是谓大治万国分土而平之则凡土皆平是谓大平若混而无分众而无责则皆不治矣睽之有时而可用者谓此类也
　　大象
