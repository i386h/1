<!-- { "loadSidebar": true } -->
　　夫易广矣大矣此一章之总目也逺而不止即直与辟也静而正即专与翕也天地之闲备矣即大生广生也易之爲道一与两而已干即一也静而守一则其事专而无不闭动而用一则其行直而无不开此干所以爲万物之父坤即两也两闭者爲翕言与干俱闭也两开者爲辟言与干俱开也此坤所以爲万物之母大者无不统也广者无不承也自广大而至易简其言之序自博而趋约也易之所以广大者以其能变通也所以变通者隂阳二物而已所以爲隂阳者至易而不难知至简而不难能也阳者一之而已岂非天下之至易乎隂者两之而已岂非天下之至简乎天地之闲至大者天地至变者四时至精者日月至善者至德易之爲书具此四者岂不谓之备乎
　　逺则不御迩则静而正
　　其占也无有逺近幽深遂知来物此所谓不御也其未占也寂然不动无思无爲此所谓静而正也其形则静其德则正静者坤之闭也正者干之专也
　　易其至矣乎章第七
　　上章言易此章言圣人体易于身也知穷万理之原则干之始万物也礼循万理之则践而行之则坤之成万物也有天地之位则有隂阳之变行乎其中人有此性则有知礼之德存乎其中但患人不能存之尔苟能存其所存则道义皆自是而出矣道者义之体智之所知也义者道之用礼之所行也成性犹设位也有此位则谓之设位有此性则谓之成性即上文言成之者性也至存存上一存字方言人爲之功尔第五章仁爲阳知爲隂此章却以知爲阳礼爲隂
　　圣人见天下之赜章第八
　　上系第一章统论易道第二章三章论人之学易者自系辞入第四章以下复论易道至此章复论人之学易者自系辞入夫理之幽者至荒忽诞罔而难明也圣人以健顺动入之辞拟其形状以天地雷风之名象其物宜而幽者于是乎可亲而不可恶矣事物之动至难处也圣人察其事机之防与其变动之宜而爲之处事之法随时之理使之曲得其当而又着其吉凶之效以告之而动者于是乎有定则而不可乱矣学易者拟其所立之象以出言则言之浅深详略必各当于理议其所合之爻以制动则动之久速仕止必各当于时而易之变化成于吾身矣成其变化其字指易也言人学易之变化而至于有成也故曰以言者尚其辞以动者尚其变此之谓也本章亦有此一段其下文亦归于人之德行正与此同自此以下引爻辞七章皆教人拟议之方姚大老曰自天祐之一爻亦当在此章之末脱简在后尔
　　七爻
　　所引七爻皆欲人之畏谨也鸣鹤言处隐之诚同人言用心之一白茅贵慎有终尚谦亢龙恶亢户庭以教宻负乘以戒慢皆所以养人之敬心也若从姚说移自天祐之于此则终之以信顺之福于义亦不相悖
　　金兰
　　其利断金虽金之坚不能闲也此言君子之行其臭如兰虽林之深不能隐也此言君子之言
　　德言盛礼言恭
　　德言盛知欲崇也礼言恭礼欲卑也
　　大衍之数五十章第九
　　姚大老云天一地二至天九地十班固律厯志及卫元嵩元包运蓍篇皆在天数五地数五之上今按新安朱先生易传亦用此说与天数五至行鬼神也合爲一节置在大衍之首今从之
　　天一地二天三地四天五地六天七地八天九地十天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　成变化行鬼神皆主五数言之也分而言之天数备于五地数备于五合而言之天地相得一生一成其合亦爲五耦分而计之天之数爲五者五地之数爲五者六合而计之天地之数爲十者五其奇数又爲五分合错综无非五者盖生数之所变成数之所化四时之代谢万物之死生未有能外于五者也大衍之数独止于五十者圣人作易之妙防也夫五与十天地之极数也极则当动一蓍才动则五与十亡而四与九见矣于此最见易道之神此章置在大衍之首极爲有意
　　大衍之数五十其用四十有九
　　生数自一二三四而极于五成数自六七八九而极于十故大衍之数五十取天地之极数以立本也布算者生数至四而止遇五则变而爲一成数至九而止遇十则变而爲一故其用四十有九取天地之变数以起用也或曰揲蓍之四十有九自然之数非人所爲者非也若自然之数则止用四十八而已蓍之三揲本皆不四则八自足以爲三少三多之变因其四十九也而后有挂一之法以见一之未尝不在因其挂一也而后第一揲有不五则九之数以见奇当在初而耦当在后夫四十九也挂一也不五则九也皆无当于三少三多亦无当于七八九六也而必四十九必挂一必不五则九则其出于圣人之所爲也明矣但圣人之爲之也必以天地爲本异乎凿者之爲之尔五歳再闰再扐以象再闰可也然则何以见其爲五歳乎曰自象两至再闰是也象两一也象三二也象四时三也象闰四也象再闰五也易以一爻三揲爲三变一揲之中又具此五小变故曰参五以变凡一爻三揲成十五小变当半月之日一卦六爻成九十小变当一季之日故言卦气者以四正卦直一歳也
　　凡三百六十当朞之日
　　天地之数五十有五而蓍数用四十九去其六也朞三百六旬有六日而策数用三百六十亦去其六也万物皆起于一而成于五一与五无往而不在其中故不必言一与五干知大始者一也坤作成物者五也一二三四五皆一之所生也六七八九十皆五之所成也
　　是故四营而成易十有八变而成卦
　　此一节以是故二字发辞盖接上文二篇之策言之以总括一章之事也易之策数万物备焉而经营之者不出于四其初左右手数之以四其次得三少三多及一少一多亦止于四其终即三少三多之余以四除之得九与六积万一千五百二十策一少一多之余以四除之得七与八亦积万一千五百二十策二篇之策皆四之所成也是故八卦爲四者二六十四卦爲四者四故曰四营而成易此言揲蓍之法也三揲之余然后画卦以小变言之每一揲具五小变以三揲合十五小变爲十有八变而画一爻以大变言之毎一揲爲一大变合十八揲爲十八大变而画一卦八卦与六十四卦皆十八变之所成也是故上经三十卦反对爲十八卦下经三十四卦反对亦爲十八卦故曰十有八变而成卦此言求卦之法也自八卦小成以下乃言得卦之后占象推演之法而一章之事备矣
　　八卦而小成【至】可与佑神矣
　　易之成书虽曰六十四卦而反复相重不出于初经之八故推衍之法取诸八卦而备作彖辞者止用八卦之义以成六十四卦之义作象辞者止用八卦之象以成六十四卦之象以是八者推而逹之万物之情古今万世之变无不合者故曰八卦而小成言其义之约也引而伸之触类而长之天下之能事毕矣言其用之周也此古者易家之占法今其存于说卦者尚可攷也是故天道虽幽可阐之以示乎人人事虽显可推之以合乎天明可以酬酢事物之宜幽可以賛出鬼神之命故曰显道神德行可与酬酢可与佑神矣
　　易有圣人之道章第十
　　四者虽云辞变象占而其下文所论则皆占也自是以君子将有爲也至天下之至精言所占之事也自参伍以变至天下之至变言占之法也自易无思也至天下之至神言占之理也凡占之法有变有数每爻三揲爲三变毎揲有象两象三象时象闰象再闰爲五小变此参伍以变也三揲之奇分而计之则得三少三多一少两多一多两少之数去三揲之奇以左右手之正策合而计之则得四九四六四七四八之数此错综其数也错谓分而闲之综谓合而总之此两句止论一爻之法通六爻之变得十有八遂成初二三四五上以爲刚柔相杂之文极六爻之数得七八九六遂定重单交拆以爲内外两卦之象此两句方论成卦之法故曰此言占法也蓍之变策之数爻之文卦之象皆寂然不动之物初不能如人之有思亦不能如人之有爲皆纯乎天者也及问焉而以言则其受命也如响无有逺近幽深遂知来物则感而遂通天下之故皆同乎人者也故曰此言占理也
　　易有圣人之道四焉此之谓也
　　自将有爲以下专论尚其占一事犹以四事终之者占则有辞变则有象举其一则四事皆在其中也
　　深几神
　　至精至变至神易之体也惟深惟几惟神易之用也故曰夫易圣人之所以极深而研几也立此一句以承上体起下用也物情难尽惟精于占者能极逺近幽深之情而系其辞故虽深而无不至也事变至微人所易忽惟明于变者能推分合错综之文而见其象故虽微而无不察也至于神则无所用其力矣研极之至义精用利以至于神此则夫子耳顺心从之事非于深几之外复有所谓神也下系曰过此以徃未之或知也穷神知化德之盛也此之谓也或指精变深几爲四者精主占而言深即占之辞变主变而言几即变之象亦不出于四事也
　　夫易何爲章第十一
　　新安朱先生以夫易何爲至所以断也合爲一大章专言卜筮之事今从之此一章文义相贯续而其闲节目有四第一节统言易中有蓍卦爻之三德第二节言始立蓍之人第三节言画爻布卦之法第四节极言圣人制作之本今条而析之
　　蓍卦爻之德
　　此一节先设问荅次以是故发辞开物者知其未然也阳之始物也成务者定其当然也隂之终物也天下之始终皆备于此书之内矣是故圣人用之以知人之志所谓开物也以定人之事所谓成务也以决人之疑即志与事之决也此三者皆蓍卦爻之所能也是故蓍用七故其德圆卦用八故其德方爻用九六故其义易蓍开于无卦之先所以爲神卦定于有象之后所以爲知爻决之先者也所以爲贡圣人以此三物之德洗心以存其神退藏于宻以定其体吉凶与民同患以賛其决故其知几则神之开物也其畜德则智之成务也此所谓聦明叡智也其断吉凶则神武之决也其与民同患则不杀之仁也古之人有能备是德者伏羲氏其人也故自此以下始言建立卜筮之人
　　立蓍之人
　　此一节以是以发辞惟其聦明叡知也是以明于天道之逺而察于民事之近惟其神武不杀也是以建立蓍策以开斯民占决之用圣人又以卜筮之法所以斋心而戒事问之于神而贡之于明者以自斋戒以自神明其斋则洗心也其戒则藏宻也其神明其德则吉凶与民同患也自此以下遂言画爻布卦之法以见神明其德之事
　　画爻布卦之法
　　此一节以是故发辞阖户谓之坤言画耦爻地凡耦皆属坤辟户谓之干言画奇爻也凡奇皆属干一阖一辟谓之变六画旣成刚柔相杂言成卦也往来不穷谓之通九六之动交相往来言之卦也皆自神而明之也按其迹而言之见于蓍策谓之象形于卦爻谓之器制而用之谓之卜筮之法可谓明矣究其用而言之则枯草之茎败木之椠而内外静作之务皆资之以利其用王公皁隷之人皆用之以决其疑极深研几其妙如此岂非天下之至神乎此自明而神之也自此以下复推原制作之本
　　制作之本
