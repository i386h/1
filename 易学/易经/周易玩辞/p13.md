<!-- { "loadSidebar": true } -->
　　休者喜也见初之能复喜而慕之亦与之偕复也何以知其喜而慕之曰六二在羣隂之中独爲中正之人与君子同体而中心比之非喜而何凡隂皆恶阳来二独喜之此其所以吉也
　　频复
　　频蹙也六三不中不正不足以语复然当复之时初二两贤同心相好三与之近首爲所蹙其势既危不容于不复然危而能复亦合于补过之义故得无咎也六二喜而复者中正之人也六三畏而复者不中不正之人也三以不正而复犹得无咎四以正而复不言无咎者三在下卦非用事之人但在身有过而已故既复则可以补过也四在上卦爲用事大臣其朋邪剥肤之罪大矣能复仅足以赎罪又可言无过乎
　　中行独复
　　四行于五隂之中盖羣隂之用事者也当复之时独与来复者应盖有变而从道之意亦足以赎罪矣不言吉凶明无吉与凶也
　　敦复无悔　以其国君凶
　　二与初比四与初应三与初同体者也独五上二爻与初无交上穷隂而不反故灾眚凶败并至而不可解五虽无交然能以厚德从容中立自保非迷闇之人在复之时亦足以免悔矣要之阳复非诸隂之利故三止于无咎五止于无悔惟六二一爻中心相喜又皆在下是以吉也复以上六爲君道故六五不取君义盖以胡广赵戒之徒厚重而中立爲一世之望者当之上六则中常侍张让之徒以汉俱亡者也隂盛之时君道常爲小人所以故曰以其国君凶又曰反君道也事若在君则爲亢阳不爲穷隂矣上六居纯坤之极坤爲十故曰至于十年不克征泛言灾眚恐与诸卦同故别言行师用国之祸以明其凶之大且久也
　　敦临　敦复　敦艮
　　临以上六爲敦临艮以上九爲敦艮皆取积厚之极复于五即言敦复者复之上爻迷而不复故复至五而极也卦中复者五爻初最在先故爲不逺五最在后故爲敦敦虽训厚而有重迟之义复之迟者当有悔而五无悔者以中自保故得免悔玩小象之辞可见爻辞意在迟缓故象以中释之也
　　临上六　复六五
　　临上六之象曰敦临之吉志在内也复六五之象曰敦复无悔中以自考也二象皆一问一荅临之在后者不应得吉其吉者何与二交也复之在后者不应无悔其无悔者何中以自考也考者成也自成而已象之发明爻辞大率如此
　　迷复行师
　　二最近初故爲休复上最逺初故爲迷复喜则相亲迷则相仇上六即坤之上六龙战之爻故有行师之象盖与初战也
　　无妄【震下干上】
　　彖
　　卦辞曰无妄元亨利贞彖曰刚自外来而爲主于内动而健刚中而应大亨以正天之命也此即初九之无妄往吉得志也而六二九五两爻之得正者从之卦辞曰其匪正有眚不利有攸往彖曰无妄之往何之矣天命不祐行矣哉此即上九之无妄行有眚无攸利穷之灾也而六三九四两爻之不正者从之
　　其匪正有眚
　　郑刚中氏曰阳复妄消之时惟利正者其匪正者皆不利也故曰元亨利贞其匪正有眚予以郑说演之则此彖盖与否相类矣否之时匪人得志则不利君子贞无妄之时元亨利贞则匪正之人皆不利有攸往盖此所谓利贞即否之君子贞也此所谓匪正即否之匪人也又因是推之天之命也亦当与复剥之天行也同意无妄之时刚自外来而得爲主于内动而不屈中而有应大道亨通而万事皆正天命之也匪正之人当是时也往无所之天不祐之也道之兴废物之终始皆天命也先王之制独能对时以育物不以人汨其天尔非能有所加损也
　　刚自外来而爲主于内
　　无妄自遯来下卦本艮一刚在外来内爲初遂爲一卦之主爻也
　　对时育物
　　时以象天物以象震对时育物以天育之也物与无妄者物之生无不得乎天也茂对时者君之政无不对乎天也
　　六爻
　　无妄之时以诚灭妄以阳灭隂凡阳皆胜凡隂皆不利初九刚自外来而爲无妄之主所往皆吉可见阳之得志矣故曰无妄往吉得志也六二居中守正异于他隂矣犹戒曰不耕获不菑畬则利有攸往加一则字盖疑之也故曰不耕获未富也隂爲虚阳爲富六二以隂居隂虽在无妄之中犹未得比于阳必能尽絶人爲专用其天而后可以往配于阳也六三与九四同不得位而不得与九四比者三隂而四阳也六三隂不得位所应又穷灾降自天末如之何矣或系之牛不知其谁之物行人得牛不知其谁得之而六三端居其邑横被其灾此所谓无妄之灾也九四阳虽不得位而其质刚体健无所系应固有之德可以自守不随位而加损也故曰可贞无咎固有之也九五与初九同爲得位五又居中而不得与初九比者初九无所系应故所往皆吉无妄之至也九五与隂相应故不免于疾然二五中正相应本非妄交故爲无妄之疾无妄而攻之则爲妄矣故爻戒以勿药象戒以不可试皆深戒而严止之示无妄之时不可少妄也然辞旨忧疑终非得志之爻亦可见隂之爲累矣上九所居与九四同亦可守而不可行而上九又当时位之穷愈无可行之理故曰穷之灾也即干上九亢龙之爻辞也
　　不耕获不菑畬
　　郑氏谓若作不耕而获不菑而畬是于本文外添两而字也只是并获与畬皆不爲尔此说爲当予以田事考之耕者禾之始获者禾之终菑者地之始畬者地之终六二当无妄之时居中守正上应纯阳有去妄存诚之志然必并其始终而尽絶之无使一毫私欲遗种于其闲则妄尽而诚存矣苟有一毫未去便非纯诚犹未得爲无妄也
　　不耕获则利有攸徃　勿药有喜
　　二之利有攸往往与五应也五之有喜喜与二应也二爻相应本皆中正无妄圣人以六二爲纯隂故于二爻皆深戒之二之不耕获不菑畬所以深絶其妄种也五之勿药不可试所以深保其无妄之真也五已无妄惧其失之也故可以用戒曰勿曰不可皆戒辞也若二之隂柔使其有妄则徒戒不足以止之且息妄之事亦非他人之所能预必其中心自不耕获自不菑畬然后爲真尔故皆曰不以见其自不爲也若待戒而止则可以爲难矣未可以爲无妄也
　　未富也
　　小畜九五富以其邻泰六四谦六五不富以其邻升上六消不富也皆以阳爲富隂爲不富若无妄之六二则进于阳矣但未纯耳故曰未富也临之九二以四隂在上爲未顺命然阳长隂消终必顺矣观之六三以九五在上爲未失道然隂长阳消终必失矣凡称未者皆谓其未遽然非谓其终不然也
　　无妄之灾
　　新安朱先生曰无妄六爻皆无妄也其所遇之灾非人爲也故六三爲无妄之灾上九爲穷之灾皆不害其爲无妄也



　　周易玩辞卷五
　　钦定四库全书
　　周易玩辞卷六
　　宋　项安世　述
　　大畜【干下艮上】
　　大畜　小畜
　　小畜初爻皆不受畜至终而畜道始成所以爲小畜也大畜初爻皆受其畜至终而畜道反通所以爲大畜也
　　彖
　　刚健干也笃实艮也辉光艮干互离也刚健以主之笃实以充之辉光以发之所畜愈富其德愈新此所谓大畜也此言畜之本体也九以刚在上五自下尚之干以健在内艮自上止之外能尚贤以畜人才内能止健以畜天德所畜若此可谓大正矣此所谓利贞也此言畜之致用也畜人畜物皆不爲大畜财畜兵皆不爲正畜之大正者不过畜贤畜德二事而已能畜人才则不私其禄矣自三至上爲颐能养贤以及万民故曰不家食吉养贤也辞义在于养人或谓不食于家则反爲受养非其义也能畜天德则不防于险矣六四六五爲艮之腓趾皆与干应有渉险之具故曰利渉大川应乎天也尚贤而能养则非以虚文尚之故贤者可得而畜也止健而心与之应则非勉强以止之故天德可得而畜也畜有止聚二义物止则聚不止不聚也故畜兼二义焉
　　大象
　　前言往行则圣贤在上以象艮也畜德则圣贤在下以象干也文在外故爲小畜识在心故爲大畜前言往行如山皆至善之所止也识而畜之如天其所成就岂有穷邪识汉书作志义同
　　六爻
　　大畜六爻以上下耦观初九爲六四所畜者也初性纯刚故戒之以有厉利止不可犯灾四能制之于初故爲童牛之牿九二爲六五所畜者也二性刚则得中故能自脱其輹而无过尤五据利势以制之故爲豮豕之牙牿者阑角之木牙者系豕之杙也九三与上九相合而不相畜者也九三健极而进故爲良马逐言逐者明下二阳皆随之也上九在上而导干以上行故爲天之衢亨言亨明畜道之变也九三前有二隂尚当艰贞而防卫既越二隂而至于上九则乾道通行无复疑阻矣
　　舆卫
　　以说卦考之坤爲大舆爲众则舆卫疑若坤象也而诸卦多于干言舆小畜之三曰舆说輹大有之二曰大车以载大畜之二曰舆说輹三曰舆卫大壮之四曰壮于大舆之輹凡皆干爻何哉盖车之全体惟干足以当之舆者车中之箱坤止象其箱足以容物而已故坤爲大与而干爲大车大有之九二是也至于舆傍之辐其直指象干舆下之輹其壮亦象干辐以利轮之转輹以利轴之转皆主爲圆非坤象也舆之有卫亦不训爲众古书之称卫者皆武卫也按考工记周人之舆有六等之备戈也人也殳也防也矛也幷轸爲六盖舆卫之强如此非干何以当之此爻舆卫葢緫指三阳皆同载而上进者也然必皆冠以舆字者坤隂爲主故也小畜大畜大壮皆隂在上而畜阳者也大有柔得尊位大中而九二自下应之故虽专言车亦有积载之象
　　童牛　豮豕　良马
　　初九在初故称童牛干之初爻自坤变也九二以刚居柔无势故爲豮豕干之中爻属坎豕也九三纯干故爲良马马以健行爲良九三健之极也
　　告牙
　　告说文云牛角横木也正引易童牛之告爲证牙埤雅云以杙系豕也胡翼之易传正用其说今按告以制牛则牙以制豕从可知矣二说冝用但告字从牛者别是一字说文云牛马牢也周书牿牛马是也则此告不当从牛
　　有喜　有庆
　　喜庆皆隂阳相得之辞卦中惟二隂有应故四爲有喜而五爲有庆喜者据已言之庆则其喜及人五居君位故及人也若论止物之道则制之于初乃爲大善故四爲元吉五独得吉而已
　　大畜时也无妄灾也
　　凡隂皆受制于阳今以干阳之尊而受畜于四五之二隂四爲大臣五爲人君故不得不听其畜也如大畜者乃可以言时矣凡人之祸多因自取无妄之时无自取之道如无妄者乃可以言灾矣
　　曰字　何字
　　九三互兊爲口曰者三语下也何者三问上也三方与羣阳自相告语防警舆卫以虞二隂之见止忽得上九合志之人容其上往故惊喜而问之也艮在上卦本爲门阙爲小径以止物者忽爲衢道以通天阳之上行何其大也怪其与本质相反是以何之
　　颐【震下艮上】
　　颐大过小过中孚
　　上经将终受以颐大过下经将终受以中孚小过四卦皆不反对所以明雷风山泽之正用也四卦之象皆肖坎离盖雷风山泽之气出于坎离而坎离之气出于乾坤此两仪所以生四象四象所以生八卦也
　　頥小过
　　颐上止下动其象爲颐小过上动下止其象爲杵臼惟此二象最爲易晓
　　彖
