<!-- { "loadSidebar": true } -->
　　损以有过与不及故损一益一以求中也若九二六五则既中矣二非有余五非不足一有増损则反失其中矣二当此时守中则利上往则凶故爻曰利贞征凶弗损益之象曰中以为志也六五本无待于补九二亦不补之而九三之阳忽补其上补自上来者神天之降祐筮之弗违盖福禄之补非损下补上之补也故曰或益之又曰自上祐也
　　六三　上九
　　六三上九成卦之爻也六三损刚以补上是泰之三阳损其一也故曰三人行则损一人上九因六三之行而得其友既已得友则不可复损矣故曰弗损益之损因六三之损而得名故爻辞极论损之精义上九受损之补者也故爻辞极论损之成效六三不可以不损六三一损而初二四五三上皆得成耦六三不损则三隂三阳皆成参杂极天地男女之义亦不过如此此损之有孚而大善者也上九不待于复损而固已无咎可贞利有攸往矣其所以能然者以得六三之臣损其家而来补于国此上之所以安坐而大得志也三以得上为友上以得三为臣三在下故为臣在内故为家
　　益【震下巽上】
　　大象
　　以卦徳言之见善则迁巽之随也有过则改震之惧也以卦位言之震出者而在内巽入者而在外位之迁改也以卦象言之震足下动巽股随之与恒之立不易方相反此又象之迁改也
　　损益
　　凡物以下为本故损下则谓之损益下则谓之益而上之损益皆不与焉草木之根墙屋之基人之气血皆然凡称损益盈虚者皆以下言也山下有泽损山非不实也上实而下虚故其卦为损风雷益风非不散也外散而内盈故其卦为益皆主下卦言之也山吸泽之气亦损下也风助雷之威亦益下也
　　彖
　　以利言之损上益下则民情悦以道言之自上下下则君道光以六爻言之上下以中正相合故利有攸往以二卦言之震巽皆木也自震向巽东流入海故利渉大川以卦徳言之动而能巽则其进无疆以卦变言之天施阳于地则其生无方益自否变损天之九四以益地之初六也凡益之道与时偕行眀非揠苖以助长也天地之裕万物日进时行巽而不迫而其进自莫能御也曷尝干时而强进哉系辞曰益长裕而不设即此义也
　　初九　六二
　　初九为成益之主即损之上九也二卦因二爻而成故损之上九为大得志而益之初九为用大作特初九在下难于厚事不若损上九之易尔六二为受益之主即损之六五也六五因上九而受益故为自上祐六二因九四为初九而受益故云自外来特六二在下冝于求福非若六五之安受其福也
　　初二三四
　　初九动于卦下而为益之主故为在下而作大事起田渔而揖让七十里而征伐非尽善尽美不可当也六二以中正而受众益故可用享帝享帝者吉礼之最盛此凫鹥既醉之事也六三居危疑之地而当受益之时故于凶事为冝此伊周威文之事也必有孚而后可以事君曹操处此则不可复入朝矣六四自损以益下与初互迁而成益故利用为依迁国此公刘古公之事也迹若损民而志在益下观盘庚三篇可见损益之宝矣六二有外来之益故曰或益之六三守固有之益故曰益之
　　永贞吉　元吉
　　损之六五曰元吉以其履刚而在上也益之六二曰永贞吉以其履柔而在下也初九在下而曰元吉亦以刚居刚为成卦之主也九五本自元吉故曰勿问元吉初九待元吉而后无咎故曰元吉无咎犹损之彖辞也
　　中行告公
　　二之弗违三四之告五之问皆主卜筮言之凡卜筮而得辞曰告如初筮告是也筮迁国告公曰从许其迁也即从筮从也筮凶事告公曰用圭许其事君也公之朝王用圭以为信古之封国者必锡以圭至其入觐则执而来以合于王之冒圭所谓辑瑞也凶事若伊周威文之事非有诚心以事君者神其许之乎故有孚中行而后告之公者命筮之主人也三与四皆公位故称公享帝者天子之事也故称王二非王也故用两吉字在二为永贞吉在王则享帝吉也易不可以占险凶事迁国皆非常事三四皆不得中故必中行而后告之中行者向五而行防九二爻辞可见凡称中行者皆指五也三事尤大故于无咎之下别言有孚中行欲其诚心以向于中行也苟为不然将不得事君矣其戒之之严如此
　　凶事
　　六三上九两爻不正皆当有凶三在下当益故为用凶事以益君上在上当损故为自凶而莫益也
　　为依
　　姚小彭氏曰凡迁国必有依也周之迁也依晋郑邢衞之迁也依齐得其所依也许之迁也依楚蔡之迁也依吴失其所依也
　　有孚
　　九五与二皆以中正相应故五以有孚惠心而二亦以有孚惠我徳孚皆其所自有非勉之之辞此尧舜遇民信之事也六三之有孚中行则勉之者也上亦可以孚五而不勉之者上巽极性躁非能下者也三动而进故可勉也
　　上九
　　益之下三爻皆受益者也上三爻皆自损以益人者也益人者人亦益之六四迁于初而初亦迁以依之九五孚于二而二亦孚以顺之故诸爻无无益者独上九一爻无益之者故曰偏辞也言在益之时独不受益也或击之小象恐人以为六三故以自外来释之言上动则坎来也莫益之一句乃指六三初与四二与五皆以正相交故能为益三与上以不正相交故不能为益故系辞谓上九为无交而六三之益称固有之眀上亦不能益三也





　　周易玩辞卷八
　　钦定四库全书
　　周易玩辞卷九
　　宗　项安世　述
　　夬【干下兊上】
　　彖
　　凡卦五阳而一隂则一隂为之主夬自干上爻变故卦辞专主上爻诸家皆与孔氏不合今直以孔彖释之孔子曰扬于王庭柔乘五刚也言上六扬于九五之侧以临众阳此君侧之恶人也曰孚号有厉其危乃光也言上恃五之孚叫号于上终必自危恶人之危乃君道之光也曰告自邑不利即戎所尚乃穷也言上若保其私邑以与阳战则其势愈危其所尚者乃所以自穷也曰利有攸往刚长乃终也言上若去其私邑往而从刚使昔之五刚长而为六则阳纯隂絶其事乃终也凡上爻皆称邑以其无民也升之虚邑防之自邑晋之伐邑谦之征邑皆是物也非上爻则皆称邑人讼比无妄是也
　　孚号　惕号　无号
　　姚小彭氏三号皆指上六今从之上六恃与五孚而以其兊口叫号于上此挟君以令下者也二与五正对闻其号而惕故曰惕号上虽号而三不应故曰无号方其孚号之时为二者安得不惕其危乃可以致光遇惕固宜于勿恤则在我初无损也及其终也必势穷力尽无所号之彼亦安能长久而不凶乎
　　光　终　长
　　其危乃光与中未光相应人君与小人比故为未光小人危则君徳眀是以乃光光者阳徳也刚长乃终与终有凶相应刚长未终隂犹在上刚长既终则隂有凶矣终者上爻也阳长为复故曰利有攸往刚长也阳长至终为夬故曰利有攸往刚长乃终也此又与复之刚长相应也
　　戎
　　不利即戎与暮夜有戎相应二与五同徳相辅五方蔽于上而与之孚上六乘其未光欲兴戎以惊二故为暮夜有戎二但守中勿恤五必自光上必自穷其势不能为患也凡军中夜惊法当以勿恤处之此亦善于决事者也
　　大象
　　禄恶积而喜决决则及下徳恶决而喜积决则放逸而不为我居矣是施禄者以决为美而居徳者以决为忌居训为积居徳犹积徳也施禄象兊之缺居徳象干之纯
　　初二三四
　　夬初至四皆大壮也加九五一爻而成夬故下四爻皆与大壮相似初之壮趾二之以中三之用壮四之悔亡是也初位卑而势逺遽前其趾欲除君侧之恶在壮之时五方柔暗故行必凶此则刘蕡孟昭图之事也在夬之时虽不至于凶亦可为咎也二与初正相反在壮则能贞在夬则能惧其处健也可谓得中矣三有不中之失又有得正之美故在二卦皆兼君子小人言之今观壮于頄有凶之下加君子以别之则上言小人下言君子眀矣九三与上六正应若闻其号呼不决于心遽然发于面勃然应之则有凶之理安知不如张奂之助王甫以诛陈蕃哉此即大壮之小人用壮也君子则不然其中夬夬剖决甚眀虽在众阳之中独行遇应外若相濡中实有愠则于君子之道终无所失如陈寔聼侯览而吊张让何咎之有此即大壮之君子用罔也九四一爻却与大壮不同大壮之四震体尚进进则成夬故曰藩决不羸夬之四兊体恱隂而迫于二阳不能自决进退之闲故曰臀无肤其行次且若聼二阳之牵而同其夬夬亦可合于大壮之悔亡故曰牵羊悔亡然羊非可牵之物也强狠之人方以不正为恱谁能语之故曰闻言不信聦不眀也夬以九五之正以与上比犹未为光况九四之不正其能眀乎四动成坎耳故有聦之理五与上易则成离故有光之理四必不能故曰不五将能之故曰未也
　　苋陆
　　苋音丸山羊也陆其所行之路也犹鸿渐于陆之陆兊为羊而在上卦有山羊之象羊之行路喜登髙縁险而山羊为尤甚九四其险者上六其髙者也五在三羊之中独能自决而行于中路比之四上可以无咎然犹未离兊类故为未光若往而成干则为在天之龙不为在陆之羊其道光矣飞龙在天干之大有故曰光也
　　夬夬
　　夬夬者重夬也以九居三以九居五皆为重夬之象当夬者上六也三应之五比之嫌其不能夬也故皆以夬夬眀之三谓之遇雨五谓之苋陆皆与隂俱行者也君比于隂而能自决以保其中仅可免咎而已未可以为光大也九三健极有凶之理故以无咎为幸五居尊位大中而止于无咎为可惜耳
　　姤【巽下干上】
　　女壮
　　姤之一隂方长已言女壮圣人之意深矣犹坤之初六即言坚氷也其势方兴不至于尽灭诸阳不止也是以取女者忌之
　　勿用取女　天地相遇
　　既曰勿用取女不可与长又曰天地相遇品物咸章何也曰勿取以戒四相遇以美五也小人方壮若引以为配必至于灭刚匹嫡并后耦国贰政乱之本也故四虽正应不可以取初然与之同宇则相遇之道不可絶矣天髙地下其分严矣而未尝不相遇也君子之逺小人至矣而未尝不相遇也故五居尊位而可以遇初遇与娶不同遇则接之如君之遇民臣之遇主其分未尝废也娶则齐之一与之齐不可复制矣故姤之六爻喜遇而不喜应遇则无咎应则有凶也
　　刚遇中正
　　刚遇中正天下大行也此接上文言之也天地相遇于午则万物相见故曰品物咸章君子遇中正之位则其道可行故曰天下大行以卦气言之干直四月遇午为中正以爻位言之以九遇五为中为正遇中正之位即所谓有陨自天也行中正之道即所谓包瓜含章也隂虽有恶包之而不治阳虽有美含之而不发在遇之时所行如此可谓中正之道矣
　　大象
　　四方天下也施命以诰之有风也谓之有风则非必常有也四方之风不可预料与之相遇而后知其为四方之风也诰命之行亦然有诰某国者有诰某人者详略诛赏不可以一槩论也是故谓之遇
　　六爻
