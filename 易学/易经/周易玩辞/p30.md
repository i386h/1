<!-- { "loadSidebar": true } -->
　　自日往月来至屈信相感而利生焉言物理之同归而殊涂也自尺蠖之屈至以崇德也言物情之一致而百虑也自过此以往至德之盛也言天下何思何虑也日月同于生明而往来之道则殊寒暑同于成岁而往来之时则殊其殊者一屈一信也其同者成顺致利也往者屈也来者信也屈信相感而利生焉此三句以解上六句也此所谓同归而殊涂也自物言之尺蠖之屈乃用此以求信也龙蛇之蛰乃用此以存其身也自人言之心之精者即其用之利用之利者即其德之崇上段犹以彼此相成此叚即屈爲信即信爲屈愈入于约矣此所谓一致而百虑也然日月寒暑天道之自然者固可以言何思何虑矣其在人事则精义所以利其用利用所以崇其德其致虑也如尺蠖之求信未可以言无思也其入神也如龙蛇之存身未可以言无虑也盖犹有致有崇有求有存也必至于过此以往而入于穷神知化之乡未之或知而安于德盛仁熟之境乃可以言何思何虑此夫子从心之时孟子圣神之境也
　　谄渎
　　谄者本以求福而祸常基于谄梁窦之客是也渎者本以交驩而怨常起于渎窦灌之交是也易言知几而孔子以不谄不渎明之此真所谓知几者矣欲进此道惟存察之密疆界素明者能之此所以必归之于介如石者欤
　　其殆庶几乎
　　殆者将也庶几者近辞也论语曰其庶乎其几也诗曰庶几有臧式饮庶几皆近辞也此段先立本说言君子以有四知故爲万夫之望然后却以顔子之事爲将近之以实其说也夫知彰者众矣惟君子于微而知其彰知刚者众矣惟君子于柔而知其刚盖由用心之精烛理之明是以至此欲进此者当自顔子始毫厘丝忽之过一萌于方寸之闲可谓微矣而吾固己了然而见之可谓柔矣而吾固己斩然而絶之岂容其彰且刚哉此何止万夫之望真万世之望也此章内十一爻虽各爲一叚而意皆相贯此爻尤与上爻文意相闗
　　化醇　化生
　　天地之交合万物而同生故曰化醇万物之交各成其类故曰化生
　　民不与也
　　危以动则民不与党与之与也无交而求则民不与取与之与也
　　易以语　惧以语
　　以易对惧则义可见矣直者其语易曲者其语惧干之所以易者以其直也
　　乾坤易之门章第五
　　此章专论易之彖辞易不过乾坤二画乾坤即隂阳刚柔也六隂九阳以象其德故可以通神明所有之德奇刚耦柔以定其体故可以体天地所具之物神明即天神地明也神明以德言天地以形言凡易之辞其称名取类千彚万状大要不越于二者而其所以系辞之意则爲世衰道微与民同患不得已而尽言之尔此断辞之所以作也断辞即彖辞也彰往察来微显阐幽易之道也开而当名辨物正言彖之功也其所命之事名极其当故玩其名即可以知其事其所取之物象极其辨故观其象即可以明其意其吉凶利害之言极其正故诵其言即可以决其效因民之疑而来问也以是告之则足以济其可否之决而定其吉凶之应矣
　　三陈九卦章第六
　　此章亦论彖辞凡彖辞之体皆先释卦名次言两卦之体末推卦用故此章之序亦然以爲观彖者之法也独取九卦者择其切于忧患者言之以见作易之意专爲与民同患也
　　初陈
　　此一节释卦名之义如彖之曰同人曰大有之类也履德之基复德之本井德之地三者颇难分今畧释之基犹筑室之基贵其实也人以践履爲实有实行然后德可积而崇也故曰履德之基也本者物之所从生也复者阳之始生干之元善之端人心发见之初也故曰复德之本也地体本静而其生不穷井道似焉故曰井德之地也困足以验己之实德故爲德之辨巽能曲制事宜故爲德之制此两句义稍晦故亦释之
　　再陈
　　此一节释卦之两体如彖之险而止险而健之类也履和而至即兊说而干健也说故和健故能至徒和而不健者不能至也复以一阳在五隂之下可谓微矣而能动而自复不爲众隂之所迷故虽小而辨于物恒非执一而废百也日月之往来四时之变化代明并育而不相厌此其所以能久也风之所至物无不举而人不见其迹巽以行事者亦然故虽称而隐称即称举称扬之义此九句皆以两字相反成文若作称物之称则与上八句悖矣
　　三陈
　　此一节推卦之用如彖之圣人以顺动圣人以神道设教之类也井以辨义此句未明亦当以彖辞解之改邑不改井则能居其所也往来井井则能迁以及人也居则不改迁则不穷处己及人各极其当则可谓能辨于义矣三陈之中皆有辨字其一曰困德之辨辨于己也其二曰复小而辨于物辨于人也其三曰井以辨义人己之闲两极其辨也
　　易不可逺章第七
　　此章专论易之爻辞易之爲书也不可逺其爲道也屡迁此二句一章之大防也自变动不居至惟变所适言屡迁也自出入以度至道不虚行言不可逺也书指所系之辞辞出于圣人人所当玩而行也故不可逺道指六爻言之六爻之变不可胜穷也故屡迁惟其屡迁也故虚而无常不可爲典要惟其不可逺也故有度有方有典有常而不可虚是故循其出入往来行止久速之度则作内作外之事皆在所当戒辨其凶咎灾眚伤嗟惕厉之所从来则有人无人之时皆在所当敬盖所命之辞随道而立周旋曲折皆有定向苟非诚敬率理之人不能信受而曲从也方其率之也则谓之辞及其行之也则谓之道辞之所指即道之所迁也人能循其不可逺之理则屡迁之道得矣
　　原始要终章第八
　　此章亦论爻辞凡画卦之法必始于初爻终于上爻然后成一卦之体至论其所画之爻则或隂或阳随其时物之宜未始有定体也初方出门祸福未定故其辞多拟议上已覩其成祸福判矣故其辞多决定若夫杂贵贱之物具隂阳之德而辨其德与位之当否则备于二三四五也物指位言之下章爻有等故曰物正解此物字居犹举也言本末之与中爻虽各不同然攷其存亡吉凶则六爻举可知也何必以中爻爲限哉使智者观之则止用卦辞亦可得其大半又何必以六爻爲限哉此下再论中爻之例功者德也物者位也誉惧功凶者其是非也此四者皆以位爲重也然柔不利逺而利中刚无逺近中偏之闲柔在贵而危刚在贵而胜则又以德爲重也杂物撰德之法亦畧见于此矣
　　广大悉备章第九
　　此章专论六爻者非他三才之道也言圣人所以兼三才而两之者非以私意傅防六爻也三才之道自各有两不得而不六此即说卦所言隂阳刚柔仁义也爻有等者初二三四五上也物相杂者初三五与二四上隂阳相闲也文不当者九居隂位六居阳位也此即说卦所言分隂分阳迭用柔刚也
　　末世盛德章第十
　　此章专论辞而以危惧爲主慢易爲戒即易不可逺章之意也彖辞爻辞皆成于用故论彖辞则言衰世言中古论爻辞则言殷周皆指文王周公言之
　　知险知阻章第十一
　　自夫干天下之至健也至成天下之亹亹者皆言乾坤之知能自变化云爲至圣人成能皆言圣人之知能自此以下至章末皆以象变与占辞推演圣人之知能也能研诸侯之虑王弼畧例作能研诸虑
　　乾坤之知能
　　干即奇也一于刚故至健坤即偶也一于柔故至顺一于刚故常易直而无所思一于柔故常简静而无所爲易与险相反惟中心易直者爲能照天下巇险之情即所谓通天下之志也简与阻相反惟行事简静者爲能察天下烦壅之机即所谓成天下之务也阻者填壅隘塞之状险恶不同此二者奇耦之所知也惟其知之明如此故能道占者之心而使之说能因占者之虑而爲之研说其心故能定其吉凶之期研其虑故能成其亹亹之事亹亹者方来而未已之意言事之日生日至者也吉凶者言行之报也亹亹者言行之积也此二者奇耦之所能也易之三百八十四爻不出于奇耦二物而已
　　圣人之知能
　　云爲即言动也人之言动即易之变化也故曰变化云爲自此以下四句即上系之四道也云爲即尚其辞尚其变也象事占事即尚其象尚其占也精于变化云爲则知动之微见吉之先有拟议之功无谄渎之祸故曰吉事有祥即中庸所谓至诚之道可以前知见乎蓍形乎动静也此以辞与变体之于身也即干之知险也精于观象则可以知制器之理如上文十三卦之圣人是也精于占卜则可以知方来之事如上文无逺近幽深遂知来物者是也此以占与象措之于事也即坤之知阻也此二者圣人之知也天地有自然之奇耦而不与圣人同忧圣人象其奇耦而致其用以成作易之能事此圣人之能作于上者也即干之始物也明与人谋而成其事业幽与鬼谋而定其吉凶虽百姓日用而不知者亦皆与圣人以爲能此圣人之能着于下者也即坤之成物也此二者圣人之能也
　　以象变占辞推演圣人之知能
　　八卦即六十四卦也八卦以象告谓卦爻之以象示人也爻彖以情言谓系辞之以言谕人也刚柔杂居而吉凶可见此再言象之所以示人者明也变动以利言吉凶以情迁此再言辞之所以谕人者殊也自彖辞观之卦体本以变动而成故彖辞专言其变通之利如柔来而文刚分刚上而文柔之类是也虽睽蹇明夷至不美之卦其彖皆有所利盖其初皆因穷而变变而成卦则以成卦者爲利故曰变动以利言自爻辞观之据逐爻之情而处事则吉凶皆异于本彖矣故有在彖爲主爻而在本爻则爲凶者如震之九四震惊百里可爲祭主而在本爻则爲泥而未光之类是也故曰吉凶以情迁言视彖之本辞则爲迁易也自此以下皆言吉凶以情迁之事而以六爻之情与辞明之吉凶悔吝利害之三辞分出于相攻相取相感之三情而緫属于相近之一情由是观之祸莫多于相近人莫难于相近也此四相者言爻之情也下六辞者爻之辞也命辞之法必各象其爻之情故观其辞可以知其情自四情言之可以见圣人之知险知阻矣自六辞言之可以见圣人之能说诸心能研诸虑矣故曰此以象变占辞推演圣人之知能也
　　乾坤　八卦
　　凡系辞之称乾坤即奇耦二画也干纯于奇坤纯于耦故例以乾坤称之凡系辞之称八卦即六十四卦也八卦更相上下变爲六十四卦故例以八卦称之其言伏羲始作八卦者亦谓六十四卦也有八卦则有六十四卦夫人而能重之也何必文王哉
　　吉凶　悔吝　利害
　　利害者商畧其事宜有利有不利也悔吝则有迹矣吉凶则其成也故緫而名之曰吉凶相感者情之始交故以利害言之相取则有事矣故以悔吝言之相攻则其事极矣故以吉凶言之逺近爱恶情僞姑就浅深分之若错而综之则相攻相取相感之人其居皆有逺近其行皆有情僞其情皆有爱恶也故末章緫以相近一条明之近而不相得则以恶相攻而凶生矣以僞相感而害生矣不以近相取而悔吝生矣是则一近之中备此三条也凡爻有比爻有应爻有一卦之主爻皆情之当相得者也今称近者止据比爻言之反以三隅则逺而爲应爲主者亦必备此三条矣但居之近者其吉凶尤多故圣人槩以近者明之
　　六辞
