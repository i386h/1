<!-- { "loadSidebar": true } -->
　　睽非善事也然有当睽者同而异是也二女同居所谓同也其志不同行所谓异也此亦人道之当然初不为过其在君子则周而不比和而不同羣而不党皆同而异也君子之睽如此岂不善哉同人于异之中而见其同睽于同之中而得其异同以接物异以保已惟君子全之同象兊之说异象离之眀
　　初悔亡　五悔亡
　　初以在下不与世事而悔亡五以柔进而上行得中而应乎刚是以悔亡辞虽同而义则异
　　初无咎　二无咎
　　初之无咎以避咎也免于恶人之见咎也二之无咎未失道也于君子之道无可咎也亦是辞同而义异
　　丧马
　　马者人所乘以出行也初无应于外而不得上行故为丧马
　　丧马勿逐自复见恶人无咎
　　丧马勿逐自复徃者不追也见恶人无咎来者不拒也此君子在下无应之时处睽之道也见与迫斯可见之见同非往见之见也若徃见则违勿逐之戒矣若二五正应乃可徃见在初九则不可也四为坎马而孤有丧马之象险而不正有恶人之象
　　初二三
　　初以正人无位而在下本自与人无应故虽在睽之时而不渉于悔二居中而有应但时方睽乖尚须委曲未可直前尔三有应而不正不中故相睽最甚以居睽之极故有复合之理也
　　初四
　　初以四为恶人其见之也以辟其为咎尔非望其有所行也四以初为善士与之相遇诚交而气合则化孤而同化厉而安已不作咎则人得上行矣故曰交孚无咎志行也四近君而初在下四不正而初正故其辞如此
　　二五
　　二以五为主而委曲以入之巷虽曲而通诸道遇主于巷将以行道非为邪也五以二为宗而亲之二五以中道相应当睽之时其闲也微而易合如肤之柔噬之则入矣二方委曲以求入五能徃而应之则君臣交通岂独无咎又将有庆矣二五隂阳正应故其辞如此
　　三上
　　三上爻辞最为险怪盖彼此皆不正相疑之深者也三为上所疑者也故自见其舆之曳其牛之掣其人之天且劓上疑三者也故见其为豕负涂为鬼一车然而二爻本是正应睽极则当合疑甚则当觧故三则曰无初有终遇刚也谓遇上九在卦终也上则曰先张之弧后説之弧匪寇婚媾往遇雨则吉谓遇六三隂阳和也此曰舆曰牛曰人彼曰豕曰涂曰鬼曰车皆谓六三也见牵舆之牛而以为负涂之豕见载人之舆而以为载鬼之车变舆言车眀以隂为阳言疑之甚其错乱至于如此也上离体也三五离也故皆以见字为言
　　位不当也
　　舆与牛载人者也故以位言之此指三也天且劓乘车之人也此指六也故以人言之以六乘三故曰位不当也天去发之刑劓去鼻之刑发属心血主火鼻属肺气主金二以兊金值离火金火相克故发鼻受刑也掣曳者陷于坎而不能进天劓者挫于离而不得进也天字或作而谓去须发皆在首之刑义不相逺也
　　噬肤
　　睽五言噬者自二至上有噬嗑之象也
　　豕鬼涂弧
　　兊之六三自视则隂爻也故称舆称牛自上视之则五至三为坎故称豕称涂称鬼称车称寇坎为弓矢先张之弧疑其坎也兊为附决后脱之弧说其兊也
　　蹇【艮下坎上】
　　卦辞
　　西南坤也东北艮也蹇之六二上往而得五则坎变为坤而蹇平矣故曰蹇利西南往得中也若终止于艮而不上往则永无出蹇之期故曰不利东北其道穷也二徃见九五之大人则有平难之功故曰利见大人徃有功也二三四五上诸爻皆当位则有粹然皆正之象故曰当位贞吉以正邦也以蹇之时而有得中之道有平难之功有正邦之化故曰蹇之时用大矣哉
　　见险而能止
　　险而止为蒙止于外也见险而能止为智止于内也止于外者阻而不得进也止于内者有所见而不妄进也此蒙与蹇之所以分也屯与蹇皆训难屯者动乎险中经纶以济难者也蹇者止乎险中﨑岖以渉难者也此屯与蹇之所以分也
　　利见大人
　　济难者利建侯屯之初九自贵者也处难而求济者利见大人蹇之上六从贵者也彖之利见大人谓六二也自二之五故为徃有功上六之利见大人则自为本爻言之自上之五故为来硕
　　知矣哉
　　能止者谓其识时之变而不妄进非止而不进也是以谓之智若遂止于险而不求出则是无能无知之人尔故彖既以止为智又以艮为穷盖惧其昏然而终止也三至五为离从离向坎故有见险之象
　　蹇之用
　　凡行之跛蹇而不进者曰蹇言之吃讷而不利者曰蹇由是推之蹇非不言不行也言之艰行之艰尔若不言不行则人不见其为蹇矣蹇之所以称用者如此
　　反身脩徳
　　反身象艮之背脩徳象坎之劳山上有湫止而不流水之蹇也行有不得反而自脩君子之蹇也
　　往蹇来誉
　　初六逺于险而先来有知几之神合于彖辞之所谓智是以有誉宜待也郑康成作冝待时也
　　六二九五
　　初三四上皆有往有来故辞皆一蹇而止二守中节专往向君而不回也故为蹇蹇蹇蹇者不已之貌虽吃而犹言虽跛而犹行也五蹇之君也君陷于险故为大蹇大蹇之时非六二之所能济而在中相应其节当然有不容已者故曰终无尤也又曰以中节也
　　九三　上六
　　九三艮之主爻二隂之所依也其曰来反内喜之也犹言季子来归喜之也九三为内所依故曰内喜之也上六依内以济故曰志在内也
　　六四　上六
　　六四当位实也上六以从贵也实与贵皆指阳言之六四以九三为实以九居三非当位实乎六四则连之而已上九以九五为贵以九居五非贵乎上九则从之而已若但言当位则六四亦当位也故加实字以眀之
　　朋来
　　自二之五为往故曰往得中也又曰往有功也自五观二为来故曰大蹇朋来彖指所往之处曰往得中也则为往五眀矣五指方来之朋曰以中节也则来者为二眀矣
　　上六
　　蹇之五爻皆善而未有得吉者在蹇中也上六独吉者蹇之极也蹇六爻皆不喜往往则入蹇也彖独喜往者緫一卦言之往有出之象上六将出而亦不喜往者坎在外也外则向坎故曰徃蹇内则向艮与三相应故曰来硕艮之上爻为硕剥之硕果是也
　　吉利
　　上六以来硕为吉以见大人为利硕指九三九三内卦之上爻故曰志在内也大人指九五九五六爻之最贵故曰以从贵也象恐学者以硕大为一故分而释之也硕与大皆阳徳但硕则有厚实之象故以属艮大人则有尊贵之象故以属五当蹇之终违险而从艮则致吉之道也上与五相易亦为艮故亦有利焉
　　往来
　　上六之往犹初六之来也上六本无所往特以不来为往尔初六本无所来特以不往为来尔凡往皆坎凡来皆艮也蹇之六爻皆以来艮为喜独六二致其臣节虽坎无尤也
　　解【坎下震上】
　　解利西南
　　蹇二往五为坤之中爻故曰蹇利西南往得中也解初往四为坤之初爻坤为众故曰解利西南往得众也是故蹇五称朋来解四称朋至盖取诸此蜀人杜煓曰解不言不利东北者解以东震北坎成卦非不利也
　　无所往　有攸往
　　往谓往外卦也来谓来内卦也当解之时不正者无所可往势必来复于下六五退而居二乃得黄矢故曰其来复吉乃得中也正者若有所往事必夙成上六动而不括出而有获故曰有攸往夙吉往有功也是故解利西南以初与四言之也无所往其来复吉以二与五言之也有攸往夙吉以三与上言之也
　　天地解　雷雨作解
　　天地闭则成冬天地解则成春云雷结则成屯雷雨散则成解甲拆赦宥有开散之象故解之六爻皆以开散而相易为象过则释之罪不可释则寛之过与罪属坎坎为法律为徽纆赦与宥属震震为动出为反生
　　初四
　　四居震足之下故为拇而者汝也九之居四未当其位解汝之居而下居于初则当位矣四解则初至初六至四亦有当位之喜故曰解而拇朋至斯孚初六隂柔不正本当有咎以与九四相交得正而后无咎故曰刚柔之际义无咎也
　　二五
　　九二去而居五则君子有解吉也六五来而居二则小人有孚而退也天方厌乱世难将觧故小人皆以反正为喜心与君子相孚不烦攻击此所以为解之时欤
　　三上
　　解之下五爻皆不正而求解者也其有应者则皆同心相解而各得其正故其志无不孚者初四二五是也其无应者滞于不正而不能解故为吝为悖则六三是也然六三虽无应而适值上爻之正与之相敌以正治不正射而去之而悖者亦解矣解之诸爻惟六三之辞最丑以其独无解也惟上六之辞最美以其独正也
　　九二贞吉　六三贞吝
　　解自三至五为坎坎为狐九二歴三爻而获五故为田获三狐二出而获五五退而就二皆中且正得黄矢矣因解而得黄矢既得之后不可复解却以贞守为吉故曰九二贞吉得中道也六三未得中正而无应可解当解而反贞者也故曰贞吝然贞吝者犹愈于凶言贞则吝不贞则不吝其过犹在可解之域故曰自我致戎又谁咎也言当自勉从上以解咎也从上则为君子故可解执下则为小人故可丑
　　九四斯孚　六五有孚
　　九四解其位与初六相易而初六欣然而从之故曰解而拇朋至斯孚九二解其位与六五相易而六五亦欣然而从之故曰君子维有解吉有孚于小人解之诸爻凡阳爻皆称解凡隂爻皆称孚盖非君子不足以解难而小人苟不心服亦未足以言解眀其责皆在君子也上六隂爻亦称解者诸爻皆不正惟上六独正正人而在髙位非君子而何
　　损【兊下艮上】
　　彖
　　损者人情之所不乐非事理之常也损之而人情皆孚事理元吉则得损之冝者必如是而后为无咎居则可以贞守动则利有攸往此上九所谓大得志也
　　曷之用
　　当损之时何必多用虽二簋之微亦可用于大享之礼也夫礼莫重于大享物莫微于二簋损至于大享而用二簋其损极矣此而可用孰不可者然而其所以可则有时矣故曰二簋应有时损刚益柔有时损益盈虚与时偕行一章之中凡三言时字眀必有是时而后可以行是事故行之而有孚元吉无咎可贞利有攸往也苟非其时虽一物不可阙也况可用二簋乎簋之象外圎内方损自防变干三为圆于外坤上为方于内以此两爻成卦故有用二簋之象
　　惩忿窒欲
　　人之所当损者惟忿与欲九思之终曰忿思难见得思义是也少男多忿少女多欲惩者遏而絶之如泽之絶山窒者塞而不流如山之塞泽也
　　损下益上　损刚益柔
　　下不可损也取其道以补于上则可故曰损下益上其道上行眀非取其财力刚不可损也减其太过以归于中则可故曰损刚益柔有时眀非乐于损刚也损自防变损九三以补上六九三者极盛过中之阳割之以补上六乃得其中此正可损之时也
　　初九　六四
　　古语止疾曰已故有名病已者六四有过柔之疾初九损刚以益之任已疾之事者也已疾者以速往为善故曰已事遄往无咎然又当斟酌勿使过损盖为人太急亦有失己之咎故曰酌损之此爻当损下之初故虑之如此六四当受益之地而称损者损己之疾所以受人之益也四能损柔受刚使得速施其益则有喜而无咎矣故曰损其疾使遄有喜无咎初之遄往志在于四故曰上合志也四能不吝其疾自损以受之使合志之臣得效其忠岂非可喜之事哉故曰亦可喜也亦字亦初九也
　　九二　六五
