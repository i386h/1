<!-- { "loadSidebar": true } -->
　　下卦三阳皆为巽所畜者也初九正之于初不施畜止而自复于道无过可补此畜之最美者也九二不正之念已动于中而后牵之牵而后复畜而后止已用力矣以其在中而未逺故亦不至于失道亦之为言犹可之辞也九三刚已过中而后畜之四当其上亲与之角其势必至于相拂如人已升舆輹説系而止之夫不行正妻反目而争之此鬻拳之兵谏先轸之不顾畜道之至不美者也象恐人以反目为妻之悍故曰不能正室也眀不正在夫不在妻也以魏郑公之事观之则初九者太宗导人谏之时也九二者悦而从谏之时也九三者勉强从谏欲杀田舍翁之时也
　　上三爻
　　上卦三爻皆畜干者也六四为主当畜之初以隂畜阳以小畜大能无忧乎六四互体为离下有伏坎为血为惕独恃与五有孚故能离其血惕去而出之变为干之九四以免于咎也臣之畜君必信而后济非与上合志不可为也九五六四以正相孚挛结而不可解天禄之富与四共之而不能自居此所谓合志也上九居畜之极畜道已成昔之不雨者今既雨矣昔之尚往者今既处矣昔之脱輹者今为载矣昔之反目者今为妇矣彖之所谓亨于是见之尚者上也载者积也畜至于上其徳积而成载则所畜大矣然以小畜大非可常之事也妇道贞此而不变则为危君子过此而复行则为凶盖月望则昃隂极则消自然之理也臣之畜君固出于正然进而不止则君有所疑能无凶乎既亨之后又以戒之者盖六四至上则为夬将有见决之凶不可不戒也
　　上九象辞
　　既雨既处尚徳载此二句言畜道之成故曰徳积载也妇贞厉月几望君子征凶此三句戒畜道之过故曰有所疑也象于首尾各取一句包之如泰之九二包荒用冯河不遐遗朋亡得尚于中行凡五句而象辞曰包荒得尚于中行亦取首尾二句凡象之例多类此
　　履【兊下干上】
　　字义
　　履不处也履只训行畜止而履行二卦正相反对也人之所行未有能外于礼者故序卦谓履为有礼非以礼训履也观曲礼少仪乡党可见古人一举手动足无非礼者故大壮曰非礼勿履亦以履为行而已
　　履虎尾
　　隂本静而不行履以一隂在内而行众刚之事故谓之履履之本义如此而成卦之后却有二义自下卦言之六三以兊之説与干相应下説上和故能以柔行刚而无见咥之凶自上卦言之九五以中正临下虽刚而和故能履帝位以聼乎三而无相疑之疾亦履虎尾而不咥者也兊与干皆有虎象禹以临民为朽驭汤以得位为深渊穆王以宅丕后为虎尾则为卦主与居帝位安得不皆谓之履虎尾乎三自下通上故谓之亨五自上通下故谓之光眀如武王之光于四海无所不通是亦亨也不疚以训不咥光眀以训亨字
　　上天下泽
　　天上地下者其分自絶不必辨也天上水下者其志自乖不必定也惟上天下泽则泽之气常行于天而天之分自严于上故为行而不处之象又为辨而能定之象此其所以合于礼也礼为人之交通而设然礼行而分愈眀是以君子履之辨上下属干之断定民志属兊之説
　　初九　九二
　　素履者疑若安于平素而反谓之往谓之行愿坦坦者疑若平行无碍而反谓幽人之贞盖以爻位之刚柔言之也初九重刚其志在行不能使之不往但能不失其初心之素则无咎矣学者初心皆在于行志非必皆逐禄也及其既仕始失之耳九二履柔行中无所歆羡坦坦者寛闲之貌故为幽人之贞其心坦荡不可乱
　　六三
　　眇者跛者象六之柔也能视能履象三之刚也柔而履刚本无可行之理故曰不足以有行也履虎尾者行危道也喻六居三所履不正也本不足行又行危道安得不伤故曰咥人之凶位不当也武人粗暴之人也不足行而行不可履而履皆粗暴之象大君者一卦之主也六三质虽甚柔而所履者刚又当不处之时而得为一卦之主是以粗暴如此故曰武人为于大君志刚也言本刚才而有刚志故其象如此
　　眇跛
　　六三当履之时而在下体谓之跛可也又有视象者六三互体为离离目不正故谓之眇亦以见人之妄行者皆由于不眀也
　　六三　九四
　　三五履刚故为虎尾以象其危四履柔亦为虎尾者凡卦之下爻为尾干为虎四在其尾也彼以义言之此以象言之也三刚而尚武与五争为主故凶四柔而愬愬上巽乎五故终吉三言志刚可见四之志柔四言志行可见三之志不足行皆互文也诸爻皆以位为志初为行愿二为中不自乱三为志刚四为志行皆主位言之盖其所自处如此则其志可知矣
　　六三　九五
　　六三于彖辞为亨者以下卦言之有和説之徳也于本爻为凶者资本隂柔履位不正冝其凶也九五于彖辞为不疚者以上卦言之有刚健中正之徳也于本爻为厉者以刚行刚志在夬决所决惟三而三当权用事方为一卦之主其理虽正其事则危也故小象独以位之正当为言其义眀矣凡彖多言卦徳凡爻多论爻位
　　其旋元吉
　　上九与六三为应以六三所视所履考其祸福之祥则六三虽凶而上九反吉旋反也上九居亢龙之位又与三相应疑于不吉然六三履刚而上九履柔六三应刚而上九应柔故彼之凶反足以为我之吉履柔为善应柔为吉故曰元吉隂阳相得为庆三为一卦之主説而应乎我故为大有庆也
　　六爻
　　履之六爻皆以履柔为吉故九二为坦坦九四为愬愬终吉上九为其旋元吉皆履柔也柔则不敢肆行所以其行常吉六三卦辞本善终以履刚为凶初九九五所履皆正然初仅能无咎五不免于厉皆履刚也是故初则惧其失初心之正而敎之以保其素五则惧其恃势位之正而敎之以谨其决盖刚者喜动而好决任刚而行者后多可悔之事也
　　一隂一阳卦义
　　一隂一阳之卦在下者为复姤在上者为夬剥其义主于消长也在二五者阳在二为师之将在五为比之王隂在二为同人之君子在五为大有之君子其义主于得位也在三四者阳在三则以刚行柔为劳谦在四则以刚制柔为由豫隂在三则以柔行刚为履在四则以柔制刚为小畜其义主于用事也大抵用事之爻在下者为行己之事在上者为制人之事行己以刚为贵故行刚者曰谦制人者柔易恱而刚难制故制柔者曰豫制刚者曰畜


　　周易玩辞卷二
<经部,易类,周易玩辞>
　　钦定四库全书
　　周易玩辞卷三
　　宋　项安世　述
　　泰【干下坤上】
　　否【坤下干上】
　　泰否二彖
　　以天道言之内隂外阳则死内阳外隂则生以人道言之内柔外刚则爲小人内健外顺则爲君子以世道言之内小人外君子则爲乱世内君子外小人则爲治世合而言之消长二字而已否则凡属君子之道者皆消凡属小人之道者皆长泰则反是故二彖皆以消长终之否之匪人言否塞不通无复人理也不利君子贞言欲以君子之道正之使通当否之时非有大人之道能入否以致亨则当循君子之义俭德以退避若欲正之使变塞爲通必无可免之理孔子论蘧伯玉史鱼其意可见矣否则有所不利泰则物无不通君子小人皆得其亨故不分利不利历观史传凡小人得志必害君子君子得志未尝使小人失所故泰于吉之下又加一亨字明泰之福所及者公物无不遂也若但言小往大来吉则疑于大者独吉而福不及小人矣
　　上下交而其志同也
　　分不可交其交者志而已
　　否之匪人　天下无邦
　　以一身言之则爲匪人以天下言之则爲无邦上下不交隂阳断絶其恶如此
　　健顺刚柔
　　否言内柔外刚据其物言之也在泰则成德矣故曰内健外顺以德言也匪人无德故不言德
　　彖具三义
　　泰否之彖皆具三义第一叚曰天地交而万物通也上下交而其志同也此以重卦上下爲义于隂阳二气无所抑扬但贵其交而已第二叚曰内阳而外隂内健而外顺内君子而外小人此以卦体内外爲义虽在内在外各得其所要是重内轻外则已于隂阳有所抑扬矣第三叚曰君子道长小人道消也此以六爻消长爲义十月纯坤旣极阳自复生至三爲泰干三阳长坤三隂消所以成泰至此则全是好阳而恶隂以阳长隂消爲福则不止于抑扬而已否彖则依此推之大抵诸卦皆然如小畜之彖柔得位而上下应之是统论六爻五阳一隂也健而巽却以两卦言之刚中而志行又以九二九五两爻言之故彖之义无所不备不可以一说通也
　　泰否二象
　　天地变化草木蕃故泰之象曰后以财成天地之道辅相天地之宜以左右民天地闭贤人隐故否之象曰君子以俭德避难不可荣以禄
　　泰象
　　独隂不生独阳不成隂阳交然后万物泰人君法之以立道将以纳民于泰其可有所偏乎财成之恐其太过也辅相之恐其不及也曰财成曰辅相曰左右皆交脩之义也以德言之哲谋肃乂圣以治言之正直刚克柔克以事言之平秩平在敬致以术言之逆顺宁弥逺皆财成辅相之目也财成其道所以左右民德也辅相其宜所以左右民生也道属天宜属地左又属天右又属地
　　否象
　　俭德辟难不与害交也不可荣以禄不与利交也此君子所以体天地不交之象也世固有假辟祸之名以保荣禄者故圣人必兼言之不可荣犹言不可得而荣非戒其不可也俭德又属地之啬不可禄又属天之髙
　　泰否下三爻
　　泰之初九君子始以类进君子难进故圣人勉之以征欲其以及人爲念不以独善爲乐故曰志在外也否之初六小人始以类进小人进则爲邪故圣人戒之以贞贞则君受其福邪则君受其祸故曰志在君也泰之九二进而得中圣人喜其能包小人也否之六二亦进而得中圣人幸其能承君子也泰之九三君子之极盛也无所复勉忧之而已否之六三小人之极盛也无所复戒羞之而已小人在内德不当位反使君子在外而包之名位愈髙羞辱愈大故曰包羞位不当也当否之盛时小人以爲荣圣人独指其本心之辱者以示之使知荣辱之实在此而不在彼也
　　泰否上三爻
　　泰至于四将变爲否故小人与其邻翩翩而下入此小人之所同愿故曰中心愿也否至于四将变爲泰故君子与其畴相丽而求福亦君子之所同愿也故曰志行也泰之五在羣隂之中独能降心下贤以受元吉之福其实众皆愿下而五以在中所下者二遂得所归故曰中以行愿也否之五在羣阳之中独能拨乱休否以建大人之功虽其才足以有爲然亦因在君位遂得爲之故曰位正当也泰之上六泰复爲否否之上九否复爲
　　泰圣人于泰之终则追恨其所从来曰其命乱也于否之终则幸其速去曰何可长也爻辞以倾否爲喜亦幸辞云易以隂阳相得爲喜先不相交而今交矣故曰先否后喜
　　拔茅
　　干之初爻爲震坤之初爻动亦爲震震草在下艮手反拔之故否泰初爻皆有拔茅之象隂爻能变乃得爲阳故否取变象言小人能变亦可爲君子也
　　以其彚　以其邻　畴离
　　隂阳皆以类而进退故泰否之初皆称彚以其主下三爻之进退也泰之四称邻否之四称畴以其主上三爻之进退也
　　包荒　包承　苞桑
