<!-- { "loadSidebar": true } -->
　　初二皆与凶人相说而不害爲吉者初正而二中也初与三不相比应无可疑者独以三来同体而与之和和有相济之义以正济不正适足救三之凶故小象曰行未疑也九二亲与三比始渉可疑然二以刚实在内而得中其志可信决无朋邪之理惟与邪比其悔亦亡故小象曰信志也自二至上爲革故悔亡信志初至五爲中孚故无疑三至上爲大过故凶此又互象之着明者也
　　商兊未宁
　　商兊未宁指三与五也商者交易徃来之名三爲五而得厉五爲三而得凶两爻相易皆未宁也彼皆商兊而未宁四乃介疾而有喜然则动而求说者未必不爲祸静而受疾者未必不爲福也圣人之训深矣
　　介疾有喜
　　介闲也两者之闲人所守以爲限别也故物之有两者谓之介有守者谓之介有别者亦谓之介一在两中故可谓之介介丘是也一能制两亦可谓之介大介是也豫之六二能以中正自别不与祸交故爲介于石晋之六二守其中正以俟上之明卒受其福故爲介福兊以三五两爻相易成卦九四介于其闲守其不正之位而不肯动故爲介疾介福者介者之福也介疾者介者之疾也然其疾有喜者五与四本比及降爲三复与四比四虽不动而说自随之也凡疾之愈者爲有喜无妄之疾勿药有喜损其疾使遄有喜皆指疾愈爲言也凡隂阳相得者爲有庆故象曰九四之喜有庆也明九四之所守本应有疾因隂阳相得故得愈也
　　孚干剥位正当也
　　九五居兊而言剥者以卦气当之也兊爲正秋下二爻七月爲否中二爻八月爲观上二爻九月爲剥九五当剥之时而说比小人是助剥也故以是戒之象曰位正当也言虽兊爻正当剥位也履夬二卦皆成于干兊故履之九五称夬小象辞与此同亦言其在履而当夬位也中孚九五曰有孚挛如即用小畜九五之辞故其象亦曰位正当也言巽体居上四五以正相孚皆与小畜相当也否九五曰大人吉其象亦曰位正当也言此爻正当乾卦九五大人之位也易中小象言位正当也凡四爻皆兼取两卦相当之义此外得位之爻或称正或称当无兼称者
　　上六
　　萃之六二引吉下爲上所引也兊之上六引兊上爲下所引也六三爲说之主而上六爲其所引故曰引兊虽所居得正可以无凶然爲下所引而说亦不足观矣故不称吉明其未光也
　　涣【坎下巽上】
　　彖
　　涣亨指九二故曰刚来而不穷王假有庙指九五故曰王乃在中利渉大川指二与四二来成川四来成木故曰乗木有功利贞指四与五彖虽不解利贞二字然上文论成卦之爻其义已见即柔得位乎外而上同也否之六二得位乎四而上同于九五卦中惟四五两爻爲正四爲成卦之主五爲王位盖以正臣上合正君而成涣难之利者也故曰利贞石经彖文利渉大川之下亦有利贞二字
　　王假有庙
　　祭祀之礼无物不备则庙中者聚之极也主祭者之心一物不留则庙中者亦涣之极也故萃与涣皆曰王假有庙非知道者不足语此萃之彖曰致孝享以备物言之也涣之彖曰王乃在中以内心言之也观其彖辞则圣人之意见矣
　　大象
　　天下之至散而不可抟者惟风与水而已二物之相遭天下之言涣者莫加焉先王以是享帝故能与天神接以是立庙故能与祖祢交盖心无方神亦无方心之遇神当如水之遇风使吾心有一毫之系则不能与神通矣享帝于郊象巽之髙立庙于宫象坎之隐
　　六爻
　　下三爻皆处险而待涣者也初六在否之初急于自拔离而去之则变爲无妄而无与于当世之涣故独不言涣二自四来奔而否始爲涣故加涣字自九二始三出险上而有应于外身与险相离矣然未能及人也上三爻皆渉川之木能涣者也四离其类而上同而涣事始成爲卦之主故称元吉五居王位当既涣之后无所复爲但当施发散之令以释天下之疑离事爲之烦以享王位之逸而已上乃处涣之极与坎三有应能涣而逺之不罹其害皆乘木有功者也坎爲血有伤害之象初六爻辞详具明夷六二爻中
　　涣奔其机
　　九二本否之九四降而居二而否者于是涣焉自上而降爲奔俯而即安爲机四本不中降而得中俯而安也故爲涣奔其机二志在逃否故涣而去之今乃复在险中疑苦有悔然在险得安犹未失其所愿故爲悔亡即所谓刚来而不穷也二以震木爲机
　　涣其躬
　　自三至五坎散而成艮艮爲躬故曰涣其躬三居险之极疑若可悔以与上相应故得连外卦以免其身故曰涣其躬志在外也
　　涣其羣　涣有丘
　　六四本否之六二升而爲四下离三隂之羣而上爲成涣之主巽以出险正以居上涣之最善者也故曰涣其羣元吉然而虽在涣散之中自有丘聚之理非羣隂所知也方涣其羣之时二隂以丑夷之情相望固不免于怨及涣事既成初得吉而三免悔众隂聚而依焉然后知六四之有功也涣其羣涣之始也涣有丘涣之终也义各不同故两言涣以别之四在二爲坤坤爲众故曰羣四升而上同五爲艮艮爲山故曰丘
　　涣王居无咎
　　四臣也五君也君不主涣而臣主涣冝苦有咎也然臣道当劳君道当逸臣以有事于险爲涣君以无心于事爲涣自君言之虽端居不爲亦无咎也故曰涣王居无咎正位也涣汗涣之于下使民无事也涣王居涣之于上君无事也凡此皆六四之功所主不同故亦出两涣字巽之五先庚三日后庚三日故爲大号位正中也故爲王居爲正位
　　王乃在中　王居无咎
　　涣离也以庙中言之王乃在中则君心涣然而离于人以朝位言之王居无咎则君职涣然而离于事葢涣之极致惟此二时爲能当之然庙中爲尤至故于卦辞言之爻之所主者位故称居焉
　　涣其血
　　上九爻辞血与出韵叶皆三字成句不以血连去字也小畜之血去惕出与此不同此血已散不假更去又惕与逖文义自殊据小象言逺害也则逖义甚明不容作惕矣卦中惟上九一爻去险最逺故其辞如此
　　汗　血
　　散其汗以去渫郁散其血以逺伤害上三爻皆以巽涣坎者也故汗与血皆指坎言之二居险中爲汗汗心液也三居险极爲血血外伤也后人因汗字又生出而不反之说非此爻本义也


　　周易玩辞卷十一
　　钦定四库全书
　　周易玩辞卷十二
　　宋　项安世　述
　　节【兊下坎上】
　　节艮
　　节者止也艮者止也皆非止之使不进也特谓事理之冝止当如此尔艮之彖曰动静不失其时其道光明节之象曰不出户庭知通塞也玩此二辞可以知易之所谓止矣
　　涣节
　　否者塞也自否变者爲涣泰者通也自泰变者爲节此变象之着明者也
　　说以行险
　　险者人之所难说以行之则人不以爲苦圣人之制节也如此此其所以通也
　　当位以节中正以通
　　郑刚中氏曰无位者不能制节制节而不以中正者不能通五既得位又中且正所以能主节也安世按节自泰来泰分九三以爲五分六五以爲三五独当位得中得正故节卦以九五爲主也
　　大象
　　泽上之所以有水以其得节也过则不留不及则困矣制数度坎之法律也议德行兊之讲习也
　　初九　九二
　　初在兊下兊爲户而主言二爲互震震爲门而主动兊者阖户之时当其不可言虽户庭之近不可出也震者辟户之时当其可动虽门庭之逺不可以不出也凡事当密而不密与当尽而不尽皆谓之失节初九在一卦之下不与九五相当故其节在于谨密九二与五正对五动而二不动则失时之节矣故曰不出户庭知通塞也不出门庭凶失时极也极犹准则也义与节通此所谓议德行也失时之节遂至于凶者张禹李勣谨密不言而覆汉唐之祚凶孰大焉
　　六三　六四
　　六三能与九五相易则成节若刚躁自用不受其节则成嗟节与嗟皆自己爲之不出于人故曰不节之嗟又谁咎也六四安然不动顺受九五之节而得其亨亨自上爲之非己所制故曰安节之亨承上道也此所谓制数度也三不爲节遂至于嗟者三兊主说说以行险则成节不说则成嗟嗟与说相反者也
　　九五　上六
　　九五得中爲甘甘者五行之中味也上六穷上爲苦苦者炎上之味也节亨指九五也故曰刚柔分而刚得中苦节不可贞指上六也故曰其道穷也九五自泰之三徃而得位遂爲诸爻之主故曰徃有尚上六苦节之极贞而不变以此施于当世其道则凶乃若其心则信正而行不以爲苦故曰悔亡古之苦节之士蹈祸败而不悔者多矣
　　又谁咎也
　　小象又谁咎也凡三同人初九又谁咎也以爲襃辞解六三又谁咎也以爲贬辞节之六三王弼从解沙随程迥从同人安世谓三辞皆无襃贬但言人当自谨而己出门同人我所当择致宼之端我所当省不节之嗟我所当虑得失由己皆无所归咎也虽与他爻无咎小异然亦得补过之方于本义无悖也观需九三自我致寇敬慎不败也则解之自我致戎又谁咎也亦教以自反非必贬辞也
　　中孚【兊下巽丄】
　　颐中孚大小过
　　坎离者乾坤之用也故上经终于坎离下经终于既未济颐中孚肖离大小过肖坎故上经以颐大过附坎离下经以中孚小过附既未济二阳函四隂则谓之颐四阳函二隂则谓之中孚皆美名也二隂函四阳则谓之大过四隂函二阳则谓之小过皆非美名也于是可见贵阳贱隂之意离之爲丽坎之爲陷意亦类此
　　彖
　　柔在内而刚得中以三四二五之四爻言中也说而巽孚以两卦之德言孚也豚鱼吉以两卦之象言豚主风鱼主泽也乗木舟虚以成卦之象言外实而中虚也利贞应乎天以四五两爻言四爲人五爲天皆以正相比也五上皆天爻也故上亦有登天之象应乎天与登乎天不同应者以心感登者以力求也
　　豚鱼吉信及豚鱼也
　　豚鱼天下至隂之物而皆有阳性故二物皆属坎以其爲隂中之阳也中孚直坎之中气虽穷隂之时而阳在其中故谓之中孚二物皆受其气而生故得此卦者以养二物则吉二物至防而中气在焉孚之无所不体如此故曰信及豚鱼也巽兊二卦各得坎之半体巽得下体故豚主风气而喜下入兊得上体故鱼爲泽物而喜上行豚与鸡类性皆主风故巽自坎之豚而爲鸡鱼与羊类目皆不瞑故兊自坎之鱼而爲羊皆坎之分气也中孚肖离而气直豚鱼犹小过肖坎而乃爲飞鸟之象明坎离之通气也
　　中孚以利贞
　　中孚以利贞与兊之说以利贞小过之过以利贞利贞皆是二德非谓利在于贞也利者利于事贞者贞于理说而用此是以顺乎天而应乎人中孚而用此乃应乎天也过而用此则与时行也匹夫之谅贼生以害理非中孚以利贞也干誉之说害政而违道非说以利贞也陈仲子之过廉离母兄而从妻非过以利贞也
　　大象
　　狱之将决也则议之其既决也则又缓之然后尽于人心故狱成而孚输而孚在我者尽故在人者无憾也今夫大泽之上虽无事必有风风非自外至也水之积也厚故动而爲风中苟有之未有不动者也故圣人以是爲中孚之象而君子以其议狱之心体之兊爲口舌爲附决有议狱之象巽爲进退爲不果有缓死之象王听之司寇听之三公听之议狱也旬而职听二旬而职听三旬而职听三月而上之缓死也
　　六爻
