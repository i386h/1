<!-- { "loadSidebar": true } -->
　　屯随临无妄升革之元亨皆爲大亨独大有蛊鼎爲元亨者应大中之运建万事之统受惟新之命皆有大始正本之义也大从亨言之皆事之成效元主事本言之不以元附亨也卦辞有吉字者误也
　　鼎象也
　　鼎象者不必取卦画以象形盖言以鼎名卦非实鼎也特取之以爲象耳凡卦名之用物者皆然时于鼎发之者其爲天下国家之重器恐学者止以此器论之则其义局矣然止就其器推之亨以亨上帝大亨以养圣贤亦国家之重礼圣人之盛德也况以其象推之其庸有既乎以二卦言之巽入乎下则鼎之足腹也聦明于上则鼎之耳也此可以象其形矣以二五言之柔进而上行即水气之上蒸也柔得中而应乎刚即火气之下得也此可以象其用矣鼎能如此则足以成烹饪之功爲祭祀之首君能如此则足以调一天下爲万国之首皆元亨也故曰鼎象也其此之谓欤凡祭祀之礼以羮定爲行事之始
　　以木巽火　木上有火
　　以木人火则象鼎之烹饪也木上有火自取其气之上蒸先儒于木上有火亦以烹饪释之非也凡彖与大象无同用者
　　大烹
　　大烹非尊大之也大犹广也多也天下之圣贤非一人也不广且多不足以养之犹后之诗人思得广厦以大庇天下之志也
　　木上有火
　　鼎之木上有火犹井之木上有水非井鼎之本形也特象之耳草木皆具水火之气其生也水气升于上水至木杪则爲滋液象井泉之上出也其成也火气见于上火至木杪则爲华实象鼎气之上蒸也君子观井之象则当务民于下以丰其液观鼎之象则当恭已于上以凝其气存神以息气人所以凝寿命也中心无爲以守至正君所以凝天命也火之光虽在木上而其命必藏于木木尽则火亡矣正位以象离离爲听政之位凝命以象巽巽爲命
　　初六　九四
　　初与四皆在本卦之下故初爲趾四爲足两爻皆不正故初爲顚趾四爲折足然初未有实则顚趾有时而爲利爲其可以出否也如人未有子则贱妾有时而可亲爲其子之贵也故无咎四已有实而折其足则餗翻而形污矣欲不凶得乎夫居公位而载鼎实大事也不正之人诚何足以当之故曰信如何也此两爻明人有小累有时而可用而国之大任不可以妄居也
　　九二
　　九二以刚居中鼎有实矣未实之初鼎尚可顚既实之后当谨其所之不可妄动初虽与我比而成偶然其人有顚趾之疾不可近也二能守其实以从黄耳之正应使顚趾之人不得相近则可免于覆实之尤矣
　　鼎耳革　鼎黄耳
　　三四皆在中爻而取象不同四居上卦之下故爲足三居下卦之上故爲耳六五中虚得爲耳之道者也故能受九二之金以爲实九三以刚自塞则耳道革矣故虽有上九之玉而行不得通虽有雉膏之美而人不得以爲食也雉膏指上卦离爲雉肉之甘美者爲膏六五疑于柔惧其变也故和贞九三过于刚欲其变也故以方雨爲吉九三动成坎雨则与上相应虽有自亏之侮终有得应之吉鼎六爻独九三上九不相应与诸爻相反故谓之革革者鼎之反也此两爻明中虚则能用贤不虚则虽有圣贤不能用也
　　中以爲实
　　中者五之黄耳实者二之金其言中以爲实者明五本无实特用其中以爲受实之地此即彖之得中而应乎刚也九二自称之实指鼎中之餗也此称二爲实复指爲者在腹言之爲实在耳言之爲皆以刚居中之象也
　　金　玉
　　金实用之物也玉爲文而已二五君臣相交以治鼎事故以实言之上九鼎实已成无所复治故曰玉在上明设而不用也饰以宝玉陈之庙庭而已上九居离之极当文盛之时如功成治定无所复爲但当制礼乐以文太平此所以大吉无不利也井之六五寒泉已食井事已成上六居井口亦无所爲故曰元吉在上大成也鼎之烹物以刚柔得节爲成故不言成而言节加刚柔二字又见二五之功至此而就也井鼎之实皆利于上行故上爻之吉皆同井隂在上故犹戒其幕鼎刚在上其德如玉无可戒也
　　刚柔节也
　　凡烹饪之事以刚柔得节爲功文王世子曰食上必在视寒暖之节寒暖即刚柔也食医曰凡食齐视春时羮齐视夏时酱齐视秋时饮齐视冬时烹人曰掌共鼎镬以给水火之齐齐即节也水火冬夏皆刚柔之号也凡易中节字皆谓数度之冝非苦俗闲以裁减爲节也震【震下震上】
　　卦辞
　　震有二义有自畏而震者有震而使人畏者二者皆足以致亨也震亨二字盖緫言之此下却分出二义震来虩虩笑言哑哑此以自震而致亨者也震惊百里不丧匕鬯此以能震人而致亨者也彖中虽脱不丧匕鬯一句只如此读义亦无欠也
　　惊惧
　　惊者未必惧也故爲逺者言之惧则既惊而又惧焉故爲迩者言之国君立子以嫡无嫡以长无长以贤皆取其威重而民震之也晋之公子雍楚之王子比皆以德位素轻民无震焉故不足以爲祭主也古国不过百里震惊百里犹威震其国也宗庙社稷皆防百里言之
　　出可以守宗庙社稷
　　出即帝出乎震之出先儒谓君出而太子守者非也
　　大象
　　恐惧脩省所谓洊也人能恐惧则既震矣又脩省焉洊在其中矣
　　震兊
　　君子之所震恐惧脩省而已非皇遽失守也君子之所说朋友讲习而已非佞媚苟亲也或震或说无非切身爲已之学
　　六爻緫义
　　震以一阳爲主下卦之震者初九也上卦之震者九四也初九之震在已爲恐惧二乗之爲厉三稍逺则其声苏苏而渐缓矣九四之震陷于坎中虽在已爲未光五乗之亦爲厉上稍逺遂索索而无声矣
　　初九　九四
　　初九爲下震之主当震来虩虩笑言哑哑之象九四爲上震之主当震惊百里不丧匕鬯之象初九因二来而成震自震者也故曰震来九四我往而成震出而震人者也故不言来然而初九以一阳动乎二隂之下得震之本象故其福与卦辞合九四以一阳动乎四隂之中则震变成坎震而遂陷于泥无惊逺惧迩之威故不能如卦辞之光大也
　　后有则也
　　则者其常度也初因二四之变其则所以震惧震复爲临二四各还其则则初得其正应矣笑言哑哑者始相失而后相遇欢欲之极声气之和也卦辞统论一卦始终皆在其中矣爻辞自初爻言之故加后吉二字明吉在成震之后也
　　初上
　　震之六爻初最先震上最逺于震初之震来虩虩其恐甚矣故其笑言哑哑乐亦称之上则不然其于震也索索然苦有而苦无未尝如初之恐故其于中也矍矍然若有求而未得亦不如初之乐也笑言者心之声也视听者心之则也不得于中而求于外则凶故爲征凶若能因此自震不以其躬之逺于震者爲安而以其邻之廹于震者爲法能畏惧惊戒以从事于中则虽凶而无咎矣人必恐惧而后有得上惟不震是以中未得也五惟震厉是以不丧其中故圣人欲上六之法之也上动而征则与三爲婚不征则与三无应故有言有言小故也而免于征凶所补大矣故无咎
　　六二　六五
　　重震自临变九二徃四而成上卦六四来二而成下卦二居下震之上故称来五居重震之上故称徃来二之所谓来者自取之也故二之自省在其所懐之资爲有所丧昔之九二今爲六二矣故曰丧贝言丧其资也跻于九陵升于四也五之所谓往来者二徃而四来五无与焉故五之自省在其身爲无所丧二虽丧资仍得中位故戒以勿逐逐之则资与位俱丧矣五虽无丧不当但已必有事焉所以示脩省之义也勿逐者守其中也有事者行其中也六二爲正中六五爲大中故曰其事在中大无丧也
　　九陵　七日
　　易之数九者变七者不变二跻于四则临变成震故曰九自二至四互艮故曰陵二勿逐则不变故曰七动则二历三四爲九不动则二与五对爲七
　　亿
　　亿度也二五之厉即震之恐惧也二五之亿即震之脩省也两爻皆在中主心故具恐惧脩省之义
　　乘刚也
　　屯六二之难乘刚也豫六五贞疾乘刚也噬嗑六二噬肤灭鼻乘刚也困六三据于蒺藜乘刚也震六二震来厉乘刚也小象称乘刚者五卦除困六三一爻乘坎其余四卦皆震之第二爻也盖初爻以阳动于下爲成震之主如雷之作威怒方兴凡乘之者皆不得其安也归妹卦辞言柔乗刚亦六五乗震九四言之
　　危行也
　　安行者安分而行不可危也危行者危惧而行不得安也六二遇初震犹危况五之重震乎五虽失正难安而以中爲大当危惧之时欲其皆不失正难矣惟安行从事于中勿丧其大者而已故曰其事在中大无丧也
　　六三　上六
　　六三之苏苏上六之索索皆震逺而声小不足于恐惧者也三则曰位不当也明三之当行也上则曰中未得也明上之当反而不当行也六三去下震逺而居位不正行则入于上震可以知惧而又以六居四可以得正妄行则有眚如六三之行爲不妄矣故曰震行无眚上六居位本正但未得中尔反而从五则可以得中又近震可以知惧行而出外则去中愈逺愈无所震又与其正而并失之故曰征凶
　　艮【艮下艮上】
　　艮其止
　　卦辞爲艮其背彖爲艮其止晁説之氏曰彖亦当爲艮其背自王弼以前无艮其止之说今按古文背字爲北有讹爲止字之理
　　上下敌应不相与也
　　上下敌应八纯卦皆然而独于艮用爲卦义者他卦象虽相敌情自相与惟艮则上下二卦隂阳各正其性而无外求之情故有不相与之义阳上而隂下一阳而统二隂皆天下之定理不可复加损也
　　时止则止时行则行
　　新安朱先生曰艮其背不获其身止于止也行其庭不见其人止于行也安世按彖辞揭艮其背于上而緫结之曰是以不获其身行其庭不见其人则此三句皆自背言之也夫背者自视则不获其身行于人之庭则不见其人盖或止或行皆无所覩也
　　不获其身　不见其人
　　姚小彭氏曰言辅不言口言身不言面言夤不言心言限不言腹言腓不言股言趾不言足皆不获其身也敌应而不相与不见其人也夤字从肉不从夕字书作
　　大象
　　两雷两风两水两火两泽皆有相徃来之理独两山并立各止其所不相徃来人之一身至易止者背至难止者心能使心之所思各止其位不贰不杂则可以言止矣位字又见艮上艮下之象
　　六爻
