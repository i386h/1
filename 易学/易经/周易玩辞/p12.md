<!-- { "loadSidebar": true } -->
　　独隂不文独阳不文一隂一阳而后成文故惟贲爲不嫌于异有文之者有止之者而后人文成矣礼以节文二字爲训盖谓是也贲喜异噬嗑好同二卦正相反
　　天文　人文
　　刚徃柔来谓之天文则天文以二爻变卦言也故曰以察时变文明以止谓之人文则人文以离艮成卦言也故曰以化成天下
　　緫论卦义
　　古人之于文不敢一日离也古之圣人谓人之情不可以径行也使夫人而可以径行则将无所不至是故因其羞恶辞逊之节而爲之文以饰之其交也以礼其合也以义百拜而饮三辞而受六礼而防所以饰其情而养其耻也荀子不知而以爲僞晏子不知而以爲劳战国之君以爲迂阔西晋之士以爲鄙吝独伏羲文王周公孔子以爲此所以奉天命之变成人伦之化不可以一日无也故曰观乎天文以察时变观乎人文以化成天下今观贲之六爻无一爻凶咎者虽疑者亦终于无尤虽吝者亦终于有喜圣人之贵文如此若之何其以庸人之不便而遂訾经世之大防也哉
　　大象
　　山爲质火文之火在山下而不在山上者文可以表质不可以灭质也故贲之用可以明庶政而不可以折狱用文以修明庶政则周之礼乐庶事备也不亦可乎用文以折狱则张汤杜周贤于臯陶矣岂所以求民情哉明庶政属离不敢折狱属艮
　　六二　上九
　　六二柔来而文刚主内卦之文者也内卦以文爲文故曰贲其须须之丽于身最爲虚文也然阳气不盛不足以贲其须则须与阳同其盛也故曰贲其须与上兴也二与上交而成卦二以上爲主犹须以阳爲主也圣人言此所以深明文之与质未尝相离也故不言吉凶明吉凶之系于质也上九分刚上而文柔主外卦之文者也外卦以质爲文故曰白贲白本非所以爲贲也然文之初兴必自质始则白固在众采之先文之既极必以质终则白又在众采之后是则白者贲之所成终而所成始也故曰白贲无咎上得志也以艮之白遇贲之饰本非得志之时以其在卦之终主贲之成是以得遂其笃实之志圣人言此所以深明质之与文未尝相悖也故言无咎盖行与时违疑于有咎也
　　九三　六四
　　九三六四在两卦之交其文皆盛而不相得三以干之重刚而处离之上贲之发扬而明丽者也其文光泽而可鉴故曰贲如濡如诗所谓六辔如濡也四以坤之重柔而处艮之下贲之隂静而笃实者也其文淳白而无华故曰贲如皤如白马翰如人与马俱白言德与位俱静也两爻相近而相反如此故其情不得不疑然三有刚正之质非徒文也以正守文孰能倾之又何虑于四哉故曰永贞之吉终莫之陵也凡卦至四而变四当爻位之变与三相反诚有可疑之迹然而四亦居正非相畔之人也文明之与笃实纯刚之与纯柔濡如之与皤如非相爲寇实相爲婚刚柔相错离艮相交天下之至文也而于四何尤焉故曰六四当位疑也匪寇婚媾终无尤也在贲之时以相杂爲文两爻体性虽异终归于文故两象皆以终爲言
　　贲如皤如　白贲
　　贲如皤如者其文自白如白羽之白白雪之白也白贲者以白文之如斲雕爲朴状貌尚忠也
　　翰如
　　姚小彭氏曰商人尚白戎事乘翰翰与皤皆白色也
　　六五
　　六五艮中爻也艮上爻爲山故中爻爲丘园丘园者束帛之所由出也戋戋者委积之貌自贲之时言之不贲其宫室而用力于丘园之中植桑柘积丝帛可谓吝矣要其终则束帛委积而百礼可行黼黻文章之用祭祀賔客婚姻之仪皆由之成贲孰盛于是故虽吝而终吉也吝属艮终吉属离艮与离合故有喜凡诸卦言有喜有庆者皆取隂阳相合之义
　　上三爻
　　贲上三爻皆若与卦相反故其初皆不爲人所明四以爲寇致疑终以婚媾而无尤五以务实见吝终以成功而有喜上以处贲而白若当有咎终以在卦之终而得志盖朴素笃厚之人其初常若悖时而难合及其父也察其本心之相成见其事理之当然始足以免尤而致喜盖必至于终而后得志也
　　六爻
　　初最在下爲趾君子之饰其趾惟不以不义污之则天下之至荣也初九刚正而在下故其象如此二以隂丽阳而成离盖附人而得饰者也故爲须须不能自贲附颐而得贲然而无讥焉者凡物之相丽自外至者爲邪由中出者爲正须由中出者也六二柔丽乎中正故其象如此三居离之极文盛而溢故爲濡如暗弱者居之则文献日亡国势日削九三刚正有余但能守文不失则人莫敢陵周鲁之亡非文之罪不能守其文之罪也故以永贞劝之三当贲道之隆四当贲道之变自三以下属离故下三爻皆以文爲贲自四以下属艮艮爲笃实而主白故上三爻皆以白爲贲四与三切邻三以纯阳用文四以纯隂止之三方濡如四一变而尽白故有相寇之疑然贲之时义正欲以异爲文如异姓相交而爲婚姻非四之过举也五为柔尊而不主事有后妃之象焉用其贲于丘园治束帛以爲文章此妇人之文也上爲成贲之主有能止之势又居至极之时其义当止故用其淳白而得志于上此人君之文也诸爻皆自贲者也故以贲字冠句首上九爲贲之主贲人者也故贲字在下君以淳白贲外治后以淳白贲内治四爲大臣又以淳白自贲君臣家国共行笃厚之化以正天下之文彖所谓观乎人文以化成天下者其此之谓乎剥【坤下艮上】
　　彖
　　晁公武氏曰剥剥也至小人长也以六爻言致剥之象也顺而止之至天行也以二卦言处剥之道也
　　彖象
　　凡诸彖所言皆六爻消长之象也凡大象所言皆八卦取物之象也以剥之六爻言之隂自下而长以剥乎阳若更上徃则爲小人灭君子之象故曰不利有攸徃小人长也以剥之物象言之山自上而剥以附乎下下厚则山愈安是爲君厚其民之象故曰山附于地剥上以厚下安宅上削而下广山形之所以安也大抵卦有吉凶善恶而大象无不善者盖天下所有之理君子皆当象之遇卦之凶者既不可象之以爲凶德则必于凶之中别取其吉以爲象焉剥与明夷是也人君无用隂剥阳之理则当自剥以厚下君子无用闇伤明之事则当自晦以莅众凡此皆于凶中取吉也诸大象之例皆然故大象与彖无同义者苟同义焉则无所复用大象矣
　　六爻本象
　　剥之初六于时爲姤剥干成巽巽爲木故有牀象所剥者下爻也足者牀之下木故曰剥牀以足六二于时爲遯剥巽成艮艮爲背则牀剥而至背矣辨者牀之上木故曰剥牀以辨六三于时爲否剥艮成坤背已在地故不言牀六四于时爲观亦剥干成巽巽爲木复有牀象然所剥者人也故曰剥牀以肤六五剥道成矣剥巽成艮剥肤及背背者后宫之象故曰贯鱼以宫人宠上九不剥者也艮在上爲果爲庐坤在下爲舆爲民阳复于下则爲得舆而载民之象隂极于上则爲纯坤果食而庐剥矣自肤而至宫人自宫人而至庐剥之序也
　　凶无咎无不利
　　剥本不假言凶初二言凶者姤遯之时初患未深二德中正而尚可救正未遽凶也无能正之者夫然后凶故曰蔑贞凶盖犹有责望之意也至三爲否世事已去上无援下无救德位俱无坐而待剥自取之也尚谁咎哉四复言凶者凶之成也祸及身矣初与二之所忧者此也临之彖曰至于八月有凶即此爻也五君也祸已入心犹爲之谋其利者天下之乱惟君爲能止之虽坏可兴也小人之所以爲国家之祸者以其乘君子之器而已若使君子自治国事居公卿之位小人自以鳞次当官府之役如男治外事女治内事虽王后三夫人九嫔二十七世妇八十一御妻森然并列受宠于内亦于国家何不利之有无不利有二义此无不利犹言无害非无往不利也天道岂能无小人人道岂能无女子但处置得冝则自无剥刚之祸矣然此英主之事非六五所能爲也圣人特着此以开后世救剥之路耳上九当剥之终岿然独存其吉凶皆不可料天若祐晋则爲谢安之止桓温而天下皆得所载天不祐汉则爲王允之死于防汜而小人亦相随而俱亡斯二者天也故此一爻独无吉凶利否之占圣人之意深矣
　　剥无咎
　　临至于二乾道已成故曰元亨利贞曰至于八月有凶剥至于二剥道已成故六三曰剥无咎事至于成已不可咎矣按释文爻辞但曰剥无咎有之字者非然则有之字者盖因小象之字而误増爻辞也小象设问剥之所以无咎则不得不用之字爻辞本无问荅何以之爲
　　以宫人宠
　　剥之六五隂爻已入君位若以宫人言之则五爲王后与君同处四爲夫人佐后者也三爲九嫔以主九御下卦之长也二爲世妇初爲御妻五者循序而进以治隂事以当夜时犹剥之五隂但用于午未申酉戌之月亦在天道未爲不利也若用于阳月以侵发生之事则爲厉气尔易道广大六四已言君道之灾故此爻别明后宫之义以见用小人者但以此宠之则无害也
　　小象
　　剥六爻小象皆以君道言之盖君子小人消长之际乃人君切身之利害也初爲民位剥初则无民矣故曰以灭下也二爲臣位剥二则无臣矣故曰未有与也三在遯爲臣妾之爻不言臣妾者非成败之所关上无臣下无民也则其势足以亡矣故曰剥之无咎失上下也四爲肌肤剥四则君无身矣故曰切近灾也是故五不言君但以宫人当之以明待小人之道上九在外爲元气之未亡者以明用君子之道五隂虽盛若以宫人处之不与国事则终无过尤一阳虽孤若收而用之则譬之得舆下民终得所载惟不可以小人杂之若使小人在上虽当危极之时亦必妬贤害国不亡不止终不可用也圣人爲人君推明用人之道至是切矣故两爻小象皆以终言之示其决也
　　终不可用也
　　小象皆协韵独剥上九以载字协用字丰九三以事字协用字则古音用字皆通入志字韵矣以字训用意者用亦可以作以欤
　　复【震下坤上】
　　卦辞
　　刚之反也动而以顺行是以出入无疾朋来无咎此人事之当然也反复其道七日来复天行也此天理之必然也在天则有必复之理在人则顾其所处如何无必胜之理也
　　出入无疾朋来无咎
　　君子之复也必人无疾之者而后可以朋来而无咎使在我者行不顺而施不恕则于出入之际既有疾之者矣虽欲类进其将能乎贾彪所谓相时而动无累后人此之谓也晁公武氏曰自剥至复入也自复至夬出也临泰复之朋也爲内卦曰来
　　反复其道七日来复
　　反复音覆来复音服复与剥相反剥卦覆而成复故曰反覆其道剥之初升爲上上降爲初一与六爻则其数七故曰七日来复两句皆以剥言之不必泛指他卦也
　　剥不利有攸往　复利有攸往
　　剥曰不利有攸往小人长也复曰利有攸往刚长也易之意凡以爲君子谋也圣人谓复其见天地之心吾亦以是见圣人之心也
　　天行也
　　剥曰君子尚消息盈虚天行也复曰反复其道七日来复天行也道之兴废皆是天命
　　商旅不行后不省方
　　商旅象坤坤爲众也后象震帝出震也当是时也外之行旅之人未可行内之出震之君未可出皆象雷之在地也彖取阳之复来故可以出人可以朋来可以有攸往象取雷之在中故不可以行不可以出彖与象取义不同诸家与彖同说则非众象之例亦非此象之义也
　　无祗悔
　　悔与复不同复则改之不但悔也祗能悔而不能改则不足与言复矣坎之祗既平字义同此
　　以脩身也
　　阳之初复非以胜人以脩身也圣人之意深矣此即商旅不行后不省方之意也必如此而后可以出入无疾朋来无咎利有攸往
　　休复
