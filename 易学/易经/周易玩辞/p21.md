<!-- { "loadSidebar": true } -->
　　此卦爻辞以困为首字者谓本爻也困上加别字者皆指应爻言之初六加臀谓九四也凡兊之初爻皆称臀夬之九四姤之九三皆兊之正反也初六与九四为正应欲借以拯困而九四巽木方顚为兊金所毁折故为臀困于株木之象初六柔暗深入坎下而不得阳眀之助是以不觌不眀必待其终也初六之三岁即九四之有终也凡卦以三爻为终三爻既终即与四遇故虽不觌而不言凶
　　九二
　　九二在下未得行道而酒食以自娱此所谓困也朱绂方来君道将应此所谓亨也利用亨祀诚以感神中以达上此所谓贞大人吉也循此而行万一不利虽凶亦无可咎此所谓无咎也九二成卦之主故爻辞与卦辞相通凶如孔子之畏文王之囚纵使不免亦何咎之有
　　不见其妻凶
　　按系辞谓六三将死故不得见其妻非谓妻死而不见也小象所以谓之不祥诸儒以崔杼一时之占遂误其说特未攷系辞尔六三坎体为夫上九兊体为妻坎为宫谓宅兆也
　　九四
　　困上加来徐徐一句小象觧之曰志在下眀此句指初六也下两句小象不解安世按困于金车者四兊为金人所乗为车以九乗四不得其正不可以有行也故为困于金车吝象所谓虽不当位即解此句也有终者终与初遇象所谓有与也即解此句也三与四皆不当位三凶而四有终者三乘刚而在险之极故凶四居柔而主说故始虽徐徐终则有与但以不当位为吝而已
　　九五
　　困上加劓则二字指九二也二方见揜于二隂之中上为三所劓下为初所则故曰劓刖五有贤臣而未得其用故曰困于赤绂言臣道未应也乃徐有说犹九四之徐徐而有终也初在卦之始以得上卦为有终二在坎之中以得兊为有说二称享祀享主天祀主人下自中而达上也五称祭祀祭地而祀天言上下皆受其福也二五本非正应特以中相得故二之象曰中有庆也五之象曰以中直也
　　绂
　　程子易传曰以绂言者义主于行也盖困塞不行以得行为亨故六爻多以行取义初言臀二五言蔽膝四言车皆行具也色之赤黄者为朱朱君绂也赤臣绂也二五无应而以中相应故以君臣言之至三上无应则直谓之不见其妻云
　　志在下也　志未得也
　　志皆所谓应四志在初而未得故来徐徐五志在二而未得故乃徐有説
　　上六
　　六三非所当牵而牵之故为困于葛藟九五非所当乘而乘之故为困于臲卼此小象所谓未当也所处如此徒用兊口御人以动而生悔为辞不肯决然舍去则又可悔之甚也有读当作又说在豫六三此彖所谓尚口乃穷也若能断藟而不牵辞臲卼而不居行而去之吉孰加焉上六徒动而不去则成讼故自谓动悔若去而之初则为渐之吉吉在于必行而不在于徒动故曰吉行也
　　井【巽下坎上】
　　彖
　　改邑不改井言其体也九五之刚中似之无丧无得往来井井言其用也水木之上下不穷似之汔至亦未繘井言下入之时也九三之不食似之羸其瓶言上出之时也九二之瓮敝漏似之上二句属井下二句属汲者故凡井之得失备于此矣或曰彖文当云巽乎木而上水井改邑不改井乃以刚中也无丧无得往来井井井养而不穷也今按巽乎水作巽乎木范谔昌言説也
　　无丧无得往来井井
　　往者自往井未尝丧来者自来井未尝得人有往来井一而已
　　未有功也　是以凶也
　　几至而未至者特未而已犹可勉而至也一羸其瓶绠断瓶碎无可为矣
　　木上有水
　　説者谓运以辘轳举以桔橰为木上有水或以木为井干此皆汲者之事非井之本象也凡大象皆据自然无用人为者草木之液自下而升上出其杪往来而不息者自然之井也劳民劝相下养其上上助其下相养而不穷者人事之井也
　　劳民劝相
　　劳民者坎也劝相者巽也千亩其耘徂隰徂畛侯主侯伯侯亚侯旅侯彊侯以劳之也曽孙来止以其妇子馌彼南亩田畯至喜劝相之也皆养而不穷之象晁公武氏曰劝之以言相之以力
　　初二
　　初与二爻辞皆具两象初在最下而上无应既如井中之泥水而人不食然泥犹有禽也又如旧井之无水而禽不居则并禽无之矣故象曰下曰时舎二亦在下之中而上无应既如井旁泉穴止能下射泥中之鲋又如敝漏之瓮不能载水以上出故象以无与解之眀二爻皆无应但初无水二有水为异尔水属阳故卦内阳爻皆为水隂爻皆不为水谷者井中之泉穴已离于泥而未至于渫者也渫且不食而况于谷乎况于井泥乎三爻皆在下故也谓之时舎眀非初之罪时止在此尔至三而渫至四而甃即此井也井未尝变变者时也
　　三四五上
　　三四在井之中而皆得其正阳为渫泉隂为甃土皆井之事也五与上在井之上而皆得其正阳为寒冽而见食隂为井口而勿幕皆井之功也三在下故不食五在上故食甃与収皆隂也四未及物故自脩上已及物故勿幕
　　九三　上九
　　九三阳而能正故为井渫未得中位故为不食上与之有应故为之心恻上比于五其力可以汲三故可用汲五在坎中自三至五为离愿其为离不愿其为坎也故为求王眀求王眀者非为私也将以兼善天下也故为并受其福上九在上当井口之成勿幕足矣又曰有孚元吉者推贤扬善出于恻怛之诚心则井渫见汲而天下并受其福矣在上者必如是而后为大成故曰元吉在上大成也収者井口之名也今俗闲谓之收口
　　无禽
　　初之禽即二之鲋也常处泥中得水则活故旧井无之沙随程迥曰字书鲋作蚹蜗牛也污渠中多有之今按巽为虫则蜗牛近是
　　九三小象
　　上六之心恻非为私应也行者皆恻吾安得不恻此以眀好贤之公心也九三之求王眀非为富贵也将使上下皆受其福此以眀慕君之本心也象之发眀爻意大率如此
　　行恻　有孚
　　上六之有孚即九三之心恻也人之相与苟非中心恻怛何以见其有孚外虽相与而中无恻怛之念者多矣第五伦所谓一夜十起退而安寝者是也九三爻言心恻象言行恻者竒寳横道而不収则行路之人皆叹息之矣况在上而为之应者能不动心乎故象以行言之所以深眀其当然也
　　泥甃
　　泥与甃皆隂也初六不正而在下故不能自脩而为泥六四正而在上故能自脩而为甃甃所以御泥而护泉者也有闲邪存诚之功故为脩井之象
　　中正也
　　井卦三隂皆为土初之井泥四之井甃上之井収是也三阳皆为水二之射漏三之井渫五之寒冽是也二中而不正其水旁射而入于泥三正而不中故其水虽清而不食五既正又中是以清且食也

　　周易玩辞卷九
　　钦定四库全书
　　周易玩辞卷十
　　宋　项安世　述
　　革【离下兊上】
　　彖
　　革自大壮变六五降而爲二九二升而爲五二五相变故谓之革此其所以爲汤武之事也二五既革皆得其正然后天下信之故爲己日乃孚爲大亨以正爲革而当其悔乃亡也事理明白于下人心説从于上我无掩蔽彼无疑阻革必如是而后爲当
　　已日乃孚
　　其未革也已日乃革之其既革也已日乃孚在初九则不可以有爲在九三则革言三就而后有字革之难如此可不谨欤
　　水火相息
　　此以水火明泽火之异非以水解泽也旧以息与革合说误矣水男火女故可以相息水以木生火火以金生水有生息之道焉至泽与火则不然泽女也火亦女也二女同居无生息之理离火至秋爲泽所变故谓之革凡男女相遇皆有相济之义故交则爲既济分则爲未济皆相得之象也二女相值皆无相得之情相畜则爲革相违则爲睽皆不相得之象也
　　泽中有火
　　水在泽下谓之无水言当有而伏与无同也火在泽下谓之有火言非其地不当有也火旺于离遇兊而伏泽已在上火已在下寒当革暑隂当革阳无可疑者然而方伏之时火气犹盛人见爲有不知其将革也革之所从来久矣故曰已日乃孚又曰已日乃革之天之道也
　　治厯明时
　　泽中有火天之革也治厯明时人之革也凡改世者必治厯改岁者亦必治厯治一世之厯者可以明三正五运之相革治一岁之厯者可以明十二岁六十甲子之相革兊爲巫史治厯之象也离爲日中明时之象也郑夬曰泽中有火烬故根也治厯明时变前正也此说甚美然焚莱之事终是人爲六十四卦无人爲之象也
　　六爻次序
　　革之六爻自初至终其时序皆可推攷初九在事之初居卦之下才虽可爲而时与位皆未可革故曰巩用黄牛不可以有爲也此伊尹耕莘二老居海濵之爻也六二已过初而得中有中正之君与之相应可以有爲矣故曰已日乃革之行有嘉也此伊尹就汤二老归周之爻也九三居下卦之终世道将革而强很自用罔有悛心苦是者动凶静危无一利者将爲人所革者也众言三就以爲当革则其势必革断可信矣尚何所逃哉故曰革言三就又何之矣此桀纣之爻也至九四则时已革而成恱矣夫革之而民恱则革之汤武是也故曰改命之吉信志也此南巢牧野之事也九五以天下文明之德来居万物咸覩之位其文炳然革不足以言之未占有孚孚不足以言之此汤之有事于四方若卜筮罔不是孚武王之垂拱而天下治也至于上六则革之终说之极也夫革之效至于使君子蔚然而成章小人回心而向道则王道成矣当是时也爲武帝之纷更诸事则凶爲成康之持盈守成则吉故曰征凶居吉此则周成康汉文景之爻也
　　六爻变义
　　革自大壮来初九不变在大壮爲壮于趾爲征凶故其在革亦不可以有爲六二本九二所变在大壮则爲九二贞吉以不变言也在革则爲征吉爲行有嘉以变言也九三不变在大壮爲贞厉爲触藩羸角故其在革亦爲贞厉爲征凶九四不变在大壮爲悔亡爲尚徃故其在革亦爲悔亡爲改命吉九五本六五所变在大壮爲防羊至革则爲虎变上六爻虽不变而其体变矣在大壮爲羝羊至革则爲豹变眀二爻皆自羊变而成也自大壮之革上卦复兊象当爲羊而反变爲虎豹者革之九五自大壮九二干爻来也干兊属金皆有虎象而兊爲隂金干爲阳金故专兊则爲羊兊杂干则爲虎就虎类言之阳者爲虎隂者爲豹虎大而豹小也故九五爲虎上六爲豹观朱子发尾火虎箕水豹之说可见其辨矣上六本不变因五之变而成革故曰小人革面顺以从君也
　　巩用黄牛之革
　　黄中也牛顺也中顺者六二之德也其言于初九何也初九用六二之德也故曰巩巩者外束内也方事之初未可革也而初九以刚居之故爲之设戒但当束以六二之德而不可以自用也六二自大壮六五来大壮六五即遯六二之反对其辞故曰执之用黄牛之革也以自守则曰执以制他人则曰巩明以遯二制革初也革主变更此皮革也亦得借用者居初而用二亦革已从人之义也
　　有孚
　　已日乃孚革之常数也未占有孚大人之盛德不可以常数言也革言三就有孚因三就而知其有孚也有孚改命吉因有孚而知其可革也
　　革面
　　小人革面非谓面革而心不革也苦其心不革何以谓之有孚面者向也古语面皆谓向如墙面王面南面皆是当是时也小人易向而遵王之道矣故曰小人革面顺以从君也君子本与君同向因是而追琢成章尔小人本不同向故以革面言之
　　大人君子
　　九五革之主故曰大人以君德言之也上六革之效故曰君子小人以臣民言之也
　　鼎【巽下离上】
　　元亨
