<!-- { "loadSidebar": true } -->
　　艮之六爻当以彖解之彖曰时止则止时行则行动静不失其时其道光明言艮非冥然而止也随时制行各止其所其义至明而不可乱也初六当可止之所止之斯止矣然其德疑于不正故曰利永贞又曰未失正也六二居腓非可止之所乃不肯退听而强止之终不可得而止也故曰其心不快九三居上下之交亦非可止之所乃肆其刚而强止焉限分而爲上下夤裂而爲左右心居其闲无所依托此分崩离析之时祸将及君之象故曰危薫心也腰膂皆有力之处故以纯刚者象之六四在辅之下腰膂之上正当艮其背之地在诸爻之中独得其所止故合于卦辞之无咎象恐人误以身爲正面故以躬解之伛背爲躬躬者见背而不见面也六五与二皆制于上爻者也然二在下体爲腓腓之行止一听于股故无自止之理五在上体爲辅辅之开阖得自専之非上咢之所能制故亦爲可止之地自背视之得见其两辅之不动则知其言之必有序矣故二不快而五悔亡五与二相类五不正而二正疑其有悔也五能以中补正故曰悔亡上九与三相类皆一卦之主也然九三当上下之交时不可止而止故危上九当全卦之极时可止而止故吉圣人于三谓之限于上谓之终终则时之所当止限则人之所强止故吾谓六爻当以彖辞解之者此之谓也
　　其心不快
　　初虽不正而可止故圣人以未失正许之二虽止矣而不可止故圣人闵其心之不快止非其所其害如此此渊明之所以耻于心之爲形役也不拯其随是不能令也其心不快是又不受命也故象以未退听释之
　　六四　上九
　　彖曰艮其背不获其身行其庭不见其人无咎惟六四一爻足以当之象曰兼山艮君子以思不出其位惟上九一爻足以当之
　　以中正也
　　姚小彭氏云凡六居五当作以正中也亦于韵爲叶
　　敦艮
　　上九于六爻当爲首不言首而言敦者爻义在重艮不在首也姚氏曰尔雅谓丘再成爲敦所以明兼山之象也审如是则象莫明于敦矣又何首之云乎
　　咸艮
　　咸艮二卦取象相类咸主心故言拇言股言心言颊舌皆在前者也艮主背故言趾言限言躬言辅皆在后者也惟咸之二五独取艮之腓脢者两爻皆安居其位有艮之象焉二艮之中爻五伏艮之中爻也艮四爲背故五爲辅咸四爲心故五爲背肉上爲辅又上兊爲口则辅宜在上也
　　渐【艮下巽上】
　　彖
　　彖本用解卦辞而説者多讹其义今辨之渐之进也女归吉也进得位徃有功也进以正可以正邦也此六句解渐女归吉四字其位刚得中也止而巽动不穷也此四句解利贞二字上段言渐之进也以位言之则有得位之功以德言之则有正邦之效有是二者所以爲渐女归吉也下段因上段之文而推衍之所谓进得位者九五是也以刚居中得天下之正位君子之所守如此所谓贞也所谓进以正者两卦之德是也艮止于内则不妄进巽以行之则不骤进自然所向皆利而不至于穷君子之所行如此所谓利也先释贞字后释利字者明利之主于贞也正则质直而好义也巽则察言而观色虑以下人也动不穷则在家必达在邦必达也凡女之进士之进皆当如此
　　大象
　　渐之居贤德即夬之居德也古书居皆训积如书之化居易之居业皆是也汉人犹言居积积德者忌决而喜渐渐则増决则散矣居贤德以象艮之止善俗以象巽之入德不积则其入人也不深不足以善俗也
　　六爻取象
　　初在艮之麓而爲干者水涯爲干上有互坎也二髙于初故爲磐石汉郊祀志作般孟康云水傍堆也堆固髙于涯矣三又在上故爲陆陆在水中则塘上路也知然者三正在坎中也四在巽木之初当爲根以在上卦故爲桷三四皆人爻陆在人下桷在人上也五爲陵上爲逵皆对下卦言之五对二爲髙故爲陵陵髙于堆者也上对三爲髙故爲逵九达之逵髙于水中之陆也人立于九达之逵而望飞鸿之羽其势又髙巽爲髙而在上卦之上故其象如此
　　下三爻
　　渐之下三爻言始进也上三爻言进而有得也鸿水鸟也初始离水而至于于其进不速犹在水土之濵穷廹之地小忧小故时时有之然而宁止于此而不进则于大义固无失也二已离干而至于磐去水土而得石有饮食之乐矣则又止而不进非徒安于自养义不可以轻进也两爻皆柔而能止故得渐进之义如此三爲艮主自应能止然以纯刚之质当渐进之时乃在互坎之中正得山上有水之象圣人惧其进而犯难也故有劝戒之辞焉征孕皆凶言不可进也利在御寇言可止也三征则离艮而入巽故有离其羣丑之悲孕生者下首今乃上进故失生育之道凡行上爲逆下爲顺刚止于外下蔽二隂与之相保共御寇贼则顺道也羣丑谓侪类也诗吉日从其羣丑
　　上三爻
　　上三爻去下之止而入上之巽矣故皆言所得之位四始离下择木而栖之遽得其桷而人不忌之者以柔居柔爲顺之至而又能巽所以进而得安也五居尊位大中得其所愿渐之遂志者也既居正室虽三岁无子而一卦之中无与比者不假有子而自不可胜妾以子贵妇以位贵以正进者其效固如此也彖辞自渐之进也衍而上之极于其位刚得中也盖至此而后得所愿矣上九渐道之成著于九达之衢国人望之以爲仪表此盖元老旧臣筋力已衰而在賔师之位者譬如望飞鸿之羽于九达之逵但见其次序之不可乱亦足以仪刑众庶使诸大夫国人有所矜式不待见之行事也
　　小子厉有言
　　小子对丈夫言之小子居之则危厉而难安士穷则困于流俗语言小故亦所不免但于大义无咎此固大丈夫之所安也元稹初时亦不肯苟合特以资本不洪故不能堪困踬之厄受众多之口遂改途而妄进矣艮爲少男故以此戒之
　　九三孕　九五不孕
　　九三言征凶御寇者在坎中也坎爲难征则有兵难孕则有产难设险守国则利御寇九五不孕者互离也坎爲血卦而中实故孕离爲大腹而中虚故不孕又已出坎三爻之外则无产难矣故爲三岁不孕凡称岁者皆指阳卦同人指干丰指震渐困坎皆指坎既未二卦指离言之则称三年也
　　于逵
　　胡安定以上九之陆爲逵是也此卦爻辞协韵当然然不必谓之云逵逵自是九达之道鸿之渐于逵者非降而在逵也飞而过之如六鹢之过宋都通道大逵众所共仰之地也爻辞恐人眞以爲鸿有立于逵者故继之以其羽可用爲仪其象明矣苦曰云逵是犹以爲鸿眞在逵也
　　咸渐
　　玉山徐焕曰渐以男下女故吉向使巽先艮动不待男之先下而巽入之则爲蛊矣安世谓损之反咸亦犹是也
　　归妹【兊下震上】
　　卦名
　　归妹不必曲説但嫁皆女之少时故古之言嫁者例曰归妹易帝乙归妹诗伣天之妹是也男三十而娶女二十而嫁男常长女常少故曰所归妹也今国家帝常呼后爲妹盖相沿久矣
　　咸恒渐归妹
　　咸恒渐归妹夫妇之道备矣渐止而巽将嫁之时女待男之礼也恒巽而动既嫁之后妇从夫之义也归妹说以动男女初婚之情也咸止而说夫妇终身之好也然独此卦名归妹者震东兊西夫妇之正位也
　　天地之大义　人之终始
　　有男女然后有夫妇天地之大义也有夫妇然后有父子人之终始也是故昏礼不贺人之序也言故者终而新者始也万物兴亦言旧废而新兴也
　　征凶无攸刋
　　以卦德言之凡说而动皆不正之事自归妹之外皆不可行故曰征凶无攸利以卦象言之以长男之年慕少女之色未有不爲身之灾家之丑者亦征凶无攸利也凡此皆一卦之大义而彖以爻位推之则二四以阳居隂有男以不正从女之象三五以隂居阳有女以不正从男之象行皆失正故爲征凶上卦以六五乘九四下卦以六三乗九二有夫屈于妇妇制其夫之象故爲无攸利
　　征凶　征吉
　　六三自全卦言之爲征凶原其始之妄动也自初九言之爲征吉要其终之反归也泰四动爲三而成归妹故凶归妹三反归四而成泰故吉
　　大象
　　泽中有雷卯入于酉犹男入而从女此夜居于内之时也故随爲向晦入息之象泽上有雷酉复从卯犹女出而从男此物终复始之时也故归妹爲永终知敝之象夫物生而必终有以永之则不终事久而必敝有以知之则不敝故虽长男必娶少女所以续终而承敝也君子观归妹之象则知物物事事无不然者其可不知所以永之乎震爲反生能永终矣兊爲毁折能知敝矣坤之代有终即此永终之义
　　跛眇
　　跛眇皆谓六三泰之三四相易而成归妹初九当以六四爲妇四者五之娣也故归妹以娣以恒也以四归初固其恒理也今四降爲三虽与初同体却不相承故如两足而跛其一言其非正配也三征而反于四正与初相承然后爲吉故曰跛能履吉相承也三之所谓反归以娣者此也九二当以六五爲妇三虽与二相比亦非正配故如两目而眇其一也爲九二者但当守幽人之贞以俟正配然后不失其常故曰利幽人之贞未变常也履与归妹下卦皆兊履之九二幽人贞吉六三眇能视跛能履故归妹亦取以爲象初在下故言跛二当互离故言视若其义则皆欲其必待正配而不妄娶也
　　归妹以须　归妹愆期
　　须者贱妾之名也六三本泰之四于五爲娣于初爲正应今乃降而居三求附于初遂成婢妾不得与君子相当若能自反于四以娣而归初则足以与之相当矣故曰归妹以须未当也四本应初因与三相变遂成愆期然其志盖有待也迟者待也待三之反则有时而得所归矣故曰愆期之志有待而行也三者女之自失者也四者女之自重者也
　　不如其娣之袂良
　　泰之六五女君也六四娣也五居中而以贵行方切自重四降爲三遽徃就下而招二焉所以招人非女君之所肯爲也故曰其君之袂不如其娣之袂良然而妾终不可以当夫媵终不可以逾嫡二五之相当如日月之相望待其时至则正配自合而吉在其中矣小象下两句解上两句法与需上六同
　　上六
　　上与三爲夫妇而三变爲四上遂无夫而谓之女四亦无妻而谓之士女无阳以爲实士无隂以爲血此象死而失耦及生而相弃者皆天下之穷民也故无攸利在君臣之际则李德裕之丧武宗周世宗之失王朴是也大抵归妹之诸爻止因三四易位遂皆失其正应独二五之应无恙然二爲三所招五爲三所先亦几于失应矣頼两爻皆中二能守贞五能待望故五仅得吉而免于征凶二仅得利而免于无攸利也

　　周易玩辞卷十
<经部,易类,周易玩辞>
　　钦定四库全书
　　周易玩辞卷十一
　　宋　项安世　述
　　丰【离下震上】
　　王假之
　　凡物皆有丰惟王之丰爲足以极其至也故曰王假之尚大也孔子曰严父莫大于配天孟子曰尊亲莫大乎以天下养易曰崇髙莫大乎富贵老氏曰王亦大皆此意也
　　勿忧
　　既丰矣而言勿忧者有大则患失其大无疆惟休则无疆惟恤此古今之至情也汉髙祖之除彭韩系萧何疑陈平唐太宗之杀刘洎李君羡皆既丰之后忧之深也圣人曰是不必忧愈忧则愈惑非保大之道也君人者昭吾明德如日之中照临下土岂有隂慝敢干其间哉如此则不必忧矣虽然日月爲髙矣犹有昃食之虞天地爲大矣犹有盈虚之变人之智不免于死生鬼神之灵不免于聚散则丰亦岂吾之所能常有就使失之亦常理也又岂忧虑之所能如何哉此圣人极言勿忧之理而因以足卦辞日中之义使知中者人之所当勉而昃亦非人之所能爲也
　　冝日中
