<!-- { "loadSidebar": true } -->
　　浚深也浚井之浚浚字生于巽性入之入字来初六为长女之主九四为长男之主乃夫妇也巽性入始与夫交之时即深求以夫妇之常道四动而决躁安能始交之时即能从其所求贞者初与四为正应所求非不正也凶者骤而求之深彼此不相契合也无攸利者有所徃则夫妇反目矣葢初隂居阳位四阳居隂位夫妇皆不正皆有气质之性所以此爻不善下三爻皆以妻言初爻凶者妻求夫之深而凶也三贞吝者妻改节而见黜也上三爻皆以夫言四无禽者夫失其刚而无中馈之具也五凶者夫顺从其妻而凶也○初与四为正应妇责备夫以夫妇之常道亦人情之所有者然必夫妇居室之久情事孚契而后可以深求其常道也但巽性务入方交四之始即深以夫妇之常道求之则彼此之情未免乖矣故有浚恒之象占者如此则虽贞亦凶而无攸利也
　　象曰浚恒之凶始求深也
　　求者中馈之酒浆器皿衣服首饰之也
　　九二悔亡
　　以阳居隂本有悔矣以其久中故其悔亡亡者失之于初而改之于终也
　　象曰九二悔亡能久中也
　　可久之道中焉止矣人能恒久于中岂止悔亡孔子之言葢就周公之爻辞而美之也
　　九三不恒其徳或承之羞贞吝
　　阳徳居正故得称徳不恒其徳者改节也居巽之极为进退为不果改节之象也以变坎为疑此心不定亦改节之象也长女为长男之妇不恒其徳而改节则失其妇之职矣既失其职则夫不能容而妇被黜矣或者外人也承者进也羞者致滋味也变坎有饮食之象羞之象也因妇见黜外人与夫进其羞也贞者九三位正也若依旧注羞作羞耻则下吝字重言羞矣○九三位虽得正然过刚不中当雷风交接之际雷动而风从不能自守故有不恒其徳或承之羞之象虽正亦可羞矣故戒占者如此
　　象曰不恒其徳无所容也
　　无所容者夫不能容其妇而见黜也所以使外人进其羞也
　　九四田无禽
　　应爻为地道又震为大涂故曰田与师卦田有禽之田同本卦大象与师卦夫象皆与小过同故皆曰禽应爻巽为鹳亦禽之象也应爻深入与井下卦同巽故皆曰无禽也师卦所应刚实故有禽本卦所应隂虚故无禽○九四以阳居隂久非其位且应爻深入故有田无禽之象既无禽则不能与妻备中馈之具夫非其夫矣故其象占如此
　　象曰久非其位安得禽也
　　久非其位则非所久而久矣故不得禽
　　六五恒其徳贞妇人吉夫子凶
　　丈夫用刚用柔各适其宜以柔顺为常是因人成事矣所以凶此爻变兑兑为少女又为妾妇人之象也妇人以顺为正故吉○六五恒其中徳正矣故有恒其徳贞之象但刚而中可恒也柔而中妇人之常非夫子之所当常也故占者有吉有凶又如此
　　象曰妇人贞吉从一而终也夫子制义从妇凶也从一者从夫也妇人无専制之义惟在从夫顺从乃其宜也制者裁制也从妇者从妇人顺从之道也夫子刚果独断以义制事若如妇人之顺从委靡甚矣岂其所宜故凶
　　上六振恒凶【振去声】
　　振者奋也举也整也振恒者振动其恒也如宋时祖宗本有恒久法度王安石以祖宗不足法乃纷更旧制正所谓振恒也凶者不惟不能成事而反愤事也在下入乃巽之性浚恒也在上动乃震之性振恒也方恒之始不可浚而乃浚既恒之终不可振而乃振故两爻皆凶○上六隂柔本不能固守其恒者也且居恒之极处震之终恒极则反常震终则过动故有振恒之象占者之凶可知矣
　　象曰振恒在上大无功也
　　大无功者不惟无功而大无功也曰大者上而无益于国家下而不利于生民安石靖康之祸是也
　　【艮下干上】
　　遯者退避也六月之卦也不言退而曰遯者退止有退后之义无避祸之义所以不言退也为卦天下有山山虽高其性本止天之阳性上进违避而去故有遯去之义且二隂生于下隂渐长小人渐盛君子退而避之故为遯也序卦恒者久也物不可以久居其所久则变变则去此理之常所以次恒
　　遯亨小利贞
　　亨为君子言也君子能遯则身虽遯而道亨小者隂柔之小人也指下二隂也利贞者小者利于正而不害君子也若害君子小人亦不利也
　　曰遯亨遯而亨也刚当位而应与时行也小利贞浸而长也遯之时义大矣哉【浸居鸩反】
　　以九五一爻释亨以下二隂爻释利贞而赞之遯而亨者惟遯乃亨见其不可不遯也刚指五当位者当中正之位而应者下与六二相应也时行言顺时而行也身虽在位而心则遯此所以谓之时行也九五有中正之徳六二能承顺之似亦可以不必于遯然二隂浸而长时不可以不遯知时之当遯与时偕行此其所以亨也浸者渐也浸而长其势必至于害君子故戒以利贞时义大者隂虽浸长尚未盛大且九五与二相应其阳渐消之意皆人之所未见而忽畧者是以茍且留连而不能决去也当此之时使不审时度势则不知遯若眷恋禄位又不能遯惟有明哲保身之智又有介石见几之勇方能鸿防鳯举所以叹其时义之大汉元成之时恭石显得志于内而萧望之刘向朱云皆得巨祸桓灵之际曹节王甫得志于内而李膺陈蕃窦武皆被诛戮者均不知遯之时义者也易中大矣哉有二有赞美其所系之大者豫革之是也有称叹其所处之难者大过遯之是也
　　象曰天下有山遯君子以逺小人不恶而严【逺袁万反】恶者恶声厉色疾之已甚也严者以礼律身无可议之隙而凛然不可犯也不恶者待彼之礼严者守己之节天下有山天虽无意于絶山而山自不能以及乎天遯之象也故君子以逺小人不恶而严曰不恶而严则君子无心于逺小人而小人自逺与天之无心于逺山而山自絶于天者同矣逺小人艮止象不恶而严干刚象
　　初六遯尾厉勿用有攸徃
　　遯者居当遯之时也尾者初也因在下故曰尾厉者天下贤人君子皆以遯去是何时也岂不危厉徃者徃而遯去也本卦遯乃阳刚与隂不相干涉故不可徃且初在下无位又隂柔所居不正无徳无位无徳则无声闻不过凡民耳与遯去之贤人君子不同遯之何益○初六居下当遯之时亦危厉矣但时虽危厉而当遯者非初之人故教占者勿用遯去但晦处以俟时可也
　　象曰遯尾之厉不徃何灾也
　　不遯有何灾咎所以勿用有攸徃
　　六二执之用黄牛之革莫之胜説【胜音升説音脱】
　　执者执缚也艮性止执之象也黄中色指二应爻错坤牛之象也胜者任也脱者解脱也能胜其脱欲脱即脱矣莫之胜脱者不能脱也言执缚之以黄牛之皮与九五相交之志坚固不可脱也本卦遯者乃阳初与二隂爻皆未遯故此爻不言遯字○二隂浸长近于上体之四隂已凌迫于阳矣然二与五为正应二以中正顺应乎五五以中正亲合乎二正所谓刚当位而应不凌迫乎阳可知矣故有执之用黄牛之革莫之胜説之象占者当是时亦当如是也
　　象曰执用黄牛固志也
　　坚固其二五中正相合之志也
　　九三系遯有疾厉畜臣妾吉
　　繋者心维系而眷恋也高祖有疾手勅惠帝曰吾得疾随困以如意母子相累其余诸儿皆足自立哀此儿犹小也曹瞒临死持姬女而指季豹以示四子曰以累汝因泣下此皆所谓系也中爻为巽巽为绳系之象也繋遯者懐禄狥私隐忍而不去也疾者利欲为魔困苦之疾也厉者祸伏于此而危厉也臣者仆也妾者女子也指下二隂也乃三所系恋之也葢臣妾也宫室也利禄也凡不出于天理之公而出于人欲之私者皆隂之也皆人之所系恋者也本卦止言臣妾者因二隂居下位故也畜者止也与剥卦顺而止之同止之使制于阳而不陵上也艮畜止象又为阍寺臣之象又错兑妾之象○九三当隂长陵阳之界与初二二爻同体下比于隂故有当遯而系恋之象既有所系则不能遯矣葢疾而厉之道也然艮性能止惟刚正自守畜止同体在下二隂驭之之以臣妾之正道使制于阳而不陵上斯吉矣故又教占者必如此
　　象曰繋遯之厉有疾惫也畜臣妾吉不可大事也疾惫者疲惫于私欲困而危矣不可大事者出处去就乃丈夫之大事知此大事方知其遯若畜止臣妾不过以在我艮止之性禁令之尔乃小事也九三繋遯能此小事亦即吉矣岂能决断其出处去就之大事哉
　　九四好遯君子吉小人否【好呼报反否方有反】
　　三比二故曰繋四应初故曰好好者爱也系者缚也爱者必眷恋而缚缚者因喜悦而爱其实一也好遯者又好而又遯也好者爵位利禄爱慕之事也遯者审时度势见几之事也好者四也遯者九也阳居隂位阳可为君子隂可为小人故可好可遯也所以圣人设小人之戒否者不也○九四以刚居柔下应初六故有好而不遯之象然干体刚健又有遯而不好之象占者顾其人何如耳若刚果之君子则有以胜其人欲之私止知其遯不知其好得以遂其洁身之美故吉矣若小人则狗欲忘反止知其好不知其遯遯岂所能哉故在小人则否也
　　象曰君子好遯小人否也
　　君子刚果故好而知遯必于其遯小人隂柔故好而不知其遯惟知其好矣
　　九五嘉遯贞吉
　　嘉遯者嘉美乎六二也当二隂浸长之时二以艮体执之以黄牛之革不凌犯乎阳其志可谓坚固矣为君者不嘉美以正其志安能治遯故贞吉人君无逃遯之理宗幸蜀安得为嘉○九五阳刚中正有治遯之才者也当天下贤人君子遯去之时下应六二之中正见六二之志固乃褒嘉之表正其志以成其不害贤人君子之美正而且吉之道也故其象占如此
　　象曰嘉遯贞吉以正志也
　　二之固志者坚固其事上之志臣道中正之心也五之正志者表正其臣下之志君道中正之心也二五小象皆同言志字所以知五褒嘉乎二
　　上九肥遯无不利
　　肥者疾惫之反遯字从豚故初六言尾上九言肥皆象豚也以阳刚之贤而居霄汉之上睟面盎背莫非道徳之丰腴手舞足蹈一皆仁义之膏泽心广体胖何肥如之无不利者天子不得臣诸侯不得友尧虽则天不屈饮犊之高武既应人终全孤竹之节理乱不闻宠辱不惊何利如之○诸爻皆疑二隂之浸长心既有所疑而戚戚则身亦随之而疾瘠矣安能肥乎惟上九以阳刚而居卦外去柔最逺无所系应独无所疑葢此心超然于物外者也故有肥遯之象占者无不利可知矣
　　象曰肥遯无不利无所疑也
　　无所疑者不疑二隂之浸长而消阳也无所疑所以逍遥物外不至于愁苦而瘠
　　【干下震上】
　　大壮者大者壮也大谓阳也四阳盛长故为大壮二月之卦也为卦震上干下干刚而震动大壮之义也又雷之威震于天上声势壮大亦大壮之义也序卦遯者退也物不可以终遯故受之以大壮遯者阳衰而遯也壮者阳盛而壮也衰则必盛消长循环之理所以次遯
　　大壮利贞
　　阳壮则占者吉亨不必言矣然君子之所谓壮者非徒以其势之盛乃其理之正也故利于正隂之进不正则小人得以陵君子故遯言小者利于贞阳之进不正则君子不能胜小人故大壮言大者利于贞大壮综遯二卦本是一卦故卦下之辞如此
　　曰大壮大者壮也刚以动故壮大壮利贞大者正也正大而天地之情可见矣
