<!-- { "loadSidebar": true } -->
　　金车指九二坎车象干金当中金车之象也自下而上曰往自上而下曰来来徐徐者四来于初也初觌乎四四来乎初隂阳正应故也○九四与初为正应不中不正志在于初故有徐徐而来于初之象然为九二所隔故又有困于金车之象夫以隂困阳之时不能自亨其道犹志在于初固为可羞然阳有所与终不能为隂所困也故其占如此
　　象曰来徐徐志在下也虽不当位有与也
　　志在下者志在初也有与者四阳初隂有应与也且四近君故隂不能困井卦二五皆阳爻故曰无与
　　九五劓刖困于赤绂乃徐有说利用祭祀【说音悦】
　　兑错艮鼻象变震足象截鼻曰劓去足曰刖上体兑为毁折错艮为阍寺刑人下体中爻离为戈兵又坎错离亦为戈兵上下体俱有刑伤劓刖之象也若以六爻卦画论之九五为困之主三阳居中上下俱隂坼亦劓刖之象也赤绂者臣之绂也中爻离巽与九二同绂乃柔物故亦以此象之三柔困赤绂之象也赤绂者四与二也四乃五之近臣三比之二乃五之逺臣三揜之故曰困于赤绂劓刖者君受其困也赤绂者臣受其困也兑为悦悦之象也乃徐有悦者言迟久必有悦不终于困也利用祭祀者乃徐有悦之象也盖祭尽其诚则受其福矣教九五中正之徳不可以声音笑貌为之也○九五当柔揜刚之时上下俱刑伤故有劓刖之象三柔比四而揜二故不惟劓刖又有困及于赤绂之象则君臣皆受其困矣然九五中正而悦体既有能为之才又有善为之术岂终于其困哉必徐有悦而不终于困也盖能守此中正之徳如祭祀之诚信斯有悦而受其福矣故教占者占中之象又如此
　　象曰劓刖志未得也乃徐有说以中直也利用祭祀受福也
　　为隂所掩故志未得以中直与同人九五同直即正也受福者中正之徳如祭祀之诚信则受福而不受其困矣
　　上六困于藟于臲卼曰动悔有悔征吉
　　艮为山为径路为果蓏周礼蔓生曰蓏藟之髙山蹊径臲卼不安兑错艮有此象又正应坎为陷为丛棘为蒺藜亦皆藟之之象盖藟者束之物臲卼者危动之状曰者自讼之辞也兑为口变干为言曰之象也曰动悔者自讼其动则有悔亦将为之何哉动悔之悔事之悔也上六之悔也有悔之悔心之悔悟也圣人教占者之悔也征者去而不困其君子也与蒙卦几不如舍舍字同○上六隂柔亦欲揜刚而困君子矣然处困之极反不能困故欲动而揜乎刚则束而不能行欲静而不揜乎刚则又居人君之上危惧而不自安是以自讼其动则有悔故有此象然处此之时顾在人之悔悟何如耳诚能其悔悟之心去其隂邪之疾知刚之不可揜弃而去之可也故占者惟征则吉
　　象曰困于藟未当也动悔有悔吉行也
　　欲揜刚故未当有悔不揜刚故从吉而行
　　【巽下坎上】
　　井者地中之泉也为卦坎上巽下巽者入也水入于下而取于上井之义也巽为水汲水者以木承水而上亦井之义也序卦困于上者必反于下故受之以井所以次困
　　井改邑不改井无丧无得往来井井汔至亦未繘井羸其瓶凶
　　井综困二卦同体文王综为一卦故杂卦曰井通而困相遇也改邑不改井者巽为市邑在困卦为兑在井为巽则改为邑矣若井则无丧无得在井卦坎往于上在困卦坎来于下刚居于中往来不改故曰往来井井易经与各经不同元妙处正在于此汔涸也巽下有隂圻涸之象也繘者井索也巽为绳繘之象也羸者弱也与羸其角同汲水之人弱不胜其瓶瓶坠落于井也中爻离瓶之象也在离曰缶在井曰瓶曰瓮皆取中空之意○言井乃泉脉不可改变其徳本无得丧而往来用之者不穷济人利物之功大矣若或井中原涸无水以至或有水而人不汲又或不惟不得水或汲之而羸其瓶则无以成济人利物之功故占者凶
　　曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也以卦徳卦综释卦名卦辞凡井中汲水井上用一辘轳以井索加于其上用桶下汲方能取上是以桶入乎其水方能上也故曰巽乎水而上水巽字有木字入字二意文选殚极之绠断干绠即辘轳之索也养而不穷者民非水火不生活也改邑不改井者以刚居中在困卦居二之中在井卦居五之中往来皆井不可改变也未有功者井以得水为功井中水涸以至汲水之索未入于井皆无功也若羸其瓶是不惟不得其水并汲水之具亦丧亡矣岂不凶青苗之法安石之意将以济人利物而不知不宜于民反以致祸正羸其瓶之凶也
　　象曰木上有水井君子以劳民劝相
　　木上有水者水承木而上也劳者即劳之也劝者即来之也相者即匡直辅翼也劳民劝相者言劳之不巳从而劝之劝之不已又从而相之也人有五性之徳即地脉井泉流行不息者也居而无教则近于禽兽不能成井养不穷之功矣君子劳民劝相则民徳可新父子有亲君臣有义夫妇有别长防有序朋友有信往来用之井井不穷矣是劳民劝相者君子之井也
　　初六井泥不食旧井无禽
　　隂浊在下泥之象也凡言食者皆兑口也今巽口在下不食之象也又巽为臭不可食之象也坎有小过象凡易言禽者皆坎也故师六五曰田有禽以本卦坎又变坎也比卦九五失前禽以坎变坤也恒大象坎此卦坎居上卦但二卦下卦皆巽巽深入禽髙飞之物安得深入于井中故恒井二卦皆曰无禽井以得水齐井之口易汲为善故初则不食二则漏三则求王明四则修井惟五六则水齐井口易于汲取故五六独善○初六隂浊在下乃井之深而不可浚渫者也则泥而不食成旧废之井无井旁汲水之余而禽亦莫之顾而饮矣故有此象占者不利于用可知矣
　　象曰井泥不食下也旧井无禽时舍也【舍音舍】
　　隂浊在下为时所弃舍
　　九二井谷射鲋瓮敝漏
　　上阳爻下隂爻两开谷之象也又变艮山下有井必因谷所生亦谷之象也坎为弓在上射之象也巽为鱼鲋之象也鲋小鱼庄子周视辙中有鲋鱼焉曰我东海之波臣也又尔雅鳜小鱼也注云似鲋子而黑俗呼为鱼婢江东呼为妾鱼曰臣曰婢曰妾皆小之意前儒以为虾蟆又以为蜗牛皆非也巽综兑为毁折敝之象也下隂爻有坼漏之象也坎水在上巽主入水入于下亦漏之象也○九二阳刚居中才徳足以济利但上无应与不能汲引而乃牵溺于初与卑贱之人相与则不能成井养不穷之功矣故以井言有旁水下注仅射其鲋之象以汲水言有破瓮漏水之象占者不能成功可知矣
　　象曰井谷射鲋无与也
　　无与者无应与也所以比初射鲋
　　九三井渫不食为我心恻可用汲王明【句】并受其福渫者治井而清洁也中爻三变成震不成兑口不食之象也为我心恻者我者三自谓也言可汲而不汲人为我恻之也坎为加忧恻之象也王明者指五也中爻三与五成离王明之象也可用汲王明者可求用汲于王明也汲字虽汲水其实汲引之汲并者三之井可食福也食三之井者亦福也九二比于初之隂爻不能成功故教九三求九五之阳明○九三以阳居阳与上六为正应上六隂柔不能汲引则王明时用而成济人利物之功矣故有井渫不食人恻之象所以然者以正应隂柔又无位故也可用汲者其惟舍正应而求五之王明言若得阳明之君以汲引之则能成井养之功而并受其福矣故教占者必如此
　　象曰井渫不食行恻也求王明受福也
　　行恻者行道之人亦恻也三变中爻成震足行之象也求王明者五非正应故以求字言之孔子以周公爻辞忽然说起王明恐人不知指五所以加一求字也不求正应而求王明此易之所以时也比卦六四舍正应而比五皆此意管仲舍子纠而事桓公韩信舎项羽而事髙祖马援舍隗嚣而事光武皆舍正应而求王明者也
　　六四井甃无咎
　　甃者砌其井也隂列两旁甃之象也初为泥三之渫渫其泥也二射鲋四之甃甃其谷也既渫且甃井日新矣寒泉之来井养岂有穷乎○六四隂柔得正近九五之君盖修治其井以潴畜九五之寒泉者也故有井甃之象占者能修治臣下之职则可以因君而成井养之功斯无咎矣
　　象曰井甃无咎修井也
　　修井畜泉能尽职矣安得有咎
　　九五井洌寒泉食
　　洌甘洁也五变坤为甘以阳居阳为洁寒泉泉之美者也坎居北方一阳生于水中得水之正体故甘洁而寒美也食者人食之也即井养而不穷也中爻兑口之上食之象也井以寒洌为贵泉以得食为功以人事论洌者天徳之纯也食者王道之溥也黄帝尧舜禹稷周孔立养立教万世利赖井洌寒泉食之者也○九五以阳刚之徳居中正之位则井养之徳已具而井养之功已行矣故有此象占者有是徳方应是占也
　　象曰寒泉之食中正也
　　寒泉之食王道也中正者天徳也
　　上六井收勿幕有孚【句】元吉
　　收者成也物成于秋故曰秋收井收者井已成矣即小象大成之成也周公曰收孔子曰成一意也幕者盖井之具也坎口在上勿幕之象也言不盖其井也有孚者信也齐口之水无丧无得用之不竭如人之诚信也元吉者勿幕有孚则泽及于人矣○上六居井之极井已成矣九五寒泉为人所食上六乃不掩其口其水又孚信不竭则泽及于人成井养不穷之功矣故有勿幕有孚之象占者之元吉可知矣
　　象曰元吉在上大成也
　　大成者井养之功大成也盖有寒泉之可食使掩其口人不得而食之或不孚信有时而竭则泽不及人安得为大成今勿幕有孚则泽及人而井养之功成矣元吉以泽之所及言大成以功之所就言

　　周易集注卷九
<经部,易类,周易集注>
　　钦定四库全书
　　周易集注卷十
　　明　来知徳　撰
　　【离下兊上】
　　革者变革也泽在上火在下火燃则水涸水决则火灭又中少二女不相得故其卦为变革也序卦井道不可不革故受之以革所以次井
　　革己日乃孚元亨利贞悔亡【己音纪十千之名】
　　己者信也五性仁义礼智信惟信属土故以己言之不言戊而言己者离兊皆阴卦故以阴土言且文王圆图离兊中间乃坤土故言己也凡离火烧兊金断裂者惟土可接续故月令于金火之间置一中央土十干丙丁戊己而后庚辛言离火烧金必有土方可孚契之意日者离为日也已日乃孚者信我后革也言当人心信我之时相孚契矣然后可革也不轻于革之意元亨利贞悔亡者言除去害扫而更之大亨之道也然必利于正亨以正则革之当其可而悔亡矣盖不信而革必生其悔惟亨而正则人心信我矣所以已日乃孚而后革也
　　曰革水火相息二女同居其志不相得曰革巳日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
