<!-- { "loadSidebar": true } -->
　　豫者和乐也阳始潜闭于地中及其动而出地奋其声通畅和豫豫之象也内顺外动豫之由也序卦有大而能谦必豫故受之以豫所以次谦
　　豫利建侯行师
　　震长子主器震惊百里建侯之象中爻坎陷一阳统众阴行师之象屯有震无坤则言建侯谦有坤无震则言行师此震坤合故兼言也
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉以卦体卦德释卦名卦辞而极言之刚九四也刚应者一阳而众阴从之也志行者阳之志得行也刚应志行豫也内顺外动所以成其豫也故名豫人事合乎天理则顺背乎天理则逆顺以动则一念一事皆天理矣天地如之者言天地亦不过如人之顺动也天地且不之违而况于人之建侯行师乎此其所以利也建侯行师虽大事较之天地则小矣天地以顺动者顺其自然之气圣人以顺动者顺其当然之理不过者不差过也如夏至昼六十刻夜四十刻冬至昼四十刻夜六十刻之类是也不忒者不愆忒也如夏则暑冬则寒之类是也刑罚不合乎理惟乗一已喜怒之私故民不服若顺动则合乎天理之公纵有刑罚亦天刑也故民服时义者豫中事理之时宜也即顺动也此极言而赞之也六十四卦时而已矣事若浅而有深意曰时义大矣哉欲人思之也非美事有时或用之曰时用大矣哉欲人别之也大事大变曰时大矣哉欲人谨之也
　　象曰雷出地奋豫先王以作乐崇德殷荐之上帝以配祖考
　　奋者奋而成声也作乃制礼作乐之作作乐以崇徳故闻乐知徳殷盛也作乐乃朝廷邦国之常典各有所主其乐不同惟万物本乎天故有郊人本乎祖故有庙是其用乐之最大者故曰殷荐故冬至祀上帝于圜丘而配之以祖必以是乐荐之季秋祀上帝于明堂而配之以考必以是乐荐之卦中爻坎为乐律乐之象五阴而崇一阳德崇德之象帝出于震上帝之象中爻艮为门阙坎为隐伏宗庙祖宗之象
　　初六鸣豫凶
　　鸣详见鸣谦谦豫二卦同体文王综为一卦故杂卦曰谦轻而豫怠也谦之上六即豫之初六故二爻皆言鸣震性动又决躁所以浚恒凶飞鸟凶○初六与九四为正应九四由豫初据其应与之常欲相从乎四而和之故有鸣豫之象然初位卑四近君乃权臣也正其志大行之时上下既悬絶且初又不中正应与之情乖矣岂能与四彼此唱和其豫不能唱和初之志穷矣凶之道也故占者凶
　　象曰初六鸣豫志穷凶也
　　惟志穷所以凶中孚鹤鸣子和曰中心愿也六二鸣谦曰中心得也此心志相孚者也上六鸣谦曰志未得也初六鸣豫曰志穷凶也此心志不相孚者也相孚者皆曰心不相孚者皆曰志此所以为圣人之言
　　六二介于石不终日贞吉
　　凡物分为两间者曰介二变刚分坤为两间介之象也介于石者言操守之坚如石不可移易中爻艮石之象也不终日者不溺于豫见几而作不待其日之晚也二变中爻离且居下卦之上不终日之象也八卦正位坤在二故贞吉○豫易以溺人诸爻皆溺于豫独六二中正自守安静坚确故有此象正而且吉之道也故其占如此
　　象曰不终日贞吉以中正也
　　惟中正故不终日贞吉
　　六三盱豫悔迟有悔
　　盱者张目也中爻错离目之象也盱目以为豫者九四当权三与亲比幸其权势之足凭而自纵其所欲也盱与介相反迟与不终日相反二中正三不中正故也○四为豫之主六三阴柔不中不正而近于四上视于四而溺于豫宜有悔者也故有此象而其占为事当速悔若悔之迟则过而不改是谓过矣此圣人为占者开迁善之门而勉之以速改也
　　象曰盱豫有悔位不当也
　　六三不中不正故位不当
　　九四由豫大有得勿疑朋盍簪
　　由豫者言人心之和豫由四而致也本卦一阳为动之主动而众阴恱从故曰由豫大有得者言得大行其志以致天下之豫也四多疑惧故曰疑又中爻坎亦为狐疑勿疑者中爻艮止止而不疑之象也因九四才刚明故教之以勿疑也盍者合也簪者首笄也妇人冠上之饰所以总聚其发者也下坤妇人之象也一阳横于三阴之首簪之象也勿疑朋盍簪者勿疑朋合于我者皆簪冠之妇人也○九四一阳居五阴之中众所由以为豫故有由豫之象占者遇此故为大有得然人既乐从正当得志之时必展其大行之志俾人人皆享其和平豫大之福勿疑由豫于我者无同德之阳明而所以朋合于上下内外者皆阴柔之羣小可也故又教占者必不可疑如此
　　象曰由豫大有得志大行也
　　刚应而无他爻以分其权故曰志大行
　　六五贞疾恒不死
　　中爻为坎坎为心病疾之象也曰贞疾者言非假疾疾之在外而可以药石者也九四由豫人心通归于四危之极矣下卦坤为腹九四居卦之中为心即咸卦憧憧往来之爻也此正腹中心疾故谓之贞疾恒者常也言贞疾而常不死也周室衰微此爻近之○六五当豫之时柔不能立而又乗九四之刚权之所主众之所归皆在于四衰弱极矣故有贞疾之象然以其得中故又有恒不死之象即象而占可知矣
　　象曰六五贞疾乗刚也恒不死中未亡也
　　虽乗四为刚所逼然柔而得中犹存虚位不死
　　上六冥豫成有渝无咎
　　冥者幽也暗也上六以阴柔居豫极为昏冥于豫之象成者五阴同豫至上六已成矣然以动体变刚成离则前之冥冥者今反昭昭矣故又为其事虽成然乐极哀生不免有悔心之萌而能改变之象占者如是则能补过矣故无咎
　　象曰冥豫在上何可长也
　　豫已极矣宜当速改何可长溺于豫而不反也
　　【震下兊上】
　　随者从也少女随长男随之象也随综蛊以艮下而为震以巽上而为兊随之义也此动彼恱亦随之义也序卦豫必有随故受之以随所以次豫
　　随元亨利贞无咎
　　随元亨然动而恱易至于诡随故必利于贞方得无咎若所随不贞则虽大亨亦有咎矣不可依穆姜作四徳
　　彖曰刚来而下柔动而恱随大亨贞无咎而天下随时随时之义大矣哉
　　以卦综卦德释卦名又释卦辞而赞之刚来而下柔者随蛊二卦同体文王综为一卦故杂卦曰随无故也蛊则饬也言蛊下卦原是柔今艮刚来居于下而为震是刚来而下于柔也动而恱者下动而上恱也时者正而当其可也言大亨贞而无咎者以其时也时者随其理之所在理在于上之随下则随其下理在于下之随上则随其上泰则随其时之泰否则随其时之否禹稷顔回是也譬之夏可以衣则冬可以衣裘则裘随其时之寒暑而已惟其时则通变宜民家无怨近恱逺来故天下随时故即赞之曰随时之义大矣哉此与艮卦时字同不可依王肃本时字作之字观尾句不曰随之时义而曰随时之义文意自见
　　象曰泽中有雷随君子以向晦入宴息
　　向与向同晦者日没而昏也宴息者宴安休息即日入而息也雷二月出地八月入地造化之理有昼必有夜有明必有晦故人生天地有出必有入有作必有息其在人心有感必有寂有动必有静此造化之自然亦人事之当然也故雷在地上则作乐荐帝雷在地中则闭关不省方雷在泽下则向晦宴息无非所以法天也震东方卦也日出谷兊西方卦也日入昧谷八月正兊之时雷藏于泽此向晦之象也泽亦是地不可执泥泽字中爻巽为入艮为止入而止息之象也
　　初九官有渝贞吉出门交有功
　　随卦初随二二随三三随四四随五五随六不论应与官者主也震长子主器官之象也渝者变而随乎二也初为震主性变动渝之象也故讼卦四变中爻为震亦曰渝中爻艮门之也二与四同功二多誉功之象也故九四小象亦曰功○初九阳刚得正当随之时变而随乎其二二居中得正不失其所随矣从正而吉者也故占者贞吉然其所以贞吉者何哉盖方出门随人之始即交有功之人何贞吉如之故又言所以贞吉之故
　　象曰官有渝从正吉也出门交有功不失也
　　二中正所以从正吉交有功则不失其所随矣旧注不知八卦正位震在初乃极美之爻所以通作戒辞看
　　六二系小子失丈夫
　　中爻巽为绳系之也阴爻称小子阳爻称丈夫阳大阴小之意小子者三也丈夫者初也○六二中正当随之时义当随乎其三然三不正初得正故有系小子失丈夫之不言凶咎者二中正所随之时不能兼与也
　　象曰系小子弗兼与也
　　既随乎三不能兼乎其初
　　六三系丈夫失小子随有求得利居贞
　　丈夫者九四也小子者六二也得者四近君为大臣求乎其贵可以得其贵也中爻巽近市利三倍求乎其富可以得其富也○六三当随之时义当随乎其四然四不中正六二中正故有系丈夫失小子之象若有所求必有所得但利乎其正耳三不中正故又戒吕者以此
　　象曰系丈夫志舍下也【舍音舍】
　　时当从四故心志舍乎下之二也
　　九四随有贞凶有孚在道以明何咎
　　有者得天下之心随于已也四近君为大臣大臣之道当使恩威一出于上众心皆随于君若人心随已危疑之道也故凶孚以心言内有孚信之心也道以事言凡事合乎道理也明者识保身之几也有字在字以字虽字义稍异然皆有功夫若以象论变坎有孚之象也震为大涂道之象也变坎错离明之象也又中爻艮有光辉亦明之象也○四当随之时义当随乎其五然四为大臣虽随有而势陵于五故有有贞凶之象所以占者凶然当居此地之时何以处此哉惟诚以结之道以事之明哲以保其身则上安而下随即无咎而不凶矣故又教占者以此
　　象曰随有其义凶也有孚在道明功也
　　义凶者有凶之理也有孚在道明功者言有孚在道皆明哲之功也葢明哲则知心不可欺而内竭其诚知事不可茍而外合于道所以无咎也周公爻辞三者并言孔子象辞推原而归功于明何以验人臣明哲为先昔汉之萧何韩信皆髙帝功臣信既求封齐复求王楚可谓有矣然无明哲不知有贞凶之义卒及大祸何则不然帝在军中遣使劳何何悉遣子弟从军帝大恱及击陈豨遣使拜何相国封五千户何让不受悉以家财佐军用帝又恱卒为汉第一功臣身荣名显若何者可谓知明功臣者矣孔子明功之言不其验哉
　　九五孚于嘉吉
　　八卦正位兊在六乃爻之嘉美者且上六归山乃嘉遯矣故曰孚于嘉○九五阳刚中正当随之时义当随乎其六故有孚嘉之象葢随之美者也占者得此吉可知矣
　　象曰孚于嘉吉位正中也
　　惟中正故孚于嘉
　　上六拘系之乃从维之王用亨于西山
　　系即六二六三之系维亦系也系之又维之言系而又系也诗絷之维之于焉嘉客是也言五孚于六如此系维其相随之心固结而不可解也如七十子之随孔子五百人之随田横此爻足以当之变干王之象也指五也兊居西西之象也兊错艮山之象也六不能随于世人见九五维系之极则必归之山矣随蛊相综故蛊卦上九不事王侯亦有归山之象亨者通也王用亨于西山者用通于西山以求之也亨西山与谦卦用渉大川同皆因有此象正所谓无此事此理而有此象也○上六居随之终无所随从见九五相随之极则遯而归山矣故有此象葢随之至者也占者得此吉可知矣
　　象曰拘系之上穷也
　　上者六也穷者居卦之终无所随也非凶也
　　【巽下艮上】
