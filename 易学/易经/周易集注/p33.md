<!-- { "loadSidebar": true } -->
　　攸者所也遂者専成也无攸遂者言凡阃外之事皆听命于夫无所専成也馈者饷也以所治之饮食而与人饮食也馈食内事故曰中馈中爻坎饮食之象也言六二无所専成惟中馈之事而已自中馈之外一无所専成也○六二柔顺中正女之正位乎内者也故有此象占者如是贞则吉矣
　　象曰六二之吉顺以巽也
　　顺以巽者顺从而卑巽乎九五之正应也易小象言顺以巽者三蒙六五中爻为顺变爻为巽渐六四变干错坤为顺未变为巽本卦亦变干错坤为顺应爻为巽三顺以巽皆同
　　九三家人嗃嗃悔厉吉妇子嘻嘻终吝【嗃呼落反】
　　家人者主乎一家之人也惟此爻独称家人者三当一卦之中又介乎二隂之间有夫道焉葢一家之主方敢嗃嗃也嗃嗃严大之声嘻嘻叹声妇者儿妇也子者儿子也○九三过刚不中为众人之主故有嗃嗃之象占者如是不免近于伤恩一时至于悔厉然家道严肃伦叙整齐故渐趋于吉夫曰嗃嗃者以齐家之严而言也若専以嗃嗃为主而无恻怛聮属之情使妇子不能堪而至有嘻叹悲怨之声则一家乖离反失处家之节不惟悔厉而终至于吝矣因九三过刚故又戒占者以此
　　象曰家人嗃嗃未失也妇子嘻嘻失家节也
　　节者竹节也不过之意不过于威不过于爱也处家之道当威爱并行家人嗃嗃者威也未失处家之节也若主于威而无爱使妇子不能容则反失处家之节矣
　　六四富家大吉
　　巽为近市利三倍富之象也又变干为金为玉亦富之象也承乗应皆阳则上下内外皆富矣记曰父子笃兄弟睦夫妇和家之肥也肥字即富字因本卦六爻皆中正而吉所以説此富字亦因本爻有此象也若家庭之间不孝不弟无仁无义纵金玉满堂将何为哉然则周公之所谓富者必有所指归观孔子小象之顺在位可知矣○六以柔顺之体而居四得正下三爻乃一家之人皆所管摄者也初能闲家二位乎内而主中馈三位乎外而治家之严家岂不富而四又以巽顺保其所有惟享其富而已岂不大吉是以有富家之象而占者大吉也
　　象曰富家大吉顺在位也
　　以柔顺居八卦之正位故富顺在位见前八卦正位图
　　九五王假有家勿恤吉【假音格】
　　假至也自古圣王未有不以修身正家为本者所谓刑于寡妻至于兄弟以御于家邦是也有家即初之有家也然初之有家家道之始五之有家家道之成大意谓初闲有家二主中馈三治家严四巽顺以保其家故皆吉然不免有忧恤而后吉也若王者至于有家不恤而知其吉矣葢中爻坎忧恤之象此爻出于坎之外故勿恤○九五刚徤中正临于有家之上葢身修家齐家正而天下治者也不忧而吉可知矣故其占如此
　　象曰王假有家交相爱也
　　交相爱者彼此交爱其徳也五爱二之柔顺中正足以助乎五二爱五之刚健中正足以刑乎二非如常人情欲之爱而已以周家论之以文王为君以太姒为妃以王季为父以大任为母以武王为子以邑姜为妇以周公为武王之弟正所谓父父子子兄兄弟弟夫夫妇妇也彼此皆有徳故交爱其徳非止二五之爱而已孔子曰无忧者其惟文王乎惟其交相爱所以无忧恤
　　上九有孚威如终吉
　　一家之中礼胜则离寡恩者也乐胜则流寡威者也有孚则至诚恻怛聮属一家之心而不至乖离威如则整齐严肃振作一家之事而不至渎乱终吉者长久得吉也○上九以刚居上当家人之终故言正家长久之道不过此二者而已占者能诚信威严则终吉矣
　　象曰威如之吉反身之谓也
　　反身修身也如言有物行有恒正伦理笃恩义正衣冠尊瞻视凡反身整肃之皆是也如是则不恶而严一家之人有不威之畏矣
　　【兑下离上】
　　睽字从目目少睛也目主见故周公爻辞初曰见恶人三曰见舆曳上曰见豕负涂皆见字之意若从耳亦曰聧葢耳聋之甚也睽乖异也为卦上离下兑火炎上泽润下二体相违睽之义也又中少二女同居志不同亦睽之义也序卦家道穷必乖故受之以睽家道穷者教家之道理穷絶也无教家之道理则乖异矣所以次家人睽综家人家人离之隂在二巽之隂在四皆得其正睽则兑之隂居三离之隂居五皆居阳位不得其正不正则家道穷故曰家道穷必乖故受之以睽
　　睽小事吉
　　辞明
　　曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事也睽之时用大矣哉
　　以卦象卦徳卦综卦体释卦名卦辞极言其理而赞之火燥炎上泽湿就下物性本然之暌中女配坎少女配艮人情必然之睽故名睽兑説离明説丽乎明也柔进而上行者睽综家人二卦同体文王综为一卦故离卦曰睽外也家人内也言家人下卦之离进而为睽之上卦六得乎五之中而下应乎九三之刚也三者皆柔之所为柔本不能济事又当睽乖之时何由得小事吉然説丽明则有徳进乎五则有位应乎刚则有辅因有此三者是以小事吉也事同者知始作成化育之事同也志通者夫唱妇随交感之情通也事者声应气求感应之机也天地不睽不能成造化男女不睽不能成人道万物不睽不能成物此其时用所以大也与坎蹇同
　　象曰上火下泽睽君子以同而异
　　同者理异者事天下无不同之理而有不同之事异其事而同其理所以同而异如禹稷顔回同道而出处异防子比干箕子同仁而去就死生异是也辞言异而同象辞言同而异此所以为圣人之言也
　　初九悔亡丧马勿逐自复见恶人无咎【丧息浪反】
　　丧者丧去也中爻坎为亟心之马马亟心倐然丧去丧马之象也勿逐自复者不追逐而自还也兑为悦体凡易中言兑者皆勿逐自复如震之六二变兑亦勿逐七日得既济六二变兑亦勿逐七日得是也坎为盗恶人之象也中爻应爻离持戈兵亦恶人之象也故大有初爻曰无交害二爻曰小人害也曰小人则指离矣见恶人者恶人来而我即见之不以恶人而拒絶也离为目见之象也○初九当睽乖之时上无应与相援若有悔矣然阳刚得正故占者悔亡但时正当睽不可强求人之必合故必去者不追惟聴其自还来者不拒虽恶人亦见之此善于处睽者也能如是则悔亡而无咎矣故又教占者占中之象如此
　　象曰见恶人以辟咎也【辟音避】
　　当睽之时行动即有咎病故恶人亦不拒絶而见之者所以避咎也咎即睽乖之咎
　　九二遇主于巷无咎
　　遇者相逢也详见噬嗑六三遇毒巷有二街巷也里巷也兑错艮艮为径路里巷之象也应爻离中虚街巷之象也离为日主之象也当睽之时君臣相求必欲拘堂陛之常分则贤者无自而进矣遇主于巷者言不在廊庙之上而在于巷道之中如邓禹诸臣之遇光武是也○九二以刚中而居悦体上应六五六五正当人心睽乖之时柔弱已甚欲思贤明之人以辅之二以悦体两情相合正所谓得中而应乎刚也故有遇主于巷之象占者得此睽而得合矣故无咎
　　象曰遇主于巷未失道也
　　本卦离为戈兵中爻离亦为戈兵兑为毁折中爻又为坎陷言君臣相遇于巷岂不失道哉然当天下睽乖之时外而前有戈兵后有戈兵中原坎陷内而主又柔弱国势毁折分崩离析正危迫之秋非但君择臣臣亦择君之时也得一豪杰之士即足以济睽矣况又正应乎圣人见得有此象所以周公许其无咎孔子许其未失道也所以易经要玩象
　　六三见舆曳其牛掣其人天且劓无初有终【掣音彻劓鱼器反】上卦离为目见之象也见者六三与上九并见之也又为牛牛之象也中爻坎舆之象也曳之象也曳者拖也引也掣者挽也兑错艮为手挽之象也其人天者指六三与上九也六三隂也居人位故曰人上九阳也居天位故曰天周公爻辞之至此错艮又为鼻鼻之象也刑割去鼻曰劓鼻之上有戈兵劓之象也艮又为阍寺刑人不曰阍寺而曰劓者戈兵之刑在卦之上体也若阍寺则在下体矣然非真割鼻也鼻者通气出入之物六三上九本乃正应见其曳掣怒气之发如割鼻然故取此象且者未定之辞言非真割鼻也大意言车前必有牛六三在车中后二曳其车前四掣其牛所以上九见之而发怒也此正所谓无初也此皆本爻自有之象易惟有此象无此事如入于左腹之是也后儒不悟象所以将此等险辞通鹘突放过去了○六三不中不正上应上九欲与之合然当睽乖之时承乘皆不正之阳亦欲与之相合曳掣不能行上下正应见其曳掣不胜其怒故有此象然隂阳正应初虽睽乖而终得合也故其象占如此
　　象曰见舆曳位不当也无初有终遇刚也
　　隂居阳位故不当遇刚者遇上九也
　　九四睽孤遇元夫交孚厉无咎
　　元者大也夫者人也阳为大人隂为小人指初为大人也交孚者同徳相信也厉者兢兢然危心以处之惟恐交孚之不至也○九四以阳刚当睽之时左右之邻皆隂柔之小人孤立而无助者也故有睽孤之象然性本离明知初九为大人君子与之同徳相信故又有遇元夫交孚之象然必危心以处之方可无咎故又教占者如此
　　象曰交孚无咎志行也
　　志行者二阳同徳而相与济睽之志行也葢睽者乖之极孤者睽之极二徳交孚则睽者可合孤者有朋志可行而难可济不特无咎而已也
　　六五悔亡厥宗噬肤徃何咎
　　宗字详见同人六二噬肤详见噬嗑六二言相合甚易如噬肤之柔脆也九二遇主于巷曰主者尊之也六五厥宗噬肤曰宗者亲之也臣尊其君君亲其臣岂不足以济天下之睽○六五当睽之时以柔居尊宜有悔矣然质本文明柔进上行有柔中之徳下应刚中之贤而虚已下贤之心甚笃故悔可亡有厥宗噬肤之象惟其合之甚易所以悔亡也占者以是而徃睽可济矣故无咎也
　　象曰厥宗噬肤徃有庆也
　　徃则可以济睽故有庆
　　上九睽孤见豕负涂载一车先张之后説之匪宼婚媾徃遇雨则吉【説吐活反】
　　九四之孤以人而孤也因左右皆隂爻也上九之孤自孤也因猜疑而孤也见者上九自见之而疑也者背也涂者泥也离错坎坎为豕又为水豕涂之象也坎为隐伏载之象也又为弓又为疑张弓説弓心疑不定之象也变震为归妹男悦女女悦男婚媾之象也冦指九二九四又坎为雨雨之象也遇雨者遇六三也雨则三之象也三居泽之上乃雨也○上九以阳刚处明终睽极之地猜疑难合故为睽孤与六三本为正应始见六三舆曳牛掣乃疑其为豕又疑其非豕而乃方欲张弓射之又疑其非乃脱弓而近于前乃六三也使非二四之宼上则早与六三成其婚媾矣始虽睽孤终而羣疑亡又复相合故有此象徃遇雨又婚媾之象也占者凡事必如是则吉
　　象曰遇雨之吉羣疑亡也
　　惟羣疑亡所以遇雨吉
　　【艮下坎上】
　　蹇难也为卦艮下坎上坎险艮止险在前见险而止不能前进蹇之义也序卦睽者乖也乖必有难故受之以蹇所以次睽
　　蹇利西南不利东北利见大人贞吉
　　蹇难在东北文王圆图艮坎皆在东北也若西南则无难矣所以利西南大人者九五也旧注坤方体顺而易艮方体止而险又云西南平易东北险阻皆始于王弼弼曰西南为地东北为山后儒从之遂生此説而不知文王卦体乃与卦相综也
