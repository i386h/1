<!-- { "loadSidebar": true } -->
　　二气之机静藏诸用动显诸仁者易之干与坤也二气之运推迁不常相续不穷者易之变与通也此理之显于其迹呈诸象数涉诸声臭者易之象兴器也此道修于其敎垂宪示人百姓不知者易之法与神也乃者二气之理也○圣人明于天之道而察于民之故固兴神物以前民用矣百姓见易之神明以为易深逺而难知也而岂终不易知哉是故易有乾坤有变通有形象有法神即今取此戸譬之戸一也阖之则谓之坤辟之则谓之干又能阖又能辟一动一静不胶固于一定则谓之变既阖矣而复辟既辟矣而复阖徃来相续不穷则谓之通得见此戸则涉于有迹非无声无臭之可比矣则谓之象既有形象必有规矩方圆则谓之器古之圣人制上栋下宇之时即有此戸则谓之法度利此戸之用一出一入百姓日用而不知则谓之神即一戸而易之理已在目前矣易虽神明岂深逺难知者哉
　　是故易有太极是生两仪两仪生四象四象生八卦八卦定吉凶吉凶生大业
　　太极者至极之理也理寓于象数之中难以名状故曰太极生者加一倍法也两仪者画一竒以象阳画一偶以象阴为阴阳之仪也四象者一阴之上加一阴为太隂加一阳为少阳一阳之上加一阳为太阳加一阴为少阴阴阳各自老少有此四者之象也八卦者四象之上又毎一象之上各加一阴一阳为八卦也曰八卦即六十四卦也下文昔者包牺氏之王天下也始作八卦以通神明之徳以类万物之情曰神明万物则天地间无所不包括矣如干为天为圜坤为地为母之类是也故六十四卦不过八卦变而成之如干为天天风姤坤为地地雷复之类是也若邵子八分十六十六分三十二三十二分六十四不成其説矣定者通天下之志生者成天下之务盖既有八卦则刚柔迭用九六相推时有消息位有当否故定吉凶吉凶既定则吉者趋之凶者避之变通尽利鼔舞尽神故生大业若无吉凶利害则人谋尽废大业安得而生
　　是故法象莫大乎天地变通莫大乎四时县象着明莫大乎日月崇髙莫大乎冨贵备物致用立成器以为天下利莫大乎圣人探索隐钩深致逺以定天下之吉凶成天下之亹亹者莫大乎蓍【县音】
　　天成象地效法之故曰法象万物之生有显有微皆法象也而莫大乎天地万化之运终则有始皆变通也而莫大乎四时天文焕皆悬象着明者而莫大乎日月崇髙以位言贵为天子冨有四海是也物天地之所生者备以致用如服牛乗马之类是也器乃人之所成者立成器以为天下利舟楫网罟之类是也凡天地间噐物智者创之巧者述之如蔡伦之纸蒙恬之笔非不有用有利也但一节耳故莫大乎圣人事为之太多者曰事几之幽僻者曰隐理之不可测度者曰深事之不可骤至者曰逺探者讨而理之索者寻而得之钩者曲而取之致者推而极之四字虽不同然以探之索之钩之致之无非欲定吉凶昭然也亹亹者勉勉不已也吉凶既定示天下以从违之路人自勉勉不已矣此六者之功用皆大也圣人欲借彼之大以形容之大故以终焉与毛诗比体相同○上文阖戸一节以易之理比诸天地间一物之小者然岂特小者为然哉至于天地间至大之功用亦有相同者何也葢易有太极是生两仪两仪生四象四象生八卦八卦定吉凶吉凶生大业是大业也所以成天下之亹亹者也试以天地之大者言之是故法象莫大乎天地变通莫大乎四时县象着明莫大乎日月崇髙莫大乎富贵备物致用立成噐以为天下利莫大乎圣人此五者皆天地间至大莫能过者也若夫探索隐钩深致逺以定天下之吉凶成天下之亹亹以生其大业者则莫大乎夫以小而同诸一物之小大而同诸天地功用之大此易所以冐天下之道也
　　是故天生神物圣人则之天地变化圣人效之天垂象见吉凶圣人象之河出图洛出书圣人则之易有四象所以示也系辞焉所以告也定之以吉凶所以断也神物者也天变化者日月寒暑徃来相推之类地变化者山峙川流万物生长凋枯之类吉凶者日月星辰次循度晦明薄蚀也四象者天生神物之象天地变化之象垂象吉凶之象河图洛书之象也○易之为道小而一戸大而天地四时日月冨贵圣人无有不合易诚冐天下之道矣易道如此岂圣人勉强自作哉葢易之为书不过辞变象占四者而已故易有占非圣人自立其占也天生神物有自然之占圣人则之以立其占易有变非圣人自立其变也天地变化有自然之变圣人效之以立其变易有象非圣人自立其象也天垂象见吉凶有自然之象圣人象之以立其象易有辞非圣人自立其辞也河出图洛出书有自然之文章圣人则之以立其辞因天地生此四象皆自然而然所以示圣人者至矣圣人虽繋之以辞不过因此四象系之以告乎人而已虽定之以吉凶不过因此四象定之以决防其疑而已皆非圣人勉强自作也学易者能居则观象玩辞动则观变玩占易虽冐天下之道道不在易而在我矣右第十一章　此章言易开物成务冐天下之道然皆出于天地自然而然非圣人勉强自作也
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　释大有上九爻义天人一理故言天而即言人天之所助者顺也顺则不悖于理是以天祐之人之所助者信也信则不欺乎人是以人助之六五以顺信居中上九位居六五之上是履信也身虽在上比乎君而心未常不在君是思乎顺也上贤与大畜刚上而尚贤同言圣人在上也上九履信思顺而六五又尚贤此所以自天祐之吉无不利也上九居天位天之象应爻居人位人之象离中虗信之象中坤土顺之象变震动思之象震为足上九乘乎五履之象
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神
　　书本所以载言然书有限不足以尽无穷之言言本所以尽意然言有限不足以尽无穷之意立象者伏羲画一竒以象阳画一偶以象阴也立象则大而天地小而万物精及无形粗及有象悉包括于其中矣本于性而善者情也拂乎性而不善者伪也伪则不情情则不伪人之情伪万端非言可尽即卦中之阴阳淑慝也既立其象又设八卦因而重之为六十四以观爱恶之相攻逺近之相取以尽其情伪文王周公又虑其不能观象以得意也故又随其卦之大小象之失得忧虞繋之辞以尽其言使夫人之观象玩占者又可因言以得意而前圣之精蕴益以阐矣尽意尽情伪尽言皆可以为天下利又恐其利有所未尽于是敎人于卜筮中观其卦爻所变即动则观其变而玩其占也由是即其所占之事而行之通逹即通变之谓事也下文化裁推行是也则其用不穷而足以尽利矣因变得占以定吉凶则民皆无疑而行事不倦如以鼓声作舞容鼓声疾舞容亦疾鼓声不已而舞容亦不已自然而然不知其孰使之者所谓尽神也尽利者圣人立象设卦之功尽神者圣人系辞之功子曰宜衍其一○书不尽言言不尽意然则圣人之意终不可见乎葢圣人仰观俯察见天地之阴阳不外乎竒偶之象也于是立象以尽意然独立其象则意中之所包犹未尽也于是设卦以尽意中情伪之所包立象设卦不系之以辞则意中之所发犹未昭然明白也于是系辞以尽其意中之所发立象设卦系辞易之体已立矣于是敎人卜筮观其变而通之则有以成天下之务而其用不穷足以尽意中之利矣由是斯民鼓之舞之以成天下之亹亹而其妙莫测足以尽意中之神矣至此意斯无余蕴而圣人忧世觉民之心方于此乎遂也
　　乾坤其易之緼耶乾坤成列而易立乎其中矣乾坤毁则旡以见易易不可见则乾坤或几乎息矣
　　易者易书也緼者衣中所着之絮也乾坤其易之緼者谓乾坤緼于易六十四卦之中非谓易緼于乾坤两卦之中也成列者一阴一阳对待也既有对待自有变化毁谓卦画不立息谓变化不行葢易中所緼者皆九六也爻中之九皆干爻中之六皆坤九六散布于二篇而为三百八十四爻则乾坤成列而易之本立乎其中矣易之所以为易者干九坤六之变易也故九六毁不成列九独是九六独是六则无以见其为易易不可见则独阳独阴不变不化乾坤之用息矣乾坤未尝毁未尝息特以爻画言之耳乾坤即九六若不下个緼字就説在有形天地上去了
　　是故形而上者谓之道形而下者谓之噐化而裁之谓之变推而行之谓之通举而措之天下之民谓之事业道器不相离如有天地就有太极之理在里靣如有人身此躯体就有五性之理藏于此躯体之中所以孔子分形上形下不离形字也裂布曰裁田防化为鴽周宣王时马化为狐化意自见矣化而裁之者如一嵗裁为四时一时裁为三月一月裁为三十日一日裁为十二时是也推行者将已裁定者推行之也如尧典分命羲和等事是化而裁之至敬授人时则推行矣通者达也如乾卦当濳而行濳之事则濳为通如行见之事则不通矣当见而行见之事则见为通如行濳之事则不通矣事者业之方行业者事之已着此五谓言天地间之正理圣人之敎化礼乐刑赏皆不过此理至于下文六存方説卦爻不然下文化而裁之二句説不去矣葢谓者名也存者在也上文言化而裁之名曰变下文言化而裁之在乎其变字意各不同説道理由精而及于粗故曰形而上者谓之道説卦爻由显而至于微故曰黙而成之存乎徳行○阴阳之象皆形也形而上者超乎形噐之上无声无臭则理也故谓之道形而下者则囿于形噐之下有色有象止于形而已故谓之噐以是形而上下化而裁之则谓之变推而行之则谓之通及举此变通措之天下之民则所以变所以通者皆成其事业矣故谓之事业此画前之易也与卦爻不相干
　　是故夫象圣人有以见天下之而拟诸其形容象其物宜是故谓之象圣人有以见天下之动而观其防通以行其典礼繋辞焉以断其吉凶是故谓之爻
　　重出以起下文
　　极天下之者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎徳行
