<!-- { "loadSidebar": true } -->
　　上九晋其角维用伐邑厉吉无咎贞吝
　　晋其角与姤其角同晋极明终日已晚矣角在首之上晋其角言欲进而前无其地矣甚言其前无所进也维者维繋也繋恋其三之隂私也阳繋恋乎隂私皆不光明之事所以孔子小象但阳比干隂者皆曰未光离为戈矣坤为众此爻变震众人戈兵震动伐邑之象也故离卦上九变震亦曰王用出征邑即内卦坤之隂土也谦见谦卦伐邑即同人伏戎于莽之意凡易经爻辞无此事而有此象如此者甚多厉吉无咎者言其理也言邑若理可以伐虽危厉亦吉而无咎也吉无咎即下文之贞也贞吝者言虽当伐亦可羞也○上九明已极矣又当晋之终前无所进此心维系恋乎三爻所应之隂私而已故有晋其角维用伐邑之象夫系恋其私以伐邑其道本不光明然理若可伐而伐之事虽危厉亦吉而无咎但前无所进既不能成康侯光明之业反系恋其私以伐邑虽邑所当伐其事故贞亦可羞矣安得吉而无咎哉故戒占者以此
　　象曰维用伐邑道未光也
　　此爻变震下乃顺体隂阳相应性顺情动岂有光明之事
　　【离下坤上】
　　夷者伤也为卦坤上离下日入地中明见其伤与晋相综故曰明夷序卦晋者进也进而不已必有所伤理之常也所以次晋
　　明夷利艰贞
　　艰贞者艰难委曲以守其贞也葢暗主在上去之则忘国又有宗国同姓不可去者比之则失身又当守正然明白直遂守正又不免取祸所以占者利艰贞以守正而自晦其明也
　　曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之【难乃旦反】
　　以卦象释卦名又以文王释卦徳以箕子释卦辞内文明者离也外柔顺者坤也此本卦之徳也蒙者遭也以蒙大难者言以此徳而遭此明伤之时也文王以之者言文王遭纣之囚用此卦之徳所以内不失已外得免祸也晦其明者晦其明而不露也大难闗天下之难内难一家之难正其志者不失其正也不失其正又不显其正是谓晦其明而利艰贞之义也箕子为纣近亲外而佯狂内而明哲是即晦其明也故曰箕子以之大抵箕子之难虽与文王同其艰贞然文王为西伯散宜生之徒以珍物美女献于纣而西伯即出羑里矣若箕子佯狂则必要君知其真狂左右国人亦知其真狂再不识其佯狂至牧野之师诛君吊民方释箕子之囚箕子逃之朝鲜武王以朝鲜封之因以洪范援于武王人方知其不狂则箕子艰贞难于文王多矣故以艰贞系箕子之下要之天命兴周故文王之明夷处之易天命废殷故箕子之明夷处之难虽人为实天意也文王箕子一而已矣
　　象曰明入地中明夷君子以涖众用晦而明
　　坤为众故言涖众用晦而明者不用明为明用晦为明也言我本聪明睿知乃不显其明若似不明者以晦为明此之谓用晦而明也若以晋明夷相综并论之地在下日在上明在外也君子以之则絶去其人欲之私以自昭明徳亦如日之极其高明常升于万物之上此修己之道当如是也地在上日在下明在内也君子以之则存其寛厚浑含之徳去其刻薄残忍之私以之涖众如小过必赦使人不求备罪疑惟轻胁从罔治之皆是也古之帝王冕而前旒以蔽其明黈纩塞耳以蔽其聪亦此意此则居上之寛治人者当如是也故明夷之大象曰涖众用晦而明修己治人二卦之象尽之矣
　　初九明夷于飞垂其翼君子于行三日不食有攸徃主人有言
　　明夷于飞者伤其飞之翼也垂其翼者其翼见伤而垂亸也离为雉鸟之象也此爻变艮独一阳在中卦之中为鸟身初与六上下为翼故小过初六曰飞上六亦曰飞皆以翼言也此爻居初故曰垂翼也垂其翼而犹能飞则伤亦未太重矣三日不食者离居三三之象也离为日三日之象也离中虚又为大腹空腹不食之象也于行者方见几而欲行也不食者自悲其见伤而不食也此爻旧指伯夷耻食周粟之事有攸徃者于行而长徃也中爻震足行而长徃之象也主人者所适之主人对君子之言也有言者主人不相合言语讥伤其君子也外卦错干干为言有言之象也象为飞占为行为徃象为垂翼占为不食有言象占俱分明○初九阳明在下当伤之时故有飞而垂翼之象占者不惟方行而有不食之厄及长徃而犹有言语之讥此其时之所遭不可得而避者安其义命可也
　　象曰君子于行义不食也
　　义之所在见几而作不食可也
　　六二明夷夷于左股用拯马壮吉
　　夷于左股言伤之犹未在上体也以去暗君虽不如初之逺然亦不得言近故以足之上股象之中爻为震震错巽股之象也此爻变中爻为兑兑综巽亦股之象也明夷象人身故初二为股三四为腹五上为首股居下体葢以人身上下为前后也凡易中言左者皆后字详见师卦并本卦六四拯者救也此爻变干为健为良马马健壮之象也言用健壮之马以救之则吉矣文王囚于羑里夷于左股也散宜生之徒献珍物美女用拯马壮也脱羑里之囚得専征伐吉也○六二去暗主稍逺故有伤下体左股之象然二有中正之徳能速以救之则吉矣故其象占如此
　　象曰六二之吉顺以则也
　　顺者外柔顺也则者法则也言外虽柔顺而内实文明有法则也所以用拯马壮也因六二中正故言顺以则
　　九三明夷于南狩得其大首不可疾贞
　　南狩者去南方狩也离为火居南方南之象也离为戈兵中爻震动戈兵震动出征逺讨之象也大首者元恶也坤错干干为首首之象也居天位大首之象也不可疾者不可亟也九三虽刚明臣也上六虽昏暗君也必迟迟以俟之出于万一不得已如天命未絶人心尚在则一日之间犹为君臣也征者伐暴救民其事正也故不可疾惟在于贞若亟亟以富天下为心是疾而不贞矣○九三以阳刚居明体之上而居于至暗之下正与上六暗主为应故有向明除害得其大首之象然不可亟也故有不可疾惟主于贞之戒占者有成汤文武之徳斯应是占矣
　　象曰南狩之志乃大得也
　　志与有伊尹之志则可之志同得天下有道得其民也得其民者得其心也故除残去暴必大得民心不然以暴易暴安能行南狩之志
　　六四入于左腹明夷之心于出门庭
　　此爻指防子言葢初爻指伯夷二爻指文王三爻指武王五爻指箕子上六指纣则此爻乃指防子无疑矣左腹者防子乃纣同姓左右腹心之臣也坤为腹腹之象也此爻变中爻为巽巽为入入之象也因六四与上六同体故以腹心言之然必曰左腹者右为前左为后今人言左迁师卦六四左次是也六四虽与上六同体然六五近上六在前六四又隔六五在后是六五当入其右而六四当入其左矣故以左言之坤为黒腹中乃黒暗幽隐之地也心者心意也明夷者纣也明夷之心者纣之心意也出门庭者遯去也中爻震综艮艮为门门之象也震足动出门庭之象也言防子终日在腹里左边黒暗幽之中已得明夷之心意知其暴虐无道必亡天下不可辅矣于是出门庭而归周书云吾家耄逊于荒又曰我不顾行遯正此爻之意也○六四隂柔得正与上六同体已于幽暗之中得其暴虐之心意故有入腹心之象于是出门庭而遯去矣占者得此亦当逺去也
　　象曰入于左腹心意也
　　凡人腹中心事难以知之今入于左腹已得其心意知其不可辅矣微子所以去也
　　六五箕子之明夷利贞
　　六五居至闇之地近至闇之君然有柔中之徳晦其明而正其志所以佯狂受辱也居明夷如箕子乃贞之至矣故占者利于贞诸爻以五为君位故周公以箕子二字明之上六以登天二字明之又凡三与上六为正应曰得其大首皆欲人知上六之为君也易不可为典要者以此然周公爻辞必以上六为君者何也葢九三明之极惟武王可以当之上六闇之极惟纣可以当之若六五有柔中之徳又非纣之所能当也
　　象曰箕子之贞明不可息也
　　不可息者耿耿不昧常存而不息也明不可息者言明可晦不可息以其在内不露所以为贞也
　　上六不明晦初登于天后入于地
　　不明晦者日落不明而晦也初登于天者日在地上也后入于地者日在地下也本卦原是日在地下伤其明名为明夷上六为明夷之主至此则明夷成矣故复以明夷之本象言之○上六以隂居坤土之极昏闇之至者也惟其昏闇之至不明而晦是以初则尊为天子有可伤人之势専以伤人之明为事终则自伤而坠厥命欲为匹夫而不可得矣故有日落不明而晦初虽登天而后入地之象其象如此而占者可知矣
　　象曰初登于天照四国也后入于地失则也
　　照四国以位言言日居天上能照四国亦如人君高位得伤人之势也失则以徳言言为人君止于仁视民如伤者也岂可以伤人为事哉君以伤人为事失其君之则矣是以始而登天以伤人而终于自伤也文王之顺以则者外柔顺而内实文明凡事通有法则文王之所以兴纣之失则者居坤顺之极而内实昏暗凡事通失法则纣之所以亡故二六皆言则字

　　周易集注卷七
　　钦定四库全书
　　周易集注卷八
　　明　来知徳　撰
　　【离下巽上】
　　家人者一家之人也八卦正位巽在四离在二此卦巽以长女而位四离以中女而位二二四皆得八卦正位又九五六二内外各得其正皆家人之义也序卦夷者伤也伤于外者必反于家故受之以家人所以次明夷
　　家人利女贞
　　言占者利于先正其内也以占者之身而言也非女之自贞也盖女贞乃家人之本治家者之先务正虽在女而所以正之者则在丈夫故曰利女贞
　　曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　释卦名卦辞而推言之男女二字一家之人尽之矣父母亦男女也曰男女即卦名也女正位乎内男正位乎外正即卦辞之贞也本义上父初子之説非也吴幼清以五为巽女之夫三为离女之夫亦非也惟依辞女正男正二句则卦名卦辞皆在其中矣言女正位乎内男正位乎外男女正乃天地间大道理原是如此所以利女贞严乃尊严非严厉之严也尊无二上之意言一家父母为尊必父母尊严内外整肃如臣民之聴命于君然后父尊子卑兄友弟恭夫制妇顺各尽其道而后家道正正家而天下定矣定天下系于一家岂可不利女贞此推原所以当女贞之故
　　象曰风自火出家人君子以言有物而行有恒
　　风自火出者火炽则炎上而风生也自内而及外之意知风自火出之象则知风化之本自家而出而家之本又自身出也有物者有实物也言之不虚也言孝则实能孝言弟则实能弟也有恒者能恒久也行之不变也孝则终身孝弟则终身弟也言有物则言顾行行有恒则行顾言如此则身修家齐风化自此出矣
　　初九闲有家悔亡
　　闲者防也阑也其字从门从木木设于门所以防闲也又变艮艮为门又为止亦门防止防之意也闲有家者闲一家之众使其父父子子兄兄弟弟夫夫妇妇也○初九以离明阳刚处有家之始离明则有豫防先见之明阳刚则有整肃威如之吉故有闲其家之象以是而处家则有以潜消其一家之渎乱而悔亡矣故其象占如此
　　象曰闲有家志未变也
　　九五为男刚健得正六二为女柔顺得正在初之时正志未变故易防闲也
　　六二无攸遂在中馈贞吉
