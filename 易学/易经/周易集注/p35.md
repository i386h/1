<!-- { "loadSidebar": true } -->
　　损者减损也其卦损下刚卦益上柔卦此损之义也又泽深山高损其深以増其高此损之象也序卦者缓也缓必有所失故受之以损所以次
　　损有孚元吉无咎可贞利有攸徃曷之用二簋可用享有孚者言损不可声音笑貌为之必当至诚也凡曰损本拂人情之事或过或不及或不当其时皆非合正理而有孚也非有孚则不吉有咎非可贞之道不能攸徃矣惟有孚则元吉也无咎也可贞也利有攸徃也有是四善矣曷之用者言何以用损也若问辞也二簋至薄亦可享于神若答辞也享神当丰不当损曰可用享言当损时至薄亦无害也
　　曰损损下益上其道上行损而有孚元吉无咎可贞利有攸徃曷之用二簋可用享二簋应有时损刚益柔有时损益盈虚与时偕行
　　以卦综释卦名卦辞本卦综益卦二卦同体文王综为一卦故杂卦曰损益盛衰之始也益卦柔卦居上刚卦居下损下益上者损益下卦之震上行居损卦之上而为艮也故其道上行如言柔进而上行也若以人事论乃剥民奉上民既贫矣君不能以独富是上下俱损矣故名损时者理之当然势之不得不然者也言文王之所谓二簋可用享者非常道也以其时当于损所以二簋也本卦损下卦之刚益上卦之柔亦非常道也以时当损下益上所以损刚益柔也葢天下之理不过损益盈虚而已物之盈者盈而不已其势必至于消消则损矣物之虚者虚而不已其势必至于息息则益矣是以时当盈而损也不能逆时而使之益时当虚而益也不能逆时而使之损此皆物理之常亦因时而有损益耳文王之二簋可用享者亦时而已不然致孝神当丰岂可损乎
　　象曰山下有泽损君子以惩忿窒欲
　　泽深山高损下以増高损之象也惩者戒也窒者塞也忿多生于怒心刚恶也突兀而出其高如山况多忿如少男乎故当戒欲多生于喜心柔恶也浸滛而流其深如水况多欲如少女乎故当塞忿不惩必迁怒欲不窒必贰过君子修身所当损者莫切于此
　　初九已事遄徃无咎酌损之
　　已者我也本卦损刚益柔损下益上乃我之事也即韩子莫忧世事兼身事之意遄者速也酌即损刚益柔有时时字之意○本卦初刚四柔当损初以益四故有已事遄徃之象占者得此固无咎矣然损刚益柔有时不可以骤损必斟酌而后损也故许其无咎而又戒之以此
　　象曰已事遄徃尚合志也
　　尚与上通指四也隂阳正应故合志四之志欲损其疾而初遄徃合其志也
　　九二利贞征凶弗损益之
　　贞者即九二之刚中也中则正矣利者安中徳以自守未有不利者也征者不守其刚中之徳而有所徃也凶者六五君位本卦性悦此爻变震以悦而动必容悦以媚上则流于不中不正矣所以凶也弗损者弗损其刚中之徳即贞也益者即利也葢五虽柔而居刚非不足二虽刚而居柔非有余所以损刚不能益柔也初以刚居刚且欲酌损况二居柔乎何以弗损而能益二乃五之正应为臣者能为正人君子岂不有益于君所以损则不益弗损则能益也○九二刚中当损刚之时志在自守弗损贞之道也故占者利于此贞若失此贞而有所徃则凶矣葢不变其所守正以益上故贞则利而征则凶也
　　象曰九二利贞中以为志也
　　徳以中为美志定则守斯定矣二中以为志所以弗损益之
　　六三三人行则损一人一人行则得其友
　　本卦综益二卦原是隂阳相配之卦因损下益上正在此爻所以发此爻辞也益卦下震三为人位人之象也震为足行之象也又为大涂行人之象也中爻坤为众友之象也三人行者益下卦三爻居于损之上三爻也即辞其道上行也损一人者损六三也一人行即六三也六三行上而居四也三行上而居四即损下之三而益上之四也益卦下三爻乃一阳二隂今损一隂以居四则隂阳两相配矣居四以初为正应则得其友也两相得则専三则杂乱三损其一者损有余也两也一人得友者益不足也两也天地间隂阳刚柔不过此两而已故孔子系辞复以天地男女发之○本卦综益损下益上此爻正损益上下交接之爻故有此象占者得此凡事当致一不可参以三而杂乱也
　　象曰一人行三则疑也
　　一人行得友而成两则隂阳配合而専一若三则杂乱而疑矣所以损其一也
　　六四损其疾使遄有喜无咎
　　四变中爻为坎坎为心病疾之象也遄即初遄徃之遄初与四隂阳相合当损下之时初即以为已之事而遄徃矣使其初果得遄徃则有喜矣所以加一使字兑悦在下喜之象也○六四隂柔得正与初九为正应赖其阳刚益已而损其疾故有损其疾之象使初能遄徃则四得损其疾而有喜矣无咎之道也故其象占如此
　　象曰损其疾亦可喜也
　　赖初损疾亦可喜矣而况初之遄徃哉
　　六五或益之十朋之弗克违元吉
　　两为一朋十朋之大寳也大象离之象也十者土之成数中爻坤十之象也坤土两两相比朋之象也本卦错咸故咸九四亦曰朋从综益益之六二即损之六五特颠倒耳故亦曰十朋两象相同或者不期而至不知所从来也弗克违者虽欲违之而不可得也○六五当损之时柔顺虚中以应九二葢有下贤之实心受天下之益者也故有此象占者得此元吉可知然必有是徳方有是应也
　　象曰六五元吉自上祐也
　　与大有天祐旅上逮同葢皆五之虚中也
　　上九弗损益之无咎贞吉利有攸徃得臣无家
　　居损之时若用刚以损下非为上之道矣安得无咎安得正而吉又安能行之而得人心也今不损下而自益是即益其下也九二弗损益之益其上上九弗损益之益其下所以大得志如此得臣者阳为君隂为臣三为正应得臣之象也无家者此爻变坤有国无家之象也故师卦上六坤变艮则曰承家此爻艮变坤则曰无家可见矣若以理论乃国尔忘家无自私家之心也若用刚以损下是自私而有家矣○上九居损之终则必变之以不损居艮之极则必止之以不损当损下益上之时而能弗损以益下所以无咎也正而吉也利有攸徃也得臣无家也占者有是徳方应是占矣
　　象曰弗损益之大得志也
　　无咎贞吉利有攸徃得臣无家岂不大得志
　　【震下巽上】
　　益与损相综益之震上而为艮则损下以益上所以名损损之艮下而为震则损上以益下所以名益序卦损而不已必益故受之以益所以次损
　　益利有攸徃利涉大川
　　利有攸徃者凡事无不利也利涉大川者言不惟利所徃可以处常亦可以济变
　　曰益损上益下民説无疆自上下下其道大光利有攸徃中正有庆利涉大川木道乃行益动而巽日进无疆天施地生其益无方凡益之道与时偕行【下下二字上遐嫁反下如字】
　　以卦综释卦名以卦体卦象卦徳释卦辞而赞之损损上卦之艮益益下卦而为震也民説无疆就损益所及之泽而言也益在民也其道大光就损益所行之事而言也益在君也人君居九重之上而能膏泽及于闾阎之民则其道与乾坤同其广大与日月同其光明何大光如之卦本损上然能损上以益下则并上亦益矣民益君益所以名益九五以中正位乎上而六二以中正应之是圣主得贤臣而庆泽自流于天下矣所以利有攸徃也木道乃行者亦如中孚之舟虚乃风中之木故木道乃行中孚涣皆风木且本卦象离错坎亦有水象动而巽者动则有奋发之勇而不柔弱巽则有顺入之渐而不卤莽所以徳崇业广日进无疆此以卦徳言也震乃刚卦为天天施者初之阳也巽乃柔卦为地地生者四之隂也天以一阳施于下则天道下济而资其始地以一隂升于上则地道上行而资其生所以品物咸亨而其益无方此以卦体言也时者理之当其可也言凡益之道非理之本无而勉强増益之也乃理之当其可而后増益也如曰日进无疆者以人事当然之理而益也曰其益无方者以造化自然之理而益也理之所在当益而益是以自我益之改过迁善不嫌其多自人益之十朋之愈见其吉矣
　　象曰风雷益君子以见善则迁有过则改
　　风雷之势交相助益益之道也善者天理也吾性之本有也过者人欲也吾性之本无也理欲相为乗除去得一分人欲则存得一分天理人有善而迁从则过益寡已有过而速改则善益増即风雷之交相助益矣
　　初九利用为大作元吉无咎
　　大作者厚事也如迁国大事之是也故曰益以兴利阳大隂小此爻阳故以大言之元吉以功言非诸爻以效言也○初刚在下为动之主当益之时受上之益者也六四近君与初为正应而为六四所信任以其有刚明之才故占者利用为大作然位卑任重则有所不堪者必其所作之事周悉万全为经久之良图至于元善方可无咎苟轻用败事必六四之信任矣故戒占者以此
　　象曰元吉无咎下不厚事也
　　下者下位也厚事者大作也初位卑本不可以任厚事岂能无咎故必大善而后无咎也
　　六二或益之十朋之弗克违永贞吉王用亨于帝吉损之六五即益之六二以其相综特倒转耳故其象同损受下之益此则受上之益十朋之者宠锡优渥之象也永贞吉者必长永贞固守其虚中之徳而后可以常保其优渥之宠锡也王用亨于帝者言永贞虚中之心必如人君之对越在天小心翼翼也此一句又永贞之象乃占中之象也帝出震齐巽本卦下震上巽帝之象也○六二当益之时虚中处下葢精白一心以事君本无求益之心而自得君之宠益者也故有或益十朋之弗克违之象然爻位皆隂又戒以永贞必事君如事天而后可以受此益也故又有王用享于帝之象占者必如是方吉也
　　象曰或益之自外来也
　　言不知所从来也与上九自外来同二则吉来上则凶来
　　六三益之用凶事无咎有孚中行告公【句】用圭
　　凶者险阻盘错也如使大将出师及使至海外之国岂不是凶三之爻位本凶説文云凶象地穿交陷其中中爻坤地震极未有不陷者凶之象也无咎者凶事乃上之所益三不得与焉所以无咎也有孚者诚信也中行者中道可行之事也凶事乃太过之事故以中言之告公者告于四也故六四曰中行告公从圭乃通信之物祭祀朝聘用之所以达诚信也六爻中虚有孚之象也巽综兑兑为口告之象也故夬外卦兑亦曰告自邑泰卦中爻兑亦曰自邑告命震为玉圭之象也用圭乃有孚之象又占中之象也有孚以下乃圣人教占者开凶事之路也○六三隂柔不中不正又居益下之极然当益下之时故有受上之益而用行凶事之象占者得此可以无咎若以隂柔不堪此凶事必当有孚诚信以中道可行之事告于公如用圭通诚信焉庶乎凶事或可免也故又有中行告公用圭之象教占者必如此
　　象曰益用凶事固有之也
　　固有之者本有之也言三之爻位多凶则凶事乃三之本有也孔子三多凶之句本原于周公之爻辞六十四卦惟谦卦三爻有吉字余皆无故三多凶
　　六四中行告公从利用为依迁国【为字去声】
