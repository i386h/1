<!-- { "loadSidebar": true } -->
　　进退者以隂柔居巽下是非可否莫之适从志疑故也惟疑则方寸已乱不能决进退矣若柔而济之以刚则心之所之者有定见事之所行者有定守可进则决于进可退则决于退不持疑于两可治而不乱矣
　　九二巽在牀下用史巫纷若吉无咎
　　一隂在下二阳在上牀之象故剥以牀言巽性伏二无应于上退而比初心在于下故曰牀下中爻为兑又巽综兑兑为巫史巫之象也又为口舌为毁为附纷若之象也史掌卜筮曰史巫者善于卜吉凶之巫也故曰史巫非两人也周礼女巫有府一人史四人胥四人离骚云巫咸将夕降兮懐椒糈而要之注巫咸古之神巫善于筮吉凶者纷者缤纷杂乱貌若助语辞巫者撃鼔撃缶婆娑其舞手舞足蹈不安寜之事也必曰巫者男曰觋女曰巫巽为少女故以巫言之初乃隂爻居于阳位二乃阳爻居于隂位均之过于卑巽者也初教之以武人之贞教之以直前勇敢也二教之以巫之纷若教之以抖擞奋也初隂据阳位故教以男子之武二阳据隂位故教以女人之纷爻辞之精如此○二以阳处隂而居下无应乃比乎初故有巽在牀下之象然居下体亦过于卑巽者必不自安寜如史巫之纷若鼓舞动作则有以矫其柔懦之偏不惟得其吉而在我亦无过咎矣教占者当如是也
　　象曰纷若之吉得中也
　　得中者得中而不过于卑巽也凡小象二五言中字皆因中位又兼人事
　　九三频巽吝
　　频者数也三居两巽之间一巽既尽一巽复来频巽之象曰频巽则频失可知矣频巽与频复不同频复者终于能复也频巽者终于不巽也○九三过刚不中又居下体之上本不能巽但当巽之时不容不巽矣然屡巽屡失吝之道也故其象占如此
　　象曰频巽之吝志穷也
　　三本刚而位又刚已不能巽矣又乘刚安能巽曰志穷者言心虽欲巽而不得巽也
　　六四悔亡田三品
　　中爻离为戈兵巽错震戈兵震动田之象也离居三三品之象也三品者初巽为鸡二兑为羊三离为雉也○六四当巽之时隂柔无应承乘皆刚宜有悔矣然以隂居隂得巽之正又居上体之下盖居上而能下者也故不惟悔亡而且有田三品之象占者能如是则所求必得而有功矣
　　象曰田三品有功也
　　八卦正位巽在四所以三品而有功
　　九五贞吉悔亡无不利无初有终先庚三日后庚三日吉
　　先庚后庚详见蛊卦五变则外卦为艮成蛊矣先庚丁后庚癸其说始于郑元不成其说○九五居尊为巽之主命令之所由出者也以其刚健中正故正而又吉然巽顺之体初时不免有悔至此则悔亡而无不利矣惟其悔亡而无不利故无初有终也然命令之出所系匪轻必原其所以始虑其所以终先庚三日后庚三日庶乎命令之出如风之吹物无处不入无物不鼓动矣占者必如是而吉也
　　象曰九五之吉位中正也
　　刚健中正未有不吉者曰悔亡者巽累之也故孔子止言九五之吉
　　上九巽在牀下丧其资斧贞凶
　　本卦巽木综兑金又中爻兑金斧之象也又中爻离为戈兵亦斧之象也隂乃巽之主隂在下四爻上亦欲比乎四故与二之巽在牀下同九三九五不言牀下者三过刚五居中得正也巽近市利三倍本有其资此爻变坎为盗则丧其资矣且中爻离兑斧象皆在下爻不相管摄是丧其斧矣贞者巽本美徳也○上九居巽之终而隂居于下当巽之时故亦有巽在牀下之象但不中不正穷之极矣故又有丧其资斧之象占者得此虽正亦凶也
　　象曰巽在牀下上穷也丧其资斧正乎凶也
　　上穷者言上九之时也非释巽在牀下也巽在牀下乃本卦之事当巽之时不容不巽者也正乎凶即爻辞贞凶
　　【兑下兑上】
　　兑悦也一隂进于二阳之上喜悦之见于外也故为兑序卦巽者入也入而后悦之故受之以兑所以次巽
　　兑亨利贞
　　亨者因卦之所有而与之也贞者因卦之不足而戒之也说则亨矣但隂阳相说易流于不正故戒以利贞
　　曰兑说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉【先西荐反难乃旦反】
　　释卦名又以卦体释卦辞而极言之兑说也与咸感也同咸去其心说去其言故咸则无心之感兑则无言之说也刚中指二五柔外指三上阳刚居中中心诚实之象柔爻在外接物和柔之象外虽柔说中实刚介是之谓说而贞故利贞易有天道焉顺天者上兑也有人道焉应人者下兑也揆之天理而顺故顺天即之人心而安故应人天理人心正而已矣若说之不以正则不能顺应矣民忘其劳如禹之随山濬川周宣之城朔方是也民忘其死如汤之东征西怨岳飞蔡州朱仙镇之战是也○说本有亨而又利贞者盖卦体刚中则所存者诚固无不亨柔外恐说之不正故必正而后利也说得其正是以顺天应人以之先民民忘其劳以之犯难民忘其死夫好逸恶死人情之常今忘劳忘死非人情也而忘之者以说而不自知其劳且死也为而说也知圣人劳我以逸我死我以生我也是以说而自劝也夫劝民与民自劝相去逺矣是以圣人大之曰说之大民劝矣哉此正之所以利也
　　象曰丽泽兑君子以朋友讲习
　　丽者附丽也两泽相丽交相浸润互有滋益水就湿各以而相从朋友之道不出乎此习者鸟数飞也其字从羽月令鹰乃学习借鸟以明学盖习行所传之业为之习熟不已也讲者资友讲之以究其理习者我自习之以践其事朋友之间从容论说以讲之于先我又切实体验以习之于后则心与理相涵而所知者益精身与事相安而所能者益固欲罢不能而真说在我矣
　　初九和兑吉
　　和与中庸而皆中节谓之和和字同谓其所悦者无乖戾之私皆情性之正道义之公也吉者无恶无射家必达之意盖悦能和即顺天应人岂不吉○初九以阳爻居说体而处最下又无应与之系说得其正者也故其象占如此
　　象曰和兑之吉行未疑也
　　本卦说体不当隂阳相比二比三三比四五比六隂阳相比则不能无疑故夬卦上说体小象曰中未光也萃卦曰志未光也未光者因可疑而未光也故上六引兑亦曰未光本卦独初爻无比无比则无所疑矣故曰行未疑也行者与人和说也变坎为狐疑疑之象也
　　九二孚兑吉悔亡
　　本卦无应与专以隂阳相比言刚中为孚居隂为悔盖来兑在前私系相近因居隂不正所以不免悔也○九二当兑之时承比隂柔说之当有悔矣然刚中之徳孚信内充虽比小人自守不失正所谓和而不同也占者能如是以孚而说则吉而悔亡矣
　　象曰孚兑之吉信志也
　　心之所存为志信志即诚心二字二刚实居中诚信出于刚中之志岂又说小人而自失革九四辞同义异革则人信孚则已信
　　六三来兑凶
　　自内至外为往自外至内为来凶者非惟不足以得人之与且有以取人之恶所以凶也何也盖初刚正二刚中乃君子也说之不以道岂能说哉求亲而反踈矣如宏霸甞元忠之粪彭孙濯李宪之足丁谓拂莱公之须皆为人所贱而至今犹有遗羞焉岂不凶○三隂柔不中正上无应与近比于初与二之阳乃来求而悦之是自卑以求悦于人不知有礼义者矣故其占凶
　　象曰来兑之凶位不当也
　　隂柔不中正
　　九四商兑未寜介疾有喜
　　商者商度也中爻巽巽为不果商之象也寜者安寜也两间谓之介分限也故人守节亦谓之介四与三上下异体犹疆介然故以介言之比乎五者公也理也故不敢舍公而从私比乎三者私也情也故不能割情而就理此其所以商度未寜也商者四介者九○四承九五之中正而下比六三之柔邪故有商度未寜之象然质本阳刚若能介然守正疾恶柔邪而相悦乎同体之五如此则有喜矣故戒占者如此
　　象曰九四之喜有庆也
　　与君相悦则得行其阳刚之正道而有福庆矣
　　九五孚于剥有厉
　　剥谓隂能剥阳指上六也剥即剥卦消阳之名兑之九五正当剥之六五故言剥以人事论如明皇之李林甫徳宗之卢皆以隂柔容悦剥乎阳者也孚者凭国家之承平恃一已之聪明以小人不足畏而孚信之则内而蛊惑其心志外而壅蔽其政令国家日为之紊乱矣所以有厉因悦体人易孚之所以设此有厉之戒不然九五中正安得有厉○九五阳刚中正当悦之时而居尊位宻近上六上六隂柔为悦之主处悦之极乃妄悦以剥阳者也故戒占者若信上六则有危矣
　　象曰孚于剥位正当也
　　与履九五同
　　上六引兑
　　引者开弓也心志专一之意与萃引吉之引同中爻离错坎坎为弓故用引字萃六二变坎故亦用引字本卦二隂三曰来兑止来于下其字犹缓其为害浅至上六则悦之极矣故引兑开弓矢其情甚急其为害深故九五有厉○上六隂柔居悦之极为悦之主【阙】　　　之阳者也故有引兑之象不言吉凶者五已有危厉之戒矣
　　象曰上六引兑未光也
　　未光者私而不公也盖悦至于极则所悦者必暗昧之事不光明矣故萃卦上体乃悦亦曰未光

　　周易集注卷十一
<经部,易类,周易集注>
　　钦定四库全书
　　周易集注卷十二
　　明　来知徳　撰
　　【坎下巽上】
　　涣者离散也其卦坎下巽上风行水上有披离觧散之意故为涣序卦兊者也而后散之故受之以涣所以次兊
　　涣亨王假有庙利涉大川利贞
　　坎错离离为日王之象也中爻艮艮为门阙又坎为宫庙之象也又坎为隐伏人之象也木在水上利涉大川之象也王假有庙者王至于庙以聚之也此二句皆以象言非真假庙涉川也假有庙者至诚以感之聚天下之心之象也涉大川者冐险以图之济天下之艰之象也如沛公约法三章以聚天下之心即假有庙之象也沛公当天下土崩瓦觧正涣之时使不约法三章虽立千万庙以聚祖考之精神亦何益哉且当时太公留于项羽况祖考乎易盖有此象而无此事无此理也利贞者戒之也
　　彖曰涣亨刚来而不穷柔得位乎外而上同王假有庙王乃在中也利涉大川乗木有功也
　　以卦综释卦辞本卦综节二卦同体文王综为一卦故杂卦曰涣离也节止也刚来不穷者言节上卦坎中之阳来居于涣之二也言刚来亦在下之中不至于穷极也柔得位乎外而上同者节下卦兊三之柔上行而为巽之四与五同徳以辅佐乎五也八卦正位干在五巽在四故曰得位故曰上同王乃在中者中爻艮为门阙门阙之内即庙矣今九五居上卦之中是在门阙之内矣故曰王乃在中也乗木者上卦巽木乗下坎水也有功者即利涉也因有此卦综之徳故能王乃在中至诚以感之以聚天下之心乗木有功冐险以图之以济天下之难此涣之所以亨也
　　象曰风行水上涣先王以享于帝立庙
　　享帝立庙在国家盛时非土崩瓦解之时也与王假有庙不同孔子在涣字上生出此意来言王者享帝而与天神接立庙而与祖考接皆聚巳之精神以合天人之涣也风在天上天神之象水在地下人之象享帝则天人感通立庙则幽明感通
　　初六用拯马壮吉
　　坎为亟心之马马壮之象也陈平交欢太尉而易吕为刘仁杰潜授五龙而反周为唐皆拯急难而得马壮者也○初六当涣之初未至披离之甚犹易于拯者也但初六阴柔才不足以济之幸九二刚中有能济之具者初能顺之托之以济难是犹拯急难而得马壮也故有此象占者如是则吉也
　　象曰初六之吉顺也
　　顺二也
