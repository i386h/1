<!-- { "loadSidebar": true } -->
　　蛊者物久败壊而蛊生也以卦徳论在上者止息而不动作在下者巽顺而无违忤彼此委靡因循此其所以蛊也序卦以喜随人者必有事故受之以蛊所以次随
　　蛊元亨利涉大川先甲三日后甲三日
　　利涉大川者中爻震木在兊泽之上也先甲后甲者本卦艮上巽下文王圆图艮巽夹震木于东之中故曰先甲后甲言巽先于甲艮后于甲也巽卦言先庚后庚者伏羲圆图艮巽夹兊方于西之中故曰先庚后庚言巽先于庚艮后于庚也分甲于蛊者本卦未变上体中爻震木下体巽木也分庚于巽者本卦未变上体综兊金下体综兊金也十干独言甲庚者乾坤乃六十四卦之祖甲居于寅坤在上干在下为泰庚居于申干在上坤在下为否大往小来小往大来天地之道不过如此物不可以终通物不可以终否易之为道亦不过如此所以独言甲庚也曰先三后三者六爻也先三者下三爻也巽也后三者上三爻也艮也不曰爻而曰日者本卦综随日出震东日没兊西原有此象故少不言一日二日多不言九日十日而独言先三后三者则知其为下三爻上三爻也明矣以先甲用辛取自新后甲用丁取丁宁此始乎郑不成其矣○当蛊之时乱极必治占者固元亨矣然岂静以俟其治哉必歴涉艰难险阻以拨乱反正知其先之三爻乃巽之柔懦所以成其蛊也则因其柔懦而矫之以刚果知其后之三爻乃艮之止息所以成其蛊也则因其止息而矫之以奋斯可以元亨而天下治矣

　　曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也
　　以卦综卦德释卦名卦辞刚上而柔下者蛊综随随初震之刚上而为艮上六兊之柔下而为巽也刚上则太尊而情不下达柔下则太卑而情难上通巽则谄止则惰皆致蛊之由所以名蛊既蛊矣而又元亨何也葢造化之与人事穷则变矣治必因乱乱则将治故蛊而乱之终乃治之始也如五代之后生唐太宗五季之末生宋太祖是也治蛊者当斯时则天下治矣故占者元亨往有事犹言往有为方天下坏乱当勇往以济难若复巽懦止息则终于蛊矣岂能元亨终始即先后成言乎艮者终也齐乎巽者始也终则有始者如昼之终矣而又有夜之始夜之终矣而又有昼之始故乱不终乱乱之终乃其治之始治乱相仍乃天运之自然也故治蛊者必原其始必推其终知其蛊之为始为先者乃巽也则矫之以刚果知其蛊之为终为后者乃艮也则矫之以奋则蛊治而元亨矣恒卦上体震综艮下体巽故亦曰终则有始
　　曰山下有风蛊君子以振民育徳
　　山下有风则物坏而有事更新矣振民者鼓舞作兴以振起之使之日趋于善非巽之柔弱也此新民之事也育德者操存省察以涵育之非艮之止息也此明德之事也当蛊之时风俗頽败由于民徳之不新民徳不新由于已德之不明故救时之急在于振民振民又在于育德葢相因之辞也
　　初六干父之蛊有子考无咎厉终吉
　　艮止于上犹父道之无为而尊于上也巽顺于下犹子道之服劳而顺于下也故蛊多言干父之事干者木之茎干也中爻震木下体巽木干之象也木有干方能附其繁茂之枝叶人有才能方能振作其既坠之家声故曰干蛊有子者即礼记之幸哉有子也○初六当蛊之时才柔志刚故有能干父蛊之象占者如是则能克葢前愆喜其今日之维新忘其前日之废坠因子而考亦可以无咎矣但谓之蛊未免危厉知其危厉不以易心处之则终得吉矣因六柔故又戒之以此
　　象曰干父之蛊意承考也
　　意承考者心之志意在于承当父事克葢前愆所以考无咎
　　九二干母之蛊不可贞
　　艮性止止而又柔止则惰柔则暗又当家事败坏之时子欲干其蛊若以我阳刚中直之性直遂干之则不惟不堪亦且难入即伤恩矣其害不小惟当屈已下意巽顺将承使之身正事治则亦已矣故曰不可贞事父母几諌是也若以君臣论周公之事成王成王有过则挞伯禽皆此意也易之时正在于此○九二当蛊之时上应六五六五阴柔故有干母蛊之象然九二刚中以刚承柔恐其过于直遂也故戒占者不可贞委曲巽顺以干之可也
　　象曰干母之蛊得中道也
　　得中道而不太过即不可贞也
　　九三干父之蛊小有悔无大咎
　　悔以心言悔者因九三过刚则干蛊之事更张措置之间未免先后缓急失其次序所以悔也咎以理言然巽体得正能制其刚则其干蛊必非私意妄行矣所以无大咎○九三以阳刚之才能干父之蛊者故有干蛊之象然过刚自用其心不免小有悔但为父干蛊其咎亦不大矣故其占如此
　　象曰干父之蛊终无咎也
　　有阳刚之才方能干蛊故周公仅许之而孔子深许之也
　　六四裕父之蛊往见吝
　　裕寛裕也强以立事为干怠而委事为裕正干之反也往者以此而往治其蛊也见吝者立见其羞吝也治蛊如拯溺救焚犹恐缓不及事岂可裕○六四以阴居阴又当艮止柔而且怠不能有为故有裕蛊之象如是则蛊将日深故往则见吝戒占者不可如是也
　　象曰裕父之蛊往未得也
　　未得者未得治其蛊也九三之刚失之过故悔悔者渐趋于吉故终无咎六四之柔失之不及故吝吝者渐趋于凶故往未得宁为悔不可为吝
　　六五干父之蛊用誉
　　用者用人也用誉者因用人而得誉也二多誉誉之象也周公曰用誉孔子二多誉之言盖本于此九二以五为母六五又取子道可见易不可典要宋仁宗仁柔之主得韩范富欧卒为宋令主此爻近之○六五以柔居尊下应九二二以刚中之才而居巽体则所以承顺乎五者莫非刚健大中之徳矣以此治蛊可得闻誉然非自能誉也用人而得其誉也故其象占如此
　　象曰干父用誉承以德也
　　承者承顺也因巽体又居下故曰承言九二承顺以刚中之德也
　　上九不事王侯髙尚其事
　　上事字事王侯以治蛊也下事字以髙尚为事也耕于有萃之野而乐尧舜之道是也上与五二爻以家事言则上为父五为母众爻为子观诸爻以干父母言可知矣以国事言则五为君下四爻为用事之臣上一爻为不事之臣观上一爻以王侯言可知矣此易所以不可为典要也盖当蛊之世任其事而干蛊者则操巽命之权而行其所当行不任其事而髙尚者则体艮止之义而止其所当止如邓禹诸臣皆相光武以干汉室之蛊独子陵钓于富春是也艮止不事之象变坤错干王侯之象巽为髙髙尚之象○初至五皆干蛊上有用誉之君下有刚中之臣家国天下之事已毕矣上九居蛊之终无系应于下在事之外以刚明之才无应援而处无事之地葢贤人君子不偶于时而髙洁自守者也故有此象占者有是德斯应是占矣
　　象曰不事王侯志可则也
　　髙尚之志足以起顽立懦故可则

　　周易集注卷四
<经部,易类,周易集注>
　　钦定四库全书
　　周易集注卷五
　　明　来知徳　撰
　　【兑下坤上】
　　临者进而临逼于阳也二阳浸长以逼于隂故为临十二月之卦也天下之物宻近相临者莫如地与水故地上有水则为比泽上有水则为临序卦有事而后可大临者大也蛊者事也韩康伯云可大之业由事而生二阳方长而盛大所以次蛊
　　临元亨利贞至于八月有凶
　　临综观二卦同体文王综为一卦故杂卦曰临观之义或与或求言至建酉则二阳又在上隂又逼迫阳矣至于八月非临数至观八个月也言至建酉之月为观见隂之消不久也専以综卦言
　　彖曰临刚浸而长説而顺刚中而应大亨以正天之道也至于八月有凶消不久也
　　以卦体卦徳释卦名卦辞浸者渐也言自复一阳生至临则阳渐长矣此释卦名説而顺者内説而外顺也説则阳之进也不逼顺则隂之从也不逆刚中而应者九二刚中应乎六五之柔中也言虽刚浸长逼迫乎隂然非刚之强暴而逼迫也乃彼此和顺相应也此言临有此善也刚浸长而悦顺者大亨也刚中而应柔中者以正也天之道者天道之自然也言天道阳长隂消原是如此大亨以正也一诚通复岂不大亨以正故文王卦辞曰元亨利贞者此也然隂之消岂长消哉至酉曰观隂复长而凶矣
　　曰泽上有地临君子以教思无穷容保民无疆教者劳来匡直之谓也思者教之至诚恻怛出于心思也无穷者教之心思不至厌斁而穷尽也容者民皆在统驭之中也保者民皆得其所也无疆者无疆域之限也无穷与兑泽同其渊深无疆与坤土同其博大二者皆临民之事故君子观临民之以之
　　初九咸临贞吉
　　咸皆也同也以大临小者初九九二临乎四隂也以上临下者上三爻临乎其下也彼临乎此此临乎彼皆同乎临故曰咸临卦惟二阳故此二爻皆称咸临九刚而得正故占者贞吉
　　曰咸临贞吉志行正也
　　初正应四亦正故曰正中爻震足故初行五亦行
　　九二咸临吉无不利
　　咸临与初同而占不同者九二有刚中之徳而又有上进之势所以吉无不利
　　曰咸临吉无不利未顺命也
　　未顺命者未顺五之命也五君位故曰命且兑综巽亦有命字之本卦彖辞悦而顺孔子恐人疑此爻之吉无不利者乃悦而顺五之命也故于小曰二之吉利者乃有刚中之徳阳势上进所以吉利也未顺五之命也
　　六三甘临无攸利既忧之无咎
　　甘临者以甘悦人而无实徳也坤土其味甘兑为口甘之也故节卦九五变临亦曰甘节无攸利者不诚不能动物也变干干三爻惕若忧之也○三居下之上临人者也隂柔悦体又不中正故有以甘悦临人之此占者所以无攸利也能忧而改之斯无咎矣
　　曰甘临位不当也既忧之咎不长也
　　位不当者隂柔不中正也咎不长者改过也
　　六四至临无咎
　　六四当坤兑之交地泽相比葢临亲切之至者所以占者无咎
　　曰至临无咎位当也
　　以隂居隂故位当
　　六五知临大君之宜吉【知音智】
　　变坎坎为通智之也知临者明四目逹四聪不自用而任人也应干阳故曰大君知临之知原生于九二故即曰大君知者觉也智即知也六五非九二不能至此宜者得人君之统体也○六五柔中居尊下任九二刚中之贤兼众智以临天下葢得大君之宜者也吉可知矣占者有是徳亦如是占也
　　曰大君之宜行中之谓也
　　与初行正同六五中九二亦中故曰行中行中即用中中爻震足行之也
　　上六敦临吉无咎
　　敦厚也爻本坤土又变艮土敦厚之初与二虽非正应然志在二阳尊而应卑髙而从下葢敦厚之至者○上六居临之终坤土敦厚有敦临之吉而无咎之道也故其占如此
　　曰敦临之吉志在内也
　　志在内卦二阳曰志者非正应也
　　【坤下巽上】
　　观者有以示人而为人所观仰也风行地上遍触万周观之也二阳尊上为下四隂所观仰观之义也序卦临者大也物大然后可观故受之以观所以次临
　　观盥而不荐有孚颙若【观官唤反】
　　盥者将祭而洁手也荐者奉酒食以荐也有孚者信也颙者大头也仰也尔雅颙颙君之徳也大头在上之意仰观君徳之意言祭祀者方洁手而未荐人皆信而仰之矣观者必当如是也自上示下曰观去声自下观上曰观平声
