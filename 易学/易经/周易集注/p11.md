<!-- { "loadSidebar": true } -->
　　初九曰潜龙勿用何谓也此文章问荅之祖也后儒如屈原渔父见而问之雄法言用或问皆祖于此圣人神明不测故曰龙德隐在下位也易移也不易乎世者邪世不能乱不为世所移而能拔于流俗风靡之中也不成乎名者务实不务名有一才一艺之长不求知于世以成就我之名也遯世无闷者不见用于世而不闷也不见是而无闷者不见信于人而不闷也事有快乐于心者则奋然而行之忘食忘忧之类是也事有拂逆于心者则顺适而背之伐木絶粮之类是也违者背也言不以拂逆为事皆置之度外而背之背后不见之意如困于陈蔡犹援琴而歌是也葢不易乎世而不为世所用不成乎名而不为世所取则必遯世而不见信于人矣而圣人皆无闷焉是以日用之间莫非此道之游衍凡一切祸福毁誉如太虚浮云皆处之泰然无意必固我之私此所以乐则行忧则违忧乐皆无与于已而安于所遇矣非龙徳何以有此拔者擢也举而用之也不可拔即勿用也言坚确不可举用也葢不易乎世六句龙德也确乎其不可拔而隐也龙德而隐此所以为潜龙也乾卦六爻文言皆以圣人明之有隐显无浅深
　　九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐德博而化易曰见龙在田利见大人君德也
　　正中者以下卦言初居下三居上二正当其中也庸常也邪自外入故防闲之诚自我有故存主之庸言必信者无一言之不信也庸行必谨者无一行之不谨也庸言庸行亦信亦谨宜无事于闲邪矣而犹闲邪存诚闲邪存其诚者无一念之不诚也念念皆诚则之言行愈信谨矣如此则其徳巳盛善葢一世矣然心不自满不自以为善其信谨闲邪存诚犹夫其初也皆纯一不已之功也德博而化者言行为人所取法也言君德者明其非君位也
　　九三曰君子终日干干夕惕若厉无咎何谓也子曰君子进德修业忠信所以进德也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　几与义非二事几者心之初动也当欲忠信修辞立诚之初心之萌动必有其几几微之际乃义之源处也义者事之得宜也方忠信修辞立诚之后事之成就必见乎义允蹈之宜乃几之结果处也与者许也可与几者几有善恶许其几之如此方不差也存者守而不失也三爻变则中爻为巽有进象又为兑有言辞象又为离明有知象以三画卦论三居上居上位象以六画卦论三居下在下位象○君子终日干干夕惕若者非无事而徒勤也勤于进德修业也然以何者为德业德业何以用功葢德者即贞实之理诚之涵于心者也人不忠信则此心不实安能进德惟忠信而内无一念之不实则心不外驰而有以后还其贞实之理所进之德自日新而不穷矣故所以进德业者即贞实之事诚之于事者也言不顾行则事皆虚伪安能居业惟修省其辞以立诚而外无一言之不实则言行相顾有以允蹈其贞实之事所居之业自居安而不迁矣故所以居业夫徳业之进修固在于忠信修辞立诚矣然其入门用功当何如哉亦知行并进而已葢其始也知德业之所当至此心必有其几当几之初下此实心而必欲其至知至即至之则念念不差意可得而诚矣几动不差此其所以可与几也其终也知德业之所当终此事必有其义见义之时行此实事而必欲其终知终即终之则事事皆当身可得而修矣义守不失此其所以可与存义也如此用功则反身而诚德崇而业广矣又焉往而不宜哉故以之居上髙而不骄以之在下卑而不戚虽危无咎矣此君子所以终日干干也
　　九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎
　　在田者安于下在天者安于上有常者也进而为飞退而为见有恒者也恒即常字九四之位逼九五矣以上进为常则觊觎而心邪今或跃或处上下无常而非为邪也以下退为常则离羣而德孤今去就从宜进退无常而非离羣也惟及时以进修而不干时以行险此其所以无咎也上进释跃字义下退释渊字义无常无恒释或字义非为邪非离羣释无咎义
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也同声相应如鹤鸣而子和雄鸣而雌应之类是也同气相求如日火之精而取火于日月水之精而取水于月之类是也湿者下地故水之流趋之燥者干物故火之然就之云水气也龙兴则云生故云从龙风阴气也虎啸则风烈故风从虎然此特一物亲一物也惟圣人以圣人之德居天子之位则三才之主而万物之天地矣是以天下万民莫不瞻仰其德而快覩其光所谓首出庶物万国咸宁而万物皆亲矣葢不特一物之亲而已也所以然者以天地阴阳之理皆各从其类也如天在上轻清者也凡本乎天日月星辰轻清成象者皆亲之地在下重浊者也凡本乎地虫兽草木重浊成形者皆亲之葢天属阳轻清者属阳故从其阳之类地属阴重浊者属阴故从其阴之类阳从其阳故君子与君子同类而相亲阴从其隂故小人与小人同类而相亲然则以九五之德位岂不利见同类之大人所以利见者以此
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　六龙之首故曰髙贵非君非臣故曰无位纯阳无阴故曰无民五居九五之位又有快覩之民九四以下龙德之贤皆相从九五以辅相矣是以上九非不贵也贵宜乎有位而无位非不髙也髙宜乎有民而无民非不有贤人也贤人宜辅而莫为之辅无位无民无辅则离羣孤立如是而动其谁我与有悔必矣此第二节申象传之意
　　潜龙勿用下也
　　言在下位也
　　见龙在田时舍也【舍去声】
　　舎止息也出潜离隐而止息于田也
　　终日干干行事也
　　非空忧惕乃行所当行之事也即进德修业也
　　或跃在渊自试也
　　试可乃已之试非试其德试其时也非自试则必妄动矣
　　飞龙在天上治也
　　居上以治下
　　亢龙有悔穷之灾也
　　穷者亢灾者悔
　　乾元用九天下治也
　　用九见羣龙无首吉此周公教占者当如此也孔子此则专以人君言元者仁也即体仁以长人也言人君体干之元用干之九至诚恻怛之爱常流行于刚果严肃之中则张弛有则寛猛得宜不刚不柔敷政优优而天下治矣此第三节再申前意
　　潜龙勿用阳气潜藏
　　阳在下也以爻言潜龙勿用下也以位言此则以气言言阳气潜藏正阴气极盛之时天地闭贤人隐所以勿用此以下又圣人歌咏乾道之意观其句皆四字有音韵可知矣
　　见龙在田天下文明
　　虽在下位然天下已被其德化而成文明之俗矣因此爻变离故以文明言之
　　终日干干与时偕行
　　天之健终日不息九三之进修亦与之偕行而不息故曰与时偕行
　　或跃在渊乾道乃革
　　革者离下内卦之位升上外卦之位也
　　飞龙在天乃位乎天德
　　天德即天位有是天德而居是天位故曰乃位乎天德若无德以居之者可谓之天位不可谓之天德之位也惟圣人在天子之位斯可言乃位乎天德也
　　亢龙有悔与时偕极
　　当亢极而我不能变通亦与时运俱极所以有悔
　　乾元用九乃见天则
　　龙之为物春分而升于天秋分而蛰于渊曰亢龙者言秋分亢举于上而不能蛰也以春夏秋冬配四德元者春也利者秋也亢龙在此秋之时矣天之为天不过生杀而已春既生矣至秋又杀秋既杀矣至春又生此天道一定自然之法则也今为人君者体春生之元而用之于秋杀之亢则是阴惨之后继之以阳舒肃杀之余继之以生育一张一弛一刚一柔不惟天下可治而天道之法则亦于此而见矣故曰乃见天则此四节又申前意
　　乾元者始而亨者也利贞者性情也干始能以美利利天下不言所利大矣哉
　　始而亨者言物方资始之时已亨通矣葢出乎震则必齐乎巽见乎离势之必然也若不亨通则生意必息品物不能流形矣是始者元也亨之者亦元也性者百物具足之理情者百物出入之机春作夏长百物皆有性情非必利贞而后见但此时生意未足实理未完百物尚共同一性情至秋冬则百谷草木各正性命保合太和一物各具一性情是收敛归藏乃见性情之的确故利贞者即乾元之性情也则利贞之未始不为元也干始者即乾元者始而亨之始也以美利利天下者元能始物能使庶物生成无物不嘉美亦无物不利赖也不言所利者自成其形自成其性泯机缄于不露莫知其所以然也大哉赞乾元也○孔子于文言既分元亨利贞为四徳矣此又合而为一也言干之元者始而即亨者也利贞者则元之性情耳然何以知其元始即亨利贞即元之性情也惟自其乾元之所能者则可见矣葢百物生于春非亨利贞之所能也惟元为生物之始以美利利天下者则乾元之能也夫以美利利天下其所能之德业亦盛大矣使造化可以言焉则曰此某之美利也庶乎可以各归功于四德矣今不言所利人不得而测之既不可得而测则是四德浑然一理不可分而言也元本为四德之长故谓亨乃元之始亨可也谓利贞乃元之性情可也所以谓乾元始而亨利贞性情者以此乾元之道不其大哉四徳本一理孔子赞易或分而言之以尽其用或合而言之以着其体其实一理而已所以可分可合也
　　大哉干乎刚健中正纯粹精也六爻挥旁通情也时乗六龙以御天也云行雨施天下平也
　　刚以体言健以性言中者无过不及也正者不偏也此四者干之德也纯者纯阳而不杂以阴也粹者不杂而良美也精者不杂之极至也总言干德刚健中正之至极所谓纯粹精者非出于刚健中正之外也但干德之妙非一言所能尽故于刚健中正之外复以纯粹精赞之情者事物至頥至动之情也挥者每一画有一爻辞以挥之也旁通者曲尽也如初之潜以至上之亢凡事有万殊物有万类时有万变皆该括曲尽其情而无遗也前品物流形乃干之云行雨施此言云行雨施乃圣人乗六龙而御天之功德泽流行敷布所以天下平也○言乾道刚健中正纯粹以精乾道固大矣惟圣人立六爻以通乎干之情乗六龙以行乎干之道云行雨施以沛乎干之泽以至天下太平则乾道之大不在干而在圣人矣此第五节复申首章之意
　　君子以成德为行日可见之行也潜之为言也隐而未见行而未成是以君子弗用也
　　德者时之本行者德之用葢有有其德而不见诸行者未有有其行而不本诸德者故曰君子以成德为行成德者已成之德也日可见者犹言指日可待之意此二句泛论其理也潜者周公爻辞也未见者天地闭贤人隐阸于潜之机防而未见也未成者因其阸而事业未成就也如伊尹耕于有莘之时是也○君子以已成之德举而措之于行则其事业之所就指日可见矣初九其德已成则日可见之行也而占者乃曰勿用何也盖圣人出世必有德有时人之所能者德所不能者时今初九虽德已成然时当乎潜也潜之为言也隐而未见也惟其隐而未见故行而未成时位阸之也是以占者之君子亦当如之而勿用也
　　君子学以聚之问以辨之寛以居之仁以行之易曰见龙在田利见大人君德也
