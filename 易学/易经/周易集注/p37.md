<!-- { "loadSidebar": true } -->
　　释卦名卦辞而极赞之取妻非一朝一夕之事故曰夫妇之道不可以不久也不可与长者言女壮则女徳不贞不能从一而长久也上五阳天也下一阴地也品物咸亨者万物相见乎离亨嘉之防也天地相遇止可言资始资生而曰咸章者品物在五月皆章美也刚指九二刚遇中正者九二之阳徳遇乎九五之中正也遇乎中正则明良防而庶事康其道可大行于天下矣姤本不善圣人义理无穷故又以其中之善者言之言一阴而遇五阳勿用取女固不善矣然天之遇地君之遇臣又有极善者存乎其中焉以一遇之间而有善有不善可见世之或治或乱事之或成或败人之或穷或通百凡天下国家之事皆不可以智力求之惟其遇而已矣时当相遇莫之为而为莫之致而至遇之时义不其大矣哉
　　象曰天下有风姤后以施命诰四方
　　风行天下物无不遇姤之象也施命者施命令于天下也兴利除害皆其命令之事也诰者告也晓谕警戒之意君门深于九重堂陛逺于万里岂能与民相遇惟施命诰四方则与民相遇亦犹天之风与物相遇也干为君后之象又为言诰之象又错坤方之象巽乃命之象
　　初六繋于金柅贞吉有攸往见凶羸豕孚蹢躅【柅女履反蹢音的躅直録反】
　　柅者牧丝之具也金者籰上之孔用金也今人多以铜钱为之巽为木柅之象也又为绳繋之象也变干金之象也贞吉者言繋于金柅前无所往则得其正而吉也若无所繋有所攸往往而相遇相比之二正应之四则立见其凶也羸豕者小豕也孚者诚也蹢躅者跳踯缠緜也言小豕相遇乎豕即孚契蹢躅不肯前进此立见其凶可丑之象也凡阴爻居下卦者不可皆以为小人害君子如姤有相遇之义观有观示之义此卦因以为小人害君子所以将九五极好之爻通说壊了○初六一阴始生当遇之时阴不当往遇乎阳故教占者有繋于金柅之象能如此则正而吉矣若有所往立见其凶故又有羸豕蹢躅之象其戒深矣
　　象曰繋于金柅柔道牵也
　　牵者牵连也阴柔牵乎阳所以戒其徃
　　九二包有鱼无咎不利宾
　　包者包褁也详见蒙卦九二鱼阴物又美初之象也剥变巽曰贯鱼井曰射鲋姤曰包鱼皆以巽为少女取象于阴物之美也言二包褁缠緜乎初犹包鱼也无咎者本卦主于相遇故无咎也不利宾者理不当奉及于宾也盖五月包褁之鱼必馁而臭矣所以不利于宾也巽为臭鱼臭不及宾之象也五阳缠緜一阴故于四爻五爻皆取包褁之象无咎以卦名取义不及宾以鱼取义若以正意论初与四为正应二既先包乎初则二为主而四为宾矣所以不利宾而四包无鱼但易以象为主故只就鱼上说○九二与初本非正应彼此皆欲相遇乃不正之遇也故有五月包鱼之象占者得此仅得无咎然不正之遇已不可达及于宾矣故不利宾
　　象曰包有鱼义不及宾也
　　五月包鱼岂可及宾以义揆之不可及宾也
　　九三臀无肤其行次且厉无大咎
　　夬之九四与姤相综倒转即姤之九三所以爻辞同○九三当遇之时过刚不中隔二未牵连乎初相遇之难故有此象然不相遇则亦无咎矣故占者虽危厉而无大咎也
　　象曰其行次且行未牵也
　　本卦主于相遇三其行未得与初牵连所以次且
　　九四包无鱼起凶
　　初六不中不正卦辞以女壮勿取戒之矣若屯卦六二与初相比不从乎初十年乃字盖六二柔顺中正故也今不中正所以舍正应而从二既从乎二则民心已离矣九四才虽刚而位则柔据正应之理起而与二相争亦犹三国之争荆州干戈无宁日也岂不凶故不曰凶而曰起凶如言起衅也○九四不中不正当遇之时与初为正应初为二所包故有包无鱼之象九四不平与二争之岂不起其凶哉故其象占如此
　　象曰无鱼之凶逺民也
　　阴为民民之象也故观卦下隂爻曰观民逺民者二近民而四逺民也
　　九五以包瓜含章有陨自天
　　枸也与瓜皆五月所有之物干为果瓜之象也因前爻有包鱼之包故此爻亦以包言之含章者含藏其章美也此爻变离有文明章美之意又居中有包含之意故曰含章含即之包章即瓜之美以包瓜即含章之象也陨者从髙而下也有陨自天者言人君之命令自天而降下也巽为命干为天故命令自天而降孔子后以施命诰四方一句本自周公有陨自天来故小象曰志不违命且此爻变成鼎又正位凝命之君三个命字可证○九五当变之时有中正之徳深居九重本不与民相遇故有以包瓜含藏章美之象然虽含藏中正之章美不求与民相遇及施命诰四方如自天而降亦犹天下之风无物不相遇也其相遇之大为何如哉占者有是徳方应是占也
　　象曰九五含章中正也有陨自天志不舍命也【舍音舍】有中正之徳所以含其中正之章美不发露也志者心志也舍违也命者命令也虽不发露章美然心志不违施命诰四方所以有陨自天
　　上九姤其角吝无咎
　　与晋其角同当遇之时髙亢遇刚不遇于初故有姤其角之象吝之道也然不近阴私亦无咎矣故其占如此
　　象曰姤其角上穷吝也
　　居上卦之极故穷惟穷所以吝
　　【坤下兑上】
　　萃者聚也水润泽其地万物羣萃而生萃之象也又上悦而下顺九五刚中而二以柔中应之萃之由也序卦姤者遇也物相遇而后聚故受之以萃所以次姤
　　萃亨王假有庙利见大人亨利贞用大牲吉利有攸往卦大象坎坎为宫中爻巽艮巽木在艮阙之上皆庙之象也坎为隐伏神之象也九五中正大人之象也上亨字占得此卦者亨也下亨字见大人之亨也大象坎为豕外卦兑为羊内卦坤为牛大牲之象也言当此萃时可以格神可以见大人必亨但利于正耳凡物当丰厚不宜俭啬凡事宜攸往不宜退止此教占者处萃之时当如此
　　曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　以卦徳卦体释卦名又释卦辞而极赞之内顺乎外外悦乎内五以刚中而下交二以柔中而上应内外君臣皆相聚防所以名萃尽志以致其孝尽物以致其享聚以正者如萧何张良诸臣一时聚防以从髙祖聚也除暴秦正也能成一统之功亨也天命者天理之自然也以人事言即当其可之时也言时当丰而丰时当往而往者乃所以顺其天理之自然也情者所以发出之情也阳倡阴和干始坤生天地此聚也形交气感声应气求万物亦此聚也天地万物之情聚而已矣
　　象曰泽上于地萃君子以除戎器戒不虞
　　泽字义多有水泽有雨泽有恩泽有润泽泽在天上有恩泽之意所以施禄及下居徳则忌此则有水泽润泽之意所以生万物而萃也除者去旧取新之意谓整理其敝壊也戒者备也虞者度也言变出不测而不可虞度也众萃必有争夺之事故君子除戎器者非耀武也所以戒不虞也圣人之心义理无穷姤卦文王卦辞本不善圣人则出姤之时义大一段本卦文王卦辞极善圣人又发出此一段盖本卦错大畜有离震二象戈兵震动故言戎器不虞又大象坎错离中爻艮综震亦有此象
　　初六有孚不终乃乱乃萃若号一握为笑勿恤往无咎孚者与四正应相孚信也有孚不终者阴柔之人不能固守所以孚不长久也欲萃之急不择正应而与同羣小相萃也号者呼也握者持也言呼九四近前而以手握持之也若者如也言当如此象也言有孚之心能若孚于前而以手握之不释则有孚之心至矣虽为众人所笑勿恤此笑方得无咎也中爻巽为进退有孚不终之象也坤为迷乱之象也坤为众萃之象也兑为口舌号之象也坤错干干居一一之象也中爻艮手握持之象也兑为悦笑之象也大象坎为加忧恤之象也今此爻变不成坎不忧矣勿恤之象也○初六阴柔与九四为正应当萃之时比于同之阴有有孚不终乃乱乃萃之象故教占者有孚坚固如将九四呼于前而以手握之以阴握阳虽不免为人所笑然必勿恤此笑方得往而与九四为聚也故无咎
　　象曰乃乱乃萃其志乱也
　　质本阴柔急于欲萃方寸已乱矣所以不暇择其正应而萃也
　　六二引吉无咎孚乃利用禴
　　引开弓也与君子引而不之引同本卦大象坎又此爻变坎坎为弓引之象也凡人开弓射物必专心于物当物之中不偏于左不偏于右方得中箭盖中徳不变之象也二虽中正居羣小之中少偏私则非中矣故言引则吉无咎也中爻艮手故初曰一握握者手持之也二曰引引者手开之也皆手之象也吉者得萃于九五也无咎者二与九五皆同徳又正应也孚者孚于五也利用禴者言薄祭亦可以交神又与五相聚吉而无咎之象也坎为隐伏有人之象此爻变坎成困故困之二爻亦利享祀未济坎亦言禴涣亦言有庙也此爻变中爻成离禴夏祭故与既济皆言禴○六二中正上应九五之中正盖同徳相应者也二中徳不变故有引之之象占者得此不惟吉而且无咎矣然能引则能孚信于五而与五相聚矣故有利用禴之象其占中之象又如此
　　象曰引吉无咎中未变也
　　二本有中徳惟能如引诚信而中则中徳未变矣所以吉而无咎
　　六三萃如嗟如无攸利往无咎小吝
　　此爻变艮成咸咸三爻亦往吝但咸以君子而随小人可羞之事此则以小人而聚小人所以仅小吝也大象坎为加忧兑为口嗟叹之象也○六三阴柔不中不正当萃之时欲萃者其本志也故有萃如之象但上无应与不得相聚故有嗟如无攸利之象然三之于上虽彼此阴爻无相偶之情能往而从之我性顺而彼性悦必能相聚可以无咎但不能萃刚明之人而萃阴柔羣小亦有小吝矣故其占如此
　　象曰往无咎上巽也
　　巽者三之中爻本巽也兑综巽亦巽也上往以巽而从之我顺而彼悦可以相聚者也故无咎
　　九四大吉无咎
　　大吉无咎与随卦九四随有同就时位上说不就理上说正所谓处不以其道得之富贵者也近悦体之君临归顺之民岂不大吉人谁咎病六爻初乱萃二引萃三嗟如五有悔六涕洟惟四不中不正而自然相聚聚之不劳心力故大吉时位自然非四勉强求之故无咎○九四不中不正居多惧之地本不吉有咎者也然近九五之君有相聚之权率三阴顺而聚于五上悦下顺则不劳心力而自能相聚矣若不论其九四之徳惟以其萃论之盖大吉无咎者也故有此象占者得此亦当如是也
　　象曰大吉无咎位不当也
　　位不当者不中不正也既不中正则大吉者亦不吉无咎者亦有咎矣周公就时位能萃之象上说孔子就理上说
　　九五萃有位无咎匪孚元永贞悔亡
　　匪者不也匪孚者不信于人也九四比羣阴在下以分其萃大吉无咎所以匪孚也元者元善也即阳刚中正之徳也永贞者长永贞固也悔者五与上六相近同居悦体阴阳比昵恐其虽萃天下之位而其徳未甚光明所以悔也○九五当天下之尊为萃之主臣民皆萃可以无咎矣然四分其萃未免匪孚上溺阴私未免有悔故必反已自修俾元善中正之徳长永贞固斯悔亡而人孚矣戒占者必如此
　　象曰萃有位志未光也
　　此爻与夬中未光相同盖阴阳相悦此未光也又变震为情动性顺此未光也变震成豫又和乐矣此未光也阳与阴相聚防之时又悦又动又顺又和乐安能保其志之光明哉故曰志未光若依本爻阳刚中正有何疚病
　　上六赍咨涕洟无咎
