<!-- { "loadSidebar": true } -->
　　易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也【易者之易以鼓反】危者使平易者使倾此圣人传心之言如以小而一身论一饮一食易而不谨必至终身之疾一言一语易而不谨必至终身之玷此一身易者之倾也以大而国家论越王卧薪甞胆冬持氷夏持火卒擒吴王此危者之平也宗天寳已前海内富庶遂深居禁中以声色自娱悉以政事委之李林甫京师遂为安禄山所陷此易者之倾也其道甚大百物不废于此可见危使平易使倾即书言殖有礼覆昏之意物者事也废字即倾字也若依小注万物之理无所不具则全非本章危平易倾之易矣惧以终始者危惧自始至终惟恐其始危而终易也○易之兴也其当殷之末世周之盛徳耶当文王与纣之事耶惟当文王与纣之事是故玩其辞徃徃有危惧警戒之意盖危惧则得平安慢易必至倾覆易之道也此道甚大虽近而一身逺而天下国家凡平者皆生于危凡倾者皆生于易若常以危惧为心则凡天下之事物虽百有不齐然生全成于忧患未有倾覆而废者矣故圣人繋易之辞惧以终始不敢始危而终易者大约欲人恐惧修省至于无咎而已此则易之道也右第十一章
　　夫干天下之至健也徳行恒易以知险夫坤天下之至顺也徳行恒简以知阻【行去声易以鼓反阻庄吕反】
　　健顺者乾坤之性徳者乾坤蕴畜之徳得诸心者也即日新盛徳之徳也行者乾坤生成之迹见诸事者也即富有大业之事也易简者乾坤无私之理也险阻者乾坤至至动之事险者险难也易直之反阻者壅塞也简静之反惟易直无私者可以照天下险之情惟简静无私者可以察天下烦壅之故六十四卦利贞者无非易简无私之理而已此节止论其理言知险知阻乃健顺徳行易简之能事也未说道圣人与易至下文说心研虑方说圣人八卦象告方说到易
　　能说诸心能研诸侯之虑定天下之吉凶成天下之亹亹者是故变化云为吉事有祥象事知器占事知来【说音悦侯之二字衍吉作言】
　　能者人皆不能而圣人独能之也能字在前者字在后者言能悦心研虑定天下吉凶成天下亹亹者惟圣人也险阻之吉如大过过渉灭顶蛊之利渉大川是也云为即言行二字变化即欲动者尚其变变字吉字刘绩读作言今从之○圣人事未至则能以易简无私之理悦诸心事既至则能以易简无私之理研诸虑是即乾坤之易简矣是以险阻之吉者知其为吉险阻之凶者知其为凶而定天下之吉凶险阻之吉者则教人趋之险阻之凶者则教人避之而成天下之亹亹是故易必以动者尚其变也圣人则即其易简之理不必尚其变而凡有所云为自变化而莫测易必以言者尚其辞也圣人则即其易简之理不必尚其辞而凡事必有兆自前知而如神事之有形迹而为器者易必以制器者尚其象也圣人则知以藏徃即其易简之理而知其一定之器事之无形迹而为来者易必以卜筮者尚其占也圣人则神以知来即其易简之理而知其未然之来此则圣人未卜筮而知险知阻也
　　天地设位圣人成能人谋鬼谋百姓与能八卦以象告爻彖以情言刚柔杂居而吉凶可见矣
　　凡人有事人谋在先及事之吉凶未决方决于卜筮所以说人谋鬼谋百姓与能也故书曰谋及乃心谋及卿士谋及庻人谋及卜筮先心而后人先人而后鬼轻重可知矣象者像也八卦成列象在其中矣凡卦中之画及天地雷风干马坤牛之类也爻者效天下之动者也彖者材也皆有辞也情即象之情阳有阳之情隂有隂之情干马有健之情坤牛有顺之情刚柔即九六也相杂则吉凶之理自判然可见告者告此险阻也言者言此险阻也见者见此险阻也○天地设位有易简之理而知险知阻此天地之能也圣人则以易简之理悦心研虑未卜筮而知险知阻矣然百姓不皆圣人也于是圣人作易以成天地之能所以天下之事虽至险至阻其来无穷然明而既谋于人幽而又谋于鬼不惟贤者可与其能虽百姓亦可以与能矣然百姓亦可以与能者岂百姓于易简之理亦能悦心研虑哉盖八卦以象告险阻爻彖以情言险阻刚柔相杂以吉凶见险阻是以百姓虽至愚然因圣人作易之书其所告所言所见自能知险知阻矣所以圣人能成天地之能而百姓亦与能也
　　变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝
　　卦以变为主故以利言其言吉者利人也其言凶者人则避之亦利也爱相攻家人九五是也恶相攻同人九三是也逺相取恒之初六是也近相取豫之六三是也情相感中孚九二是也情者情实也对伪而言伪相感渐之九三是也曰相攻曰相取曰相感即情也感者情之始动利害之开端也取则情已露而悔吝着矣攻则情至极而吉凶分矣卦爻中其居皆有逺近其行皆有情伪其情皆其爱恶也凡易之情者圣人作易之情也近者近乎相攻相取相感之情也与上文逺近之近不同不相得者不相得其易简之理而与之违背也情兼八卦刚柔故此节言卦爻之情下节言人之情○易之为书以象告以情言见吉凶百姓固可以与能矣而人之占卜者卦中之变动本教占者趋吉避凶无不利者也然变动中有吉有凶其故何也以其卦爻之情而迁移也是故情之险阻不同有爱恶相攻险阻之情则吉凶生矣有逺近相取险阻之情则悔吝生矣有情伪相感险阻之情则利害生矣凡易之情以贞爲主贞即易简之理也情虽险阻不同若合乎易简之理则吉矣利矣无悔吝矣若近乎相攻相取相感之情而违背乎易简之理则凶矣害矣悔且吝矣小而悔吝中而利害大而吉凶皆由此险阻之情而出此易所以以象告以情言见吉凶使人知所趋避者此也
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　叛者背理慙者羞愧疑者可否未决枝者两岐不一躁者急廹无涵养诬善之人或援正入邪或推邪入正故游荡无实失守者无操持屈者抑而不伸○相攻相取相感卦爻险阻之情固不同矣至于人之情则未易见也然人心之动因言以宣试以人险阻之情于言辞者观之盖人情之险阻不同而所之辞亦异是故将叛者其辞必慙中心疑者其辞必枝吉人之辞必寡躁人之辞必多诬善之人其辞必游失其守者其辞必屈夫吉者得易简之理者也叛疑躁诬失守者失易简之理者也人情险阻不同而其辞既异如此又何独于圣人卦爻之辞而疑之可见易知险简知阻本圣人成天地之能而使百姓与能者亦不过以易简之理知其险阻而已
　　右第十二章　此章反复论易知险简知阻盖天尊地卑首章言圣人以易简之徳成位乎天地见圣人作易之原此章言圣人以易简之徳知险知阻作易而使百姓与能见圣人作易之实事也

　　周易集注卷十四
<经部,易类,周易集注>
　　钦定四库全书
　　周易集注卷十五
　　明　来知徳　撰
　　说卦传
　　昔者圣人之作易也幽賛于神明而生蓍参天两地而倚数观变于隂阳而立卦挥于刚柔而生爻和顺于道徳而理于义穷理尽性以至于命
　　言蓍草乃神明幽助方生周公之爻定阳九隂六者非老变而少不变之说也乃参天两地而倚数也参两之说非阳之象圆圆者径一而围三隂之象方方者径一而围四之说也盖河图天一地二天三地四天五地六天七地八天九地十一二三四五者五行之生数也六七八九十者五行之成数也生数居河图之内乃五行之端故可以起数成数居河图之外则五行之结果故不可以起数参之者三之也天一天三天五之三位也两之者二之也地二地四之二位也倚者依也天一依天三天三依天五而为九地二依地四而为六也若以画数论之均之为三参之则三个三两之则两个三矣圣人用蓍以起数九变皆三画之阳则三其三而为九此九之母也则过揲之防四九三十六此九之子也参之是三个十二矣九变皆二画之隂则二其三而为六此六之母也则过揲之防四六二十四此六之子也两之是两个十二矣均之为十二参之则三个两之则两个也以至干六爻之防二百一十有六乃三个七十二合之也均之为七十二参之则三个两之则两个矣緫之干防六千九百十二乃三个二千三百四合之也坤防四千六百八乃两个二千三百四合之也均之二千三百四参之则三个两之则两个矣此皆河图生数自然之妙非圣人之安排也若夫七八亦乾坤之防但二五为七三四为七是一地一天不得谓参两一三四为八一二五为八是一地二天亦不得谓之参两以至过揲之防六爻之防万物之数皆此参两故周公三百八十四爻皆用九六者以生数可以起数成数不可以起数也观变者六十四卦皆八卦之变阳变隂隂变阳也如干初爻变则为姤二爻变则为遯坤初爻变则为复二爻变则为临是也详见杂説八卦变六十四卦图挥于刚柔者布散刚柔于六十四卦而生三百八十四爻也易中所言之理一而已矣自其共由而言谓之道自其蕴畜而言谓之徳自其散布而不可移易谓之理自其各得其所赋之理谓之性道徳理性四者自其在人而言谓之义自其在天而言谓之命和顺于道徳者谓易中形上之道神明之徳皆有以贯彻之不相悖戾拂逆也理于义者六十四卦皆利于贞其要无咎者义也今与道徳不相违背则能理料其义凡吉防悔吝无咎皆合乎心之制事之宜矣穷理者谓易中幽明之理以至万事万物之变皆有以研穷之也尽性者谓易中健顺之性以至大而纲常小而细防皆有以处分之也至于命者凡人之进退存亡得防皆命也今既穷理尽性则知进知退知存知亡知得知防与天合矣故至于命也惟圣人和顺于道徳穷理尽性是以文王发明六十四卦之彖辞周公发明三百八十四爻之爻辞有吉有凶有悔有吝有无咎者皆理于义至于命也使非理义立命安能弥纶天地观象玩辞观变玩占自天佑之吉无不利也哉幽賛二句言蓍数也蓍与河图皆天所生故先言此二句立卦者伏羲也生爻者周公也理义至命者文王周公之辞也上理字料理之理下理字义理之理自圣人之作易也下六句皆一意幽賛于神明参天两地观变于隂阳挥于刚柔和顺于道徳穷理尽性一意也生也倚也立也生也理也至也一意也圣人作易不过此六者而已言蓍数卦爻而必曰义命者道器无二致理数不相离圣人作易惟教人安于义命而已故兼天人而言之此方谓之易非旧注极功之谓也故下文言顺性命之理以隂阳刚柔仁义并言之○言易有蓍乃圣人幽赞于神明而生之易有数乃圣人参天两地而倚之易有卦乃圣人观变于隂阳而立之易有爻乃圣人挥于刚柔而生之易彖辞爻辞中有义乃圣人和顺于道徳而理之易彖辞爻辞中有命乃圣人穷理尽性而至之
　　右第一章
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
