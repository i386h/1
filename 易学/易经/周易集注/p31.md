<!-- { "loadSidebar": true } -->
　　以卦体卦徳释卦名又释利贞之义而极言之阳长过中大者壮也葢正月泰阳虽长而未盛三月夬阳已盛而将衰皆不可以言壮惟四阳则壮矣且干刚震动刚则能胜其人欲之私动则能奋其必为之志何事不可行哉此其所以壮也卦体则势壮卦徳则理壮所以名壮大者正也言大者自无不正也凡阳明则正隂浊则邪自然之理故利于贞若不贞则非大矣正大者正则无不大也天地之情者覆载生成所发之情也一通一复皆一诚之贯彻岂不正既正岂不大故曰正大葢大者壮以气言乃壮之本体也大者正以理言所以运壮之道也正大而天地之情可见又推极上天下地莫非此正大之理非特人为然也一阳来复见天地之心四阳见其情仁者天地之心情则其所发也
　　象曰雷在天上大壮君子以非礼弗履
　　非礼者人欲之私也履者践履也非礼弗履则有以克胜其人欲之私矣此惟刚健以动者可能矫哉其强何壮如之雷在天上大壮者以声势而见其壮也君子非礼弗履大壮者以克胜其私而见其壮也
　　初九壮于趾征凶有孚
　　震为足又初在下趾之象也征凶者徃则必裁抑摈斥也孚者自信其阳刚之正徳也初以阳居阳干之刚未盛也故有孚至三则干刚极矣故贞厉○初九阳刚处下当壮之时壮于进者也故有壮趾之象以是而徃凶之道也然阳刚居正本有其徳故教占者惟自信其徳以甘穷困不可有所徃徃则凶矣
　　象曰壮于趾其乎穷也
　　既无应援又卑下无位故曰穷当壮进之时有其徳而不能进进则必凶乃处穷之时矣故惟自信其徳以自守可也是其孚者不得已也因穷也故曰其孚穷贤人君子不偶于时栖止山林者多是如此
　　九二贞吉
　　中则无太过不恃其强而猛于必进所以此爻贞吉○九二以阳刚当大壮之时居中而不过于壮葢正而吉者也故其占如此
　　象曰九二贞吉以中也
　　以中者居中位也与卦得中道未济中以行正同中立而不强哉矫九二有焉
　　九三小人用壮君子用罔贞厉羝羊触藩羸其角【羸力为切】罔者无也言不用也君子以义理为勇以非礼弗履为大壮故不用壮也羝羊壮羊也羸者瘦也病也羝羊恃其强壮乃触其藩其角出于藩之外易去而难反不能用其力是角之壮者反为藩所困制而弱病矣故曰羸其角也本卦大象兑中爻为兑皆羊之象故诸爻皆以羊言之震为竹为苇藩之象也触藩者用壮之象也阳居阳位故曰贞羸角者又贞厉之象也○九三过刚不中又当干体之终交震动之际乃纯用血气之强过于壮者也然用壮为小人之事君子以义理为主岂其所用哉故圣人戒占者曰惟小人则用壮君子则不用也茍用其壮虽正亦厉亦如羊之触藩羸角也壮其可恃哉戒之之严故占中之象又如此
　　象曰小人用壮君子罔也
　　言用壮者小人之事君子则无此也
　　九四贞吉悔亡藩决不羸壮于大舆之輹
　　贞吉悔亡者惟正则吉而悔亡也决破也藩决不羸承上文而言也三前有四之阻隔犹有藩焉四前二隂则藩决而可前进矣震为大涂兑为咐决藩决之象也輹与辐同车轮之中干也车之败常在折輹輹壮则车强矣四变坤大舆之象也壮于大舆之輹言尚徃而可进也此二句又贞吉悔亡之象也○九四当大壮之时以阳居隂不极其刚前无困阻而可以尚徃矣故其占中之象如此
　　象曰藩决不羸尚徃也
　　尚徃者前无困阻而可以上进也
　　六五丧羊于易无悔【易音亦】
　　易即埸田畔地也震为大涂埸之象也○本卦四阳在下故名大壮至六五无阳则丧失其所谓大壮矣故有丧羊于易之象既失其壮则不能前进仅得无悔而已故其象占如此
　　象曰丧羊于易位不当也
　　位不当者以柔居五位也
　　上六羝羊触藩不能退不能遂无攸利艰则吉
　　震错巽为进退退遂之象也艰者处之艰难而不忽慢也吉者无攸利者终得攸利也六五已丧羊矣而上六又羝羊触藩者葢六五以一爻言也上六则合一卦而言也三则刚之极上则动之极所以爻象皆同○上六壮终动极所以触藩而不能退然其质本柔又不能遂其进也故有触藩不能退遂之象占者之无攸利可知矣然犹幸其不刚而不妄进也若占者能艰以处之则得以遂其进而吉矣
　　象曰不能退不能遂不详也艰则吉咎不长也
　　详者慎宻也不详者当壮终动极之时不能度势而行审几而进也既详则能艰矣咎者不能退不能遂之咎也惟艰则能详而咎不长矣心思之艰难所以能详识见之详明所以方艰
　　【坤下离上】
　　晋者进也以日出地上前进而明也不言进而言晋者进止有前进之义无明之义晋则有进而光明之义所以不言进也序卦物不可以终壮故受之以晋葢物既盛壮则必前晋所以次大壮
　　晋康侯用锡马蕃庶昼日三接
　　康侯安国之侯也锡者赐与也蕃庶见其恩之者隆三接见其礼之者频坤错干马之象中爻艮综震震为蕃蕃之象庶者众也坤为众庶之象蕃庶者言所锡之马众多也昼日离之象离居三三之象艮为手相接之象日者君也坤者臣也坤为邑国日在地上照临其邑国之侯有宠而锡马三接之象易止有是象无是事如栋桡金车玉之皆是也诸儒不知象乃以周官校人大行人实之失象防矣
　　曰晋进也明出地上顺而丽乎大明柔进而上行是以康侯用锡马蕃庶昼日三接也
　　释卦名又以卦象卦徳卦综释卦辞明出地上者离日出于地之上也顺而丽乎大明者坤顺而附丽乎大明也柔进而上行者晋综明夷因二卦同体文王综为一卦故杂卦曰晋昼也明夷诛也言明夷下卦之离进而为晋上卦之离也若以人事论明出地上乃世道维新治教休明之时也顺以臣言大明以君言顺者小心承顺也丽者犹言攀龙鳞附鳯翼也柔进而上行则成虚中矣是虚中下贤之君而居于五之位也上句以时言中句以臣之徳言下句以君言言为康侯者必际是时备是徳遇是君方得是宠也
　　象曰明出地上晋君子以自昭明徳
　　地乃隂土譬之人欲之私自者我所本有也日本明入于地则暗矣犹人之徳本明但溺于人欲之私则暗矣故自昭其明徳亦犹日之出地也自昭者格物致知以去其蔽明之私诚意正心修身以践其自昭之实也明徳者即行道而有得于我者也天下无道外之徳即五伦体之于身也此徳塞乎天地横乎四海如杲日当空人人得而见之故曰明非大学旧注虚灵不昧之谓也至健莫如天故君子以之自彊至明莫如日故君子以之自昭所以二象皆以自字言之
　　初六晋如摧如贞吉罔孚无咎【摧音崔】
　　晋如者升进也崔者崔嵬之崔高也中爻艮山在坤土之上崔之象也四近君又阳爻故有崔如之象若以为摧如则与小象独行正不相合矣依郑为南山崔崔之崔是也贞者尽其在我不畔援茍且汲汲以求进也吉者终得遂其进也罔孚者二三不信之也中爻坎为疑不信之象也当升进之时众人通欲进初卑下故二三不见信观小象曰独行正六三曰众允可知矣者不以进退为欣戚从容以处之而我之自修者犹夫初也无咎者不失其身也贞即下文罔孚无咎○初六以隂居下当升进之时而应近君之四故有晋如崔如之象占者守正则吉矣设或不我见信不可急于求信惟寛以处之则可以无咎矣若求信之心切则不免枉道失身安得无咎此所以利贞则吉也
　　象曰晋如摧如独行正也无咎未受命也
　　独行者独进也中爻艮综震足行之象也正者应与之正道也言升进之时四阳在上近乎其君赫赫崔嵬初又卑下众人不进而初独进之似不可进矣然四与初为正应进之亦正道也未害其为进也未受命者离日在上未受君王之命也未受命则无官守所以得绰绰有余应四未应五故曰未受命六二曰受兹介福于王母二受字相同中爻艮为手有授受之象故文王卦辞曰接初二爻皆言受皆有手象
　　六二晋如愁如贞吉受兹介福于其王母
　　中爻坎为加忧为心病愁之象也其所以愁者四乃大臣中鼫鼠之小人也近君而据下三爻升进之路二欲升进无应援五隂柔二愁五之不断四邪僻二愁四之见害此其所以愁也贞者中正之徳也初六之贞未有贞而勉之也六二之贞因其本有而教以守之也吉者中正之徳久而必彰上之人自当求之下文所言受介福于王母是也介者大也受介福者应六五大明之君因其同徳而任用之加之以宠禄也王母者六五也离为日王之象也离为中女母之象也○六二中正上无应援故有欲进而愁之象占者如是而能守正则吉而受福矣
　　象曰受兹介福以中正也
　　以中正者以六二有此中正之徳也八卦正位坤在二所以受介福详见杂説
　　六三众允悔亡
　　坤为众众之象也允者信也初罔孚未允也二愁如犹恐未允也三则允矣悔亡者亡其不中正之悔也○六三不中正当欲进之时宜众所不信而有悔矣然所居之地近乎离明又顺体之极有顺上向明之志则所谓不中正者皆因亲近其大明而中正矣是以众皆信之同下二隂上进故有众允之象而占者则悔亡也
　　象曰众允之志上行也
　　上者大明也上行者上顺丽于大明也上从大明之君众志之所同也
　　九四晋如鼫鼠贞吉【鼫音石市亦切】
　　鼫鼠广韵以为蝼蛄则非鼠矣玉篇以为形大如鼠头似兔尾有毛青黄色则又鼠之异者也蔡邕以为五技鼠能飞不能过屋能縁不能穷木能游不能度谷能穴不能掩身能走不能先人则飞鼠也郭景纯以为形大如鼠好在田中食粟豆则田鼠也广韵鼫字与硕字同一二字从石皆音石诗硕鼠刺贪硕大也阳大隂小此爻阳故为大鼠即诗之硕鼠无疑矣中爻艮变爻亦艮鼠之象也鼠窃人之物然昼则伏藏夜则走动葢不敢见日而畏人者也离为日晋者昼也鼠岂能见之哉但当进之时见众人俱进彼亦同进不复畏其昼矣贞者当进之时九四晋如非不正也○九四不中不正当晋之时窃近君之位居三隂之上上而畏六五大明之知下而畏三隂羣小之忌故有鼫鼠日下惟恐人见之象占者如是虽正亦危矣
　　象曰鼫鼠贞厉位不当也
　　位不当者不中不正也
　　六五悔亡失得勿恤徃吉无不利
　　恤者忧也中爻坎为加忧恤之象也五变则中爻不成坎故不忧而勿恤矣火无定体倐然而活倐然而没失得其常事也凡易中遇离或错离或中爻离皆言失得二字如比卦九五错离曰失前禽随卦六三变离曰失小子随有求得噬嗑九四曰得金矢六五曰得黄金坎卦错离六二曰求小得明夷九三曰得其大首卦九二错离曰得黄矢卦初六曰得妾震卦六二变中爻为离曰七日得渐卦中爻离六四曰得其桷丰卦六二曰得疑疾旅九四曰得资斧巽上九变坎错离曰丧其资斧得失得丧皆一意也既济六二曰七日得未济上九曰失是则或失或得不以为事者乃离之本有也非戒辞也本卦以象论日出地上乃朝日也非日中之昃以徳论居大明之中而下顺从之以卦变论为飞龙在天之君六爻独此爻善所以小象曰徃有庆也悔亡者中以行正也失得勿恤者虚中则廓然太公不以失得累其心也故吉无不利○六五柔中为自昭明徳之主天下臣民莫不顺而丽之是以事皆悔亡而心则不累于得失持此以徃葢吉而无不利者也占者有是徳斯应是占矣
　　象曰失得勿恤徃有庆也
　　徃有庆即吉无不利
