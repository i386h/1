<!-- { "loadSidebar": true } -->
　　文言曰坤至柔而动也刚至静而德方后得主而有常含万物而化光坤道其顺乎承天而时行
　　动者生物所动之机德者生物所得之质干刚坤柔定体也坤固至柔矣然干之施一至坤即能翕受而敷施之其生物之机不可止遏屈挠此又柔中之刚矣干动坤静定体也坤固至静矣及其承干之施陶镕万类各有定形不可移易有息者不可变为草木无息者不可变为昆虫此又静中之方矣柔无为矣而刚则能动静无形矣而方则有体柔静者顺也体也刚方者健也用也后得主而有常者后乎干则得干为主乃坤道之常也含万物而化光者静翕之时含万物生意于其中及其动辟则化生万物而有光显也坤道其顺乎此句乃赞之也坤之于干犹臣妾之与夫君亦惟听命而已一施一受不敢先时而起亦不敢后时而不应此所以赞其顺也此以上申彖传之意
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚氷至葢言顺也
　　天下之事未有不由积而成家之所积者善则福庆及于子孙所积者不善则灾殃及于后世其大至于弑逆之祸皆积累而至非朝夕所能成也由来者渐言臣子也辨之不早责君父也辨察也在下者不可不察之于已在上者不可不察之于人察之早勿使之渐则祸不作矣顺字即驯字驯者顺也即驯致其道也言顺习因循似至于坚冰也前言驯致其道此言葢言顺也皆一意也程传是
　　直其正也方其义也君子敬以直内义以方外敬义立而德不孤直方大不习无不利则不疑其所行也直者何也言此心无邪曲之私从绳墨而正之之谓也方者何也言此事无差谬之失得裁制而宜之之谓也此六二直方之所由名也下则言求直方之功人心惟有私所以不直如知其敬乃吾性之礼存诸心者以此敬为之操持必使此心廓然大公而无一毫人欲之私则不期直而自直矣人事惟有私所以不方如知其义乃吾性之义见诸事者以此义为之裁制必使此事物来顺应而无一毫人欲之私则不期方而自方矣徳之偏者谓之孤孤则不大不孤则大矣葢敬之至者外必方外不方不足谓之敬不足谓敬是徳之孤也义之至者内必直内不直不足谓之义不足谓义是徳之孤也今既有敬以涵义之体又有义以达敬之用则内外夹持表里互养日用之间莫非天理之流行德自充满盛大而不孤矣何大如之内而念念皆天理则内不疑外而事事皆天理则外不疑内外坦然而无疑则畅于四支不言而喻于事业无所处而不当何利如之此所以不习无不利也干言进修坤言敬义学圣人者由于进修欲进修者先于敬义乾坤二卦备矣
　　阴虽有美含之或从王事弗敢成也地道也妻道也臣道也地道无成而代有终也
　　阴虽有美含之可以时而从王事矣或从王事不敢有其成者非其才有所不足不能成也乃其分之之不敢成也何也法象莫大于天地三纲莫重于夫妻君臣天统乎地夫统乎妻君统乎臣皆尊者唱而卑者和之故地道也妻道也臣道也皆不敢先自主也皆如地之无成惟代天之终耳葢天能始物不能终物地继其后而终之则地之所以有终者终天之所未终也地不敢专其成而有其终故曰无成而代有终也六三为臣故当如此
　　天地变化草木蕃天地闭贤人隐易曰括囊无咎无誉盖言谨也
　　天地变化二句乃引下文之辞言天地变化世道开泰则草木之无知者且蕃茂况于人乎则贤人之必出而不隐可知矣若天地闭则贤人必敛德以避难此其所以隐也坤本阴卦四六重阴又不中则阴之极矣正天地闭塞有阴而无阳不能变化之时也故当谨守不出者以此
　　君子黄中通理正位居体美在其中而畅于四支于事业美之至也
　　黄者中德也中者内也黄中者中德之在内也通者豁然脉络之贯通无一毫私欲之滞塞也理者井然文章之条理无一毫私欲之混淆也本爻既变坎为通通之象也本爻未变坤为文理之象也故六五小象曰文在中徳之在内者通而且理爻之言黄者以此正位居尊位也体者乾坤之定体也干阳乃上体坤阴乃下体言虽在尊位而居下体故不曰衣而曰裳爻之所以言裳者以此以人事论有居尊位而能谦下之意此二句尽黄裳之义矣又叹而赞之以见元吉之故言黄中美在其中岂徒美哉美既在中则畅于四支为日新之德四体不言而喻者此美也于事业为富有之业天下国家无所处而不当者此美也不其美之至乎爻之所以不止言吉而言元吉者以此
　　阴疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄【为于伪反离力智反夫音扶】
　　疑者似也似其与已均敌无大小之差也阴本不可与阳战今阴盛似敢与阳敌故以战言阴盛已无阳矣本不可以称龙而不知阳不可一日无也故周公以龙言之以存阳也虽称为龙犹未离阴之类也故称血以别其为阴血阴物也曰其色黄则天地之色杂矣而不知天地黄者两间之定分也今曰其色黄疑于无分别矣夫岂可哉言阴阳皆伤也以上皆申言周公爻辞


　　周易集注卷一
<经部,易类,周易集注>
　　钦定四库全书
　　周易集注卷二
　　明　来知德　撰
　　【震下坎上】
　　屯者难也万物始生郁结未通似有险难之意故其字从音彻初生草穿地也序卦有天地然后万物生焉盈天地之间者唯万物屯者盈也物之始生也天地生万物屯物之始生故次乾坤之后
　　屯元亨利贞勿用有攸往利建侯
　　乾坤始交而遇险陷故名为屯所以气始交未畅曰屯物勾萌未舒曰屯世多难未泰曰屯造化人事皆相同也震动在下坎陷在上险中能动是有拨乱兴衰之才者故占者元亨然犹在险中则宜守正而未可遽进故勿用有攸往勿用者以震性多动故戒之也然大难方殷无君则乱故当立君以统治初九阳在阴下而为成卦之主是能以贤下人得民而可君者也占者必从人心之所属望立之为主斯利矣故利建侯建侯者立君也险难在前中爻艮止勿用攸往之象震一君二民建侯之象
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　以二体释卦名又以卦德卦象释卦辞刚柔者乾坤也始交者震也一索得震故为乾坤始交难生者坎也言万物始生即遇坎难故名为屯动乎险中者言震动之才足以奋有为时当大难能动则其险可出故大亨然犹在险中时犹未易为必从容以谋其出险方可故利贞雷震象雨坎象天造者天时使之然如天所造作也草者如草不齐震为蕃草之象也昧者如天未明坎为月天尚未明昧之象也坎水内景不明于外亦昧之象也雷雨交作杂乱晦防充塞盈满于两间天下大乱之象也当此之时以天下则未定以名分则未明正宜立君以统治君既立矣未可遽谓安宁之时也必为君者忧勤兢畏不遑宁处方可拨乱反正以成靖难之功如更始既立日夜纵情于声色则非不宁者矣此则圣人济屯之深戒也动而雷雨满盈即勿用攸往建侯而不宁即利建侯然卦言勿用攸往而彖言雷雨之动者勿用攸往非终不动也审而后动也屯之元亨利贞非如干之四德故曰大亨贞
　　象曰云雷屯君子以经纶
　　彖言雷雨象言云雷彖言其动象着其体也上坎为云故曰云雷屯下坎为雨故曰雷雨解经纶者治丝之事草昧之时天下正如乱丝经以引之纶以理之俾大纲皆正万目毕举正君子拨乱有为之时也故曰君子以经纶
　　初九磐桓利居贞利建侯
　　磐大石也鸿渐于磐之磐也中爻艮石之象也桓大柱也檀弓所谓桓楹也震阳木桓之象也张横渠以磐桓犹言柱石是也自马融以磐旋释磐桓后来儒者皆如马融之释其实非也八卦正位震在初乃爻之极善者国家屯难得此刚正之才乃倚之以为柱石者也故曰磐桓唐之郭子仪是也震为大涂柱石在于大涂之上震本欲动而艮止不动有柱石欲动不动之象所以居贞而又利建侯非难进之貌也故小象曰虽磐桓志行正也曰心志在于行则欲动不动可知矣○九当屯难之初有此刚正大才生于其时故有磐桓之象然险陷在前本爻居其正故占者利于居正以守已若为民所归势不可辞则又宜建侯以从民望救时之屯可也居贞者利在我建侯者利在民故占者两有所利
　　象曰虽磐桓志行正也以贵下贱大得民也
　　当屯难之时大才虽磐桓不动然拳拳有济屯之志行一不义杀一不辜而得天下不为既有救人之心而又有守己之节所以占者利居贞而守己也盖居而不贞则无徳行而不正则无功周公言居贞孔子言行正然后济屯之功德备矣阳贵阴贱以贵下贱者一阳在二阴之下也当屯难之时得一大才众所归附更能自处卑下大得民矣此占者所以又利建侯而救民也
　　六二屯如邅如乗马班如匪冦婚媾女子贞不字十年乃字【邅张连反】
　　屯邅皆不能前进之意班与书班师并岳飞班师班字同回还不进之意震于马为馵足为作足班如之象也应爻为坎坎为盗冦之象也指初也妇嫁曰婚再嫁曰媾婚媾指五也变兊为少女女子之象也字者许嫁也礼女子许嫁笄而字此女子则指六二也贞者正也不字者不字于初也乃字者乃字于五也中爻艮止不字之象也中爻坤土土数成于十十之象也若以人事论光武当屯难之时窦融割据志在光武为隗嚣所隔乗马班如也久之终归于汉十年年乃字也○六二柔顺中正当屯难之时二与五应但乗初之刚故为所难有屯邅班如之象不得进与五合使非初之冦难即与五成其婚媾不至十年之久矣惟因初之难六二守其中正不肯与之茍合所以不字至于十年之久难久必通乃反其常而字正应矣故又有此象也占者当如是则可
　　象曰六二之难乗刚也十年乃字反常也
　　六二居屯之时而又乗刚是其患难也乗者居其上也故曰六二之难反常者二五阴阳相应理之常也为刚所乗则乖其常矣难久必通故十年乃字而反其常
　　六三即鹿无虞惟入于林中君子几不如舎往吝【舍音舍】即者就也鹿当作麓为是旧注亦有作麓者葢此卦有麓之象故当作麓非无据也中爻艮为山山足曰麓三居中爻艮之足麓之象也虞者虞人也三四为人位虞人之象也入山逐兽必有虞人发纵指示无虞者无正应之象也震错巽巽为入入之象也上艮为木坚多节下震为竹林中之象也言就山足逐兽无虞人指示乃陷入于林中也坎错离明见几之象也舍者舍而不逐也亦艮止之象也○六三隂柔不中不正又无应与当屯难之时故有即麓无虞入于林中之象君子见几不如舍去若往逐而不舍必致羞吝其象如此戒占者当如是也
　　象曰即鹿无虞以从禽也君子舍之往吝穷也
　　孔子恐后学不知即鹿无虞之句故解之曰乃从事于禽也则鹿当作麓也无疑矣舍则不往往则必吝吝穷者羞吝穷困也
　　六四乗马班如求婚媾往吉无不利
