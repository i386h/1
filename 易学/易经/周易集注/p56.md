<!-- { "loadSidebar": true } -->
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑释否九五爻义安危以身言存亡以家言治乱以国言所以下文曰身安而国家可保也危者自以为位可恒安者也亡者自以为存可恒保者也乱者自以为治可恒有者也惟安其位保其存有其治则志得意满所以危亡而乱矣唐之宗隋之帝是也易教人易者使倾正此意
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也【知音智胜音升】释鼎九四爻义徳所以诏爵智所以谋事力所以当任鲜不及者鲜不及其祸也
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　释豫六二爻义谄者谄防附氷山吠村庄者也渎者渎慢也不知其几如刘栁交叔文竟谄其党是也断可识者断可识其不俟终日也豫卦独九四大有得盖爻之得时者初与四应交乎四者也三与四比亦交乎四者也皆谄于其四矣独二隔三不与四交上交不谄者也初六鸣豫凶不正者也二与之比二中正不渎慢下交不渎者也动之防即先见知微知彰也本卦止一刚初柔四刚知柔知刚也圣人之言皆有所据知几其神与知微知彰三句皆是赞辞○几者人之所难知能知人之所不能知故曰神君子之交人上下之间不谄不渎者以其有先见之明惧其祸之及已也故知几推君子何也盖几者方动之始动之至微良心初吉之先见者也若溺于物欲非初动之良心延迟不决则不能见几祸已及已见其凶而不见其吉矣惟君子见此几即作而去不俟终日然见此几之君子岂易能哉必其操守耿介修身反已无一毫人欲之私者方可能之易曰介于石不终日贞吉夫以耿介如石之不可移易则知之之明去之之决断可以识其不俟终日矣盖天下之事有防有彰人之处事有柔有刚人知乎此方能见几也今君子既知其防又知其彰既知其所以柔又知其所以刚四者既知则无所不知矣所以为万夫之望而能见几也故赞其知几其神
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　释复初九爻义殆者将也庶近也几者动之防吉之先见者也即下文有不善未尝不知也言顔氏之子其将近于知几乎知之未尝复行故不贰过
　　天地絪緼万物化醇男女搆精万物化生易曰三人行则损一人一人行则得其友言致一也
　　释损六三爻义絪麻线也緼绵絮也借字以言天地之气纒绵交密之意醇者凝厚也本醇酒亦借字也天地之气本虚而万物之质则实其实者乃虚气之化而凝得气成形渐渐凝实故曰化醇男女乃万物之男女雌雄牝牡不独人之男女也男女乃父母万物皆男女之所生也以卦象言地在中爻上下皆无有天将地纒绵之象故曰天地絪緼以二卦言少男在上少女在下男止女悦有男女搆精之象故以天地男女并言之致与丧致乎哀致字同专一也隂阳两相与则专一本卦六爻应与皆隂阳相配故曰致一○天地絪緼气交也专一而不二故曰醇男女搆精形交也专一而不二故化生夫天地男女两也絪緼搆精以一合一亦两也所以成化醇化生之功易曰三人行则损一人一人行则得其友者正以损一人者两也得其友者两也两相与则专一若三则杂乱矣岂能成功所以爻辞言损一得友者以此
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或撃之勿恒凶【易其之易以防反】
　　释益上九爻义安其身者身无愧怍也危则行险矣易其心者坦荡荡也惧则长戚戚矣以道义交则淡以成故定以势利交则甘以坏故无交修者安也易也定也修此三者则我体益之道全矣故不求益而自益若缺其一则立心不恒不能益矣全对缺言民者人也上与字党与之与下与字取与之与莫之与即上文民不与不应不与也伤之者即击之也安也易也定也皆立心之恒故曰立心勿恒凶
　　右第五章
　　子曰乾坤其易之门邪干阳物也坤隂物也隂阳合徳而刚柔有体以体天地之撰以通神明之徳
　　门者物之所从出者也隂阳二卦六十四卦三百八十四爻皆其所从出故为易之门有形质曰物一竒象阳一偶象隂则有形质矣以二物之徳言则隂与阳合阳与隂合而其情相得以二物之体言则刚自刚柔自柔而其质不同以者用也撰者述也天地之撰天地雷风之类也可得见者也徳者理也神明之徳健顺动止之类也不可测者也可得见者易则以此二物体之不可测者易则以此二物通之形容曰体发越曰通
　　其称名也杂而不越于稽其类其衰世之意邪
　　一卦有一卦之称名一爻有一爻之称名或言物象或言事变可谓至杂矣然不过体天地之撰通神明之徳而已二者之外未尝有逾越也但稽考其体之通之之类如言龙战于野入于左腹获明夷之心如此之类似非上古民淳俗朴不识不知之语也意者衰世民伪日滋所以圣人说此许多名物事类出者亦不得已也
　　夫易彰徃而察来而微显阐幽开而当名辨物正言断辞则备矣
　　彰徃者明天道之已然也隂阳消息卦爻之变象有以彰之察来者察人事之未然也吉凶悔吝卦爻之占辞有以察之日用所为者显也易则推其根于理数之幽以微之使人敬慎而不敢慢百姓不知者幽也易则就其事为之显以阐之使人洞晓而无所疑开而当名辨物者各开六十四卦所当之名以辩其物如干马坤牛干首坤足之类不使之至于混淆也正言断辞者所断之辞吉则正言其吉凶则正言其凶无委曲无廻避也如是则精及无形粗及有象无不备矣曰备者皆二物有以体其撰通其徳也此其所以备也
　　其称名也小其取类也大其防逺其辞文其言曲而中其事肆而隐因贰以济民行以明失得之报
　　牝马遗音之类卦之称名者小也负乗丧笰之类爻之称名小者也肆陈也贰者副也有正有副犹两也言既小又大既逺又文既曲又中既肆又隠不滞于一边故名为贰失得者吉凶也报者应也○易辞纎细无遗其称名小矣然无非隂阳之理黙寓乎中而取类又大天地隂阳道徳性命散见于诸卦爻之中其防逺矣然其辞昭然有文明白显然以示人而未常逺也卦爻之言委曲婉转谓之曲曲则若昩正理矣然曲而中乎典礼正直而不私焉叙事大小本末极其详备谓之肆肆则若无所隠矣然理贯于大小本末之中显而未必不隐焉因此贰则两在莫测无方无体矣宜乎济斯民日用之所行以明其吉凶之应也曰济者皆二物有以体其撰通其徳此其所以济也夫易皆二物体其撰通其徳则乾坤不其易之门耶
　　右第六章　此章言乾坤为易之门
　　易之兴也其于中古乎作易者其有忧患乎
　　易之兴指周易所系之辞易乃伏羲所作然无其辞文王已前不过为占卜之书而已至文王始有彖辞教人以反身修徳之道则易书之着明而兴起者自文王始也因受羑里之难身经乎患难故所作之易无非处患难之道下文九卦则人所用以免忧患之道也
　　是故履徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也巽徳之制也
　　徳者行道而有得于身也履者礼也吾性之所固有徳为虚位而礼有实体修徳以礼则躬行实践之间有所依据亦犹室之有基址矣故为徳之基柄者人之所执持者也人之盈满者必丧厥徳惟卑已尊人小心畏义则其徳日积亦犹物之有柄而为人所执持矣故为徳之柄人性本善其不善者蔽于物欲也今知自反不善而复于善则善端萌蘖之生自火燃泉逹万善从此充广亦犹木之有根本而枝叶自畅茂矣故为徳之本然有徳在我使不常久则虽得之必失之故所守恒久则长久而坚固故恒者徳之固也君子修徳必去其所以害徳者如或忿欲方动则当惩窒损而又损以至于无此乃修身之事故曰损者徳之修也君子之进徳必取其有益于徳者若见善而觉已之有过则迁善改过以自益故曰益者徳之裕也裕者充裕也人处平常不足以见徳惟处困穷出处语黙之间辞受取与之际最可观徳困而亨则君子穷斯滥则小人故为徳之辩井静深有本而后泽及于物人涵养所畜之徳必如井而后可施及于人也故为徳之地巽既顺于理又其巽入细防事至则随宜断制故为徳之制此九卦无功夫无次第○此言九卦为修徳之具也圣人作易固有忧患矣然圣人之忧患惟修其徳而已圣人修徳虽不因忧患而修然卦中自有修徳之具如履谦复恒损益困井巽乃徳之基之柄之本之固之修之裕之辩之地之制盖不必六十四卦而九卦即为修徳之具矣
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隠【易以鼓反长知丈反称去声】
　　礼顺人情故和和无森严之分则不至矣然节文仪则皆天理精防之极至也和而至此履之才徳所以极其善也谦以自卑则不尊矣谦以自晦则不光矣今谦自卑而人尊自晦而愈光尊而光此谦之才徳所以极其善也暗昩而小者则必不能辩物矣今复一阳居于羣隂暗昩之下虽隂盛阳防以一阳之小而能知辨其五隂皆为物欲所以反其不善以复其善小而辨物此复之才徳所以极其善也事至而杂来者则必至于厌矣恒则虽处轇轕之地而常徳如一日杂而不厌此恒之才徳所以极其善也凡事之难者则必不易矣损则惩忿窒欲虽克己之最难然习熟之久私意渐消其后则易先难后易此损之才徳所以极其善也凡事之长裕者则必至于设施造作矣益则日知其所亡月无忘其所能可谓长裕矣然非助长也长裕而不设此益之才徳所以极其善也身之穷者则必不通矣困则身穷而道通穷而又通此困之才徳所以极其善也人居其所者则必不能迁矣井虽居其所而不动然泉脉流通日迁徙而常新居其所而迁此井之才徳所以极其善也轻重适均之谓称称则髙下之势人皆得而见之则必不能隠矣巽则能顺其理因时以称其宜然其性入而伏则又形迹之不露称而隐此巽之才徳所以极其善也此正言九卦才徳之善以见其能为修徳之具也言履和而至所以为徳之基若和而不至不可以为徳之基矣下八卦仿此此一节而字与书经九徳而字同
