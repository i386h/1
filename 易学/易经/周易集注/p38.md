<!-- { "loadSidebar": true } -->
　　赍者持也遗也有所持而遗之之义中爻艮为手持遗之象也咨者咨嗟也自鼻出曰涕自目出曰洟兑为口咨之象也又为泽涕洟之象也○上六处萃之终求萃而不可得惟持遗咨嗟涕洟哀求于五而已故有此象然忧思之过危者必平所以无咎六爻皆无咎者水润泽其地万物羣聚而生乃天地为物不贰生物不测之理也所以六爻皆无咎
　　象曰赍咨涕洟未安上也
　　未安于上所以哀求其五
　　【巽下坤上】
　　升者进而上也为卦巽下坤上木生地中长而益髙升之象也又综萃萃下卦之坤上升而为升之上卦亦升之象也序卦萃者聚也聚而上者谓之升故受之以升所以次萃
　　升元亨用见大人勿恤南征吉
　　言占得此卦者大亨用见大人不可忧惧从南方行则吉所以元亨也不曰利见而曰用见者九二虽大人乃臣位六五之君欲用九二则见之也六四王用亨于岐山即此用字也勿恤者本卦大象坎有忧恤之象故教之以勿恤南征吉者文王圆图巽东南之卦过离而至坤是巽升于坤故南征吉若东行则至震非升矣
　　曰柔以时升巽而顺刚中而应是以大亨用见大人勿恤有庆也南征吉志行也
　　以卦综释卦名以卦徳卦体释卦辞柔者坤土也本卦综萃二卦同体文王综为一卦故杂卦曰萃聚而升不来也柔以时升者萃下卦之坤升而为升之上卦也柔本不能升故以时升所以名升内巽外顺则心不躁妄行不悖理又我有刚中之徳而六五以顺应之岂不能升所以元亨有庆者庆幸其道之得行勿恤者此也志行者心期其道之必行吉者此也有庆志行者即元亨也
　　象曰地中生木升君子以顺徳积小以髙大
　　本卦以坤土生木而得名故曰君子以顺徳坤顺之徳即敬以直内义以方外也积者日积月累如地中生木不觉其髙大也巽为髙髙之象也
　　初六允升大吉
　　允者信也本卦原是坤土上升初与四皆坤土故允升○初六柔顺居初当升之时与四相信而合志占者如是必能升矣故大吉
　　象曰允升大吉上合志也
　　与四合志故允升大畜九三与上九皆阳爻然本卦皆欲畜极而通故小象曰上合志也此卦初居内卦之初四居外卦之下因柔以时升皆欲升者也故小象亦曰上合志也
　　九二孚乃利用禴无咎
　　九二以阳刚居中六五以柔顺应之盖孚信之至者矣故有利用薄祭亦可交神之象占者如是得遂其升而有喜矣故无咎升综萃萃六二引者阴柔也此刚中故止言孚乃利用禴
　　象曰九二之孚有喜也
　　有喜者喜其得升也盖诚信之至则君必信任之专得以升矣周公许之曰无咎孔子曰君臣相孚岂止无咎且有喜也中爻兑喜悦之象也
　　九三升虚邑
　　阳实隂虚上体坤有国邑之象详见谦卦以三升四以实升虚故曰升虚邑或曰四邑为邱四邱为虚非空虚也乃邱虚也亦通○九三以阳刚之才当升之时而进临于坤故有升虚邑之象占者得此其升而无疑也可知矣
　　象曰升虚邑无所疑也
　　本卦六五之君隂柔九二之臣阳刚似君弱臣强正人之所疑也况当升之时自臣位渐升于君位使四乃阳刚则逼其五矣安得而不疑今升虚邑隂土与五同体故无所疑
　　六四王用亨于岐山吉无咎
　　坤错干干为君王之象也王指六五也物两为岐故曰岐路两路也坤上两拆岐之象也随卦兑为西故曰西山此两拆故曰岐山中爻震综艮山之象也则三四五皆山矣皆因有此象故以岐西二字别之前儒不知象乃曰岐山在西失象之防矣此言岐山指四也亨者通也与公用亨于天子王用亨于西山亨字同王用亨于岐山者即用见大人也言六五欲用乎九二乃通于四而求之也四爻皆言升独二与五为正应故曰用禴四与五相比故曰用亨盖君位不可升也二用禴而五用亨上下相用正所谓刚中而应也何吉如之故吉而无咎○六四以柔居柔与五同体盖顺事乎五之至者也故六五欲用乎九二乃通乎四以求之故有王用亨于岐山之象吉而无咎之道也故其象占如此
　　象曰王用亨于岐山顺事也
　　四本顺体又以柔居柔得正顺事乎五故五欲用乎九二乃通乎四以求之也四若非正则成容悦之小人安能通乎其二
　　六五贞吉升阶
　　王用亨于岐山上孚乎下贤君之事也九二即觐君而升阶下孚于上良臣之事也故先言贞吉之占而后言升阶之象阶者阶梯也如梯之等差也○六五以柔居尊下任刚中之贤乃通于四以求之贞而且吉者也九二当升之时因六五用六四之求即觐君而升阶矣上下相孚故其象占如此
　　象曰贞吉升阶大得志也
　　大得志即辞有庆志行也
　　上六防升利不息之贞
　　防与防豫之防同昏于升而不知止者也坤为迷防之象也不息之贞天理也惟天理可以常升而不已若富贵利达涉于人欲之私而非天理者则有消长矣防豫动体故教之以豫防升顺体故教之以贞○上六居升之极乃昏于升而不知止者也有防升之象故圣人教占者曰升而不已惟利不息之贞他非所利也为占者开迁善之门如此
　　象曰防升在上消不富也
　　消者消其所升之业也富者富有也凡升者乃天理不息之贞则成富有之业矣若升其人欲之私往而不返溺而不止则盈者必虚泰者必否见其日消而不见其长消而不富矣故曰消不富也本卦下体巽巽为富此爻外卦故曰不富亦如无妄二爻未入巽之位曰未富
　　【坎下兑上】
　　困者穷困也为卦水居泽中枯涸无水困之义也又六爻皆为隂所掩小人之揜君子穷困之象也序卦升而不已必困故受之以困所以次升
　　困亨贞大人吉无咎有言不信
　　此卦辞乃圣人教人处困之道也言当困之时占者处此必能自亨其道则得其正矣他卦亨贞言不贞则不亨是亨由于贞也此卦亨贞言处困能亨则得其贞是贞由于亨也然岂小人所能哉必平素有学有守之大人操持已定而所遇不足以之方得吉而无咎也若不能实践躬行自亨其道惟欲以言求免其困人必不信而益困矣言处坎之险不可尚兊之口也二五刚中大人之象兑为口有言之象坎为耳痛耳不能听有言不信之象
　　曰困刚揜也险以说困而不失其所亨其惟君子乎贞大人吉以刚中也有言不信尚口乃穷也【说音悦】以卦体释卦名又以卦徳卦体释卦辞坎刚为兑柔所揜九二为二隂所揜四五为上六所揜此困之所由名也兑之揜坎上六之揜四五者小人在上位也如绛灌之揜贾谊公孙宏之揜董仲舒是也二隂之揜九二者前后左右皆小人也如曹节侯览辈之揜党锢诸贤王安石惠卿之揜元祐诸贤是也险以说卦徳也困而不失其所亨者人事也处险而能说则是在困穷艰险之中而能乐天知命矣所者指此心也此道也言身虽困此心不愧不怍心则亨也时虽困此道不加不损道则亨也不于其身于其心不于其时于其道如羑里演易陈蔡歌顔子在陋巷不改其乐是也君子即大人也贞大人吉者贞字在文王卦辞连亨字读辞连大人者孔子恐人认贞字为戒辞也刚中者二五也刚中则知明守固居易俟命所以贞大人吉也贞大人者贞正大人也尚口乃穷者言不得志之人虽言亦不信也盖以口为尚则必不能求其心之无愧居易以俟命矣是不能亨而贞者也故圣人设此戒以尚口则自取困穷矣尚口如三上相书凡受人之谤不反已自修而与人辨谤之
　　象曰泽无水困君子以致命遂志
　　泽所以潴水泽无水是水下漏而上枯矣困之象也致者送诣也命存乎天志存乎我致命遂志者不有其命送命于天惟遂我之志成就一个是也患难之来论是非不论利害论轻重不论死生杀身成仁舍生取义幸而此身存则名固在不幸而此身死则名亦不朽岂不身困而志亨乎身存者张良之椎苏武之节是也身死者比干文天祥陆秀夫张世杰是也
　　初六臀困于株木入于幽谷三嵗不觌
　　凡言困者皆柔揜刚小人困君子也臀坎象详见夬卦人之体行则趾在下坐则臀在下故初言臀株者根株也乃木根也诗朝食于株诸亮表成都有桑八百株王荆公诗日月无根株皆言根也中爻巽木在坎之上初又居坎之下木根之象也坎为隐伏幽谷之象也水在上幽谷在下则谷之中皆木根矣言入于幽谷之中而臀坐于木根之上也此倒言也因有臀字文势必将困于株木之句居于臀下故倒言也若曰臀入于幽谷则不通矣觌见也坎错离为卦又居三三嵗不觌之象也不觌者不觌二与四也○初六以隂柔之才居坎陷之下当困之时逺而与四为应近而与二为比亦欲揜刚而困君子矣然才柔居下故有坐木根入幽谷终不得见二四之象欲困君子而反自困即象而占可知矣
　　象曰入于幽谷幽不明也
　　此言不觌之故幽对明言二与四合成离有明象初居离明之下则在离明之外而幽矣所以二与四得见乎幽谷而入幽不明者不得见乎二四也
　　九二困于酒食朱绂方来利用亨祀征凶无咎【绂音弗】困于酒食者言酒食之艰难穷困也如孔子之疏食饮水顔子之箪食瓢饮儒行之并日而食是也酒食且困大于酒食者可知矣程是凡易言酒者皆坎也言食者皆兑也故需中爻兑言酒食未济与坎皆言酒也朱绂者组绶用朱也方来者其徳升闻而为君举用之也利用亨祀者亨者通也诚应之意乃象也亦如利用禴之意言当通之以祭祀之至诚也坎隐伏有人象故言祀征凶者当困之时往必凶也凶字即大象致命之意正所谓困而亨也所以无咎中爻离朱之象又巽绳绂之象坎乃北方之卦朱乃南方之物离在二之前故曰方来此即孔明之事困酒食者卧南阳也朱绂方来者刘备三顾也利用亨祀者应刘备之聘也征凶者死而后已也无咎者君臣之义无咎也○九二以刚中之徳当困之时甘贫以守中徳而为人君之所举用故有困于酒食朱绂方来之象故教占者至诚以应之虽凶而无咎也
　　象曰困于酒食中有庆也
　　言有此刚中之徳则自亨其道矣所以有此朱绂方来之福庆
　　六三困于石据于蒺藜入于其宫不见其妻凶
　　兑错艮艮为石石之为物坚而不纳其质无情石在前困于石之象也据者依也坎为蒺藜蒺藜乃有刺之物不可依据蒺藜在后据于蒺藜之象也坎为宫宫之象也中爻巽为入入其宫之象也此爻一变中爻成干不成离目不见之象也坎为中男兑为少女则兑乃坎之妻也兑之中宫坎之中宫皆阳爻非隂爻入其宫不见其妻之象也此爻一个入字见字不轻下周公之爻辞极其精矣旧注不知象所以以石指四蒺藜指二宫指三妻指六也○六三隂柔不中不正当困之时亦欲揜二之刚而困君子矣但居坎陷之极所承所乘者皆阳刚隂在于其中前困者无情后据者有刺则一已之室家且不能保将丧亡矣况能困君子乎故有此象所以占者凶
　　象曰据于蒺藜乘刚也入于其宫不见其妻不祥也乘刚者乘二之刚也不祥者死期将至也此爻变为大过有棺椁象所以死期将至人岂有不见其妻之理乃不祥之兆也殷仲文从桓元照镜不见其面数日祸至此亦不祥之兆也
　　九四来徐徐困于金车吝有终
