<!-- { "loadSidebar": true } -->
　　象曰天地不交否君子以俭德辟难不可荣以禄【辟音避难去声】
　　俭者俭约其德敛其道德之光也坤为吝啬俭之象也辟难者避小人之祸也三阳出居在外避难之象也不可荣以禄者人不可得而荣之以禄也非戒辞也言若不俭德则人因德而荣禄小人忌之祸即至矣今既俭德人不知我则不荣以禄故不荣以禄者正所以避难也
　　初六拔茅茹以其彚贞吉亨
　　变震为蕃茅茹之象也否综泰故初爻辞同贞者上有九五刚健中正之君三阴能牵连而志在于君则贞矣葢否之时能从乎阳是小人而能从君子岂不贞○初在下去阳甚逺三阴同体故有抜茅茹以其彚之象当否之时能正而志在于休否之君吉而且亨之道也故教占者以此
　　象曰拔茅贞吉志在君也
　　贞者以其志在于君也故吉泰初九曰志在外此变外为君者泰六五之君不如否之刚健中正得称君也
　　六二包承小人吉大人否亨
　　包承者包乎初也二乃初之承曰包承者犹言将承包之也大来乎下故曰包荒小来乎下故曰包承既包乎承则小人与小人为羣矣小人与小人为羣大人与大人为羣不相干涉不相伤害矣否者不荣以禄也○当否之时小来乎下故六二有包承之象既包乎承则小人为羣不上害乎大人矣故占者在小人则有不害正之吉在大人则身否而道亨也
　　象曰大人否亨不乱羣也
　　阴来乎下阳往乎上两不相交故不乱羣
　　六三包羞
　　包者包乎二也三见二包乎其初三即包乎二殊不知二隔乎阳故包同类若三则亲比乎阳矣从阳可也乃不从阳非正道矣可羞者也故曰包羞○六三不中不正亲比乎阳当小来于下之时止知包乎其下矣而不知上有阳刚之大人在也乃舍四之大人而包二之小人羞孰甚焉故有是象占者之羞可知矣
　　象曰包羞位不当也
　　位不当者柔而志刚不能顺从君子故可羞
　　九四有命无咎畴离祉
　　变巽为命命之象也有命者受九五之命也四近君居多惧之地易于获咎今变巽顺则能从乎五矣故有命无咎畴者同类之三阳也离者丽也离祉者附丽其福祉也○九四当否过中之时刚居乎柔能从休否之君同济乎否则因大君之命而济否之志行矣故不惟在我无咎获一身之庆而同类亦并受其福也故其象占如此
　　象曰有命无咎志行也
　　济否之志行
　　九五休否大人吉其亡其亡系于苞桑
　　休否者休息其否也其亡其亡者念念不忘其亡惟恐其亡也人依木息曰休中爻巽木五居木之上休之象也巽为阴木二居巽之下阴木柔桑之象也巽为绳系之象也丛生曰苞丛者聚也柔条细弱羣聚而成丛者也此爻变离合坎为业棘苞之象也桑止可取叶养蚕不成其木已非樟楠松栢之大矣又况丛聚而生则至小而至柔者也以国家之大不系于磐石之坚固而系于苞桑之柔小危之甚也即危如累卵之意此二句有音韵或古语也○九五阳刚中正能休时之否大人之事也故大人遇之则吉然下应乎否惟休否而已未倾否也故必勿恃其否之可休勿安其休之为吉兢业戒惧念念惟恐其亡若国家系于苞桑之柔小常畏其亡而不自安之象如此刚否休而渐倾矣故教占者必儆戒如此系于苞桑又其亡其亡之象也
　　象曰大人之吉位正当也
　　有中正之德而又居尊位与夬履同者亦恐有所恃故爻辞有其亡其亡之句
　　上九倾否先否后喜
　　上文言休息其否则其否犹未尽也倾者倒也与鼎之颠趾同言颠倒也本在下而今反在上也否泰乃上下相综之卦泰阴上阳下泰终则复隍阳反在上而否矣否阳上阴下否终则倾倒阴反在上而泰矣此倾字之意也复隍复字应无往不复复字倾否倾字应无平不陂陂字陂者倾邪也周公爻辞其精极矣变兊成恱喜之象也○上九以阳刚之才居否之终倾时之否乃其优为者故其占为先否后喜
　　象曰否终则倾何可长也
　　言无久否之理

　　周易集注卷三
　　钦定四库全书
　　周易集注卷四
　　明　来知德　撰
　　【离下干上】
　　同人者与人同也天在上火性炎上上与天同同人之象也二五皆居正位以中正相同同人之义也又一阴而五阳欲同之亦同人也序卦物不可以终否故受之以同人所以次否
　　同人于野亨利涉大川利君子贞
　　彖辞明
　　彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志
　　以卦综释卦名以卦德卦体释卦辞同人大有二卦同体文王综为一卦故杂卦曰大有众也同人亲也柔得位得中者八卦正位离在二今大有上卦之离来居同人之下卦则不惟得八卦之正位又得其中而应干九五之中正也下与上相同故名同人卦辞同人于野者六二应乎干干在外卦乃野外也故曰于野干行指利涉大川一句盖干刚健中正且居九五之位有德有位故可以济险难同人于野虽六二得位得中所能同至于济险难则非六二阴柔所能也故曰干行犹言干之能事也本卦错师有震木坎水象所以利涉大川曰干行者不言象而言理也内文明则能察于理外刚健则能勇于义中正则内无人欲之私应干则外合天德之公文明以健以德言中正而应以爻言此四者皆君子之正道也惟君子能通天下之志者君子即正也同人于野者六二也利涉大川者干也君子贞则緫六二九五言之○六二应乎九五之干固名同人矣然同人卦辞乃曰同人于野亨利涉大川何也葢六二应干固亨矣至于利涉大川非六二也乃干也曰利君子贞者何也葢内外卦皆君子之正所以利君子正天下之理正而已矣人同此心同此理亿兆之众志虽不同惟此正理方可通之方可大同人心若私邪不正安能有于野之亨而利涉哉此所以利君子贞也
　　象曰天与火同人君子以类族辨物
　　类族者于其族而类之如父母之类皆三年之丧兄弟之类皆期年之丧是也辨物者于其物而辨之如三年之丧其服之麻极粗期年之丧稍粗以下渐细是也如是则同轨同伦道德可一风俗可同亦如天与火不同而同也凡大象皆有功夫故曰君子以以者用也若以类族为人士为士族农为农族以辨物为物蜾为蜾物羽为羽物则君子以三字无安顿而托空矣
　　初九同人于门无咎
　　变艮为门门之象也于门者谓于门外也门外虽非野之可比然亦在外则所同者广而无私昵矣○初九以刚正居下当同人之初而上无系应故有同人于门之象占者如是则无咎也
　　象曰出门同人又谁咎也
　　所同者广而无偏党之私又谁有咎我者
　　六二同人于宗吝
　　凡离变干而应乎阳者皆谓之宗盖干乃六十四卦阳爻之祖有祖则有宗故所应者为宗若原是乾卦则本然之祖见阳不言宗惟新变之干则新成祖矣所以见阳言宗也故睽卦六五亦曰宗统论一卦则二五中正相应所以亨若论二之一爻则是阴欲同乎阳矣所以可羞如履卦彖辞履帝位而不疚至本爻则贞厉皆此意○同人贵无私六二中正所应之五亦中正然卦取同人阴欲同乎阳臣妾顺从之道也溺于私而非公矣岂不羞故其象占如此
　　象曰同人于宗吝道也
　　阴欲同乎阳所私在一人可羞之道也
　　九三伏戎于莽升其髙陵三岁不兴
　　离错坎为隐伏伏之象也中爻巽为入亦伏之象也离为戈兵戎之象也莽草也中爻巽为阴木草之象也中爻巽为股三变为震足股足齐动升之象也巽为髙髙之象也三变中爻艮陵之象也离居三三之象也兴也伏戎于莽者俟其五之兵也升其髙陵者窥其二之动也对五而言三在五之下故曰伏对二而言三在二之上故曰升○九三刚而不中上无应与欲同于二而二乃五之正应恐九五之见攻故伏兵于草升髙盼望将以敌五而攘二然以理言二非正应理不直以势言五居尊位势不敌故至三年之久而终不其象如此以其未故占者不言凶
　　象曰伏戎于莽敌刚也三岁不兴安行也
　　所敌者既刚且正故伏藏三岁不兴者以理与势俱屈安敢行哉故不能行葢行者即兴动而行也安者安于理势而不兴也故曰安行安行即四困则之意
　　九四乗其墉弗克攻吉
　　墉墙也离中虚外围墉之象也解卦上六变离亦曰墉泰卦上六变艮大象离曰城皆以中空外围也此则九三为六二之墉九四在上故曰乗二四皆争夺非同人矣故不言同人三恶五之亲二故有犯上之心四恶二之比三故有陵下之志六二其三国之荆州乎○四不中正当同人之时无应与亦欲同于六二三为二之墉故有乗墉攻二之象然以刚居柔故又有自反而弗克攻之象能如是则能改过矣故占者吉
　　象曰乗其墉义弗克也其吉则困而反则也
　　义者理也则者理之法则也义理不可移易故谓之则当同而同者理也亦法则也不当同而不同者理也亦法则也困者困穷也即困而知之之困也四刚强本欲攻二然其志柔又思二乃五之正应义不可攻欲攻不可攻二者交战往来于此心故曰困困之一字非孔子不能说出九四之心也若生而知之知其不可攻学而知之知其不可攻则此心不困矣言乗其墉矣岂其力之不足哉特以义不可同故弗克攻耳其吉者则因困于心而反于义理之法则也因困则改过矣故吉义弗克正理也困而反则九四功夫也
　　九五同人先号咷而后笑大师克相遇【号平声】
　　火无定体曰鼓缶而歌而嗟出涕沱若中孚象离曰或泣或歌九五又变离故有此象先号咷后笑者本卦六爻未变离错坎为加忧九五隔于三四故忧而号咷及九五变则中爻为兊恱故后笑旅先笑后号咷者本卦未变中爻兊恱故先笑及上九变则恱体震动成小过灾之凶矣故后号咷必用大师者三伏莽四乗墉非大师岂能克此爻变离中爻错震戈兵震动师之象也九五阳刚之君阳大阴小大师之象也且本卦错师亦有师象○九五六二以刚柔中正相应本同心者也但为三四强暴所隔虽同矣不得遽与之同故有未同时不胜号咷既同后不胜喜笑之象故圣人教占者曰君臣大分也以臣隔君大逆也当此之时为君者宜兴大师克乎强暴后方遇乎正应而后可若号咷则失其君之威矣故教占者占中之象又如此
　　象曰同人之先以中直也大师相遇言相克也
　　先者先号咷也以者因也中直与困卦九五中直同即中正也言九五所以先号咷者以中正相应必欲同之也相克者九五克三四也
　　上九同人于郊无悔
　　干为郊郊之象也详见需卦国外曰郊郊外曰野皆旷逺之地但同人于野以卦之全体而言言大同则能亨也故于野取旷逺大同之象此爻则取旷逺无所与同之象各有所取也○上九居同人之终又无应与则无人可同矣故有同人于郊之象既无所同则亦无所悔故其占如此
　　象曰同人于郊志未得也
　　无人可同则不能通天下之志矣志未得正与通天下之志相反
　　【干下离上】
　　大有者所有之大也火在天上万物毕照所照皆其所有大有之象也一柔居尊众阳并从诸爻皆六五之所有大有之义也序卦与人同者物必归焉故受之以大有所以次同人
　　大有元亨
　　彖辞明
　　彖曰大有柔得尊位大中而上下应之曰大有其德刚健而文明应乎天而时行是以元亨
