<!-- { "loadSidebar": true } -->
　　象曰王用出征以正邦也
　　征之为言正也宼贼乱邦故正之

　　周易集注巻六
<经部,易类,周易集注>
　　钦定四库全书
　　周易集注卷七
　　明　来知徳　撰
　　周易下
　　【艮下兑上】
　　咸者感也不曰感者咸有皆义男女皆相感也艮为少男兑为少女男女相感之深莫如少者葢艮止则感之専免悦则应之至此咸之义也序卦有天地至然后礼义有所错天地万物之本男女人伦之始上经首乾坤者天地定位也下经首咸恒者山泽通气也位欲其对待而分繋辞天地定位一条是也故天地分为二卦气欲其流行而合系辞刚柔相摩一条是也故山泽合为一卦
　　咸亨利贞取女吉【取七具反】
　　辞明葢八卦正位艮在三兑在六艮属阳三则以阳居阳兑属隂六则以隂居隂三为艮之主六为兑之主男女皆得其正所以亨贞吉
　　曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　释卦名义又以卦综卦徳卦象释卦辞而极言之感者感而应也无应不为感矣本卦二体初隂四阳二隂五阳三阳六隂皆阳感而隂应隂感而阳应故曰感也取其交相感之义也凡天下之事无心以感之者寂也不能感也有心以感之者私也非所感也惟心虽感之而感之至公无所容心于其间则无所不感矣故卦去其心而加其心柔上而刚下者本卦综恒二卦同体文王综为一卦故杂卦曰咸也恒久也柔上者恒下卦之巽上而为咸之兑也刚下者恒上卦之震下而为咸之艮也二气者山泽之气也因二气刚柔一上一下刚感而柔应之柔感而刚应之即山泽通气也故恒卦亦曰上下相与也此感之所以亨也止而説者人心之説易失其正惟止而説则无狥情纵欲之私此所以利贞也男下女者以艮之少男下于兑之少女也凡婚姻之道无女先男者必女守贞静男先下之则为得男女之正此所以取女吉也化者气化生者形生万物化生者天地以气感万物而万物无不通也和者无乖戾平者无反侧圣人以徳感天下而天下无不通也观其所感者由感通之道引而伸之也寂然不动者性感而遂通者情天地万物之情可见者见天地万物之情不过此感通也
　　象曰山上有泽咸君子以虚受人
　　泽性润下土性受润泽之润有以感乎山山之虚有以受乎泽咸之象也虚者未有私以实之也受者受人之善也人之一心寂然不动感而遂通者虚故也中无私主则无感不通闻一善言见一善行沛然若决江河矣苟有私意以实之如有所好乐是喜之私实于中矣有所忿懥是怒之私实于中矣既有私意则先入者为主而感通之机窒虽有至者将拒而不受矣故山以虚则能受泽心以虚则能受人
　　初六咸其拇【拇茂后反】
　　拇足大指也艮综震足之象也故以拇言之以理论初在下亦拇之象咸其拇犹言咸以其拇也拇岂能感人特以人身形体上下之位象所感之浅深耳六爻皆然○初六隂柔又居在下当感人之时志虽在外然九四説之初六止之特有感人之心而无感人之事故有感其拇之象所以占无吉凶
　　象曰咸其拇志在外也
　　外者外卦也初与四为正应所感虽浅然观其拇之动则知其心志已在外卦之九四矣
　　六二咸其腓凶居吉
　　腓足肚也拇乃枝体之末离拇升腓渐进于上则较之咸其拇者其感不甚浅矣凶者以上应九五而凶也感皆主于动但九五君位岂可妄动以感之故凶居者非寂然不动也但不妄动耳葢此爻变巽为进退且性入上体兑悦情悦性入必不待其求而感若居则不感矣不感则不变尚为艮体之止故设此居吉之戒○六二隂柔当感人之时咸之渐进故有咸其腓之象然上应九五不待其求而感之故占者不免于凶若安其居以待上之求则得进退之道而吉矣故又教占者以此
　　象曰虽凶居吉顺不害也
　　顺者中正柔顺之徳也不害者不害其感也言居者非戒之以不得相感也葢柔顺之中徳本静而不动能居而守是徳则不至有私感之害也
　　九三咸其股执其随徃吝
　　股者髀也居足之上腰之下不能自由随身而动者也中爻为巽股之象也执者固执也専主也执其随者股乃硬执之物固执而惟主于随也以阳而从隂以人事论乃以君子而悦小人之富贵故可羞吝然九三以阳刚之才而居下之上是宜自得其正道以感于物矣然所居之位应于上六阳好上而悦隂上居悦体之极三徃而从之故有咸股执随之象占者以是而徃羞吝不必言矣
　　象曰咸其股亦不处也志在随人所执下也
　　处者居也即六二居吉之居因艮止故言居言处处则不随随则不处曰亦者承二爻而言言六二隂柔以不处而凶处而吉隂柔随人不足恠矣今九三刚明宜乎卓然自立则所执主者乃高明自重之事有何可羡今乃亦不处而志在随人则所执者卑下之甚不其可羞乎亦不处惜之之辞所执下鄙之之辞
　　九四贞吉悔亡憧憧徃来朋从尔思
　　贞者正而固也此心不思乎正应之隂柔则廓然太公物来顺应正而固矣吉者诚无不动也悔亡者内省不疚也憧憧徃来貌徃来者初感乎四二感乎五三感乎六者徃也六感乎三五感乎二四感乎初者来也四变上下成坎中爻成离来之坎坎突如来如者徃来之象也朋者中爻三阳牵连也故曰朋泰三阳牵连亦曰朋损六五三隂也益六二三隂也复九四三隂也故皆以朋称之也思者四应乎初之隂初乃四之所思也五应乎二之隂二乃五之所思也三应乎六之隂六乃三之所思也尔者呼其心而名之也朋从尔思者言四与三五共从乎心之所思也四居股之上脢之下乃心也心之官则思思之象也心统乎百体则三与五皆四之所属矣故可以兼三五而称朋也○九四乃心为咸之主以阳居隂而失正又应乎初之隂柔不免悔矣故戒占者此心能正而固则吉而悔亡形于其感无所不感矣若此心憧憧徃来惟相从乎尔心之所思则溺于隂柔不能正大光明而感应之机窒矣又岂能吉而悔亡故戒占者以此
　　象曰贞吉悔亡未感害也憧憧徃来未光大也
　　不正而感则有害贞则未为感之害也徃来于心者皆隂私又岂能正大光明
　　九五咸其脢无悔【脢音梅】
　　脢背脊肉不动者也脢虽在背然居口之下心之上葢由拇而腓而股而心而脢而口六爻以渐而上也初与四应故拇与心皆在人身之前二与五应故腓与脢皆在人身之后三与上应故股与辅颊皆在两旁而舌则居中焉虽由拇以渐而上然对待之精至此诸爻动而无静非所感者也此爻静而不动不能感者也○九五以阳居悦体之中比于上六上六悦体之极隂阳相悦则九五之心志惟在此末而已所以不能感物不能感物则亦犹脢之不动也故有咸其脢之象悔生于动既不能动而感则亦无悔矣故占者无悔
　　象曰咸其脢志末也
　　末者上六也大过上体亦兑卦辞本末弱末指上六可见矣九五应二而比六小象独言志末何也二乃艮体止而不动六乃悦体又悦之极则九五之心志惟在此末而不在二矣所以言志末亦如谦卦九三比二六二鸣谦则中心得上六正应鸣谦则志未得是也人君感人心而天下和平者以其廓然太公物来顺应也今志在末岂能感人所以仅得无悔
　　上六咸其辅颊舌
　　辅者口辅也近牙之皮肤与牙相依所以辅相颊舌之物故曰辅颊面旁也辅在内颊在外舌动则辅应而颊从之三者相须用事皆所用以言者故周公兼举之兑为口舌辅颊舌之象也咸卦有人身象上隂爻为口中三阳为腹背下有腿脚象故周公六爻自拇而舌○上六以隂居悦之终处咸之极感人以言而无其实故其象如此葢小人女子之态苏秦张仪之流也
　　象曰咸其辅颊舌滕口説也
　　滕张口骋辞貌见説文口説岂能感人
　　【巽下震上】
　　恒久也男在女上男动乎外女顺乎内人理之常故曰恒又见辞皆恒之义也序卦夫妇之道不可以不久也故受之以恒言夫妇偕老终身不变者也葢咸少男在少女之下以男下女乃男女交感之义恒长男在长女之上男尊女卑乃夫妇居室之常论交感之情则少为亲切论尊卑之序则长当谨严所以次咸
　　恒亨无咎利贞利有攸徃
　　恒之道可以亨通恒而能亨乃无咎也恒而不可以亨非可恒之道也为有咎矣如君子恒于善故无咎小人恒于恶焉得无咎然恒亨而后无咎何也葢恒必利于正若不正岂能恒如孝置之而塞乎天地溥之而横乎四海如此正方得恒故利贞恒必利有攸徃达之家万古不穷如孝施之后世而无朝夕方谓之恒如不可攸徃不谓之恒矣利贞不易之恒也恒之利者也利有攸徃不已之恒也亦恒之利者也故恒必两利恒字广韵玉篇皆有下一画独易经无下一画与无字同不同各经无字
　　曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸徃终则有始也日月得天而能久照四时变化而能久成圣人久扵其道而天下化成观其所恒而天地万物之情可见矣
　　释卦字义又以卦综卦象卦徳释卦名卦辞而极言之恒者长久也若以恒字论左旁从立心右旁从一日言立心如一日久而不变也刚上而柔下者本卦综咸刚上者咸下卦之艮上而为恒之雷也柔下者咸上卦之兑下而为恒之巽也隂阳之理刚上柔下分之常迅雷烈风交助其势气之常男动作于外女巽顺于内人理之常刚以应柔柔以应刚交感之常此四者皆理之常故曰恒恒亨无咎利贞者以久于其道也葢道者天下古今共由之路天地之正道也惟久于其道故亨故无咎故利贞若久非其道亦不能恒矣且恒久莫过于天地天地之道恒久而不巳者也惟其恒久不已所以攸徃不穷葢凡人事之攸徃至于终而不能恒久者以其终而不能又始也终而不能始则自终而止有止息间断非恒久不已者矣安能攸徃惟天地之道昼之终矣而又有夜之始夜之终矣而又有昼之始寒之终矣而又有暑之始暑之终矣而又有寒之始终则有始循环无端此天地所以恒久也此恒所以必利有攸徃而后谓之恒也若有所徃不能终始循环不穷则与天地不相似安得谓之恒哉得天者附丽于天也变化者寒而暑暑而寒迭相竭还相本隂变于阳阳化为隂也久成者成其岁功也久于其道者仁渐义摩也化成者化之而成其美俗也此极言恒久之道言观其所恒可见万古此天地万古此恒也万古此万物万古此恒也若当春时为夏当秋时为冬当生物时不生当成物时不成此之谓变恠安得谓之恒
　　象曰雷风恒君子以立不易方
　　立者止于此而不迁也方者大中至正之理理之不可易者也如为人君止于仁为人臣止于敬是也不易方者非胶于一定也理在于此则止而不迁如冬之寒理在于衣裘则衣裘而不易其葛夏之暑理在于衣葛则衣葛而不易其裘是也巽性入入而在内震性动出而在外二物各居其位不易方之象也故曰不易方
　　初六浚恒贞凶无攸利
