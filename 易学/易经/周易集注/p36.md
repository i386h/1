<!-- { "loadSidebar": true } -->
　　中行告公者即三爻以中道可行之事而告于四也从者巽性顺从之象也为字去声凡迁国安民必为其依而后迁依者依其形胜也依形胜即所以依民也如汉高祖之徙长安以其地阻三靣可守独以一面东制诸侯依其险而迁者也国有所依则不费其兵不费其财而民有所依矣宋太祖亦欲徙长安因晋王固諌乃叹曰不出百年天下民力殚矣以四面受敌无所依也故周公不曰利用迁国而曰为依迁国中爻坤国之象也损益相综损卦艮之一阳下而迁为益之初兑三之隂上而迁为益之四迁之象也九五坐于上而三隂两列中空如天府前后一阳为之藩屏有所凭依一统之象也故利用为依迁国葢迁国安民乃益下中行之大事则非凶事矣故三告而四从也○四隂得正有益下之志而又有益下之权者也三乃受四之益者若以中道可行之事告于四而四从之上下协谋则利用为依迁国而凡事之可迁移者亦无不利也故其象如此占可知矣
　　象曰告公从以益志也
　　八卦正位巽在四四以益下为志故告公从
　　九五有孚惠心勿问元吉有孚惠我徳
　　惠者即益下之惠也心者益下之心也徳者益下之政也二三皆受上之益者也则益之权在四矣三比四有孚于四以中行告四四从之五比四有孚于四四不必告五五亦不必问四矣下于上曰告上于下曰问葢正位在四知其必能惠下也所以勿问也故小象曰勿问之矣巽为命综兑为口中爻坤错干为言皆告问之象也故三爻四爻五爻曰告曰问五爻变成艮矣艮止勿问之象也我者五自谓也元吉即有孚惠徳也言四之惠者皆五之徳也○九五阳徳中正为益下之主当益之时以益下之惠心有孚于四不必问而知其元吉矣何也葢五孚于四五之心知四必能惠我之徳也故有勿问之象而占者元吉
　　象曰有孚惠心勿问之矣惠我徳大得志也
　　四之小象曰告公从五曰勿问之矣见告问二字为重上下相聮属也四曰以益志也五曰大得志也见四以益下为志而此则大得益下之志也看六爻要留心小象
　　上九莫益之或击之立心勿恒凶
　　莫益者莫能益也此爻与恒卦九三同亦不恒其徳者也所以下句言勿恒葢巽为进退不果勿恒之象也所以莫益也又变坎为盗中爻艮为手大象离为戈兵坎错离亦为戈兵盗贼手持戈兵击之象也此与卦上九击字相同通是有此象前儒不识象止以理度之就説求益不已放于利而行多怨不夺不餍徃徃似此失易之旨殊不知益卦不比损卦损刚益柔有时非恒常之道也若益而不已则日进无疆其益无方所以立心当恒若不恒不能益而不已则凶矣○上九以阳刚居益之极极则变而不益矣故有莫益或击之象所以然者以其立心不恒也若益民之心恒久不变则民説无疆矣安有击之之凶哉惟其立心不恒所以占者凶
　　象曰莫益之偏辞也或击之自外来也
　　辞者爻辞也偏对正言言非爻辞之正意也正意在下句言且莫言莫能益也此非到底之辞犹有击之之者此是正辞也自外来与六二同但分吉凶耳

　　周易集注卷八
<经部,易类,周易集注>
　　钦定四库全书
　　周易集注卷九
　　明　来知徳　撰
　　【干下兑上】
　　夬者决也阳决阴也三月之卦也其卦干下兊上以二体论水在天上势必及下决之象也以爻论五阳长盛一阴消亦决之象也序卦益而不已必决故受之以夬所以次益
　　夬于王庭孚号有厉告自邑不利即戎利有攸往于王庭孚号有厉皆指上六小人者得志放肆之意于王庭在君侧也五为君王之象也兊错艮为门阙庭之象也故节卦中爻艮亦曰庭六与三为正应故曰孚兊为口舌号之象也故上六阴消曰无号六号呼其三与之孚契三在众君子之中不敢与之相交则三亦危矣故有厉也此见小人难决也盖容恱小人在君之侧君听信不疑孚者且危厉则不孚者可知矣此所以难决也告自邑者告同之阳也如言告于本家之人也干错坤邑之象也坤为众又众人之象也干为言告之象也不即戎不尚武勇也言虽告于众人亦不合力以尚武勇也方利有攸往而小人可决矣此正所谓决而和也非旧注正名其罪相与合力也若如此乃是即戎矣
　　曰夬决也刚决柔也健而说决而和于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也【説音悦长丁丈反】
　　释卦名卦辞惟健则不怯以容其恶惟说则不猛以激其变健而说者徳也决而和者事也一阴加于五阳之上则君亦在下矣又与君同体又容悦岂不肆于王庭三虽危能舍正应而从君子所以危而有光君侧之小人岂可尚武勇尚武勇世道乱矣故尚则必穷刚长阴自消矣
　　象曰泽上于天夬君子以施禄及下居徳则忌
　　此象诸家泥滞程朱溃决二字所以皆说不通殊不知孔子此二句乃生于泽字非生于夬字也盖夬乃三月之卦正天子春来布徳行恵之时乃恵泽之泽非水泽之泽也天者君也禄者泽之物也徳者泽之善也居者施之反也纣鹿台之财居徳也周有大赉施禄也下句乃足上句之意言泽在于君当施其泽不可居其泽也居泽乃人君之所深忌者
　　初九壮于前趾往不胜为咎
　　震为足本卦大象震又变巽错震又居下故以足趾言之壮者大壮也四阳为壮五阳为夬前者初居下而欲急进于四阳大壮之位近九五以决上六故不曰趾而曰前趾也往者往决上六也既曰前又曰往则初九急进而决之之情见矣凡所谓咎者皆以其背于理而为咎病也若君子之决小人非背于理也但不量力不能胜小人反为小人所伤则为咎也故曰不胜为咎○初九当夬之时是以君子欲决小人者也但在下位卑又无应与恃刚而往故有此象其不胜小人可必矣故占者以不胜为咎
　　象曰不胜而往咎也
　　言往之前已知其不胜小人矣不虑胜而决所以咎也
　　九二惕号莫夜有戎勿恤【莫音暮】
　　惕恤皆忧惧也刚居柔地内而忧惧之象也又变离错坎为加忧亦忧惧之象也号呼众人也干为言外而呼号之象也二为地位离日在地下莫夜之象也又离为戈兵坎为盗又为夜又本卦大象震莫夜盗贼戈兵震动莫夜有戎之象也本卦五阳一连重刚有戎象所以卦爻爻辞皆言戎非真有戎也决小人之时喻言小人不测之祸也狄仁杰拳拳以复卢陵王为忧者惕也宻结五王者号也卒能反周为唐是亦有戎勿恤矣○九二当夬之时以刚居柔又得中道故能忧惕号呼以自戒备思虑周而党与众是以莫夜有戎变出于不测亦可以无患矣故教占者以此
　　象曰有戎勿恤得中道也
　　得中道者居二之中也得中则不恃其刚而能惕号不忘备戒所以有戎勿恤
　　九三壮于頄有凶君子夬夬独行遇雨若濡有愠无咎頄音逵面颧也干为首頄之象也夬夬者以心言也言去小人之心决而又决也独行者阳性上行五阳独此爻与上六为正应独行之象也上六阴爻又兑为雨泽雨之象也濡者湿濡也言九三合上六之小人而若为汚也愠者见恨于同类之君子而嗔其与小人合也前儒不知此爻乃圣人为占者设戒又不知夬夬乃君子之心故以爻辞为差错王允之于董卓温峤之于王敦此爻近之○九三当夬之时以刚居刚又与上六为正应圣人恐其不能决而和也故为占者设其戒曰决去小人若壮见于面目则事未成而几先露反噬之凶不免矣惟其决小人之心夬而又夬而面目则不夬夬而与之相合如独行遇雨有所湿濡虽迹有可疑不免为君子所愠然从容以观其变委曲以成其谋终必能决小人也占者能如是可以免凶而无咎矣
　　象曰君子夬夬终无咎也
　　心夬夬而面目相合是决而和矣所以终无咎
　　九四臀无肤其行次且牵羊悔亡闻言不信【臀徒敦反次七私反且七余反】
　　人心出腹中之物皆在于臀臀字从殿殿者后也凡易中言臀者皆坎也坎为沟渎臀之象也故姤九三变坎曰臀困下卦坎初六曰臀此爻变坎亦曰臀干一兑二为肤详见噬嗑此爻变坎则不成一二矣故无肤也兑为毁折亦无肤之象也次且即趦趄二字行不进也惟其臀无肤所以行不进也兑为羊羊之象也牵羊者牵连三阳而同进也兑综巽为绳牵连之象也观大壮六五干阳在下曰丧羊则此牵羊可知其牵三阳矣干为言下三阳之言也乃前告自邑之言也变坎为耳痛闻言不信之象也所以困卦亦有有言不信之句盖变坎则情险性健乃傲物也故闻言不信○九四以阳居阴不中不正有臀无肤行不进而不决小人之象然当决之时不容不决也故教占者能牵连下三阳以同进用人成事则可以亡其不进之悔但不中不正之人不乐闻君子之言度其虽言之亦不信也占者如是其有悔也必矣
　　象曰其行次且位不当也闻言不信聪不明也
　　位不当者不中正也聪者听也听之不能明其理也此原不信之由位不当以位言听不明以变坎言
　　九五苋陆夬夬【句】中行无咎
　　苋者苋菜也诸菜秋冬皆可种独苋三月种之夬三月之卦故取象于苋亦如瓜五月生故姤取瓜象陆者地也地之髙平曰陆苋乃柔物上六之象也陆地所以生苋者六乃阴土陆之象也苋陆夬夬者即俗言斩草除根之意言欲决去其苋并其所种之地亦决之上夬者夬苋也下夬者夬陆也亦如王臣蹇蹇上蹇王之蹇也下蹇臣之蹇也决而又决则根本枝叶皆以决去无复潜滋暗长矣中行者五本居中得正为近上六阴阳相比则心事不光明能夬夬则复其中行之旧矣九三夬夬以心言以应爻而言也九五以事言以亲比而言也盖三居下位五则擅夬决生杀之权故与三不同○九五当夬之时为夬之主本居中得正可以决小人者也但与六相近不免溺于其私外虽欲决而一时溺爱之心复萌则决之不勇矣故必如决苋并其地而决之则可以去其邪心不为中徳之累而无咎矣故其象占如此
　　象曰中行无咎中未光也
　　中未光者恐中徳近阴未光明也故当夬而又夬
　　上六无号终有凶
　　上六当权之时号呼其正应之三今三正应夬夬则正应不可号矣当权之时于王庭亦可以号呼而哀求于五今五相亲比亦夬夬则五不可号矣故曰无号终有凶即小象终不可长占者之凶可知矣
　　象曰无号之凶终不可长也
　　言一阴在上不可长久终为五阳所决去也
　　【巽下干上】
　　姤遇也五月之卦也一隂生于下隂与阳遇以其本非所望而卒然值之如不期而遇者故为姤也序卦夬决也决必有所遇故受之以姤所以次夬
　　姤女壮勿用取女【取七虑反】
　　一阴而遇五阳有女壮之象故戒占者勿用取女以其女徳不贞决不能长久从一而终也幽王之得褒姒髙宗之立武昭仪养鹙弃鹤皆出于一时一念之差而岂知后有莫大之祸哉故一阴生于五阳之下阴至微矣而圣人即曰女壮勿用取者防其渐也
　　曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
