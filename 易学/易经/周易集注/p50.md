<!-- { "loadSidebar": true } -->
　　彖谓卦辞文王所作者爻谓爻辞周公所作者象指全体而言乃一卦之所具者如元亨利贞则言一卦纯阳之象变指一节而言乃一爻之所具者如濳龙勿用则言初阳在下之变凡言动之间尽善之谓得不尽善之谓失小不善之谓疵不明乎善而误于不善之谓过觉其小不善非不欲改而彼时未改于是乎有悔觉其小不善犹及于改而不能改或不肯改于是乎有吝悔未至于吉而犹有小疵吝未至于凶而已有小疵善者嘉也嘉其能补过也即上文言乎言字之例本有过而能图回改复谓之补譬如衣有破处是过也帛则用帛补之布则用布补之此之谓补过吉凶失得之大不如悔吝之小悔吝疵病之小又不如无咎之为善○彖言象爻言变则吉凶悔吝无咎之辞皆备矣故吉凶者言乎卦爻中之失得也悔吝者言乎卦爻中之小疵也无咎者善乎卦爻中之能补过也此释彖爻之名义又释吉凶悔吝无咎之名义也
　　是故列贵贱者存乎位齐大小者存乎卦辩吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　上文释卦爻吉凶悔吝无咎之名义矣此则教人体卦爻吉凶悔吝无咎之功夫也五存应四言一善列贵贱句应爻者言乎其变齐大小句应彖者言乎其象列者分列也六爻上体为贵下体为贱齐者等也等分大小也阳大阴小阳大为主者复临泰之也阴小为主者姤遯否之也小徃大来大徃小来皆其也介者分也震者动也大小即所齐之大小也险易者即卦爻辞之险易也险者暗昧而艰深如文王卦辞履虎尾先甲后甲之周公爻辞其人天且劓入于左腹之是也易者明白而平易如文王卦辞谦君子有终渐女归吉之周公爻辞师左次同人于门之是也之者徃也各者吉凶悔吝无咎五者各不同也各指其所之者各指其所徃之地也○言爻固言乎其变矣若列贵贱则存乎所变之位不可贵贱混淆彖固言乎其象矣若齐大小则存乎所象之卦不可大小紊乱吉凶固言乎失得矣若辩吉凶则存乎其辞辞吉则趋之辞凶则避之悔吝固言乎小疵矣然不可以小疵而自恕必当于此心方动善恶初分几微之时即忧之则不至于悔吝矣无咎固补过矣然欲动补过之心者必自悔中来也是故卦与辞虽有大小险易之不同然皆各指于所徃之地如吉凶则趋之避之如悔吝则忧乎其介如无咎存乎悔也此则教人观玩体卦爻吉凶悔吝无咎之功夫也
　　右第三章　此章教人观玩之事故先释卦爻并吉凶悔吝无咎五者之名义而后教人体此卦爻并五者功夫也
　　易与天地凖故能弥纶天地之道
　　凖者均平也言易之书与天地均平也弥者弥缝包括周宻合万为一而浑然无欠即下文范围之意纶者丝纶条理分明析一为万而灿然有伦即下文曲成之意弥纶天地者如以乾卦言为天为圜以至为木果即一卦而八卦可知矣如以乾卦初爻濳龙言在君得之则当位在臣得之则当退休在士得之则当静修在商贾得之则当待价在女子得之则当愆期在将帅得之则当左次即一爻而三百八十四爻可知矣岂不弥纶天地
　　仰以观于天文俯以察于地理是故知幽明之故原始反终故知死生之説精气为物防魂为变是故知神之情状
　　天垂象有文章地之山川原隰各有条理阳极而阴生则渐幽阴极而阳生则渐明一日之天地如此终古之天地亦如此故者所以然之理也人物之始此阴阳之气人物之终此阴阳之气其始也气聚而理随以完故生其终也气散而理随以尽故死説者死生乃人之常谈也人之阴神曰魄耳目之聪明是也人之阳神曰魂口鼻之呼吸是也死则谓之魂魄生则谓之精气天地之所公共者谓之神阴精阳气聚而成物则自无而向于有乃隂之变阳神之伸也魂游魄降散而为变则自有而向于无乃阳之变阴之归也情状犹言模様○易与天地凖者非圣人安排穿凿强与为凖也盖易以道阴阳阴阳之道不过幽明死生神之理而已今作易圣人仰观俯察知幽明之故原始反终知死生之説知神之所以为神者乃精气为物游魂为变也故能知其情状夫天地之道不过一幽一明一死一生一一神而已而作易圣人皆有以知之此所以易与天地凖也
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【知周音智】
　　相似即不违下文不过不忧能爱皆不违之事知周乎万物者聪明睿知足以有临所以道济天下也不过虽指天地若以圣人论乃道济天下徳泽无穷举天下不能过也如言天下莫能载焉之意与下文不过不同旁行者行权也不流者不失乎常经也天以理言仁义忠信是也命以气言吉凶祸福是也乐天理则内重外轻又知命则惟修身以俟所以不忧如困于陈蔡梦奠两楹援琴执杖而歌是也随寓而安乎胸中无尔我町畦又随寓而敦笃乎仁所行者皆立人达人之事所以能爱不过不忧能爱皆指天地言至大不能过者天地之体不忧者天地之性能爱者天地之情天地之道不过如此而已故以此三者言之万物天下恊不过二字乐字恊不忧二字仁字恊爱字○此言圣人与天地凖也言圣人于天地之道岂特如上文知之哉圣人即与天地相似也惟其与天地相似故圣人之道皆不违乎天地矣何也天地至大无外不能过者也圣人则知周乎万物而道济天下故与天地相似同其不过天地无心而成化鼓万物而不与圣人同忧不忧者也圣人则旁行不流乐天知命故与天地相似同其不忧天地以生物为心能爱者也圣人则安敦仁故与天地相似同其能爱是三者皆与天地相似者也惟其相似所以作易与天地凖也
　　范围天地之化而不过曲成万物而不遗通乎昼夜之道而知故神无方而易无体
　　范如人范金使成形器围如人墙围使有界止化者天地之变化也天地阴而阳阳而阴本无遮阑本无穷尽圣人则范围之范围即裁成天地之道治厯明时体国经野之是也不过者不使之过也曲成万物如教之养之大以成大小以成小之是也通者达也通达乎昼夜之道而知之也昼夜即幽明死生神也神指圣人即圣而不可知之谓神易指易书无方所无形体皆谓无形迹也○圣人既与天地相似故易能弥天地之道圣人则范围天地而不过亦能弥之易能纶天地之道圣人则曲成万物而不遗亦能纶之易书所具不过幽明死生神之理也圣人则通乎昼夜之道而知亦能知幽明死生神故圣则无方而易则无体易与天地凖者因作易圣人亦与天地凖也
　　右第四章　此章言易与天地凖者因作易圣人亦与天地凖也
　　一阴一阳之谓道
　　理乘气机以出入一阴一阳气之散殊即太极之理各足而冨有者也气之迭运即太极之理流行而日新者也故谓之道
　　继之者善也成之者性也仁者见之谓之仁知者见之谓之知百姓日用而不知故君子之道鲜矣【见音现知音智】继是接续不息之意书言帝降中庸言天命气之方行正所降所命之时人物之所公共之者也此指人物未生造化流行上言之盖静之终动之始静极复动则贞而又继之以元元乃善之长此继之者所以善也以其天命之本体不杂于形气之私故曰善成是凝成有主之意气以成形而理亦赋焉乃人物所各足之者也因物物各得其太极无妄之理不相假借故曰性见见也仁者知者即君子○此一阴一阳之道若以天人赋受之界言之继之者善也成之者性也此所以谓之道也虽曰善曰性然具于人身浑然一理无声无臭不可以名状惟仁者见于恻隐则谓之仁知者见于是非则谓之知而后所谓善性者方有名状也故百姓虽与君子同具此善性之理但为形气所拘物欲所蔽而知君子仁知之道者鲜矣
　　显诸仁藏诸用鼓万物而不与圣人同忧盛徳大业至矣哉冨有之谓大业日新之谓盛徳
　　仁者造化之心用者造化之功仁本在内者也如春夏之生长万物是显诸仁用本在外者也如秋冬之收敛万物是藏诸用春夏是显秋冬所藏之仁秋冬是藏春夏所显之用仁曰显用曰藏互言之也不忧者干以易知坤以简能无心而成化有何所忧冨有者无物不有而无一毫之亏欠日新者无时不然而无一毫之间断天地以生物为徳以成物为业○此一阴一阳之道若以天地言之自其气之嘘也则自内而外显诸其仁自其气之吸也则自外而内藏诸其用然天地无心而成化虽鼔万物出入之机而不与圣人同忧此所以盛徳大业不可复加也冨有日新乃徳业之实此一阴一阳之道在天地者也
　　生生之谓易成象之谓干效法之谓坤极数知来之谓占通变之谓事阴阳不测之谓神
　　效法者承天时行惟效法之而已极数者方卜筮之时防极其阴阳七八九六之数观其所值何卦所值何爻以断天下之疑故曰占通变者既卜筮之后详通其阴阳老少之变吉则趋之凶则避之以定天下之业故曰事以其理之当然而言曰道以其道之不测而言谓之神非道外有神也○此一阴一阳之道若以易论之阳生阴阴生阳消息盈虗始终代谢其变无穷此则一阴一阳之道在易书易之所由名者此也圣人作易之初不过此阴阳二画然干本阳而名为干者以其健而成象故谓之乾坤本阴而名为坤者以其顺而效法故谓之坤此则一阴一阳之道在卦者也故防极此一阴一阳之数以知来则谓之占详通其一阴一阳之变以行事则谓之事此则一阴一阳之道在卜筮者也若其两在不测则谓之神盖此一阴一阳之道其见之于人则谓之仁知见之于天地则谓之徳业见之于易则谓之乾坤占事人皆得而测之惟言阳矣而阳之中未尝无阴言阴矣而阴之中未尝无阳两在不测则非天下之至神不能与于此矣故又以神賛之
　　右第五章　此章言一阴一阳之道不可名状其在人则谓之仁知在天地则谓之徳业在易则谓之乾坤占事而终賛其神也通章十一个谓字相同一阴一阳贯到底
　　夫易广矣大矣以言乎逺则不御以言乎迩则静而正以言乎天地之间则备矣
　　广言其中之所含大言其外之所包不御者无逺不到而莫之止也静者无安排布置之扰也正者六十四卦皆利于正也备者无所不有也下三句正形容广大○夫易广矣大矣何也盖易道不外乎阴阳而阴阳之理则遍体乎事物以逺言其理则天髙而莫御以迩言其理则地静而不偏以天地之间而言则万事万物之理无不备矣此易所以广大也
　　夫干其静也专其动也直是以大生焉夫坤其静也翕其动也辟是以广生焉
　　天地者乾坤之形体乾坤者天地之情性专者专一而不他直者直遂而不挠翕者举万物之生意而收敛于内也辟者举万物之生意而散于外也干之性健一而实故以质言而曰大大者天足以包乎地之形也坤之牲顺二而虗故以量言而曰广广者地足以容乎天之气也动者乾坤之相交也○易之所以广大者一本于乾坤而得之也盖干画竒不变则其静也专变则其动也直坤画偶不变则其静也翕变则其动也辟是以大生广生焉易不过模冩乾坤之理易道之广大其原盖出于此
　　广大配天地变通配四时阴阳之义配日月易简之善配至徳
