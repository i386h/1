<!-- { "loadSidebar": true } -->
　　履以和行谦以制礼复以自知恒以一徳损以逺害益以兴利困以寡怨井以辨义巽以行权【和行之行下孟反逺袁万反】以者用也行者日用所行之行迹也人有礼则安无礼则危礼以和之使之揆之理而顺即之心而安无乖戾也制者制服之意礼太严截然不可犯谦以制之则和而至矣履即礼非有别礼也但上天下泽乃生定之礼生定之礼本有自然之和人之行礼若依其太严之体不免失之亢故用谦以制之则和矣自知者善端之复独知之地也徳不常则二三常则始终惟一时乃日新矣兴利者迁善改过则日益髙明驯至于美大圣神矣何利如之井以辨义者井泉流通日新不已迁徙于义非能辩义安能迁徙所以用井以辨之巽以行权者如汤武之放伐乃行权也然顺乎天即巽顺乎理也又应乎人皆同心同徳东征西怨南征北怨是即巽之能相入也若离心离徳安得谓之相入所以巽顺乎理又能相入方能行权○上一节言九卦为修徳之具以之字明之中一节言九卦之才徳以而字发明之此一节言圣人用九卦以修徳以以字明之是故行者吾徳所行之行迹也恐其失于乖则用履以和之礼者吾徳之品节也恐其失于严则用谦以制之择善者吾身修徳之始事也则用复以自知而择之固执者吾身修徳之终事也则用恒以一徳而守之人欲者吾徳之害也则用损以逺之天理者吾徳之利也则用益以兴之不知其命之当安未免怨天非所以修徳也则用困以寡之不知性之当尽不能徙义非所以修徳也则用井以辨之然此皆言修徳之常经也若有权变不可通常经者则用巽以行之能和行能制礼能自知能一徳能逺害能兴利能寡怨能辨义能行权则知行并进动静交修经事知宜变事知权此九卦所以为徳之基之柄之本之固之修之裕之辨之地之制也以此修徳天下有何忧患不可处哉
　　右第七章　此章论圣人以九卦修徳
　　易之为书也不可逺为道也屡迁变动不居周流六虚上下无常刚柔相易不可为典要惟变所适
　　书者卦爻之辞也不可逺不可离也以之崇徳广业以之居安乐玩皆不可离之意为道者易之为道也一隂一阳之谓道故曰道变动者卦爻之变动也不居者不居于一定也六虚者六位也虚对实言卦虽六位然刚柔徃来如寄非实有也故曰六虚外三爻为上内三爻为下典犹册之有典要犹体之有要典要拘于迹者也下文既有典常则以辞言之耳○易之为书不可逺以其为道也屡迁所以不可逺也何也易不过九六是九六也变动不居周流于六虚之间或自下而上或自上而下或刚易乎柔或柔易乎刚皆不可以为一定之典要惟其变之所趋而已道之屡迁如此则广大悉备无所不该此所以不可逺也
　　其出入以度外内使知惧又明于忧患与故无有师保如临父母
　　出入以卦言即下文外内也出者自内而之外徃也入者自外而之内来也度者法度也言所繋之辞其出入外内当吉则吉当凶则凶当悔则悔当吝则吝各有一定之法度不可毫厘移易明于忧患者于出入以度之中又能明之也故者所以然之故也明其可忧又明其可忧之故明其可患又明其可患之故如勿用取女明其忧患也见金夫不有躬明其故也○易不可以为典要若无一定之法度而人不知惧矣殊不知上下虽无常刚柔虽相易然其所繋之辞或出或入皆有一定之法度立于内外爻辞之间使人皆知如朝廷之法度惧之而不敢犯也然岂特使民知惧哉又明于忧患与故虽无师保之教训而常若在家庭父母之侧爱之而不忍违也既惧之而不敢犯又爱之而不忍违易道有益于人如此人岂可远乎
　　初率其辞而揆其方既有典常茍非其人道不虚行初对已言初者始也既者终也率由也揆度也方道也或出或入或忧或患之方道也○易之为书上下无常刚柔相易不可为典要若不可揆其方矣然幸而有圣人之辞在也故始而由其辞以揆出入以度使民惧之方由其辞以揆忧患与故使民爱之方始见易之为书有典可循有常可蹈而向之不可为典要者于此有典要矣故神而明之惟存乎其人率辞揆方何如耳茍非黙而成之不言而信之人则不能率辞揆方屡变之道不可虚行矣岂能知易哉易之为书不可逺如此
　　右第八章　此章言易不可逺率辞揆方存乎其人
　　易之为书也原始要终以为质也六爻相杂惟其时物也
　　质为卦体初者卦之始原其始则二三在其中矣上者卦之终要其终则四五在其中矣卦必原始要终以为体故文王之彖辞亦必原始要终以为辞如屯曰元亨利贞蒙曰童蒙求我皆合其始终二体言之也若六爻之刚柔相杂则惟取其时物而已故周公之爻辞亦惟取诸时物以为辞如干之龙物也而有潜见跃飞之不同者时也渐之鸿物也而有于磐陆木之不同者时也○易之为书也不过卦与爻而已一卦分而为六爻六爻合而为一卦卦则举其始终以为体爻之刚柔虽相杂而不一然占者之决吉凶惟观其所值之时所值之物而已虽相杂而实不杂也易之为书盖如此
　　其初难知其上易知本末也初辞拟之卒成之终此言初上二爻初爻难知者以初爻为爻之本方有初爻而一卦之形体未成是其质未明所以难知易知者上爻为卦之末卦至上爻则其质已着其义毕露所以易知惟难知故圣人繋初爻之辞则必拟而议之当拟何象何占不敢轻率惟易知故圣人繋上爻之辞不过因下文以成其终如干初九曰濳龙上爻即曰亢龙是也
　　若夫杂物撰徳辨是与非则非其中爻不备
　　物者爻之隂阳杂者两相杂而互之也徳者卦之徳撰者述也内外二卦固各有其徳如风山渐外卦有入之徳内卦有止之徳又自其中爻二五三四之隂阳杂而互之则二四有坎陷之徳三五有离丽之徳又撰成两卦之徳矣辨是与非者辨其物与徳之是非也是者当于理也非者悖于理也盖爻有中有不中有正有不正有应与无应与则必有是非矣故辩是与非非中爻不备○初与上固知之有难易矣然卦理无穷内外有正卦之体中爻又有合卦之体然后其义方无遗缺若夫错陈隂阳撰其徳以辨别其是非使徒以正卦观之而遗其合卦所互之体则其义必有不备者矣
　　噫亦要【句】存亡吉凶则居可知矣【句】知者观其彖辞则思过半矣【要平声知音智】
　　噫者叹中爻之妙也亦要作句易经有一字作句者如萃卦六二引吉无咎则一字作句也要者中也即中爻也说文身中曰要猪身中肉曰要勒今作腰言此亦不过六爻之要耳非六爻之全即知存亡吉凶也存亡者天道之消息吉凶者人事之得失居者本卦之不动也居则观其象之居言不待六爻之动而知也彖辞文王卦下所繋之辞也○言此不过六爻中之要耳而存亡吉凶不待动爻而可知故学易者宜观玩也若观玩所思之精专不必观周公分而为六之爻辞但观文王一卦未分之彖辞则此心之所思者亦可以得存亡吉凶于过半况中爻之合两卦者乎中爻成两卦宜乎知存亡吉凶也
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜耶胜音升同功者二与四互成一卦三与五互成一卦皆知存亡吉凶其功同也善不同者二中而四不中故不同也不利逺者既柔不能自立又逺于君则孤臣矣所以不利要者约也用者之于事也柔中者柔而得中也三多凶者六十四卦惟谦卦劳谦一爻许之以吉所以三多凶五为君君则贵有独运之权故多功三为臣贱不能专成故多凶耶者疑辞也言柔居阳位则不当位而凶阳当阳位则当位而吉此六十四卦之自定也今三多凶者岂以柔居而凶五多功者岂以刚居之则能胜其位而不凶耶六十四卦中亦有柔居阳位而吉刚居阳位而凶者○二与四同功而异位二多誉四多惧四之多惧者以其近于君有僣逼之嫌故惧也二之多誉者以柔之为道本不利逺于君但易不论远近大约欲其无咎而已今柔居中位之于外莫非柔中之事则无咎矣此所以多誉也三与五同功而异位三多凶五多功所以然者以君贵臣贱故凶功不同也岂三乃隂居阳位则凶五乃阳居阳位则胜耶非也乃贵贱之等使然耳夫以中之四爻同功矣而有誉有惧有凶有功可见六爻相杂惟其时物正体与互体皆然也圣人设卦立象繋辞不遗中爻者以此
　　右第九章　此章专论中爻
　　易之为书也广大悉备有天道焉有人道焉有地道焉兼三才而两之故六六者非他也三才之道也
　　广大者体统浑沦也悉备者条理详密也兼三才者三才本各一因重为六故两其天两其人两其地也天不两则独阳无隂矣地不两则独隂无阳矣人不两则不生不成矣此其所以两也才者能也天能覆地能载人能参天地故曰才三才之道者立天之道曰隂与阳五为阳上为隂也立人之道曰仁与义三为仁四为义也立地之道曰柔与刚初为刚二为柔也○易之为书广大悉备何也以易三画之卦言之上画有天道焉中画有人道焉下画有地道焉此之谓三才也然此三才使一而不两则独而无对非三才也于是兼三才而两之故六六者岂有他哉三才之道本如是其两也天道两则隂阳成象矣人道两则仁义成徳矣地道两则刚柔成质矣道本如是故兼而两之非圣人之安排也易之为书此其所以广大悉备也
　　道有变动故曰爻爻有等故曰物物相杂故曰文文不当故吉凶生焉【当都丧反】
　　变动者濳见跃飞之类也等者刚柔大小逺近贵贱之类也物者阳物隂物也爻不可以言物有等则谓之物矣相杂者相间也一不独立两则成文隂阳两物交相错杂犹青黄之相兼故曰文不当者非专指阳居隂位隂居阳位也卦情若淑或以不当为吉剥之上九豫之九四是也卦情若慝反以当位为凶大壮初九同人六二是也要在随时变易得其当而已一变动之间即有物有文有吉凶非有先后也卦必举始终而成体故上章以质言曰兼三才犹上章之所谓质也爻必杂刚柔而为用故此章以文言曰变动者犹上章之所谓时物也○三才之道变动不居故曰爻爻也者言乎其变效天下之动者也爻有等故曰物物相杂故曰文文不当位故吉凶生焉夫一道也为爻为物为文为吉凶而皆出于易此其书所以广大悉备也
　　右第十章　此章言易广大悉备
