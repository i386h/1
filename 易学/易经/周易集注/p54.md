<!-- { "loadSidebar": true } -->
　　极究也多也天地万物之形象千态万状至多而难见也卦之象莫不穷究而形容之故曰极天下之者存乎卦鼓起也动酬酢徃来也天地万物之事理酬酢徃来千变万化至动而难以占决也爻之辞莫不其故以决断之故曰鼓天下之动者存乎辞卦即象也辞即爻也化裁者敎人卜筮观其卦爻所变如干初爻一变则就此变化而以理裁度之为濳龙勿用乾卦本元亨利贞今曰勿用因有此变也故曰存乎变通者行之通达不阻滞也裁度已定当推行矣今当勿用之时遂即勿用不泥于本卦之元亨利贞则行之通达不阻滞矣故曰存乎通神者运用之莫测明者挥之极精下文黙而成之不言而信是也无所作为谓之黙曰黙则不假诸极天下之之卦矣见诸辞説之谓言曰不言则不托诸鼓天下之动之辞矣成者我自成其变通之事也信者人自信之如也与奏假无言时靡有争同意○极天下之者存乎卦之象鼓天下之动者存乎爻之辞此卦此辞化而裁之存乎其变推而行之存乎其通此本诸卦辞善于用易者也若夫不本诸卦辞神而明之则又存乎其人耳葢有所为而后成有所言而后信皆非神明惟黙而我自成之不言而人自信之此则生知安行圣人之能事也故曰存乎徳行故有造化之易有易书之易有在人之易徳行者在人之易也有徳行以神明之则易不在造化不在四圣而在我矣
　　右第十二章　此章论易书不尽言言不尽意而归重于徳行也





　　周易集注卷十三
<经部,易类,周易集注>
　　钦定四库全书
　　周易集注卷十四
　　明　来知徳　撰
　　系辞下传
　　八卦成列象在其中矣因而重之爻在其中矣刚柔相推变在其中矣系辞焉而命之动在其中矣吉凶悔吝者生乎动者也刚柔者立本者也变通者趣时者也【重直龙反】
　　八卦以卦之横图言成列者干一兑二离三震四阳在下者列于左巽五坎六艮七坤八隂在下者列于右象者八卦形体之象不特天地雷风水火山泽之象凡天地所有之象无不具在其中也因而重之者三画上复加三画重干重坤之类也阳极于六隂极于六因重成六画故有六爻八卦成列二句言三画八卦因而重之二句言六画八卦至刚柔相推言六十四卦如干为天干下变一隂之巽二隂之艮三隂之坤是刚柔相推也繋辞者系六十四卦三百八十四爻之辞也命者命其吉凶悔吝也动者人之动作营为即趋吉避凶也易六十四卦三百八十四爻不过一刚一柔九六而已易有九六是为之本无九六则以何者为本故曰立本易穷则变变则通不变则不通有一卦之时有一爻之时时之所在理之所当然势不得不然趣者向也○伏羲八卦成列虽不言象然既成八卦而文王之象已在卦之中矣伏羲八卦虽无爻然既重其六而周公六爻已在重之中矣六十四卦刚柔相推虽非占卜卦爻之变而卦爻之变已在其中矣各系以辞虽非其动然占者值此爻之辞则即玩此爻以动之而动即在其中矣繋辞以命而动在其中者何也盖吉凶悔吝皆辞之所命也占者由所命之辞而动当趋则趋当避则避则动罔不吉不然则凶悔吝随之矣吉凶悔吝生乎其动动以辞显故系辞以命而动在其中矣刚柔相推而变在其中者何也盖刚柔者立本者也变通者趣时者也有刚柔以立其本而后可变通以趣其时使无刚柔安能变通变通由于刚柔故刚柔相推而变在其中矣
　　吉凶者贞胜者也天地之道贞观者也日月之道贞明者也天下之动贞夫一者也【观去声夫音扶】
　　贞者正也圣人一部易经皆利于正盖以道义配祸福也故为圣人之书术家独言祸福不配以道义如此而诡遇获禽则曰吉得正而毙焉则曰凶京房郭璞是也胜者胜负之胜言惟正则胜不论吉凶也如富与贵可谓吉矣如不以其道得之不审乎富贵吉而凶者也贫与贱可谓凶矣如不以其道得之能安乎贫贱凶而吉者也负乗者致其冦舍车者贲其趾季氏阳货之富贵顔回原宪之贫贱凡杀身成仁舍生取义过渉灭顶皆贞胜之意也观者垂象以示人也道者天地日月之正理即太极也一者无欲也无欲则正矣孔子祖尧舜者祖其精一也故曰吾道一以贯之又曰所以行之者一也又曰天下之动贞夫一者也三一字皆同孔子没后儒皆不知一字之义独周濓溪一人知之故某不得已又作入圣功夫字义○吉凶异象而贞胜不论其吉凶也何也天地有此正理而观故无私覆无私载日月有此正理而明故无私照天地日月且如此而况于人乎故天下之动虽千端万绪惟贞夫一能无欲则贞矣有欲必不能贞惟贞则吉固吉凶亦吉正大光明与天地之贞观日月之贞明皆万古不磨者也岂论其吉凶哉
　　夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞【见贤遍反】
　　确然健貌隤然顺貌天惟有此贞一故确然示人以易地惟有此贞一故隤然示人以简圣人作易爻也者不过效此贞一而作象也者不过像此贞一而立使不效像乎此则圣人之易与天地不相似矣此爻此象方动于卦之中则或吉或凶即呈于卦之外而功业即因变而见矣功业者成务定业也因变而见即变而通之以尽利也若圣人之辞不过于爻象之中因此贞一而繋之以辞也盖教人不论吉凶以贞胜而归于一者此则圣人繋辞觉民之心情也故曰情
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义
　　大徳者易简贞一之大徳也生者天主生物之始地主生物之成也大寳者圣人必居天位方可行天道是位者乃所以成参赞之功者也故曰大寳聚人者内而百官外而黎庻也理财者富之也九赋九式之类是也正辞者教之也教之以正也三物十二教之类是也禁非者既道之以徳又齐之以刑五刑五罚之类是也仁义者贞一之理也○天地有此贞一之大徳惟以生物为心故无私覆无私载圣人防大寳之位而与天地参是以守其位而正位凝命也则以仁曰仁即天地贞一之大徳也防其位而理财正辞禁非也则以义曰义即天地贞一之大徳也仁以育之义以正之有此贞一无私之大徳所以与天地参也易之为书辞变象占専敎人以贞胜而归于一者以此上繋首章举天地易简知能之徳而继之以圣人之成位见圣人有以克配乎天地此作易之原易之体也下繋首章举天地易简贞一之徳而继之以圣人之仁义见圣人有以参赞乎天地此行易之事易之用也
　　右第一章　此章论易而归之于贞一
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情
　　法法象也天之象日月星辰也地之法山陵川泽也鸟兽之文有息者根于天飞走之类也地之宜无息者根于地草木之类也如书言兖之漆青之檿徐之桐是也非高黍下稻也伏牺时尚鲜食安得有此近取诸身气之呼吸形之头足之类也逺取诸物鳞介羽毛雌雄牝牡之类也通者理之相防合也类者象之相肖似也神明之徳不外健顺动止八者之徳万物之情不外天地雷风八者之情徳者隂阳之理情者隂阳之迹徳精而难见故曰通情粗而易见故曰类○包牺氏之王天下也仰观俯察与鸟兽之文与地之宜近取诸身逺取诸物见得天地间一对一待成列于两间者不过此隂阳也一徃一来流行于两间者不过此隂阳也于是画一竒以象阳画一偶以象隂因而重之以为八卦以通神明之徳以类万物之情
　　作结绳而为网罟以佃以渔盖取诸离【罟音古佃音田】
　　离卦中爻为巽绳之象也网以佃罟以渔离为目网罟之两目相承者似之离德为丽网罟之物丽于中者似之盖取诸离言绳为网罟有离之象非覩离而始有此也教民肉食自包牺始自此至结绳而治有取诸卦象者有取诸卦义者
　　包牺氏没神农氏作斵木为耜揉木为耒耒耨之利以教天下盖取诸益【斵陟角反耜音似耒力对反耨奴豆反】
　　耒耜者今之犁也耜者耒之首斵木使锐而为之今人加以铁铧谓之犂头耒者耜之柄揉木使曲而为之二体皆木上入下动中爻坤土木入土而动耒耜之象教民粒食自神农始
　　日中为市致天下之民聚天下之货交易而退各得其所盖取诸噬嗑
　　离日在上日中之象中爻艮为径路震为大涂又为足致民之象中爻坎水艮山羣珍所出聚货之象又震错巽巽为市利三倍为市聚货之象震动交易之象巽为进退之象艮止各得其所之象此噬嗑之象也且天下之人其业不同天下之货其用不同今不同者皆于市而合之以其所有易其所无各得其所亦犹物之有间者齧而合之此噬嗑之义也
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治盖取诸乾坤
　　阳极则必变于隂隂极则必变于阳此变也阳变于隂则不至于亢隂变于阳则不至于伏此通也阳而隂隂而阳循环无端所以能久是以圣人之治天下民之所未厌者圣人不强而去之民之所未安者圣人不强而行之如此变通所以使民不倦不然民以为纷更安得不倦由之而莫知其所以然者神也以渐而相忘于不言之中者化也神而化之所以使民宜之不然民以为不便何宜之有○牺农之时民朴俗野至黄帝尧舜时风气渐开时已变矣三圣知时当变也而通其变使天下之人皆欢忻鼓舞趋之而不倦所以然者非圣人有以强之也亦神而化之而已惟其神而化之故天下之民安之以为宜惟其宜之故趋之而不倦也盖天地之理数穷则变变则通通则久牺农之时人害虽消而人文未着衣食虽足而礼义未兴故黄帝尧舜惟垂止衣下裳之制以明尊卑贵贱之分而天下自治者以穷则变是以神而化之与民宜之也盖取诸乾坤者乾坤之理亦变化无为此乾坤之义也乾坤之体亦上衣下裳之尊卑此乾坤之象也
　　刳木为舟剡木为楫舟楫之利以济不通【句】致逺【句】以利天下盖取诸涣【刳口姑反剡以冉反】
　　以济不通句絶致逺句絶刳者剖而使空也刳木中虚可以载物剡者斩削也剡木末锐可以进舟济不通者横渡水也与济人溱洧济字同溪涧江河或东西阻絶或南北阻絶皆不通也致逺者长江天逺不能逆水而上不能放流而下皆不能致逺也今有舟楫则近而可以济不通逺而可以致逺均之为天下则矣济不通即下文引重之列致逺即下文致逺之列盖取诸涣者下坎水上巽木中爻震动木动于水上舟楫之象也且天下若无舟楫不惟民不能彼此徃来虽君臣上下亦阻絶而不能徃来天下皆涣散矣乗木有功以济其涣此涣之义也
　　服牛乗马引重致逺以利天下盖取诸随
　　上古牛未穿此则因其性之顺穿其鼻驯而服之上古马未络此则因其性之健络其首驾而乗之中爻巽为绳艮为鼻又为手震为足服之乗之之象也震本坤所变坤为牛一竒画在后者阳实而大引重之象也兑本干所变干为马一偶画在前者大道开张致逺之象也牛非不可以致逺曰引重者为其力也马非不可以引重曰致逺者为其敏也盖取诸随者人欲服牛牛则随之而服人欲乗马马则随之而乗人欲引重则随之而引重人欲致逺则随之而致逺动静行止皆随人意此随之义也
　　重门击柝以待暴客盖取诸豫
