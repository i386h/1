<!-- { "loadSidebar": true } -->
　　兼山者内一山外一山两重山也天下之理即位而存父有父之位子有子之位君臣夫妇亦然富贵有富贵之位贫贱有贫贱之位夷狄患难亦然有本然之位即有当然之理思不出其位者正所以止乎其理也出其位则越其理矣
　　初六艮其趾无咎利永贞
　　艮综震震为足趾之象也初在下亦趾之象也咸卦亦以人身以渐而上○初六阴柔无可为之才能止者也又居初卑下不得不止者也以是而止故有艮趾之象占者如是则不轻举冒进可以无咎而正矣然又恐其正者不能永也故又教占者以此
　　象曰艮其趾未失正也
　　理之所当止者曰正即爻辞之贞也爻辞曰利永贞象辞曰未失正见初之止理所当止也
　　六二艮其腓不拯其随其心不快
　　腓者足肚也亦初震足之象拯者救也随者从也二比三从三者也不拯其随者不求拯于所随之三也凡阴柔资于阳刚者皆曰拯涣卦初六用拯马壮是也二中正八卦正位艮在三两爻俱善但当艮止之时二艮止不求救于三三艮止不退听于二所以二心不快中爻坎为加忧为心病不快之象也○六二居中得正比于其三止于其腓矣以阴柔之质求三阳刚以助之可也但艮性止不求拯于随则其中正之徳无所施用矣所以此心常不快也故其占中之象如此
　　象曰不拯其随未退听也
　　二下而三上故曰退周公不快主坎之心病而言孔子未听主坎之耳痛而言
　　九三艮其限列其夤厉薰心
　　限者界限也上身与下身相界限即腰也夤者连也腰之连属不絶者也腰之在身正屈伸之际当动不当止若艮其限则上自上下自下不相连属矣列者列絶而上下不相连属判然其两段也薰与熏同火烟上也薰心者心不安也中爻坎为心病所以六二不快九三薰心坎错离火烟之象也○止之为道惟其理之所在而已九三位在腓之上当限之处正变动屈伸之际不当艮者也不当艮而艮则不得屈伸而上下判隔列絶其相连矣故危厉而心常不安占者之象如此
　　象曰艮其限危薰心也
　　不当止而止则执一不能变通外既龃龉心必不安所以危厉而薰心也
　　六四艮其身无咎
　　艮其身者安静韬晦乡邻有鬭而闭户括囊无咎之是也○六四以阴居阴纯乎阴者也故有艮其身之象既艮其身则无所作为矣占者如是故无咎
　　象曰艮其身止诸躬也
　　躬即身也不能治人不能成物惟止诸躬而已故爻曰艮其身象曰止诸躬
　　六五艮其辅言有序悔亡
　　序者伦序也辅见咸卦注艮错兑兑为口舌辅之象也言之象也艮其辅者言不妄也言有序者必当理也悔者易则诞烦则支肆则忤悖则违皆悔也咸卦多象人面艮卦多象人背者以文王卦辞艮其背故也○六五当辅出言之处以阴居阳未免有失言之悔然以其得中故又有艮其辅言有序之象而其占则悔亡也
　　象曰艮其辅以中正也
　　正当作止与止诸躬止字同以中而止所以悔亡
　　上九敦艮吉
　　敦与笃行之笃字同意时止则止贞固不变也山有敦厚之象故敦临敦复皆以土取象○上九以阳刚居艮极自始至终一止于理而不变敦厚乎止者也故有此象占者如是则其道光明何吉如之
　　象曰敦艮之吉以厚终也
　　厚终者敦笃于终而不变也贲大畜蛊颐损蒙六卦上九皆吉者皆有厚终之意















　　周易集注卷十
　　钦定四库全书
　　周易集注卷十一
　　明　来知徳　撰
　　【艮下巽上】
　　渐者渐进也为卦艮下巽上有不遽进之义渐之义也木在山上以渐而髙渐之象也序卦艮者止也物不可以终止故受之以渐所以次艮
　　渐女归吉利贞
　　妇人谓嫁曰归天下之事惟女归为有渐纳采问名纳吉纳徴请期亲迎六礼备而后成婚是以渐者莫如女归也本卦不遽进有女归之象因主于进故又戒以利贞
　　曰渐之进也女归吉也进得位往有功也进以正可以正也其位刚得中也止而巽动不穷也
　　释卦名又以卦综卦徳释卦辞之字作渐字女归吉者言必如女归而后渐方善也能如女归则进必以礼不茍于相从得以遂其进之之志而吉矣进得位者本卦综归妹二卦同体文王综为一卦故杂卦曰渐女归待男行也归妹女之终也言归妹下卦之兑进而为渐上卦之巽得九五之位也然不惟得位又正之中也正者成刑于之化也即往有功也此以卦综言也进不穷者盖进之之心愈急则进之之机益阻今卦徳内而艮止则未进之先防静无求外而巽顺则将进之间相时而动此所以进不穷也有此卦综卦徳吉而利贞者以此
　　象曰山上有木渐君子以居贤徳善俗
　　习俗移人贤者不免故性相近而习相逺也君子法渐进之象择居处于贤徳善俗之地则耳濡目染以渐而自成其有道之士矣即孟子引而置之庄岳之间之意
　　初六鸿渐于干小子厉有言无咎
　　鸿鴈之大者鸿本水鸟中爻离坎离为飞鸟居水之上鸿之象也且其为物木落南翔冰泮北归其至有时其羣有序不失其时与序于渐之义为切昏礼用鸿取不再偶于女归之义为切所以六爻皆取鸿象也小子者艮为少男小子之象也内卦错兑外卦综兑兑为口舌有言之象也干水旁也江干也中爻小水流于山故有干象厉者危厉也以在我而言也言者谤言也以在人而言也无咎者在渐之时非躐等以强进于义则无咎○初六隂柔当渐之时渐进于下有鸿渐于干之象然少年新进上无应与在我不免有小子之厉在人不免有言语之伤故其占如此而其义则无咎也
　　象曰小子之厉义无咎也
　　小子之厉似有咎矣然时当进之时以渐而进亦理之所宜以义揆之终无咎也
　　六二鸿渐于磐饮食衎衎【衎苦旦反】
　　磐大石也艮为石磐之象也自干而磐则逺于水而渐进矣中爻为坎饮食之象也故困卦九二言酒食需卦九五言酒食未济上九言酒食坎卦六四言樽酒衎和乐也巽综兑悦乐之象言鸿渐于磐而饮食自适也吉即小象不素饱之意○六二柔顺中正而进以其渐又上有九五中正之应故其象如此而其占则吉也
　　象曰饮食衎衎不素饱也
　　素饱即素餐也言为人之臣食人之食事人之事义所当得非徒饮食而已也盖其徳中正其进渐次又应九五中正之君非素饱也宜矣
　　九三鸿渐于陆夫征不复妇孕不育凶利御寇
　　地之髙平曰陆此爻坤陆之象也夫指三故艮为少男又阳爻故谓之夫妇指四巽为长女又隂爻故谓之妇本卦女归故以夫妇言之征者徃也不复者不反也本卦以渐进为义三比上四渐进于上溺而不知其反也妇孕者此爻合坎坎中满孕之象也孕不育者孕而不敢使人知其育如孕而不育也盖四性主入无应而奔于三三阳性上行又当进时故有此丑也若以变爻论三变则阳死成坤离絶夫位故有夫征不复之象既成坤则并坎中之满通不见矣故有妇孕不育之象坎为盗离为戈兵故有冦象变坤故小象曰顺相保○九三过刚当渐之时故有自磐而进于陆之象然上无应与乃比于亲近之四附丽其丑而失其道矣非渐之贞者也故在占者则有夫征不复妇孕不育之象凶可知矣惟御冦之道在于人和今变坎成坤则同心协力顺以相保故利也若以之渐进是枉道从人夫岂可
　　象曰夫征不复离羣丑也妇孕不育失其道也利用御冦顺相保也【离力智切】
　　离附着也子云解嘲云丁傅董贤用事诸附离之者起家至二千石庄子附离不以胶漆皆此离也羣丑者上下二隂也夫征不复者以附离羣隂溺而不反也失其道者淫奔之事失其夫妇之正道也顺相保者御冦之道在于行险而顺今变坎成坤则行险而顺矣所以能相保御也鴈羣不乱飞则列阵相保三爻变坤有鴈阵象故曰顺相保
　　六四鸿渐于木或得其桷无咎
　　巽为木木之象也下三爻一画横于上桷之象也桷者椽也所以乘瓦巽为绳直故有此象又坎为宫四居坎上亦有桷象凡木之枝柯未必横而寛平如桷鸿趾连而且长不能握枝故不栖木若木之枝如桷则横平而栖之可以安矣或得者偶然之辞未必可得偶得之也巽为不果或得之象无咎者得渐进也○六四以柔弱之资似不可以渐进矣然巽顺得正有鸿渐于木或得其桷之象占者如是则无咎也
　　象曰或得其桷顺以巽也
　　变干错坤为顺未变为巽巽正位在四故曰顺巽
　　九五鸿渐于陵妇三嵗不孕终莫之胜吉
　　髙阜曰陵此爻变艮为山陵之象也妇指二中爻为离中虚空腹不孕之象也离居三三嵗之象也三嵗不孕者言妇不遇乎夫而三嵗不孕也二四为坎坎中满故曰孕三五中虚故曰不孕爻辞取象精之极矣凡正应为君子相比为小人二比三三比四四比五皆隂阳相比故此爻以三嵗不孕终莫之胜吉言终莫之胜者相比之小人终不得以间之而五与二合也○九五阳刚当尊正应乎二可以渐进相合得遂所愿矣但为中爻相比所隔然终不能夺其正也故其象如此占者必有所迟阻而后吉也
　　象曰终莫之胜吉得所愿也
　　愿者正应相合之愿也
　　上九鸿渐于陆其羽可用为仪吉
　　陆即三爻之陆中爻水在山上故自干而陆此爻变坎又水在山上故又有鸿渐于陆之象巽性入又伏本卦主于渐进今进于上则进之极无地可进矣巽性伏入进退不果故又退渐于陆也盖三乃上之正应虽非隂阳相合然皆刚明君子故知进而又知退焉仪者仪则也知进知退惟圣人能之今上能退于三即蛊之志可则盖百世之师也故其羽可以为仪曰羽者就其鸿而言之曰羽可仪犹言人之言行可法则也升卦与渐卦同是上进之卦观升卦上六曰利不息之贞则此爻可知矣胡安定公以陆作逵者非也盖易到六爻极处即反亢龙有悔之是也○上九木在山上渐长至髙可谓渐进之极矣但巽性不果进而复退于陆焉此则知进知退可以起顽立懦者也故有鸿渐于陆其羽可用为仪之象占者有是徳即有是吉矣
　　象曰其羽可用为仪吉不可乱也
　　不可乱者鸿飞于云汉之间列阵有序与凡鸟不同所以可用为仪若以人事论不可乱者富贵利达不足以乱其心也若富贵利达乱其心惟知其进不知其退惟知其髙不知其下安得可用为仪今知进又知退知髙又知下所以可以为人之仪则
　　【兑下震上】
　　妇人谓嫁曰归女之长者曰姊少者曰妹因兑为少女故曰妹为卦兑下震上以少女从长男其情又以悦而动皆非正也故曰归妹序卦渐者进也进必有所归故受之以归妹渐有归义所以次渐
　　归妹征凶无攸利
　　辞明渐曰女归自彼归我也娶妇之家也此曰归妹自我归彼也嫁女之家也
　　曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也
