<!-- { "loadSidebar": true } -->
　　释卦名复以卦徳释之又以卦体释卦辞言所谓归妹者本天地之大义也盖物无独生独成之理故男有室女有家本天地之常经是乃其大义也何也盖男女不交则万物不生而人道灭息矣是归妹者虽女道之终而生育之事于此造端实人道之始所以为天地之大义也然归妹虽天地之正理但说而动则女先乎男所归在妹乃妹之自为非正理而实私情矣所以名归妹位不当者二四隂位而居阳三五阳位而居隂自二至五皆不当也柔乘刚者三乘二之刚五乘四之刚也有夫屈乎妇妇制其夫之象位不当则紊男女内外之正柔乘刚则悖夫妇倡随之理所以征凶无攸利
　　象曰泽上有雷归妹君子以永终知敝
　　永对暂言终对始言永终者久后之意兑为毁折有敝象中爻坎为通离为明有知象故知其敝天下之事凡以仁义道徳相交洽者则久久愈善如刘孝标所谓风雨急而不辍其音霜雪零而不渝其色此永终无敝者也故以势合者势尽则情疎以色合者色衰则爱弛垝垣复闗之辈虽言笑于其初而桑落黄陨之嗟终痛悼于其后至于立身一败万事瓦裂其敝至此○雷震泽上水气随之而升女子从人之象也故君子观其合之不正而动于一时情欲之私即知其终之有敝而必至失身败徳相为睽乖矣此所以欲善其终必慎其始
　　初九归妹以娣跛能履征吉
　　尔雅长妇谓稚妇为娣娣妇谓长妇为姒即今妯娌相呼也又曲礼世妇侄娣盖以妻之妹从妻来者为娣也古者诸侯一娶九女嫡夫人之左右媵皆以侄娣从送女从嫁曰媵以尔雅曲礼媵送考之防妇曰娣盖从嫁以适人者也兑为妾娣之象初在下亦娣之象兑为毁折有跛之象震为足足居初中爻离为目目与足皆毁折所以初爻言足之跛而二爻言目之眇也若以变坎论坎为曳亦跛之象也跛者行之不以正侧行者也以嫡娣论侧行正所尊正室也若正行则是专正室之事矣故以跛象之○初九居下当归妹之时而无正应不过娣妾之贱而已故为娣象然阳刚在女子为贤正之徳但为娣之贱则闺阃之事不得以专成今处悦居下有顺从之义故亦能维持调防承助其正室但不能专成亦犹跛者侧行而不能正行也占者以是而往虽其势分之贱不能大成其内助之功而为媵妾职分之当然则已尽之矣吉之道也故征吉
　　象曰归妹以娣以恒也跛能履吉相承也
　　恒常也天地之常道也有嫡有妾者人道之常初在下位无正应分当宜于娣矣是乃常道也故曰以恒也恒字义又见九二小象相承者能承助乎正室也以其有贤正之徳所以能相承故曰相承也以恒以分言相承以徳言
　　九二眇能视利幽人之贞
　　眇者偏盲也一目明一目不明也或目邪皆谓之眇解见初九兑综巽巽为白眼亦有眇象中爻离目视之象幽人之贞者幽人遭时不偶抱道自守者也幽人无贤君正犹九二无贤妇众爻言归妹而此爻不言者居兑之中乃妹之身是正嫡而非娣也幽人一句详见前履卦又占中之象也○九二阳刚得中优于初之居下矣又有正应优于初之无应矣但所应者隂柔不正是乃贤女而所配不良不能大成内助之功故有眇者能视而不能逺视之象然所配不良岂可因其不良而改其刚中之徳哉故占者利如幽人之贞可也
　　象曰利幽人之贞未变常也
　　一与之齐终身不改此妇道之常也今能守幽人之贞则未变其常矣故教占者如幽人之贞则利也初爻二爻小象孔子皆以恒常二字释之何也盖兑为常则恒常二字乃兑之情性故释之以此
　　六三归妹以须反归以娣
　　须贱妾之称天文志须女四星贱妾之称故古人以婢仆为余须反者颠倒之意震为反生故曰反○六居下卦之上本非贱者也但不中不正又为悦之主善为容悦以事人则成无徳之须贱而人莫之取矣故为未得所适反归以娣之象初位卑归以娣宜矣三居下卦之上何自贱至此哉徳不称位而成须故也不言吉凶者容悦之人前之吉凶未可知也
　　象曰归妹以须未当也
　　未当者爻位不中不正也
　　九四归妹愆期迟归有时
　　愆过也言过期也女子过期不嫁人故曰愆期即诗摽梅之意因无正应以阳应阳则纯阳矣故愆期有时者男女之婚姻自有其时也盖天下无不嫁之女愆期者数有时者理若以象论中爻坎月离日期之之象也四一变则纯坤而日月不见矣故愆期震春兑秋坎冬离夏四时之象震东兑西相隔甚逺所以愆期四时循环则有时矣○九四以阳应阳而无正应盖女之愆期而未归者也然天下岂有不归之女特待时而归归之迟耳故有愆期迟归有时之象占者得此凡事待时可也
　　象曰愆期之志有待而行也
　　行者嫁也天下之事自有其时愆期之心亦有待其时而后嫁耳爻辞曰有时象辞曰有待皆待时之意
　　六五帝乙归妹其君之袂不如其娣之袂良月几望吉帝乙如箕子明夷髙宗伐方之君者妹也此爻变兑兑为少女故以妹言之诸侯之妻曰小君其女称县君宋之臣其妻皆称县君是也故不曰妹而曰君焉袂衣袖也所以为礼容者也人之着衣其礼容全在于袂故以袂言之良者美好也三爻为娣干为衣三爻变干故其衣之袂良五爻变兑成缺故不如三之良若以理论三不中正尚容饰五柔中不尚容饰所以不若其袂之良也月几望者坎月离日震东兑西日月东西相望也五隂二阳言月与日对而应乎二之阳也曰几者言光未盈满柔徳居中而谦也月几望而应乎阳又下嫁占中之象也○六五柔中居尊盖有徳而贵者也下应九二以帝有徳之女下嫁于人故有尚徳而不尚饰其服不盛之象女徳之盛无以加此因下嫁故又有月几望而应乎阳之象占者有是徳则有是吉矣
　　象曰帝乙归妹不如其娣之袂良也其位在中以贵行也
　　在中者徳也以贵者帝女之贵也行者嫁也有是中徳有是尊贵以之下嫁又何必尚其饰哉此所以君之袂不如娣之袂良也
　　上六女承筐无实士刲羊无血无攸利
　　兑为女震为士筐乃竹所成震为竹又仰盂空虚无实之象也又变离亦中虚无实之象也中爻坎为血卦血之象也兑为羊羊之象也震综艮艮为手承之象也离为戈兵刲之象也羊在下血在上无血之象也凡夫妇祭祀承筐而采苹蘩者女之事也刲羊而实俎者男之事也今上与三皆隂爻不成夫妇则不能供祭祀矣无攸利者人伦以废后嗣以絶有何攸利刲者屠也○上六以隂柔居卦终而无应居终则过时无应则无配盖归妹之不成者也故有承筐无实刲羊无血之象占者得此无攸利可知矣
　　象曰上六无实承虚筐也
　　上爻有底而中虚故曰承虚筐
　　【离下震上】
　　丰盛大也其卦离下震上以明而动盛大之由也又雷电交作有盛大之势乃丰之象也故曰丰序卦得其所归者必大故受之以丰所以次归妹
　　丰亨王假之勿忧宜日中
　　亨者丰自有亨道也非丰后方亨也假至也必以王言者盖王者车书一统而后可以至此也此卦离日在下日已昃矣所以周公爻辞言见斗见沬者皆此意勿忧宜日中一句读言王者至此勿忧宜日中不宜如是之昃昃则不能照天下也孔子乃足之曰日至中不免于昃徒忧而已文王已有此意但未出孔子乃足之离日象又王象错坎忧象
　　曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于神乎
　　以卦徳释卦名又以卦象释卦辞而足其意非明则动无所之行者也非动则明无所用空明者也惟明动相资则王道由此恢廓故名丰尚大者所尚盛大也非王者有心欲盛大也其势自盛大也抚盈盛之运不期侈而自侈矣宜照天下者遍照天下也日昃则不能遍照矣日中固照天下然岂长日中哉盖日以中为盛日中则必昃月以盈为盛月盈则必食何也天地造化之理其盈虚每因时以消息时乎息矣必至于盈时乎消矣必至于虚虚而息息而盈盈而消消而虚此必然之理数也天地盈虚与时消息天地且不常盈不虚而况于人与神乎可见国家无常丰之理不可忧其宜日中不宜本卦之日昃也神是天地之变化运动者如风云雷雨凡阳嘘隂吸之皆是
　　象曰雷电皆至丰君子以折狱致刑
　　始而问狱之时法电之明以折其狱是非曲直必得其情终而定刑之时法雷之威以定其刑轻重大小必当其罪
　　初九遇其配主虽旬无咎往有尚
　　遇字详见噬嗑六三配主者初为明之初四为动之初故在初曰配主在四曰主也因宜日中一句故爻辞皆以日言文王象丰以一日象之故曰勿忧宜日中周公象丰以十日象之故曰虽旬无咎十日为旬言初之丰以一月论巳一旬也言正丰之时也○当丰之初明动相资故有遇其配主之象既遇其配则足以济其丰矣故虽丰已一旬亦无灾咎可嘉之道也故占者往则有尚
　　象曰虽旬无咎过旬灾也
　　虽旬无咎周公许之之辞过旬咎也孔子戒之之辞过旬灾者言盛极必衰也
　　六二丰其蔀日中见斗往得疑疾有孚若吉
　　蔀草名中爻巽草之象也故大过下巽曰白茅泰卦下变巽曰拔茅屯卦震错巽曰草昧皆以巽为隂柔之木也因王弼以蔀字为覆暧后人编玉篇即改蔀覆也斗量名应爻震有量之象故取诸斗南斗北斗皆如量所以名斗易止有此象无此事亦无此理如金车玉之是也又如刲羊无血天下岂有杀羊无血之理所以易止有此象本卦离日在下雷在上震为蕃草蕃盛之象也言草在上蕃盛日在下不见其日而惟见其斗也疑者援其所不及烦其所不知必致猜疑也疾者持方枘以内圆凿反见疾恶也有孚者诚信也离中虚有孚之象也者感开导之也若助语辞吉者至诚足以动人彼之昏暗可开而丰亨可保也贞字诚字乃六十四卦之枢纽圣人于事难行处不教人以贞则教人以有孚○六二居丰之时为离之主至明者也而上应六五之柔暗故有丰其蔀不见其日惟见其斗之象以是昏暗之主往而从之彼必见疑疾有何益哉惟在积诚信以感之则吉占者当如是也
　　象曰有孚若信以志也
　　志者君之心志也信以志者尽一己之诚信以感其君之心志也能其君之志则己之心与君之心相为流通矣伊尹之于太甲孔明之于后主郭子仪之于肃宗代宗用此道也
　　九三丰其沛日中见沬折其右肱无咎【沬音未】
　　沛泽也沛然下雨是也乃雨貌沬者水源也故曰涎沬濡沬跳沬流沬乃霡霂细雨不成水之意此爻未变中爻兑为泽沛之象也既变中爻成坎水矣沬之象也二爻巽木故以草象之三爻泽水故以沬象之周公爻辞精极至此王弼不知象以蔀为覆暧后儒从之即以为障蔽王弼以沛为斾后儒亦以为斾殊不知雷在上中爻有泽有风方取此沛沬之象何曾有斾之象哉相传之谬有自来矣肱者手臂也震综艮中爻兑错艮艮为手肱之象也又兑为毁折折其肱之象也曰右者阳爻为右隂爻为左故师之左次明夷之左股左腹皆隂爻也此阳爻故以右言之右肱至便于用而人不可少者折右肱则三无所用矣无咎者徳【阙】　　用与不用在人以义揆之无咎也○九三处明之极而应上六之柔暗则明有所蔽故有丰其沛不见日而见沬之象夫明既有所蔽则以有用之才置之无用之地故又有折其右肱之象虽不见用乃上六之咎也于三何尤哉故无咎
