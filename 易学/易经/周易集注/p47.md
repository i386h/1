<!-- { "loadSidebar": true } -->
　　以卦体卦徳卦象释卦名卦辞二柔在内而中虚二刚居中而中实虗则内欲不萌实则外诱不入此中孚之本体也而又下上顺上下交孚所以孚乃化也若徙木立信乃出于矫强矣安能化易举正止有信及也三字无豚鱼二字及者至也言信至于豚鱼则信出自然矣如此信此所以吉也乗木舟虗者本卦外实中虗有舟虗之象至诚以涉险如乗巽木之空以行乎兊泽之上又岂有沉溺之患所以利涉大川应乎天者信能正则事事皆天理所谓诚者天之道也贞应乎天所以利贞
　　象曰泽上有风中孚君子以议狱缓死
　　圣人之于卦以八卦为之体其所变六十四卦中错之综之上之下之皆其卦也如火雷噬嗑文王之意以有火之明有雷之威方可用狱孔子大象言用狱者五皆取雷火之意丰取其雷火也旅与贲艮综震亦雷火也觧则上雷而中爻为火也下体错离亦火也此爻则大象为火而中爻为雷也葢孔子于易韦编三絶胸中之义理无穷所以无往而非其八卦不然风泽之与议狱缓死何相干涉哉易经一错一综大象中爻观此五卦自然黙悟兊为口舌议之象巽为不果缓之象○议狱缓死者议狱罪当死矣乃缓其死而欲求其生也风入水受者中孚之象也议狱缓死则至诚恻怛之意溢于用刑之间矣
　　初九虞吉有他不燕
　　虞者乐也安也燕者喜也安也二字之义相近有他者其志不定而他求其所应也本卦三四皆阴爻六三则阴柔不正六四则得八卦之正位者因有此阴柔不正者隔于其中故周公方设此有他之戒若论本爻应爻则不容戒也○初九阳刚得正而上应六四四葢柔上得正者也当中孚之初其志未变故有与六四相信而安乐之象占者如是则吉若不信于六四而别信于他则是不能安乐其中孚矣故戒占者如此
　　象曰初九虞吉志未变也
　　方初中孚之志未变
　　九二鸣鹤在阴其子和之我有好爵吾与尔靡之【和去声】大象离雉象变震鹄象皆飞鸟之象也不言雉鹄而言鹤者鹤信故也鹤八月霜降则鸣兊乃正秋故以鹤言之中孚错小过之遗音又兊为口舌鸣之象也故谦豫二卦象小过皆言鸣在阴者鹤行依洲屿不集林木九居阴爻在阴之象也巽为长女兊为少女子母之象也好爵者懿徳也阳徳居中故曰好爵○与尔皆指五因中孚感应极至而无以加所以不论君臣皆呼子尔也言懿徳人之所好故好爵虽我之所有而彼亦系恋之也物之相爱者若如子毋之同心人之所慕者莫如好爵之可贵鹤鸣子和者天机之自动也好爵尔靡者天理之自孚也靡与縻同系恋也巽为防系之象也○九二以刚中居下有中孚之实而九五刚中居上亦以中孚之实应之故有此象占者有是徳方有是感应也
　　象曰其子和之中心愿也
　　诚意所愿非九二求于九五也
　　六三得敌或鼓或罢或泣或歌
　　得敌者得对敌也指上九之应也言六三不正上九亦不正也阴阳皆位不当所以曰得敌巽为进退为不果作止之象又中爻震为鼓鼓之象艮为止罢之之象本卦大象离错坎坎为加忧泣之象兊为口舌为巫歌之象○六三阴柔不正而上应九之不正此为恱之极彼为信之穷皆相敌矣是以或鼓或罢而作止不定或泣或歌而哀乐无常其象如此占者不能孚信可知矣
　　象曰或鼓或罢位不当也
　　阴居阳位
　　六四月几望马匹亡咎
　　月几望者月与日对而从乎阳也本卦下体兊中爻震震东兊西日月相对故几望曰几者将望而犹未望也因四阴爻近五阳爻故有此日月之象马匹亡者震为马马之象也此爻变中爻成离牛不成震马矣马匹亡之象也匹者配也指初九也曰亡者不与之交而絶其也无咎者心事光明也○六四当中孚之时近君之位柔顺得正而中孚之实徳惟精白以事君不系恋其党与者也故有月几望马匹亡之象占者能是则无咎矣
　　象曰马匹亡絶上也
　　絶其应而上从五也
　　九五有孚挛如无咎
　　挛如即鹤鸣子和我爵尔靡也縻字与挛字皆有固结而不可觧之意縻者系恋也挛者相连也如合九二共成一体包二阴以成中孚故有此象若以人事论乃委用专而信任笃虞庭之赓歌有商之一徳是也无咎者上下交而徳业成也○九五居尊位为中孚之主刚徤中正有中孚之实徳而下应九二与之同徳相信故其象占如此
　　象曰有孚挛如位正当也
　　与履不同履周公爻辞乃贞厉此则无咎
　　上九翰音登于天贞凶
　　礼记鸡曰翰音而此亦曰翰音者以巽为鸡也因错小过飞鸟遗之音故九二曰鹤鸣而此曰翰音也鸡信物天将明则鸣有中孚之意巽为髙登天之象也又居天位亦登天之象也礼记注翰长也鸡肥则音长考诸韵无长字之义盖翰羽也鸡鸣则振拍其羽故曰翰音则翰音即鸡鸣二字也登者升也言鸡鸣之声登闻于天也鸡鸣本信但鸣未几而天明不能信之长久巽进退不果不长久之象也九二上孚于五在阴而子和上九不下孚于三翰音反登天其道葢相反矣贞者信本正理也○上九居中孚之极极则中孚变矣葢声闻过情不能长久于中孚者也故有此象占者得此贞亦凶矣
　　象曰翰音登于天何可长也
　　言不能鸣之长登于天不过天将明一时而已
　　【艮下震上】
　　小谓阴也为卦四阴二阳阴多于阳小者过也故曰小过序卦有其信者必行之故受之以小过所以次中孚
　　小过亨利贞可小事不可大事飞鸟遗之音不冝上冝下大吉
　　小过错中孚象离离为雉乃飞鸟也既错变为小过则象坎矣见坎不见离则鸟已飞过微有遗音也易经错综之妙至此若以卦体论二阳象鸟身上下四阴象鸟翼中爻兊为口舌遗音之象也遗音人得而聴之则鸟低飞在下不在上与上六飞鸟离之者不同矣大过曰栋桡栋重物也故曰大过飞鸟轻物而又曰遗音故曰小过不冝上冝下又就小事言也如坤之居后不居先是也上经终之以坎离坎离之上頥与大过頥有离象大过有坎象方继之以坎离下经终之以既济未济既济未济之上中孚与小过中孚有离象小过有坎象方继之既济未济文王之序卦精矣○阴柔于人无所逆于事无所拂故亨然利于正也葢大过则以大者为贞小过则以小者为贞故可小事不可大事然卦体有飞鸟遗音其过如是其小之象故虽小事亦冝敛谦退居下方得犬吉惟小事而又居下斯得时冝而贞矣可小事不可大事者当小过之时冝下不冝上者行小过之事
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不冝上冝下大吉上逆而下顺也
　　以卦体卦象释卦名卦辞阳大阴小本卦四阴二阳是小者过也此原立卦名之义过而亨者言当小过之时不容不小过不小过则不能顺时岂得亨惟小者过所以亨也时者理之当可也时当小过而小过非有意必之私也时之冝也乃所谓正也亦如当大过之时理在于大过不得不大过则以大过为正也故过以利贞者与时行也以二五言柔顺得中则处一身之小事能与时行矣所以小事吉以三四言凡天下之大事必刚徤中正之君子方可为之今失位不中则阳刚不得志矣所以不可大事卦体内实外虗有飞鸟之象焉故卦辞曰飞鸟遗之音不冝上者上卦乘阳且四五失位逆也宜下大吉者下卦承阳且二三得正顺也惟上逆而下顺所以虽小事亦冝下也无非与时行之意
　　象曰山上有雷小过君子以行过乎恭丧过乎哀用过乎俭【行下孟反】
　　山上有雷其声渐逺故为小过当小过之时可小者过而不可大者过可以小过而不可甚过三者之过皆小者之过小过之善者也葢当小过之时不容不过行不过乎恭则傲过甚则足恭丧不过乎哀则易过甚则防性用不过乎俭则奢过甚则废礼惟过恭过哀过俭则与时行矣
　　初六飞鸟以凶
　　因本卦有飞鸟之象故就飞鸟言之飞鸟在两翼而初六上六又翼之锐者也故初与上皆言飞言凶以者因也因飞而致凶也○居小过之时宜下不宜上初六阴柔不正而上从九四阳刚之动故有飞鸟之象葢惟知飞于上而不知其下者也凶可知矣故占者凶
　　象曰飞鸟以凶不可如何也
　　不可如何莫能解救之意
　　六二过其祖遇其妣不及其君遇其臣无咎
　　遇字详见噬嗑六三阳为父阴为母祖妣之象震艮皆一君二民君臣之象三四阳爻皆居二之上有祖象有君象初在下有妣象有臣象阴四故曰过阳二故曰不及本卦初之与四上之与三皆阴阳相应阴多阳少又阳失位似阴有抗阳之意故二阳爻皆言弗过此爻不应乎阳惟与初之阴相遇故曰遇妣遇臣也观九四遇五曰遇上六隔五曰弗遇可见矣葢遇者非正应而卒然相逢之辞言以阴论四阴二阳若孙过其祖矣然所遇者乃妣也非遇而抗乎祖也以阳论二阳四阴若不及在君过在臣矣然所遇者乃臣也非过而抗乎君也若初之于四上之于三则祖孙君臣相为应与对敌而抗矣所以初与上皆凶此爻因柔顺中正所以过而不过○本卦阴过乎阳阴阳不可相应六爻以阳应阴者皆曰弗过以阴应阳者则曰过之六二柔顺中正以阴遇阴不抗乎阳是当过而不过无咎之道也故其象占如此
　　象曰不及其君臣不可过也
　　臣不可过乎君故阴多阳少不可相应
　　九三弗过【句】防之从或戕之凶
　　弗过者阳不能过乎阴也两字絶句本卦阴过乎阳故二阳皆称弗过防之者当备惧防乎其隂也从者从乎其阴也何以众阴欲害九三葢九三刚正邪正不两立况阴多乎阳○九三当小过之时阳不能过阴故言弗过然阳刚居正乃群阴之所欲害者故当防之若不防之而反从之则彼必害乎我而凶矣故戒占者如此
　　象曰从或戕之凶如何也
　　如何者言其凶之甚也
　　九四无咎弗过【句】遇之往厉必戒勿用永贞
　　九四与九三不同九三位当九四位不当故言咎弗过者弗过乎阴也遇之者反遇乎阴也三之阴在下其性止故惟当防四之阴在上阳性上行且其性动与之相比故遇也往者往从乎阴也永贞者贞实之心长相从也○九四以刚居柔若有咎矣然当小过之时刚而又柔正即所谓小过也故无咎若其阳弗过乎阴亦如其二但四弗过乎阴而反遇乎阴不当往从之若往从乎彼与之相随则必危厉所当深戒况相从而与之长永贞固乎故又戒占者如此
　　象曰弗过遇之位不当也往厉必戒终不可长也位不当者刚居柔位终不可长者终不可相随而长久也所以有往厉勿用之戒旧注因不知三爻四爻弗过二字絶句所以失防
　　六五密云不雨自我西郊公弋取彼在穴
