<!-- { "loadSidebar": true } -->
　　本卦大象坎云之象也中爻兊雨之象也又兊西巽东自西向东之象也以丝系矢而射曰弋坎为弓弋之象也又巽为防亦弋之象也坎为隐伏又坎出自穴入于穴皆穴之象也鸟之巢穴多在髙处今至五则巳髙而在上矣故不言飞而言穴本卦以飞鸟遗音象卦体今五变成兊不成震鸟不动在于穴之象也公者阳失位在四五居四之上故得称公也取彼者取彼鸟也鸟既在穴则有遮避弋岂能取之云自西而东者不能成其雨弋取彼在穴者不能取其鸟皆不能小过者也葢雨之事大则雷雨小则微雨射之事大则狩小则弋如有微雨是雨之小过矣能取在穴是弋之小过矣今不雨不能取是不能小过也小畜以小畜大小过以小过大畜与过皆阴之得志也故周公小过之爻辞同文王小畜之卦辞○本卦宜下不宜上至外卦则上矣五以柔居尊而不正不能成小过之事故有此象占者亦如是也
　　象曰宻云不雨巳上也
　　本卦上逆下顺冝下不冝上今巳髙在上矣故曰巳上也
　　上六弗遇【句】过之飞鸟离之凶是谓灾青
　　此爻正与四爻相反四曰弗过遇之者言阳不能过乎阴而与五相比是弗过乎阴而适遇乎阴也此曰弗遇过之者言上六隔五不能遇乎阳而居于上位反过乎阳也因相反所以曰弗过遇之曰弗遇过之颠倒其辞者以此离之者髙飞逺举不能闻其音声正与飞鸟遗之音相反凡阴多与阳者圣人皆曰有灾故复卦上六亦言之○六以阴居动体之上处小过之极葢过之髙而亢者也阴过如此非阴之福也天灾人荐至凶孰甚焉故其象占如此
　　象曰弗遇过之巳亢也
　　亢则更在上矣
　　【离下坎上】
　　既济者事之巳成也为卦水火相交各得其用又六爻之位各得其位故为既济序卦有过物者必济故受之以既济所以次小过
　　既济亨小利贞初吉终乱
　　亨小者言不如方济之时亨通之盛大也喜如日之既昃不如日中之盛所以亨小而不能大也利贞者即泰之艰贞也日中则昃月盈则食无平不陂无往不复一治一乱乃理数之常方济之时人心儆戒固无不吉矣及既济之后人心恃其既济般乐怠敖未有不乱者此虽气数之使然亦人事之必然也故利于贞
　　彖曰既济亨小者【句】亨也利贞刚柔正而位当也初吉柔得中也终止则乱其道穷也
　　释卦名亨小义又以卦体释卦辞言既济亨小者非不亨也正当亨通之时也但济曰既则亨小不如方济之时亨通之盛大矣故曰既济亨小者亨也非不亨也特小耳小字生于既字初三五阳居阳位二四六阴居阴位刚柔正而位当也刚柔正即是位当有贞之义故曰利贞初指六二二居内卦方济之初而能柔顺得中则思患深而豫防宻所以吉也终止则乱者人之常情处平常无事之时则止心生止则心有所怠而不复进乱之所由起也处艰难多事之时则戒心生戒则心有所畏而不敢肆此治之所由兴也可见非终之为乱也于其终而有止心此乱之所由生也不止乱安从生文王曰终乱孔子曰终止则乱圣人賛易之防深矣其道穷者以人事言之怠胜敬则凶此人道以理而穷也以天运言之盛极则必衰此天道以数而穷也以卦体言之水在上终必润下火在下终必炎上此卦体以而穷也今当既济之后止心既生岂不终乱故曰其道穷
　　象曰水在火上既济君子以思患而豫防之
　　患者蹇难之事象坎险防者见几之事象离明思以心言豫以事言思患者虑乎其后豫防者图之于先能如此则未雨而彻桑土未火而徙积薪天下之事莫不皆然非但既济当如此也
　　初九曵其轮濡其尾无咎
　　坎为轮为狐为曵轮狐曵之象也初在狐之后尾象在水之下濡象若专以初论轮在下尾在后皆初之象濡其尾者垂其尾于后而霑濡其水也舆頼轮以行曵其轮则不前兽必掲其尾而后渉濡其尾则不济皆不轻举妄动之象也无咎者能保其既济也○九当既济之时尚在既济之初可以谨戒而守成者然初刚得其正不轻于动故有曵轮濡尾之象以此守成无咎之道故其象占如此
　　象曰曵其轮义无咎也
　　以此守成理当无咎
　　六二妇丧其笰勿逐七日得
　　二乃阴爻离为中女妇之象也又应爻中男乃五之妇也笰者车后笰也即今舟中篷之所以从竹坎为舆离中虗笰之象也近日书房皆冩茀茀者草多也去笰逺矣离为盗离持戈兵丧笰之象也此与屯卦六二相同屯乗刚故邅如班如此则乗承皆刚故丧其笰矣妇人丧其笰则无遮蔽不能行矣变干居一前坎居六离为日七日之象也勿逐自得者六二中正久则妄求去正应合所以勿逐自得也又详见睽卦初九若以理数论阴阳极于六七则变矣时变则自得葢变则通之意○二以中正之徳而上应中正之君本五之妇也但乗承皆刚与五不得相合故有妇丧笰不能行之象然上下中正岂有不得相合之理但俟其时耳故又戒占者勿可追逐宜令其自得也又有此象
　　象曰七日得以中道也
　　中道者居下卦之中此六二之徳也济世之具在我故不求自得
　　九三髙宗伐方三年克之小人勿用
　　离为戈兵变爻为震戈兵震动伐国之象也方者北方国也夏曰昆吾商曰方周曰猃狁汉曰匈奴魏曰鲜卑三与上六为应坎居比故曰方坎为隐伏之象也变坤中爻为方方之象也周公非空取方二字也离居三三年之象也既变坤阳大阴小小之象也三居人位小人之象也变坤中爻成艮止勿用之象也周公爻象一字不空此所以为圣人之笔也○既济之时天下无事矣三以刚居刚故有伐国之象然险陷在前难以骤克故又有三年方克之象夫以髙宗之贒其用兵之难如此而况既济无事之世任用小人舍内治而幸边功未免穷兵厉民矣故既言用兵之难不可轻动而又言任人不可不审也教占者处既济之时当如此戒之深矣
　　象曰三年克之惫也【惫蒲败反】
　　惫者病也时久师老财匮力困也甚言兵不可轻用
　　六四繻有【句】衣袽终日戒
　　细宻之罗曰繻凡帛皆可言故过关之帛曰繻袽者敝衣也四变中爻为干衣之象也错坤为帛繻之象也又成兊为毁折敝衣之象也成卦为既济本爻又得位犹人服餙之盛也济道革不敢恃其服餙之盛虽有繻不衣之而乃衣其敝衣也终日尽日也居离日之上离日已尽之象也戒者戒惧不安也四多惧戒之象也衣袽以在外言终日戒以心言○六四当出离入坎之时阴柔得正知济道将革坎陷临前有所疑惧故有有繻不衣乃衣其袽终日戒惧之象占者必如是方可保既济也
　　象曰终日戒有所疑也
　　疑者疑祸患之将至也
　　九五东邻杀牛不如西邻之禴祭实受其福
　　邻者文王圆图离居正南坎居正北震居正东兊居正西则东西者乃水火之邻也故有东西之象观震卦上六变离爻辞曰不于其躬于其邻则震兊又以南北为隣矣杀牛不如禴祭者言当既济之终不当侈盛当损约也五变坤牛之象离为戈兵坎为血见戈兵而流血杀之象禴夏祭离为夏禴之象坎为隐伏人之象又为有孚诚心祭人之象杀牛盛祭禴薄祭实受其福者阳实阴虗阳大阴小小象曰吉大来也大字即实字吉字即福字大与实皆指五也言如此损约则五吉而受其福矣泰入否圣人曰勿恤其孚于食有福既济将终圣人曰不如禴祭实受其福圣人之情见矣六四不衣美衣而衣恶衣九二不尚盛祭而尚薄祭皆善与处终乱者也○五居尊位当既济之终正终乱之时也故圣人戒占者曰济将终矣与其侈盛不如艰难菲薄以亨既济之福若侈盛则止而乱矣故其戒之之象如此
　　象曰东隣杀牛不如西隣之时也实受其福吉大来也之当作知因与音同冩时之误时二簋应有时之时言东隣杀牛不如西隣知时也葢济道终乱之时此何时哉能知其时艰难菲薄以处之则自有以享其既济之福矣吉大来者言吉来于大也来字与益卦自外来也来字同
　　上六濡其首厉
　　初九卦之始故言濡尾者心有所畏惧而不敢遽涉也上六卦之终故言濡首者志已盈满而惟知其涉也大过上六泽水之深矣故防顶既济上六坎水之深矣故濡首○既济之极正终乱之时也故有狐涉水而濡首之象既濡其首已溺其身占者如是危可知矣
　　象曰濡其首厉何可久也
　　言必死亡
　　【坎下离上】
　　未济事未成之时也水火不交不相为用其六爻皆失其位故为未济序卦物不可穷也故受之以未济终焉所以次既济
　　未济亨小狐汔济濡其尾无攸利
　　亨者言时至则济矣特俟其时耳故亨也坎为狐坎居下卦故曰小狐坎为水为隐伏穴处而隐伏往来于水间者狐也又为心病故多狐疑既济未济二卦皆以狐言者此也水涸曰汔此指济渡水边水浅处言也濡其尾者言至中间深处即濡其尾而不能涉矣此未济之象也无攸利戒占者之辞○言未济终于必济故亨然岂轻于济而得亨哉如小狐不量水中之浅深见水边之浅涸果于必济及济于水中乃濡其尾而不能济矣如此求济岂得济哉占者无攸利可知矣故必识浅深之宜持敬畏之心方可济而亨也
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　释卦辞柔得中指六五阴居阳位得中则既不柔弱无为又不刚猛偾事未济终于必济所以亨前卦既济之初吉者已然之亨也柔中之善于守成者也此卦未济之亨者未然之吉也柔中之善于拨乱者也未出中者未出险中也言止于水边涸处济之而未能出其险陷之中也济而得济谓之终今未出中则始虽济而终不能济是不能继续而成其终矣然岂终于不济哉葢六爻虽失位故为未济然刚柔相应终有恊力出险之功是未济终于必济此其所以亨也
　　象曰火在水上未济君子以慎辨物居方
　　火炎上水润下物不同也火居南水居北方不同也君子以之慎辨物使物以群分慎居方使方以聚则分定不乱阳居阳位阴居阴位未济而成既济矣
　　初六濡其尾吝
　　兽之济水必掲其尾尾濡则不能济濡其尾者言不能济也○初六才柔又无其位当未济之时乃不量其才力而冐险以进不能济矣吝之道也故其象占如此
　　象曰濡其尾亦不知极也
　　极者终也即彖辞濡其尾无攸利不续终也言不量其才力而进以至濡其尾亦不知其终之不济者也
　　九二曵其轮贞吉
　　坎为轮曵其轮者不遽然而进也凡济渡必识其才力量其浅深不遽于进方可得济不然必濡其尾矣贞者得济之正道也吉者终得以济也○二以阳刚之才当未济之时居柔得中能自止而不轻于进故有曵其轮之象占者如是正而吉矣
　　象曰九二贞吉中以行正也
　　九居二本非其正以中故得正也
　　六三未济征凶利涉大川
　　未济者言出坎险可以济矣然犹未济也故曰未济利涉大川者正卦为坎变卦为巽木在水上乗木有功故利涉大川征者行也初濡其尾行而未济也二曵其轮不行也坎至于三则坎之极水益深矣故必頼木以渡之方可济也若不頼木而直行则濡其尾而凶矣○阴柔不中正当未济之时病于才徳之不足故征凶然未济有可济之道险终有出险之理幸而上有阳刚之应若能涉险而往頼之则济矣故占者利于頼木以涉大川利涉大川又占中頼阳刚之象也
　　象曰未济征凶位不当也
　　以柔居刚
　　九四贞吉悔亡震用伐方三年有赏于大国
