<!-- { "loadSidebar": true } -->
　　坎为马又有马象求者四求之也往者初往之也自内而之外曰往如小往大来往蹇来反是也本爻变中爻成巽则为长女震为长男婚媾之象也非真婚媾也求贤以济难有此象也旧説阴无求阳之理可谓不知象防者矣○六四阴柔居近君之地当屯难之时欲进而复止故有乗马班如之象初能得民可以有为四乃阴阳正应未有蒙大难而不求其初者故又有求婚媾之象初于此时若欣然即往资其刚正之才以济其屯其吉可知矣而四近其君者亦无不利也故其占又如此
　　象曰求而往明也
　　求者资济屯之才有知人之明者也徃者展济屯之才有自知之明者也坎错离有明之象故曰明
　　九五屯其膏小贞吉大贞凶
　　膏者膏泽也以坎体有膏泽霑润之象故曰膏诗阴雨膏之是其义也本卦名屯故曰屯膏阳大阴小六居二九居五皆得其正故皆称贞小贞者臣也指二也大贞者君也指五也故六二言女子贞而此亦言贞六爻惟二五言贞○九五以阳刚中正居尊亦有徳有位者但当屯之时陷于险中为阴所掩虽有六二正应而阴柔不足以济事且初九得民于下民皆归之无臣无民所以有屯其膏不得施为之象故占者所居之位如六二为臣小贞则吉如九五为君大贞则凶也
　　象曰屯其膏施未光也
　　阳徳所施本光大但陷险中为阴所掩故未光
　　上六乗马班如泣血涟如
　　六爻皆言马者震坎皆为马也皆言班如者当屯难之时也坎为加忧为血卦为水泣血涟如之象也才柔不足以济屯去初最逺又无应与故有此象
　　象曰泣血涟如何可长也
　　既无其才又无其助防亡可必矣岂能长久
　　【坎下艮上】
　　蒙昧也其卦以坎遇艮山下有险艮止在外坎水在内水乃必行之物遇山而止内既险陷不安外又行之不去莫知所往昏蒙之象也序卦屯者物之始生也物生必蒙故受之以蒙所以次屯
　　蒙亨匪我求童蒙童蒙求我初筮告再三渎渎则不告利贞【告古毒反】
　　蒙亨者言蒙者亨也不终于蒙也匪我求童蒙二句正理也再指四阳一阴二二再则四矣三指三渎者烦渎也初筮者初筮下卦得刚中也此卦坎之刚中在上卦故曰再筮告者二告乎五也不告者二不告乎三四也凡阳则明阴则暗所以九二六五之之蒙利贞者教之以正也
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎防也蒙以养正圣功也
　　以卦象卦徳释卦名又以卦体释卦辞险而止退则困于其险进则阻于其山两无所适所以名蒙也以者用也以亨者以我之亨通也时中者当其可之谓愤悱启即志应也言我先知先觉先以亨通矣而后以我之亨行时中之教此防者所以亨也匪我求童蒙童蒙求我乃教人之正道也何也礼闻来学不闻往教童蒙求我则彼之心志应乎我而相孚契矣此其所以可教也初筮则告者以刚中也我有刚中之徳而五又以中应之则心志应乎我而相孚契矣所以当告之也初筮二字只作下卦二字指教者而言观比卦再筮可见矣葢三则应乎其上四则隔乎其三与刚中蒙之二不相应与又乘阳不敬则心志不应乎我而不相孚契矣既不相孚契而强告之是徒烦渎乎蒙矣亦何益哉教之利于正者幼而学之学为圣人而已圣人之所以为圣者正而已矣入圣之域虽在后日作圣之功就在今日当蒙时养之以正虽未即至于圣圣域由此而渐入矣此其所以利贞也蒙即养蒙圣功乃功夫之功非功效之功
　　象曰山下出泉防君子以果行育徳
　　泉乃必行之物始出而未通达犹物始生而未明蒙之象也果行者体坎之刚中以果决其行见善必迁闻义必徙不畏难而茍安也育德者体艮之静止以养育其徳不欲速寛以居之优游以俟其成也要之果之育之者不过蒙养之正而已是故杨墨之行非不果也而非吾之所谓行佛老之徳非不育也而非吾之所谓徳所以蒙养以正为圣功
　　初六蒙利用刑人用説桎梏以往吝【説吐活反】
　　蒙者下民之蒙也非又指童蒙也者启其初之蒙也刑人者以人刑之也刑罚立而后教化行治蒙之初故利用刑人以正其法桎梏者刑之具也坎为桎梏桎梏之象也在足曰桎在手曰梏中爻震为足外卦艮为手用桎梏之象也因坎有桎梏故用刑之具即以桎梏言之非必主于桎梏也朴作教刑不过夏楚而已本卦坎错离艮综震有噬嗑折狱用刑之象故丰旅贲三卦有此象皆言狱説者脱也用脱桎梏即不用刑人也变兊为毁折脱之象也往者往其也吝者利之反变兊则和悦矣和悦安能防故吝○初在下近比九二刚中之贤故有启其蒙之象然之初利用刑人以正其法庶小惩而大诫蒙斯可矣若舎脱其刑人惟和悦以往教之蒙岂能哉吝之道也故其象占如此细玩小象自见
　　象曰利用刑人以正法也
　　教之法不可不正故用刑惩戒之使其有严惮也
　　九二包蒙吉纳妇吉子克家
　　包者裹也妇人怀姙包裹其子即胞字也凡易中言包者皆外包乎内也泰曰包荒否曰包承包羞姤曰包鱼皆外包乎内包蒙者包容其初之象也曰包则有含宏之量敷教在寛矣初曰刑者不中不正也上曰击者上过刚也此爻刚中统治羣阴极善之爻故于初曰包于三四五曰纳于五曰克家纳妇吉者新纳之妇有谐和之吉也中爻坤顺在上一阳在下纳受坤顺之阴纳妇之象也子克家者能任父之事也坎为中男有刚中之贤能干五母之蛊子克家之象也纳妇吉字与上吉字不同上吉字占者之吉也下吉字夫妇谐和之吉也坤顺故吉○九二以阳刚为内卦之主统治羣阴当之任者其徳刚而得中故有包蒙之象占者得此固吉矣然所谓吉者非止于包容其初之象也凡三四五之为蒙者二皆能以刚中之徳化之如新纳之妇有谐和之吉承考之子有克家之贤其吉其贤皆自然而然不待勉强谆谆训诲于其间如此而谓之吉也故其占中之象又如此
　　象曰子克家刚柔接也
　　二刚五柔二有主蒙之功五之信任专所以二得广布其敷教之才亦如贤子不待训诲自然而克家也所以占者有子克家之象周公爻辞以刚中言孔子象辞竝应与言
　　六三勿用取女见金夫不有躬无攸利【取七具反】
　　变巽女之象也九二阳刚干爻也干为金金夫之象故称金夫金夫者以金赂已者也六三正应在上然性本阴柔坎体顺流趋下应爻艮体常止不相应于下九二为羣蒙之主得时之盛葢近而相比在纳妇之中者故舍其正应而从之此见金夫不有躬之象也且中爻顺体震动三居顺动之中比于其阳亦不有躬之象也若以蒙论乃自暴自弃昏迷于人欲终不可教者因三变长女故即以女象之曰勿用取无攸利皆其象也○六三阴柔不中不正又居艮止坎陷之中葢昧无知之极者也故有此象占者遇此如有之责者弃而不教可也
　　象曰勿用取女行不顺也
　　妇人以顺从其夫为正舍正应之夫而从金夫安得为顺
　　六四困蒙吝
　　困蒙者困于蒙昧而不能开明也六四上下既逺隔于阳不得贤明之人以近之又无正应贤明者以为之辅助则蒙无自而而困于蒙矣故有困蒙之象占者如是终于下愚故可羞
　　象曰困蒙之吝独逺实也
　　阳实阴虚实谓阳也六四上下皆阴蒙之甚者也欲从九二则隔三欲从上九则隔五逺隔于实者也故曰独逺实独者言本卦之隂皆近乎阳而四独逺也
　　六五童蒙吉
　　童蒙者纯一未散专心资于人者也艮为少男故曰童匪我求童蒙言童之蒙昧也此则就其纯一未散专听于人而言葢中爻为坤顺五变为巽有此顺巽之徳所以专心资刚明之贤也○六五以顺巽居尊逺应乎二近比乎上葢专心资刚明之贤者故有童蒙之象占者如是则吉也
　　象曰童蒙之吉顺以巽也
　　中爻为顺变爻为巽仰承亲比上九者顺也俯应听从九二者巽也亲比听从乎阳正逺实之反所以吉
　　上九击蒙不利为冦利御冦
　　击蒙者击杀之也应爻坎为盗错杂为戈兵艮为手持戈兵击杀之象也三与上九为正应故击杀之也冦者即坎之冦盗也二冦字相同不利为冦者教三爻在下防昧之人也利御冦者教上九在上治防之人也六三在本爻为淫乱在上九为防乱防昧之极可知矣○上九与三之冦盗相为正应过刚不中治蒙太猛故有击蒙之象圣人教占者以占得此爻者若乃在下蒙昧之人则不利为防为冦则有击杀之凶矣占得此爻者若乃在上治蒙之人惟利御止其冦而已不可即击杀之圣人哀矜愚蒙之人故两有所戒也
　　象曰利用御冦上下顺也
　　上九刚止于御冦上之顺也六三柔随其所止下之顺也艮有止象变坤有顺象渐自利御冦小象亦曰顺相保可见矣
　　【干下坎上】
　　需者须也有所待也理势不得不需者以卦象论水在天上未遽下于地必待阴阳之交薰蒸而后成需之象也以卦德论干性主于必进乃处坎陷之下未肯遽进需之义也序卦蒙者物之穉也物穉不可不养也需者饮食之道也养物以饮食所以次蒙
　　需有孚光亨贞吉利涉大川
　　需虽有所待乃我所当待也非不当待而待也孚者信之在中者也坎体诚信充实于中孚之象也光者此心光明不为私欲所蔽也中爻离光明之象也亨者此心亨泰不为私欲所窒也坎为通亨通之象也贞者事之正也八卦正位坎在五阳刚中正为需之主正之象也皆指五也坎水在前干健临之干知险涉大川之象也又中爻兊综巽坎水在前巽木临之亦涉大川之象详见頥卦上九孚贞者尽所需之道光亨吉利者得所需之效需若无实必无光亨之时需若不正岂有吉利之理○言事若有所待而心能孚信则光明而事通矣而事又出于其正不行险以侥幸则吉矣故利涉大川
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　以卦德释卦名以卦综释卦辞需者须也理势之所在正欲其有所待也故有需之义险在前不易于进正当需之时也干临之毅然有守不冒险以前进故不陷于险既不陷于险则终能出其险其义不至于困穷矣所以名需需讼二卦同体文王综为一卦故杂卦曰需不进也讼不亲也位天位以正中者讼下卦之坎往居需之上卦九五又正而又中也五为天位因自讼之地位往居之故曰位乎天位如在讼下卦止可言中不可言正矣正则外无偏倚中则心无夹杂所以有孚光亨贞吉往有功与渐蹇解三卦彖辞往有功同言讼下卦往而居需之上卦九五正中所以有利涉大川之功也
　　象曰云上于天需君子以饮食宴乐
　　云气蒸而上升必得阴阳和洽然后成雨故为需待之义君子事之当需者亦不容更有所为惟内有孚外守正饮食以养其气体而已宴乐以娱其心志而已此外别无所作为也曰饮食宴乐者乃居易俟命涵养待时之象也非真必饮食宴乐也若伯夷太公需待天下之清穷困如此岂能饮食宴乐哉
　　初九需于郊利用恒无咎
　　郊者旷逺之地未近于险之象也干为郊郊之象也故同人小畜皆言郊需于郊者不冐险以前进也恒者常也安常守静以待时不变所守之操也利用恒无咎者戒之也言若无恒犹有咎也○初九阳刚得正未近于险乃不冐险以前进者故有需郊之象然需于始者或不能需于终故必义命自安恒于郊而不变乃其所利也戒占者能如此则无咎矣
