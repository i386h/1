<!-- { "loadSidebar": true } -->
　　象曰丰其沛不可大事也折其右肱终不可用也不可大事与遯卦九三同皆言艮止也盖建立大事以保丰亨之人必明与动相资今三爻变中爻成艮上虽动而不明矣动而又止安能大事哉其不可济丰也必矣周公爻辞以本爻未变言孔子象辞以本爻既变言人之所赖以作事者在右肱也今三为时所废是有用之才而置无用之地如人折右肱矣所以终不可用
　　九四丰其蔀日中见斗遇其夷主吉
　　夷者等夷也指初也与四同徳者也二之丰蔀见斗者应乎其昏暗也四之丰蔀见斗者比乎其昏暗也若以象论二居中爻巽木之下四居中爻巽木之上巽隂木蔀之也所以爻辞同吉者明动相资共济其丰之事也○当丰之时比乎昏暗故亦有丰蔀见斗之象然四与初同徳相应共济其丰又有遇其夷主之象吉之道也故其象占如此
　　象曰丰其蔀位不当也日中见斗幽不明也遇其夷主吉行也
　　幽不明者初二日中见斗是明在下而幽在上二之身犹明也若四之身原是蔀位则纯是幽而不明矣行者动也震性动动而应乎初也
　　六五来章有庆誉吉
　　凡卦自下而上者谓之往自上而下者谓之来此来字非各卦之来乃召来之来也谓屈己下贤以召来之也章者六二离本章明而又居中得正本卦明以动故丰非明则动无所之非动则明无所用二五居两卦之中明动相资又非丰蔀见斗之说矣此易不可为典要也庆者福庆集于己也誉者声誉闻于人也此爻变兑兑为口有誉象吉者可以保丰亨之治也○六五为丰之主六二为之正应有章明之才者若能求而致之则明动相资有庆誉而吉矣占者能如是斯应是占也
　　象曰六五之吉有庆也
　　有庆方有誉未有无福庆而有誉者举庆则誉在其中矣
　　上六丰其屋蔀其家闚其户閴其无人三嵗不觌凶此爻与明夷初登于天后入于地相同以屋言者凡丰亨富贵未有不润其屋者丰其屋者初登于天也蔀其家以下后入于地也蔀其家者草生于屋非复前日之燿而丰矣丰其蔀本周公爻辞今丰蔀二字分开则知上丰字乃丰之极下蔀字乃丰之反矣故小象上句以为天际翔也闚者窥视也离为目窥之象也閴者寂静也閴其无人者庭户寂静而无人也三嵗不觌者变离离居三也言窥其户寂静无人至于三年之久犹未见其人也凶者杀身亡家也泰之后而城复于隍丰之后而閴寂其户处承平岂易哉○上六以柔暗之质居明动丰亨之极承平既久奢侈日盛故有丰其屋之象然势极则反者理数也故离之明极必反其暗有草塞其家而暗之象震之动极必反其静有閴其无人三年不觌之象占者得此凶可知矣
　　象曰丰其屋天际翔也闚其户閴其无人自藏也言丰极之时其势位炙手可热如翺翔于天际云霄之上人可仰而不可即上六天位故曰天及尔败壊之后昔之光彩气焰不期掩藏而自掩藏矣权臣得罪披离之后多有此气象
　　【艮下离上】
　　旅羇旅也为卦山内火外内为主外为客山止而不动犹舍馆也火动而不止犹行人也故曰旅序卦丰大也穷大者必失其居故受之以旅所以次丰唐元宗开元初海内富安行者虽万里不持寸兵及其天寳以后自恃承平以为天下无复可忧遂深居禁中以声色自娱悉以政事委之李林甫及禄山陷京师乃幸蜀遂有马嵬之惨此穷极于大者必失其居之验也旅非专指商贾凡客于外者皆是
　　旅小亨旅贞吉
　　小亨者亨之小也旅途亲寡势涣情疎纵有亨通之事亦必微小故其占为小亨然其亨者以其正也道无往而不在理无微而可忽旅途之间能守此正则吉而亨矣小亨者占之亨也旅贞吉者圣人教占者处旅之道也
　　曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　以卦综卦徳释卦辞而叹其大本卦综丰二卦同体文王综为一卦故杂卦曰丰多故亲寡旅也丰下卦之离进而为旅之上卦所以柔得中乎外卦而又亲比上下之刚也明者巳之明也非丽人之明也止而丽乎明与暌悦而丽乎明同只是内止外明也羇旅之间柔得中不取辱顺乎刚不招祸止而不妄动明而识时宜此四者处旅之正道也有此正道是以占者小亨若占者能守此旅之正道则吉而亨矣大本赞辞然乃叹辞也言旅本小事必柔中顺刚止而丽明方得小亨则难处者旅之时难尽者旅之义人不可以其小事而忽之也与豫随姤同
　　象曰山上有火旅君子以明慎用刑而不留狱
　　明其刑以罪之轻重言慎其刑以罪之出入言不留者既决断于明慎之后当罪者即罪之当宥者即宥之不留滞淹禁也非留于狱中也因综丰雷火故亦言用刑明者火之象慎者止之象不留者旅之象
　　初六旅琐琐斯其所取灾
　　琐者细屑猥鄙貌初变则两离矣故琐而又琐琐者羇旅之间计财利得失之毫末也斯者此也取灾者自取其灾咎也斯其所以取灾者因此琐琐自取灾咎非由外来也旅最下则琐琐取灾旅最上则焚巢致凶必如象之柔中顺刚止而丽明方得尽善○初六隂柔在下盖处旅而猥鄙细屑者也占者如是则召人之轻侮而自取灾咎矣故其象占如此
　　象曰旅琐琐志穷灾也
　　志穷者心志穷促浅狭也惟其志穷所以琐琐取灾
　　六二旅即次懐其资得童仆贞
　　即者就也次者旅之舍也艮为门二居艮止之中即次得安之象也资者财也旅之用也中爻巽巽为近市利三倍懐资之象也故家人六四富家大吉少曰童长曰仆旅之奔走服役者也艮为少男综震为长男童仆之象也贞者良善不欺也隂爻中虚有孚贞信之象也○六二当旅之时有柔顺中正之徳故有即次懐资童仆贞之象盖旅之最吉者也占者有是徳斯应是占矣
　　象曰得童仆贞终无尤也
　　羇旅之中得即次懐资可谓吉矣若使童仆狡猾则所居终不能安而资亦难保其不盗矣此心安得不至怨尤所以童仆贞终无尤
　　九三旅焚其次丧其童仆贞厉
　　三近离火焚次之象也三变为坤则非艮之男矣丧童仆之象也贞者童仆之贞信者丧之也贞字连童仆读盖九三过刚不中与六二柔顺中正全相反焚次与即次反丧童仆贞与得童仆贞反得字对丧字看故知贞字连童仆○九三居下之上过刚不中居下之上则自髙不能下人过刚则众莫之与不中则所处失当故有焚次丧童仆贞之象危厉之道也故其象占如此
　　象曰旅焚其次亦以伤矣以旅与下其义丧也
　　焚次已伤困矣况又丧童仆贞乎但以义揆之以旅之时而与下过刚如此宜乎丧童仆也何足为三惜哉下字即童仆
　　九四旅于处得其资斧我心不快
　　处者居也息也旅处与即次不同即次者就其旅舍已得安者也旅处者行而方处暂栖息者也艮土性止离火性动故次与处不同资者助也即六二懐资之资财货金银之斧则所以防身者也得资足以自利得斧足以自防皆旅之不可无者离为戈兵斧之象也中爻上兑金下巽木木贯乎金亦斧之象也旅于处则有栖身之地非三之焚次矣得资斧则有御备之具非三之丧童仆矣离错坎为加忧不快之象此爻变中爻成坎亦不快之象○九四以阳居隂处上之下乃巽顺以从人者也故有旅于处得其资斧之象但下应隂柔所托非人故又有我心不快之象占者亦如是也
　　六五射雉一矢亡终以誉命
　　离为雉雉之象也错坎矢之象也变干干居一一之象也始而离则有雉矢二象及变干则不见雉与矢矣故有雉飞矢亡之象誉者兑也兑悦体又为口以口悦人誉之象也凡易中言誉者皆兑如蛊卦用誉中爻兑也蹇卦来誉下体错兑也丰卦庆誉中爻兑也命命令也以者用也言五用乎四与二也本卦中爻乃兑与巽兑为誉巽为命六五比四而顺刚又应乎二之中正四乃兑二乃巽所以终得声誉命令也如元宗幸蜀及肃宗即位于外徳宗幸奉天皆天子为旅也可谓雉飞矢亡矣后得郭子仪诸臣恢复故物终得其誉又得命令于天下如建中之诏是也○六五当羇旅之时以其隂柔故有射雉雉飞矢亡之象然文明得中能顺乎四而应乎二故终以誉命也占者凡事始凶终吉可知矣
　　象曰终以誉命上逮也
　　上者五也五居上体之中故曰上以四与二在下也逮及也言顺四应二赖及于四二所以得誉命也
　　上九鸟焚其巢旅人先笑后号咷丧牛于易凶【易音亦】离其为木也科上稿巢之象也离为鸟为火中爻巽为木为风鸟居风木之上而遇火火燃风烈焚巢之象也旅人者九三也乃上九之正应也三为人位得称旅人先笑者上九未变中爻兑悦笑之象也故与同行正应之旅人为之相笑及焚其巢上九一变则悦体变为震动成小过灾之凶矣岂不号咷故先笑后号咷也离为牛牛之象也与大壮丧羊于易同易即埸田畔地也震为大涂有此象○上九当羇旅穷极之时居卦之上则自高当离之极则躁妄与柔中顺刚止而丽明者相反故以之即次则无栖身之地有鸟焚其巢一时变笑为号咷之象以之懐资则无守卫之人有丧牛于易之象欲止无地欲行无资何凶如之故占者凶
　　象曰以旅在上其义焚也丧牛于易终莫之闻也在上过于髙亢宜乎见恶于人而焚巢既见恶于人则人莫有指而闻之者而牛不可矣错坎为耳痛故莫之闻
　　【巽下巽上】
　　巽入也二隂伏于四阳之下能巽顺乎阳故名为巽其象为风风亦取入义亦巽之义也序卦旅而无所容故受之以巽旅途亲寡非巽顺何以取容所以次旅
　　巽小亨利有攸往利见大人
　　小亨者以卦本属隂又卑巽也惟其如是则才智不足以识逺任重仅可小亨虽小亨然利有所往盖巽以从人人无不悦所以利有攸往然使失其所从未必利往纵使利往失其正矣故利见大徳之人此则因其从阳而教之以所从之人也
　　曰重巽以申命刚巽乎中正而志行柔皆顺乎刚是以小亨利有攸往利见大人
　　释卦义又以卦体释卦辞重巽者上下皆巽也申命者丁宁重复也非两番降命也风之吹物无处不入无物不鼓动诏令之入人亦如风之动物也陆贽从狩奉天所下制书日以百计虽勇夫悍卒无不感动流涕则申命之系于人君亦大矣刚巽乎中正指九五巽乎中正者居巽卦之中正也志行者能行其志也盖刚居中正则所行当其理而无过中失正之凡出身加民皆建中表正而志以行矣此大人之象也柔指初与四刚指二三五六惟柔能顺乎刚是以小亨利有攸往惟刚巽乎中正故利见大人
　　象曰随风巽君子以申命行事
　　前风去而后风随之故曰随风申命者随风之象也申命者所以晓谕于行事之先行事者所以践言于申命之后其实一事也商之盘庚周之洛诰谆谆于言语之间者欲民晓知君上之心事所以申命行事也故建中之诏虽不及商周而随时救亦未必无小补云
　　初六进退利武人之贞
　　巽为进退进退之象也变干纯刚故曰武人故履六三变干亦曰武人皆隂居阳位变阳得称武人也盖隂居阳位则不正变干则贞矣故曰利武人之贞曰利武人之贞如云利阳刚之正也○初六隂柔居下又为巽之主乃卑巽之过者也是以持狐疑之心凡事是非可否莫之适从故有进退之象若此者以刚果之不足也茍能如武人之贞则有以矫其柔懦之偏不至于过巽矣故教占者如此
　　象曰进退志疑也利武人之贞志治也
