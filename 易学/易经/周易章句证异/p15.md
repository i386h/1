<!-- { "loadSidebar": true } -->
　　有孚挛如不独富也
　　旣雨既处徳积载也君子征凶有所疑也
　　徳呉澄作得【云旧本作徳因经文而误也】余说见爻词
　　上天下泽履君子以辨上下定民志
　　素履之徃独行愿也
　　幽人贞吉中不自乱也
　　眇能视不足以有明也跛能履不足以与行也咥人之凶位不当也武人为于大君志刚也
　　愬愬终吉志行也
　　夬履贞厉位正当也
　　元吉在上大有庆也
　　天地交泰后以裁成天地之道辅相天地之宜以左右民
　　荀爽作裁成【班固汉书律厯志作裁　朱震曰财裁古通用　案朱子语类都作裁】郑虞翻作财成【班固货殖传引作财陆徳明孔頴逹李鼎祚诸儒同】财徐邈音才载反陆徳明如字　班固货殖引作后以财成辅相天地之宜　左右陆时位曰即古佐佑字
　　拔茅征吉志在外也
　　包荒得尚于中行以光大也
　　无徃不复天地际也
　　宋衷作无平不陂无徃不复【晁説之从之】孔頴逹作无徃不复【程子张子蘓轼诸儒俱同】陆徳明李鼎祚作无平不陂【陆云一作无徃不复　吕祖谦云无平不陂今本作无徃不复董真卿曰程仍作今文作无徃不复本义复古易作无平不陂然先儒间両存之今不敢輙改姑从程传　案此则朱子本义当作无平不陂今胡一桂胡炳文熊良辅梁寅诸易皆本朱子惟此仍作无徃不复　惠栋作无平不陂】
　　翩翩不富皆失实也不戒以孚中心愿也
　　失实郭京作反实【云反读作失字】
　　以祉元吉中以行愿也
　　城复于隍其命乱也
　　天地不交否君子以俭徳辟难不可荣以禄
　　荣虞翻作营云或作荣【李鼎祚集解惠栋从营】　俭虞翻云或作险
　　拔茅贞吉志在君也
　　大人否亨不乱羣也
　　包羞位不当也
　　有命无咎志行也
　　大人之吉位正当也
　　否终则倾何可长也
　　天与火同人君子以类族辨物
　　出门同人又谁咎也
　　同人于宗吝道也
　　伏戎于莽敌刚也三嵗不兴安行也
　　乗其墉义弗克也其吉则困而反则也
　　同人之先以中直也大师相遇言相克也
　　同人于郊志未得也
　　火在天上大有君子以遏恶扬善顺天休命
　　遏徐邈作谒陆徳明如字
　　大有初九无交害也
　　大车以载积中不败也
　　公用亨于天子小人害也
　　匪其彭无咎明辨晳也
　　晳郑作遰【读如明星晳晳】荀爽作晰【木俞琰】虞翻作折【李鼎祚惠栋同】陆绩作逝王廙作晰徐邈李轨刘遵作哲【本晁説之】陆徳明作晳
　　厥孚交如信以发志也
　　威如之吉易而无备也
　　大有上吉自天祐也
　　地中有山谦君子以裒多益寡称物平施
　　裒郑荀爽虞翻董遇蜀才作捊【取也　李鼎祚同惠栋作捊曰释诂裒训多不得云裒多俗木讹耳】晋野王玉篇引作掊【广雅云掊减】
　　谦谦君子卑以自牧也
　　鸣谦贞吉中心得也
　　劳谦君子万民服也
　　无不利防谦不违则也
　　利用侵伐征不服也
　　侵郭京作征【惠栋同　毛竒龄云作征则下征字复见矣】
　　鸣谦志未得也可用行师征邑国也
　　雷出地奋豫先王以作乐崇徳殷荐之上帝以配祖考崔憬读雷出地【句】奋豫【句】　殷京房作隐　荐陆徳明曰本又作同或作廌非【兽名耳】　殷荐之上帝晁説之无之字　班固艺文志引作以飨祖考【廉案礼乐志仍作配】
　　初六鸣豫志穷凶也
　　不终日贞吉以中正也
　　盱豫有悔位不当也
　　由豫大有得志大行也
　　六五贞疾乗刚也恒不死中未亡也
　　冥豫在上何可长也
　　泽中有雷随君子以向晦入宴息
　　向王肃作乡【晁説之曰乡古文　惠栋同】陆徳明曰本又作向宴惠栋云与燕通
　　官有渝从正吉也出门交有功不失也
　　系小子弗兼与也
　　系丈夫志舍下也
　　随有获其义凶也有孚在道明功也
　　孚于嘉吉位正中也
　　拘系之上穷也
　　山下有风蛊君子以振民育徳
　　振九师读音真【振振仁厚也】　育王肃作毓【云古育字晁説之曰案毓古文】
　　干父之蛊意承考也
　　干母之蛊得中道也
　　干父之蛊终无咎也
　　裕父之蛊徃未得也
　　干父用誉承以德也
　　不事王侯志可则也
　　泽上有地临君子以教思无穷容保民无疆
　　咸临贞吉志行正也
　　咸临吉无不利未顺命也
　　未胡瑗云羡文【晁説之从之　冯椅蒋悌生同　俞琰曰未顺命三字诸説多于牵强其义未稳以未为羡则与爻词之意不相类今从之】
　　甘临位不当也既忧之咎不长也
　　至临无咎位当也
　　位当陆徳明曰本或作当位实非也【惠栋本作当位寔云阳寔隂虚故为寔　案虞翻注云当位有寔故无咎】毛竒龄云虞翻本九家作当位非【与长韵不恊】
　　大君之宜行中之谓也
　　敦临之吉志在内也
　　风行地上观先王以省方观民设教
　　初六童观小人道也
　　闚观女贞亦可丑也
　　陆徳明曰一本闚观下有利字
　　观我生进退未失道也
　　观国之光尚賔也
　　观我生观民也
　　观其生志未平也
　　雷电噬嗑先王以明罚敕法
　　雷电石经作电雷【程子曰象无倒置者疑此文互也晁公武曰象无倒置疑从石经朱子云当作电雷　项安世赵汝楳王申子胡一桂熊良辅胡炳文董真卿梁寅同】呉澄作电雷宋衷王弼孔頴逹李鼎祚作雷电【侯果石介张子蘓轼郭忠孝杨时朱震张浚王宗黄震诸儒如字　俞琰曰噬嗑倒説圣人崇阳抑隂之意　毛竒龄曰彖已明言雷电蔡邕李鼎祚皆作电雷以己意强正之廉案查慎行亦谓电雷之説始于李鼎祚今李本亦作雷电与毛查説不同】　明蜀才作命　敕班固【本艺文志】作饬【顔师古曰饬慗也读与敕同　惠栋从饬云饬古敕字又作餙王弼从俗作敕非也】陆徳明曰勑俗字也字林作勅【毛居正曰勅俗本误作敕髙宗石经作勑绍兴府注疏及建安余氏本皆作勑汉以来作勑非俗字也】谨案　周易折中作敕　周易述义作勅
　　屦校灭趾不行也
　　趾陆徳明作止【不行也】　陆徳明曰本亦作止不行也【李心从其説　毛竒龄曰古本趾下有止字】
　　噬肤灭鼻乗刚也
　　遇毒位不当也
　　利艰贞吉未光也
　　陆徳明作未光大也【云本亦无大也字　吕祖谦曰未光大也今本作未光也　李心曰未光也本亦作未光大也毛竒龄曰有大字则与当字不恊矣】
　　贞厉无咎得当也
　　何校灭耳聪不明也
　　山下有火贲君子以明庶政无敢折狱
　　舍车而徒义勿乗也
　　郑作义不乗也【本晁説之】
　　贲其须与上兴也
　　永贞之吉终莫之陵也
　　六四当位疑也匪寇婚媾终无尤也
　　郭京曰六四下有皤如二字
　　六五之吉有喜也
　　白贲无咎上得志也
　　山附于地剥上以厚下安宅
　　剥牀以足以灭下也
　　剥牀以辨未有与也
　　剥之无咎失上下也
　　剥牀以肤切近灾也
　　以宫人宠终无尤也
　　君子得舆民所载也小人剥庐终不可用也
　　雷在地中复先王以至日闭闗商旅不行后不省方不远之复以脩身也
　　休复之吉以下仁也
　　频复之厉义无咎也
　　中行独复以从道也
　　敦复无悔中以自考也
　　迷复之凶反君道也
　　天下雷行物与无妄先王以茂对时育万物
　　胡旦天下雷行物与【句冯去非田畴张清子王宗琰崔钱一本刘宗周徐在汉毛竒龄查慎行同　俞琰曰先儒皆以天下雷行物与无妄误矣】　郭京曰对时育物【云物上误增万字】　郭京以先王以茂对【句】时育万物【句】
　　无妄之徃得志也
　　不耕获未富也
　　郭京作不耕而获求富也【云求字误作未字】
　　行人得牛邑人灾也
　　可贞无咎固有之也
　　无妄之药不可试也
　　无妄之行穷之灾也
　　天在山中大畜君子以多识前言徃行以畜其徳识刘表作志【毛竒龄误作刘瓛　项安世云汉书作志　惠栋作志云志古文识】
　　有厉利己不犯灾也
　　舆説輹中无尤也
　　利有攸徃上合志也
　　六四元吉有喜也
　　六五之吉有庆也
　　何天之衢道大行也
　　郭京作何天之衢亨【云脱亨字毛竒龄云误】
　　山下有雷颐君子以慎言语节饮食
　　观我朶颐亦不足贵也
　　六二征凶行失类也
　　十年勿用道大悖也
　　毛竒龄曰大李鼎祚作徳【廉案今李本作大与毛説异】
　　颠颐之吉上施光也
　　居贞之吉顺以从上也
　　由颐厉吉大有庆也
　　泽灭木大过君子以独立不惧遯世无闷
　　遯陆徳明曰本又作遁
　　借用白茅柔在下也
　　老夫女妻过以相与也
　　栋桡之凶不可有以辅也
　　栋隆之吉不桡乎下也
　　枯杨生华何可久也老妇士夫亦可丑也
　　过渉之凶不可咎也
　　水洊至习坎君子以常徳行习教事
　　洊京房作臻干寳作荐【赵汝楳曰亦拘于加习字而为是囬防　毛竒龄曰臻荐皆声展之意同】　胡旦读水洊至习【句】坎【句】　俞琰曰坎上加习盖仍卦词之误
　　习坎入坎失道凶也
　　求小得未出中也
　　来之坎坎终无功也
　　樽酒簋贰刚柔际也
　　陆徳明作樽酒簋云一本更有贰字【张弧李鼎祚陆希声同　晁説之曰有贰字者因王弼失之　吕祖谦樽酒簋今本作樽酒簋贰　朱子从晁氏説　毛竒龄曰象辞自无误句晁氏古易都出伪造郭陆诸本私意穿凿可轻信耶　姜寳曰樽酒簋贰晁説非】　俞琰曰当作樽酒贰簋【今曰樽酒簋贰盖承爻词传冩之误】
　　坎不盈中未大也
　　上六失道凶三岁也
　　明两作离大人以继明照于四方
　　程子云两作离【句李心曰当以作字为句程子误也】　郭京作大人以明照继明照于四方【云脱明照二字　毛竒龄云郭氏以明照连读不知继明连读照字连下读郭氏误读误觧而反用改经今诸本引举正义又云无继于二字则又非郑氏原本】
　　履错之敬以辟咎也
　　黄离元吉得中道也
　　日昃之离何可久也
　　突如其来如无所容也
　　六五之吉离王公也
　　离郑作丽梁武帝王嗣宗力智反【俞琰曰离如字作去声非】
　　王用出征以正邦也
　　以正邦也下王肃有获匪其丑大有功也八字【朱震曰疑今本脱之俞琰引此説】

　　周易章句证异卷五
　　钦定四库全书
　　周易章句证异卷六
　　内阁中书翟均廉撰
　　象下
　　吕大防作象下四程逈作下象四吕祖谦作小象传四【朱子从之】呉仁杰以下经小象为系辞传次第四俞琰以下经小象为爻下次第四
　　山上有泽咸君子以虚受人
　　咸其拇志在外也
　　虽凶居吉顺不害也
　　顺俞琰云当作慎【顺慎古通用】
　　咸其股亦不处也志在随人所执下也
　　贞吉悔亡未感害也憧憧徃来未光大也
　　咸其脢志末也
