<!-- { "loadSidebar": true } -->
　　资斧子夏【今本如字】张轨张晏应劭作齐斧【陆徳明曰子夏传及众家并作齐斧张轨云黄钺斧也张晏曰整齐也应劭曰齐利也读如齐衰之齐　虞喜志林云齐当斋斋戒入庙而受斧　案汉书王莽遣王寻屯洛阳将亡其黄钺其士房曰此经所谓丧其齐斧者也又宋书文帝元嘉二十九年内中诏书内引易作资斧　徐氏曰资齐同音误作资】虞翻王弼以资斧为一物【王云斧所斫除荆棘以安其舍者也李鼎祚孔頴达苏轼赵彦肃张浚吴澄同陆希声云资于斧以断也刘牧王安石俞琰洪守美林希元同】程子资斧二物【资货财之资斧器用之利　郭雍李简郑汝谐项安世蔡氏同】朱震亦云二物【得其资以为利得其斧以为防沈该赵汝楳王宗传王申子胡炳文陈仁锡陆时位黄宗炎同】朱子云资斧有作赍斧説毛竒龄曰或谓斧□通即赍粮也非是
　　六五射雉一矢亡终以誉命
　　上九鸟焚其巢旅人先笑后号咷丧牛于易凶
　　易王肃音亦【余説见前】
　　【巽下巽上】
　　巽小亨利有攸往利见大人
　　巽许慎作顨【晁説之曰□古文顨文巽俗文】
　　初六进退利武人之贞
　　九二巽在牀下用史巫纷若吉无咎
　　九三频巽吝
　　六四悔亡田获三品
　　九五贞吉悔亡无不利无初有终先庚三日后庚三日吉
　　上九巽在牀下丧其资斧贞凶
　　资斧説见旅卦谨案　周易折中云资斧古本作齐斧为是【盖因承旅卦同音而误也説卦齐乎巽齐斧者所以齐物之斧也】又案　周易述义资斧为二物【丧其资而不能行丧其斧而不能防】
　　【兑下兑上】
　　兑亨利贞
　　初九和兑吉
　　九二孚兑吉悔亡
　　六三来兑凶
　　九四商兑未宁介疾有喜
　　九五孚于剥有厉
　　上六引兑
　　蒋秭生曰引兑下恐脱一凶咎悔吝等字
　　【坎下巽上】
　　涣亨王假有庙利涉大川利贞
　　涣归藏作奂　假荀爽训大梁武帝音贾虞翻诸儒训至陆徳明庚白切
　　初六用拯马壮吉
　　拯见明夷二【伏曼容云济也王肃云防也】　孔頴达用拯马【句】壮吉【句王安石刘纬同】胡瑗诸儒用拯【句】马壮【句】吉【句按张浚明夷以壮吉句不同】虞翻壮吉下有悔亡字【李鼎祚陆震同朱震从之】
　　九二涣奔其机悔亡
　　机虞翻作凭机之机【王弼及胡瑗诸儒同　毛竒龄曰周礼五几通作机】冯椅机木名【云説文木也山海经族蔨之山多松栢机桓人困于道途则依木以休息周官五机亦不从木　来知徳机木名出蜀中似榆山海经大尧之山多机】朱升作杌【云车中之杌毛竒龄曰车是軏无通作杌者　查慎行同作杌云杌石经作杌与几同廉按朱氏查氏説本吴澄今观呉氏易纂言云车中之机也凡乗安车用机字仍从几并不从兀　又案时多误作杌者毛竒龄诸本作杌非是李开先作杌　云人所坐以为安者】谨案　周易述义云机与几同
　　六三涣其躬无悔
　　六四涣其羣元吉涣有丘匪夷所思
　　丘姚信作近【毛竒龄曰近以丘字下画迤引致误】　夷荀爽作弟【毛竒龄曰形误】
　　九五涣汗其大号涣王居无咎
　　查慎行涣汗【句】其大号涣【句】谨案　周易折中号为呼号之号【云易中号字皆当平声在常人则是哀痛迫切冩情输心也在王者则是至诚恳恻发号施令也】涣王居涣字当一读【言其大号也如涣汗然】
　　上九涣其血去逖出无咎
　　王弼孔颖达涣其血【句】去逖出【句王安石苏轼张载朱震项安世王宗传王申子吴澄郑维岳来知德徐在汉洪守美查慎行同朱云先儒俱多以涣血以象考之当从项安世曰血与出韵叶】虞翻作涣其血去逖出无咎【句程子诸儒同】　逖程子云一本作惕【本李衡义海撮要　朱子熊良辅胡炳文梁寅陈仁锡朱震同一本作惕以象考之当从逖　项安世云不容作惕与小畜异陈友文云朱子引小畜改惕字未妥　姚舜牧作惕误　陆时位曰本义改逖为惕非】虞翻如字【虞云忧也　王弼云逺也】俞琰曰去逖出三字疑衍【云当依象】
　　【兑下坎上】
　　节亨苦节不可贞
　　初九不出户庭无咎
　　九二不出门庭凶
　　六三不节若则嗟若无咎
　　嗟李鼎祚作差
　　六四安节亨
　　九五甘节吉往有尚
　　上六苦节贞凶悔亡
　　【兑下巽上】
　　中孚豚鱼吉利涉大川利贞
　　豚鱼虞翻黄颖作遯鱼【李鼎祚云虞仲翔以三至上体便以豚鱼为遯鱼】郑荀爽王弼豚鱼两物【荀云艮为山陆豚所处兊泽鱼所在王云鱼虫之隠者豚兽之微贱者　李鼎祚曰坎称豚巽为鱼孔颖达陆希声程子朱震诸儒俱同】李舜臣冯椅吴澄豚鱼即江豚【李云豚鱼出泽上有风之兆吴云江豚将有南风则口向南有北风则口向北舟人称为风信　王申子曰毛兼山云即俗河豚江湖间以为风信　龙仁夫曰江豚一名鱄防亦取専孚之义　胡一桂俞琰潘士藻陆铨张振渊陆时位徐在汉李开先毛竒龄查慎行同　赵汝楳曰或为二物或为一物不敢臆定以义求之当是无知之物】
　　初九虞吉有他不燕
　　虞胡瑗程子训虞度之虞【郭子和朱震鲜于侁朱子吕祖谦诸儒俱同】张载训虞防之虞【吕大临杨万里陆振竒同】杨慈训山虞之虞冯椅训虞人之虞【云字以羽族孚子为象故取山虞防守山林虞鸟兽之卵胎　胡一桂云与即鹿无虞并作山虞训　吴澄曰如泽之虞人専守其职　徐在汉曰有物名虞一名固泽时常在泽象主守之官故古以名官廉按王弼孔颖达训専陆希声训守义与虞人相同惟荀爽训安苏轼训戒义不同】　他本亦作它【毛竒龄曰陆德明苏轼作它义同】　燕金君卿曰当为变字之误【言虽有他来不变其志】孔颖达陆希声训燕安之燕【程子朱子诸儒俱同】冯椅训燕雀之燕【言兑之初七月末社燕犹在过此之他社过则无燕　焦竑曰不燕犹言不乳元鸟其来主孚　陆时位曰燕来避戊巳春飞冬伏不失信也　徐在汉曰燕仲春至仲秋归】
　　九二鸣鹤在隂其子和之我有好爵吾与尔靡之和熊朋来平声【与陆德明诸儒异】　好王肃呼报反【与陆德明诸儒异　案孟喜训小】　爵冯椅训燕爵之爵【云今人制字为雀古止爵字爵禄之爵正犹燕安之燕徐在汉曰爵小鸟即其子也】　虞翻诸儒作爵位之爵李简训如孟子天爵之爵【李云説者多以好爵为爵位殊失中孚之义惟郭子和不安而以美道释之】　靡京房作劘【本释文　晁説之曰京本作劘】陆绩作防【本释文朱震曰陆作縻　陆绩曰即縻字改体】陆徳明曰本又作糜干寳同【散也亡池反今释文误作縻此本董真卿李过廉按埤雅及王弼字作靡训散孔頴达云分散而合其之】子夏传縻【本朱震　宋本如字　郭京作縻朱震曰巽为绳縻系之象当作縻】朱子云靡与縻通【系恋也　吴澄胡炳文梁寅林希元陈仁锡洪守美倪元璐查慎行同　按程子字作靡训系慕郑汝谐张振渊同】赵汝楳与縻同【共也　俞琰同　按孟喜虞翻字作靡训其吕大临王宗传项安世李简陆时位毛竒龄同】张载训同披靡之靡【云偃也顺从之也　徐在汉云从风而靡之靡】晁説之曰靡糜劘□縻□防七字并同靡音【云未知古文用甚字】熊朋来云靡即擵字【音摩与六三歌为韵杨慎云靡音磨与和叶　毛竒龄曰此由不识韵故云】徐邈音武寄反又亡彼
　　反陆徳明亡池反谨案　周易折中好爵防酒也又案　周易述义好爵秉彛之良靡者懿德之好
　　六三得敌或鼓或罢或泣或歌
　　罢王肃音皮【李鼎祚吴幼清同董楷云又音皮】徐邈扶彼反【陆徳明诸儒如字】
　　六四月几望马匹亡无咎
　　几京房作近荀爽作旣孟喜一行【本晁説之】作既【孟云十六日也晁説之曰古文读近为旣诗往近王舅是也此寔当作既】吴澄几读作既陆徳
　　明音机又音祈
　　九五有孚挛如无咎
　　上九翰音登于天贞凶
　　【艮下震上】
　　小过亨利贞可小事不可大事飞鸟遗之音不宜上宜下大吉
　　过王肃音戈陆徳明古卧反　遗查慎行音去声俞琰曰大字疑衍【云三凶四厉初上不得中而凶未见其为吉之大也】
　　初六飞鸟以凶
　　六二过其祖遇其妣不及其君遇其臣无咎
　　九三弗过防之从或戕之凶
　　郭雍朱震勿过【句】防之【句】从【句】或戕之【句王宗传张浚项安世易袚赵彦肃赵汝楳杨啓新王申子李简胡一桂吴澄龚焕俞琰梁寅张慎甫杨廷筠陆时位徐在汉查慎行同】王弼孔頴达勿过防之【句】从或戕之【句子程子沈该郑汝谐鲜于侁朱子林希元张清子杨啓新洪启初张振渊徐咸清毛竒龄同张振渊曰勿过防之则是不知过为隄防必有从而戕之者作二句读则是弗能过于阴则当防之若顺从乎隂或有戕之者前觧较在截】苏轼勿过【句】防之【句】从或戕之【句诸家又别】谨案　周易折中勿过防之【句】从或戕之【句】　周易述义弗过防之【句】从【句】或戕之【句】
　　九四无咎勿过遇之往厉必戒勿用永贞
　　陆希声勿过【句】遇之【句】往厉【句】必戒【句】勿用【句】永贞【句王安石张浚李简王申子俞琰张慎甫同　按王弼诸儒惟勿过二字聨读毛竒龄惟勿用永贞二字句】朱子两读勿过【句】遇之【句吕辉録云小过义不可晓勿过防之四字弗过遇之弗遇过之两字句　按本义前説用此】毛竒龄弗过遇之【句言勿过为礼遇也】
　　六五密云不雨自我西郊公弋取彼在穴
　　上六弗遇过之飞鸟离之凶是谓灾眚
　　赵汝楳曰勿遇【絶句　吴澄同按诸儒俱以勿遇聨读】朱子一云勿遇【句见上】又云当作勿过遇之【与弗过防之文体正同】　离虞翻王弼孔頴达训离于网罗之离【陆希声苏轼吕大临郭雍朱震杨万里王宗兰廷瑞沈该李简吴澄余芑舒俞琰郑申甫倪元璐陆时位查慎行同吴余云如鸿则离之离查云去声如雉离于罗之离】王昭素离羣失侣之离【赵汝楳同】胡瑗逺离之离【程子朱子冯椅王申子蔡氏胡一桂梁寅陈仁锡同】谨案　周易述义离谓两翰相丽而飞
　　【离下坎上】
　　既济亨小利贞初吉终乱
　　亨小胡瑗云当作小亨【朱本义从之　胡炳文俞琰梁寅蔡清林希元陆铨洪原洪啓初同】虞翻亨小【句孔颖达陆德明程子俱同】郭雍云小字衍【云因未济亨下有小字故亦误书于此孔子彖言小者亨也乃孔子之词既济亨为文王词】　利贞陆徳明曰作小利贞者非毛奇龄作亨小利贞【句云虞翻误亨小作句朱子遂改作小亨张杉尝曰既济亨小未济亦亨小幸而狐汔济不可句耳　查慎行作小利贞句云当依程传案程去小字在下语当然也正释亨小非谓以小连利贞句也查氏误】
　　初九曳其轮濡其尾无咎
　　六二妇丧其茀勿逐七日得
