<!-- { "loadSidebar": true } -->
　　位不当六三所处之地则然也离坎相接卦之所以成正未济之位难言乎济可知矣故凶未济征凶犹言未济之济凶也苟非渉川之勇能济此乎此六三之所少也故不及
　　吴氏澄曰未济诸爻时位不当而独于六三言之以未济由六三故也

　　贞吉悔亡【句】志行也
　　志欲济之志也九四有能济之才上承六五虚中之主于以共济时艰振起衰敝则未济者济矣故曰志行志行则九四位虽不中亦贞吉而悔亡高宗之事可睹矣

　　君子之光【句】其晖吉也
　　晖光之盛起也管辂云日中为光朝日为晖是也彖传未济亨柔得中也正谓六五也离体虚中而四照其以中为正光之本也则贞吉无悔可知也其以虚应二光之用也则有孚吉亦可想也传但言君子之光而上下文俱举矣
　　张氏振渊曰光而言晖昭其盛也贞吉之吉吉在五晖吉之吉吉在天下
　　毛氏竒龄曰晋史孙登谓嵇康曰火生而有光而不用其光果在于用光人生而有才而不用其才而果在于用才故用光在乎得薪用才在乎识真此亦贞吉为光之説

　　饮酒濡首【句】亦不知节也
　　节者烹餁之宜时序之介待时而动不可凌躐上九在未济之终其转而为济与六五衎饮俟之可矣若以未济之可济而急济则濡首之厉与既济之上亦同矣是济有一定之节而昧之虽未济之绛不可以言济也饮酒括有孚于饮酒在内濡首括濡其首有孚在内然合而言之则谓当饮酒需时之际而濡首躁进是失其所以为济者故曰不知节不知节者即辞所谓失是也失是也者即失其所以为济也

　　易翼説卷八
