<!-- { "loadSidebar": true } -->
　　下谓初不挠以其相应相借也有借之者故不挠不挠于下则栋隆于上自然之理非三之可得而与也应初之义重故不释有它之吝

　　枯杨生华【句】何可久也【句】老妇士夫【句】亦可丑也何可久阳过而生意尽矣亦可丑失偶而人道穷矣可丑则无誉之实无咎不足言也
　　蘓氏轼曰稊者颠而复蘖反其始也华者盈而毕速其终也
　　何氏楷曰盛极将枯而又生华以自耗竭不能久矣

　　过渉之凶【句】不可咎也
　　大过之极适丁其凶事虽不济非其罪也
　　苏氏轼曰过渉至于灭顶将有所救也势不可救而徒犯其害故凶然其义则不可咎也
　　
　　水洊至【句】习坎【句】君子以常德行习敎事【洊京房作臻干寳作荐毛氏竒龄曰皆声转义同】
　　坎为水内外皆坎如水之渐进而来不息也故曰习此释卦名象常徳行习敎事即从习字起义徳存诸心行见于事惟有常斯可久洊习不懈则内存而不忘条敎政事惟能习斯可成洊习不弛则深入而不觉习坎之习以卦体言习敎事之习以施于人者言常徳行习敎事当如本义分冶己冶人司马氏苏氏俱以治己言未协
　　陆氏佃曰离言明两作坎言水洊至起而上者作也趋而下者至也
　　王氏宗传曰坎者水之科也故以水洊至为习坎之象上坎既盈至于下坎孟子所谓盈科而后进也盈科后进不舍其昼夜之功也君子徳行贵其有常而敎事贵于习熟此不舍其昼夜之功也

　　习坎入坎【句】失道凶也
　　入坎知其为坎而身试之也六动坎初似之非处险之道纳诸罟获陷阱之中而莫之知避凶可知矣钱氏志立曰行险而不失其信此是出险之道若小人行险以侥幸则为初六上六失道之凶也

　　求小得【句】未出中也
　　未出中犹言未失中也未失中故虽有险而小得彖曰坎有孚维心亨传曰行险而不失其信维心亨乃以刚中也本爻刚而得中故本传实指而明之曰未出中葢因坎有险而言似乎无所得也而又小有得者以其有刚中之徳也
　　郭氏雍曰一离乎中则失之矣故象言未出中也

　　来之坎坎【句】终无功也
　　三下卦之一终爻又不中处危且上坎继至故无功言无功则入于坎窞可知

　　樽酒簋贰【句】刚柔际也
　　刚九五柔六四际彼此相需九五不陷于险势尊足以相维六四承之资以出险患难之交情亲切愈朴愈诚滹沱豆粥芜娄麦饭差有似之
　　王氏弼曰刚柔相比而相亲焉际之谓也
　　姜氏寳曰观孔子小象以樽酒簋贰为句则晁氏之説以贰用缶为句者非矣

　　坎不盈【句】中未大也
　　未大言其平也亦所以无咎也坎难以平为亨五刚中居尊能出乎险天下之患既息汤火新去则平矣至于流行济物尚有待也且其时未可骤施也以坎之时言之故未大非终有所不足也
　　陆氏振竒曰知二之得小则知五之未大矣
　　易简录曰流水之体原不可盈祗平原来是平而要于平象曰中未大亦殊是大不得诗咏文王小心翼翼二求小五未大总是干体自强不息一脉坎中未大要于干震主未光要于艮氏通八为一脉

　　上六失道【句】凶三岁也
　　当险极而阴柔不振失刚中之道也凶三岁终不可脱险也
　　易简録曰水须上下通流故初入窞即不流即曰失道上有系与寘即不流亦曰失道
　　
　　明两作【句】离【句】大人以继明照于四方【郭京本以字下有明而二字又一本无继于二字俱增删之妄】
　　明两作重明不息之谓内外两体之象虚明在中照临四逹治人之事故称大人大人观此明两作而成象则明之为体大矣上者钦明文明次之日跻缉熈又次之则学有缉熈于光明所以四方在御旁照无遗离明之功固作睹之大用矣彖传曰重明以丽乎正乃化成天下亦此意也
　　朱子语类曰明两作犹言水洊至今日明来日又明明字便是指日而言只是一个明两番作
　　徐氏在汉曰继明者无时不明也照于四方者无处不照也惟其无时不明所以无处不照是之谓明明徳于天下也

　　履错之敬【句】以辟咎也
　　履错者咎之丛也惟敬足以定错故曰辟咎此卦一阳一隂纷错之际自下观之如履然然爻刚而明敬之象也慎此以往其无所失矣

　　黄离元吉【句】得中道也
　　黄中色言得中道则柔丽乎中正之谓矣离坤道也六二得之以为虚明之体是其本然故元吉也二五得中而独以中予二者离之正位也曰以中正而明无不照过此则昃矣至五则继明之象忧劳后吉视二之元吉逺矣
　　郭氏忠孝曰离之所以亨柔丽乎中正故亨也黄离之所以元吉文明而用中故元吉也故尽一卦之美其惟六二乎

　　日昃之离【句】何可久也
　　过中则昃明将晦矣故不可久曰何可久则鼔缶而歌大耋之嗟欣戚不常者可知也故不释

　　突如其来如【句】无所容也
　　犯上絶下恃才妄作身处危地谁其予之焚心无所容死生无所容弃身无所容刚逆之祸也

　　六五之吉【句】离王公也【离郑本作丽】
　　离丽也王公尊位也当继明之时而丽乎尊位忧勤惕厉其所有事

　　王用出征【句】以正邦也【王肃本此下有获匪其丑大有功也二句毛竒龄曰小象于象辞原不必用到此妄增之语】
　　邦之乱必有渠魁折首刖渠魁得而声罪致讨之义彰矣正明定分明作有功者也离明之极听命于五亦继照四方矣

　　易翼说卷七
<经部,易类,易翼说>
　　钦定四库全书
　　易翼说卷八
　　湖北廵抚晏斯盛撰
　　象下传
　　
　　山上有泽【句】咸【句】君子以虚受人
　　山艮象泽兑象本两体而山上有泽则一气也所谓山泽通气者咸象之矣咸主乎感而其本则在虚受虚受也者无有我之私也九三之系辞曰天下何思何虑天下同归而殊途一致而百虑天下何思何虑虚之至也止见为受不见为感是感人以无心也无心之感其感神矣
　　郭氏雍曰惟虚故能受受故能感不能感者以不能受故也不能受者以不能虚故也
　　胡氏炳文曰以虚受人无心之感也
　　何氏楷曰六爻之中一言思三言志思何可废而至于朋从则非虚志何可无而末而外而随人则非虚极而言之天地以虚而感物圣人以虚而感人心三才之道尽于是矣

　　咸其拇【句】志在外也
　　外谓四四刚初柔感应相与而初动则柔为之主故其意向在四之刚感之甚浅者所以为咸拇之象虞氏翻曰志在外谓四也
　　孔氏颖达曰与四相应所感在外

　　虽凶居吉【句】顺不害也
　　刚柔相应感矣六二至静思动如腓之不动者亦动似凶而有害然六二得中而能顺乎理可无躁动之虑也故顺而不害释居之吉也咸腓之凶不必言矣

　　咸其股【句】亦不处也【句】志在随人【句】所执下也
　　三以阳止隂而有应于上则亦动矣故曰不处不处者感于上之说其志随乎上体也以上体视三则三为下男下女礼降而卑势则然也所执由所志不能自主者也

　　贞吉悔亡【句】未感害也【句】憧憧徃来【句】未光大也未感害心体之本然也未光大失其心之本然也未感害者存其体贞吉而悔亡未光大者失其官徃来之憧憧
　　陆氏九渊曰咸九四一爻圣人以其当心之位其言感通为尤至曰贞吉悔亡而象以为未感害也盖未为私感所害则心之本然无适而不正无感而不通曰憧憧徃来朋従尔思而象以为未光大也盖憧憧徃来之私心其所感必狭従其思者独其私朋而已圣人之洗心其诸涤去憧憧徃来之私而全其本然之正也欤此所以退藏于密而能同乎氏交乎物而不堕于胶焉溺焉之一偏者也

　　咸其脢【句】志末也
　　末谓上六五与二相感而上六切近有所以系其心故不昵于二
　　不艮其背而咸其脢未能贞吉第可无悔而已愈于憧憧徃来者耳
　　李氏鼎祚曰末犹上也五比于上故咸其脢志末者谓五志感于上也
　　朱氏震曰卦以初为本上为末
　　何氏楷曰谓五志在与上相感也系辞曰其初难知其上易知大过彖传称本末弱末指上亦可知矣

　　咸其辅颊舌【句】滕口説也【滕九家易作垂误】
　　兑为口所感而动者在辅頬舌则尚口可知矣感不以心而以口末也柔说外见其感已尽不足言也
　　
　　雷风【句】恒【句】君子以立不易方
　　男女内外徳象交应皆恒理也人而无恒不可以作巫医亡而为有虚而为盈约而为泰难乎有恒有恒则可进于善以成其徳而入于圣方定位也即定理也位虽随时而易而理仍不易也神本无方而各有典常则不易矣此君子之所以自立而成其徳也胡氏炳文曰雷风虽变而有不变者存体雷风之变者为我之不变者善体雷风者也
　　杨敬仲曰雷风天下之至动疑不可以言恒而恒卦有此象此人情之所疑而君子以为未始或动也此非训诂之所觧非心思之所及也孔子曰哀乐相生即风雷之至也而继之曰正明目视之不可得而见也倾耳聼之不可得而闻也夫哀乐不可见不可闻谓之未始或动其孰曰不可未始或动是不易方也此之谓立此之谓君子此之谓雷风此之谓不可以动静论

　　浚恒之凶【句】始【句】求深也
　　始谓初求深者防方入而有所干于震动也交浅言深失恒之理不贞也故凶
　　王氏申子曰可恒之道以久而成始而求深是施诸已则欲速不达施诸人则责之太遽者也

　　九二悔亡【句】能久中也
　　九二刚而得中恒之最善者刚中则存主有常外物不得而夺之悔之所以亡也六五亦得中而夫子凶者不如九二之刚也

　　不恒其徳【句】无所容也
　　无所容刚处危地在恒之界志在上进而九四轧之气足陵下而九二胜之得上之应而震极疑之此承羞者所以不一而足也

　　久非其位【句】安得禽也
　　震体动初在恒之界非可安之地动之常者莫如田而田非其所故有田不获禽之象
　　张氏彦陵曰位者所当止之处即正道也安得二字即是提醒他处若曰以有用之心而用之无用之地大是可惜

　　妇人贞吉【句】从一而终也【句】夫子制义【句】从妇【句】凶也言柔之不如刚耳柔中处恒妇人之事非君子之道也从一者附于人不敢自专柔道也制者中有主不从人刚事也中有主则能制义义不执一故为恒不能制义又何所恃以为恒哉此六五之所以不如九二也

　　振恒在上【句】大无功也
　　震动之极反乎恒之道者恒者天经地义有必不可变之理上六当恒之终居震之极是欲建不世出之功者不知其祸天下也大无功正所以破其喜功之心也爻隂贼而很故究极言之殷因夏礼所损益可知周因殷礼所损益可知恒也有功也舍礼更无损益秦氏尽变三代之制安石自作新法未见其能有功也
　　王氏申子曰此所谓天下本无事庸人自扰之其好功生事之过乎故圣人折之曰大无功
　　
　　天下有山【句】遯【句】君子以远小人【句】不恶而严
