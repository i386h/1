<!-- { "loadSidebar": true } -->
　　夫干天下之至健也徳行恒易以知险夫坤天下之至顺也徳行恒简以知阻
　　承上文而言易之危而使平者本易简之理也六十四卦不外八卦八卦不外乾坤乾坤之理不外易简而健顺则其性也刚柔之徳也险阻即上文所谓危易以知险简以知阻则有以平之天下以险测险以阻防阻人心之危易以知险简以知阻天理之安圣人作易全体乾坤故屡明之
　　能説诸心能研诸侯【虞翻云坎为心虑干一之坤为震为诸侯杨易云侯当作民周易观彖云诸为侯之反或古音释误入】之虑定天下之吉凶成天下之亹亹者
　　説诸心契易简之理研诸虑审险阻之几定天下之吉凶知之深所以开物成天下之亹亹平险阻所以成务
　　是故变化云为吉事有祥象事知器占事知来
　　变化云为即乾坤之交错吉事有祥者动几之先见不言凶者因易简之善也象事知器以制器者尚其象也占事知来以卜筮者尚其占也此言以易简而知险阻也
　　天地设位圣人成能人谋鬼谋百姓与能八卦以象告爻彖以情言刚柔杂居而吉凶可见矣
　　承上文而言圣人作易之事天尊地卑而乾坤定易简理得而成位乎中因乾坤而圣人之能事起谋及乃心谋及卿士谋及庶人人谋也谋及卜筮鬼谋也易道兴而百姓日用之亦可与能何也天地设位而易立乎其中八卦成列而象在其中作易者由乾坤生六子而有八卦有八卦则六十四卦之象已具象事知器者此也故曰八卦以象告言象则爻在其中彖辞爻辞于是系焉而圣人之情见乎辞占事知来者此也故曰爻彖以情言刚柔杂居者八卦之象吉凶可见者爻彖之情蔡氏清曰八卦以象告则刚柔杂居矣爻彖以情言则吉凶可见矣
　　变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶【句】或害之【句】悔且吝
　　明爻彖以情言系辞之大凡也刚柔杂居则有变动变动以趋时故以利言趋时之利在辨吉凶而吉凶因乎爻彖之情圣人之情即见乎辞故以情迁二句为一节之纲吉凶悔吝利害辞也爱恶之相攻逺近之相取情伪之相感情也相因而生此系辞之以情迁也末又约而言之凡系辞之情爱恶情伪皆统于逺近一卦六爻中有乗承比爻彼此相附者也有应爻彼此相闗者也有主爻彼此成体者也皆近也情不相得则恶矣伪矣甚者凶浅者害又浅则悔且吝逺则反是爱恶情伪逺近天下之险阻圣人以易简之理知之而立象以尽变系辞焉以断吉凶使之趋时之利则有平而无倾矣故曰圣人之情见乎辞
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈【杨易作诎】
　　叛背也慙恧忍疑贰也枝支离吉人善也寡不烦躁人迫也多不择诬善之人妄也游浮诞不实失其守者弱也屈巽懦不伸此辞之因乎情者彖爻之辞葢能尽其情者圣人当忧患之世其辞危知天下之险阻而使之平也
　　右第七段
　　极言圣人之情见乎辞推言设卦之本与彖爻之用以见全篇系辞之要
　　七段通为一章















　　易翼説卷二
<经部,易类,易翼说>
　　钦定四库全书
　　易翼説卷三
　　湖北巡抚晏斯盛撰
　　説卦传
　　昔者圣人之作易也幽赞于神明而生蓍
　　赞相也蓍灵草也圣人通神明之徳用蓍草作为筮法以宣神明之意苏氏轼曰介绍以传命谓之赞天地鬼神不能与人接也故以蓍为之介绍
　　干凿度曰垂皇防者羲防传曰天下和平王道得而蓍茎长丈其丛生满百茎
　　参天两【説文作两】地而倚【周礼注作竒蜀本同】数
　　数算法之目次也倚依也着也天地之理无迹而依着于数以见也参三数之也一而三三也三而五五而七七而九亦三也一三五七九皆天故曰参天两两数之也一而二两也二而四四而六六而八八而十亦两也二四六八十皆地故曰两地即大衍之天数五地数五也太阳天数之首分一而得九则三其三矣少阳天数之次分三而得七则一三而两二矣太隂地数之盛两二为四除四而得六则两其三矣少隂地数之次两一为二除二而得八则一二而两三矣天地一二三四之数即所以为九八七六此揲蓍求卦之所倚而用之者也孔氏颖达曰七九为竒天数也六八为耦地数也故取竒于天取耦于地而立七八九六之数也何以参两为目竒耦葢古之竒耦亦以参两言之且以两是耦数之始三是竒数之初故也
　　观变【马融本多一化字】于隂阳而立卦挥【释文作辉】于刚柔而生爻和顺于道徳而理于义穷理尽性以至于命
　　数者天地隂阳之数也圣人观变于隂阳而立八卦重之为六十四卦卦立而爻具矣卦之隂阳即爻之刚柔圣人又挥之而系以辞易于是乎大备是虽为占卜而设然皆圣人之蕴也其为人生所共由者为道为人心所同得者为徳措之而无不宜者为义因刚柔之进退而调剂之使不乖则和利导之使不拂则顺条析分辨之使不乱则理然道徳义非有外也其当然所以然者为理得于天命者为性流行于天者为命穷之则不以一毫私意自蔽尽之则不以一毫私欲自累至之则尽人以合乎天何氏楷曰数既形矣卦斯立焉卦既立矣爻斯生焉和顺于道徳而理于义从合而分穷理尽性以至于命从分而合理义非二也程子谓在物为理处物为义是也性命与道徳非二也子思谓天命之谓性
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位【马融作画】而成章
　　上言和顺于道徳而理于义穷理尽性以至于命此相承而申言之性命即徳也性命之流行即道也性命之蕴于事物为理即道徳之散而为义者也故合言之曰性命之理和顺于道徳而理于义正所以穷理尽性而至于命顺正所以为和故浑言之曰顺性命之理隂阳以气言刚柔以质言皆天命之理仁义则在人之性立之者其本然也上言观变于隂阳而立卦挥乎刚柔而生爻此相承而申言之八卦三画三才也因而重为六十四卦则两其三才而为六画六画成六十四卦易道斯备自卦言之则分隂分阳自爻言之则迭用柔刚六爻相杂曰文故六位成章何氏楷曰此言卦画顺性命之理即上所谓和顺于道徳而理于义穷理尽性以至于命者以一言蔽之也性者人之理命者天地之理隂阳刚柔仁义正所谓性命之理也分隂阳用柔刚以断吉凶而成亹亹则仁义之道固在其中矣
　　天地定位山泽通气雷风相薄氷火不相射八卦相错上言观变于隂阳而立卦又言分隂分阳迭用柔刚此乃举卦以明之为卦乾坤艮兑震巽离坎一阳一隂两相对待首乾坤次六子即系辞首章所谓天尊地卑而乾坤定在天成象在地成形而乾道成男坤道成女者也八卦之定体也然相对即相待相对者不易也相待者交易也乾坤之交而有六子六子相对亦相待则亦相交山与泽异形也而髙下气通雷与风异候也而奋挠相薄水与火异质也而相济不相射二气实一气也故相错错交错也言八卦则六十四卦可知即系辞首章所谓刚柔相摩八卦相荡者也
　　数往者顺知来者逆是故易逆数也雷【汉书作靁】以动之风以散之雨以润之日以晅【徐虞作暅荀作烜古文作晕】之艮以止之兑以説之干以君之坤以藏之
　　由乾坤而生六子隂阳对待以顺行故曰数往者顺由六子而遡乾坤则逆推隂阳所由来故曰知来者逆全部易书六子之用为多然皆本于乾坤故曰易逆数也遂因前卦而逆数之震阳动于下巽隂入于初坎阳满于中离隂丽于内艮阳止于上兑隂説于外皆干阳为之主而坤隂为之含此所谓知来者逆也系辞首章成男成女之后继之曰干知大始坤作成物者此也
　　张子曰隂性凝聚阳性散隂聚之阳必散之其势均散阳为隂累则相持为雨而降隂为阳得则飘扬为云而升故云物班布太虚者隂为风驱敛聚而未散者也凡隂气凝聚阳在内者不得出则奋击而为雷霆阳在外者不得入则周旋不舍而为风其聚有逺近虚实故风雷有小大暴缓和而散则为霜雪雨露不和而散则为戾气曀霾隂常散缓受交于阳则风雨调寒暑正
　　以上二段先儒以为伏义先天八卦图解皆自一而二自二而四自四而八此自邵子一家之言先圣未尝有此説且其自一二以至八而成卦则天地风雷水火山泽一时竝到造化之初恐不如此以人拟之则父母子女长幼一时竝生亦无次第又本义以起震歴离兑至干数已生之卦为数往者顺自巽歴坎艮至坤推未生之卦为知来者逆下文又别之曰易之生卦则以干兑离震巽坎艮坤为次故易逆数是既判图与生卦之序为二亦离经之上下文为二矣圣人只是见一于二故有对有待有交错系辞具在本是一意义圣之画亦非两义故因经立之图亦苐可曰八卦对待图耳不必指为先天图也毛西河易先天八误一曰画繁二曰四五无名三曰三六无住法四曰不因五曰父母子女竝生六曰子先母女先男少先长七曰卦位不合八曰卦数无据
　　帝出乎震齐乎巽相见乎离致役乎坤説言乎兑战乎干劳乎坎成言乎艮
　　前卦拟天地之定体此拟四时之流行四方之布濩也本段先明流行布濩之意为卦震巽离坤兑干坎艮帝元气也乾元之阳帝也干以君之而此其元阳也首震而出次巽入隂而齐次离丽隂而明次坤隂众而役次兑隂泽之而説次干刚断而战次坎阳陷隂中而劳次艮阳止隂上而成自干至震为阳自巽至兑为隂然震出而艮成皆帝为之主宰一元之大运也此流行布濩之意
　　万物出乎震震东方也齐乎巽巽东南也齐也者言万物之洁【石经作洁】齐也离也者明也万物皆相见南方之卦也圣人南面而聴天下向明而治葢取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　此流行布濩之实震巽离干坎艮各举方位而兑举时令干举隂阳坤举象离举人葢错言之以备其义各卦兼有时令方位隂阳体象人事在而四时八方犹其要也葢夫震阳春起东作仁元巽风扇之春夏蕃鲜离明夏正火丽南天坤众载厚固夏胎秋兑説秋清西爽金流干健覆髙阳刚战惕坎劳冬令归于正北艮止冬深嵗成功毕合而观之南方阳也而坤总三隂卦于西南北方隂也而干统三阳卦于东北盛夏阳也而隂已伏严冬隂也而阳已包是分隂分阳而隂阳实互根也震为嵗功之首生育之方艮为嵗功之成收藏之府二卦反对相为终始干统众阳坤总羣隂二卦对待中为纲维坎离水火有既济之功震兑春秋有舒敛之用故对待而居四正巽则与震对以类相从故居东南下文遂合而言之
　　神也者妙【王作眇】万物而为言者也动万物者莫疾乎雷挠万物者莫疾乎风燥万物者莫熯乎火【説文作莫暵乎离】説万物者莫説乎泽润万物者莫润乎水终万物始万物者莫盛乎艮故水火相逮【陆本作不相逮】雷风不相悖山泽通气然后能变化既成万物也
