<!-- { "loadSidebar": true } -->
　　地中生木【句】升【句】君子以顺徳积小以高大【顺王肃作慎误本义従之亦误徳姚信作得误】
　　地道主生木性向长坤顺也防亦顺也君子以此顺徳由小而积累之以日进乎高大其根深者其末茂也礼曰继长増高升之谓也日就月将升之功也朱子曰因其固然之理而无容私焉者顺之谓也由是而积则其进也孰御
　　顺程传本义俱作慎别是一意义蔡虚斋曰要味积小二字树木之生日日滋长若一日不长便为枯瘁便是生理不接大抵徳须日日进若一日不进便退也积小高大正是慎不可把积小高做效説慎字是彻首彻尾工夫按顺而积之亦是最要工夫正与坤防相发明不必改顺为慎

　　允升大吉【句】上合志也
　　上上卦六四也柔以时升防而顺皆坤道之资生也初六之柔与坤同体同徳又坤土属信故象曰允升而传曰合志也合志同升近于六五而有一心一徳之庆矣吕氏之説最协
　　吕氏大临曰初六以柔居下当升之时柔进而上虽处至下志与三隂同升众之所允无所不利故曰允升大吉

　　九二之孚【句】有喜也
　　喜应六五也孚也元首喜哉臣可知矣然皆诚为之也言孚则用禴之诚在焉

　　升虚邑【句】无所疑也
　　无所疑正当升之际也九三刚爻而上承坤顺正欣欣向荣之候矣苏氏以其升之果为不言吉之义尚未得其情潘松雪曰刚在上而不疑间乎柔柔顺刚而无疑畏于刚防道之极也此甚切当卦体

　　王用亨于岐山【句】顺事也
　　柔以时升而六四柔正不为躁进是秉人臣忠顺之道以事其君四虽近五而不为逼文王三分有二用此道也

　　贞吉升阶【句】大得志也
　　大得志得中居尊又有应于下日进光明成天下之大顺堂阶之上君明臣良登庸在位一徳交勉正而且固之致也
　　苏氏濬曰五之贞是従学问中来阶即阶级有次第而升者所谓积小以高大也有循序渐进之天徳便可以语必世后仁之王遣故曰大得志
　　张氏振渊曰安贞之吉应地无疆志曰大得即大终之义

　　防升在上【句】消【句】不富也
　　消退也不富去贪进之心也释不息之贞盖升已极矣不可复进所谓柔以时升者此非升之时也防矣
　　
　　泽无水【句】困君子以致命遂志
　　泽钟水之区水在泽下则无水矣困也困者遇也而不困者志也彖传曰险以説困而不失其所亨其唯君子乎然则君子之不失其所直至致命以遂其志乃为困亨之极事矣不然者侥幸苟且命不可知其志岂得遂乎志不遂即不亨也
　　王氏弼曰处困而屈其志者小人也君子固穷道不可忘
　　何氏楷曰致犹委也人不信其命则死生祸福营为百端居贞之志何以自遂今一委之命则不以命贰志夫且能以志立命
　　刘氏石闾曰穷源而后知天下无枮泽致命而后知天下无穷途
　　王伯厚曰命可致而志不可夺行法俟命命可俟而法不可变

　　入于幽谷【句】幽不明也【幽不明也郭京本无幽字谬】
　　困初最下泽水之底六更柔暗此困深之地不可入也而入之者幽不在境而在心也全无知识自以为是者也
　　张氏振渊曰济困之法全靠识力为主始能察几而观变入于幽谷则入者终不可复出矣惟其幽故不明所谓驱而纳诸罟获之中也幽指本心昏昧説不明指昧于事变説

　　困于酒食【句】中有庆也
　　中谓九二有庆谓与九五同徳相应也困于酒食统朱绂方来利用享祀而言余不释自明

　　据于蒺蔾【句】乘刚也【句】入于其宫不见其妻【句】不祥也乘刚谓二切近而不相合又同体而不能违也不祥言乘刚之危内外相悖也困失其所之祸也
　　不言困于石者省文也皆乘二刚之象専言据于蒺藜则困于石亦可知矣不祥即所谓凶也郑氏汝谐曰进阨于田故因于石退乘二之刚故据于蒺藜上其宫也其宫可入而以柔遇柔非其配也以此处困不祥孰甚
　　张氏振渊目刚本非柔所能掩而三敢乘于其上正所为据非所据也不祥者不善之徴总是危之之辞

　　来徐徐【句】志在下也【句】虽不当位【句】有与也
　　下谓初六为九四之正应处困之际志在求助于初而二间之故徐徐相従而又困于金车然刚在可惧之地虽所处不当而九五在上尚可相援是有与也此所以虽吝而有终也来徐徐已括困于金车在内

　　劓刖【句】志未得也【句】乃徐有説【句】以中直也【句】利用祭祀【句】受福也
　　劓刖括困于赤绂句为劓刖小人所困谓上六六三皆掩刚者也故曰志未得刚中谓九五本爻刚而得中是困而不失所者反于心而直吾何慊乎哉故徐有説中直则诚洁自信可以格天故受福是以利用祭祀如是则困而亨矣

　　困于葛藟【句】未当也【句】动悔有悔吉【句】行也
　　上六成困之主困极自困与五为累故曰未当然困极则当出困矣尚变之时也因动之悔而有悔则吉矣何也惟其能改行也象所谓征吉矣
　　田氏畴曰诸家皆以吉行也三字为句非也盖动悔有悔吉是句行也是句动悔有悔之所以吉者以能行而得之也行也二字乃是觧征吉之义
　　害
　　木上有水【句】井【句】君子以劳民劝相
　　上上声言水自下而上于水之上是井象也井者田间之事君子观此用以劳民使之食力以自养又劝之使不倦于食力而勤于养且使之相助为力而交相养此彖传井养不穷之实事也
　　张子曰养而不穷莫若劳民劝相也

　　升泥不食【句】下也【句】旧井元禽【句】时舍也
　　下谓初处卦下也时舍荒废也下则水不上舍则劳民劝相不至

　　井谷射鲋【句】无与也【陆徳明本与下有之字妄増】
　　无与者九二阳在井内而下泥不食汲引之所不及所以有井谷射鲋瓮敝漏之象

　　井渫不食【句】行恻也【句】求王明【句】受福也
　　行恻言为我心恻者也受福不虚所汲也九三上下相应刚柔相际也
　　赵氏汝楳曰井不以不食为忧贤者不以不遇而恻心恻者行人也行汲之人为之求王者之明也求王之明岂朋比以干禄为其见知于上则福被生民犹井汲而出然后利及天下也

　　井甃无咎【句】修井也
　　修井自修之意六四在上之下井将成未成之际汲引未至修己而已井甃似之
　　苏氏轼曰修洁也阳为动为实隂为静为虚泉者所以为井也动也实也井者泉之所寄也静也虚也初六最下所以泥上六最上故曰收六四居其间而不失其正故曰甃甃之于井所以御恶而洁井也井待是而洁故无咎

　　寒泉之食【句】中正也
　　中正谓九五居中而得正也井之最盛坎之中满也养而不穷矣欲养天下而不出于中正未有不竭且泥者故独以中正表之
　　诸子相曰象独掲出中正字谓阳刚为泉阳刚而又中正所以为泉之寒而寒故食也専以君徳言其井养従心而出也
　　吕仲木曰君徳而不中正则贵戚有优渥之耗疎逺无沾濡之益

　　元吉在上【句】大成也
　　大成成井养不穷之功也井收勿幕有孚之所以元吉也井至上而后成上则防乎水而上水矣
　　邵国贤曰井至于渫君子修己之极也井道之小成也井至于收君子及物之极也井道之大成也夫井之成成于徳也有遯世不悔之精神则有万物皆睹之气象
　　
　　泽中有火【句】革【句】君子以治厯明时
　　水火相息革也天地革而四时成革之大者厯厯象日月星辰也时四时春夏秋冬也日南至而隂伏日北至而阳生月亏而盈月盈而亏鸟火虚昴四仲以殷寒徃则暑来暑徃则寒来皆有水火相息之意古之君子所以钦若昊天而敬授人时者于此盖有取焉人见其革君子见其常故曰革而信之文眀以説

　　巩用黄牛【句】不可以有为也
　　已日乃孚革之初犹未孚也不可以有为不当有事于革也坚守如用黄牛之革可矣黄牛内括有革字非仅用黄牛也变革之事慎之又慎不可轻试

　　已日革之【句】行有嘉也
　　行有嘉也即象所谓征吉也行徃也九五在上为革之主当革之时徃而应之适符其防也无咎亦可见矣

　　革言三就【句】又何之矣
　　又何之无所徃也即象上文征凶之意革之为道已日乃孚而九三果于变更革言之就至于三焉且孚者其言也是尚可毅然一徃哉上下之际泽火之交意一于革而尚多商榷也虽曰有孚非已日之孚也

　　改命之吉【句】信志也
　　信志志在承五也従悔亡有孚而知之也命者诰誓天下之辞以改革之事诰誓天下则一成而不可变非悔亡有孚不能也革而信之信志之谓也命出而人人见其心实自见其心也

　　大人虎变【句】其文炳也
　　炳文之刚丽者言其文知其质也何也虎之变也声灵赫濯足以震叠百神割正维新动人心目有如是者此所以未占有孚也革先定也

　　君子豹变【句】其文蔚也【句】小人革靣顺以从君也蔚文之柔美者也上六柔正当革之已成蔚然与其文之炳然者辉映也豹虎之类同时而变老従君従君子而应大人也君子小人浅深虽殊而莫不焕然新美所以为革之成也其为居贞吉可见矣故不释张子曰以柔为徳不及九五刚中炳明故但文章蔚缛能使小人改观而従也
　　吕氏大临曰上六与九五皆革道已成之时虎之文备大而有理豹之文茂密而成斑其文炳然如火之照而易辨也其文蔚然如草之畅茂而丛聚也
　　
　　木上有火【句】鼎【句】君子以正位凝命【凝翟本作拟误】
　　禹有天下贡金九牧铸鼎象物遂为传器七百余年汤徳休明鼎迁于商载祀六百文武受命鼎迁于周周公卜世定鼎于洛鼎如是其重也以其用言之则以木防火烹饪也郊庙之中享帝享亲所有事也取象于木上有火就郊庙中言也鼎又如是其神也其体尊而正不可以偏鄙居故以此象正位其事幽而明不可以人为防故以此象凝命位天位也命天命也正身修而天下平也凝心诚而天下一也房龄曰鼎者重器至重至大此可观矣
　　王氏申子曰鼎形端而正体镇而重君子取其端正之象以正其所居之位使之愈久而愈安取其镇重之象以凝其所受之命使之愈久而愈固

　　鼎颠趾【句】未悖也【句】利出否【句】以从贵也
　　颠趾似乎悖矣曰未悖者以其利出否也所谓利出否者鼎取乎新必出其宿否而后鼎实可新也如得妾以其子从贵之义也初六正承九二颠趾从贵之明象也
　　陆氏希声曰趾当承鼎颠而覆之悖也于是出其恶故虽覆未悖犹妾至贱不当贵以其子故得贵焉春秋之义母以子贵是也

　　鼎有实【句】愼所之也【句】我仇有疾【句】终无尢也
　　慎所之言有六五在不可従初六也初亲而五正不可不慎也终无尢者六五正应我之匹偶慎而专之则虽近有初六之疾亦不我能即而乱之此尤之所以终无也
　　张子曰以阳居中故有实实而与物竞则所丧多矣故所之不可不慎也

　　鼎耳革【句】失其义也
　　失其义失鼎之宜也如行塞而雉膏不食是也行鼎以耳而忽革失其所以行虽有雉膏焉得而食诸九三过刚自败也故曰失其义欲救此者悔而复其义则终吉矣

　　覆公餗【句】信如何也
