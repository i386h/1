<!-- { "loadSidebar": true } -->
　　上谓九五五尊而四卑五刚而四柔又在防下以善相畜者彼此心孚故为合志志与五合则三虽迫于其下不得而相奸也血去惕出皆由于此

　　有孚挛如【句】不独富也
　　四为畜主惟五足以正之五刚中位尊四柔顺而善承四既与五孚而五亦与四孚畜之相得益彰者也畜盛故富能不丰已故以其邻

　　既雨既处【句】德积载也【句】君子征凶【句】有所疑也德积则畜满而不倾疑生由妇贞而有厉载德当从五也有所疑逾五而隔于四也
　　
　　上天下泽【句】履【句】君子以辨上下定民志
　　天尊泽卑上天下泽其分秩然是故履也者礼也制法天地有定分也礼逹而分定分定而志定故曰治天下莫大乎礼
　　王氏应麟曰上天下泽履此易之言礼雷出地奋豫此易之言乐吕成公之说本于汉书上天下泽春雷奋作先王观象爰制礼乐

　　素履之徃【句】独行愿也
　　愿者心之自具本爻之刚正也居初故曰独行未与物杂自乐其素陶诗所谓抚已有深懐任眞无所先者也

　　幽人贞吉【句】中不自乱也
　　九二得中故不自乱此其所以为贞吉之道也周于德者邪世不能乱履中之谓也

　　眇能视【句】不足以有明也【句】跛能履【句】不足以与行也【句】咥人之凶【句】位不当也【句】武人为于大君【句】志刚也柔暗偏邪妄自以为明而实不明也眇矣肆焉欲有行而实不可与也跛矣当上下相履之介而柔独履之也此履虎尾而咥人者故凶以其人而言则外柔而独履乎刚越分犯义而不顾此武人之为也武隂贼也不明而妄行者也咥人之凶在所不免

　　愬愬终吉【句】志行也
　　才刚而下于五危而知惧不敢妄行防以行志上承九五故志可行是以终吉

　　夬履贞厉【句】位正当也
　　九五刚尊而履故曰位正当位正当故夬履贞厉而亦不至凶言履尊之难也与彖履虎尾不咥人传履帝位而不疚同噬嗑之贞厉无咎传曰得当兊五之有厉传曰位正当皆言当乎位之尊也

　　元吉在上【句】大有庆也
　　大有庆言履之至善履何以善以在上也上履之详审更歴久而节文中非贸贸以往硁硁自任者也上以考详有庆则五之贞厉正当可知矣履难乎其断而莫善于审也
　　
　　天地交【句】泰【句】后以财成天地之道辅相天地之宜以左右民【财九家易作裁】
　　天气下降而地气上行故曰交交则小徃大来四字俱括矣和煦之时化育之盛人君体此本天地自然之道而裁成之因天地利物之宜而辅相之于以佐助生民同得此泰矣隂阳寒暑东西南北道本自然也而明时定候画壤辨方若裁制而成就之者然分至啓闭髙下燥湿宜所自遂也而作息舒藏植刈畜牧若夹辅而相扶者然
　　王氏申子曰天地交而隂阳和万物遂所以为泰人君象之裁成其道辅相其宜此天地之间所以无一物之不泰也

　　防茅征吉【句】志在外也
　　初内也四外也初方进四近君泰交之始其势连类而升故曰志在外

　　包荒得尚乎中行【句】以光大也
　　包荒得尚乎中行举辞之首尾兼用冯河不遐遗朋亡三句在其中省括之文也得尚乎中行本爻主象上四句之所以善者俱在乎此九二体实居中干之正体兼容万类不比朋私包荒朋亡泰以干德故光且大中行故也惟其中行故包荒而不遐遗无私小之见大也用冯河而朋亡无比溺之累光也

　　元住不复【句】天地际也
　　小大之往来于三为交际彖无平不陂无徃不复相际之理艰而恤者当其际之事贞而孚者处其际之道无咎也于食有福也其际之贞且孚为之也

　　翩翩不富【句】皆失实也【句】不戒以孚【句】中心愿也失实谓不有其富中心愿谓不戒之孚四泰之交近君者也与初二三翩翩而来同孚于五无或异志

　　以祉元吉【句】中以行愿也
　　六五得中居尊柔交于刚贵而有礼泰之隆者交由于中故曰中以行愿

　　城复于隍【句】其命乱也
　　泰之极而为否成者欲壊治者将乱乱之作也由于人事观其命而可知矣纪纲之顚倒政令之乖张乱也不待其否而知之也
　　
　　天地不交【句】否【句】君子以俭德辟难【句】不可荣以禄天上地下隂阳离絶不交也泰之反也不利君子贞故以俭德辟难危行言孙俭也辟人辟世皆辟也苟系縻于荣禄则非俭矣否难之时不可为也

　　抜茅贞吉【句】志在君也
　　九五刚中有其亡苞桑之危而初六当否之初位虽逺而心则殷愿忠之志切于草茅救世之正也

　　大人否亨【句】不乱羣也
　　六二中正虽小人道长不为所乱不为所乱则小人之包承不害君子亦自可见故不释

　　包羞【句】位不当也
　　六三隂柔处危偏邪自用絶阳党隂不顺君子正否之所由成所谓匪入者也

　　有命无咎【句】志行也
　　九四刚而近君才足济否志在救世承弼出入可以有为故曰志行此象所谓有命无咎也志行则畴人之离祉可知矣

　　大人之吉【句】位正当也
　　九五刚中而正正当尊位故曰位正当有大人之德者也否虽久而事可振也苞桑之系专頼一人

　　否终则倾【句】何可长也
　　长平声言不终否也喜可知矣
　　
　　天与火【句】同人【句】君于以类族辨物
　　天与火干与离也隂丽于阳与干为体故曰天与火同人天与火者同人之象类族辨物同人之事同人非无别之谓亲疎内外贵贱尊卑贤愚善恶各得其所以异而后为同也葢天下有火以髙明为质也族众伦物等威制度俱以人言
　　虞氏翻曰方以类聚物以羣分君子和而不同故于同人以类族辨物也来氏知徳曰凡大象皆有功夫故曰君子以以者用也若以类族为人士为士族农为农族以辨物为物螺为螺物羽为羽物则君子以三字无安顿而托空矣苏氏轼曰同人以不同为同

　　出门同人【句】又谁咎也
　　出门同人畧变爻辞见同人于门非有私于门内也出门者同人之始门以内家人也不必言同人同人于门外则无所偏党以理为同又二为同人主爻而初承之即得所同者故占曰无咎

　　同人于宗【句】吝道也
　　卦以离应干大同之象六二则志应而专乎五非大同之道葢同取其公恶其私心有所系私矣此外皆不可为同矣故吝

　　伏戎于莽【句】敌刚也【句】三岁不兴【句】安行也
　　敌刚谓干以干与离之同而三独偏暗居离之间欲败之也然干体刚正居尊势不得肆又二五相同三欲间之而不能间也故曰伏莽安行潜行也观望持久而终未敢动故升陵不兴

　　乘其墉【句】义弗克也【句】其吉则困而反则也
　　九四刚而能下恶二之专乎五而九五位尊正应欲攻之而不能非但势不敌亦义不敌也既知有义弗克而还则心输志服以分自安故曰反则则法则也此吉之由

　　同人之先【句】以中直也【句】大师相遇【句】言相克也同人之先谓号咷也中直言其诚切五与二阴阳正应本不可间也而三四之伏莽乘墉实是间之故必用大师克之而后相遇遇在克之后故曰大师相遇言相克也克而后遇遇则仍然同矣
　　董氏铢曰虽大帅相克而后相遇亦以义理之同物终不得而间之故也

　　同人于郊【句】志未得也
　　惟君子为能通天下之志以其广大无私也于郊与于野不逺然而有间矣居同人之外而心有不孚故曰志未得而占仅曰无悔
　　
　　火在天上【句】大有【句】君子以遏恶扬善【句】顺天休命火在天上普照万方所有者大也所有者大则庻类繁多善恶殊致天命有德实为休美故君子于此制礼明法恶者有以遏之而止恶于方萌善者极为扬之而长善于不已此皆天理之当然明乎天理而顺之则有之所以大也

　　大有初九【句】无交害也
　　六五居尊有乎羣阳者也初九去五尚逺故无交刚德居初未与物扰故亦无害明匪咎之所以然而艰则无咎已见矣故不及

　　大车以载【句】积中不败也
　　九二在下卦之中阳盛而所有多故曰积干体健而能运中而未盈故不败其有攸往而无咎可知

　　公用亨于天子【句】小人害也
　　九三以干下之上而上交离明公用亨于天子之象也亦有之大者然地处偏隘在刚柔两卦之交与初之无交害者异健以继明虽不能胜亦不可不慎也故又申小人弗克之义曰小人害也

　　匪其彭无咎【句】明辨晳也
　　九四承五宻迩于上当有之大稍或自丰身家不可保矣惟其刚而能下心知戒惧不有其有一以奉公故称明晳

　　厥孚交如【句】信以志也【句】威如之吉【句】易而无备也六五得中能有大者中故信信则人任故足志所谓大中而上下应之也易坦易也信之着也无备不戒也信之素也遏恶扬善顺天休命无所作威也

　　大有上吉【句】自天祐也
　　有之极而下为六五有顺理之至是履信思顺而尚贤者天者理而已顺天之理自天祐之
　　
　　地中有山【句】谦【句】君子以裒多益寡称物平施【裒郑荀作芾蜀本又作捊】
　　地本卑平而有山在其中是髙而在下者谦也谦以制礼礼有以多为贵者有以少为贵者人情务多喜益不称乎物施必不平惟裒取其多者以益寡则事物之间文质相称而施之于用彼此适均故曰谦者德之柄也朱子语类问裒多益寡是损高就低使敎恰好不是一向低去曰大抵人多见得在己者高在人者卑谦则抑己之髙而卑以下人便是平也

　　谦谦君子【句】卑以自牧也
　　自牧之自对渉川之吉言言卑逊之道君子所以自飬耳所飬者深则其外之利用固非所计也谦而又谦其飬深也解渉川之意甚精
　　孔氏颖逹曰牧养也解谦谦君子之义恒以谦卑自飬其徳也

　　鸣谦贞吉【句】中心得也
　　六二中正得谦之实上承九三刚柔相协故鸣其心之所得有诸内而形于外存于已而应于人也

　　劳谦君子【句】万民服也
　　九三为谦主爻以一阳而为羣隂所依有得民之象体本艮止居坤之下不自矜伐众益归之故曰万民服此谦之最盛者

　　无不利防谦【句】不违则也
　　则法也谓九三葢九三为谦之主爻众之所取则也六四柔正与之相比能下从之是以不违此辞之所谓防谦

　　利用侵伐【句】征不服也【侵王廙本作寝后人妄改又郭京谓当作征亦不必且与下征字复】
　　谦而至用侵伐不得已之为也谦而至利侵伐又谦之至也何也谦者万民所服而彼不服也因其不服而征之义也非欲多上人也
　　何氏楷曰侵伐非黩武不得已而征之正以释征伐用谦之义

　　鸣谦【句】志未得也【句】可用行师征邑国也
　　上六与九三应处谦之极位髙而亢虽鸣三之谦而其志实有未得也但以退为进行师之道故谦极而师可行也
　　
　　雷出地奋【句】豫【句】先王以作乐崇德【句】殷荐之上帝以配祖考
