<!-- { "loadSidebar": true } -->
　　程子曰大臣当天下之任必能成天下之治安则不误君上之所倚下民之所望与已致身任道之志不失所期乃所谓信也不然则失其职负上之委任得为信乎故曰信如何也
　　九四近君之地责任甚重而以重刚折足揆之本心必不自安故曰信如何也此形渥之情也系辞徳薄位尊知小谋大力小任重又推本言之

　　鼎黄耳【句】中以为实也
　　中以为实谓六五得中阳实隂虚而六五隂爻若无实者然得中则中即其实知其中之有实也有实无疾正位凝命以此享帝享视可也黄耳下连括金言此中有实在不言金省括之文也
　　郭氏雍曰中以为实者六五隂虚以黄中之徳为实也犹坤之六五美在其中之道也

　　玉在上【句】刚柔莭也
　　刚柔节九刚而六柔也一也自六五言则为金中色也自上九言则为玉高贵也玉在上従五之柔则刚柔相济而其中之调燮得宜助五以享帝享亲而贵重于郊坛庙祧之上者屹然可见也此所以为鼎之成也
　　熊氏良辅曰上以刚居柔故曰刚柔节而比徳于玉也
　　
　　洊雷【句】震【句】君子以恐惧修省
　　洊尔雅云再也程子曰重也震而又震重袭而至故曰洊雷震恐惧震于内修省震于外体震之动也即不丧匕鬯之本
　　项氏安世曰恐惧修省所谓洊也人能恐惧则既震矣又修省焉洊在其中矣

　　震来【句】恐【句】致福也【句】笑言哑哑【句】后有则也恐致福言因恐惧知所畏敬可以致福不徒恐惧也后有则言象所谓后笑言哑哑者非戯渝也循理守法仍兢兢敬畏之心即修省之事也

　　震来厉【句】乘刚也
　　刚谓初九迫而乘之危也故曰震来厉其亿丧贝跻于九陵勿逐七日得三句不复释者皆危厉中事也六二中正本不当厉故特释之曰乘刚也
　　胡氏炳文曰屯六二豫六五噬嗑六二因六三震六二皆言乘刚惟困六三乘坎之中爻其余皆乘震之初

　　震苏苏【句】位不当也
　　位不当六三当重震之交而不中不正也不能恐惧修省者故象言震行无眚以见苏苏者之少此也

　　震遂泥【句】未光也
　　九四本欲震者且继前震而起宜光矣然所处不中又在上下重隂之际泥而不畅是失震之所以亨者故曰未光与噬嗑九四辞义同皆谓震之不能自遂者

　　震徃来厉【句】危行也【句】其事在中【句】大无丧也
　　危行行事之敬慎常若危也中六五也其事君之所有事也在中则亦哑哑而有则矣大无丧即不丧匕鬯事之大者不仅不丧贝也

　　震索索【句】中未得也【句】虽凶无咎【句】畏邻戒也
　　中未得言震极不中失其常度也括视矍矍而言畏邻戒视五之危行而知畏也括征凶震不于其邻于其躬而言婚媾有言余意故不释亦不知震者也
　　
　　兼山【句】艮【句】君子以思不出其位
　　兼山两山也各止其所也思出其位者人心之妄动惟静而正则止焉是止非防心絶虑也止于其所而已位则其所也尽心于其所则止矣天下之游思位外者不止也位在而不思者亦未甞有所止也大学之道格物致知而后知止知止而后定静安而能虑以得其所止不出其位盖知止而得所止者乎然则彖所谓艮其背者思之谓也思而得止之谓也邱氏富国曰凡人所为所以易至于出位者以其不能思也思则心有所悟知其所当止而得所止矣

　　艮其趾【句】未失正也【明张氏所出晋王本正作止谬】
　　未失正止在初也止于其初岂复至于妄动哉象所谓无咎利永贞者俱见
　　郭氏雍曰趾初象也动莫先于趾止于动之先则易而止于既动之后则难传言未失正止于动之先未有失正之事也

　　不拯其随【句】未退听也【退季本作为因虞翻有坎为耳故未为听之説竟改为谬】未退听不従初也初曰艮其趾止者也不従初则随三而动矣六二艮腓不能自主者也

　　艮其限【句】危薫心也【薫虞本作阍】
　　危薫心即厉薰心也九三偏刚过于果确止其所不当止而自危其心者也强制之害至于如此
　　郑氏汝谐曰三虽止而不与物交而其危则实薫心也

　　艮其身【句】止诸躬也
　　止者物物各止其所而不乱艮其背可也止诸躬自守则足矣而止之体用未周也故爻仅曰无咎孔氏颖达曰止诸躬也者躬犹身也明能静止其身不为躁动也

　　艮其辅【句】以中正也【毛氏奇龄曰本义云正字羡文叶韵可见意谓正字与前后躬终字不叶故也至姚小彭本竟改作正中以就韵不知古韵东冬庚青蒸皆通正者三声字也如周礼小司徒施其职而平其政读征楚辞九歌荃独宜为民正叶星之类故讼卦彖传刚来而得中也与尚中正也则正与此同例按此言甚覈足破改经积谬】
　　中正谓六五得中即正也中正者止其所也六五在口辅之间得所正之一也象曰言有序传目以中正谓艮其辅者非不言也
　　余氏本曰言不妄必当理惟有徳能之

　　敦艮之吉【句】以厚终也
　　以厚终言艮之成也艮终万物厚则其敦也当止之时天下事物尚未有萌动生之端而即曰厚终何也万物当穷隂之后生气已实于中由艮而坤静之极矣而艮反为震仍成于艮是今年之止即来年之始而终者所胎胚也万事当未来之时其当然者已定于中止之而安静之极矣而静后有感皆见为静是目前之止即事之始而终者已凝一也斯所谓艮其背而不获其身行其庭不见其人者乎
　　
　　山上有木【句】渐【句】君子以居贤徳善俗【本义云疑贤字衍或善下有脱字又毛氏奇龄曰郭氏据王本善下有风字按本文字句多寡不整原自古质不必増亦无可疑】程传曰山上有木其高有因渐之义也君子观渐之象以居贤善之徳化美于风俗人之进于贤徳必有其渐而后能安非可凌节而遽至也在已且然敎化之于人不以渐其能入乎移风易俗非一朝一夕之所能成故善俗必以渐也本义曰二者皆当以渐而进
　　杨氏曰地中生木以时而升山上有木其进以渐居积也贤徳必以渐而积善化也风俗必以渐而化君子进为有序故渐以居徳君子治无近功故渐以善俗艮止于内居徳之象防入于外善俗之象艮以止之而防以入之居徳善俗两者并到于渐之用尤备

　　小子之厉【句】义无咎也
　　义无咎不躁进也当渐之初义所宜然于虽非可安之地有言亦无识之人不害其为厉也

　　饮食衎衎【句】不素饱也
　　不素饱言得此非虚而处此非縻也六二中正而应渐之最善者吉可知矣

　　夫征不复【句】离羣丑也【句】妇孕不育【句】失其道也【句】利用御防【句】顺相保也
　　羣丑同类也离羣丑如雁之失其羣独徃不返失其道谓非配耦顺相保御防之一端九三刚而不中故不能为渐也
　　杨氏简曰夫征不复上九不应离羣丑也妇孕不育九三失其所以为妇也三不中有失道之象故凶非征者足以害我故曰防虑三之失道或亲于冦而不能御也故教之御防则我不失于正顺而夫妇可以相保矣

　　或得其桷【句】顺以防也
　　六四在防之下然柔而近五顺以自处防以从君渐木得桷自处之善也此所以无咎也

　　终莫之胜吉【句】得所愿也
　　得所愿谓得中也九五位高若逺于人矣然渐至于五则由陵而陆莫能御也渐固然也渐陵不孕何害哉

　　其羽可用为仪吉【句】不可乱也
　　不可乱有次序也渐造乎其极而非遽也其志行皆可为法上九最髙之地得路飞翔与离羣失道者大相逺也吉可知矣
　　
　　泽上有雷【句】归妹【句】君子以永终知敝【敝翟本作拟误】
　　泽上有雷説而动泽为之招也非咸之感失恒之久归者妹耳始之不正终必不永此敝所必至君子观此知归妹之不终故交必先于正始正始者修身以齐其家也诗始闗雎春秋讥不亲迎有以哉
　　洪觉山曰咸恒之道得夫妇之正可终也以少女而従长男非正也其于终焉未可必也敝之所由生也情为之也是以君子知之所以慎交制情而思永有终也
　　吴氏曰慎曰永终知敝言逺虑其终而知有敝也氓之诗不思其反所以终见弃于人欤

　　归妹以娣【句】以恒也【句】跛能履吉【句】相承也
　　恒据初九而言有刚正之徳在归妹之下不应于四是犹娣之従嫡而归者尚未失乎常久之道也相承谓助九二九二内卦之主而初则其辅是其分虽卑而实能承助于内者故吉
　　郑氏汝谐曰初少女且微而在下以娣媵为归乃其常也娣媵不能成内之功虽有其徳如跛者之履耳跛者之履虽不足以有行然亦可以行者以其佐小君能相承助也如是而征则为安分

　　利幽人之贞【句】未变常也
　　未变常以九二有刚中之徳又与六五为正应三虽狎之不能移也
　　来氏知徳曰一与之齐终身不改此妇道之常也守幽人之贞则未变常矣

　　归妹以须【句】未当也
　　未当説体接震少女迫承乎长男非夫妇之正道贱妾也而又为妹之同体同情者娣亦未当也

　　愆期之志【句】有待而行也
　　有待而行谓九四以刚下柔又无应与三虽亲昵然刚进而上亦不遽进是其志专而不躁虽在归妹之时而尚能自立者也
　　俞氏琰曰爻辞言愆期而爻传直述其志以见愆期在我而不苟从人盖有待而行非为所弃也行谓出嫁诗泉水云女子有行是也

　　帝乙归妹【句】不如其娣之袂良也【句】其位在中【句】以贵行也【不如其娣之袂良也郭京本无也字失传意大谬】
　　省其君之袂句但曰帝乙归妹不如其娣之袂良则其君之袂较明文意更显而韵其位在中谓五居尊而六柔中谦约自持忘其贵盛下应九二归妹之女下于男适中乎礼者位使之然也

　　上六无实【句】承虚筐也
　　虚筐即无实也此所以士刲羊亦无血也无攸利也此専释一句而全义皆明者
　　程子曰筐无实是空筐也空筐何以祭乎言不可以奉祭祀也女不可以祭祀则离絶而已是女归之无终者也
　　
　　雷电皆至【句】丰【句】君子以折狱致刑
　　震动离照是成明并用也故曰皆至一有不至则狱不可得而折刑不可轻而致矣何也威而不明必滥明而不威寡断此所以两者必兼至也然内离外震则明又为威之主矣
　　孔氏颖达曰断决狱讼须得虚实之情致用刑罚必得轻重之中若动而不中则淫滥斯及故君子象此卦而折狱致刑
　　苏氏轼曰传曰为刑罚威狱以类天之震曜故易至于雷电相遇则必及刑狱取其明以动也至于离与艮相遇曰无折狱无留狱取其明以止也

　　虽旬无咎【句】过旬灾也
　　过旬灾也言不过旬则犹然日中也徃有尚也六二离之主而初九可遇也初即虑其过者防其渐也刘氏曰旬数之极也犹日之中也言无咎者谓初未至中犹可进也若进而过中则灾故象称过旬灾也爻辞不言丰者谓初未至丰也

　　有孚发若【句】信以发志也
　　信以志谓六二中正与六五应彼此同徳故同志同志故信至六五信之即六二亦有以自信而三四两刚不足以间之此其所以吉也见斗之疑释矣故不必重释省文甚明
　　赵氏汝楳曰疾得于境之疑孚发于志之信

