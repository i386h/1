<!-- { "loadSidebar": true } -->
　　因益上辞而言其意象传曰莫益之偏辞也或击之自外来也此更申言之益之上无可益则将击之矣总由立心之不恒安其身易其心定其交惟恒以立心者能之郭氏鹏海曰事不顺理从欲惟危为危以动心知非理自觉惶恐为惧以语恩非素结信非素孚为无交而求
　　右第二段
　　前言爻者效天下之动是故吉凶生而悔吝着此因举十一爻而挥之使知爻之效动者意深逺也
　　子曰乾坤其易之门【桓虞下有户字】邪干阳物也坤隂物也隂阳合徳而刚柔有体以体天地之撰以通神明之徳此言卦之所由起乾坤成列而易立乎其中故曰门六十四卦成于八卦八卦成于乾坤乾坤隂阳之宗也一隂一阳互根互宅德性相交而刚柔之体质以立爻象纷错皆具造化所谓撰也化裁通变存乎其人黙而成之不言而信所谓徳也伏羲之画已备六十四卦而未有名然易之全体已具
　　其称名也杂而不越【説文作防】于稽其类其衰世之意邪此言卦之所为名伏羲虽已重卦而八卦总名之外五十六卦未尝有名文王序卦时始从而名之九家易曰名谓卦名隂阳虽错而卦象各有次序不相逾越侯氏果行曰易象考其事类但以吉凶得失为主则非淳古之时也故云衰世之意
　　夫易彰往而察来【句】而微显阐【句】幽开【句】而当名辨物正言断辞【句】则备矣
　　此言辞之所由系易知来藏往故彰往察来如卦序之反易对待往来见义是也微者显而阐之幽者开而明之彰察之理也卦名当而卦象之物杂因有彖爻正言其理系之以辞断其吉凶彰察之事也备也者无遗蕴也郭氏雍曰当名卦也辨物象也正言彖辞也断辞系之以吉凶者也
　　其称名也小其取类也大其防逺其辞文其言曲而中其事肆而因贰以济民行以明失得之报
　　此申当名辨物正言断辞之意名卦名类物象小者名之分大者象之用当名故称名也小辨物故取类也大防言之意辞彖之文逺者言不尽意文者因象尽言正言则防逺断辞则辞文防逺则多约故曲辞文则有条理故中名小则事物之细微无不具故肆类大则仪象之隂阳无不涵故贰疑也吉凶者失得之象此言占也圣人吉凶与民同患之事故为衰世之意
　　易之兴也其于中古乎作易者其有忧患乎
　　申言上文衰世之意圣人吉凶与民同患而文王之世身罹忧患则吉凶同民之心益深且切周易所为重卦命名而系彖也于其名之杂而不越即可以见其心下遂陈九卦而反覆之以见例
　　是故履徳之基也谦徳之柄也复徳之本也恒徳之固也损徳之修【马融作循】也益徳之裕也困徳之辨也井徳之地也巽徳之制也
　　处忧患之道在乎反身脩徳九卦其最切者履上天下泽定分秩然而不可乱徳以履为质若筑室者之有基谦坤顺艮止卑以自牧而不可逾徳以谦自持若执物者之有柄复隂极阳生见天地之心而元善日长徳以仁为体若树木之有本恒刚柔皆应立不易方而久于其道徳安固而不摇损山止泽丽惩忿窒欲而私日去徳以勤脩而不已益风行雷动迁善改过而理日积徳以优裕而有成徳贵明辨困则险以説而不失其所徳贵厚养井则畜之深而不穷于给徳贵时宜巽则顺乎理而不乖其度
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而
　　申九徳之实履定体也上下之分定则不争然皆天理之极则故和而至所以为徳之基谦自下也自下则人敬之是以卑而不可逾故尊而光所以为徳之柄一阳最为小矣然审几明而欲不能乱故辨于物复之为也所以为徳之本隂阳相错杂矣然守之固而能久于其道恒之为也所以为徳之固损克己之事故先难然损之又损以至于无则后易矣故为徳之脩益集义之功故长裕然益非袭取而自得之则不设矣故为徳之裕穷患其不通而困有心亨之效此所以为徳之辨也失所居者不能迁而井则养而不穷此所以为徳之地也称适均也然潜而不露巽顺而入故兼有之此所以为徳之制也
　　履以和行谦以制礼复以自知恒以一徳损以逺害益以兴利困以寡怨井以辨义巽以行权
　　申九徳之用所谓和而至者行事之不可离也惟履能定分故有以和之尊而光者礼节之不可逾也惟谦能撙节故因而制之小而辨于物者心体之本然也惟复则善端之萌不自掩蔽故能自知杂而不厌者専壹之心为之也惟恒则理存于心贞固不摇故能一徳先难而后易者攻其恶无攻人之恶也害之所由逺也惟损有之长裕而不设者集义所生不谋其利也利之所由兴也惟益有之困唯心亨穷而能通者自反也故无怨尤井养不穷居其所而能迁者取汲也故能辨义巽顺以入其称而者适宜也故能行权
　　右第三段
　　此段由卦之所縁起原卦之所由名因及其辞义之精微后四节又因其名之称歴陈九卦以见作易者之志前后意义相承
　　易之为书也不可逺【句】为道也屡迁变动不居周流六虚上下无常刚柔相易不可为典要唯变所适
　　言易之用在乎爻位也不可逺言崇徳广业者所当居安而乐玩也道者一隂一阳两在不测者也变动不居者卦爻之用也六虚六位也六位言虚孔氏颖达所谓位本无体因爻始见是也外三爻为上内三爻为下无常者即六虚之变动不居也刚柔相易乃指其实而言之易道虽大不过一刚一柔于各卦反覆对待之间九六二用或刚易而柔或柔易而刚所以周流乎六位之间而无常也是谓神无方而易无体者故不可执以为典要唯其变之所趋而已变者易之用也
　　其出入以度外内使知惧
　　承上文而言以起下文出入以上下卦之往来言外内以上下卦之成象言言其上下无常者虽不可为典要而其出入于上下之间者则有一定之度如天文之有躔次也出者为外入者为内两体取用吉凶分明使人戒惧
　　又明于忧患与故无【一本无无字】有师保如临父母
　　此言系辞明吉凶之事圣人吉凶与民同患故系之以辞明于民之忧患与其致忧患之故虽无有师保之训戒而如父母之临于其上言其知惧之至不由教勉动于自然也
　　初率其辞而揆其方既有典常苟非其人道不虚行此言学易之事由辞而入而体之者又不仅以其辞也圣人之情见乎辞而辞也者各指其所之所谓方也吉凶之所在也初学之始既学之中由辞而知其方则出入之度显然可据易之上下无常不可为典要者至此而有典常矣然书不尽言言不尽意黙而成之不言而信则存乎徳行道之屡迁者不虚行也变动不居周流六虚易本无方体又当由所谓有典常者而知道之唯变所适也
　　右第四段
　　约言易道之变与辞之用学者玩其辞又当观其象而黙成之也
　　易之为书也原始要终以为质也六爻相杂唯其时物也
　　言系彖系爻理相因也质体也彖辞言一卦之体段推原其始而要于其终所以为六爻之纲也物位也爻辞言各爻之细节即其时与物而分晰之所以为一卦之目也
　　其初难知其上易知本末也初辞拟之卒成之终若夫杂物撰【郑作算】徳辨是与非则非其中爻不备
　　申言爻义初爻其防微而难知上爻其义显而易知凡卦自下而上初之时与物若探其本上之时与物如循其末所以有难易之分所系之辞于初爻多拟议于未然如潜龙勿用履霜坚氷至之类是也卒末也上爻之辞据成之于终而言其已然如亢龙有悔龙战于野其血黄之类是也中四爻有承有乗有应其时与位各不同错杂于爻位贵贱上下之间撰合乎卦徳健顺刚柔之际于中徳位分而是非以见此时物之大备也
　　噫亦要存亡吉凶则居可知矣知【徐作智】者观其彖辞则思过半矣
　　结上文之意言爻辞亦明彖辞也亦要云者约而言之也爻之所以为存亡吉凶槩可知也何也彖辞为六爻之大纲如屯以初为侯蒙则以二为子师则以二为将比则以五为君彖先之而爻随申之也苏氏轼所谓彖者常论其用事之爻故观其彖则其余皆其爻之所用者是也
　　二与四同功而异位其善不同二多誉四多惧近也【郭京本无近也二字谓王弼注惧近也后误将近也二字作经毛氏竒龄曰按所据韩康伯王弼原注今王注已无惧近也句而康伯乃有位逼于君故多惧之语则直是经文不得妄诞】柔之为道不利逺者其要无咎其用柔中也
　　此合下段复论中四爻以申杂物撰徳之意二四皆中爻也其功同而内外之位各异故其善因之不同是以二则多誉辞四则多惧辞夫二之所以多誉者何也以其在内卦之中也近也刚柔处之而皆善者也若夫四则逺矣刚柔处之皆惧也然而柔更不利焉葢柔无致逺之才惟资刚以济之则柔而不过无咎者善补过也柔中而已故曰其要无咎其用柔中也柔居四而顺乎刚亦柔中矣
　　旧解以近也属四多惧遂以为近君非也如其説四近君而多惧则二以逺故多誉矣二逺君而多誉何以下文又曰柔之为道不利逺者乎不知二在内为近四在外为逺二多誉以其近也刚柔之所同四多惧以其逺而柔尤不利焉无咎而用柔中则柔之所独
　　三与五同功而异位三多凶五多功贵贱之等也其柔危其刚胜邪
　　三五皆亦中爻也其功同而尊卑之位各异惟其位之异也故三则多凶五则多功何也五位尊贵也三位卑贱也自具之等也刚柔皆有之者也然就多凶而论之则柔尤危刚较胜也三偏暗非刚明不能居也
　　旧説以二四为柔三五为刚于是四多惧近也之下柔之为道不利逺者格碍不可解三五皆刚以刚处之又曰刚胜皆不合义理且上下节文体亦不合也右第五段
　　此因前段率辞揆方而详言彖辞爻辞所系吉凶悔吝之理
　　易之为书也广大悉备有天道焉有人道焉有地道焉兼三才【石经作材】而两之故六六者非它也三才之道也广大者体统之浑含悉备者条理之详密易之为道隂阳两象耳因隂阳之所值而三之则三其两矣初为地二为人三为天是为八卦因而重之止此八卦之三画耳再加八卦是兼三才而两之则两其三矣是为六爻六爻则六十四卦也六爻之间皆天地人之布列统天地人则广大兼而两之为六则悉备此前篇所谓三极之道也申言之以引起下文六爻之动
　　道有变动故曰爻爻有等故曰物物相杂故曰文文不当故吉凶生焉
　　此言六爻之动亦因以明前六爻相杂唯其时物之义陆氏绩曰天道有昼夜日月之变地道有刚柔燥湿之变人道有行止动静吉凶善恶之变圣人设爻以效三者之动故谓之爻呉氏慎曰以时义之得为当时义之失为不当不以位论汪氏咸池曰文即相杂岂能皆当故有以刚居柔以柔居刚而位不当者亦有以柔居柔以刚居刚而位不皆当者则吉凶于是而生矣何氏楷曰不当者非専指阳居隂位隂居阳位也卦情若淑则以不当为吉卦情若慝则以当位为凶要在随时变易得其当而已按呉説胜右第六段
　　此申六爻之动三极之道以终前节六爻相杂之意
　　易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　圣人吉凶与民同患又当忧患之世故辞危忧世之意也凡人操心危则能使之平若视之易则必至于倾此辞之所以危也道大闗乎世也物事也废坏也不废即不倾之谓彖辞原始要终以为质而外内使知惧则惕于危矣无咎则危者平此易之大防
