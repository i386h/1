<!-- { "loadSidebar": true } -->
　　爻动即象动小象亦大象之分见以变为动因动系辞张子曰因爻象之既动明吉凶于未形故曰爻象动乎内吉凶见乎外随爻象之变以通其利故功业见也圣人之情存乎教人而已呉氏澄曰圣人与民同患之情皆于易而着见
　　天地之大徳曰生圣人之大宝【孟喜作保】曰位何以守位曰仁【仁陆徳明作人吕氏本亦作人】何以聚人曰财理财正辞禁民为非曰义
　　承上文圣人之情见乎辞而言以起下生人之道理财正辞禁非之义圣人崇髙富贵吉凶与民同患聪明睿知神武而不杀即天地生生之徳也审于吉凶贞胜之理使舍非取是而趋吉避凶则义也正所以行其生生之徳生生之徳即仁中间仁字仍古本作人正与生意贯
　　古者包牺【包本宓字读作庖古作包牺孟京作伏戏云服戏化也马融作虙羲】氏之王天下也仰则观象于天俯则观【汉书作察】法于地观【汉书作睹】鸟兽之文与地之宜【干凿度引孔子曰观万物之宜王昭素谓与地之宜多作与天地之宜然司马贞史记补引此无天字】近取诸身逺取诸物于是始作八卦以通神明之徳以类万物之情
　　自包牺以下皆圣人有生生之徳大宝之位而义以生人者象天法地如健顺髙卑日月风雷水火山泽鸟兽之文如干马坤牛巽鸡离雉地宜如干之木果震稼之反生坎木之坚多心近取诸身如干首坤腹坎耳离目逺取诸物如干圜坤布震之黄巽之绳直皆是虽未有辞而乾坤震巽坎离艮兑八象无所不该通徳八卦形上之蕴类情八卦爻象之变此生生之大者
　　作结绳而为网【石经作罔】罟以佃【古作田】以渔【古作】葢取诸离离丽也中虚网罟似之网以佃罟以渔佃渔可以养生财之属也取诸云者言有此象非因物作卦亦非因卦造物
　　包牺氏没神农【虞作农】氏作斵木为耜揉【食货志作煣】木为耒耒耨之利以教天下葢取诸益
　　益象震动巽入二体皆木耒耨似之养生之大者财之属
　　日中为市致天下之民聚天下之货交易而退各得其所葢取诸噬嗑
　　噬嗑之象离明震动日中营为似之谋生之事财之属
　　神农氏没黄帝尧舜氏作通其变使民不倦神而化之使民宜之易穷则变变则通【古一本无此三字】通则久是以自天祐【祐古作佑】之吉无不利黄帝尧舜垂衣裳而天下治葢取诸乾坤
　　乾坤易简可久可大黄帝尧舜之治似之通鉴前编曰帝作冕垂旒充纩为衣黄裳世纪曰帝尧黄収纯衣书帝曰日月星辰山龙华虫作防宗彝藻火粉米黼黻絺绣以五彩彰施于五色作服垂衣裳者文治之象授时画野作乐制服自黄帝始至尧舜而大备穷变通久立教之事前后多言养此専言教教之生人尤大故独详王氏申子曰神农以上民用未滋所急者食货而已此聚人之本也及黄帝尧舜之世民用日滋若复守其朴畧则非变而通之之道故黄帝尧舜氏作通其变使民由之而不倦神其化使民宜之而不知凡此者非圣人之喜新也穷则变变则通通则久易之道然也
　　刳【陆德明作桍】木为舟剡【陆作掞】木为楫【郑作檝】舟楫之利以济不通致逺以利天下葢取诸涣
　　涣彖传曰乗木有功大象曰风行水上正舟楫利济之意亦生人之一财之属
　　服【説文作】牛乗马引重致逺以利天下【一本无此四字】葢取诸随随以阳随隂以驯而致服牛乗马似之亦养生所需财之属
　　重门击柝【説文作】以待暴【郑作□干宝作暴古文】客葢取诸豫豫坤顺固于内而震警动于外闗门夜禁似之卫生之道禁非之一守财之事
　　断木为杵掘地为臼臼杵之利万民以济葢取诸小过小过震木动于上而艮石承于下臼杵之利似之养生之一财之属
　　木为弧剡木为矢矢之利以威天下葢取诸暌暌离兵戈而兑附决又武事以暌而后用故弧矢似之亦卫生之道禁非之一守财之属
　　上古穴居而野处后世【説文作代】圣人易之以宫室上栋下宇以待风雨葢取诸大壮
　　大壮上震下干刚大而正栋宇之壮似之养生之一财之属
　　古之葬者厚衣之以薪葬【汉书作藏】之中野不封不树丧期无数后世圣人易之以棺椁葢取诸大过
　　大过泽中有木四阳居隂之中过于厚者送死宜之亦生人之道
　　上古结绳而治后世圣人易之以书契百官以治【白虎通作理】万民以察葢取诸夬
　　夬兑说于外干健于内主于决断彖曰扬于王庭书契之治察有之生人之道禁非之一
　　是故易者象也象也者像【孟京虞董姚俱作象】也彖者材也爻也者效天下之动者也是故吉凶生而悔吝着也
　　上文皆因象有取而爻之变与天下之动在其中言此以结十二卦之意而应篇首爻象二字之义材者卦之质吉凶悔吝者爻之效
　　阳卦多隂隂卦多阳其故何也阳卦竒隂卦耦其徳行何也阳一君而二民【仲长统传引民作臣】君子之道也隂二君而一民小人之道也
　　申明彖者材也之意应篇首八卦成列卦字震坎艮阳卦皆一阳二隂巽离兑隂卦皆一隂二阳阳卦主竒隂卦主耦也干竒之宗也乾道成男震长男坎中男艮少男皆乾道也坤耦之宗也坤道成女巽长女离中女兑少女皆坤道也隂恶其専専则小人之道呉氏慎曰阳卦固主阳而隂亦主阳可见阳有常尊也隂之为小人为其二君而一民若其能助阳则亦非二君也凡隂皆以助阳为善为民者本皆以民自处也如巽之入下阳也离之明丽阳也推之六十四卦如同人之二大有之五不为小人者以其居中一能同乎阳一能有乎阳也其非一隂一阳之卦凡阳为主于内者治隂为主于内者乱泰否损益是也阳居内而先隂者正隂居内而先阳者邪随蛊渐归妹是也或以上下为贵贱或以尊卑为倡随皆臣道妇道以助阳为善也
　　右第一段
　　前言卦象爻辞之别中言圣人生生之情未言卦象之材而爻之效动俱见
　　易曰憧憧【京作】往来朋从尔思子曰天下何思何虑天下同归而殊涂一致而百虑天下何思何虑
　　因咸四之辞而言其意象传曰未光大以其爻在两感之交下感于初而九三六二又若为之间也感不二于人心人自纷于百感不二者理也憧憧朋从者私也私未融故未光大
　　日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信【韦昭云古伸字】也屈信相感而利生焉
　　往来者感也日月往来而明生寒暑往来而嵗成其屈与信感于自然故利利者自然之用也此所为同归一致者无所容其憧憧也张子曰屈信相感而利生感以诚也情伪相感而利害生杂之伪也
　　尺蠖之屈以求信也龙蛇【虞陆作虵】之蛰以存【陆董姚作全】身也精义入神以致用也利用安身以崇徳也
　　此同归一致之功所以息憧憧之扰尺蠖无不屈之信龙蛇无不存之蛰学者无无用之体则亦无无体之用张子曰精义入神事豫吾内求利吾外也利用安身素豫吾外致养吾内也
　　过此以往未之或知也穷神知化徳之盛也
　　用功既极自无憧扰湛然之心与天同运矣精义入神之初即为穷神之路利用安身之际即为知化之门穷神者极过化不测之妙知化者契天地自然之机张子曰气有隂阳推行有渐为化合一不测为神其在人也知义利用则神化之事备矣徳盛者穷神则知不足道知化则义不足云又曰穷神知化乃养盛自致非思勉之所能强故崇徳而外君子未或致知也○合下总十一爻皆以明爻者效天下之动吉凶生而悔吝着之意各自为义先儒専以本爻贯十爻又或牵合上篇俱未协
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期【期陆德明作其】将至妻其可得见邪
　　因困三之辞而言其意象传曰据于蒺藜乗刚也入于其宫不见其妻不祥也爻义已明而此更申言之非义之求辱也非分之得危也名身俱失死矣凶也困三隂柔不中不正有之
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　因解上六之辞而言其意象传曰以解悖也此更申言之韩氏康伯曰括结也君子待时而动则无结阂之意
　　子曰小人不耻不仁不畏不义不见利不劝【举正作动】不威不惩【説苑作不威小不惩大】小惩而大诫此小人之福也易曰屦校灭趾无咎此之谓也
　　因噬嗑初九辞而言其意象传曰不行也此更申言之能见小人之情有驭小人之道冯氏椅曰不以不仁为耻故见利而后劝于为仁不以不义为畏故畏威而后惩于不义
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩【石经作揜】罪大而不可解易曰何校灭耳凶
　　因噬嗑上九辞而言其意象传曰聪不明也此更申言之恶莫大于积积之初起于小推见至董氏仲舒曰积善在身犹长日加益而人不知也积恶在身犹火之销膏而人不见也
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于包桑因否九五之辞而言其意象传曰大人之吉位正当也此更申言之五有刚中之徳而当否之几倾未亡一线所以保之者微矣其亡其亡心常惕也
　　子曰徳薄而位尊知小而谋大力小而任重鲜【陆作尠】不及矣易曰鼎折足覆公餗【马作粥】其形渥凶言不胜其任也
　　因鼎四之辞而言其意象传曰信如何也此更显言之张氏浚曰居台鼎之任徳力知三者一有缺则弗能胜其事而况俱不足者乎有徳无知不足以应变有知无力不足以镇浮若夫徳之不立虽有知力亦无以感格天人而措天下于治
　　子曰知几其神乎君子上交不谄下交不渎其知几乎几者动之微吉【汉书引此有凶字】之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望因豫二之辞而言其意象传曰以中正也居中得正不溺于豫断也实其明也项氏安世曰谄者本以求福而祸常基于谄渎者本以交懽而怨常起于渎易言知几而孔子以不谄不渎明之此真所谓知几者矣欲进此道唯存察之密疆界素明者能之此所以必归之介如石者与
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　因复初之辞而言其意象传曰不逺之复以修身也此借顔子修身之事以明之居复之初几最明决虞氏翻曰复以自知自知者明谓顔子不迁怒不贰过克己复礼天下归仁也
　　天地絪緼【虞翻姚信作氤氲説文作壹防班氏典引作烟煴李鼎祚緼作纭】万物化醇男女构【郑作觏徐作媾】精万物化生易曰三人行则损一人一人行则得其友言致一也
　　因损三之辞而言其意象传曰一人行三则疑也此此更明言之絪緼化醇言气化构精化生言形化也侯氏行果曰此明物情相感当上法絪緼化醇致一之道
　　子曰君子安其身而后动易其心而后语定其交而后求君子脩此三者故全也危以动则民不与【举正作辅】也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
