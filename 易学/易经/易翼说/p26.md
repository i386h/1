<!-- { "loadSidebar": true } -->
　　山下有泽【句】损【句】君子以惩忿窒欲【惩古文作征陆德明曰止也郑刘瓛云清也皆与惩同史记荆舒是徴可验惟蜀本作撜与拯同误也窒刘本作懫孟本作恎止也陆绩本作误欲孟喜本作浴亦误】
　　兑说也艮止也説而止之则忿与欲其在所必止矣象之损损其有余也山下有泽高深相资损之象也君子观此知天下有当损之道而以之修身则惟忿欲両者最所当损惩之窒之则损之功也忿曰惩思难则心平也欲曰窒思义则贪絶也并以损为义程传本义皆然杨氏之説尤协至先儒或分配兑艮理似未足然亦可观
　　杨氏时曰损徳之修也所当损者惟忿欲而已故九思始于视聼貌言终于忿思难见得思义者以此虞氏翻曰兑说故惩忿艮止故窒欲
　　孔氏颖达曰惩者息其既徃窒者闭其将来惩窒互文而相足也
　　王氏申子曰和说则无忿知止则无欲修徳之要也

　　已事遄徃【句】尚合志也
　　尚上卦也谓四当损之初以阳益隂速徃应之知四之交相须也

　　九二利贞【句】中以为志也
　　此爻在不当损之地是以不损为益者不当损而损是为失中则俭不中礼质胜而野矣九二得损之中志在损而不遄徃以益人是所谓弗损益之者贞也守己也由旧也中也此而为损亦言其志而已

　　一人行【句】三则疑也
　　一人行则得其友志専而人孚也若三人行而彼此参差未免相猜之意则疑而不可行矣故必损一人然则行之道惟専一而已三人而损一人仍一也恶其相疑也何也于当损之时而六三之内复有六焉则上之应者不应矣传文减字觧之文意更明足可谓神快

　　损其疾【句】亦可喜也
　　阳当损以益隂而初则遄徃以应四者四当柔多需益之际疾也得初之应则疾去矣虽非六三上九之行然而亦可喜也

　　六五元吉【句】自上祐也
　　上上九也损以为益之主爻六五得中居尊虚已下之受益无穷又比近亲切其获祐可知爻辞或益之言其益之不可限量也

　　弗损益之【句】大得志也
　　大得志谓上九志在损已为益而适如其志且弗损而益之矣盖损之主爻故其为损益者更大也如爻所谓利有攸徃得臣无家者其得志为何如哉
　　
　　风雷【句】益【句】君子以见善则迁有过则改
　　益者益其不足风雷震防之象两相薄而实相资益之象也君子观此知天下有当益之道而以之治身则惟迁善改过最为有益迁者日新改者日异见则迁之不稍缓也有则改之不少留也风雷之迅速如之人之为益岂有大于此者哉
　　胡氏炳文曰雷与风自有相益之势速于迁善则过当益寡决于改过则善当益纯是迁善改过又自有相益之功也
　　何氏楷曰咸言速心之徳通于虚也不损不虚惩忿窒欲损之又损致虚以复其为咸恒言久心之徳凝于实也不益不实迁善改过益之又益充实而成其为恒

　　元吉无咎【句】下不厚事也
　　下不厚事民不觉其事之重且大也当益之初有四之应震动有为防应相济此所以元吉而无咎也国计国本万年长治皆立于初信而劳之劳而有功也

　　或益之【句】自外来也
　　外谓五当益之时阳益隂也六二虚中最能受益上应九五是天泽之施多出意外益且不一而足矣

　　益用凶事【句】固有之也
　　固有之谓当有是事非自召也为凶事言也柔居危地有应于上亦能受益者省灾救惠所以益于艰危之际者事当然也故无咎有孚象重言之
　　龚氏焕曰益之以凶事虽曰灾自外来而已乃受益乃其已分之固有者非自外来也

　　告公从【句】以益志也
　　五为益下之主而四承之以隂从阳其志正同民依大益何所不利

　　有孚惠心【句】勿问之矣【句】惠我徳【句】大得志也
　　勿问者惠与心一也大得志者惠至人皆徳我孚之验也九五中正益之主爻实心实政不言所利而利天下也
　　崔氏憬曰得上之时一以损己为念虽有孚惠心及下终不言以彰已功故言有孚惠心勿问问犹言也如是获元吉且为下所信而懐已徳故曰有孚惠我徳君虽不言人惠其徳则我大得志也
　　张氏振渊曰惠出于心又何问焉大得志非以民之惠我为得志以我足以致民惠我为得志也

　　莫益之【句】偏辞也【句】或击之【句】自外来也
　　偏辞犹言偏举之辞若羡文衍文之类谓其为起下之辞耳过于求益不但无益或且多击之者矣自外来犹言出于意外也外来者従何而来上招之也心之勿恒可知矣
　　胡氏炳文曰二不求益而或益之自外来也上求益而或击之亦自外来也孰有以来之五之吉由中心之有孚上之凶由立心之勿恒吉凶之道未有不自心生者
　　
　　泽上于天【句】夬【句】君子以施禄及下【句】居德则忌泽上于天将沛然而下矣故曰夬决也斯义也以之加惠臣民则如天之恩无所不到若居之而不施则非所以为夬矣故忌
　　张氏振渊曰泽本下也气腾而上于天势必决而为雨露之泽未有积于天而不下者天下以贡赋供一人非泽之上于天乎君子体象以仁万民禄予加于君子乐利及于小人这便是王者如天之仁居者积而不流之谓也以天下之公利为一人之私藏贪主之大戒也
　　李氏一曰泽上于天万物被其润泽君子待小人之法上则决之下则养之事权虽不便与而禄有所及小人所以畏其威复懐其徳惟吾之决而无不如意若居其徳而不施则必为己甚之乱而忌者至矣正明禄之宜施也
　　孔氏颖达曰彖以决断象以润泽所为威惠兼施不犯小人之所忌

　　不胜而徃【句】咎也
　　不胜而徃不自量度初之壮徃也咎也言其咎在徃先不当决而决也
　　谷氏家杰曰夬之道其危乃光胜心不可有也况不胜而徃乎

　　有戎勿恤【句】得中道也
　　得中道谓九二也惕号在先虽夜警勿决而和其危乃光即是道矣
　　张子曰能得中道故刚而不暴
　　苏氏轼曰能静而不忘警能警而不用恤得中道矣与大壮九二同故皆称其得中
　　张氏振渊曰中道就惕号上见中与和一道也所决者中即是决而和

　　君于夬夬【句】终无咎也
　　夬夬断之自己不牵于私不形于外无咎之道亦以和为贵也君子善补过者故不为壮頄之凶

　　其行次且【句】位不当也【句】闻言不信【句】聪不明也位不当防多惧之地而以刚承之也非夬之道聪不明刚自用也可以牵制亡悔而不信夬之大害失其本心

　　中行无咎【句】中未光也
　　中未光近上也苋陆繁衍夬之未易彖曰其危乃光故必中行而后可无咎也未光推原之辞
　　张子曰阳近隂不能无累故必正其行然后无咎

　　无号之凶【句】终不可长也
　　惕号则有戎勿恤无号则凶勿谓上六之当夬者已尽也其危乃光皆谓上也众阳决隂而未敢必小人虽去而尚可危也
　　余铭岳曰终不可长是足刚长乃终意一阳之剥曰终不可用虑其变为纯坤也一隂之夬目终不可长恐其不得为纯干也
　　
　　天下有风【句】姤【句】后以施命诰四方【诰郑作诘非】
　　风自天而下天尊而防入扬诩嘘拂如朝廷之布令训告逺播也后君也体此而施命诰四方可以无所不入也天地相遇品物咸亨之一端风行地上观曰省方观民设教天下有风姤曰施命诰四方重防曰申命象辞事义相因
　　龚氏焕曰天下有风姤与风行地上观相似故在姤则曰施命诰四方在观则曰省方观民设教曰施曰诰自上而下天下有风之象也曰省曰观周歴徧覧风行地上之象也

　　系于金柅【句】柔道牵也
　　柔谓初六柔道牵言当牵制也不牵则徃见凶系于金柅则牵制之道矣攸徃之凶豕孚蹢躅不言可知赵氏汝楳曰姤之初言系言牵恶隂之长而止之也

　　包有鱼【句】义不及宾也
　　义不及宾九二与初相比其遇最先情谊亲切既有主矣四虽相应而实自外来则宾也不能相及不得与二争也二亦可以制初也此先后逺近之义也吴氏曰慎曰九二既包有鱼则当尽其制防之责以义言之不可使遇于宾也若不制而使遇于宾则失其义矣

　　其行次且【句】行未牵也
　　行未牵未为隂所牵制也九三质刚初虽同体而非应非比非乘所以厉而无咎也

　　无鱼之凶【句】逺民也
　　民谓初阳君而隂民也初虽正应而已为二有矣彼曰有鱼此曰无鱼义较然也君不能有其民凶何如哉无民而曰逺若君之不亲而自逺之又以罪四也

　　九五含章【句】中正也【句】有陨自天【句】志不舍命也中正谓九五也志不舍命九五之志不失生人之理也即章美之含也复姤天之大运九五制姤之一人故言志即命天人可通也其为遇岂不大哉
　　苏氏轼曰隂长而消阳天之命也有以胜之人之志也君子不以命废志故九五之志坚必有自天而陨者言人之至者天不能胜也

　　姤其角【句】上穷吝也
　　上上六不与隂遇第曰无咎可矣而曰吝无咎者处姤之极为遇之穷不能行道以济时此其所以吝也然而无咎矣传専释吝为无咎言也
　　
　　泽上于地【句】萃【句】君子以除戎器戒不虞【除荀爽作虑】泽当在地中而上于地则隄防踈矣水聚欲溢亦萃象也君子观此以为天下之防不可以不豫也而其最大者则为戎器所当豫为除以戒备不虞夫不虞者意外之变也待其变而后防之迟矣物聚则夺人聚则争其势然也萃则多故矣不可不防
　　王氏弼曰聚而无防则众生心
　　朱子语录曰大凡物聚众盛处必有争故当豫为之备又泽本当在地中今却上于地是水盛有溃决奔之忧故取象如此

　　乃乱乃萃【句】其志乱也
　　初隂柔而喜阳刚志在应四则不能萃五四五両阳相萃而五为萃主羣隂又皆欲萃阳萃四则失其所为萃矣此有孚所以不终也
　　郑孩如曰此六爻亦当以比六爻参看比初言孚此亦言孚皆孚乎九五也比无他阳以分其比故初得以専孚于五萃有四阳又为初之应故初于五孚不终而乱萃于四矣四虽正应而乃权臣五虽非应然萃之主也不终孚于五而萃于四非利见大人之正也若号一握为笑者媚奥媚灶之见也勿恤而徃従大人则无咎矣

　　引吉无咎【句】中未变也
　　中谓六二未变者不乱于四而应五故有汲引之吉而且无咎也不离道不变塞何咎之有至萃之必孚孚之必诚皆由引而进之矣比之二曰比之自内不自失也意正相同

　　徃无咎【句】上防也
　　六三不中处危徃宜有咎矣而曰无咎者上承九四可渐进而因以萃五也上谓四五二阳
　　虞氏翻曰动之四故上防

　　大吉无咎【句】位不当也
　　位不当近九五非君位也九五为萃之主而四为羣隂所聚有耦国之象焉若非大善安得无咎传义精微非圣人不能
　　苏氏轼曰非其位而有聚物之权非大吉则有咎矣郭氏雍曰四得上下之聚而非君位故言不当也

　　萃有位【句】志未光也【陆徳明无志字谬】
　　志未光恶乎四也为萃之主志乎萃矣而四分萃于下故但可以无咎观此则其不孚于四当正其位亦可见矣

　　赍咨涕洟【句】未安上也
　　上上六羣萃于内而已外之人情聚则喜不聚则悲聚而居外踧踖不宁可知矣
　　
