<!-- { "loadSidebar": true } -->
　　頥中有物曰噬嗑【句】噬嗑而亨【句】刚柔分【句】动而明【句】雷电合而章【句】柔得中而上行虽不当位【句】利用狱也山雷頥象口之中虚此中间一阳若物在頥中者必噬之而后合名卦之义也为体三刚三柔离析分布井然不混为德震动而离明为象震雷离电并作而分章为位本卦与贲反易而成以贲下卦离之柔中易而上行为外卦六二者上为六五柔亦得中皆亨之道夫以刚柔之分布动断而明察明动并用幽隐俱章为狱之利以位言之六五以阴居外虽若不当然柔而得中则不滥不纵寛猛得宜矜恤明允兼而有之此其所以利用狱也
　　
　　贲【句】亨【句】柔来而文刚【句】故亨【句】分刚上而文柔【句】故小利有攸往【句】天文也【句】文明以止【句】人文也【句】观乎天文以察时变【句】观乎人文以化成天下【贲亨与比吉同例朱子本义疑衍未合故小利有攸往下郭京据王弼本有刚柔交错四字毛西河曰考王弼本竝无此四字但以四字释柔来文刚刚上文柔二句耳増此妄矣】
　　噬嗑反易而为贲离柔卦也自噬嗑之外卦来居内而文艮之刚刚主质而离明在内六二中正则美德中含文以辅质调剂得宜此亨之道艮刚卦也分自噬嗑内卦之震上为外卦而文离之柔柔主文而艮刚在外上九坚确则华而不靡质以成文维持勿敝此小利有攸往之事以柔来文刚刚上文柔观之则刚柔之交错无异天文经纬之错综以两体之德观之则离文明而艮止是即人文之礼达而分定鸟火虚昴天文也而四时之变可察法度典章人文也而天下之化可成皆贲之用也
　　
　　剥【句】剥也【句】柔变刚也【句】不利有攸往【句】小人长也【句】顺而止之【句】观象也【句】君子尚消息盈虚【句】天行也【剥剥也郭京本作剥剥落也谬】
　　变即剥字之义一阳在上而羣阴害之为刚之祸变此释卦名小人长谓羣阴方盛坤顺而艮止之言阴长当止释不利有攸往又观此卦之象前乎此者方大观在上而即至于剥剥之后乃可以复消息盈虚天运必然当此之际君子审之必不轻往
　　
　　复【句】亨【句】刚反【句】动而以顺行【句】是以出入无疾朋来无咎【句】反复其道【句】七日来复【句】天行也【句】利有攸往【句】刚长也【句】复其见天地之心乎【刚反动而以顺行汉魏皆如此读以七字为句虞翻曰刚从艮以入坤从震反故曰反动按刚反谓艮反为震以剥复反易言也动而以顺行则以卦体震坤言甚为明白自当以刚反为句但不必如朱升本増一也字耳】
　　剥之反易为复刚反释复之所以名刚谓初九反谓自剥之上九而来阳气萌生日见其通释复之所以亨动谓震顺谓坤动焉而顺何往不可释出入无疾朋来无咎天行即健也日度也由剥至复少阳数七故七日仍行阳道释反复其道七日来复刚长则君子道长可知释利有攸往元者天地之心也运行无终息之理剥之极而复来其为于穆不已者于是见之
　　
　　无妄【句】刚自外来而为主于内【句】动而健【句】刚中而应【句】大亨以正【句】天之命也【句】其匪正有眚【句】不利有攸往【句】无妄之往何之矣【句】天命不祐【句】行矣哉【动而健郭京本作动而愈健祐马融作右连下云天不右行谬陆德明本作佑误】
　　无妄与大畜反易相推大畜外卦之艮来本卦之内成震而为一卦之主震为干之初交初九得干之一体内有主则实体乎干则纯此无妄所以名其为德则震动干健其为体则九五刚中而六二正应此所以大亨且贞纯是实理一无私伪无妄所以全其天也匪正则妄妄则起愆无妄之往往即妄也非天也行复何之
　　
　　大畜【句】刚健笃实辉光【句】日新其德【句】刚上而尚贤【句】能止健【句】大正也【句】不家食吉【句】养贤也【句】利涉大川【句】应乎天也【辉光日新郑虞管崔诸儒皆于此为句王弼本以日新其德为句俱通】刚健谓干笃实谓艮辉光者刚健笃实之日新者刚健笃实之功凡此皆所畜者大故也此名以义见者本卦与无妄反易震反为艮刚往居上六五虚中尚而敬之又为卦之主爻艮止干健大者所以能畜惟其刚正为之也此释利贞养贤由六五之所尚也故不家食应天谓应干以其健故能济
　　
　　頥贞吉【句】养正则吉也【句】观頥【句】观其所养也【句】自求口实【句】观其自养也【句】天地养万物【句】圣人养贤以及万民【句】頥之时大矣哉
　　养正则吉释彖辞首句頥之大防如上之由頥正也余爻之颠拂则不正也颠拂而得从由頥者亦近于正也观其所养谓观其所养之道观其自养谓观其所自养之实养其大者为大人上九之由颐也养其小者为小人初九之朶頥也盖养人者必能自养自养之正者在于养人推而言之养道之大莫如天地圣人养万物养贤以及万民养之最得其正者故极赞其时之大　养万物养贤及万民上九之象
　　
　　大过【句】大者过也【句】栋桡【句】本末弱也【句】刚过而中【句】防而说【句】行【句】利有攸往乃亨【句】大过之时大矣哉阳大阴小阳多于阴故曰大者过此释卦名本谓初末谓上弱阴柔本末之所以弱者以中四爻刚之多也本弱则下无以自立末弱则上不能相承栋之所以桡也人事用刚之过亦如之败道也然亦可以亨者以爻位二五得中而卦德防入兑说中则刚者不至于暴烈防而说则刚者亦未尝为决躁如是以行乃有亨道当大过之时者宜审也故赞其大
　　
　　习坎【句】重险也【句】水流而不盈【句】行险而不失其信【句】维心亨【句】乃以刚中也【句】行有尚【句】往有功也【句】天险不可升也【句】地险山川丘陵也【句】王公设险以守其国【句】险之时用大矣哉
　　险坎之陷也重险两坎也歴险者重则习之义也水坎象性主流往过而来续常流而不盈至平而有则流而不盈故能行险是之谓润下润下者其性也即其信也此释有孚刚中谓二五刚而得中人心惟刚则不挠于物中则不溢于邪此所以亨往有功刚中之见于事者心亨则行亦可尚也天之不可升险也地之山川丘陵险也在人则国之城池陉壑亦险也当险之时有险之用故赞其大
　　
　　离【句】丽也【句】日月丽乎天【句】百谷草木丽乎土【句】重明以丽乎正【句】乃化成天下【句】柔丽乎中正故亨【句】是以畜牝牛吉也【土王氏肃作地张氏玩辞离丽也下即接柔丽乎中正三句后接日月丽乎天四句毛西河谓较与诸卦辞例相合按本文承丽字下亦自相从不必改易】
　　丽歴也阴歴乎阳故曰丽此释卦名阴得阳而明在天则日月见其光辉在土则百谷草木其华实此离之义也卦象上下皆离重明也丽乎正则其明四照不为偏蔽君明于上臣明于下上下皆正文明于世天下化成此离所以利于贞也以爻言之六五得中六二得中即得正是皆利乎中正中正则虚而明明则通此离之所以亨也是皆柔之善物也牝牛柔象坤为牛离自坤来六二六五尤其本质坤利牝马之贞离畜牝牛而吉明乎柔中之善也
　　彖下传
　　
　　咸【句】感也【句】柔上而刚下【句】二气感应以相与【句】止而说【句】男下女【句】是以亨利贞取女吉也【句】天地感而万物化生【句】圣人感人心而天下和平【句】观其所感而天地万物之情可见矣
　　人心寂然耳动以心之所同则感隂之欲得阳阳之欲得隂心之所同也以卦体观之咸恒两卦反覆相推恒之防上而为兑恒之震下而为艮兑柔而艮刚故曰柔上而刚下有感即有应应亦感也以卦爻观之一刚一柔既以对待相为感应而初四二五三上又以上下相为感应刚柔相与咸之所以名也以言其徳则艮止而兑说以言其象则艮男而兑女止而为说好合之情诗所以咏嘉止男下乎女倡随之义礼所以重亲迎也其道亨通而利于正其事则取女吉也此释卦辞天地之交感咸之大者圣人之感人心即此理也观其所感以卦爻言天地万物之情统人心言此极言感通之理也
　　
　　恒【句】久也【句】刚上而柔下【句】雷风相与【句】防而动【句】刚柔皆应【句】恒【句】恒亨无咎利贞【句】久于其道也【句】天地之道【句】恒久而不已也【句】利有攸往【句】终则有始也【句】日月得天而能乆照【句】四时变化而能乆成【句】圣人乆于其道而天下化成【句】观其所恒而天地万物之情可见矣
　　恒之为字心亘之合心亘亘常存也久而不变所以为恒本卦咸之反易艮刚上而成震兑柔下而成防故曰刚上柔下雷风两体刚柔对待故曰相与防入震动各成其徳初四二五三上一刚一柔彼此相应刚上柔下分阳分隂之定分震动防入雷风相薄之定体防之与动震防自成之一徳刚柔皆应卦爻不忒之正位皆恒也此释卦名恒之为道正固而已矣人心有恒事必亨通行无过咎而所利者要以贞之正固乆于其道正而固者主之非然则不恒其徳何能乆乎斯道也天地之道也天健行不息而地顺应无疆皆恒久而不已也恒之体也动而不穷变通尽利故又利有攸往恒之用也日月之照四时之成恒之大者圣人之化即此理也日月之久照曰得天随天左旋以为昼夜也四时之久成曰变化一气推迁以为节候也久于其道悠久无疆与天地配也天地万物之情亦统天下之人言此极言恒久之道
　　
　　遯【句】亨【句】遯而亨也【句】刚当位而应【句】与时行也【句】小利贞【句】浸而长也【句】遯之时义大矣哉
　　遯而亨明其为遯之亨也因刚当位而言起下之辞刚当位谓九五应谓六二与时偕行以其时上下之志犹固也然当隂之渐长欲直行其志亦有不能故小利贞遯之亨当如此大象所谓君子以逺小人不恶而严者是也此遯之时为之义之所当审也
　　程传谓君子遯退乃其道之亨此处遯之道自刚当位而应以下则论时与卦才尚有可为之理此分遯而亨也为一意下文又一意也文气不免龃龉
　　朱子语类问遯亨遯而亨也分明说能遯便亨更说刚当位而应与时行也是如何曰此其所以遯而亨也隂方防为他刚当位而应所以能知时而遯此以刚当位而应与时行也一段为能遯也又不合卦才与九五嘉遯之爻位难通详玩文意遯之亨小利贞与睽之小事吉困之亨贞大人吉诸卦俱以其才言之而遯之刚中而应尤善故有亨理葢隂渐长而犹未至于否之匪人也辞意遯字絶句亨字又句小利贞又句亨小利贞两句相足传意亦层层相足言遯本非亨而其为亨也以九五刚当位而六二应故与时行也亨也而必小利贞者以隂浸长避小人之恶也君子之志志在维世故九五爻曰嘉遯而传曰以正志也遯不必其避世也危行言逊亦遯意至上九则庶几髙世逺俗者矣
　　
　　大壮【句】大者壮也【句】刚以动故壮【句】大壮利贞【句】大者正也【句】正大而天地之情可见矣
　　大谓阳四阳正盛是大者壮也刚谓干动谓震刚以动则有壮往莫御之意此释卦名大者正亦据阳而言阳气刚明贵乎得中如九二是也此释利贞又举天地之情以明之天以阳为正地承天从阳者也是天地皆以阳为正所以成其大故复于一阳见天地之心壮于四阳见天地之情
　　
