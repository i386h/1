<!-- { "loadSidebar": true } -->
　　喜喜上之贲也刚上文柔贲之主爻也六五无应而求贲于上上适有以贲之故有喜不言吝者其义吉也

　　白贲无咎【句】上得志也
　　得志谓贲六五葢刚上文柔而成贲之功本卦主爻与他卦之无位者异道髙而袪天下之浮德盛而救当世之靡上九有之
　　
　　山附于地【句】剥【句】上以厚下安宅
　　山与地为同体而曰附则山有頺委于地之势故象为剥亦其下之不固为之即阴剥阳之义观剥象者所当扶其弊也凡居处必根基厚而后栋宇完故为上者欲保其邦必厚其民斯不至于剥而无倾覆之患故曰民为邦本本固邦宁
　　司马氏光曰基薄则墙頺下薄则上危故君子厚其下者所以安其居也

　　剥牀以足【句】以灭下也
　　灭下剥初也蔑贞也下不固也阴渐侵阳下不固能为上乎剥观其初而势已危矣

　　剥牀以辨【句】未有与也
　　六二隔上九四位不能应阳故未有与如牀足之交蠧蚀而无与扶持者是絶意于阳而正为其剥者与初无异也此蔑贞所以凶
　　崔氏憬曰辨当在第足之间是牀梐也未有与者言至三则应故二未有与也

　　剥之无咎【句】失上下也
　　上下谓四隂失者不与四阴同也独应上九也

　　剥牀以肤【句】切近灾也
　　四近君剥之甚者由足至辨之上则及其身矣灾即凶也

　　以宫人宠【句】终无尤也
　　隂剥阳皆尤也而六五亲承上九得阳居尊能中顺以事之而率羣隂以奉上终不剥尽故无尤

　　君子得舆【句】民所载也【句】小人剥庐【句】终不可用也一阳在上无终剥之理为众阴所载惟有君子之德足以持剥而为复民之向治者翕然归心矣小人则与阳徳相违当此之时无复可用不使姑容
　　
　　雷在地中【句】复【句】先王以至日闭闗【句】商旅不行【句】后不省方
　　雷阳气也在地中则剥者复矣至日冬至也一阳始生之候阳复在初其几甚防宜静以养之是以先王因积阴之在上养阳气于方萌于时有闭闗之令商旅息其贸迁同乎民也方域停其廵省慎乎已也至日冬至之日十一月也然虞书云十有一月朔廵狩则至日当止以冬至之一日言矣

　　不远之复【句】以脩身也
　　初九一阳始生元阳也元者善之长本爻为复之主其在人也元善之还为几甚速善几之动天心具见善长恶消修身之道莫要于此爻所谓无祗悔者在其中矣

　　休复之吉【句】以下仁也
　　仁元阳也谓初九二与之比下而从之犹言从善也柔中之徳秉懿是好其所固然此所以吉

　　频便之厉【句】义无咎也
　　频复中虽有频失之厉然能复则改过迁善之义也故无咎上下句相足见意

　　中行独复【句】以从道也
　　从道谓虑初二比初故曰下仁四应初故曰从道以性言曰仁以行言曰道要皆人心之元也
　　郭氏雍曰剥六三乃复六四反对其意相类在剥取其失上下以应阳在复取其独复以从道

　　敦复无悔【句】中以自考也
　　中谓五得中也考善也察也成也中徳之自有也诚也择善而固执之所以自成也此敦厚乎复所以无悔

　　迷复之凶【句】反君道也
　　遂过长恶丧失天理去阳已逺不知复者非人道也曰反君道者因象以其国君凶而言凶字已包灾眚师败
　　
　　天下雷行物与【句】无妄【句】先王以茂对时【句】育万物【郭京本无万字臆删非古】
　　天下雷行必曰物与者即物之与以见天地之无妄也物与物物而与之也无妄物物皆天地之性也实理也诚也干也震其初动也先王因雷行物与之理以抚时以大生于天地也茂者畅然之意对时犹言乘时育物谓敎飬也
　　蔡氏清曰物与无妄万物各正其性命也对时育物者因其所性而不为私乃圣人尽物之性也
　　毛氏竒龄曰汉后易家皆以天下雷行为句物与无妄又句如九家易之物受以生无有灾妄是也后儒有以天下雷行物与句者张清子云天雷而物应胡旦云物物相与以应雷行是也又王几焦竑钱一本皆以此句今从之

　　无妄之往【句】得志也
　　得志以天动也震本干之初动与天同心一诚相感徃无不得

　　不耕获【句】未富也【不耕获郭京本作不耕而获未富也作求富也大失象意妄也】未富不谋利不计功也未尝有获之心也事其所事无妄念之杂也言不耕获则不菑畬已该往无不利亦可知

　　行人得牛【句】邑人灾也
　　牛谓或所繋之牛也行人得而邑人灾其为无妄可知六三震极爻又不中所值然也节省辞句而义益明

　　可贞无咎【句】固有之也
　　九四干体在外卦之初守其在我不致灾眚言贞本可以无咎也

　　无妄之药【句】不可试也
　　无妄之药妄也不可试当自信也九五刚正之至毫不可私极之意外更见其纯

　　无妄之行【句】穷之灾也
　　穷谓上九刚之极不免妄动失其本体故灾灾即有眚也无攸利也
　　何氏楷曰无妄之行犹彖传所云无妄之往上九干之穷与干亢龙同义故二小象亦同以其失意于行故曰眚以其时位使然故曰灾
　　
　　天在山中【句】大畜【句】君子以多识前言往行以畜其徳【识刘瓛作志义同】
　　天谓干山谓艮大谓阳干大而艮止是天在山中阳之止也大畜之所以名也夫言行者徳之舆也而前言往行皆徳之归也君子之多识非有外也言行知所止而徳蕴焉则所畜者大矣彖传曰刚健笃实辉光日新其徳然则多识前言往行者固所以畜之功也君子之脩日新之美有由然矣
　　丘氏富国曰大畜言畜徳小畜言懿文徳畜徳虽同而文德则德之小者也
　　张氏清子曰天在山中畜其气也凡山中有风云雷雨之气皆天也

　　有厉利己【句】不犯灾也
　　当畜之时而初当其始又应四而动则止之端倪矣卦本无妄之反初九者无妄之上九其传曰穷之灾也今转而为畜则前之所谓灾者可以已矣故曰不犯需之初曰不犯难行讼反为需亦初与四应需之始也爻象相近故辞亦相近

　　舆说輹【句】中无尤也
　　九二在下卦之中能应艮止有以自畜不致妄行何尤之有干为舆而说其輹輹在舆中说之者自止也故曰中无尤
　　吕氏祖谦曰二以刚而居中能度其宜见其不可自说其舆輹而不行也故曰旡尤

　　利有攸徃【句】上合志也
　　上上九也一卦之主本爻与之同德则内外一心故曰合志合志则三进而上共亨天衢可也其攸往之利可知释利有攸往则利艰贞闲舆卫无他义矣周易观彖曰小畜三上亦同徳而义异者此卦有刚上之象三近上体而与上应所以为合志

　　六四元吉【句】有喜也
　　艮以畜干四则畜之最近者也刚而以柔为体顺以畜之彼此相应童牛之牿禁制于未然习惯于少成所谓大善之道也故有喜其曰六四之吉者则元吉也

　　六五之吉【句】有庆也
　　指言六五之吉者以柔中居尊之能畜刚也畜之吉莫盛于此威伐不事而法制足以维之若一牙之系豮豕不大声以色而有以驯其刚暴天下之福不仅有喜且有庆也喜见于未然庆着于已定

　　何天之衢【句】道大行也【衢下郭京本有亨字妄增】
　　上九艮止之终大畜之成也主乎畜者也道释衢大行释亨葢刚上尚贤而不家食其道大行与干同道而道能畜干又为五所尊不仅身都通显而且其道光昌矣亨也畜极而通也
　　游氏酢曰畜道之成贤路自我而四逹矣故曰何天之衢亨彖曰刚上而尚贤则大畜之义主于上九也崇俊良以列庻位推毂贤路使天下无家食之贤者上九之任也天下至于无家食之贤则道之大行孰盛于此
　　何氏楷曰备于身之谓德逹于世之谓道道可大行其亨可知彖所谓不家食吉而利渉大川者此也
　　
　　山下有雷【句】頥【句】君子以慎言语节饮食
　　頥口象言语饮食皆口之为之下动上止动则言语易放饮食易过止则慎而不至于放节而不至于过是艮犹为养之主也养身之道莫切乎此
　　朱子语类或云谚有祸从口出病从口入甚好曰此语前軰曾用以解頥之象慎言语节饮食
　　俞氏琰曰頥乃口颊之象故取其切于頥者言之曰慎言语节饮食充此言语之类则凡号令政敎之出于己者皆所当慎而不可悖出充此饮食之类则凡货财赋税之入于上者皆所当节而不可悖入

　　观我朶頥【句】亦不足贵也
　　当頥之初而志在饮食斯亦不足观矣失其所养故贱亦字承舍灵龟而言专释观朶頥则舍灵龟可知

　　六二征凶【句】行失类也
　　乘刚妄动志主于进而五不相应与故曰失类失类也者拂经也释征之为凶则颠頥拂经于丘頥皆征之为矣
　　程传曰征而从上则凶者非其类故也徃求而失其类得凶宜矣行往也

　　十年勿用【句】道大悖也【大李鼎祚作徳谬】
　　道大悖失养之道也艮止頥之贞也养道也六三不中下体动极当止而不能止自养之不善者故曰道大悖是即所谓拂頥者也拂頥故十年不用而无所利释一句而上下俱见
　　项氏安世曰拂颠贞三字当连读頥之卦辞曰頥贞吉三之爻辞曰拂頥贞凶卦中惟此一爻与卦义相反故曰道大悖也

　　顚颐之吉【句】上施光也
　　上谓上卦与震初应是下颠震而四以柔止养之有以厌其愿遂其求也四承五以养人其体光辉有应于下无少亏欠故曰上施光然则视耽耽而欲逐逐无咎者犹欲仁得仁又焉贪云尔也

　　居贞之吉【句】顺以从上也
　　頥贞养之正道也上九是矣六五质柔欲有所茹若拂经矣然柔而得中能虚己下贤以顺从乎上则养贤以及万民养之道正矣此其所以吉也知顺从之吉则渉川自用之不可明矣

　　由頥厉吉【句】大有庆也
　　頥之主爻养道由此而成上足以沛国恩下足以泽万民所谓四海之内以恬以熈中外之福也故曰大有庆其厉不足言矣
　　王氏宗传曰豫之九四天下由之以豫故曰大有得頥之上九天下由之以頥故曰大有庆
　　
　　泽灭木【句】大过【句】君子以独立不惧遯世无闷
　　泽谓兑木谓防灭没也此着其象独立不惧遯世无闷亦其中徳为之此大过之所以亨也刚而得中是有大过人之行者也故进则独立而不惧退则遯世而无闷
　　李氏简曰君子进则大有为独立不惧可也退而穷居则坚贞不移遯世无闷可也皆大过之事

　　借用白茅【句】柔在下也
　　柔谓六下谓初过刚之当用柔也于初尤善系辞所谓慎之至者尽之

　　老夫女妻【句】过以相与也
　　过谓阳之过也于人则婚期之过也然初隂在下有相助之理柔以济刚也故曰相与观相与之意则枯杨生稊之象无不利之占俱见矣

　　栋挠之凶【句】不可以有辅也
　　上下防阴大过之辅也九三偏危之地刚过之极初隔于二上比于五皆不相与此所以挠且凶也项氏安世曰全卦有栋挠之象而九三乃独有之全卦有利往之象而九二乃独有之葢九二当过刚之时独能用中在六爻之中独此一爻不过故无不利也卦体本以中太强而本末弱是以为挠九三以刚处危在六爻之中独此一爻为过故栋愈挠而不可辅也

　　栋隆之吉【句】不挠乎下也
