<!-- { "loadSidebar": true } -->
　　小者过所以明其为阴爻多于刚也小者过而亨言卦爻中有所以亨之道也连下之辞因与时行而言过以利贞与时行也足上之辞贞正也又因下柔中下顺而言过所以利于正非为邪也与时宜之调剂以协中也柔得中谓六二六五皆爻之中刚失位谓九三九四皆失中不得地小事阴类以柔中处之故吉大事阳类以刚而失中处之故不可卦体中实而四阴并列如鸟舒翼释辞之象上逆下顺又从二五之中而分别之爻辞传上六曰已亢六五曰已上其义较然柔不宜逺也不正也六二则中而且正是则顺之至也过以利贞之极致也故不特小事吉而又曰大吉也
　　先儒多以当小过之时必过而亨未合爻辞观之惟龚氏颇得义理
　　龚氏焕曰道贵得中过非所尚然随时之宜施当其可则过也乃所以为中也故曰过以利贞与时行也与时行而不失其贞则过而非过矣
　　
　　既济【句】亨【句】小者亨也【句】利贞【句】刚柔正而位当也【句】初吉【句】柔得中也【句】终止则乱【句】其道穷也【既济亨句本义谓亨字上脱小字举正谓亨字下脱小字俱误位当李鼎祚本作当位臆改无谓】
　　既济亨即包小亨而言小者亨也明尚柔之意泰否者天地之大运既未济者水火之一气盖事端之往复也处事者刚躁易败柔谨无愆既济之时尤无取乎刚胜也下文柔得中即申此意二卦皆刚柔正位此既济之体也故利贞柔得中谓六二在下卦之中有应于五方在济中初所以吉九五济之将终故象传曰不如西邻之时上六则济之已终故象传曰何可久此终之所以乱
　　既未济泰否之似泰之善在二而否之善在五此两卦二五之善正同盖气运事几之时势为之也
　　
　　未济【句】亨【句】柔得中也【句】小狐汔济【句】未出中也【句】濡其尾无攸利【句】不续终也【句】虽不当位【句】刚柔应也既未济两卦反覆相推义亦彼此相对柔得中谓六五当未济之中以柔中为之主事之所以必济也故亨未出中谓九二在未济之内得爻之中亦可济也不续终以坎险在终尚宜审慎濡尾无攸利不可不戒也此二之济所以异于五也虽不当位又言火上水下皆失其所所以未济然六五柔中九二以刚应之所以能亨夫既济之终止则穷而未济之濡尾曰不续知事之贵善终而未济欲济者尤贵能继也传复结言刚柔之应者见其有可济之理又为不续终者勉也
　　蔡氏渊曰既济之后必乱故主在下卦而亨取二未济之后必济故主在上卦而亨取五

　　易翼说卷五
　　钦定四库全书
　　易翼説卷六
　　湖北巡抚晏斯盛撰
　　文言传
　　
　　元者善之长也亨者嘉之防也利者义之和也贞者事之干也
　　干健而已一诚不息纯粹至善者也分之则为元亨利贞是元亨利贞皆善也而元居其首故曰善之长亨次之则善者见其美而无所不及故曰嘉之防利又次之则善之美者协其宜而无所于过故曰义之和贞要其成则善之美且宜者又正以固而实其所有完其本初故曰事之干盖生生之原天理浑然仁也三千三百无一事之非仁即礼也等威裁制节文损益礼从其宜即义也义正而礼秩实其体事而无不在之仁则智也分之有四而合之则一者也彖传曰大哉乾元万物资始乃统天云行雨施品物流形乾道变化各正性命保合太和乃利贞此以在天者言也文言曰元者善之长也亨者嘉之防也利者义之和也贞者事之干也此以在人者言也本义春夏秋冬推本其在天者言之其于人则为仁义礼智四语乃属本文
　　四字分释多疑利字与全经作虚活字用例有不同试思此篇乃所谓文言犹字释也凡偏属之例如利居贞利建侯利涉大川亦皆以其宜且遂者言之也即义之和之一端也何不可分属乎至元之为始为善之长则更无处不见然在干则天理之全与他卦又自不同
　　朱子语类问元者善之长曰元亨利贞皆善也而元乃为四者之长是善端初见处也问亨者嘉之防曰且以草木言之生到盛夏时好处都来凑会嘉只是好处会期防也又曰利者义之和义宜于不和矣然处之而各得其所则和义之和处便是利问程子云义安处便为利只是当然处便安否曰是正好去解义之和句义截然而不可犯似不和分别后万物各得其所却是和不和生于不义义则无不和和则无不利矣又曰贞者事之干智是那黙运事变底一件物事所以为事之干又曰正字不能尽贞之义须用连正固説其义方全正如孟子所谓知斯二者弗去是也知斯是正意弗去是固意又问有所谓不可贞者是如何曰也是这意思只是不可以为正而固守之
　　君子体仁足以长人嘉防足以合礼利物足以和义贞固足以干事【体仁京房董遇本作体信误】
　　有生皆得乾元之理以为生生之性则仁即所谓善之长者也君子全体皆仁则乾元之理在我资始而统天者亦我矣欲立立人欲达达人以养以教而羣生于此待命故足以长人自其生意之盛而美欢欣谐畅懿是好者同而化则乾元而亨者在我而乾道之变化亦我矣有仪有象节之文之而羣动于以交中故足以合礼礼之为用和乃为贵则元亨而利者在我变化而各正者亦我矣制而宜之小大由之行各止其所而不相乱故足以和义仁礼义皆根于心而主之者有猷有为则元亨而利且贞者在我保合太和者亦我矣思曰睿睿作圣操者约守之贵执其极而要其成故为事之干
　　朱子语类云体仁不是将仁来为我之体我之体便都是仁也又云元是善之长万物生理皆始于此众善百行皆统于此故于时为春于人为仁亨是嘉之防嘉美也防犹齐也盖春方生育至此乃无一物不畅茂其在人则礼仪三百威仪三千事事物物一齐到恰好处所谓动容周旋皆中礼故于时为夏于人为礼利者义之和万物至此各遂其性事理至此无不得宜故于时为秋于人为义贞者事之干万物至此收敛成实事理至此无不的实故于时为冬于人为智又曰体者以仁为体仁为我之骨我以之为体仁皆从我出故无物不在所爱所以能长人欲其所防之美当美其所防盖其厚薄亲疎尊卑大小相接之体各有节文无不中节即所防皆美所以能合于礼也能使事物各得其宜不相妨害自无乖戾而各得其所分之和知其正之所在固守而不去故足以为事之干干如版筑之有桢干
　　胡氏炳文曰礼者仁之着智者义之藏
　　林氏希元曰君子克己复礼使仁充乎中而见乎外中之所存无一念之非仁外之所行无一事之非仁则君子之身浑是一个仁非体其体而体夫仁也体仁仁之至也故无一物不在所爱之中而足以长人安土敦仁故能爱正是如此
　　君子行此四德者故曰乾元亨利贞
　　元亨利贞干之事也健也四德行之无少余欠则干道在我矣此君子体干之实也其要则健行尽之大象曰天行健君子以自彊不息即此意也彖传曰大明终始六位时成时乘六龙以御天乾道变化各正性命保合太和乃利贞此以在天者言亦所性而有者也
　　自首节至此皆以申明彖传之意
　　初九曰潜龙勿用何谓也子曰龙德而隐者也不易乎世不成乎名遯世无闷不见是而无闷乐则行之忧则违之确乎其不可拔潜龙也
　　龙德干德也隐潜而尚未见者也大德在躬故世不能易实德在我故名不足成不易乎世故遯世无闷而自足乎己不成乎名故不见是而无闷而无待于外非固也乐则行之济世显名其所愿也岂恶此而逃之然时方潜矣是则可忧违而去之遯世无名何容心焉识有定也力有定也确乎不可拔此所以不易乎世不成乎名而无闷也
　　自此以下至乃见天则皆申明象传之意本节以后七节言各爻象中之功用潜龙勿用下也以后七节言各爻取象之时位潜龙勿用阳气潜藏以后七节言各爻以时位起象之义
　　程子曰初九阳之微龙德之潜隐乃圣贤之在侧陋也守其道不随世而变晦其行不求知于时自信自乐见可而动知难而避其守坚不可夺潜龙之德也蒋氏悌生曰行道而济时圣人之本心故曰乐则行之不用而隐遯者非圣人所愿欲也故曰忧则违之蔡氏清曰遯世无闷二句尤重于不易乎世二句乐则行之三句更重于遯世无闷二句此三句明其无意必也论龙德者必至是而后尽
　　九二曰见龙在田利见大人何谓也子曰龙德而正中者也庸言之信庸行之谨闲邪存其诚善世而不伐徳博而化易曰见龙在田利见大人君德也
　　龙德干也正中九二也惟其中也故庸言亦信而有实庸行亦谨而不过庸言庸行之信且谨所以闲邪也非徒却外诱之缘也皆其存存以成性即诚也善世诚之着也不伐忘善也诚之至也内极纯实而外极含宏德之博也诚中形外而正已物正德之化也此干之中缊所谓龙德而正中者也虽未若九五之得位而已具圣作物睹之本矣故曰君德君德者天德也
　　程子曰以龙德而处正中者也在卦之正中为得正中之义庸言庸行造次必于是也既处无过之地则惟在闲邪邪既闲则存诚矣善世而不伐不有其善也德博而化正己而物正也皆大人之事虽非君位君之德也
　　李氏舜臣曰干画□实则自诚坤画□虚则生敬故干九二言诚坤六二言敬诚敬二字始于包牺心画而天地自然之理也
　　冯氏椅曰易者理学之宗而乾坤二卦又易学之宗也子思孟子言诚者天之道先儒谓诚敬圣学之源皆出于此
　　九三曰君子终日干干夕惕若厉无咎何谓也子曰君子进德修业忠信所以进德也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　九三居下之上高而可危之地德业之见视二为已难而干以继干自治之勤所有事也故进修之功日有孳孳忠尽己而不浮信自慊而毋欺则德之缊于内者不已其进矣事理之施抒为辞修辞不苟一归于诚则业之着于外者实而可居矣知其所至而至之德业之始事知以起行也故可与几知其所终而终之德业之终事行以实知也故可与存义几者事之端也故曰与义者理之宜也故曰存德业无穷进修不息惟知行兼到而已其位虽在上下之间而进德修业干干惕若如是何骄忧之有无咎之实也忠信与修辞立诚皆诚身之事而精神振厉与存诚者之安安稍异以所处之地不同也
　　本义因孔颖达疏以知至至之为进德之事以知终终之为修业之事于上文忠信所以进德修辞立其诚所以居业二句未安不如语类更清程传以知至至之专属致知以知终终之专属力行于本文至之知终四字亦未安其曰始条理终条理则义理较宻然知至而即至之知终而必终之明是知行互进德业并到未可偏属也但程传较详尽程传曰三居下之上而君德已着将何为哉唯进德修业而已内积忠信所以进德也择言笃志所以居业也知至至之致知也求知所至而后至之知之在先故可与几所谓始条理者知之事也知终终之力行也知所终则力进而终之守之在后故可与存义所谓终条理者圣之事也此学之始终也君子之学如是故知处上下之道而无骄忧不懈而知惧虽在危地而无咎也
　　明道程子曰修辞立其诚不可不仔细理防言能修省言辞便是要立诚若只脩饰为心只是为伪也修其言辞正为要立己之诚意
