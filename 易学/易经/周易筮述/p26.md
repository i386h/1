<!-- { "loadSidebar": true } -->
　　赵逹精数学有人欲试之于书简上作千万数着空仓中令逹射覆值大壮五爻曰羊隂象隂之数多而丧之其数有名无实其精微如此
　　魏孝武时一日召潘弥作卦遇大壮上爻奏言震动在上其变甚速且变离为戈兵今日当厄有急兵是日帝在逍遥园晏日晏还宫至后门马惊不前鞭使入谓弥曰今日幸无他不弥曰过夜半则大吉须臾帝饮酒遇酖而崩
　　夷坚志叶助生少蕴少蕴登第为淮东提刑周崇实壻尝命一黄山人筮遇晋卦曰三年后挛生二女晋卦坤离二隂也晋字两口昼日三接三年之象也俟騐当以前程奉告已而果然少蕴遂问异时休咎曰公贵人也当徧厯清要登政府终节度使宜善自爱少蕴后为尚书左丞绍兴间年七十告老得观文殿学士除崇庆军节度使致仕二年薨竟如黄生之言【此以晋从口】
　　李徳自荆楚保东周路出方城有一人息于道路谓方城长曰此官人数值晋卦初爻居守后二年为人所摧当南行万里及期果谪南荒
　　褚裒以后父为江州刺史诣庾亮所亮使郭璞筮之值晋上爻曰非人臣之卦若能克止其私可保无咎及太后临朝欲加不臣之礼裒上疏固让归藩戢璞之戒也
　　郭璞洞林曰余乡里遭危难因之灾厉冦戎并作百姓遑遑靡知所投于是普卜郡内县道可以逃死之处皆遇明夷之象乃喟然叹曰嗟乎黔黎时漂异类桑梓之邦其为鱼乎潜命防姻与共流遁
　　成化甲午江西乡试泰和尹直在京命卜者占弟嘉言中否得明夷卦内离外坤三爻五爻发二爻皆兄弟占者以书有兄弟雷同难上榜句嗫嚅不敢对公曰三为白虎五为青龙龙虎榜动有中之兆兄弟发者以兄问弟弟当动而来矣不数日防报果至尔朱荣至北中攻城不获以时盛暑议欲且还以待秋凉召刘灵助决之于筮遇明夷四爻曰入腹获心必当破贼荣问何日答曰十八十九间果如其言魏孝武帝既即位使吴遵世筮遇明夷之贲曰初登于天后入于地因进云若能敬始慎终不失法度无忧入地矣终如其言
　　杨仪既诛魏延自以为功勲至大当代亮辅政呼都尉赵正以周易筮之卦得家人黙然不悦及至拜为中军帅怨望诽谤被收自杀
　　人有失马者诣杨伯丑筮时伯丑为皇太子所召在途遇之立为作卦值睽初爻曰我不遑为卿细占卿且向西市东壁门南第三店为我买鱼作脍当得马矣其人如言以往须有一人牵所失马而过遂擒之
　　五代史唐藁城镇将叚晦曽夜泊邮亭有马断鞅而逸数日不知所适使使诣筮者董贺卜之遇睽贺曰据初九用事应有失亡之事毋乃马乎勿逐自复必有絷而送至者囬家未曽入舎果有边鄙恶子牵而还之
　　戊子日辰时邵康节偶行途中忽大树蔚然无风雨而有枯枝落于兑方因占之稿木为离起上卦兑方为下卦为火泽睽以兑二离三加辰五为十除六零四是四爻动矣变之损互坎离按卦兑金为体离火尅之且睽损卦名俱有伤残之象断曰此木十日内当伐后果有砍以作公廨而伐者偶名元夫
　　石藏用仕唐为羽林大将军明于易数尝谓家人曰吾近卜得暌之五爻暌者乖乱之象五与二应是为厥宗二居兑体兑属西方按卦言之天下将有事而蜀为最安处乃去依其亲眉州刺史李防遂家焉龙舒长邓林妇病积年垂死医巫皆息意韩友为筮之遇暌上爻曰火鬼为妖见豕则亡使画野猪着卧处屏风上一宿觉佳于是遂差
　　邓艾伐蜀梦坐山上而有流水以问爰邵邵曰按易卦山上有水曰蹇蹇繇曰利西南不利东北孔子曰蹇利西南往有功也不利东北其道穷也往必克蜀殆不还乎艾怃然不乐
　　周正精周易大同末筮得蹇三爻尝谓弟让曰国家阨运数年当有兵起吾与汝不知何所逃之及梁武帝纳侯景正谓让曰乱阶此矣
　　孙思邈隠居太白山隋文帝辅政以国子博士召不拜宻语人曰吾推易数世方值蹇后五十年蹇卦方尽利见从贵之时当有圣主出必膺简命贞观初果召诣京师
　　王尝过武祯所时乆旱祈祷不应朝廷以为忧令祯筮之遇解卦曰足下今日宜早归恐为雨阻曰万里无云赤日如此安得有雨祯曰若是则天不诚也天何尝不诚既而东南有云气须蔽天平地雨注二尺
　　魏世祖自凉州还都时乆不雨问王早曰何时当雨卿试筮之早作卦遇解初爻曰坎为雨变兑为西互离为日日西之候也以象推之今日申时必大雨比至未时犹无片云世祖召早诘之早曰更忍须臾至申时云气四合遂大雨滂沱世祖甚善之
　　李空同上孝宗书草具袖过友人所王阳明适至遽问曰袖中何物有则必谏草耳李乃出示之王曰疏入必重祸为若筮可乎于是筮得解九二田获三狐得黄矢贞吉王曰行哉此忠直之繇也疏入下诏狱既而释之以是直名震天下
　　金城太守胡朂叛张轨遣都下宗毅治中令狐浏讨之济中流白鱼入舟浏筮之遇解四爻曰解者散也至而孚降象也敌必解甲归我矣朂果请降
　　有卜失物者遇损初爻筮者断曰速觅必见宜往正西方求之其人如言而往果获原物以初属兑体兑乃正秋也
　　僧徳音一日方饭有人问父病曰当即愈人问其故曰卦值损四遄喜之象且吾方饭饭则知生果即瘥昔温峤令郭景纯卜已与亮吉凶筮得益初爻曰元吉峤语亮曰景纯每筮尝不敢尽言吾等与国家同安危而曰元吉是事有成也于是协同讨灭王敦李赞皇初掌北门奏记有日者为筮得益三爻曰告公用圭贵显之象巽为白震为马见凶之徴公他日位极人臣但厄在白马耳及登相位亲族中亦无有畜白马者后与白敏中不协出为荆南节度使旋坐淮南李相纳吴女之狱马植鞫之极论徳党庇遂窜南海没而不返
　　隋髙祖将迁都夜与髙颎苏威二人定议季才偶瞻星象兼卜卦得益四爻旦上奏曰臣仰观乾象俯察蓍防符兆乆定必有迁都且尧都平阳舜都冀土是知帝王居止世代不同且汉营北城今将八百嵗水皆咸卤不甚宜人愿陛下协天人之心为迁徙之计髙祖愕然谓颎等曰是何神也遂发诏施行季彭山筮防姻遇益卦之损二五两爻动断曰婚姻内事主内卦震巽为先天相配之卦六二之隂又与九五之阳相应观其来卦各得乾坤之正男女正位乎内外必能宜其室家矣初与四阳下降而隂上升始之得正者也三从兑来应上艮体隂阳得配而男女不眤燕私之义也损之二五隂阳易位则晚年家道既成天道下济地道上行亦足相与以有终故其象见于之卦此婚姻之吉占也
　　彭宠反其妻数恶梦又多见变怪召筮遇益上爻曰有击之者当从外来宜谨防之宠疑子后兰卿质汉归故出之于外后为苍头子宻等三人所斩献首光武
　　一人有讼事将赴审卜得夬初九爻果被刑责不惟不胜而且有咎足为健讼之戒
　　同州刺史王彦问于关子明曰治乱损益各以数至苟推其道百世可知彦不佞愿假先生之筮一以决之关子曰占算幽微至诚一虑多则有惑请命蓍卦以百年为断既而揲蓍布卦得夬二爻变之革舍蓍而叹曰当今大运不过一再传耳从今甲申二十四年戊申天下当大乱而害始宫掖有蕃臣柄政世伏其彊若用之以道则桓文之举也如不以道臣主俱屠地也彦曰其人安出子明曰参代之墟有异气焉若出其并之郊乎彦曰此人不振苍生何属子明曰当有二雄举而中原分后尔朱荣专政庄帝立诛荣荣子复杀庄帝髙欢立静帝号东魏宇文泰立文帝号西魏
　　王彦问关子明曰二雄各能成乎子明曰我隙彼动能无成乎赵蕤注云内卦我也外卦彼也夬内卦九二化为六二隙之象也外卦九四举五阳而决一隂动之象也东西魏有隙髙欢建齐宇文泰建周动而成之应也
　　朱子语録载王子献占遇夬卦二爻占者曰必夜有惊恐后有兵权未几果夜遇冦旋得洪帅
　　五代史载唐明宗时路晏夜适厠有盗伏焉晏心动取烛照之盗即告晏请勿惊某禀命有自察公正直不敢动剑匣剑而去由是昼夜惊惧以备不虞召董贺筮遇夬二爻用事曰察象征辞大有害公之心然难已过但守其中正请释忧心晏后终无患
　　辽节度使召韩璘适有献双鲤者戏曰试筮此鱼何时得食璘布卦遇夬上爻惊云公与仆不出今日有不测祸奚暇食急命烹之未及食冦至俱遇害苻生梦大鱼食蒲心疑召筮值包鱼不利之占又长安謡曰东海大鱼化为龙男便为王女为公问在何所洛门东生以此于是月诛鱼遵父子一十八人不知东海苻坚封也时为龙骧将军宅在洛门东卒杀生有国
　　武肃王时有叶简者善占筮武肃当衙忽一日有非常旋风南来绕案而转召叶简问之简筮得姤三爻曰无妨也肤属切近之国变坎为险此淮帅杨渥已薨当早遣吊祭去耳王曰生辰使方去岂可便申吊祭简曰以卦断之必然之理速发使往彼若问如何得知但云贵国动静当道皆预知之王从而遣之生辰使先一日到杨渥已薨次日吊祭使至由是杨氏左右皆大惊服
　　冬夕酉时邵康节同子拥炉而坐有扣门借物者始扣一声继扣五声康节令缓言所借且令子试占之以一声属干为上卦五声属巽为下卦又以一干五巽共六数加酉时十数共得十六数除二六十二得零四数合成姤四爻变之巽互重乾卦中二干金二巽木二体而已干为刚金巽为长木其子曰金短木长所借者必锄也康节曰非锄必斧问之果借斧子请其故康节曰论数又须论理以卦论之锄亦未为不是以理论之夜非耕种之时需锄安用斧则切于破柴耳
　　已年三月十六日夘时邵康节同客坐观牡丹花开政盛客曰花亦有数乎康节曰有数因占之以己年六数三月三数十六日十六数共二十五数除三八二十四数得一为干上加夘时四数共二十九数除三八二十四数得五为巽下又以二十九数除四六二十四数得五数合成姤卦五爻变之鼎互重干遂谓客曰怪哉此花明日午时当为马所践毁次日午时果有贵客游观二马闘啮惊走花间遂蹂烂无遗按卦巽木为体干金尅之卦中又无生意故知牡丹必伤干为马互卦又见重干两马也午时者离卦也元康元年霹破城南髙媒石杜预筮之得姤上爻曰主女人凶后贾后诛死
　　有富室用一防计者始合中离家道渐落悔欲招之念已与相恶踌躇不果筮之得萃初爻遂决计往召其人果来生业复茂勿恤之騐也
　　鲍永为鲁郡太守时董宪别帅彭豊皮常等各千余人称将军不肯下顷之孔子阙里无故荆棘自除永心异之筮遇萃二爻曰夫子殆欲太守行典礼引而近之助诛无道乃防人众脩乡射之礼豊等欲圗永乃持牛酒劳飨而潜挟兵器永觉手格杀丰等擒破党与
　　魏拓跋瑞母尹氏有姙致伤后昼寝梦一老翁具衣冠告之曰吾赐汝一子汝勿忧也寤而私喜以问筮者遇萃四爻曰位虽不当变坎成男大吉之兆未几而生子以为协梦故名瑞字天赐
　　卫大经邃于易人谓之易圣未没之先筮卦得萃上爻预刻死日凿墓自为志如言终
　　张承之母孙氏懐承时游于江浦忽有白蛇长三尺腾入舟中母祝曰若为吉祥勿毒噬我萦而将还置诸房内一宿失去邻人见张家是夕有一白鹤耸翮入云以告承母母使筮之遇升卦筮者曰此吉祥也从室入云自下升髙之象坤体多夀蛇化为鹤殆夀徴乎后生承位至丞相辅吴将军年逾九十
　　孙坚妻懐权梦月入懐告坚曰妾昔懐防梦月入懐今又梦月此何祥也坚召筮者使卜遇升四爻进曰西伯享岐主有一方坚喜曰子孙兴矣
