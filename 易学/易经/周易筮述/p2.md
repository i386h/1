<!-- { "loadSidebar": true } -->
　　是故法象莫大乎天地变通莫大乎四时悬象着明莫大乎日月崇髙莫大乎富贵备物致用立成器以为天下利莫大乎圣人探索隐钩深致逺以定天下之吉凶成天下之亹亹者莫大乎蓍龟
　　朱子曰富贵谓有天下履帝位亹亹犹勉勉也疑则怠决故勉【言六者功用之大正形容蓍龟功用之大也故终言之又起下】
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　朱子曰此四者圣人作易之所由也
　　易有四象所以示也系辞焉所以告也定之以吉凶所以断也
　　朱子曰四象谓阴阳老少示谓示人以所值之卦爻此章专言卜筮
　　项氏曰制作之本有三有立象之本有制器之本有作书之本其一曰是故易有太极易之太极即礼之太一也有太一则有阴阳是谓两仪此八卦之第一爻也两仪各有一阴一阳是谓四象此第二爻也四象又各有一隂一阳是谓八卦此第三爻也八卦既成则六十四卦皆具而吉凶可见矣吉凶之变不可胜穷万事万物皆生于吉凶二字故曰吉凶生大业此六句言爻象之所由生也其二曰是故法象莫大乎天地万物皆具竒偶之法象而天地其最大者也万物皆具九六之变通而四时其最大者也万物皆有爻象之着明而日月其最大者也三者具而易之道备矣一家一乡一国各有占也而据崇髙之极可以作天下之易者贵为天子富有天下者也山巫野祝皆能占也而具神知之全可以为天下之利者圣人也折筳剡篿毁瓦灼鸡皆可占也而有探索钩致之神决疑成务之知可以供圣人之用者蓍龟也三者具而易之器成矣此六句言成器之所由立也其三曰是故天生神物神物即蓍龟也圣人则其知来之神以立卜筮天地变化即四时也圣人效其阴阳之变以立卦天垂象即日月也圣人象其刚柔之挥以画爻此七八九六之四象所以示也河图洛书天地之文字也圣人则其义理之明以作彖辞爻辞此系辞之所以告吉凶之所以断也此四者易书之所由作也是三节者起于太极成于系辞而易之始终备矣
　　诗尔卜尔筮体无咎言
　　书洪范七稽疑择建立卜筮人乃命卜筮曰雨曰霁【龟兆形有似雨者有似雨止者】曰防【隂闇】曰驿【气络驿不连属】曰克【兆相交错五者卜筮之常法】曰贞曰悔【内卦曰贞外卦曰悔】凡七
　　礼记曲礼卜筮者先圣王之所以使民信时日敬鬼神畏法令也所以使民决嫌疑定犹与也【与一作豫】表记子言之昔三代明王皆事天地之神明无非卜筮之用不敢以其私防事上帝
　　周礼太卜掌三易之灋一曰连山二曰归藏三曰周易【易者揲蓍变易之数可占者也名曰连山似山出内气变也归藏者万物莫不归而藏于其中杜子春云连山宓戏归藏黄帝】其经卦皆八其别皆六十有四【三易别卦之数亦同其名占异也每卦八别者重之数】
　　占人掌占龟以八簭占八颂以八卦占簭之八故以眡吉凶【颂谓繇也八故谓八事不卜而徒筮之也其非八事则用九筮占人亦占焉】一曰征【谓征伐人也】二曰象【谓灾变云物如众赤鸟之属有所象似易曰天垂象见吉凶春秋传曰天事恒象皆是也】三曰与【谓予人物也】四曰谋【谓谋讥也】五曰果【谓事成与不也】六曰至【谓至不也】七曰雨【谓雨不也】八曰瘳【谓疾瘳不也】簭人掌三易以辨九簭之名
　　九簭之名一曰巫更【九巫字皆筮之误也更谓筮迁都邑也】二曰巫咸【谓筮众心欢不也】三曰巫式【谓筮制作法式也】四曰巫目【谓事众筮其要所当也】五曰巫易【谓民众不説筮所改易也】六曰巫比【谓筮与民和比也】七曰巫祠【谓筮牲与日也】八曰巫参【谓筮御与右也】九曰巫环【谓筮可致师不也】以辨吉凶凡国之大事先簭而后卜上春相簭凡国事共簭
　　仪礼士冠礼筮于庿门【不于堂者嫌蓍之灵由庿神】主人冠朝服缁带素韠即位于门东西面【筮必朝服尊蓍龟之道也】有司【羣吏有事者】如主人服即位于西方东面北上筮与席所卦者具馔于西塾【筮所以问吉凶谓蓍也所卦者所以画地记爻易曰六画而成卦馔陈也】布席于门中闑西阈外西面筮人执防抽上韇兼执之进受命于主人【筮人有司主三易者也】宰自右少退赞命【宰有司主政教者也赞佐也佐主人告所以筮也】筮人许诺右还即席坐西面卦者在左【卦者有司主画地识爻者也】卒筮书卦【筮人以方写所得之卦也】执以示主人主人受眡反之【特牲馈食礼诸篇畧同其云卦以木所谓方也】以上节取经文畧见古圣人之重卜筮如此曲礼倒防侧龟于君前有诛戒之慎也柴世宗在民间诣王处士卜一蓍跃出卜者曰先人遗言凡筮而蓍自跃出者贵为天下主得非天下主乎世宗佯诘责之而私心甚喜此蓍之神也唐髙祖时有西僧能口吐火以威人傅奕奏曰此不足信若火能烧臣即为圣者髙祖试之僧口吐火触奕奕端笏念乾元亨利贞火反熖烧僧立死此易之正也邪术之无与于易也又筮者所不可不知也
　　子夏曰蓍也者神也虚而周也含其数而无太极之象也物始兆故参无以有之曰天两而形之曰地依其数而推之得四象之生成焉人理之变化焉【子夏易传出唐人张弧】
　　濓溪周子曰童蒙求我我正果行如筮焉筮叩神也再三则凟矣凟则不告也
　　明道程子曰易因爻象论变化因变化论神因神论人因人论徳行
　　先见则吉可知不见故致凶
　　伊川程子曰占出于自然之理
　　卜筮将以决疑也今之人独计其一身之穷通而已非惑夫
　　有理而后有象有象而后有数易因象以知数得其义则象数在其中矣必欲穷象之隐微尽数之毫忽乃寻流逐末术家之所尚非儒者之所务也管辂郭璞之学是也
　　横渠张子曰易为君子谋不为小人谋故撰徳于卦虽爻有小大及系辞必谕之以君子之义示人吉凶其道显矣知来藏往其德行神矣语蓍龟之用也康节邵子曰象起于形数起于质名起于言意起于用天下之数出于理违乎理则入于术世人以数而入术故失于理也
　　晦庵朱子曰易只是尚占之书
　　某解一部易只是作卜筮之书
　　象数乃作易根本卜筮乃其用处之实
　　八卦之画本为占筮伏羲画卦止为竒偶之画何尝有许多説话文王重卦作繇辞周公作爻辞亦是为占筮设到孔子方始説从义理去
　　上古之时民心昧然不知吉凶所在故圣人作易教之卜筮使吉则行之凶则避之此是开物成务之道故系辞云以通天下之志以定天下之业以断天下之疑正谓此也初但有占而无文往往如今人用火珠林起课者但用其爻而不用其辞则知古者之占不待辞而后见吉凶至文王周公方作彖爻之辞使人得此爻者便观此辞之吉凶至孔子又恐人不知其所以然故又复逐爻解之谓此爻所以吉者谓以中正也此爻所以凶者谓不当位也明言之使人易晓耳至如文言之类却是就上面明道理非是圣人本意知此方可学易卦爻之辞本为卜筮者断吉凶而具训戒至彖象文言之作始因其吉凶训戒之意而推説其义理以明之后人但见孔子所説义理而不复推本文王周公之本意因鄙卜筮为不足言而其所以言易者遂逺于日用之实类皆牵合委曲偏主一事而言无复包含该贯曲畅旁通之妙若但如此则圣人当时自可别作一书明言义理以贻后世何用假托卦象为此艰深隐晦之辞乎故今欲凡读一卦一爻便如占筮所得虚心以求其辞义之所指以为吉凶可否之决然后考其象之所以然者求其理之所以然者推之于事使上自王公下至庻民所以修身治国皆有可用私窃以为如此求之似得三圣之遗意
　　程先生説易得其理则象数在其中固是如此然泝流以观却须先见象数的当下落方説得理不走作不然事无实证则虚理易差也
　　以上畧举先贤正论如此见占筮有道不可流于邪也【崇祯十四年改文庙六人木主称先贤称子今从之】
　　筮仪第二
　　作筮室【择地洁处南其户】蓍牀【长三尺广二尺五寸置室之中北】蓍椟【以竹简或坚木为之圆径三寸长于蓍弱半在上强半在下别为台凾之使不仆】蓍百茎【袭以纁帛囊以黝帛纳椟中奠于牀中北】置香炉一于椟南香合一于炉南日炷香致敬别为筮牀【长五尺广三尺置室之东壁下】设木格【以横木板为之髙六寸长少杀于牀中为两大刻大刻之左为三小刻相距各五寸许】陈砚一笔一墨一黄漆板一【列于牀】洗帨【置室之西壁下】将筮则洒扫拂拭主人斋洁衣冠盥手至蓍牀前北面【若使人筮则筮者为之】炷香致敬出蓍【两手举上椟置下椟之东去囊启袭置下椟之西】于百数中取四十九策合两手奉之熏于炉上命之曰假尔泰筮有常假尔泰筮有常某官姓名今以某事云云未知可否爰质所疑于神于灵吉凶得失悔吝忧虞唯尔有神尚明告之乃筮【主人少退立执事举筮牀横置蓍牀前主人即牀筮若使人筮则主人焚香毕退西乡立筮者前出蓍退东乡立受命于主人主人命筮者如上辞筮者许诺执事纵置筮牀筮者述主人之命命筮即牀筮】分挂揲扐三变成爻十有八变成卦乃玩占【若使人筮则筮者以卦示主人而玩占】筮人纳蓍【主人奉蓍执事彻筮牀反于故所敛笔砚墨板主人前并蓍袭之囊之纳于下椟加上椟】炷香致敬而退【若使人筮则筮者纳蓍主人炷香致敬揖筮者而退】
　　礼三正记天子蓍长九尺诸侯七尺大夫五尺士三尺蓍阳故数竒也鸿范五行传云蓍百年一本生百茎説文云生千岁三百茎论衡云七十嵗生一茎七百嵗生十茎神灵之物故生迟也【陵阳李氏曰于犍为郡田野间亲见蓍草一本百茎絶无余支但长可二尺余耳】
　　史记禇先生曰闻蓍生满百茎者其下必有神龟守之其上常有青云覆之传曰天下和平王道得而蓍茎长丈其丛生满百茎方今世取蓍者不能中古法度不能得满百茎长丈者取八十茎已上蓍长八尺即难得也人民好用卦者取满六十茎已上长满六尺者即可用矣王者能得百茎蓍并得其下龟以卜者百言百当足以决吉凶长有天下四夷宾服筮【时制切许氏説文作□从竹从□□古巫字省作□作簭通作筮一作防误曲礼龟为卜防为筮防作防以其形似故误然字书无防或又误作筞筮也者信也见其卦也】
　　蓍【申之切从草蒿属或以其似竹作误毛诗草木疏云似藾萧青色科生论衡蓍之为言耆也明狐疑之事当问耆硕也又久长意也】
　　揲【他协切犹数也説文阅持也或入巫部作非】
　　挂【古买古话二切悬也古易本作挂太亦作挂石经乃作挂挂置而不用也既在营中则是悬之以用非置之不用也】
　　扐【卢白切马氏云指间也筮者着蓍指间也程氏曰扐者数之余也或作仂礼王制祭用数之仂丧用三年之仂注十分之一也通作阞周礼考上记以其围之阞捎其数注三分之一也余也太作艻注与扐通范氏曰今之数十取出一名以为艻又作泐考工记石有时以泐赵氏曰合古语考之则扐阞仂泐艻也者皆以余为义也至唐人始为蓍之衔指者为扐按扐之为义乃指间勒物之处以其分合皆属人乎故从手从力者勒之省也归竒于扐言归此余数于指间也故朱子曰扐字乃归余数之处而非所归余数之名今直谓扐为余则其曰归竒于扐者乃为归余于余而不成文理矣作泐者谓取勒入之义不切】
