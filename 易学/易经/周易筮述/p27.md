<!-- { "loadSidebar": true } -->
　　种放初谒陈求筮遇升上爻变艮成蛊曰艮有光明子他日必白衣諌议然名者古今之美器造物者深忌之天地间无全名终变成蛊子名将起必有物败之守贞不息子其戒哉放之晚节颇饰舆服广置良田多丛物议果如图南之言
　　一人病目就筮值困初爻幽谷不明后果多方医治延乆不瘥至三嵗竟失明
　　苻坚初入关梦天神遣使者朱衣赤冠命拜坚为龙骧将军觉而筮之遇困九二曰朱绂方来适与梦协唐宗行幸东都偶因秋霁与一行共登天宫寺阁临眺乆之上凄然发叹数次谓一行曰吾甲子得终无患乎一行进曰臣以数推之陛下将值困之上爻葛藟臲卼即当行幸万里社稷毕得终吉及西狩至成都前望大桥上举鞭问左右曰是桥何名节度使崔圆进曰万里桥上因追叹曰一行之言今果符之吾无忧矣
　　南宋时有人居青冀间卜得井初爻以为祸将及矣挈家逺徙时邑里全盛人皆笑之未几元魏师至所过赤地无余春燕归巢于林木始服其先几之哲范畴尝为洞霄宫道士遇江西张九牛授以筮法杭有无借子胡婆夀负罪而逃官督捕甚严捕者即畴求筮值井二爻曰坎为北方巽为木可于北方树木中求之如言迹至临平果获于空杨栁树中
　　上元县治东南相传为秦始皇所凿王导使郭璞筮之得井上爻曰淮水絶王氏灭按井收勿幕源源不絶之徴也
　　魏献文帝外示南讨意在谋迁诏太常卿王谌筮南伐之事其兆遇革任城王长子澄进曰易言革者更也将欲革君臣之命汤武得之为吉陛下帝有天下今日卜征不得云革命未可全为吉也帝厉声曰此象云大人虎变何言不吉也还宫召澄独谓之曰此间用武之地非可兴文殽函帝宅河洛王里因兹大举光宅中原任城意以为何如澄深赞成其事车驾遂幸洛阳宅迁都之计诏澄驰驿向北谕百司曰此真所谓革矣
　　齐神武崩于晋阳有日矣文襄令文宣与吴遵世等择地频卜不吉又至一所筮遇革皆云凶赵辅和少年最在众人后进云革卦于天下人皆凶惟王家用之大吉革彖辞云汤武革命应天顺人文宣遽登车顾云以此地为定即义平陵也
　　天赋曰革者变也革故鼎新之象占防遇之主有争防改嫁之事
　　沛父老帅子弟开门迎刘季共杀沛令时无主萧曹等恐事不就互相推让因徧筮之独季得革五爻诸父老因相谓曰平生所闻刘季奇怪当贵且卜筮之莫如刘季最吉乃立为沛公
　　周夑汝南人生而敛颐折頞丑状骇人其母欲弃之父以筮卜得革上爻曰吾闻圣贤多有异貌兴我宗者必此儿也然豹隠南山其终守东岗之陂乎遂育之及长专精礼易举孝亷贤良方正特徴皆以疾辞李纲仕隋蘓威令诣南海应接林邑乆而不召纲后自来奏事威复言纲擅离所职以之属吏纲见善卜者令筮之遇鼎因谓纲曰鼎取新也公易姓之后乃可得志而为卿辅宜卑退不然有折足之败寻防赦免后谒髙祖拜礼部尚书
　　窦姬初生时父母召筮遇鼎初爻曰母因子显贵不可言后被选入宫值吕太后出宫人赐诸王窦与在行中愿如赵近家请其主遣宦者必置赵籍伍中宦者忘之误置代籍伍中当行窦涕泣不欲行相彊乃肯行至代代王独幸窦姬生景帝数皆前定如此李徳裕为中丞有闽中筮者叩门请见因为作卦遇鼎三爻曰耳革行塞时事非乆公不早去冬必作相祸将至矣若亟请居外则代公者受患公后十年终当作相所谓亏悔终吉也是秋徳裕出镇吴门竟宪宗十年由西蜀入相
　　孔子使子贡往外乆而不来孔子谓弟子占之遇鼎之四皆言无足不来顔子掩口而笑子曰囬也哂谓赐来也曰无足者乘舟而来赐至矣清朝也子贡果朝至
　　卜珝少好读易郭璞见而叹曰吾所勿如也奈何不免兵厄珝曰然吾自筮得鼎四爻大限在四十一位为卿相当受祸耳
　　顔恶头推易代之事筮得鼎五爻预语人曰长乐王某年某月某日当为天子有人姓张闻其言数以寳物献之预乞东益州刺史及期果登天位擢张用之亷范为成都太守郡人杨繇善占卜尝有风吹削柿范令筮之遇鼎上爻曰巽为木上居木上主有荐木实者体离为火其色赤顷之五官椽献橘数苞王白冀州人善卜筮辽太宗入汴得之应厯十九年王子只没以事下狱其母求筮遇震初爻白曰其人后当王目前虽有震恐未能杀也无过忧景宗即位释其罪封宁王
　　宣城邉洪以四月中就韩友筮家中安否友筮得震二爻曰震既不安变兑为金卿家应有兵灾其祸甚重可伐七十束柴积于庚地至七月丁酉放火焚之咎可消也不尔其凶难言洪即聚柴至日大风不敢发火洪后为广阳岭挍遭母丧归友来投之时日已暮出促从者速装束吾当夜去从者曰今日已暝数十里草行何急复去友曰非汝所知也此间血覆地宁可复住苦留之不待食而去其夜洪焂发狂绞杀两子并杀妇又斫父妾二人皆被创暨仆一人负重伤因出亡走明日其宗族收殡亡者寻索洪数日于宅前林中得之已自经死合死伤恰七人
　　陈希夷曰有人先天筮得震三爻曰震苏苏位不当也处位不当于理不顺主人多妄求苟合虚伪不实春分之后却为科甲显赫之人庚夘命得之福禄满盈俱騐
　　马枢博极经史尤善周易梁邵陵王纶为南州刺史素闻其贤引为学士令枢讲易道俗听者二千余人寻遇侯景之乱筮得震四爻喟然曰岂可以皎皎之质辱于泥涂乃隠居茅山有白燕一双巢其庭树驯狎栏槛时至几案春来秋去几三十年
　　曹操虑及西蜀令管辂筮遇震五爻曰震厉有事变兑属西西蜀主有兵犯界操急使人探汉中消息先主果遣赵云入境
　　孝武造太极殿敦璞筮得艮三爻云艮乃第七卦又位居三三七之数为二十一又艮为阍寺奴象也按卦二百一十年此殿为奴所壊后梁武帝毁之舍身为奴
　　杜悰家有一生逺来求官精占筮一日上谒李徳裕李曰爵位由人岂由于数生曰凡人细微尚有定数况功勲爵禄乎李曰试筮我家明日有何事生布卦得渐初爻曰巽东南为白初为小子干者竿也在八卦中巽数居五艮居七明日主有白兽自南逾屋而来有小子执竿逐之兽复南去竿长五尺而七节试伺之翼日果有白猫自南来外宅元从之子逐之甫九嵗数其所执竿长五尺而七节畧无毫发差谬郭璞曰丞相府有将雏鸡雀飞集其背上驱之复来如此再三令吾卜之得渐四爻断曰巽为木亦为鸡东南地得桷为进得其位此晋王即位之徴也顾士羣母病命郭璞筮之得归妹之随二五两爻动云命尽秋节至七月果亡归妹女之终兑为正秋故也程舜俞集筮法云按六经圗卜云泰天地气交之卦也而占父者忧之父入土也归妹男女有家之卦也而占母者患之女之终也观此亦可见占法矣歩熊有邻家儿逺行或告以死其父母号哭制服熊为之筮遇归妹三爻曰反归者必反也按卦此人不死尅日当还果至
　　髙文义公之叔燧精易数文义公择婚徧卜不吉后议郭氏女稍长筮得归妹四爻曰归虽迟真佳耦也遂聘之
　　孝景王皇后武帝母也父王仲母臧儿臧初归王生后与儿姁而仲死更嫁为长陵田氏妇时后已归金王孙产一女矣臧儿后召筮遇归妹五爻筮者曰重兑在宫一君一娣两女并贵臧儿素欲倚两女因其言夺金氏女纳太子宫太子爱幸之生男是为武帝遂立为后其女娣儿姁亦复入生四男并为王宋丁未録杨绘过池阳见丘濬濬曰明年当改元以周易歩之丰卦用事必以丰字纪年果改年元丰【此以卦名占者非笙】
　　曹操有疾召管辂筮遇丰二爻对曰此疑疾耳不日即瘥操病果安
　　癸酉甲戌间宋事棘曽渊子衔似道命造廖应淮所询世道如何应淮发防得丰卦三爻攒眉曰杀气向福泉潮惠去余不知死所矣葢以离象戈兵主杀居南方三位离上为极南之地其曰终不可用则国事可知矣
　　光武生时有赤光室中皆明使卜者王长筮之得丰六五来章知为豪杰景从之人故隠其辞曰庆誉之爻此善事不可言
　　王处直家有黄蛇见于碑楼处直以为龙藏而伺之又有野雀数百巢麦田中处直以为己徳所致有筮者卜其不祥曰蛇穴山泽而处人室鹊巢鸟降而田居小人窃位而在上者失其所居闚户无人大凶之兆也已而处直果被废死
　　前汉书东方朔传云上尝使诸数家射覆置守宫盂下射之皆不能中朔自赞曰臣尝受易请筮之乃别蓍布卦而对臣以为龙又无角谓之为蛇又有足是非守宫即蜥蜴上曰善复使筮他物连中管辂之术不在朔下故辂弟辰曰往孟荆州为列人典农尝问亡兄东方朔得何卦乃知守宫蜥蜴二物耶亡兄遂为安卦生象变化相推曽于辰已分别龙蛇各言其理荆州叹服窃谓辰龙也龙阳物角属阳已蛇也蛇隂物足属隂其必上离下艮而为旅卦乎盖离之上九飞而上居阳爻纳甲为已下比五隂故曰有足艮之初六潜而下居隂爻纳甲为辰上比二隂则为无角故知其所用亦火珠林法也
　　魏郡厐俭因乱失父时俭三四嵗母繦抱转客庐中虑无见期召筮遇旅二爻筮者曰懐资之日得僮之朝当复相合后凿井得钱千余万遂巨富以乏给使买一老苍头苍头归厨下窃言曰堂上老母似我妇婢以告母呼问事实复为夫妇时人为之语曰庐里厐公凿井得铜买奴得翁
　　萧吉行经华隂见杨素冡上有白气属天因筮之得旅三爻曰次焚仆丧其后必有灭门之祸未几感以反族灭
　　孙守荣尝出入史嵩之相府一日庭鹊噪令筮之遇旅四爻曰来日脯时当获珍寳然他日不免累心明日李全果以玉柱斧为贡后卒以此箝制要胁嵩之既受其赂惟欝欝于懐而已
　　程沙随占法云逈初寓余姚僧舎筮之遇巽占曰有风火之恐而不及害未几舎北火发焚十余舎至寓舎止县取纲维及遗火僧杖之其占曰巽为风互体离为火兑为毁折变震为惊惧初六为内卦之主不与离应故曰不及害巽为寡发重巽二僧之象反对重兑兑为决二僧受杖之象其奇騐如此
　　建武末青谿宫东门无故自崩大风拔东宫杨栁或求阮孝绪筮之遇巽初爻曰巽者木也齐为木行巽乃木位初爻变干木受金尅故东门自崩齐其衰矣有问疾者卜得巽二爻曰病虽危祟在东南方速禳之则吉如言往祷即瘥
　　济隂黄允以儁才知名遇异人为筮终身得巽三爻曰君有絶人之才足成伟器然频越于理守道不笃终恐失之此卦一隂入伏败子名者必隂人也后司徒袁隗欲为从女求姻见允而叹曰得壻如是足矣允闻而黜遣其妇夏侯氏妇谓姑曰今当长辞乞一防亲属以属离诀于是大集宾客妇中坐攘袂数允隠恶十五事乃登车去允以此遂废
　　元世祖遣使召田忠良至指西序第二人谓之曰彼手中所握何物试筮之得巽五爻对曰巽为鸡五位居中阳光未发必鸡卵也果然
　　景帝时梁王求为嗣袁盎进説阻之梁王以此怨盎使人刺盎刺者至关中问盎称之皆不容口乃见盎曰臣受梁王金刺君君长者不忍刺君然后刺者十余曹备之盎心不乐家多怪乃之棓生所问占得巽上爻曰巽在牀下不及备也丧其资斧无所归也必祸起旦夕还梁刺客后曹果遮刺杀盎安陆郭门外范仲淹过润州见徐复问曰今以衍卦占之四夷无变异乎复推得兑卦曰西方当用兵记其月日后无少差
　　元世祖谓田忠良曰朕用兵江南困于襄樊累年不决定在何时忠良筮得兑二爻对曰遇金则孚在酉年矣及期吕文焕果降
