<!-- { "loadSidebar": true } -->
　　钦定四库全书　　　　　经部一
　　周易筮述　　　　　　　易
　　提要
　　【臣】等谨案周易筮述八卷
　　国朝王宏宏撰字无异号山史华阴人康熙己未荐举博学鸿词宏以朱子谓易本卜筮之书故作此编以述其义其卷一曰原筮曰筮仪曰蓍数筮仪本朱子并叅以汴水赵氏其卷二曰揲法其卷三曰变占尊圣经黜易林稽之左与朱子大同小异其卷四曰九六曰三极曰中爻中爻即互体其卷五曰卦徳曰卦象曰卦气卦气本邵子朱子并附太乙秘要其卷六曰卦辞其卷七曰左国语占曰余论其卷八曰推验采之陆氏其涉于太异可骇者弗载其书虽専为筮蓍而设而大防辟焦京之术阐文周之理悉推本于经义较之方技小数固区以别焉乾隆四十六年五月恭校上
　　总纂宦【臣】纪昀【臣】陆锡熊【臣】孙士毅
　　总　校　官　【臣】　陆　费　墀












　　周易筮述原序
　　易者天也筮者人也伏羲文王周公言天孔子言人葢易至孔子而正徳之事备则莫备于筮筮者和顺于道徳而理于义穷理尽性以至于命之学也学之不讲而但求之吉凶于是以朱子谓易本卜筮之书为浅之乎言易不知伏羲示象文王于比初筮原筮之义周公于革未占有孚之义至孔子作大无非象占之义其在论语引恒九三之辞而曰不占是以易为卜筮乃朱子之所以考诸圣人而不谬者也书建稽疑五谋而卜筮居其二记曰疑而筮之则弗非也日而行事则必践之圣人之以卜筮为敎也观象玩辞观变玩占显诸仁藏诸用人事尽而天道协夫岂苟而已哉自焦贑出而圣人隐自易林出而圣人之言隐京房管辂郭璞辈继之而相天相地相人之术百家杂起言易者日纷去易日逺诡僻诞怪求知所不可知而道徳性命之事荒矣故予责乱易之罪以贑为首太元包潜虚皇极篇之作皆思以私智自见用三用五用七用九卒失其自然又或饰以古文竒字以是求天人之合亦徒劳矣近世之深于易者推韩恭公其着易占经纬兼用易林予为是书必黜易林惟奉周易之辞而揲蓍之法则以啓之所定者为主窃慨夫以圣人之道而流于术也举焦京管郭一切可惊可疑之事附防之説概摈之即所传邵子前知其不以蓍得者亦无取焉乃知程子所谓与尧夫同里居三十余年无所不问而独未及数者其言非漫然也燕处一斋屏去百虑旷视古今洞彻物我本朱子之説以上溯四圣人之防晓然于天地变化之神阴阳消长之妙决嫌疑定犹豫正言断辞莫非敎戒使之不迷于吉凶悔吝之途而适乎仁义中正之归而胡氏所谓朱子于易学为金声玉振者可以俟诸百世而不惑矣其末或有一二端之不合葢心之所见不敢自匿而随响遂影以冀貌于学者之虚名也然与经传之言则无不合焉庻几后有知者亦可以告无罪矣云台后学王宏撰自序















　　钦定四库全书
　　周易筮述卷一
　　华隂王宏撰撰
　　原筮第一
　　易有圣人之道四焉以言者尚其辞以动者尚其变以制器者尚其象以卜筮者尚其占
　　周易本义晦庵朱子曰四者皆变化之道神之所为者也
　　大传所言率卜筮之事而卜筮之文始见于此辞变象占释载于后
　　是以君子将有为也将有行也问焉而以言其受命也如向【古文响字】无有逺近幽深遂知来物非天下之至精其孰能与于此
　　朱子曰此尚辞尚占之事言人以蓍问易求其卦爻之辞而以之言处事则易受人之命而有以告之如向之应声以决其未来之吉凶也以言与以言者尚其辞之以言义同命则将筮而告蓍之语冠礼筮日宰自右赞命是也
　　参伍以变错综其数通其变遂成天地之文极其数遂定天下之象非天下之至变其孰能与于此
　　朱子曰此尚象之事变则象之未定者也参者三数之也伍者五数之也既参以变又伍以变一先一后更相考覈以审其多寡之实也错者交而互之一左一右之谓也综者总而挈之一低一昻之谓也此亦皆谓揲蓍求卦之事葢通三揲两手之防以成阴阳老少之画究七八九六之数以定卦爻动静之象也参伍错综皆古语
　　错综其数圣言甚明此错字与八卦相错之错字虽同而用之自异来瞿塘以错为阴与阳相对父与母错长男与长女错中男与中女错少男与少女错六十四卦皆不外此错作错卦图予证之周礼之云经卦别卦者已言其误矣又为综卦之説云综即织布帛之综或上或下颠之倒之者也作综卦图予尝采入周易图説述中今按其法即先儒所谓覆卦也然必颠之倒之乃有或上或下其实止言颠倒则上下在其中矣予谓或上或下与颠之倒之复当有别如所举屯相综水雷屯颠之倒之为山水覆卦也若或上或下则水雷屯应为雷水解履小畜相综天泽履颠之倒之为风大小畜覆卦也若或上或下则天泽履应为泽天夬此又两卦乗承之义也然以此言则乾坤坎离四宫之卦与覆卦同震巽艮兑四宫之卦与覆卦异予故以为有别也是言综不如言覆为无且今观易中言卦言成列言相错言相荡不一而足从未有以综言者综字仅见于此言数而非言卦也即朱子所谓交互左右总挈低昻亦只言其数耳来氏乃言卦自矜为山中三十年研穷之力诸儒失之而已独得之而不知其已备于覆卦之説矣然此实皆本之序卦杂卦传来氏既以综言又分别正综杂综谓四隅之卦虽杂亦不杂似乎有不足于杂者不得已而言杂而予谓易中变化之妙全在于杂故曰杂而不越曰六爻相杂曰杂物撰德曰刚柔相杂正所谓流行不常非胶固一定者也来氏之言赘矣要之易道广大朱子所云通透得去者固是而自然之合与勉然之合则不可不晰也或曰覆卦亦所未言子非综而是覆何也曰覆字是先儒自已立言故无嫌来氏是解经以言数为言卦故未敢谓然也
　　易无思也无为也寂然不动感而遂通天下之故非天下之至神其孰能与于此
　　朱子曰此四者易之体所以立而用所以行者也易指蓍卦无思无为言其无心也寂然者感之体感通者寂之用人心之妙其动静亦如此
　　夫易圣人之所以极深而硏几也
　　朱子曰硏犹审也几微也所以极深者至精也所以硏几者至变也
　　唯深也故能通天下之志唯几也故能成天下之务唯神也故不疾而速不行而至
　　朱子曰所以通志而成务者神之所为也
　　子曰易有圣人之道四焉者此之谓也
　　朱子曰此章言易之用有此四者
　　平庵项氏曰四者虽云辞变占而其下文所论则皆占也自是以君子将有为也至天下之至精言所占之事也自参伍以变至天下之至变言占之法也自易无思也至天下之至神言占之理也凡占之法有数有变每爻三揲为三变每揲有两三时象閠象再闰为五小变此三五以变也三揲之竒分而计之则得三少三多一少两多一多两少之数去三揲之竒以左右手之正策合而计之则得四九四六四七四八之数此错综其数也错谓分而间之综谓合而总之此两句止论一爻之法通六爻之变得十有八遂成初二三四五上以为刚柔相杂之文极六爻之数得七八九六遂定重单交拆以为内外两卦之此两句方论成卦之法故曰此言占法也蓍之变策之数爻之交卦之皆寂然不动之物初不能如人之有思亦不能如人之有为皆纯乎天者也及问焉而以言则其受命也如向无有逺近幽深遂知来物则感而遂通天下之故皆同乎人者也故曰此言占理也
　　至精至变至神易之体也唯深唯几唯神易之用也故曰夫易圣人之所以极深而硏几也立此一句以承上体起下用也物情难尽唯精于占者能极逺近幽深之情而系其辞故虽深而无不至也事变至微人所易忽唯明于变者能推分合错综之文而见其故虽微而无不察也至于神则无所用其力矣硏极之至义精用利以至于神此则夫子耳顺心从之事非于深几之外复有所谓神也下系曰过此以徃未之或知也穷神知化徳之盛也此之谓也
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　朱子曰开物成务谓使人卜筮以知吉凶而成事业冒天下之道谓卦爻既设而天下之道皆在其中
　　是故蓍之德圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫
　　朱子曰圆神谓变化无方方知谓事有定理易以贡谓变易以告人圣人体具三者之德而无一尘之累无事则其心寂然人莫能窥有事则神知之用随感而应所谓无卜筮而知吉凶也神武不杀得其理而不假其物之谓
　　项氏曰开物者知其未然也阳之始物也成务者定其当然也阴之终物也是故圣人用之以知人之志所谓开物也以定人之事所谓成务也以决人之疑即志与事之决也此三者皆蓍卦爻之所能也是故蓍用七故其德圆卦用八故其徳方爻用九六故其义易蓍开于无卦之先所以为神卦定于有象之后所以为知爻决之先者也所以为贡圣人以此三物之德洗心以存其神退藏于宻以定其体吉凶与民同患以赞其决故其知几则神之开物也其畜德则知之成物也此谓聪明睿知也其断吉凶则神武之决也其与民同患则不杀之仁也古之人有能备是徳者伏羲氏其人也
　　是以明于天之道而察于民之故是兴神物以前民用圣人以此斋戒以神明其徳夫
　　朱子曰神物谓蓍龟湛然纯一之谓斋肃然警惕之谓戒明天道故知神物之可兴察民故故知其用之不可不有以开其先是以作为卜筮以教人而于此焉斋戒以考其占使其心神明不测如神之能知来也
　　项氏曰惟其聪明睿知也是以明于天道之逺而察于民事之近唯其神武不杀也是以建立蓍策以开斯民占决之用圣人用以卜筮之法所以斋心而戒事问之于神而贡之于明者以自斋戒以自神明其斋则洗心也其戒则藏密也其神明其德则吉凶与民同患也
　　是故阖戸谓之坤辟戸谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　朱子曰阖辟动静之机也先言坤者由静而动也乾坤变通者化育之功也见象形器者生物之序也法者圣人修道之所为而神者百姓自然之日用也项氏曰阖户谓之坤言画偶爻也凡偶皆属坤辟户谓之干言画竒爻也凡竒皆属干一阖一辟谓之变六画既成刚柔相杂言成卦也往来不穷谓之通九六之动交相往来言之卦也皆自神而明之也按其迹而言之见于蓍策谓之象形于卦爻谓之器制而用之谓之卜筮之法可谓明矣究其用而言之则枯草之茎败木之椠而内外静作之务皆资之以利其用王公皂之人皆用之以决其疑极深硏几其妙如此岂非天下之至神乎此自明而神之也
　　是故易有太极是生两仪两仪生四象四象生八卦朱子曰一每生二自然之理也易者阴阳之变太极者其理也两仪者始为一画以分隂阳四象者次为二画以分太少八卦者次为三画而三才之象始备此数言者实圣人作易自然之次第有不假丝毫智力而成者画卦揲蓍其序皆然
　　八卦定吉凶吉凶生大业
　　朱子曰有吉有凶是生大业
