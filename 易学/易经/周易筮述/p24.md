<!-- { "loadSidebar": true } -->
　　王邑王寻兵败于昆阳王莽大惧命明学男张邯筮之遇同人三爻谬曰莽皇帝之名升谓刘伯升髙陵谓髙陵侯子翟义也言刘伯升翟义为伏戎之兵于新皇帝世俱殄灭不兴也不知皇天厌恶明示莽灭易之彰彰如是
　　陆抗克歩阐孙皓意张大乃使尚广筮并天下遇同人之五变之离对曰吉庚子嵗青盖当入洛阳故皓不修其政而恒有窥上国之志及败嵗果在庚子盖号咷嗟涕亡国之象大师相克为大国所克变之离离者离王公之位而附托于人也
　　刘防时楚人以舟师攻封州封州兵败于贺江防惧以周易筮之遇大有遂赦境内改元大有刘初名巗更名防有僧言防书灭刘氏者龚也乃取飞龙在天之义为防字音俨以名焉
　　郎宗善京氏易除吴令到官一月时遇暴风宗占值大有初爻以为于吴地无交渉火在天上京师天子之地主大火记识时日果如宗言
　　范文正未遇时卜卦得大有二爻遂留心经济思以天下为己任及得位果如其占
　　周文育为监州王劢所委任以为长流令后劢被代文育欲与俱下至大庾岭诣卜者筮之遇大有三爻曰君北下不过作令长南入则为公侯盖离为南方用享之三则公侯位也文育曰足钱便可谁望公侯卜人又曰君须防当暴得银至二千两若不见信以此为騐其夕宿逆旅有贾人求与文育博文育胜之得银二千两旦日辞劢投陈霸先以军功封侯韩慥绍兴末卖卜于三桥多奇中庚辰春吕太史伯恭至其肆筮得大有四爻慥曰彭者盛也名满天下可惜无福
　　阮孝绪自筮夀算遇谦卦曰吾与刘著作同年盖以坤者土也土居五行之末而坤全具十数是五十也又序卦属八两人俱当以五十八而终及期刘沓卒孝绪曰刘侯逝矣吾其几何是年十月亦卒
　　有将出经商者诣顔恶头卜遇谦初爻曰此行主有两姓俱名谦者与偕大获财利询之果与孙李二人同行一名谦一名守谦后获利数倍而归
　　一士人求名卜得谦二爻喜曰飞鸣之兆也竟得隽后善筮唐髙祖镇太原引为宾客以春秋授秦王世民王尝问己欲举义事得成否为筮遇谦三爻曰爻变纯坤隋运将终矣劳谦有功之象况公家徳业天下系心已乆所谓万民服也若顺天而动自河以北指防可定然后长驱关右帝业可成
　　有人卜事成否得谦四爻辞义皆吉后竟无成及考希夷河洛数断此爻曰一变小过往厉必戒勿用永贞当处卑约不然徒取损害耳始知占爻又须看变也
　　曲岩为韦孝寛参军颇知卜筮一日筮齐朝事遇谦五爻曰邻者齐也我利则彼不利且以日辰断之来年东朝必大相杀戮孝寛因令岩作謡歌曰百升飞上天明月照长安百升斛也又言髙山不摧自崩槲树不扶自树令谋人多赍此遗之于邺齐主闻之明年遂诛斛律明月国中大乱
　　南汉主防袭位令周杰知司天监事因问国祚脩短杰以易筮遇谦上爻曰卦有两土土中数也生于五成于十以五乘十歳运应五百五十防大喜赏赉甚厚防以梁贞明三年僭号至开寳四年国灭止五十五年云
　　僧徳音占人问病遇豫五爻曰贞疾之爻淹乆不瘥果成锢疾
　　曹操尝令管辂筮东吴边地无事否遇随二爻对曰东吴主亡失一大将俄合淝报来陆口守将鲁肃身故操大惊服
　　元世祖猎栁林御幄殿侍臣甚众顾田忠良曰今拜一大将取江南朕心已定果何人耶试筮之忠良占得随三爻环视左右目一人对曰是伟丈夫可属大事帝笑曰此伯顔也政欲用之子识我心真神卜也管辂至洛阳何晏召问九事皆明因谓之曰闻君非徒善论易至于分蓍思爻亦为神妙试为作一卦知位当至三公否辂筮得随四爻进规曰昔元凯之弼重华宣慈和惠仁义之至也周公之翼成王坐以待旦敬慎之至也故能光流六合万国咸宁然后举鼎足而登金调隂阳而济兆民此履道之休应非卜筮之所明也君侯位重山岳势若雷霆而懐徳者少畏威者多殆非小心翼翼多福之士宜详思贞凶之戒以永令终
　　蛊六爻皆变为泽雷随沙随程氏古占法载完顔亮入冦防稽士夫筮之遇蛊逈为占之曰内卦巽初六巽于二刚唯柔巽者能发为刚故初六利武人之贞至四则田有获矣田有获者用武而有功也外卦艮上下不相与以刚上穷其变随随内震为动为威怒外兑为毁折随自否卦中来断干之首坠于地下应杀亮后果遇杀
　　李显忠初生其母数日不产有一僧过门为卜卦值蛊初爻曰干蛊之象虽危终吉所孕乃奇男子当以劒矢置母傍即生已而果产
　　唐太宗问李淳风曰女主既兴朕祚遂亡乎对曰造蛊者五女也应五者二臣也幸有是人干母之蛊维持社稷
　　季彭山筮行旅遇蛊之未济三四两爻动断曰行旅外事也主于外卦而艮之上七为卦之主从震而来动而止者也六四从坤而来以入艮体而入五之柔内卦巽体退怯不前七二又从坎来陷而不出九三动于下位地当僮仆或有不宁心虽急归亦多牵系重以未济为之卦之悔有小狐汔济濡其尾之象则信乎欲行而未得矣但七二之阳为九三之动所乘犹能上进故振作有为不终怠弛是为元亨利渉大川也利渉大川则归亦可以渉险矣计其归日则卦有二动爻当以月占三爻来卦干于地支直己午上爻来卦震于天干直癸甲当在癸巳甲午两月囬内外动爻相连其行无所滞也若起程之日则已动之卦当占六爻隂阳老少之生数而主进初爻少隂二数二爻少阳三数三爻老阳一数四爻老隂四数五爻少隂二数六爻少阳三数共得十五以六除去十二得畸三当三之阳爻属寅在占卦前之寅月起程若论方位则巽先天西南方之卦也艮先天西北方之卦也其家在县邑之西南其至自他乡之东北亦分内外体而占之
　　初庾冰闻郭璞善筮因就卜璞为筮得蛊四爻曰子孙必有大祸惟固三阳可以有后长子希果为桓温所诛
　　广平刘奉林妇病困已买棺时正月也使管辂筮之遇临卦辂曰命在八月辛夘日日中之时林谓必不然而妇渐差至秋发动一如辂言
　　孙坚母娠时梦肠出绕腰有一童女负之绕吴阊门外又授以芳茅一茎语曰此善祥也必生才雄之子今赐母以土王于翼轸之地鼎足于天下百年中应以异寳授于人也语毕而觉旦起筮之遇临初爻筮者曰生子主君临南土但地中有泽金将乘运所梦童女负母绕阊门乃太白之精感化来梦其终并于金徳乎及吴氏之兴嘉禾适见逮亡时孙皓送六代金玺归晋梦与筮俱騐
　　王庭凑既立迎五明道士置于府尝从容问曰吾夀几何子孙几何试筮之遇临初爻道士曰公自此当三十年愿竭节勤王爱民恤物次则保神啬气常以清俭为心必享殊夀又咸者俱也后有二王相继皆公余庆之所致也春秋所谓五世其昌八世之后莫之与京已而庭凑立三十年死盖庾文也景崇镕皆王
　　有父占子病者卦得临三爻以时日合之值父母当头尅子孙是为凶象而子孙又不上卦占者断其必死父泣而归涂遇一友问得其故友曰父母当头尅子孙使子孙上卦则受尅矣今之生机全在不上卦且爻云既忧之无咎但有忧而无咎郎君必无恙未几果愈
　　刘岩曽诣黄贺筮得临四爻变归妹谓曰君他日必为伟器然勿以春日为恨初不晓其意及老悟愆期有时之辞盖迟迟之谓也
　　郭景纯过江居于暨阳墓去水不盈百歩时人以为近水景纯曰吾筮得临上爻泽为土掩此地将当为陆后沙涨数十里俱为桑田
　　武卫奚永洛与河内人张子信对坐有雀鸣于庭树闘而堕焉子信筮之遇观初爻曰观为风行之卦爻主小人伤害向夕有风从西南来厯树拂墙角夜必有人唤公不可往子信去后果有风来至夜髙俨使召永洛且云勅唤永洛欲赴其妻苦留称坠马折腰免于难
　　开元二年梁州道士梁虚舟以九宫推算张鷟云五鬼加年天罡临命一生之大厄以周易筮之遇观之涣主惊恐后风行水上事即散果被御史李全交劾其罪敕令处尽而刑部尚书李日知左丞张廷珪崔升侍郎程行谋咸请之乃免死配流岭南
　　季彭山筮入仕遇观之涣六二一爻变动断曰入仕外事也主于外卦而巽体一隂为卦之主又从巽来在二阳之下有能畜之义而二阳居观之上七五阳刚中正又从震来畜而能通之象也内体坤顺臣道所宜六二又以柔中之徳上应七五中正刚静之君有得臣任事之象况六二之动直方之徳将发之时也岂不进用哉若闚观之占乃因小人观上徳者而发不可以语坤道之正也
　　正统四年建文帝在粤西谋东归程济筮之得观之否济曰所谓利用宾于王也不宜变否中互艮巽艮止而巽入艮为寺人当遇此兆后入京以内官吴亮侦视则寺人之兆也迎入宫称老佛竟以是终则用宾变否之应也
　　张轨以时方多难隂圗据河西筮之遇观五爻喜曰为民观仰霸者兆也于是求为凉州刺史于时鲜卑反叛冦盗纵横轨到即讨破之斩首万余级遂威着西州化行河右
　　黄山谷谓陈无己曰黄龙晦堂其长老有道者也尝问易于予予授以河洛理数未几退席问其故渠曰予往嵗行噬嗑二爻横遭官府凌辱明年复行噬嗑故特杜门行其志予曰公物外人也何虑乎此渠曰人托隂阳以生莫逃乎数予虽学出世法岂能免形骸之累
　　管辂尝诣族兄孝国居与二客防客去辂谓孝国曰此二人厚味腊毒天精幽夕坎为棺椁兑为丧车流魂于海归骨于家少许时当并死也后二人饮酒醉夜共载车牛惊入漳河中皆溺死所谓腊毒指噬嗑三爻而言初疑兑坎二语似与此爻无渉及观互体三四五本坎也而变兑可知公明当日并详互卦耳汝隂人善易临终书板授妻曰后五年春当有诏使姓龚者来尝负吾金即以此板往责至期龚使果至妻执板往使惘然良乆乃悟取蓍筮之遇噬嗑四爻叹曰吾不负金汝夫自有金知我善易故书板以寓意耳金五百斤在屋东去壁尺许盖离中黄震东方色为土掩故未光也掘之如筮
　　一家有金数两夫妻共藏之后忽失金其夫疑妻有异志将逐之其妻称寃诣杨伯丑筮卦成得噬嗑五爻曰金在矣悉呼其家人出指一人曰可取金来其人赧顔不敢隠遂获金
　　桓彛与郭璞善尝令璞筮遇噬嗑上爻璞以手壊之彛问其故曰卦与吾同丈夫当此非命而何竟如其言
　　刘灵助以尔朱荣败遂叛每云三月末我必入定州及将战自筮之遇噬嗑上爻知兆大凶以手折蓍弃之于地曰此何知也寻见擒徼幸一战以冀成功卒莫逃乎数也
　　李揆以进士调集在京师闻宣平坊王生善易筮往问之生为开卦得贲初爻曰君非文章之选乎趾乃下职当为河南道一尉揆负才华不宜为此色悒忿而去生曰君无怏怏数有前定也后以书判不中第补汴州陈留尉
　　蘓东坡行年得贲之六二本朝文体三苏为之一变岂非文饰之象与东坡曰予爻虽佳行年吉凶相半不得全美既归复谪生平多坎坷以斯数三复而自寛曰尼父之叹岂无谓哉
　　李徳裕初掌记北门有隠士管涔者为筮遇贲之三爻曰君明年当在人君之左右为文翰之职须值少主其年秋登朝明年正月穆宗缵绪召入禁苑盖以离文明艮少男有少主之象
　　张庭瑞甚得蛮夷心碉门羗乱从数骑往羗陈兵以待庭瑞谕之曰汝不悛召近郡兵空汝巢穴矣其酋长弃鎗弩罗拜曰我近者召筮得贲四爻闻之筮者曰有白马将军来可不劳兵而罢今公马果白敢不从命
