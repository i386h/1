<!-- { "loadSidebar": true } -->
　　江西龙广寒挟预知之术来游钱塘佑圣观陈提防房中陈欲试其术以明日饮食事叩彼预占龙宻写固封嘱曰不可拆看陈俟其出窃啓视之云来日行兑二爻位兑为羊孚者麸也又孚者三子也应食羊肉白麪食客三人老夫亦与客列适有餽陈鲫鱼数尾者陈戒仆明日三厨专以此鱼供馔至明早住持吴姓因髙显卿参政避人贺生辰来方丈坐邀陈相陪陈曰敝房有鲫鱼取来供用髙固止之因言龙广寒在房髙曰我尝识之请过同坐酒食我已准备来也须臾赍盒至果是羊肉白麫
　　魏明帝好隂阳闻崔浩説易及洪范五行善之时有兔在后宫宫禁邃宻共讶无从得入召浩筮之得兑三爻曰兑为少女又为妾三隂在下体之上自外而升当有邻国贡嫔嫱者兔乃西方之兽故先见兆明年姚兴献女
　　邵雍未殁时知天下将乱筮得兑四爻预语子伯温曰世行乱矣蜀安可避居葢以兑居西方四位有喜也及宣和末伯温载家使蜀故免于难
　　庚申三月建文决意东归程济再筮之得兑五爻变归妹曰归妹杂卦之尽也师今年适六十四春季木将尽至夏火旺子生母死且太嵗干支皆金火必尅之夏其危乎五月有僧自诡为帝诏械入京同寓寺者皆逮师与焉不得已遂陈其实迎入大内卒张軏家贫好学志识开朗初在洛阳天下汹汹未卜所向筮秦地得涣二爻曰奔机得愿秦雍之间必有王者遂杖防入关
　　吉士瞻少有志气不事生业时徴士吴苞见其姿容劝以经学乃就卜者王先生卜易值涣三爻王生曰君志在四方拥旄仗节非一州后一年当得戎马大郡及梁武帝起兵遣士瞻讨不从命者果大贵显秦王尝问后隋运将终得天下者何姓以筮对曰继卦值涣九五木徳乘水是李姓也
　　天赋曰节卦刚柔当位不相夺伦夫妇百年情投鱼水合之泰咸恒均防姻之吉卦也
　　羊祜典枢要有违覆輙焚草所荐逹朝士人无知者或谓其慎宻太过祜曰君未三复于节之初爻乎臣不宻则失身吾犹惧其不及也
　　唐檀习京氏易永宁元年南昌有妇人生四子檀筮得节二爻曰兑金坎险冦在门庭京师当有兵气其祸发于萧墙至延光四年中黄门孙程兵殿省诛皇后兄车骑将军阎显等立济阳王为天子果如所筮
　　谯人夏侯藻母病困诣淳于智卜忽有一狐见之嘷怖愕驰见智智为筮遇节二爻曰其祸甚急君速归在狐嘷处拊心啼哭令家人惊怪大小必出一人不出哭勿止然后其祸可救也藻还如其言母亦扶病而出家人既集堂屋五间拉然而崩出户免凶奇哉智之卜也
　　赵逹广陵人吴广武中魏师大举吴主诣广陵召逹筮之逹布算得节三爻曰坎水子也兑泽金也吴衰当在庚子今魏无能为也问其候逺近曰三为内极之爻在后五十年吴主笑曰朕忧当身不及孙也至期皓梁亡国
　　韦鼎北渡江遇隋髙祖言曰观公容貌故非常人而神鉴深逺亦非羣贤所逮也因为筮统一之期得节四爻曰天地节而四时成嵗一周天乃奠安之日老夫当委质于公矣
　　顺帝时灾异屡见令太史筮其何故值节上爻曰苦节之臣未白故上天示儆耳帝乃诏祠杨震曰上天降威灾眚屡作尔卜尔筮惟震之故朕之不徳用彰厥咎
　　邵康节既得老人易书即以卜其家遇中孚初爻曰汝卧牀下有白金一窖取之可以营丧事盖巽木有牀象兑西方白金象居初物在下也
　　陈奇被召夜梦星坠压脚旦而筮之遇中孚三爻告人曰星则好风星则好雨犹歌泣焂更岂有常哉必非善徴果受害
　　刘秉忠微时诣田忠良使筮值中孚五爻曰明良相遇他日位极人臣后果封太保
　　朱博为丞相临拜延登受防有大声如钟鸣上问杨雄李寻对曰在中孚上爻翰音登天即洪范所谓鼓妖者也人君不聪空名得进则有无形之声博后坐事自杀故序传曰博之翰音鼔妖先作王弼注云翰髙飞也登者音飞而实不从也
　　徐复庆厯初与布衣郭京俱召见帝问天时人事复对曰以京房易卦推之今年所配月日时当小过也刚失位而不中其在彊君徳乎又问四方用兵如何复对太乙守中宜内不宜外帝善其言
　　程沙随外编云有人防姻筮之遇小过不知其占再筮之亦得小过为占之曰内卦互体为渐渐女归吉外卦互体为归妹説以动所以归妹也此以初至四互一卦再以三至上又互一卦为占亦筮法之变例郭璞洞林曰占得此爻者或致羽虫之孽
　　元世祖以海都为邉患遣皇子北平王那木罕丞相安童征之田忠良筮得小过三爻奏曰不吉从或戕之将有叛者帝不听未几诸王背里吉劫皇子丞相以入海都
　　谢夷吾转下邳令豫刻死日如期果卒勑其子曰吾筮卦至汉末值小过五爻弋取在穴其时当乱必有发掘露骸之祸使悬棺下墓不起坟
　　宣城太守殷祐有病韩友筮之得小过上爻曰下体艮之数七上位乃爻之尽依卦七月晦日当有大鸜鸟来集防事上宜勤伺取获者为善不获将成祸盖以弗遇则凶灾随之故也祐乃谨为之备至日果有大鸜垂尾九尺来集防事掩捕得之祐乃迁石头督防后为吴郡太守
　　建文居白龙山戊子七月命程济出募葺庵筮之遇小过上爻为旅曰鸟焚其巢不乆将毁辛夘春有司毁庵
　　延和初孙佺为幽州都督北征夷时军师李防郁筮得既济上爻濡首不利因諌曰五月南方火燕北方水火入水必灭佺不从防郁谓人曰飱若入咽百无一全经二旬而没军八万濡首之厉騐矣
　　许遵髙阳新城人明易善筮齐神武引为馆客芒隂之役遵谓李业兴曰此举筮遇未济卦今贼为水阵我为火阵水胜火我必败果如其言
　　黄石斋曰辨物居方何也是易之终义也易有天地之义六焉经星所丽属于河汉出入两济以为首尾一也七纬所纒厯于次舎朔望薄食凌犯生焉以为灾祥二也南北距极盈缩入厯行隂行阳一南一北嵗月日辰各视其积以稽世运以知失得三也地道由之以司八方以正分野察其星物四也水土之合五纬逓变形象类居龙虎鸟灿及牛马降于狐防或动或交逆数顺举五也生寄归藏以庙以兆尚象而制咎誉功凶各得其意六也有是六者以别其刚柔相其方位以生万物而命六十四事如星之在于天而水之在于地也故月之命潮星之命丘南首而北尾古之圣人则必有取之也
　　赵冬曦典选合荐铨吏一人麴思明以次当得而畧不言问其故曰吾行年值未济三爻居位不当自知明年方得官故不言也请书其事封泥省壁至期騐之乆之上幸温泉见白鹿升天改防昌为昭应县冬曦独注思明昭应尉意其不预知有此新邑以破其言也发壁观书云爻位变鼎鼎取新也县邑中行且有更名者三应上上居离体离为日主以昭其应必得昭应一尉惊以为神
　　隋文时崖州尝献径寸珠使者隂易之上心疑焉召杨伯丑令筮得未济五爻曰五火质而在水上光辉灼烁变干为圎又为大物圎而光是大珠也但火遇水则息必为人所隠具言隠者姓名容状上如言薄责之果得本珠
　　沙随程氏云易以道义配祸福故为圣人之书隂阳家独言祸福而不配以道义诡遇获禽则曰吉得正而毙则曰凶故为技术盖指顔鲁公之死与李林甫之相言也夫凶有不可避者君子毅然就之虽凶吉也吉有不可趋者君子浩然逺之虽不吉不凶也此进退存亡所以不失其正也小人则反是故曰易为君子谋不为小人谋也上古之易利用厚生耳周易者正徳者也逹乎此者可与言筮矣
　　易之为道广大精微无所不包其体立于无私其用神于不测学之者须洗尽俗肠澄心静气探其本穷其用其要归于大中至正其戒严于邀幸鬼诞固未可以浅尝得也乃世之学者非拘牵文义则胶执管见非泛求象数而忘其所以则执定名理而遗却象数甚至以一腔私念末世功利冀幸之私解説四圣微言是故言愈多而理愈晦古之圣人闲邪存诚之妙用开物成务之大功呜乎弃如土矣不识程子言理而不言数与言理而数不能外之道朱子言理而兼言数与言理数而程传益昌明较着实有所以并行不悖者其故维何王徴君先生山史抱道谈经积学七十余年偶游南国相与聚首洞然书屋扣厥原本盖深得力于伊川考亭之秘者出晚年所订筮述八卷并手録程传示予曰今人大都理防制举艺读周易本义者多读程传者少求其理与数之兼贯卦爻象彖之互相发明也难矣若程传不行于世祗读本义是宗考而忘祖矣余为拣先师田愧材先生重刻二程遗书内易传曰有是以公海内矣筮述是吾责也爰授之梓以问世其间扶阳抑隂发本义所欲发自序已概及之小子何知究未审于易功罪为何如耳康熙癸酉阳月三原后学员赓载谨跋

　　周易筮述卷八
