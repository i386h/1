<!-- { "loadSidebar": true } -->
　　变释云变也者其生生不息之理欤是以圣人化而裁之裁此变也神而明之明此变也据防要观方来使天下之人趣时不倦既成万物而参赞化育矣圣人知变凡人昧变彼祸福之倚伏吉凶之胥禅成矣而败忽继焉是矣而非或贻焉况时有汚隆政有损益葢将日异而月不同推而百千万年之后其变有不胜纪者于是圣人作易画卦刚柔相推以尽天下之变揲蓍求卦爻象变动以逆天下之变而天下之能事毕矣且自蓍而言自分二挂一至三变而一爻成十有八变而六爻备此蓍变而成爻者也六爻成矣爻之中凡得七八者不变九变隂六变阳一卦之变六十四通为四千九十六卦此因爻而变卦者也方未分蓍之初隂阳之爻犹未别至分二而始寓于两握之中虽寓也而犹未见至三变而后见既见矣卦未备也至十有八变而后备既备矣卦遇九六者至互变而后定而吉凶可得而占焉嗟夫揲蓍之法圣人幽赞于神明而生之者也然圣人能立法以尽变不能逆知其变当分二之后未揲之前莫辨爻之为阳为隂虽至十有七变犹未别为何卦是以其变不测而蓍之神为无穷然非荒诞茫昧无有条理也详玩静索实由自然故分挂揲归若参错不齐而初变不五则九次变三变不四则八未始少紊三变之余为九者十二为七者二十为六者四为八者二十八其多寡夐絶如是而类之为隂阳各三十二总之为六十四正与卦数等于至变之中有不变者存以其不变此至变之所由出也是谓变卦复自卦而言其变凡二有卦变有爻变经卦互重以成六十四卦之体此卦变也爻重为六因各有变自卦下隂阳之纯者为始上下互易以极三百八十四爻之变此爻变也乾坤重卦交而为六为一隂一阳之始凡爻之一阳五隂与一隂五阳者皆由此次第互易而变各五卦为二隂二阳之始变如上各十四卦为三阳三隂之始变如初各十八卦卦变之辞如健而防止而说爻变之辞如刚来而下柔柔进而上行皆圣人作易之所取也六卦之变先后有序秩然一定傥一循其变而索之圣人释彖之意昭然易见矣或曰六十四卦自八卦而变今震坎艮皆自临变防离兑皆自遯变岂先有临遯而后有六子耶曰合经卦重卦而论则三重为六是八卦为先六十四卦为后但指六画而论则八卦互重一时同变岂复有先后之分圣人于噬嗑曰颐中有物曰噬嗑非先有颐而后有噬嗑也况卦变爻变例各不同乌可比而一之耶或曰包牺画卦目击道存卦变之外复有爻变回视包牺之画何繁琐若是曰包牺虽未命辞而忧世之根柢已寓于画文王周公因卦爻之变而辞之良由万古之变无穷而易之变包乎万变之表虽中古所无后世未有之事而易中已先具其理卦变之外复有爻变乃自然之故圣人讵容特秘之故世有此事而易无此变则非所以为易易有此变而不能明此变则不足与言易非圣人之不惮烦也圣人因变而命辞若文王释卦周公释爻是也至夫子则兼卦与爻极其变以错综之文王周公之辞可知已夫子兼极卦爻之变请举隅以明之讼之辞曰上刚下险者释干上坎下之体也曰刚来而得中者讼二隂爻卦自变九三来为九二而得中此释二三两爻之变他卦皆然特辞有显晦未易卦为之释尔无妄之辞曰刚自外来而为主于内此析经卦而论三为外初为内葢无妄初爻之阳自下卦九三变来初而为主于内凡是通谓卦变若夫复即是剥夬即是姤以至三隂三阳之卦特在反复升降之间尔实一理也其他如李之才相生图邵康节反对升降之说义皆防近若朱汉上所载虞仲翔卦变则错杂而无统左蔡墨所举止为一爻变之例一世二世之变流于术矣卫元嵩取之为元包又其末也焦延夀所变虽与蓍合其辞不经要非圣人之意第细玩三圣人之辞皆有自来触类而长其变不可胜穷岂止三百八十四而已乎又岂止四千九十六而已乎
　　占释云筮虽掌于卜史至玩占则间出名大夫之议论子曰昔者圣人之作易也幽賛于神明而生蓍参天两地而倚数观变于隂阳而立卦挥于刚柔而生爻和顺于道徳而理于义穷理尽性以至于命则筮者性命道徳之事故上圣神其法春官率其属贤者序其占自圣人没道散于九流或者乃擅之以名家而不统于儒岂唯斯徒自贱其业将并其法有贱之者矣夫儒者命占之要本于圣人其法有五曰身曰位曰时曰事曰占求占之谓身所居之谓位所遇之谓时命筮之谓事兆吉凶之谓占故善占者既得卦矣必先察其人之素履与居位之当否遭时之险夷又考所筮之邪正以定占之吉凶姑以卫孔成子所筮论之孟絷与元皆嬖人婤姶之子则身也孟长元次则位也襄公死社稷无主则时也筮享卫国则事也筮元得屯筮孟得屯之比则占也夫继体为君将主社稷临祭祀奉民人事鬼神从会朝而孟不良于行成子虽不筮可也疑而两筮之皆得元亨傥史朝以元为长昧非人之义而吉孟之占是使跛躄为君而蓍失其所以灵矣孔成子筮立孟得屯之比史朝以卦辞为占毕万筮仕亦得屯之比辛廖兼本卦之卦两象为占非卦同而占异也立君与仕事之轻重已殊孟絷毕万之身与位时又殊虽使百人千人同得此卦其占乌乎而可同南蒯将叛筮得坤黄裳元吉子服恵伯以为忠信之事则可不然必败晋文筮有晋国得屯之豫史以为不吉司空季子以命筮之辞占之日吉孰大焉是知吉凶无常占由人事固有卦吉占凶卦凶占吉亦有同卦异占异卦同占非参稽五物无以得蓍之情而穷其神也是故业不精不筮志不诚不筮谋不正不筮事不疑不筮喜不筮怒不筮卖不筮不时不筮离此八者而后筮可言也不然神亦不告若其用卦或以内外卦为贞悔或以本卦之卦为贞悔或用变爻或不用变爻或用本卦不用之卦或用之卦不用本卦或本卦之卦并用或用二卦之下或用二卦之上其取象或以八象或以互体其断吉凶或以卦辞或以爻辞或用卦名或用当时占书要在玩占者忠信正直达权识变而后其占不忒若子大叔举复之颐占楚子之将死王子伯廖举丰之离占曼满之见杀是専以人事逆其吉凶有不待筮而知者此春秋诸臣犹能得圣人观象玩辞之遗意自时厥后性命道徳之学不传乃尽弃人事虽悖礼越义者一切求吉凶于筮而占法遂变至于纳甲五行时日六兽之类蠭猬而起焦延夀作易林以三百八十四爻之辞不能周四千九十六变之吉凶故外易而别为之辞又杂以纳甲飞伏之说是舎人事义理而専于占者也至火珠林轨革流衍析之流遂陷溺于术其别为相人相地壬遁星命百家自谓能定吉凶于人事未动之前吁视性命道徳之学为何事耶
　　八卦以象告
　　朱子曰象谓卦画
　　象见乎画天也天垂象见吉凶故曰告观其变者观其象也有本卦之象焉有变卦之象焉有中爻之卦之象焉中爻之卦之象撰徳也不可以不观也吴文正公云内外既有二正卦之体中四爻又成二互体之卦然后其义愈无遗阙正体则二为内卦之中五为外卦之中互体则三为内卦之中四为外卦之中故皆谓之中爻
　　爻彖以情言
　　朱子曰爻彖谓卦爻辞
　　情见乎辞人也圣人系辞焉以断其吉凶故曰言玩其占者玩其辞也有彖辞焉有爻辞焉有象辞焉象辞正徳也不可以不玩也司马文正公云看卦须看其大象或得某卦某爻或吉或凶皆是造物分定之理有大象辞意依而行焉小象亦然古之筮者先象而后辞朱子云八卦数画该尽天下万物之理学者于言上会得者浅于象上防得者深象有三一本画之象一取诸物之象一圣人以意自取之象物物有象象象有理至显也亦至微也不明于象之理者不知易者也今之筮者舎周易之辞而用焦氏之易林是惑也朱子卦变之说与焦氏合而韩氏谓不如焦氏之密予防其实未见其有不如者韩氏之占兼用易林予则必除之而一以文王之彖辞周公之爻辞孔子之象辞为断尊圣人之教也春秋时又别有繇辞焉今其书亡矣可得闻者左氏所载数简而已余无可考
　　史记太史公曰自古圣王将建国受命兴动事业何尝不寳卜筮以助善唐虞以上不可记已自三代之兴各据祯祥涂山之兆从而夏启世飞燕之卜顺故殷兴百谷之筮吉故周王王者决定诸疑参以卜筮断以蓍龟不易之道也
　　司马季主曰且夫卜筮者扫除设坐正其冠带然后乃言事此有礼也言而鬼神或以飨忠臣以事其上孝子以养其亲慈父以畜其子此有徳者也
　　班孟坚曰衰世懈于斋戒而屡烦卜筮神明不应故筮凟不告易以为忌
　　白虎通徳论曰圣人独见前睹必问筮龟何示不自専也
　　杨子云曰凡筮有道不精不筮不疑不筮不轨不筮不以其占不若不筮
　　管公明曰蓍者二仪之明数隂阳之幽契施之于道则定天下吉凶用之于术则收天下纎豪关子明占筮先人事而后说卦每语及兴衰之际必曰用之以道辅之以贤未可量也
　　希夷陈氏曰羲皇始画八卦重为六十四不立文字使天下之人观其象而已能如象焉则吉凶应违其象则吉凶反后世卦画不明易道不圣人于是不得已而有辞学者谓易止于是而不复知有画矣邵子曰凡辨卦考数在仔细参详所得之卦合得何理爻居何位有何吉凶知是何等人则卦之吉凶各从其类然以名寻数不若以理寻数一时之吉可反而凶一时之制可反而用如否泰之制反有天衢后喜复隍系遯动止无常屈伸有变非以理推固难洞见【制反说见京氏易】
　　夹漈郑氏曰占筮之学其来尚矣特用之者有善未善耳夫卦之与爻有体本吉者有反而后吉者其相为倚伏而占验不可不知卦之本吉丰泰既济之类是也反之而后吉者否屯未济之类是也爻之本吉者干之飞龙坤之黄裳之类是也反之而后吉者上九亢龙上六龙战于野之类是也知此而后可言卜筮矣盖尝论之世人颠倒于利欲之塲终日戴天履地行不祥之事而无所惮至丘社则敛袵而过之终日言动拟议不出于易而不知畏至露蓍而得繇辞则敬而信之吁以此用心宜乎筮龟之不验也至哉横渠之言曰易为君子谋不为小人谋此言尽之矣然则将如之何曰今之占验者当察其所占之人当究其所主之事昔者穆姜之得艮之随自知其必死于辱卦非不吉也元亨利贞穆姜不足以称之也南蒯得坤之比君子知其不免于咎爻非不吉也黄裳元吉南蒯不足以当之也此其所谓观其所占之人泰之为卦天地气交之卦也而占父者忧之父入土也归妹之卦男女室家之卦也而占母者忧之女之终也此所谓当究其所主之事如吉者遽谓之吉凶者便谓之凶此其挟防布卦为日者之事非善明理之君子也
　　先儒之言不胜述谨録数则其义亦已备矣变卦用占详列如左
　　六画无变一卦谓之本卦占法所谓六爻未变则占本卦彖辞者也凡占彖辞即占大象辞【卦之未成者止可谓之画故易六画而成卦无变者止有七无九有八无六故无变】
　　干【占干彖内卦为贞外卦为悔凡自干而变者皆不得舎干】
　　一画变六卦自姤以后皆谓之之卦占法所谓一爻变则占本卦一变爻辞者也凡占爻辞即占小象辞王氏云本卦爻为贞之卦爻为悔二爻当兼用
　　初变姤【干初九为贞姤初六为悔】
　　二变同人【干九二为贞同人六二为悔】
　　三变履【干九三为贞履六三为悔】
　　四变小畜【干九四为贞小畜六四为悔】
　　五变大有【干九五为贞大有六五为悔】
　　上变夬【干上九为贞夬上六为悔】
