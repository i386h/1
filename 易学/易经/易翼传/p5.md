<!-- { "loadSidebar": true } -->
　　翼传曰同人之五与比之五同也然比以一阳而比众隂上下俱得其所比故曰邑人不诫吉同人所同者惟六二也在上者区区焉与其宗党为同亦隘且吝矣此所以来三四之间至于先号咷而后笑大师克始相遇也周公之事武王霍光之事武帝君臣之志非不同也然不闻有防慝之言至成王昭帝则举国而听于周公霍光由是三监上官桀之徒始起而间之非两君二臣同心之宻安能复相遇哉武王武帝以比道而任周霍成王昭帝以同人而任周霍也
　　上九同人于郊无悔象曰同人于郊志未得也
　　从程氏




　　易翼传上经上
<经部,易类,易翼传>
　　钦定四库全书
　　易翼传上经下　　　　　宋　郑汝谐　撰大有
　　【干下离上】大有元亨
　　翼传曰阳为大隂为小以一隂居尊而为五阳所归其所有者大也大非隂柔所能有也必冲虚不自满者能有之此心一满则丧其所有矣六五明体而虚中所以为大有所以为元亨若直以大有为富有盛大则失其义矣
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　从程氏
　　象曰火在天上大有君子以遏恶扬善顺天休命翼传曰以隂柔而有众阳天之所命也苟混焉无所旌别则有非其有矣安能顺天命乎余从程氏
　　初九无交害匪咎艰则无咎象曰大有初九无交害也翼传曰当盛有之时羣阳为五之所有惟初独立而无交是害也然其位处卑也其有未盛也虽曰无交人以为非咎也故曰匪咎知人之不我咎艰难兢畏而不敢自肆又可以免咎也故曰艰则无咎二咎异意不可不察
　　九二大车以载有攸往无咎象曰大车以载积中不败也
　　从程氏
　　九三公用亨于天子小人弗克象曰公用亨于天子小人害也
　　翼传曰二应于五而四比之皆五之所固有者三于五无相得之义未能通于五也富有而未通于其君则失之专故三当自通于天子亨通也已有刚健之才上有离明之主三可以自通矣若小人处之必以其刚健富盛而自私安能通哉余从程氏
　　九四匪其彭无咎象曰匪其彭无咎明辨晳也
　　翼传曰诗言驷騵彭彭行人彭彭谓其骈累而至者盛多也四居四阳之首而率诸阳与之偕进其盛多盖彭彭然明不能烛理智不能虑逺以其盛多者而震之必非柔中之君所能安也下三阳皆健体四乃明之始也有明辨之智则匪其彭然后能免于咎
　　六五厥孚交如威如吉象曰厥孚交如信以发志也威如之吉易而无备也
　　翼传曰六五之所有者孚而曰威如者徳威惟畏也以柔顺而有羣阳区区焉设关键以为备则亦不胜其备矣五居尊虚中而以其坦易者待之我以孚感彼以孚应无备而上下从不严而人知畏此所以为大有也法制密而诚意消是岂大有之君哉
　　上九自天祐之吉无不利象曰大有上吉自天祐也翼传曰履信思乎顺又以尚贤也盖言五也五厥孚交如履信也居尊用柔思顺也上九在上尚贤也五获自天之祐吉无不利者由其有是也言五而系之上何也五成卦之主大有之君上其终也五之徳宜获是福于终可验也易之取义若是者众小畜之上九曰妇贞厉月几望言六四之畜阳至上而为正厉之妇几望之月也若指上九而言则上九阳也不得为妇与月也说易者其失在于泥爻以求义故以履信思顺又以尚贤归之于上九也其说曰履六五之虚中履信也谦退不居思顺也志从于五尚贤也刚极于上无谦退不居之义下从于五不可言尚易之所谓尚与上同也五之履信思顺以有其下其有未备也惟尚上九之贤则其有备矣福者备也备者百顺之名也故自天之祐于上九见之
　　谦
　　【艮下坤上】谦亨君子有终
　　翼传曰方谦之始自处于卑下而已未见其得也及要其终则尊者愈光卑者不可逾所谓君子有终也
　　彖曰谦亨天道下济而光明地道卑而上行天道亏盈而益谦地道变盈而流谦神害盈而福谦人道恶盈而好谦谦尊而光卑而不可逾君子之终也
　　从程氏
　　象曰地中有山谦君子以裒多益寡称物平施
　　翼传曰人之言曰谦者卑下而已卑下非谦也地中有山谓卑下而有崇高之义其用则多者裒敛之寡者増益之称物平施使适其中是之谓君子之终
　　初六谦谦君子用渉大川吉象曰谦谦君子卑以自牧也
　　翼传曰三谦之主也二下之而初又下之谦而又谦故曰谦谦才弱而位下若不足与有为也然世之能动者实生于至静而能勇者实生于至柔惟静可以养动惟柔可以养勇有所养则发不可御初之谦谦可用渉大川由其卑以自牧也牧养也
　　六二鸣谦贞吉象曰鸣谦贞吉中心得也
　　翼传曰鸣者气有所感也易言鸣者三豫之初谦之二与上皆以隂求阳感之而至于鸣也三为谦之主二以中正而位其下以柔从刚以下从上所以感于三者诚矣故其鸣也为正且吉鸣而得遂其为谦之志故又曰中心得也
　　九三劳谦君子有终吉象曰劳谦君子万民服也翼传曰一隂为卦之主尝辨之于履矣一阳为卦之主义亦甚明九三为众隂之所归盖劳而有功者乃自止于不得众之位是谓劳而不伐有功而不徳此卦之所以成谦而三所以为谦之主君子有终万民之服惟三足以当之
　　六四无不利防谦象曰无不利防谦不违则也六五不富以其邻利用侵伐无不利象曰利用侵伐征不服也上六鸣谦利用行师征邑国象曰鸣谦志未得也可用行师征邑国也
　　翼传曰谦者礼也礼者理而已矣称物平施之谓也故谦之下体皆曰吉而上体皆曰利吉者善之至也利者利如是尔未便吉也盖下体艮艮止也谦而能止则不过上体坤坤顺也谦而顺从则无咎此作易者别以吉利而致意焉不独尔也谦之主在三初与二盖承乎三者夫人劳而有功而位乎上其下能谦以承之安得而不吉四五上六则位乎三之上矣三虽劳而有功在上者当遇之以礼不以礼而顺从之非谦也故四曰无不利防谦防若指防然不劳而施之之谓惟防谦乃不违则也则中道也五以柔居尊无刚阳之实不富也为羣柔之主而与之相亲以其邻也居尊不富而又下无其应苟一于柔而无以济之则尊者屈柔者弱矣古者之法负固则侵之有罪则伐之下有不率乎上毋谓吾事谦而不用侵伐也不用则谦徳隳矣故曰利用侵伐征不服也上与二皆曰鸣谦二比于三上其应也二之鸣得中故正吉上以顺之极而应乎三三为止之主而不交乎上故上虽鸣而求之其志未得也如是而志未得亦劳且葸矣故利用行师以征邑国行师者用刚武也邑国者其私所有也以刚武自反而治其私则上之志可得矣是三爻致意之深惟熟味则得之
　　豫
　　【坤下震上】豫利建侯行师
　　翼传曰豫一字而兼数义曰和豫曰事豫则立豫之善也曰犹豫曰逸豫豫之不善也合卦而观之其象则雷出地奋其义则豫顺以动豫之至善也分爻而观之有为豫之善有为豫之不善者其所处之得失系焉尔余从程氏
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉从程氏
　　象曰雷出地奋豫先王以作乐崇徳殷荐之上帝以配祖考
　　从程氏
　　初六鸣豫凶象曰初六鸣豫志穷凶也
　　翼传曰四为豫之主初其应也以下恱上以隂恱阳求宠之切而至发于声音其志必欲穷宠极欲而后已初之豫逸豫也故凶
　　六二介于石不终日贞吉象曰不终日贞吉以中正也翼传曰初应于四为穷凶三比之为有悔五亦比之为正疾惟六二得中得正自处于重隂之间而不昵于四其坚介盖如石也介于石何以能知几也惟至晦者故能明惟至静者故能勇二以静晦自守而不蔽于欲其于天下之理皆昭然于吾前不动则已动则不俟终日而不失其几二之豫先知之豫也故贞吉
　　六三盱豫悔迟有悔象曰盱豫有悔位不当也
　　翼传曰盱睢盱也不自安之貎迟迟疑也不自决之貎四羣隂之所同应也三欲求昵于四故睢睢盱盱而上视四有其应而取之不专故三迟迟而不自决三所处之位不中不正其进退取舍少能裁之以义此犹豫之豫也故动则取悔
　　九四由豫大有得勿疑朋盍簪象曰由豫大有得志大行也
　　翼传曰羣隂皆顺从朋盍簪也于朋之盍簪而不以疑虑寘其间则不伤于和豫矣四豫之主专取和豫之义余从程氏
　　六五贞疾恒不死象曰六五贞疾乘刚也恒不死中未亡也
　　翼传曰二与五皆不言豫二静晦不为豫也五乘刚不敢豫也四方得位为众所归五之欲有所制而不得逞偲偲然视四之制已若贞固之疾人有得一固疾疾虽不快于己亦足以乆其生者有戒心也四以和豫得众而无害五之心五得四而有所戒是以五未亡而常存也中位也言五所居之位得中而未亡也
　　上六冥豫成有渝无咎象曰冥豫在上何可长也翼传曰上亦不累于四也所以异于二者二中正而有守上则动而极乎外冥冥然无所睹而豫也虽然逸豫之人惧其有所陷溺也陷溺则逐欲而忘反上之冥豫虽成庶几其或变也何也冥而无所陷溺也无所陷溺必非长乆于豫者是以有必变之义曰何可长也告之以速变也
　　随
　　【震下兑上】随元亨利贞无咎
　　从程氏
　　曰随刚来而下柔动而说随大亨贞无咎而天下随时随时之义大矣哉
　　从程氏
　　象曰泽中有雷随君子以向晦入宴息
　　从程氏
　　初九官有渝贞吉出门交有功象曰官有渝从正吉也出门交有功不失也
　　从程氏
　　六二系小子失丈夫象曰系小子弗兼与也
　　翼传曰二中且正乃系小子而失丈夫三不中正乃系丈夫而失小子盖随之为卦动而说以阳下隂以少女从长男兼此数义是以易动于欲其守正而不动非刚阳者不能也二与三皆隂柔之质隂柔者以欲而随人比近则必合二比初之阳初在下小子也三比四之阳四在上丈夫也二爻非一定之辞乃设辞以为之戒也余从程氏
　　六三系丈夫失小子随有求得利居贞象曰系丈夫志舍下也
　　从程氏
　　九四随有获贞凶有孚在道以明何咎象曰随有获其义凶也有孚在道明功也
　　从程氏
　　九五孚于嘉吉象曰孚于嘉吉位正中也
　　翼传曰昏礼曰嘉嘉耦曰妃易之嘉皆配也【以下阙】













　　蛊
　　【巽下艮上】蛊元亨利渉大川先甲三日后甲三日
　　从程氏
　　彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也
　　翼传曰器以日用则不蠧人以日劳则无疾蛊以刚居上上无所事之地也柔来居初初在内而下也凡物之蠧必自内与下始刚上而柔下内与下蛊坏也其义则下顺而上止下顺而无所违上止而无所事因循苟且亦所以成蛊蛊非事也于蛊坏之时而从事焉故蛊为有事之象爻皆取子道言之明非创始之事乃饬坏之事也虽然既为蛊矣未尝存蛊坏之义何也万物未有废而不起乱而不治者使终于废且乱是则理息矣故曰终则有始天行也甲有六终始之义先三日后三日究其始终而虑之也
　　象曰山下有风蛊君子以振民育徳
　　翼传曰振民者作之使不媮也育徳者养之使不穷也不媮不穷所以治蛊凡蛊生于媮且穷也
