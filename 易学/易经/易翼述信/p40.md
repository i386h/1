<!-- { "loadSidebar": true } -->
　　六三不节若则嗟若无咎○象曰不节之嗟又谁咎也三变需兑遇干三柔过中失正而为兑口上承坎水之泻不节象兑口出声而承坎之加忧嗟若象又三为说主变气干健说极则失节健行则过度安溪李氏曰止极则流故曰不节此爻无咎当从程朱传义易酌曰不节之嗟咎其所自取耳传明云又谁咎也则无咎自是无所归咎若曲为之说是不以孔子解易矣
　　六四安节亨○象曰安节之亨承上道也
　　四变丽泽兑兑说则节亦可谓甘但本气以柔居柔旣当其位又上承中正有为之五则四无所事矣故曰安节传之所谓承上道也程传曰水上溢则无节就下则有节合订曰五下三上【谓卦自泰来】四处其中安然不动无所作为也惟顺承九五之中而已文王化行南国在位之臣羔羊素丝退食委蛇何其节而暇也安溪李氏曰如水之顺行而安流与卦义合故曰亨说统曰节而安之昭法守之宜明无成之义卦之所谓节亨者全备于此
　　九五甘节吉往有尚○象曰甘节之吉居位中也五变临坎险遇坤顺则节无所苦矣又坤土稼穑作甘者也安溪李氏曰水之由中以出者其味甘此五爻之所谓甘节也说统曰节天下而天下甘之所谓当位以节中正以通者在己则安行在天下则说从其吉可知合订曰裁成辅相以节天地则四时成撙节爱养以节万物则无伤无害位育之功大矣故曰徃有尚矣鲜来氏曰诸爻之节节其在我九五之节以我节人临卦六三居说之极求说乎人故无攸利节卦九五居说之上人说乎我故往有尚此云峰胡氏之说吉者尽善尽美也徃有尚者节之可法可传也尔瞻叶氏曰节而甘卽中节之和推本于居位中卽未发之中也按节之临亦临之节曰知临大君之宜知卽坎之德观变玩占如此
　　上六苦节贞防悔亡○象曰苦节贞防其道穷也上变中孚坎陷遇巽入流者止矣安溪李氏曰上流极而止又险极也苦节之象也凡水始由中出则甘流而注海或停潴为卤湿则苦苦者水之穷苦节者道之穷也仲氏易曰三为泽口翻以不节为戒而上爲水口翻以过节为戒何也曰施者易不足而受者易有余理固如此若毅庵何氏说易谓潴水易渫陷水易竭尤明切按贞吉悔亡程子传与朱子本义各异程传以悔为损过从中之谓悔则防亡也是悔亡视他卦为另一例本义则仍作一例而以礼奢寜俭之意为解世儒多从其说窃以卦词明曰苦节不可贞矣岂不可以为正而守之者犹为能独善其身者乎云峰胡氏疑于程说谓悔其苦而之甘可也悔其节而不节将若何不知所谓节者其义至广缙云冯氏曰节中其节之义在学为不凌节在礼为节文在财为撙节在物为符节在臣为名节在君师为节制惟其时物耳如此则岂可以匹夫匹妇之为谅而槩之乎且自经沟渎莫之或知圣人不取若以大过之上例之然无咎与悔亡毕竟不同况此之彖传爻传皆曰道穷未尝曰遇穷也夫成仁取义其身虽苦其心则甚乐理义悦心犹夫刍豢此正所谓甘节者葢节之道惟中非惟三之不节非节卽上之苦节亦非节过犹不及也紫溪苏氏曰整齐天下者必顾其情之所安而度其势之可行一以苦节行之则裁削太甚刻覈太过人必难堪而势将废格矣易酌曰苦节凡处己以不情强人以难堪皆是也曰防曰悔亡者圣人旣以防惧之而又以悔望之也合订曰上变则为中孚穷则变变则通节后继以中孚卦有济节之义合而论之则似程传之说为长耳
　　【兑下巽上】
　　中孚豚鱼吉利涉大川利贞○彖曰中孚柔在内而刚得中说而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也
　　中孚豚鱼句巽风兑泽江豚遇风必出渡江者以豚出为风信故曰中孚豚鱼胡氏谓本义不取此说葢以豚鱼无知而信足以及之则信在我而自能及物于义爲长然此说实不可废也夫风而入于泽则无所不入矣故吉也彖传曰柔在内则无私而虚刚得中则有主而实此二者孚之体也以悦而巽入乎人则邦无不化此又孚之用也仲诚张氏曰上下同心而皆得中于是两悦相入而上下两中通为一中两刚通为一刚一中交孚已无上下形迹之可求而至于化矣是孚者乃化邦也化者以中化之也下以中信于上上以中信于下一邦之人皆化为忠信故为中孚也窃按倒兑为巽倒巽亦为兑张氏此说未为无见合订云如天地生物一气流形在万物者一如其在天地也我诚而物有不诚不可谓孚彖传言信及豚鱼谓豚鱼亦化为信也豚鱼信故不独感豚鱼者吉豚鱼亦吉也此与张说亦互相发明且以吉字并豚鱼言之颖逹孔氏曰莫不得所而获吉也意实本之程传虚实二义朱子又申释之意极精按雪松潘氏曰刚得中正见得虚之中万理皆实意实一串而敬承程氏亦曰利贞应天天无形虚之象也天无心虚之理也应天者与其太虚合也与虚合则孚矣安溪李氏观彖实本此其说曰凡中虚之物有感于外则化生于其中人心之性感物发动理亦如是孚之为字从爪从子鸟之覆卵气自外入形从中化内外之感中孚之义据此诸说似以虚为主况读彖传乘木舟虚明明标出一虚字然易例最重是得中而刚之得中为尤重此卦虽三为兑主四为巽主以虚德为中孚然所以成其为中孚者则以刚之得中先儒所谓无忠作恕不出而张氏谓以中化之是也观之诸爻乃初九未中而苐当位犹喜其安安而不迁卽在上九竆极思变亦不过就爻论爻至于全卦正以上下四刚爻包裹二柔在内无些子渗漏是虚德而刚能固之此之谓孚乃化邦也○又按说而巽孚乃化邦巽实以入为德先儒多以顺字代之不知又何以说坤葢上之所以孚下者不欲速不见小利优游涵濡有以深入乎民心则在下者莫不心悦诚服而致其尊君亲上之感戴如是之孚乃所以化邦俾天下之人皆成一人天下之人之心皆成一心是何如之大信而岂匹夫匹妇之小谅已哉中孚豚鱼是无不化之人利涉大川是无难处之事言利贞而不言元亨者元者肇端而中孚后起亨者形外而中孚蕴内也此与无妄皆言诚而无妄独备四德者动而以健行天之德也此仅具利贞者悦而以柔入人之道也天道以元始以贞终中孚利贞贞下卽起元传故曰应天所谓诚者物之终始也
　　象曰泽上有风中孚君子以议狱缓死
　　进斋徐氏曰象言刑狱者五噬嗑贲丰旅中孚离为戈兵有刑狱象又取离明照知情实则刑不滥也噬嗑丰兼取震贲旅兼取艮者明以察其情动以致其决噬嗑去间丰则多故非震以动之无以威众也贲过于文旅不留狱非艮以止之或轻于用刑也又曰噬嗑丰以其有离之明震之威也贲次噬嗑旅次丰离明不易震皆反为艮矣葢明贵无时不然威则有时当止至于中孚则全体似离互体有震艮而又兑以议之巽以缓之圣人卽象垂教其忠厚恻怛之意见于谨刑如此
　　初九虞吉有他不燕○象曰初九虞吉志未变也初变涣涣者涣其羣也初又在下以勿用为德故有此义虞者祭名所以安之也有他先儒皆谓应四程传云爻以谋始之义大故不取相应之义安溪李氏亦曰中孚虚也应则有所偏系矣夫易旣以比应为例不应于此又独不然且初与四三与上明明为阴阳正应卦又以孚为名奈何反不之取然又何自而见其不取也且以有他为应四矣则何不如大畜颐初爻之通例直言其相应之有咎而必先以虞吉为说而又不曰有他防而但曰不燕而已也窃意此卦当与随叅看葢随则此动彼悦悦则信信则从矣巾孚则下悦上入人之深则无不信无不从矣故彖曰孚乃化邦而有他则所忠所信不过拘拘焉不能及远而化邦之大公之懐未免有慊然者故但曰不燕而不曰防也故随之诸爻多言系言交而此则不取比应也若此则中孚之时义大矣何以随全四德而此但曰利贞也葢随则阳动而阴悦此则兑巽皆阴卦故也
　　九二鸣鹤在阴其子和之我有好爵吾与尔縻之○象曰其子和之中心愿也
　　二变益损上以益下正上下声气相应尔我同德之意至鹤与子我与尔诸儒之说不一然多以子为五独易酌疑之安溪李氏则谓与初九比引随蛊观三卦为证合订又谓五为鹤二为子至我有谓为二者有谓为五者合订又以好爵句为鸣尔靡句为和各立一说何所折故朱子谓此爻不可晓也窃玩系词大传似正为此爻而发易酌引之谓上二句为君子之言下二句为君子之行颇为有识况传曰中心愿中字正谓此二之得中不必又牵五来说观五之传曰位正当亦止论五可见易酌又曰靡如靡不有初之死矢靡他之靡言吾与尔念兹在兹他无所之也初九戒有他二靡之正无他也此说胜于以靡为縻系为言者好爵先儒谓为人爵有谓为天爵安溪又以酒言靡者醉也然据朱子则天爵之说为长
　　六三得敌或鼓或罢或泣或歌○象曰或鼓或罢位不当也
　　三变小畜得敌与四之匹亡诸家皆以应言独合订以为三四相比又易例以阴阳相从为应以并阴并阳为敌【见艮卦】中孚以虚为主不取应而两柔爻同德近比窃按三为兑主四为巽主皆柔故曰得敌四爻之马匹亡马骖服各两两必力称色均谓之匹是谓三之柔非谓初之刚也且传曰絶类亦阴与阴为类其旨尤明敌卽匹也无二义本气不中不正变气又遇干健居悦之极而以健行上四以阴畜之则内无主而外无节有如此者
　　六四月几望马匹亡无咎○象曰马匹亡絶类上也四变履五阳日也四阴月也阴柔得正而近五故爲月几望而变气又巽遇干合下三二互离离日而坎月兑亦月也本气二三四互震亦为日月借日为明而震兑东西正照有月望之象然离变震互皆非正象故言几望非卽望也又月无正望正望则蚀易故皆曰防望夫月望则无私照故马匹亡也变干为马匹为三与四本气同类而四在上卦与三介故曰亡而传谓为絶其类而上焉上者所以释絶类非谓上比于五也中孚以无所偏系为诚初之有他三之得敌皆非孚则四亦不必比五耳
　　九五有孚孪如无咎○象曰有孚孪如位正当也五变损巽遇艮艮笃实故曰孪如五旣当位何以必孪如而后无咎葢五在外卦又为巽风之散变气又欲损下益上则非有以固其中不可此中孚所以德在利贞也
　　上九翰音登于天贞防○象曰翰音登于天何可长也上变节苦节不可贞者故曰贞防先儒说此爻有二义以登天为过于信为匹夫匹妇之谅者是初欲其不变而上则欲其知变经权之学也然解贞防则是而于登天义未甚稳切以翰音登天为声闻过情涸可立待者是二则在阴有和上则登天徒然虚实之分也然解上句颇精而于何可长义又不甚醒豁两存之可也
　　此卦成卦之主有以四言者有以五言者清臣李氏又曰主卦之美全在九二以有诚于幽隐之间也合订亦谓二爻已尽相孚之意五苐以挛如二字赞之窃玩夫子之传于二言中于五言位葢中孚者居中者孚也二有中孚之德而无其位五则德位兼隆故诸爻无孚字而独系之五彖所言化邦应天正在此又按此卦分明是忠恕之学夫中心为忠又曰施诸已而不愿亦勿施于人则己所愿必施于人可知夫子故曰中心愿也夫鹤鸣子和有诸中必形诸外也好爵与靡推之己以及于人也是中孚之德己全发其蕴矣至五又有何言故止以孪如赞之
　　【艮下震上】
　　小过亨利贞可小事不可大事飞鸟遗之音不宜上宜下大吉　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
