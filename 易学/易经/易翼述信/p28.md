<!-- { "loadSidebar": true } -->
　　上变临刚而浸长有弗损象艮遇坤地中有山所以裒多益寡也有益之象师卦上爻坤变艮曰承家此爻艮变坤曰无家艮坤皆土故曰家土无定位故曰无家得臣者六三也六三致一以上交自损而益上是上得臣之国尔忘家者也又一义刚升于上而五虚中以承之以益天下乃为天下得人而无家天下之心此尧荐舜于天之时也大公之怀至此而极故传曰大得志大者即干彖传所谓其道上行者也三与上为成卦之主爻故三専言损之有孚而此则极言受益之道而占词与卦词同焉大可毛氏曰三以所损为所得则所得者友也并行者也上以所益为所得则所得者臣也奉我者也观此可见圣人下字之精细如此
　　【震下巽上】
　　益利有攸往利涉大川○彖曰益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益旡方凡益之道与时偕行
　　合订曰卦自否来乾坤始交而为震巽出乎震齐乎巽春阳布泽盛徳在木天道大光万物亨通时也其为益大矣哉窃按利往者宜于处常涉川者宜于处变彖传自上下下句乃全卦要领如损卦所云其道上行也惟乾道下行而为震以巽夫是以动而有所入利有攸往焉无入而不自得也利涉大川焉视险如夷也初柔上行于外卦之四攸往也全卦以三四为中四以柔居柔正也震木而动上乗以巽之风故曰木道乃行也安溪李氏説日进无疆曰为学之道志气奋发而有沈潜之功以济之则心与理互相窃按日进无疆即包有大象迁善改过在内初自四而下为天之施四自下而上为地之生合订曰天地之施生有时而无一定之方时之所在即理之所在与时偕行益乃无疆矣大可毛氏曰损上益下犹之损下益上也而升损卦兑之二画于五以成倒兑是兑多説亦多也自上下下犹之其道上行也而降否卦干之四画以成大离是离大光亦大也
　　象曰风雷益君子以见善则迁有过则改
　　安溪李氏曰雷动其阳气故有迁善之义风消散其隂气故有改过之义窃按四之阳下居于初奋而有为初之隂上居于四小心以事上迁善也阳原在四避其势而不敢乗权隂原在初振其靡而不甘在下改过也
　　初九利用为大作元吉无咎○象曰元吉无咎下不厚事也
　　初变观观盥而不荐有孚颙若传曰王者中正以观天下下观而化夫中正以观天下则无为而治矣非无为也因民之所利而利之而已下观而化则顺帝之则也何以顺之出入耕凿不识不知而已所谓利之而不庸是故元吉而传曰下不厚事也此爻诸儒之説皆未安独仲诚张氏为得而大可毛氏尤加畅焉其説曰上之益下不必真有所予也夫予下防何而使下自益则无尽故自益之道莫如农事彼自耕植方兴即谓之作书曰东作是也耕植具举即谓之大作史曰大兴农功是也盖初二皆地道而初又民位则正小民力田之事子不云乎神农氏作斵木为耜揉木为耒耒耜之利以教天下盖取诸益则在周易未演时亦即于益象见农事焉况初为震刚震于卦为稼于方为春于时为三月而以全象言则坤土在中前巽入而后震动有如耒耜且以震巽之木大离之牛而加于三坤之土间艮手持耒震足动耜进退田间无非耕象而初以震刚当之则彖所谓自上下而利攸往此其利也盖不竭民力而大有功上之益下者益是而已
　　六二或益之十朋之弗克违永贞吉王用享于帝吉○象曰或益之自外来也
　　二变中孚故与损之五爻其词无异然损之五君位也故吉而曰元此臣位也则吉而曰贞而又曰永贞者震遇兑惧其或动于容説焉故必能利幽人之贞而后克当帝心之简亦必能隆廊庙之荐而后不同山泽之癯此永贞曰吉而王用享于帝亦曰吉也夫天位天职天禄皆非人主所得而私者则不必如尧之于舜舜之于禹始然也即大贤大用小贤小用皆为荐之于天焉第用之惟五则所以益之亦惟五而何以曰或也盖五与二一中相契通乎至微质诸鬼神而无疑者损之五缘二以仁义道徳时为啓沃不见其益而日益也此卦之二则五以劳来匡直使其自得亦不见其益而日益也且五为正应有益人之徳乃居其所而不下既不言所利四实自上下为成卦之主乃又下至极下应初而不应二是则所以为益者但知其自外卦来而不知其为何爻也故曰或也
　　六三益之用凶事无咎有孚中行告公用圭○象曰益用凶事固有之也
　　三变家人震遇离动而丽乎明则险阻艰难皆所以动心忍性曽益其所不能故曰益之用凶事三多凶而处互坤之中説文谓穿土交陷而成凶象是也且益之所损者四而为益者初其二三则同受益者也然初擅益之权故其益也大二比于初故其益也微三则与初逺而近比于所损之四则为损显而为益更隠矣其实非损也益也又下震动而上巽入始之以奋继之以沈潜故益用凶事而有有孚中行之象彖传益动而巽日进无疆正指此爻盖以内卦论之三不中而六不正以上下两卦统论之则三又为中合震巽二徳而处其中以中行也且又处大离之中而变气又为离有孚中行也中互坤艮二土故象圭上巽为倒兑而口开于三之上告而获命也告公用圭者益用凶事其始莫不以为苦及有孚中行而后乃今信之曰其苦我者其成我者也则上下之情洽矣其在家人之三曰家人嗃嗃传曰未失也与此爻词正互相明所以谓固有之者三于卦原为凶位或又曰素患难行乎患难也此可以概有孚中行之意故不复释云
　　六四中行告公从利用为依迁国○象曰告公从以益志也
　　四变无妄巽遇干干为君有国象合订曰内卦在否为坤六往居四二三四又互坤坤为邑内坤变为互坤迁国象大可毛氏曰四以否之坤柔迁而为益之巽柔而此巽柔者仍居于坤土之间是迁者国而所迁者亦国也两説俱好三四皆在全卦之中三以不当位故必有孚而后以中行四则正当位故直曰中行也巽为命倒兑为口变干为言皆有告象三四之公皆五也三与五隔逺臣也故通信用圭四比五近臣也则直告之而承其命故曰从夫迁国何利其所用以为利者依也传曰周之东迁晋郑焉依今四以柔居上则必以刚为依依之者初是已毛氏又曰初本四所来亦四所应以所来之方而居之所应之地则向之以四易初者下之所从益而今之以初应四者又上之所由依也説最精妙又合订曰益之四即损之三为依犹夫得友夫损以上为友则益自以初为依矣鲜来氏曰九五坐于上三隂两列于下中空如天府上下二阳为藩屏一统之象四为成卦之主所以为益者也故传曰以益志焉
　　九五有孚惠心勿问元吉有孚惠我徳○象曰有孚惠心勿问之矣惠我徳大得志也
　　五变颐颐养也彖曰圣人养贤以及万民正此爻义卦体大离变气又成大离故两言有孚上有孚惠心者四也圣人之养贤也下有孚惠我徳者初也圣人之养贤以及万民也五以益为志而四同焉此有孚惠心也四与三二互坤仰以顺承乎五俯以顺及于初俾阳和之泽下逮焉诗所谓羣黎百姓徧为尔徳尔徳即我徳此有孚惠我徳也然何以曰勿问勿问者无所为命令诰诫也夫益下之权君操之非人臣所敢干故四虽为益主而禀命于五五则以刚中任之俾得展其宣猷布化之才所谓得人则逸故不言而信也元吉者始而吉也外卦本干干始能以美利利天下不言所利故曰元吉也惠徳则有政可纪矣大得志大者得志也盖损其刚以益柔而柔果益焉是则大之志得矣巽为命倒兑为口问象互艮变气亦成艮勿问象
　　上九莫益之或击之立心勿恒凶○象曰莫益之偏辞也或击之自外来也
　　上变屯泽不下逮中道而屯其膏者也又巽遇坎巽为进退不果故恒之三与此皆曰勿恒坎为心病故曰立心此不益之戒也上以刚乘刚而无以益下则下谁为益之者且悖而入亦悖而出或将击之矣夫下之惠心每视乎上之立心原夫转易之法以益与损对者视卦画言也若以卦名则风雷之益当对夫雷风之恒夫雷风为恒则反之而非不恒乎盖风散其下而雷升其上恒也风在于天则隂不散雷隠于地则阳不伸不可为恒也即以卦名推之风雷不恒见是上之与下者无恒产由于上之自立者无恒心上之自立者既无恒心而责下之有惠心也能乎夫下一无惠心则不我徳而我讐者遍国皆然矣此合大可毛氏之意为讲若以夫子系词大传释此爻义则安其身而后动易其心而后语定其交而后求者恒也修其三者故全全者偏之反则勿恒者必偏矣是以曰偏辞或之云者传以为自外来所谓舟中之人皆敌国不必其为意中之仇讐矣盖为国家计长久者未有不以益民为亟者也苟不求所以益民则草窃苟偷之流耳故观上爻之变为坎盗而圣人系之以立心勿恒防深哉
　　安溪李氏説损益二卦曰阳实隂虚实者益物虚者受益故以三隂三阳之卦裒其一阳以相与谓之损益然非损其近上者则不达于上不至于上之上亦未足以见其为益上也非损其近下者则不达于下不至于下之下亦未足以见其为益下也又泽益深则山益高亦损下益上之象风之宣散助雷生之势也亦损上益下之象程子曰譬如垒土损于上以培厚其基本则上下安固矣岂非益乎取于下以増上之高则危坠至矣岂非损乎窃按损下益上必下之已盈而后损损上益下当下之初亏即已益亦可见上下相交之义然兑方见其损之形而艮已止之震以起其益之势而巽随伏焉损极必益益极必损故杂卦传曰损益盛衰之始也
　　【干下兑上】
　　夬扬于王庭孚号有厉告自邑不利即戎利有攸往○彖曰夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
