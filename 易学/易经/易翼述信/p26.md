<!-- { "loadSidebar": true } -->
　　九三家人嗃嗃悔厉吉妇子嘻嘻终吝○象曰家人嗃嗃未失也妇子嘻嘻失家节也
　　三变益离遇震震之卦词曰震来虩虩笑言哑哑故此亦云家人嗃嗃妇子嘻嘻盖宜家者惟九五一爻九三不中不正故过则嗃嗃不及则嘻嘻也然与其不及而吝毋宁过而厉以吉也故传上则云未失下则云失节此当从本义为确夫治家无法者时而呵叱时而笑谑固兼有之观传两释其说可见按九三重刚故有嗃嗃象下比二柔故又有嘻嘻象夫严厉者多姑息于妻子故嗃嗃统言家人而嘻嘻则专言妇子也
　　六四富家大吉○象曰富家大吉顺在位也
　　四变同人同人亲也又曰二人同心其利断金故有富象凡爻以阳为富此之六四亦云富者巽遇干也干为金为玉本气之巽亦为近利市三倍传曰顺在位顺即坤之柔六居四为得位也安溪李氏曰四之位视二为高故在中馈者至此而富家矣或疑五为卦主不言大吉四言大吉何也曰男之功成于女犹天之功成于地此家人所为利女贞也故大吉之辞于四见之窃按六四隂爻何云大吉盖地道旡成此为助阳治家柔不得而有其吉也
　　九五王假有家勿恤吉○象曰王假有家交相爱也五变贲贲柔来文刚分刚上而文柔者也故词言王假有家而传以交相爱释之五尊位故曰王假与格同言感格而化之也王假而有家则国之本在是天下之本在是何恤之有初以闲而有家五以假而有家然则任情放佚与夫无道以化之者虽有家实无家矣惟有家斯可以治天下故属之王者也
　　上九有孚威如终吉○象曰威如之吉反身之谓也上变既济本气既以刚居柔变气亦刚柔相济无所偏胜者也故曰有孚威如盖有孚其威如也惟假故有孚家人之所以有孚正以君子之言有物而行有恒者格之故夫子曰反身而止承威如以释之耳
　　【兑下离上】
　　睽小事吉○彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　安溪李氏曰火上水下不交者也若泽则其浸润渗入愈下愈深所以为睽也按此似睽为乖异视未济更甚矣又曰家有长嫡则分定矣中少二女势不相下则情不相亲故其象亦为睽又按合订云先儒以小事为用柔合之爻词勿逐遇巷噬肤之义允合然不但爻词也即彖传已云柔进而上行得中而应乎刚是以小事吉则小字明明谓为柔事矣合订所谓随时随分委曲婉转以求有济人不我挠事可有成安溪李氏以为屯之小贞吉大贞防泰之勿用师自邑告命等说是也窃按火动泽动盖动则成卦也安溪李氏说彖传曰释名而语势未断即是其义亦与释词相连临旡妄等卦之例也睽之时当以说为本说而后明丽焉则可以委曲审几而不至于猜察伤物矣又柔则和缓上行则有合物之势得中则动皆中节应刚则有和合之理此所以能行小事而得吉也行小事于睽之时惟说柔得中者能之然说柔得中用之以行小事亦以睽之时故也故连释卦之义以释辞也合订曰天地一段极言同异之理而示人以用睽之道也天下事有一必有两天地也夫妇也牝牡雌雄也睽也然天与地配男与女配雌与雄牝与牡配未有合而不于睽者也以睽为合必有所以用其睽者非苟而已也天地万物言事男女言志者天地旡心而二气成能万物旡知而方以类聚若人则秉天地之性为万物之灵伦类相接之间所以为同为异者惟其志也
　　象曰上火下泽睽君子以同而异
　　合订曰同生于异不异何以有同君子异中求同亦即于同中求异万物一体同也亲亲而仁民仁民而爱物同而异也
　　初九悔亡丧马勿逐自复见恶人无咎○象曰见恶人以辟咎也
　　初变未济未济者不求济也有丧马勿逐象又兑遇坎兑见而坎为盗有见恶人象下卦之离与干同宫故曰马坎为隐伏四非正应故曰丧马兑说故勿逐而自复也丧马见恶人皆有悔也自复无咎则悔亡矣此先言占词后言象传曰见恶人以辟咎可想见用柔之吉也
　　九二遇主于巷无咎○象曰遇主于巷未失道也二变噬嗑兑遇震为大涂二五正应也五为离之主爻离为日君象故曰主兑见故曰遇离中虚故曰巷以本气睽也而变气又有间而使之不合者故不曰于大涂而曰于巷巷者纡曲之涂非捷径小路也
　　六三见舆曳其牛掣其人天且劓无初有终○象曰见舆曳位不当也无初有终遇刚也
　　三变大有兑遇干干为车三为兑主爻兑毁折而干健行则见与曳矣下卦之离为牝牛牛掣者不服轭也此爻在下卦之上而适当毁折上卦之离为戈兵故曰其人天且劓舆曳者无足与共载也牛掣者无足与共行也天且劓者无足与共面也甚言其睽也旡初如此然上为正应处卦之终变气为大有故曰有终大有之三爻变此卦其词曰公用享于天子小人弗克合叅之可知其义
　　九四睽孤遇元夫交孚厉无咎○象曰交孚无咎志行也
　　四变损处睽而无正应介二柔之间离又遇艮止故曰睽孤损有孚无咎此爻亦云安溪李氏曰与初爻同徳相与是遇元夫交孚之象虽非正应而助己者然不合以私而合以公不助以交而助以道正得人臣无党之义虽危何咎乎睽非善也而处大位者以特立为安则无咎之道也窃按元即大夫即人不曰大人者以初非二五也又以二刚相遇则直谅责善有非人所能堪者故曰厉
　　六五悔亡厥宗噬肤往何咎○象曰厥宗噬肤往有庆也
　　五变履离遇干五与二皆中又干离同宫以柔变刚与二一气故曰宗噬嗑之二爻变即此卦也其词曰噬肤此爻亦云按此爻正彖传所云柔进而上行得中而应乎刚者也为卦主爻故二称此为主而夫子传曰有庆此盖言在上者处睽之道也
　　上九睽孤见豕负涂载鬼一车先张之弧后说之弧匪寇婚媾往遇雨则吉○象曰遇雨之吉羣疑亡也上变归妹离遇震上与三原为正应以处卦之上亢而不交故亦曰睽孤刚明之甚猜忌必深震来虩虩多惧多疑故有豕鬼种种之象三四五互坎坎为豕变震为涂故曰豕负涂坎又为狐疑故曰载鬼一车当卦之穷穷极必反故有先张弧后脱弧之象又变之归妹故曰婚媾从离变故曰匪寇下互坎坎为水故曰往遇雨豕负涂者惧为所凂也载鬼者惧为所欺也上之清髙絶物如此然则其孤乃自孤耳天地之气合而后雨泽降遇雨则睽不终睽矣卦为睽而爻词多言合盖所以合之者即彖传所谓睽之时用也能用则睽者无不合矣初爻则以无用为用二爻四爻亦皆无心于用者若五上两爻则有心矣然五以审所宗上以释所疑犹皆用睽者也惟三爻急于合睽而急不得合不如徐以俟其终耳睽者彼此乖隔之谓故初与三言见二与四言遇五与上言往皆取承乘比应上下爻义以成词与比卦一例
　　【艮下坎上】
　　蹇利西南不利东北利见大人贞吉○彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　此卦自二以下皆得位其不得位者独初爻耳凡事莫不衰于已然而盛于将然故既济但曰小亨而此卦则曰贞吉也彖曰往得中者言往斯得中曰往有功者言往斯有功曰以正邦者言以此正邦皆非现在事也利西南当依安溪李氏作后意讲方是盖当其蹇正道穷之时也穷则独善其身后往则得中而有功于身家邦国先则无所利耳观初爻之宜待及上爻之从贵可见矣若以坤艮方位言之不惟义浅且艮尚在本卦而坤则委曲取之于卦变未免近凿得中有功正邦义一串西南得中者未正人先正己即大象所谓反身修徳也利见大人者就正有道亦修徳分内事也得中指二五当位指二爻以至上爻当位释贞以正邦释吉盖得中以正其身就有道以成其徳徳盛而人自化其身正而家国天下莫不皆正矣窃按东北阳方君子致君泽民之地也西南隂方君子修徳凝道之时也爻中凡言往者即卦词之东北凡言来者即卦词之西南也二五为修徳之位故独不言往来安溪李氏发明此义甚详而确
　　象曰山上有水蹇君子以反身修徳
　　山上有水其行自蹇及其下地则一往莫御故反身修徳者身正而天下莫不皆正也
　　初六往蹇来誉○象曰往蹇来誉宜待也
　　初变既济艮遇离笃实辉光离文明且本体当蹇之初即能见险而早止可谓智矣故有誉传曰待者即待九五之大人而利见耳
　　六二王臣蹇蹇匪躬之故○象曰王臣蹇蹇终无尤也二变井井卦词曰往来井井故曰蹇蹇井养而不穷本体之艮又不获其身故曰匪躬井旡丧旡得故传曰旡尤此爻不言往者盖见可而进知难而退乃君子保身之哲而非人臣致身之义夫往即蹇岂能免于招尤若王臣主忧臣辱险阻间关虽不济而继之以死皆分义宜然又何尤乎故夫子断其终旡尤非不怨不尤亦非人不得而尤之说也
　　九三往蹇来反○象曰往蹇来反内喜之也
　　三变比比下顺从又曰上下应故曰来反而传曰内喜之也反者就二非并初皆反而就之也
　　六四往蹇来连○象曰往蹇来连当位实也
　　四变咸咸者感也彼此情相通也故曰来连合订曰往蹇来连者以来为往也六四上比五下比三居近君之位以人事君之大臣也连者连三于五也窃按四承五居多惧之地喜柔恶刚六今居之实当其位来连三于五此正无技而休休有容之大臣矣六四虽不当位数句应云六四虽隂虚无济蹇之才而能来连三于五以天下之才为其才则当位者虚而实矣若以为连五则四之承五各卦皆然何独加一连字耶
　　九五大蹇朋来○象曰大蹇朋来以中节也
　　五变谦坎遇坤坎一阳陷于二隂故曰大蹇阳曰大大蹇者大者蹇也坤为众故曰朋来得道多助大难可解合订曰五与二为应二来则连茹彚征诸爻皆进矣为天下得人难朋来而五之事毕矣象曰中节盖得济蹇之先务也或曰以中正之道节损其势分屈己下士故人多归之或曰以中节次其贤用人得当故乐为来
　　上六往蹇来硕吉利见大人○象曰往蹇来硕志在内也利见大人以从贵也
　　上变渐渐舒裕不廹故曰来硕硕非大也传曰志在内内即内卦之艮上处蹇极而将出险犹不肯锐于进此其所以云来硕也若以为来就五则与下利见犯复来易又以为就三三虽正应而非卦主爻也五上无相从者安溪李氏曰卦爻之义主于后退内来且以见大人为利上六之位方适当之故曰利见大人而传以从贵申之也
　　各卦爻皆止一义亦间有吉防二义者独此卦自二五外余爻皆兼利不利言之圣人望人济蹇之意切矣

　　易翼述信卷六
<经部,易类,易翼述信>
　　钦定四库全书
　　易翼述信卷七　　　庐州府同知王又朴撰
　　【坎下震上】
　　解利西南无所往其来复吉有攸往夙吉○彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉
