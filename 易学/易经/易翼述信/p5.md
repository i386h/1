<!-- { "loadSidebar": true } -->
　　吉凶悔吝旡咎五者是为占辞系辞传曰吉凶者言乎其失得也悔吝者言乎其小疵也旡咎者善补过也卦辞无言吝者而爻则兼之盖有悔必有吝也夫悔者太过之有咎者也吝者不及之有咎者也凡言悔亡者有悔而可亡也旡悔者旡可悔也然则旡悔之义进于悔亡故咸四言悔亡至五则言旡悔大壮四言悔亡至五则言旡悔涣二言悔亡至三则言旡悔未济四言悔亡至五则言旡悔以其辞义先后攷之旡悔进于悔亡可知矣虽以复初之吉然旡祗于悔与敦复旡悔亦须有先后也凡易中言悔亡旡悔者以此别之　按爻辞有曰元吉或言大吉坤五讼五履上泰五复初大畜四离二损五益初益五井上涣四皆元吉也家人四萃四升初鼎上皆大吉也安溪李氏曰坤五以中顺之徳配干离二亦以中顺而合坤徳故坤曰牝马配干之义也离曰牝牛肖坤之义也其辞皆曰黄以此也徳至中和而极故占皆元吉履上则徳之成也复初则徳之本也其占亦元吉此四爻皆以其徳之纯言也余则凡言元吉者多指吉之在天下者也凡言大吉者多指吉之在一人者也故均之益也家人四富其家者也益五富天下者也均之聚也萃四聚其下而犹恐有树私之嫌涣四涣其羣则已极乎大公之善也均之进也益初之义在忘身以酬上升初之义在见允而得升也均之养也井之义为养民则在上而养道成者是民得养也鼎之义为养贤则至上而养道成者是已得养也至于讼五畜四则有无讼刑措之风焉泰五损五则有虗中受下之美焉是皆非一人之吉而天下之吉此所以不特曰大而曰元也彖传有喜有庆之义亦然愚按元吉者谓从来未有之善而今始有之也大吉者谓为刚徳之得者也萃四鼎上是也家人之四以比九五升之初以比九二此皆归功刚徳盖扶阳抑隂之意也不然而如李氏之说谓爻主人亊以悔吝为人亊之细则各爻但言悔吝可矣何以言大吉元吉而并无一言小吉者耶惟睽之卦辞曰小事吉如以小为琐细则又于所言卦本天道之大一语有碍矣盖不知小亊吉为柔事之吉也　又按利原为和义之徳夫义者宜也然彖爻辞有言利者有言用者有言不利者有言勿用者意相近而辞则不同安溪李氏曰此占者与卦爻相为賔主之例言利不利者以占者当卦爻谓如此之徳如此之时位则其利不利如此也言用不用者谓卦爻之徳之时如此占者可用以如此不可用以如此也细观其义亦须有别凡言利者皆其事后之利如讼非得大人不决蹇非得大人不济需不犯难同人能得众心有可以渉川之理又需者将以进也同人者将以济也故皆言利事后之辞也凡言用者则即今而可用如升则遇时之卦见大人而无忧谦谦则徳之至渉大川而必济故皆言用当事之词也凡言不利者事无可为之称如剥之小人长则其时之不利攸徃也旡妄之匪正有眚则其徳之不利攸徃也故言不利盖终无可徃之理也凡言勿用者暂且勿用之意如屯虽动乎险然犹未可轻有所徃遯虽其势当去然亦未可轻有所徃故言勿用盖恐其疑于可徃而戒以未可徃也然则利之词缓于用不利之词又急于勿用通事后而论之则利者犹在后也故缓不利者终无可为也故急即当事而论之则用者即今可用也故急勿用者惟此时勿用而已故缓若虗言旡不利旡攸利者亦包当事亊后之辞也虗言勿用者亦是且就其时断之之词也颐之三旣曰勿用又曰旡攸利则其辞弥甚矣利用禴利用亨祀祭祀及王用亨于西山岐山王用亨于帝之义亦然　又按爻辞无元亨二字相连者即曰利贞者亦少其曰利永贞者以永为贞也利居贞者以居为贞也利艰贞者以艰为贞也利于不息之贞者以不息为贞也利幽人武人之贞者以幽人武人为贞也　李氏又曰凡言贞吉于辞之后者即其辞所言之义而贞固守之则吉也需于酒食鸣谦介于石之类是也言贞吉于辞之前者爻有贞吉之义而辞又有他戒也咸四壮四升五防五未济四五是也悔亡旡咎之义亦然惟壮二直曰贞吉恒二直曰悔亡解初直曰旡咎前后更无他词则以爻义已足示人以观象之例也　又按安溪李氏之言曰先儒说贞凶有云虽贞亦凶者有言贞乎此则凶者有言决定是凶者是有三例也说旡咎既为补过之义又云自取凶害旡所归咎是有两例也夫苟二三其例则是适以夫占者而又何以断天下之疑乎故夫贞者正也固也凡言贞吉者兼正固之义固由正生也凡言贞凶贞吝贞厉者主乎固之义盖自以为正而固守之也其设戒亦不纯蒙上句盖有与上句相反为义者如泰道之终城复于隍矣斯时也勿用师自邑告命则可矣如固守其常而力争之则吝也晋道之极晋其角矣斯时也惟自治其私则虽危而吉旡咎矣如固守其常知进而不知退则吝也此皆不蒙上句而相反为义者如弟子舆尸贞凶晋如鼫鼠贞厉防其资斧贞凶则蒙上句直说谓固常如此而不知反则危且凶也二者文意不同然要为不可固守之占则无两例明矣传言旡咎者善补过也则旡咎非凶辞可知但以大过之上节之三遂谓有变例焉然过上际时穷而有处之之义节三失时义而有改悔之机是皆可以补过之例求之不必变也盖过渉灭顶时穷而凶矣然以柔为说主不与时争则无咎之道也不言其所以无咎者解初六之例也不节若宜得凶矣然因不节而遂嗟若亦无咎之道也临六三之例也况节三象传与同人初爻同则无咎之义亦应同虽解三又谁咎也为非善词然此两爻有无咎之文则象传为直解无咎之义言人安得而咎我也解三爻无无咎之文而曰贞吝则象传为解贞吝之义言我安得而咎人也其词固不相病也惟其例之一是以辞之指有难明者皆以其占戒读之而可知故曰定之以吉凶所以断也　窃按系辞传曰爱恶相攻而吉凶生逺近相取而悔吝生情伪相感而利害生夫利为夫子所罕言者乃各卦爻多言利不利而其言害者亦有之如大有之位说出程子　鲁斋许氏曰初位之下亊之始也以阳居之才可以有为矣或恐其不安于分也以隂居之不患其过越矣或恐其愞弱昏滞未足以趋时也大抵柔弱则难济刚健则易行或诸卦柔弱而致凶者其数居多若緫言之居初者易贞居上者难贞易贞者由其所适之道多难贞者以其所处之位极故六十四卦初爻多得免咎而上毎有不可救者始终之际其难易之不同盖如此又曰二与四皆隂位也四虽得正而犹有不中之累况不得其正乎二虽不正而犹有得中之美况正而得中者乎四近君之位也二逺君之位也其势又不同此二之所以多誉四之所以多惧也二中位隂阳处之皆为得中中者不偏不倚无过不及之谓其才若此故于时义为易合时义旣合则吉可断矣又曰卦爻六位惟三为难处盖上下之交内外之际非平易安和之所也又曰四之位近君多惧之地也以柔居之则有顺从之美以刚居之则有僣逼之嫌然又须问居五善恶之别惟为主者不失其主之道则效役于主而隂亦阳矣夫然后君子之名立焉惟为役者不安其役之义则主役于役而阳亦隂矣夫然后小人之名立焉君子小人之名旣立此人之所以有邪正世之所以有治乱而未有已也三画之卦取类如此故六画之卦取类如之是夫子所谓卦有小大辞有险易者而八卦其根也夫彖者材也卦之刚柔杂居此其所取之材而以定一卦之吉凶者也是故圣人推其原于隂阳卦以明材之所以区而别者以此
　　初难终易
　　安溪李氏曰惟彖之系也原始而要终故爻之系也其于初词亦必拟而议之而卒则成其终而已此初所以难知而上所以易知也盖初上虽非当时而实时之所以造端究竟虽非正位而实位之所以立本观成时之变位之分惟圣人为能审其精焉至于造端立本者既得则所以究其竟而观其成其则不逺矣传所谓本末之意盖如此
　　中爻之备
　　安溪李氏曰初上二爻事外者也中四爻亊中者也以时言之则自始之中以至终之中莫非有亊之时也以位言之则自出潜离隠以至席尊履贵莫非有事之位也如下文所谓多惧多誉多凶多功皆惟其有事故如此易者吉凶生大业之书故惟此四仌者于卦之义极相当对发卦之蕴者必于是而始备也若初上两爻非旡时位然以时言之则为事之将然及其已徃以位言之则为人之未遇及其已退徃徃在于咎誉辜功之外而于本卦截定之分限盖有不相当值者圣人于此或发其未然之戒与其过中之防或示其始进之基与其持盈之道虽一一根于卦义而实出于卦之前后旁外以周旋之故卦有初上二爻而后时变穷有中四爻而后时义备
　　观彖过半
　　安溪李氏曰文王既名卦而系之辞矣然其系辞也必杂取夫卦义其取夫卦义也又取诸爻之刚柔上下内外比应善恶当否者为多故名之所以命也间用主爻之义然以两象二体为括要之宗者也辞之所以系也兼论二体之徳然以六爻刚柔为取用之材者也惟其如是是以六爻未系而其粲然分别者已具于浑然防蓄之中周公之系爻也盖本此以为权度者也或彖辞所专指之爻则其意可以发眀或彖辞所未及之爻则其义可以推广文周一心者也彖爻一贯者也故夫未观爻词者拟议悬度可以预知其得失之所归已读爻辞者寻绎覆视可以确定其吉凶之有故吁此智者之事学易之方也
　　二四逺近
　　安溪李氏曰凡九二应六五者多吉盖居下则宜有实徳故贵于刚在上则宜虚中以下交故贵于柔也六四承九五者多吉盖近上则宜有小心故贵于柔君必有刚明之徳然后可以行其道故贵于刚也若以隂应隂以阳应阳以隂承隂以阳承阳则皆无相取之义其或以时义所当间有取者然非正例也如六二以隂应九五之阳九四以阳承六五之隂皆不得为善矣何则居下而柔则有援上之嫌处近而刚则有专已之失也然以六二之虽柔而中也故为能以中正自守其应九五犹多吉义惟九四承六五刚而不中以处偪近之地则其危厉甚矣是故二多誉四多惧者统言之也又云柔之为道不利逺者以见二虽多誉然惟以刚应柔者多尔且见四虽多惧然惟以刚承柔者多尔若以柔承刚则旡凶害柔之为道利近故也以柔应刚则不纯吉柔之为道不利逺故也然惟二之中也故刚固有誉柔亦次之是以统之以多誉也惟四之不中也故刚固可惧柔亦未尝忘惧也是以统之以多惧也又曰逺多誉而近多惧何也曰夫月逺日则明生近日则光失可见逺之多誉而近之多惧也若以天地言之则西南之方如月之望所谓逺也月受日之光地受天之施配而不嫌于敌盛而不疑于偪故在传曰西南得朋乃与类行言致役于帝以养万物则虽朋类众多共效隂职乃分之宜也东北之方如月之晦朔所谓近也日与月合天与地交月则匿其明地则閟其气故在传曰东北防朋乃终有庆言告成于阳以为终禀承于阳以为始终始之际惟阳之顺无有朋私也是故逺则贵于刚者如月之借日光地之载天气柔其质刚其用以君父之灵济君父之事则刚者贵矣近则贵于柔者如月之终魄于东而载魄于西地之安守于贞而顺承于元纯隂至顺终君父之功以听君父之命则柔者贵矣盖不特位之逺近然也凡受事分职之时皆西南也皆逺之属也凡归功禀令之时皆东北也皆近之属也自坤彖发其义而六十四卦视焉是臣之则也
　　三五刚柔
