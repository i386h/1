<!-- { "loadSidebar": true } -->
　　上九自天祐之吉无不利○象曰大有上吉自天祐也上变大壮卦词利贞合此卦词则备干天之四德矣故词只言天祐吉无不利而此外无事义也五之孚信也其易则顺也上九乘之履信而思顺也尚贤时说多以五为贤而上尚之非也断依郑氏汝谐作五尚上九之贤为是安溪李氏说亦如此吉言其已然无不利言其将然也安溪李氏曰上爻终卦义者也合订曰象传大有上吉言大有明其为全卦也故知大有初九其义亦同夫子所以着大有之全盛实不同于他卦也授一万氏曰八卦干为尊六十四卦泰为盛然干之上九悔于亢泰之上六吝于乱盛治备福孰若大有六爻亨一吉二无咎三明主在上羣贤毕集呜呼盛哉
　　【艮下坤上】
　　谦亨君子有终○象曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　亨是言目前通达有终是言将来成就天道下济九三也光明艮也地道卑而上行坤也天尊地卑乾坤以定今来于三是下济也艮笃实辉光其卦之彖传曰其道光明是也凡一奇画即干一耦画即坤不必拘于三画也
　　象曰地中有山谦君子以裒多益寡称物平施
　　大象防出一个恕字来此谦之本也恕本于忠所谓人己之同心也从此入德虽诣极化神而犹然望道未见虽业隆巍焕而犹然视民如伤方不是饰词说而已各象传之言自牧言心言志言则言得未得言民之服不服皆根诸此中庸道不远人一章所从出也
　　初六谦谦君子用涉大川吉○象曰谦谦君子卑以自牧也
　　初变明夷遇离山居地下谦矣今变气离日亦出地下谦谦也传曰自牧牧养也仲诚张氏曰如牧牛羊多方驯之使扰位之卑下正可为养德之地授一万氏曰涉川险难之事也涉险尚吉况平居无事乎卑以自牧即庸言庸行之慥慥也
　　六二鸣谦贞吉○象曰鸣谦贞吉中心得也
　　二变升遇巽夫子于升之彖曰志行于此亦曰中心得一也仲诚张氏曰艮黔喙遇巽巽又为风为木风木相与皆有鸣意按本义作声闻说则鸣字属人程传作声音笑貌说则鸣字属已合订从传窃玩夫子曰中心得与志未得二语似程传为确中心得也中絶句言所以鸣谦者以柔而得中实有所心得者也昔人云学而后知不足固如此若袭取之徒则片长即自矜矣○中心得即忠字鸣即恕字所谓有诸已而后求诸人也
　　九三劳谦君子有终吉○象曰劳谦君子万民服也三变坤坤致役劳象艮止坤安贞有终象一刚为众柔之主本宜居君臣两位乃逊两位不居而居其下谦也刚能任事三又劳位承上接下之间君臣皆柔而托之以政士民皆柔而依之以安劳也万民服者书云汝惟不矜天下莫与汝争能汝惟不伐天下莫与汝争功也即中庸远有望而近不厌意
　　六四无不利防谦○象曰无不利防谦不违则也四变小过遇震小过之彖曰可小事不可大事故有防谦义仲诚张氏曰凡所发挥不过与贤者商确求其嘉谟而顺从之耳岂非防谦之象乎坤顺也坤遇震震动顺下而动之义此说与夫子不违则之义颇切则字即其则不远之则不违即不远也
　　六五不富以其邻利用侵伐无不利○象曰利用侵伐征不服也
　　五变蹇本气隂虚皆不富象坤为众故曰邻邻谓上与四也遇坎险以众行险故利用侵伐利字合订随上读若遵夫子象传则仍随下读为是无不利者授一万氏曰勘乱尚利况于定太平是也仲诚张氏曰刚健有功者在下方让善于君若臣君无可让惟以富让之人不与天下争财利故及其臣皆不富也不富则我谦之极而人盈之极以天地神人之道揆之谦者当益盈者当裒矣故有侵伐之利也○不富而利侵伐所谓无诸已而后非诸人也
　　上六鸣谦利用行师征邑国○象曰鸣谦志未得也可用行师征邑国也
　　上变全艮黔喙鸣象然同一艮也下在本气上在变气九三实艮之主爻乃鸣谦不系于三而系于二今以变气又系于上者何耶则夫子所云心志之得与未得也心得则鸣有德者有言是也志未得则亦鸣曰号泣于旻天而负罪引慝是也用行师征邑国夫子用一可字正承上志未得来邑国者坤为邑也讼之九二比之九五谓变气之坤此与泰皆以本气言鸣谦而征邑国即所求乎子臣弟友而皆未能也凡一阳之卦皆有师象而此独系于五上二爻者以上卦为坤而坤之中爻变为坎既有以众行险之象而又谦德处中则已无不正矣正已而后可以正人故利用侵伐以其邻者服之者众也用侵伐者无思不服而有不服者也如舜之罔不率俾而惟苗不即功是已上则谦之极德也已既正而人有不可得而正者则仍引咎归已深自刻责故用行师而但征邑国所谓柔远自迩也程子以为自治其私如帝诞敷文德而有苗格是已安溪李氏以舜事实此二爻有味哉其言曰舜命有苗之征而伯益以为满数顽谗之恶而大禹以为傲微有是己非人之意则犹未谦也故必能以其邻而后利用侵伐虽利行师而惟征邑国邻也邑也皆服近而不务远之义也文德敷象刑施而苗即功此圣人极其谦德之验欤
　　授一万氏曰下三爻艮体也有吉而无防上三爻坤体也有利而无害易中吉利罕有若是之纯全者葢静则多吉顺则多利故也
　　【坤下震上】
　　豫利建侯行师○彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　屯豫二卦词皆言利建侯而其义不同屯在险而有能动之才是侯可建也然才虽足以有为而时未可动故诸不利攸往而惟利建侯以内治而已若豫之以顺动则无往不宜矣建侯行师特举其大者言耳彖故曰天地如之也刚应而志行言刚有应非言刚应柔也自来说者皆以和乐言豫独合订兼豫先说此亦从各爻词中防出耳然仲诚张氏曰日月不过者天地以节制天道为顺动也而四时不忒则万物豫矣刑罚清者圣人以节制人情为顺动也而民服则天下豫矣又曰顺动之义不与豫谋而豫若专谋乎豫则反不豫是豫之时有义存焉而天道圣治不能外义诚大矣此即豫先之说也　屯豫皆言知几然屯之知几即见于爻而豫之知几特于系夫知其难而不贪得以趋利其知几犹易处其顺而不溺情以速祸其知几更难此夫子所以极赞之也
　　象曰雷出地奋豫先王以作乐崇德殷荐之上帝以配祖考
　　大象于雷出地用一奋字正与作乐意贯古诗云弹筝奋逸响奋字本此可见乐以达郁苟郁已达矣而犹不止是为靡靡之乐非奋矣
　　初六鸣豫防○象曰初六鸣豫志穷防也
　　初变全震为雷有鸣义合上下一气有志穷义夫在上之穷穷极而反者也在初之穷穷欲无厌者也葢震以动为德豫乐而动不止是无厌矣
　　六二介于石不终日贞吉○象曰不终日贞吉以中正也
　　二变解遇坎解散其难正在豫时而能豫散其日后之难则非见几而作者不能解之卦词曰来复有静象故曰介于石有攸往故曰不终日夫子于系词独赞此爻者葢和豫之豫以九四为主豫先之豫又以此爻为主矣
　　六三盱豫悔迟有悔○象曰盱豫有悔位不当也三变小过坤地遇艮山有仰象仰而取于盱者系词曰君子上交不謟下交不渎初之鸣则以四之下交渎也而此之盱则以其上交之謟夫謟则承意防伺顔色未有不注目而仰视其上者也一盱字将謟状写尽矣初之上援而四应之故鸣三之仰视而四非其正应故有悔然謟人者能早知人之不我应而悔则犹可及止也而无如其好謟而不知也故其悔多迟则于是眞有悔矣语意与过而不改是谓过矣相似夫子曰位不当以与四隔体而非正应也
　　九四由豫大有得勿疑朋盍簪○象曰由豫大有得志大行也
　　四变全坤以为豫以其顺也故曰由豫其曰大有得合本气变气言也曰勿疑以本气兼变气也曰朋盍簪以变气兼本气也仲诚张氏曰众柔无任事之质九四一刚居臣位任事君民上下皆赖以豫此所以为豫之根因也又曰勿疑勿贰于五也盍簪统属于四也四与诸爻同处君位之下有同为臣之义故为朋簪所以总贯众髪者也众柔无一刚任事则纷委如髪矣四虽大有为然既为臣位必存至诚无疑贰于君之心然后同类得其统束若恃刚疑贰于君大义不足服众又何肯以同为臣而受其统束乎此说甚好葢四以刚居近君之位而为上下诸柔所应其义有如此者但以为必存至诚则仍为戒词似在象外矣夫爻无此象则圣人必无此说若以为因而示戒则何卦何爻不可申戒词者董泽之蒲可胜既乎窃以此爻于五有勿疑象于初二三上各爻有朋盍簪象坤西南得朋变坤是上下一气也小畜泰之四五两爻皆然葢四臣位非五可比止以大有得了之则混君民于一矣故特申此二语当曰四之大有得上则存至诚无疑贰于君之心下则同类归其统束也至于得君然后服众则随人取义非正象也
　　六五贞疾恒不死　象曰六五贞疾乘刚也恒不死中未亡也
　　五变萃遇兑萃聚也顺而动皆悦则安乐之极者矣夫天下未有不死于安乐者也以本气言五乘刚无为得贤而任之不疑者也故贞上下四爻与五一气合变气言之则聚天下之顺以豫悦于已而本气则震而惊恐者也故疾专以变气言以柔中变为刚中虽在逸豫之际而中正有主故恒不死葢二五中正之位以柔居之其变则皆坤之用六永贞者也故二为介于石五为恒不死而恒不死夫子所以谓为中未亡也说叅仲诚张氏颇精
　　上六防豫成有渝无咎○象曰防豫在上何可长也上变晋遇离以本气言为防豫以变气言为成有渝葢豫之极必防上之穷则变而晋为进离为明始虽昏而终进于明是以其防豫虽成而必有渝也既渝矣何咎之有
　　安溪李氏曰一阳居上体而为卦主卦之所以为豫故其彖曰刚应而志行爻曰由豫也然惟九四一爻以和豫为义与人同乐者也余爻以逸豫为义躭于逸豫则在下者有附势【鸣豫】希权【盱豫】之心在上者无震动【疾】清明【防豫】之气初三之鸣与盱五上之有取于疾与渝者此也取于疾者狥生者易死因多疾而得不死以其警戒而不溺于欲也取于渝者昏极者难明因事变而能改迁以其怨艾而不终于昏也惟二有中正之德故能超然于謟渎之外而知几如神何则豫之时人皆以为无患矣惟君子见微而知彰人皆柔而无立矣惟君子见柔而知刚也二四皆豫之善而处位不同四有天下之忧而二守一身之节非有天下之忧不能措斯世于安也非有守身之节不能致身名之泰也位虽不同而其为万夫之望则一充其介石之操知几之哲则临大事当大任而屹然不动坦然无疑也决矣
　　【震下兑上】
　　随元亨利贞无咎○彖曰随刚来而下柔动而说随大亨贞无咎而天下随时随时之义大矣哉
