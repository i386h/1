<!-- { "loadSidebar": true } -->
　　六三归妹以须反归以娣○象曰归妹以须未当也三变大壮遇干大壮之三变归妹曰小人用壮而履之三兑变干亦曰咥人曰武其义固可知矣葢此爻为兑说之主四为震动之主所归之妹此其是已但说以动变干之健锐意以归而三四卦当革之际又皆不当位震起而不下接则求为正嫡不可得也且与上六为同类之从则归而为娣而已仲诚张氏曰须即须生于口上反垂于口之下是无德之女急于争上而反得下者也此解虽奇创然按贲之二曰贲其须须亦作须葢离之中爻也此与二四互离故亦象之又贲之二与三离体一气故与上兴此三四内外位隔故不相比耳
　　九四归妹愆期迟归有时○象曰愆期之志有待而行也
　　四变临遇坤易小传曰归妹愆期无应也迟归有时待礼也动而顺女子之正也是以能待礼也卦变为临不行之为临愆期之象也传曰愆期之志有待而行夫待者时也诗曰士如归妻迨氷未泮又曰卬须我友则待而不得所友宁迟其归坤之顺后得之义也
　　六五帝乙归妹其君之袂不如其娣之袂良月几望吉○象曰帝乙归妹不如其娣之袂良也其位在中以贵行也
　　五变丽泽兑易小传曰乙者隂之首也五者帝之位也阴居尊位是以为帝乙也震正东也日所出也兑正西也月所出也月几望之象也按日为君月为臣以震变兑与下卦一气君下于臣而为一家也五以阴应二之阳位尊而交于卑卦为归妹故有帝女下嫁诸侯之义此与泰五词同而止曰吉者葢以说动者情也视上下交以道而为元吉者不侔矣安溪李氏曰卦义之所以不善者为以女先男是妹自归也然婚姻之义皆男求女独帝女下嫁以女求男比爻适当其象则归妹之意不徒无凶而反吉矣又按月几望者光未满也以五之尊应二之卑而柔顺以将其谦抑之德如月与日望而未敢望也葢月无正与日望者正与日望则月亢日而月为之蚀是阴盛矣此爻为君则四爻为娣以二爻皆在上卦故为衣取于袂者所谓长袖善舞动而取悦者也五柔而四刚此之变气又为兑缺故君之袂不如其娣之良也四不中正五柔中反言以见君之德不似娣之尚容饰也按传以下二句释上二句又一例言其以德为贵不必以容饰为尚耳行谓卑约之行也
　　上六女承筐无实士刲羊无血无攸利○象曰上六无实承虚筐也
　　上变睽遇离居卦终而无应居终则过时无应则无配睽又乖异故有士女婚嫁不成之象震士兑女震为竹离丽也有筐象兑女在下承筐象兑为羊变离戈兵刲象震仰盂空虚变离亦中虚坎中满又为血上爻过乎坎是无实无血也传专释承筐者安溪李氏曰眀上六之为女也
　　【离下震上】
　　丰亨王假之勿忧宜日中○彖曰丰大也眀以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎卦词最难通传义及诸说皆以为徒忧无益或且以为不必忧窃按圣人忧盛危眀岂有反以忧为无益而令人勿忧者矣鲜来氏则曰勿忧宜日中当忧其遂日昃如此又成歇后而于宜字亦混窃观夫子之说彖曰丰大也眀以动故丰倒释王假之意又曰尚大也夫所尚者大则必至于大而后可以慰其心是勿忧宜于日中耳而夫子又释之曰宜照天下葢必能照天下始为日中也则亦必照乎天之下【下卦为离】凡穷乡僻壤之地匹夫匹妇不能上达之情无不能曲体而曲遂之俾无一人之不获其所焉然后大者眞大而王眞能至之也释卦词者止此而自初爻至五皆此义也至日昃以下则又推及日中以后之可忧朱子所谓卦外意者夫子特以备上六一爻耳非卦词本义也葢尝论之后天卦位震居东离居南矣而东南之交则为巽今观卦象震上离下其中巽也日丽震为日之始出乃歴二三四过巽而至五是为离位日正中矣夫必歴二三四始至日中日岂易中者又必日中始所至者大大又岂易至者惟王明以动至之而此明动之间有巽焉其德为入则沉潜邃密亦谨小愼微使所明能得于所见而不能得于所不见则惧其有遗照也使所动能及于人所共知而不能及于人所不及知则惧其有弛行也然则圣人忧勤惕励之怀【上震也】当有临之者【震下离也】而即与之俱永也是王所以假之者大有忧在焉故曰勿忧宜日中则未日中而宜忧者多矣夫忧盛危明贤主之所为也而庸愚者方且安危利菑又岂能当全盛而忧之故圣人不与之争忧不忧亦不与之争丰之至不至而苐曰宜日中而已宜日中宜照天下也果能照焉则自不能不忧则亦无时而可谓为丰之至此圣人之微防吾葢熟审夫夫子之所以释之者而始有以知之也
　　象曰雷电皆至丰君子以折狱致刑
　　凡雷电皆电先而雷后今雷声一闻于天而电光即着于地故曰雷电皆至易酌曰噬嗑之明刑勅法曰先王立法者也明在上也丰之折狱致刑曰君子奉法者也明在下也旅之愼用刑与不留狱则上下君子皆当然也
　　初九遇其配主虽旬旡咎往有尚○象曰虽旬无咎过旬灾也
　　初变小过离遇艮遇其配主者不期而见曰遇谓变艮也先天之震位即后天之艮位故四为初主也又配者敌体也艮震先后一体故曰配又配者合而有助也初与四应以卑而上合乎尊明之始动之初相与以有成也虽旬旡咎旬先儒多释为均然于传曰过旬费解合订有二说其前说曰旬十也十者数之终也六爻自初歴四至上而周又转而至初则为七至四则为旬虽旬无咎谓不但有始有终即时防再更尚复可延此往而有为之所以可尚也义颇佳按往有尚尚大也以四为旬过旬即五则日中而将昃矣故曰灾圣人以训虽字大学见贤而不能举一节即所谓过旬也此亦变气小过之义安溪李氏曰下三爻离体皆为以明明人之象上三爻震体皆为求明自明之象他卦之义重在有应惟丰不然者丰盛大也盛大而有应则益其盈满之心故以同德而不相应者为足以相成也节斋蔡氏曰丰为多故难以尽见也惟以刚遇刚以柔遇柔则所见同而可以无疑以刚遇柔则刚者明而柔者暗终不能相信此与安溪说并相明者
　　六二丰其蔀日中见斗往得疑疾有孚若吉○象曰有孚发若信以志也
　　二变大壮离遇干蔀草名二三四互巽为柔木大过下巽初曰白茅泰之初变巽亦曰防茅是也二为在田故有蔀象丰其蔀见所丰者小传于九三之沛释之亦如日中见斗于九四释之义互见也离之光在外其中为闇虚二即闇虚也又变干为天斗者天枢星大见斗则日之明微矣干健故往战则得疑疾二中正五以虚中相应故有孚干故能也了凡袁氏曰三光皆属离盛则为日微则为星二乘刚为疾疑者明之反也反疑为孚窃按有孚若传训信以志先儒皆谓人臣积诚以启君之明此皆泥于蔀为蔽明之说也夫蔽则不则非蔽一爻岂有凶吉二象者乎葢此有孚自从五来志即得志泽加于民之志如闻文王作而兴者也
　　九三丰其沛日中见沬折其右肱无咎○象曰丰其沛不可大事也折其右肱终不可用也
　　三变洊雷震凡雷电之作电小则雷声小电大则雷声大无电之雷则殷殷不絶而已故以丰沛见沬象之子夏传沛作芾小也刘熙曰沛者水草相生之名公羊传草棘曰沛齐侯田于沛是也崔骃达防曰虫蚋之趣大沛沬者子夏传曰星之小者程传谓星之微小无名数西士利玛窦曰云汉葢无算小星而成然则沬为云汉矣见沬则日之明为尤微也三四五互兑泽故取象于沛与沬也兑为毁折其变气互二四成艮为手肱象阳爻故曰右观师之左次明夷之左股左腹皆隂爻可见无咎者虽终不可用以有为而于义则无过也
　　九四丰其蔀日中见斗遇其夷主吉○象曰丰其蔀位不当也日中见斗幽不明也遇其夷主吉行也
　　四变明夷震遇坤震为萑苇合二三巽体变坤为地故与二皆曰蔀明夷则日在地下而明有所伤斗为帝车坤为大舆故二曰见斗而四亦曰见斗也初与四皆阳爻又后天卦位离正南其西即坤西南得朋者也朋为同类故曰夷因变而得朋故亦曰遇先天之离位即后天之震位故初为四主也吉行者动罔不臧也合二三四观之二三之爻词上言其时下言其才四则合其时与才而并言之以丰尚大而丰蔀丰沛皆不可大者诗所谓小康也然非其所丰者小也其所明者微也所以明之微者皆日未可自谓已中而勿忧者也夫二以柔应柔小而微宜矣四则刚也而又在上何亦小且微夫子曰不中不正不当位故也然二非当位者乎苐以中正处下则在田之大人也士也虽有其德而无其位故所就者小矣且往见不义祗取辱焉故必有孚始之此逹可行于天下而后行之者也若三则不然刚而不中又变震上下一气勇于有为而不顾其时之不可虽于已有所伤而于义则无所负此杀身以成仁者也至于四则居得为之地当可为之时苐不中不正虽有其位而无其德则所成亦不能大也惟求贤以相济则吉已此以人事君者也按先儒皆以蔀为蔽日更有以二三四为下之蔽上者又以日中见斗见沬为日有所蔽如日蚀之意不惟二句犯复且说易必通前后若以丰蔀为蔽日之象则丰其屋不通矣若以蔀为云日之蔽则蔀其家又不通矣且以二五柔爻敌应为蔽又以五上二柔乗刚为蔽既蔽矣则二何以能五四五何以能遇初来二乎象传又何以不言刚揜不言柔中无应不言柔乘刚而苐曰幽不明乎然则夫子于四之丰蔀释为位不当者其又何以解焉又按上蔡张氏以二四为大臣蔽君曲说也但谓斗有运旋之权似诸侯亦甚有理葢二德盛四位尊皆能成一时之业苐所就者小耳日中见斗者当时以为盛其实非盛也如谓非日之中特见斗耳至于沬则为庻士如书洪范所言师尹惟日卿士惟月庶民惟星之类
　　六五来章有庆誉吉○象曰六五之吉有庆也
　　五变革震动遇兑说革故取新而乐取于人以为善故能来二之章以有庆也凡内应外曰徃外应内曰来此非二之来也所谓欲有谋焉则就之者也五以柔居震动之中动而不见其动当日中之位而不见离象明而不有其明变为兑说明良喜起为协和为时雍所谓不见而章不动而变无为而成者
