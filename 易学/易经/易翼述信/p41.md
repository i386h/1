<!-- { "loadSidebar": true } -->
　　小过亨利贞以小者过始有此亨利贞之三德也小谓柔凡外事为刚内事为柔敷施者为刚检饬者为柔创业垂统者为刚权宜补救者为柔过而亨与过以利贞无异也葢细行不矜终累大德孰谓小过而尚能亨乃小者必过而后始亨是其过非逾闲之过乃过以利以贞与时而偕行焉时当过而过也茍拘于常经而不过则失时之宜不足以和义不足以干事所谓子莫之执中亦何能通达而不滞乎何以见其利贞与时行也柔葢得中也柔旣得中则以柔道处柔事为可而以柔道处刚事则不可所以不可者刚失其位而德不中非时之宜而无能贞之也飞鸟遗之音者中孚为大离离为雉鸟也错而为小过二阳在内四阴在外又有飞鸟之象而中孚之上爻曰翰音登天此卦次其下故曰遗之音中孚之上贞凶故不宜上而宜下也果其下焉则不惟小者吉而大者亦吉所谓合小德以成大德其利其贞卽其亨也葢上卦柔乘刚四五不当位逆也下卦柔承刚二三得其所顺也且小者时宜过则大者时卽不宜过乃震之动则过而悖其理艮之止则虽过而适协其则上逆下顺理如是也仲诚张氏曰鸟将飞之音必振厉其势逆也将止之音必安和其势顺也飞鸟若以音遗人而告之以逆顺之理人能审其宜而处之则与时偕行而为吉不亦大乎
　　象曰山上有雷小过君子以行过乎恭丧过乎哀用过乎俭
　　山已高而雷又出其上则过然山上本无雷时有之声亦防矣故曰小过行过恭检身之事丧过哀送死之事用过俭撙节之事皆柔之事也以丧属阴故曰小若以小为纎细则送死正人子之大事而可曰小乎恭哀俭圣人亦不过略举大槪凡刑乱国用重典速朽速贫等皆是大全丘氏项氏晁氏之说以及合订所云三者易于不及小有过焉非过也庶不至不及也若太过则恭而劳俭而固哀而灭性矣乌乎可皆有味可细玩之至蒙引谓矫枉者过直此自常情所易犯者耳圣人教人岂必过直以矫枉耶窃以为必过直方能矫枉如子产之铸刑书孔明之治蜀又如曾子以晏子之狐裘豚肩谓为国奢示之以俭夫是之谓过也不如此则胡广之中庸岂足以救时弊乎
　　初六飞鸟以凶○象曰飞鸟以凶不可如何也
　　初变丰其象旣为鸟翼之翰本气止变离火上炎与震应则动而不可止是谓过矣可奈何
　　六二过其祖遇其妣不及其君遇其臣无咎○象曰不及其君臣不可过也
　　二变恒遇巽大传曰巽以行权故此爻有时中之义先儒多以妣卽母亦有谓为祖妣如晋之言王母者至君则皆指六五臣皆为二亦有谓为三四者窃按爻之言祖父君臣必其爻刚也言妣妇必其爻阴也晋之二三五皆阴三在二上为母则五又在三上自为王母此卦三四阳爻旣为父与祖而五为祖妣岂有祖妣而居祖之上乎且二之阴妇也则五之阴卽妣葢二上再无阴爻也夫祖妣不可据祖之上而妣又可据祖与父之上乎然而礼有之妇祔于姑之义也五之为君固也乃四亦为君如益之中行告公履之六三比四曰武人为于大君又震为长子承干父而有事故说卦传曰帝出乎震屯之下卦震其初爻曰利建侯等是也以四为君则三为臣矣四在上卦与下卦分相隔越故曰不及二比三故亦曰遇若君必执定为五岂五旣妣而为二所遇矣乃又为君而为二所不及无此理易亦无此例也若以遇为二之自得其分岂二自遇二耶传于过祖遇妣无释词者过其应过者也安溪李氏曰当过之时而言不及故特释之明乎有决不可过者又曰以喻天下凡事有可过者则过而不失其中有不可过者则不及而后为中二有中德能权衡乎过不及以取中者也故旡咎说最精确
　　九三弗过防之从或戕之凶○象曰从或戕之凶如何也
　　三变豫艮遇坤本气止故曰防变气顺故曰从豫行师故有或戕之象此卦朱子颇疑正以此爻之弗过防之及四爻上爻之弗过之等句也然胡氏曰弗过防之亦当两字絶句葢小过乃阴过之时故二阳爻皆称弗过是言阳弗能过也此说足破朱子之疑矣订诂曰从与戕作两义看曰若不逆其诈而顺从之则必贻累于后日柳子厚是也或不容其恶而戕伐之则必反噬于目前陈蕃窦武是也此说与诸儒之以戕为戕阳者异然亦有见凶如何也程传曰言其甚也乃易酌则曰初以阴而役于不正之阳救正殊难为力凶而曰以决词也不可如何言善者亦无能为也三以阳而惑于不正之阴救正殊易为功戕而曰或疑词也如何言当商量而思所以解免之合订云四在阴下固不敢过卽三在阴上亦不得少存过之之见过不以位而以情高自位置盛气凌人过也疾恶太严亦过也过与从反过者高而亢从者卑而贬不亢不卑者委曲婉转以遇之严气正性以防之也易大象曰君子以逺小人不恶而严此皆可备一解
　　九四无咎弗过遇之往厉必戒勿用永贞○象曰弗过遇之位不当也往厉必戒终不可长也
　　四变谦震动遇坤顺四多凶之位又以刚处之本气为动宜有咎者然而善补过焉故无咎何以无咎以其居柔之下又与初应而遇之也夫刚宜伸于柔之上何以弗过而遇之则以位之多凶非刚所居之正故也位不当故有徃则厉而为弗过者之所必戒焉易酌曰遇者彼来而我遇之也是谓邂逅以无心往者我往而彼遇之也是谓贬损以求容贞不贞之分也勿用言勿为阴用惟有终守其贞而已彼来我不拒彼不来我亦不往此用阴而不为阴用之道也又曰按易曰利贞未尝曰利不贞曰贞吉未尝曰不贞吉曰利永贞曰永贞吉曰元永贞无咎以此知勿用永贞之必非敎以不可固守其常也何也变而不失其常是以君子有致命遂志之时若谓小过之时不可执守常道恐世之枉己狥人随俗俯仰者得以借口故不敢信按此说甚为明辨但易虽未尝曰利不贞然否之卦词则曰不利君子贞矣明夷之三则曰不可疾贞矣节卦词亦曰不可贞矣虽未尝曰不贞吉然师之五随之四颐之三恒之初则皆曰贞凶矣至言贞厉【履五讼旅之三】贞疾【豫五】贞吝【泰六解三】亦比比有然是何也贞者正而固原有两义无如先儒止执正之一义遂令易之所言如此类者多不可通则安知勿用永贞者非圣人诲人以行权乎自二至四适亦互巽夫所谓变而不失其常者亦谓变其常而实未之失耳岂谓不变其常而始终固守之哉夫子微服过宋盟于蒲而适卫正如此爻之变气为谦曰君子有终谓其先屈后伸则程子之说亦未可甚疑苐传中长字仍宜作平声读朱子云勿用永贞是莫常常恁地是也
　　六五宻云不雨自我西郊公弋取彼在穴○象曰宻云不雨已上也
　　五变咸山泽通气故云然下旣艮止而本气震往则已上矣故不雨震变兑故曰西自我西郊岐周也陜以东东风则雨陜以西西风则雨谚云长安自古西风雨是也云自西而东应雨不雨也何以应雨以位五有施泽之权爻阴有致雨之气且以一阴畜二阳故也何以不雨以其六居五九居四阴阳皆失其正而下卦之气不上行上卦之气不下降故也安溪李氏曰云飞而在上及成雨则下矣宻云不雨犹飞而未下也葢当小过之时五以阴居尊必有过于上而不能下者公谓占者大坎为弓故曰弋弋仰射也本卦象鸟故曰弋以取之坎陷为穴而变气为泽亦有穴象告占者公方仰而取物于上而彼则下而在穴万旡得之理也此彖所谓不宜上而宜下也窃按此作二句读公弋取【句】彼在穴【句】以其上而不能下所以明不雨之义传故以已上二字替之此葢据疏略之说若如诸儒之以下交为言则与不雨为另义而传何以不之释也此爻之义如此而不曰悔吝者卦已名过矣故止于善补过者谓其无咎而已二五皆柔之得中乃二则无咎而五则为过葢二中正在下则谨畏过而审所止五中而不正在上则放纵过而悦于动故异也
　　上六弗遇过之飞鸟离之凶是谓灾○象曰弗遇过之已亢也
　　上变旅上处震动之穷与三应三止于下旅无家可归离火上炎而不下是合本气变气皆有弗遇而过之之象震起为飞离丽故曰飞鸟离之其凶也时为之是谓炎以别于未过而自取凶又以别于迷复之凶而更召灾者
　　【离下坎上】
　　旣济亨小利贞初吉终乱○彖曰旣济亨小者亨也利贞刚柔正而位当也初吉柔得中也终止则乱其道穷也
　　仲诚张氏曰旣济取水火之义火本上炎而居水下防而旣用之火也水本下润而居火上釡而旣熟之水也故名旣济大可毛氏曰夫水火者本相反而实相需相反者旣见之火泽之睽泽火之革彼火上泽下则火不及泽泽不及火睽而已耳泽上火下则火必及泽泽必及火而于是有更革之行若相需则不然火上水下则炎上者益上润下者益下火水不交未有利益而茍其坎在上而离在下则水火互入炎润交契于此不能无相资相助之用若此者所谓济也苐卦兼坎离坎独利涉系词有云舟楫之利以济不通则又以济渡之名当利济之目况卦合正互皆具两离两坎之象而坎上离下则以二四之互坎而接外之正坎上下皆水而初以阳始之气通之【句增】则济至于尽离上坎下则以内之正坎接三五之互坎上下虽皆水然上以阳亢之气限之【略改原本】则济不能至于尽虽同此济而旣济未济分焉【毛氏说止此】夫旣济何以亨小夫子固曰小者亨也则小非纎细之谓而为柔也柔何以亨以其得中以阳开其始也易也者一阴一阳之谓道阳在始则阴在其次故柔得中而于是三刚则四柔随之五刚则上柔随之是非柔之自能亨而刚亨之故不曰小亨而曰亨小初之所以吉也【义见大全中中溪陈氏及疏略仲氏易】乃以阳始而以阴终阴性凝滞故止旣济而有止心则溺于宴安故乱易以小心为敎故常言涉川今川已涉矣则心必放而刚德之亨柔者不能亨其终焉之柔以其道之竆而泰且为否矣
　　象曰水在火上旣济君子以思患而预防之
　　仲诚张氏曰水火旣济则水为将竭之水而火为将熄之火矣故君子观象以思患而预防之平庵项氏曰思火之为患储水以防使水常在火上其力足以胜之义俱佳
　　初九曵其轮濡其尾无咎○象曰曵其轮义无咎也初变蹇蹇难故有曵轮之象易酌曰程朱俱云不进不进则止止则乱矣当作进而不轻进说车涉水虑有倾侧之患曵其轮则迟囘安重而不遽进平其前后量其浅深无咎之道也说甚精确安溪李氏与合订皆一串说与此同意葢濡尾卽涉水之咎以有刚正之德能曵其轮卽万一不济而于义则无咎也夫君子济世岂能必期其济但实有所以济之者其不济则天也已传不及濡尾者以义在曵轮故专释之
　　六二妇丧其茀勿逐七日得○象曰七日得以中道也二变需需须也五为正应五刚夫而之柔卽妇诗云琴瑟友之又云人涉卭否卭须我友是也安溪李氏曰君子之行道济时义不可则不进无异于曵其轮礼不备则不合无异于丧其茀六二亦当济初而居内卦离体有雉翟之美而未施故取此象然中正之德有应于上故又为勿逐七日得此与先儒以五中满不下求二为丧茀之说异窃意变干则非离而茀丧矣然先天图自干顺至七卽离且先天之干卽后天之离是并无所失也有失则当求旣无所失卽勿用求而自得焉葢二之所以为中正者固在也此与震之六二同词而所以七日则异矣
　　九三高宗伐鬼方三年克之小人勿用○象曰三年克之惫也
