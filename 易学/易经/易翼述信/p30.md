<!-- { "loadSidebar": true } -->
　　三变困巽遇坎本气之巽伏将坐而待初之来遇矣而变气则险而难安故有臀无肤之象将巽入而就之而阻于险也故有其行次且之象易氏曰夬以上为决而四阻于五姤以初为遇而三阻于二故臀无肤行次且吕氏曰后不如二之能比故臀无肤前不如四之能应故行次且二説可参看也巽为股三居巽上则为臀以其股也有行象又为进退不果有次且象巽其究为躁卦究则穷也三为巽之穷故其象如此三以阳居阳正也守正而不中是执节过甚者也不苟合则孤立而危是以厉然不过不得所偶而己无私遇亦何至于比匪受伤而大有咎乎传曰行未牵以初与三行列不相牵连也
　　九四包无鱼起凶○象曰无鱼之凶逺民也
　　四变巽四与初应卦之所谓取女者也宜为柔之所遇矣然初为卦主而二己比之得所遇矣四又以干健变为巽懦又乌得而蓄之乎故曰包无鱼夫子释之曰逺民盖四以不中正而失其民非民之逺实自逺其民也童溪易传曰有夏之民癸之民也民不癸之应而汤之遇癸实逺之而汤实近之故也有商之民辛之民也民不辛之应而文武之遇辛实逺之而文与武实近之故也所谓民无常懐懐于有仁易传曰遇之道君臣民主夫妇朋友皆在焉然则象虽言民凡为君臣夫妇朋友者皆不可不知此义起凶与见凶同言非显然之凶也凶由此见由此起耳
　　九五以杞包瓜含章有陨自天○象曰九五含章中正也有陨自天志不舍命也
　　五变鼎干遇离干为木果杞与瓜象离中虚含章象干为天巽为命故曰有陨自天陨者命也以杞包瓜自传义以来诸家之説皆多未安窃由四之象传逺民二字看来似以二为杞以初为瓜紫岩易传曰二居巽中有刚徳为杞初以柔居巽先为瓜是也盖杞生于地而高参天二以贤士升田间而徳合于君似之瓜蔓于地而子离离其中又善溃初以小民处卑下而众姓繁庶徳我则后虐我则雠也似之夫鼎以大烹养圣贤者也五用二以治初以杞包瓜也既有二以代天子民则五可无为而治矣是以含章余作是解而未敢自信既而读易小传紫岩易传汉上朱氏易童溪易传皆如此可谓先得我心者矣然其解志不舍命则童溪易传为尤详其説略曰一隂浸长阳道消剥者天也厚下以防中溃者人也在我者未中未正是吾忧也既中矣正矣或不遇而至于陨越者亦天之命也故含章以俟命者九五之志也虽然命天理也在天谓之命在人则中正之徳徳蕴于内则我外无别有天矣天人之理相合而不相舍则天命之脩短又在我而不在天矣夫何陨越之有哉召诰一书之防祈天永命一语而已夏殷天命不敢知惟不敬厥徳乃早坠厥命王其疾敬徳用祈天永命吾以是知九五有中正之徳志不舍命其能祈天永命矣有陨自天非所患也
　　上九姤其角吝无咎○象曰姤其角上穷吝也
　　上变之大过干遇兑干为龙兑为羊故有角象与九三义同而词杀于三者安溪李氏曰上在事外三则与初同体相近故尤危其词也
　　【坤下兑上】
　　萃亨王假有庙利见大人亨利贞用大牲吉利有攸往○彖曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　萃有大坎象坎为宫中爻互巽艮巽木在艮阙之上庙象坎为隠伏鬼神象九五中正大人象坎为豕兑为羊坤为牛为马大牲象王假有庙莫敢不来享也利见大人莫敢不来王也用大牲如尧舜禹荐舜禹益于天也利有攸往顺乎天而应乎人也仲诚张氏曰九五为大人聚以正其聚乃亨非大人不能聚以正故萃之时利见也用大牲二句诸家皆谓丰所当丰行所当行以为顺天时説皆麤浅张氏则云萃之时众聚矣天视自民天听自民大人举大事聚大众则用大牲告庙而往非一人之私谋合众心即合天心故云吉也窃按利见大人亨利贞者四以众隂萃五也用大牲吉者五之用四以萃羣隂也安溪李氏曰苟与其情相违则必离而去之故观其所聚则情可见此着眼情字甚有味元成朱氏曰屯者塞而不通者也而利建侯豫则既通矣亦利建侯涣者散而不聚者也而假有庙萃则既聚矣亦假有庙盖方塞而求通与既通而防塞者无异视也方散而求聚与既聚而防散者无异视也此圣王慎终如始之道也以一人通之何如以众人通之则建侯之説乎以人道聚之何如以天道聚之则立庙之説乎
　　象曰泽上于地萃君子以除戎器戒不虞
　　孩如郑氏曰水泽之气上于地则万物无不生滋长蒙引亦云凡有生气流行而在地上者皆泽也即庶物也凝庵唐氏曰取泽之畜以畜戎器谓之除防泽之溃以防不虞谓之戒
　　初六有孚不终乃乱乃萃若号一握为笑勿恤往无咎○象曰乃乱乃萃其志乱也
　　初变随故爻词亦与随之初九相似盖坤遇震坤顺故有孚变为震之决躁故不终是其萃也乃乱而萃耳所谓乌合之众是也夫民非喜乱乃迫于时势之激遂至于掉臂不顾揭竿而起一时之心力亦未尝不齐也然非素定久则必变故有孚不终若输诚而得所归则众可不散盖初民位上连二三羣隂无统有乃乱乃萃之象与四正应四以刚萃之有若号一握为笑勿恤之象变气震往象此仲诚张氏之説也勿恤与笑连言乐而无忧也传曰其志乱言其心志之不齐则并有孚不终亦释之矣观此爻想见秦项乱时彭布等乌合其众而王陵独以军归刘其景象可见
　　六二引吉无咎孚乃利用禴○象曰引吉无咎中未变也
　　二变困遇坎坎为隠伏鬼神象故言用禴困二爻亦言享祀引吉合订谓引初与三而萃于五窃以引兑例之当作五引之困二爻所言朱绂方来也坎险又为心病易故于坎多言孚孚乃利用禴则左之明信涧溪之毛苹蘩之菜可荐于鬼神者也安溪李氏曰用大牲敬之盛也用禴诚之专也二居下位贵以素诚获上萃升之义同也合订挥此义甚精详夫士君子为君所引用至于谏行言听可谓孚矣而或不免恃宠而骄沾沾自喜如王景略姚元之辈盖虽贤者不免也故惟以约则履尊处优而不改其幽人之贞道始善焉传曰中未变是并用禴句而亦释之矣
　　六三萃如嗟如无攸利往无咎小吝○象曰往无咎上巽也
　　三变咸遇艮三与上无应而变气又艮止故有萃如嗟如无攸利之象若舍其应而于所承比之四异体以相从如随之三四则往而无咎矣咸之三爻亦曰执其随是也所以然者曰上巽也盖三四虽异体而与上互巽顺而入其情近耳苐牵于优柔者则有所不及而吝矣
　　九四大吉无咎○象曰大吉无咎位不当也
　　四变比兑遇坎四以刚临于众隂之上此以大臣而当天下之萃者地近而偪权重而尊危疑甚矣变而为比则合羣隂而萃于五非心地光明无一毫之私者不能也此伊周孔明之象故曰大吉无咎易以阳为大隂为小必正大尽善然后无咎者所云位不当也使当其位则如比之吉而不言无咎矣
　　九五萃有位无咎匪子元永贞悔亡○象曰萃有位志未光也
　　五变豫王者逸于得人故萃有位以九四比防在下之羣隂而五为所隔则五所能萃但萃其有位者而已然能任贤以萃天下则臣之功即君之功也故无咎第以兑説而变震动惟豫乐之是耽则未免以上六之近比而防之故有匪孚象传所云未光也上无位而与五隂阳相比爻词故但曰萃有位则不欲其比匪可知盖一比匪则喜佞必且恶直而四又以刚正萃众权势相偪猜忌起而祸乱生其为悔也大矣然本气刚中变气震动非无为之主也夫干徳首元坤徳终贞刚中则有乾元之才而帝出乎震动则必变是以全干之元变坤之永贞者也五有如是之徳岂有孚于匪而不萃有位以萃天下者乎是以其悔可亡也汉文宠闳孺籍孺邓通辈而不以之间大臣似此爻之象矣豫之四爻曰由豫大有得勿疑朋盍簪然则此卦以四为萃主又何疑焉又按萃与比义颇相似但比止五一阳而为羣隂所比义专主君萃以四五两阳而萃上下四隂义则兼君臣盖比以心言若兼比于臣则人有二心矣萃以事言夫劳来安集萃天下之众而使之聚非一人之力所能为也故必得大臣如萧何寇恂李泌陆贽之人而用之故卦词曰用大牲吉也乃比之卦词与此爻词皆曰元永贞者以比之一阳不得以二之应而私比之不得以四与上之近而私比之故九五曰显比也此九五则不得説上六以间四而不萃之不得惮九四之刚逼而不听其萃之故曰萃有位也
　　上六赍咨涕洟无咎○象曰赍咨涕洟未安上也上变否否之上爻曰先否后喜意亦与此相似传曰不安上上在卦外不安置身于局外而求所以萃之者也安溪李氏曰萃有利见大人之义而上近九五与蹇之上六同不如蹇上之吉亦不如比上之凶者无蹇往来之义亦无比后夫之象也窃按初与二皆有正应故皆曰孚其曰号曰嗟如曰咨涕洟者李氏又曰凡上下亲疎至于离异不能相同相萃者惟哀诚恳切庶防有以感动説甚精此陆贽所以以罪已説徳宗下哀痛之诏也欤
　　【巽下坤上】
　　升元亨用见大人勿恤南征吉○彖曰柔以时升巽而顺刚中而应是以大亨用见大人勿恤有庆也南征吉志行也
　　至柔莫若坤柔升坤升也明夷师复泰谦之上皆坤也何以不为升以巽入于坤之下为升也盖巽逊也巽既逊而入于下则坤升矣然则非坤之能升而巽之升也以巽之时义在焉故传曰柔以时升至临以四隂驾二阳而上之何以亦无升义也盖临则主乎二阳之生而寖盛升则主乎一隂之透而上腾隂之性伏而善藏者也巽之隂方潜而坤冒之其气升矣补注曰坤之成始于巽之一隂渐升而至坤故曰升玩词曰凡升者皆自初始初六为成卦之爻冯氏亦曰谛观卦义皆主巽是也安溪李氏曰按卦下直言元亨而无利贞之词者三大有升鼎也皆自贤人取义然大有鼎皆无他词升则申以吉利之占盖大有能有贤也鼎者能养贤也皆主于在上者而言故曰元亨其词已足升之义兼乎在下者故言元亨又言其见大人之喜南征之吉也又曰讼蹇萃巽之象皆曰利见大人此曰用见大人者曰卦之大人皆以九五当之故曰利者有大人于此而利见之也升则卦无九五其六五之升阶与晋之六五同皆谓升进之人耳故不曰利而曰用言用此人以见大人也随之上益之二卦之四爻所谓王用者皆此意仲诚张氏亦曰九二刚中本为在上大徳之人乃主巽而居下终欲逊位于贤此尧舜禅位之事然则用见大人亦如尧荐舜于天舜荐禹于天矣勿恤者以贵下贤当独断于中无得忧疑自阻所谓任贤勿贰也如此则明良防合相得益彰传所云有庆者此已孩如郑氏曰以顺而升不躁不竞之谓时即渐卦渐字之意安溪李氏亦曰升晋之道皆以柔静顺正为善而柔爻皆吉渐之义亦然
　　象曰地中生木升君子以顺徳积小以高大
　　蒙引地中生木不可説成地上生木盖取巽居坤下而言木伏生意于地之中而后达于地之上所谓其根深者其末茂朱子云因其固然之理而无容私焉者顺之谓也窃按即中庸率性谓道之意顺徳坤象也
　　初六允升大吉○象曰允升大吉上合志也
