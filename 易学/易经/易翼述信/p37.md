<!-- { "loadSidebar": true } -->
　　上六丰其屋蔀其家闚其戸阒其无人三岁不觌凶○象曰丰其屋天际翔也闚其戸阒其无人自藏也上变明两作离上位高如屋震为栋宇变离为轮奂丰其屋象先天离位即后天震位而变气又离故以下卦为家蔀其家者震为萑苇而在离家之上也所谓昔之峻宇雕墙今则荒烟蔓草矣离为目故曰闚中虗故其户无人爻三成卦离位亦三故言三岁上下两离明极而闇上之穷明之终故不觌也上为天离为飞鸟丰其屋如翚斯飞传故曰天际翔葢上六之矜高自恣无所底止光景似之然则阒其旡人者非无人也有人而已不之见与无人同传所谓自藏而非贤人君子之甘于遯世也安溪李氏曰阴柔无自明之德又无同德之助与时偕极者也按象传天际翔释丰屋即所以释蔀家也自藏释无人即所以释不觌也圣人立言之妙如此窃尝攷之唐虞之际号为中天正日之方中也然而博施济众尧舜犹病则终古无丰之时矣是丰也者圣人之所不敢言也惟庸人则自以为丰故初与五不言丰而有尚者丰有可几有庆者丰有可称而二三四与上则皆言丰苐二三四未丰而自视为丰也则亦不过星斗之明而已上则已丰而犹过求其丰也则反得歉而已葢旭日初出歴二三四至五为中至上则日中而昃矣初当离震同宫始旦者此也帝出者此也故遇主此即明即动者也二三四虽皆为过巽之日然二在辰近震四在已近离故其丰皆为蔀而所见皆为斗微而犹未甚微也三则正当巽方去震离皆远故所丰所见则愈加微焉且二余于明而不足于动以其自四来四旧比五者故五以动应之则四余于动而不足于明以其自二往二旧比初者故初以明遇之则吉此明动相资者也三居下明之终智己怠而昏矣而与上动隔体力又不足以有为也故又有折肱之象此明动皆绌者也五当日中而无日象可以有为而不知所以为也故必下求明者以为明作之助此以明为动者也上则日已昃矣向晦宴息可也乃自曰予智【变离也】而妄动不已此明动俱极故穷大失居丰而受之以旅也夫爻各有位位各有其时义一爻一时义也诸儒之说二三四竟与上爻一例是执彖传日中则昃明卦词卦义者而全失夫卦词中之义所谓观彖而思过半者谓何此则余所不敢安而必求其当也
　　【艮下离上】
　　旅小亨旅贞吉○彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉小亨者坤之亨也彖传两言之葢以柔得中乎外而顺乎刚释小亨之义而以止而丽乎明释小亨为旅贞之所以为吉也顺即是亨非坤无所为顺者然先儒之说顺乎刚皆谓五顺上与四夫五顺上似矣而于四则为乘刚不可为顺刚程传又以丽乎上下之刚为顺刚合观易卦全离为丽不闻以中爻为丽也且离丽坤顺亦未有既以为丽又以为顺者而歴来诸家遂纷纷臆说有谓顺刚为能依强辅如此是援势也或又谓以刚强之人能顺之正见柔之得中此又吐刚而畏强御也夫客子畏人自古已然自非狂騃未有在旅而敢凌人不谦恭逊顺以取侮辱者也此又何俟圣人垂训而始知之且旅琐琐爻之初即以卑猥不振为讥而于卦词则又取之无此理矣又柔得中谓五也然二之得中视五更正何以独取乎五夫既以得中取五矣又以顺刚为顺乎上与四是专以外离言也如此则大有噬嗑晋丰鼎睽诸卦皆柔得中乎外而顺乎刚者何于诸卦一不之及而独系于此卦耶且以此句说上卦止而丽乎明句又说上下两卦偏全不同亦非体例夫先儒不谓乾坤生六子八卦又生六十四卦乎然则凡卦无有不生于乾坤者矣夫乾坤者天地之德也阴阳刚柔之分也不但三竒画为干即一奇亦干也不但三耦画为坤即一耦亦坤也以三竒三耦论今以坤之三往居五柔得中乎外也以干之五来居三以止下之二柔柔顺乎刚也葢圣人正因旅久则势孤或援乎势或畏乎强流离琐尾不能寛裕而自得也于是特训之以坤亨为处旅之正而守之则吉焉夫含宏光大坤之亨也君子体之则为直方柔得中乎外者义以方外也顺乎刚者敬以直内也何以言之干之五刚在外今来于三以止下之柔也而二之柔即居其所而不动所谓顺也夫内止其所则敬以直内矣坤之三柔在内今往于五为明之丽宅乎二刚之中不偏不倚明而得中以为肆应义以方外者也夫敬义立而德不孤矣以之处旅能固守之虽患难夷狄将无入而不自得吉何如欤故又赞其时义之大也若如诸儒之说谓亨为通如吉祥一例既与下犯复且以小亨谓覊旅本无大通之理覊旅而亨虽大亦小然则孔孟必得志邹鲁方为大通如其栖栖于陈蔡楚卫逰于齐梁而有遇焉亦当如管仲之器小也欤
　　象曰山上有火旅君子以明愼用刑而不留狱
　　龙谿王氏曰旅皆逆境莫甚于囚之在狱狱者不得已而设岂可留滞久淹也此于旅字颇相闗
　　初六旅琐琐斯其所取灾○象曰旅琐琐志竆灾也初变两离察察为明不免苛索而在艮小尤为细屑故有琐琐之象斯其所取灾先儒多作一句读谓为自取其灾而又以琐琐为舆儓卒夫舆儓卒即为旅终身亦不过贱耳何至于取灾圣人不为此辈谋也大可毛氏独以斯其所三字断句引说文尔雅毛诗以斯为分析之义其意以为他乡寄迹情已偪仄所恃广大自处同类相亲则四海兄弟天涯比邻庶足共相慰藉也而乃小利小害较量锱铢此往彼来疑虑畏葸必至分析其处所而后已则所亲益寡岂不取灾此说视诸说较胜窃按所字亦不必专指处所即凡行李财货童仆器物一切同寓者彼此管照庶得无失若猥琐猜嫌则各不相顾矣传曰志穷灾也竆字正与卦词亨字反对知琐琐之为志竆则圣人以亨广旅人之志可知已
　　六二旅即次怀其资得童仆贞○象曰得童仆贞终旡尤也
　　二变鼎艮遇巽六二柔居柔位即次也变巽而本爻合三四又互巽巽近利资也居中怀资也鼎受实亦怀资象艮为阍寺童仆象二居中而上下刚柔长少皆得得童仆也艮止则无外心巽入则能谨密童仆贞也三者皆旅之善爻未言吉故传以终旡尤补之易酌曰虽厮役皆以正道相朂则主人因而寡过矣何尤之有尔瞻叶氏曰贞不徒责童仆湏在我有以得之不能得是我之尤也终旡尤葢嘉其德之词二说皆佳
　　九三旅焚其次丧其童仆贞厉○象曰旅焚其次亦以伤矣以旅与下其义丧也
　　三变晋遇坤火在地上则无屋可居又坤三往五为离火五遂来居于三旅焚其次之象焚其次则并其资而尽之故不又言丧资也坤为臣妾之道五本尊为主来居三传故曰与下也而又变坤则又下同臣妾矣合四五互兑为脱丧童仆象合订曰主仆之分虽流离琐尾不可失也若如等夷相与则尊卑无别不成其为主仆矣故曰其义丧又曰本欲与之而反失之亦由丧其顺德故也按贞字程传连上本义连下各有义
　　九四旅于处得其资斧我心不快○象曰旅于处未得位也得其资斧心未快也
　　四变全艮处旅之心虽欲其贞而为旅之身则不欲其久久则处而留覊他乡矣诗曰于时处处是也离丽变艮止丽暂而止久也上下艮止其止也故曰旅于处合二三互巽故皆有得资象离为兵合三五互兑金而在巽木之上斧象丽其兑金得斧象旅以柔中得位四刚不中故传曰未得位此句承上起下故下直述爻词非若诸象传之各自为解也若曰惟不得位而旅处故虽得资斧心未快也玩传义孟子在齐王欲养之以万钟而孟子不豫而去似之孩如郑氏曰下体庶人之旅求货利者上体士君子之旅求功名者
　　六五射雉一矢亡终以誉命○象曰终以誉命上逮也五变遯离遇干离文明火炎上故象雉为戈兵射象干数一又为金一矢象此爻程传与本义异诸家之说虽各有见而俱未确易酌疑射雉为死雉何以得誉命亦太泥窃按此不过言柔往而刚来耳葢射雉欲得雉也然雉得而矢亡矣三虽居五得中以成离而干之一刚已失今仍变干是始失而终得也葢五原在三为坤自往外为离是以刚得来于三合二四以互巽命合四五以互兑誉耳是始因柔之上逮而失刚终以柔之上逮而得誉命也此爻词无旅字亦并无旅意然六五以坤柔出外是即旅也传故特以上逮二字注明之又按五为离主爻火在山上不留而变气为遯自古功成者身退尧老舜摄终成放勲伊尹之复政告归周公之欲让后人于丕时而阿衡着美硕肤扬休此物此志耳
　　上九鸟焚其巢旅人先笑后号咷丧牛于易凶○象曰以旅在上具义焚也丧牛于易终莫之闻也
　　上变小过有飞鸟之象离火遇震木丽于木又科上槁者且在上爻故有焚巢象三四五画在上爻之先互兑为说先笑象至上变震为惧后号咷象离之三曰或歌或嗟家人之三亦离也曰嗃嗃嘻嘻震亦曰虩虩后哑哑故有此象凡旅人始皆苟合而久则必离故曰亲寡焚巢无可依之居也亲寡无可依之人也所以然者以上之过也传故曰以旅在上其义焚也葢以焚巢概却号咷一句彦陵张氏曰在旅而丧其童仆孰不曰人之无良也而圣人则曰其义丧不尤人也在旅而焚其巢孰不曰数之适然也而圣人则曰其义焚不怨天也故曰正已而不求于人则无怨所谓旅贞者如此按离之卦词曰畜牝牛吉变震则丧牛矣夫牛为柔顺而贞之物旅以柔顺而贞为道者也故以为象乃五则畜之上则过而失之二则止而畜之上则动而失之畜之何其难失之何其易圣人叹知德者希故曰终莫之闻也此句正与旅之时义大矣哉前后呼应易小传曰同人亦柔得位也杂卦于同人则曰亲也于旅则曰亲寡何谓也同人柔得位乎内阴外而中可同乎人也是以亲者众也旅得位乎外火行而上无所丽也是亲者寡也以柔同乎内始难同也克而后遇是以同人先号咷而后笑也以柔旅乎外初易合也客不利久是以旅人先笑后号咷也二卦所以异也
　　【巽下巽上】
　　巽小亨利有攸往利见大人○彖曰重巽以申命刚巽乎中正而志行柔皆顺乎刚是以小亨利有攸往利见大人
