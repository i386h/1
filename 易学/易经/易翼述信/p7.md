<!-- { "loadSidebar": true } -->
　　敬承程氏曰龙徳而隠惟有龙徳故能隠也彦陵张氏曰提出龙徳二字便见非石隠自甘的了又曰不易不成有二说一说不为世所变易曰不易不以一善成名曰不成一说道可以易世不易者无必用之心隠可以成名不成者无防身之迹受轩贡氏曰人在世间都被世界转移去不易乎世这是出风尘的汉子然才是特立便要成名旣不易乎世又不成乎名才潜得不凡所以遯世无闷得此已是没世界的心肠浑乎道心之防矣按此此其所以为龙徳而隠者也乐行忧违先儒多作出处说旣与潜字有碍且讲忧违亦牵强孔氏吴氏之说即今安溪李氏所谓去其所不愿之意然文意浅且与上四句重复无味用六刁氏曰二句跟上意说一则曰无闷再则曰无闷不亦乐乎乐天知命故不忧不忧者不戚戚于贫贱也行即人生行乐耳之行违即天与水违行之违违与行反行其乐而违其忧如孔子之乐以忘忧及颜子之人不堪其忧囬也不改其乐是也此其胷中确有自得处全不以世故动其心所以为潜龙也按此说似新而实确学者详之
　　九二曰见龙在田利见大人何谓也子曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也
　　本义以二亦字代之字似未确盖此数句即跟龙徳正中来彦陵张氏曰人知龙徳之变化而不知龙徳所以变化处只在平常日用之间故圣人指出实地以示人耳孩如郑氏曰善盖一世而不伐忘乎善矣圣人以吾之所以谨而信者庸言庸行而已矣原无善也此徳之所以为博也而人之被其徳者亦化焉而不知圣人未尝知吾之善为能有所及于人人亦安能知其善之出于圣人也安溪李氏曰在下而曰见者言行之着不可揜也至诚之感必有动也中则庸矣中则无邪矣紫溪苏氏曰论圣人之徳则曰龙徳论圣人之学则曰庸信庸谨此干之所以为易知也
　　九三曰君子终日干干夕惕若厉无咎何谓也子曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　合订曰徳言进业言居进者不留居者不迁也进以进其所居居以居其所进日知所亡月无忘其所能也按进徳居业本义分心与事故来注于知至句云念念不差知终句云事事皆当此即坤卦之敬以直内义以方外大学之明明徳止至善中庸之尊徳性道问学所谓内外交养千古作圣功夫不过如此孩如郑氏曰不曰所以修业而曰所以居业盖修辞立诚即是修了旣修了则有可居矣犹之屋然修者方在营搆旣成则可居也按此譬甚精然则修字直贯至立诚非止修其辞而已黄氏以修作修为之修谓如先行其言之意此本义所谓见于事者无一言之不实也知至至之知终终之程传分属知行朱子云知至则知其道之所止至之乃行矣而騐其所知也知终则见其道之极致终之乃力行而期至于所归宿之地也是以至之终之属行盖知行皆有存两层功夫故大学于知先定静安以明明徳后即格物而止至善诚意先愼独以明明徳后即润身以止至善也此二句朱子之说甚详细用六刁氏约其防曰知至是知到下手处至之便是下手了知终是知到尽头处终之便是尽头了看到那里就做到那里即知以为行知甫及之而仁便能守之也合订曰几者动之微善几之动原有不容己之势迎而导之扩而充之犹射者之机发而即至此说机字甚确又说统曰至即真几防眇处几非亲履其域者不可与也与几正见其能至耳终即义理安顿处义非毕了其事者不可存也存义正见其能终耳此等语皆极精可味刁氏又曰从下卦论之三居上则君子进徳修业于上岂有骄焉者乎从上卦论之三在下则君子进徳修业于下岂有忧焉者乎此说上下字有着落盖在上在下皆非中故曰厉也骄与忧皆可咎不骄不忧则无咎也此兑之说也
　　九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎
　　安溪李氏曰或跃者有时而跃飞潜未定之象也又变卦遇巽故曰上下进退无常无恒合订曰无常无恒谓上下进退随乎时而无期必之意期于必上是干进也邪也期于必退是离羣也离羣隠遯避世也又曰欲及时三字诠跃字义冣切孩如郑氏曰此立而能权之事也时者权之妙用也无常旡恒人所难测曰或曰在变化之神也非为邪非离羣与时屈伸君子之时中也若为邪若离羣则小人之无忌惮矣按无忌惮正与干干惕若相对盖不戒愼恐惧即无忌惮非必放僻邪侈无所不为始为小人也
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也形容民胞物与道理淋漓尽致一篇西铭正好作此注脚
　　上九曰亢龙有悔何谓也子曰贵而无位髙而无民贤人在下位而无辅是以动而有悔也
　　亢爻以其居上之上故曰贵曰髙上本无位又阳居隂则非同声同气而尊严深隠万物不得而利见之矣故曰无民处上之上而下无应故曰贤人在下位而无辅也以变卦夬论之其理亦同详见第六节本义曰此第二节申象传之意
　　潜龙勿用下也见龙在田时舍也终日干干行事也或跃在渊自试也飞龙在天上治也亢龙有悔穷之灾也乾元用九天下治也
　　龙原能飞而上腾之物初之巽伏则下而不可上二之离明正中有君徳而时位则止于田故曰时舍明非不足于飞也舍乃传舍言非其正位盖至五方位乎天徳也上治当照传义不说开以避天下治也句为是上治上字正与初爻下字对云峯胡氏谓初之下以人言看来各爻皆专以人事言也故与前后不同用九而加以乾元者元首也以干之首出而天徳不为首则枢始于环中以应无穷而天下有不治者乎
　　潜龙勿用阳气潜藏见龙在田天下文明终日干干与时偕行或跃在渊乾道乃革飞龙在天乃位乎天徳亢龙有悔与时偕极乾元用九乃见天则
　　林氏曰此节上下卦相应初四为始初潜藏四乃革矣革潜为跃也二五为中二文明五乃天徳矣言徳称其位也三上为终三与时偕行上偕极矣
　　本义曰此第四节又申前意
　　乾元者始而亨者也利贞者性情也干始能以美利利天下不言所利大矣哉大哉干乎刚健中正纯粹精也六爻挥旁通情也时乘六龙以御天也云行雨施天下平也
　　说统曰天道之运只是一气乾元者天阳一元之气亦如人之有元气也万物皆资一元之气以为生生之始而其生生者虽析之有元亨利贞然总之一片生意而畧分其始终而已故曰天地之大徳曰生而元之所以统天也胡氏曰前言性命此言性情言性而不言命非知性之本言性而不言情非知性之用也都门抄本曰非利贞时始各正亦非利贞时始见性情如云元亨时尚未各正则资始流形即应混成一片如云虽各而未正则又东亏西欠资始流形从何处挪移补凑得来夫命见于性性见于情情见于生生见于元亨始亨即其性情至利贞时节摧残灭没似无复始亨之性情矣不知槁其外不槁其中剥其形不剥其神其生机隠隠跃跃始亨之性情犹不能已而后知始固干始亨亦干始利贞亦莫非干始真统天者矣故曰大矣哉按此所赞大大其所利也程传解不言所利谓为旡所不利非可指名此方与下大哉干乎不混乃朱子则谓不言所利为贞诸家遵之似与传相左然旡所不利即各正其性命亦非止言利而旡贞字在内乔氏以刚健中正分属元亨利贞安溪李氏用之此义实出于本义故下曰纯粹者刚健中正之至极精者又纯粹之至极二语确甚胜程传六徳之说叅说统孙氏郑氏程氏诸论曰此条只是就他气机运动而为元亨利贞处细细想像许多妙处出来一气之通复是刚一气之通复无间息是健一气流行恰当而不遇是中一气分派职司而不侵是正而此一气之刚健中正者畧无混杂是纯畧无疵纇是粹而此纯粹之极微极妙不可名状处是精赞乾元而总归之一精真所谓上天之载旡声旡臭之至者也夫曰精则不容名言矣惟圣人以乾卦六爻挥之而全干之精蕴旁通而无余精即情也微言之则曰精显言之则曰情情之所向即是时圣人默防其变化之妙时乘六龙以御天之道一气舒卷万化归元云行雨施天下自平此圣人体元之极功也
　　本义曰此第五节复申首章之意
　　君子以成徳为行日可见之行也潜之为言也隠而未见行而未成是以君子弗用也
　　此节初爻与上爻据诸先儒之论义皆太浅于亢之悔竟说成崇高富贵挟势凌人如后世骄泰之君跋扈之臣而于此爻则但说个无道则隠而已窃意干之六爻皆取象于龙龙也者能大能小能上能下出没变化不可测识之物当其飞腾而上也则兴云致雨而泽及万物然飞不止则亢而非潜则亦不能飞繋辞大传曰尺蠖之屈以求伸也龙蛇之蛰以存身也是必飞而后为龙徳之至亦必潜而乃为龙徳之成论语曰隠居以求其志是也其在于人惟孔子足以当之故曰天下有道丘不与易然则天下无道而不与易则易乎世矣非敢为佞而疾固如其怵于佞而徳必不可衰则又成乎名矣此特麟鳯之不至者也而曷以称龙徳之隠此可以知君子之行事夫徳必兼善而后成君子固以成已而成物者为行也知其不可而犹为之是又无日而不可见之行也然则龙非不潜而实又未尝潜如必于潜焉则隠而已矣未之能见也独行而已矣徳之未成也此则果哉而旡难者所为岂龙徳而隠首乎君子法天者也是以于此有所不为焉文言盖首疏明潜龙之义此则疏明勿用之义也学者苟执成见而疑于余说盍取前后两叚逐字逐句细细读之
　　君子学以聚之问以辨之寛以居之仁以行之易曰见龙在田利见大人君徳也
　　九二龙徳在中前言其已成之徳此则言其徳之所以成者也广平游氏曰干之道不尽于九二故有学问之功坤之道盛于九二故不习旡不利安溪李氏曰聚则理得于心辨则理騐于事寛居以待其熟也仁行以固其守也四者亦有元亨利贞之序
　　九三重刚而不中上不在天下不在田故干干因其时而惕虽危无咎矣
　　九四重刚而不中上不在天下不在田中不在人故或之或之者疑之也故无咎
　　以干重干三四在重卦之间故曰重刚云峰胡氏曰九三九四当合看复之六四曰中行四居五隂之中也益之三四皆曰中行三与四居六爻之中也干之三四亦居六爻之中而文言以不中称之非但谓其不中也谓其重刚而不中尔盖下干之刚以二为中三则重刚而遇乎中上干之刚以五为中四则重刚而不及乎中过则忧不及则疑用六刁氏曰因干干之时惕而为干干之心故虽危而无咎也安溪李氏曰惕者平日戒惧之心疑者临事谨审之虑又曰三人之阳也为人之正位焦氏谓四立于头上空虗之处也合订曰三爻之不在天不在田实象四不在田亦实象至天人相接之间上下进退无常本人也而近于天谓之在人不可也近于天而未离乎人谓之在天不可也两在两不在此所谓或之也
　　夫大人者与天地合其徳与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎
