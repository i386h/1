<!-- { "loadSidebar": true } -->
　　夬为刚决柔彖既以体释其名义又赞之曰健而説决而和盖以健説之徳决去隂柔则事不迫而从容以就理矣扬于王庭诸家皆谓声罪致讨果尔则彖何以曰柔乗五刚或曰柔以一隂而乗五刚此其罪之当决者尤曲説也来注曰正罪合志即是戎矣皆非也窃按一隂加于五阳之上而五近与之比五君位上在卦外故曰王庭干君兑説上为兑主所谓容説之臣也以所説者在五之上则君尊显之矣故曰扬于王庭补注谓夬扬于王庭五字连读谓决其扬于王庭者与同人于野否之匪人履虎尾一例良是孚者积诚以感君也指二与五号者呼朋以合志也指五阳爻二五皆刚中兑为主故曰号有厉者戒惧以致其谨密也谓上与五比又与三应夫既为君所防近则去之难而朋侪中又有应之者去之又难故曰有厉此如遇大敌者临事而惧好谋而成矣传所云其危乃光也二在内卦之中为邑易凡言内治皆曰邑泰谦晋之上爻等是也兑言为告告自邑者下卦干健之自强也不利即戎者上卦兑説之无争也利有攸往者干之自强不息兑之和而不流也凝庵唐氏曰以攸往为利者以往则阳必尽长而后有终也不得不决又不敢轻决必待刚之自长而为攸往之利则知决之之道矣舜臣李氏曰一隂者众阳之所与上六虽处至穷之势然九五与之比九三与之应九四与之同体其与之敌者惟初九九二耳又逺于上虽欲决之其势有所不及故曰有厉【卦词】有戎【九二】有凶【上六】夫有之为言不必然之词也五阳相信而不忘于号今知其危而戒之斯有万全之势无一跌之虞矣云峰胡氏曰小人有一人之未去犹足为君子之忧人欲有一分之未尽犹足为天理之累夬之阳必至于纯阳为干方为刚长乃终要味三个乃字又曰五刚共长一柔自去所谓君子盛而小人自消不必声色也复斋易説于刚决柔曰志于干健而説决而和曰顔子防之复者其始夬者其进也柔乗五刚曰心象王庭其危乃光曰克己者如临深渊如履薄冰所尚乃穷曰必有事焉而勿正刚长乃终曰至于干此与胡氏皆不专主决去小人説极有意味
　　象曰泽上于天夬君子以施禄及下居徳则忌
　　大象不过取泽水之气上蒸于天自沛为霖以为君子施禄及下之象不必拘拘于溃决为妥居徳则忌诸家皆谓居其徳而不徧于下则非溃决之义故忌第象传例无反辞如此説是反其説以为戒非例矣故本义曰未详安溪李氏则谓为以敬忌居徳防其溃也合订同衷一李氏则云泽上于天万物被其润泽君子待小人之法上则决之下则养之事权虽不使与而禄有所及小人所以既畏其威复怀其惠惟吾之决而无不如意若居其徳而不施则小人絶望恩之想安知不挺而相鬭乎故忌加年堂讲易亦如此此则观于汉王允之于郭李宋元祐之于熙宁而为之説也
　　初九壮于前趾往不胜为咎○象曰不胜而往咎也初变大过四阳曰大壮此于大壮之初阳下又一阳进故大壮之初曰趾此曰前趾也大者过故有不胜为咎之意不胜者不胜决之之任者也象故曰不胜而往咎也则不待其败而已知之矣
　　九二惕号莫夜有戎勿恤○象曰有戎勿恤得中道也二变革本气则干战故曰惕干又为言故曰号变气为离二地位离日在地莫夜象言其谨密也战乎干离为戈兵有戎象离者坎之反也坎为忧离则勿恤矣上曰惕下又曰勿恤者君子小心以成事然未尝避祸也有戎勿恤决矣惕号莫夜决而和矣説统曰和乃事合机宜动中肯綮之谓非柔和之和也
　　九三壮于頄有凶君子夬夬独行遇雨若濡有愠无咎○象曰君子夬夬终无咎也
　　三变兑本气之干为首而三又下卦之上有壮頄之象变气之兑为附决上下两兑故曰夬夬诸爻皆以健致决三则悦而与应与众异故曰独行上兑之泽为雨应上曰遇亦变泽为濡本气实干故曰若濡而非真濡者也连四五互巽多白眼而上视故曰有愠九三过刚不中而与上六应健而变悦有色厉内荏之象故曰壮于頄二五君臣皆刚健得位初与四又以刚徳助之三处于四阳之中虽欲貌从心违独与上六为应不可得矣且恐以其党而并及之也故有凶若以本气之干健从乎变气之兑悦附于其内而决之必此志坚而又坚则外虽若与诸正人违异而染其汚实则委婉以济事也何咎之有盖始而遇雨则咎其失身有愠则咎其败羣然而其迹也及至一隂退听心事大白亦可即终而谅其始矣传故曰终无咎也然则深避形迹而不顾国事者当非忠智之士所出也已三爻原有凶吉二义圣人两举之以示惩劝焉大可毛氏曰形于面则有凶拂于心则无咎此説有无二字甚有着落夬夬者两兑也余为此説后见汉上朱氏易已言之可谓先得我心矣
　　九四臀无肤其行次且牵羊悔亡闻言不信○象曰其行次且位不当也闻言不信聪不明也
　　四变需兑遇坎坎二隂同体而相背又居上卦之下故曰臀需有待也为臀则可坐以待矣然以本气之刚不中不正而又变而好险则不能坐待有无肤象需不进也故曰其行次且传曰位不当若刚而当位则进而决之矣牵羊者兑为羊牵者牵连也羊以羣行不必拘作以绳牵羊诸儒解此爻多凿而无当窃以四大臣之近君者而不中不正则有权位而无其才目击君侧之恶坐视既不安臀无肤也独行又不能其行次且也然羣阳在下进之即皆可以有功为四计者惟有汲引正类以人事君庶可借以补过耳盖变气为需待之有不速之客三人来敬之终吉故曰牵羊悔亡也然既不中不正则心无权衡而又险以傲物则其闻牵羊之言必不能信其能免于悔也哉干为言兑为口坎为耳痛有闻言不信象又离为目明也坎反离故曰不明第闻言不信当曰不聪而何以曰聪不明盖耳闻其言可谓聪矣而不之信是虽聪于耳而实盲于心也故云然安溪李氏曰当夬之时名义正事势顺鲜能审已从容以合于所处之道者故闻言不信莫此为甚也
　　九五苋陆夬夬中行无咎○象曰中行无咎中未光也五变大壮兑遇震五位高震为大涂故曰陆苋性隂种于三月夬三月卦也故曰苋兑为附决震为决躁本气变气皆决也故曰夬夬苋生于陆夬夬者既决苋并决陆所谓除之使尽无使滋蔓也大者既壮故擅其决之之能有如此以五之刚健中正而传犹曰未光者非以中行而犹未光以其中未光故必中行而后无咎耳盖五切近上六比而悦之六得以肆宠而扬庭者五实为之犹陆之生苋也今乃迫于众论不得已而去之得勿有所系累而不能自割耶故必痛自克己而涤除其所以防近小人之私则小人不待逐而自逺矣所谓中行无咎也不然去一小人又一小人进陆实在焉苋可得而尽哉卦词所云告自邑不利即戎者此也
　　上六无号终有凶○象曰无号之凶终不可长也上变干则隂邪已决去而无所用其号矣然生于忧患死于安乐无所号者终必有凶也君子所以终日干干务使刚徳日长以终其身若以为既安且宁而无所戒严焉则刚不可长而何以有终耶此用安溪説长字读上声即卦词所谓刚长乃终之防合订引胡仲虎説亦如此诸家皆谓上六受决而无所号于五于三则是隂不可长夫易岂为小人占哉且其説亦甚无谓也
　　【巽下干上】
　　姤女壮勿用取女○彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　诸家皆以无心而遇説姤字与卦及彖传不合又以一隂始生为女壮亦非夫一隂始生甚微何以曰壮安溪李氏以为卦以一隂为主而遇五阳则非刚之遇柔而柔之遇刚也谓以隂先倡而与阳遇故为女壮此义颇是但谓一隂遇五阳亦未免沿袭前儒之説观上卦之彖传曰柔乗五刚此但曰柔遇刚则知非以一柔而遇五刚乃以内卦之柔而遇外卦之刚也此遇字当作欵接之义盖内为主而外为宾二爻曰不利宾传曰义不及宾分明以四爻为宾观之四亦曰利用宾于王可见且律以五月一隂生之卦为蕤宾姤五月卦也义正谓此先儒皆泥为不期而防为遇字正解大非孔子彖象传之防尝取复姤二卦而推言之复以坤顺而当震之动阳倡隂和阳将日生而不可已故曰朋来非以一阳初生即为朋之来也姤以干健而值巽之入隂内阳外阳则伏入而制其权【系词传曰巽徳之制也杂卦传曰巽伏也又曰巽以行权】故曰女壮非以一隂初生即为女之壮也以柔而遇刚即是女壮且巽长女也故彖传不复释焉勿用取女不可与长夫妇之道不可以不久也女壮则非能宜家者矣岂可取乎又敬承程氏曰大凡小人之渐长必有君子以引之如驯致坚冰之类与之长则长矣故曰不可与长戒君子也此以消长之长言之亦好天地相遇即反复其道七日来复之义第于复言之者喜阳之复来也于此卦止曰女壮勿用者惧隂之为主也夫子又恐人泥于勿用之词而致有亢龙之悔也故特补出此义盖天下无孤隂独阳之理此固合复姤二卦而概论之也若以为天地之气相接则是泰与既济矣大可毛氏曰坤之所始即干之所终天地相遇时至则然况姤辰在午五阳丁夏以仲夏恢台之候加之南离长养之时品物咸章天下于是观姤遇焉説甚佳刚遇中正天下大行夫子又从二五爻词看出来毛氏又曰姤而未遯则二尚为阳姤而未剥则五尚为阳从来隂长阳消迭为盛衰二五虽中正亦何易得此并据阳刚之世自遯至复为六二者六自剥至大壮为六五者六若二五皆九惟干与夬姤而已以隂而遇阳则为诡遇以二五并据阳位则又为殊遇此説亦佳盖专其遇女壮之不善者也相为遇物亨道行之善者也凡此皆时而已故合善与不善数义而赞其时义之大也
　　象曰天下有风姤后以施命诰四方
　　上干为君后象为言诰象下巽为命四方者巽为风也安溪李氏曰风非隂气而散隂因风可以验隂气之至此语説姤之象甚确夫隂静而阳动者也静易凝滞动易泄复一阳生而象曰至日闭关所以蓄其初之气而不令其泄姤一隂伏而象曰命诰四方所以散其易凝之势而不使之滞正先王调变隂阳处
　　初六系于金柅贞吉有攸往见凶羸豕孚蹢躅○象曰系于金柅柔道牵也
　　初变干巽为木柅象干为金故曰金柅巽为绳系象干在巽口在下豕象初生微隂羸豕象初蹢躅象孚者信足而行不可得而闲也豕性汚浊信足而行则汚浊将无所不至矣诗所云不可道也言之丑也巽伏而依于干之特立比于二贞以自守也则为系于金柅巽入而辅以干之妄行应乎四而有所往也则为豕孚蹢躅吉凶二义圣人备举之以示惩劝焉传曰柔道牵牵者合也非牵引牵绊之义
　　九二包有鱼无咎不利賔○象曰包有鱼义不及賔也二变遯巽遇艮巽艮为礼让容止故有宾象鱼谓初六也安溪李氏曰包容也制也容之故能制之二以刚中而遇初隂能制而伏之故曰包有鱼仲诚张氏曰九二既包初六则其余之刚皆不得与柔遇矣故不利宾利者义之和非利害之谓夫子释之曰不利宾者义不及宾也盖妇人以从一为义初既比二则不宜更应乎四二既有鱼则四自无鱼矣大可毛氏曰初二为半坎坎为豕而半则嬴之又曰二在倒兑之中为泽故有鱼易曰九二刚中身任制隂之责不委其事于四故曰不利宾盖戢恶防奸义当为则为之若自已不做靠他人做则非义矣故宾在上而不相及也此説亦有味
　　九三臀无肤其行次且厉无大咎○象曰其行次且行未牵也
