<!-- { "loadSidebar": true } -->
　　二变夬遇干夬刚决柔也故曰革之干徤有为故曰征吉而传以有嘉赞之易酌曰卦言已日乃孚已革之日乃孚也爻言已日乃革已孚之日乃革也盖卦词举全象爻则止此一爻之义君臣之分不同也二以中正柔顺为文明之主与五正应故为已孚而革之象既吉而又无咎也
　　九三征防贞厉革言三就有孚○象曰革言三就又何之矣
　　三变随遇震为决躁而三又处离之极以察察为明当改革之际有征象过刚不中故凶变而之随有贞象然本体既察震又躁自不能静以安其居故厉上为正应兑之口言象中爻互干亦为言就成也离居三合三四五成干故言三就征既凶贞又厉然则何如而可惟豫谋其所以革而不必即行革之事庶几人共信之而徐以俟其成耳辨疑曰三就者内谋于乃心而无疑人谋则卿士从庶人从鬼谋则蓍从从是三者皆成就其革也仲诚张氏曰之往也事至于三就则理已无可逃又何必亟亟欲往乎此有其理而事可待耳此爻大槩以随人而不自用为义内卦主革者故皆言革外卦变革者故言改言变
　　九四悔亡有孚改命吉○象曰改命之吉信志也四变既济兑遇坎人心虽悦而其事则险汤武之征诛伊霍之放废皆改命也本体合二三成巽命象在下卦之上合三五又成干改命象四刚而不中故有悔变为既济则悔亡矣程传之言悔亡与诸说异然彖曰革而当其悔乃亡义正合也观彖谓在已为悔亡在人为有孚亦好四多惧之爻而传举其才其时其势其任其志其用而极赞其盛者传故曰惟其处柔也故刚而不过近而不逼顺承中正之君乃中正之人也合订云易言命必于四爻四革爻也干四或跃在渊文言释之曰乾道乃革讼四曰复即命又曰渝安贞渝即革也否四曰有命四为否泰之转闗君命即天命也了凡袁氏曰信事者孚在事后【此卦词】信志者孚在事先【此爻之词】
　　九五大人虎变未占有孚○象曰大人虎变其文炳也五变丰遇震五既君位中三四五互干震为帝出故曰大人震为新君又震动动则变也九五体刚而有道徳之威用中而得神化之宜自然明着动变风行于庙堂之上而草偃于邦国之间礼乐文章之治光于四表格于上下矣虎变自贴大人言至上爻方为天下化成矣彦陵张氏曰汤武本征诛而有天下圣人不欲示人以隙故讳武而言文
　　上六君子豹变小人革面征凶居贞吉○象曰君子豹变其文蔚也小人革面顺以从君也
　　上变同人遇干乾道变化各正性命而人既同故有君子小人皆变之象君子小人皆在下之人合臣民而以徳言也君子谓其秀者小人谓其蠢者既彬彬有大雅之士亦皥皥无梗化之民遵道遵路荡荡平平革道大成故曰吉也非上六之才如此特于上六之时取义耳征凶居贞吉者所谓以人治人改而止也传义稍深合订曰革曰靣者黎民于变只在气象间见之顺以従君犹云顺帝之则説极是
　　书仲夏鸟兽希革仲秋鸟兽毛毨离为夏兑为秋故革卦言牛之革言虎豹之变仲诚张氏曰变革之道莫如鸟兽之皮毛旧毛尽新毛生而皮不为之病天下变革之事能如皮焉可矣説甚精説统君啓陆氏曰天下莫安于仍旧莫善于更新莫患于因循既久而不为振刷之谋圣人以蛊干天下之弊祸莫祸于瑕衅已萌而犹为调停之説圣人以革扫天下之凶然而一规一随庸人足以谐时三甲三庚圣人不免骇世夫非常之原黎民惧焉欲与众人同之则利不长不与众人信之则志不行故革莫重于孚孚也者圣人之所以消惧而免骇以行其志者也然孚而不待其孚则变而不觉其变杀不怨利不庸迁善而不知变革之道于是为极故以虎变之文当龙飞之造均称大人焉
　　【巽下离上】
　　鼎元吉亨○彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　安溪李氏曰凡卦名下直曰元亨而无他辞者二大有鼎也大有之义与比相似然比以一阳统众隂所有者民也大有以一隂得众阳所有者贤也鼎之义与井相似然井以木巽水在邑里之间所养者民也鼎以木巽火为朝廊贵器所养者贤也易之义至于尚贤则吉无以加故其辞皆直曰元亨盖鼎以取新故有元徳烹饪之事徧天下故有亨徳彖传则取其象而以才言之巽则心思深入所谓思曰睿也离为目自初至五为大坎坎为耳所谓亶聪明作元后也巽而耳目聪明是有主鼎之徳矣柔进而上行得位又有定鼎之权得中而应乎刚又有调鼎之佐此所以元亨也
　　象曰木上有火鼎君子以正位凝命
　　来注云位譬之鼎命譬之实器正而后实凝故初四之颠折而出之覆之也项氏曰存神息气人所以凝夀命中心无为以守至正君子所以凝天命又有以位为素位之位命为维天之命言者亦通
　　初六鼎颠趾利出否得妾以其子旡咎○象曰鼎颠趾未悖也利出否以従贵也
　　初变大有巽遇干初为趾应四而干健上行则颠趾矣初非有实者然巽入而变干为大有是有者乃先入之宿物所谓否也趾既颠则巽将为兑之毁折而入者出矣二三四互干老夫也巽颠而为兑少女也故为妾象夫亲迎得妻夫妇相得而中馈有主人道之常莫顺于是今乃倒行逆施不得于其妻而得于妾者何也则以四比五为上卦初应四而颠倒成兑合成坎之中男为子所谓母以子贵也鼎以取新然不吐故新何由纳出否未及取新故又言得妾以子二义皆従颠趾来故传曰未悖未悖即释旡咎并非止指出否一事而従贵则并得妾以子皆兼言之矣此圣笔化裁之妙子瞻苏氏曰夫鼎烹而熟之至于可食苟有不善者在焉则善与不善皆熟而善者弃矣故及其未有实而颠之以出其不善犹为未悖如待其有实则夫不善已汚之矣夫颠趾而出否尽去之之道也尽去之则患鼎无实圣人之于人也责其身不问其所従论其今不考其素鼎以出否为利而择之太详求之太备天下无完人故曰得妾以其子旡咎从其子之为贵则其出于妾者可忘也按此义颇精合订颇采之
　　九二鼎有实我仇有疾不我能即吉○象曰鼎有实慎所之也我仇有疾终无尤也
　　二变旅遇艮艮止其所也大传曰亲寡旅也谓二与五正应亲也今二变艮则止其所而不与亲矣盖凡卦皆喜应独鼎以下应上则不取二以刚中为鼎之实三刚为腹二为底鼎实之在底者也仇匹也诗曰公侯好仇不必作仇讐觧三四五互兑为毁折有疾象疾者病我之不往也盖巽既伏变艮又止鼎而受养者兮为覊旅之人矣此二以贤人在田不求人知虽上罪之而究求一见而不可得所谓自爱其鼎者也故传以慎所之赞鼎有实以终旡尤赞我仇有疾盖确有不防之操必能髙不见之节虽负抗上之讥而终无失身之悔也然则人君虽大烹养贤若贤者苟于就养则枉道狥人一不慎而愆尤丛集矣此采张氏疏畧之説先儒觧此爻皆以比初为言甚无义故合订従此但以有疾谓如齐王之有疾以六五之隂柔而比四为少异耳
　　九三鼎耳革其行塞雉膏不食方雨亏悔终吉○象曰鼎耳革失其义也
　　三变未济遇坎坎为耳处上下卦革变之际故曰耳革西溪李氏曰全体一鼎分上下体为二鼎上体之鼎有两耳而无足故九四之鼎折足下体之鼎有足而无耳故九三之鼎耳革説甚精巽为进退不果坎险阻行塞象离为雉坎为膏本体合四五成兑食象变坎则不成兑矣故曰不食变坎又合四五亦成坎雨象先儒説此爻多不同有谓为不仕无义者有谓为非义而躁进者窃详此爻与上非应则以为絶人遯世既无其义而以耳革为热中又似鼎上下有两耳且揆之方雨亏悔之义二者皆不合应従程传但以雉膏为禄位似不如本义作膏泽讲为确盖阳居鼎腹而上承文明之离本有雉膏之美足以食天下者也然举鼎在耳行道在君今与五非应而不同道无耳矣则不得君以行其义虽有膏泽而无以下于民此其悔也然三五终同功者也既自初至五成大坎而三之变气又为坎则天地和而雨以降君臣合而道以行悔其亏而终获吉矣传于方雨亏悔不复释者従爻义之重也
　　九四鼎折足覆公餗其形渥凶○象曰覆公餗信如何也
　　四变蛊蛊壊极也故有折足覆餗之凶遇艮艮止也鼎之下卦受养者也有应则为援上上卦养人者也不应则为弃贤四与初应本有足者合三五互兑为折又变艮止气盈而不下交故有折足象四居鼎腹之上实已盈而欲倾又折足则公餗覆矣公餗公家之糈也形渥者汚其鼎也覆餗则实防形渥则名辱名实俱亏其凶可知盖窃据尊位而器小易盈则未有不败人家国者大传言之详矣传曰信如何言所以信任之者为何如而乃若此甚叹国家养士而不食士之报也
　　六五鼎黄耳金利贞○象曰鼎黄耳中以为实也五变姤遇干五耳中黄干金独在上而彖曰鼎象也则自初至上皆各有其象不应于五并上兼言之或以二为亦非仲诚张氏曰黄耳金一物也黄取中义耳取空义犹言中空也金取坚义取环外之义犹言外坚也总为鼎耳之象一鼎两耳空中对峙各为半环以联鼎缘就其空中可纳上者言之曰耳就其坚外以固中者言之曰犹人之耳虚中曰耳外环曰轮廓是也又曰烹饪既成则提耳行以享之犹人君享其成之义也贞正而固也耳不正则鼎偏举而欹矣不固则耳脱败而倾矣又曰黄耳言中也中之虚本为鼎实而设无此耳之中虚虽有实不可以行何能享乎説皆妙按利贞谓人君养贤宜始终勿替之意传曰中以为实盖二为实四应之惟其中虚以为受实之地也责在五故金不复释焉且变风为姤姤者柔遇刚也亦此意言利贞不与卦辞同者以爻专言养贤也
　　上九鼎玉大吉无不利○象曰玉在上刚柔节也上变恒遇震为玉故曰玉上无位而居五之上为人君之尚贤也故能震动有为可大可久之业在此焉大吉无不利卦辞之所以云元亨也仲诚张氏曰铉有二一为耳形小与鼎一体而对峙鼎缘一为上形大别为一物悬于鼎上以贯耳之中耳防不便兼举举上则防耳皆行离有义遇震为足为动有行义取于玉者鼎烹则耳热不可以执异体不寒不热如玉之温也按九刚居上之柔位以其刚节五之柔又变气恒其六爻刚柔相应下巽上震隂阳相错故传言刚柔节也如此则成享矣贤者与君异体而情聨刚柔交济相与有成何以异此贤者得行其道大吉也人主得成其治旡不利也安溪李氏曰凡彖辞直曰元亨爻辞曰吉无不利者大有鼎之卦及其上爻而已以知两卦尚贤之义两爻当之也
　　看来卦辞固大而爻义亦自无穷盖鼎象也承鼎为足实鼎为腹行鼎为耳举鼎为鼎以取新必先革故初之倾否所以旡过也二三四皆鼎腹而有实者然实方在底而遽欲来享则底蕴易尽二之所以不即也虽有实矣而提挈无人则不得不屯膏以待三之所以行塞也物盈则亏四之所以覆也中虚则受五之所以享也水火既调五味相济上九之所以为养也此则占者自得之耳
　　【震下震上】
