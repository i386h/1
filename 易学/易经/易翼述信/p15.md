<!-- { "loadSidebar": true } -->
　　三变遯遇艮遯有包羞义当否而逊顺以和同降志辱身矣故曰包羞羞则愧悔而思改隂极则阳将复也
　　九四有命无咎畴离祉○象曰有命无咎志行也四变观遇巽观下观而化有禀承君命之义有命君命也合订曰四之时可以有为而九又能有为者也然居近君之位有威福专擅之嫌此时小人之伺而窥之者其党未散万一疑谤纷起祸且不测身不足惜其如国家何惟凡事禀命于君则上下同心小人不得而间之矣爻曰有命勉臣亦以勉君也畴谓众贤大臣资羣才以自辅羣才托大臣以自见大臣不幸而罹祸众贤随之矣陈窦死而党祸烈无命故也
　　九五休否大人吉其亡其亡系于苞桑○象曰大人之吉位正当也
　　五变晋晋有康侯之词又曰君子以自昭明德故有休否义何以休否则其亡其亡凛凛焉戒愼恐惧以诚意正心而脩身者也何以否休则系于苞桑而亡者不亡焉身脩家齐而国治者也
　　上九倾否先否后喜○象曰否终则倾何可长也上变而为萃泽上于地有倾义萃之上为干遇兑毁折而说故有先否后喜义
　　泰否二卦彖词与传言其往来及交与不交而两卦爻词象传则兼言时位比应不交即不应此卦初与四不应故初言贞四则言命志在初行在四也二与五不应故二言包承五则言休否也三与上不应故三言包羞上则言倾否也初位下时方否故曰以彚贞二与初三上下比故曰包承又贤位故曰大人时正否故曰否位中故曰亨故曰不乱如履之九二也三位不中不正故曰羞与初二比故曰包羞又臣位隂处之时已否矣故曰不当四近君之位故曰有命与五比时将亨矣故曰畴离祉五以刚中之德处正否之时位故曰正当上之时已过而旡位故曰倾也安溪李氏曰泰之上卦以下交为义其下卦以往来为义否之下卦以不交为义其上卦以往来为义虽曰相备然下交之义当于处上位者发之然后有以致求贤之诚不交之义当于处下位者发之然后有以伸殉道之节阳之方来而虑其将往者戒在内卦也阳之既往而图其复来者戒在外卦也易为君子谋故泰否之爻无为小人戒者又曰易于否姤之卦多言包者处时之难不得不包但至于包承包羞则已甚尔虽泰之明盛犹曰包荒此圣人所以含章囘天变化万物如寒暑之推移而人不觉者也
　　【离下干上】
　　同人于野亨利涉大川利君子贞○彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也唯君子为能通天下之志
　　上干下离说卦传曰离为乾卦是上下卦异而同也人与已异矣而此心此理则异而同也窃观同人之象而盖恍然于夫子之与顔子论仁也夫下卦离即明以察几上卦干即健以致决仁人心也一人此心千万人皆此心宜无有不同者也而有不同者则己不欲而施于人也则所求于人者重而所以自任者轻也初之于门尚不知有己也二之于宗则有己矣三之伏戎不兴明于责人而怯于自治者也四之乘墉不克攻知所以自治矣而力未健五则克己矣克己则复礼故曰相遇上之于郊则渐近野而冺人己之见可以与人同而通天下之志天下将归仁者也君子贞言同人而非君子之贞即是小人之党故曰惟君子为能通天下之志又说卦传曰离为甲胄为戈兵又曰战乎干故爻中言戎言攻言大师克所谓天人之交战也
　　象曰天与火同人君子以类族辨物
　　类族辨物明指出一礼字
　　初九同人于门无咎○象曰出门同人又谁咎也初变姤姤遇也不期而相见者也故无私于同又离遇艮艮为门离其门则出门矣故曰于门又谁咎意为彼此无所责望方不同于何咎之义即中庸所云不援上不陵下夫子所谓家邦无怨者也初之于门亦可谓无己之见矣然同人于门其所同者几何爻义固不若全卦之义为更广大也
　　六二同人于宗吝○象曰同人于宗吝道也
　　二变干上下六爻疑于皆阳是为一家故曰于宗夫私于所防者当下未必即吝然有吝道焉故夫子云然大象既取离明干健为义六二为本卦主爻亦离之主爻也乃爻独于初曰无咎而于二为吝者何耶盖人发念之初未有不得其正者孟子所云好恶与人相近之良知也天下至明孰过于此二虽中正得位然在爻论爻本气既专与五应变气又以干应干所谓私意起而反惑者也易唯变所适不可为典要固如此
　　九三伏戎于莽升其髙陵三歳不兴○象曰伏戎于莽敌刚也三歳不兴安行也
　　三变无妄遇震震为萑苇莽象在上卦之下伏象离火震木火木之气上行升象位下卦之上髙陵象伏戎于莽防人之陵己也升其髙陵求己之胜人也然升髙为敌刚易见伏戎为敌刚未明夫子故独申于此句无妄之卦词曰匪正有不利有攸往故曰三歳不兴传曰安行也解者多谓为何所行细玩不合当是缓行为自治无勇意兴者奋兴也三歳者概言其久也盖三爻当明之既尽值健之未来不中不正其防悍之情怠缓不振之气有如此者又草莽猥杂心目蒙蔽所谓恕己则昏也
　　九四乘其墉弗克攻吉○象曰乘其墉义弗克也其吉则困而反则也
　　四变家人遇巽家人者内外之谓故有乘墉象墉者所以隔蔽内外乘墉则内外皆见而不分矣故于义当弗克也又升陵为责人之己甚也墉则不及陵之髙言其先亦欲责人中道而即自反也墉依合订指下离卦言乘墉即乘离所谓责人则明也
　　九五同人先号咷而后笑大师克相遇○象曰同人之先以中直也大师相遇言相克也
　　五变全离故为大师上下两离离为目故曰相遇先号咷而后笑先难后获也大师克战胜也相遇得心之所同然也三之伏戎升陵四之乘墉己之私眞劲敌矣故必大师乃克所云非至健不足以致其决也号咷即自怨自艾发愤自强意昔人有求道不得而痛哭者此象非诬矣笑即孔顔之乐也传曰中直中则克其偏党反侧之己直则克其邪曲委靡之己爻曰克遇而传曰遇克惟相遇即相克亦惟相克斯相遇相克者沈潜刚克髙明柔克也相遇者干之天德不为首坤之永贞以大终也
　　上九同人于郊无悔○象曰同人于郊志未得也上变革遇兑革二女同居其志不相得故传曰志未得也合订曰志未得谓索居离羣无比匪之伤亦无同志之助欲同而未得其人者也此卦诸家之说各爻未免杂而不纯细玩夫子彖爻各传乃知安溪李氏之言为不可易也其说曰人情自同而向异其既也反异以归同天下一家也中国一人也故于野而亨者廓然大公之象也初于门未有私也二于宗系于私矣三伏戎私甚而猜同极而异矣四弗克攻克伐不行者也反异之机也五克相遇克己复礼者也归同之要也上于郊渐近于野复反于同矣然曰近于郊而已终未至于野者同人于野大道之行也上处卦外有野之象而爻徳之善未足以当斯义故降野而曰郊变亨而曰无悔孔子申之曰志未得也然则圣人之所志可知矣
　　【干下离上】
　　大有元亨○彖曰大有柔得尊位大中而上下应之曰大有其德刚健而文明应乎天而时行是以元亨彖传与坤卦文言相仿佛者以卦本全干而五爻变也五为卦主五变为隂则全干变坤矣而卦词止言元亨不言利贞卦之主爻虽在五而所有之大则在上下五阳爻大有所以名也观夫子象传于初上二爻特标出大有字可见
　　象曰火在天上大有君子以遏恶扬善顺天休命同人先离后干大象曰类族辨物以言修则明善也以言治则知明也大有先干后离大象曰遏恶扬善以言修则诚身也以言治则处当也夫子曰道之不行知者过愚者不及此观于同人之象而知之也道之不明贤者过不肖者不及此观于大有之象而知之也遏恶扬善下曰顺天休命则天命谓性率性谓道修道谓教三言所从出也仲诚张氏曰火在天上夏月暑气盛于天又火季夏之中星夏者大也无所不有者天之生机于无所不有中又有宜弃宜取天之休命也天不能无善恶之物而令人自为去取为休命人如不遏恶扬善而曰善恶皆天所大有之物则不知顺天之休命矣窃按遏恶者干之刚健也扬善者离之文明也顺天休命者六五应天而时行也
　　初九无交害匪咎艰则无咎○象曰大有初九无交害也
　　初变鼎遇巽鼎为烹餁聚所有于器未为人食也故无交害巽之德入故饰外则有咎艰以深造则无咎也无交害说者人人异词独合订曰二以五之有为有三以其有为五之有五又以所有为上之有皆有交也有交即有害矣初在下无位上无系应故不干涉于害此说颇确观六五之词曰厥孚交如九三之象传曰小人害则初与四非正应又无位自无交害矣且夫子特笔着明之曰大有初九无交害则诸爻之有交害可知矣匪字疑如诗言有匪君子之义朱子注曰文章着见之貎初与四应四之匪无咎则初之匪自有咎矣葢大有之初非可致饰于外之时也故匪有咎而艰则无咎耳艰者歉然不足之意也若以交贤言之则匪者显以异之也艰者愼于用之也干之初有潜象故云尔
　　九二大车以载有攸往无咎○象曰大车以载积中不败也
　　二变全离干车离牛虚中能受故为大车以载象传曰积中惟虚故积不败即无害也
　　九三公用亨于天子小人弗克○象曰公用亨于天子小人害也
　　三变睽遇兑在下之上有干君象而健之至大贤也贤之大者为公其变气为干遇兑遇悦大有而悦于君故亨于天子而全卦则变而之睽二女不同居者也故小人弗克君子而有大才则为天子使郭汾阳之类是也小人而有大才则跋扈自擅曹孟德之类是也故不但如程传止言贡赋一节耳
　　九四匪其彭无咎○象曰匪其彭无咎明辨晳也四变大畜笃实辉光者也故曰匪其彭若谓有而不居则九三已言之矣且有而不居为明哲保身于大有亦无义乃夫子曰明曰辨曰晳若是重言而极赞之何耶葢此爻居干之上为离文明之始本气与变气俱有光辉之象非若初之尚在闇然潜修时也大有自初至四盛矣故曰彭四之离火正在干天之上无所不照者也故曰匪其彭夫子恐人止在三四位上取消息把匪字防错故曰明又曰辨又曰晳即审问又愼思又明辨也诗之咏有匪君子瑟僩赫喧必本于切磋琢磨也惟知之极其明故充之极其盛此自然之发越是以曰无咎若初而遽求其文之着则的然而日亡矣四与初之所以异也若以交贤言之则匪其彭即尊显其盛德者也
　　六五厥孚交如威如吉○象曰厥孚交如信以发志也威如之吉易而无备也
　　六五变全干上下一气故厥孚交如干刚故威如体坤而用干故孚交如而威如也孚交如扬善也威如遏恶也上九则顺天休命也信以发志信在五而有以发众爻之志所谓上好信则民莫敢不用情也易而无备易即五坤之顺也无备者推心置腹毫无疑贰此眞所谓信矣懐德即畏威合订所谓非信之外别有威也
