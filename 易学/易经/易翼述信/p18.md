<!-- { "loadSidebar": true } -->
　　象曰泽上有地临君子以教思无穷容保民无疆地临泽而泽受其范围不泛溢有教之象地包泽而泽多所生息不涸竭有容保之象受其范围者地之广也无穷则又其厚者为之矣多所生息者地之厚也无疆则又其广者为之矣
　　初九咸临贞吉○象曰咸临贞吉志行正也
　　初变师遇坎咸临者本气也贞吉者变气也二爻亦然初以阳居阳虽当位而在下卦之下有潜象故守正吉而传曰志行正言志则不及行矣
　　九二咸临吉无不利○象曰咸临吉无不利未顺命也二变复遇震下动而上顺故吉而又无不利未顺命时解指四隂谓小人未顺天命故临而逼之此强解可笑合订以保命言安溪李氏亦曰未顺命者知命之靡常则不可以委顺于命而有立命之道故盛而不矜衰而可挽此于卦词有合葢就全卦论之则谓为二阳必阅八月而隂长阳消也若就此爻论之则本气为阳刚中满变气为震动有为夫顺受其正者居易俟命也修身立命者人定胜天也夫子固曰观彖而思过半合订之说不亦宜乎
　　六三甘临无攸利既忧之无咎○象曰甘临位不当也既忧之咎不长也
　　三变泰遇干三为说主而又变泰甘临也位不当而以临人为说未有能行者也故曰无攸利变气干干三有惕象故曰忧能惕于心则将艰贞保泰行虽不利而于己自不至有失矣故无咎
　　六四至临无咎○象曰至临无咎位当也
　　四变归妹遇震以四之应初又切近下而临之不无迫狭之过而能本顺德以有为故无咎正大系所云震无咎者存乎悔也程传说至字是然曰临之至当是临之切至非临之至极之谓须善防其意
　　六五知临大君之宜吉○象曰大君之宜行中之谓也五变节遇坎水为智者之象各卦爻象多有以明言者皆谓坎如屯之六四困之初六言本气也随之九四言变气也程传曰五顺应于九二刚中之贤任之以临下乃己以明知临天下大君之所宜也此则合本气变气而兼言之大君之宜止就爻位断之耳合订曰知临如舜好问好察不自用而用人传曰行中谓应阳所谓用其中是也义甚精
　　上六敦临吉无咎○象曰敦临之吉志在内也
　　上变损坤土遇艮土其积益厚故曰敦临此亦合本气变气而言也仲诚张氏曰位以君位为极出君之外则不临矣当临之时而不临其积益厚如人有正心诚意之学宜出建治平之业而卒不出必其志在反己自修其临之德安能不日厚乎安溪李氏曰上爻极而必反何以不根卦义申戒如泰之上也曰敦临吉又曰无咎则谨终维始之义在其中矣故消不久者至是而其道可久矣未顺命者至是而永保天命矣二说俱精窃按此爻上变艮亦有止意且艮笃实辉光者也故为不临而厚其临之德此漆雕开之所以见悦于夫子也欤
　　【坤下巽上】
　　观盥而不荐有孚颙若○彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣盥而不荐有孚颙若即不动而敬不言而信也天之神道即上天之载无声无臭也圣人之神道设教而万民服即笃恭而天下平也中庸末章后数节意实本此卦词近有谓为民之爱君欲有所献而畏不敢近此可观不可即之义懐其德而惮其威也此说未免泥夫子彖传下观而化句故止就民说然下文神道又从何处防来且卦词必兼取卦象卦德为说怀德畏威于大观在上之象得矣其于顺而巽之德则全不合葢观有示观于人一层有为人所观感一层盥而不荐有孚颙若所以示观于人也但其义象正自难说观中庸引奏假无言之诗下又歴引诗形容不显笃恭之妙而叹其至可见合订谓为可想像而不可名言故夫子不另释一字补出下观而化一层非以盥而不荐二句但说民也先儒以下观而化句为所过者化神道设教为所存者神冣确切精当大观在上大字絶句大者阳也谓九五比亦九五而不为观者以上下皆隂羣比相附故曰比此则五与上皆阳其下四隂皆仰而上望故曰大观在上大观在上即其盥而不荐有孚颙若所以示观于人者也顺而巽即下观而化为人所观感者也中正以观天下乃并此二层合而言之下顺而上巽想见道德齐礼民日迁善而不知光景观天之神道圣人观之也惟其观天故亦以之设教语意一串下与豫卦卦词平举天道圣人不同下观而化观字包得初二四爻三个观字此观字大观天之神道即是三五上爻三个观字此观字深
　　象曰风行地上观先王以省方观民设教
　　大象于示观为观二义外另出观民一义省方观民者存疑所谓先王廵省方国所至命太史陈诗以观民风命市纳贾以观民之好恶是也
　　初六童观小人无咎君子吝○象曰初六童观小人道也
　　初变益上之益下不过饱食暖衣而已外此则民之可使由而不可使知者也又坤遇震坤为先迷震为初生故曰童观夫耕田而食凿井而饮不识不知顺帝之则者童观之义也小人之道也岂君子而有大人之志与事者所宜乎樊迟欲学稼圃夫子鄙之曰小人是也
　　六二闚观利女贞○象曰闚观女贞亦可丑也
　　二变涣位在下卦之中以柔居柔坤为阖户遇坎以顺防于隂中为暗中窥视之象故曰闚观涣利贞者也故利女贞亦可丑亦字跟童观之吝来安溪李氏曰书曰近天子之光故观者莫如近二五正应可以观矣而曰闚与初爻同为孺妇之智者远也随之失丈夫姤之无鱼皆以卦义主于切近因依观亦其类也
　　六三观我生进退○象曰观我生进退未失道也三变渐遇艮渐不遽进也不进则退位处上下之际上卦巽为进退故曰观我生进退葢观我之所行以为进退也
　　六四观国之光利用宾于王○象曰观国之光尚宾也四已处髙位矣然本气巽为入为进退为不果故但曰观国之光变气遇干为君故曰王全卦变泰为上下交故曰利用宾象曰尚宾程传以为志尚伯正符曰惟五尚宾故曰利用宾若说四尚未免轻于仕进此说颇善又程传不指君之身而云国者观天下之政化则人君之道德可见矣
　　九五观我生君子无咎○象曰观我生观民也
　　五变剥遇艮山尊地卑故爻曰我象曰民然一气也故爻曰观我生而象曰观民也观我观民中庸本诸身征诸庶民本此
　　上九观其生君子无咎○象曰观其生志未平也上变比遇坎近与五比故曰观其生观五之所生也何以言之葢五君位上师位大人之观独观化原非观我生何以作君非观其生何以作师然君子之心敢忘自反哉表端则影正观民正以自观观其生正以观我故夫子特曰志未平然则伊尹耻其君不为尧舜一夫不获若挞之市求得其志也切矣平庵项氏曰观本小人逐君子之卦但九五中正在上羣隂仰而观之故取小人观君子之象象虽如此势实渐危故五上皆曰无咎言能如五之居中履正上之谨身在上仅可无咎耳不然九五居中正以观天下虽元吉大亨可也岂止无咎而已哉明二阳向消故道大而福小也
　　【震下离上】
　　噬嗑亨利用狱○彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　合同人卦防便得此卦义葢合天下而成其大同者圣人之心也然天下皆人天下之人皆同此心宜无不可合者而有不合则为强梗者所间耳故必去其强梗而后可合此噬嗑之利以用狱也仲诚张氏曰以卦体三刚三柔分列于上中下刚柔不偏也以卦德既能动而又能明举动不妄也以卦象雷震物电照物雷电合而物之幽伏者章显物情不蔽也以卦中六五柔得中而居上位以行中正之道也如是虽不当位利用狱也不当位者卦有三刚各不居上下之中位也不当位他事未利惟用之治狱则利体德象中四事似无不利不知三刚皆不得中则隂主事而阳用之惟利狱也此圣人玩易最精处按隂主事谓六五离明之主爻也阳用之谓初九震动之主爻也　刚柔二气对待者也故曰分雷电一气奋迅者也故曰合
　　象曰雷电噬嗑先生以明罚勅法
　　伯正符曰雷轰电掣未必击也而众知惧焉明以勅之亦使人畏而不敢犯耳据此说则明勅合雷电取义不必分顶又雷未奋而电先见者也然若雷自远来则人先隐隐闻其声而后见电其雷必不震此噬嗑之雷电所以明罚勅法也若雷起自近则人一见电而即闻雷其雷必震而或击物此丰之雷电皆至所以折狱致刑也然则本义以为雷电当作电雷者恐犹未然耳
　　初九屦校灭趾无咎○象曰屦校灭趾不行也
　　初变晋遇坤震为足坤为地初在下故曰屦震威为刑故曰屦校足着地者趾初九以震之主爻变而柔则无足不能动故曰灭趾而传曰不行也不行二字即从灭趾释无咎之义非另一象此与蒙之初六同意葢初九过刚有咎乃变柔则不进于恶而无咎系词所谓小惩而大戒此小人之福是也
　　六二噬肤灭鼻无咎○象曰噬肤灭鼻乘刚也
　　二变睽遇兑兑之主爻在三故不言口其本气之震为倒艮其变气合三四两爻亦互艮艮为鼻而本气变气皆不正显艮象故曰灭鼻凡噬者必灭鼻言去间之甚易也此爻本义以为甚易而不免于伤安溪李氏谓在下者灭鼻遇毒而不敢辞又有以刁悍之徒诬蔑为说者细详之噬嗑既以柔为本六二之柔既中且正何至过甚见伤又何至令人不敢辞乎若为汚蔑则与遇毒一例而云胡无咎耶此皆误防象传乘刚之说总非确解窃按六二虽得中正而以柔居柔未免过于姑息非如五之刚柔相济之能除暴去奸也今噬嗑如此之甚易者夫子特明之曰乘刚也葢隂主事而阳用之故然耳夫六二过柔宜乎不能去间而有咎也因其乘刚故得无咎如此说似觉切当
　　六三噬腊肉遇毒小吝无咎○象曰遇毒位不当也三变两离过于明察故为噬腊遇毒彖于全卦谓虽不当位利用狱三亦位不当者何以遇毒葢彖所谓刚不当位而柔居中主事也三既非刚而处上下之际非当治狱之位者又不中正故也仲诚张氏曰礼谓三牲鱼腊天下之美味也过中之噬嗑美味多矣其为折狱即为过于得情过则人反有不服罪而相犯者如噬腊遇毒也相犯则小吝矣三不中正即应有咎变而明则治狱得情何咎之有
　　九四噬干胏得金矢利艰贞吉○象曰利艰贞吉未光也
　　四变颐遇艮颐则口得合者故为噬干胏得金矢之象得金矢得黄金如本义解甚当葢民受治也受治则间者去而口得合若谓九四其刚如金其直如矢于得字颇难说且观彖而思过半彖以柔为本以刚为用非尚刚也且既以九四之刚为金而六五柔也何亦曰金乎利艰贞者四处疑惧之位变卦为艮处下卦震动之上为离明之初艮而止之夫人动则多昏静则明生故艮有笃实辉光之象而此曰利艰贞由此思之吉可知也而传曰未光者四在本气变气皆非主爻故也然则为大臣者听讼终不若无讼明矣
　　六五噬干肉得黄金贞厉无咎○象曰贞厉无咎得当也
　　五变无妄遇干干健者也故曰噬干肉干金在中故曰得黄金五中正非可言厉然以柔居之下无正应故曰贞厉既曰厉宜有咎矣变刚则明而能断故无咎夫四之艰贞五之贞厉哀矜敬畏之心也知其未光而期于得当则虽得情而勿喜虽用罚而适中矣
　　上九何校灭耳防○象曰何校灭耳聪不明也
