<!-- { "loadSidebar": true } -->
　　蒙吉刁氏曰序卦取流行之义杂卦取对待之义杂者不拘卦序分类而言之两两相对也或杂前卦扵后卦或杂后卦于前卦杂也或杂上经之卦于下经或杂下经之卦扵上经杂也两句之中或以上卦先下卦或以下卦先上卦杂也然就两句读之必以类相従无后先移易自干至困三十卦当上经三十卦之数杂下经十二卦于其中自咸至夬三十四卦当下经三十四卦之数杂上经十二卦于其中恁地齐整无上下参差者以为不杂也而有杂者在以为杂也而有不杂者存圣人立言之妙如此又曰易之道隂阳而已矣隂阳之道竒偶而已矣杂卦之义两两反对偶也若始终一律是有偶而无竒矣是故既合上下两经错综之而以两句为偶末又合两句错综之而以八卦为竒竒而偶偶而竒变化无穷正所谓一隂一阳之道也且卦之序也不外相因相反二义杂卦义取相反今以末八卦推之却亦相因如大过继之以姤颠则宜遇也渐继之以颐行则宜正也既济继之以归妹定则宜归也未济继之以夬穷则宜决也然则序卦相因也而未始不相反杂卦相反也而又未始不相因交易变易之义盖于斯可见矣绍武刁氏曰按大过以下八卦不反对本义以为未详尝反覆推求夫乃知杂卦之妙也易之有序卦也学之始也博文约礼有序而不可杂也易之有杂卦也学之成也变化从心虽杂而不失序也序卦分也杂卦合也由分可以得合既合其中仍分也何以合而分也首以乾坤乾坤一大男女也而万事万物无不在其中矣终之以男女男女一小乾坤也而类聚羣分不能外乎是矣此起止之合也然上经三十卦下经三十四卦其界限未尝不分自师比八卦而以下经之损益交合之自咸恒八卦而以上经之否泰交合之此枢纽之合也损益后歴大畜无妄而合之以萃升否泰后歴大壮遯而合之以大有同人此对待之合也列震艮于前而以兑巽等六卦分足三十卦之数留大过颐于后而以离坎等六卦合居三十四卦之中此错综之合也至大过以下则以分为合矣易者教人寡过之书也女过莫如遇以女遇男其过大矣故特书曰柔遇刚也女之旡过莫若归归而待男以行职司中馈以供颐养道之正也宜室宜家如水火之既济守之定也故曰归妹女之终也女道于此终妇道于此始而女过寡矣男子之事六十四卦言之已尽所不能保其无过者穷耳维穷何病穷者天之所以玉汝于成也试观耕莘钓渭版筑鱼盐磨炼出多少圣贤豪杰祗是穷于身而不穷于心穷于遇而不穷于学又必刚克而果决则君子道长小人道忧而脩齐平治一以贯之何有过之不可寡哉又按不曰小人道消而曰道忧则圣人为天下后世深思逺虑恐其决小人之后自谓髙枕无忧不为戒备如唐之五王不旋踵而身受其毒故不曰消而曰忧也圣人之一字不茍如此真是韦编三絶之后融防贯通而复以细心宻理出之故有头有尾有闗键有钩连合而有分分而实合玲珑贯串带锁钩连至精至妙旡以复加学者得其法而通之以之为学以之为文以之治身心家国天下而旡不宜大哉孔子其真万世师也已又曰乾坤两卦不与序卦一例所谓首也大过以下尾也又乾卦自为首与夬卦变干暗应天旡所不包故也自乾坤至困三十卦所谓界限分也坤为一卦以下皆两卦为一卦共十五卦咸恒至讼惟小过离坎各为一卦其余皆两卦为一卦亦十五卦所谓小段落也损益否泰交所谓枢纽也除去乾坤为首皆在第十卦大畜旡妄交萃升与后大壮遯交大有同人所谓对待之合也自兑巽至困下经六卦与后自离坎至讼上经六卦所谓错综之合也大过与颐钩连姤与夬钩连渐与归妹钩连既济与未济钩连此八卦上下两经前后钩连所谓以分为合也归妹与未济文法相对合而分也夬卦变而为干首尾合一也
　　安溪李氏説大过以下曰此八卦不反对而义相次盖阳太过则倾挠而颠矣故必与隂遇男女饮食皆隂也如渐之待归颐之养正则阳得隂之助而和既济之义也如归妹之终则阳不得隂之助而穷未济之义也然阳道不可穷故必决去隂柔而使君子之类常胜是一经之大义也
