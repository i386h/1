<!-- { "loadSidebar": true } -->
　　三变屯遇震之帝出又在内卦之上当旣济之时而王者有事则中兴也又旣济由治而乱未济由乱而治故皆取义高宗九三居上下际水火交会必战战而克则济矣屯又利建侯而不寜者也上六正应上无位为外夷为克离居三又为中女三人位小人象变气合四五成艮艮亦为小又为止勿用也夫小人勿用岂必行师之后始宜然耶然战克之后狃于胜心小人之说尤易入而其人尤易用也传言其惫则岂以克为得计而小人之勿用可知矣故不复释也程朱皆谓戒不可轻动之意而后人有非之者然传旣以为惫又曰小人勿用则先儒之说为是苐以高宗为用小人以伐鬼方则误耳
　　六四繻有衣袽终日戒○象曰终日戒有所疑也四变革自二至六皆坎水此变气合二三成巽乗木为舟遇兑之毁折而居正坎之下为变泽之渗浸濡象也变气又合三五成干为衣衣袽可以塞漏此爻当下离之尽故曰终日传曰有所疑易酌以为凡事信其无患则变生意外疑其不虞则变弭意中疑非犹豫不定而畏惧不寜之谓也
　　九五东邻杀牛不如西邻之禴祭实受其福○象曰东邻杀牛不如西邻之时也实受其福吉大来也
　　五变明夷遇坤为吝啬故曰禴葢郊天用牛时祭则用牲而禴则止用声乐尤祭之俭约者葢举一禴以槪余祭不必拘拘于夏祭而曲为之说然玩传一时字见特举之盛典不如随时之常祭但能实卽受福实卽诚也九五中正之德也此卽左传周郑交质一篇文字并非以薄为贵也按先天图离东坎西则离为牝牛坎为豕实受其福传曰吉大来阳实而阴虚阳大而阴小实与大皆为九五自程朱传义以来诸儒无不以为五不如二然按之东西字旣不合且旣曰五之实不如二之虚何以又曰实受其福而亦未有吉在二而五大来者若谓五以应二而受福而吉大来则爻已明言不如并未于下应取义此皆难通葢诸儒皆因泥定是彖传初吉柔得中之言遂以内卦为初吉外卦为终乱而并此中正之九五亦谓为有所不如焉不知初自指初爻终自指上爻易言干始初九正干始也因干之始而二之柔始得中而吉非谓六二为初吉也若以初为二则当以终为五终卽乱矣何但不如而已观未济九二之贞吉而传谓中以行正况旣中且正者耶且五多功而尤以刚胜凡卦之九五无正应而犹吉岂有旣济反为不足乎葢一爻各有一爻之时义不必竟执卦词而槪之也
　　上六濡其首厉○象曰濡其首厉何可乆也
　　上变家人坎水而巽入之则濡其首矣卦所谓终止则乱也然安溪李氏曰能自振拔则首不必濡岂可久于湛溺而不返乎此解何可久又一意
　　【坎下离上】
　　未济亨小狐汔济濡其尾无攸利○彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　大可毛氏曰旣济以阳始而内柔居中曰柔得中未济以阳终而外柔居中亦曰柔得中以内外一中也苐得中无内外出中有内外而旣之与未从此判焉中者极也我所守也济者由此以达之彼也方旣济时水在外而火在内由中以济水而已出乎此今乃未济火在外而水反在内一涉足而水已濡之求其由此而济之以出乎中势乃甚难故内坎为狐三五之坎当为小狐【见何氏订诂】乃小狐之济则正丁坎刚之外离刚之内所云一柔得中者而究未能出则几济而仍未济焉所谓汔也汔济非济也故曰未也觉山洪氏曰未济之亨何复以柔言也曰重离也五行之所难伏者火七情之所难制者怒五柔得中则能下与阳应而有可交之渐矣毛氏又曰未济而亦亨以阳终也阳在上则阴当在五而亦得中所谓柔得中也按毛氏此说非无见葢易一阴一阳之谓道故旣济初阳则次卽宜阴未济上阳则五必为阴此定理也建安丘氏曰不续终指初也二之未能出险者以初柔力微而不能续其后也正犹小狐几济而濡其尾首济而尾未济也何所利乎此说与传义异然甚确说统曰不当位者己之才德虽偏而刚柔相应则得人以制其过而辅其不及不当位故未济刚柔应故终可济平庵项氏曰于无攸利之后复言刚柔应者覆解上文亨字意也虽无攸利用其柔中以与刚应自有致亨之理合观诸说而此卦无余蕴矣窃以柔之未出中卽所以不续终夫濡尾无攸利而何以亨葢旣济之利贞旣以刚柔正而当位则未济自以不当位而无攸利矣夫子于是急补其义曰虽不当位刚柔应也惟不当位而刚柔应则辨物居方之事以起而君子嘉会以合礼者其德于是行焉此未济之所以亨也世人皆以亨为吉祥通利不知为嘉会之德是以多说不去然何以不言元亨合订曰未济不必其果济也若夫能续其终者其蛊乎故传曰终则有始天行也
　　象曰火在水上未济君子以愼辨物居方
　　辨物居方物卽阴阳方者位也阴阳各有其物系词所云干阳物坤阴物是也阴阳亦各有其位如爻之初三五为阳位爻之二四上为阴位是也方以类聚物以羣分者大可毛氏曰取此六十四卦三百八十四爻中其上下方位阴阳合并者谓之聚卦夫阳与阳类阴与阴类而从而聚之是类聚也卽此卦画之类聚者而于以推移而分易之谓之分卦夫聚阳为阳羣聚阴为阴羣而此为分之是羣分也据此说则是辨物居方六十四卦皆然乃独于此卦系之者葢六十四卦中无有一阴一阳循次间析如旣未济二卦者而二卦中之阴阳交错又未有如未济之一卦者也夫阴阳旣各分其物亦各聚其方然而阳卦多阴阴卦多阳兑巽阴卦也乃为大过震艮阳卦也乃为小过阴上阳下反为泰阳上阴下反为否火炎上而水润下乃反其方而为旣济居其方反为未济至于各卦之中有宜聚者有不宜聚者有宜分者有不宜分者有居其方而宜者亦有居其方而不宜反其所居之方而始宜者葢千变万化莫可穷诘而总于此卦见其义焉其义云何曰愼也葢能愼所以辨之则分之可也聚之亦可也分其羣而各居一方可也聚其类而为一大羣亦可也而其分之极其分而又由分以得其聚则莫如此卦故于此卦系之以终六十四卦也分之极其分间阴间阳与旣济同但旣济阴阳二物各居阴阳之方祗见其分未见其聚此则阴处阳位则卽阴卽阳阳处阴位则卽阳卽阴刚柔迭用水火互藏其宅象数之变至斯极矣
　　初六濡其尾吝○象曰濡其尾亦不知极也
　　初变睽睽则不济泽又止水下浸者故有濡尾象先儒多以此爻为急于求济而言窃按此以柔居初与旣济之初刚逈不同故程传言不度才力而进本义削之直曰未能自进也因其力弱不能济故曰吝吝者不及之过也传言极字本义虽疑为敬字然朱子又有极字犹言极则之说而广韵则云极中也屋极曰中鼎祚李氏亦以极为中观旣济初爻以曵其轮则濡尾无咎而曳轮则此之九二谓为中以行正者初之濡尾未见其能曵故曰亦不知中耳其义相通如此
　　九二曳其轮贞吉○象曰九二贞吉中以行正也二变晋坎险遇坤顺故曰曵其轮而贞吉也曵轮诸儒皆以止而不进为说然玩传曰中以行正则中者贞也正者曵轮也夫未济之时非无道则隐之时也何为其退且君子时际艰难亦未有束手坐视而不一爲之所者葢曵其轮者扶危持顚之才也贞者中心之眞诚所谓济之以忠贞是也如诸葛忠武是能曵轮而又能贞者曹瞒则能曵其轮矣而不能贞故贞而曰吉也今观世之御车者于险碍难行之处辄下车而曳其轮不知先儒何所见而必加一倒字且止而不进则当曰停轮亦不必倒曳卽云倒曳则下坂之车亦倒曳而行非不行也
　　六三未济征凶利涉大川○象曰未济征凶位不当也三变鼎遇巽之隠以入故有不可轻进之义此爻极费解诸儒各强为说细按之多不合窃意此当正坎之上似已出险旣济而可征矣然方履互坎之初未济也若遽谓已登坦途而竟冐昧以征则一险甫平一险又起岂不凶乎且此变气为鼎则合初二三四五成一大坎必宜尽涉焉而后始可云已济也此焉得不惴惴小心以俟之欤如此似尚说得去再按观彖与合订之说以为如涉大川之其难其愼斯克有济若以易心处之则征凶此与旣济之六四终日戒义同葢旣济之四卽未济之三观伐鬼方之相同而可以例矣又传云位不当者云峰胡氏曰初上处无位之地中四爻三皆曰贞吉独于六三曰未济征凶岂非未济之时以征则凶而以居贞则吉乎况未济之时惟刚乃克有济故九二九四贞吉上九无咎如六三阴柔又不中正未济终难济矣此说虽似然何以云利涉大川耶大可毛氏曰谓处正互两坎之间非当济之位与上虽不当位义又别此说似妥
　　九四贞吉悔亡震用伐鬼方三年有赏于大国○象曰贞吉悔亡志行也
　　四变蒙刚处柔位过而有悔者然刚则能贞时方出险而入明故吉而悔可亡也其象为明作有为奉命伐叛临事而惧能贞之三年必受饮至防勲之上赏矣传曰志行止释贞吉悔亡言以刚之德贞之而亡其悔者志在于必行也如高宗之伐鬼方必克之而后已不然则为大国之辱此所以不复释也震用者正志行之意震用而有赏如诗曰王赫斯怒爰整其旅以遏徂莒以笃周祜之类与旣济之三爻同以变气言然彼言其惫故不曰震此则言其决故曰震用也不曰高宗者四臣位也与初应初无位又阴爻故仍象鬼方在内卦故不言克居最下而四应之故曰有赏四近君大臣也故曰大国隔三位而应初故亦曰三年此爻水火之际离戈兵而坎盗故与旣济九三同词但旣济治而乱故于内卦言之此则乱而治故于外卦言之也至变气为蒙者则高山仰止万水朝宗所谓莫敢不来享莫敢不来王者是也　旣济各爻刚柔正而位当故其卦词曰利贞此皆不正皆不当位乃二四五皆曰贞吉何也先儒谓为不正而勉其正夫勉之者则其未然者也伐叛有赏皆已然之事今戒占者曰尔宜正则吉则伐叛而有赏以实事而反成虚象有是理乎总由先儒执定一正字以毕贞之义而不遵夫子之训遂多曲折而难通耳夫子之训贞曰贞固足以干事其在天行则保合其太和者也程子曰济天下之艰难非刚健之才不能而此卦彖传释濡尾无攸利曰不续终则以柔爻力弱不能贞其始终也而九二九四皆刚爻是有其才矣是能续其终者矣独六五为柔然以中德处刚位乘承皆阳刚所与为应者又九二之刚也彖不云乎虽不当位刚柔应此所以皆系之以贞吉而又于九五言其有孚焉有孚者五与二孚也然上九何以不言贞易穷则变上固不可贞也是以独于其应而取其孚而已矣
　　六五贞吉无悔君子之光有孚吉○象曰君子之光其晖吉也
　　五变讼讼之错为需词曰有孚光亨与此略同五为离主而变气照之以天光故曰光上干下坎天水一色光晖有孚之象也孚者与二孚非泛泛言诚中形外也雪松潘氏曰六五以柔居中贞其固有非戒也悔其本无不待于亡也文明之美发辉于事业故曰君子之光离体本有光而乘承应皆阳刚君子相助以济而成光辉王注所谓付物以能而不自役使武以文御刚以柔斯成君子之光是已窃按九二之传曰九二贞吉中以行正五亦犹夫二也故不复赘乃亦不释有孚者其晖卽谓有孚葢晖为光之发越所谓阳刚君子相助以济而成其光晖者故但言其晖吉而并有孚释之圣言之简妙如此
　　上九有孚于饮酒无咎濡其首有孚失是○象曰饮酒濡首亦不知节也
