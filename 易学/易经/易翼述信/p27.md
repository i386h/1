<!-- { "loadSidebar": true } -->
　　利西南者西南隂方阳为君隂为臣阳方君子所以抒忠献猷也隂方君子所以敬业乐羣也此卦震坎皆坤体坤为众坤卦词曰西南得朋此彖之所以云往得众也往得众者言由此道以往可以得多助之益盖邦家多难之故皆由于亲小人而逺君子小人之使为国家菑害并至爻所谓负且乘致寇至也如欲解难非用君子不可而亦非用众君子不可故宜急求放佚之老成与新起之俊彦矣然小人不去则君子不来故必去谗逺色贱货以贵徳焉爻所谓获狐解拇也来复吉者当难作之时则无可往也即欲求贤以靖难必先有以自治故来复而反身修徳则其身正而天下归之彖所谓得中二之得黄矢四之朋至者此也有攸往夙吉者解难之时则有所往也必知己知彼筹画万全虑可而进谋早定焉彖所谓往有功爻之射隼无不利者此也盖欲解外患必先解内忧而解内忧则非反身修徳不能此解之大意而观彖所以思过半者也　利西南盖合上下两卦言之观屯之象下卦初阳进而为上卦之二其气升也此卦阳爻则下卦之二进而为上卦之初其气降也故屯大亨贞而此卦则以西南为利
　　象曰雷雨作解君子以赦过宥罪
　　卦词自解其难也大象赦过宥罪则解人之难又是一义
　　初六无咎○象曰刚柔之际义旡咎也
　　初变归妹坎险遇兑説水泽相得故曰无咎归妹夫妇交也故传以为刚柔际所云际者以初六位之不当宜有咎矣然二比之四应之皆与刚为际故于义为无咎安溪李氏曰处于最后而隂柔能静故直言无咎仲诚张氏曰应四则受官之制而不敢蒙恶比二则惮友之严而有过可改皆为解之是际遇之得也説皆佳
　　九二田获三狐得黄矢贞吉○象曰九二贞吉得中道也
　　二变豫豫利行师坎遇坤坤为地田象坎狐象变坤田获狐象卦除六四为君位余隂爻三三狐象坤之中黄象坎为弓矢故曰黄矢获狐而矢不遗君子反身修徳则邪媚小人不待驱而自逺贞吉即卦词所谓其来复吉也君子之可贞者惟自治而已不自治而但曰去小人则小人不可去而所去者非小人矣不然或如东汉召外兵以去宦防遂致大乱此又无矢射狐而用虎以驱狐者也
　　六三负且乗致寇至贞吝○象曰负且乗亦可丑也自我致戎又谁咎也
　　三变恒坎遇巽以六隂柔居下卦之上负且乗也又上负刚四隂之分也乃又下乗刚二则非分矣巽又近利市三倍隂柔善入盖谗佞贪利之小人也坎为盗三四五又互坎故有负且乗致寇至之象恒久也故曰贞贞吝者夫无徳窃位正宜解者而不能解一小人去而又用一小人以此为常能勿吝乎盖咎由人侮吝为自取传曰自我之我谓使之负且乗者非负乗之人也汉诛晁错而用袁盎七国之兵仍不解宋献韩侂胄之首而用贾似道终至于亡国可鉴已
　　九四解而拇朋至斯孚○象曰解而拇未当位也四变师震遇坤上卦正离坎险一阳初动而有为遇坤顺之有解象师贞丈人吉有去小人而用君子象故曰解而拇朋至斯孚也震为足初为之应故曰拇坤为众故曰朋四居高位为人所仰攀凡琐琐姻娅及依附之小人皆拇类也所私者去则同徳之朋方来故曰斯孚世未有不絶私党而能进贤之大臣也传以九四虽有刚徳而未得正则不能无私故特为而拇释之曰未当位非谓未当位者犹能解而拇也
　　六五君子维有解吉有孚于小人○象曰君子有解小人退也
　　五变困震遇兑震为长子故曰君子兑为少女女子小人一类也震动故有解兑説故曰维曰有孚仲诚张氏曰卦止二刚一居贤位一居臣位六五比刚臣应刚贤有君子维之象人君当解时而君子与维则其隂柔尚有不解者乎为有解之象君子维君子与人君聨结固密之义比而无应应而无比不得言维也此説维字好有解者使六五之隂柔变为刚明也有孚于小人者举直错诸枉能使枉者直也盖用舍予夺一出大公徳懋则懋官功懋则懋赏小人欲指其有一毫之私而不得能勿退乎传故曰君子有解小人退也乃小人之自退此卦所云其来复也齐桓用管仲夺伯氏邑而不怨唐太宗信用魏郑公而能知权徳舆之佞韩魏公得政而两宫之谗不入是其验已
　　上六公用射隼于高墉之上获之无不利○象曰公用射隼以解悖也
　　上变未济震遇离离为雉隼象为戈兵射象上位外墉象居卦之巅高象系词大传曰隼者禽也弓矢者器也射之者人也君子藏器于身待时而动何不利之有夫君子者利国家之器也修徳以亲贤藏器于身也待时而动卦所谓夙吉彖所谓往有功者此也汉用三杰以灭项唐用裴度以平蔡殆此爻之义已传云以解悖正谓以仁伐不仁安溪李氏以为至此则外难亦无不解者是也盖上卦为外上爻又在位外隼性猛利乃敌国外患非宦官宫妾外戚权奸如城狐社鼠之可比耳
　　【兑下艮上】
　　损有孚元吉无咎可贞利有攸往曷之用二簋可用享○彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　细玩全卦皆以有孚为主卦词当于有孚读防下自元吉至用享一气直落观彖传止于损有孚句中加一而字此下则仍直叙卦词可见元吉无咎作一截可贞利有攸往作一截曷之用二句作一截元吉者善在天下无咎者善在一身横説也可贞者善在百年利往者善在一时防説也二簋用享特举事之最大者以实之而皆根有孚来损而有孚盖其善有如此左氏所云苟有明信涧溪沼沚之毛苹蘩蕰藻之菜筐筥锜釜之器潢污行潦之水可荐于鬼神可羞于王公意本于此大可毛氏曰震为盂为竹为木合之成簋二者初与二阳数也至若下兑口食上艮门阙而致互坤之养于其间其享礼之明切如此　彖传损下益上其道上行所谓上下不必泥定君民盖下卦本干体其三爻则重刚不中矣上卦本坤体其上爻则龙战于野矣今则损下之过刚以益上之过柔是乾道上行也汉儒以为阳止于上隂説而顺损下益上上行之义夫干为体质也坤为用文也阳实而隂虚故质曰质实而文曰虚文今阳道上行以实益虚而虚者皆实是不损即不能实其虚矣故曰损而有孚也二簋应有时特即用享实事标出时义来盖二簋非常享而今用之者应有其时也是故刚宜益而柔宜损者常也若损刚益柔则非常而时为之矣何也干之三时则盈也故可损坤之上时则虚也故宜益损盈益虚正与时偕行耳惟其时也则征诸庶民而皆信质诸鬼神而无疑此之谓损而有孚是故元吉而非有偏质之咎是故可常无所往而不利也初曰上合志二曰中以为志三曰得友无疑四曰有喜五曰弗违上曰得志皆本有孚以立义耳
　　象曰山下有泽损君子以惩忿窒欲
　　大可毛氏曰内干刚忿易六三而成兑説是惩之也外坤柔欲易上九而成艮止是窒之也
　　初九已事遄往无咎酌损之○象曰已事遄往尚合志也
　　初变蒙词曰童蒙求我又兑説遇坎劳有趋事之象故曰遄往初告再三渎则不告故曰酌之已事若作自弃其事而往役则不但损之而已若作先毕其私事而后急公又于遄字不合盖初民位而应四则往役于公或抒忠献猷以事其上者也己事者视上之事如己之事故遄往而传谓为上合志也酌损之者往役则量而后入抒忠则信而后谏也安溪李氏曰事之未可遽言之未可尽是其义已若作庶人输财説为贱者占酌之则以君之事即已之事所当遄往者奈何敢损之为尊者占酌之则以国事虽即民事之所当遄往者然不损之民何以堪盖兑变坎説者将挺而走险矣是以不可不酌也此又前贤所未及在观彖者推类以自得耳传曰尚合志者初与二三皆干固一体者也三往于上以益之则初二皆以益为志矣故初曰合志而二以中为志上则大得志其志一也
　　九二利贞征凶弗损益之○象曰九二利贞中以为志也
　　二变颐其卦词曰自求口实夫中正者君子之所养也则至味可甘而岂肯枉道以干禄故有利贞弗损之象兑説遇震动以説而动而为损下益上之事则将以聚敛为容説菑害将至矣故曰征凶或曰初处事始而曰遄往二当事任而曰征凶何也安溪李氏曰初不言遄往则在事外者或不知益上为所当然二不言征凶则当事任者或不知损己为所当慎説最妙窃按初民位则往役义也二贤位则往见不义也大可毛氏以此卦为子母易其自泰易者本义及诸儒已言之独其以二为易益之五刚故曰益之非泛设语亦有见不然所损者三则益上者三耳而二何以益之耶第其益之也刚仍在三并未尝损故曰以弗损者益之
　　六三三人行则损一人一人行则得其友○象曰一人行三则疑也
　　三变大畜兑遇干干行健故曰行此下卦实自干来而损其第三爻故曰三人行则损一人此爻又变干与上爻应故又曰一人行则得其友大畜卦词曰不家食吉亦得君之义故曰得友六三一爻最近上体卦之所以为损者也故因成卦之象而极论损益之道系词大以天地男女挥此爻之义非别生一论也盖天地男女皆一隂配一阳两相得则专以致精二而一者也三则疑所配而不能致一矣三损其一者损有余也两也一人得友者益不足也两也自三以上至于十百皆谓之三则党与徒众而非天地男女以两致一神化之防干之奇画至于三是私党矣夫人臣公尔忘私国尔忘家苟私家党与之是徇则焉能诚信以事其君乎故得友者致一而无贰乃为诚之至此三之损而有孚也
　　六四损其疾使遄有喜○象曰损其疾亦可喜也四变睽艮止遇离明止则不遂其非明则能知其过又坎为心疾离者坎之反则去其疾矣故有损疾之象四处尊近君得位乗权既与下有睽隔之势而以柔居柔自私自利又与下有睽隔之情其受病也多矣乃方当益时若先不自损则无以为受益之地何以劝遄往者急公之心乎必损之而使遄者有喜焉则睽者不终睽矣故曰无咎使遄有喜者四与初应也下三爻为损上三爻为益而四何以亦言损盖上益之者也五受益者也四则在上下二卦之间将与五同受上之益第逺上而又与下卦隔体位又尊非自贬损何以亲其下以为受益之地故亦曰损也
　　六五或益之十朋之弗克违元吉○象曰六五元吉自上祐也
　　五变中孚安溪李氏曰居上而虚中以受益益之盛者也曰或益之言不知其所自来也如此则鬼神其依筮协从故曰十朋之弗克违十朋言众多也累十朋而不违则其获神人之助可知矣吉孰大于是窃按损以有孚为主而此变气正为中孚故有卜无违之象夫卜而至于十朋之众多而皆无违其为孚也大矣夫圣主不有其才以天下之才为才不有其徳以天下之徳为徳故一人一事之受益可得而举也若夫虚中受善则四海之内皆将轻天下而来告之以善又可举而数之乎故曰或益之求其故而不得曰自上祐之所谓天授非人力也夫天且弗违况于鬼神如此则合天下而成其大信则亦合天下而享其全福故曰元吉也或曰所谓上即指上爻卦词云其道上行也亦有义盖五承比上刚而以虚中受益汝惟不矜天下莫与汝争能汝惟不伐天下莫与汝争功如此以受益也夫益此则必损彼是损者益之矣今不见有损之者则益者谁乎故曰或也十朋弗违即损而有孚而上爻之无咎贞吉利往皆与卦词无异元吉不系于上而系于五者上无位而五君也大可毛氏曰大离为而升于艮门阙之间则正宗庙所藏者
　　上九弗损益之无咎贞吉利有攸往得臣无家○象曰弗损益之大得志也
