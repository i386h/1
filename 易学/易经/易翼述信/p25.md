<!-- { "loadSidebar": true } -->
　　六五丧羊于易无悔○象曰丧羊于易位不当也五变夬遇兑为羊羊者阳也卦以四阳盛长为大壮而五正当阳位乃六以柔居之变气又为兑说是不自有其壮者也不自有其壮故无悔易作疆埸为是震为大涂兑为泽涂而依泽则为疆圽疆圽有水有草正牧羊之地牧羊而丧其羊养壮而不用其壮也若作容易字则文法似欠老成位不当安溪李氏以为所处不当用壮亦是云峰胡氏曰观四隂有剥阳之势至四则曰观国之光观五也壮四阳有决隂之势至四则曰大舆之輹载五也凡若是者尊君也丧羊于易又若人君自丧其刚而不与众阳较然亦尊君也
　　上六羝羊触藩不能退不能遂无攸利艰则吉○象曰不能退不能遂不详也艰则吉咎不长也
　　上变大有遇离全卦为大兑上有角象与三应故遂承上爻亦言羊也卦名大壮阳壮则隂衰以阳能决隂故曰触上六以隂居隂既非可易决者而又与四应变气又为离丽故有不能退不能遂之象进退两无所据则无攸利矣震为决躁以上之穷变离之明则明而昏矣故传曰不详然大者壮则大既有力离又为乾卦干之惕若有艰象艰则必详而致吉矣窃按咎不长者谓变也变则为火天大有天祐之吉矣安溪李氏曰凡妄行取困者皆不详之故也既不详审于先又不艰难于后岂独无利咎必及之矣操心危虑患深不复蹈不详之失是艰难之道也
　　【坤下离上】
　　晋康侯用锡马蕃庶昼日三接○彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　离为日君象坤为地为众有国之象日出地上为拔出俦类之中而为君也侯象夫一阳居于尊位比之所以为天子也一隂升于尊位晋之所以为康侯也康侯云者大明莅众能安人安百姓者也彖传柔进而上行正发明所以为侯之意即此已明况又有山【二三四互艮】有川【三四五互坎】有土地【下卦坤】甲兵【上离】彤弓玈矢【互坎】有赋【下坤】有庙【初二三四】有众【坤】五以柔徳主之又众着其象乎又按离为乾卦干为马故曰锡马坤众故曰蕃庶明出地上故曰昼日凡卦皆三画故曰三明与顺际故曰接诗云何锡予之路车乘马然则锡马重赐也日三接厚谊也情文皆盛故曰晋也
　　象曰明出地上晋君子以自昭明徳
　　卦辞言侯之康国新民也大象则言自昭明徳见新民本于明徳无二事也
　　初六晋如摧如贞吉罔孚裕无咎○象曰晋如摧如独行正也裕无咎未受命也
　　初变噬嗑坤顺遇震动有进象初宜潜而进故摧晋如摧如者将进未进君子之难于进也贞吉者坤顺之安贞也合订曰进退大节所关况初六在下进身之始尤不可茍士君子秉礼度义难进易退虽悲悯廹于怀而抱道守贞优游自得若将终身贞也即裕也惟贞乃能裕亦惟裕始可贞贞而不裕硁硁耳悻悻耳若孔子之待价孟于之绰绰其贞而裕之谓欤安溪李氏曰独行则信者寡独行正所以罔孚也未受命与临未顺命相似进退之际命虽塞而心亨则命不足为我制矣窃按噬嗑口中有物间之不得合故罔孚裕则以本气坤顺也
　　六二晋如愁如贞吉受兹介福于其王母○象曰受兹介福以中正也
　　二变未济坤顺遇坎艰故晋如愁如而贞吉盖进而稍上则有天下之责矣于此未有以济之能无忧人之忧乎二以中正之徳当晋之时六五虽非正应然同徳也中与中相孚五必为之援是以终受大福语云未济终须济是也二三五皆隂三为母而五又上之是王母也
　　六三众允悔亡○象曰众允之志上行也
　　三变旅坤遇艮坤众象艮笃实又为成言兑象是其进也众皆信之是以悔亡合订曰坤三爻皆顺乎明者也三尤近离其上行在前而二初随之三爻之志同也安溪李氏曰人臣之志未易遽达于上众人信之则其志亦上达而信于君矣故曰弗信于友弗获乎上此之谓也
　　九四晋如鼫鼠贞厉○象曰鼫鼠贞厉位不当也四变剥离遇艮艮为鼠合三五互坎为盗鼠以昼伏不以昼进四当多惧之位而九之刚据之处非其地此无才而窃髙位者以承文明之主难矣守此而不知退危可知也
　　六五悔亡失得勿恤往吉无不利○象曰失得勿恤往有庆也
　　五变否遇干五为柔进上行离明之主卦之所谓康侯者也而爻多戒词何也盖五尊位而以柔居之二又应之以柔宜有悔者以遇干健则悔可亡矣故以本气而言则隂柔多虑未免患得患失明于趋避而不足有为惟变干之刚则大明在上健于所往而失得举不足以系其心所谓休否者也则焉有不利者乎以其能休否是为天下之大庆而非一人之私喜已失得勿恤朱子曰如仁人正其谊不谋其利明其道不计其功相似意甚切当
　　上九晋其角维用伐邑厉吉无咎贞吝○象曰维用伐邑道未光也
　　上变豫豫之卦辞曰利建侯行师故曰伐邑安溪李氏曰进至于极晋角之象上九以刚居之是危地也然惟勤于自治其私则虽危而吉无咎盖功名盛则所务者逺而反蔽于近势位极则所统者众而多防于私于此不谨以至危身而陨名者多矣贞吝言若以进为常而不知戒惧修省则有吝也龟山杨氏曰非日中之时刚上穷而不足以照天下道未光也故维用伐邑而已若夫道足以照天下则无思不服矣尚何伐邑之有
　　合订曰晋卦与坤义同坤地道也臣道也离得坤之中画为坤之嫡派离二爻曰黄离即坤五之黄中通理也坤卦泛言地道臣道坤遇离则大地阳春发生臣子功成宠锡时矣故卦以柔为主六爻四隂皆吉而四上二阳虽贞亦厉而吝也
　　【离下坤上】
　　明夷利艰贞○彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　明入地中则为昏晦何以言夷也盖明者木然之体乃忽然而昏则必有伤之者矣故不言晦而言明夷也合订以文王箕子为互文见意然夫子既已分属必有定解窃按离日之体本明者也而为地所掩则其晦不过暂耳既而东出中升于天其明如故矣此以文王属明夷也至利艰贞则艰难之中固守其正是以常晦其明矣此则箕子之所为也若夫革难而为武王所访因得明其道于天下后世则箕子之所意不计及者矣明夷先儒多以伤人之明为言窃谓不必如是之拘即以凡人论人之徳未有不明者但为私欲所蔽则昏矣蔽即伤也
　　象曰明入地中明夷君子以莅众用晦而明
　　坤为众故曰莅众用晦而明即无为而治也合订曰黄老之清静晦而不明也申韩之苛察明而不晦也不刚不柔敷政优优君子用晦而明之道欤
　　初九明夷于飞垂其翼君子于行三日不食有攸往主人有言○象曰君子于行义不食也
　　初变谦离为雉故曰于飞而遇艮止之故曰垂其翼君子于行言行义也不谋利不计功则不食而已故传云义不食也离为大腹又中虚故曰不食三日者凡卦皆三爻故多言三离与乾卦先天后天图内同宫故为主人成言乎艮故曰有言夫有攸往必有所主之人始有言则所不合者多矣
　　六二明夷夷于左股用拯马壮吉○象曰六二之吉顺以则也
　　二变泰君子道长之时故能拯左股之夷本义合订皆以左股为九二不如安溪李氏以左股为上卦于用拯较直截此爻所以重用夷字也离遇干为马不必以九三为马也
　　九三明夷于南狩得其大首不可疾贞○象曰南狩之志乃大得也
　　三变复凡坤震之卦多言行师豫与复是也又本气离为甲兵上坤为众亦用师象震长子故曰大首又为决躁用师而值明夷之时故不可疾而必贞也传曰大得大谓一阳之复以变气言也南正阳方不可疾而贞者所谓七日乃复是也
　　六四入于左腹获明夷之心于出门庭○象曰入于左腹获心意也
　　四变丰自下卦而上故曰入坤为腹在上故曰左腹四心位故曰获明夷之心震为足其徳为动卦自内而外又万物出乎震故曰出门庭此爻先儒皆谓虽夷其身而能自得其心以去为解窃以入于左腹上无明夷字则不得如夷于左股例也而心曰明夷之心则亦不得谓心无所夷也况象传所释必举其重若以去为自得其心则应云自获其心出门庭也何以反举入腹没紧要字句且不独曰心而又曰意耶合订引时论云医书谓心在左腹明夷之心纣之心也出门庭微子之去也盖入其腹而得其心舍而决去也此说颇通又本义云左腹者幽隐之处盖四为上坤卦之初画是闇之始也方其始而于幽隐之中窥得其心知其意向日趋于闇矣则终不可启之使明而夷人之明者且日益甚焉于是始舍而决去耳如此于爻词传俱觉吻合
　　六五箕子之明夷利贞○象曰箕子之贞明不可息也五变既济坤顺遇坎难内难而正志箕子之明夷也以彖传已言故此但直陈之利贞则戒占者之词传言如箕子之明夷而明不可息夫遇难而息其明者如程传所举扬雄是已
　　上六不明晦初登于天后入于地○象曰初登于天照四国也后入于地失则也
　　上变贲贲无色也又坤遇艮止于隂而无色则终不明矣艮为万物之所成终而所成始故有初登后入之象初登于天谓晋也后入于地谓晋之倒为本卦也观传意止言其初未尝不明后失其则始昏耳盖甚惜之词似未有初为伤人之明终至于自伤而坠厥命之说也
　　【离下巽上】
　　家人利女贞○彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣家人一家之人也若但取二五两爻为男女之正位即谓为家人则比同人屯蹇萃观等卦皆是盖必合上下诸爻皆正其位为父父子子兄兄弟弟夫夫妇妇之象故为家人不必如本义指定何爻也上虽位不当然观彖云卦之上爻外也若隂居上则非男位乎外之义故惟此卦为合又合订云男有室女有家不曰室而曰家重在女也为卦上巽下离皆女象故曰利女贞盖最难正者惟女女贞则男之贞可知矣周子所云家人离必起于妇女是也卦词言利女贞虽所重在女而所以宜其女贞者男也故大象责重在君子而爻词惟二四两爻言女之贞余则皆言利女贞焉仲诚张氏以上下二画家象中四画人象五刚四柔三刚二柔隂阳相配有一男必有一女之象上下二画皆刚刚则气聚环聚其男女而为家矣故为家人意甚精惟上下二画为家而以刚聚之故彖曰严而初上两爻曰闲曰威也
　　象曰风自火出家人君子以言有物而行有恒
　　风自火出言天下邦国之风化兴自家人也离火为女居中用事是以尧之试舜厘降二女以观厥刑于焉盖夫妇日相狎而地至防语言最易诳诞而不实举动最易变转而无常故君子治家必言有物而行有恒也安溪李氏云言有物如火之发明而必有所丽行有恒如风之行渐而必有所入意甚切
　　初九闲有家悔亡○象曰闲有家志未变也
　　初变渐渐女归吉又离明遇艮止家人最患以情胜乃发乎情即止乎礼义故曰闲有家闲者闲之于始则其本立而渐进于正矣故悔可亡也语云教子婴孩教妇初来即传所云志未变之意合订但就深宫固门说恐义未备
　　六二无攸遂在中馈贞吉○象曰六二之吉顺以巽也二变小畜以小畜大正隂柔之有事者也妇人之事惟酒食是议而已如其不然而攸遂则妇贞厉而月几望矣故必主本气之顺与巽而不可任变气之健则贞吉也六二为离之主爻离畜牝牛为至顺者上卦为巽故曰顺以巽观传所云则知此爻之为卦主矣
