<!-- { "loadSidebar": true } -->
　　安溪李氏曰王辅嗣以卑顺解巽义后多因之然顺为坤之专德巽未闻有顺义攷之于经曰伏【杂卦】曰入【说卦】曰制曰齐【系词】皆与顺义差别王氏葢见柔顺乎刚之词且见爻多牀下之象故以卑顺释之然牀下者阴所伏也巽在牀下所以入而制之也能使柔顺乎刚则齐矣卑者巽之形顺者巽之効皆非巽字正解若以人心之德言之以为沉潜深密之义则可不可以卑顺训也又曰一阴伏于二阳之下在天地为阴气始凝在人心则邪欲潜动于政事亦奸慝伏匿之象也风者阴气而能散乎阴以其本生于阳也张子所谓阴在内而阳不得入则周旋不舎而为风是也故阴伏在内阳必入而散之邪动于中必深察以除之奸慝伏匿王者必命令诰诫以饬治之命令象天之风也窃按风之散阴也如氷为阴气所凝至坚之物日以融之不得惟遇风则消故月令曰东风解冻必东风者风之根于阳者也天地不能有阳而无隂人不能有道心而无人心国家不能有君子而无小人但阴顺阳以行则时和而物亨人心听命于道心则形践而性尽小人听命于君子则政平而事理夫阴者阳所资以为用而亦反而相敌者也故阴蔽于外阳欝而不伸则奋而为雷国家之威令振作人心之恐惧修省是也隂匿于中阳融而未畅则绕而为风国家之宣谕化导人心之感发警悟是也又按系词大传曰巽称而隐又曰巽以行权论语亦曰巽与之言能勿悦乎是则巽之为德概可识矣郑氏曰九二巽乎中者也重巽则兼五言之传曰巽乎中正而志行如此则分晓矣又曰初六顺乎刚者也重巽则兼四言之故曰柔皆顺乎刚尤分晓建安邱氏曰巽虽主于柔而二五之刚得中故论成卦则以初四之柔为主论六爻则以二五之刚为重惟二五之刚能巽乎中正则刚不过而志得行矣故曰刚巽乎中正而志行此以二五两爻释利有攸往之义皆顺谓初顺二四顺五也柔者多不能自振故必顺乎刚则柔得刚助而后可行故曰柔皆顺乎刚此以初四两爻释利见大人之义然大可毛氏曰巽有两利一则以退为进而可以尚往【由下至上曰往】一则由小【阴】通大【阳】而可以见大人【二五为大人】葢巽为命令大人之事命以行事而重以申之诚以阳刚两爻皆得巽入二五而行中正之志阴柔两爻不拂乎刚而顺乎刚是攸往者其行而见大人者又其顺也据此则利有攸往亦不止于论刚爻利见大人亦不止于论柔爻矣葢必刚得中正然后柔顺之而无所愆又必柔顺乎刚而后中正之志始借以行而无所阻所谓阴阳两相待也又按小亨非谓小吉小利夫水火风雷山泽天地之大物恩【坎】威【离】刑【震】政【巽】法【兑】制【艮】国家之大事起【震】止【艮】升【兑】沉【巽】急【离】缓【坎】人心之大德六子虽不能如乾坤之全备四德然亦何至为小小休祥之占乎且彖传曰重巽以申命夫维天之命于穆不已君子之德纯亦不已重巽为坤之旡疆实同于不息之干此岂小事哉
　　象曰随风巽君子以申命行事
　　大象巽之申命则属人事与彖不同夫申命以其入也然入而能散之则非止于入而已故又补出行事
　　初六进退利武人之贞○象曰进退志疑也利武人之贞志治也
　　初变小畜遇干健故曰武人履之六三互巽变干亦曰武人合订曰武人出师号令严明进则进退则退有一定之律此师之贞也如是则利矣易酌曰把狐疑念头整顿起来不使汚坏卑委了志治也按乾卦文言曰乾元用九天下治也葢初顺二之刚者故有此利德焉
　　九二巽在牀下用史巫纷若吉旡咎○象曰纷若之吉得中也
　　二变渐遇艮巽为木为绳直初柔虚二以刚临其上牀象也阴柔伏于近身之地二近初也三四五互离为龟史所掌也此合三四互兑为巫纷若者既用巫【下巽】又用史【上巽】反覆不已所谓重巽申命也葢初与二一阴一阳阳得中而阴顺之则一气也初既进退不果故二用巫用史助其决以尚往耳安溪李氏曰史以察吉凶巫以除灾害入之至深能察其害而急除之此说与卦意合且察吉凶申命也除灾害行事也纷若重巽以申命行事也与大象亦合其吉固宜乃但曰旡咎者以阳不当位中而不正应有咎而旡咎也传故曰得中而与九五之位正中者不同
　　九三频巽吝○象曰频巽之吝志竆也
　　三变涣巽入又遇坎防二巽三又巽变坎为劳故曰频巽三以刚居刚而又乘刚刚太过矣所谓进锐退速频巽则亦频失者也然频巽亦犹之乎重巽何以重巽则亨而频巽独吝葢一阴一阳之谓道初一阴二一阳为巽四又一阴五又一阳为重巽重巽者终则有始所谓乾坤并德贞下生元天命不已君子之自强不息也是巽之德几于乾坤矣频巽则刚之巽也既数而柔之顺也无时此程传与本义所以皆谓勉为屡失者也传曰志竆葢谓刚不中正而柔顺之志遂竆而旡所往耳大抵巽卦虽以阳为主而其美则在阴卦词言小亨彖传言顺言志行爻言志疑志治志竆皆谓柔也又言凡言咎在不及者为吝变气为涣是隂已散矣而犹散之不已阳有余而隂不足也
　　六四悔亡田获三品○象曰田获三品有功也
　　四变姤遇干姤为柔遇刚此卦之美全在于柔之顺刚四以柔居柔而在多惧之位得毋有悔然变气为干以柔遇刚悔焉得不亡乎合三五互离为戈兵网罟大可毛氏曰巽固利倍而此为巽主爻有干之实倍而又倍遂凖卦画之数而全获三品诚以位居离中适当心腹而隂爻又复成巽股之体上中下杀悉于所获有相孚也【在礼一干豆二賔客三充庖注云上杀中心干之为豆实次杀中髀骼以供宾客下杀中腹充君庖厨此以离为心腹巽为髀骼正相合】按田所以讲武初与四皆取其顺刚又俱变干故皆以武象之然初有其志故曰武人四则有其事故曰田而获也三品备物也姤之彖曰品物咸章在天地则草木鸟兽鱼鼈咸若在国家则卿尹庶士咸得其人在人心则耳目手足咸顺其则此柔顺刚之美彖所谓小亨也传故以有功归之按五多功非以言四也但初与四皆以柔能顺于中正之刚为美故初曰利武人之贞合二以为言而此曰有功亦合五以为言也四与五皆言悔亡者见刚能巽柔而阴之凝者皆散也初二与此同功而不言悔亡必至四五始言之见私之难散而笃实沉潜之功无一时可已者也
　　九五贞吉悔亡无不利无初有终先庚三日后庚三日吉○象曰九五之吉位正中也
　　五变蛊遇艮五得位所谓刚巽乎中正者故曰贞以阳居阳而二又以阳应似乎阳过宜有悔矣然巽乎中正下柔顺之悔可亡而且无所不利无不利者利有攸往利见大人也巽以柔为初爻无初也刚得中正而在重巽之际有终也坤为先迷后得主者无初有终明乎其为小亨矣是举全卦词义皆在此爻尤非二之所得望也庚者兑也先三日为巽后三日为艮是为蛊卦艮之所以为成终而成始者葢震以初之刚为始艮以三之刚终之自巽至艮万物之功用尽矣至震又起首故蛊者继前人已坏之绪而饬治之为有事于始也今先言有终而又言先庚后庚蛊之终则有始者以见天命不已人事无竆君子之申命行事可有一息之宜间也哉此则专以变气言之贞吉者无初有终之吉也先庚后庚吉者终则有始之吉也非复也故象传止以九五之吉槪之又按巽为进退不果故必至重巽而后决四之所以有功也然亦非仅一重之而卽已故五言先庚后庚终而复始以见申命之无竆干之反覆道不过是已
　　上九巽在牀下丧其资斧贞凶○象曰巽在牀下上竆也丧其资斧正乎凶也
　　上变井巽入遇坎防夫井巽乎水而出水者以其巽乎水故亦曰巽在牀下谓下巽也巽为利资象又为木合三五为离兵合二三为兑金斧象旅四之离兑在爻上为得此离兑在爻下故曰丧也丧其资斧则嬴其瓶矣是以为凶此阳不足而隂有余者按巽为伏夫阴之伏也于下不于上则巽之为功亦在下而不在上今之位已上矣是不得巽者不得巽而巽则失其巽故曰丧其资斧传若曰巽在牀下者也今在上则竆而宜变矣宜变而不变而固执之以为巽之正乎则适得其凶而已葢贞为正固自来止以正字替贞字而遗却固字一层遂以卦爻皆戒占者之词至此爻传又何以解焉【此融防程传意似妥】夫巽之德为刚入而散夫隂柔伏而顺乎刚也乃初与四为顺刚之柔二与五为入柔之刚故二合初五合四均为吉占三则刚巽而柔不及故吝上则刚不得巽而柔过焉故凶葢风散夫隂而隂不能匿则与阳偕行是为晴风朗日净扫隂氛为奸摘伏之无遗为克伐怨欲之不行【利武人之贞史巫纷若之象】初与二是也又为和风甘两相资利物为小人变化于君子为百体从令于天君【田获三品贞吉悔亡之象】四与五是也风散夫隂而隂不能随则为所牵是为既有凄风亦有苦两为再三凟之童蒙为不能胜之人欲【频巽之象】三是也风散夫隂而隂不能散则与阳战是为飘风之或雺或霾为小人得志而君子无权为人欲纵横而心为形役【丧其资斧之象】上是也
　　【兑下兑上】
　　兑亨利贞○彖曰兑说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　卦辞亨【句】利【句】贞【句】兑葢有此三德也说属情人事之后起者故不曰元与咸同云峯胡氏曰咸取无心之感兑取不言之说是也夫兑何以为说说卦传曰兑正秋也万物之所说也又曰说万物者莫说乎泽葢阳在内而敷散隂润于外万物得之莫不欣欣向荣以有成是兑为说之意也彖传刚中柔外释利贞顺天应人释亨若曰所以利贞者刚中而柔外也所以亨者说以利贞也葢和义而正固方能嘉防而合天人也顺天谓上兑应人谓下兑本义曰又取坎水而塞其下流之象仲氏易曰一阳居中而以两隂导其旁川流下渫则谓之坎半坎上潴而以一阳窒其底障坎下流卽谓之泽是坎为劳卦而塞之以兑而劳以亡坎为死位【坎位北曰朔月死之名离四居大坎而曰死是也】而兑以阏之而冺其死是不特兑为毁折可以祛忧兑为附决用能致快也此说虽巧亦自有意诚斋杨氏曰民知圣人劳我以佚我死我以生我也是以说而自劝夫劝民与民自劝相去远矣故圣人大之
　　象曰丽泽兑君子以朋友讲习
　　咸卦内止而外说故九四贞于一此内外皆说故大象泽而丽丽者两相附也合订曰我说人人亦说我而六爻取义俱合上下两卦并论是也朋友讲习之为丽泽为说先儒之论备矣
　　初九和兑吉○象曰和兑之吉行未疑也
　　初变困遇坎合订谓初四相丽二五相丽三上相丽初即四四待商初所以费调也此本仲氏易説以为上下贞悔无应敌而有比俪一如大象之所谓丽泽者以两离重巽兼艮习坎洊震各卦词例之诚然且与变气亦合葢说而遇险则有所详审调剂非以水济水者矣安溪李氏曰凡说道以刚为正以柔为邪故卦之四阳皆【阙】

　　九四商兑未宁介疾有喜○象曰九四之喜有庆也四变节遇坎说于险非轻说者故有商象有未宁义葢丽初之刚又比三之柔所以商也丽初而逺比三而近所以未宁也隂柔近比为疾而上下内外间之则异体虽近而不亲一气虽远而可即矣所以有喜也传云有庆者四居上位去邪从正则其喜不独在一身矣又合订云忧悔吝者存乎介介谓介乎两者之间也一念未能决絶便是疾痛商而去之勿药有喜矣按此以疾为不决之病不属三爻亦备一义
