<!-- { "loadSidebar": true } -->
　　九三艮其限列其夤厉熏心○象曰艮其限危熏心也三变剥遇坤剥以下五隂剥上一阳也夫人所以应事有为惟此刚徳精义以入神利用以安身者也故必贞于一贞一者止也定静安虑以得者也今惟一阳而亦剥而去之此真所谓虚无寂灭之学者矣然释氏有真空顽空苦空之别而庄子亦有虚室生白之防道亦求其真是耳三在上下卦界故曰限初二两隂两列而三横艮之而变坤亦如脊骨之两列故曰列其夤中爻互坎坎险为心病故曰厉熏心安溪李氏曰咸艮皆以人身取象咸取三阳之中爻为心艮取中之阳爻为心故诸象大略皆同惟以心之位则变又曰止其限峙其夤则屈伸俯仰之用废而心无安泰之时矣心者静虚而应万事者也茍知止之为止而废其应物之用其精者为枯槁无用之学下则不顾事理顽然悍然者而已然天下未有理不得而心安者此艮限列夤所以必至于危而熏心也其与憧憧应感者虽有间矣而其为心之病则一故圣人于咸艮互发之或曰三为艮主而与卦义不同何也曰震阳动于下故以下卦之阳为主也艮阳止于上故以上卦之阳为主也震四下有二隂其势不可以动【互艮之故】故动而遂泥艮三上有二隂其势未可以止【互震之故】故止而熏心按此乃恶动而求静者夫恶之求之则心已先动矣此所以危而熏心也盖不求于气而力制其心之所为至熏心则气壹而动志矣
　　六四艮其身无咎○象曰艮其身止诸躬也
　　四变旅遇离亲寡旅也则只身矣故有艮其身之象安溪李氏曰在心之上口之下与咸之脢同乃背位也象与卦合又以柔正而居上体故为艮其身而无咎然不直言艮其背者艮其背则不获其身矣不待制也止之于身则犹待于制四虽柔正而不中故也爻言艮其身传言止之乎身则意明矣辨疑曰艮其身者非礼勿视听言动是也又龟山杨氏曰伸为身屈为躬屈伸在我不在物兼爻象之身与躬而言则是屈伸兼用矣此别是一意
　　六五艮其辅言有序悔亡○象曰艮其辅以中正也五变渐遇巽以渐而入故为有序之象辅与言但即其部位象之亨仲郑氏曰爻言辅不言口言身不言腹言夤不言脐皆背面而立之象
　　上九敦艮吉○象曰敦艮之吉以厚终也
　　上变之谦遇坤坤为厚徳谦曰有终故传曰以厚终尔雅丘再成曰敦者正兼山之艮也合订曰爻曰敦象传曰厚终系词所谓以成终也吉则笃实光辉万事万物从此始矣説甚精盖终则有始艮所以成终而成始故卦词止曰旡咎而于上九艮爻之终言吉也
　　【艮下巽上】
　　渐女归吉利贞○彖曰渐之进也女归吉也进得位往有功也进以正可以正邦也其位刚得中也止而巽动不穷也
　　仲诚张氏曰在内者止而不动在外者逊而欲退巽本退缩之性但内已艮而无可退则不得不进矣渐之义如此有女归之义焉巽为女女子本在闺阃至于及期则六礼次举醮以外之不能复入轮以御之不能复退何啻山艮于后而不可却乎故告占者曰渐之进也如女归则吉也是礼义之次第不得已而渐进非妄求进者也窃按艮为少男巽为长女长女年不可待矣然以归少男势又不可不待杂卦传曰渐女归待男行也然曰女归者亦谓其有待而进于渐义有合非必于长女少男有所取也程传曰乾坤之变为巽艮巽艮重而为渐在渐体而言中二爻交也由二爻之交然后男女各得正位初终二爻虽不当位亦阳上隂下得尊卑之正亦得位也此就男女言而订诂又云但取画之隂阳更不论卦之男女亦是窃按进得位亦因本卦渐进之义而言之非必执定为三进于四即如传所论亦因乾坤索而得六子则六卦皆由乾坤生出以为有往有来则可乃大可毛氏因朱子有卦变一説遂谓刚柔相推而生变化创为聚分以及三易四易矣鲜来氏改卦变为错综虽皆本于汉儒焦氏易林以至宋衷干寳虞翻荀爽陆绩侯果蜀才诸子然多穿凿附防而于大义反晦且即其所执之分聚互易错综之法以槩之诸卦则可通者取之不可通者置之且其所本者又人人异词亦可见其説之拘而非定论矣安溪李氏曰卦变之説于先儒无所折然不若古注直指卦体爻画虚象之为愈也按刚得中又于诸爻中特表出九五来止而巽通论卦徳
　　象曰山上有木渐君子以居贤徳善俗
　　安溪李氏曰修己治人其培养成就皆以渐也
　　初六鸿渐于干小子厉有言旡咎○象曰小子之厉义无咎也
　　初与上无位中四爻互离坎离为飞鸟而居坎水之上鸿之象也物之渐进莫若鸿又奠鴈婚礼也切女归义故诸爻取之初变家人遇离艮止则不进也变离丽则援上而又欲进矣故为渐干之象始进之时不可援上故虽有孤危谗谤之伤而于义为无咎也
　　六二鸿渐于磐饮食衎衎吉○象曰饮食衎衎不素饱也
　　二变重巽巽为臭味合三四互坎为酒饮食象重巽故曰衎衎巽伏而入有凝固意故为磐象卦惟此爻以隂应阳又得中正之徳夫能措天下于磐石之安有功如此是伐檀之君子为和羮之大人矣何素餐之有
　　九三鸿渐于陆夫征不复妇孕不育凶利御冦○象曰夫征不复离羣丑也妇孕不育失其道也利用御冦顺相保也
　　三变观遇坤坤为地而三居下卦之上故有陆象以水鸟而止陆此失其所止之道者也三重刚不中与上同刚卦又为进则任刚以动而不安于所止所谓好胜者必遇其敌强梁者不得其死是死于敌应也故云夫征不复此叅君启陆氏之説又刚中郑氏曰三上无应而亲四四下无应而奔三三务进而妄动故征则不可还四失守而私交故孕则不敢育彦陵张氏曰夫妇而出于正应则为媾夫妇而出于私情之比防匪媾也而实防也惟以御防之法御之庶几不受私情之累乃为利耳此后二説与程传颇合传又曰非理而至者宼也守正以闲邪所谓御防也盖少男长女非耦相従故山风有蛊惑之私而风山亦失女归之道按三与初二本属一体又变坤为众所谓羣丑也今不止于其所而上比于四是出位而离羣丑也艮男夫也变坤为母夫而不夫矣故曰不复坤母故孕互坎中满亦孕象变坤则中满不见是不育也互坎互离为盗为戈兵御防象以御防为利则必反其所失之道坤为顺徳传故曰顺相保者合夫与妇并言之盖顺乎安汝止之道以保其血气未定之天则无夭札堪虞而与众以俱生者不至先众而独死顺乎待男行之道以保其十年不字之贞则无中冓贻羞而标梅之失时者仍得螽斯以衍庆凶者其不凶矣易为寡过之书其义有如此者
　　六四鸿渐于木或得其桷无咎○象曰或得其桷顺以巽也
　　四变遯遇干巽木故曰鸿渐于木遇干金有削平之义为桷象巽为不果故曰或干不可为顺然遯则顺矣而本体以柔居柔是能顺者也四多惧顺以巽则柔而能权自可安耳按四不于夫妇取义者以变干之刚健耳
　　九五鸿渐于陵妇三歳不孕终莫之胜吉○象曰终莫之胜吉得所愿也
　　五变兼山艮有陵象卦为女归故九五亦曰妇互离中虚又变艮为固止而不进故曰不孕三歳者天道小变一卦之数也然爻为时之小变而卦为时之大统爻虽不渐而无如卦之为渐也故莫之胜时过则合吉而得所愿矣按先儒多以二五为三四所隔为言夫隂阳爻相为正应岂有能隔之者苐三为艮之主爻四为巽之主爻而一男一女上下相比则谓为能隔理或然也凡易于上下正应多言志言愿所愿得者本气之巽入为之主也
　　上六鸿渐于陆其羽可用为仪吉○象曰其羽可用为仪吉不可乱也
　　上变蹇遇坎坎险蹇难上处穷位时无可进则退矣下艮一刚横亘象陆此亦同之鸿复渐于陆虽非其得时之地然知难则退确乎有不防之操为世所仪而象之者也合订云陆为人所往来之处三过刚而妄进不免罾之虞上无位又以阳居隂忘机之鸟也故翺翔自如仪谓飞翔可观在人则亮节清风顽亷懦立亦一代之光也説甚精盖以巽之精详处坎之险艰者也义有如此









　　易翼述信卷八
<经部,易类,易翼述信>
　　钦定四库全书
　　易翼述信卷九　　　庐州府同知王又朴撰
　　【兑下震上】
　　归妹征凶无攸利○彖曰归妹天地之大义也天地不交而万物不兴归妹人之终始也说以动所归妹也征凶位不当也旡攸利柔乘刚也
　　云峰胡氏曰卦词惟临与井言凶否与剥言不利归妹旣凶又无攸利六十四卦不吉未有若是之甚者彖传天地大义人之终始在程朱及各家皆作泛言其理以为起端然咸恒渐皆言男女配合之义者何不于彼之而独着于此双湖胡氏曰卦自泰来干九三交坤而为九四坤六四交干而为六三是天地交也出震见离说兑劳坎是万物兴也兑为少女女之终震为长男男之始是归妹人之终始也葢干以资始坤以大终干交于坤之始则为震坤交于干之终则为兑而二三四互离三四五互坎全乎四正故曰乾坤之大义干男坤女坤三索而得兑女道已终干一索而得震男道方始故曰人之终始也是则但观于卦之体象似无所为不善者而何以名之曰归妹葢卦最重德说以动则男女虽交而无如所归者妹也其德旣非而位又不当则始合不正是无始也柔又乘刚则家道终乖是无终也其于天地之犬义为何如哉故不得仅以其交体互体而善之也
　　象曰泽上有雷归妹君子以永终知敝
　　安溪李氏曰雷动雨作阳感而隂应者正也泽者积隂之处而其上有雷是以隂而感阳也亦有归妹之象焉窃按谓永终知敝是反正二义葢愼始则永其终矣始之不愼即知终之必敝也
　　初九归妹以娣跛能履征吉○象曰归妹以娣以恒也跛能履吉相承也
　　初变解遇坎兑为毁折在下足跛象坎为曳跛而能履象
　　九二眇能视利幽人之贞○象曰利幽人之贞未变常也
　　二变洊雷震本气互离为眇能视象按震东日出方也兑西月生方也月借日以为光故朔为哉生眀今兑变震是月有光矣故曰眇能视也观六五之震变兑为月几望可见履之三亦曰眇能视跛能履而夫子谓为不足与行与有明而此初之跛能履则曰相承二之眇能视不复释者义各异也按安溪李氏以为凡下卦与同类应者则取从嫡而归之象应而隂阳反者则取未归之象故初曰归妹以娣而二则并归妹二字亦无之然初曰跛能履则说君以动出乎险中娣之从嫡无専行僭越之失故征吉者以其相承也二曰眇能视则以说而惧乎情止乎礼义昏而能眀者也故以幽人之贞为宜而夫子释之曰未变常常即恒也葢长男长女之配合始为恒归妹非恒而归者以娣则恒矣男女居室人道之常而不为茍合则虽守字终身而于常道亦未为变也初则循分以行二则明义以处履之三爻柔正当兑之缺处故言其不足于仁智意主于眇与跛也此之初二爻刚为说以动故虽不足于行而有所依借以前虽不足于明而不致冒昧以动意则主于能履能视也
