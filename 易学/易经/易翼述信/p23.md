<!-- { "loadSidebar": true } -->
　　九三日昃之离不鼓缶而歌则大耋之嗟防○象曰日昃之离何可久也
　　三变噬嗑离明而遇震动明过而渐昏矣故曰日昃震为决躁又其卦词曰震来虩虩又曰笑言哑哑噬嗑三爻之变即离亦曰遇毒故此有哀乐不常之象夫子传曰何可久也正见无恒之人忽哀忽乐而亦即为衰亡之徴也其实大耋之嗟仍是其乐无极之意若君子则生顺死安何有衰亡之惧乎○纵欲极志此乐之情不得中和之正者也
　　九四突如其来如焚如死如弃如○象曰突如其来如无所容也
　　四变贲贲者饰自后起非固有之者也故有突如其来之象离火而遇艮止之故有焚死弃之象三之震但昏妄而已四之贲则纯事外饰而在内之明德亡矣突如者肆情纵欲有触輙动也焚如者利欲熏心膏火自煎也死如者生机絶也弃如者良心丧失而不可复还也逐字入深传曰无所容容字即孟子所云容光必照之容言胸中尽为私欲蔽塞无所容其光明也与卦词畜字正对○暴剧躁妄此怒之情不得中和之正者也
　　六五出涕沱若戚嗟若吉○象曰六五之吉离王公也五变同人遇干合下卦玩之乃日在天之下则夜中也凡人静则神清而于旦昼所为不免有愧悔怨艾之萌故曰出涕沱若戚嗟若沱若者悔大过也嗟若者悔小过也此复明之机故曰吉五有中顺之德变气又为夜气之清是以如此夫子曰离王公者离字读断言六五之吉其离之位正当王公故不但常人能悔其过为吉已也而因以见下文上爻取象之意呜呼人君之德莫大于悔过此秦誓之所以列于书也欤○悔过思善此哀之情得中和之正者也○初曰敬之此曰出涕即戒惧慎独之意
　　上九王用出征有嘉折首获匪其丑无咎○象曰王用出征以正邦也
　　上变丰遇震丰大也其卦词曰宜日中彖曰明而动故丰然则此爻为去其昏蔽而有以复明之本体矣上处离之终重明复生之时而以刚德居之又丰之象曰君子折狱致刑故有出征折首之象折首获匪其丑者明之至者也盖擒贼擒王则余众自散不然今日取一卒明日取一将旷日持久而不得奏耆定之绩是以军之重有智将也在胜私者必使根株尽防方为至明若但去其微疵小过今日方免明日复然姑待异日而异日更甚则亦不智之甚矣必如此之有嘉折首而不以得其丑类为功方为善补其过者论语曰君子之过也如日月之食焉过也人皆见之更也人皆仰之此上爻之所以日复中也欤夫子传曰以正邦此正字正应柔丽中正之正字在王公则曰正邦在君子则曰正心一而已矣○克之于既发之后即已发之致和也
　　蔡氏渊曰坎离之用在中二五皆卦之中也坎五当位而二不当位故五为胜离二当位而五不当位故二为胜

　　易翼述信卷五
<经部,易类,易翼述信>
　　钦定四库全书
　　易翼述信卷六　　　庐州府同知王又朴撰
　　【艮下兑上】
　　咸亨利贞取女吉○彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　合订云柔往居上刚来居四干以一画予坤坤以一画予干乾坤交至于三索交感之至矣卦象兑为泽艮为山山泽通气隂阳感应以相与也卦徳艮止兑悦以止为恱也恱感也止则无心矣安溪李氏云感道利在于贞如取女然则吉取女者以礼合以情与以义终焉者也又咸贞之道取女如是则吉窃以此卦当与同人卦叅看同人言忠恕此则言一贯也传释卦词虽有三义然皆所以言一盖二气之感应以其一也男之下女惟其一也一故止寂然不动者也恱则贯感而遂通者也天地感而万物化生所谓天得一以清地得一以宁也圣人感人心而天下和平所谓侯王得一以为天下贞也系词大传曰天下之动贞夫一故四爻为卦主而但曰贞吉也又杂卦传曰咸速也而感以无心则不疾而速矣
　　象曰山下有泽咸君子以虚受人
　　合订曰廓然大公虚也物来顺应受也盖惟虚斯灵惟灵斯应此即止而说此即一贯也
　　初六咸其拇○象曰咸其拇志在外也
　　初变革遇离火炎上故曰志在外盖初之所感甚浅又与上皆无位故无可感而不言吉凶
　　六二咸其腓凶居吉○象曰虽凶居吉顺不害也二变大过曰栋桡故凶然本气为艮又有中正之徳故曰居吉又遇巽之小心传故曰顺不害也
　　九三咸其股执其随往吝○象曰咸其股亦不处也志在随人所执下也
　　三变萃在上之下故曰股遇坤顺又本气与四五皆阳爻也三宜应上乃不应上而随四五故曰执其随三四五成乾卦健行故曰往止而悦则吉往故吝也
　　九四贞吉悔亡憧憧往来朋从尔思○象曰贞吉悔亡未感害也憧憧往来未光大也
　　四变蹇其卦词曰贞吉者也故此亦云又兑悦遇坎险故曰憧憧蹇利西南西南则得朋故曰朋从四当心位故曰思夫思心之官也而系词大传曰天下何思何虑岂竟置思于无用哉盖知止则定静安而后能虑四乘下卦之止而为兑悦之始悦诸心则研诸虑所谓一致而百虑者此已惟同归故殊涂惟一致故百虑先儒所谓有一方可贯也又云无忠作恕不出则同归二句断不可倒说朋从尔思说者皆谓为同类之人从尔思言其思之狭窃谓天下之人皆同此一心天下之心皆同此一理周子曰一实万分张子曰万物本一一能合异也故夫子则一贯而一间未达之顔子亦闻一知十若必逐事逐物以思憧憧然于往来之间则尔既思其报以为施人亦思其施以为报所谓感应者皆属有形之私亦狭而可量矣此霸者之小补其民所以驩虞如者也以其小补故未光大惟贞夫一则应万物而无心老安友信少怀君子所以笃恭而天下平也尧舜事业巍巍荡荡光大之风此可想见系词大传所云精义入神以致用利用安身以崇徳者正言致一之学过此以往则言一已致矣
　　九五咸其脢无悔○象曰咸其脢志末也
　　五变小过遇震雷起于下而上闻故不应二而比上为咸其脢也五自是二之应又中正当位此宜为正感而何以曰咸其脢盖应二即为有心之感而非咸矣惟本气为咸而变气为小过故不下应而反比上有脢象焉虽感于无心而去艮止为逺故但无悔而不可为贞吉悔亡也
　　上六咸其辅颊舌○象曰咸其辅颊舌滕口说也上为兑主兑为口舌又变之遯兑遇干干亦为言遁词知其所穷上穷位也故曰咸其辅颊舌传曰滕口说则亦不能有所感应矣
　　【巽下震上】
　　恒亨无咎利贞利有攸往○彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣安溪李氏曰刚上柔下分之定也二体皆长则定位而有常盖咸语其情故二少之交专而不贰恒言其理故二长之分定而不移也又八卦之情变化无常者莫如雷风然其相与之理终古不变观其至无常者然后至常者可见也卦徳巽而动凡躁动则无常若沉潜谨审而动有常可知矣天地寒暑之化所以为有常者潜移黙运故也又曰凡事未有可久而不可通者是恒有亨义也又积久则必通卒然之通与卒然而通虽通或有咎也恒之亨亨且旡咎矣其占又利于守正而利有攸往盖守正贵于能恒又守正然后可以谓之恒也恒故利有所往又能守能行然后可以为恒也合订曰恒必以贞而贞无一定事终则变变则复始有终有始者无始无终也日月之往来四时之代谢圣人之化成天下皆此道也窃按李氏谓变化无常莫如雷风观其至无常然后至常者可见此则终则有始之义时中也惟时中而后可恒圣人之取象精矣
　　象曰雷风恒君子以立不易方
　　合订曰立与咸象虚对无着之谓虚有据之谓立虚则人任来立则我不往惟不迎故不拒咸恒原无二道也窃按此说立字并以易讲不易精甚
　　初六浚恒贞凶无攸利○象曰浚恒之凶始求深也初变大壮以巽之入遇干之健故为浚恒合订曰浚恒者欲以躐等之功致恒久之效也安溪李氏曰卦论巽体则沉潜渐渍之义所以为善以柔居初为巽主是始事而欲深入非其序矣盖持久坚重者惟刚徳能之柔则不能故也
　　九二悔亡○象曰九二悔亡能久中也
　　二变小过遇艮传云能久【句】中【句】九二不当位宜有悔然所以能久者以其能以中徳随时制宜而不执乎一故悔可亡也小过过与时行正以不当位为过而与时行即中之谓也盖巽行权其变艮亦万物之所以成终而成始与彖词终则有始意同
　　九三不恒其徳或承之羞贞吝○象曰不恒其徳无所容也
　　三变解恒而解则不恒矣且以巽入遇坎之险诈故为无恒之象安溪李氏曰卦惟二五中也可常之位也未至则有不可常而常之象过则有反乎常而不常之象三过二中不恒其徳也行无常度则已不安事无常法则物不顺或承之羞不知其所自来也以此为贞能勿吝乎合订曰羞自人承吝由已生也窃按中则久于其道终而有始者也所谓权也不权即非中故中字离不得一时字
　　九四田无禽○象曰久非其位安得禽也
　　四变升本气既恒而刚不中正变气又遇坤之安贞传所云久非其位也震动而坤为地为众田象为迷从禽象为吝啬无禽象合订曰四与初应初求深矣招之不来犹姤四之包无鱼也
　　六五恒其德贞妇人吉夫子凶○象曰妇人贞吉从一而终也夫子制义从妇凶也
　　五变大过大者过也故有妇人吉夫子凶象五虽得中然六隂柔又以震动遇兑说是以顺为正者也合订曰二与五皆中二中而无悔五中而为夫子凶者柔中非刚中也义者宜也因事制宜即彖传所谓终则有始也以义制事权衡在我从义不从人夫子之道也
　　上六振恒凶○象曰振恒在上大旡功也
　　上变鼎遇离有电之雷为霆故曰振恒合订曰圣人系爻俱从本卦起义咸六爻皆咸恒六爻皆恒通易皆然而恒更多一转折盖卦词原有恒久不已利有攸往两义初三五爻贞字与往字对往则变通贞则执一也二传曰能久中四传曰久非其位上传曰在上因爻辞不言贞故特补足其义震之终为振恒震者振也振动不恒也在恒之上是恒于振恒也窃按传言大无功者大指九三易凡言大皆谓九言小皆谓六通例也三本应上以上过于振动则自用而三之刚不能有所助矣师之三爻传亦云大无功盖谓九二比而不比也
　　【艮下干上】
　　遯亨小利贞○彖曰遯亨遯而亨也刚当位而应与时行也小利贞浸而长也遯之时义大矣哉
