<!-- { "loadSidebar": true } -->
　　先儒皆将遯字解成隐遯非也合订谓为以遯致亨又据大象以为非隐退之义然则当作退逊解矣安溪李氏曰当遯之时遯而后亨不遯则身与道俱困矣小利贞者言当此之时固当不失其贞然非可直躬以行其志论语所谓危行言孙此大象所谓不恶而严皆小利贞之义也合订曰此卦旧解多误悲天悯人者圣贤不忍斯民之心当滔滔天下皆是之时犹辙环不息况二隂浸长四阳在位岂君子不可为之时乎遯谓隐忍逊避婉转以求有济非引身而退也按此二说皆不以小利贞指二隂也又说统曰遯与剥不同遯者造化之所以妙其机君子之所以藏其用也藏其用则不穷于用矣故亨阳为发舒为大隂为收敛为小当遯之时与时而行其贞在小又曰遯者隐藏不露形迹之意又了凡袁氏曰亨义全在行处见之时为当遯之时于当遯之时而遯易能也于当遯之时而行未易能也此诸说皆与上同义然实皆本于程传而朱子不谓然者以为若如程传所言则与刚当位而应与时行也之下当云止而健隂进而长故小利贞今但言小利贞浸而长也而不言隂进而长则小指隂小之小可知况当遯去之时事势已有不容正之者程说虽善而有不通矣或问按易中小字未有以为小人者如小利有攸往与小利贞之类皆大小之小耳未知此义如何朱子曰经文固旡此例然以彖传推之则是指小人而言今当且依经而存传耳据此是朱子不信程传而以夫子之彖为断也然其解曰小人则利于守正不可以浸长之故而遂侵廹于阳也夫小人之不利于君子之进而必求所以去之也如水火之相忌此虽喻之于理道怵之以祸福而犹有不能得者乃仅仅戒之曰尔辈之势虽渐盛然不可侵廹乎君子也圣人于此不亦迂而旡当乎且夫利者所以和义贞者所以干事小人之浸长者能之乎即如朱子以正解贞字夫小人而能正耶能正矣而尚为小人耶且谓与否之初二两爻相类夫否初爻谓大人以其彚贞而吉未尝谓小人能变为君子二爻谓大人能以否亨未尝谓小人能包容乎君子但因误解否卦遂并此而亦误解也然则浸而长当如何易酌曰浸而长故小利贞以人卜君子也若羣隂暴长则天下事不可为矣惟积渐而来故尚可隄防而挽囘之就中搏捖微权斡旋妙用莫可名言故极赞其大曰时曰义言因时制宜不得拘拘一辙也又曰临遯之对大壮遯之反皆曰利贞遯加小字其非为小人谋也明矣又三阳进而为否则曰不利君子贞二隂未至于否则小小利贞以此互推其义自明盖伊川之说本注疏不可易也此说甚透但说小字仍拘于纎微之意窃按彖刚当位而应当位者九五应者六二也玩一而字则二柔之为功亦不下于九五矣再观二爻词义传谓之固志其为柔之利贞又何疑乎易酌又曰朱子以知时而遯为与时行恐与刚当位而应句不侔传曰遯者隂之始长君子知微故当深戒而圣人之意未便遽已也故有与时行小利贞之教圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其暂安苟得为之孔孟之所屑为也此理甚好朱子已引入近思录至于解经独不用何也又其说彖之末句曰本义但云处之为难孔子不云乎果哉末之难矣如何见得时义之大且上戒小人之长而下句忽赞君子之遯于文义恐亦未协窃按上干下艮内止而外健健即行止而又以健行与时行也此毋意毋必者夫子已以与时行概止而健之义矣又何必再言至于隂进而长夫子惟于临即曰刚浸而长而于此未闻曰隂进而长即其释小利贞亦止曰浸而长而去夫柔字者不与隂以长也盖二隂浸长故处以坤柔利贞之徳乃亨二以隂柔应九五得中之刚所以有利贞而亨之徳也当善会彖意仲诚张氏曰亨利之在遯与人情相反人情以遯之时为塞而孰知其亨也人情以遯之事为不利而孰知其利也则遯之时有义存焉其义岂不大哉说颇佳
　　象曰天下有山遯君子以逺小人不恶而严
　　安溪李氏谓天下有山拔出于地之上而势与天近亦违世特立之象此但疏严字义而与不恶无关且亦多添出一地字来不如本义为妥盖谓天盖高而卑而下之亦惟山则君子之遯非如天之不可阶而升也然其巗巗气象亦令人望而不可犯矣所谓逺小人不恶而严如此仲诚张氏曰天者气也地以上皆天山势髙起则天气退避然亦逺之而已声色不形也君子于此得待小人之道有好为力争以气节为严者以为非此不足扶纲常则天亦与山角矣此说亦新奇可喜
　　初六遯尾厉勿用有攸往○象曰遯尾之厉不往何灾也
　　初变同人遇离欲同于人而附丽其羣有尾象尾者谚云尾其后是也君子见几而作不俟终日既已后矣而犹往昧孰甚焉往则有灾不往何灾乎往者应四也勿往者初也此本气止而变气明故有然也易酌曰处乱世者或去或不去归洁其身而已往既有厉则亦何必以逺去鸣髙勿往非甘心乱世也朱子晦处静俟四字极好
　　六二执之用黄牛之革莫之胜说○象曰执用黄牛固志也
　　二变姤遇巽卦全体又为大巽巽为绳直为进退本气又应五是一气也有固执之意居中黄象以柔居柔顺之至也牛象巽为寡髪革象莫之胜说者易酌曰即遐不谓矣不啻若自其口出之意辅嗣王氏曰居内处中为遯之主物皆遯已何以固之惟有中和厚顺之道可以固而安之也弱侯焦氏曰剥卦隂剥阳也而取宫人之宠以顺上遯卦隂驱阳矣而取黄牛之毕以留贤玩此二说是不惟不遯且欲留遯者矣诗云絷之维之以永今朝又云毋金玉尔音而有遐心然则君子不屑去而委曲以保全善类其苦心为何如者哉是以夫子赞遯之时义大也安溪李氏引箕子之言我不顾行遯正是此意窃按后世如李东阳之不与刘谢同去而善类多赖以安亦然
　　九三系遯有疾厉畜臣妾吉○象曰系遯之厉有疾惫也畜臣妾吉不可大事也
　　三变否遇坤本气合二四互巽变气合四五亦互巽系象否疾象艮为阍寺坤有臣道妻道故曰臣妾易酌曰三阳下比二隂系恋之而不能脱迹逺去腹心之患也善良之忧也故曰厉然岂付之无可奈何已乎若以臣妾之道畜之犹可获吉而免于疾厉也安溪李氏曰不可大事即小利贞之意此从程朱之说易酌则曰惫者一阳为二隂所困也不可大事只可畜以臣妾不可任以大事也厚其禄赐终不假之事权则小人无所肆其毒而君子获安矣此又一意又曰初不必遯二不可遯三不能遯圣人皆以小利贞之道望之
　　九四好遯君子吉小人否○象曰君子好遯小人否也四变渐干遇巽干以健断巽以行权故曰好遯好遯程朱皆谓有所好而能遯指应初也安溪李氏则曰好者不恶之义与合订同合订之说曰九以阳居隂刚柔兼济不恶而严者也好与恶反不恶故好也君子如此则吉非褊急小人所能为也否字承好遯不承吉字故曰君子好遯小人否也此小人谓硁硁之小人
　　九五嘉遯贞吉○象曰嘉遯贞吉以正志也
　　五变旅遇离离为雉鸟孔子叹其时者也故有嘉遯义合订曰遯以逺小人为义故自四至上一爻胜一爻九五彖辞所谓刚当位而应者也嘉者防合众美之谓九五居尊众阳夹辅二隂亦洗心涤虑以应之人君能任用贤臣则不动声色而不仁者逺如姤五之含章隂邪自化是能以其正正天下之不正也此贞之所以吉遯之所以嘉也象传曰嘉遯贞吉以正志也万化皆本于君心君心正则旡不正矣遯六月卦于时为夏于徳为亨亨斯大矣卦言小利贞二隂之贞九五贞之也此说精甚
　　上九肥遯无不利○象曰肥遯无不利无所疑也上变咸咸相感以无心干健遇兑说断而说于心故传云旡所疑也易酌曰三阳不与隂系则与隂应独上居干之终遯之极在卦外而去隂最逺者也故可以超然自得称肥遯焉传以肥为充大寛裕本义但加自得二字余谓肥者优游泮奂之意睟面盎背疾惫之反也安往而不利哉传曰遯者穷困之时也善处则肥矣精甚安溪李氏曰遯之下体居内而未遂其遯者也故曰尾曰执曰系及乎上体则在外之象遯之时也然四五在事之中有应于内则事犹有所难处而志未平上居外无应故坦然无所疑而无不利也窃按遯之为卦止而健又全体成大巽巽以行权徳之制也故利贞者不在刚而在柔而各爻皆有权宜之义而言贞者独九五一爻而已权非圣人不能而嘉遯者视天下如一人又所谓圣而不可知之谓神也
　　【干下震上】
　　大壮利贞○彖曰大壮大者壮也刚以动故壮大壮利贞大者正也正大而天地之情可见矣
　　程传以阳长过中为大壮窃按过中与大过何异不如本义四阳盛长之说为妥合订曰干刚不屈于物欲正也以干刚之道动动以正也谁得而挠之云胡氏曰心未易见故疑其词曰复其见天地之心乎情则可见矣故直书之孟子养气之论自此而出大者壮也即是其为气也至大至刚大者正也即是以直养而无害窃按大壮非不亨也盖不可言亨也必利以和义则为集义以生必正固以干事则为勿忘勿助至千万人而往则不言亨而亨自见矣若如他卦言亨圣人恐人任血气而不归之于义理之大勇也
　　象曰雷在天上大壮君子以非礼弗履
　　大象正古人所云自胜之谓强也一履字即该视听言动
　　初九壮于趾征凶有孚○象曰壮于趾其孚穷也初变恒遇巽方初而即有久于壮之意则是以壮自任自信者矣故曰征凶有孚程朱传义皆以有孚为征凶可必似有孚为虚词合订曰壮趾之凶以凶为壮也其凶也其孚也荆轲易水歌曰壮士一去不复还彼以为还而后去非壮士也故乐为不还而甘心焉此暴虎冯河之勇亦匹夫匹妇之谅其穷也非壮之故孚之故也卦言大壮而爻义皆贵用柔故阳居隂位吉阳居阳位凶
　　九二贞吉○象曰九二贞吉以中也
　　二变丰遇离居中壮而且明是当壮而壮者也故曰贞吉安溪李氏曰二与四皆以刚居柔不过于刚故贞吉之词同盖以刚居柔非正也然乃处刚之宜则正道在是矣四曰悔亡此爻直曰贞吉者中以行正故也
　　九三小人用壮君子用罔贞厉羝羊触藩羸其角○象曰小人用壮君子罔也
　　三变归妹遇兑互四五亦为兑羊象阳盛则将决五与上之隂乃四隔之藩象干阳正壮又以震而动触藩象三处下卦之穷又以阳居阳太过则挠兑又为毁折羸角象本气健则为血气之勇是小人用壮也变气说则为利物之和是君子用罔也合订曰不曰罔用而曰用罔嫌于不用刚而或用柔君子顺理而行刚柔俱无所用也若小人以刚处壮敢作敢为事未尝不是【诠贞字】而激昂太过灭裂卤莽所伤实多此由涵养未到气质用事犹夬三之壮于頄也按此说甚细然则小人谓好刚好勇而不好学一种人非佥壬之小人也
　　九四贞吉悔亡藩决不羸壮于大舆之輹○象曰藩决不羸尚往也
　　四变泰遇坤小往则悔亡大来则贞吉四与下卦既皆阳变气又为泰是不为五上二隂之藩而且决之矣又震动遇坤顺决而不羸者也坤为大舆而系九四之变气故曰壮于大舆之輹安溪李氏曰前遇隂而复乘干故有藩决不羸壮于大舆之輹之象或曰泰之三则有戒词壮至四阳极矣何以反无戒而决其往也曰凡卦诸爻皆相备为义泰前有防茅冯河之象矣故于三戒之此卦初三既以壮趾触藩为凶厉二又贞固自守而已苟非有壮于进者乘时之义安在乎卦之为壮进其义也要在于贞而已按此说发挥传云尚往之义甚透
