<!-- { "loadSidebar": true } -->
　　象传曰大君有命以正功也小人勿用必乱也【开国功之大者承家功之小者象曰以正功言爵赏之命乃所以正诸将武功之等差也王三锡命锡命于行师之始意惟在于怀小人勿用勿用于功成之后意惟恐其乱圣人之为计深矣杨敬仲云去一害民者又用一害民者以乱易乱必不可后世杂霸之説兴逆取顺守之説兴有曰用得其道则天下狙诈咸作使此非君子之言也用一诈者天下之诈心咸兴用一小人天下小人心咸肆行一不义杀一不辜而得天下君子断不为也用师而用诈取胜于目前贻祸于后日其应如向】
　　【坤下坎上】
　　比【毗志反卦内并同】吉原筮元永贞无咎不宁方来后夫防【许慎云比密也二人为从反从为比葢以二人反面相从为之比此卦坤下坎上一阳居尊位而五隂从之如五家为比而比长统之故取比为名也上亲下则下有归下亲上则上有与有归则不离有与则不自生民以来至于今未之能易故曰吉原筮元永贞无咎主众隂言原者再也与礼记莫有原之原同本艸原蛾第二也汉书原庙左氏原田同义下卦名初筮上卦名原筮蒙主爻在下卦九二以初筮而得之故称初筮比主爻在上卦九五必再筮乃得之故称原筮元永贞指五也五一阳居中元象永守其元便是贞王度无外莫大乎元元又莫贵乎永贞旧割裂分三徳不成文理当比之世必择所从惟筮得永贞此元徳之人而比之则可以免于悔咎也萃比下体同坤但萃四有分权者故元永贞言于五比下无分权者故元永贞言于彖义各有当耳不宁方来主五言不宁者五之不敢康宁也五体坎坎为劳卦为加忧故曰不宁屯彖传言建侯不宁亦指坎言五唯怀匹夫胜予之虑兢兢乎不敢以自宁正能永贞其元徳者天下感其徳方且来归附而未已也方来舆朱绂方来同解或以坤为方指下体互体皆坤象似凿来谓下四隂主五而言故称来亦犹需之上六称不速之客三人来也后谓上夫谓五凡卦下画为前上画为后阳画象夫隂画象妇睽卦遇元夫亦谓阳画也夫唱则妇必随上六一隂高亢于九五之上固不服乃自后于夫之象凶不亦宜乎又虞仲翔云坎为后艮为背上位在背后无应乘阳故称后夫葢以三四五互艮取象亦通杨廷秀云商以离徳亡周以同心昌故曰比吉太公避纣以待文王曰吾闻其善养老马援舍陇而归汉曰当今非但君择臣臣亦择君故曰原筮元永贞无咎郦生説田横以天下后服者先亡故曰后夫防六爻皆变则为火天大有】
　　序卦传曰师者众也众必有所比故受之以比比者比也【比者比也上比卦名下比即众必有所比之比相亲附之谓也众必有所亲附依归则听其约束故卑躬伛偻以事之出赋税以养之正名分以尊之桞子厚谓生人之初与万物俱生不能搏噬且无毛羽必将假物以为用假物者必争争而不已必就其能断曲直者而听命焉以安其众此屯蒙需讼师比六卦之序之意胡仲虎云易一阳之卦凡六复师谦豫比剥也而最吉莫如比】
　　彖传曰比吉也比辅也下顺从也原筮元永贞无咎以刚中也不宁方来上下应也后夫凶其道穷也【比吉也乃渐卦女归吉也之例添一也字觉有咏叹意旧作文非也书云惟天生民有欲无主乃乱故一家必有家之主一国必有国之主而况于天下无主则乱有主则治此比之所以吉也比辅也释卦名比字下顺从也释吉字卦之名比谓如车辅之比近而辅于辐坎坤皆有舆象故称辅其所以为吉者以下体坤二三四互体亦坤皆以坤顺之徳而从主爻之五则比道斯成故吉也原筮元永贞之所以无咎者以再筮得上卦九五有刚中之徳正所谓元永贞者得此人而比之则比其所当比何咎之有不宁方来上下应者言一阳在上与下之四隂相应下赖上以相统上赖下以相安繇上切于应下不遑宁处而绥之故下亦急于应上方来未己而比之也彖言元永贞又言不宁最为吃五惟有此徳故可以来下之比亦见君位本为天下之至险有徳则人比之无徳则人去之此所以不易惟王坎一阳在众隂之中其体本如是也若夫上六一隂独不比五则失其亲辅之道而自后于阳刚之夫理势穷蹙凶斯及之矣如万国朝禹而防风独否诸侯朝齐而谭子不来及隗嚣公孙述之徒皆是故曰其道穷也穷以卦终言干上九称穷之灾坤上六亦称其道穷】
　　象传曰地上有水比先王以建万国亲诸侯【水为土妃物无亲于是者子夏传云地得水而柔水得地而流庄子云水之守地也审正比象也天下可以一人统不可以一人治民方比我而我无以比之则踈必躬比之亦踈于是众建万国以属诸侯而又制朝觐防同之礼以亲之俾各承流宣化以亲其民如是则视天下犹一家视万民犹一身而天下比于一矣大象例凡立法定制之事则称先王封建之法始于羲皇成于尧舜而三代因之坤为众为土万国象诸侯分布其上地上之水象震为诸侯坎以一君綂二民与震同意故亦有侯象元永贞者比之本建国亲侯者比之法胡仲虎云师之容民畜众井田法也可以使民自相合而无间比之建国亲侯封建法也可使君与民相合而无间杨敬仲云后世之郡县亦古之万国唯不择贤乆任故治苟且民失其安风俗益坏藩篱不固遵易道而行无一夫不被尧舜之泽矣】
　　初六有孚比之无咎有孚盈缶终来有他【古本亦作它】
　　吉【变震为屯按爻辞惟五言显比余各以比之为文皆指人来比我言或谓比卦专取隂比阳为义非也阳象君隂象民民固不可不比君而君尤不可不比民也必君先以是感而后民以是应故彖辞之所重者在不宁方来一语此意不可不知有孚指五五体坎中实为孚凡易言有孚者二十一皆有坎象有孚比之者言五来比初也五虽非初之应而实卦之主其来比初正初之所当比者夫何咎因非应故虑其有咎今不特无咎而已且有他吉则以五之来比者其有孚盈缶故也缶盎也土煅成外实中虚以离取象离中画隂者土也全体离者火也若离之鼓缶坎之用缶乃三画之离也比初变则成震震为仰盂积至五肖离离象缶而坎水满于仰盂之上故曰盈缶五以诚心比下不特孚二而已三四皆在缶中五皆孚之而终来孚于初者缶之底也以位处下极五自上而下故曰终来五有元永贞之徳初若择主而事非五焉往即正应之四亦往从之矣故许其有他至之吉以初与五非正应故曰有他如大过九四中孚初九皆曰有他亦皆指非应而言又郑康成解盈缶云爻辰在未上值东井井水人所汲缶汲也未详卦变屯屯固比合合而能固吉孰如之】象传曰比之初六有他吉也【以五非正应称他吉故提出初六以释之若六二则言内而不言他矣】
　　六二比之自内贞吉【变坎为习坎互体坤变震此比之亦谓九五来比之也苏】
　　【子瞻云以应为比故自内葢下卦为内上卦为外二五正应故五来比二乃自其内卦所本有之应非假合者伦故曰比之自内阳唱隂随各当其位守贞不变则能吉变则敌应无吉道矣】
　　象传曰比之自内不自失也【五乃二所自有因其来比而往比之是不自失其所应之偶故曰不自失也】
　　六三比之匪人【王肃本有凶字○变艮为蹇互体坤变坎约象艮变离匪人指上六】
　　【凡三画卦中书为人位六画卦三四为人位上非人位故曰匪人彖言比吉原谓下四隂皆顺从乎五则三亦在比吉之中而此曰比之匪人者非三往比上乃上来比三葢上以三为应已故也本非三咎故象不言凶有如三因上之比遂舍五而往比焉凶必不免矣变则应上与五相敌失比之义】
　　象传曰比之匪人不亦伤乎【虑三之失所比也故警之曰匪人来比不亦伤乎令人猛然觉悟惕然有深省处马援劝隗嚣专意东方而隗嚣降蜀至于杀身亡宗为天下笑非大可伤而何】
　　六四外比之贞吉【变兑为萃互体坤变艮约象艮变防外指五以位言之五在四】
　　【之外也曰外比之者九五来比之也以柔居柔履得其正最近于五有相承之象故吉凡爻以贞言者皆欲其不变此爻变则失正且失所比】
　　象传曰外比于贤以从上也【贤与上皆指五五有刚中之徳故称贤位在四上故称上外比于贤此倒句文法言贤者来比之也若以四往比五为比贤则下句复云从上似复矣从上者谓四顺从乎五五以贤居上既以比唱故四不得不以比从也】
　　九五显比王用三驱【郑本作】失前禽邑人不诫吉
　　【变坤为重坤约象艮变坤五以阳刚当天之中众所共睹与上防下幽者不同然此凡卦九五皆然而尤莫盛于比众隂皆伏九独居尊上下无阳以分其权圣作物覩之象也故曰显显比者显明其比道以示天下下三句是也王者之于天下以大中至正之徳亲之如太阳中天而权谋术巧有所不事可以比天下而不可以示天下王者不繇也我顺者纳之不我顺者听之其象为王者之田用三驱失前禽而邑人不诫者然先王以四时之畋不可废也故为三驱之礼驱即谓驱逆之车驱出禽兽使就田也三驱者褚氏诸儒皆以为三面着人驱禽必知三面者禽唯有背已向已趣已故左右及于后皆有驱之失前禽者在礼天子不合围唯禽兽顺而来者取之凡从前而逸去者皆免矣五王象上坎为马为弓为弧为天下坤为舆为众互艮为黔喙之属皆驱禽象云三驱者二为五应所不必驱初三四等三爻原非正应皆来比已有三驱象前禽指上六也体坎为豕禽象上爻在五前故爻曰前禽画卦在五后故彖曰后夫一卦五隂而四隂从阳上独背之是失前禽也邑人指二坤为邑二人位乃五之应也不诫者朱子云葢虽私属亦喩上意不相警僃以求必得也二与羣隂同体无系援之情故有不诫象王者虽以尽比天下为心而未尝强人彼岂以失禽为介介者哉我无介邑人亦无介大公无我之心众见之矣所谓显比者也故吉葵丘之防宰孔遇齐侯曰齐侯不务徳而勤逺畧故北伐山戎南伐楚西为此防也东畧之不知西则否矣汤之祝网则不然欲东欲西欲南欲北欲髙欲下靡不任之失前禽邑人不诫此之谓也苏君禹云曰元永贞曰不宁曰显比务使君之心无一息不运于天下而又未尝有意于留天下举天下之情态若无所有于心而又未始置天下于无所用心如天之元气见其常运地之元形见其常流而形形色色之往来第普之以无心耳此其为善于比天下者乎坎为坤行险而顺故克舍前禽邑人不诫亦顺象】
　　象传曰显比之吉位正中也舍逆取顺失前禽也邑人不诫上使中也【程子云显比所以吉者以其所居之位得正中也处正中之地乃繇正中之道也比以不偏为善故云正中逆顺以向背言上六一隂以乗隂为逆初六六三六四三隂以承阳为顺舍前禽之逆而不取故失之是倒解古文法自不泥郭京举正作失前禽舍逆取顺也似未必然逆者如覆盆不见天日非光景之不明舍者如鳬雁不计去来非鄙夷而不纳然前禽可失无必得之心特王心然耳邑人何自知之乃皆不用告诫听其自失则上之中实使之然也二五居上下卦之中同徳相应若或使之九五显比之道如此】
　　上六比之无首凶【变巽为观以六位自下言之初始而上终初本而上末以全体】
