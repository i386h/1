<!-- { "loadSidebar": true } -->
　　【大车二也载谓载五也胡仲虎云坤为大舆九二体干而曰大车者舆指轸之方而能载者言车则以其全体而言引之以马之健行之以轮之圜皆干也况九二以刚居柔柔则其虚足以受刚则其健足以行有大车阳为大故称大二虚任受九刚任行与大畜九二同又二变离离虚而能容亦车载象二五相应阳志上行故有有攸往之以是而往何咎之有程子云刚健则才胜居柔则谦顺得中则无过其才如此所以能胜大有之任愚按吕伯恭有言大臣之位百责所萃震撼击撞欲其镇定辛甘燥湿欲其调剂盘错棼结欲其解纾黯闇污浊欲其茹纳故为大臣者必如大车以载而后可有攸往者杨敬仲谓言车力之有余徳之大者无所不备无所不济泛应曲当通行而无碍是也此王佐之才唯伊尹周公当之胡仲虎云不曰吉者大臣任天下之重职当如此也仅得无咎处大有之难如此愚又闻之师云九二大夫也何以知其为大夫也诗曰大车槛槛毳衣如羙大车大夫之车也九三公也公用享于天子是也天子三公称公王者之后称公九四卿士也何以知其为卿士也王公相去一阶尔其为尊卑也微礼王祭不以公为尸以卿为尸不嫌也其为尊卑也晳九四近臣贵而未盛卿士之象故曰匪其彭明辨晳也六五天之子也上九天也六五受天之祜三公九卿二十七大夫皆能有之矣人有十等裁及大夫大之也此葢以爻位言存之以备参考】
　　传曰大车以载积中不败也【车大则胜重载故虽多积于车中而行不败曰积中不败即释有攸往无咎意中虚故能积健故不败】
　　九三公用亨【香两反古字亨享通用有亨无享据左氏传解此爻有战克王飨之句当】
　　【作享读】于天子小人弗克【变兑为睽互体干变离约象兑变坎三公位也天子指五三居下体之上乘极刚之势而承柔顺之主勲名一时莫过焉用以受宴飨于天子非徳莫之能胜葢桓文之业也彼惟能输其忠荩勠力于天子以屏翰大有之治而天子方虚中下贤故有公用享于天子之后世之假此名以树权者比比而是圣人防之豫矣故曰小人弗克爻变兑自三至五亦兑兑为口故有宴飨象左传僖公二十五年春正月丙午秦伯师于河上将纳王狐偃言于晋侯曰求诸侯莫如勤王使卜偃卜之曰吉遇黄帝战于阪泉之兆公曰吾不堪也筮之遇大有之睽曰吉遇公用享于天子之卦战克而王飨吉孰大焉且是卦也天为泽以当日天子降心以逆公不亦可乎大有去睽而复亦其所也杜预注云干变兑以当离日之在天垂曜在泽天子在上説心在下是降心逆公之象又去睽卦还论大有亦有天子降心之】
　　传曰公用亨于天子小人害也【居公位而际大有善用之则以亨于天子否且以自害可不惕夫能与天子为难者莫如诸侯故圣人特为戒如此】
　　九四匪其彭【子夏本作旁虞翻本作尫】无咎【变艮为大畜互体干变兑约兑变】
　　【震程子云彭盛多之貎诗行人彭彭行人盛多之状雅驷騵彭彭言武王戎马之盛也九四在三阳之上以阳息之卦言之则为四阳之大壮盛之至也卦名大有彭字即大字之义其四自谓也近君者势不挟而震用事者权不招而集权势所归祸败所随六五柔中而四以刚首逼之必也引嫌多惧视诸阳之盛皆五之有已不敢僣有其彭而后可以免咎九四以阳居隂变艮明而知止故克匪其彭】
　　传曰匪其彭无咎眀辨晳也【晳明貎九四居四阳之首而率诸阳与之偕进其盛多葢彭彭矣使明不能烛理智不能虑逺以其盛多者而震之必非柔中之君所能安也下三阳皆健体四乃明之首也以离明辨别事理而能照晰则知彭彭之匪我有而不蹈僣逼之嫌矣所以免于咎者以此】
　　六五厥孚交如威如吉【变干为纯干约兑变干子瞻解上九有云两刚不】
　　【能相用而独隂不可以用阳故必居至寡之地以隂附阳而后众予之斯义也请窃取之以解此爻焉五以柔位居尊何以使诸阳大服而乐为用哉二五正应斯固不必言也三居下卦之首威足震主则圣人已廪廪焉忧其跋扈矣所恃者有四之匪彭在四近臣也而为诸阳之首能率其以偕进四孚则三阳毕孚矣故六五之厥孚交如者专指四言也凡卦中得坎半体者皆称孚五孚四四亦孚五交互而不可解所谓厥孚交如也以此率下天下其孰能撄之固有不怒而威者矣故曰威如吉语云山有猛兽藜藿不采六五与九四相交之谓也应干变亦干故有威如左传成季之将生也桓公使筮之遇大有之干曰同复于父敬如公所杜预注云干为君父离变干见敬与君同】
　　传曰厥孚交如信以志也威如之吉易而无备也【五四相信则有以感在下羣阳之志六五柔中唯行简易无所防备然物自畏之若马伏波之论光武是也蘓子瞻云六处羣刚之间而独用柔柔而能威者何也以其无备知其有余也夫备生于不足不足之形见于外则威削一説威如吉乃戒辞君道贵刚当以威济太柔则人将易之而无畏备之心亷逺地则堂髙所以预防人臣之不敬也亦通】
　　上九自天祐之吉无不利【变震为大壮六五者一卦之主也上居卦之终】
　　【故于卦终言卦主之盛四阳在六五之下者皆应之矣上一阳在上天之位也而亦应五是天之祐五也之指五言吉无不利皆称五葢徴诸大传矣吉以六五之徳言履信思顺尚贤皆所谓吉者沈括谓非吉而利则非所当祐是也以传大有上吉之句观之可见李宏甫云六五一爻备言六五所以大有之徳上九一爻备言六五所以大有之福福徳兼备六五上九合为一人然则上九其天矣离为震卦变大壮动而明壮而正大亦无不利】
　　传曰大有上吉自天祐也【大有上爻之吉其必有以得乎天而祐之者自天而下也】
　　系辞上传曰易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也【五以下诸爻下应也斯之谓人助五以上一爻上应也斯之谓天祐所谓顺者以六五柔顺言也苏子瞻云信也顺也尚贤也此三者皆六五之徳也易而无备六五之顺也厥孚交如六五之信也羣阳归之六五之尚贤也曰履信者以五所信之四阳爻位皆在其下故以履言葢推言六五之徳而上九天位则专锡六五以福也】第八对
　　谦豫
　　襍卦传曰谦轻而豫怠也【谦轻是自卑小之义豫则有满盈之志而怠矣谦以自牧则从故爻多功豫以适已则穷故爻多防冯竒之云一阳五隂之卦其立也一阳在上下为剥复阳气之消长也在中者为师比众之所归也至于三四在二体之际当六画之中故以其自上而退处于下者为谦自下而奋出乎上者为豫此观画立之本防也李子思云设卦命名多以画之反对取谦豫二卦反履小畜之对也履谦取画在三豫小畜取画在四特隂阳之画不同耳皆五隂一阳五阳一隂之卦也一隂在下卦三阳之上其位不顺故名之小畜一阳在下卦三隂之上其位则顺故名之豫一隂在上卦三阳之下其位则宜故名之履一阳在上卦三隂之下其位非宜故名之谦萧氏汉中云兑防艮震下经之主上经之客也在上经之初皆不能自为卦必依于乾坤坎离而后成卦客依主也繇谦而前十五卦上经之上阳中之阳故阳盛而主旺客衰繇豫而后上经之下阳中之隂故阳微而主衰客旺前十五卦乾坤坎离之体多震艮防兑之体少主盛客微也后十五卦乾坤坎离之体少震艮防兑之体多主渐衰而客渐盛也又云客岂遽侵主哉主交客而致其来也坤交艮而成谦震交坤而成豫谦居十五卦之末豫居十五卦之首繇此而上阳日以长而主盛繇此而下隂日以长而客强葢隂阳主客盛衰消长之几防也胡庭芳云同人大有后坤又自与艮震相过成谦豫长少二男之从母也至此震艮二男复用事矣愚按以上下卦及互体观之亦为母统三男之卦】
　　【艮下坤上】
　　谦【古归藏易作兼子忧传作嗛】亨君子有终【説苑终下有吉字○徐锴云谦犹嗛也汉萟文志引易之嗛嗛即谦谦也韦昭云嗛犹小小也为卦艮下坤上艮山之髙而在地下是贬抑其尊甘处物下推逊卑者使居已上也合二卦言之内艮为止则退已而不进外坤为顺则让人而不争所以为谦也刚下乎柔交通之道故亨君子指三三为卦主故爻辞与彖同有终言其乆也谦之道众人不能乆而君子能终之也夫少之事长贱之事贵不肖之事贤烛至起食至起射则三揖酒则百拜谁不知之谁不行之一临利害巧为趋避语曰饥马在廏漠然无声投刍其旁争心乃生繇是言之小人恶能谦哉程子有云君子达理故乐天而不竞内克故退让而不矜得其本矣谦有终则亨亦有终他卦皆有防悔吝惟谦无之可见谦无不亨也艮终万物坤安贞为徳皆有终象六爻皆变则为天泽履艮上坤下为剥】
　　序卦传曰有大者不可以盈故受之以谦【子曰易先同人后大有承之以谦不亦可乎故徳行寛容而守之以恭者荣土地广大而守之以俭者安位尊禄重而守之以卑者贵人众兵强而守之以畏者胜聪明睿智而守之以愚者哲博闻强记而守之以浅者不隘此六者谦徳也易曰谦亨君子有终吉是以衣成必缺袵宫成必缺隅名成必加拙示不成者天道然也故周公戒鲁公曰慎勿以国骄人也孔子观于鲁桓公之庙有欹焉孔子问于宗庙者曰此为何器守庙者曰此葢为宥坐之孔子曰吾闻宥坐之者虚则欹中则正满则覆弟子挹水而注之中而正满而覆虚而欹孔子喟然而叹曰吁恶有满而不覆者哉】
