<!-- { "loadSidebar": true } -->
　　象传曰地中生木升君子以顺徳积小以髙大【风行地上不入地中于水泽亦然故大过升中孚皆取木象不象风木性升固也然必生地中而后升则以坤徳之顺能遂其长也故不曰木生地中而曰地中生木君子察焉以顺其徳之自然故能自微小积之以至于髙大行逺自迩登髙自卑顺其序也有事勿正勿忘勿助顺其机也若未能其卑而遽骛于髙未能其小而遽荒于大始而凌躐终而扞格皆不顺之害也积谓自下画始初之柔小也二三之刚大也自下升上髙也顺徳坤地象积小以髙大巽木象杨敬仲云孔子曰据于徳徳得也实得于道也非言语之所及非思虑之所通故中庸曰苟不至徳至道不凝焉夫道一而已矣岂有道徳之异哉人心有昏明之间故圣贤立言辨析其所以异自古昔以来崇道者纷纷而得道者千无一万无一学者以思虑之所到为道以言语之所及为道则安能无所不通变化无穷哉据之为言非若有若无惚恍之间也实有而实可据也惟其未甞思而思也未甞为而为也蒙以养正养此也顺是而养之自渐至于髙大不可揠苗也揠苗者是无妄之疾而施药也愈益其疾矣惟蒙可以养之蒙者文王之不识不知也孔子之无知也善养徳者莫善于此道虽洞明质有故习故习难于顿释也顺而养之意态不作则本徳自明白神自无不善自髙大矣本无髙因人之卑陋而名其不卑陋者之为髙本无大因人之小狭而名其不小狭者之为大曰顺曰积皆设为之辞自得自信者自知之彼未有徳者往往徇名失义徇名失实是谓章句儒】初六允【説文作□】升大吉【变干为泰初六巽主居下犹木之根也而得地气以滋之】
　　【其升也允矣允升者信其必能升也所以为升者巽也所以为巽者初也为梁为栋繇此始基自初六之小升而为九二九三之大吉孰如之传説起版筑而逢恭嘿思治之主用克霖雨天下其斯爻之防与説文引此允作□进也言始进而升也亦通卦变泰即拔茅彚征之爻亦升而吉义】
　　象传曰允升大吉上合志也【上谓上卦也而居上卦之尊位者五也或主二或主四盭矣升以初为卦主六爻惟初最吉所谓合抱之木始于拱把者也】
　　九二孚乃利用禴无咎【变艮为谦互体兊变坎升大象肖坎故二有孚象自】
　　【二至四互体兊兊为祭祀故二四皆取祭享象孚乃利用禴辞与萃六二同而取义取象各别彼兼二五相应言此但主本爻之应五言夏祭曰禴升合坤巽成卦拱离于中故彖曰南征爻曰用禴五居君位而才弱二居臣位而质刚疑刚柔未能相合唯孚诚在中于以用禴虽鬼神犹将降格何况人主所谓南征吉者此是也又何咎巽为艮巽以承君而不过故其象如此】
　　象传曰九二之孚有喜也【周公曰无咎孔子曰有喜者盖九二虽不言升而积诚可以上孚则岂惟无咎且有升进之喜也】
　　九三升虚邑【变坎为师互体兊变震约象震变坤升上进而不下来者也下卦三爻渐】
　　【次而升至九三则将入坤矣坤为邑隂虚故称虚邑三之刚阳其才也正而巽者其徳也进临于坤者其时也备此三者进孰御哉葵轩黄氏云虚邑非空虚无人之谓礼让之国以推贤让能为尚而无疾贤倾陷之风九三值之矣又晁以道云四邑为丘四丘为虚虚邑山阶皆坤象亦通变坎则约象为坤亦虚邑象】象传曰升虚邑无所疑也【三以刚徳进临坤顺如入无人之境莫之或格复何所疑阻哉】
　　六四王用亨【许两反】于岐山吉无咎【变震为恒互体兊变干约象震】
　　【变兊初之上升者至四而止过此则君位矣王文王也或谓周公作爻辞者于是知其指文王也四以隂居隂虽势已近君而其徳柔正小心谨畏无失臣节象我先君文王三分有二侯度益谨惟祭境内之山川止矣终不敢越分而修禋祀者也此臣道之至纯者吉又何咎郑康成解升卦义云木生地中日长而上犹圣人在诸侯之中明徳日益髙大也故谓之升正合此爻之义岐山在禹贡雍州境南坤西南象升卦惟二四两爻不言升者二应五四承五避逼上之嫌也又按仪礼云祭山丘陵升疏云祭山曰庪县不言升此山丘陵云升者升即庪县也然则享于岐山自不得以升言耳变震有百里主鬯象】
　　象传曰王用亨于岐山顺事也【体坤为顺文王之位防于五矣三分天下其二已归心矣而文王惟祭其境内之山川以柔顺为事六与四皆隂柔顺象也】
　　六五贞吉升阶【变坎为井约象震变离六五下应九二即彖言刚中而应者贞字宜】
　　【自为句程子云五以下有刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也曰升阶者主九二言坤为土三偶画如地之自下而髙有阶象二之升至五如升阶然此人君升进贤臣与共天位之象也非六五之贞信乎二何以至此舜禹之宅揆当之一説巽东南坤西南二五相应有賔阶阼阶之义亦通旧以升阶作践阼于理未妥若天子之位可以渐造得无为居摄劝进者嚆矢乎变则失应】
　　象传曰贞吉升阶大得志也【大指九二刚画而言二得五之应故大遂其欲升之志即彖传所谓有庆志行者也】
　　上六冥升利于不息之贞【变艮为蛊防与防豫之防同上居天之上杳防】
　　【之间隂画昏暗升至此犹升而不已是曰防升夫人自生以往谁非当死之年自仕以往谁非当止之年而乃求生不己枉理而保身求仕不己枉道而保位钟鸣漏尽而夜行不休罪人也所谓知足不辱知止不殆者何哉期足而后知足必无足时期止而后知止必无止日无非可足可止是称知足知止反是则防升踬道矣升至上六升将安之亦惟施于不息之正者则可求之有道得之有命求在外者此不息之不正者也求则得之舎则失之求在我者此不息之正者也一息尚存此志不容少懈吾未见其止虽然谓处世戒防升而学道乃利不息之贞可乎道味愈深世味愈浅相为用者也道味愈深则不惊愚而为恠若食息起居自无他异异之即息机非常道也盖自天下有好进者而后知足知止称焉有轻生者而后养生称焉有重生者而后无生称焉圣人则大常而已防升无所往矣无所往必不息之贞而后可不息之贞常道也戒其防升而启以利不息之贞圣言之妙于引掖若此变艮为止升而知止亦无升之诮矣】
　　象传曰防升在上消不富也【消不富谓柔画刚为息柔为消刚实为富柔虚为不富所谓防升在上盖以柔画之消而不富者在上也此防升也以之求道则可以之从欲则不可以之从欲则沦于昏暗忘反之归以之求道则实有清虚日来之妙象义云防升不显惟徳之义也大业富有奉身而退直与无声无臭者合徳故曰消不富大业至此而虚其先为虚邑其终为不富一也此意甚好杨敬仲云防升正道不息悠乆蒙以养正乃作圣之功孔子既曰愤忘食可谓不息矣而又曰吾有知乎哉无知也然则孔子之不息未甞有知知则动于思虑动于思虑则息矣非进徳也又曰忠信所以进徳也忠信非思虑如斯而已矣如斯而已何思何虑思虑一作即有穿凿即失忠信文王不识不知顺帝之则者防升之贞也顔子三月不违者防升之贞也其余月至者一月之防升也日至者一日之防升也自一日一月三月之外不能无违者意微动故也未精未熟故也熟则意不复作如孔子之皜皜矣象曰消不富者消则虚不富者不实也不实而虚者非意之也人心无体无体则何所有未始不虚也意动故不虚此虚明无体本无进退因故习积乆故蒙养以渐消其习气其间有惰者故以不惰者为不息非思亦非为有思有为皆息皆惰孔子止以顔子为好学余月至日至者亦不与罪其惰也故曰知及之仁不能守之虽得之必失之不息之贞仁也】
　　第九对
　　困井
　　杂卦传曰井通而困相遇也【井居其所而人即之困欲行而遇刚揜也以通与遇为反对则遇为相抵而不通之象矣合井与困见吾道通塞之机盖甞论之井之为源藏于九地之深而人不知其所来去之寻文而他濬其源不至即至焉味色或殊故或髙岸峻巅而井在焉或凿之数十仞不得泉夏则冽寒人入之股栗冬乃暖气迸出温温蒸融虽沍冻而不冰通也人之与人非异貌殊状也而心或隔于九嶷不可以通逺之犹可遇之必否其为藟为蒺藜也不可以一二名状然则气类相应浚井可通苟非其类同堂胡越井与困之反如此广而论之菟丝无根而生感茯苓也磁石召铁以气摄也月望而蚌蛤实羣隂盈月晦而蚌蛤虚羣隂亏铜山崩而洛钟应础石润而大雨来黄河清而圣人生羣龙见而圣人出鹊巢知风蚁穴知雨养由基调矢而猿号钟子期弹琴而鱼沫申喜闻歌而得母髙宗梦而获贤隠志相及忧思相感神出于诚而应乎心故或有身在秦所亲往齐死而志气不安精感往来也政者有日而所被攻者不乐非或闻之神者先告也皆井通之理也人莫不欲其臣之忠而忠未必信伍贠流于江苌死藏其血三年化为碧人莫不欲其子之孝而孝未必爱故孝己疑曽子悲万物之情人伦之传成则毁大则衰防则剉尊则亏直则骩合则离爱则隳多智则谋不肖则欺胡可得而必乎存乎遭而已鲁酒薄而邯郸围城门火而池鱼殃非有召祸之道而祸从之时命适然陈有丑人曰敦洽讐麋陈侯説之楚合诸侯陈侯病使敦洽讐麋往楚王恶其丑以陈侯为侮己也而伐之君子曰不宜遇而遇者必废陈侯是已此亦困相遇之説也盖凡物之理惟祥风和气无所不宜善气与恶气相见一胜一不胜戾气与戾气相并遭之必防时遭其穷虽曰人事谓非天道不可也谢君直云困井相表里困为塞井为通困则井中无水井则木上有水困有未济井有既济困塞而井通明矣胡仲虎云泽无水命也井有水性也知困之义则知安命知井之义则知尽性易性命之书而言之明且切者莫困井二卦若也邓汝极云下经坎始合震艮为蹇解此合于兊为困合于巽为井也困而亨则贞人达天而大故以为徳之辨无蹇已井静以居所动而屡迁化权妙焉何解之足言哉大传三陈九卦云可以入患井困偕焉深夫】
　　【坎下兊上】
　　困亨贞大人吉无咎有言不信【困説文云故庐也从木在囗中徐锴云旧所居庐故其木乆而困弊也呉幼清云此坎下兊上之卦而名之曰困困穷悴也字象木在囗中四面不得通达二之一刚为初三二柔所掩四五二刚为三上二柔所掩蔽塞其前后无繇通达故为困钱国端云坎为流水之体兊为止水之体流水在止水之下象其阻抑不通坎为雨润之体兊为秋敛之体雨泽当收敛之时象其阏郁不鬯胡氏云天地之气繇西而北则其势顺故兊下坎上为节自北而西则其势逆坎下兊上斯为困矣此知化之言邵子观杜鹃鸣亦是此意困有亨道阳刚健体未有抑而不伸者然非贞弗能故继之曰贞大人吉无咎贞正而固也固守其阳刚之徳而不变也大人指二五言阳为大二五为人位二五刚中均负大人之徳必将以同徳相与故能不终于困迹虽困而道则亨吉又何咎不然因困而丧其所守则不惟无以获吉而困且不免矣有言不信戒之也有言指上六兊为口舌上兊之主画也故以言属之二五之交方深则刚不终为柔掩矣然小人隂阳玩弄之计无时而已其或有来与我言而欲脱我于困者则未可遽信以为实然如上六所谓曰动悔者是也亦惟是守正不渝沉几以俟之耳矣自三至上大象坎四五二心在中此九五不信之象也下卦坎坎兊相违此九二不信之象也六爻皆变为山火贲坎上兊下为节】
