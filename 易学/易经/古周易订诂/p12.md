<!-- { "loadSidebar": true } -->
　　蒙亨匪我求童蒙童蒙求我初筮告【古毒反下同】再三【如字陆氏释文云一作息暂反】渎【説文作黩】渎则不告利贞【蒙艸名也王女唐蒙女萝菟丝一物四名古文义与冡通用冢覆也许慎曰从曰豕防意按曰音冒重覆也凡字从冡者皆取冡覆不明之义加巾为幪加水为蒙加目为蒙皆是也吴防清云蒙者昏昧无所见如巾之掩覆艸之遮蔽然为卦以坎遇艮下则为险上则为山行无所之故名为蒙蒙有亨道以上九一阳能止于上如童之纯白未漓智识未凿亨之基也但要在得师以开导之耳不言元者以元体在蒙中故也我谓师指二也以其为内卦之主故称我童蒙指五也艮少男故称童蒙观爻辞可见所以取二为师者何也下卦一阳陷二隂之中二隂有气拘物蔽之象而二刚实在中不散盖大人而不失赤子之心者也故五禀教焉二五相应故有求象云匪我求童蒙童蒙求我者礼闻来学不闻往教二以阳刚居下五以柔巽居上非二往求五五自来求二若太甲成王之于伊尹周公是也程子云贤者在下岂可自进以求于君苟自求之必无能信用之理古之人所以必待人君致敬尽礼而后往者盖其尊德乐道不如是不足与冇为也初筮以下卦言初得三画而成一卦故曰初筮观比卦坎以阳刚居外卦而曰原筮可见矣古者卜筮不过三然独于此卦例亦必有所取象或谓初指初六再指六三三指六四以三四两爻皆乘阳不敬故曰渎然爻中实无此象且所谓初筮告者乃告六五也非告初六也愚意再三两字当即指中爻互体言凡六画卦析之为三画之卦冇四本卦惟取上下卦二五相应圣人恐人以互体求之而失其防也故晓之曰初筮得三画成坎则九二居中可以告六五之蒙矣更得一画而再为互体之震卦则九二已失其刚中之位又更得一画而三为互体之坤卦则六五又失其柔中之德刚柔不相接而漫求告焉适足明其亵渎耳虽告之无益而何以告为此非蒙所以命卦之意也贞正而固也承上文主九二言二有孚在中此心乃童蒙所本有所贵养蒙者亦务因其未雕未琢使之反而求之以自得其良知良能之本体而已周南仲云圣人教人用蒙而不用复复者去其不善而复于善也若蒙则无不善亦未有所失六爻皆变为泽火革坎上艮下为蹇】
　　序卦传曰屯者物之始生也物生必蒙故受之以蒙蒙者蒙也物之穉也【方言云蒙萌也郑康成云蒙幼小之貌齐人谓蒙为萌愚按物以穉故蒙非正训蒙为穉也苏子瞻云义冇不尽于名者履为礼蛊为事临为大解为缓之类是也蒙者蒙也比者比也剥者剥也皆义尽于名者也】
　　彖传曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也【胡仲虎云卦象分上下艮山下有坎水之险是一义卦德分内外内险已不能安外止又不能进是一义愚按山下有险险而止二句盖以卦体交互言之山下有险阻在下而难济险而止壅在上而难进皆蒙之象也朱子云险在内止在外自家这里先自不安稳了外面更去不得便是蒙昧之象若见险而能止则为蹇却是险在外自家这里见得去不得所以不去故曰知矣哉蒙亨者蒙有可亨之理以险而止蒙未亨之时也以亨而行蒙既亨之时也杨廷秀云説者以蒙为蒙昧之蒙非也蒙犹屯也屯者物之初非物之厄蒙者人之初非性之昧勾而未舒曰屯穉而未达曰蒙故蒙有亨理果昧也奚亨焉大抵蒙之可亨其妙在止盖险则已有气拘物蔽之累止则犹有厚重不迁之意此亨行之基也然犹赖于启之有其人时中指九二言也当其可之谓时无过不及之谓中凡二五在上下二卦之中其爻位不正而于时义有取者则曰时中若下文所谓待其求而应之待其初筮而告之皆时之义也得其时之中故可亨志应指六丘言也程子云二以刚明之贤处于下五以童蒙居上非是二求于五盖五之志应于二也又吕伯恭云説者多谓蒙者不可自屈必待童蒙先来求我志与我相应然后可教苟急于教人不待学者有志而强告之必不能入也此固是正理然人或错防此説亢然不复与学者相接学者亦望风不敢进少徒寡与道卒不明要须详翫志应二字此无以感之彼安得而应之应生于感也古之教人虽不区区先求学者然就不求之中自有感之理不然学者之志何自而应乎初筮只作下卦二字指教者而言九刚也二中也二以刚德居下卦之中五居上以柔中之德应之则心志应乎二而相孚契矣此二所以当告之也若再三则无相应之义而其志不相孚契矣既不相孚契而强聒之非徒已为蒙所渎乱亦适所以渎乱乎蒙耳何益哉孔子曰不愤不啓不悱不举一隅不以三隅反则不复非秘其道而私之患夫轻之而无益于蒙也故教人者必审夫受教之有地不然言者亵听者厌矣养正者养其本然之贞也蒙以能止故真心尚存养蒙者亦唯保护之而使不失耳传曰本自无疮勿伤之也作圣之功实在于此功乃功夫之功非功效之功蒙与圣非两截故养正便能作圣最妙在一养字后世不知蒙养之防哓哓焉汩以言説漓以知见所谓凿其混沌者也悲夫张敬夫云大人者不失其赤子之心者也盖童穉之时纯一不杂人欲未起天理实存谓之大人者守此而已谓之小人者失此而已人于是时保护养育则虚静纯白浑然天成施为动作酬酢进退皆天理也非作圣之功起于此乎王辅嗣云夫明莫如圣昧莫如蒙蒙以养正乃圣功也然则养正以明失其道矣几卦辞言利贞者皆谓利于正主事童蒙未有所为无正主之事但养其良知良能之正以为他日长而主事之正其理亦相通也】
　　象传曰山下出泉蒙君子以果行育德【凡言山下者皆谓山腹之下非山麓之侧也坎不曰水而曰泉者水取险义而泉则自其源之初出者言两山之间流而为川一山之下出而为泉泉之初出秤之重倍常水其流涓涓不汚不滑未有定向传所谓经邛浦而后大者亦犹人之童稚良知良能具足于内未为外诱所汚滑而未知所适者然故名其象为蒙行谓身之所行德谓心之所得果行象出泉育德象山下君子观蒙之象则知泉有流行之势山为泉源之本源必静而后流清流必迅而后泉达故其动也勇于义以果毅其行象内泉之涓滴而决导其流于外也其静也主于敬以养育其德象外山之包藏而停涵其源于内也此以人之自开其蒙者言或以为育德工夫全在果行于理未安】
　　初六蒙利用刑人用説【吐活反】桎梏以往吝【变兑为损】
　　【初以隂暗居坎下幸上比九二之阳而承之得阳之开发如撤去其覆同然下文利用刑人用以説其桎梏正发之之道也记曰禁于未发之谓豫人之昏蒙自囚自束似桎之在足梏之在手倘不于发蒙之始痛加扫除厥后桎梏愈固不复能解亦终其身于桎梏已矣故曰以往吝刑即扑作教刑之刑记所谓夏楚二物是也又吴幼清云刑如周官所谓乡刑上德纠孝圜土聚教罢民以明刑耻之刑人不亏体罚人不亏财者盖以教愚蒙之民使之知耻知畏而改过迁善非五刑之刑也以爻变兑秋金隂主刑故有刑人象坎为桎梏变兑为毁折脱桎梏象又中爻震为足上卦艮为手初画居下偶而不连如械木之判而不合亦脱桎梏象以往吝指四也凡之外称往初与四为应不发其蒙于初恣其所往则其后必为困蒙之吝而桎梏不可脱已二吝字相应】象传曰利用刑人以正法也【杨敬仲云以用也用正法以刑之也有正法而后知人之不善而刑之如我无正法我犹未免于桎梏安能脱人之桎梏天下之以桎梏为美而好之者多矣使皆知桎梏则亦岂肯自囚自束则举天下皆不蒙矣皆聪明睿智矣唯其不知故蒙故误认非为是误认恶为美自处桎梏之中唯明者深知人之性本善本明因何以蔽因何而蒙蔽在某处病在某处因其蔽处病所而刑之则桎梏可脱是谓以正法刑人毎叹以邪法刑人益人之桎梏者多矣为人上者以不正之法刑人而欲人之正为人师者以不正之法教人而欲人之明是谓以其昏昏使人昭昭葢有人心自正而反阻之遏之人心不正而反进之导之自三代衰正法不行以蒙治蒙以乱治乱往往而是所赖人有常性终不磨灭也】
　　九二包【陆德明本作苞郑康成云苞当作彪彪文也难通】蒙吉纳妇吉子
　　克家【变坤为剥互体震变坤包如包裹之包容物于内也阳画连亘有包之象又居柔变坤盖以寛为德而能包裹羣蒙者三四五皆在其所包之中有教无类敷教在寛吉孰如之然三则自暴四则自弃皆非受教之人唯五与二隂阳正应有夫妇之义故于包蒙吉之中又申之曰纳妇吉谓之妇是以隂从阳乃蒙者之心顺乎教者之心而无所拂也取于纳者新纳之妇其意皆相谐和也君子固欲天下在于兼容之中又必择其顺从者而引进之则施之者顾其安而受者顺其轨譬诸夫妇有唱随之美而家道可成则子于是乎能其家矣三四五互坤妻道也故五有妇象五柔居外二刚居内妇在父母家将纳之大家之象二居坎中画坎为中男子象上卦艮为门庭家象互体震震长子主器克家象】
　　象传曰子克家刚柔接也【刚指二柔指五所以子克家者繇二之刚中与五之柔中相交接彖所谓志应也】
　　六三勿用取【七住反古本又作娶】女见金夫不有躬无攸利
　　【变巽为蛊互体震变兊约象坤变震女指六三约象坤为女又变爻巽为长女下文见金夫不有躬无攸利乃申言所以勿用取女之故金夫指上九艮上画干爻也干为金故称金以正应故称夫不有躬者不能保有其身也三上正应而曰见金夫不有躬者三互体震震性动上体艮艮性止有男不求女而女往求男之象爻变巽卦变蛊少男在上长女在下左传所谓女惑男风落山谓之蛊者此是也王辅嗣云童蒙之时隂求于阳六三在下卦之上上九在上卦之上男女之义也上不求三而三求上女先求男者也女之为体正行以待命者也见刚夫而求之故曰不有躬也愚按此解得之诸家皆谓金夫指九二云若鲁秋胡之为者难为九二矣他过可改而女失身之过不可改亦何利于取此女为哉宜其来上九之击也诸爻皆言蒙唯三不言者蒙以养正其正已失如木先踣其根灌溉无益矣君子虽于人无所不容然悖礼伤教如此女者包之不可之不及唯有弃之而已】象传曰勿用取女行不顺也【杨敬仲云以隂求阳以昏求明其心虽求亲于我而失其道焉我不可受夫天下惟有此道而已矣得则吉失则凶得则利失则害彼以蒙求则其事虽善而其间有以非道而来君子犹不可受故不曰以蒙求明而取以女求夫不有躬之义盖谓以蒙求明则正以女求夫则不正孟子不荅滕更其求不以其道也象曰行不顺也凡以罪其不顺而已】六四困蒙吝【变离为未济互体震变离约象坤变坎六四以隂居隂而比应又皆隂蒙】
　　【暗之甚者也欲从九二则下隔六三欲从上九则上隔六五独逺于阳无以发蒙而久困终为下愚亦可鄙矣故曰吝与初九往吝之吝相应卦变未济男之穷也亦困象】
　　象传曰困蒙之吝独逺实也【阳实隂虚阳主生息故称实隂主消损故不得言实蒙卦唯六四一爻乘承应皆隂故曰独逺实此蒙之自弃者也】
　　六五童蒙吉【变巽为涣约象坤变艮本卦艮约象变亦艮艮为少男故称童内无智识】
