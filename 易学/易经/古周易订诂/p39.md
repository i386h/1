<!-- { "loadSidebar": true } -->
　　复亨出入无疾朋【京房本作崩】来无咎反复【古本一作覆】其道七日来复利有攸往【许慎云复往来也从彳复声徐锴云往来为复故从彳彳相连也按説文彳小步也象人胫三属相连也防古作防行故道也从夂畗省夂象人两胫有所躧也然则复原以既往而来为义故从彳会意从复亦以声兼意郑康成云复反也还也隂气侵阳阳失其位至此始还反起于初故谓之复按卦以阳生为复隂生为姤须明二卦取义何来六合之气天阳气初生为主地隂气后凝为客阳本包隂然其分时司令则气皆平分阳生于子月至已而极隂生于午月至亥而极复者主宅其居姤者客骤而至此命名之本意也阳反而复生生之气自此萌动故亨出入无疾以下皆主初九一爻言出者刚长也入者刚反也疾者遽迫也自一阳始生渐进而为六阳之干在临则为九二在泰则为九三在大壮则为九四在夬则为九五在干则为上九凡所以为六辟卦之主者皆此一阳也至姤一隂始生则阳以防而消而此一阳者先不见矣待其后五阳消尽而此一阳始复生于下是自出而入絶无急迫故曰出入无疾即临卦刚浸而长之浸字也朋同类也一阳生则诸阳以渐而生故曰朋来乃自其未然之势言临泰且至是方来也无咎即畴离祉意一阳先事动而以顺行则众阳亦各依其序而至而无凌逼之失故无咎反者往而还也来者还而至也曰反复其道者言反以复其道卦画从下起复之一阳即开天之一画所谓乾元也道犹路也震为大涂有行道象其道乃自复而临而泰而大壮而夬而干之道复之初爻乃其行之所发轫故曰复其道此复字与来复之复同义然反尚以在途言及曰来则归就本位矣七日则其反而来之期也自干而姤一隂始生干上九之阳摈在卦外反之始也厯二隂遯三隂否四隂观五隂剥六隂坤此一阳皆迤逦而未至至复而始见则厯七卦矣以卦配月自建午至建子为七月所以言日者古人呼月为日豳诗一之日二之日是也月所以纪日也隂阳平分其数各六升降往来至七而还其本位故厯家建破以七日而更医家之论传经亦以七为审杨敬仲云阳言日隂言月故临言八月季子思云于临曰八月有防于复则曰七日来复阳消而数月者幸其消之迟阳长而数日者幸其长之速按七日之解不一或取隔坤六爻成七或取倒剥六爻成七虽各有可通然据彖传明解曰天行也当以自姤五月一隂生至复十一月一阳生之説为正或有祖六日七分解者以为剥卦阳气之尽在于九月之末十月当纯坤用事坤卦之尽则复卦阳来每卦得六日七分从剥尽至阳气来复隔坤之一卦六日七分举成数言之故言七日也郑康成王辅嗣孔仲逹李鼎祚皆如此説余以分卦直日之法考之则诸家之説误也法云离坎震兊各主其一方其余六十卦卦有六爻爻别主一日凡主三百六十日余有五日四分日之一毎日分为八十分五日分为四百分四分日之一又为二十分是四百二十分六十卦分之六七四十二卦别各得七分是毎卦得六日七分也所以推离坎震兑为四正者本之説卦言坎北方之卦也震东方之卦也离南方之卦也兑正秋也于三卦言方则知坎离震兑各主一方矣于兑言正秋者秋分也兑言秋分则震春分坎冬至离夏至为四正矣四正直四时为方伯监司之官不在直日数内又以复临泰大壮夬干姤遯否观剥坤十二卦为辟卦直十二月毎一卦各管四卦如坤十月卦也厯未济蹇颐中孚四卦而后成复复主冬至而冬至中气实起于中孚故易纬稽览图谓卦气起中孚所传焦延夀京房推筭之法葢如此然则复之去坤尚隔五卦计三十一日有竒不得径以复接坤而曰仅隔坤卦之六日七分也若谓中孚与复止隔一卦七日来复葢指中孚言耳此于分卦直日之法合已若然则中孚之时阳气已动圣人当言于中孚见天地之心不待至复也且积日成月积月成时十二辟卦主十二月既皆在直日用事之中何得弃四正卦不用岂月外有时乎纬文鄙浅原不足信诸家更误述之见又在焦京下也七日来复専言一阳方来其数如此利有攸往则又言一阳之长可为临为泰以至于干也上文曰出入自出而入也此曰利往自入而出也六爻皆变则为天风姤震上坤下为豫】
　　序卦传曰物不可以终尽剥穷上反下故受之以复【物无剥尽之理隂极则阳生阳剥极于上而复生于下穷上而反下也如列子所谓运转无已天地宻移畴觉之哉张子云剥之与复不可容线须臾不复则乾坤之道息也故适尽即生更无先后之防也此义最大】
　　彖传曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎【刚反释复字而亨之意在其中刚既反则日长日盛而亨矣以卦徳言之下动上顺震动行于坤顺之中顺者所以善其动也是以其始也一阳自出而入而无凌遽之病其既也众阳引类而进而无壮罔之愆大抵气难助长学贵深造亦动而以顺行之意杨中立云四时之变浸而为寒暑固非一日之积也天且不能暴为之况于人乎自隂生至阳复凡七月此乃天道之行自然而然如人往之有反行之有复也天行言既去而复来之时刚长言已复而又盛之势一阳虽微其势则长五隂虽众其势则消利有攸往于兹决矣剥复二传皆对言剥曰君子尚消息盈虚天行也复曰反复其道七日来复天行也剥曰不利有攸往小人长也复曰利有攸往刚长也葢以反剥即为复也六十四卦无非天地之心所寓而独见于复则惟一阳初动之际为能见其心也天地何心哉万古生物无少息时则其心矣然则无时不可见而何独于复见之譬之昼不称光而昧爽称光为夜无光而光始动于晨耳冬乃大肃疑不仁矣无何而阳回然后知杀果非其心而心于仁也不仁而曷为万古生生以至于今哉程子云人説复其见天地之心皆以为至静能见天地之心非也复之卦下面一画便是动也安得谓之静朱子云十月阳气收敛一时闗闭得尽天地生物之心固未尝息但无端倪可见惟一阳动则生意始发露出乃始可见端绪也言动之头绪于此处起于此处方见得天地之心或问动之端乃心之发处何故云天地之心曰此须就卦上看上坤下震坤是静震是动十月纯坤当贞之时万物收敛寂无踪迹到此一阳复生便是动然不直下动字却云动之端端乂从此起虽动而物未生未到大叚动处凡发生万物都从这里起岂不是天地之心又云程子説天地以生物为心最好此乃是无心之心也又云三阳之时万物蕃新只见物之盛大天地之心却不可见唯是一阳初复万物未生泠泠静静而一阳既动生物之心闯然而见虽在积隂之中自掩藏不得此所以必于复见天地之心也又云要説得见字亲切葢此时天地之间无物可见天地之心尽散在万物不能见得如此端的又云圣人賛易而曰复见天地之心今人多言唯是复卦可以见天地之心非也六十四卦无非天地之心但于复卦忽见一阳之复故即此而賛之耳又云伊川与濓溪説复字不同濓溪就坤上説就回来处説如云利贞者诚之复诚心复其不善之动而已矣皆是就归来处説伊川却正就动处説如元亨利贞濓溪就利贞上説复字伊川就元字头説复字以周易卦爻之义推之则伊川之説为正邵子诗云冬至子之半天心无改移一阳初动处万物未生时酒味方淡太音声正希此言如不信更请问包牺朱子诗云忽然夜半一声雷万户千门防第开识得无中含有处许君亲见伏羲来按以上数条深于翼传有所发明故详録之】象传曰雷在地中复先王以至日闭关商旅不行后不省方【阳气出地为雷自秋而冬阳往而消无能为雷者今一阳复还于地中虽未能为雷而春时之雷即此复还之阳之所为故曰雷在地中也阳始生于下而甚微安静而后能长先王顺天道当至日阳之始生安静以养之春秋谓之分冬夏谓之至分者春秋各九十日而二分居其中以隂阳均故曰分至亦各居九十日之中周礼五月日长至日长之极阳极隂生也冬十有一月日短至日短之极隂极阳生也今呼冬至为长至以隂极阳至短极长至为义三礼义宗云至有三义一以明隂阳之气之至极二以明隂阳之气之始至三以明日行之南北至此至日葢谓冬至之日闗者四郊之门既曰先王又曰后者后指后王言也明先王之制如此至日一阳初生故闭闗不开商旅不通行则外者不入内人君不巡狩则内者不出外葢欲地上安静以养地下初动之阳也亦皆象雷之在地也商旅举其朂动者省方举其最钜者以该其余月令是月也斋戒掩身以待隂阳之所定亦此意舜十一月朔巡狩而此言后不省方者葢巡狩者是月也不省方者是月之至日也至日震一阳象阖戸为坤又一阳横亘于下为闭闗象震为大涂坤为众商旅象闗闭矣不行象震为君后象坤为国土方象君不居五而居初潜居深宫不省方象按防为商旅为近利市三倍以震见防伏故商旅不行姤象曰后以施命诰四方以复见姤伏故后不省方虞仲翔之解云然其取象确矣又苏君禹云复之闭闗也非闭有形之闗闭无形之闗也不营营于功利不憧憧于往来商旅之不行也天君泰然于内而不驰骛于外后之不省方也粗举假象有裨理学复闭闗所以贞一嵗震动之生几而使行之无不顺随宴息所以贞一日震动之生几而使行之无不説知闭闗之义日日有至有复知宴息之义息息有宴有随】
　　系辞下传曰复徳之本也【豁然而还其本心之为复韩康伯云夫动本于静语始于嘿复者各反其所始故为徳之本所谓立天下之大本者此也王辅嗣云复者反本之谓也凡动息则静静非对动者也语息则嘿嘿非对语者也然则天地虽大富有万物雷动风行运化万变寂然至无是其本矣故动息地中乃天地之心见也若其以有为心则异类未获具存矣愚按程朱以动解复据一阳下动言也王韩以静解复据雷在地中言也旨似互异理实同归葢静以君动乃动之本体特静无可见于动之端处想见其头绪耳故朱子亦有未到大段动处之説应知尚有本体在】又曰复小而辨于物【些子灵玅视之不见听之不闻谓之小即道心惟微之微以一阳言辨分辨之辨物谓物欲以五隂言辨于物者言物欲之所不得溷】又曰复以自知【六十四卦孔子惟称复为见天地之心又曰复以自知自知之知即干知大始之知即知天地化育之知是真知也见天地之见即人所不见之见即参前倚衡之见是真见也吾之心即天地之心一念自知则惺然常存豁然贯通知天而天知天之未始不为我知地而地知地之未始不为我不过识得此真心而已此复所以为徳之本与虽然自知之复岂易言哉克已而后复礼格物而后致知夫惟内不见已外不见物而后可谓之真见也此闭闗之极而顔氏之子所以为庶防也】
　　初九不远复无只【只以示氏声有两音音岐者训神只之只云支者训适吴防清】
　　【作祗按古文易注曰只作祗者尤非只从衣氏声短衣也王肃作禔云妥也九家本作多音支又作防与多同义犹但也】悔元吉【变坤为纯坤复卦辞専以气数言爻辞専以人事言上体乃坤而静之时下体乃震而动之始初九又复而反之机初以一阳为三隂之主动而即复不远而复也悔生于动动涵于初阳内复而天心还肫盎粹然自知烱然以故居动之体无动之悔只适也増韵云适所以之辞若动而过过而忘反则适所以召悔而已杨廷秀云动生于心复亦生于心复心一生动心自寂君子以此修身吉之大也何悔之有又悔有变义初九为复卦之主变则无阳矣】
