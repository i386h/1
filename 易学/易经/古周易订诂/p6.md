<!-- { "loadSidebar": true } -->
　　象传曰或跃在渊进无咎也【谓如此而进则无咎也言审其可而进】文言传曰九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎【内卦体外卦用故内卦以徳学言外卦以时位言在田者安于下在天者安于上有常者也进而为飞退而为见有恒者也恒即训常九四自下而上不退而进逼九五矣然且或跃或处虽向于天而未离于渊其上下之无常如此此其心非欲妄觊而为奸上之邪也其进退之无恒如此此其迹非欲髙举而离在下之羣也上进释跃字义下退释渊字义无常无恒释或字义三四重刚不中皆危疑之时也向之日从事于进徳修业正以二爻在上下进退之间乾道变化之际何动非几知几知时时其靡常抚之若惊怵其如疑视为止行为迟审慎之尽也徐起而赴之欲不先不后几及之而已矣此其所以无咎也欲及时正发明或跃之意或谓鼔其进者非进徳修业与九三传相应三曰因时四曰及时穷理达天之尽也仅止于无咎者圣人无大过之心也进修之要孰大于此杨敬仲云君子进徳修业应时而动当进而不进是为失时亦为失道如四时之错行如日月之代明斯为乾道斯为易道】又曰或跃在渊自试也【试尝试也如试可乃己之试有酌量意圣人逼近五位不敢果决而进徘徊问心迟疑不定故云自试也】又曰或跃在渊乾道乃革【去下体入上体故云乃革】又曰九四重刚而不中上不在天下不在田中不在人故或之或之者疑之也故无咎【以干压干故亦曰重刚三四皆人位然三下履二地乃人所常居四则上近于天下逺于地在人头上空虚之间非人所处故特添言中不在人不飞不见又已出乎人上不得如三之安其位此其势不得不跃而又不可以遽跃进退疑似间不容发而可无两端之心乎夫必疑而致审乃无咎故曰或三四当合看三过乎下卦之中故忧四不及乎上卦之中故疑忧所当忧故究于无忧疑所当疑故究于无疑】
　　九五飞【史记作蜚】龙在天利见大人【变离卦为大有蔡墨云其大有曰飞】
　　【龙在天是也约象干变兑五于三才为天道变离有飞象大人指九五传言大人造又曰圣作物覩则大人即九五明矣易之最尊者惟干非圣人孰当之干之最尊者惟五非尧舜孰当之以尧舜当九五非受禅而后倦勤而前垂衣端拱之口孰当之刚健中正至九五而咸备以至徳而处盛位万物之覩不亦宜乎于令升云阳在九五三月之时自夬来也此武王克纣正位之爻圣功既就万物既覩故曰利见大人占者无其徳当作凶论欲往依者必得是人乃吉宋太祖一日问王昭素曰九五飞龙在天利见大人常人何可占得此卦昭素曰何害若臣等占得则陛下是飞龙在天臣等利见大人是利见陛下也爻变离大明中天卦变大有得尊位而上下应之约象变兑为悦皆飞龙利见之象扬子云云龙之潜亢不获中矣过中则惕不及中则跃二五其中乎故有利见之吉説文龙飞曰龖音答】
　　象传曰飞龙在天大人造也【造为也惟大人能为之而成就也盖九五之大人即九二之大人繇田而天大徳受命故曰造孔子虽不得王位然亦有在天之理大人释龙字造释飞字】
　　文言传曰九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也【此节只释利见二字盖大人之所以为大人者已释于九二矣闲邪存诚徳博而化五之飞龙在天则至诚之变化者也同声以下六句为利见大人设喻同声互相应和故一鸡鸣而众鸡皆鸣又如鼓宫而宫应弹角而角动昔人拨蕤宾调而蕤宾铁跃出是也同气互相求取故天欲雨而础柱润又如阳燧取火于日方诸取水于月是也水流卑湿之处火就干燥之物秦淮海云内经曰南方热热生火北方寒寒生水西方燥燥生金东方温温生木中央湿湿生土是知水者寒之形湿者土之气水之于土妻道也夫从妻所好故水流湿火者热之形燥者金之气火之于金夫道也妻从夫之令故火就燥或以隂求阳或以阳求隂也管公明云龙者阳精而居于渊故能兴云虎者隂精而居于山故能运风是则龙阳中之隂虎隂中之阳也惟阳中之隂能召隂故云从龙惟隂中之阳能召阳故风从虎又杨用修引张璠云从音去声乃随从之从云出则龙必从之风出则虎必从之如曰龙从云虎从风也盖龙起必云而谓龙能致云非也虎出必风而谓虎能致风非也如蚁徙必雨乃雨气感蚁蜥蜴聚必雹乃雹气感蜥蜴谓蚁能致雨蜥蜴能作雹可乎古人多倒语成文后人不达便成滞义此説亦通圣人作而万物覩正释飞龙在天利见大人之义作谓起而在上圣人作则飞龙在天也万物覩则利见大人也庄氏云天地絪缊和合二气共生万物然万物之体有感于天气偏多者有感于地气偏多者故周礼大宗伯有天产地产大司徒云动物植物本受气于天者是动物含灵之属天体运动含灵之物亦运动是亲附于上也本受气于地者是植物无识之属地体凝滞植物亦不移动是亲附于下也又吴幼清云动物首在上亲上也植物首在下亲下也上文虽陈感应惟明数事而已此则广解天地之间共相感应之义所以亲上亲下不同者以各从其气类故也圣人之囿天下于一体者性也天下之归往于圣人亦性也凡有血气莫不尊亲类同故耳作覩之理又何疑焉杨敬仲云孔子谆谆设喻重复言之所以明圣人作则物无不应人君必求诸己不可求诸外也不可罪民之顽而不可化也不可叹当世之乏才共理也】又曰飞龙在天上治也【上谓在天至徳居天位不大声色而民自化故曰上治】又曰飞龙在天乃位乎天徳【唐孔氏云乃位乎天徳者位当天德之位言九五阳居于天照临广大故云天徳也愚闻之师曰天数中于五自初濳顺之至五天飞而干备矣过是悔也跃者使进拯其惕也飞者使退抑其亢也九四进无咎也者知进也东宫苍龙尽于大角故辰称龙焉其位飞其卦夬夫卦一阳而为复二阳而为临三阳而为泰四阳而为壮五阳而为夬有上六焉犹未纯也辰之称龙不已遽乎曰此所谓知退者也传曰夬决也刚决柔也君子道长小人道忧也小人之忧君子弗乐也小人之忧君子乐之是乐祸也以此知弗乐也龙之飞也万物利见彼无号者安往哉退居于辰歴阶而升不尽一等焉耳】又曰夫大人者与天地合其德与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎【同声相应节释利见此节正释大人九五之大人即九二之大人特九二于道似正在用力至九五则以道为体无所用力矣与天地合德者天地之大德曰生而其所以生者元气也元者何仁也圣人体仁故与天地合德吴幼清云夫天専言之则道也此虽兼地言之而曰天地然与专言天之一字者同盖以其主宰之理而言非指轻清之气为天重浊之质为地也日月四时鬼神皆天地之气所为气之有象而照临者为日月气之循序而运行者为四时气之往来屈伸而消长万物者为鬼神命名虽殊其所以明所以序所以能吉能凶皆天地之理主宰之天地以理言故曰德日月四时鬼神以气言故曰明曰序曰吉凶也先天二句又单言天以包地也先天者意之初动未有此事先有此理天为圣人用也既动即属后天既有此理即有此事圣人配乎天地如伏羲画卦在象数未形之先是先天八卦既形则理因象显是后天盖以两句状圣心之与天为一耳非两事也故下文总以弗违承之天且弗违而况于人与鬼神人不能违故莫非顺从所谓利见者此也易为卜筮之书故兼言鬼神焉】
　　上九亢【苦浪反説文作忼】龙有悔【上者最上一爻之名变兑卦为夬亢本户唐切】
　　【人颈也从大省象颈胍形今读作苦浪切髙也又旱也吴幼清以人之喉骨刚而居髙故谓之亢又上画处天际之极乃龙之居杳冥而不能为雨者故名之曰亢龙二义兼通蔡泽云易曰亢龙有悔此言上而不能下信而不能诎往而不能自反者也夫龙而亢矣何以名龙惟龙而后能亢亢非病也终亢乃病也悔者变也即洪范曰贞曰悔之悔凡爻言悔者皆从变龙之为物始而濳继而见中而跃终而飞既飞于天至秋分又蛰而濳于渊盖变化莫测之物也亢而能悔所以为龙上九为干之主爻故言有悔以终之亦下文用九之意干六爻皆圣德而取象不同者其居使之然耳或以亢龙为非圣果尔安所称时乗六龙也于令升云阳在上九四月之时也体干既备上位既终天之鼔物寒暑相报圣人治世威德相济文中子云平陈之后龙德亢而卒不悔悲夫盖以有悔为善也变兑干金兑亦金故称亢金焉】
