<!-- { "loadSidebar": true } -->
　　彖传曰归妹天地之大义也天地不交而万物不兴归妹人之终始也说以动所归妹也征防位不当也无攸利柔乘刚也【一阴一阳之为道物无独生独成之理故男有室女有家本天地之常经是乃其大义也震长男为天交于地之始兊少女为地交于天之终其在六爻坤干交于上下坎离交于南北震兑交于东西象天地之交出震见离说兊劳坎象万物之兴天地不交而万物不兴故归妹为天地之大义也以人道言若使男女不交则人道之絶乆矣凡女必归于男为妇归妹者为人女之终为人妇之始相生相续莫不繇兹其义亦与天地同大哀公问于孔子曰冕而亲迎不已重乎孔子对曰合二姓之好以继先圣之后以为天地宗庙社稷之主君何谓已重乎天地不合万物不生大昏万世之嗣也冕而亲迎亲之也夫喜少者人之情也故下説而上动正以其所归者妹也蘓子瞻云天地之所以降必天降也男女之所以合必男下也若女长而男少则大过之所谓老妇士夫乌肯下之夫苟不下则天地不交男女不合矣故归妹者女少而男长女用事而男下之之谓也杨敬仲云以少女而说之众人之情也非正大之情也而亦未至为邪也愚按古礼男三十而娶女二十而嫁皆以长男娶少女也是则归妹之卦其于事理亦自无害独以其兊说在下乃女悦男非男下女也是故在随曰动而悦在归妹曰悦以动上下悬殊而归妹于是乎始病矣位不当者三为兊主以阴居阳性极媚而成躁四为震主以阳居阴情因动而易溺三四本非应徒以近而相得故三上行以求四而四遂为三所惑彖故戒之以征行则防而象于六三训其须于九四勉其迟则亦戒征之谓也柔乗刚者以下卦言初二皆刚而三踞其上则三之为妇可知已况执其悦以动阳势必至男牵欲而失其刚女狎宠而忘其顺尊卑之序自此乖唱随之礼自此废矣其何利之有曰防曰无攸利皆卽六三一爻以致教戒之辞敬仲云归妹之义大而卦象则防不可执一论也】
　　象传曰泽上有雷归妹君子以永终知敝【此专以女説男取象震动而泽摇漾似女可挑始于一时之苟且终将不胜其敝者如诗氓之蚩蚩篇是也君子知夫妇不可不乆婚姻当正其初欲永其终则当预杜其敝以六礼先将之知此敝不可长也天下微君子则人道几渐灭矣王汝中云男女之合莫正于礼莫不正于情以礼而合者咸恒与渐也以情而合者归妹也归妹人之终始也故以永终知敝言之君子视其始合之不正知其终之有敝也岂惟是哉士进不正敝必谄友交不正敝必损君子惟谨其微而已钱国端云长女从长男为恒之久何不终之有少男下少女为咸之吉何敝之有惟以下女归上男以説女归动男上有易动之失下有易悦之失其终易隙君子是以图永其终其敝易乗君子是以当知其敝终且敝兊泽毁折之象永且知震雷恐惧之象】
　　初九归妹以娣跛能履征吉【变坎为解娣之为言第也言以次第御于君也古天子一娶九女诸侯一娶三女同姓媵之谷梁传云一人有子三人缓带是也又曲礼世妇侄娣葢以妻之妹从妻来者为娣也圣人制礼必以侄娣充媵者所以广国嗣使所自出者一同而无他异也初位下而无正应故象娣归妹以娣者言嫁妹而以娣从之也所以为妹者兊所以为兊者三妹指三也初居位下最卑而有阳刚之性其才足任使令故为跛能履之象初非跛也自嫌与嫡并故能履而托之于跛也已实有才而能敛之以承嫡贤亦至矣征者进供职役承嫡以事夫也夫位卑则得其常职承嫡则可以展舒故彖云征防而此独云征吉也初在下履象兊毁折之故称跛变坎为曳亦跛象兊为妾初二两爻皆取妾象若小星之夫人能谨进御仲氏之淑慎能朂庄姜是初二两爻之德也】
　　象传曰归妹以娣以恒也跛能履吉相承也【侄娣之从古今常礼故曰以恒言以常礼而行也跛者不能自行依人乃可如娣妾承正室以行则吉以其得承嫡之义也】
　　九二眇能视利幽人之贞【变震为重震互体离变艮九二亦娣也其不言娣何也因初九之辞也何以知之妇道行不逾阈窥不出戸二之眇能视与初之跛能履皆同德也二具阳刚之体亦娣侄之有才智而能承望顔色以事人者本非眇也能视而托之乎眇亦避嫡也此非幽静之女其孰能之幽则贞矣而又曰利幽人之贞者卦惟二五有应嫌其敌君而并后也变震为动故以利贞戒焉互离视象兊毁折之故称眇二变则离体坏亦眇象二为人位幽人犹云静女亦诗之称女士也】
　　象传曰利幽人之贞未变常也【有才而无德以将之鲜有不为权宠所移而变其常者故以幽贞为利诗云妇无公事休其蚕织正此意也】
　　六三归妹以须【吴澄云荀爽陆绩作嬬子夏孟京作□音义并同】反归以
　　娣【变干为大壮互体离变干约象坎变兊归妹之所归者三也初与二则其娣也三阴柔而不中正为説之主上无正应特以隣比九四遂委身焉下悦上动少女长男相得甚欢圣人虑其溺而无所底也于是引礼以节之所谓归妹以须反归以娣者卽贯鱼以宫人宠之礼也按礼注天子御妻八十一人九人旅进当九夕世妇二十七人亦九人旅进当三夕嫔妇九人当一夕三夫人尊当一夕王后又尊专一夕凡十五日而遍诗疏云诸侯九女望前先卑望后先尊侄姊六人两两而御当三夕两媵当一夕夫人当一夕五日而遍须待也言妹虽已归而非其当夕必循礼以待反而归其所居之室使其娣之当行者进御于君所也娣卽初二是也先王制礼所以必傋侄娣如彼之多者非徒广继嗣亦以均恩宠消嫉妬使六三而知此义必无悦动之愆九四而知此义亦不至受乗刚之祸矣兊变干女而操夫柄恐不止柔乗刚而已】
　　象传曰归妹以须未当也【当平读言尚未当君御也】
　　九四归妹愆期迟归有时【变坤为临互体离变震约象坎变坤四居上体为成卦之主长男受少女之归者也虽是阳刚震体而居于阴位欲根未净不能不为兊三所悦而动故以愆期勉之过时未归故云愆期迟待也九四正为妹所归者也而至于愆期者刚履柔而能从容俟时以全其妹之正者也诗曰士如归妻迨氷未泮故家语云霜降多婚冰泮杀止震则冰泮矣而犹曰迟归有时非愆期乎因四无正应以阳应阳则纯阳矣故愆期三四虽非应然近而相得震男兊女终必相合故曰迟归有时本卦震兊互爻离坎震春兊秋坎冬离夏四时象也震东兊西相隔甚逺有愆期象四时循环则相遇矣震为坤必动以顺亦待时象】
　　象传曰愆期之志有待而行也【六礼不备不可以成婚九四愆期之志正欲待其时之可归而后行亲迎之礼非徒狃于近比以相悦而已勉九四当如是也】
　　六五帝乙归妹其君之袂不如其娣之袂良月几
　　【荀爽本作旣】朢吉【变兊为重兊约象坎变防此震爻也诸家皆以妹解殊为失之葢为帝乙言也帝乙以柔中而居尊位故取六五以象其徳王姬下嫁自古而然至帝乙而后正婚姻之礼如京房传载帝乙归妹之辞则帝乙之为帝乙可知也而其为妹者亦可知也称帝乙归妹所以告三使知取法也三卽妹所居之位也其君谓妹也礼夫人称小君尧降二女于沩汭而后世一称湘君一称湘夫人嫡例为君而余皆媵也其娣卽初二也袂衣袖也所举敛以为礼容良美好也帝乙为其妹制袂尚德而不尚饰故其袂不及其娣之袂良也衣之袖口袂所取饰也干为上衣兊为口干三画皆奇变其外一奇为偶者袂之象下卦六三娣之袂也六五变为奇则上六为女君之袂然必六五变奇而后成如裁改而成之袂不如下卦六三之袂固有而自成者之为善也夫妇人之性未有不妬者帝乙之妹归而容其娣之饰袂胜于已葢不自擅宠而欲其娣幸能逮下者也象于六三箴之曰归妹以须反归以娣意实如此此其德盛矣月者大阴之精后妃象也后妃不妬忌有闗雎樛木之德则有螽斯麟趾之应王姬下嫁为侯夫人而能象之其德近于后妃矣故曰月几望诗召南之鹊巢小星是也三而能此吉孰加焉或云月者羣阴之主卽女君象也几望言女君之谦盛而未盈也望则盈矣故宜家而吉亦通中爻离坎坎映东离映西日月相望之象以皆非正体故但称几望云月几望在小畜中孚以位言阴盛而与阳亢也在归妹以德言阴盛而可与阳对也卦惟二五有应然命卦大防只以三之归四言故于二五不取应义变兊为悦亦悦以使娣象】
　　象传曰帝乙归妹不如其娣之袂良也其位在中以贵行也【直曰帝乙归妹不如其娣之袂良以明其妹之袂乃帝乙所制也帝乙体柔德而居中位以其所贵尚者行之所贵尚在德无事乎区区之饰以美也其德维何如敬不怱于君子孝不衰于宗庙慈不畧于妾媵恩不靳于姻族皆是上两句举爻辞下两句释其义如需上六象传例】
　　上六女承筐【郑本作匡云宗庙之礼主妇奉匡米】无实士刲羊无
　　血无攸利【变离为睽女指六三之兊女士指上六之震男二爻皆阴不能相合为夫妇故止以士女称之上六阴虚约婚而无纳币之实故三承其虚筐三亦阴虚徒承上之虚约而不能具酒食召隣里尽附逺厚别之义故士刲其死羊婚姻之不成可知矣筐乃竹所成上卦震为竹又仰盂虚筐象也上爻变离亦中虚无实之象也三自下承上故曰承下卦兊为羊上爻变离为戈兵刲之象也三约象坎虽为血卦互体离乃为乾卦无血之象也无攸利者人伦以废后嗣以絶何所徃而利哉彖所言无攸利者指六三不指上六然三亦以与上无应故退而从四所云説以动皆上六贻之上六不得不任受咎也左僖公十五年初晋献公筮嫁伯姬于秦遇归妹之睽史蘓占之曰不吉其繇曰士刲羊亦无也女承筐亦无贶也西隣责言不可偿也归妹之睽犹无相也震之离亦离之震为雷为火为嬴败姬车脱其輹火焚其旗不利行师败于宗丘归妹睽孤寇张之弧侄其从姑六年其逋逃归其国而弃其家明年其死于高梁之墟其后献公卒秦穆公纳公子夷吾为晋侯旣入而背其赂秦伯伐晋以晋侯归乃使太子圉为质于秦夷吾反国子圉自秦逃归未几夷吾卒子圉立秦穆公纳公子重耳为晋侯重耳入晋子圉奔高梁重耳使杀子圉于高梁愚按血也贶赐也兊在西秦为西方震为言上六变则言渝故曰西隣责言不可偿也归妹于秦欲得其助变而为睽两情相违故曰归妹之睽犹无相也自三至五体坎为车雷电交作车不能行故为脱其輹象变离为火爻之下体有坎为曳象旗离火在上烧之故为焚旗象三上敌应上体震为木三体兊为金木与金遇必为金所胜兊居西方故为嬴败姬象震为兄兑为妹震木变离火火从木生以震为父则以兑金为姑矣木旣为金所克则侄无所依故为侄从姑象其与败于韩质子圉事一一脗合春秋筮法之神如此至曰败宗丘死高梁殆不可晓杜氏注云凡筮者用周易则其象可推非此而往则临时占者或取于象或取于气或取于时日王相以成其占传防以爻象则搆虚而不经此语良是】象传曰上六无实承虚筐也【上六阴虚无实则六三之所承者乃虚筐耳此婚之所以不成也】
　　第十三对
　　丰旅
