<!-- { "loadSidebar": true } -->
　　天地之大徳曰生圣人之大寳【孟喜本作保】曰位何以守位曰仁【王肃玊伯玊桓明僧绍本同陆徳明本作人】何以聚人曰财理财正辞禁民为非曰义古者包【古文又作庖】牺【古本又作羲孟喜京房作戏】氏之王【于况反】天下也仰则观象于天俯则观法于地观鸟兽之文与地【王昭素谓与地之间多有天字未必然司马贞史记补引此亦无天字】之宜近取诸身逺取诸物于是始作八卦以通神明之徳以类万物之情作结绳而为网【古文作网】罟以佃【音田古本亦作田】以渔【古本亦作鱼】葢取诸离包牺氏没神农氏作斵木为耜楺木为耒【陆徳明云一本或作楺木为之耒耨非】耒耨之利以教天下葢取诸益日中为市致天下之民聚天下之货交易而退各得其所葢取诸噬嗑神农氏没黄帝尧舜氏作通其变使民不倦神而化之使民宜之易穷则变变则通【古一本无此三字】通则久是以自天祐【古文亦作佑】之吉无不利黄帝尧舜垂衣裳而天下治葢取诸乾坤刳【陆徳明作挎】木为舟剡【陆本作掞】木为楫【古本又作檝】舟楫之利以济不通致逺以利天下【古一本无此一句】葢取诸涣服【説文作犕】牛乗马引重致逺以利天下【古一本无此四字】葢取诸随重【直龙反】门击柝【説文作】以待暴【郑本作□】客葢取诸豫防木为杵掘地为臼臼杵之利万民以济葢取诸小过木为弧剡木为矢弧矢之利以威天下葢取诸睽上古穴居而野处后世圣人易之以宫室上栋下宇以待风雨葢取诸大壮古之者厚衣【于既反】之以薪塟之中野不封不树丧期无数后世圣人易之以棺椁葢取诸大过上古结绳而治后世圣人易之以书契百官以治万民以察葢取诸夬【此章言圣人作易用经世之事天地之大徳曰生者天主生物之始地主生物之成也董仲舒云王者欲有所为宜求端于天天道之大者在隂阳阳为徳隂为刑刑主杀而徳主生是故阳常居大夏而以生育长养为事隂常居大冬而积于空虚不用之处以此见天之任徳不任刑也天使阳出布施于上而主嵗功使隂入伏于下而时出佐阳阳不得隂之助亦不能独成岁终阳以成岁为名此天意也王者承天意以从事故任徳教而不任刑刑者不可任以治世犹隂之不可任以成嵗也仲舒此论悉大徳曰生之义矣或曰物过盛而当杀不杀天地何能容刍狗之説葢亦近理大徳曰生设教然耳曰毋患天地之不能容自鸿荒至于今不积矣葢盈虚消息之气相半人虽求生而为生甚难益之以必消之气故存之与亡正相等如又杀之消当更多易书中隂阳分半也圣人不听其自分而常扶阳抑隂以为生之甚难而杀之甚易也朱子云天地以生物为心葢天地之间品物万形各有所事惟天则确然于上地则隤然于下一无所为只以生物为事天地生物生人又生合徳之圣以居君师之位为人物之主而后天地之所生得以各遂其生圣人之大可贵重者曰君师之位苟有其徳而无其位则亦不能相天地以遂人物之生故位为圣人之大宝所谓崇高莫大乎富贵也韩康伯云夫无用则无所宝有用则有所宝也无用而常足者莫妙乎道有用而道者莫大乎位故曰圣人之大宝曰位守位之道在于仁爱所谓大徳曰生也财者天地所生之物以养天地所生之人以财发身仁之道也陆绩云人非财不聚故圣人观象制器备物尽利以业万民而聚之也葢取聚人之本矣理财者备物致用立成器以为天下利以乾坤为本以隂阳为端以四时为序以日星为纪月以为量而五行水火木金土皆可得而财也既理财矣而又立名定分以正其辞而又明刑勑法以禁其为非义也所以行其仁者也下文作网罟教耒耜日中为市刳舟剡楫服牛乗马造柞臼葢宫室易棺椁皆理财之事垂衣裳用书契皆正辞之事重门击柝弧剡矢皆禁民为非之事圣人得富贵之位本仁以爱人明义以立政然后可以保蒸民之生配天地之大故以羲农黄帝尧舜实之皆圣人之富贵者也先言包牺观物制易继言圣人观易制物皆尚象之事为是物先卦耶为是卦先物耶知者复通为一史称包牺氏取牺牲以充包厨故号曰包牺氏后世音谬故或谓之伏牺或谓之虙牺又郑云包聚也鸟兽全具曰牺又虞翻云炮啖牺牲号庖牺氏其名义葢不可考即太昊也仰观俯法谓观法其隂阳刚柔之理气之有文者曰象形之有理者曰法汉书艺文志相地为形法家天有雷风日月雷风气也日月象也言象可以兼气地有水火山泽水火质也山泽形也言形可以兼质观鸟兽之文与地所宜之植物本乎天者亲上凡动物首向上故属之天本乎地者亲下凡植物本向下故属之地抱朴子云八卦生鹰隼之所被六甲出灵之所负葢谓鹰隼羽文亦有八卦之象而朱子亦谓背上文中间一簇成五段两边各揷四段共成八段于八段之外两边周围共有二十四段中间五段者五行也两边揷八段者八卦也周围二十四段者二十四气也个个如此然则包牺则圗书而作易当不过如是葢亦观察中一事耳近取诸身若干为首坤为腹之类逺取诸物不兼动植言只如干为金玊坤为布釡之类朱子云俯仰逺近所取不一然不过以验隂阳消息两端而已于是始作八卦精以通神明之徳从观天察地来也粗以类万物之情从观鸟兽以下来也神明之徳幽而难测故曰通万物之情杂而难辨故曰类夫自八卦作又重而为六十四卦则天地人物之理毕备于斯而歴圣之创制立法不能外矣故曰易冒天下之道下文取离取益等事亦以其义其象与卦有相合者耳必谓尚易象而制器非也教民肉食自包牺始葢上古未有耕种则鲜食乃其先也南轩张氏云古者禽兽多而人民少故伏羲氏为之网罟以佃以渔非徒使民皆知鲜食之利抑亦去其害而安其居也以散丝散麻绊而合之曰结结之以为绳也罔以取兽曰佃罟以取鱼曰渔或曰罔罟通用上古之时已有结绳矣作之而为罔罟者羲皇也或曰结绳而治亦自羲皇始结绳罔罟二事结绳以防欺诈因以为罔罟而佃渔也二説未详孰是取诸离者其象则离卦中爻为巽绳之象也离为目旁实中虚互离为两目网罟之两目相承者似之其义则离一隂丽二阳之中其徳为丽鱼兽之物丽于网罟之中者似之葢者髣髴之辞包牺氏没凡十五世而神农氏作民厌鲜食而食草木之实于是帝始教民稼穑号为神农沙随程氏云飞走之类实害禾稼唯网罟佃渔之制立然后耒耨之利见于天下耜者耒之首斵木使鋭而为之所以入土俗呼犂壁今又加以铁铧谓之犂头耒者耜之柄楺木使曲而为之所以运耜俗呼犂冲总呼之则为犂耨耘除草也取诸益者其象则巽入震动中爻互坤土木入土而动耒耜象互艮为手下震为足上巽为股进退震足动耜艮手持耒进退田中耕之象也又震巽二木皆行于春也其义则益下之道莫大于耕郑康成淳于俊谓神农重卦葢泥此以包牺取离乃八卦之名而神农取益取噬嗑则重卦之名故也神农又教民为市开封耿氏云有菽粟者或不足乎禽鱼有禽鱼者或不足于菽粟罄者无所取积者无所散则利不布养不均矣日中者万物相见之时也按周官有三市此独言日中者或剙市之初惟用日中后王乃増朝夕二市与五十里为市而各致其民则天下之民无不致矣市各聚其货则天下之货无不聚矣交互贸易而退各得其所愿所事取诸噬嗑者其象则离日在上日中象震动在下交易象震为足又为大涂互艮为径路致民象中爻坎水艮山有货所出聚货象日昃则散离震之象皆不见矣其义则噬嗑食也市井交易饮食之道且天下之人其业不同天下之货其用不同今不同者皆于市而合之以其所有易其所无各得其所亦犹物之有间者齧而合之此噬嗑之义也古説取音相同而以噬嗑为市合殊附会不经合沙郑氏云十三卦始离次益次噬嗑所取者食货而已食货者生氏之本也神农氏与民并耕而食饔飱而治草衣无辨民不知贵贱之等迨殁后八代而黄帝氏作以及尧舜始制为典礼文物孔颖达云既云黄帝即云尧舜者畧举五帝之终始则少皥颛顼帝喾在其间也风气渐开不可如朴畧之世数圣人流通其穷而当变之事使民劝于趋事而不怠倦繇之而莫知其所以然者神也以渐而相忘于不言之中者化也神而化之所以使民宜之凡此皆易理也易之为道穷极则改变改变则流通逓变逓通然后可以久而无弊是以自天祐之吉无不利天者理而已矣故上传为君子之用易者言之下传乂为圣人之通变者言之也葢自黄帝至舜而制作始备故孔子曰后世虽有作者虞舜为弗可及矣当时垂作会之衣絺绣之裳而天下治葢恭己正南面之容也抑上衣下裳如天尊地卑所以彰其身而示人上下之礼以止邪僻于未萌也礼达而分定故天下治取诸乾坤者其象则干为衣坤为裳其义则阳尊而在上隂卑而在下故周易首干继以坤焦竑云十三卦独乾坤合而不分上古衣裳相连乾坤相依君臣一体也后世衣裳离而为二尊君卑臣上下判隔失古意逺矣今獠川苗寨多衣统裠上下相连犹是古法所谓礼失而求诸野也刳者剖而使空也书刳剔孕妇之刳剡者斩削也刳木中虗为行水之舟剡木末鋭为行舟之楫济不通者横渡水也与济人溱洧济字同溪涧江河或东西阻絶或南北阻絶皆不通也致逺为句或逆水而上或放流而下皆致逺也近而可以济不通逺而可以致逺均之为天下利矣取诸涣者其象则巽木在坎水之上故彖曰利涉大川彖传曰乗木有功又上五画中虚有舟象初画偶有二楫象其义则阻絶隔逺之地若无舟楫以通其徃来天下皆涣散也舟楫之利既兴则日月所照霜露所堕莫不拭目观化天下如一家中国如一人矣牛以顺为道故服而驯之以引重为其力也马以行为事故乗而驾之以致逺为其敏也天下之人皆受其利程子云服牛乗马皆因其性而为之胡不乗牛而服马乎理之所不可也取诸随者其象则下动上説震下兑上震本坤所变坤为牛一竒画在后者阳实而大引重之象也兑本干所变干为马一偶画在前者大道开张致逺之象也中爻互巽为绳互艮为鼻又为手震为足服之乗之象也其义则动静行止皆随人意不劳而得其欲故动而説此随之义也川涂既通则暴客至矣不可无御之之术故设重门以防之击柝以警之以备为暴之人取诸豫者其象则坤为阖戸互艮为门阙重门象震为木又为善鸣柝象艮为手击象中爻坎为盗暴客象或云上二偶画象重门一竒在中象击柝于门内而坤众安居于内其义则豫者逸也又备也谦轻而豫怠逸之意也恐逸豫故豫备前此民知粒食而不知脱粟截木为舂粟之杵掘地为容粟之臼臼杵之利使民茹其精而辞其粝咸得济其所欲取诸小过者其象则上震为木下艮为土上动象杵下止象臼中爻兑为毁折防与掘之象也艮为手大象坎陷臼舂之象也其义则既已粒食又杵臼以治之使精小事之过详者然而万民以济亦所谓可小事者与外有击柝以防暴客内有杵臼以治粒食而无以威不轨则虽有险而不能守虽有粟而不得食于是张于木为弓剡鋭木端为箭弧矢之设所以示有警备而使天下知畏此其利也取诸睽者其象则互坎为丝象坎又为木坚木象兑为毁折剡象互坎为弧弧中弣强上下两稍弱故象坎离为矢矢前镞后括实中笴虚故象离其义则睽乖然后威以服之此合睽之具也故有张弧説弧之占云黄帝以前未有宫室冬则居营窟夏则居橧巢后世圣人谓黄帝尧舜始易之以外垣四周之宫戸牗以内之室有直承而上之栋有两垂而下之宇以备震风凌雨栋屋脊檩也宇檐也考工记栋尊而宇卑则吐水疾而霤逺以隤下为宇是也取诸大壮者其象震动在上干健在下风雨动物栋宇健物风雨动于上栋宇健于下大壮象也或云栋取四刚象宇取二柔象其义即壮固之意古之藏尸者以薪借其下覆其上若衣服然葬之郊野之土中不近山川也不崇土为坟不植木为识居丧之期无日月多少之数后世圣人以衣薪为不足以藏之始易之以内棺外椁按礼有虞氏瓦棺夏后氏圣周殷人棺椁瓦棺始不衣薪也圣周始有椁之象然皆陶冶之器陶冶出于土及其乆也必复于土不能无使土亲肤故殷人以木易之今归诸黄帝尧舜所作未详取诸大过者其象下巽上兑大象坎坎为隐伏塟埋象虞翻云巽为木为入处兑为口干为人木而有口干人入处棺敛之象郑云初六在巽体巽为木上六位在己己当巽位巽又为木二木在外以夹四阳四阳互体为二干干为君为父二木夹君父是棺椁之象其义则大过者过厚也杵臼养生不足当大事故取小过之义棺椁送死足以当大事故取大过之义焉黄帝以前民淳事简事之小大唯结小大之绳以识之亦足以为治至后世欺诈渐生而书契不容不作矣圣人易之以刀笔画木简为文字之书言有不能记者书识之刻木为一二三四之画而中分之予者执左取者执右以为合约之契事有不能信者契验之百官用之以治其职万民用之以察于事取诸夬者其象则干兑皆金干为言兑为决金以镌言决事象决五竒书与契皆始于一画积至五而变上画偶又象契上端分处其义则夬乃君子决小人之卦有书契则考核精详稽验明白所以决去小人之伪而小人不得欺亦夬义十三卦终于夬者葢器利用便则巧伪生忧患作圣人忧之故终之以书契书契立而讨官邪搜民慝虽天雨粟鬼夜哭传之后来不无深文舞文便文具文诸失而所得终多非一时之利实万世之大利也十三卦之制作自画卦而始至书契而终葢万世文字之祖肇于画卦而备于书契也夫是十三卦者谓先有是象而数圣人规规然法之以制器万万不然然亦足以徴易理之博矣孔子曰吾观殷道是故之宋而不足徴也吾得坤干焉夫以坤干之易尽殷道则亦犹之取十三卦之意也至若网罟等作一智者可创何必圣人虽蚩羿鲧桀之暴亦有所作顾作而仁者必圣人是以人懐其利也且非独一圣人为之而已更歴五圣人而后备葢圣人能为之而能不为以待夫时之自为时乎未至圣人不先故非后圣人能加于前圣人前圣人能留以俟后圣人也甚矣斯人生生之道若此其难而圣人所以生生斯人者若此其劳也故曰如古之无圣人人之类灭久矣邓元锡云乾坤者造之物圣人者制之器造物者同将以用之而备物制器者因其用而用之者也天时有生也地理有宜也人官有能也物曲有利也圣人通变宜民神化之以成能而已矣庄子者知天而不知人者也以服牛乗马治埴斵木为失其真性不知服之乗之治之斵之皆因其性然而制之也令马不乗牛不服而听其践霜雪龁草饮水翘足而陆已也何独废伯乐抑且废马其言曰民有常性织而衣耕而食是谓同徳一而不党而织必裂麻枲耕必破埴块食必刈稻黍梁稷而炊之何谓性也埴麻稻黍之性岂顾愿人裂之破之夷刈而炊之哉故牛马四足天也络马首牵牛鼻而服之乗之人也亦天也令穿马之首而络牛之鼻车以济涉而舟航驱之陆也必不行矣何也失其性也唯然知制器备用之为性也尚易也尚易尚象也尚八卦自然之象而已矣】
