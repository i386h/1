<!-- { "loadSidebar": true } -->
　　序卦传曰升而不已必困故受之以困【受大禄者必有大任肩大任者必蒙大怨而丛大诟亲大劳集大责也奚怪哉孙叔敖遇狐丘丈人狐丘丈人曰仆闻之有三利必有三害子知之乎爵髙者人妬之官大者主恶之禄厚者怨归之孙叔敖曰吾爵益髙吾志益下吾官益大吾心益小吾禄益厚吾施益博可以免于患乎狐丘丈人曰善哉言乎尧舜其犹病诸狐丘丈人之所称病盖料理势之终不能也则不若顺而止之观象也防颇既老犹被甲上马以示可用致困郭开之口马援老矣据鞍顾盼自请为将卒有壶头之厄郭子仪勲名已满天下年八十余犹为节度元帅不求退身竟为徳宗册罢此皆升而不已者也】
　　彖传曰困刚揜也险以説困而不失其所亨其唯君子乎贞大人吉以刚中也有言不信尚口乃穷也【卦所以名困者坎一阳陷二隂之中兊一隂蔽二阳之上卦中刚爻尽为柔所掩矣故名困彖传不曰柔揜刚而但曰刚揜者何也无所归咎故以刚自揜为辞盖卦为君子设也既困矣何以能亨以二体言内虽处险而外能説此其中必有不为困困者在矣所如艮止其所之所则二五之刚中是也刚则不挠而折于困中则不躁而重其困此非君子不能大人即君子也阳爻之通称不失其所所谓贞也吉即亨也有言不信则小人之以口为尚而欲愚弄我者乃穷于无所售适所以自困也圣人作易教人于凡逆境必求所以处之之法使专论其困而无以通之是徒知其疾而不能用药也如是则亦安用易为哉】象传曰泽无水困君子以致命遂志【曰屯曰蹇曰困皆以坎名也然而莫若困甚者坎在内也坎在内欲动如屯止如蹇不可得也解与涣坎亦在内然得雷而动得风而散水在泽下则涸之象也故名困君子不得其时犹泽之无水也致命非见危授命之谓致犹委也人不信其命则死生祸福营为百端居贞之志何以自遂今一委之命则志在我我自握之天亦不得而我制也不以命贰志者夫且能以忘立命致命有坎陷之象遂志有兊说之象】
　　系辞下传曰困徳之辩也【穷然后见君子人以此辩君子君子亦以此自辩也】又曰困穷而通【困而不失其所故亨】又曰困以寡怨【不怨天也】初六臀困于株木【陆徳明作术音张一反】入于幽谷三嵗不
　　觌【变兊为重兊卦名困以刚为柔所困也然以柔揜刚非理之正长恶不悛将自及也柔亦自此困矣故六爻别言之柔之困也以犯刚为忌以退守为安刚之困也以动躁为戒以静俟为福盖隂困其宜也阳困其变也而株木藟金车亦绂其词低昂则圣人扶抑之意也人之体行则趾为下坐则臀为下初六居困体之下故曰臀徐锴云木入土曰根在土上曰株按株从木从朱乐书云一在木下为本在木上为末在木中为朱木之为物含阳于内南方之火所自藏也今借为丹朱之朱以此推之则株乃木身也株又无枝无叶之称当指二言坎于木为坚多心变兊为毁折初欲困二铲落枝叶故象株木而不虞其臀即见伤于株木也臀既困则不能行矣然且计无复之益迷暗妄动于是举身入幽谷之中至三嵗之乆而人犹不得而见之是其先本欲困君子究失其所据而只以自困可戒已坎为陷为隠伏初坎窞也入地下之位为幽坎水下注为谷卦惟初四有应然困隂爻皆掩刚者故无相应之义自初至四歴三爻故称三嵗自二至四互离初在离外故称不觌】象传曰入于幽谷幽不明也【言幽者不明之辞也离明在外故不明初六以隂柔处困之底居暗之甚入于幽谷固其所耳】
　　九二困于酒食朱绂【郑本作韨】方来利用亨【许两反】祀
　　征防无咎【变坤为萃互体离变艮凡易言酒者皆坎也言食者皆兊也故未济与坎皆言酒需中爻兊兼言酒食也二方受掩姑以酒食优游自养处之泰然不知所诉但见其困于酒食而已所谓困而不失其所也又郑康成云二据初辰在未未上值天厨酒食象未详绂鞸也蔽膝之服以韦为之古作市通作芾亦作韨郑诗笺云冕服谓之芾他服谓之韩朱绂指五赤绂指二説文云天子朱芾诸侯赤芾诗曰朱芾斯皇君绂也以是知其指五也又曰赤芾三百臣绂也以是知其指二也自九二期待九五之通困而言则曰朱绂方来自九五推本九二之方困而言则曰困于赤绂五所以取朱绂象者自二至五肖离为朱又为牛有施朱于韦之象九五中正阳明之君必求九二中正阳明之臣朱绂方来言九五行且来于二二但当家食奉祀以俟命而已不必干进以取困也征则为变其所守不能相时而动既自陷于防而降志陨节之咎亦何以自免乎坎隠伏有人鬼象故言祀二五俱以祀言者明既困于人或幽可感于神耳韩子云惟乖于时乃与天通处困之道也变萃利用禴亦亨祀象】
　　象传曰困于酒食中有庆也【得中应五君臣同徳终能有为而济困故曰有庆】
　　六三困于石据于蒺藜入于其宫不见其妻防【变巽】
　　【为大过互体离变干约象巽变干三以隂体而承乗皆阳小人而志武者也进遏乎四则如戴石退据乎二则如坐刺困之甚也然其犯刚之志犹未已也有伤而进无交而求上六已将征矣而犹欲合之为助其孰与应故曰入于其宫不见其妻也防孰大焉石指四兊为刚有石象或谓三只掩二不掩四者此迂説也卦之以隂陷阳者惟坎本卦政以下卦坎自三至上肖坎两坎相重故为困且三隂之中惟三爻之辞其防特甚以此知其不特掩二兼揜四也蒺藜指二坎为丛而木多心故有蒺藜象坎为宫互巽为入故有入其宫之象三阳位上隂位三坎男上兊女上似三之妻也然实两柔不相应三虽有离目能视而上处离宫之外隔絶不得见故有不见其妻之象合下三爻观初六在坎下故为入于幽谷即坎初之入于坎窞也九二在坎中故为困于酒食即需五之需于酒食也六三在困上进则困于九四之石退则据于九二之蒺藜即坎三所谓来之坎坎者也变巽为大过之棺椁真所谓死期将至者矣左传襄公二十五年崔杼欲娶棠姜筮之遇困之大过史皆曰吉示陈文子文子曰夫从风风陨妻不可娶也且其繇曰困于石往不济也据于蒺藜所恃伤也入于其宫不见其妻防无所归也杜预注云坎中男曰夫变巽曰从风风陨物者变而陨故妻不可娶】
　　象传曰据于蒺藜乗刚也入于其宫不见其妻不祥也【曰乗刚则知蒺藜之谓二矣知蒺藜之为二则知石之谓四不言困于石者坎二隂之意正在掩二以掩四非三初心故不言困于石也祥善也吉也不祥即爻所谓防也】
　　系辞下传曰易曰困于石据于蒺藜入于其宫不见其妻防子曰非所困而困焉名必辱非所据而据焉身必危既辱且危死期将至妻其可得见邪【解见本传】九四来徐徐【子夏传作荼荼翟子本同云内不定之意王肃本作余余】困于
　　金车【古本一作舆】吝有终【变坎为重坎互体离变震约象巽变艮自下而上曰往自上而下曰来来徐徐者四来于初也所以徐徐者以困于金车故也互巽为进退为不果故徐徐金车指二坎为舆九二得干金中画故曰金车初六虽四之配而实揜九二者四欲应初而二阻之四与二同徳见初之以柔揜刚也故迟迟吾行而不果于应靳缩之象也然上比于五志合道同必能相与有终亦何以恋初为哉中爻变艮止有困于金车之象对无初反言之曰有终变坎行有尚故可必其有终】
　　象传曰来徐徐志在下也虽不当位有与也【志在下者志在初也初既揜阳而四不幸与之为应则四之所处亦不当位矣然五为近比则四之可与者固自有在去柔而就刚惟九四自决之耳】
　　九五劓【荀爽王肃陆绩本作臲】刖【荀王陆本作卼京房本作刽按説文云断也郑云】
　　【劓则当为倪防未详】困于赤绂乃徐有说【音恱】利用祭【古本一作享】祀【变震为解约象巽变坎九五以阳刚中正之徳居大君之位操拯困之权下与九二同徳相应忿其为初三隂柔所揜故用劓刖之刑以加之变震有用威武象劓刖之象甚竒割鼻曰劓艮为鼻九二下连初六则少艮下一画是劓初之鼻也截足曰刖震为足九二上连六三则少震上一画是截三之足也小惩大诫总之不欲使其揜迫君子耳然而初三之陷阳甚巧其势犹未可卒去则九五之困亦已甚矣赤绂指九二也按礼再命赤绂黝珩三命赤绂葱珩下卦坎为赤互体离为韦施赤于韦上赤绂象也杨敬仲云朱色含赤色困于赤绂者言为九二而困也乃徐者来徐徐之徐即九四也有説者四说也兊为説五唯勤于拯二如此四亦阳徳既不果于应初徐徐而行亦説五而上比之以拯二也三阳同心共济在二既得脱于险难而五亦得释其焦劳斯时也利用祭祀将天神地只亦隂祐之寛心以俟百福之来集而已兊为巫故言祭祀变震主鬯象亨祀人臣所以祀宗庙祭祀天子所以礼百神君臣异辞也困之时利于徐图之不可求速效亨祀祭祀亦皆此意困本刚被柔揜故求通皆利于祭享】
　　象传曰劓刖志未得也乃徐有説以中直也利用祭祀受福也【志未得者以下坎二隂犹在也四之来徐徐而上説乎五者以五有中直之徳也五居上卦之中是其中也与九二阳刚相应是其直也君臣同徳则受福可知故利用祭祀爻于二五不言吉象传于二云有庆于五云受福即彖大人吉之防也】
　　上六困于藟【古本又作蔂】于臲【説文作防薛本同】卼【説文作云不】
　　【安也薛本作杌】曰动悔有悔征吉【变干为讼苏子瞻云柔而牵己者藟三之谓藟刚而难乗者臲卼五之谓臲卼按上与三应三四五体巽为木上以柔纒绕巽木之上藟象臲卼不安貌巽为髙五巽上画上居五上臲卼象困至九五而有説则困已通而隂柔之掩阳刚者皆已除矣上六一爻独居兊极乃小人之善为媚悦以取髙位者而犹顾惜党类不能自割是困于藟也阳刚已出于困君子向用邪党寒心上六处非其地是并困于臲卼也蒙上困字故不复言困至此而上六亦有悔心之萌矣曰者兊口之言也其言若曰向我不宜掩刚故困今当动而改悔然徒言之而已终非其本心未甞实见之行也彖所谓有言而不可信者也如是而欲望其免于有悔其将能乎惟翻然行遯而去之变其所为掩刚者以避阳则吉曰动悔者言之虚故有悔征者行之实故吉以是知阳刚之不终于困而揜阳者之徒自取咎也故困者小人之所为困君子无困也语曰圣人无危地其然哉郑氏刚中云困有不可动九二是也故征防有不可不动上六是也故征吉变干干行健征象】
　　象传曰困于藟未当也动悔有悔吉行也【困于藟居刚之上而揜乎刚所处未当也徒言动悔终不免于有悔欲求致吉之道惟在于征行也行者柔变刚之谓变刚则不揜刚矣卦以三柔揜三刚为义然刚为柔揜者皆吉而柔揜刚者防特甚则揜人只自揜也云尔】
　　【巽下坎上】
