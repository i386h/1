<!-- { "loadSidebar": true } -->
　　彖传曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣【卦之名萃其义为聚也坤顺兊恱下顺而奉上上恱而临下二五居中得正五以刚中而下交二以柔中而上应内外君臣皆相聚防所以名萃也王假有庙者王者萃祖考之神以萃天下人心之道也致孝者尽志之谓也致享者尽物之谓也利见大人亨言下三隂聚而上随九四以见九五之大人则所聚者得其正是以亨也按郭京举正亨下有利贞字彖传类举全文当是佚也用大牲吉利有攸往而皆曰顺天命者王者身膺天命故备物以事其先天下人知天命有归故无敢自外于王皆顺天命也为天下往者之为王故曰利有攸往也夫天下共戴一王止矣居王之上者有宗庙焉王假有庙萃道之至也祭祀之报本于人心人之本乎祖犹万物之本乎天故天地万物之情无不相聚者观其所聚而天地万物之情可见则一本之谓也明乎郊社之礼禘甞之义治国其如示诸掌乎徐子与云天地万物髙下散殊咸则见其情之通恒则见其情之乆萃则见其情之同不于其聚而观之情之一者不可得而见矣】
　　象传曰泽上于地萃君子以除戎器戒不虞【地上有泽水之聚也不言泽在地上而云泽上于地言上于地则为水方聚之义也水聚则决必有以防之水乃潴人聚则乱必有以制之人乃定王注谓聚而无防则众心生是也除者去旧取新之谓戎器乆则必敝除而修之非右武也特戒不虞而已天下之患多生于所不虞度故戒之彖言假庙而象言除戎者于盛聚之时而防其衰散于至顺之时而虞其不顺也抑国之大事在祀与戎此两者非萃道之至大者乎丘行可云天生五材谁能去兵用兵乱也去兵亦乱也如秦皇之销锋镝铸金人李唐之议销兵则非谓之除戎器汉武席文景富庶之极至穷兵黩武以事四夷又岂戒不虞之义乎兊西方金戎器之象坤平地无险阻可恃不虞之象】
　　初六有孚不终乃乱乃萃若号【户羔反】一握【傅氏作渥】为
　　笑勿恤往无咎【变震为随初四正应有人来孚初者四也大象肖坎故四为有孚不终者初之应四不终也五为萃主初虽应四而惑于二阳不能坚决故不终乃乱者惑乱其心也坤为迷乱象乃萃者无所适主而与其同类羣聚也坤为众萃象若号者四求初之切其声似号呼也兊为口号象一握者四一握初之手也初爻居一自二至四互艮为手一握象笑者四得初而笑也兊为説笑象始也求初而不得故号继握初之手则説而笑夫初之所以应四而不终者意其为疑主之臣耳不知四五同徳又为兊体四与五恱乃萃人心以效之五者非敢与五分民也故告之曰若四号汝而一握汝之手以为笑则女勿以失身从四为忧也盖四亦纯臣因四以通于五胡为不可往而依焉无咎必矣坤为震动以顺也故往无咎大象坎此爻变则不成坎亦勿恤象】
　　象传曰乃乱乃萃其志乱也【初之失其正应而与羣隂萃也盖起于疑故本其乃乱于志云】
　　六二引吉无咎孚乃利用禴【蜀才本作跃刘瓛本作□○变坎为困互】
　　【体艮变离下卦中又多引其类如泰与小畜之二是也本爻与五为正应引初六六三以萃于五为得君臣之大义吉道也虽比隂何咎互艮为手引之象也又来矣鲜云引引弓也本爻大象坎又此爻变坎坎为弓凡人开弓射物必专心于物当物之中不偏于左不偏于右方得中箭盖中徳不变之象也亦通孚乃利用禴一句以二五相应取象正彖所谓王假有庙利见大人者以本爻变坎大象肖坎故象孚又象禴孚者二五相孚也禴古作礿礼记王制祭统皆言春曰礿或云此夏商礼也周礼宗伯以禴夏享先王其享以乐为主故改勺而从龠龠乐之竹管三孔以和众声也从品者三孔之象从仑者言乐有伦理也易诗周礼并有礿石经并改作禴坎为律盖象上下空而阳实其中坎又为耳主听又坎方黄钟之本故取作乐象王者作乐以荐祖考然必合万国之欢心而后可以祭二既引初三之同类以聚于五刚中而应上下交孚四海之内各以其职来助祭顺莫大焉是乃利用禴也旧説以禴为薄祭谓下能以诚意上孚则不须备礼于经防何涉】
　　象传曰引吉无咎中未变也【中未变言二得中道贞守不变故能与五相孚异于初之有孚不终三之萃如嗟如者是以吉而无皆】
　　六三萃如嗟如无攸利往无咎小吝【变艮为咸互体艮变巽约】
　　【象巽变干萃如者与下二隂相萃也嗟如者自嗟也三与二隂聚于下而上无应比四则五为萃主于心不安故自嗟叹本爻倒兊兊口内向自嗟象也中心惶惑不定何利之有然当萃之世要以利见大人为正尚往而因四以萃于五则无咎若但以隂小自安而不上往求阳则吝矣初三两爻皆欲萃五但非比非应不得已初必因其正应之四三必因其近比之四以求萃于五故皆决之曰往无咎变咸九三亦以下比同体曰往吝】象传曰往无咎上巽也【三连四五成巽故曰上巽聚以正而亨此所以往无咎也孔子此爻明以互体示人矣】
　　九四大吉无咎【变坎为比互体艮变坤约象巽变艮当萃之世弱之必趋强闇之必】
　　【趋明势也九四近臣非其位而有聚物之嫌咎所伏也必大吉然后无咎何谓大吉体兊为说部率三隂之顺以媚于天子则有以全其大而吉且于义为无咎否则强君在上威权太逼未有不召衅产祸者九四可以戒矣卦四隂二阳唯四刚而偪变柔为比六四比贤以从上义正相合】
　　象传曰大吉无咎位不当也【必大吉然后无咎何以其非君位而萃天下之心也此位字与萃有位相应杨敬仲云不当者不安之意人心不归君而归臣故不安也伊尹周公之事也】
　　九五萃有位无咎匪孚元永贞悔亡【变震为豫约象巽变坎六】
　　【二九五二孚字相应九五以阳居尊得其位矣有位而为下所萃则为萃其所当萃岂有咎哉然五之所孚者二耳若初为四之应三为四之比皆将萃于四而匪孚于我者也其惟有比九五元永贞之徳然后悔可亡比萃体相似而实不同比独以九五为主故元永贞言于象萃有两阳爻故元永贞言于五所谓元即阳刚中正之徳也永贞者长守其元徳而不变也程子云元首也长也为君徳首出庶物君长羣生有尊大之义焉有主统之义焉而又恒永贞固则通于神明光于四海无思不服矣乃无匪孚而其悔亡也所谓悔志之未光心之未慊也变则失阳】
　　象传曰萃有位志未光也【比九五权无所分故曰显比吉萃九五其权旁落故曰志未光萃比之异以此】
　　上六赍咨【虞翻李鼎祚本作资】涕洟无咎【变干为否下五爻皆言萃象此爻在】
　　【九五之上彖所谓王假有庙者也上宗庙之地也赍咨涕洟者九五也赍持也咨者伤嗟也赍咨犹言怀伤也兊为口咨之象也自目出曰涕自鼻出曰洟兊为泽涕洟之象也按古本作赍资中爻巽为进故称赍下体坤为财故称资盖因其财物而致其义政假庙用大牲之重礼也于象甚合然讹巳乆不可改矣祭则何以赍咨涕洟礼曰祭之日乐与哀半飨之必乐巳至必哀事死者如事生思死者如不欲生故王假有庙而有凄怆惨怛之象焉但言无咎者孝子之祭也明荐之而已矣不求其为故无敢有福之心也以为仅免于匮祀之咎而已兊为干其气于上为昭明则神之着也】
　　象曰赍咨涕洟未安上也【王者富有四海而还顾其祖若考已不可得见矣虽用大牲以祭而仰视榱桷常若不安其亲之在上者故赍其咨以与神明交而至于涕洟盖孝爱之极也礼曰明君在上则诸臣服从崇事宗庙则子孙顺孝萃天下之道孰过于此】
　　【巽下坤上】
　　升【郑本作升】元亨用【古本或作利】见大人勿恤南征吉【升进而上也按説文升龠也从斗象形十合为升无上进之义据康成本作升説文云日上也从日升声古只用升诗云如日之升是也内卦巽巽为木一隂在下象木之根二阳在上象木之榦从根达榦有自小而大自卑而髙之象大象所谓积小以髙大是也外卦坤三隂在上顺以受二阳之升苏子瞻云巽之为物非能破坚达强者幸而遇坤故能升是也周省贞云干艮巽坤后天四维之卦也干艮合体为畜巽坤合体为升干艮皆阳阳宜升进而反畜止者阳居北气方动而未舒也巽坤皆隂隂宜畜止而反升进者隂居南气尚舒而未已也元以二阳之大而言坤隂顺之故有亨通之理胡仲虎云晋与升皆取进之义晋则明已出于地上方进而未已故不假言亨升则木方生于地中他日可必其进而未已故言元亨大人指二阳为大二为人位与五正应故六五用见九二之大人下见上如飞龙在天人人快覩故曰利见上见下如束帛戋戋贲于丘园非虚心下士者不能故曰用见勿恤南征吉俱主九二言九二既得五之应则九二不必忧恤本卦大象坎有忧恤之象曰南征者文王卦位巽居东南坤居西南巽坤之中有离九二歴三以入于坤则其行经过南离故有南征之象与蹇解利西南一例皆取虚位若东行则至震非升矣离者文明之地南离居中坤巽交映所谓君明臣良相得益章也吉孰如之卦取升名以自下而上渐进为义五为君位上为天位皆不可升者初之所升至四而止总归一人非谓九二一阳之外别有九三一阳也六爻皆变为天雷无妄巽上坤下为观】
　　序卦传曰萃者聚也聚而上者谓之升故受之以升【物之积聚则益髙大日磊而上故谓之升荀子云积微者月不胜日时不胜月嵗不胜时凡人好敖慢小事及大事至然后兴之务之如是则常不胜是何也小事之至也数其县日也博其为积也大大事之至也希其县日也浅其为积也小故善日者王善时者霸补漏者危大荒者亡故王者敬日霸者敬时财物货寳以大为重政教功名反是能积微者速成诗曰徳輶如毛民鲜克举之此之谓也】
　　彖传曰柔以时升巽而顺刚中而应是以大亨用见大人勿恤有庆也南征吉志行也【柔以时升指下卦言巽隂柔之卦故谓柔又巽为髙故谓升以时犹言以渐即大象之所谓积也木之升也虽非地所能圉然本卦巽犹在坤之下待诗而后升故曰柔以时升巽而顺以二体言下巽而上顺也刚中而应以二五言九二有刚中之徳而六五为之应也如此则得其可升之时矣是以大亨萃与升皆刚中而应萃刚中在上其众心萃升刚中在下其势必升故萃以五为大人升以二为大人六五既用见九二之大人则九二不必忧恤以有隂阳防合之庆也南征吉者南离乃万物相见之时大夏亨嘉之候巽之求坤坤之求巽来防于此下有明徳日新之臣上有向明而治之君君臣道合则九二之大人必能遂其升而行其志是以吉也有庆志行即元亨也】
