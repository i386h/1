<!-- { "loadSidebar": true } -->
　　彖传曰至哉坤元万物资生乃顺承天坤厚载物德合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆【至者行而到之之谓不直训极乾道大坤求至其大者也愚闻之师云干称大坤称至大则有不至至则有不大也干飞坤行马之行地无不至也管子曰鸟飞准绳有不至焉者矣其于人事诸葛罚二十以上皆亲决之无不至也杨颙譬以作家耕问农织问婢有不至焉者矣夫唯有不至而乃以成其大也然亮为其至者颙言其大者各有当也欲为君尽君道欲为臣尽臣道二者皆法乾坤而已矣元即干四德之元非干有元而坤又有元也其余卦中称元者一事有一事之元一物有一物之元一时有一时之元总之此乾元也干主施坤主受交接之间一气而已始者气之始生者形之始万物资坤以生而有形而其气实出于天坤乃以其德之顺上承乎天之施而生之耳此以上释卦辞之元坤体之厚载物其德配干之大天之所覆地亦载焉所谓德合无疆也上文坤元连言以气言此单言坤以体言唯体厚故有载物之德天覆地载虽有两物只是一气子思所谓其为物不二则其生物不测者曰曰大皆指干言乾道之以坤含之故其体蓄藏而积盛此坤之静翕也乾道之大以坤章之故其用虚明而化光此坤之动辟也含而有光所以各品之物皆嘉美防聚其实坤之亨即干之亨也此以上释卦辞之亨马阳物也地属隂牝马则属隂而与地同类王辅嗣云地也者形之名也坤也者用地者也马虽牝然能行地无疆坤德象此故足配干程传云行地无疆谓健也干健坤顺坤亦健乎曰非健何以配干未有干行而坤止也其动也刚不害其为柔也是则柔顺所利之贞也坤以从干为贞利在贞不利在不贞柔而顺干有牝马之德则其利也实本于贞矣此以上释卦辞利牝马之贞君子攸行虽趂上韵然意连下文释卦辞君子有攸往也上文见坤之合德于干自此以下见君子之当合德于坤君子之行以阳刚为主而此专以柔顺为利贞者地道也臣道也以隂抗阳故迷而失道以隂顺阳故得所主而不失其常盖阳为主隂承之此天地不易之常理也得朋者合羣隂以従阳后代终也丧朋者敛羣隂以避阳先无成也凡言得者多吉言丧者多凶孔子恐人误认其意故释之曰隂当从阳西南得朋虽与类行不能有生物之庆也东北丧朋得干为主乃终有庆耳参同契言雄不独处雌不孤居以明牝牡竟当相须假使二女共室顔色甚姝苏秦通言张仪合媒推心调谐合为夫妻敝发腐齿终不相知正是此理君子法坤道以攸行知坤以从干为贞惟安于贞则无往弗吉所谓柔顺利贞而坤德在我矣故曰应地无疆首无疆是干德次无疆是坤之本德末无疆是人合坤之德总一天德之无疆也君子法地地法天】
　　象传曰地势坤君子以厚德载物【天以气运故曰天行地以形载故曰地势本义云地坤之象亦一而已故不言重而言其势之顺则见其髙下相因之无穷此释卦下分注坤下坤上四字也然就势而见其顺繇顺而知其厚若非体厚则髙者堕下者陷矣故下文即以厚承之君子用此卦象敦厚其德亦如重坤之厚以容受承借乎物焉】
　　文言传曰坤至柔而动也刚至静而德方后得主而有常含万物而化光坤道其顺乎承天而时行【干刚坤柔定体也坤固至柔矣然干之施一至坤即能翕受而生之气机一动不可止遏屈挠此又柔中之刚矣干动坤静定体也坤固至静矣及其承干之施陶冶万类各有定形不可移易此又静中之方矣刚即六二爻辞所谓直方即六二爻辞所谓方柔无为矣而刚则能动静无形矣而方则有迹柔静者体也刚方者用也此申坤贞义后得主而有常者其后时得干为主而不拂坤道之常彖所谓后得主利传所谓后顺得常者此申坤利义含万物而化光者静翕之时含万物生意于其中所谓含也及其动辟则化生万物而有光辉所谓光大也此申坤亨义坤道其顺乎此句乃赞之也彖传言至哉坤元万物资生乃顺承天此言坤道之顺承天之施因四时而行之干之綂天乃綂天德之始终坤之顺天亦顺天徳之始终此意贯四时皆有故属于元此申坤元义胡仲虎云干文言释元亨利贞自元而亨亨而利利而贞干以君之所主在元也坤文言则首释牝马之贞自贞而利利而亨亨而元坤以藏之所主在贞也】説卦传曰坤也者地也万物皆致养焉故曰致役乎坤【以八卦流行之序推之坤西南位也解见本传】又曰坤顺也【彖传所谓柔顺坤纯隂柔故顺顺者和也从也諡法慈和徧服曰顺此坤之性情犹健为干之性情也】又曰坤为牛又曰坤为腹又曰坤为地为母为布为釡为吝啬为均为子母牛为大舆为文为众为柄其于地也为黑【此坤所取象也解俱见本传】
　　初六履霜坚冰至【六隂爻之名解见干初九此爻变震为复坤初六隂始生即姤】
　　【之第一爻于时为五月霜降在九月冰坚在十一月相去逺矣而云履霜坚冰至者盖主纯坤言也纯坤十月之卦也其先则有履霜其后则有坚冰盖言隂自微而盛始于履霜必至于坚冰也履最下初象卦之下画为地人所履也诸卦初爻多取象于履如履如噬嗑如离皆是也霜者露所结露者坤土之气所化霜冰皆隂类霜寒凝冰坚实柔变刚象曰至者危之之辞又按于令升云隂气在初五月之时隂气始动乎三泉之下隂气动矣则必至于履霜履霜则必至于坚冰言有渐也藏器于身贵其候时故阳在濳龙戒以勿用防祸之原欲其先几故隂在三泉而显以履霜也此则履霜坚冰俱指未然而言其义亦通苏子瞻云始于微而终于著者隂阳均也而独于此戒之者隂之为物弱而易入故易以陷人朱子本义云隂阳者造化之本不能相无而消长有常亦非人所能损益也然阳主生隂主杀则其类有淑慝之分焉故圣人作易于其不能相无者既以健顺仁义之属明之而无所偏主至其消长之际淑慝之分则未尝不致其扶阳抑隂之意焉盖所以赞化育而参天地者其防深矣不曰霜而曰履霜履字可翫主君子言也若非君子则亦不能识微而知著矣凡隂进退主张在阳履有见物兴思之义示当防微毋狃于不足虑听其长而至于莫可为也易为君子谋干言勿用即复卦闭关之义欲君子之难进也坤言坚冰即姤卦女壮之戒防小人之易长也】
　　象传曰履霜坚冰隂始凝也驯致其道至坚冰也【易举正履霜下无坚冰二字魏文帝纪注太史许芝引此句履霜上加初六二字亦无坚冰字本义从之隂寒之气始凝结而为霜徐徐然推至其气之流行则至于坚冰矣驯犹狎顺也若鸟兽驯狎然曰驯致明不觉其至而至也又九家易云初六始姤姤为五月盛夏而言坚冰五月隂气始生地中言始于微霜终至坚冰以明渐至也此与于令升之解相合愚按先儒皆即以初六象履霜故于履霜下欲去坚冰二字若如令升九家説则履霜坚冰四字不妨竝存盖言履霜坚冰皆起于一隂之始生而凝结也坚冰者隂盛之极唯驯致其道故末流必至于坚冰申言之也似于文义较妥道即小人道长之道若以隂阳言则气化也上六曰其道穷也两其道字相应具载始末经曰坚冰至要其终也传曰至坚冰原其始也】文言传曰积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也【易本言天道而圣人常详人事如所言积善积不善之説是已小善积而为大善则福庆亦大而为余庆小不善积而为大不善则祸殃亦大而为余殃然人但知天灾人祸为殃而不知弑逆之惨在堂亷骨肉之间可畏哉唐孔氏云上文善恶竝言今独言弑君弑父有渐者以隂主柔顺积柔不已乃终至祸乱故特于坤之初六言之欲戒其防柔弱之初又隂为弑害故寄此以明义由来者渐言臣子也辩之不早责君父也辩察也不早察之而无以逆折其萌至于陵夷则事势已不可为强而为之适以激成其变矣故曰辩之不早辩也上辩字以其终言下辩字以其始言顺如字即驯致其道之驯所谓渐也旧作古字顺慎通则六四慎不害亦宜通矣】
　　六二直方大不习无不利【变坎为师互体坤变震朱子云坤卦中唯此一】
　　【爻最为纯粹盖五虽尊位却是阳爻破了体了四重隂而不中三又不正唯此爻得中正所以説个直方大此是説坤卦之本体以爻位言则地之上故以地取象观象传亦主地道言直字即坤至柔而动也刚之刚也方字即至静而德方之方也大字即含光大之大也孔子彖辞文言小象皆本于此柔则曲六二独直柔则刓六二独方中正故也直言其内承天之气不可屈挠故谓之直方言其外赋物之形不可移易故谓之方内直外方天大无际坤亦与之无际所以大也又此爻居中而变为刚有内直外方之象观传揭动字可见阳为大变刚故称大也不习无不利以占言也习重也书所谓卜不习吉是也利即利有攸往之利筮得此爻于事无所不利不俟更筮盖本爻之体中正变爻之用时中故文言传曰不疑其所行不习之谓也八卦正位干在五坤在二皆圣人也干刚健中正则飞龙在天坤柔顺中正则不习无不利占者有是德方应是占矣于令升云隂气在二六月之时隂出地上佐阳成物】
