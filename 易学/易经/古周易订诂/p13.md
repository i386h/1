<!-- { "loadSidebar": true } -->
　　【之萌外无闻见之杂以柔中与刚中相应乃求教而有初筮之诚者也故爻莫善于童蒙苏子瞻云六五之位尊矣恐其不安于童蒙之分而自强于明故教之曰童蒙吉杨中立云五居尊位而下求九二之臣不挟贵也以童蒙自居不挟长不挟贤也苟有求焉而有所挟皆在所不告自天子至于庶人一也故唯童蒙乃吉夫汤之于伊尹髙宗之于傅説皆学焉而后臣之繇斯道也程涉随云以六居五以九居二者为卦一十有六虽为时不同其十有五皆吉谓人君柔中虚已而任刚德之臣其臣亦以刚中应之唯常卦则不然常从所应汉元帝似之】
　　象传曰童蒙之吉顺以巽也【约象为坤变爻为巽故称顺以巽胡庭芳云顺以爻柔言巽以志应言又孔氏正义云顺谓心顺巽谓貌顺故褚氏云顺者心不违也巽者外迹相卑下也】
　　上九击【马郑作系】蒙不利为【去声】寇利御寇【变坤为师卦中二阳皆治】
　　【蒙者九二刚而得中故于蒙用包法而治以寛上九刚极不中故于蒙用击法而治以猛所击之蒙三也三体坎坎为寇盗上九艮主爻艮为手故有击象艮为止故有御象三隂柔不中正见金夫而不有躬正所谓钻穴隙相窥逾墙相从父母国人皆贱之者此非婚媾也乃寇也若惑于正应而与之为昵则是为寇矣为犹助也三爻言取女无攸利而此何利焉其惟御而击逺之使不吾湟乃可蒙主教乃用击何击亦君子之所以教也圣人惓惓欲人作圣而施养正之功于无可奈何之地也固如此卦变师师以众正而天下从之者也故利御宼苏君禹云唐虞以前智识未开人皆婴儿故其俗淳唐虞以后智识渐开人非婴儿故其俗变至于变而人心之真牿之反覆而无复存矣试观挽世之人浇淳而竞为智散朴而竞为辨岂不自谓蒙昧之渐开而不知私欲之诱甚于金夫见解之障甚于桎梏名利之窃引寇而攻其外道德之窃引寇而剽其中犹山下之泉溃决奔乱而莫之止也夫水之源其澄之也易为力水之流其塞之也难为功故初言发蒙不过开关启钥之力上言击蒙则有移山压卵之势矣要之学者求其在我得其初心则顺之固养也果之亦养也夜气之动即为天真孩提之知即为尧舜困可通妇可纳又何桎梏寇贼之足虑哉】
　　象传曰利用御寇上下顺也【虞仲翔云坎为寇艮为山登山备下有御象故利御寇自上御下故顺也或云互坤之下画为下顺上九变为柔得坤之上画为上顺然此爻言击言御似专取艮止义不取坤顺义】
　　第三对
　　需讼
　　杂卦传曰需不进也讼不亲也【水天相碍故不进天水相违故不亲愚按坎在屯卦既以震下之下画合干之下画坎在蒙卦又以艮上之上画合干之上画而坎自以中画合干之中画干体备矣故屯蒙之后继以需讼邓氏元锡云需贞干所造者天其坎天德之孚也故光亨贞而需讼贞坎所繇者人其坎天德之陷也故有孚窒而讼需无亟心讼有争心需无迫心讼有迫人之心则天人之介嘻其可畏也萧氏汉中云需先于讼者坎先合干而后干合坎也坎先合干者干坎皆阳而干尊也故坎先来合干子从父也又闻之师云含血之属喜则食饮怒则搆争故需讼者干坎之琐事也而无人不然无日不然是以圣人重之需自初至五需于酒食而需备讼自上至二不克讼而讼备遇险者慑教之以乐则忧怖不生遇敌者强儆之以患则嗔恚自息】
　　【干下坎上】
　　需【郑康成读为秀云阳气秀而不直前者畏上坎也或从两重而者非又古归藏易需作溽】有孚【古本一作旉】光亨贞吉利涉大川【许慎云需防也遇雨不进止防也从雨而声徐云据易云上于天当从天不从而然诸本所书皆从而无有从天者愚按云上于天乃是卦之取象以当字义恐未然也当从而字谐声为正为卦以干遇坎四上两隂爻为坎体之险九五济险之主下三阳济险之辅三阳上进而遇险阻必待九五之援而后可以効协济之能九五正位而居尊必待三阳之进而后可以成利涉之绩故曰需下文有孚光亨贞吉主九五一爻言利涉大川主下卦三爻言孚信之在中者也九五以坎体中实阳刚中正而居君位为有孚得正之象有孚则光明而能亨通又所处者得其正故吉杨敬仲云人情以诚信为切需待乎彼正与人情交故首言有孚我有需待乎彼而彼孚信乎我则得所需矣则亨矣其亨也光如日月之光无思无为自无所不照苏子瞻云光者物之神也盖出于形器之表矣易凡言光言光大者皆其见逺知大者也杨廷秀云水体至明光也坎为通亨也又按中爻三四五成离亦有光象贞吉者言九五得贞正而吉也程子云凡贞吉有既正且吉者有得正则吉者当辨此盖以正且吉言大段不费力九五唯孚唯贞所以为下三阳所需曰光亨曰吉则其效也以诚待物以正服人何所不济下三阳得此与之共扶大难则出险可期故利涉大川也坎水在前互兑为泽皆大川象下卦干知险利涉象又三四五互离成舟象丘行可云干在坎下为需刚健而不陷故云利涉大川干在坎上为讼健无所施故云不利涉大川六爻皆变则为火地晋】序卦传曰蒙者蒙也物之穉也物穉不可不养也故受之以需需者饮食之道也【物生之初必有蒙之者或胎或卵或苞或甲为其穉而谨护之天地之仁也人生而蒙亦天地之仁也早慧非福暴长非寿不养不可动也故渐为之饲食以长其体渐为之教训以长其智不可一日而戒成必以需焉程子云云上于天有蒸润之象饮食所以润益于物故需为饮食之道所以次蒙也又于令升云需坤之游魂也夫坤者地也妇人之职也百谷果蓏之所生禽兽鱼鼈之所托也而有游魂变化之象即亨爨腥实以为和味者也故曰需者饮食之道】彖传曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也【卦之名需其义为须待也按説文须面毛也从页首也从彡毛饰也原与待义无涉唯防字训待从立须声当是后人省立借用耳前指上卦险在前者坎也刚健指干此卦下健上险象则陷矣而能不陷者以干能知险不冒昧前进故不陷于险既不陷于险则终能出其险此需所以无困穷之义盖义有出于象之外者不可不察也不然如传所云需事之下又云事之贼何不困穷之有抑卦取需名其指有二有需于人者有为人所需者需于人者初二三是也为人所需者五是也五为天位居上卦之中故曰中以阳位阳故曰正后放此需九五以阳徳居尊为卦之主中则不偏正则无邪以此待物需道毕矣大川指坎利涉指干往有功者干有功也五与三阳同德相援自此坎可平险可夷矣非五以正中位天位无以成三阳之功要之三阳之功即五之功】
　　象传曰云上于天需君子以饮食宴乐【云者水气之升云上于天则隂阳交蒸雨可立而待矣此需之象也君子虽遇险居险亦适然之数数穷理极其险自消优容厌饫而竢之从容谈笑而承之曰饮食宴乐所以形容其安处不动之体耳若急遽躁前则必陷于险矣故曰为者败之执者失之凡人忧则不知所为乐则交欢集事此需之道也饮食于上坎取象宴乐于下干取象坎为酒饮也坎下一画连干上中二画成兑食也宴者身安而他无所营干阳之性上进而来居于内有宴以安其身之象乐者心愉而他无所虑干纯阳阳舒为乐乐天不忧有乐以愉其心之象又焦弱侯云需干下坎上阳为谷实而水气上蒸亦冇酿酒爨食之象】
　　初九需于郊利用恒无咎【变巽为井距国百里为郊卦中四画象国中初】
　　【上在卦外象国外之郊故需初同人上二爻皆以郊取象同人先于门于宗而后于郊近而逺也需先于郊而后于沙于泥逺而近也干三爻固皆五所需然二其正应初又去五逺势必先孚二乃后及初何得遽进故曰需于郊爻变巽柔顺而伏需象也干行有常不后一度不先一度健而顺行故曰恒爻变巽为进退为躁卦故以利用恒戒之旧説专以守常不进言恒非也需以待时终期利涉若髙蹈逺引竞为郊外之人济险者何利焉况乾道以刚健上进为常若需而不进亦岂乾道之常乎圣人先言需于郊而后言利用恒深意可想矣沈几观变其人必能出险者也虽需于郊非避事缩朒者比故无咎】
　　象传曰需于郊不犯难行也利用恒无咎未失常也【四虽应初正为险者应之则犯难矣初能处于旷逺之地而不进是不犯冒险难而行也然处下不忘进者干之常唯逺之不惰近之不躁是为未失常也】
　　九二需于沙【郑康成本作沚孟喜本沙下有衍字】小有言终吉【变离为既】
　　【济互体兑变坎九二刚而在地上位与坎水中爻相应犹沙地虽濒水而逺水已渐渍于其中故曰需于沙小隂小也指四上二爻有言如郑息有违言谓以口语相伤也九二刚与五应逺不后时近不逼患安需五孚以济天下之险故为需于沙之象然而羣小不利也于是思以蜚语中伤之如本欲植朝廷而羣小以为招权本欲救苍生而羣小以为固位幸其刚健在中沈毅有守终能靖物议而收后功故曰终吉此其需之最善者与二变成离健而明故察几乃尔互兑为口舌又离于人为言故称有言后世若郭有道不为危激取祸狄梁公事伪周来俊臣辈以反诬之用晦而明从容以制其后皆似之】
　　象传曰需于沙衍在中也虽小有言以吉终也【説文衍水朝宗于海也从水从行防意衍在中者言水之流衍者已在其中也以变互坎又应坎中画故然水虽渐渍沮洳而沙能受之又约其流使在中故无东西跳荡之患此非九二之毅不能虞翻荀爽谓水中之刚称沙毅者刚德也则不迫隘毅则不急促王辅嗣云近不逼难逺不后时履健居中以待其防虽小有言以吉终也】
　　九三需于泥致寇【郑王肃本作戎】至【变兑为节互体兑变震约象离变艮】
　　【三近坎水刚变为柔亦如水际之湿土故象泥坎为盗在前故称寇至三过刚不中又居健体之上不克静竢而肆然扼险以进故为需于泥之象四之不乐乎阳进必矣我且振而激之故致寇至夫近险已有言迫险必有寇苟无自取之道则亦不可以言致寇也无学无守尝试乱危自速其祸不得归罪天下也如东汉陈蕃窦武岂其不幸哉胡仲虎云需与渐皆取有所待而进之义需内卦于郊于沙于泥繇平原而水际水际非人所安也渐内卦于干于磐于陆繇水际而平原平原非鸿所安也皆以三危地故也需之三遇坎而曰致寇至渐之三互坎而曰御寇御寇者艮刚而能止致寇者干刚而不中也】
　　象传曰需于泥灾在外也自我致寇敬慎不败也【坎为险故称灾外谓外卦初需于郊止而不敢进二需于沙进而不敢逼三需于泥则进而逼于水矣然坎犹在外也灾在外而我逼之是水不溺人而人自狎水也狎水死者勿咎水致寇败者勿咎寇自我致之故也顾犹曰敬慎不败云者圣人此盖儆其狎而不阻其进谓五实需三阳以济耳象之不言凶者以此此占外之意苏子瞻云于沙则有言于泥则致寇坎之为害也如此然于其言也告之以终吉于其致寇也告之以敬慎不败则干以见险而不废其进为吉矣或问朱子敬慎二字云敬字大慎字小如人行路一直恁地去便是敬前面险处防有吃跌便是慎慎是唯恐有失之意三健体敬而且慎日干夕惕是干下卦九三之德也又离初九履错然敬之无咎盖离为火有礼文恭敬之象需三至五互体成离三即离之初也故亦以敬慎称云初如太公待天下之清二如狄梁公之反周为唐三不敬慎则如范滂等之互相标榜而罹于灾矣】
