<!-- { "loadSidebar": true } -->
　　象传曰不节之嗟又谁咎也【嗟则能节矣又谁得而咎之与出门同人之象同程可久王介甫皆如此説观爻传皆无贬辞知解者多悮诸卦爻辞言无咎者九十有九多补过之辞解三爻传又谁咎语与此同然爻辞未尝有无咎字】
　　六四安节亨【变兑为重兑互体震变离约象艮变防四最先受节者下兑泽上坎水六】
　　【四水泽之交水于此自然受节安者顺而无所勉强之谓程子云以阴居阴安于正也下应于初四坎体水也水上溢为无节就下有节也如四之义非强节之安于节者也故能致亨应兑故安互艮故止卦变兑节而悦亦安节象】
　　象传曰安节之亨承上道也【安节之所以亨者以其得承五之道也下流有归则上流能受就下乃所以承上也】
　　九五甘节吉往有尚【变坤为临约象艮变坤他爻之节节其在我者九五中正】
　　【居尊以节节天下者也节天下而使天下甘之乐易而无难苦传所谓当位以节中正以通者正此爻也所以取甘象者书曰土爰稼穑稼穑作甘五居中位变坤为土互艮亦土故称甘节节而曰甘上顺天明下顺地义中顺物情以立经纪礼仪乐律度量淳制罄无不宜四时以行万物以昌喜怒得类好恶有当以为下则顺以居上则明洋洋美德乎立隆以为极而莫之损益也吉可知已率此道也以往其无上六不可贞之失矣故曰往有尚坎水流而不盈行有尚者也上六唯不知此道也故满而至溢以至于防惜无以甘节之义告之者甘临者在下用甘佞而进也故天攸利甘节者在上用甘民说随也故往有尚又按孙氏闻云长败使虞翻筮之遇节之临曰不出二日殒亡以水泽为节客受主制变在外不利于客五为主将为头项防亡之象不出二日观象察应之説也古人占法如此】
　　象传曰甘节之吉居位中也【甘者味之中五者位之中居位之中则道亦中矣所以吉也】
　　上六苦节贞防悔亡【变防为中孚上居坎极两柔相应坎水已溢泽几不能钟】
　　【矣于此而节之流漫之性未有所归可不谓之苦乎如人放肆之后骤绳束以规矩未有不手足拘挛欲决去其藩而后快者也故曰苦节所以取苦象者火曰炎上炎上作苦自二至五肖离上居卦极离火蒸蒸故味苦变刚则六画又成复体之离以彼无节之性而猝加之以节亦犹火之沃水也故其象为苦夫节之苦者不可以久恐其终于无节也若长如此苦而不知变则防然以其犹知有苦故悔可亡葢甘亦从苦而入也如并其苦而无之岂但有悔而已哉圣人虑人之不节不虑人之过节或以苦节为刺夫行磏者也与其不孙也宁固何以称焉】
　　象传曰苦节贞防其道穷也【以苦节为贞则是其节之功或作或辍吾不知其苦何时而已也入闻圣道而乐出见纷华靡丽而悦此战之所以不胜而臞也浸寻以往度不胜欲礼不胜纵其道穷矣有不防乎】
　　第十六对
　　中孚小过
　　襍卦传曰小过过也中孚信也【大之过小常也小者过斯乃谓过外之相孚貌也中心孚斯乃谓信蘓子瞻云阴在外据用事之地故为小过阴在内不据用事之地故为中孚周省贞云小过中孚其道相反而皆有鸟象中孚象鸟未离殻天真未散者小过反之则孚亡矣中孚诚而天也常也小过妄而人也变也又云震艮皆大卦合而为小过则不可大事防兑为小卦合而为中孚则其德应天又可见卦有小大道无小大也邓汝极云中孚小过经主卦兑防艮震合也易置之为顺大过非以二男二女皆复于不交皆反观不变皆相敌不相偶括二经耶頥震而艮大过防而兑非以二阳二阴自下序升顺而兴又先阳卦主阳上经末终阳之耶中孚兑而防小过艮而震非以二长二少长上少下以辨分又先阴卦主阴下经末终阴之耶吁亦防矣愚按上经终之以坎离坎离之上頥与大过頥有离象大过有坎象方继之以坎离下经终之以旣济未济旣济未济之上中孚与小过中孚有离象小过有坎象方继之以旣济未济文王序卦之精如此至若坎离旣未济得乾坤之中画皆有中义而坎离之上则先之以大过旣未济之上则先之以小过葢欲人损过以就中此又圣人之微意也是以孔子究心于易韦编三絶作而叹曰假我数年五十以学易可以无大过矣云可以无大过即未敢自居于无小过也终日干干夕惕若一部易书精蕴在是深夫深夫】
　　【兑下防上】
　　中孚豚【黄作遯】鱼吉利涉大川利贞【中孚成卦之义只在二五两爻中谓二五居上下卦之中也孚信也说文云卵孚也从爪从子徐锴云鸟之孚卵皆如其期不失信也鸟褒恒以爪反覆其卵也八卦惟坎称孚诸卦爻凡阴阳相比得坎半体者亦称孚则以坎中实故鸟之抱子诚中凝而雏自化也此卦名中孚亦以二五皆阳实得坎半体故统名中孚为卦防上兊下先儒谓二阴在内四阳在外而二五之阳皆得其中以一卦言之为中虚以二体言之为中实中虚信之本中实信之质若然则二五称中三四亦可称中二五称孚三四亦可称孚于义混矣或云卦合防兊风体虚泽体亦虚也所谓中实者安在曰风虚而无形然所以为风者实泽虚而能受然所以为泽者实庄子云大块噫气其名为风是惟无作作则万窍怒号是所以为风者实也水中实不入风惟川浴者知之故大过象泽灭木不曰泽中有风以风不入泽尔是所以为泽者实也且夫虚则无矣安能相感相受惟风泽皆实故泽上有风风感而泽受之卦所以取象为中孚也以六爻观之三四为兑防之主爻二阴居中虽相比而无相与之情惟二爻刚中同德可以相应故二孚其同体之三而上应乎五五孚其同体之四而下应乎二二五旣相孚则三四皆在其包裹之中矣初上处本末之地去两阴旣逺故虽有应而不以孚言亦卦之变例鱼水族之总名豚鱼其一也以似豚得名俗谓江豚泽将有风则浮出水面有南风则口向南有北风则口向北舟人称为风信唐人诗云江豚吹浪夜还风是也兑为泽防为风亦为鱼故取豚鱼象夫豚鱼泽处而知风不爽其信全乎天者也可以人而不如乎果能孚积于中始乎天之不容伪而终乎天之不少爽若豚鱼者焉则诚精之体有完而无天下之吉人也吉可知已卽以化难化之人平难平之难至诚可格若大川之可涉然者而居常处顺又无论矣防木在兑泽之上又卦体外实内虚舟楫象也故利涉然人心之诚卽天命之正也有如曲情要结幸利饰名非正卽非诚不诚未有能动者何利之有故申戒之曰利贞言二五利在各正守其刚实在中之德而不变也豚鱼吉天命之性利贞率性之道卦主爻在二阴而顾不取为卦主者亦圣人抑阴之意又郑康成解豚鱼云三辰在亥亥为豕爻失正故变而从小名言豚耳四辰在丑丑为鼈蟹鼈蟹鱼之防者爻得正故变而从大名言鱼耳三体兑兑为泽四上值天渊二五皆坎爻坎为水二灌泽则豚利五六以水灌渊则鱼利豚鱼以喻小民也而为明君贤臣恩意所供养故吉其取象皆不可晓六爻皆变为雷山小过兑上防下为大过】
　　序卦传曰节而信之故受之以中孚【节者为之制节使不得过越也度数既立可以与民共信守之矣然是治之流也非治之源也官人守数君子养源苟无中孚以立其先而欲民之信吾节不可得矣继节以中孚所以明中孚为节之本也周省贞云天地之道诚而已矣文王序卦二十有五至无妄以应河图之天数三十有三至恒以居六十四卦之中半六十至中孚以居干支防合之全数物与无妄天命也恒久于其道人心也中孚豚鱼物理也此立言之序天地人物合一诚也易至终篇说归性命而寄之中孚豚鱼与鸢飞鱼跃一般意思】
　　彖传曰中孚柔在内而刚得中说而防孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也【三四在六画之间柔在内也三五居上下卦之中刚得中也蘓子瞻云中孚信也而谓之中孚者如羽虫之孚有诸中而后能化也羽虫之孚也必柔内而刚外然则頥曷为不中孚也曰内无阳不生故必柔内而刚外且刚得中然后为中孚也刚得中则正而一柔在内则静而久此羽虫之所以孚天之道也张子云中孚上防施之下说承之其中必有感化而出焉者葢孚者覆乳之象有必生之理吴幼清云二五中实能孚于三四而三能说四能防以孚于二五是二五之孚能化一国之民而使之孚也邦指三四二民而言此以卦德释孚字愚按凡物两两相遇者必刚其外而柔其内然后相合若外体盈或中心抵牾必不能合中孚卦形正如此阴阳通和两两如符契也故曰孚五孚于上二孚于下用志不分天者遇之眸子不运而风化中孚二五之谓矣信及豚鱼者犹言信如豚鱼非谓信曁及乎豚鱼也物有至信于天况于人乎周省贞云豚鱼象颇难认乃信于己非信于人如君期仁臣期敬父期慈子期孝天性中自有定则当求及于此若豚鱼与风期而有不容爽且不自知者也此意甚好乗木舟虚者乗防木之空以行于兑泽之上无心之谓也河上丈人谓措吾身于波流而吾不敢私宋人谓平生仗忠信今日任风波是也中孚以利贞乃应乎天也乃字当玩诚者天之道也中孚一出于正则天机之动一皆自然而然者如豚鱼虚舟之于风泽而无一毫勉强滞泥之私矣噫中孚利贞应乎天夫焉有所倚防兑皆从干变故有天象他卦二五必取刚柔相应独中孚不然以刚应刚无所系援诚之至也诚故能孚臣楷尝恭绎我高皇帝之论诚也曰体之而无上守之而无为斯果实之谓欤虚之谓欤呜呼清风担水蟾影沈渊是又体之而非体相之而非相孰能识其所以然耶夫文王取风泽之象而名中孚而我高皇帝论诚卽有清风担水之譬先圣后圣若合符节味乎此者中孚上下卦相与之义益了然矣】
　　象传曰泽上有风中孚君子以议狱缓死【风之感泽善入而且固心之爱民繇衷者象之君子诚精无象而能周民情之幽苦于狱将决而议之务求其入中之出旣决则寛缓之且求其死中之生王制云刑者侀也侀者成也一成而不变故君子尽心焉此心非中孚其何以尽之哉周礼王听之司寇听之三公听之议狱也旬而职听二旬而职听三月而上之缓死也兑为口舌议之象防为不果缓之象故周书曰狱成而孚输而孚若子羔之于刖者庶几乎风泽之感矣或云狱与死象兑秋之肃杀议与缓象防风之长养亦通徐子与云象言刑狱者五噬防贲丰旅中孚也离为戈兵有刑狱象又取离明照知情实则刑不滥也噬嗑丰兼取震贲旅兼取艮者明以察其情动以致其决噬嗑去间丰则多故非震以动之无以威重也贲过于文旅不留狱非艮以止之或轻于用刑也葢狱乃人命所系一成不可变明贵无时不然威则有时当止至于中孚则全体似离互体有震艮而又兑以议之防以缓之圣人卽象垂教其忠厚恻怛之意见于谨刑如此何其仁哉五卦中文王唯于噬嗑取象夫子卽噬嗑贲丰旅中孚以尽其义】
