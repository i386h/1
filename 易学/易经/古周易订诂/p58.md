<!-- { "loadSidebar": true } -->
　　杂卦传曰损益盛衰之始也【易之道患于上往而乐于下来下干而上坤阳之盛也损三之阳而益上之隂故为损下坤而上干阳之衰也损四之阳而益初之隂故为益方盛而损生方衰而益生故云损益盛衰之始皆以阳言之也不然则阳之损隂之益阳之益隂之损奚择马抑有余则损所当损不足则益所当益故损卦不损二与初而损三益卦不益三与二而益初政所以损其盈而益其本也闗子明云始盛者繇衰而益者也始衰者繇盛而损者也故损益盛衰之始也如贫贱者得百金之资九品之禄则自为盛盖衰中得益者也富贵者减百金之资降一品之禄则自为衰盖盛中得损者也势相形耳孔子读易至损益喟然而叹于夏避席而问答曰夫自损者益自益者缺吾是以叹也又淮南子引孔子读易至损益喟然而叹曰或欲利之适足以害之或欲害之适足以利之利害祸福之门不可不察以人事论之损下益上非无益于君究将君民交受其损安得非损损上益下非无损于君究将君民交受其益安得非益程子云譬诸垒土损于上以培厚其基本则上下安固矣岂非益乎取于下以増上之髙则危坠至矣岂非损乎邓汝极云损益其咸恒之交耶咸恒损益其艮兊震巽之交耶咸艮合兊易置之为损为兊合艮恒巽合震易置之为益为震合巽盖下经四主卦之交也而二长二少交而未始殽也乃咸易而观为恒损易而观为益则一体之变易交易已亟矣于上经视否泰故乾坤后更十卦而天地交咸恒后更十卦而损益见而天人之大用在焉以是为二经之枢是故天下乎地君下乎臣斯上下交通而泰上下不交乎否矣损天下地损君益民斯上下交益而益损下益上乎损矣损本泰以损下益上而损否从胎焉益本否以损上益下而益泰其还乎故损益者乾坤之往来否泰之大始天人乗除盈虚之大纪也而世道升降由之矣咸山泽通气以致用损山上泽下其体也物有体此有损山杀瘦泽流恶以形用损矣恒风雷相守以立体益风雷交益其用也体有用此有益雷动风挠以神用益矣咸男下女其人道之交乎情之性也从之则极心知之欲而损恒夫先妇其人道之纲乎性之命也放之则正天地之性而益而咸损恒益之交此极也反之身咸言速心之徳通于虚也不损不虚惩忿窒欲损之又损致虚之以复其为咸恒言乆心之徳凝于实也不益不实迁善改过益之又益充实矣而成其为恒心天而道乎至矣尽心之徳化而知裁致益逺损以为学庶夫】
　　【兊下艮上】
　　损有孚元吉无咎可贞利有攸往曷之用二簋【蜀才本作轨】可用享【损说文云减也从手贠声凡阳为有余隂为不足故损卦之损下益上益卦之损上益下皆主损阳益隂言苏子瞻云自阳为隂谓之损自隂为阳谓之益兊本干也受坤之施而为兊则损下也艮本坤也受干之施而为艮则益上也唯益亦然则损未甞不益益未甞不损然其为名则取一而已何也曰君子务知逺者大者损下以自益君子以为自损自损以益下君子以为自益也李子思云在下者民之象在上者君之象损民益君亦分之常而作易者名之为损盖损民乃所以损国故设卦命名深寓至戒以卦象观之髙下相形若浚此培彼然地道亏盈益谦髙岸夷为深谷又有益之而反损者浚削之政剥民卒以自剥何以异此夫损下益上非善物也而势有不得不损圣人于是为説以开之曰有孚元吉先王建万国立六军此赋税之始盖以为非君子无以治小人非小人无以养君子而为之什一以敛之非得已也此不得已之心着于天下而皆信之故人割其所爱以赴其所信所以获元吉之庆者此耳元者生物之意而广大之名也其吉也以元致之故谓之元吉然此不得已而取民之中亦必有定制存焉故又告之曰所以损上益下而无厉民之咎者惟在凖其出入着为经赋毋过于什一而桀毋二十取一而貉使中正之道可贞之永乆而不变庶乎其利有攸往也贞即夏书厥赋贞之贞卦惟取三益上谓之可贞盖下卦初二皆阳实民之身家固裕矣三居卦末其供于公上者皆民之余也民亦何靳焉自下而上称往三往益上故曰利有攸往孚指六五以心言贞指上九以法言按损之成卦在三上两爻命卦取损下益上则三乃输赋税者上乃司廥庾者而受其富有者六五也所以知有孚元吉指五者五上得坎半体故称孚抑他爻无称元吉者是以知其指五也所以知无咎可贞利有依往指上九者爻曰弗损益之无咎贞吉利有攸往彖象辞合是以知其指上也夫可贞之制既定矣于此而更有不得已者焉将何所取用哉则不得不加赋于常征之外幸下有二阳在向之留此一分于民亦可借以少纾军国之急而第非其时则不敢轻用也犹之留二簋之物但以备用享之需自非用享可滥用此二簋乎外圎内方为簋以盛稻粱者兊为食自初至五大象肖震为竹器初二阳实为稻粱实于簋之象享祀宴享皆谓之享盖明国有大祭祀大賔客则用之若大师大役亦其类也旧解以节用言殊无着落玩彖传及初二爻辞自明六爻皆变为泽山咸】
　　序卦传曰解者缓也缓必有所失故受之以损【难不可一日解必缓而后可解然太纵缓则必有疎失使非常之役连而不已则海内虚耗闾左骚然矣故受之以损损之为卦言损下也缓必有所失一句深可玩味管仲觞桓公日暮桓公乐之而徴烛仲曰臣卜其画未卜其夜夫厚于味者薄于徳沉于乐者反于忧壮而怠则失时老而懈则无名臣乃今将为君勉之周鼎着防令马履之为其不阳也不阳者亡国之俗也此缓而失之戒也】
　　彖传曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行【损下益上杀阳之有余以补隂之不足是以上行为其道者也道者当然而然之谓以下奉上理之当然故六三之损不为损也损而有孚是以元吉加一而字意义跃如无咎可贞利有攸往盖所以无咎利往之理备于可贞故不假诠释也二簋应有时言下以二簋应上自有其时盖専为用享而设不然毋轻用此二簋为也故又申言其理曰大凡损刚益柔有时刚而过盈固当损柔而过虚固当益然损彼之刚益此之柔亦因其时如损三益上乃可贞之道不得不损者也若夫损初二益四五仅以备用享之需非其时则不轻损者也夫惟损之于当损之时庶乎不得已之心为天下所共谅耳与时偕行政与二簋应有时相应此一段专释彖文昌之用二句】
　　象传曰山下有泽损君子以惩忿窒欲【深下増髙损之象也君子观损之象以损于己人之最难制者唯忿与欲所当损者亦唯忿与欲惩忿以内卦言干体阳刚躁而多忿上六下而成兊恱则其忿消而不炽所谓惩也窒欲以外卦言坤体隂柔媚而多欲九三上而成艮止则其欲遏而不流所谓窒也此损之义修徳之要也惩窒皆非强制要在心源上理防有体认涵养工夫王伯安云惩窒禁于未之象此正克己心学如顔子不迁怒从惩忿工夫来不贰过从窒欲工夫来】系辞下传曰损徳之修也【修治也】又曰损先难而后易【方其惩之窒之是先难也究至于无忿之可惩无欲之可窒是后易也王伯安所谓惩心忿窒心欲皆禁于未之豫是也】又曰损以逺害【害指忿与欲】
　　初九已【虞翻本作祀】事遄【荀爽本作颛】往无咎酌损之【变坎为蒙下卦之当损者惟六三一爻所谓惟正之供也初九九二皆不当损者也然国家或有大不可已之役苟惜暂费则无以计永宁故有额外之征为已事而设者原其心非欲厉民以为不如是则不可已之事将未有已也初九与六四为应四既已有疾矣初不速往救则疾无时已连往则用力省而收效早故无咎四言损其疾使遄有喜正与此应然下民虽切于急公而为人上者亦当酌量损之以其非唯正之供故也此即彖所谓二簋可用享者下体兊恱以应上变坎为蒙内险外止则不能出险矣故宜遄往】
　　象传曰已事遄往尚合志也【尚上通谓六四也四之志欲损其疾而初遄往应之使遄有喜焉其志之相合为何如】
　　九二利贞征防弗损益之【变震为頥互体震变坤苏子瞻云损下益上其道上行然而下不可以无贞也以损之道为上行而举不可贞则过矣故损有可贞之道九二是也皆贞而不往则无上皆往而不贞则无下愚按贞者守其正额也往者不守其正而往以媚上也九二与六五为应兊体情恱变震躁动恱而躁动必曲意媚上如后世进羡搜括者其损六五之徳多矣且六五非求富者也故戒以贞则利而征则防夫当是时上之需益也甚勤而下不可以虚其望则将何以益之要第以弗损之益益之凡生财之道不在于财而在于政事无政事则财用不足修其政事而下之损无秋毫上之益有丘山矣且所谓以义为利者非欲人主茹草饮水为匹夫之觕也贞者万古赋税之经守贞者无往而不贞也何忧于贫天下自有弗损之益不谓损之时而无君民两益之道也以二簋用享之意推之初二皆当损者然初曰酌损二竟曰弗损何也初以刚居刚阳实有余二以刚居柔仅足资身而已非甚优裕也且君子用其一缓其二损三而益之以初已用其二矣更损及于二不几尽用其三乎文辞分别言之虽曰不得已而用而终有不忍尽用者存圣人仁民之意于此可见】
　　象传曰九二利贞中以为志也【二五相应上下卦之中也五受下之益初无求多于下之心二之弗损守其中而不过非徒自贞其志亦能深喻乎九五之志者故曰中以为志也】
　　□六三三人行则损一人一人行则得其友【变干为大畜互体震变兊约象坤变震卦所称损刚益柔者以损三益九言也三本干之三阳与初九九二同行者也乃损而为隂以益上是三人行损一人也九三上而为上则上六下而为三于是乎刚柔偶合以相翊是一人行则得其友也夫损非委也益非赘也阳不得隂不成隂不得阳不生阳往隂来上下相与天地之大义也卦以损下益上命防下卦象民上卦象君截上下卦而观疑君民不相属矣惟三上相易则民始知有君而君始知有民亦犹之絪緼搆精之意也三人位故以人取象互震大涂故有行象互变兊为朋友故有友象】
　　象传曰一人行三则疑也【干下坤上虽名为泰然内体三画俱阳则疑于无隂外体三画俱隂则疑于无阳也易一行上则比偶之象益着邓汝极云大乎哉两以致一天下毕繇焉而莫能违也目两以视一而明耳两以听一而聪足两以布一而行手两以端拱而恭牝牡相从马牛其风施于禽虫交交噰噰巨虚蛩蛩形行景从大之而天地和同明穆协衷故两以致一有三焉则疑能无损乎礼户外二履言闻乃入毋往参焉离坐离立孰非天哉易一本双榦邵终日言不离乎是程终夜思手舞足蹈有以也夫】
　　系辞下传曰天地絪緼万物化醇男女搆精万物化生易曰三人行则损一人一人行则得其友言致一也【一隂一阳之谓道其为物不二故曰致一张子云兊三索得女坤道之所成艮三索得男乾道之所成所以有天地絪緼男女搆精之象焦弱侯云下干上坤隂阳皆应何侍三上二爻相易而后为两相与哉盖下体三阳无隂上体三隂无阳疑于不相交者今一阳既行而之上一隂既来而之下其相夹之象益明而初与四二与五不待言矣故孔子以天地絪緼男女搆精释之】
