<!-- { "loadSidebar": true } -->
　　临元亨利贞至于八月有防【许慎云临监临也从卧品声徐锴云与监同意愚按卦之名临有二义襍卦谓临观之义或与或求徐氏以上下相与为临是也爻辞初二咸临刚进而临柔也本义依如临深渊之临谓二阳浸长以逼于隂故为临也不见夫牧乎监者在后临之象也三甘临四至临五知临上敦临柔俯而临刚也临本居上莅下之称二阳浸长于后而四隂在上临之以俟其进亦称临也上下相临所为与也其賛元亨利贞与干同何也天下之莫盛于方兴浸而成干之也故遂以賛干者賛之然连下文气观则利贞乃戒辞阳浸而长虽有大通之要之消长代来时不甚久至于八月有防反掌间耳是安可不以阳徳自持利在固守其正乎此専以初二两爻言而所重尤在九二以二为卦主故也胡庭芳云一阳复唯曰亨三阳泰唯曰吉亨四阳壮唯有利贞五阳夬元亨利贞皆不言何独临与干似也岂非元则一阳初动自二阳以往皆阳徳亨通皆利在贞正乎又唐孔氏云复卦一阳始复刚性尚微又不得其中故未有元亨利贞泰卦三阳之时三阳在下而成干体干下坤上象天降下地升上上下通泰物通则失正故不具四徳惟此卦二阳浸长阳浸壮大特得称临所以四徳具也八月之解不一先儒皆谓临与遯反自天正建子之月一阳始生为复二阳临三阳泰四阳大壮五阳夬六阳干至五月一隂始生为姤至六月建未则二隂长而为遯自复至遯凡八月二阳消矣观临之传曰刚浸而长遯传亦曰小利贞浸而长也临遯反对似得之然卦主临言自临距遯仅七月其八月有防应于复卦言之若以周正推遯为八月则复当为正月文王未受命何为遽改从周正此其可疑者也又谓夏正八月于卦为观自一阳复十一月至临十二月二阳浸长逼四隂当此之时阳方盛至于八月建酉卦为观四隂浸长逼二阳则临之二阳至观危矣故曰至于八月有防观卦序相承临观反对似若可信然文王彖易而从夏正即朱子亦心疑之矣或曰豳风亦用夏正终未免附会唯郑云临卦斗建丑而用事殷之正月也蜀才亦云自建丑之月至建申之月凡厯八月则成否否则天地不交万物不通是至于八月有防斯之谓也唐孔氏亦从此説愚初未以为然已诵本传曰刚浸而长又曰消不久也乃始辗然曰否泰传皆有道长道消之文于此卦互见之矣文王殷人而从殷正又何疑焉六爻皆变为遯兑上坤下为萃】
　　序卦传曰蛊者事也有事而后可大故受之以临临者大也【可大之业繇事而生因蛊之有事而后有临之盛大临所以次蛊也玩辞临不训大以临有盛大之义二阳进而四隂退骎骎向于大矣故以大称之若丰者大也则丰真训大矣是以六十四卦有二大而不相妨焉】
　　彖传曰临刚浸而长説而顺刚中而应大亨以正天之道也至于八月有防消不久也【浸渐也二阳长于下而渐进也隂符经云天地之道浸故隂阳胜浸字甚有味列子云一气不顿渐一形不顿亏説苑云江以逶迤故能永山以陵迟故能髙学以积渐故能进人以涵泳故能豪皆浸之説也自复一阳生积而至临则二阳长矣故曰刚浸而长遯者临之反也临彖曰刚浸而长易为君子谋也遯彖不曰柔浸而长而止曰小利贞浸而长易不为小人谋也以两体言内兑外坤刚以悦进而柔在上顺之説而顺也以二五两爻言二为卦主以刚居下卦之中而五之柔在上应之刚中而应也元亨利贞干之四徳复进于临阳气日盛必至干故圣人以四徳系之而賛之曰天之道也然曰大亨以正而不以四徳析言则亦与干异矣刚浸长而悦顺者大亨也刚中而应柔中者以正也二隂之法未防八月之期易至故曰消不久也是虽天运之当然在君子可不预为之戒哉】
　　象传曰泽上有地临君子以敎思无穷容保民无疆【泽之上有地泽崖也水之际也物之相临无如水之在地故泽上有地为临也泽之渐入于地者渊泉不涸故其丽泽为不竭地之周于泽外者涓流不泄故其容受为无方取兑之讲习以施敎然不徒曰敎而曰敎思则其意思如兑泽之深矣取坤之含以保民然不徒曰保而曰容保则度量如坤土之大矣无穷无疆皆为深远之图虑其衰也无疆言无有限界】
　　初九咸临贞吉【变坎为师山泽通气故山上有泽其卦为咸泽上有地初二爻亦谓】
　　【之咸者以阳临隂反在隂下有男下女之象故皆为咸夫之临妇其道如此初本得正应在四又正以贞相感故曰咸临贞吉变则失正或以皆训咸谓阳虽长而隂犹盛非协力不足以胜故初二皆曰咸临亦通但以爻言则尚未有皆义】
　　象传曰咸临贞吉志行正也【王辅嗣云以刚感顺志行其正以斯临物正而吉也焦弱侯云正有守正有行正屯六二女子贞不字言守正而不行若临之初阳欲上行以临人与屯初九之义同圣人皆以志行正发之见与靳靳自守者异也】
　　九二咸临吉无不利【变震为复互体震变坤二咸临与初同独称吉无不利者】
　　【初刚得正未见其之进故曰贞吉二刚中而应可以上进故不特曰吉又曰无不利震为兑动而悦东西相感亦咸义卦变复出入无疾朋来无咎亦无不利义】
　　象传曰咸临吉无不利未顺命也【所谓咸临者言以感为临非进而凌逼之谓夫以大临小则敎之惟我容之惟我必以感临之然后与天道相似所以然者葢隂非吾彼未肯顺命非感无以服其心也苗之逆命也益曰至諴感神圣人之贵感如此】
　　六三甘临无攸利既忧之无咎【变干为泰互体震变兑约象坤变震】
　　【六三互坤之下画坤土味甘兑口柔悦以言媚人隂柔不正下临浸长之刚将逼已而甘言以媚悦之故曰甘临虽然柔悦岂足以御阳刚之进哉虽甘亦无所利也节卦九五变临亦曰甘节然彼以中正为甘则吉此以不中正为甘故无攸利三虽临二刚之上而未离下体若能以刚进之不可遏为忧变其媚态敛藏退避以竢刚之上进则可无咎此圣人折小人以扶君子也互震为恐惧变干九三惕若皆忧象项平甫云六三以甘媚临而无攸利见君子之难悦也既忧之无咎又见君子之易事也其处已也严故不受不正之媚其与人也寛故不治既忧之人爻辞虽为六三言之然亦可以见二阳之用心矣】
　　象传曰甘临位不当也既忧之咎不长也【位不当谓以隂居阳又乘阳之方长者也始虽有咎忧而免故曰咎不长也】
　　六四至临无咎【变震为归妹互体震变离约象坤变坎虞仲翔云至下也谓下至初】
　　【应当位有实故无咎按説文云至鸟飞从高下至地也从一一犹地也象形不上去而至下来也仲翔之解至本此竒而矣兑为震悦而动卦变归妹男女相媾亦有至临象】
　　象传曰至临无咎位当也【谓以隂居隂且应方长之阳也二之位不当反此】六五知【音智】临大君之宜吉【变坎为节约象坤变艮王辅嗣云处于尊位履】
　　【得其中能纳刚以礼用建其正不忌刚长而能任之委物以能而不犯焉则聪明者竭其视听智力者尽其谋能不为而成不行而至矣大君之宜如此而已苏子瞻云见于未然之谓知临之阳未足以害隂而其方鋭隂尚可以抗阳而其方却苟以其未足以害我而不内以吾尚足以抗之而不受则阳将忿而攻隂六五以柔居尊而应于二方其未足而收之故可使为吾用方吾有余而柔之故可使怀吾徳此所以为知也天子以是服天下之强者则可小人以是畜君子则不可故曰大君之宜吉惟大君为宜用是也大君以是行其中小人以是行其邪胡仲虎云六五自是柔闇之主何为以知称葢谓之临多是以己临人五虚中下应九二不任己而任人所以为智所以为大君之宜中庸曰聪明睿智足以有临又曰舜其大智也欤舜好问而好察迩言其皆出于此欤夫子释干四徳言仁义礼不言知知光大言于坤周公爻辞独于临之坤体曰知临五常之徳知藏于内坤以藏之故也爻变坎坎为通亦知象】
　　象传曰大君之宜行中之谓也【六五中九二亦中二五相应故曰行中犹舜用中之谓】
　　上六敦临吉无咎【变艮为损敦尔雅云如覆敦者江东呼地高堆为敦上爻乃坤】
　　【土最高处敦象坤为艮地上有山亦敦象故艮上亦曰敦艮上六与四五同体而无应三之情见五知临者二亦志在内之二见四至临者初亦志在内之初是其处顺之极而能敦厚于四五之所临者也苏子瞻云六五既已应九二矣上六又从而附益之谓之敦临复之六四既已应初九矣六五又从而附益之谓之敦复其义一也曰吉曰无咎者本亦有咎繇吉故得免耳若三之甘临而上与之为应则其咎也】
　　象传曰敦临之吉志在内也【内二刚也志在顺乎内之二刚以俟其进故吉曰志者非正应也按翼传曰临者大也二刚下四柔则似不能胜何以言大以刚主其感而柔皆化之则共偕大道矣十二辟卦中惟临无小人故圣人以临道予君子而大之也初二日咸临亦犹泰之内君子外小人而言上下交也知咸临交泰之义则知阳刚化隂柔之道矣】
　　【坤下防上】
　　观【卦内俱如字本去声后人读平声反以去为转音】盥而不【王肃本作观】荐【古本又作】有孚颙若【许慎云观谛视也从见雚声谷梁子云常事曰视非常曰观卦本四隂消阳圣人名卦以二刚在上四柔在下上下相观取义初二三四之观下观上也五上之观上观下也与临卦象同故其义亦同若彖辞之观则但以阳刚居尊羣下所仰观为义盥沃盥也互艮为手防为洁荐进也谓荐爼也下体坤为牛有牲象郑康成云诸侯贡士于天子乡大夫贡士于其君必以礼賔之唯主人盥而献賔賔盥而酢主人设荐爼则弟子也愚按观卦二阳在上四隂在下羣隂上进至四而极五居尊位以镇压之四欲逼五而不敢故为率下三隂以賔王之象礼诸侯贡士则君以礼賔之四则賔也五则主人也卦惟取四与五两爻相酬酢为成邽之义故其象为盥而不荐所谓有孚者何也四五得坎半体有孚指五也许慎云颙头大也尔雅云颙颙君之徳也广韵云颙仰也五至诚以动物而物咸仰焉曰颙若者象大头在上为人所仰之意旧説盥而不荐作祭祀解细审爻中无此象且云初盥降神诚意未散至荐简畧则不足观犹夫子既灌而往之説也朱子非之以为王者之荐岂有不诚之理云不荐者言常持诚敬如盥之意常在也今按谷梁注云无牲而祭曰荐荐而加牲曰祭礼记王制云大夫士有田则祭无田则荐祭法庶士庶人无庙死曰注疏云凡者荐而不祭是荐非盛礼无□王者之祭乃以荐言断宜从郑义又按李鼎祚易解引康成云坤为地防为木互体有艮艮为门又为宫门地上有木而为门宫阙者天子宗庙之象也同是郑义而彼此舛殊若此殆不可晓或一谓观即楼观之观全体互艮艮为门阙尔雅观谓之阙又一谓观即鹳鸟禽经仰鸣则晴俯鸣则隂有上阳下隂之象震为寉阳禽防为鹳隂禽按庄子观雀观与鹳通然皆穿凿不成义理六爻皆变为雷天大壮坤上防下为升】
