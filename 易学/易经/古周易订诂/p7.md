<!-- { "loadSidebar": true } -->
　　象传曰亢龙有悔盈不可久也【阳极则隂生盈释亢不可久释有悔】文言传曰上九曰亢龙有悔何谓也子曰贵而无位髙而无民贤人在下位而无辅是以动而有悔也【处上卦之极而不当位故尽陈其阙也贵释九之为龙髙释上之为亢非君非臣故曰无位纯阳无隂故曰无民九三之贤在下而敌体不应是无辅也人岂有不动之时曰动而有悔难乎其免矣抑惟知悔者乃能免悔故富当使其可复贫贵当使其可复贱嵗老运移理当退谢必有以处之惟神龙能变能化而退藏于密尧老而舜摄不以权去已为患也】又曰亢龙有悔穷之灾也【穷者亢灾故悔灾谓不幸非谓大祸灾也夏暑极曰亢冬寒极亦曰亢寒不亢不生暑不亢不成其亢也天则固然时几实然亶其不得已而然于龙何病焉故以为穷之灾】又曰亢龙有悔与时偕极【天为大德犹不干时盖时有亢焉而谁能违之惟是六阳既尽一隂将生亢而知变与时运俱终极正所谓时乗也王汝中云干之为卦或濳或见或惕或跃或飞或亢位虽有六不过出处两端而已濳处之极也亢出之穷也见与飞上下之交也惕与跃内外之际也六者君子终身经歴之时也知处而不知出此心固也知出而不知处此心放也乗龙御天莫大于时】又曰亢之为言也知进而不知退知存而不知亡知得而不知丧其唯圣人乎知进退存亡而不失其正者其唯存人乎【退退正人事存亡得丧言时命进退者身也存亡者位也得丧者物也下文存进退存亡不言得丧者举重略轻也荀明云阳位在五今乃居上故曰知进而不知退也在上当隂今反为阳故曰知存而不知亡也得谓阳丧谓隂愚谓得丧二字犹坤所谓得朋丧朋者皆言有阳无隂也其唯圣人句旧解属下文非也当其时之不得不亢则唯知进而已何能虑其退惟知存而已何能虑其亡惟知得而已何能虑其丧此所以为圣人以伊尹周公观之放太甲位冢宰处非其位贵无位矣抚非其民髙无民矣上下交疑流言朋兴下无辅矣于斯时也虑退于进虞亡于存患丧于得能无馁乎即其贤也亦褰裳去之已尔将能亢乎唯二圣知进而不知退知存而不知亡知得而不知丧知与时偕极必用其极内无顾虑而外无所于避让也然后能不狎不顺放桐反桐抗法伯禽复子明辟自非圣人无我一天不苟祈全福利祸灾履运泊然而谁与领此曰其唯圣人乎叹之也盖亢也实龙也唯龙而后能亢唯亢而后名龙动以天故也虽然有悔焉若伊之不居宠利周之我其明农皆悔心也故终于知进退存亡而不失其正假令亢而遂不返将凶咎眚从之已重言其唯圣人乎以深赞之易之为书专示人变易从道避凶趋吉孔子着一知字开学易之门也正者贞也乾元之用所归宿也干之四德始于元至此又论圣人之体干而归于正其意深矣正则无亢故卦辞以利贞二字连言若二氏于此第云同归于尽而已周省贞云权非圣人不能用也然圣人不常用权时亢而后通之故曰亢龙有悔也权亦不离于经进退存亡不失其正故曰天下之动贞夫一也非圣人而用权则离贞而失一矣】
　　用九见羣龙无首吉【春秋传称干之坤曰见羣龙无首吉则用九为六爻皆变】
　　【可徴也阳爻皆用九变阴爻皆用六变而独系之乾坤者以其纯乎九六也纯乎九六非若诸爻可以位系故总谓之用九用六也凡卦一画变者六卦二画变者十五卦三画变者二十卦四画变者十五卦五画变者六卦六画俱变者一卦合之为六十三并本卦不变者共六十四所谓一卦变而成六十四卦也其六爻占法求之左氏国语自有成説六爻皆不变则以本卦彖辞为占而以内卦为贞外卦为悔如孔成子筮立衞元遇屯曰利建侯秦伯伐晋卜徒父筮之遇蛊曰其贞风其悔山是也一爻变则专用所变爻辞占如毕万筮仕遇屯之比以初九变蔡墨论干之同人以九二变晋侯纳王遇大有之睽以九三变周史筮陈敬仲遇观之否以六四变南蒯之筮遇坤之比以六五变晋献公筮嫁伯姬遇归妹之睽以上九变是也二爻变朱子云以本卦二变爻辞占仍以上爻为主三爻变以本卦为贞之卦为悔如国语重耳筮尚得晋国遇贞屯悔豫皆八也盖初与五皆老阳用九变四爻老隂用六变惟二三与上爻不变在屯豫二卦皆为少爻故曰皆八司空季子曰吉是在易皆利建侯屯豫二卦之彖辞也朱子所谓变及三爻占两卦体是也四爻变朱子云以之卦二不变爻占仍以下爻为主五爻变则耑以之卦不变爻占如穆姜筮遇艮之八史曰是谓艮之随盖五爻皆变唯八二不变也然八非变爻不应称之史谓艮之随为苟悦于姜者非也杜元凯以为连山首艮之易用七八占亦非也盖他爻变故之随唯之随然后见八二之不变也刘梦得谓变者五定者一宜从少占是也又或云爻者言乎变者也既不变如何用得爻辞自三爻变以至五爻变皆当以所变爻作三四五节消息之亦通古人三人占许为别説盖易变动不居如巽之九五变入蛊彖非例之所能拘也但当因所问而推其义耳六爻皆变乾坤占二用余卦占之卦彖辞然他卦既皆占之彖独乾坤不然何也干变则之坤坤变则之干若以之卦占则是天地君臣易位也而可乎故圣人更为之义曰羣龙无首则干之化也然而干德自如也曰利永贞则坤之化也然而坤德自如也此圣人之精义也见者人见之也羣龙谓自濳至飞之龙盖以爻位之异而言龙一而已首指上九凡卦初为足上为首王介甫尝欲系用九于亢龙有悔之下而程子非之以为六爻皆用九愚按文言传曰飞龙在天乃位乎天德盖以天德为九五之位而象传则曰用九天德不可为首也明上九在九五之上为羣龙之首又坤用六传亦曰用六永贞以大终化终指上六则首当即指上九也盖干之所以为干者在上九一爻自五而下龙体尽变惟上九未变翘然其首在耳语云神龙见首而不见尾圣人尤欲并其首而浑之上九变则六爻尽变阳变为隂刚变为柔知进知退知存知亡知得知丧不为穷灾不与时极乃见天则而天下治矣所以吉也圣人于阳极则教以无首阴极则教以永贞盖居九而为九所用我不能用九故至于亢居六而为六所用我不能用六故至于战惟见羣龙无首利永贞此用九用六之道也】
　　象传曰用九天德不可为首也【天德指九五观文言传可见阳德至九五居中得正是为天德此上不可复加上九在九五之上阳刚之极亢则有悔故用其九者刚而能柔使自下视上有羣龙无首之象则吉所以然者盖以天德不可为首而见其首也经言无首传云不可为首以用易者言之】
　　文言传曰乾元用九天下治也【此用九专以人君言元者仁也即体仁以长人也人君体干之元用干之九至诚恻怛之爱常流行于刚果严肃之中则张弛有则寛猛得宜不刚不柔敷政优优而天下治矣子曰后有作者虞帝弗可及已生无私死不厚其子子民如父母有防怛之爱有忠利之教亲而尊安而敬威而爱富而有礼惠而能散其君子尊仁畏义耻费轻实忠而不犯义而顺文而静寛而有辩甫刑曰德威惟威德明惟明非虞帝孰能如此乎箕子之言皇极曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直防其有极归其有极此可得乾元用九之义矣】又曰乾元用九乃见天则【龙之为物春分而升于天秋分而蛰于渊曰亢龙者秋分亢举于上而不能蛰也乾元象春亢龙则秋之时也天之为天德刑迭运而一元之意常流行于四序之中此天道自然之法则也天则犹言帝则以理言人君体干之元以用干之九阳刚虽极不至于亢以阴济阳以柔济刚不惟天下可治而天道法则亦于此而见矣故曰乃见天则】
　　【坤下坤上】
　　坤【古字作巛归藏易作】元亨利牝马之贞君子有攸往先迷【句】后得主利【句】西南得朋东北丧【息浪反】朋安贞吉【説文坤地也从土从申土位在申按坤所以从申者隂起于午至申三隂坤三画皆隂故从申也一者耦也隂之数也坤者顺也隂之性也隂之成形莫大于地此卦三画皆耦故名坤而象地重之又得坤焉则是隂之纯顺之至故其名与象皆不易也乾坤一也故干曰元亨坤亦曰元亨但干曰利贞而坤则曰利牝马之贞者坤利以从干为贞也干为马坤曰牝马昭配干也闻之牧者云凡牝马既从牡矣他牡欲犯之辄蹄齧不可近盖最为从一而贞者故坤寄象焉程传泥干四德以利字属上句似牵强朱子非之矣君子有攸往此一句总起下文此君子指占者而言苟有所往先时尚迷惑必至后来始得其所主而利利犹顺也即彖传所云后顺得常者盖以得主为利也西南隂方东北阳方往西南则得其朋类往东北则丧其朋类必丧朋然后得主故继之曰安贞吉言当安意以贞于阳方不当贞于隂方也以坤象观之六阳方盛初六孤隂始生阳明隂暗隂背阳以行将迷失其道路所谓先迷也凡卦各有一爻为主彖爻之辞言主者皆谓主爻坤主爻在上六隂尽阳生所谓后得主也西南东北以文王后天卦位言西南乃坤之本乡兑离巽三女同坤居之故谓之得朋震坎艮三男同干居东北则非女之朋矣故曰丧朋也凡此皆以阐明利牝马之贞一句之义见所利所贞止于从干更无他道履坤位之君子可以观象而知所取法矣盱眙邓氏云四时天行四方地维故干彖以元亨利贞名其行坤彖目西南东北表其维焉唐孔氏云丧朋安贞以人事言之象人臣离其党而入君之朝女子离其家而入夫之室筮得坤卦而六爻皆蓍之入数则用此繇以后他卦放此六爻皆变则为重干】
