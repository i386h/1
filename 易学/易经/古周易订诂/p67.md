<!-- { "loadSidebar": true } -->
　　【为井口水至井口在瓶之水也故曰井收收汲器之出以鹿卢收繘也坎为车应巽绳为繘收象画偶在井上有鹿卢双柱对立之象变为刚而动有收绠之象幕盖覆也説文幕在上曰幕覆食案亦曰幕勿者禁止之也勿幕者欲人人可汲溥其功用偶画开而不塞井口不蔽覆之象有孚谓其出有源而不穷也上六比五而应三两爻体坎中实皆有孚象彖所谓无丧无得往来井井者也惟其不擅其有不私其利故五之列三之渫皆得及物而井道成矣此乃所称井养而不穷也井以上出为功故上之徳为首而吉他卦之终为极为变唯井与鼎终乃为成功焦弱侯云观王明并受其福之语此非独为井论者上六居九五之上大臣师保之地也臣道之行与不行君泽之布与不布皆系其人世有君欲用贤贤欲上进而不能遂者大臣壅而蔽之也圣人勿幕之戒其为虑逺矣变巽为行权徳孚天下而可与权故能养天下而不穷此井巽相继所以居十三卦之终也合六爻观之子瞻以三阳为泉三隂为井盖阳实隂虚初曰泥四曰甃上曰收非井象乎二曰射三曰渫五曰列非泉象乎以卦序而言则初之泥方掘之井也四之甃已修之井也上之收则出汲之井矣二之射始达之泉也三之渫已洁之泉也五之冽则可食之泉矣又以二爻为一例则初二皆在井下不见于用故初为泥而二为谷三四皆在井中将见于用故三为渫而四为甃五上皆在井上而已见于用矣故五言食而上言收也以人事拟之初二如巢许三四如孔孟五上则尧舜伊周之徒也】
　　象传曰元吉在上大成也【大指三五之阳刚而言上六能汲之至上故其阳刚济物之功得以成也苏君禹云坎者水也江淮溪涧水之流也源泉混混水之原也极其流则注大壑而不知其津涯穷昼夜而莫知其止息遡其源则淆之不浊注之不盈此川上之叹有本之称圣人所为咨嗟而徘徊也试观人之一心渊然其未波澄然而不滓莹莹然其毕照生生乎其恶可己兹其人性之真体干古之渊源乎自夫逐流之士望洋而失狂澜之倒齧石而奔欲窦一开泥沙乗之而溷世味一动旧染积之而汚便辟之相引则敝焉而漏垂成之不力则至焉而蠃于是清者汩明者晦而为天地间之弃人矣古之君子其闲邪以存诚也如井之甃而恐其淆也其日新而又新也如九仞之掘必及泉而后已也其冽焉而食也吾之性不加盈也其渫焉而不食也吾之性不加损也此禹稷之事功顔子之陋巷支流异而渊源一也至于井收勿幕则与天俱生与地俱成民无疵疠物无天扎而太和之象在宇宙间矣今之论养道大成者莫不曰唐虞成周之世吾观诗书所记周礼所述克明慎徽闗雎麟趾本如此其豫也六府三事相为维持八政八则相为经纬法如此其宻也艰食鲜食时厪规戒豳风无逸日进论思虑如此其周也率俾之化遍于荒服蛮夷咸若之休暨于草木鸟兽泽如此其溥也而孰知执中建极以澄其源无荒亦保以遏其流其所谓有孚元吉者固真性之渊泉使然哉噫上世之君与民为生中世之君听民之自为生末世之君民无以自为生岂法制异耶则本心之生生异也至于已不生生使民无以为生而贪泉毒泉之祸遍于天下矣吾安得井甃井渫者而见之】
　　第十对
　　革鼎
　　杂卦传曰革去故也鼎取新也【革火金相克故为去故鼎木火相生故为取新已日乃革则去故之事颠趾出否则取新之事也下经离始合巽兊为家人为睽易置之为革为鼎火遇泽而革其性异耶火巽木而鼎其性同耶惟性同故家人与鼎皆以着其合惟性异故睽与革皆以表其违】
　　【离下兊上】
　　革已日乃孚元亨利贞悔亡【革説文云兽皮治去其毛革更之又云古文作革从三十三十年为一世而遒更也故革为改旧之义为卦兊上离下兊为金离为火火鼓铸而金从革以火革金也旧説皆谓水灭火火溷水则至于相无恐非革之作用且以兊为水则是冒坎之名也已日即六二所谓已日也乃孚即九三九四九五所谓有孚也悔亡即九四所谓悔亡也所以云已日者以易卦纳甲推之离纳已説见蛊彖下离又为日六二离之主爻也天有十日甲至戊为前五日已至癸为后五日变革天下之事不当轻遽乃能孚信于人故以十日为率革于未及中半之前不若革于己过中半之后则无轻遽之失一説十干歴已而庚庚革也自庚至已十日浃矣已日浃日也革不即孚浃日乃孚乃难辞也一説金曰从革于干为庚兊之行也遇离而革先庚一日为已居金之间当其时矣一説戊巳属土而已则隂土也文王圎围离兊中间乃坤土凡离火烧兊金断裂者惟土可接续故月令于金火之间置一中央土彖以离兊皆隂故但举隂土也理皆可通然似于六二未切所以云孚者以积象言自二至上肖坎三四五中实坎有孚象也夫王者与天下更始以不妄动之心行不得已之事非合徳于干不可惟不求便于一已而期公于天下则其道大通不期便于一时而期守于百世则其道正固夫然后事后之追悔可亡所以云元亨利贞者中爻三四五体干故备干四徳也六爻惟九五最善而彖独指九四言者下三爻方欲革故而为新故有谨重不轻革之意上三爻则故者已革而为新矣九四当上下卦之交正改命之时故悔亡独于九四见之即彖传所云革而当其悔乃亡者也干九四曰乾道乃革义同读彖辞便识全卦之义圣言之精若此蔡子木云元亨利贞乾道也随者随物革者改物物不可以徇心随故元亨利贞而得无咎物不可以妄心改故元亨利贞而得悔亡六爻皆变为山水蒙离上兊下为睽】
　　序卦传曰井道不可不革故受之以革【张幼于云井道常道也革者非革常道也革其坏常者也后汉书礼仪志引古礼云立秋浚井改水冬至钻燧改火改水即井道之革也】
　　彖传曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉【夫坎水离火男女之道也其质根隂根阳其用相胜相逮此造物之权似灭息而成其生息者也故水以木生火火以金生水有相息之道焉至泽与火则不然泽女也火亦女也二女同居无生息之理李子思云兊非北方之正水少隂之气不能以敌南方之正火兊之隂画下有二阳画限之而离火从下暵之此火能革泽水也故有温泉而无寒火苏子瞻云二女同居则睽所以不睽者兊欲下而遇离离欲上而遇兊虽欲相违而不能也既不相得又不相违则不能无相攻攻而不已必有一胜胜者斯革之矣火能革金离革兊者也故曰革或云离中女兊少女长少紊序必反而之正革象也亦通已日乃孚已者十日中半之后待此时而后革则谨审而不轻遽故革而人信之内离为文明则见理必尽外兊为説説则无咈于人情而又备干之四徳大亨则无所不通利贞则无所不正要皆因其宜革者革之以时斯故得其至当而其悔亡也悔吝之所生生于变动者也革而当矣又何悔下经卦元亨利贞四徳具惟革重革也明革以天耳推是革之道也自天地圣王莫不皆然春夏为阳尽于离秋冬为隂起于兊此天地革而四时成之象也六画则五为天爻三画则二为人爻二五相应顺天应人之象也汤武以之王者之兴受命于天故易世谓之革命李氐云不可犯者圣人之常不可回者天人之变极吾之常遇彼之变适然契乎此心者理之融也圣人以天心所向为从违以人心所属为去就而以吾心之至理为的凖不忍斯民挤于不可救药而宁自冒其不可测知之势徳少慙乎吾身将大安乎天下乐未善乎一时将大声乎后世君臣之分森乎千四百年之余天人之际清乎六十七王之乆槩之心融之理孰知自素契于顺应之先哉如其喜事侥觊妄意更张一之不成乱危已继而圣人本心始不表襮于千古作易者惧之故以革之大者着之彖圣人之杜其渐如此礼云汤放桀武王伐纣时也革而当其可之谓时时之未至圣人不欲先时之已至圣人不敢后故赞之曰革之时大矣哉时字与已日意正相闗按顺天应人革兊二卦皆言之盖顺而应者説道也革重事也而必以説道行之其义大矣】象传曰泽中有火革君子以治厯明时【呉幼清云泽为容水之处泽中有火以消干其水盖海之尾闾名为焦釡之谷水入其中如沃焦釡消干而无复有是为泽中之火水熄大者也而反为泽中之火所熄改变其常也故名为革愚谓幼清之解泽中有火是已然以火熄水为革则有灭息而无生息似于下文治厯之义不协按屈原天问云东流不溢孰知其故栁子厚对之云东穷归墟又环西盈脉穴土区而浊浊清清坟垆燥疏渗渴而升充融有余泄漏复行器运浟浟又何溢为此则在改革中有生息之理也君子法之修治纪日月星辰所歴之书以明作讹成易之时正彖传所云天地革而四时成者盖必推日月考中星而后可以定四时也王汝极云因革象得治厯法厯须年年改革不改革则天度渐差此嵗差法也定厯元特其统体耳夫日行不由赤道画长在赤道北画短在赤道南别名黄道赤道如两交差自冬至为始冬至后渐近北夏至后渐转而南至次年冬至复元度此一嵗周天之説也正东为夘正西为酉正南为午正北为子一日十二时而日歴十二位乃定方也天以各经宿分十二次乃动体也日躔既有嵗差则昏旦亦必有差唐虞初昏乃今戌亥之时其后仲冬日差在卯则斗柄夜半指子差在午则平旦指子差在酉则中日方指子世谓斗柄指两辰谓之闰者非也唐虞之时仲冬日在虚汉大初冬至日在牵牛唐宋在斗元明已入于箕矣自汉武较帝尧时已差一二十度自皇明较帝尧时今差五十余度三代已先未有嵗差之法晋虞喜始觉天日异行嵗有差法以为五十年差一度宋何承天以为太速倍之百年差一度隋刘焯又折衷之以七十五年差一度皆臆説也逮唐一行以八十三年差一度而始有定论至元郭守敬以为百年差一度半上考往古每百加一秒下验将来每百减一秒前法差数嵗嵗如一未有先加后减之妙但其加减之数古今气运迟速不同若嵗积之乆又当有更革也且唐虞时日躔冬至在子夏至在午春分在卯秋分在酉今未四千年而冬至在寅夏至在申春秋二分在己亥计其嵗差退四十五度则繇帝尧万余年冬至日反躔午夏至日反躔子春分在酉秋分在夘矣若非如帝尧考中星以定四时嵗功何由而成乎杜元凯云治厯者当顺天以求合非为合以验天贾侍中云圣人必厯象日月星辰明数不可贯数千嵗必改更先矩求度数取合日月星辰所在而已杨敬仲云天道不可穷尽可穷尽者非天道故厯当数以求合其中而天道终非法数之所能尽田氏云自干至革其卦凡四十有九大衍之用也分而象两天地革矣揲之以四四时成矣是以至革则治厯又按古者考天象验人时皆以火为证三月火出于辰五月火中于午七月火流于申十月火伏于亥是也南方火之本位秋冬春夏皆取相生惟自夏徂秋自离转兊火金之气不免相尅赖坤土以聮属于其间而五行始相生不断故特取兊离相合之卦表天地革而四时成之义此亦前人所未】初九巩用黄牛之革【变艮为咸巩以韦束物也离为牝牛离爻本坤黄牛之象】
