<!-- { "loadSidebar": true } -->
　　天地定位山泽通气雷风相薄水火不相射【食亦反】八卦相错数【色主反】徃者顺知来者逆是故易逆数【如字】也雷以动之风以散之雨以润之日以晅【古本又作□】之艮以止之兑以説【音悦】之干以君【举正作居】之坤以藏之【此章着先天圗象即下系所云太极生两仪两仪生四象四象生八卦者邵子所传干一兑二离三震四巽五坎六艮七坤八次序横圗是也因而重之为六十四卦次序横圗皆自然法象虽起羲皇而问不可易矣朱子答袁枢云要看得圣人作易直截分明不如且看卷首横圗自始初止有两画时渐次看起以至生六画之后其先后多寡既有次第而位置分明不费辞説于此看得方见六十四卦全是天理自然挨排出来圣人只是见得分明便只依本画出原不曽用一毫智力添助又云某看康节此易图了都看别人底不得他説个太极生两仪两仪生四象处又都无甚妙只是更无人识愚于邵子诸图中惟取此两圗其他若八卦方位圎圗又为六十四卦方位圎图而包六十四卦方圗于内要之赘疣骈枝其所列东西南北方位皆无所祖述葢读定位通气相薄不相射之文而想像为之者又云自震四至干一皆进而得其已生之卦为数徃者顺自巽五至坤八皆进而得其未生之卦为知来者逆一圗之中相逆分行更不可晓据此章于数徃知来之下专以易逆数一语结之尤自难通即朱子亦以为圎图便是就这中间抝做两截恁地转来底是竒恁地转去底是偶有安排造作之疑至若方图又取六十四卦横圗防为八节自下而上叠为八层其序其理不能有加于横圗之外终是架屋叠床虽废之可也所谓天地定位者非干南坤北之谓若果干南坤北亦安所称天尊地卑乎只以两仪生四象观之太阳太隂不动而少隂少阳则交又以四象生八卦观之乾坤震巽不动而兑离坎艮则交更合三画而观惟干皆竒坤皆偶为纯阳纯隂不动故曰天地定位也山泽通气者非艮西北兑东南之谓艮居七而坤居八山根着于地之象干居一而兑居二泽连接于天之象是山泽通乎天地之气也雷风相薄者非震东北巽西南之谓薄迫也震居四巽居五最为迫近故曰相薄若逺而相对安得相薄水火不相射者非离东坎西之谓射犯也曰相射者若以弓弩矢对面而射葢离居三坎居六隔震巽于中故不相侵尅若如旧解一左一右相对而立乃相射也玩此四句则横圗之次序不言可见八卦相错语连下文言每一卦各以八卦错襍而加于其上则为六十四卦也其所加之卦亦以干兑离震巽坎艮坤之序推之加于干上者成干夬大有大壮小畜需大畜泰八卦加于兑上者成履兑睽归妹中孚节损临八卦加于离上者成同人革离丰家人既济贲明夷八卦加于震上者成无妄随噬嗑震益屯頥复八卦加于巽上者成姤大过鼎恒巽井蛊升八卦加于坎上者成讼困未济解涣坎蒙师八卦加于艮上者成遯咸旅小过渐蹇艮谦八卦加于坤上者成否萃晋豫观比剥坤八卦凡循旧迹而数其已徃之事则为顺如圗之已成观干夬大有大壮等八卦则知其自干而来后皆仿此是数徃者顺也凡推测之于未形而欲求知其方来之事则逆如圗之初画有两仪而未有四象有四象而未有八卦以至有三画之卦而未有四画五画六画则未知究竟所加者之为何卦是知来者逆也易卦之画自下而上皆是推测而迎之于未来者故曰易逆数也或泛以前知解者非是圣人犹恐圗象之未明复以雷动八句阐发之至是而横圗之次序益了然无余蕴矣先言雷以动之风以散之者邵子云图皆从中起万化万事生于心也其诗曰天向一中分造化人于心上起经纶愚谓雷风者长男长女之卦也乾坤始交而为震巽故最居内震四而巽五是也次则雨以润之日以烜之雨为坎日为离中男中女之卦也故居于震巽之外离三而坎六是也又次则艮以止之兑以説之艮兑者少男少女之卦也故又居于坎离之外兊二而艮七是也总括之干以君之坤以藏之干居一坤居八所以包罗乎六子者也故最在外也八之字皆指万物也雷风雨日言象者震离少隂巽坎少阳两仪之变体也故言象艮兊乾坤言卦者干兊太阳艮坤太隂两仪之正体也故言卦又云峰胡氏云自动至烜物之出机自止至藏物之入机出无于有气之行也故以象言入有于无质之具也故以卦言亦通学者观此则知邵子次序二圗皆出于先天自然之象而不可废矣双湖胡氏云其位则干一坤八兑二艮七离三坎六震四巽五各各相对而合成九数其画则干三坤六兑四艮五离四坎五震四巽五亦各各相对而合成九数九老阳之数干之象而无所不包也造化隠然尊干之意可见矣】
　　帝出乎震齐乎巽相见乎离致役乎坤説【音悦下同】言乎兊战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治葢取诸此也坤也者地也万物皆致养焉故曰致役乎坤兊正秋也万物之所説也故曰説言乎兊战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮【此言太极既分之后播五行于四时也上章以圗象言此章以八卦配时令言邵子以前圗为伏羲先天之学此图为文王后天之学葢异其名以识别之无不可者观坤彖辞西南得朋蹇彖辞不利东北则此圗次序其出于文王所更定无疑也葢上章八卦自然之体也此章八卦流行之用也帝字宜自为句八者乃帝之所为故以帝冠之出乎震者帝以震出万物也故下文曰万物出乎震若曰帝自出则齐乎巽亦帝自齐相见乎离亦帝自相见也而可乎出者发露之谓震居东方于时为春齐者毕达之谓巽居东南于时为春夏之交相见者物形明盛皆相见也离居南方于时为夏致犹委也委役于万物无不养也坤居西南于时为秋夏之交物至秋而成无不自得故充足而説言者语辞兑居西方于时为秋自巽至兊四卦皆隂忽与干遇隂疑于阳必战故曰战乎干干居西者于时为秋冬之交坎当万物归根之时故曰劳如劳而不伐之劳指成功言也坎居北方于时为冬成则止止则复生故艮成始而成终言者亦语辞艮居东北于时为冬春之交万物出乎震以下释上文也节斋蔡氏云帝之出入不可见而为物者可见故又以物言焉气无物不行物无气不生然气之生也有渐不能遽遍乎物自出震至成艮一气流行之渐万物生成之功也万物以植物言震长男之卦一阳动乎下震发之谓故居东盛德在木东方解冻气犹寒也至东南而始柔故以长女巽当之洁齐即姑洗之意正南益柔而加炎故以中女离当之春三月物尚有不出土者或有未开花叶者至五月物皆畅茂彼此皆得相见圣人南面而治取诸离故其象曰大人以继明照四方也繇是而气至西南则柔极矣坤西南位也坤为地地能生养万物是有其劳役故云致役乎坤郑康成云坤不言方者所言地之养物不专一也转而正秋寒暑平分隂阳尚和生机不息万物忻説故以少女兊当之薄迫也隂阳相薄与雷风相薄同义风从西北来寒气总至故干在西北至子月万物已归矣帝之生物至此已有成劳矣故曰劳乎坎坎为水水性寒故在北中男之卦也至冬春之交万物已终矣然一阳复生故又成其始以少男艮当之艮者止也位居东北肃杀极而阳当生故艮止之而震复起艮似剥而震似复也云峰胡氏云离明以徳言八卦之徳可推坤地坎水以象言八卦之象可推兊秋以时言八卦之时可推以互见也坤于方独不言西南坤土之用不止于西南也葢春属木夏属火夏而秋火克金者也火金之交有坤土焉则火生土土生金克者又顺以相生秋属金冬属水冬而春水生木者也水木之交有艮土焉木克土土克水生者又逆以相克土金顺以相生所以为秋之克木土逆以相克所以为春之生生生克克变化无穷孰主宰之曰帝是也进斋徐氏云坎离天地之大用也得乾坤之中气故离火居南坎水居北也震动也物生之初也故居东兊説也物成之后也故居西此四者各居正位也震属木巽亦属木震阳木也巽隂木也故巽居东南已之位也兊属金干亦属金兊隂金也干阳金也故干居西北亥之方也坤艮皆土也坤隂土艮阳土坤居西南艮居东北者所以均旺乎四时也此四者分居四隅也项氏云木金土各二者以形王也水火各一者以气王也坤隂土故在隂地艮阳土故在阳地震阳木故正东巽隂木故近南而接乎隂兊隂金故正西干阳金故近北而接乎阳此其序甚明今按自东南至正西皆隂卦隂所以为杀也乃为生隂含阳也物之成形无不繇于女类也自西北至正东皆阳卦阳所以为生也乃为杀阳含隂也物之受气在阳而震则刚柔之始交也五月起姤而至十月终坤是亦从南转西十一月起复而至四月终干亦从北转东也乡饮酒礼天地严凝之气始于西南盛于西北此天地之尊严气也此天地之义气也天地温厚之气始于东北而盛于东南此天地之盛徳气也此天地之仁气也主人者尊賔故坐賔于西北而坐介于西南以辅賔賔者接人以义者也故坐于西北主人者接人以仁以徳厚者也故坐于东南而坐僎于东北以辅主人也繇此义以推之坐干于西北最尊位也坐坤于西南所以辅干也母仁而尊严始于西南父义而尊严盛于西北也长子代父事则居东中子少子佐长子则居北与东北长女代母事则居东南中女佐长女则居于南少女在父母之间犹从女类苏君禹云先天卦干以君言则所主者在干后天卦震以帝言则所主者又在震干为震之父震为干之子以统临谓之君则统天者莫如干以主宰谓之帝主器者莫若长子干不用则震司其用皆尊阳之意也朱子答袁枢云来喻谓冬春为阳夏秋为隂以文王八卦论之则自西北之干以至东方之震皆父与三男之位也自东南之巽以至西方之兊皆母与三女之位也故坤蹇解卦之彖辞皆以东北为阳方西南为隂方然则谓冬春为阳夏秋为隂亦是一説但説卦又以干为西北则隂有不尽乎西以巽为东南则阳有不尽乎东此亦以来书之説推之而説卦之文适与彖辞相为表里亦可以见此圗之出于文王也又云文王八卦不可晓处多如今只是见他底惯了一似合当恁地相似又云文王八卦有些似京房卦气不取卦画只取卦名又云伏羲之易初无文字只有一图以寓其象数而天地万物之理隂阳始终之变具焉文王之易即今之周易而孔子所为作传者是也孔子既因文王之易以作传则其所论固当专以文王之易为主然不推本伏羲始画之易只从中半説起不识向上根原矣故十翼之中如八卦成列因而重之太极两仪四象八卦而天地山泽雷风水火之类皆本伏羲画卦之意而某于啓蒙原卦画一篇亦分两义伏羲在前文王在后必欲知圣人作易之本则当考伏羲之画若只欲知今易书文义则但求之文王之经孔子之传足矣两者初不相妨而亦不可以相杂也】
　　【文王后天八卦方位图】


