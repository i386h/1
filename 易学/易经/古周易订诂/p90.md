<!-- { "loadSidebar": true } -->
　　易与天地凖故能弥【陆德明本作弥】纶天地【陆德明本作下】之道仰以观于天文俯以察【古本一作观】于地理是故知幽明之故原始反【郑虞翻本作及】终故知死生之说精气为物游魂为变是故知鬼神之情状与天地相似故不违知【音智】周乎万物而道济天下故不过旁行而不流【京房本作留】乐【音洛虞翻本作变】天知命故不忧安土敦乎仁故能爱范围【马融王肃本作犯违云犹裁成也】天地之化而不过曲成万物而不遗通乎昼夜之道而知故神无方而易无体【此章深赞易道之天伏羲画卦有画无文有文自羑里系辞始孔子传系辞赞文王之易也凖如太凖易之凖易之作也原凖拟乎天地故易之成也能弥纶乎天地弥如弥逢之弥有联合无鏬之意纶如络纶之纶有条理昭晰之意谓之道即流行之理天地之道阴阳而已矣弥之则万合为一浑然无欠纶之则一实万分粲然有伦犹中庸之言大徳敦化大徳川流也又吴幼清云弥如开弓愈开愈满纶如合绳渐合渐大皆充广之意亦通仰观俯察以卦象言即所谓在天成象在地成形者天髙而易见故曰观地逺而难穷故曰察非有浅深天有悬象而成文章故称文也地之山川原隰南北髙深各有条理故称理也天文地理此明而可见者形而下者也至文理之所以然者则幽而非耳目之所及形而上者也众人或执器而昧道或见道而遗器圣人即器而见道以道而制器幽明之理于易书中尽之矣此所以能知幽明之故也原始反终以卦体言即所谓原始要终以为质者卦必举始终而后成体原者推之于前反者要之于后谓先推原其始而后折转来看其终也初辞拟之卒成之终一卦之中消息徃来造化具足所以通于死生之说者气至则生气尽则死天下之物皆实理之所为所得之理既尽则是物亦尽而无有矣卦之终始理亦如斯此所以能知死生之说也精气游魂以卦变言精属阴气属阳精气在卦则为阴阳之物九六是也故孔子曰干阳物坤阴物又曰六爻相襍惟其时物又曰爻有等故曰物皆此物也云游魂者即卦之魂京氏易有游魂归魂之卦皆以魂言子产曰人生始化曰魄既生魄阳曰魂载魂者魄而使魄者魂也卦之精气虽分阴阳然丽而为物则亦滞于魄矣魄不化而魂化比其变也则魂离魄以游而变其物于是有一爻二爻三爻四爻五爻六爻之变又有如古五子书分卦着日辰后魏正光历推四正卦术焦延寿用卦气直日及京房飞伏应世游魂归魂之变凡皆游移不定而能为变之象也魂不自变必生于物物不终物必游于变鬼神造化之理尽诸斯矣礼孔子谓宰我曰气者神之盛也魄者鬼之盛也众生必有死死必归土是之谓鬼骨肉毙于下阴为野土其气扬于上为昭明焄蒿凄怆此百物之精也神之着也张子云精气者自无而有游魂者自有而无自无而有神之情也自有而无鬼之情也自无而有故显而为物神之状也自有而无故隐而为变鬼之状也此所以能知鬼神之情状也诸家解此三条泛以幽明人鬼立义殊失赞易之防唯郑云精气谓七八也游魂谓九六也七八木火之数九六金水之数木火用事而物生故曰精气为物金水用事而物变故曰游魂为变精气谓之神游魂谓之鬼虽理未必安存之以备参考与天地相似以下言易之用也易之为书与天地相似故即天地有所不能违知周万物似天也道济天下似地也程子云义之所包知也二篇之策万有一千五百二十当万物之数无逺近幽深遂知来物是知足周尽乎万物也以通天下之志以定天下之业以断天地之疑是道足济乎天下也夫然故举万物之赜天下之广而皆不能过之如中庸言语大天下莫能载焉之意防无方所也流谓流荡失正易随时变易虽行权而不失乎经乐天知命以理御数则造化在手故不忧此又自知周万物而推言之也安土者如土之安与防行不流句相对仁以爱言易吉凶与民同患六爻安处不动而皆有以寄其慈悯之心所以教人避凶趋吉者敦厚而无已故能爱此又自道济天下而推言之也凡此皆易之为教也易非有忧爱之情圣人以其知仁寓之于易易之不忧即圣人不忧之所寄易之能爱即圣人能爱之所寄犹后章言易无思无为之意范围以下总结之也自易与天地凖至是故知鬼神之情状范围天地之化而不过也自与天地相似至故能爱曲成万物而不遗也范如铸金之有模范围周围也天地之化即上文所言幽明死生鬼神是也纳之于易书中而皆有以包之故不过与上文不过同但彼以天地言此以化言曲成者委曲以成就万物不系一方者也故不遗所以然者则惟通乎昼夜之道而知故耳道者化之所从出也昼夜即阴阳也前章所谓刚柔者昼夜之象是也以气而言则谓阴阳以质而言则谓刚柔昼夜相反而相通凡流行于天地之间者无不为昼夜所转徙其微有消息其着有盈虚皆昼夜也人囿于中而不自觉故成然止防然行惟昼夜之所驱耳通乎昼夜之道而知者则异此虽与之来而有所谓不来虽与之往而有所谓不往故其体为神其用为易张子云语其推行故曰道语其不测故曰神语其生生故曰易其实一物指事异名耳神主天地言易主书言方体皆系于形器无方无体正见其凖与似处葢相首尾之辞叶少蕴云凡易见于有为者皆言用用之者何体也而易不以体对用故别为论之曰易无体】一阴一阳之谓道继之者善也成之者性也仁者见之谓之仁知【音智下之知同】者见之谓之知百姓日用而不知故君子之道鲜【郑本作尠】矣显诸仁藏【郑本作臧云善也】诸用鼓万物而不与圣人同忧盛德大业至矣哉富有之谓大业日新之谓盛德生生之谓易成【古蜀本作盛】象之谓干效【陆德明本作爻蜀才本作効】法之谓坤极数知来之谓占通变之谓事阴阳不测之谓神【上章言易能弥纶天地之道而道之所以为道尚未明言也继之曰通乎昼夜之道而知则既指所为道矣然昼夜迹也执昼夜而求之则无以见道故复寓之于阴阳焉道不外于阴阳而圣人摹之以作易此庄生所谓易以道阴阳也夫道果阴阳之谓乎圣人知道之难言也故借阴阳以言之曰一阴一阳之谓道若止言阴阳之谓道则阴阳是道今曰一阴一阳则是有所以一阴一阳者在也一阴一阳有不改意有不穷意有不紊意有不测意孤阳不成孤阴不生分开不得故曰一阴一阳之谓道子思谓天道之道可一言而尽其为物不二即此意也庄生云孰主张是孰纲维是孰居无事而推行是意者其有机缄而不得已耶程子云所以阴阳者道既曰气则便有二老氏言虚而生气非也又云阴阳亦形而下者而曰道者唯此语截得上下最分明元来只是道要在人黙而识之也朱子云阴阳何以谓之道当离合看先言阴而后言阳者道具于阴而行乎阳故立言之序云尔也天人相接处为继人所禀赋处为成夫道者生天生地生人生物下文所言生生是也生意流行无少间断有善而无恶所以称道也程子云善便有个元底意思元者善之长万物皆有春意便是继之者善以此成人则为性性之为言全而生之之谓也有此生即有此物有此物乃成此生故性出于天而无不善方其寐似无所有比其感万善忽生何则人美生也性美物也不美不为人不为性此人道之所自成也曰善曰性孟子之说实原于此但性中有善而孟子即以善指性似不如圣语之浑成宜乎来异説之纷纷也至其后始变其言曰乃若其情则可以为善矣乃所谓善也夫第想像之曰乃所谓善而不实标之曰性善则孟子亦有见于此矣苏子瞻云善者道之继而指以为道则不可今不识其人而识其子因之以见其人则可以为其人则不可故曰继之者善也学道而自其继者始则道不全昔者孟子以善为性以为至矣读易而后知其非也孟子之于性葢见其继者而已夫善性之效也孟子不及见性而见夫性之效因以所见者为性性之于善犹火之能熟物也吾未甞见火而指天下之熟物以为火可乎夫熟物则火之效也朱子云孔子说得细腻孟子说得疎畧盖不曾推原源头不说上面一截耳夫性者自然之称也道者无名之谓也得道者得之于无以为也故曰成之者性而属目于无形者或见其意之所存一入意见即破碎而多端有禀受偏于阳而意存乎仁者则曰道之于物矣故生育而安全之仁是道有禀受偏于阴而意存乎智者则曰道虽生育安全物而栽培倾覆曷甞不择秋收冬藏曷甞不杀惟知故然知是道之二言者皆是皆非为其执也至于百姓曷甞不生死于是中而天机黙应不能自言又昏然无所辩于心夫天下之有不善靡不从执与昏起也故非一阴一阳之义而君子之道成之以性者盖鲜矣谓之君子之道即上文所谓道继于人性而全于君子之身者故以君子言之显诸仁藏诸用二句乃首句之义疏也盖上文因道之难知而慨知道者鲜至一阴一阳之所以为道尚未明言故此复诠释之夫道动静无端阴阳无始者也以为显也而有藏者存以为藏也而有显者露仁者造化之心用者造化之功仁本在内者也达而在外是显其所藏之仁万物之出机也用本在外者也敛而在中是藏其所显之用万物之入机也朱子云显诸仁似隐而费藏诸用似费而隐一显一藏循环无端一出一入变化莫测所谓鼓也鼓鼓铸犹老子言槖籥取气出入也鼓万物而不与圣人同忧以见其莫之鼓而鼓也侯果云圣人成务不能无心故有忧神道鼓物寂然无情故无忧程子云天地无心而成化圣人有心而无为夫道既不与圣人同忧则万物之鼓于道中者方且防极于自然不知所谢圣人尚不足方而况仁智人乎所谓以美利利天下而不言所利者故为盛德大业之至而称道也藏诸用者充盛之德显诸仁者广大之业富有者无物不有而无一毫之亏欠日新者无时不然而无一息之间断盛徳为大业之本藏用为显仁之根此皆阴阳自然之玅所以字道而曰一阴一阳也然道虽无忧圣人能以其有忧体道之无忧而易于是作焉生生者不絶之辞也阴阳变转后生次于前生如一阳画上生一阴一阳一阴画上亦生一阴一阳是生生也又阴阳相易转相生也苏子瞻云相因而有谓之生生夫苟不生则无得无丧无吉无凶方是之时易存乎其中而人莫见故谓之道而不谓之易有生冇物物转相生而吉凶得失之变备矣方是之时道行乎其间而人不知故谓之易而不谓之道圣人之作易也不有所设则无以交于事物之域而尽得丧吉凶之变是以因天下之至刚而设以为干因天下之至柔而设以为坤乾坤交而得丧吉凶之变纷然始起矣成象之谓干者愚按道生一一生二二生三程子云有一便有二才有一二便有三一二之间便是三已往便无穷老子亦言三生万物理自然如此故以三画为三才三才既备始成乾象也效法之谓坤者效干三画之法偶而三之为二以成坤之象即两地之说也旧解未确有干有坤则有六子相生不已八卦定吉凶吉凶生大业而天下之亹亹成焉是故有象斯有数即七八九六之数也推而极之则可彰往察来而占吉凶既有吉凶则有趋避之事因卦之变而通乎事之变则可以尽趋避之方故曰通变之谓事阴阳之循环非有期数之可言也或阴而阳或阳而阴又或阴而阴又或阳而阳几不可以一端竟而途不可以一辙寻不可思不可为于思为求之不得于不思不为求之不得于思不思为不为求之不得随人事以合征与天机而黙应虽圣人不知其所以然神也至玅至玅道之名不足以尽之也盖一阴一阳之谓道生生之谓易犹似有在而至于阴阳不测则无在而无不在必名之为神始尽也张子云一故神又云两在故不测韩康伯注云神也者变化之极妙万物而为言不可以形诘者也故曰阴阳不测甞试论之曰原夫两仪之运万物之动岂有使之然哉莫不独化于太虚歘尔而自造矣造之非我理自应化之无主数自防运故不知所以然而况之神是以明两仪以太极为始言变化而称极乎神也夫唯知天之所为者穷理体化坐忘遗照至虚而善应则以道为称不思而览则以神为名葢资道而周乎道繇神而防于神者也易虽作于圣人而兆于自然所谓圣人之忧亦忧不合于自然耳虽曰有心而无为实则无心而无为故圣而不可知之谓神神不可知圣人亦不自知也上章言神无方而易无体犹以神易对言至此则易即神矣结言阴阳亦相首尾之辞】夫易广矣大矣以言乎逺则不御以言乎迩则静而正以言乎天地之间则备矣夫干其静也专【陆绩本作叀】其动也直是以大生焉夫坤其静也翕其动也辟是以广生焉广大配天地变通配四时阴阳之义配日月易【以防反】简之善配至徳【此承上章生生之谓易成象之谓干效法之谓坤三语而阐明之易之所以为易者乾坤而已一竒为干二耦为坤乾坤众卦之父母乾坤具而诸卦在其中矣广大虚名也所广大者生也盈天地皆善机之流行生理之充溢故在干为大生在坤为广生正所谓生生之谓易也夫易之为书体用悉备广矣大矣逺以用言不御者即下文所谓直与辟也迩以体言静而正者即下文所谓专与翕也静而正则动无不正而广生大生皆从此出故以言乎天下之间则事物之理具备矣试观易中所载不有乾坤乎而即乾坤可以见易今夫干阳也其静也专故其动也直不专一则不能直遂也坤阴也其静也翕故其动也辟不翕聚则不能发散也朱子云干画竒便见得其静也专其动也直坤画耦便见得其静也翕其动也辟专直则只是一物直去翕辟则是两个翕则合辟则开此竒耦之形也呉防清云阳本实阴本虚也阳为气阴为精阳成象阴成形阳主用阴主体则阳反似虚阴反似实是不然天之积气虽似虚然其气急劲如皷皮物之大莫能御故曰健曰刚曰静专曰动直则实莫实于天地之成形虽似实然其形疎通如肺气升降出入于其中故曰顺曰柔曰静翕曰动辟则虚莫虚于地然则阳实阴虚者正説也阳虚阴实者偏説也韩康伯云干统天首物为变化之元通乎形外者也坤则顺以承阳功尽于已用止乎形者也故干以专直言乎其材坤以翕辟言乎其形干曰大生坤曰广生者本义云干一而实故以质言而曰大坤二而虚故以量言而曰广葢天之形虽包于地之外而其气常行乎地之中也易之所以广大者以此专以直便含易义翕以辟便含简义然静专者动直之基也静翕者动辟之基也故皆以静为先总名之则曰静而正也配天地配四时配日月以易配天也配至徳以易配人也广大承乾坤言而曰配天地则乾坤不专指天地可绎也葢乾坤乃纯阴纯阳之卦名变通以易中之阴阳相变言阴阳之义以易中之竒耦相对言即所谓生生之谓易者义者名义也卦爻中刚者称阳柔者称阴故曰义易配天地可谓广大矣而本之易简求易者不知易简而求之广大是不知要也上章虽言道不外阴阳而未即以阴阳为道故复归本于易简盖亦首章之意要之易属干简属坤犹对待之名欲求其至其惟太极乎甚矣状道之难也圣人盖渐次推寻而后得之也善即继之者善之善云至徳者人性中具有易简之徳不学而能不虑而知何易简如之大学所谓至善上章言成之者性是也易简则天下之理得而成位乎其中然则易固不徒在乾坤而自在于吾之心中矣亦起下章之辞苏子瞻解配之义云天地得其广大四时得其变通日月得其阴阳之义至徳得其易简之善亦通】
