<!-- { "loadSidebar": true } -->
　　【与纣之事而干凿度亦云垂皇防者牺卦道演徳者文成命者孔通卦验又云苍牙通灵昌之成孔演命明道经准此诸文伏羲制卦文王系辞孔子作十翼故班孟坚云易道深矣人更三圣世歴三古未尝及周公也而或者疑之以为验爻辞多是文王后事如王用亨于岐山武王追王始有王号若爻辞是文王所制不应先自称王及明夷卦南狩得大首箕子之明夷皆谓克商囚奴等事定是文王以后其理信然左传记韩宣子适鲁见易象与鲁春秋曰周礼尽在鲁矣吾乃今知周公之徳与周之所以王也则小象之作于周公止赖此一证又孔子曰作易者其有忧患乎周公被流言之谤亦得为忧患也又按礼稽命徴云文王见礼壊乐崩道孤无主故设礼经三百威仪三千如周官仪礼等书皆周公所制明文王本有此意周公述而成之故系之文王然则易之爻辞葢亦是文王本意故易纬但言文王也初九者卦下阳爻之名凡画卦者自下而上故以下爻为初唐孔氏云第一位言初第六位当言终第六位言上第一位当言下所以文不同者下言初则上有末义故大过彖云拣挠本末弱是上有末义六言上则初当言下故小象云濳龙勿用阳在下也则是初有下义互文相通义或然也老阳数九老隂数六少阳数七少隂数八老变而少不变周易以变者为占故爻称九六焉所以阳称九隂称六者其説不同一曰干体有三画坤体有六画阳得兼隂故其数九隂不得兼阳故其数六一曰此所谓参天两地而倚数者也一三五参而为九故称九二四两而为六故称六用生数不用成数何成数者生数之合而成者也天地之正数至于五而止矣一曰八衍卦数七衍蓍数九六不极其衍故发挥而为爻以上三説其于説九六通矣然二少之数无所依据苏子瞻云九六为老七八为少之说未之闻也或曰阳极于九其次则七也极者为老其次为少则隂当老于十而少于八曰隂不可加于阳故十不用十不用犹当老于八而少于六也则又曰阳顺而上其成数极于九隂逆而下其成数极于六自下而上隂阳均也穉于子午而壮于己亥始于复姤而终于乾坤者隂犹阳也曷尝有进阳而退隂与逆顺之别乎且此自然而然者天地且不能知而圣人岂得与于其间而制其子夺哉惟朱子以为古人作易其巧不可言九八七六初亦不知其数如何元来只是十数太阳居一除本身是九少隂居二除本身是八少阳居三除本身是七太隂居四除本身是六其説最为直截唐一行云十八变之间有八卦焉人莫之思也变之扐有多少其一变也不五则九其二与三也不四则八八与九为多五与四为少少多者竒偶之象也三变皆少则干之象也干所以为老阳而四数其余得九故以九名之三变皆多则坤之象也坤所以为老隂而四数其余得六故以六名之三变而少者一则震坎艮之象也震坎艮所以为少阳而四数其余得七故以七名之三变而多者一则巽离兊之象也巽离兊所以为少隂而四数其余得八故以八名之故七八九六者因余数以名隂阳而隂阳之所以为老少者不在是而在乎三变之间八卦之象也按唐孔氏引先儒云圣人以易占事先用蓍以求数得数以定爻累爻而成卦因卦以生辞则蓍为爻卦之本爻卦为蓍之末故説卦传先言圣人幽赞神明生蓍后言倚数立卦生爻也验此则一行谓九六七八本于防数自不可易然数有所从出朱子之言得其本矣少阳少隂质而不变为爻之本体老阳老隂文而从变为爻之别名七既为阳爻其画已长今有九之老阳不可复画为阳所以重体避七也八为隂数而画隂爻今六为老隂不可复画隂爻故交其体避八也沙随程氏云或曰九变六六变九非也九当变八六当变七何以言之国语董因为晋文公筮遇泰之八谓初二三以九变八而四五上不变为八故曰泰之八也唐人张辕作周易启元云老阳变成少隂老隂变成少阳盖与此合此其説可信若九果变六六果变九则六与九当复变矣干初爻变巽为姤蔡墨云在干之姤曰濳龙勿用是也干以龙为象龙八十一鳞具九九之数九阳也虫莫智于龙能与细细能与巨巨能与髙髙能与下下故干爻寄象焉説卦传曰震为龙以动故也故干六爻动皆谓之龙初画在下濳之象郦道元云鱼龙以秋日为夜按龙秋分而降则蛰处于渊所谓潜龙也初九抱龙徳而伏下位时方违我修徳守约藏其用于无朕天下莫之能窥也故其象为濳龙用与濳反濳最人之所难安也故复戒之以勿用圣人之徳基于濳不濳而能见能飞者鲜矣王文成之喻六龙也云作一人看有显晦无优劣作六人看有贵贱无优劣抑龙而潜可称勿用非龙而濳农商尽然而安所称勿用哉埤雅引贾谊新书云濳龙入而不能出故易曰勿用勿用者不可也观谊之言如曰勿用者戒使勿为濳龙也盖止使人无为谓之勿所谓勿用取女勿用有攸往小人勿用之类皆戒使勿为也愚按勿用只是戒用故传曰君子弗用岂谓濳龙之不可为哉贾陆之言谬也于令升云阳在初九十一月之时自复来也初九甲子天正之位而乾元所始也阳处三泉之下圣徳在愚俗之中以变言五阳下伏一隂为姤隂且长矣亦有当濳之义五行志引京房易传云濳龙勿用众逆同志至徳乃濳厥异风行不解物不长厥异风者当以初爻变隂成巽故也】
　　象传曰濳龙勿用阳在下也【古文附大象之后夫子释六爻之象辞谓之小象阳谓九下谓初惟阳也故称龙惟下也故称濳此示人以翫辞于象之则赵台鼎云龙徳伏地千年始见其天全也吾人所积不厚精神易于泄漏不足以达天徳双湖胡氏云小象于干曰阳在下也于坤曰隂始凝也隂阳之称始此盖以六十四卦隂阳之初爻即太极所生两仪之一以为诸卦通例阴阳之名一立而动静健顺刚柔竒耦小大尊卑变化进退往来之称亦繇是而着矣】
　　文言传曰初九曰濳龙勿用何谓也子曰龙徳而隠者也不易乎世不成乎名遯世无闷不见是而无闷乐则行之忧则违之确乎其不可拔濳龙也【夫子假设疑问也后五爻皆放此此后世文章问答之祖圣人神明不测故曰龙徳隠在下位也自古髙节独行之士有石隠高隠智隠痴隠智隠非杰痴隠非情石隠非道髙隠非圣惟圣而隠若神龙然能濳能见能上能下出则荦荦处则冥冥不可以形迹拘不可以罗网求初之龙徳而隠正此之谓也隠释濳义易变移也成完全周足也不易乎世者有守于中不随时俗而变移也不成乎名者无愿于外不使声实之周足也遯世身隠而不见也闷懑也不见是人不以之为是也不随世而易则不肯以身殉世故隠遯于世不使其名之成则不肯以身殉名故不见是于人然且皆无闷非龙徳其孰能之乐行忧违即用行舍藏之义并举之也乐者乐吾道之得行忧者忧吾道之未得行忧乐皆从道起见与两闷字从己起见者不同有乐有忧所以为圣人若无闷而并不忧则巢许之流矣违犹避也子絶四故仕止久速惟其时顔无我故用行舍藏可与偕言濳而忧违与乐行并称也意必亡矣确刚貌拔如拔木之拔确乎其不可拔颛承忧违言盖为濳龙衍义故防重忧违也要以卷之不盈分而奋飞荡天日二在田五在天即初之濳者贾生以为潜龙入而不能出不知龙矣】又曰濳龙勿用下也【此第二段以人事明之六爻放此阳在下也以气言此下也以人言】又曰濳龙勿用阳气濳藏【此第三段全説天气以明之也六爻放此何妥云当十一月阳气虽动犹在地中故云濳藏也】又曰君子以成徳为行日可见之行也濳之为言也隠而未见行而未成是以君子弗用也【此第四段圣人见六爻有无穷之蕴故反覆以畅其义先释初九九二皆曰龙德谓圣人也再释皆曰君子盖通学知利行者而言成徳已成之徳行谓身之所行徳者行之本行者徳之用盖有有其徳而不见诸行者未有有其行而不本诸徳者故曰君子以成徳为行日可见者犹言指日可待之意见即见龙之见此二句泛论其理引起下文乃抑扬之辞濳者周公爻辞也未见者天地闭贤人隠阨于濳之机防而未见也行而未成非谓徳未成盖行犹未可行耳或世道未亨或君聘未至未能成其所以行庐陵朱氏云行之于徳犹影之随形在其所处何知譬之植表于幽暗之地表未始不存而影未始可见时位如此则吾之所欲施者亦未见其可也弗用即爻勿用意】九二见【贤遍反下见龙皆同】龙在田利见【如字下皆同】大人【二谓自下】
　　【而上第二爻也后放此初上之文九六处其后二三四五之文九六处其前者所谓其初难知其上易知若夫襍物撰德辨是与非则非其中爻不备者也二三四五总谓之中爻左氏以自二至四为一卦自三至五为一卦皆名曰互体京房易积数则以二三四为互体三四五为约象要言易者所不可废今并附注于本爻之下而从京氏所取名以便识别此爻变离卦为同人蔡墨所谓干之同人也互体干变巽均是龙也九二当中正之位故其徳为中徳惟中也言可法行可则天下觌徳而宗焉故其象为见龙非出濳离隠之谓也以六画卦言之初二为地道三四为人道五上为天道二在初上所以称田龙非渊则天恶居田乎龙出于濳渊辄兴云雨覃于农扈是田乃其普徳施之所也变离为目故称利见以三画卦言之初四为地道二五为人道三上为天道阳画称大故本卦二五皆称大人也二非君位而曰大人者位不在而徳在也不借位而天下繇以文明故天下之利见与五同而禇氏张氏同郑康成之説皆以为九二利见九五之大人非也又本义云以此爻与占者相为主宾自为一例是爻也孔子之设教洙泗足以当之卦变同人亦徳博善世之义于令升云阳在九二十二月之时自临来也二为地上田在地之表而有人功者也阳气将施圣人将显此文王免于羑里之日也】
