<!-- { "loadSidebar": true } -->
　　文言传曰君子黄中通理正位居体美在其中而畅于四支发于事业美之至也【六五当与六二竝看故皆以君子言爻辞曰黄裳言以中央之色为下体之饰以譬君子之德美在中心而形见于身与事业也黄中通理正位居体美在其中释黄字畅于四支发于事业释裳字美之至也释元吉旧解俱非九宫五黄居中最尊土之正色也中者内也黄中者中德之在内也通者豁然脉络之贯通无一毫私欲之滞塞也理者井然文章之条理无一毫私欲之混淆也本爻既变坎为通通之象也本爻未变坤为文理之象也徐子与云涵养不熟操守不固天理有一毫之未纯人欲有一毫之未去未得为黄中也涵养熟矣操守固矣天理全而人欲去矣然条理未达脉络未贯则是蕴于内者虽有中和浑厚之美而无融畅贯通之妙未得为通理正位居体以五言五为上卦之中又图书之位土亦居中不于六二言之者坤无君位五居尊与干之九五相对故曰正位也坤以土为体于数五洪范亦称五曰土言所居者乃坤之正体也又潘子醇云正位者自乾坤未成列八卦未定位而所谓真君者居焉独于坤五明之者坤归藏者也正位居体如龙蛇之蛰而五尤冲气为精神之全中正之至者也故五行之土五色之黄五声之宫五味之甘所以各尊于其类者皆此理耳黄中通理正位居体坤德备矣故爻以黄言美在其中即黄中也六五隂居阳而阳不散阳明内蕴隂体虚含无私已之累防中和之道虽喜怒哀乐而无喜怒哀乐顺性于气复命于天故支体非我有事业非我有其畅其发诚有不期然而然者亦如取五行至贵之色而为饰身之裳也吴幼清云裳之所蔽者二足而言四支者立言之法如此也唐孔氏云所营谓之事事成谓之业三亦以美言然犹在上卦之下故虽美而含之焉耳若五则通畅而发辉之矣故曰美之至爻之所以不止言吉而言元吉者以此朱子云二在下方是就工夫处説文言云不疑其所行是也五得尊位则是就他成就处説所以云美在其中而畅于四支发于事业美之至也徐子与云二五皆中二内卦之中其发于外者不疑其所行而已五外卦之中其施于外者有事业之可观坤道之美至此极矣】
　　上六龙战于野其血黄【此本卦主爻也变艮为剥隂阳互藏其宅成功】
　　【者退将来者进当六隂闭锢阳道穷而不能达则必争故豳风二之日凿冰冲冲达微阳也主于战者阳也故以阳言愚闻之师云坤之有马干马也龙干龙也此坤卦也曷为不着坤物不使坤主其卦也朱子云干无对待只有干而已故不言坤坤则不可无干隂体不足常亏欠若无干便没上截荀爽云消息之位坤在于亥有伏干为其兼于阳故称龙也郭外曰郊郊外曰野上处卦极战于卦外故曰野又吴幼清云地与天连接处为野上之位天也坤之画地也上位之天与坤画之地相接故象野胡仲虎云不言隂与阳战而曰龙战于野与春秋王师败绩于茅戎天王狩于河阳同一书法愚按坤无龙象故龙断当以阳言此龙即震龙也震为龙又为黄一阳始生为震七日来复为复坤至上六隂道已极过此则为复初九矣故于龙与黄寄象焉又上六变阳本非龙而似龙故龙与之战郑康成谓上六为蛇得干气杂似龙是也其血者上六之血也气阳也血隂也隂伤故言血无与阳事者暂变为阳之色黄者本质为隂之色虽变为阳而质则隂故其血虽而犹黄也此固以隂阳之势言实借为臣疑于君之戒卦变为剥亦隂剥阳之象】
　　象传曰龙战于野其道穷也【道即驯致其道之道初六隂之微故忌其长上六隂之极故着其穷皆繇驯致使然岂独隂邪罪哉戒在言外】
　　文言传曰隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄【此用训诂体疑谓钧敌而无小大之差也如礼记疑于臣疑于君疑女于夫子之疑阳大隂小隂必从阳隂既盛极与阳偕矣是疑于阳也不相从则必战必字言繇来有渐无足怪者罪阳之辞也此释战愚按周公系爻原根文王后天之易先天卦干居四月坤居十月是谓冲战后天卦干西北与坤十月卦气同方隂阳交争其所是谓战乎干战则阳微矣曷以称龙为其嫌于无阳也嫌亦似也本有而疑于无没其实也此泛辞非周公嫌之称龙称阳为龙也非寄阳于隂之説隂阳不能相无阳非隂无徒隂非阳无主世道谁能无之非特人不可无天道自不能无也此释龙蔡伯静云十月为纯坤之月六爻皆隂然生生之理无顷刻之息一阳虽生于子而实始于亥十月之阳特未成爻耳圣人谓其纯隂而或嫌于无阳也故称龙以明之古人谓十月为阳月者盖出于此上六变则为阳而本质实隂故其遭伤也称血以见其未脱离隂类也亦明隂不胜阳独自受伤于阳无预此释血血者隂之伤而上六之隂异乎真隂故其血而黄若真隂则冇黄无也盖者新变为阳之色黄者旧质为隂之色也黄之血相杂有天阳之色又有地隂之色以见其非臣亦非君也此释黄荀爽云天者阳始于东北故色地者隂始于西南故色黄按天而地黄一句只为天地之杂四字申解旧説以黄为隂阳两伤又以为明天地定分终不可易之意皆缠绕不成义理项平甫云黄者上下无别所谓杂也曰疑于阳曰嫌于无阳曰犹未离其类曰天地之杂皆言隂之似阳臣之似君楚公子围之美矣君哉也然终以野死则亦何利哉】
　　用六利永贞【此所谓坤之干也愚闻之师云药物熟用之活人生用之杀人学术亦有】
　　【然者凡易之道刚柔相易欲变而熟用之也爻义与用九同盖主上六一爻言之隂极则变阳矣但隂柔恐不能固守既变之后唯长永贞固不为隂私所用则亦如干之无不利矣凡曰贞者主正而不主变用六之利永贞自其变后而言谓隂变为阳则小变而大慝变而淑故利在于不复变也乾道主元事事皆有元理故言乾元用九坤道主贞事事皆有贞理故言用六永贞阳道纯一故可以妙不一之用隂道杂而难一故坚之以守一胡仲虎云干变坤刚而能柔坤变干虽柔必强善变化气质者当如之】
　　象传曰用六永贞以大终也【阳为大隂为小如大过小过之类皆是以隂阳而言终指上六上六变则隂皆为阳矣所谓以大终也言始小而终大或云终即代终之终干以元为本所以资始坤以贞为主所以大终】
　　第二对
　　屯蒙
　　杂卦传曰屯见而不失其居蒙杂而着【此各就本卦二阳爻言吴幼清云屯蒙皆二阳之卦九五见于上卦二隂之中而为主其下一阳则动于坎险之内而固守故曰不失其居蒙九二杂于下卦二隂之中而为主其上一阳则止于坎险之外而光明故曰着坎阳陷于隂中一也见者阳在上卦之天而位显杂者阳在下卦之地而位幽也若以卦义言则屯与蒙亦相似而实不同屮之穿地出而未伸见则见矣而未离于地显而隐也物之见蒙者光明自在发之而焕然着矣隐而显也夫一正一反物之情也故卦以反对而爻亦皆变当其正也初辞拟之卒成之终及其反也卒反在下初反在上易纬曰卦者挂也言垂挂物以示人固有一正一反之事矣其以屯蒙次乾坤者何也其象天地初开辟而世界尚洪荒邪屯合云雷见天之用蒙合山水见地之质犹之天先乎地也太极动而阳生生自下进而上屯下震上坎蒙下坎上艮此非生生而大顺之象邪夫天地之间非他也人也人道以男唱女故三男之卦先焉三男之卦坤交干而成也震乾坤之始交故尤先焉人生而得君以治故屯作之君得师以教故蒙作之师凡卦必有主爻乾坤主上画六子皆主竒耦少者两主必推一屯贞震故主初而宜君蒙贞坎故主二而宜师屯初宜君贵下贱也备君人之大徳蒙二宜师亨时中也有觉人之大道则人极之所立也以三男言震长子以建侯而有经纶之功坎次子以刚中而有克家之能艮少子以柔巽而得童蒙之吉乾坤三子至是各得其宜矣教以辅治故蒙次屯书曰天降下民作之君作之师惟曰其助上帝已焉此屯蒙所以次乾坤也愚闻之师云二卦互坤坤为众西周起事三千人东鲁设科亦三千人自古及今其世可论河汾濂洛皆能有众关朗之筮防契应晋唐窦仪之占五纬聨奎壁故屯蒙者乾坤之大事也庐陵萧氏云屯与蒙为一对合十二画观之坎之六画包震艮于中也分而观之屯之为卦坎震也蒙之为卦艮坎也然屯蒙之象即坎之象敛之则屯蒙二卦之四象藏于坎卦本体六画之中发之则坎卦六画所含之四象出而为屯蒙二卦乾坤首用坎而不用离坎惟合震艮而不合巽兊者上经干开坤辟之初如嵗之春如日之旦阳徳方兴而羣隂尽伏也上经坎八体一体合震成屯一体合艮成蒙不合震之上体而合其下体不合艮之下体而合其上体震之阳在下艮之阳在上也先屯后蒙者屯之阳生于下体之下而达于上体之中蒙之阳始于下体之中而达于上体之上也自震之下达于坎之中又自坎之中达于艮之上即干三画之纯阳也坎以中画之阳下合震之下画上合艮之上画而成三阳纯乎干体此屯蒙所以继乾坤之后而能首出用事也】
　　【震下坎上】
　　屯元亨利贞勿用有攸往利建侯【许慎云屯难也象艸木之初生屯然而难从屮贯一一地形也尾曲象艸木出土形屮读若彻艸木初生有枝茎也为卦震下坎上震一阳动于二隂之下其德为动其象为雷坎一阳陷于二隂之间其徳为陷为险其象为云为雨为水内方震动而外阻于坎险艰难郁结如勾萌之未舒故名为屯胡仲虎云屯蒙继乾坤之后上下体有震坎艮坤交干而成也震则乾坤之始交故先焉元亨震之动也利贞勿用有攸往为震遇坎而言也险中能动是有拨乱兴衰之才者故其占为大德之人能致亨然必正而后可以亨唯至正为能正天下之不正也必不轻于所往而后可以亨唯不欲速为能成功之速也凡之外称往勿用者以震性多动故戒之也中爻艮止勿用攸往之象此皆主初九一爻而言侯诸侯也指初九易言利建侯者二豫上震屯下震皆曰建侯震长子震惊百里皆有侯象建之者九五也凡卦以隂阳爻之少者为主故二阳为四隂之主然五坎体虽居尊位陷而失势初震体虽在下位动而得时故五利建初为诸侯以共扶衰乱若周书文侯之命是也文王当纣时为西伯专征伐亦得屯初九之象故于乾坤后首掲之盖其自道云初一君居内为二民之主上承互坤坤为国土皆建侯象王伯厚云首言建侯者封建与天地并一旅复夏共和尊周封建之效也匹夫亡秦五胡覆晋郡县之失也干四德屯亦具体者屯为人道之始明人与天合德焉又按卦言元亨利贞者七祗有余辞便与不言所利异筮得此卦而初五得蓍之七数二三四上得蓍之八数则用此繇又凡筮法三爻变则占贞悔两卦体晋语公子重耳筮尚有晋国得贞屯悔豫皆八司空季子曰吉是在易皆利建侯震雷也车也坎劳也水也众也车有震武也众而顺文也文武具厚之至也故曰屯主震雷长也故曰元众而顺嘉也故曰亨内有震雷故利贞车上水下必伯小事不济壅也故曰勿用有攸往一夫之行也众顺而有武威故曰利建侯按自震雷也以下皆解屯繇辞其解豫者见豫卦六爻皆变为火风鼎震上坎下为解】
