<!-- { "loadSidebar": true } -->
　　月几【子夏传作近孟荀一行本作既】望君子征凶【变坎为需隂之不能畜阳势也以一隂而畜三阳其数益不胜也然二之为隂能下能入上有二阳为之助巽徳益盛干势益至于上九畜斯极矣极则必变所以向之不雨者今则既雨向之尚往者今则既处也夫巽风也大风扬散密云虽盛必不成雨故昔之君子有以旱而讼风伯者今上画变柔则巽成坎而为雨雨作而风息西郊之云亦无所往矣故既雨既处也在卦终有止象故云既处尚尊尚也徳谓巽卦所有之徳乃隂徳也载者车中所载之物巽得坎半体坎为舆上九乃坎之上画而实其中象车上之有所载观象传曰徳积载言畜道之成实繇尊尚隂徳至于满载而然盖盛之极也妇贞厉以下皆戒辞也防长女妇象此阳也而谓之妇明其实隂也以隂而畜阳以柔而制刚妇若贞固守此危厉之道也变坎为月中爻离为日日月相望之象也易中言月几望者三皆对阳而言中孚言从乎阳归妹言应乎阳此则抗乎阳也隂已能畜阳矣而云几望何也盖欲乘其未盈而为之戒也既盈则阳消矣虽戒无益矣又呉防清云几孟荀一行作既今按几亦有既音左氏传庸可几乎几既古字盖通用纳甲巽卦象既望之月参同契曰十六转受统巽辛见平明存之备考君子指上九以阳爻故称君子征犹往也凡行役在路者皆曰征此盖文王三分有二之时也隂徳之成非隂之福若更有所往则隂疑于阳臣疑于君非以服事殷之心矣故着征凶之戒先正谓文王志在明夷而道在小畜良然巽为进退为不果变坎为陷卦变需险在前故征凶或云君子指下三阳干夫也今受制于妇失为夫之道矣其能有所行乎亦通】象传曰既雨既处徳积载也君子征凶有所疑也【积坤文言积善积不善之积疑隂疑于阳必战之疑柔之制刚弱之制强岂一朝一夕之故哉所积者然也积之既盛且疑于阳此消长进退之闗而君子不幸处疑阳之地尚敢以所处者为是遂放意直前而絶不反顾乎窃尝闻之巽虽无意乎制干而不得不制干妇行夫事臣行君事亦可以例文王而见圣人之心使天下诸侯自率其职自复其道圣人甚愿之而其去其来其顺其逆复何知也惟不能尽如吾意则不得不受彤弓玈矢之赐专征伐于天下然犹小心翼翼徽柔懿防以臣道终盖深惟几望之戒尔尝以武王之事揆文王之时文王之专征也讵惟飞廉恶来五十国不能服即伯夷叔齐犹不服特谅其非富天下耳而迹固嫌于受命矣王其事而不王其心谁能信之祖伊之告微子之奔月几望矣君子征凶周公亦追状其危心乎】
　　【兑下干上】
　　履虎尾不咥人亨【履足践地也从舟象履形从彳从夂取行义也尸声凡彖者言乎一卦之所以为主也成卦之体在六三卦之初二为地位三履地上故曰履也呉防清云离于飞象雉于走象虎外文明而中隂质也六爻全体肖离上干为虎之首二与初在后虎之尾也故三履初二为履虎之尾卦名连彖辞为象与同人观艮同例咥龁也人指三三为人位所履之尾在后而虎首趋前上口不开为不咥人之象兑以一隂见于二阳之上其徳为説以兑承干能安于三阳之下故不见伤大抵人之涉世多是危防然有履危而不伤害者则以柔能制刚是亨道也书云心之忧危若蹈虎尾系辞以易之兴为文王与纣之事故其辞危履虎尾危之至矣而纣卒不能伤文王故九卦言处忧患之道以履为首六爻皆变为地山谦兑上干下为夬】
　　序卦传曰物畜然后有礼故受之以履【程子云物之聚则有大小之别高下之等美恶之分是物畜然后有礼项平甫云履不训礼人之所履未有外于礼者故以履为有礼也晏子云自齐国五尺以上力皆能胜婴与君所以不敢者畏礼也】
　　彖传曰履柔履刚也説而应乎干是以履虎尾不咥人亨刚中正履帝位而不疚光明也【柔指三刚指初二柔履刚者此就下体自上履下而言也释卦名也悦而应乎干者此就上体自下应上而言也曰应者明其非履也三与五同功故曰应此释卦辞之所以亨也庄子云虎与人异而养已者顺也六三成卦之主为履虎尾之人柔居説体能和悦以驯顺乎虎者也故虽履虎尾而不至于见咥亨矣关子明以此方之周公云盖周公以叔父之亲有大功位冢宰而摄行天子事亦所谓履虎尾者也公逊硕肤赤舄几几万世颂之不咥人矣杨敬仲云履之道何道也柔而已和悦柔道也柔胜刚弱胜强天下莫柔弱于水而反坚强者莫之能先又莫柔乎风风无形而大屋折大木柔之卒胜其刚如此熟观天下万事唯柔为胜虽然虎不咥人虽人之能亦虎之善故下文复以刚中正而不疚为五望焉帝指五九五阳徳中而且正则不过于刚故履至尊之位而不疚病斯乃光明之道也过刚则疚夬履是也中爻离光明之象得若君为之主而又以其悦应之夫何伤味斯言也圣人其有明王之思也夫焦弱侯云易以干居上者不独一卦于履独言帝位盖履辨名分之卦也六三虽以一隂统众阳其实臣也下也上有九五之君在焉六三其敢僣诸故特称九五之尊曰帝位其严于君臣之际如此】
　　象传曰上天下泽履君子以辨上下定民志【水潴而不流者曰泽其大者海也不曰天下有泽不曰泽在天下必曰上天下泽所以严大分也天髙地下天尊地卑泽又下之下卑之卑者履者人之所履法上天下泽之象以辨上下而制其践履上者如天之不可为泽下者如泽之不可为天上下各得其分则民有定志而无觊觎陵夺之患此所谓礼也故曰履者礼也记云礼禁乱之所繇生犹坊止水之所自出礼者因人之情而为之节文以为民坊者也故制国不过千乘都城不过百雉富家不过百乘贵贱有等衣服有别朝廷有位天无二日土无二王家无二主尊无二上贾子云势明则民定而出于一道故人争为宰相而不奸为世子非宰相尊而世子卑也不可以知求不可以力争也又云寻常之室无奥标之位则父子不相别六尺之舆无左右之义则君臣不明而况其大者乎虽然天泽一定之分三尺孺子亦能知之所谓辨者亦于其细微之际人所易忽者而明别之耳人知天威之不可犯而不知路马之不可齿知兄臂之不可紾而不知疾行之为不弟君子欲移风易俗齐治均平必从隐微疑似之间区分缕析使民凛然畏惧不敢逾越尺寸乃可定其心志而帖然顺治也徒曰天尊地卑君上臣下则古之奸雄僣逆悍然不顾者何接踵比肩哉文言云臣弑其君子弑其父非一朝一夕之故繇辨之不早辨者意盖如此】
　　系辞下传曰履徳之基也【夫圣人三陈九卦以履为始非无谓也先天之卦干兑同宫皆太阳也履合二体天上泽下自然之礼备矣礼者世所迪行而不可易故以为徳之基谓徳之积累实于兹始也人有礼则安无礼则危反身循礼则非僻无自而入非基而何】又曰履和而至【天泽定位礼之体严也柔履于刚礼之用和也礼以行之逊以出之顺于道徳而平其心气此心之太和直与干之太和相应是之谓履和而至也】又曰履以和行【所行若不繇礼自是乖戾和行谓所行无乖忤也】
　　初九素履往无咎【变坎为讼丝帛未加采色曰素言不改其旧也兑居西方为白】
　　【应巽中爻为绳为白初处至下素在下者也九以阳徳居之安于在下上无系应不变所守乃素其位而行者也舜之饭糗茹草若将终身顔子之箪瓢陋巷不改其乐其即斯人与往者进也阳主于进故曰往程子云夫人不能自安于贫贱之素则其进也乃贪躁而动求去乎贫贱耳非欲有为也既得其进骄溢必矣故往则有咎贤者则安履其素其处也乐其进也将有为也故得其进则有为而无不善乃守其素履者也又变柔则得应故往无咎】
　　象传曰素履之往独行愿也【无应故曰独素履之往以自已独行其素为愿而不愿乎外所谓不变塞也】
　　九二履道坦坦幽人贞吉【变震为无妄互体离变艮九二以阳刚之才而】
　　【居説体履道而説如行坦途无所窒碍故有坦坦之象二为地上变震为足又为大履道坦坦象也又按坦坦説文云文也广雅云平也明也苍颉篇云着也以中爻体离故取坦坦象亦可二刚中在下无应于上故曰幽人二为人位幽对明言中爻离明在上则下爻为幽矣故归妹中爻离九二亦以幽人言之二臣位而言幽人盖谓幽静澹之人虽处富贵而不以荣名势位乱其心者岂必深山穷谷之士始为幽人哉初素履宜安于素而反谓之往二坦坦若平行无碍而反谓幽人之贞盖以爻位之刚柔言之也初九重刚其志在行不能使之不往但能不失其素则无咎矣学者初心皆在行志既仕始失之九二履柔行中无所歆羡峨峨清逺不失其幽故曰幽人之贞贞兼正固二义所以吉也本卦以阳爻处隂位为美二与四同也而二有坦坦之易四有愬愬之惧者二得中而四不得中也二与五各得中位二贞吉而五贞厉者二以刚居柔五以刚居刚也故履卦诸爻唯九二为能尽履道之义愚闻之师云九四以惧免九二以不惧免此为倒用法也谚言虎畏不惧已者坦然不乱虎将畏之无所扬其牙矣变震卦为无妄动而无妄固自履道幽贞象彖所谓虎尾正指初二两爻然彼取全卦之象言与本爻义无涉】
　　象传曰幽人贞吉中不自乱也【言二之中徳不以无应而自乱也乱则迁于富贵外物而失其所以为中徳矣守正不迁则犹然素履之往耳】
　　六三眇能视跛能履履虎尾咥人凶武人为于大
