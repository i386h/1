<!-- { "loadSidebar": true } -->
　　易之兴也其于中古乎作易者其有忧患乎是故履徳之基也谦徳之柄也复徳之本也恒徳之固也损徳之修【马融本作循】也益徳之裕也困徳之辨也井徳之地也巽徳之制也履和而至谦尊而光复小而辨于物恒杂而不厌损先难而后易【以防反】益长【丁丈反】裕而不设困穷而通井居其所而迁巽称【尺证反】而隠履以和行谦以制礼复以自知恒以一徳损以逺【于万反】害益以兴利困以寡怨井以辨义巽以行权【此章论圣人以九卦修徳上经三下经六依经文之序而举之虽以处忧患言其实圣学莫备于此中古谓文王时易乃伏羲所作然无其辞文王已前不过为占卜之书而已至文王始有彖辞教人以反身修徳之道则易书之着明而兴起者自文王始也文王拘羑里而作易故于处忧患之道曲而尽文王之易出而伏羲无穷之精义始着其辞皆前所未有故不云述而曰作程子云仁者不忧又却言作易者其有忧患须要知用处各别也天下只有一个忧字一个患字既有此二字圣人安得无之第二节言九卦为修徳之具第三节以卦之体言第四节以人之用卦言徳者行道而有得于身也入道先从复礼始礼者圣人之成法卑如地者也人之欲无穷不范之以礼则万过所繇藂故履为徳基基者积累之所始如筑土下址也然心不自下虽勉而繇礼弗终也故次之以谦满招损谦受益故为徳之柄柄者以此自持如言以谦为把柄也夫人未有不繇履与谦而能脱于忧患者然而复其本也故次之以复复者反也朱子云如孟子所谓自反心不外而善端存也又陆子云复而先以履谦葢履上天下泽而人居其中先辨一身所以举措动作之繇谦以自持使精神收聚于内则此心斯可得而复亦是至于复而学始有根柢还得其本心矣犹虑夫择焉而弗能固也故次之以恒恒者守不变而常且乆也至于恒而根柢乃坚固心始不动矣徳既固矣焉用损或以欲牵或以见溷皆蚀吾徳者也不减损则其所执为徳者竟非徳矣本无者日损而徳始修治故曰损徳之修也徳既修矣然以粹白自足而不务深造无乃犹有遗徳迁善改过则本有之道心日长故曰益徳之裕也居常履顺而懐徳易耳不从困中过如金不经锻链不可为镆鎁木不经椎凿不可成宫室必困而徳始辨焉遭非意之变而所造因以日精日彻故曰辨非自他人观之也此一句乃三陈九卦之本防至是而徳可以济天下矣必亲为之日亦不足故居至静以待天下之动若井之在地而徃来井井静而不劳施而不匮可也故曰井徳之地也天下之事无穷载籍有所不备父师有所不传当机审宜间不容髪非天下之最善制者孰能定而非最精心以巽顺于理者孰能制故以巽为徳之制终焉或谓此九卦无次第然观履以徳之基言而终于巽乃可与权之事则朱义所云有序理或然也夫履之为卦上天下泽六三一隂安处于三阳之下各履其位而得其和者也和则疑于平易而非极至之义然各得其所而不乱天理之至孰加焉是履之徳也谦之为卦地中有山九三一阳退处于三隂之下迹在乎自卑则不尊矣意存乎自晦则不光矣然自卑而人尊之虽自晦而道弥光是谦之徳也复之为卦一阳生于五隂之下可谓小矣然与众隂却不相乱如幽暗中一防白故曰小而辨于物物指五隂是复之徳也男女杂居苟不得其当未有乆而不厌者惟恒以长男正位乎上长女正位乎下乃天地之大义人道之常经故虽襍而不相厌是恒之徳也损上艮下兊君子取象以惩忿窒欲或谓忿如山欲如壑必摧山以塞泽则两患俱减是先难也然夷高就卑自非难事故曰后易亦通是损之徳也益上巽下震以学言逊志为巽时敏为震彖传曰益动而巽日进无疆故能充长寛裕而不假造作是益之徳也困下险上説在险能説则有不为困困者在身虽穷而道则通故彖传曰困而不失其所亨是困之徳也井下卦巽二阳之水下居井中不动而上卦坎一阳之水汲上而及物葢内足者不求于物而物求之故居其所而能迁是井之徳也巽一隂在下二阳在上其义入也伏也不止卑顺之谓凡有所迟疑顾虑从权变而入者皆巽也故能称量事物之宜如风之行而不露其形迹是巽之徳也九卦之体各有其徳如此是故学者用九卦以修徳亦各有所属焉以用也履者礼也愤骄而不可系者其惟人心乎用礼以约之而制行始和此履所以为徳之基也所贵乎礼者以其为徳之品节也然惟譲为礼之实不让不为礼故用谦以制之此谦所以为徳之柄也择善者吾身修徳之始事也则用复以自知而择之此复所以为徳之本也固执者吾身脩徳之终事也则用恒以一徳而守之此恒所以为徳之固也人欲者吾徳之害也则用损以逺之此损所以为徳之修也天理者吾徳之利也则用益以兴之此益所以为徳之裕也不知其命之当安未免怨天无以为君子矣则用困以寡之此困所以为徳之辨也施而无私者义之方也然必安而后能虑则用井以辨之此井所以为徳之地也至于巽以行权而后其变化时出与易同体非义精仁熟者不能此巽所以为徳之制也朱子云巽是入细底意説在九卦之后是这八卦事了方可以行权焦竑云三陈皆有辨困之辨辨于已复之辨辨于物井则人已之间两极其辨也九徳虽以处忧患言然易道至此备矣葢圣人挈要之微言可弗玩夫苏子瞻云此九卦者为忧患者言也其意以属文王欤孔子于文王也见其礼乐读其易考其行事而得其为人其必有以合此九卦者而世莫足以知之也冯时可云易之为卦六十有四而圣人独举九卦也曰作易者其有忧患则以是九者为处困之道乎曰非也圣人之忧患者忧患天下之迷复也乃其处困又何忧患焉是故九卦者所以释天下之忧患也其重在于复而先之以履与谦则有意乎其言之也夫道与器不相离而神与迹不相判也然而以道自命者率以器为拘以神为玩者率以迹为滞易之为道尽性至命变动不居者也故贵虚乐肆者依焉此圣人所深忧也忧之如何以礼朂之而已履者礼之所以行谦者礼之所自起也履以闲邪于外谦以聚精于内心可复矣复而不固其复有时而失也故不可以不知恒恒而不通其恒有时而泥也故不可以不知损益能知损益则私欲日消天理日莹虽处危困而此心卓然不动然后左右逢原如井之勿幕处处皆足至此则触机而动顺天而应如风之无所不入而无所阻碍故可以行权也学至于行权则此心真体浑然全复矣然必以礼为之基谦为之柄则圣人之学可知也是故礼非明也易非幽也易为之动礼为之主虽不可为典要而未尝无典要也虚无放荡之论诎于是矣而云峯胡氏则曰此章三陈九徳虽夫子偶即九卦言之然上经自干至履九卦下经自恒至损益亦九卦上经履至谦五卦下经益至困井亦五卦上经谦至复又九卦下经井至巽又九卦上经自复而后八卦而为下经之恒下经自巽而未济亦八卦复为上经之干上下经对待又似非偶然者或于此可见文王之心焉对待凡十卦置干不言干为君也文王常存事君之小心而不知其有君民之大徳者也九卦上下体无离文王晦其明者也然有互体离在焉实未尝不明也新安朱氏升又云夫子言邦无道危行言孙九卦前三卦危行也后六卦言孙也上经取履于干先天之干所以父巽离兊于上者叙伦于履矣取谦于坤先天之坤所以母震坎艮于下者叙伦于谦矣复卦干阳反动于坤隂之下复礼为仁之本也而三才之道备矣恒为下经巽体之首下经十一卦有巽体惟益反为损升反为困名义相形可以表巽道之用故并取四卦以见意益巽于外井巽于内而又以重巽终焉葢至是而内外上下无非巽矣愚按朱子不取九卦合阳数之説以为观圣人之经正不当如此天下道理只在圣人口头开口便是道理偶説此九卦意思自足若更添一卦也不妨更不説一卦也不妨只就此九卦中亦自尽有道理若以困为处忧患底卦则屯蹇非处忧患而何此论葢得之胡朱之説非其至者姑録之以广闻见云尔】易之为书也不可逺为道也屡迁变动不居周流六虚上下无常刚柔相易不可为典要唯变所适其出入以度外内使知惧又明于忧患与故无有师保如临父母初率其辞而揆其方既有典常苟非其人道不虚行【此章因论卦变而言易之为用虽变易之为理则常欲人观象玩辞而得之也夫易以前民用作也其为书曷容逺索哉顾其为道也屡迁凡书皆各因一事而发故指趣有定归惟易不然役隂阳而为道随时变通而不滞乎物是以九六之画更互变动不恒居一体而周徧流动在六位之虚此变动以卦变言与蓍无涉通章皆主易之为书言亦与人占卦无涉卦虽六位然刚柔徃来如寄非实有也故曰六虚鹤山魏氏云六画六爻六位六虚四者相近而不同爻者动也专指九六则父母之策也画者卦也兼七八九六则包男女之策也总而言之画即为爻析而言之爻与画异画之见者又为位爻之变者又为虚故曰变动不居周流六虚位从爻而为虚也曰六画成卦六位成章虚从画而为位也然其实皆自竒偶之画始竒偶则太极之分者也外三爻为上内三爻为下上下无常者九六之爻周流于虚位之间或上或下而无常也刚柔相易者如干之一阳与坤之一隂相易而震生焉坤之一隂与干之一阳相易而巽生焉是也是皆不可拘以典常绳以要约惟其变画所徃何位耳朱子云易不可为典要易不是确定硬本子扬雄太却是可为典要他排定三百五十四賛当昼三百五十四賛当夜昼底吉夜底防吉之中又自分轻重防之中又自分轻重易却不然有阳居阳爻而吉底又有防底有隂居隂爻而吉底又有防底有有应而吉底有有应而防底是不可为典要之书也是有那许多变所以如此出入以爻言外内以卦言出者自内之外所谓徃也入者自外之内所谓来也承上文言卦变之不常如此然其爻出入所居之位莫不各有截然之法度其卦之居于内外者又皆各着其相合之体以使人知惧此二句指卦中两体及六爻之象言而圣人又于出入外内之中系之辞焉以明其可忧又明其可忧之故明其可患又明其可患之故虽无师保在上而常若父母临之此则文王周公所以教爱天下之至也苏子瞻云卦所以有内外爻所以有出入者为之立敌而造忧患之端使知惧也有敌而后惧惧而后用法此物之情也忧患之来苟不明其故则人有苟免之志而怠于避祸矣故易明忧患又明其所以致之之故辞卦爻辞也方辞所指之向也初率其辞而揆其指之所向则其道虽不可为典要而其书则既有典可循有常可蹈矣上言卦画之变其道变而不常此言彖爻之辞其道常而不变然通全易而言则以屡迁为道者固终未始有常也故曰苟非神明黙成之人则易之道不虚行人能道无人则道虚离方以求道者非执方以为道者抑犹非所贵学易者固将以行之也能无望于得其人哉言初即含有终意言既即含未了意苏子瞻云初者为未达者言也未达者治其书用其出入之度审其内外之惧明其忧患之故而蹈其无常可以寡过达者行其道无出无入无内无外周流六位无徃不适虽为圣人可也】
