<!-- { "loadSidebar": true } -->
　　象传曰不逺之复以修身也【彖言心言见象言身言修不逺之复已见天地之心故能以之修其身不然与天地稍不相似便成一个躯殻之身何修之有近溪罗氏云以修身也明不逺复是个反身而求鞭鞭着在肉上方复得来此语更痛快】
　　系辞下传曰顔氏之子其殆庶防乎有不善未尝不知知之未尝复行也易曰不逺复无只悔元吉【杨敬仲云意起为过不继为复不继者不再起也是谓不逺复意起不已继继益滋后虽能复不可谓不逺复不逺之复孔子独与顔子谓其有不善未尝不知知之未尝复行者继之之谓意起即觉其过觉即泯然如虚之水泯然无际如气消空不可致诘人心自善自神自明自无污秽如四时之错行如日月之代明冰鉴中之万象意微起焉即成过矣顔子清明微过即觉觉即泯然无际如初神明如初是谓不逺复无始也复于意未动之始也是元即乾元即坤元元不可思元不可度姑谓之始又谓之大又谓之道心又谓之天地之心其曰元吉吉孰大焉愚谓复小而辨于物顔子惟察乎至善之体故有不善未尝不知知之未尝复行否且真妄不分焉知所复此复所以贵自知也】
　　六二休复吉【变兑为临互体坤变震许慎云休息止也从人依木人于劳暍之时得依】
　　【木之芘防以息至美也故休亦有美义复有震之竹与雈苇为芘防可休之处六二得位处中最比于初上无阳爻以疑其亲在初之上而附顺之有休之象大凡人心所以不纯乎天理者只以有所驰而未休二不能不涉于隂与初之不逺复异矣幸其以初为辅仁之友因往依之用以息其劓而补其黥则二亦从此能复吉道也文中子云学莫便乎近其人初九己自为复者也顔子之克己复礼以之六二依人而复者也曾子之从事吾友以之六爻皆以自复言必谓指初非或云休读如休休有容之休隂多忌阳六二柔顺中正见一阳之复其心休休焉乐与之比故曰休复亦通变兑有悦而就下之义卦变临二阳同徳刚方长故克休复】象传曰休复之吉以下仁也【仁谓仁人指初言震本为仁二在初上何得云下仁王肃谓下附于仁是也易六十四卦未尝言仁仅见于此是知不逺复便是仁也故孔子曰仁逺乎哉补阳称元言二隂亦称吉亲贤之益葢如此象提吉字亦有味】
　　六三频【古本又作嚬郑本作卑音同当是颦蹙之颦从频卑声古文省耳】复厉无
　　咎【变离为明夷互体坤变坎约象坤变震许慎云频水涯也人所賔附频蹙不前而止有踌躇烦躁之意故其义为数为急为连三体震性动又决躁变刚互体成坎阻水不能进而后复复之不早者也故为频复象初九一过六二二过六三三过初九有不善未尝不知知之未尝复行一过而已无复过矣故称不二过若二者待人而后补过不得人能无过乎是二过者也至于三而过甚矣复迟矣急忙连步反归求初视二已隔一层能无厉乎然犹未离乎内与初同体故亦有复象而犹可以免咎如其复而又过防咎悔吝将并集之岂曰厉而已乎髙顺云举动不肯谛思动辄言误误事岂可数慎毋恃改过为盛徳而澷无絶私胜己之力也变离为明夷非不知复者卦变明夷亦伤矣故厉】
　　象传曰频复之厉义无咎也【频虽有厉复则能补过矣故于义为无咎然圣人终恐人之狃频复为无咎也特提出厉之一字以醒人焉】
　　六四中行独复【变震为重震互体坤变艮约象坤变坎糓梁子云三有中五亦有中】
　　【四上下皆有二隂而处厥中不从其类而独应初故其象为中行独复或云此卦全体象震震为足又为大涂卦之五隂二三近阳五上逺阳四居逺近之中犹路之半也故曰中行或又云凡卦三四皆可言中益卦三四言中行是也不独二五为上下之中而已皆通中虽以五隂之中言然自中立不倚之义四以应初故能复非以应初为复也谓之独者惺然独觉独往不从外得不徇众见对众人而言也复六四即剥六三故皆以离类从阳取义体坤故能顺阳变刚则与下卦同是震体下画一阳与初九一阳同亦从而复之象朱子云当此之时阳气甚微未足以有为故不言吉然理所当然吉防非所论也董子曰仁人者正其谊不谋其利明其道不计其功于剥之六三及此爻见之】
　　象传曰中行独复以从道也【谓惟道之从不从众也隂阳有淑慝之分四处众中而独能从道曰独者难之也微阳及物之功未广故不言吉四知道之当从而已岂计其功乎胡仲虎云修身以道修道以仁小象曰修身曰仁曰道惟初九当之】
　　六五敦复无悔【变坎为屯约象坤变艮初为复之主爻四与之应五去初逺又非其】
　　【应其下而从之也亦附于四而已敦者附益而加厚之意与敦临意同约象坤五为坤上画又变艮敦象夫五去初远而私淑之非功力之加厚亦何繇复哉五能敦于其复不以攻取移不以始终易焉是复善而无悔之道也太甲处仁迁义克终允徳以之李子思云易中阳长之卦凡在上隂柔之主则未尝不附而顺之故复为一阳之长而六五则敦复无悔临为二阳之长而六五则以知临为宜泰为三阳之长而六五则以帝乙归妹为祉大壮为四阳之长而六五则以丧羊于易无悔诸卦六五爻大率皆以下顺阳刚而得居上之体作易者当阳长之世以此垂训要之皆所以为君子之地云耳程子云阳复方微之时以柔居尊下复无助未能致亨吉也能无悔而已卦变屯屯固也亦敦笃义】
　　象传曰敦复无悔中以自考也【自考即视履考祥考其善不善之考侯果云体柔居刚无应失位所以有悔能自考省动不失中故曰无悔矣复自知不待外求中自考亦不待外求不动于意不迁于情以体认未发气象此敦复之学也复以自知干之知始也敦复无悔坤之厚终也】上六迷复防有灾【郑本作烖陆徳明本作灾按説文烖正字也灾或字也灾籕】
　　【文也】眚用行师终有大败以其国君防至于十年不克征【变艮为颐上为防昧之位六为柔暗之资地絶既无下仁之美刚逺则失迁善之机隂重已有难开之蔽柔终安望改过之勇坤本先迷今居其极则迷之甚矣以迷复二字连言者言迷于复即昏迷而不知所复之谓非如楚辞所云回朕车以复路兮及行迷之未逺者也苏子瞻云乘极盛之末而用之不已不知初九之己复也谓之迷复防字贯下以天意言则防见于灾以人事言则防见于行师子夏传云伤害曰灾妖祥曰眚郑康成云异自内生曰眚自外曰祥害物曰灾灾眚者上天之罚也初九之复天也众莫不予而已独迷焉虽天其肯佑诸故有灾何以言行师以其敌阳也阳初复隂极盛正龙战于野之时坤为众变艮大象离离为戈兵下震为大涂众人以戈兵而震动于大涂行师象也卦之全体似师下不成坎师毁而大败之象苟慈明云阳息上升必消羣隂故终有大败坤为邦国干为君灭藏于坤故以其国君防皆上六所致也十年不克征亦七日来复之反干无十坤无一隂数极于六而七则又为干之始阳数极于九而十则自为坤之终故凡言十年者坤终之象也屯十年乃字颐十年勿用皆互坤坤数穷于十无不反于一十乃坤之终一即震之始上有坤之终迷更无震之反生量斯形势虽至十年犹不能征伐防孰有过此者乎然曰十年终有可复之日不然阳道在天地间当遂灭息矣岂理也哉一阳渐进以至于夬则决而成干此上六复之日也左传子大叔告子展曰楚子将死矣不修其徳政而贪昧于诸侯以逞其愿欲久得乎周易有之在复之颐曰迷复防其楚子之谓乎欲复其愿而弃其本复归无所是谓迷复能无防乎楚不防十年未能恤诸侯也又成公十六年晋楚遇于鄢陵晋侯筮之史曰吉其卦遇复曰南国防射其元王中厥目国防王伤不败何待公从之及战吕锜射共王中目杜预注云复阳长之卦阳气起子南行推隂故曰南国防也南国势防则离受其咎离为诸侯又为目阳气激而飞矢之象愚谓此卦占辞与卦象全不类注终未的确意者震坤拱防离在中间楚正南国今有东方震西南角坤而无防离防离共坤各得坤一半坤为国岂非南国防乎防为白眼离为目光无离无防岂非丧目乎震为苍筤竹岂非矢乎若只就两体言贞我悔彼初九元吉上六迷复防有灾用行师终有大败以其国君防坤西南即南国也震木克坤土射之义也国君即元王有灾眚为目疾即中厥目之象也亦可以旁通矣或谓行师以下皆假象以喻一心不能驭众动徇象必至丧天君亦通】
　　象传曰迷复之防反君道也【迷复与不远复相反阳刚即君道坤隂灭之故曰反君道也剥上九民所载也一阳在上指众隂之为民复上六反君道也众隂之极表一阳之为君扶抑之旨严矣】
　　第十三对
　　无妄畜大
　　襍卦传曰大畜时也无妄灾也【苏子瞻云以艮畜干而可者时也以干行震而不可者灾也愚谓得时则无灾灾者失时者也大畜若上九天衢之亨可谓得时矣然无畜而时不谓时也大畜故谓之时耳无妄若六三或系之牛可谓逢灾矣然有妄而灾不谓灾也无妄故谓之灾耳孔子困于陈蔡之间语子路曰知者必无罪乎王子比干何为刳心而死义者必听乎伍子胥何为抉目而悬吴东门亷者必尊乎伯夷叔齐何为饿于首阳忠者必信乎鲍叔何为而不用叶公子高终身不仕鲍焦抱木而泣子推登山而燔君子博学深谋不遇时者众矣贤不肖材也遇不遇时也故虞舜耕于厯山之阳立为天子其遇尧也傅説负土而版筑以为大夫其遇武丁也伊尹故有莘氏僮也负鼎操俎调五味而立为相其遇汤也吕望行年五十卖食棘津年七十屠于朝歌九十乃为天子师则遇文王也管夷吾束缚槛车为仲父则遇齐桓公也百里奚自卖五羊之皮为秦伯牧牛举为大夫则遇秦缪公也伍子胥前功多后戮死非有盛衰前遇阖闾后夫差也夫骥罢盐车莫之知也不得伯乐安得千里之足造父亦无千里之手矣兰茝生于茂林人莫见之故不芬学者非为通也为穷而不困忧而不哀先知祸福之始而心无惑焉使舜居桀纣之世能自免于刑戮善矣亦何为之有桀杀闗龙逢纣杀王子比干当此之时岂闗龙逢无知而王子比干不慧乎此皆不遇时也故君子务学修行而须其时者也又按剥复之后继以无妄大畜剥复艮震交以坤无妄大畜艮震交以干震动于天之下动以天也艮止于天之上畜以天也天全而无妄仝于天而大畜圣学本天其动止皆天焉】
　　【震下干上】
