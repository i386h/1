<!-- { "loadSidebar": true } -->
　　解利西南无所往其来复吉有攸往夙吉【解说文云判也从刀判牛角防意为卦坎下震上雷动于上雨降于下则郁结解人动乎险之外则险难解也解之利西南者何也西南隂方东北阳方坎为北方之卦震为东方之卦繇东北而往西南则隂阳相济难所以解也蹇解彖皆言利西南而取象各异蹇取艮东北与坤西南暗对故于利西南下足之曰不利东北利见大人大人指坎中爻明乎东北不兼坎言也若解下坎上震一北一东则坎所暗对者乃南方之离震所暗对者乃西方之兊矣旧说漫以西南属坤殊未是且但言利西南不言不利东北明是取隂阳相济之意故下文云无所往其来复吉乃主坎而言有攸往夙吉乃主震而言亦未甞以东北为不利也钱国端云解甲坼一阳生坎中为戊土主生万物出于震震坎相重便是生信之已孚故坼革已日一隂生离中为已土主成万物成于兊兊离相重便是成信之已孚故革董子云北方之中内产阳而物始动于下南方之中内萌隂而物始养于上动于下者不得东方之和不能生中春是也养于上者不得西方之和不能成中秋是也东方和北方之所起西方和南方之所养起之不至于和之所不能生长之不至于和之所不能成此皆可以明西南东北之义蹇难方解否结方释先以安人心为务是故时当无事则宜退守其静来复本位不必他有所往但坐镇之而已若九二之得黄矢是也时当有事则唯速用其权及早图之勿使滋蔓亦去其泰甚而已若九四之射隼于髙墉是也夙早朝也震初阳夙象卦以二四为解之主以去小人为解之功夫天下多事敌国外患杂然并作此乱之形也而小人用事则乱之本也汉唐之祚不讫于曹朱而始于阉宦之擅权宋之鼎不移于夷狄而起于王吕之新法谁谓去小人非解之第一义哉虽然所以处之者亦自有道罪未形而深文以诛之则彼之辞直恶有首而株连以尽之则我之衅深名为解难适酿难耳若四防当尧之世不去至舜始去之而天下咸服其故何也尧之不去以四防之罪尚未形所谓无所往其来复吉也天下之所以服舜者以刑当其罪又当其时所谓有攸往夙吉也洎乎四防去而舜之事止矣唯周公之使管叔而诛管叔亦然翼传谓解者缓也而象传亦以赦过宥罪为言今观爻曰获狐曰解拇曰射隼皆非解缓赦宥之义也谁知所去者止于天下之大害而其小者皆将解网荡涤与之更始有持大体而不尚烦苛之意焉此非刚柔并济者不能所谓利西南者此也夫惟有西南之意以居之故东北亦利彖所以两赞其吉与六爻皆变为风火家人坎上震下为屯】
　　序卦传曰蹇者难也物不可以终难故受之以解解者缓也【以缓训解者险难解释物情舒缓故为解也然缓自是解难之道昔人谓天下事皆因忙后错了真了事人语汉以龚遂为渤海守遂曰治乱民犹治乱绳此缓而解之效也彖言无所往其来复吉亦缓意也有来复之缓然后有攸往之夙】
　　彖传曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉【坎险在内震动在外不动则不能出险动而出乎险之外所以为解也以画观之解者蹇之反也以卦观之解者屯之反也屯蹇者难之方兴解则难之已散蹇之止于险下固不如屯之动于险中屯之动于险中又不若解之动于险外也利西南往得众者所谓寛则得众也坤为众兊西离南拱坤众于中故谓之得众其来复吉则以坎不往西南而九二来居下卦之中也所谓不大声色而相安于无事之天者也有攸往夙吉者主九四言四为震初画动而初故称夙解难贵速时之既至则应如机故往有功所谓敏则有功也天地解以下解之象也详其血脉当専承往有功言卦画从下而上自坎之北而顺行以入于震之东生机渐动雷雨交作而南而西皆繇此往所以为解若蹇则无此象但止于艮之东北而已此二卦之异也震为雷坎为雨天地之气冬而闭塞立春以后雨水惊蛰之节闭塞者解散则雨出于天雷出于地作兴也雷雨作者气之解也震为蕃鲜坎为坚多心之木雷雨之作则险厄者亨否结者散故百果草木皆甲拆也甲者孚也芽萌于殻箨中折则自甲分裂而出矣云雷为屯故雷雨作而解屯象草穿地而未申解则皆甲折形随气而解也夫雷雨之解也以破隂为功君子之解也亦以去小人为功斯时也盈天地间莫非阳气之舒不其大哉王辅嗣云难解之时非治难时故不言用体尽于解之名无有幽隠故不曰义】
　　象传曰雷雨作解君子以赦过宥罪【震雷坎雨雷雨之作盖隂阳交感和畅而缓散故为解夫雷者天之威雨者天之泽威中有泽刑狱之有赦宥也赦释之宥寛之赦过者灾肆赦也宥罪者罪疑惟轻也承平不数赦宥使民生幸心乱后必雪万政咸与民更始此亦解缓之意也】
　　□初六无咎【变兊为归妹蹇方初解柔君在上天下之最可虑者莫若小人初三上是也但虽坎险而隂柔微末以居下则恶未深承二则化易从当解之时君子方荡涤细故与之更始故无咎此亦九二之来复得中处也变兊为恱恱以承上亦无咎象】
　　象传曰刚柔之际义无咎也【他卦贵应唯解不贵应以解乃分判君子小人不使同羣之时也故初之无咎但取承二不取应四传明之曰刚柔之际刚谓二柔谓初际即泰传天地际之际谓两爻相交接处也义犹理也小人虽非解时所宜有然以隂下阳尚知安分故于义无咎若二之应五则为以臣应君又当别论】
　　九二田获三狐得黄矢贞吉【变坤为豫互体离变艮二地位之上田也卦凡四隂而五居君位不与隂为朋其三皆狐也坎为狐初三象狐是已上无坎体以自三至上肖坎故亦称狐亦犹三之指上为冦盖谓其肖坎故也天下之难率自宵人始欲解天下之难者必有以处宵人然后可然非柔者所能办以其濡也又非刚而过者所能办以其激也九二以阳居隂秉刚中之徳果而不激用能审几酌画使羣奸皆就我笼络之中以靖乱源故有田获三狐之象焉坎为弓互离为矢为戈兵变坤为致役乎众应爻为震众持弓矢戈兵震田中田狩象也凡物不获则两失获则两得黄矢所以取狐狐获则黄矢亦返矣故得黄矢黄矢离象黄中色矢直物九二之徳似之解隂之难不尚猛烈惟潜化服之使之顺从而不为难守此不变则不失利西南之意所谓其来复吉者此耳变则失应杨廷秀云田者力而取之也矢者我直则壮也黄者中而不过也去小人而不力虽去必来去小人而不直虽行必格去小人而不中虽甚必乱三者尽矣又能贞固以守之则吉矣不然郑朋得以入望之封伦得以入太宗矣】
　　象传曰九二贞吉得中道也【二居中位而得中道此其所以可贞而获吉也】
　　□六三负且乗致寇至贞吝【变巽为恒互体离变干约象坎变兊负旧止取担荷义似未尽古有以负贩而取卿相者岂谓辱人贱行哉盖窃赀以逃者也六三上承乎四以隂柔附之而因窃其所有体坎为盗负之象也所谓上慢也下乗九二而据有其所乗之车坎又为舆乗之象也所谓下暴也夫以窃负之人而乗君子之器处非其据必有起而劫夺之者故致寇至寇指上六也上六与三敌应故两心相猜也夫君子之交虽相争如虎而不失和气也小人则否势利一薰心辄反面不相识或夺或伐何俟乎君子当解之时小人亦托之于解而其党皆其寇也是奚恠焉自取之耳若贞固守此而不知变羞亦甚矣变巽巽本伏而为髙亦负且乗象】
　　象传曰负且乗亦可丑也自我致戎又谁咎也【上则慢四下则暴二可丑之甚我指三也致戎即致寇也谁咎者言我之咎非人之咎与同人节又谁咎也异】系辞上传曰子曰作易者其知盗乎易曰负且乗致寇至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致寇至盗之招也【居四之下而窃其有是上慢也踞二之上而夺其车是下暴也夺之名不正而伐则正以伐之名与盗犹曰盗之罪薄乎云尔】
　　九四解而拇【荀爽本作母】朋至斯孚【变坤为师互体离变震约象坎变坤解去小人之卦也卦惟二四两阳爻皆任解之责者而三实介处于其间二虽能以黄矢获之而犹虑四与之昵也故为告四之辞曰必解汝之拇而与朋相孚则可而汝也拇足大指也震为足拇居足下三比于四而居其下拇之象也若旧注依咸初爻例以初为拇则初虽四应然在下体无能为难四所虑当不在此朋谓九二也二四同功皆有阳刚之徳故曰朋犹蹇之言朋来亦以三与五同徳故也九四为震体之初居近君之位苟昵近比之小人而不解则君子之朋虽至彼必将肆其离间之术其谁与僇力而解天下之难乎下卦坎本爻互体亦坎有两相孚象二四变皆坤西南得朋傥亦彖之所谓利西南者耶】
　　象传曰解而拇未当位也【四不幸而与三比是所处者未当位也故有解而拇之戒拇解则朋亦孚矣】
　　□六五君子维有解吉有孚于小人【变兊为困约象坎变巽君子指二阳小人指三隂五与三隂本朋也安能解隂幸二为五之应四为五之比皆负阳刚之徳五必与之相维系推诚委任则有以行解落隂党之谋而吉约象变巽为绳维之象也正气盈朝则隂邪退听王心既一虽所甚昵宁能我干此意将有孚于小人咸奉身而退矣约象坎故曰孚光武少时藏亡匿死吏不敢至门及为天子却湖阳公主之请而赏董宣曰天子不与白衣同得解道也即夫人处世宁无故交亲知而一据事权当以义裁彼亦必当相谅惟虑其不谅而裁之难遂相引以溺哀哉变兊有君臣相恱之象】
　　象传曰君子有解小人退也【惟君子方能解小人盖光明正大有以服其心故解之而即退耳然则人主欲登皇路于清夷而不与君子相维系焉奚可】
　　□上六公用射【食亦反】隼于髙墉之上获之无不利【变离为未济此亦三狐之一也初微弱无足数三为负乗仅窃位之流耳至上则又变为髙飞之隼盖小人之错节盘根鸷悍而难去者彖所谓有攸往夙吉正此爻也公谓九四震为长子公侯之象或云三四五互坎为三公坎又为弓又互离为矢居下卦自下射上之象也隼祝鸠也鹞属凡鹰搏噬不能无失惟隼为有凖每必中变离为飞鸟上为天位象鸟之飞而戾天者墉者墙也髙墉者王宫之墙也变离外围中空墉象近于六五之君髙墉象也故泰卦上六亦曰城获之者获其隼也呉幼清云上柔化刚为矢之镞离矢于九四之手而达于上六之翼柔画化刚犹以矢镞之实贯鸟翼之虚而获之也隼栖于山林人皆得而射之惟栖于王宫髙墉之上则如城狐社防有所凭依人不敢射矣此盖莽操之类初之一隂最在下九二解之甚易上之一隂最在上九四解之甚难故于卦终而后能获之也隼一获而隂柔之难已尽解之矣又何所不利哉此爻震动之终故系辞谓其待时而动也】
　　象传曰公用射隼以解悖也【至解终而未解者悖乱之极者也射之所以解之也解则天下平矣夫解之为道亦曰去其泰甚者而已一切赦过宥罪之意俱于言外可见】系辞下传曰易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也【其人指九四也时当解极所谓待时而动也爻不言时而孔子待时之义深矣】
　　第六对
　　损益
