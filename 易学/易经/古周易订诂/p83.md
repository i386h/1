<!-- { "loadSidebar": true } -->
　　六二妇丧【息浪反】其茀【子夏传作髴荀爽作绂董遇作并】勿逐七日
　　得【变干为需互体坎变兑离为中女应爻中男妇之象也妇人出门乗车必以茀诗称翟茀以朝是也离为雉故有翟象尔雅舆革前谓之鞎后谓之茀竹前谓之御后谓之敌互坎为车在前二互坎下画也有车后之茀象二之象茀与初之象尾皆就本爻取象二欲乗车适五而六四当其车前四互体坎正体亦坎坎为盗窃茀者也故妇防其茀妇而无茀则不可乗车而之夫矣此葢良臣为防间而不得通于君之象然济世之具在我五方需贤弼以出险舍我其谁吾唯静以俟之不久当自合故诏之曰勿逐七日得彖所谓初吉正此爻也杨廷秀云管蔡之谤周公公不辨而王自悟燕王上官之谮霍光光不言而帝自察得爻义矣曰七日者自二反数之歴初数而还値二也卦变需亦勿逐象苏子瞻云安乐之世人不思乱而小人开之开之有端必始于争争则动动则无所不至君子居之以至静受之以广大虽有好乱乐祸之人欲开其端而人莫之予葢未尝不旋踵而败也旣济爻皆有应六二六四居二阳之间在可疑之地冦之所谋而六二居中九五之配也或者欲间之故窃其茀其夫必怒而求之求未必得而妇先见疑近其妇者先见诘怨怒并生而忧患之至不可胜防矣故凡窃吾茀者利在于吾之逐之也吾恬而不逐上下晏然非盗者各得其位而盗者败矣故曰勿逐七日得】
　　象传曰七日得以中道也【二为离主居下卦之中此六二之德也以中感中得其正应故终必相孚也】
　　九三高宗伐鬼方三年克之小人勿用【变震为屯互体坎变】
　　【坤约象离变艮九三以刚阳处欲变之位刚阳则近于有为欲变则动而之外内治旣修则思勤兵于逺应爻最居卦外九五所不臣乃蛮夷之负固不服者故取高宗伐鬼方故事以为象然必曰三年克之者见盛世用兵之难也葢当恬熈之后其将士旣已不习于干戈民且憾于馈饷之烦故虽以高宗之贤犹待三年而后克可弗慎与求功于外孰与弭隙于内故旣济之所急者非边功也所最急者则小人耳使小人得操政柄其祸且深于鬼方从来小人夷狄同为阴类而夷狄之祸较逺小人之祸较近故作易者于用兵之后必以小人勿用戒之师之上六犹此志也离为戈兵所谓兵犹火也变爻为震戈兵震动伐国之象鬼方者北方国也夏曰獯鬻商曰鬼方周曰猃狁汉曰匃奴魏曰突厥匡衡疏云成汤化异俗而怀鬼方岂汤时鬼方内属于式围之中而复叛于中衰之日故高宗伐之以中兴殷道也与西传云殷室中衰诸侯皆叛至高宗征西戎鬼方三年乃克诗云自彼氐羌莫敢不来王是其证也上与九三为应坎居北故曰鬼方又坎为隠伏鬼之象也繇三爻至上三年之象宻比四隂隂为小四为人位三变互艮为小人勿用之象焦弱侯云既济上三爻犹泰上三爻有向衰之渐故髙宗不属五而属三于令升云在既济之家而述先代之功以明周因于殷有所弗革也卦变屯动乎险中有克而难意】
　　象传曰三年克之惫也【旣济之世大业已就其有幽逺之国犹未从则益修文德以来之可也今乃伐之虽以旣济之势高宗之贤犹必待三年而后克师老财匮则亦惫矣于以见克敌之难而用兵非美事也又按干凿度云九三得正下阴能终其道济成万物犹殷道中衰王道陵迟至高宗内理其国以得民心扶救衰防伐征逺方三年而丑恶消王道成殷人高而宗之文王挺以较易劝徳也此与传意大异不必从】
　　六四繻【释文作襦子夏王廙本作□説文作需】有衣袽【説文作絮云緼也京房本】
　　【作防子夏传作茹】终日戒【变兑为革互体坎变防约象离变干繻説文云缯采也汉制裂帛边繻头以为闗门符信离文明缯采象袽通作帤塞漏孔之敝帛卽敝衣之帛也四变互体为干衣之象也变兑为毁折衣敝象也黄庭经云世事纷纷如臭帤卽此治平之世而小人窜伏于其间如盛服之中败絮藏焉坎为隠伏繻有衣袽象终日者尽日也离已尽而坎月方升之时也坎为盗四在两坎间其为盗多矣安得不终日戒以防之曰戒者为九五言也九五旣济之主也卦变革惧治之革而乱也故戒】
　　象传曰终日戒有所疑也【疑阴之伺阳也然则当旣济之世谁谓小者旣皆得位而可不以利贞为戒哉坎为疑故曰有所疑然疑四者九五也】
　　九五东邻杀牛不如西邻之禴【汉书作瀹】祭实受其福
　　【变坤为明夷约象离变震此爻以坎离相对取象不以二五相应取象亦变例也后天卦位干坎艮震阳与阳为隣坎居北乃东之邻也防离坤兑阴与阴为邻离居南乃西之隣也曰东邻杀牛不如西邻之禴祭实受其福者葢以旣济未济之上体对言旣济上体坎坎为刑变坤为牛杀牛象也未济上体离离属夏夏祭曰禴禴祭象也旣济之九五安于承平久矣声容仪度非不烂然可观然无柢畏天命之实徒绸缪其章采而已欲以迓休不亦难乎曾不如新造之国其具未备其心则诚为彼苍之所降鉴福履之绥政未艾也圣人惧人君当旣济之世侈志夸张而忘中惕故设之警如此四时之祭春祠夏禴秋尝冬蒸禴用声而已蒸则百物皆备杀牛冬祭喻时衰而且过用也禴夏祭喻时盛而且不过用也旧说以为指纣与文王之事谓纣为东邻文王为西邻则岐周侯国而乃与商天子称邻乎恐文王周公无此语矣坊记子云敬则用祭器故君子不以菲废礼不以美殁礼故食礼主人亲馈则客祭主人不亲馈则客不祭故君子苟无礼虽美不食焉易曰东邻杀牛不如西邻之禴祭实受其福应劭云禘郊宗祖报五者国之典礼加之以社稷山川之神有功烈于民者也前哲令德之人所以为质者也天之三辰所照仰也地之五行所生殖也九州名山川泽所出财用也非是族也不在祀典淫祀无福是以泰山不享季氏之祭而易美西邻之禴云】
　　象传曰东邻杀牛不如西邻之时也实受其福吉大来也【时者当其可之谓事惟其可不求过也大谓旣济九五之阳使旣济九五能如未济之六五则吉且来集于九五之身矣何者天之所福不于其物于其诚故也】
　　上六濡其首厉【变防为家人上六以阴柔处坎险之极旣济之终自恃无复有险难】
　　【矣然忽心一生则险难立至如人之济水将及岸而濡其首甚危之之辞坎为濡上为首与大过上六灭顶同王辅嗣云旣济道穷则之于未济之于未济则首先犯焉将没不久危莫先焉坎变防亦入险象】象传曰濡其首厉何可乆也【世无长治久安之理人心之神与造化之气共徃来者也心止则治亦止濡首之危卽在目前乐不久矣彖所谓终乱者此也旣济六爻皆阴阳相应圣人以阴阳立义不以相应立义如徒取相应也全卦无贬辞矣】
　　【坎下离上】
　　未济亨小狐汔济濡其尾【史记引作狐涉水濡其尾】无攸利【未济之卦离上坎下以两体言火在水上不相为用不能成烹饪之功以爻象言内体坎三四五约象亦坎上九一阳横亘于上不能成出险之功故卦名为未济未济有终济之理特需时耳故亨旣济已然之亨也未济方来之亨也杨廷秀云处旣济者在于有持守克终之心处未济者在于有进为克终之才心不克终故旣济为未济才能克终故未济为旣济济斯亨矣故曰未济亨非未济之亨也未济而能济之亨也小狐指六五自三至五约象坎坎为水为穴为隠伏穴居隠伏往来水间者狐也故九家易云坎为狐所以称小者五柔画也又内卦正体坎为狐五乃互卦之坎当为小狐所以别于内卦也狐何以比君位狐有中和之德君象也左传秦伯伐晋筮得蛊亦以雄狐为君象又狐色黄亦离五象也汔几也与井卦汔至同当五之位已涉二坎矣故曰几济然犹未克济而沾濡其尾者以上九障其前无繇出险故也狐尾甚长故古语云狐欲渡河无如尾何以约象卦画推之尾当在六三爻位以居前水后水连接之间故有濡象与初六之方济而卽濡尾者不同史记春申君説秦昭王引易狐涉水濡其尾言始之易终之难也韩诗外传云官怠于宦成病加于小愈祸生于懈惰孝衰于妻子察此四者慎终如始易曰小狐汔济濡其尾诗曰靡不有初鲜克有终正此两句义疏将济未济故无攸利然岂终不济哉亦求其所以济者而可矣胡仲虎云易不终旣济而终未济易不可穷故也未济之时其花未开之春月未圆之夜乎天地不交为否否不曰亨否不通也水火不交为未济非不济也未焉尔故曰未济亨无他未济水火之不交而坎男居离女下又男女之交也况旣济下离互坎上坎互离旣济之中互未济未济下坎互离上离互坎未济之中互旣济非惟见时变之相为反覆而水火互藏其宅复于易中见之】序卦传曰物不可穷也故受之以未济终焉【终止则乱故其道穷旣济之心常如未济则不穷矣学易者常持不可穷之心则几道矣抑尝闻之易之道阴阳两端也而始于干终于未济则有太极无极之意存维天之道于穆不已太极也诸卦皆有着惟未济无穷无穷之谓无极乎语道必至于无穷无极而后尽道宇之上下宙之前后亘古今一大疑事虽圣人不知也阴阳不测之谓神神无方易无体安可以一察尽哉项平甫云坎离之交谓之旣济此生生不穷之所从出也而圣人犹以为有穷也又分之以为未济此卽咸感之后继之以常久之义也葢情之交者不可以久而无故必分之正者终之人之心肾其气何尝不交而心必在上肾必在下不可易也观此可以知旣济未济之象矣】
　　彖传曰未济亨柔得中也小狐汔济未出中也濡其尾无攸利不续终也虽不当位刚柔应也【未济之所以能亨者六五以阴居阳位柔而得上卦之中也柔则不愎以愤事柔而中则不懦以失几此能济之才也故致亨未出中者中卽柔得中之中葢以六五爻位言缘有上九以障之故虽几济而未能出于六五之前也济而得济谓之终今旣未出中则始虽连续以涉习坎而终未出乎坎外是不能与前相继续而成其终矣然岂终于不济哉葢六爻虽失位故为未济然刚柔皆相应应则阴得阳以为助而未济者终于必济此其所以亨也未济六爻不当位而皆相应圣人于爻辞中只以相应取义不以当位取义如必拘当位也六爻无善辞矣】
　　象传曰火在水上未济君子以愼辨物居方【火炎上水润下物不同也火居南水居北方不同也水火异处虽无济于用而亦可以无相害有可法者愼辨物者物以羣分也愼居方者方以类聚也辨物象火照于上居方象水流于下同人之辨物别其所同也未济之辨物致其所异也又蔡子木云方者物理之所止也未济而首辨乎此可济之道也旣济而常辨乎此可久之道也故辨物居方者所以成始成终者也而易象终焉项平哺云必加愼字者以其未济也在济之时且当思患豫防况未济乎水火交则有难未交则未有难然难将生矣辨之不早居之不得其所皆难之所繇生也可不慎乎易终于未济而始于屯其意深矣】
　　初六濡其尾吝【变兑为睽此甫问津而卽濡尾者与彖辞之濡尾不同葢谓之曰初】
