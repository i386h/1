<!-- { "loadSidebar": true } -->
　　神也者玅【王肃本作董云成也】万物而为言者也动万物者莫疾乎雷挠万物者莫疾乎风燥万物者莫熯【徐本作暵云热暵也説文同】乎火説【音悦下同】万物者莫説乎泽润万物者莫润乎水终万物始万物者莫盛乎艮故水火【陆徳明本有不字】相逮雷风不相悖山泽通气然后能变化既成万物也【此去乾坤而专言六子以见神之所为其位序用帝出乎震章而兼用天地定位章之説义文二图合一之妙此亦足观矣朱子云无伏羲底则做文王底不出平庵项氏云苟无此章则文王为无体而伏羲为无用矣故读易者于此不可不深玩也愚按自天地定位至此总是一篇文字言六子之功不及乾坤者关子明云乾坤六卦之主也六卦用则乾坤何为乎故尧舜垂衣裳而天下治六官用而我无为矣乾坤共成万物不可得而分故合而谓之神横渠云一则神两则化万物有迹可见而神在乎其中无迹可见然神不离乎物也即万物之中而玅不可测者神也故曰玅万物下文雷之所以动风之所以挠皆神之为也始言六子之才各有所长终言六子之情各有所合曰动万物者春也动鼔也曰挠万物者春夏之交也挠散也曰燥万物者夏也燥熯皆干也曰説万物者秋也所谓泽地土中之水气皆是也曰润万物者冬也水者冬之水天降雨露之属皆是也曰终始万物者冬春之交也五卦皆言象而艮不言者终始万物义不系于山也程子云隂阳消长之际无截然防絶之理故相搀掩过终始万物莫盛乎艮此尽神玅须研穷这个理逮及也犹相济也水火之气相逮及即前章言不相射也孔颖达云上言雷风相薄此言雷风不相悖者二象俱动若相薄而相悖逆则相伤害亦无成物之功明虽相薄而不相逆者也既尽也干主变坤主化尽完成万类之物也朱子云别言六子之用故以四时之序次言之而用文王八卦之序下则推其所以成用在于隂阳各得其偶故用伏羲八卦之序若上用伏羲卦次则四时失其序下用文王八卦则皆非其偶矣或云上章雷动八句以雷风雨日艮兊乾坤为序其对与定位四句同而序不同先长中少三男女后二老而又皆阳率隂随愚谓之坤干易也以坤居末而干次之为证出震章以震巽离坤兊干坎艮为序序既与前异而对亦叅错不齐然据成终成始一语宜是连山易亦犹坤干以其后得名也三男震坎艮以次纲纪于始终三女巽离兑以次而处纲纪之内干居西北据賔所坤居西南据奥所皆尊严之位自东南至西皆隂自西北至东皆阳亦最齐整必神禹所传而文王循用之故坤蹇彖辞有西南东北之语非自文王始也且帝出乎震夏正也若文王之易当云天开于子矣神玅章去乾坤而专言六子先以雷风火泽水艮为序后以水火雷风山泽为序先用出震章之序而亦曰终始万物莫盛乎艮后用定位章之对而逆陈之此合三易而统论于流行用中涵对待体也不言乾坤尊乾坤也葢连山夷二老于六子而为致役为相薄则二老反受其劳坤干尊二老而位尚未正周易乃首乾坤而正其位矣连山八卦相错独离坎相对坤干八卦相对而独二老在后周易则八卦相对二老居前备矣有连山而后有归藏有归藏而后有周易时至事起亦所谓监二代而损益者与此章而后夫子皆以二老六子为序赞周易矣先后未尝紊一字意可见哉故先天后天及伏羲文王之説愚未敢信葢叅伍以变错综其数则三易无不可而正名定分轨之于道必待周易名之曰周以别于夏商文王亦自谓备一家言耳三易叅用是故夫子存其説哉按此论亦前人所未发并存之备夫学易者稽焉】
　　干健也坤顺也震动也巽入也坎陷也离丽也艮止也兑説【音悦】也【自此以下皆以隂阳纯卦及初中终为序此章言八卦之徳即所谓通神明之徳者下数章则以类万物之情者言也干纯阳刚故健坤纯隂柔故顺震坎艮阳卦阳生乎二隂之下则刚而进故动在二隂之中则刚为隂所溺故陷出二隂之上虽刚亦无所徃矣故止巽离兑隂卦隂成乎二阳之下以顺而伏故入在二阳之中以顺而附故丽在二阳之上以顺而见故説苏子瞻云循万物之理无徃而不自得谓之顺执柔而不争无徃而不见纳谓之入周省贞云干如何健谓以阳唱隂周流于静专动直之间畧无停机也静专包得艮止动直包得震动专直之间有节宣限制包得坎陷都在坤如何顺谓其以隂从干委和于静翕动辟之间而毫无拂戾也静翕包得巽入动辟包得兑説翕辟之间能随时附丽包得离丽都在六子得乾坤之一体而不能相兼然皆健顺所分乾坤六子未尝离也】
　　干为马坤为牛震为龙巽为鸡坎为豕离为雉艮为狗兑为羊【此所谓逺取诸物也健而行不息者马顺而胜重载者牛造化权舆云干阳物也故马蹄圎坤隂物也故牛蹄坼阳病则隂故马疾则卧隂病则阳故牛疾则立马阳物故起先前足卧先后足牛隂物故起先后足卧先前足以动奋之身而静息于地势重隂之下与地雷同其蛰者龙龙潜于渊底重隂之处也以入伏之身而出身于天气重阳之表与地风同其感者鸡鸡鸣于丑半重阳之时也龙极阳之物非极隂处不可以存身故穴在重隂至溽暑气蒸不可安而不得不飞飞又复归其所以蛰于隂也羽族皆飞独鸡以其音升于天而不能飞为入为伏知时而善应巽主号令故为鸡也又九家易云应八风也风应节而变变不失时鸡时至而鸣与风相应也二九十八主风精为鸡故鸡十八日剖而成雏二九顺阳歴故鸡知时而鸣也前后皆隂之污浊而中心刚躁者豕前后皆阳之文明而中心柔怯者雉孔仲达云坎主水渎豕处汚湿故为豕也离为文明雉有文章故为雉也又九家易云六九五十四主时精为豕故豕懐胎四月而生外刚能止物而中柔可驯者狗外柔称柔毛而中狠难牵者羊郑康成云艮为止狗以能吠守止人属艮又九家易云艮数三七九六十三三主斗斗为犬故犬懐胎三月而生斗运行十三时日出故犬十三日而开目斗屈故犬卧屈也斗运行四匝犬亦夜绕室也孔仲达云兑为悦羊者顺从之畜故为羊按羊可随而不可牵视其后者鞭之外柔而内刚故也羊又善鸣开口故楚姓芈为羊鸣象郑康成云其畜好刚卤又项氏云芈直未而主兑金生于土也土王则金生故庚伏必以见未之月羊属土故土之怪为豮羊土生金故芈有角而善触夫易以待占则多取象矣不得其传姑采前闻而附以臆焉欧阳永叔不信诸传恐尚是拣选见解也抑干为龙而兹为马震乃为龙坤亦称马岂乾坤皆马而牝牡异耶岂震以干一索亦称龙耶钱国端云人而失其健顺之性则马牛之不如失其所止而不得其説则犬羊之不如圣人取象之意深切矣哉】
　　干为首坤为腹震为足巽为股坎为耳离为目艮为手兑为口【此所谓近取诸身也尊而且圎诸阳之所会首也大而能容众隂之所藏腹也阳动隂静动而在下者足也阳连隂坼坼而在下者股也耳轮内陷阳在内而聪目睛附外阳在外而明横亘而在上能止物者手也开坼而在上能悦物者口也朱子发云人之经脉十有二其六动于足其六动于手动于足者震之阳自下而升动于手者艮之阳自上而止震艮相反疾走者掉臂束手者缓行吴幼清云耳之外内皆凹者隂也中之凸而实者阳也目之上下皆白者阳也中之黒而虚者隂也按肾开窍于耳精脱而肾水竭则聋心开窍于目神散而心火炎则瞽钱国端云圣人固以人身取象亦要知得人之一身有首有腹有足有股有耳有目有手有口此等形躯会有毙壊时何足为贵须要体认得干为我之首我如不能自强不息而頫屈于物欲之下是无首者也坤为我之腹我如不能厚徳载物而隘陋以居之是无腹者也震为我之足我如不能恐惧修省出门一步遂不能无失脚是无足者也巽为我之股我如不能申命行事而随足妄动是无股者也坎为我之耳我如不能常徳行习教事而天聪以为聪是无耳者也离为我之目我如不能继明照四方而天明以为明是无目者也艮为我之手我如不能思不出其位而执守之不坚是无手者也兑为我之口我如不能以朋友讲习而朶頥之是观是无口者也易有圣人之道四而云以制器者尚其象人而至于首不首腹不腹足不足股不股耳不耳目不目手不手口不口象乎不象乎又陈圗南云八卦本对八体独阙其鼻且以巽言股股即系是也若股可言则又遗其肱与羲皇不相应也传曰鼻起而止山也曰风能鼔舞万物而手之所以舞也葢干为首坤为腹天地定位也坎为耳离为目水火相逮也艮为鼻兑为口山泽通气也巽为手震为足雷风相薄也此羲皇八卦之应其理昭昭矣愚按管辂亦以鼻为面山然古文要未可轻改】
　　干天也故称乎父坤地也故称乎母震一索而得男故谓之长【丁丈反下同】男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少【诗照反下同】男兑三索而得女故谓之少女【此推明乾坤生六子之故而借男女长少之字以别之与他章取象异故天父长男之类下文复出干天坤地即所谓天地定位者称乎父称乎母则称为六子之父母也索求也谓乾坤相求也坤先求干而干应之则阳入隂中于是隂包阳而成男干先求坤而坤应之则隂入阳中于是阳包隂而成女唐孔氏云得父气者为男得母气者为女坤初求得干气为震故曰长男坤二求得干气为坎故曰中男坤三求得干气为艮故曰少男干初求得坤气为巽故曰长女干二求得坤气为离故曰中女干三求得坤气为兑故曰少女朱子云一二三者以其画之次序言愚按观此则彖传所言隂阳刚柔徃来上下止一索再索三索之説何必谓某卦从某卦变而徒啓傅会不经之疑哉钱国端云干父坤母人人皆有一个大乾坤孟子曰人病不求求者索也一不索遂无震巽再不索遂无坎离三不索遂无艮兑六子亡而父母或几乎毁矣项平甫云乾坤六子初为气末为形中为精雷风气也山泽形也水火精也】
