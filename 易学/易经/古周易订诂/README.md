<!-- { "loadSidebar": true } -->
　　钦定四库全书　　　　　经部一
　　古周易订诂　　　　　　易
　　提要
　　【臣】等谨案古周易订诂十六卷明何楷撰楷字元子漳州人天启乙丑进士官至吏科给事中唐王聿键称号于闽以为礼部尚书旋为郑芝龙所轧愤恚而卒是书成于崇祯癸酉葢其筦榷呉中时所作卷末附以答客问一篇借诂经以言时事也观其自序论分经合传之非古然又引魏淳于俊对髙贵乡公语则又未始不以分附为便故其前分上下经为六卷而彖象系辞诸传之文仍随卦分列犹祖费直之意而七卷以后则仍列十翼原文以还田何之旧葢分经分传以存古本而经下所列十翼之文则引以互证故皆低一格书之以别于后之正文其仍以古周易标目葢以是也惟于上下经内又别立初中终诸名则自我作古耳楷之学虽博而不精然取材宏富汉晋以来之旧杂采并陈不株守一家言又词必有据亦不为悬空臆断穿凿附防之谈每可以见先儒之余绪明人经解空疎者多弃短取长楷书犹足备采择者正不可以驳杂废矣乾隆四十五年十二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀






　　古周易订诂序
　　古易分上下二篇所谓二篇之策也孔子作传释经亦随经而分谓之十翼上彖传一下彖传二上象传三下象传四上系辞传五下系辞传六文言传七説卦传八序卦传九杂卦传十自鲁商瞿子木受易孔子以授鲁桥庇子庸子庸授江东馯臂子弓子弓授燕周魏子家子家授【阙】

　　句
　　独以彖象传及系辞等十篇解説上下经凡以彖象文言杂八卦中者自费氏始田何之学施讐孟喜梁丘贺之徒盛后别有焦延夀易托之孟氏传京房其説长于灾变不顾圣人之经费氏初微但传民间至后汉时陈元郑众之徒皆学费氏费氏兴而田何遂息古十二篇之易遂亡其本世所传郑旧本以彖传连经文然犹若今乾卦次序至王弼乃自坤卦而始毎卦以彖传移缀彖辞之后而以彖曰两字冠之又以为象本释经宜相附近其义易了故分爻之象辞各附当爻之下犹如杜预注左传分经之年与传相附其意欲便学者诵习如许俊对髙贵乡公之説也按古者经传各为一书如春秋三传不与经连故石经公羊传皆无经文蓺文志所载毛诗故训传亦与经别及马融为周礼注乃云欲省学者两读故具载本文而就经为注郑与马融同时以易传合经葢仿融例而弼又援例也魏晋而下去古日逺学者不见古文唐太宗诏名儒定九经正义孔颖达奉诏与诸儒防议于易独取王弼不本正义者以为异説于是后学惟弼是従莫敢移动吕汲公王原叔晁以道李巽岩吕伯恭朱元晦皆以分经合传为非古吴仁杰税与权编周易古经亦皆极论王弼之失愚故别异经传以还田何之旧窃谓夫子之注易备矣学者因而求之则思过半仍取彖象二传附于经文之下以为之注易以彖传象传等字其文言颛释乾坤及上下系説序杂等传凡有闗于彖象者亦各随卦而附列焉以祖费直之意辄不自量网罗旧闻裁以管见为之小注要求靡盭于夫子而已爰题其名曰古周易订诂云崇祯六年嵗在癸酉闽漳何楷序












　　钦定四库全书
　　古周易订诂卷一
　　明　何楷　撰
　　系辞传曰易有太极是生两仪两仪生四象四象生八卦又曰古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之德以万物之情【比论八卦】又曰八卦成列象在其中矣因而重之爻在其中矣【此论六十四卦】又曰圣人立象以尽意设卦以尽情伪系辞焉以尽其言又曰易者象也象也者像也【此论卦爻取象】又曰彖者言乎象者也又曰彖者材也又曰知者观其彖辞则思过半矣【此论彖】又曰爻者言乎变者也又曰圣人有以见天下之动而观其会通以行其典礼系辞焉以断其吉凶是故谓之爻【此论爻】又曰易之为书也广大悉备有天道焉有人道焉有地道焉【此论三画卦爻位】兼三才而两之故六六者非他也三才之道也道有变动故曰爻【此论六画卦爻位】又曰其初难知其上易知本末也初辞拟之卒成之终【此论初上】又曰二与四同功而异位其善不同二多誉四多惧【此论二四】又曰三与五同功而异位三多凶五多功【此论三五】又曰若夫襍物撰徳辩是与非则非其中爻不备【此论互体】
　　周易上经【干凿度云孔子曰上古之时人民无别羣物未殊未有衣食器用之利伏牺乃仰观象于天俯观法于地中观万物之宜于是始作八卦以通神明之徳以万物之情因而重之为六十四卦及乎三代是为三易周礼太卜掌三易之法一曰连山二曰归藏三曰周易其经卦皆八其别皆六十有四于令升注云天地定位山泽通气雷风相薄水火不相射此小成之易也帝出乎震齐乎巽相见乎离致役乎坤説言乎兑战乎干劳乎坎成言乎艮此连山之易也初干初初艮初兑初荦初离初厘初巽此归藏之易也即坤荦即坎厘即震小成者伏羲之易也而文王因之连山者列山氏之书也而夏人因之归藏轩辕氏之书也而商人因之伏羲之易小成为先天神农之易中成为中天黄帝之易大成为后天连山首艮归藏首坤周易首干郑释云连山者象山之出云连连不絶归藏者万物莫不归藏于其中周易者言易道周普无所不备孔颖逹云郑虽有此释更无所据案世谱等羣书神农一曰连山氏亦曰列山氏黄帝一曰归藏氏既连山归藏竝是代号则周易称周取岐阳地名毛诗云周原膴膴是也又文王作易之时正在羑里周徳未兴犹是殷世也故题周别于殷其犹周书周礼题周以别余代故易纬云因代以题周是也子华子云出于一立于两成于三连山以之而呈形归藏以之而御气大易以之而立数桓谭新论云连山八万言归藏四千三百言连山藏于兰台归藏藏于太卜郑夹漈云连山亡矣归藏唐有司马膺注十三卷今亦亡隋有薛贞注十三卷今所存者初经齐母本蓍三篇而已言占筮事其辞质其义古连山用三十六防归藏用四十五防周易用四十九防三易所以总名为易者易字日下月秘书説云日月为易象隂阳也庄周所谓易以道隂阳是也説文本蜥易字陆佃云蜥易一日十二时变色故曰易也旧説蜥易呕雹荩龙善变蜥易善易故干以龙况爻其书谓之易象之义出于象彖之义出于豕易之义出于易皆取诸物也而干凿度乃曰易一名而含三义所谓易也变易也不易也按首云易也之易音为难易之音义为简易之义夫易徳既颛属干而三易音本亦为斯解非也干凿度又云孔子曰阳三隂四位之正也故易卦六十四分为上下而象阴阳也夫阳道纯而竒故上篇三十所以象阳也隂道不纯而偶故下篇三十四所以法隂也乾坤者隂阳之本始万物之祖宗故为上篇之始而尊之也离为日坎为月日月之道隂阳之经所以始终万物故以坎离为上篇之终也咸恒者男女之始夫妇之道也人道之兴必繇夫妇所以奉承祖宗为天地之主故为下篇之始而贵之也既济未济为最终者所以明戒慎而全王道也孔颖达云以此言之则上下二篇文王所定夫子作纬以释其义也按上下经虽有三十卦三十四卦之不同以反对计之各十八卦易成于三三者三才之道重之故六而画止于六三其六则十八卦六其六则三十六卦而卦止于三十有六上经反对阳爻五十二隂爻五十六下经反对阳爻五十六隂爻五十二其妙合如此必非无意而为之者孔子作序卦盖教人观易之一法韩康伯注易颇疑谓孔子特以明其义耳非易之緼也孔颖达亦谓圣人本定先后自有指以两卦之对为次序非以一卦之名为次序若元用孔子序卦之意不应其卦二二相偶韩孔之疑不为无见伊川先生始作上下篇义谓卦之分以隂阳阳盛者居上而卦有干者居上篇隂盛者居下而卦有坤者居下篇然考之上篇有干者凡十一卦有坤者亦十一卦下篇有坤者凡四卦有干者亦四卦安见上下之差别哉且剥有坤又隂盛乃居上篇大壮有干又阳盛乃居下篇伊川则曰剥虽隂长然爻阳极故居上大壮虽阳壮然爻隂盛故居下诸如此往往费于辨析晦翁作周易本义首言简怢重大故分上下两篇盖不取伊川先生之説今按文王所作六十四繇通不过七百一十五字谓之简帙重大可乎谓分卦无义似不可谓分卦有义则又无説以定之惟泰和萧氏景元着读易考原以为乾坤坎离四正卦也当居上经震巽艮兑四偏卦也当居下经八卦既分余卦以次附焉此两经所以分之纲领也毎卦各具上下二体每卦之体各十有六总为一百二十八体而成六十四卦皆自八卦本体中分出而生者也乾坤坎离之分体在上经为主在下经为客震巽艮兑之分体在下经为主在上经为客是説也愚有取焉或曰邵子先天圎圗子之所欲废也四正四偏之云非本于圎圗者邪曰吾之所谓正偏以画言非以图言也坎离得天地之中画不偏于上不偏于下故上下经皆以坎离终焉非正而何建安丘氏云说卦曰天地定位山泽通气雷风相薄水火不相射此八卦者上下经成始成终之义也上经首以乾坤者天地定位之象下经首咸而次恒者咸山泽通气之象恒雷风相薄之象上经终以坎离下经终既未济又水火不相射之象也然水火天地之大用也是以艮兑震巽之卦各一而坎离象四又云乾坤者父母之道坎离者男女之道有父母而后有男女此上经始终之义也咸者少男少女之合恒者长男长女之合既济未济中男中女之合男女一配则成夫妇此下经始终之义也孔颖达云经字是后人所加不知起自谁始案前汉孟喜易本云分上下二经是孟喜之前已题经字故礼记经解云洁静精微易教也既在经解之篇是易有称经之理案经解之篇备论六艺则诗书礼乐竝合称经而孝经纬称易建八卦序六十四卦转成三百八十四爻运机布度其气转易故称经也纬文鄙伪不可全信上经三十卦之序或撰为四言诗以便诵记其辞云天地既分厥初生民世道多屯利建侯君蒙开治需乃化驯顽愚起讼师贞以均威不如徳比附是勤柔能胜刚小畜懿文中正履帝民淳泰臻无平不陂倾否图存何以倾之义在同人同人无我大有殷殷承之以谦和豫熏熏能无诡随干蛊经纶敦临容保大观教神强梗刚克噬嗑令申哀矜勿喜敢贲以文文烦实衰剥复相循礼复无妄畜徳完醇大畜须养颐吉以贞阳刚大过坎险沈沦明能脱险匪离则昏乾坤之体各十有二坎之体八震艮之体各七离之体六巽兑之体各四康节云天之体四用者三不用者一地之体四用者三不用者一康节斯言为皇极经世体数非为易上下经体数也然用其説推之义自脗合乾坤之体十有六用其三所以十二体居上经不用者一所以余四体居下经坎震艮皆阳卦坎八而震艮减其一竒数也离巽兑皆隂卦离六而巽兑减其二耦数也主胜于客客下于主也坎体八而离体六者坎之本体阳画居中其本体正故其分体亦正上下经各八体此他卦所不及也离之本体虽中然画乃隂也故视坎体而减其二盖以其体之耦数退居于坎体之下也圣人于六十四卦竝无衍文独坎曰习坎岂无意与此皆泰和萧氏之説然则圣人何不以四主卦各取其八分列于上下经盖不欲使八体之在上下经者截然闲断故也】
　　自干至讼为上经之初



