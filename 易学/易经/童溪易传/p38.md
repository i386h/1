<!-- { "loadSidebar": true } -->
　　曰刚中而应谓二之于五也当柔升之时卦惟二刚而九二刚而中又巽体也故无过刚之失而足以上应柔中之主故曰孚乃利用禴无咎谓二五刚柔之得中而君臣之相应故也夫君臣之志患不相孚苟孚也则虽简薄可用也何也无事于文饰故也故以用禴为利谓以诚敬为主也如是当柔升之时庸讵以过刚为咎乎河南曰自古以刚强之臣事柔弱之君又当升之时非诚意于交其能免咎乎夫九二能以诚意上通于君亦岂为臣之道无咎而已乎道合而志行则其利泽可以被于天下此九二之孚所以有喜也萃以上萃下者也故六二引吉无咎而复以孚乃用禴继之升以下升上者也故九二曰孚乃利用禴而复以无咎继之此虽升者萃之反而九者六之反也而以诚敬上通乎五则亦一也
　　九三升虚邑象曰升虚邑无所疑也
　　夫当柔升之时而九三之升也乃独以刚过之才升焉如渉无人之墟故有升虚邑之象夫其升也如升虚邑然又何疑沮之有哉龚深甫有曰李元量耿希道皆以此爻为汤武之升而以六五为舜禹之升盖六四王用亨于岐山既为文王之升矣则以此爻为汤武六五为舜禹故也今辄依之李元量博士曰初与二臣之升也过乎二则非纯臣之象是以九三之升惟汤武足以当之方夏之未商之季法度废矣礼乐堕矣故国虽大谓之邑其曰虚又若无人耳
　　六四王用亨于岐山吉无咎象曰王用亨于岐山顺事也
　　六四以柔顺之德居谦虚之位顺之至也昔者文王有君民之大德又有事君之小心故自处谦顺而其德则升其道则亨故六四之升有王用亨于岐山之象盖谓文王尝用此至顺之道而亨于岐山矣以是为亨则吉于亨矣其谁咎之乎乃若后世之权臣强诸侯不知王者有至顺之事而包藏祸心至于攘夺僭窃者难免乎万世之咎矣况欲吉得乎李博士曰孔子曰我欲托之空言不如载之行事为深切着明也盖谓示后世已然之事其功过于空言故明夷取于箕子升取文王岐山凡此亦载之行事欲其深切着明也
　　六五贞吉升阶象曰贞吉升阶大得志也
　　曰柔以时升盖谓五也李博士曰凡人君皆升乎天位而所以升则不同有去民之害顺乎天而升若汤武者矣有功德被于天下荐诸天而升若舜禹者矣六五贞吉而后升阶盖言于正既吉升而有序尧舜禹是也故以阶言之谓賔主以揖逊而升者也耿希道曰舜禹之事圣人所欲也汤武之事岂圣人所欲哉故贞吉升阶为大得志也若夫明夷之九三其所以大得者乃南狩之志尔非圣人之本心也
　　上六冥升利于不息之贞象曰冥升在上消不富也升至上六无所复升矣坤隂既极冥昧无覩故曰冥升夫消息盈虚之理曷可常也有息必有消有盈必有虚升至上六无所复升矣而犹不已则有消而无息有虚而无盈矣上六曽不知此冥于升者也故曰冥升在上消不富也然以上六不知止息之心用之或得其正则又利矣故复晓之曰利于不息之贞孟子曰仁义忠信乐善不倦此天爵也此不息之贞也惟施于此为利若施于消息盈虚之际则不富矣
　　【坎下兊上】困亨贞大人吉无咎有言不信曰困刚揜也险以说困而不失其所亨其唯君子乎贞大人吉以刚中也有言不信尚口乃穷也
　　易之六爻大率以阳为君子隂为小人如姤复等卦则隂阳虽分多寡而有消长之渐至泰至否则隂阳之势均矣然亦大率以徃来屈信为君子小人之胜负至困则隂阳之势亦均此虽非消长之卦不以徃来屈信论而阳爻又杂于羣隂之中为之掩隔此君子不偶之象也故圣人名其卦曰困而曰困刚揜也所谓刚者九二九四九五是也二之刚为初与三之所揜四与五之刚为三与上之所揜故曰困刚揜也此指三阳爻见揜于三隂以言困也险以说此又合坎兊二体之用以言乎困之道也夫困也者所谓险难之时也当险难之时而能说以处之则乐天安义而不失其所守故时虽困矣而其道则亨也夫时虽困而道则亨此非君子不能也故继之以困而不失其所亨其惟君子乎子思子曰君子素患难而行乎患难无入而不自得焉此之谓也若小人则安平无事之时犹失所守况当险难之时乎又焉得亨矣正大人吉以刚中也此又指二五之刚中而能尽处困之道也夫正者在天则为命在人则为性而在事与物则为理古今有殊时而此正则不变万物有成败而此正则固存故是正者在困之爻则二五是也在人则大人是也何者以其刚中故也其中也刚则此正不移投之困穷险难之地何徃而不吉乎非能吉也能不失其正故吉也或曰君子或曰大人云者亦无异义也卦德于大人吉之后又继之以无咎之辞谓当此之时以大人之德不能无困然在我者有处困之道故有吉而无咎也文省此二字者谓既吉则无咎矣朱子发引范谔昌之言曰彖文脱无咎二字恐未必然有言不信尚口乃穷也此又指兊说在上或至于尚口以为处困之戒也夫当险难之时固在于说以处之然不知自说之道而徒尚口舌以求说于人欲以免夫困人谁信之哉祗自取困穷尔故曰有言不信尚口乃穷也前言以说处困而亨此又言尚口乃穷者盖言当此之时自说可也说人不可也此圣人重复发明兊说之防恐万世之下处困之君子误用其心也
　　象曰泽无水困君子以致命遂志
　　泽也者水之所钟之地也今也坎水在下兊泽在上见泽而不见水泽无水者也夫其泽存其水亡此困乏之义也故为困之象君子当困穷之时而至于空乏其身行拂乱其所为冝然而不然若泽之无水焉者此世人所谓有不可知者存也而君子于此则务致其命焉子曰不知命无以为君子也又曰穷理尽性以至于命君子之学不至于命如处困穷何故处困穷之道在于致命谓欲至其所至之地也命之学至之而无余则在我之志者亦无所不遂者矣君子之志志于行吾义而已学而不至于命则一为穷困患难之所撄必至于丧其所守矣义何在焉故夫知义与命之为一者可与处困矣
　　初六臀困于株木入于幽谷三嵗不觌象曰入于幽谷幽不明也
　　夫柔之所附者刚也刚既见揜则柔亦失所附矣夫刚揜则刚困柔失所附则柔困故初之与四虽居相应之地然四方困于见揜而未能下应于初初欲上应于四又为九二之刚所碍则居失所安矣故有臀困于株木之象株木指九二也夫隂柔之人一有所碍遂不能安其所遇而至于迷惑自失入于困穷幽暗之地放曰入于幽谷谓坎险之底而不能自拔也夫不能自拔于幽暗之地则虽上有九四之应也三嵗之久其能觌乎此无他隂柔之人既无明见一遇困难遂至颠冥失错理固然也故象曰入于幽谷幽不明也
　　九二困于酒食朱绂方来利用享祀征凶无咎象曰困于酒食中有庆也
　　曰正大人吉以刚中也夫以大人刚中之才而处人臣正中之位则九二是也九二以刚居中则安其所遇故虽困穷险难曽何足以动其心但处人臣正中之位而未能推君之惠泽以充足天下之愿欲而使之饱满酣适焉则吾以是为困也故曰困于酒食虽然二五之大人以正相应亦不终困也故又曰朱绂方来利用享祀盖朱绂方来云者五之下接乎二也利用享祀云者二之上通乎五也夫朱绂之为服者王者所以蔽膝也九五方来下接乎二故取蔽膝之服以为象享祀之礼以至诚黙通乎神明者也九二自守于下利用至诚以上通乎五故取享祀之礼以为喻夫上有以接乎下而下有以通乎上此大人以正相与而不终困者然也然又以征凶无咎戒之者谓方困之时为九二者若不知以至诚自守而徃求遇合此非大人之道也犯难罹凶乃其自取尔又谁咎乎夫以九二之刚中犹不免于戒处困之道庸可易乎故象又申之曰困于酒食中有庆也盖谓当是时也虽未能推君之惠泽以遍及天下惟以刚中自守而无庸有所徃焉则自有朱绂方来之庆矣程河南曰自昔贤哲困于幽逺而德卒升闻道卒为用者惟自守至诚而已
　　六三困于石据于蒺藜入于其宫不见其妻凶象曰据于蒺藜乗刚也入于其宫不见其妻不祥也
　　石坚重之物也而非隂柔之才所能胜也往而犯之只自困尔故系辞曰非所困而困焉名必辱谓九四九五二刚在上坚重不可犯也而三犯之以取困也蒺藜蔓草之有角刺者不正之人滥乗非据而处正人之上岂所安也故系辞曰非所据而据焉身必危谓九二之刚中岂可乗也而三乗之非其所安犹借刺负芒然也夫六三所以轻犯二刚以取困者徒以上六吾配故也六三隂也而居阳自以为阳也故求配于上六然上六宫则是也而非其妻故曰入于其宫不见其妻小人轻进妄动无与亲合危辱困极如此岂吉祥之徴也哉故不免于凶祸也系辞于此又言其所以凶也而曰既危且辱死期将至妻其可得见邪盖甚之也以是观之当困之时不善处困者三隂之爻皆然也然君子为之商其尤不善者六三是也初六次之上六又次之
　　九四来徐徐困于金车吝有终象曰来徐徐志在下也虽不当位有与也
　　坎中之一阳下碍初六故曰株木其为材也刚上冲九四故曰金车凡此皆九二之象也夫初既困于株木而不能上进四又困于金车而不能下逮何咎如之然九二有朱绂方来之庆九五又有徐有说之理二五自以同德相应而九四应初之志可以徐徐而来也徐徐谓有困窒而未遽前也夫处不当之位动辄有碍而未遽如意所赖者有与在下终必遂志非终困也故虽吝而有终河南曰有终者事之所归者正也初四正应终必相从也寒士之妻弱国之臣各安其正苟择势而从则恶之大者不容于世矣
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　曰正大人吉以刚中也夫以大人刚中之才而处人君正中之位则九五是也然当困之时刚有所揜而志未得通故有劓刖之象劓之谓伤于上也刖之谓伤于下也上下皆揜于隂为其伤害故也夫五之困如此故逺近隔絶应效未至故其说未遽有也故徐徐焉尔而象又推原九五所以致説之道而曰中直也盖言二五大人以此道相许久矣但时方困刚方揜故其说徐有也祭祀者人君所以礼神也夫祭祀之事必以诚敬为主而后福祐之报九五之下交于二也不以诚敬黙通乎二安能获其应助之力乎故曰利用祭祀受福也夫二五皆以至诚相感通故同以祀事明之然要之获应助之力者五也此受福也之言所以独归之五焉礼有祭天神祀地只享人鬼之别五居尊故言祭二在下故言享各以其所当用也
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　困至上六困之极矣六三非其正应也徒以隂柔相纒系而已非果能脱已之困束也故困于葛藟九五不可乗也阳刚中正之君方务去刚揜之困而上以隂柔乗之岂其所安故又曰于臲卼夫上六有此二困而不知物极则反困极则通何也无乃自谋之拙乎曰云者自谋之辞也如是自谋曰动则有悔也姑求安于臲卼之地而甘心于纒系之人也而不知不动乃所以有悔也然则为上六者又何锢于不动而以动为讳乎故圣人于此明以告之以征吉谓其舎臲卼乃所以安释纒系乃所以脱其困束也由是观之甘心于纒系者未为计之当也若以动为悔乃所以有悔也则莫若吉于行也圣人所以为上六谋者至此可谓审矣为上六者舎其自谋以从圣人可也朱子发曰范睢困于郑安平虞卿困于魏齐犹能解相印以全其躯况体易之君子乎














　　童溪易传卷二十一
