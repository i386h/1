<!-- { "loadSidebar": true } -->
　　中孚二五爻义互相发明盖二与五以同徳居相应之地分则君臣也义犹父子也而其莫逆则朋友也故夫五唱于上而二和之则有鸣鹤在隂其子和之之象五有好爵而与二靡之则有尔我之称夫五与二居相应之地中有二隂为之隔此鸣鹤之在隂也五以诚信发之于上而二亦以诚信应之于下此所谓其子和之也故象特指之曰其子和之中心愿也谓二以中心之孚愿应乎五也我谓五也五中孚之主故也尔谓二也五有好爵而与二共之则五亦以中心之孚愿应乎二可知也好爵羙爵也靡徐音云亡彼反韩诗云共也大抵五有唱于上而二亦既和之于下矣苟不与之共天位食天禄此孟子所谓士之尊贤而非王公之尊贤者也夫惟上有九五为之君下有九二为之臣上下以同徳相应而后中孚之化可成此二五爻义所以互相发明也
　　六三得敌或鼔或罢或泣或歌象曰或鼓或罢位不当也
　　二与五以同徳逺而相应三与四以同徳近而相比近而相比故曰得敌谓得与四为匹敌如艮所谓敌应也朱子发亦引子夏传云三与四为敌是也夫三与四虽均以隂虚处一卦之中然六三徳不当位岂四之比哉故或鼓张而作又或罢废而止或悲泣而忧又或歌乐而喜此所谓无常之人也岂足与言诚信也哉此无他不中失正而非中孚之所尚故也故象曰位不当也
　　六四月几望马匹亡无咎象曰马匹亡絶上也夫隂道畏盈而孚志贵一中孚所以为中孚者三与四也夫三既不足与四比矣则四也处近君之位为成孚之主当以满盈为惧而一志以从上故有月几望马匹亡之戒夫月望则与日敌矣隂盛则与阳角矣惟月几望而不至于满盈焉则得臣道之正矣夫四与三均以隂虚居一卦之中近而相比然处近君之位不惟五之承而三之比焉则孚之志不一矣故爻曰马匹亡无咎而象曰絶上也夫两马为匹匹也诗曰两服上襄两骖鴈行是也凡驾车用马四谓之驷车两服在前故曰上襄两骖次之故曰鴈行今四不三之比而惟五之承焉故有马匹亡之象谓云絶其匹类而独上承乎五也此所以为成孚之主而无满盈之咎也然则三虽得敌而四又亡其匹隂道畏盈而孚志贵一也如此夫
　　九五有孚挛如无咎象曰有孚挛如位正当也
　　五中孚之主也近而六四以谦虚承我者也逺而九二以刚中应我者也而五复以刚实之徳位乎正当之位所谓以诚信交诚信者也故曰有孚挛如谓自近及逺以诚信之道绸缪固结如相挛引然也当孚之世有君如此又何过之可言哉此九五之所以无咎也
　　上九翰音登于天贞凶象曰翰音登于天何可长也上巽体也说卦曰巽为鸡翰音鸡也礼曰鸡为翰音夫鸡谓之翰音者盖鸡之鸣也鼓其羽翰而后鸣犹诗所谓斯螽动股莎鸡振羽是也夫鸡非登天之物向使鼓其羽翰盖亦不免于控地而已矣何可长也处中孚之极诚信之道不能悠逺故有是象夫正也者中孚之所利也诚信之道不能悠逺岂所谓利欤于正为凶故曰贞凶
　　【艮下震上】小过亨利贞可小事不可大事飞鸟遗之音不宜上冝下大吉曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不冝上冝下大吉上逆而下顺也
　　昔者圣人之重卦也以兊重巽四阳聚于中爻故命其卦曰大过谓阳过也以震重艮四隂分于上下故命其卦曰小过谓隂过也阳过于中则本末弱也故大过有栋桡之象隂过于上下则上逆而下顺也故小过有飞鸟之象盖易者象也有是理则有是象有是象则起是义程河南所谓至微者理也至著者象也体用一元显微无间是也夫阳大而隂小者安能亨哉以过故亨也天下固有越常救失之事如象所谓行过乎恭丧过乎哀用过乎俭是也不有所过安能亨哉故曰小过小者过而亨也然过道又利于贞不利于贞则凡有所过者皆伪也所谓正云者不失时冝之谓也盖事固有时而当过者过之则以为当不过则以为失如夏葛冬裘随时而已故曰过以利贞与时行也柔得中谓二与五也刚失位而不中谓三与四也二五之柔俱得中位故当小过之时可小事而已故曰是以小事吉也乃若所谓事之大者则非阳刚之才得位得中不能济也今也三与四俱失位而且不得中失位则无所用其刚不中则其才又过乎刚故当小过之时不可以大事故曰是以不可大事也夫小过之成卦四隂分与上下故取飞鸟为象盖鸟之飞也羽翼分张故小过上下四隂有两翼之象而初与上皆取象于飞鸟而曰飞鸟以凶又曰飞鸟离之凶大抵过道顺行则吉逆施则凶犹之飞鸟也腾上决起时或有遗音焉安能上彻乎此所谓不冝上也何者上逆故也音遗于下下所共闻也此所谓冝下也何者下顺故也以卦画攷之五与上二隂爻下乗四与三刚爻故曰上逆初与二二隂爻上承三与四二刚爻故曰下顺夫过冝然而然则虽过非过也而以逆顺为吉凶此所以取象于飞鸟也故曰有飞鸟之象焉飞鸟遗之音不冝上冝下大吉上逆而下顺也夫卦徳以冝下为大吉则以不冝上为大逆可知何者逆顺之不同故也
　　象曰山上有雷小过君子以行过乎恭丧过乎哀用过乎俭
　　雷之始也出于地上及其壮也在于天上今也山上有雷小有所过之象也行过恭丧过哀用过俭时乎当然故君子不得不少有所过也盖不如是则不能矫正一时之失矣故夫当过而过不以为过苟不当过而过则过矣朱子发曰考父之过恭髙柴之过哀晏平仲之过俭非过于理也小有所过乃所以为时中也
　　初六飞鸟以凶象曰飞鸟以凶不可如何也
　　夫当过而过不以为过不当过而过则过矣初以隂柔在下当隂过之时轻动躁疾有飞鸟之象犯不冝上冝下之戒此所以凶也象曰不可如何也谓不冝然而然盖甚之也鼎之四不知自信以至覆餗故曰信如何也小过之初不知其不可以至于凶故曰不可如何也皆甚之之词也下之九三之象凶如何也亦是意也
　　六二过其祖遇其妣不及其君遇其臣无咎象曰不及其君臣不可过也
　　初一卦之始也故有祖象二居其上所谓过其祖也二与初同体也近而相比故曰遇其妣三成艮之主也故有君象而六二居其下所谓不及其君也二以隂乗阳以下奉上故曰遇其臣盖对祖言之故曰妣对君言之故曰臣妣与臣皆二也曰遇云者适当其时与分之谓也六二或过或不及皆适当其时与分而不愆于中焉此在过之道为无过也故曰无咎刘仲平博士云过乎祖则有继世之誉过乎君则有犯上之嫌故象曰不及其君臣不可过也
　　九三弗过防之从或戕之凶象曰从或戕之凶如何也以九居三在他卦则为过刚在隂过之时则不以刚过为过也故曰弗过夫九三既不以刚过为过矣则当以阳刚艮止防遏隂过故又曰防之苟失此戒不知预防之道而惟隂之是从焉则隂道过盛莫之止遏而阳为之伤矣故又戒之曰从或戕之凶夫隂道过盛为君子者不知预防其害于其未害之前及其委已而从之而为其所害也则无及矣故象又曰从或戕之凶如何也重为之戒云
　　九四无咎弗过遇之徃厉必戒勿用永贞象曰弗过遇之位不当也徃厉必戒终不可长也
　　隂过之世圣人闵九三九四二刚之失位而不中也为之再三以致其戒恐其罹害故也又皆以弗过言之谓当此之时所过者隂也而非阳也然九三之刚弗以为过者处二隂之上在于防遏二隂为三者不知防之而反从之焉则有或戕之凶九四之刚弗以为过者处二隂之下适与二隂相遇为四者刚不当位不能止遏二隂惟以谨守自处为本故先之以无咎之辞而后之以徃厉必戒勿用永贞戒之盖二隂过盛处一卦之上九四不幸适与之遇既不能止遏其惟以谨守自处为去小人之道可也苟或不知量时度势而徃徃与之角则阳道危矣岂可用此以为常乎盖以阳制隂此永贞之道也如九三之下防二隂是矣九四刚不当位又非三比也故曰徃厉必戒勿用永贞圣人再三为君子谋也如此象曰徃厉必戒终不可长也者朱子发曰盛衰相循无小人常过君子之理又引陆震云小人之过终不可长也戒而悼之以俟其复斯言是也大抵四震之主也然所居者隂而又位二隂之下其与位俱不足也苟恃刚动之才而轻与隂角此圣人之所戒不若戒谨以俟其复之为无咎也
　　六五宻云不雨自我西郊公弋取彼在穴象曰宻云不雨已上也
　　五尊位也当隂过之时而以隂徳居之故与小畜同其象而曰宻云不雨自我西郊盖小畜之所以为小畜者六四之一隂也而小过则四隂之过也以六居五又隂居盛位故有是象夫隂气过盛而阳不之应安能和而雨乎故曰宻云不雨西郊隂位也我谓五也自我西郊以言隂之过盛实自五致之小畜曰宻云不雨尚徃也以言宻云之所以不雨者徒知尚徃故也此为四戒也今此象曰宻云不雨已上也则为五戒也然则隂其可以过盛矣乎羿莽操懿之祸此四贼皆过也盖自此西郊发之苏东坡曰已上者不可复下之辞也六五之权足以为宻云而终不为雨者次于西郊而不行岂真不能哉其谋深也当是时也必有穴其闲而为之用者故戒之曰公弋取彼在穴君子之居此苟无意于盗莫若取其在穴者以自明于天下而天下信之矣盖在穴者隂物也所谓五之腹心是也公谓五也五若无他则于彼在穴者弋而取之而去其所谓腹心之疾则隂过之祸庻乎其可无也故易于此公之所以救其过也
　　上六弗遇过之飞鸟离之凶是谓灾眚象曰弗遇过之已亢也
　　四隂之过极于上六又处震动之极岂复有与物相遇之象惟有过亢而巳故曰弗遇过之而象曰已亢也初六在下犯不冝上冝下之戒故曰飞鸟以凶上六隂极以亢岂复能下也哉亢而不已犹之飞鸟也必离之凶而后已谓终离网罟之害也是以谓之灾眚河南曰灾者天殃眚者人为岂惟人眚天灾并至谓天理人事皆然也
　　【离下坎上】既济亨小利贞初吉终乱彖曰既济亨小者亨也利贞刚柔正而位当也初吉柔得中也终止则乱其道穷也
