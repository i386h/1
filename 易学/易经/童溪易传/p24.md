<!-- { "loadSidebar": true } -->
　　初六习坎入于坎窞凶象曰习坎入坎失道凶也坎之下体所谓坎中之坎也而初六爻居二坎之底所谓坎之陷也故曰习坎入于坎窞凶夫当坎险之时以行有尚为功而行险之道则以不失其位为本初以隂柔之才而居二坎之底安能出险乎是以失处陷之道而凶也六三亦入于坎窞者也爻曰勿用象曰无功而未如初六之失道而凶者所处太下则初六是也然无其才而不能出险则初与三大抵同也
　　九二坎有险求小得象曰求小得未出中也
　　二当坎险之时处二隂之中所谓坎有险也然以刚中之才求以济险亦可小济但未能出坎险之中尔故曰求小得未出中也若能出坎险之中则其得所求也岂特小得而已哉此非才之罪也居使然也虽然以九五之才且有坎不盈中未大也之辞则九二之求小得未出中也夫何尤焉
　　六三来之坎坎险且枕入于坎窞勿用象曰来之坎坎终无功也
　　干之九三处二干之间故曰终日干干坎之六三处二坎之间故曰来之坎坎来谓下而即三也三坎也之谓徃而之四也四亦坎也以言进退皆险也夫居进退皆险之地自君子处之其恐惧不安何如也然三乃以隂柔不正之才不知恐惧乃于险而且枕焉则以不安之地为可安也故入于坎窞而不能出险无以异于初焉三以柔居刚故有险且枕之象处上坎之底故亦曰入于坎窞其曰勿用云者戒之之辞也夫当坎险之时求以济险而或如六三之所处则何险之能济哉故曰勿用三下之终也故曰终无功
　　六四樽酒簋贰用缶纳约自牖终无咎象曰樽酒簋贰刚柔际也
　　六四九五俱无其应而处君臣相际之地故处刚柔相济之义而为济难之道焉以言天下未尝有无难之时而亦未尝无相与以济难之人故也樽酒阳物也贰之以簋以隂际阳也缶者朴素之器谓六四以隂居隂也约者诚信以相契之谓也牖者暗室之明处也夫当坎难之时上欲以见信于君而济天下之难则不可以无上交人主之道也一樽之酒贰之以簋而复以瓦缶朴素之器用焉此以况人臣以质实为尚而无事于浮饰也其质实如此又当纳约自牖因君心之明处而开导之则虽当艰险之时忠言可以见纳天下可以无难矣故终无咎也程河南曰自古能谏其君未有不因其明者也故讦直强劲者率多取忤而温厚明辨者其说多行汉髙祖爱戚姬将易太子是其蔽也羣臣争之者众矣嫡庶之义长少之序非不明也其如蔽而不察何四老人者髙祖素知其贤而重之此不蔽之明心也故留侯因其所明以及其事则悟之如反手且四老人之力孰与张良羣公卿及天下之心其言之切孰与周昌叔孙通然而不从彼而从此者由攻其蔽与就其明之异尔左师触詟谏赵王太后事相
　　九五坎不盈祗既平无咎象曰坎不盈中未大也曰水流而不盈则九五是也故曰坎不盈夫九五刚而中者也然而不盈则中而未大也若坎而盈则放乎其外出险而难平矣故继之曰祗既平无咎祗大也平谓坎之盈也犹之曰若坎而盈则中之大而至于平矣难平则有功而无咎今也坎既不盈则其中未大而险难未至于平未可以言无咎也其曰祗既平无咎云者盖深望之也夫九五以刚中之才居得尊位犹未能平此险难而刚中之效未至于光大者重险之难既深二方有险未能出中余爻皆隂柔非济险之才当险难之时下无应助独济难矣祗与复初九无祗悔之祗同【祗祈支反大也】
　　上六系用徽纆寘于丛三歳不得凶象曰上六失道凶三歳也
　　耿希道曰居险贵于过过则身免于险用险戒于过过则人罹其害上六在上非居险者乃用险者也夫过于用险则强人而使我服故拘之囚之无所不用其威虽然其威既穷而不得其情犹昔也则上有失道之名而下无所说之祸矣故曰系用徽纆寘于丛三歳不得凶夫徽纆刑威之具也丛刑威之地也系之徽纆寘之于丛之中三歳之乆犹不得其情则在人者乆罹其害而在上者愈増失道之愆矣故曰上六失道凶三歳也夫子生三年然后免于父母之懐故先王之制服也亦三歳而服阕天道三歳一变歩天之术亦三歳一闰然后四时犹故也则天人之道至于三歳未有不终而更者也今上六沮人以威用险太过至于三歳之乆犹不得其情则居上之道所失多矣安得而非凶欤夫居下而失居险之道者初六是也居上而失用险之道者上六是也故语坎之失道而凶者惟初上二爻焉何者初太下而上太过故也

　　童溪易传卷十三
　　钦定四库全书卷
　　童溪易传卷十四　　　　宋　王宗传　撰
　　【离下离上】离利贞亨畜牝牛吉曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也
　　离以一隂而丽乎二阳之间在物为火火之体虚丽于物而着其明者也故火性善丽而曰离丽也岂惟火哉天下之物莫不各有所丽苟无所丽则不可以独立于天地间故其显而甚著者仰观于天则日月是也俯察之地则百谷草木是也日月非丽乎天则无以大照临之功百谷草木非丽乎土则无以广其生殖之利求之于卦则离上离下重明是也君臣上下皆有明德之象然重明而不丽乎正则明矣而或失之察智矣而或失之凿非正也重明而丽乎正则本是正以为化而成天下文明之俗矣于爻则二五是也故又继之以柔丽乎中正故亨夫附丽之道易失于不正又况于其质本柔也乎以唐人之君多定防于刑余唐人之臣多失足于权幸者失所丽也故卦之德曰利贞亨以言其贞则亨不贞则不亨也离之二五以柔顺之德而丽乎中正之位此得所丽也其能本是正以为化而成天下文明之俗冝也此所以谓亨也牛顺畜也而又牝焉顺之至者畜牝牛谓畜其所谓至顺者也离之二五利在于正利于正而能亨其与唐之君臣亦异矣故虽蓄其至顺之德未尝或失于不正又何恶于柔顺也邪故曰是以畜牝牛吉也以言柔而或失于所丽则为不正不正则不能亨徒曰此吾之顺德也而君子则曰此非吉德也夫惟离之道利在于正正而能亨此所以畜牝牛而吉也程河南曰或曰二则中正矣五以隂居阳得为正乎曰离主于所丽五中正之位六丽于中正乃为正也学者知时义而不失其轻重则可以言易矣
　　象曰明两作离大人以继明照于四方
　　予学易而至于离观其象曰明两作离大人以继明照于四方掩卷而叹息曰噫此大人之所以大也夫古今之所谓大人者夫岂无自而然欤已之明与人之明两不废焉故也已之明不废故能用人惟已人之明不废故能舍已从人夫以一人之明而能照见四方而无遗者是必有所谓相继而不絶之明故也夫四方固广且逺也其事与物纎悉幽固未易尽照见之也吾之明固不可废矣而人之明或偏废焉则吾之明亦有所止也能照一事其如他事何能照一物其如他物何故夫所以继已之明而不絶者人之明也大人以此故能照见四方而无遗也噫此大人之所以大也重离之象上离也下亦离也明两作离谓上之人之明与下之人之明两不废焉故也若惟已之明是恃而人之明或偏废之焉则不可谓之明两作也是象也非大人孰能体之
　　初九履错然敬之无咎象曰履错之敬以辟咎也离隂丽乎阳者也然初九在下在下者必丽乎上则初也者亦丽乎二者也夫离之所利者正也初九六二正也当文明之时以正相丽其刚柔相与之文见于交错之际故初之丽乎二者而曰履错然夫下之有丽乎上刚之有丽乎柔也苟在我者不尽其庄敬之礼不谄则慢矣盖谄则失已非以下承上之道也慢则失人非以刚接柔之道也故初之所以为是敬者非有他也所以辟去其谄与慢之咎也此所以无咎夫初九之所以能敬者何也曰以正故也
　　六二黄离元吉象曰黄离元吉得中道也
　　六二居中履正柔而得其所丽者也故曰黄离盖黄中色也其在离也则中道也离之卦德曰利贞亨而曰柔丽乎中正故亨则中正之道离之本也而六二得之所谓宗本者举在此矣故曰元吉以言离之居中履正莫吉于六二故也河南曰不云正者离以中为重所以成文明由中也正在其中矣
　　九三日昃之离不鼓缶而歌则大耋之嗟凶象曰日昃之离何可乆也
　　九三处下卦之上前明垂尽后明当继之时也故曰日昃之离夫日之昃矣则暮光晚景斯须入于地矣其明安能乆邪然以理论之有始必有终有明必有晦有生必有死逹者观之此特寒暑昼夜之常尔奚足怪哉瓦缶之为器也日用之常器也鼓缶而歌乐吾之常也汨于常理者不知乐吾之常则以大耋为嗟此昩于死生之道者然也其安于死乎必不能也故易于此以凶告之夫八十曰耄九十曰耋大耋犹不免于嗟焉其不能平心待尽可知矣是自为其凶也虽然离之所丽者正也以九居三正也岂不能得其正而毙乎特易于前明垂尽后明当继之时而设日昃之离之戒者以言日既倾昃明不能乆也程河南曰明者知其然也故求人以继其事退处以休其身安常处顺何足以为凶也
　　九四突如其来如焚如死如弃如象曰突如其来如无所容也
　　离也者明也故其取象或为明或为日或为火顾其义如何尔象曰明两作离此取夫明以为义也九三曰日昃之离此取夫日以为义也九四曰焚如此又取火以为义也夫一离既尽一离复来九四以不中不正突然而处近君之地其来甚遽而火性炎上有犯上迫五之象故曰突如其来如夫六二黄离之臣也而初九之际必敬而后无咎六五君也以柔顺之德而处尊位大中所谓文明之主也而四以突然之刚迫之可乎然则恃突然犯上之刚者乃所以自焚也故曰焚如自焚乃所以自速毙也故曰死如速毙乃所以自弃也故又曰弃如夫当文明之时君臣如此其明也而九四独失之而至于自焚以速毙速毙以自弃然则象所谓无所容也非人之不之容也四之自处如此无适而可以自容其躯故也
　　六五出涕沱若戚嗟若吉象曰六五之吉离王公也夫居天下之至尊而能知忧知惧者此非明者不能也人君之势固有万钧之重矣以万钧之势为可恃则享之而乐乐之而肆矣遑他恤乎故敌至而不知忧祸生而不知惧此无他明有所不足故也六五以柔顺之德而处尊位大中文明之主也惟其明也故能知惧而至于沱且涕知忧而至于戚且嗟则虽以隂柔居五而处乎刚强之间而能保其位而吉也象曰六五之吉离王公也者夫六五王公之正位也惟其明也故知忧知惧而丽乎王公之正位而吉也使其非知忧知惧其能丽是正位而获吉乎坎之曰王公设险谓守其国也离之五曰离王公也谓丽正位也
　　上九王用出征有嘉折首匪其丑无咎象曰王用出征以正邦也
　　离丽既极而有不丽者焉以九居上刚而明者也王者当此之时则宜用此刚明以征讨夫不服者夫出征之道贵在折去其首恶者与执其非者如是则无害于文明之治矣故曰有嘉折首匪其丑无咎如九四当离丽之时恃刚以陵上由上九观之所谓非其丑而首恶者于以征之则不正者去而邦正矣
　　【艮下兊上】咸亨利贞取女吉曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
