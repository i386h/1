<!-- { "loadSidebar": true } -->
　　上九用狱之终也世之小人其于罪恶稔积既极若将终身焉此岂复有改悔之冀欤原其所以然则亦非有他也盖不聦之过也故何之校焉以校灭其耳责其有耳之形无耳之用也夫耳者所以纳声听受之具也其形存其用亡罪大恶积陷于凶而不知聦之不明孰甚焉故校以灭之谓终塞之也系辞曰恶不积不足以灭身盖甚之也
　　【离下艮上】贲亨小利有攸往曰贲亨柔来而文刚故亨分刚上而文柔故小利有攸往天文也文明以止人文也观乎天文以察时变观乎人文以化成天下昔棘子成曰君子质而已矣何以文为子贡曰惜乎夫子之说君子也驷不及舌文犹质也质犹文也虎豹之鞟犹犬羊之鞟夫文与质非二物也有是质必有是文盖亦表里之符不可强有而亦不可强无之也故子贡于此得以谓之文犹质也质犹文也犹之曰文与质二名也其实一物也故设喻曰此虎豹也则其鞟必虎豹也此犬羊也则其鞟亦犬羊也故虎豹之鞟与犬羊之鞟二鞟也而其实则一理也所谓一理云者顾其质如何耳而文则称是故也程曰理必有对待生生之本也有上则有下有此则有彼有质则有文一不独立二则为文非知道者孰能识之贲者饰也天下之物其文见于所饰者莫昭于天之文又莫大于人之文故贲之爻有所谓刚柔相为往来之防圣人则曰此天之文也贲之卦有所谓离明艮止之旨圣人又曰此人之文也夫贲之所以亨者以六二之柔来而文初九九三之刚故也离本干体也坤再索于干以成离故曰柔来而文刚此非世儒所谓坤之上六来居二位也所谓小利有攸徃者分上九之刚上而文六四六五之柔故也艮本坤体也干三索于坤以成艮故曰分刚上而文柔此非世儒所谓干之九二之刚往居上位也夫柔来而文刚则刚矣而有柔故刚有所济而贲之所以亨分刚上而文柔则柔矣而有刚故柔有所附而小者利于往刚柔相文圣人谓是为天之文岂不曰日月之晦明星辰之运动云霓之合散凡致饰乎上者无非天之文也然其所以分而为昼夜变而为寒暑积而为歳时其能外是刚柔相文之旨乎不能也离以明而处乎下则是以明而为文也文而明则无不足之文艮以止而处乎上则是以止而为文也文而止则无或过之文明止相文圣人谓是为人之文亦岂不曰父子之有仁君臣之有义夫妇之有礼凡致饰乎下者无非人之文也然其所以严而为尊卑辨而为贵贱别而为大小其能外是明止相文之旨乎不能也虽然贲六爻与二体之用所谓天与人之文不可揜也如此奉天理人以斯文为已任者又在乎观文之主焉何则在天固有是文也不有以观之则天下之化无自而成曰观云者固非骋其智任其巧以増益迁就之也因其理之自然而我无拂焉尔故夫因其在天者以求其变则隂既极而阳巳生暑方徂而寒适至盈虚消息之有其期进退迟速之有其度凡变之兆乎时者不容有所隐故于变而无不察此观于天之文而有得也因其在人者以致其化则位乎上者使各由其道于其上位乎下者使各由其道于其下礼义亷耻以维其心忠厚岂弟以陶其俗风化之行乎人也不容有所遗故化之而无不成此观于人之文而有得也在昔所谓观文之主吾于唐虞成周之际见之即夫厯象以授人时在玑衡以齐七政与夫致日致月以辨四时之序则变之在时也岂容有所隐和万邦而黎民于变敷五典而五典克从与夫礼防乐防以合天地之化则化之在天下者岂容有所遗然则曰焕乎有文曰重华曰文明曰郁郁乎文后世语贲文之盛舍此将焉稽
　　象曰山下有火贲君子以明庶政无敢折狱
　　山止于上火明于下山下有火明有所止之象也夫贲者饰也贲饰之道岂能増其实也夫苟以文明为尚而不知有所止焉非贲饰之道也故君子之于庶政则欲致其明此明也于庶狱则无敢折之此止也盖折狱之道不恃苛察不贵辞饰惟其情实而巳矣
　　初九贲其趾舍车而徒象曰舍车而徒义弗乘也车者所以饰其行也然可以车而车则以车为荣不可以车而车则车只为辱剥之上九君子得舆民所载也此可以车者也故车以为荣解之六二以小人而乘君子之器盗斯夺之矣此不可以车者也故车只为辱贲之初九虽具阳徳然居下位故曰贲其趾舍车而徒夫趾在下而有行之物也今也贲吾之趾不以车而以徒则世俗以徒为辱而君子以徒为贲何者义之所在可车则车不可车则徒吾居下位以徒为贲者也岂可冐昧而不顾其义乎昔彭更曰后车数十乘从者数百人以传食于诸侯不已泰乎孟子曰非其道则一箪食不可受于人如其道则舜受尧之天下不以为泰子以为泰乎孟子所谓非其道则初九所谓义弗乘也以爻应言之则初应四义也从二非义也故舍近而之逺舍易而即难此舍车而徒之象
　　六二贲其须象曰贲其须与上兴也
　　六二以一柔文二刚初九舍二以即四二与三俱无其应故二之所贲者上随夫三而巳矣六二柔而静者也其动也其止也惟刚之是随焉犹之须也其动与否惟颐之是随焉得所附也自三至上外实而中虚有颐之象夫贲之道非能増加其质也因其质而加饰之尔然须之在人亦岂外物也血气盛则蕃滋血气衰则减耗盖亦表里之符尔冠弁衣裳文章黼黻所谓文也君子服之则隆杀等差各称其徳人非君子则虽有是服不足敬也诗人所谓彼其之子不称其服是也故曰贲其须与上兴也若曰视其体质如何尔犹之须也上随夫颐而巳矣其动与否不在我也
　　九三贲如濡如永贞吉象曰永贞之吉终莫之陵也贲饰之道在于以刚柔相文相文是也相文而非其道则失之矣六二六四以二柔而文九三之一刚九三以一刚而文六二六四之二柔在贲之时其相文是也然或至于非其道而相文焉此所谓不正之交君子不贵也故曰贲如濡如永贞吉刚柔相贲相与润色以成其文此所谓贲如濡如也然而相贲而或至失其正焉此则贲之过也故必以永贞而后吉何者六二六四柔之正也九三刚之正也相比而相贲不失正道则吉于贲矣夫人必自侮而后人侮之君子之于正道而无少玷缺则谁敢予侮哉故贲与九三设永贞之戒而曰永贞之吉终莫之陵也于六四亦曰匪宼婚媾终无尤也贲于永终之道望此二爻者深矣
　　六四贲如皤如白马翰如匪宼婚媾象曰六四当位疑也匪宼婚媾终无尤也
　　四当贲之时隔于九三而未与初相贲故曰贲如皤如皤白也初动于下亦曰白马皆未受贲之象也虽然白马翰如则初之与四相即之志其疾如飞非为宼难之所隔则相亲以相贲也久矣故曰匪宼防媾夫四与初居相应之地初之刚动于下有翰如之疾岂三之所能隔哉但三无其应而四当其冲居可疑之位故曰六四当位疑也虽然四正也三亦正也其迹可疑而其实则匪他焉但当贲之时刚柔相比而有可疑之迹故尔若三与二皆无其应而近以相徒如须之于颐焉则无可疑之迹也然三曰终莫之陵也四曰终无尤也其能以正相比也欤
　　六五贲于邱园束帛戋戋吝终吉象曰六五之吉有喜也
　　俭啬者隂之性质朴者隂之才当贲饰之时以六居五俭朴之主也夫邱园丝枲所自出之地也当此之时制度礼乐俭朴之主谦逊未遑也其所贲者邱园之地而已尔此亦重本节用之意故束帛于此不得不戋戋也戋戋者委积之貌也夫此之所贲虽若吝啬然海内士庶百姓充实则亦由此而基焉故曰终吉而象曰有喜也汉至文帝虽已转秦为汉矣制度未立礼乐未兴故贾生太息之书有曰夫立君臣等上下使父子有礼六亲有纪此非天之所为人之所设也夫人之所设不为不立不植则僵不修则坏故有定经制之请夫生于此时而请定经制则贲饰之道也而帝则谦逊未遑也然开籍亲耕皇后亲桑劝农之诏无歳无之敦本之风既行而殷富之效乃见则贲之六五之吉文帝以之
　　上九白贲无咎象曰白贲无咎上得志也
　　昔者夫子尝有言曰周监于二代郁郁乎文哉吾从周又曰先进于礼乐野人也后进于礼乐君子也如用之则吾从先进夫子既欲从周之文矣又欲从先进之野何其从之之异欤曰非异也监二代以为文即先进之礼乐故也礼乐之失也其当周之末世鲁之僭拟邪又重之以八佾雍彻与泰山之事邪是故夫子欲反其本而未能也而有如用之则吾从先进之说盖伤其失也贲至上九贲之极也贲饰之极则嫌于失实故欲其无过饰之咎也必曰白贲而后可所谓白贲云者非不受贲之谓也去其伪落其华使无胜质之文如所谓先进礼乐之野是也夫所谓先进礼乐之野何也曰古者非不知酒醴之美也而酒明水之尚非不知黼黻文绣之美也而防布之尚非不知莞簟之安也而蒲越藳稦之尚先进之礼乐如此曽何足以动荡人之侈心欤夫惟不足以动荡人之侈心故其意在于着诚去伪使人知有所谓简敬之所在而不失其本真云尔及其末流也则质以文胜人有侈心而无复反本此岂贲饰之初志欤故大礼必简至敬无文贲极反本饰无过咎而后上九之志始得矣夫上九之志得此夫子所谓吾从先进者也
　　【坤下艮上】剥不利有攸徃曰剥剥也柔变刚也不利有攸往小人长也顺而止之观象也君子尚消息盈虚天行也
　　剥之成卦五隂而一阳隂始于姤至于剥而五隂盛刚为柔之所剥故曰剥剥也柔变刚也以时言之则柔变乎刚下剥乎上邪剥乎正小人剥君子之时也当是时也五隂既盛一阳仅存小人道长君子道消徃亦何所利哉故曰不利有攸往小人长也夫当小人道长之时既不利于有所徃矣则顺时而知止乃能观剥之象也盖剥之象其下坤也其上艮也坤顺而艮止此顺而止之之义也夫当小人道长之时苟不知顺时而止而强聒以有徃则与小人立敌而至于陨身流祸也必矣故易于此为君子谋则以观象晓之而又以尚消息盈虚戒之盖处剥之道然也夫有息必有消有盈必有虚理之常也是理也天且弗违而况于人乎所贵于君子固当深知此理也语曰不知命无以为君子也所谓命者即天之理也知天则知天理之所在矣故晓之以观象云者欲其知天也戒之以消息盈虚云者欲其事天也凡此皆处剥之道故也易之为君子谋也如此而东汉之季隂小得志贤人君子不知观剥之象而尚夫消息盈虚之理方且以口舌与之争锋至使刊章逮捕骈首受戮而士为之一空其能不为危言激论身处浊世而怨祸不及者惟一郭泰而止尔絶迹于梁砀之间因树为屋自同佣人者惟一申屠蟠而止尔故司马温公有曰天下有道君子扬于王庭以正小人之罪而莫敢不服天下无道君子括囊不言以避小人之祸而犹或不免党人生昬乱之世不在其位四海横流而欲以口舌救之撩虺蛇之头践虎狼之尾以至身被淫刑祸及朋友士殱灭而国随以亡不亦悲乎夫惟郭泰既明且哲以保其身申屠蟠见几而作不俟终日卓乎其不可及也
　　象曰山附于地剥上以厚下安宅
　　山髙而地下其势至不侔也今也山附于地则髙者下矣此地剥之象也原其所以然盖亦下不厚而髙者頽址不安而髙者危故也为人上者欲安其居而无倾危之患者则亦务厚乎下而已矣盖下者上之本也务厚乎下则其本固矣未有基本既固而能剥者也书云民惟本本固宁盖谓是也
