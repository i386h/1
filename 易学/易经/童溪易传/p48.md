<!-- { "loadSidebar": true } -->
　　曰柔得位而上同者谓六四也九五涣之君也以阳刚正位乎上以主天下之涣六四五之佐也以防顺居近宻之地以涣天下之难故曰涣其羣谓其所涣也涣乎天下之众而不止于其身如六三而已也此其吉所以为光且大也夫六四能涣天下之难则能合天下之涣矣故曰涣有邱邱聚之大也合天下之涣而聚之此其吉所以大也夫岂涣其躬而巳哉故又曰匪夷所思夷等夷也谓六三也夫四与三均是柔也然三涣其躬而巳四则涣其羣而能合天下之涣而聚之此岂六三思虑之所及也河南曰四五二爻爻义相湏故通言之方涣散之时用刚则不能使之怀附用柔则不足为之依归四以防顺之正道辅刚中正之君君臣同功所以能济涣也元吉光大不在五而在四者二爻之义通言也朱子发曰宣王承厉王之后天下离散召伯之徒佐王建国亲诸侯遣使劳来安集涣其羣也
　　九五涣汗其大号涣王居无咎象曰王居无咎正位也九五涣之君也当涣之时为涣之君宜有新民之大命合涣之大政以施诸人故曰涣汗其大号谓其号令一涣而不复反也故取汗为象涣王居无咎象曰王居无咎正位也者朱子发曰涣之时民思其主故王居正位乃无咎在他时安居不能顺动则有咎矣故禹别九州而始于冀汤胜夏而归于亳武王胜商而至于丰王正位则涣散者知所归矣涣一也而再言之者汗其大号取其散所以欲涣也王居正位取其正所以合涣也
　　上九涣其血去逖出无咎象曰涣其血远害也
　　上九以阳刚之才当涣散之终祸难既散脱然处无用之地所谓功成而身退也故曰涣其血去逖出血有所伤也涣其血则能远去祸害而无所伤矣逖逺也时当避去而犹昧夫逺引之义则亦未能无谤咎也故去必逖出而后无咎此张子房从赤松子逰大夫蠡去越之时也
　　【兊下坎上】节亨苦节不可贞曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
　　有一言足以尽天下事物之理曰中是也中则无过无过则可以通行而不穷否则易穷矣易之有节以言事之有所止也所止者何止于中而已矣惟中故亨此卦德所以言亨也夫天下之事不刚则柔刚过则暴柔过则纵惟节之六爻以六三之柔而节初九九二之刚以九五之刚而节六四上六之柔刚柔有节各居其三而九五九二又居二卦之中刚而不至于过此节道之所以亨也故曰节亨刚柔分而刚得中此指六爻三刚三柔与二五之刚中以言节之亨也夫节贵于中不中则过过则苦矣此非人情之所堪也岂可以此为正乎上六之苦节贞凶是也朱子发曰凡物过则苦味之过正形之过劳心之过思皆曰苦苦节则违性情之正物不能堪岂正道也哉申屠狄之洁陈仲子之亷非不力也立节太苦不可正也故曰苦节不可贞其道穷也此又指上六以戒苦节之过也夫人之情乐于纵肆而恶于止节今也务行乎人情之所恶者而于人情之所乐者则务禁止之凡此皆人情之所难者夫务行乎人情之所难行之事凡易之所谓行险者然有道焉使人于其所难行者行之而不惮而惟上之从焉者盖有以说之故也夫惟有以说其心则俾之行其所难行者将如履平地矣又奚以险为哉此节道之善也故曰说以行险此又指兑坎二体之用以言节之义也司马温公曰兑说也和易也坎险也严峻也知说而不知险则民不肃知险而不知说则民不亲不肃则慢不亲则乖慢与乖乱亡之道也是以说以行险得节之宜也夫节物者无其位则不能行无其道则不可久九五节之位也以九居五于位为当此节物之有其位也中正节之道也既中且正可以通行而不穷此节物之有其道也故曰当位以节中正以通此又指九五一爻以言节之主也虽然节之为道此岂特人道为然也而天地之道亦莫不然今夫天地二气之运行也十有五日一气四十有五日一节故一嵗之中凡为气者二十有四而为节者八而后四时由此而成使其无节则二气失序矣制度之立也实似之故十一者取民之制而量入以为出者用财之度财用于上既旡或伤则上之取民亦旡所害故曰天地节而四时成节以制度不伤财不害民此又即天地之节以明人君之节也然则中正也者固节之道而制度也者又中正之道所寓焉
　　象曰泽上有水节君子以制数度议德行
　　泽水所钟也泽上有水当其分限而止不满溢也故为节之象数度所以为节也德行欲其中节也古者之制噐用宫室衣服也莫不有多寡之数隆杀之度存乎其间使贱不逾贵下不侵上以是为节故贵贱上下各安其分存于中为德发于外为行随时合宜无过不及则为中节如禹稷之于平世顔子之于乱世曽子之去子思之守是也而孟子于此数君子也则槩以同道与之其善议德行也欤
　　初九不出户庭无咎象曰不出户庭知通塞也
　　节当止之时也初至下之位也九能动之才也夫当止节之时居至下之位虽有能动之才未可动也故曰不出户庭无咎户庭所处之尤而不与物接者也夫有能动之才以时与位之未可者也故谨宻以自守而非务为离世絶俗之事故无过咎大抵通则行塞则止吾非戾通以就塞也当此之时居此之位分所当然故也所贵乎君子者知此而已故象曰不出户庭知通塞也此回居陋巷之时也
　　九二不出门庭凶象曰不出门庭失时极也
　　二视初位已得中中则不塞而通矣故有门庭之象盖门庭之视户庭已非尤防故也夫苟以时当止也吾虽有能动之才亦宜如初之不出焉则有失时之凶矣夫通则行塞则止此君子之所当知也初塞则止二通则行斯不昧于通塞矣而二也亦效之而不出焉则其失时一至于此能无凶乎故象又曰不出门庭凶失时极也极至也谓其当出不出失时之至也然九二之刚得中亦未必至是也易特因初九知通塞之义而示之戒云此韩退之贻书少室山人之时也
　　六三不节若则嗟若无咎象曰不节之嗟又谁咎也三说体也而居下体之极失正而不中所谓极乎说而不知节也夫说极则忧来忧之来皆不自节致之何所归咎乎故曰不节若则嗟若无咎而象曰不节之嗟又谁咎也君子以礼约巳以道制欲非无所说也说而不至于极故无不节之嗟若六三极乎说而不知节何足以语此朱子发曰此爻与离之九三不鼓缶而歌则大耋之嗟凶象异而意同
　　六四安节亨象曰安节之亨承上道也
　　夫天下之事不可以勉强为也而节道尤不可以勉强为也盖节而勉强则在巳者为难行而在人者为难从此非可久之道也九五居中履正为制节之主而四也以柔居柔正也上乘乎五故刚柔相济而成制节之功此非有所勉强而然也故曰安节亨而象曰承上道也盖中正者九五之节道也六四以柔顺利正之德承之而无所违此非安于节者能若是乎其亨宜矣河南曰节以安为善强守而不安则不能常岂能亨也
　　九五甘节吉徃有尚象曰甘节之吉居位中也
　　曰当位以节中正以通盖谓五也五当位居中以中正之道制节于上在己则安行在人则易从故曰甘节吉谓其无苦刻难行之道故也夫其为节也无苦刻难行之道则自斯以往可以通行而无穷无穷则有功矣故曰往有尚有尚谓有功也坎曰行有尚往有功是也安定曰味之甘人所嗜也节之道人所恶也今五为制节之主能以中正为之使人乐从如嗜甘味也所以得其吉矣
　　上六苦节贞凶悔亡象曰苦节贞凶其道穷也
　　司马温公曰三极说而过乎中故曰不节若则嗟若上极险而过乎中故曰苦节不可贞盖节道至九五为中且正过乎此则非中正矣上六所处过乎五而极乎险人所难堪者也此所谓节之苦也故于贞为凶而其道不得不穷谓其道不可通行于世也然又曰悔亡何也曰世之单人匹夫行一介之行以佛氏之寂灭老氏之空虚徃往自信其说至于老死而不知悔者皆如此此上六之悔所以亡也

　　童溪易传卷二十五
　　钦定四库全书
　　童溪易传卷二十六　　　宋　王宗传　撰
　　【兊下巽上】中孚豚鱼吉利渉大川利贞曰中孚柔在内而刚得中说而巽孚乃化邦也豚鱼吉信及豚鱼也利渉大川乗木舟虚也中孚以利贞乃应乎天也
　　昔左氏以信不由中责周郑二国易有中孚信之由中者也以成卦观之在二体则为中实在全体则为中虚盖中不虚则有所累有所累害于信者也中不实则无所主无所主则又于信为失矣故曰中孚柔在内而刚得中此指三四之中虚与二五之中实以言中孚之成卦也夫在人有自然之心天下有自然之理得其自然之心而顺其自然之理则说于下而防于上矣此非诚信足以为感化之本其能致然欤故曰说而防孚乃化也此指兊防二体之用以言中孚之及万民也中孚卦徳有取于豚鱼吉者盖豚躁而鱼畏物之难感者也信能感豚鱼则其信至矣朱子发曰先王之交万物无非信也取之必有时用之必有节风有驺虞信及豚也颂有潜信及鱼也动物蕃息莫如豚鱼信及豚鱼上下草木鸟兽无所不及而至诚之道可以賛天地之化育如是乃吉故曰豚鱼吉信及豚鱼也此指豚鱼以言中孚之及物也夫诚信之道无所不利仗诚信以济险难则如乗虚舟而无覆溺之害矣岂有不利者乎朱子发曰乗木之利乗桴不如乗舟重载以越险不如乗舟之为安仗诚信以蹈大难犹乗木而其中枵然岂复有风波之虞哉古人虚已游世五兵兕虎不能害用此道也故曰利渉大川乗木舟虚也此又指卦画之中虚以言中虚之可以济难也夫诚者天之道也天之道在人则曰性而在性则曰正而巳矣正者中孚之本故中孚之卦徳所利者贞而此性之贞发为是孚无非用中之信也天人相感通之理尽在是矣故曰中孚以利贞乃应乎天也此又指中孚之所本者正以言中孚之可以应天也夫诚信之道大可以化微可以及物髙可以应天险可以济难此非中虚而无所累中实而有所主其效岂足以至是哉
　　象曰泽上有风中孚君子以议狱缓死
　　程河南曰水体虚故风能入之人心虚故物能感之风之动于泽犹物之感于中故为中孚之象夫物之感动乎中者无若刑狱之最可恻者也盖死者不可复生而刑者一成而不可变故君子于此加恻焉而尽吾中心之诚以处之臯陶之称舜也而曰罪疑惟轻又曰与其杀不辜宁失不经故汉法于疑狱则有谳而周官亦有八议之辟盖不如是以其一成而不可变之刑而加诸不可复生之死非君子所谓尽心者故议狱者所以缓其死谓其有未必死者存也程河南曰君子之于天下之事无所不尽其忠而议狱缓死最其大者是故中孚之象有取于此
　　初九虞吉有他不燕象曰初九虞吉志未变也
　　夫君子以自信为本不能自信而汲汲焉以求人之我信则末矣世之庸人浅夫中无所得人之见信则以为喜或不之信则歉然也夫岂知君子有自信之学也哉九以刚明之才处中孚之初于位则下于事则始也当此之时固宜审度以自信为本故曰虞吉夫苟未能自信而求信于人则是有他也志或有他则中心揺揺失其所安矣故曰有他不燕谓其信否不卜之已而卜之人故也夫惟当中孚之初必先自信而不变其志以求信于人此初之所以吉于虞也故象曰初九虞吉志未变也
　　九二鹤鸣在隂其子和之我有好爵吾与尔靡之象曰其子和之中心愿也
