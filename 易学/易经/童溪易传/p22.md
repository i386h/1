<!-- { "loadSidebar": true } -->
　　五之所以自畜之道何也曰以六居五体柔而御刚也夫惟体柔而御刚故有豮豕之牙之象夫豕之不能自巳其刚躁之性则必以是牙为物之害也当止畜之时若强制其牙则用力愈劳安能已其刚躁之性邪惟豮去其势则牙虽存刚躁自已人君之自畜如此所以吉也夫豕之有牙其刚在内豮去其势则虽有刚利之具而不自用矣此以六居五之象也艮为黔喙之属故取象于豕人君处天下之利势生杀予夺其权固非轻也若不能谦虚无我去其势而不恃焉则已且不能自制其能胜亿兆欲利之心乎故必去其势若豮豕然则虽有是牙不为物害矣故象曰六五之吉有庆也有庆之视有喜则有小大之异何者其位异故也书之吕刑云惟敬五刑以成三徳一人有庆兆民頼之夫穆王言刑而及于徳而曰此一人之有庆而兆民之所頼也则六五之豮豕去其势而驯其牙之效也易家曰攻其特而去之曰豮
　　上九何天之衢亨象曰何天之衢道大行也
　　曰刚上而尚贤则上九是也九以阳徳而居五之上为五所尚故能以身任天下羣才之责而尸大畜之功此所以有何天之衢之象天衢通显之地也下之三阳由已上进故九三曰良马逐又曰利有攸徃又曰上合志也此贤者之道所以亨也故曰道大行也何如何校之何释文曰梁武帝读音贺是也言以身任天下羣才之责当畜贤之时为五所尚主张贤路贤者之得志莫盛于斯也

　　童溪易传卷十二
<经部,易类,童溪易传>
　　钦定四库全书
　　童溪易传卷十三　　　宋　王宗传　撰
　　【震下艮上】颐贞吉观颐自求口实曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时义大矣哉
　　颐合艮震而成体上下二阳中含四隂上止而下动外实而中虚颐之象也颐养也颐之卦德曰贞吉而释之曰养正则吉也以言君子之所养不可以不正也昔者乐正子之从子敖游也孟子曰我不意子学君子之道而以餔啜也穆公之亟餽子思也子思不恱摽使者出诸大门之外北靣稽首再拜而不受曰今而后知君之犬马畜伋则君子之所养其可以不正矣乎谓之养正则吉则养以不正其凶又可知矣观颐观其所养也谓自内观外观夫人之所养也所养者正欤则君子也所养者不正欤则小人也观其所养则人之正不正无所逃矣自求口实观其自养也谓自外观内反观已之自养自养者正欤则君子之道也虽贫且贱不去也自养者不正欤则小人之道也虽富且贵不处也观其自养则凡自实诸口者所谓正不正亦无所逃矣然则有一言足以尽颐之道曰正而已矣虽然颐之道不正则本不立不大则用不周圣人将欲极言颐之道故又言天地圣人之所养以賛其大正以始之大以终之颐无余蕴矣夫万物之生盈乎天地之间或动或植无有不得其生者实天地有以养之也圣人之于万民也亦然故养贤以及万民昔汉文帝之诏曰方春和时草木羣生之物皆有以自乐而吾百姓鳏寡独穷困之人或阽于危亡而莫之省忧为民父母将何如其议所以振贷之呜呼汉文帝养万民者也惜夫不知所以养万民也夫圣人之心其与天地之心亦一矣然圣人与天地必欲同其功则不可以若是屑屑也有要道焉曰养贤是也盖养贤者乃所以养万民也孟子曰尧舜之仁不徧爱人急亲贤也是也使其家赈而戸贷之则布帛酒肉之赐今日之惠也其如来日何此无他天地固天地而圣人则人耳其所养岂不有次第矣乎故曰天地养万物圣人养贤以及万民卒也圣人与天地同其功而人亦不以所养之次第议圣人此之谓善法天地者也论颐至此则颐之时岂不大哉故賛之曰颐之时义大矣哉程河南曰或云义或云用或止云时以其大者言也万物之生养时为大故云时
　　象曰山下有雷颐君子以慎言语节饮食
　　山物之善止者也雷物之善动者也山下有雷则动有止之谓也颐之在人也则亦下动而上止故以动有所止为颐之象言语自内出者也饮食自外入者也颐养也谨言语者所以养德节饮食者所以养生此内外交相养之道也夫言语不谨则招祸饮食不节则生疾皆非自养之道君子观动有所止之象则有得于养之道也河南曰在身为言语于天下则凡命令政教出于身者皆是也慎之则无失在身为饮食于天下则凡资财货用养于人者皆是也节之则无伤
　　初九舍尔灵观我朶颐凶象曰观我朶颐亦不足贵也
　　颐之成卦爻之具阳德惟初九上九是也上九以阳德在上尸颐之功凡出乎其下者皆由之以养故曰由颐初九以阳德在下其视上九亦何慊焉然初震也上艮也动而下者则其视止于上者有慊者多矣故颐之初爻设尔我之辞而深尤乎初之自失焉灵云者以况则初九有可贵之质也初九以诸爻皆由上九以养故舍其可贵之质而亦求养于上九尔谓初也初有可贵之质不能操而存之而轻动以求养于人故尔之我谓上也上以阳德止于一卦之上而尸颐之功故我之朶颐云者诸家皆云朶动也非也朶无动意草木之华擎乎枝叶之上谓之朶上九以一阳在羣隂之上此朶颐之象也而初自下观之故曰观我朶颐河南曰初之所朶颐者四也此泥于爻应也而亦以朶动其颐为义非也防之九二防之主也故曰童防求我我谓二也上九在上颐之主也故初之观也而曰观我朶颐若泥于爻应而曰我四也则失之矣盖六四隂也隂求养于阳之不暇安能养初乎夫初之舍其可贵之质而动以求养于人则其所贵者复安在邪此所以为凶而象谓其亦不足贵也乐正子所谓善人也信人也一从子敖游而孟子以餔啜罪之盖闵其舍其可贵者而亦不足贵故也
　　六二颠颐拂经于丘颐征凶象曰六二征凶行失也颐之中爻二三四五皆隂莫不正于六三莫正于六二与六四也二与四皆曰颠颐二与五皆曰拂经何也曰二处四隂之下此颐之颠也四处艮体之下亦颐之颠也故皆曰颠颐隂与阳居相应之地此易之经常也二之于丘颐五之从上皆非易之经也故曰拂经夫六二处四隂之下而颠以自反以自养其正可也然不得谓之吉如六四者二亦震体不以静退许之上九颐之主也然二之于上九非其应也然不能固其静退之操则亦不顾其非已之应也而动以即之故其征也为凶丘在外而髙者谓之上九也上九艮也艮为山故有丘象夫不固其静退之操而自反以养其正而即其非已之应以求养焉以是为行所失甚矣故象曰六二征凶行失也盖言上九虽颐之主而非二之应也夫六二虽以隂居隂正也然属震体故有征凶之戒
　　六三拂颐贞凶十年勿用无攸利象曰十年勿用道大悖也
　　颐之卦德曰颐贞吉彖曰养正则吉也以六居三正乎其与颐之卦德大相悖逆故曰拂颐贞凶所谓养正则吉养不正则凶也夫六三之自养如此而上九与之居相应之地则上九之所养失其人亦可知矣故戒之曰十年勿用无攸利然则此虽六三之罪也而上九亦不能无失焉何者养道之大悖也以诸葛孔明之智也而失之魏延杨仪以魏郑公之贤也而失之杜正伦侯君集小人之小有才而不可用者例皆如此君子与之居相应之地不亦过乎十数之终也其曰十年勿用云者深戒之辞也
　　六四颠颐吉虎视眈眈其欲逐逐无咎象曰颠颐之吉上施光也
　　以六居四正也而又处艮体之下所谓自反以养其正者也故曰颠颐吉曰吉云者未尝求养于上九而上九颐道之成也其光自然有以下施乎四故也何也同体以相贲故也夫四之与初固其应也然初九方且舍已之灵以观上九之朶颐巳且不能自养六四何赖焉故四当艮之初止于其所自养以正而以隂静自守下无赖于初而上亦无求于上故有虎视眈眈其欲逐逐之象焉夫虎之视也眈眈然其闲雅之态自若也何者不骋其欲故也谓之其欲逐逐云者何也犹之曰其欲逐去而无余也如此则当颐之时下无赖于初上无求于上其所以自养也庸何咎乎夫六二之与六四皆正也而四则曰吉曰无咎而二俱无有焉反有征凶之戒者震动之与艮止其体性不同故也
　　六五拂经居贞吉不可渉大川象曰居贞之吉顺以从上也
　　五君位也而以六居之养道之不足也养道之不足而资养于上九上非其应也但以在已之上故近而比之亦曰拂经虽然于经虽拂而上九以阳德在上尸颐之功而六五谦虚无我以隂承阳阳上而隂下故有居贞之吉而象曰顺以从上也以言六五非正也以隂承阳以顺从上隂阳各正其所故曰居贞吉也五之于上虽曰拂经而有居贞之吉二之于上亦曰拂经而于征则凶何也曰五之于上以其同体而比之所谓亲贤也二之于上非其同体若动而即之则附势而已矣大川在艰难变故之地也六五以隂柔之才方赖刚明之贤以养于已若施之艰难变故之地则不可也故曰不可渉大川河南曰以成王之才不至甚柔弱也当管蔡之乱几不保于周公况其下者乎故艰难之际非刚明之主不可也
　　上九由颐厉吉利渉大川象曰由颐厉吉大有庆也程河南曰上师傅之位也夫以刚明之德居师傅之任而以养道佐五以养天下而天下由之以养故曰由颐夫权重位髙则易危古者人臣之当此任也上足以保乎君下足以信乎人内足以保其身使君臣上下兼受其福夫岂偶然乎哉是必以危厉自处常懐兢畏而致然也故曰由颐厉吉而象曰大有庆也利渉大川云者夫以六五之才不足以济难而上赖于已则当此任也茍不竭其才力以济天下之艰危则天下何赖邪盖以君民上下之心而济天下之难何施而不利乎故曰利渉大川豫之九四天下由之以豫故曰大有得颐之上九天下由之以颐故曰天有庆也
　　【巽下兊上】大过栋桡利有攸往亨曰大过大者过也栋桡本末弱也刚过而中巽而说行利有攸徃乃亨大过之时大矣哉
