<!-- { "loadSidebar": true } -->
　　丰者时之极盛者也何谓极盛曰在万物则为众多在生齿则为繁庶在幅员则为广远在庶事则为详备在人材则为茂盛在国家则为殷富在天下则为平治而在功业则为光明而盛大也故卦之德曰丰亨而曰丰大也夫卦之所以为丰者合离震而成也离明而震动明则足以有照动则足以有行明动相资此致丰之道也故曰明以动故丰此合离震二体之用以言丰也夫数榱之室非甚大也功力不至则积日累嵗而不能成丰大之世其所谓大也固若是其盛也为人君者苟无其道以致是大则是大也其能如是其盛乎故夫致丰之道惟王者为能至之何则所尚者大也何谓所尚之大曰明以动是也非明则无以照非动则无以行故夫所以致是丰者此道也语其能尽此道者非王者则不可故曰王假之尚大也假至也此又即明以动之义以言惟王者为能尽致丰之道也夫所谓致丰之王者非六五乎六五以隂柔居尊位而属震体有震惧惊忧之象当此之时圣人则戒之以勿忧离明在下日未中之象也日而未中则照有所不周当此之时圣人又勉之以宜日中盖以惊忧自沮则动有所不足也照有所不周则明有所不足也此非尚大之谓也圣人于此又不得不有所戒又有所勉也故曰勿忧宜日中宜照天下也此又即六五与震离之象以为王者之戒与勉也虽然致丰易保丰难人知今日之丰生于前日之不丰也又乌知后日之不丰生于今日之丰邪故圣人于此又因勿忧宜日中之一辞而别演其义曰日中则昃月盈则食天地盈虚与时消息而况于人乎况于神乎所以示万世人主处丰之大戒夫日既中矣则当倾昃月既盈矣则当缺食此丰不常丰之譬也何则天地之理时息则盈时消则虚今日之盈乃后日之虚息而不已之所致也后日之虚又今日之盈消而不已之所致也是理也此天地之所不能违也故夫天地之盈虚在隂阳则为进退在万物则为盛衰而其章章在目可以日夜验之者则日之中昃与月之盈食也由是观之则时消时息而盈虚继之此虽天地之大犹不能违而况人与鬼神乎盖天地之间聚而为人散而为神者此即天地盈虚之理然也经曰精气为物游魂为变是故知神之情状是也夫观日月之昃食而知天地之盈虚观天地之盈虚而知人鬼之聚散天地万物之理不可常盖如此也不因此之理而知丰之不常丰也而尽其所以保丰之道可乎何谓保丰之道曰持其盈守其成如成周之成王是矣夫成周之世以万物则盛多矣以四方民则和防矣以土宇则昄章而孔厚矣以礼与乐则庶事大备矣以人才则荡荡乎其多矣以曽孙之稼之庾则如茨如梁如京如坁矣以当时之治则既醉太平矣以功业之盛则又有酌以告成矣此所谓丰大之世而极盛之时也使其不能持其盈守其成安能保是丰邪然成王所以持其盈守其成者何如曰吾尝以诗考之嬛嬛在疚见于朝庙之言成王不敢康见于郊祀之什予其惩而毖后患莫予荓蜂又见于求助之作此其故也
　　象曰雷电皆至丰君子以折狱致刑
　　雷既至电亦至焉两者相防而震耀于天地之间使人掩耳闭目之不暇何其盛哉此雷电皆至所以为丰之象也夫震雷离电施之人事则刑狱也故传曰为刑罚威狱以天之震曜然刑狱之事岂君子之得已也不过将以耸惧夫人而使之皆知警畏云尔故夫法离明以折狱象震动以致刑明以折狱则足以照其幽枉之情动以致刑则足以施其刚威之用震曜并行下皆警畏此所以法雷电皆至之象也河南曰噬嗑以明在上而丽于威震王者之事故为制刑立法丰以明在下而丽于威震君子之用故为折狱致刑旅明在上而云君子者旅所以愼用刑与不留狱君子皆当然也
　　初九遇其配主虽旬无咎往有尚象曰虽旬无咎过旬灾也
　　初九明之初也九四动之初也在他卦则阳与阳为非应在丰卦则雷电皆至明动相资以成其功盖明而非动则明无所用动而非明则动无所之两者可以相有而不可以相无故初遇四则谓四为配主四遇初则谓初为夷主也配如广大配天地变通配四时以言其均敌也夷等夷也犹之曰莫适为尊卑也故两者相遇皆曰主云夫人之情势均则不相下不相下则怨隙生矣惟丰之初与四明动相资故虽势均而力敌不为过咎故曰虽旬无咎旬十日也十日之数天地相函竒耦错居而无或赢或踦之处何者适均故也初与四其势虽均而非其应往与之遇明动相资以成其功故曰往有尚有尚云者谓有功也故坎曰行有尚往有功也是也虽然明动相资以成其功则不以势均力敌为过咎也或有求胜之心而无相济之意则相先以相失嫌怨搆而灾害生矣此灾害不生于相资而生于相胜也故象复戒之曰虽旬无咎过旬灾也
　　六二丰其蔀日中见斗往得疑疾有孚发若吉象曰有孚发若信以发志也
　　六二明之主也无应而不动有明而无用者也故体柔居隂以自蔽晦而有丰其蔀之象蔀草芥隂蔽之地也当明之时而居隂蔽之地不丰其明而丰其蔀者也日中明盛之时也当明盛之时而所应者六五昏暗之君故曰日中见斗斗昏见也居中而主运平六五之象也夫二与五居相应之地然以隂应隂未能必其见用乃所以自取嫌疑忌嫉也何者嫌疑忌嫉之心闇主之所不免也明而复昏故易得此故曰往得疑疾虽然当此之时居此之位以其见疑见嫉也而遂已乎曰未也程河南曰君子之事上也不得其心则居其至诚以感发其志意而已苟诚意能动则虽昏可开也虽柔弱可辅也虽不正可正也古人之事庸君常主而克行其道者已之诚上逹而君见信之笃尔管仲之相桓公孔明之事后主是也故曰有孚发若吉而象曰信以发志也
　　九三丰其沛日中见沬折其右肱无咎象曰丰其沛不可大事也折其右肱终不可用也
　　按陆氏释文云沛古本或作斾谓幡幔也王辅嗣胡安定程河南朱子发蘓东坡皆因之又曰沬字林作昧斗杓后星也郑氏亦读作昧子夏传云昧星之小者胡安定程河南亦云昧微星也朱子发依字林所释曰昧斗后小星微昧之光夫幡幔悬于上而蔽于下障蔽光明之物也此上六之象也五有斗象上居五后则沬居斗后也则沬亦上六之象也九三以阳居阳有能为之才者也然当此之时为丰之主者六五也五既柔暗而三之所应者又上六也则上者既有以蔽乎下而九三虽有能为之才亦无所施也故曰丰其沛以言其有所障蔽而然也又曰日中见沬以言其所见者微而昧也肱之在人也所以辅佐上体者也所谓右肱尤其有力者此九三以能为之才而应乎上之象也然三固有是才矣而其所应者昏闇之人也则无以施其用矣此所谓折其右肱也然则当此之时有能为之才而无所用也又何所归咎乎故曰折其右肱无咎以言君子之心初无所怨无所尤也象曰丰其沛不可大事也者夫丰大之世明动相资乃能成丰三有是才而上之人既旡足頼如此则丰大之功何自而可成邪故曰不可大事也人之所恃者右肱也所谓可以大事者此其具也今也右肱既折所以胜大事也者无其具矣故又曰折其右肱终不可用也此盖重叹九三有是才而其用不施也
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　九四动之主也当明盛之时处近君之位然其所居者隂也而又位重隂之下故与六二同其象而曰丰其蔀日中见斗而象曰丰其蔀位不当也日中见斗幽不明也盖二之丰其蔀日中见斗体柔而居隂而所应者又隂也四之丰其蔀日中见斗者居隂而位重隂之下而所承者亦隂也虽然当明以动之时而四也实为动之主岂以位不当也与幽不明也而可以己乎曰未也初与四居相应之地同德而相济所谓夷主也四若下而与初遇则当此之时其为辅助岂小也未可以势均力敌而不下应之也故曰遇其夷主吉行也
　　六五来章有庆誉吉象曰六五之吉有庆也
　　程河南曰六五隂柔居尊而正体旡虚中巽顺下贤之象圣人设来章之爻以为教耳愚窃谓未可以此罪五也何也盖以六二九四见斗之象观之则五也诚闇主也然当丰大之时所谓以柔闇居尊而正体旡虚中巽顺下贤之象者则上六之丰其屋蔀其家是矣六五则未然也何也其所处者中也所处者中则无自丰自亢之失矣夫古之人君固有闇而明者矣何也闇者我也明者人也以人之明而为我之明则我虽闇何嫌焉固有弱而强者矣何也弱者我也强者人也以人之强而为我之强则我之弱何嫌焉夫惟六五之所处者中也故虽隂柔也而无不断之失虽体震也而无过动之愆此爻辞所以有来章之吉也夫章云者刚柔之杂而成体者也经曰分隂分阳迭用柔刚故易六位而成章六五以闇而资明以弱而资强则自初至四所谓明以动之才者皆入吾彀中矣何者盖吾有以来之故也君臣之相得曰庆有是实而名随之曰誉当丰大之时而五也有来章之吉焉故曰有庆誉吉盖谓有庆有誉此六五之所以吉也而象特曰有庆云者举庆以见誉焉
　　上六丰其屋蔀其家闚其户閴其无人三嵗不觌凶象曰丰其屋天际翔也闚其户閴其无人自藏也
　　上六丰之极也丰之极必亢以六居上所谓愚自用贱自专也其谁与之夫在上曰屋取其能覆而巳矣今也丰其屋翔于天际亢髙之象也在下曰家取其可居而已矣今也蔀其家掩蔽其内幽闇之象也夫屋虽丰而家则蔀则莫之与居矣故又曰闚其户閴其无人闇寂也以言居幽处闇亢髙自絶而人莫之与也故曰自藏也谓之自藏则非人之逺己也乃已之逺人也至于三嵗之久而人犹不之觌焉欲无凶得乎此九三所以甘心于折肱而无所归其咎也然则程河南所谓隂柔居尊而震体无虚己下贤之象也者非六五也乃上六也
　　【艮下离上】旅小亨旅贞吉曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
