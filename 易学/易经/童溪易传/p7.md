<!-- { "loadSidebar": true } -->
　　序卦曰物稺不可不养也故受之以需需者饮食之道也则需云者又有养物之义此象所以有饮食宴乐之説而九五亦曰需于酒食也夫云上于天欲雨之象也故为万物之所需何须乎须此以养故也物得所养则得其生矣故乐也饮食者所以养人也宴乐者所以乐其所养也人君之于天下也固非家至而饮食之也亦非人人而宴乐之也不过使之而各尽其耕凿之利云尔此养天下之道也又使之仰父俯子嬉游顺适而无追胥劳扰之害云尔此宴乐天下之道也夫天下之心所以有待乎上者盖亦不过乎此也君子在上有以慰适天下之望而使之各尽其有生之乐焉此则需之义也
　　初九需于郊利用恒无咎象曰需于郊不犯难行也利用恒无咎未失常也
　　天下之亨势有逺近之不同君子之处事亦随其势之所异需之坎险在前逼近则为泥九三是也渐近则为沙九二是也最逺则为郊初九是也故迫近于难则欲致其敬渐近于难则欲处以衍最逺于难则欲其不失常也夫处无事之地则不可以越常而犯难初于坎水为尤逺所谓无事之地也故曰需于郊而以安常守分为用者乃其所利也夫处无难之地而不以犯难越常为行而以安乐守分为用庸何咎乎或曰需之险在前也非无难之世以初九刚明之才岂无救世之志欤曰当需之时位卑而时未可患难未切于已而不可以轻试于难若以越常犯难为行孟子所谓乡邻有鬭被髪缨冠而徃救之惑也
　　九二需于沙小有言终吉象曰需于沙衍在中也虽小有言以吉终也
　　沙视郊则去坎水为近矣然未之溺也故曰需于沙沙平衍之地也九二以刚居中故又曰衍在中也故君子之济夫难也岂务与之交相为敌欤夷然以寛裕自处亦还以寛裕处夫物而期于吾不彼撄彼不吾倾而已矣夫如是则始焉虽不免薄有所嫌小有所疑终焉释然祸去而难平矣故曰小有言终吉此君子之善济夫难也昔诸吕之难亟矣而陆贾乃从容于平勃之间未尝少激其势也俄而将相交欢而左袒一呼吕宗覆矣若贾者可与论需之终吉也其能身位俱荣冝哉
　　九三需于泥致防至象曰需于泥灾在外也自我致防敬慎不败也
　　泥视沙则去坎水为已迫矣是与防难相邻已不容髪矣故曰需于泥致防至夫防自外至而九三处内外之交而与之邻焉亦势使然也今而谓之自我致防何哉曰警之之辞也夫祸难之至苟以为时势之使然而我无与焉则或坐视其祸而不救者有矣或知救之而不知敬戒之术以致败也亦有矣韩文公守戒之説曰宅于山者知猛兽之为害则必髙其柴援而外施陷穽以待之宅于都者知穿窬之为盗则必峻其垣墙而内固扄鐍以防之此野人鄙夫之所及非有过人之智而后能也今之通都大邑介于屈强之间而不知为之备噫亦惑矣故曰自我致冦敬慎不败也此圣人警九三之辞也
　　六四需于血出自穴象曰需于血顺以听也
　　需之六爻由初九九二九三言之则在内者有以待乎外何也坎险在前故也故初之需于郊二之需于沙三之需于泥皆谓坎险之在前也由六四上六言之则在上者有以待乎下何也三阳上进故也故四之出自穴上之入于穴皆谓三阳之上进也而五之中正则又广言人君待天下之道也是亦有以待天下也夫三阳以刚健之才在下而有待也亦乆矣至于六四则渉隂虚之地而莫遏其进如入无人之墟矣故四之当是冲也需其至而弗之入焉则有伤矣为四计者莫若出其窟穴而顺以听夫三阳之进若安其位而与阳角焉所伤多矣血隂物也穴隂所也皆谓四也夫方三阳之需于下也则指坎之地曰险曰难曰冦曰灾及至于四而三阳有必济之势也则如蹈无人之墟而所谓曰险曰难曰冦曰灾咸无焉圣人阖辟隂阳之防至是而益明矣
　　九五需于酒食贞吉象曰酒食贞吉以正中也
　　司马温公曰有孚光亨贞吉人君所以待天下之道也夫九五居中履正以待天下之须中则养天下而不过而有以尽时措之冝正则不有其功常乆而不已此人君待天下之道也夫酒食所以养人也中正之君使天下皆足其量无求而不获如酒食之适其醉饱焉此则需之义也而苏东坡乃曰九五以酒食待干干必心服而为用陋哉斯言也
　　上六入于穴有不速之客三人来敬之终吉象曰不速之客来敬之终吉虽不当位未大失也
　　出自穴谓当三阳之冲失所安也入于穴谓上与九三居相应之地不拒其进而初九九二皆因之而前不见伤焉得所安也夫在彼者有所待而来则在我者亦必有以待其来彼三阳者有待而来亦乆矣故曰不速之客彼旣有待而来而吾无以待之则其失大矣何谓待之之道曰敬之而已矣夫子戒司马牛曰君子敬而无失与人恭而有礼四海之内皆兄弟也彼三人者虽九三独吾应而九二与初亦吾所不失其亲之人也故居需之终而获吉焉夫上六以隂居隂当位也象曰不当位何也曰阳为客隂为主而且居一卦之上是不当位也不当位则失隂阳上下之义矣然敬则无失以隂而为主于上彼三阳者吾能敬以待之故曰虽不当位未大失也或曰六四之顺以听也则三客之来亦知敬之矣而且与初九居相应之地何为其出自穴不若上六之安需于血不若上六之无所伤也曰三之应上也三居先焉而下二阳因之以进故上得所安而无所伤初之应四也初居后焉而上二阳不因之以进故四不得所安而有所伤也经曰凡易之情近而不相得则凶或害之悔且吝此之谓也
　　【坎下干上】讼有孚窒惕中吉终凶利见大人不利渉大川彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　凡讼必有能讼之才亦必有兆讼之心有是才而无是心则讼何由而生有是心而无是才则讼何由而成讼之成体干以刚居上刚则健而不可屈此能讼之才也坎以险而居下险则深而不可测此兆讼之心也以不可测之心而济之以不可屈之才此所以讼也故曰讼上刚下险险而健讼此以卦才言之也坎之九二之刚实自干来也而居下体之中是以成讼则二其致讼之主也夫以刚居中则中实中实有孚也天下之事无小大皆不可以匪孚而讼之匪孚尤不可也讼而匪孚则妄而已矣故讼以有孚为本窒塞也惕惧也有孚而见窒则不得已而讼窒而不自惕则是好讼也二以一阳而居坎陷之中故为窒坎为加忧为心病故知惕中吉者夫刚未为凶德也过刚则凶矣故讼以刚得中为吉以过刚为凶终凶谓过乎刚也上九之终其讼是矣夫讼所以求直吾情也吾情之旣直则亦可以已矣而复不已则其于人也岂惟挤之罪罟之地而后已而吾之为德也亦不得为吉德矣故曰终凶讼不可成也大人者谓九五也五居中履正是能以中正之道听夫讼也故为天下之所利见夫天下之所争惟中正可以已之故讼之所尚者中正而已苏东坡曰夫使川为渊者讼之过也天下之难未有不起于争今又欲以争济之是使相激为深而已朱子发曰刚险不相下君子小人不相容难始作矣圣人见其讼也戒之以中正戒之以不可成若济之以争是以乱益乱相激而为深矣汉唐之乱始于小人之为险君子疾之已甚其终至于君子小人沦胥以败而国遂亡故曰不利渉大川入于渊也噫圣人示戒之意亦深矣
　　象曰天与水违行讼君子以作事谋始
　　天上运水下注天下之物其行相违莫甚于此故为讼之象凡事终之不善始之不善也夫始善而终不善者有矣未闻始不善而终善者也故君子于作事之始必也絶其争端窒其乱源使讼无由而生是之谓谋始孔子曰听讼吾犹人也必也使无讼乎无讼之道舍谋始不可也
　　初六不永所事小有言终吉象曰不永所事讼不可长也虽小有言其辩明也
　　讼以得中为吉以终讼为凶故于初而致其戒曰不永所事而象曰讼不可长也初六之才柔而顺者也非能讼也然当讼之时而亦有所不能已也故曰小有言谓得罪于四而在我亦不能无言也初六何以得罪于四乎曰初与四居相应之地四下应初疑二间已又疑初之舍已而比二也故当此之时初六不得其平而至于不能无言然二与五两刚不相能而二方且自下讼上则亦何暇间四之应而初亦何心以比二也故小有言而是非之辩如此其明也其初亦非有罪者也故曰终吉以言初之于四始虽不得无言而终相得也
　　九二不克讼归而逋其邑人三百戸无眚象曰不克讼归逋窜也自下讼上患至掇也
　　九二九五在干在中孚则为同德在讼则为不相能之两刚也夫二五之不敌故也而二自下讼之义乎故曰不克讼邑人三百戸二之居有其资比之尺地莫非王土一民莫非王臣奚翅于千万也而二讼之多见其不知量也逋窜也避也眚祸也掇取也二若反而安其在我而避其为敌之地则可以居有其资而无祸患矣苟为自下讼上而不知其为不义则患之至也乃其自取也或曰讼之九二必与五讼乎曰凡恃已之才不安其位分而怨天逆天者皆讼五之谓也
　　六三食旧德贞厉终吉或从王事无成象曰食旧德从上吉也
　　讼者刚健之事而非柔顺者之所能为也故初与三皆云终吉然初之终吉即其初而知其终之有是吉也三之终吉居其终而安享是终吉也夫三以柔顺之才而居下体之终是能以素分自足也何谓素分从乎上者已之素分也谓本与上应故也故曰食旧德贞固也厉危也贞固以自守而无九四九二上下之交焉则虽处危险之极而终吉也或从王事无成者夫讼生于其行之相违而天下之争又起于矜功而伐能三与上居相应之地以柔而从刚以下而从上而不以成功自居是能无讼也故讼之六爻不言讼惟三为然夫一于守而不知义之所当从介者之所为也一于从而不知义之在所守狥夫人之所为也而三则举无是也故曰食旧德又曰或从王事无成而象则曰从上吉也朱子发曰窦婴之于田蚡上下相激至亡其身不知六三之吉也
　　九四不克讼复即命渝安贞吉象曰复即命渝安贞不失也
　　尊则无敌无敌则义不可讼二之于五是也柔则不竞不竞则无与为讼四之于初是也故二与四皆曰不克讼四体刚履柔虽有能讼之才安于所止是亦能反而归诸正邪故曰复即命渝命正理也赐不受命则不知所谓正理矣渝变也变前之为则能安于正理矣复而不变变而不安危也于正理何有哉夫讼非吉德也以知止为吉吉则无失德矣故象又曰复即命渝安贞不失也夫九二之归而逋九四之复而渝皆贵于知反者也故圣人皆以不克讼戒之戒之者惧其恃夫刚也然四有安贞之吉而二无有焉则知自下讼上者圣人所深恶也
　　九五讼元吉象曰讼元吉以中正也
　　得时措之冝之谓中循天理之自然之谓正吕刑曰咸庶中正则中正之道狱讼之所以恃也尚矣讼之九五以天德居中履正而听天下之讼则天下莫不赴焉故彖曰利见大人而爻曰元吉元吉吉之大者也夫九五之吉而大天下之人见大人而利舍中正其可乎故利见大人尚中正也则知中正之道人情之所同尚也九五元吉以中正也则知中正之道以之者九五也舜语皋陶曰刑期于无刑民协于中中也又曰惟兹臣庶罔或于予正正也孟子以狱讼者不之尧之子而之舜而曰此天也而不知此中正也
　　上九或锡之鞶带终朝三褫之象曰以讼受服亦不足敬也
