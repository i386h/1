<!-- { "loadSidebar": true } -->
　　小畜之道至上九成矣君子之志至此亦已行矣始也彖着宻云不雨之戒者惧其强聒以用事而上下之情不协焉故也故有健而巽刚中而志行乃亨之说今也畜道之于五而君臣之志不谋而合则凡君子之所欲言而欲施者无不如志矣故上九当畜道之成而有既雨之象谓隂阳之气至此而交畅矣虽然宻云不雨犹戒于尚徃其能无疑乎故又戒之以既处谓君子之于此时也若犹有所徃而未已则嫌疑之不免矣夫成天下之功易处其成功难若成天下之功而不处之焉则天下之人皆能之何必君子也何也才有余而德不足故也惟君子当夫功之既成也吾之处之若无功焉此非所积所养之厚不矜不伐而能至是邪故曰尚德载而象曰德积载也言其德器之不薄故能有所任载而无满盈之愆也妇道以顺为正也若愆于正则为厉月遡日以为明也月至于望则与日敌矣何者隂盛故也故曰妇贞厉月几望此圣人为畜道既成之戒也此所以终之曰君子征凶有所疑也
　　【兊下干上】履虎尾不咥人亨彖曰履柔履刚也说而应乎干是以履虎尾不咥人亨刚中正履帝位而不疚光明也
　　履者何经曰履德之基也韩子曰德有凶有吉吉凶相辽奚啻燕越然皆自所履而始故北首则燕南辕则越顾其所履如何耳是以君子所履常虞伤害恐惧戒敬不敢夫足书云若蹈虎尾是也故履有取于履虎尾之义履之成卦在于六三兊以少女柔弱之资而履干之刚故曰柔履刚也夫以眇然柔弱之资而履干之刚尊卑小大之势至不侔而刚不吾害者何邪盖有道也説而应之而不与之校是也涉世之道以和说为尚以眇然之躯行之万物之间物至众而已至寡也不以和说为行而务与之忤焉庸免患乎故曰说而应乎干是以履虎尾不咥人亨兊恱也初九九二虽与九四九五敌应其体兊也其性恱也老子曰吾有大患为吾有身噫吾身岂能为吾患邪特患不能行是身耳吾身得所履则亦何徃而不服又何身之为吾患邪故曰亨刚中正履帝位而不疚光明也此九五之所履也又非柔履刚之谓也夫涉世之大莫大于应帝王故也刚也中也正也此九五所履之三德也刚则所履之不息中则所履之无过正则所履之不变以是三德而履帝位庸有慊然之病乎疚病也大抵有所慊于中则行之于外也亦必有所不足今也备是三德以履帝位初无不足之慊则履道之善莫盛于斯也故曰光明也书之称尧曰聪明文思光宅天下称舜曰帝光天之下至于海隅苍生谓以帝者之德履帝之位故其效不得不如是光明故也
　　象曰上天下泽履君子以辩上下定民志
　　天下有自然之理常寓于自然之分之中礼曰天髙地下万物散殊而礼制行矣礼者自然之理也循理而行不逾其节则得其所履矣故履亦礼也上天下泽有自然不易之分故为履之象天下之民尊卑贵贱自有等差然或至于卑逾尊贱妨贵者盖以上下之分不辩故也是故古者谨礼之君子为之立五常之教制五品之爵异士农工贾之业使之车服宫室起居饮食各有常分则天下之民卑不逾尊贱不妨贵其所存蓄自有一定之志可杀可辱而不可使为乱矣
　　初九素履徃无咎象曰素履之徃独行愿也
　　初九以刚明之德而居履之最下之位而上无其应所谓素贫贱者夫素贫贱则亦行乎贫贱而已矣中庸曰君子素其位而行不愿乎其外则履之初九是也故曰素履徃无咎夫上无其应而吾之志愿则亦求其在我者而已矣吾遑他念乎故曰独行愿也所谓在下位不援上初九有焉孟子之无官守言责进退之有余裕是也
　　九二履道坦坦幽人贞吉象曰幽人贞吉中不自乱也夫当履之时进居中位其视初九为得位矣然上无其应则亦与初九同也九二之时履坦坦之道而不忘乎静正而后吉也苟为不然则轻进躁动失其所之中心摇摇与物交战岂不失其中心所守者邪故有幽人贞吉之戒谓以幽静无欲之人而处此地则行道之心不为利禄富贵之所萦乱而后为得其正而吉也孟子曰居天下之广居立天下之正位行天下之大道得志与民由之不得志修身见于世又曰富贵不能淫贫贱不能移威武不能屈此之谓大丈夫则履之九二是也石守道曰九二以阳履隂有幽人之象
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　以全卦观之则兊之柔弱履干之刚説应乎干则曰履虎尾不咥人亨以六三一爻论之则以六居三刚很在内隂暗在外外无所见很以待物故不免涉世之害而曰履虎尾咥人凶卦与爻非固为异也圣人不尽之意互相发明故尔夫是之谓易杨中立曰易中随时取义固不同也夫眇者非能视也比之无目者特一髪之间耳跛者非能履也比之无足者亦一髪之间耳然不可与未尝眇未尝跛者并驾而争明何也眇能视不足以有明故也跛能履不足以与行故也此六三之才也六三以此才而涉世不量可否轻重忤物必罹伤害故曰履虎尾咥人凶盖其所履之位不当故也夫三履之髙位而以隂柔履之岂其所冝邪故曰位不当也九二以阳履隂其才刚明自处隂晦之地乃幽人也六三以隂履阳内幽暗而外刚明武人也以武人而履三之髙位为一卦之主为大君也外无所见很以待物而不免涉世之害昔人所谓盆成括是也张横渠曰大君为众爻之主也武人者刚而不德也
　　九四履虎尾愬愬终吉象曰愬愬终吉志行也
　　经曰四多惧处多惧之地而复以恐惧自处所谓愬愬也四处三阳之后故亦曰履虎尾也始也履虎尾终也无忘其愬愬之戒故曰终吉夫九四之志无忘其愬愬之戒故履虎尾而终吉此其志之所以行也谓其能免涉世之患也在卦德曰履虎尾不咥人亨其九四之谓乎
　　九五夬履贞厉象曰夬履贞厉位正当也
　　九五以刚中履帝位刚则足以有决中而且正则其决也莫不当也矣故曰夬履夬决也夫渉世之大莫大于应帝王履以虎尾为喻而九四所以无见咥之伤者处多惧之地而不忘于愬愬故也以九居五其位固正当矣刚中正之德既无不足之疚然或不知以危惧自处则刚有时而息中有时而过正有时而变矣故居此正当之位又当以危惧自处则夫履之德终无疚病矣故戒之以贞厉厉危也夫当履虎尾之时而危惧戒敬之心不可俄顷而弗置之念而况于九五之位者乎
　　上九视履考祥其旋元吉象曰元吉在上大有庆也上九以刚明之德处履道之成涉世之患吾知免矣其惟此时乎视履考祥者凡吾平生所履歴者迎而距之平心而熟视之而善恶祸福之祥皆不逃乎吾之所考焉故曰视履考祥由是自反而仁自反而有礼则其所履之吉复自此始矣故曰其旋元吉夫以元吉而履诸上位此岂武人为于大君之比哉其大有庆冝矣

　　童溪易传卷六
<经部,易类,童溪易传>
　　钦定四库全书
　　童溪易传卷七　　　　宋　王宗传　撰
　　【干下坤上】泰小徃大来吉亨彖曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　邵康节曰至哉文王之作易也其得天地之用乎故乾坤交而为泰坎离交而为既济也夫天本居上地本居下而泰则干下而坤上此天地之用也亦犹火本炎上水本趋下而既济则离下而坎上此水火之用也程河南曰易变易也随时变易以从道也其是之谓乎学易者知随时从道之説则天地之用得之矣夫泰者通也天地之用交相通之谓也天地之道不能有阳而无隂人之道不能有君子而无小人故泰否二卦隂阳适平君子小人各相半焉虽然时乎泰通则阳为主而隂为客君子之势伸而小人之势屈故小者不能以病大徃者不能以遏来隂时出而佐阳小人日聴命于君子此泰之道所以吉且亨也故曰小徃大来吉亨亨即泰也关子明曰干来内坤徃外则君子辟小人阖故名之曰泰反是则名之曰否作易者其辟君子而通小人之阖也故以君子名其卦以天地言之干来居内天气之下降也坤徃居外地气之上腾也此天地之泰也故曰天地交而万物通也万物通生理遂也以君臣言之二上应五而五下之五下应二而二承之此君臣之泰也故曰上下交而其志同也其志同趋向一也以天地人事而兼言之内阳而外隂则发生自我而隂则顺承之内健而外顺则建立自我而众则皆退而聴之此天下之泰也故曰内君子而外小人君子道长小人道消也夫内外势也消长时也势然则时亦然时然则势亦然此天理人事所以无二道也
　　象曰天地交泰后以财成天地之道辅相天地之冝以左右民
　　朱子发曰泰者天地之交也财成辅相以人道交天地也以左右民立人道也夫天地之道隂阳四时是也天地之宜则春宜生夏冝长秋冝收冬冝敛之类是也财成其道辅相其冝则因天之时用地之利耕垦播殖疏导粪溉各有法制以授之人使之不失其利以尽生养之道此左右之也司马温公曰夫万物生之者天也成之者地也天地能生成之而不能治也君者所以治人而成天地之功也非君则天地何以得其通乎此以人道交天地之谓也
　　初九拔茅茹以其彚征吉象曰拔茅征吉志在外也君子之行违视时而已矣时乎泰则君子之道亦泰故以其彚征时乎否则君子之道亦否故以其彚贞此否泰之初皆有拔茅茹之象而以其彚征以其彚贞之随以异也茅之为物生于草野侧陋之地然以洁白为质君子在下之象也茹云者其根茹然而从引类之象也时乎泰亨则君子之类莫不上进故犹之茅也其所谓茹然者皆以类从也故曰以其彚征吉彚类也征进也当是时君子之类吉于上进故也九二九三乃初九之同类者也隂来下阳外有其应故象曰志在外也程河南曰君子之进必以其类不惟志在相先乐于与善实乃相赖以济
　　九二包荒用冯河不遐遗朋亡得尚于中行象曰包荒得尚于中行以光大也
　　六五泰之主也九二以刚中之才居相应之地所谓上下交而其志同者故当君子道长之时以天下人才为已任而君子之类兼收而并用之无有或遗之者然亦非有所谓朋比者一以大公为心故能以刚中之德而上配夫六五柔中之主以共成此泰亨之治何也初九之君子处草野侧陋之地有茅茹之象而九二则从而包之故曰包荒九三之君子以刚健过中之才艰难以守正而九二则从而用之故曰用冯河冯河云者谓其歴涉艰难之才也荒者不包歴涉者不用则有忌贤嫉能之失矣岂能亲近羣才而与之同升乎故曰不遐遗荒者能包歴涉者能用则有兼收并用之德又岂牵于私昵而有朋比之嫌邪故曰朋亡如此则九二以刚中为行得以上配夫柔中为行之主此岂浅中狭褊者之所能与哉故曰包荒得尚于中行以光大也谓其当君子道长之时能以天下人才为已任无所遗弃无所朋比一以大公为心大臣之道不狭且陋如是也象举包荒一语而下文之义亦兼举矣此亦省文之例也昔者伯禹之宅百揆传说之求俊乂周公之举百工皆以天下人才为已任者然也下至李唐之世房乔杜如晦为相如王魏善谏则逊以直英衞善兵则济以文夫王魏二子其初亦皆疎讐之臣尔英衞二将又非所谓冯河越险之勇者也皆得以行其志者盖以房杜为相故也
　　九三无平不陂无徃不复艰贞无咎勿恤其孚于食有福象曰无徃不复天地际也
