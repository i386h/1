<!-- { "loadSidebar": true } -->
　　呜呼予学易至此章乃知圣人忧世之心如此其深且至也何也不有其所有而尽以其所有者发之于易故也夫圣人之所有者安在乎曰此性之所见者是也此性之所见而伊尹之所谓先觉也有是先觉故以觉后觉爲已任此圣人忧世之心也然则见天下之见天下之动圣人之先觉其在兹乎故易象与爻由是而立焉然则圣人区区于立象与爻何也曰爲天下后世之言动设也使天下后世言无过言行无妄动即是象与爻而有得焉此则圣人作易之本心也夫事物之理寓于幽微深远之地者天下之也兆于纷错杂揉之地者天下之动也圣人皆有以见之明若观火故三竒之干以天而形容之三耦之坤以地而形容之以至震雷巽风之其所以形容之者莫不各当其所拟而凡物之宜然者如马如牛如龙如鸡之各得其所取之象易之有象其是之谓欤防逢其适而于时爲通若干之九二出潜离隐则爲天下文明之时若观之六四观国尚賔则爲利用賔于王之时凡此之圣人洞观其然而典礼于以行焉所谓典礼者时然而然不失乎天之所秩天之所叙者云尔圣人又虑夫人之昧夫此也而系之辞焉而曰如此则吉反此则凶分别剖断明以告之易之有爻其是之谓欤夫象之所言者天下之至也如言田获三狐载一车之近于恢诡谲怪宜若可恶也而圣人之意则于此乎尽故不可恶爻之所言者天下之至动也如言上下无常变动不居之而其相推相易宜若可乱矣而吉凶之理则于此而断故不可乱张横渠曰易语天地隂阳情僞至隐而不可恶也诸子驰骋説辞穷高极幽而知德者厌其言故言爲非艰使君子乐取之爲贵蘓东坡曰刚柔相交上下相错而六爻进退于其间其进退屈仲不可必也而顺之则吉逆之则凶此可必也故至变之中有常守焉不可乱也拟之而后言拟是象而言也象物象也拟是而言则言有物矣议之而后动议是爻而动也吉凶趋避之理已断于爻议是而动则动惟厥时矣言有物而动惟时则语黙动静皆中于道此则拟议之功也其成变化乎何有盖变化者易也易也者天也吾之言动有契于易是乃契于天也故曰拟议以成变化然则予前之所谓圣人作易立象与爻爲天下后世言动设也其是之谓乎吾夫子既述古人立象与爻之意遂举易中七爻以实其説故中孚九二同人九五则述君子之言动大过初六谦之九三则述君子之谦谨干上九之亢反乎谦者也则申文言之辞以警之节初九能以谨密而无咎也又设其不能谨之辞以戒之至解六三小人之不知谦谨而肆爲暴慢者也故圣人直语之曰作易者其知盗乎无非爲天下后世之言动设也夫君子修身于幽隐之间而其应也见于千里之远其几甚微其应甚博此所以不可不致其谨也故圣人以居其室出其言善与不善以示其戒然曰言而继之以行者盖言行者表里之符也故后文有曰不出户庭无咎而曰乱之所生也则言语以爲阶信乎言也者其行之表欤枢机之爲物也其所系甚微也然而一发则昏明中否随之故曰荣辱之主也孟子曰不诚未有能动者也又曰至诚而不动者未之有也吾之言行一无可愧而诚之所格宁有远迩上下之闲乎此所以能动天地也夫言行至于动天地此所谓拟议以成变化者也夫所谓君子之道出处语黙是也同人六二居柔守静于下而有或处或黙之象九五体阳履刚于上有或出或语之象宜若不同矣然中直之诚得于同人之先此所谓二人同心也故能断去九三九四之二刚而终之以相遇焉故曰其利断金夫言者心之声也心之同则言亦必同矣故其臭味相感无上下远近之闲故又曰同心之言其臭如兰此爻所以有后笑之説大过初六当刚过之世一柔在下而无忤于物可谓能自谨也故有借用白茅之象犹之置器于地既安且平则亦可已矣又借之以茅焉其无咎也固宜故曰谨之至也谓其当大过之时而能过于谨也夫天下之物以其微薄也而弃之则所谓物之贵重者亦安所资盖贵者以贱爲本故也故曰茅之爲物薄而用可重也又曰谨斯术也以徃其无所失矣然则谨而勿失初六有焉夫大过初六则过于谨故曰谨之至也谦之九三则过于厚故亦曰厚之至也且伐其劳德其功此岂胷中之有所蓄者然邪苟无所蓄则獧薄甚矣若夫谦厚之君子则不然吾虽有劳若未始有劳也吾功虽成若未始成功也非能降已以下人者未易至此故圣人推明其内之所蓄则曰德言乎其盛矣又详观其外之所形则曰礼言乎其恭矣夫谦之九三处人下之上有成功之劳或不能致其谦恭以守此高位安能有终之吉乎惟能过于谦厚此圣人深予之也知圣人深予乎谦之九三则知圣人深戒乎干之上九可知也何也亢者谦之反也九三致恭存位而上九则贵而无位九三万民服也而上九则髙而无民九三能以功下人而上九则贤人在下位而无辅此九三所以谦而有终而上九所以亢而有悔也言语阶乱从古而然故曰言者行之表也当节之初不出户庭则非特身不出也言亦不出也夫言不出则其宻也可谓谨矣苟失此戒则君焉必至于失臣臣焉必至于失身几事必至于害成此谨节之道必当于其初而致之意焉是故前文所以有枢机之谕也易之作也亦岂直爲知盗而设邪特曰谦谨既失则有暴慢之行而不免于盗之见侵也故解之六三上慢下暴则爲盗之招圣人所谓知盗者如此而已矣孟子曰祸福无不自已求之者解之六三所谓自求其祸也夫三在人下之上高位也六以隂很处之非所宜据也故爻有负且乘致冦至之説而系辞以小人谥之原其所以然者非他也有暴慢而无谦谨故尔夫藏之慢也是爲诲盗容之冶也是爲诲淫诲之者招之也然则人之言动其可不致其谨乎此圣人之作易必欲天下后世拟象而言议爻而动者盖虑其失或至于此也予故曰圣人作易立象与爻爲天下后世之言动设也噫人之言动其可不致其谨乎
