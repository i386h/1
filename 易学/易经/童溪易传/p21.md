<!-- { "loadSidebar": true } -->
　　无妄合干震以成卦干天也震动也其动以天之谓也夫其动也以天动静语黙无非天理而人为无与焉此之所谓无妄也盖天下有自然之理纯乎天而巳矣天理所在不可以一毫私意妄加于其间者所谓正也故在理则为正在人则为性在天则为命一也刚自外来而为主于内谓初九也初九之刚干一索于坤而得之是以为震而无妄之外体又干也则初九之刚实自干来故曰刚自外来震以初爻为主其在无妄则内体也故曰为主于内夫以九居初正也为主于内也得其正则无妄之大本立矣动而健谓震干之用也刚中而应谓五之于二也夫无妄之本既立于内则由是而动动而不穷矣故健也茍无其本此妄也欲动而健得乎以九居五刚而中也九五以刚中在上而六二以柔中应之二五各得其正此又无妄之大体也故曰大亨以正夫所谓无妄者正而巳矣初九以是正立无妄之大本九五六二以是正成无妄之大体则当无妄之时致天下于无妄其为亨也不亦大乎此卦之徳所以有曰元亨利贞也天命即天理循天之理不以一毫人伪参焉则理之所在天命之所在也故大亨以正天之命也何也曰天道之与天命亦非二物也其在临也则言刚柔消长之理故曰天道无妄则言其动以天而人为不与焉故曰天命其匪正有眚不利有攸徃者夫初九九五六二正也正则能大亨六三上九不正也不正则妄矣故有眚灾也六三所谓无妄之灾上九所谓穷之灾也是也夫以正而徃则亦何往而不利故初九云往吉六二云利有攸徃茍匪正焉则当无妄之世何所往而利哉故曰有眚又曰不利又曰天命不祐甚哉匪正之为害也然则正之所在而天之祐常向焉而君子则曰此非天之我祐也吾自祐也
　　象曰天下雷行物与无妄先王以茂对时育万物雷之为物也其发声也其声也必以其时故语物之行乎天下而无妄者惟雷足以当之万物之生固有所谓自然之天因其自然之天而感发之者雷也故雷行于天下未尝妄发而物之洪纎髙下随其赋予而能各全其天者实自雷发之故曰物与无妄以言天之发育万物也以天而物亦因是而全其天也先王之于万物也亦岂能紊其自然之天矣乎对无妄之时育无妄之物而已矣盖天有是时吾非能先后之也对而循之云尔物有是生吾非能加损之也育而成之云尔夫是之谓无妄茂盛也朱子发曰不茂不足以育物不对则妄矣如春毋麛毋卵夏毋伐大木之
　　初九无妄往吉象曰无妄之往得志也
　　初九震之主也初以震动之才而动于下在无妄之时而吉于往者何也以九居初正也正则不妄矣夫以正而动则无适而非正故曰无妄往吉而象曰无妄之往得志也河南曰诚之于物无不能动以之修身则身正以之治事则事理以之临人则人化无所往而不得其志也
　　六二不耕获不菑畬则利有攸往象曰不耕获未富也以六居二柔而静者也静则无事然六二实震体也震动也又能动而有行焉静而无事故有不耕获不菑畬之象动而有行故又曰利有攸徃谓以无事为行故也夫耕获菑畬虽有始终先后之异然均为治田者之事六二静而无事故曰不耕获不菑畬犹之曰不耕不获不菑不畬俱未始有事也然属震体而与九五居相应之地所谓以正相与者也以正相与则当无妄之时而尽无妄之用矣故曰利有攸往夫隂以得阳为富知以无事自处而不知以正而往应于五此岂六二之欲富乎是必有攸往而后利也故象曰不耕获未富也若六二者其能以无事而为行也欤夫惟以无事为行此无妄之尤者也
　　六三无妄之灾或系之牛行人之得邑人之灾象曰行人得牛邑人灾也
　　无妄之卦徳曰元亨利贞其匪正有眚六三以不正据六二正人之上而阻二五中正之应此妄人也故在无妄之时冝其有灾也故曰无妄之灾牛者具隂顺之性六二以顺为正者也而上应九五牛之象也六三居前而阻之或系之牛也行人之得谓六二也邑人之灾谓六三也二利有攸徃故曰行人三居前而阻二故曰邑人然六二得顺道而行无往而不利此得牛之象也六三以不正徒自取灾尔由是观之则祸福得防之理盖亦无甚难明也特在正与不正之间尔
　　九四可贞无咎象曰可贞无咎固有之也
　　易以隂居隂以阳居阳则谓之正如初九六二九五是也以隂居阳以阳居隂则谓之不正如六三九四上九是也然与其以隂居阳宁以阳居隂而刚柔小大之犹有其叙也则无妄之九四是也故可贞无咎犹之曰此非正也仅可为正而已不犹愈于六三矣乎夫正者人之性也人之性或至于失其正而妄者非性之罪也不能有是正之过也今也于正而未至于失而犹有所谓可正云者则亦知有是正而存之矣盖是正也非外铄我者也我固有之也因其固有而不失之此易之所予也故曰可贞无咎而象曰固有之也若四者其亦不失其正性也欤
　　九五无妄之疾勿药有喜象曰无妄之药不可试也尝闻圣人之治天下也刑罚不可妄施于人兵师不可妄加于下国刑罚而妄施于人则为失刑兵师而妄加于下国则为失师当无妄之世盖亦处之以无妄而已矣夫茍不能自克已私而人欲以胜则天下生灵之祸自此始矣此无妄于九五而有无妄之疾勿药有喜之戒也夫以九居五正也正则不妄所谓刚中而应大亨以正者谓九五也容有不知此乎曰以商之髙宗史谓有徳可髙者也而傅説犹有惟甲胄起戎惟干戈省厥躬之戒又况后世好大喜功之主如汉武帝唐太宗代不乏人也乎盖有是疾而后试之以是药则药不为妄无是疾而试之以是药则妄矣武帝盖尝试是药于匈奴矣太宗尝试是药于髙丽矣皆无疾而药而反以致惫者也欲有喜得乎其曰勿药曰不可试云者盖所以深着后世为君者之戒也
　　上九无妄行有眚无攸利象曰无妄之行穷之灾也上九以刚过之才处无妄之极已既失正又欲进而不知止所谓其匪正有眚不利有攸往者也故曰无妄行有眚无攸利夫以正而徃则其往也必利初九六二是也已既失正居上穷之地犹不知止其能免灾乎故无妄之世若上九者妄之极者也曰眚曰灾眚即灾也先儒谓在人曰眚在天曰灾固有是説也今观上九之爻賛以灾释眚则知灾即眚也眚即灾也天即人也人即天也
　　【干下艮上】大畜利贞不家食吉利渉大川曰大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也
　　大畜所畜之大也夫所畜之大者何也曰于已则畜徳于人则畜贤也故夫刚健笃实辉光日新其徳此畜徳也刚上而尚贤能止健此畜贤也然畜徳也者畜贤之本也畜贤也者畜徳之效也夫苟已无是徳则贤不我慕望望然去之矣吾能彼畜乎此大畜之其言畜徳畜贤固自有次第也刚健笃实辉光日新此合干艮之用以明人君之畜徳也夫刚健干也笃实艮也辉光日新干艮相得而不穷之用所由生也干不得艮则徒健而已矣艮不得干则徒止而已矣夫惟刚健笃实两者相与为用而辉光日新自此而不穷矣此人君之畜徳然也刚上而尚贤能止健此则指上九之爻又合艮干之用以明人君之畜贤也夫上九以刚而在一卦之上此人君尚贤之象也干健之物也而处乎艮之下受止而不辞所谓能止健也天下之人所谓贤而有徳者人君则尚之尚之者尊之也所谓健而有才者人君则止之止之者使之不吾舍也非有以畜之而然欤此人君之畜贤然也大畜之卦徳曰大畜利贞至则推原卦徳之所以然而以畜徳畜贤而兼释之从而蔽之曰大正也者盖言人君之畜徳也而至于辉光日新其畜贤也而至于尚贤而止徤此非所畜之大而得其正讵能至是乎故曰大正也此大畜利贞之本旨也不家食吉养贤也此乂言畜贤之义夫人君之所尚者则谓之贤而所止者则谓之健合而言之皆贤者也盖徳之贤于人者谓之贤而才之贤于人者亦谓之贤故也今夫贤者之不家食而吉者非谓居天位食天禄一身之吉也天下之吉也天下之吉系于养贤则挟天下之人才而与之共济何所适而不可故继之曰利渉大川夫贤者之进退天意之从违也挟天下之人才而与之共济则天意之所在可知矣故曰应乎天也六五之君谦虚无我以下贤干之九二居相应之地故有应乎天之説夫天髙而在上也今也六五下应九二亦谓之应乎天以明天之理无乎不在也为人君者不必求之天可也求之贤者则贤者即天也噫此大畜之实也
　　象曰天在山中大畜君子以多识前言往行以畜其徳天下之物所谓最大者天也今也在山之中此其蕴畜之大可知也夫前言往行耳目之所不接也君子于耳目之所不接者则多而识之考其迹以观其用察其言以求其心而古人之所以为古人者皆在我矣夫徳固有我也然我心之所同然者古人先得之即其所先得者而以畜成吾徳则其所畜不亦大矣乎故曰性无内外也道无古今也
　　初九有厉利已象曰有厉利已不犯灾也
　　大畜之为卦也艮止也而在上干健也而在下所谓止健也初九当干健之始而六四以隂止之阳方上进而见止于隂隂阳相持而其势危矣故曰有厉虽然上下之势不敌固也而又当止畜之时其可不知所止乎故其利在于巳而不进也夫惟利于巳而不进则不犯灾危矣此所以示在下者轻进之戒也
　　九二舆説輹象曰舆説輹中无尤也
　　小畜之九三见畜于六四而曰舆説輹四説其輹也大畜之九二受畜于六五亦曰舆説輹自説其輹也夫説人之輹与自説其輹语其势之逆顺盖有间矣何者九三刚过而九二则刚得中故也刚而得中则进止无失夫何尤乎程河南曰初与二刚健而不足以进四与五隂柔而能止时之盛衰势之强弱学易者所冝深识朱子发曰初刚正也二刚中也四五柔也柔能畜刚刚知其不可犯而安之时也夫气雄九军者或屈于賔賛之仪才力盖世者或听于委裘之命故曰大畜时也
　　九三良马逐利艰贞日闲舆衞利有攸往象曰利有攸往上合志也
　　在他卦则初九之于六四九二之于六五为正应在大畜则以正应为相止畜在他卦则九三之于上九为敌应在大畜则以敌应为同志而同于上进不复有相止之义也夫惟九三上九不复有相止之义也故三以刚健之才往而上进以与上合志而有良马逐之象焉逐追也干为良马上九在上三以刚健之才从下而追之良马逐也虽然九三之马固良矣然其如刚过何故以利艰贞戒之盖九三正也所谓马之良也茍不于过刚之是戒而惟良之是恃焉则泛轶之患不可谓无也夫戒之以利艰贞何説也曰闲舆衞是也是舆也方其在九二也尝説其輹而不进矣非不进也其所以为不亟进者乃所以为九三之进也则居此地者可不即前日既説之舆闲而衞之以致其戒乎夫如是则利有攸往矣此其所以与上合志也
　　六四童牛之牿元吉象曰六四元吉有喜也
　　夫四与五能以柔畜刚者由其自畜之道素施故也夫不能自畜安能畜人四之所以自畜之道何也曰以六居四顺之至也夫惟顺之至也故有牛象艮为少男故又曰童牛当止畜之时故又有童牛之牿之象夫童犊始角而加之牿焉则制其觝触之性于其未发之时此自畜之道素施也惟能自畜斯能畜人矣故曰元吉元始也大也在他卦之爻则元吉云者或为大吉在此卦六四则元吉云者犹之曰吉自此始云尔夫惟吉自此始则始能自畜终能畜人故有喜也
　　六五豮豕之牙吉象曰六五之吉有庆也
