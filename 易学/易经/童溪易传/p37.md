<!-- { "loadSidebar": true } -->
　　童溪易传卷二十
　　钦定四库全书
　　童溪易传卷二十一　　　　宋　王宗传　撰
　　【坤下兊上】萃亨王假有庙利见大人亨利贞用大牲吉利有攸徃彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸徃顺天命也观其所聚而天地万物之情可见矣易之有萃云者谓天也人也神也君与臣也民也物也交相防通之时也故其卦德曰萃亨而则释之曰萃聚也夫萃之所以为聚者合兊与坤而言之则曰顺以说即五与二而言之则曰刚中而应此萃聚之故也夫坤顺也而在下则下有以顺乎上也兊说也而在上则上有以说乎下也下既有以顺乎上而上又有以说乎下此上下之萃也以九居五刚而中者也上有刚中之君而下应乎柔中之臣刚柔相应君臣聚防此君臣之萃也所谓萃聚之故如斯而已矣故曰萃聚也顺以说刚中而应故聚也王假有庙致孝享也此又言人神之萃也胡安定曰夫人之生则精神萃于身及其死也虽欲见其容貌而有不可得王者观萃之卦设为庙祧以萃祖宗精神于其闲以尽孝子之心使天下当萃之时皆知尊事其祖先也王谓九五也假至也尽也所谓致孝享是也利见大人亨聚以正也此又言君民之萃也大人亦谓五也夫当萃之时天下之人所以惟见大人之为利者以九五大人所以萃天下者以其有是中正之德故也河南曰人聚则乱物聚则紊非大人治之则萃所以致争乱也萃不以正则人聚为苟合财聚为悖入安得亨也故利在于正用大牲吉利有攸徃顺天命也此又言天人之萃也夫时在天随乎时者在乎人当损之时二簋可用享则萃之时用大牲非吉欤当剥之时不利有攸徃则萃之时有攸徃非利欤盖不如是非所谓顺天命也天命即天理也随时而动无违天理此所谓顺天命也用大牲吉亦承上文所谓王假有庙而明用大牲之意然当此之时凡事皆吉于用大亦不特大牲而已也成大功立大事兴大利去大害凡此皆吉于用大者也故继之以利有攸徃谓凡有所徃惟此时为利故也夫观坤兊之顺说而知上下之萃观二五之相应而知君臣之萃观致孝以享庙而知人神之萃观以正聚人而又知君民之萃观天命之不可不顺而又知天人之萃则天地万物所以萃聚之情岂容有所遯乎哉故蔽之曰观其所聚而天地万物之情可见矣程河南曰凡有者皆聚也有无动静始终之理聚散而已故观其所聚而天地万物之情可见矣
　　象曰泽上于地萃君子以除戎器戒不虞
　　泽水上聚于地则其聚者多矣故为萃之象然所聚者既多则播荡汇漾之患生矣故地大而物众人繁而事丛则兼取并夺之祸常生于此时若以为时方和防也而忘其所可戒此正秦人夷名城而销锋镝者也夫四海已囊括矣天下已席卷矣当此之时自以为豪杰既徂海内一统子孙万世帝王之业故向之天下之兵今也聚之咸阳为十二金人宜其无有可虑者矣居无何陈渉以氓之人斩木为兵掲竿为旗天下云合响应而秦亡矣是何也不知不虞之为可戒也龚深甫曰兵作于睽偃于萃萃久则弊然则除其弊而新之惟此时为然兵法曰天下虽安忘战必危此之谓也
　　初六有孚不终乃乱乃萃若号一握为笑勿恤徃无咎象曰乃乱乃萃其志乱也
　　初与四居相应之地以隂而应阳萃之正也然三以无应与四相此而有近而相聚之嫌故初之孚于四也而不终其孚焉故曰乃乱谓相信之志疑乱而不一也然居萃聚之时上下相求下顺而上说故初之志虽疑乱而不一而四也必说而应之故曰乃萃若号谓乃乱也一握为笑谓乃萃也夫初之志既疑乱而不一也故有若号之象焉谓以忧疑自沮也四也说以应之则一握之顷复变号咷而为笑乐矣谓得其所聚也夫如是则初也又何必忧疑自沮而至于若号乎故戒之曰勿恤夫既勿用忧恤而徃应于四则亦孰我咎乎故又勉之曰徃无咎大抵初以隂柔之才而居下位才与位俱不足者也当萃之时其才与位既俱不足而六三又以无应而与四有相聚之嫌故初疑四之不已应也而相信之志至于疑乱而不一圣人于此可不戒之而勉之乎
　　六二引吉无咎孚乃利用禴象曰引吉无咎中未变也孟子曰丈夫生而愿为之有室女子生而愿为之有家父母之心人皆有之不待父母之命媒妁之言鑚穴隙相窥逾墙相从则父母国人皆恶之此言正喻君臣相聚之道然也故又继之曰古之人未尝不欲仕也又恶不由其道不由其道而徃是鑚穴隙之也夫必由其道而徃此六二之所以吉于有引也盖以六居二正也而九五在上亦正也二五居相应之地而其聚也以正故无不由其道之失五之于二也既有引而进之之礼则二之于五也亦必吉于引矣故其聚也以正其谁咎之夫孚者萃之本也二以正道许五则所谓中心之诚然者未始或变也如此则上下相聚不待文饰而诚意交通矣犹之祭也以诚敬为主故虽简薄可用以荐也孚乃利用禴禴祭之简薄也谓诚意交通又何以文饰为哉虽然同此时也以用大牲为吉而六二以用禴为利何也曰备物者王者所以随其时有孚者人臣所以通乎上
　　六三萃如嗟如无攸利徃无咎小吝象曰徃无咎上巽也
　　当萃之时以隂比阳若有所萃也故曰萃如然萃贵于正三之于四非萃之正也故若有萃而实无所萃也故曰嗟如谓欲萃于四而不也夫欲萃而无所萃又何利乎故又曰无攸利夫三与上居相应之地虽非正应犹愈于无所萃者若徃而与之萃则亦所谓以聚也又况各居顺说之极下顺而上说以同相与又何咎欤故又勉之曰徃无咎曰小吝云者夫以隂与阳萃则以晦求明以弱资强而萃聚之道为有益也今以隂萃隂特求免于穷悴无萃之嗟尔何所益哉此于萃聚之道小而吝也上六无与为萃者若六三者徃而与之萃则巽而受之此亦上六之所欲也故曰徃无咎上巽也
　　九四大吉无咎象曰大吉无咎位不当也
　　当萃之时上比九五之君得君之聚也下比羣隂得民之聚也得上下之聚可谓善矣然四以阳居隂非正也虽得上下之聚必大吉然后无咎大周徧之义也无不周然后为大夫天下之聚固有不由正道而得者非理枉道而得君者自古多矣非理枉道而得民者盖亦有之如齐之田常鲁之季氏是也其得为大吉乎得为无咎乎此程河南之说也
　　九五萃有位无咎匪孚元永贞悔亡象曰萃有位志未光也
　　五萃之主也夫当萃之时为萃之主莫大于有其位又莫大于有其道盖位也者所以一天下之聚者也而道也者又所以久天下之聚者也九五曰萃有位则所以一天下之聚者谓有是位也又曰元永贞则所以久天下之聚者又必有其道也夫当萃之时有是位而无是道则九五之志岂得谓之光大矣乎虽能无咎而天下不我信者亦众矣故曰匪孚谓天下之人容有言曰上之人但以位而萃我也而其道则未至也此岂能无未光之悔乎故必元永贞而后悔亡元始也永终也贞不变之谓也惟夫九五之德居中履正而能终始不变焉则萃天下之道无余事矣故无未光之悔而曰悔亡也程河南曰元永贞者君之德民所归也故比天下之道与萃天下之道在此三者
　　上六赍咨涕洟无咎象曰赍咨涕洟未安上也
　　夫以隂柔之才而处萃之上位而欲下之已聚者难矣又况当萃之时诸爻刚柔皆有其应而上六独无焉其安能居此上位乎宜其赍咨嗟叹而至于涕洟也郑康成曰目出曰涕鼻出曰洟夫上六萃之终也说之极也萃久则散说极则悲盖其然也当是之时比五而居上此盖小人之得志者也宜若得所萃矣然萃久则散说极则悲向者以为甚安也今也反以为未安焉小人而乗非所据故不能终保其位大抵然也其曰无咎云者在君子以为无足咎之故也
　　【巽下坤上】升元亨用见大人勿恤南征吉曰柔以时升巽而顺刚中而应是以大亨用见大人勿恤有庆也南征吉志行也
　　夫天下之事有所谓日进而不穷者盖亦顺夫理而已矣夫苟于理而未顺未有能日进而不穷者此易之所以有升而卦德则曰元亨也夫升之所以元亨者以坤居巽上而言之则曰柔以时升合巽与坤而言之则曰巽而顺指九二之于六五而言之则曰刚中而应此其所以元亨也夫柔之为物非能强进者也自非务顺乎理安能升乎其曰柔以时升云者时之在天也积百刻而成日积日而成月积月而成时积时而成嵗初若甚微终则甚着初若甚近终则甚逺柔之能升也盖亦如此而巳矣何也与时俱升故也故曰柔以时升坤顺也巽亦顺也下巽而上顺其曰巽而顺则亦无适而不用其顺也以此为升非顺乎天理矣乎以九居二刚而中者也上应六五柔中之君故曰刚中而应夫当升之时虽曰以柔而升也然犹之木也其能自下而升诸上者苟其中之不刚则亦委靡而巳矣此又柔之不可无刚也故以九二之刚中而上应六五之柔中内有所主而外有所应以此为升是亦顺乎理者也合是三者以言升此升之所以元亨也故曰是以大亨用见大人勿恤有庆也南征吉志行也此又申言大亨之效有所戒有所勉而使君子之必知所升也夫升之所以大亨也如此则用此道以见大人又何忧其不升也故二之与五刚柔得中君臣相应何庆如之夫苟或忧其不升而遽已焉则安能大亨矣乎其曰勿恤云者戒之也南明方也升之所谓大亨者盖亦舍晦而趋明之谓也故以南征为吉而曰志行也夫君子之志亦志于明而已矣不志于明又安能大亨者也其曰南征云者又勉之也夫圣人之彖升也既言其所以大亨如此又有所戒又有所勉为君子者可不务乎然则人臣之进君学者之进学临事而从长皆然也
　　象曰地中生木升君子以顺德积小以髙大
　　天下之物由微以至着自下而之上者地中之生木也何也顺使然也盖坤顺也巽亦顺也以顺生顺故坤地之中生巽之木始于毫末终于寻丈者以顺故也此升之象然也德之在君子亦犹木之于地也何也君子之性顺也而德出于性亦顺物也以顺生顺故其积也不已则始于小善终于为圣为贤其髙且大孰御焉孟子曰孩提之童无不知爱其亲及其长也无不知敬其兄夫爱亲仁也敬长义也君子之仁始于爱亲而已及其以爱亲之仁积之而至于无所不爱则仁满天下矣君子之义始于敬兄而已及其以敬兄之义积之而至于无所不敬则义满天下矣夫由爱亲而至于无所不爱由敬兄而至于无所不敬者非顺德不能也吾故曰天下之事亦有所谓日进而不穷者盖亦顺乎理而已矣
　　初六允升大吉象曰允升大吉上令志也
　　升以柔升者也然初六以柔巽之才居升之初非有刚明之援与之同升则亦未易升也惟初也以柔巽欲升之志上承九二刚明之贤故九二亦以其同体也而与之合志以同升焉故曰允升允信也夫九二方且信我而与我合志以同升焉则其为吉也孰大于此盖谓之大吉则当升之初上下相信而不相疑由此而升则功业可以被天下矣所谓吉之大者实基于此故也
　　九二孚乃利用禴无咎象曰九二之孚有喜也
