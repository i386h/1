<!-- { "loadSidebar": true } -->
　　上九以刚之极处讼之终此极已之刚而终夫讼者也鞶带之为服者不纯乎刚亦不纯乎柔而为中体之饰六三之象也三本应上而以素分自足有从上之吉无他志也当此之时诸爻方讼而三实间于九二九四之间上九或疑其有上下之交也故终其讼焉夫以刚极而终夫讼而三以柔顺不较应之或锡之鞶带也然或锡之吾受之以为冝也夫何愧受之不以其道而以讼受焉则虽得之必失之兹荣也只所以为辱也故三之从上则未始或失乎吉而上之以讼受服则亦曰不足敬也上九干之终也干为日故曰终朝自三至上凡歴三爻三褫也夫讼逆德也上九以极刚而终夫讼而昩不可成之戒圣人所以愧耻上九也亦深矣
　　【坎下坤上】师贞丈人吉无咎彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　师以一阳为众隂之主居险难之地用众之象也此卦所以为师夫用众之道正而已矣所谓止者顺夫理也用众而不顺夫理则攘袭变诈之为也以攘袭变诈为事岂足以服人心哉惟用众得其正则足以服人心而为天下之所归矣故曰能以众正可以王矣谓王道上于正也丈人者尊严之称也谓九二也均是人也人之所以畏服顺从之不暇者必其尊严之人也有是正矣而又有尊严之人以行是正此师所以吉而无咎也刚中而应谓二之于五也行险而顺合坎与坤而言也夫九二以刚处中中则刚而无过有以上应夫五也盖不杀者帝王之本心而命将行师者帝王之所不得已二而刚则旣足以除乱而解棼刚而中则吾君之心我实得之也故曰刚中而应战危事也所谓行险也夫驱天下于险难之地而人不以为险难者是在我者有以顺夫人故也蹈危履险而有以顺乎人其孰不惟我之从乎故曰以此毒天下而民从之夫杀戮之惨供亿之苦劳民而费财所以毒天下也然杀人以安人害除而利至人孰不曰此所以安我也此所以利我也故相率而从之不暇此无他有以顺之故也夫我有以顺乎人而人亦还以从乎我此所以曰吉又何咎矣司马温公曰毒之者其志将以安之也若鍼砭所以已疾也所谓吉无咎者师以功成为吉以人心服从而莫之或违为无咎
　　象曰地中有水师君子以容民畜众
　　散漫而不一者水也众之象也翕受而无遗者地也君子之德也吾尝谓用众非小人之事也或曰古今小人有才略者亦多矣何其不能用众也曰能驱之而已矣侥幸其功亦有之矣语其以心服人则未也故夫有翕受含洪之德则平居暇日使之自然有尊君死长之义油然作于其心而有不能自已者一旦驱之死地则捐躯効命孰不为吾用也故师之象曰地中有水师君子以容民蓄众谓容之蓄之者所以能用之故也
　　初六师出以律否臧凶象曰师出以律失律凶也程河南曰初六师之始也故言师出之义与行师之道也何谓行师之道曰号令详明是也何谓师出之义曰兵出有名是也兵出无名号令不明皆失律也故于师之初而致是意焉否失律也臧善也谓有功也师不以律虽有功亦凶谓不合于道与义而非王者之师也齐桓公之伐楚也楚人曰君处北海寡人处南海风马牛不相及也曷至是哉齐人曰包茅不入王祭不供寡人是问此虽假义也然亦几于有名矣李广与程不识同时制军广之军废刁斗逐水草自便而已而不识则日夜持严常若敌至诸军乐广而苦程不识也然不识未尝遇败也而广虽以勇名竟以勇败此所谓失律也
　　九二在师中吉无咎王三锡命象曰在师中吉承天宠也王三锡命懐万邦也
　　夫居人臣之位而得专制其事者其在易也惟师之九二为然古者人君当命将出师之日也谋之于庙遣之以礼饯之于国门之外敬而授之钺曰阃外之事将军制之朕不敢与也故将军得以行其志而后世乃以刑余监军事从中覆殊失古之义也所谓行其志者非专杀恣戮之谓也时然则然时止则止或威或懐而不失乎时中之义也虽然王者之师志于懐而已矣威之者非吾心之得已也然非有威之之具则彼小人者罪恶旣逞欲其我懐未也师之九二在师中吉所谓或威或懐而不失乎时中之义也彖曰吉无咎九二亦云此正为二设也夫吉天也无咎人也在师中吉则有以得乎天也故曰承天宠也天且宠之而况于人乎其无咎冝矣王三锡命因天之宠也夫功之多也则其锡之也必不薄王锡之命而至于三焉则功之多可知矣故曰懐万邦也九二以懐万邦为功而获王者三锡之命则与血刄相屠结祸于斯人者有间矣余故曰不杀帝王之本心刚而中则吾君之心我实得之也九二是也
　　六三师或舆尸凶象曰师或舆尸大无功也
　　昔昌国君乐毅为燕上将军并护赵楚韩魏之兵以伐齐尽虏其财寳祭器以输之燕旣而又下齐七十余城皆郡县其地以属之燕功信伟矣及田单反间旣行而骑刼代至齐师遂转战逐燕北至河上尽复侵城此师之六三所以师或舆尸凶也舆集众木而成也故有众义説卦曰干为大舆众尸主也师或舆尸不一其所主也夫师之权专则有功不专则致败九二师之主也而六三复居其上外柔懦而内刚很之人也斯人而兼主军制岂不兼丧前功邪故曰大无功也晋以戴若思遥制祖逖遂使黄河以南不旋踵而复陷于羣胡亦此意也故六五复申其戒曰长子帅师弟子舆尸凶象曰弟子舆尸使不当也
　　六四师左次无咎象曰左次无咎未失常也
　　有决战之师有持重之师决战之师利于速战不速战则非惟老师而费财也脱兔之机一失则无复成功之可冀矣持重之师利于退守不退守则以肉饵虎而宗社存亡之命一决于俄顷间矣诸葛亮武侯崎岖自蜀中出与司马宣王对垒屯田之防非得已也而巾帼之遗其意正在速战也辛佐治一杖节立军门而魏师竟无战意遂以不杀却敌人此持重之师也六四重隂隂主静退故曰师左次左次退舍也左亦隂也退而有待相时故也故曰无咎若冝进而退则有咎矣夫冝进而进冝退而退亦师之常也故曰未失常也程河南曰度不能胜而全师以退愈于覆败逺矣易发此义以示后世其仁深矣
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　九二处帅师之任而征伐赏罚实自五出故六五详言兴师任将之道以示其戒夫以六居五柔暗之主也柔则易以夺暗则易以惑居天下之利势而征伐赏罚之权实自我出何施而不可然师出无名事故不成名其为贼敌乃可服师无故而兴焉此柔暗之主之所轻而王者之所重也故曰田有禽利执言无咎用得其人其功乃成用失其当前功反丧帅师之任无故而易置焉此亦柔暗之主之所轻而王者之所重也故曰长子帅师弟子舆尸贞凶夫兴师以讨有罪犹之田也凡田狩之役以有禽也害我苗稼义当猎去王者之师亦曰取彼凶残我伐用张云尔此有名之师也故曰利执言书曰奉辞伐罪谓辞在我故也此之谓执言夫苟得已而不已焉非所利也程河南曰秦皇汉武皆穷山林以索禽兽者也非田有禽也长子谓九二也弟子谓六三也夫当其可之谓中二有刚中可用之才而五用之用得其当故曰以中行也三以过中不当之才而五又用之用失其当故曰使不当也命自君出正也用使不当则虽正亦凶矣司马温公曰举国家之众而委之一人此安危之机存亡之端不可以不谨择其人人君之职守也故曰长子帅师弟子舆尸贞凶者虽正犹凶也
　　上六大君有命开国承家小人勿用象曰大君有命以正功也小人勿用必乱邦也
　　上六师之终也所谓师休之日而论功行赏之秋也夫用师之日不可以用非其人而师休之日尤不可以用非其人也师休之日而用非其人则一乱去而一乱生矣师何时而休邪盖当师休之日智者谋力者角人争售其所长未必皆君子故也乱略旣平海内一统上有所命而下莫不听故于此时得以称大君焉功之多者命之开国以为诸侯功之次者命之承家以为卿大夫此所谓正功也夫分茅胙土之任不以付之非其人焉此休师之道也乃若小人之有功者厚之以金帛优之以禄位不害其为赏功也所以勿用之者谓其必乱邦也昔我太祖当大业旣定之后语诸将曰君曹何不释去兵权择良田美第歌童舞女以终天年诸将感泣而谢曰此陛下生死而肉骨也故二百年间无小人挟勲跋扈之祸夫语三代而下得御将之道不动声色者惟我太祖也汉唐诸君不足与焉
　　童溪易传卷五
　　钦定四库全书
　　童溪易传卷六　　　　　宋　王宗传　撰
　　【坤下坎上】比吉原筮元永贞无咎不寕方来后夫凶彖曰比吉也比辅也下顺从也原筮元永贞无咎以刚中也不寕方来上下应也后夫凶其道穷也
　　师以一阳居二位众隂顺之于外大将统军之象也此卦之所以为师比以一阳居五位众隂顺之于内大君朝诸侯之象也此卦所以为比比有吉之道凡物无所比者不可以独存于天下故比乃吉也夫比之所以吉者以其有所亲附也故继之曰比附也比之所以有亲附者以其上下顺而从之也故又继之曰下顺从也顺谓坤也向使在上位而无辅则为干之亢而有悔矣何吉之云向使上下违行而不顺则为讼之不亲矣何辅之云占筮之道人之所取信也书曰若卜筮罔不是孚益曰未占有孚则占筮者诚信之谓也比之为道以诚信为本故曰原筮谓推原吾之诚信以为比之道也元始也永终也贞不变之谓也吾之诚信始终而不变此比之道所以无咎也故曰以刚中也夫刚而中则诚信之道充塞乎其内又何终始之或变乎尽此道者九五是也不寕谓未得其所以比也方来谓无方而不来也未得其所以比者无方而不来故曰上下应也以爻言之则居正应之地者二而已以卦言之则九五以一阳而五隂莫不比之故谓之上下应也亦犹小畜柔得位而上下应之大有柔得尊位大中而上下应之之义虽然上六之后夫五非果能应夫五也故视下诸爻则其道为穷谓独背夫五而不之应势逆而不顺故也夫当比之时显比之主若揭日月于上自四而下皆靣夫五而顺从之上六独背夫五而后之此迷悮失道而不知比之谓也其能独存于天下乎其凶冝矣故上六又曰比之无首凶东汉之隗嚣李唐之李宻本朝之李煜是也
　　象曰地上有水比先王以建万国亲诸侯
　　呜呼吾观比之象而知君民相须之势不容髪也夫万物之所以比者地也然求其势之相比而无间然者则莫水若也子夏传曰地得水而柔水得地而流是也君民之势亦然先王于是建万国亲诸侯使上下逺近脉络相通则君民之势交相比矣盖国者所以域民也侯者所以君国也建万国则君之所亲者诸侯而诸侯之所亲者民四方万里之逺不患其不相比也或曰后世罢诸侯而置守令其与先王之势同乎异乎曰后世之心患诸侯之难制也故守且令焉而分茅胙土之恩薄矣守令有过则赐之一札奔命而服罪之不暇得保终更则亦指日以求去此易制之法也然更易纷纷官吏民情愈不相亲矣
　　初六有孚比之无咎有孚盈缶终来有它吉象曰比之初六有它吉也
