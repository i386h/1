<!-- { "loadSidebar": true } -->
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也
　　善人之于善也力其所积而不必其所可必小人之于不善也亦然圣人之于善人也原其所积而必其所可必其于不善人也亦然盖君子之心知尽其在我者而已故不以小善爲无益而弗爲及其积也不已则报效也亦不已小人之心知任其在我者而已故不以小恶爲无伤而弗去及其积也不已则其报效也亦不已此必至之理易者进君子而退小人之具故阳爲善而隂爲恶阳爲君而隂爲臣坤之初六一隂始凝象取履霜谓不善之积实基于此时也苟不于此时辨其萌芽去其渐长则凡天下所谓弑文与君之大恶无所不至矣此必至之余殃也原其所以然亦以积小而大由微而着事势之顺成也故曰盖言顺也朱子发曰先儒常以乾坤论之谓君子之道有时而消于是有坤化阳灭者矣然而复出爲震者余庆之不亡也小人之道有时而消于是有阳息隂尽者矣然而姤极生巽者余殃犹在也
　　直其正也方其义也君子敬以直内义以方外敬义立而德不孤直方大不习无不利则不疑其所行也直者何正是也方者何义是也夫循理而行无所容僞之谓正直也者正而无僞也隆杀厚薄各当夫物之谓义方也者义之所当然也君子敬以直内则所谓正而无伪者存诸我矣如是则内有所主虽一毫人欲不能入吾舎心正而意诚也义以方外则所谓义所当然者当夫物矣如是则外得其宜虽起居出入未逾吾闲国治而天下平也夫学力不至则内外闲断君子之学合内外之谓也主敬以直吾内则敬立矣行义以方吾外则义立矣敬义既立则物我无异而天下归仁矣此德之所以不孤也不孤所谓大也知有内而不知有外知主敬而不知行义非不孤之德也君子之德大而不孤则性与用一物也用与性一源也所谓行其所无事而不失乎时措之宜者虽属之我而不知所以然而然也如是则行之事物之际殆如履吾室中庸何纎芥之疑乎或问既曰直其正也不曰正以直内而曰敬以直内何也曰正云者有静意也敬云者有活意也六二正也欲发明六二之动故又曰敬而正在其中矣
　　隂虽有美含之以从王事弗敢成也地道也妻道也臣道也地道无成而代有终也
　　坤之六二以顺德而处正位六爻所谓尽地之道者莫二若也故曰地道光也而三之无成有终亦曰地道何哉曰地道以处下得中爲正三下卦之成也圣人惧其以成功自居故爲之戒云而以臣道妻道兼言之所以示戒也详矣三之章五之文文言释之或曰有美或曰美在其中文与章皆美物也隂虽有美含之以从王事非有美而不发也发之于从事之间而若未尝发云尔夫发之于从事之间而若未尝发非不发其美也不暴其美故也有美焉而不暴则吾知惟王事之从而已尔吾知代天之功以终其劳而已尔所谓成功吾何有焉此六二之智所以光大也晋武之平呉也王濬每进见陈其功伐之劳王通谓曰卿功则美矣然卿所以居美者未尽善也濬曰何谓也通曰卿旋斾之日角巾私第口不言平呉之事若有问者辄曰圣主之德羣帅之力老夫何力之有焉如斯顔子之不伐龚遂之雅对何以过之噫此坤六二光大之智也濬何足以语此
　　天地变化草木蕃天地闭贤人隐易曰括囊无咎无誉盖言谨也
　　六二六四皆以柔处柔顺之至也然二则居下履正尽坤之道而四则坤道乃革之时视二爲失位也夫以至顺之德处失位之地当是时也何不用吾顺乎曰顺乎时而已矣故曰天地闭贤人隐然必先之以天地变化草木蕃者以言天地变化草木亦蕃而况于贤人乎天地闭塞贤人亦隐而况于草木乎互文以见义也虽然后世之隐有二槩有避咎而隐者有好名而隐者避咎而隐者志于无咎而反有誉好名而隐者耻于无誉而反有咎谷口郑子真耕于岩穴之下而名振于京师此志于无咎而反有誉所谓避咎之隐者也梁鸿作五噫之歌而时君恶之此耻于无誉而反有咎所谓好名之隐者也然则六四爻賛既曰括囊无咎谨不害也于此又曰括囊无咎无誉盖言谨也岂不爲好名者设邪
　　君子黄中通理正位居体美在其中而惕于四支发于事业美之至也
　　君臣上下固有不易之理亦有不易之位中无所养而于理不通者则虽冒昧窃位而有陨越之祸不顾也况欲身安道隆功著名显其可得乎惟夫所养之至富贵利欲不足以动其心故虽蹑髙显系众望曽无欣艶于其间若诗人所谓公孙硕肤赤舄几几是也夫黄中美在其中也德美存其中则爲臣之理岂有不通晓者乎于理既通则能正爲臣之位而不失居下之体矣凡此皆美在其中而然也存诸中者既不可诬则形诸外者亦不可掩故其生色也畅于四肢无非粹然盛德之容其成务也发于事业无非犂然当于人心者此非所飬之至讵至是邪故又终之曰美之至也尽乎此者求之古人则周公其人也
　　隂疑于阳必战爲其嫌于无阳也故称龙焉犹未离其类也故称血焉夫黄者天地之杂也天而地黄天下之理不可以有所极也有所极则有亏苟有所极而曽无所亏之处则不可常矣故隂阳之相推相荡而相与爲无穷也知道者未尝不曰此理之固然也而圣人特假是以爲隐恶扬善进君子退小人之説焉则其所寄之防亦微矣张横渠曰及其消也阖之于已然谓隂也夫坤之上六之隂阳不疑其轧已也则必不至于战至于战者阳之不得已也亦隂之不肯已也不肯已者与其不得已者骈然而作敌焉此亦理势之所必至也而圣人则曰天道不可一日而无阳天下不可一日而无君子故称龙于盛隂之时者存阳道也当此之时不可以无阳故也夫苟无阳此圣人之所嫌也张横渠曰及其长也辟之于未然则称龙于此时之谓也大抵易于嫌疑之地圣人必深致其意焉干之九四言或跃在渊而不称龙者爲其嫌于近五也坤之上六言龙战于野而必称龙者爲其嫌于无阳也然九四之或自疑也上六之疑阳疑之也自疑自省也人疑之则不知自省矣此君子小人之辨也系辞曰方以类聚干曰各从其类谓隂阳各有其类也今也隂阳纷争雌雄未决均不免于或伤故曰犹未离其类也故称血焉又曰夫黄者天地之杂也天而地黄若已离其类而无杂揉之伤则阳道反正而无事矣此光武勇于大敌之后所以投戈而息马也

　　童溪易传卷三
　　钦定四库全书
　　童溪易传巷四　　　　宋　王宗传　撰
　　【震下坎上】屯元亨利贞勿用有攸徃利建侯彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　乾坤之后继之以屯与蒙者经曰有天地而后万物生焉盈天地之间者惟万物屯者盈也屯者物之始生也初生必蒙故受之以蒙蒙者物之穉也此夫子序卦之防也而愚之意则曰继天地以用事者长子也其次则坎又其次则艮此三男相继以效其劳于天造草昧之日辟天荒理地脉发初性而尽开物成务之道也故震之一阳实继于乾坤之后当天地黄雌雄既决之后而以贵下贱爲屯之初九也故屯之下体震而上体坎蒙之下体坎而上体艮也三男相继以效其劳不亦有序矣乎屯之初九曰利建侯蒙之九二曰子克家盖谓是也元亨利贞乾坤之四德也乾坤万物之父母也故具此四德自乾坤而下若屯随无妄革能具其大体而不能尽其全用则闵子顔渊之于圣人具体而微之谓也又其次则有具三德者若离咸萃兑涣小过有具二德者若大有蛊渐大畜升困中孚有具一德者若蒙师小畜履泰谦噬嗑贲复大过震丰节既济未济则子游子夏子张得圣人之一体之谓也方屯之时难未亨也所谓天造草昧者也当此之时未亨之难必期于大亨故曰元亨夫有一言足以当天地万物之心曰正是也则所以已天下之难者正也故未亨之难而期于大亨非利于正不可也勿用有攸徃者非无所徃也当徃而徃徃而不在我故也夫徃而不在我而奚在乎曰在乎正而已矣初九谓盘桓则欲其当徃而徃也所谓志行正也则徃不在我而在正也解坎下震上屯之反也其曰无所徃其来复吉有攸徃夙吉夫既曰无所徃也未几而又曰有攸徃者何也天地之解已在此时故也然则方屯之时所谓有攸徃也则勿用焉而惟正之是卜可也侯者共理之人也当屯难之时民思其主而欲以吾之一身济焉难矣故又利在建侯乾坤一索而得震而震之一阳用事于羣隂之下是爲初爻故曰刚柔始交坎水也水善防故曰难生又曰险也动乎险中谓初九也初九以阳德居阳位正也此大亨之道也朱子发曰安乎险与动乎险而不正皆非济屯之道震爲雷坎爲雨雷以泄隂阳之怒气雨以播隂阳之膏泽所谓雷雨之动也动谓震也满盈谓雷雨之动充足乎宇宙也雷雨之动充足宇宙则无一物不蒙其功诚异乎屯膏未光之施也夫天造之初草创冥昧旣难以吾之一身济焉则众建诸侯宜矣瓜分碁布之势旣连属于宇内则虽有强暴谁与爲乱哉然既建侯以翼已而未始忘乎险难故又曰不宁则又安不忘危存不忘亡之戒也
　　象曰云雷屯君子以经纶
　　彖取雷雨象取云雷者以言既雨则非屯象矣故雷雨作则爲解云雷屯则爲屯也夫措之天下则爲事业蕴之吾心则爲经纶当理乱解纷之时而经纶之无素焉则欲亨屯也难矣故致谋缔虑屯结乎吾中若云雷之欲雨而未雨焉此则屯之象也
　　初九盘桓利居贞利建侯象曰虽盘桓志行正也以贵下贱大得民也
　　九以天德居下位亨屯之主圣人之拔闾阎者也故行止动静尽彖之德盘桓利居贞即彖所谓元亨利贞勿用有攸徃也庖丁之解牛也曰每至于族吾见其难爲怵然爲戒视爲止行爲迟此所谓盘桓也盘桓即象所谓经纶也使初九无行正之志则不待当徃而徃矣所谓行正之志何也曰行一不义杀一不辜而得天下不爲也能居是正则能行是正矣建侯爲民建也建侯以爲民则吾知有民而已又安知有已也哉故贵与贱所不必辨也此盛德事也阳贵而隂贱阳少而隂众阳爲君而隂爲民初九一阳处三隂之下故曰以贵下贱大得民也
　　六二屯如邅如乗马班如匪宼婚媾女子贞不字十年乃字象曰六二之难乗刚也十年乃字反常也
　　君子守道不回不苟合而失正六二正也当屯之时欲上应于五而未果下乗初九之刚而不与合欲上应于五而未果屯如邅如也下乗初九之刚而不与之合乗马班如匪宼婚媾女子贞不字也屯邅不进之谓也初九动乎险中马之象也下马曰班与马异处欲行而止之谓也二与五隂阳之正也而居相应之地时方屯难莫与之合初非吾耦而二与之廹焉则以宼目之未暇论初之德如何也夫二既以宼目初岂与之爲婚媾乎此女子之贞而忠臣之义也字育也女子以正爲德以字爲功若失德而有功宁贞而不字也若夫屯极必通数极复始而正应乃获故曰十年乃字十谓数之极也夫天下不常治亦不常乱乱极必治不字终字事势有所反也故又曰反常也若屈突通尽节于隋而爲唐忠臣则六二所谓不字而得乎反常之道也
　　六三即鹿无虞惟入于林中君子几不如舎徃吝象曰即鹿无虞以从禽也君子舎之徃吝穷也
