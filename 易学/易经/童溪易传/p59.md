<!-- { "loadSidebar": true } -->
　　十三卦论圣人之制作而继之以十一爻论君子小人之道吾是以知易之爲易无非爲经纶世变而作也噫此非吾夫子其孰能发而明之以至于此乎阳卦一竒而二耦也故曰多隂隂卦一耦而二竒也故曰多阳圣人曰此其故何也盖曰其故在于竒耦也阳卦竒震坎艮是也隂卦耦巽离兑是也圣人又曰此其德行何也盖曰其爲德行在于一与不一也一者何也曰阳之爲卦二民共事一君一也故爲君子之道不一者何也曰隂之爲卦二君共争一民不一也故爲小人之道盖易以阳爲君以隂爲民阳爲君子隂爲小人是故十一爻之所论无非君子小人之道也咸之九四君子之道也咸之卦德曰咸亨利贞而九四则曰贞吉悔亡盖咸道贵亨而所以亨者贞也憧憧徃来此心有不一之思也此心所以有不一之思者何也咸道欲其亨也咸道欲其亨而未亨故其象曰未光大也若尔之所思一出于正则所感者大其孰不惟尔思之从也哉此则亨矣故曰朋从尔思而亦曰天地感而万物化生圣人感人心而天下和平然则天地圣人之所以感一于正而已矣天下何思何虑云者以言天下万物何所思何所虑也朋从夫尔之思而已矣使九四之思一出于正则天下之万物虽趋舍殊涂好恶百虑皆惟尔正之是适故曰同归一致而又申之曰天下何思何虑盖确言天下万物朋从夫尔之思也而或者必曰九四憧憧然或徃或来以有思之私心而感物则感道狭矣故思之所及者有以致朋之从思所不及者其能使之从欤殊不知帝尧之所以光宅天下者特以聪明文思而文王之所以圣者亦本于思齐孰谓思可无乎又况圣人以此心感人心无思则木石尔奚感之云日月寒暑之相爲徃来此则以言万物之理或徃或来之不一也宁不由憧憧徃来此心有不一之思乎然虽或徃或来之不一也而有所谓同归一致者存故日月徃来之不同而同于生明寒暑徃来之不同而同于成岁明生而嵗成此感道之所以亨也感道欲其亨虽欲不徃不来可乎徃者其势屈来者其势信此势也乃其理也天下万物孰能逃此乎夫苟不徃不来则感道息矣奚利之云故徃来屈信相爲感召而利由此生焉而九四之象亦曰贞吉悔亡未感害也以言未感则于木石而利何从而生乎故爲感道之害尺蠖龙蛇之屈蛰所谓屈也然其屈也乃所以求信其蛰也乃所以存身盖不屈且蛰则信不可求而身不能存感道之在物也如此而况于人乎况于圣人乎神之外无人人之外无神神之与人特有隐显之异尔凡吾平日所谓宜然之事者致其精一之诚以至于自然而然此入神也于以致用则用无非神矣身必资于用用必资于身身与用特动静之异尔凡吾平日所谓当然之用者泛应曲当无适不利而吾之身若无与焉此安身也于以崇德则德积诸身矣此全内外之道而感道之所以亨也吾之所知者知此理而已舎此理而往又何知乎此尔之思一出于正也夫精义以入神则能穷神也于神无隙而可入安能穷神哉利用以安身则能知化也吾身或有所累而不得安安能知化哉存神过化全尽于我则上下与天地同流以此感人则殆如天地之感而化生之德无以形容其盛矣困之六三此则小人之道也易传曰石坚重之物也而非隂柔之才所能胜也徃而犯之祗自困尔故曰非所困而困焉名必辱谓九四九五二刚之坚重不可犯也而三犯之以取困也蒺藜蔓草之有角刺者不正之人滥乘非据而处正人之上岂所安也故曰非所据而据焉身必危谓九二之刚中岂可乘也而三乘之非其所安犹借刺负芒然也夫六三所以轻犯二刚以取困者徒以上六吾配故也六三隂也而居阳自以爲阳也而求配乎上六而上六隂虚宫则是也而非其妻故曰入于其宫不见其妻凶小人轻进妄动无与亲合危极困辱如此岂吉祥之徴也哉故不免于凶祸也系辞于此又言其所以凶也而曰既辱且危死期将至妻其可得见邪盖甚之也解之上六与噬嗑之初六皆君子所以待小人也易传曰解之上六解之功已成故极言解悖之道夫隼鸷悍之禽也所谓上慢而下暴六三之象也解之六爻惟三与上各处一卦之上而非其应故上以震动之极而尤在诸爻之上于位则正于势则便于器则成于时则宜以正而去不正之盖无难者仁义人性之所固有也劝惩人君之大权也亡其所固有者而至于必待劝且惩者此失其良心之民也是故耻畏之心不存则劝惩之术不得已而施焉施之于早则噬嗑初九是也小人福多矣若夫失是则此虽小人之罪而上之人亦不能无失焉然而圣人敎人不以此义爲言而曰善恶之积云者圣人之意可知也夫圣人之意何在乎曰上之人以至于用刑用戮者此非我之本心也皆自汝致之吾不得已而应之云尔此圣人之心即天地之心也何疑焉善不积不足以成名恶不积不足以灭身小人以小善爲无益而弗爲也以小恶爲无伤而弗去也故恶积而不可掩罪大而不可解此初九屦校灭趾所以无咎而上六何校灭耳所以凶也否之九五与鼎之九四其所以爲安危之虑者甚相反也此又可以见君子小人之情状夫安其位则危保其存则亡有其治则乱此必至之验也君子知其然故此心常存不亡之念宜其身其安而国家由之而可保也鼎之四则异于是不自知其德之薄智之小力之少而任至重之寄宜其不免于倾覆之凶也若夫豫之六二则不然何者以其能知几也惟夫知几则当豫之时不屈已以狥人而无上交之謟不屈人以狥已而无下交之渎存诸我者无毫发之失故圣人叹之曰知几其神乎又曰其知几乎而美之曰君子知微知彰知柔知刚万夫之望夫几之爲言事之初也于事之初而能豫知之此中庸之所谓前定也吾之所知者不在于临事之后此所谓动之微吉之先见也非神而何惟与乎神则见几而作不俟终日断然而识此几矣夫所谓知几者天下之理日彰者常寓于至微至刚者常始于至柔知几之君子则无不知也其所以无不知者何也豫之六二居坤之中静中之静也震在乎外动作万变而吾之此心安然而无事此万物之理皆于静中得之故在爻有介于石之象虽有多智之万夫其孰不仰望乎我而取之以爲法乎殆庻几乎者此顔氏子其人也故继之以复之初九夫君子之道在于善小人之道在于不善惟顔子知其善也则拳拳服膺而弗失之知其不善也则非惟未尝不之知也而又知之而未尝复行焉此所谓不贰过也圣人安得不以复之初爻而予之上系曰黙而成之不言而信存乎德行此非顔氏之子其孰能当之君子小人之道即天地之隂阳也故在易则爲隂阳之卦然其本一也所谓一者何也天地絪緼男女搆精是也夫惟天地隂阳二气相合而絪緼则万物由此而化醇致一之谓也男女隂阳二气相合而搆精则万物由此而化生亦致一之谓也所谓致一之説则损之六三详而明之易传曰夫兑之三爻皆志于益上然初九九二则以刚应柔而六三则以柔应刚故三人同行而语其自损之至者则六三是也故曰损一人是一人也独徃以应上故艮兑相合男女搆精而尽天地交感之义成万物化育之功矣此谓得其友也盖六三者兑之主而上九者艮之主少男少女隂阳相配夫妇之道贵于专一若三人行则疑所主矣故曰一人行三则疑也夫君子小人之道不难知也君子之动也安其身而后动小人之动也则危以动焉君子之语也则易其心而后语小人之语也则惧以语焉君子之交也则定其交而后求小人之交也则无交而求焉君子修此三者故全其在已与其在人者而小人无一焉宜其莫之与也吁莫之与固无害也而伤之者至则又岂特莫之与也故益之上九有莫益之或击之之辞是何也立心勿恒之故也噫人之心其可以勿恒矣乎以是言之则此章所谓君子小人之道于是乎判矣
　　子曰乾坤其易之门邪干阳物也坤隂物也隂阳合德而刚柔有体以体天地之撰以通神明之德其称名也杂而不越于稽其其衰世之意邪夫易彰徃而察来而微显阐幽开而当名辨物正言断辞则备矣其称名也小其取也大其防远其辞文其言曲而中其事肆而隐因贰以济民行以明失得之报
　　此章复言易之作也本诸乾坤学易者当自乾坤而入故曰乾坤其易之门邪夫万物以气则不离乎隂阳以形则不离乎刚柔大而爲天地妙而爲神明其见于易之书也名称万端杂然不一其能越于乾坤也哉此乾坤所以爲易之门邪夫隂阳之气相与合德则通隐显而爲一也故曰以通神明之德刚柔之形各有定体则体万物而不遗也故曰以体天地之撰撰所以造物也易自伏羲画之文王重之夫子賛之皆本于乾坤而稽考其故大而天地微而事物莫不悉备观象系辞视上古爲尤详此其故何也盖世既下衰人不知道不顾理之顺逆时之否泰倒行逆施而昧夫吉凶之所以然故圣人不得已诏之以是书而不厌其详此圣人作易之本意也故曰其衰世之意邪且夫人之所以昧夫吉凶者以其心之有二而所见之不一也此圣人作易所以因其贰以济民行而明得失之报以示之使之勿贰尔心也然易之所以明得失之报以示人者盖天下之理徃者吾能彰之使人稽其所以然来者吾能察之使人逆其所未然显者吾能微之使人有所不敢玩幽者吾能阐之使人无或有所蔽开明此理而寓之于其书故当夫称谓之名辨夫隂阳之物正夫告戒之言断夫吉凶之辞以此书载此理则圣人所以示人者无不备矣故夫所称之名虽小而取则大如曰牛曰马而上比天地岂非取也大乎所寓之防虽远而其辞则文如元亨利贞吾求其防则天地之四时人心之四端实在于是以训释求之则曰善之长嘉之防义之和事之干其辞岂不文乎见豕负涂载一车等语诡怪不经可谓曲矣而象则曰羣疑亡也此乃中理之言也包羲之网罟神农之耒耜万古而下其事显然而肆其谁不之知也然取之离取之益非吾夫子不能发而明之岂非隐乎呜呼易之爲易也如此此其所以能明得失之报以示人也
　　童溪易传卷二十九
　　钦定四库全书
　　童溪易传卷三十　　　宋　王宗传　撰
　　系辞下
