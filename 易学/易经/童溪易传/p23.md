<!-- { "loadSidebar": true } -->
　　易以阳为大以隂为小大过之成卦二隂居初上之地四阳聚于中爻阳过乎隂者也故曰大者过也夫天下之物夫茍小大多寡之适均也则亦未为过也大过四阳而二隂大者多而小者少则大者过矣亦由小过四隂而二阳小者多而大者少则小者过也天下之事固有正理此岂可过邪然古今天下固有所谓非常之事者如尧舜之揖逊汤武之放伐是也若以理而论则揖逊也放伐也亦无非君子之时中也特其事大势重不常见尔四阳聚于中爻栋之象也初上二爻俱隂柔也则中虽刚强而两端柔弱岂能胜此刚强之任哉故于栋为桡而曰本末弱也本末不弱则栋亦不桡矣经曰其初难知其上易知本末也则初上之地一卦之本末也本末既弱则四阳居中凛然其危也欲无桡得乎观此之象则大过之时于刚虽过而二三四五俱在中爻也巽而说行此又即巽兊二体以释卦德之所谓利有攸徃也夫当大过之时刚既过矣苟不得中复不能巽不能说则是以刚为行也其所徃也安能利乎不能利安能亨乎惟中则虽刚而不过惟巽则有以顺物之理惟说则有以服人之心以此而行此所以利有攸徃而亨也朱子发曰刚过而中所谓时中也过非过于理也以过为中也犹之治疾疾势沉痼必攻之以瞑之药自其治防疾之道观之则谓之过自药与病相对言之则谓之中又曰夫刚过而不反不肖之心应之未有不为君子害也东汉之季清议太胜君子小人至不相容大过已极而君子不自知是以不亨夫大过之时非常时也君子之所以济是时也亦不可以常时处之故易于此賛之曰大过之时大矣哉河南曰如立非常之大事兴不世之大功成絶俗之大德皆大过之时也
　　象曰泽灭木大过君子以独立不惧遯世无闷
　　物理之相资养以适平而止泽有至说之性而万物说之故木之所赖以养者泽也今也巽木在下兊泽在上是谓泽灭没乎木者也岂不过甚矣乎故为大过之象君子之当斯时也独立不惧遯世无闷此其所以大过人欤夫独立而惧则不能独立矣遯世而闷则不能遯世矣此勉强矫激者之所为非本心之诚然者孔子曰勇者不惧仁者不忧当大过之时独立而不惧遯世而无闷非所养之大过人者不足以语此
　　初六借用白茅无咎象曰借用白茅柔在下也
　　当大过之时阳过乎隂者也初六柔巽不震之才而居在下之位安其素分可也或不知时识分非自谨之道也故其象曰借用白茅无咎系辞释之曰茍措诸地而可矣借之用茅何咎之有谨之至也夫茅之为物薄而其用可重也谨斯术也以徃其无所失矣夫大过之初以茅为象者非薄其物也以其在下也有可重之用故取之云尔大过之时四隂居中其视在下之柔若无物焉者而初也自谨自洁不敢少自轻焉可不谓之贤矣乎借以白茅过于谨也其在大过之时其过可无矣故曰无咎
　　九二枯杨生稊老夫得其女妻无不利象曰老夫女妻过以相与也
　　夫物极则衰杨之为木阳气易感之物也虽然易感而亦易衰也大过阳过也天下之物所谓阳之易过者杨之为木也故九二九五俱有枯杨之象夫杨之枯阳巳过也其在人则夫之老也夫夫既老矣冝若无所冀也然或得女妻焉则其生育之理犹在也初六以隂柔在下而二比之得女妻之象也夫杨既枯而或有感焉则有旁生之稊稊蘖也易家谓稊根也或曰杨之实也非也杨既枯矣而有稊蘖之生焉夫既老矣而有女妻之得焉则其在物也在人也所谓无不利也何者物不至于极阳不至于过故也而象则曰老夫女妻过以相与也何也曰老夫过于老者也女妻过于少者也老者与少者适相比焉此之谓大过之时也然其相与也而生育之理复自此始矣正所以救阳过之失也向使枯杨之不复生稊老夫之不得女妻则阳道之失伊谁救之邪此所谓易之不穷之理也非知道者孰能识之司马温公曰初过于弱二过于强强弱相济厥功乃成其于国也如刚毅之君以寛柔之臣辅之故无不利也蜀人之浮屠者曰四爻之刚虽同为木然或为杨或为栋栋众榱则材之强者也杨为早雕则木之弱者也盖大过本末皆弱二近于本五近于末故均为木之弱也
　　九三栋桡凶象曰栋桡之凶不可以有辅也
　　大过阳过隂弱阳爻以阳居隂为济过之道而九三复以阳居阳在下体之上而不中过乎刚者也夫以过甚之刚在物之上则强愎自用如栋之桡不可支辅而有颠覆之患矣是以凶也夫九三之与上六正居相应之地则上六者九三之辅也然九三以阳居阳其刚过甚上六纯隂而末弱其能支辅之乎象云栋桡之凶不可以有辅者以言九三刚过之才而非上六之柔弱所能支辅之也其曰不可云者又有以见九三之强愎自用之失也昔者周公负荷周室重任其材固有大过人者然吐哺握髪以来天下之助未敢以骄矜自处故夫子有曰如有周公之才之美使骄且吝其余不足观也已岂如九三之以阳居阳其刚过甚以至如栋之桡不可以支辅乎其曰不可云者所以深尤九三也
　　九四栋隆吉有它吝象曰栋隆之吉不桡乎下也九三九四列之中爻之中譬如屋室众材咸集而栋则居中矣故皆有栋之象然九三之栋则桡而九四之栋则隆而不桡以阳居阳而居下体之上与以阳居隂而居上体之下其理势之不同也夫以阳居隂则有济过之道不专以刚强自恃也故其在下者有可支辅之势而无倾覆之患此所谓不桡乎下不凶而吉也下谓初六也初与四正居相应之地四既居隂不恃其才之刚强则在下者有刚柔相济之势此所以谓不桡乎下也或曰以栋桡本末弱也为言则初六之本弱与上六之末弱均也而九四则栋隆之吉不桡乎下何也曰统论一卦之体则阳过隂弱故有栋桡本末弱也之言就诸中爻而别之则九三以阳居阳而非上六纯隂之所能支也九四之以阳居隂而初六又以隂居阳其本末摇而所支载者亦不至刚过此栋之所以隆而不见桡于初六也易可以槩论之乎虽然譬之一室九三之栋既桡而九四之栋亦安能独隆也上六之末既弱而初六之本亦安能不弱也以言居中者与处本末之地者可以相有不可以相无也故又曰有它吝犹之曰此之栋虽隆矣虽不桡矣其如它之不然乎吝所谓有所不足也孟子曰一薛居州其如宋王何此之谓大厦之倾而非一木之所能支也
　　九五枯杨生华老妇得其士夫无咎无誉象曰枯杨生华何可乆也老妇士夫亦可丑也
　　杨既枯矣以其耗竭之余尽发而为华则其零落也可立而待也夫何益于枯也此上六之穷隂无益于九五之生育也上六穷隂处大过之极老妇之象也九五纯阳处上六之下士夫之象也妇既老矣虽得士夫复何冀哉以言俱无益于事也不云士夫得其老妇而云老妇得其士夫者九五守中保庸非有过也其过在上六也何者以隂乗阳以妻乗夫故也九五无过故曰无咎辅弼非人终无成功故曰无誉夫当大过之时处大过之任隂阳相资而不能成大过之功而惟守中保庸求无过而已然至于无誉之可闻故可丑也司马温公曰上以衰隂附于盛阳其于国也如骄盈之君以愚庸之臣辅之虽幸而无咎不足以有誉也夫隂在卦初女妻之象隂在卦末老妇之象求之卦象则下体巽也巽为长女而反曰女妻上体兊也兊为少女而反曰老妇易之取象如此其不一也而泥于象者象既不足求之卦变卦变不足求之动爻而易之防愈失矣
　　上六过渉灭顶凶无咎象曰过渉之凶不可咎也处过极之时而为过极之事非有大过人之才不可也苟无其才而务为过极之事此小人行险以侥幸也上六以隂柔之才当泽灭木之时又大过之极履险蹈祸而无益于救难故曰过渉灭顶凶夫渉以能过为功今也至于灭没其顶则反见溺矣其何能济之有无咎者自取灭没无所归咎也夫不度时不量力而自取灭没其可归咎于人哉故象曰过渉之凶不可咎也
　　【坎下坎上】习坎有孚维心亨行有尚曰习坎重险也水流而不盈行险而不失其信维心亨乃以刚中也行有尚徃有功也天险不可升也地险山川邱陵也王公设险以守其国险之时用大矣哉
　　六子之卦各以隂阳所居之位而取义焉阳居二隂之下非所处也故动此震也阳居二隂之上得所处也故止此艮也若夫阳陷于二隂之中则为坎矣隂居二阳之下柔伏于内故入此巽也隂居二阳之上柔见于外故说此兊也若夫隂丽于二阳之间则为离矣夫坎以一阳陷于二隂之中在物为水水之流动阳也其止静隂也流动之物处乎隂中者阳陷乎隂也水性善陷陷为险难坎固为险矣谓之习坎者险中复有险也故曰习坎重险也此以上下二坎言坎之所以为险也初六曰习坎入于坎窞凶是也盖初六居二坎之底故也然则八卦皆重也而坎特加一习字者圣人指重险以示人欲其知所戒惧其仁深矣水之为物止之斯为渊防之斯为川水流而盈然后出险流而不盈斯为坎矣夫不舍昼夜水也故语天下之物所谓至有信者莫水若也其流行也虽歴渉险阻而能不失其信者此所谓有孚也君子之行乎险难者实似之故此心也质之天地谋之神稽之千古之圣贤契之诗书之所载无适而不合者以其在我之信未尝少失故也故继之曰维心亨心之为物所谓操之在我者而信其所出之地也求之于卦则坎中之一阳是也夫隂在外险也刚在中则亨也夫惟刚实之德在中而能亨此所以行险而不失其信也君子之歴渉险阻也身虽陷难其心则亨者盖以刚实之德在中故也夫惟其心亨也则其见于有行也无险之不济矣行有尚谓出险也水之流行也不舍昼夜盈科而后进放乎四海故曰徃有功也水之徃而有功也为江而为海君子之徃而有功也国治而天下平究其本原之所自出亦曰有孚维心亨而已矣此孟子所谓有本也大哉孚乎坎之用在乎险故圣人于此又广言天地之险以明王公之所以守其国者不可以或忽乎是也夫积气于上者天也故荡荡苍苍不可纪极者皆气之积而然也故曰天险不可升也积形于下者地也故髙者为山次者为邱为陵深者为渊皆形之积而然也故曰地险山川邱陵也王公观诸天地之险故亦设其险而有城郭沟池之固者所以守卫其国而效法天地也韩文公守戒之説曰今人有宅于山者而知猛兽之为害则必髙其柴援而外施陷穽以待之宅于都者而知穿窬之为盗则必峻其垣墙而内固扄鐍以防之此野人鄙夫之所及而非有过人之智而后能也今之通都大邑介于屈强之间而不知为之备噫亦惑矣野人鄙夫能之而王公大人反不能焉岂才力为之不足欤盖以谓不足为而不为尔然则当用险之时其用甚大其可以或忽乎是欤故賛之曰险之时用大矣哉而孟子乃曰固国不以山谿之险呉起对魏武侯亦有在德不在险之论者此又为恃险者设而非险之罪也
　　象曰水洊至习坎君子以常德行习教事
　　坎者水之科也二坎相仍习复之义也故以水洊至为习坎之象洊亦重也以谓上之坎既盈则重至于下坎故也此孟子所谓盈科而后进也夫盈科而后进不舍其昼夜之功也故曰君子之德行贵乎有常而教事贵于习熟德行而有常则其视屋漏暗室无异于十目十手之地也教事而习熟则困而知学而知其与生而知一也勉强而行利而行其与安而行一也此不舍昼夜之功也其在所谓不失其信是也中庸曰自明诚谓之教此教事也
