<!-- { "loadSidebar": true } -->
　　夫易之道贵于不穷而恶于或穷故圣人之于易也于其所贵者则每每援引天地大义而以告夫人于其所恶者则又重为之戒而以明示夫人是何也所不可灭者天理也所不可不戒者人欲也人欲之纵而天理之害也夫惟天理之不可灭也故于家人则曰男女正天地之大义也圣人又引天地大义为归妹言者亦非他也人之终始又在于所重故也此之谓天理之不可灭者也吾故曰易之道贵于不穷乃若人欲之纵而能爲天理之害者则尤在于所戒焉尔故于姤则曰勿用取女不可与长也圣人于姤既曰勿用又曰不可云者此非恶夫柔也恶夫柔之能为刚害也柔能害刚则归妹之位不当柔乘刚所以有征凶无攸利之戒也此之谓人欲之纵而天理之害不可不戒也吾故曰易之道又恶于或穷夫归妹之义所以得为天地之大义云者盖归妹合震兊二体而成卦震东方也兊西方也此天地生成之义然也其在人也则震长男也兊少女也古者制嫁娶之礼男以三十而娶女以二十而嫁故其所归妹也妹少女之称也天地之大义而震与兊见之故曰归妹天地之大义也此即震兊相合以明归妹之义也大抵天地不相交感则万物之既衰者无自而复兴女不归男则生生之理废矣又安能前者有终而后有始如是之不穷矣乎故又之曰天地不交而万物不兴归妹人之终始也此又即天地之大义以明人之终始然也由是观之岂非易之道贵于不穷矣乎说以动所归妹也此合震兊二体之用以示归妹之戒也夫说者小人之情也其所归者妹也故说以动然说无纪极而动无止息鲜有不失其正者故继之以征凶以言惟说是动则纵其所往莫之知止而凶随之矣何者失正故也以六爻之位观之九二六三九四六五位皆失正初与上虽当隂阳之位然阳在下隂在上亦不当位也隂阳所处俱不当位如此何动而不凶乎故曰征凶位不当也此又言六爻俱不当位以明归妹之所以征凶也虽然不特位不当也又有乘刚之过焉以兊之六三而乘初九九二之刚以震之上六六五而乘九四之刚夫以柔乘刚则下制乎刚刚为柔所乘则受制乎柔刚柔易位尊卑贸乱而家政替矣又何往而利乎故又继之曰无攸利柔乘刚也此又指三隂乘刚以明归妹之所以无攸利也程河南曰夫隂阳配合男女交搆理之常也然纵欲而流放不由义理则滛邪无所不至伤身败德岂义理哉此归妹之所以凶也又曰男女有尊卑之义夫妇有倡随之礼此正道也苟不由正道狥情肆欲惟说是动则夫妇渎乱男牵欲而防其刚妇狃说而忘其顺如归妹之乘刚是也此所以无往而利也由是观之岂非易之道又恶于或穷矣乎夫由前之言以观则易之道贵于不穷由后之言以观则易之道又恶于或穷圣人惧天理之或灭也此易之所以有归妹圣人又惧人欲之或纵而天理之或害也此归妹之卦辞所以又重为之戒云噫微吾圣人则天理之盟主伊谁尸欤
　　象曰泽上有雷归妹君子以永终知敝
　　夫泽之为物也钟莫说之性必有所说也而后泽水为之动摇今也泽上有雷阳之气既以奋震则泽水从而感动于其下此女从男之象也故为归妹程河南曰雷震于上泽随而动阳动于上隂说而从是也然隂阳之相感也虽至于动说而动说之不已则又失永终之道焉何谓永终之道曰男女有尊卑之序夫妇有倡随之礼是也此道或失而动说不已则狥情肆欲弃礼乱伦女无鸡鸣之诲士无昧旦之警而家政日废丑德日彰矣欲永终得乎君子知此之所由生也常生于动说之不已故于女也惧其狃于说而忘其顺也则帅之必以礼于男也惧其牵于欲而丧其刚也则其动必以正以此而始以此而终又何弊之有哉不独夫妇之道为然也天下之事莫不有知其之所由生也而致其谨焉则终无矣讼之象曰君子以作事谋始亦是意也
　　初六归妹以娣跛能履征吉象曰归妹以娣以恒也跛能履吉相承也
　　初下位也九阳德也当归妹之时以阳德居下位乃诸娣之贤明者诸侯娶妻诸娣从之韩侯之诗曰韩侯迎止于蹶之里诸娣从之祁祁如云是也故初有归妹以娣之象夫娣不正而合者也故称跛焉然而能执谦之志以说承上故曰跛能履夫有贤明之才执谦卑之志安恒处分以助承其君而不失厥职以是为得故曰征吉而象曰归妹以娣以恒也跛能履吉相承也
　　九二眇能视利幽人之贞象曰利幽人之贞未变常也孔氏释义曰九二不言归妹者既在归妹之卦归妹可知故略不言也蘓东坡曰九二亦娣也其不言归妹何也因初九之辞也而龚氏耿氏又皆指二为嫡而曰初以娣承二二以嫡承五今以文义考之俱未然也夫九二正得下体中位不应取娣象而六五位上体之中以贵为行既称其君矣则所谓嫡者五也二亦不应复为嫡也然不言归妹何也曰二处下体中位居隂守常未适乎外所谓女子之贤明而妹之未归者故爻辞但以女子守常为正而以幽人象之而曰能视利幽人之正而已盖以九二贤明之才位下体之中当斯时也何所用其明哉但当居隂守中而自托于幽眇之地夫然后不失其常矣故曰眇能视利幽人之贞而象曰未变常也盖谓眇能视者以二有贤明之才未始自鬻自衒而其视不过寄诸幽眇之地以是为能而已矣此九二所以不言归妹不取娣象亦无嫡义而独取幽人以为象欤幽人犹诗人所谓窈窕淑女有幽闲正静之象
　　六三归妹以须反归以娣象曰归妹以须未当也蘓东坡曰古者谓贱妾为须故天文有湏女朱子发亦引天官书云须女四星贱妾之称夫三下体之髙位也不应有贱须之名然以六居三居不当位德不正也柔而尚刚行不顺也为说之主以说求归动非礼也夫女子之可贵者为其正也顺也动以礼也今也六三犯此三不韪其目之曰须也固宜此象所谓未当也夫归以须六三也归以娣则初九也若以六三而比初九诚相反也何也初有贤明之才执谦卑之志处常安分用其吉三有是乎夫三与初既如是之相反也则虽欲为娣不可得也宜其惟须之为也故曰反归以娣谓三之归以须与初之归以娣相反也夫是之谓未当
　　九四归妹愆期迟归有时象曰愆期之志有待而行也九二妹之未归也故不以归妹言九四妹之可归而未归者故曰归妹愆期何也九四贤明之才虽与二同而所处之位则与二异故也夫二与四皆居隂也何谓其所处异也曰卦爻有六巳居其四以九居四已离兊体此所谓愆期之归妹也夫女子于归妹而或愆者何也曰礼以女子二十而嫁或有大故则以二十有三为节九居四位既离兊体此所以有愆其期而迟其归之象也何也有时而然而非悖于礼经故也夫生而愿为之有家者女子之志孰无是也然或有待而行而至于愆其期焉者亦各言其志也而已矣故曰归妹愆期迟归有时而象曰愆期之志有待而行也四虽上体然亦居隂故有迟滞而不遽前之象若阳货谓孔子曰怀其寳而迷其可谓仁乎好从事而亟失时可谓知乎日月逝矣嵗不我与而夫子从而诺之曰吾将仕矣夫时之失而日月之逝在夫子岂不知此然夫子之志盖亦有待云尔故尝以匵玉自况而曰我待价者也又尝以匏况其不然而曰吾岂匏也哉则圣人之志非固为是愆期之事以取诮于人也亦曰迟迟吾行者此非我也时也
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　五君位也归妹之处此位也所谓嫡夫人小君位也莫尊且贵焉虽然尊且贵也以六居五体谦从礼而无亢满之失故曰帝乙归妹子夏传曰天乙汤也汤嫁妹之辞有所谓往事尔夫必以礼义之言则欲其无亢满之失可知故泰之六五去骄去泰与此爻同象夫惟虽尊且贵而能体谦从礼也故尚礼而不尚饰衣袂所以为容饰也而曰其君之袂不如其娣之袂良者其良在德不在袂也良美好也若娣则以容饰为事者也袂之良则其德未必如袂也何也其君其娣各有所尚故也葛覃之称后妃也不过曰刈濩是中谷之葛以为絺绤而服之云尔及其薄汚也而又薄澣之以为后妃恭俭节用之德则其良在德不在袂可知也夫隂阳之义配日月也日君也月则小君也小君体谦从礼而无亢满之失以况则月防望也夫五君位也当归妹之时而以小君位焉可谓尊且盛矣然以六居之则虽盛未盛也则月之防望是也此非六五之所谓吉乎若夫月望则与日并隂盛则与阳敌此女娲吕武所以乱天下也其祸可胜言哉然其所以至此者无他不知亢满之是戒云尔乃若归妹之六五以帝乙之贵行谦逊之德而不失乎处中之道宁有是过乎故象又曰其位在中以贵行也
　　上六女承筐无实士刲羊无血无攸利象曰上六无实承虚筐也
　　夫妇女之职所以辅相夫子承先祖供祭祀者也故诗之采苹述其采彼苹藻盛之筐筥湘之锜釡奠之室牖尸之者有齐季女也礼亦称祭祀之礼主人亲割牲取血以祭而执其鸾刀以啓其毛取其血膋是烝是享而信南山之诗亦以此责幽王之不能则夫先祖之是承而祭祀之是供也孰大于是今也上六处归妹之终势已穷也居震之极动不静也柔弱无能才不堪也隂虚不实诚不存也愚闇处上好自用也有是数者以女言之则承筐无实矣以士言之则刲羊无血矣其如承先祖供祭祀何未见其有所利也故曰无攸利而象则特取虚筐无实以为言者盖归妹上六女子也女子不才重责之也
　　【离下震上】丰亨王假之勿忧宜日中曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于神乎
