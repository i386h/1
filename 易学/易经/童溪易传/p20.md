<!-- { "loadSidebar": true } -->
　　初六剥牀以足蔑贞凶象曰剥牀以足以灭下也牀者身之所安也以况则君子所处之位也小人之害君子也必先去其所处之位使之穷悴无所之也而后得肆其害焉故初则剥牀以足二则剥牀以辨四则剥牀以肤盖其叙然也夫牀之所頼以安者足也足之见剥则正者倾矣故曰蔑贞凶初六之隂剥始自下犹之牀足先见剥焉则君子之贞始见灭于此时矣灭亡也蔑灭同义
　　六二剥牀以辨蔑贞凶象曰剥牀以辨未有与也隂之剥阳进至于二犹之剥牀自足而辨其势愈上矣辨上下交际之地也夫牀之所頼以正者上下交际之地也辨复见剥则止者愈倾矣故亦曰蔑贞凶当是时也使六二如六三焉则见与于上九之君子而小人之祸庶乎其未至于斯也惟其未有与也故小人无所顾忌而得以驯致其害焉此剥道之所以浸长也
　　六三剥之无咎象曰剥之无咎失上下也
　　六三处众隂之中独与上九居相应之地有辅上救乱之志所谓小人中之君子也故在剥之时为无咎也夫处众隂之中而能与上下众隂相失独与上九居相应之地易于此可不以无咎与之乎与之以无咎者所以録小人之善也子曰君子不以人废言夫一言之当其人未必然也君子犹不以人废之则当剥之时众隂用事而六三独于众隂之中失其上下以与上九协焉可无取乎程曰如东汉之吕强是也
　　六四剥牀以肤凶象曰剥牀以肤切近灾也
　　六四卦之上体也夫剥至六四已及上体所谓肤也其切近于灾莫此为甚也君子之正至是而无可灭者故不云蔑贞但云凶也夫小人之剥君子也始焉剥牀以足次焉剥牀以辨至于六三则虽与上九居相应之地于剥为无咎然剥道浸长亦末如之何也至六四则身及其害矣复何有所处之位乎小人之祸害吁可畏哉
　　六五贯鱼以宫人宠无不利象曰以宫人宠终无尤也六五羣隂之主君之位也在剥之时君道不可以剥故取下制羣隂为义鱼隂物也相羣于下流小人之象也五能下制羣隂使之骈然顺序如贯鱼然则是以小人之道待小人也故曰以宫人宠宫人嫔御侍使也所谓隂小之人也以宫人之宠宠之是以小人之道待小人也夫所谓待小人以小人之道何也曰小人之志不过于希恩望宠而巳茍惟时其锡予均其恩惠使之充满其意而无觖望之心此待小人之道也夫小人之心所以易生尤怨者不以其道待之故也惟能以小人之道待小人故怨尤不生祸害不作此所谓无不利又曰终无尤也
　　上九硕果不食君子得舆小人剥庐象曰君子得舆民所载也小人剥庐终不可用也
　　天地不可以一日而无阳天下不可一日而无君子当剥之时五隂既盛上九以一阳居众隂之上而有硕果不食之象者存阳道也夫以一阳而居众隂之上果之硕大者也果既硕大不剥而食诸者生育之萌正寄诸此者也坠地而复生则剥反为复矣此复初九之一阳即剥之上九也君子得舆者以一阳而居众隂之上而有众民共戴之象此君子得舆也故曰民所载也众隂在下而頼一阳之芘故又有室庐之象焉若夫剥道既终九复见剥则室庐坏矣小人无所芘其躯矣此乃自撤其芘之过也然则君子存则小人安君子去则小人祸若飞廉恶来赵髙杨国忠之徒终亦自取祸败尔故曰终不可用也然则君子亦何负于小人而小人亦何利于剥君子也

　　童溪易传卷十一
　　钦定四库全书
　　童溪易传卷十二　　　　宋　王宗传　撰
　　【震下坤上】复亨出入无疾朋来无咎反复其道七日来复利有攸往曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　复之初九即剥之上九也经曰往者屈也来者伸也剥之上九虽居五隂之上其势徃而屈也此一阳之穷也复之初九虽居五隂之下其势来而伸也此一阳之亨也故曰复亨刚反云者谓是刚也自剥之上反而为复之初此复之所以亨也动而顺行则又合坤震二体以明复之所以亨也夫震动而坤顺刚既来反则阳动于下以顺而行于上自此以往无非顺理而动也夫如是则刚反为复阳降而入刚动以时阳升而出其出也其入也羣隂莫之能害故曰出入无疾夫复之一阳出入乎羣隂之中而羣隂莫之能害则其以朋渐进而来又何咎乎程曰所谓咎者在阳气则为差忒在君子则为抑塞夫一阳始生至微也固未能胜乎羣隂以发生万物也必待诸阳之来然后能成生物之功一君子始进未盛也亦未能胜乎羣小人以利泽天下也必待众君子之进然后能成泽民之功此一阳之复既出入而无疾则其朋之来自无咎矣夫隂生于午其卦为姤姤阳之始消于隂也凡厯七变而后成复则隂阳消长之道反复迭至凡七日焉天之运行如是也故曰反复其道七日来复天行也一阳既复则君子道长实自此始也故自复而往为临为泰为大壮以至为干孰御之哉故曰利有攸往刚长也夫一阳始长而天地发用之机实发于此时故万物之生布在天地者皆天地发用之功也而发用之机则实系于复之一阳此所谓天地之心也故曰复其见天地之心乎程曰一阳复于下乃天地生物之心也先儒皆以静为见天地之心盖不知动之端乃天地之心非知道者孰能识之
　　象曰雷在地中复先王以至日闭关商旅不行后不省方
　　天地有无穷之用曰动与静是也人皆知动也者天地之用也而不知静也者乃所以养其动也夫当动而动动而不括此岂偶然而然也哉盖有以养其动故尔雷在地中阳气复于不动之地非不动也安静以养之将以致不穷之用云尔先王顺天之道故当至日一阳之始生也亦务安静以养其动焉夫关也者所以时其出入也于至日而闭关焉则使旅商不行人君不廵省四方者凡以静吾之动而仰顺乎天道也
　　初九不逺复无只悔元吉象曰不逺之复以修身也阳君子之道也复反善之义也九以阳刚居复之初复之最先者也故曰不逺复谓其失也不逺而能复也王辅嗣所谓比复好先是也只大也元亦大也夫有过则有悔初九之不逺复非无过也有不善未尝不知知之未尝复行所谓不贰过也故虽不免于有悔而无大悔矣夫既无大悔则其为吉也斯大矣盖大吉之与大悔此二物也不可以相有故也夫圣人无复故于其身若无事于修不逺之复则所以修其身之不善者以复于善尔然其失者不逺而复焉此顔子之学也故夫子以此爻予之而賛之曰顔氏之子其殆庶几乎
　　六二休复吉象曰休复之吉以下仁也
　　休止也六二震体震动也以六居二不动而止者也夫二之不动而止者何也曰知所止而止焉故也夫二何为而知所止也曰初九之君子修身居下而二比之此正六二之所冝亲焉故也故六二当复之时以下仁为吉而谓之休复焉语曰泛爱众而亲仁初九之君子所谓克已复礼为仁之人也而六二之于初九亲而下之可谓知所止而止焉者也求之孔门则曽子之于顔子是也观其尝有言曰以能问于不能以多问于寡有若无实若虚昔者吾友尝从事于斯矣噫若曽子非能下仁其能知斯人而友之乎
　　六三频复厉无咎象曰频复之厉义无咎也
　　孟子曰人恒过然后能改困于心衡于虑而后作复至六三再三之复也所谓恒过而能改也故曰频复频复之厉所谓困于心衡于虑而后作也故曰无咎夫易之道在于知变圣人之于人不咎其有过也而咎其不能改过盖所以开小人迁善之门也故六三之频复不咎其恒过也而予其频复虽然频复未足予也必也知以危厉自警则虽频而咎可无也不然复虽频矣而复频失咎何时而可无邪夫茍如此则失复善之义矣
　　六四中行独复象曰中行独复以从道也
　　复之六四即剥之六三也方其为剥也六三处五隂之中失上下以应上及其为复也六四行乎五隂之中独复以应初此二爻者知贤识善如此其可以隂柔少之乎又可不谓之贤矣乎故尝谓君子之在天下无所徃而不可贵也方众隂之剥阳也上九以一阳处一卦之外疑若失位也而六三能失上下以应之故曰剥之无咎及剥之来复也初九以一阳处一卦之下疑若尚微也六二近而比之而曰下仁六四逺而应之而曰从道诚以道之所在可从而不可违也如此然则初九固贤也而六二之下之六四之从之可不谓之贤矣乎夫六四一爻逺应初九其在后世则扬子云所谓晞顔之人也
　　六五敦复无悔象曰敦复无悔中以自考也
　　博厚者地之徳也五体坤徳而得尊位大中当复之时逺于刚阳之应躬自厚者也故曰敦复夫以自厚为徳则求其在已者而巳矣其与所谓下仁从道者又异矣盖下仁从道之复资诸人者也而敦复之复则资诸已者也夫资诸已以为复而能自厚其徳则无失之可指矣故曰无悔又不特无大悔而已也何也未尝过乎中故也考稽也动稽诸中而未尝过乎中焉非躬自厚者而能之乎故曰敦复无悔中以自考也曰自考云者以明敦复之复非资诸人而然也
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　在复之上而以隂柔之才居之隂则暗而无睹柔则懦而无从故于复则为迷也夫曰迷云者失道之谓也在上而失道则无适而非凶矣何谓无适而非凶曰有天之灾有已之眚用之行师则终有大败用于其国则为君之凶以至于十年之久终不能有所征往也凡此皆凶之目也夫复则合道今也于复而迷焉则与道相反矣乌得而不凶邪故曰迷复之凶反君道也上六在复之上而迷故易于此极言凡为君而在上者之道至此而有所反也其所以示后世在上者之戒也可谓详且明矣
　　【震下干上】无妄元亨利贞其匪正有眚不利有攸往曰无妄刚自外来而为主于内动而健刚中而应大亨以正天之命也其匪正有眚不利有攸往无妄之徃何之矣天命不祐行矣哉
