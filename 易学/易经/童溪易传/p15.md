<!-- { "loadSidebar": true } -->
　　【震下兑上】随元亨利贞无咎彖曰随刚来而下柔动而说随大亨贞无咎而天下随时随时之义大矣哉随者何有所从之谓也事无所从则失物无所从则逆人无所从则惑此盖理之固然者而非有所谓得巳而不巳者也譬之影之随形响之随声此岂可强有而亦岂可强无也哉故夫泛观事事物物动皆有随而况于人乎程曰凡人君之从善臣下之奉命学者之徙义临事而从长皆随也是故随之道利在于正随而不正则枉道以从俗矣此又随之过也故随之卦徳曰元亨利贞无咎盖曰随之所以能大亨者利于贞正而后咎可无也不然则有咎矣刚来而下柔动而説随此指初九一爻与合震兑二体以言随也初九之一阳震之主也干一索于坤而得震则初九之刚实在二隂之下故曰刚来而下柔夫阳刚非在下之物也今也得随时之义来下于隂柔则是能以上下下以贵下贱吉也物安得不随之乎震动也兑说也动而説则此有所动而彼无不説之谓也彼无不説则亦无不随矣夫刚来而下柔刚随柔也动而説説随动也当随之时刚随柔也而非失已説随动也而非得物卦之所以为随也如此是何也盖吾所谓正者存也故继之曰大亨贞无咎而天下随时盖随之所恃者正也随而有咎则非正矣欲大亨得乎其曰天下随时则所谓大亨也夫天下之所随者时也而君子之所随则正焉而已矣然则天下之所随者时也非随时也随吾君子也亦非随吾君子也随吾君子之正也朱子发曰时无常是以正为是君子之得其正而天下是之是吾随时之义也何谓随时之义曰贞是矣君子之所以为随者一得其正而天下随之以为时则夫所谓时也者即君子之正也以是观之则正之在随也其体段可知矣故賛之曰随时之义大矣哉大即正之功用所以为大亨者是也或曰易家以随自否来蛊自泰来其义如何曰非也乾坤重而为泰否故随蛊无自泰否而来之理世儒惑于卦变故随曰刚来而下柔噬嗑曰柔得中而上行咸曰柔上而刚下益曰损上益下涣曰刚来而不穷柔得位乎外而上同则曰凡此者皆自否而来也蛊曰刚上而柔下贲曰柔来而文刚分刚上而文柔恒曰刚上而柔下损曰损下益上节曰刚柔分而刚得中则曰凡此者皆自泰而来也诚如是则睽之柔进而上行谓自遯来可也鼎之柔进而上行亦谓自遯来可也此犹可诿也晋之柔进而上行则谓自谁卦而来乎无妄之刚自外来而为主于内则谓自谁卦而来乎兑之刚中而柔外明夷之内文明而外柔顺则又谓自谁卦而来乎世儒求其说而不得则曰凡卦之具三阳三隂者此皆自泰与否而来也凡卦之具二阳二隂者此皆自临与遯而来也凡卦之具一阳一隂者此皆自姤与复而来也殊不知八卦成列因而重之而内外上下徃来之义已备乎其中自八卦既重之后又乌有所谓内外上下徃来之义乎夫自复至干自姤至坤凡十二卦当十二月其隂与阳消长胜负均也除乾坤之外更凡十卦岂泰否临遯复姤六卦独能生卦而夬剥大壮与观独不能生卦乎又何取彼而舍此也程河南释随之刚来而下柔也而曰干之上来居坤之下坤之初往居干之上释蛊之刚上而柔下也而曰干之初九上而为上九坤之上六下而为初六岂亦未之思邪然于贲之彖又释之曰卦之变皆自乾坤先儒不达故谓贲本泰卦岂有乾坤重而为泰又有由泰而变之理夫由贲彖之所释则我心之所同然河南实得之由随与蛊二彖之所释此乃先儒之所不达者不然前后背戾文字舛错未可知也当黙识之
　　象曰泽中有雷随君子以向晦入宴息
　　动万物者莫疾乎雷说万物者莫说乎泽雷动物也今也处之莫说之地则动者说矣夫处莫说之地而动者说非说于动也説于不动也动者或以不动为説是亦有时而然而不得不然尔故为随之象使动者以常动为説而不説于不动则归妹之説以动固有永终知敝之戒矣非随时之义也君子有运动之才其或向晦而息焉者冝其所不説也今而曰宴息云者则动者亦以不动为説矣夫时之运于天也有晦而有明则君子之随夫时也亦有动而有息晦明之叙大者为古今为治乱小者为昼夜为寒暑故君子之或出或入也在所随也然则泽中有雷云者説以养其动也君子向晦入宴息则亦説以养其动故尔夫有能动之才而不説以养之则其动也乌能不匮矣乎
　　初九官有渝贞吉出门交有功象曰官有渝从正吉也出门交有功不失也
　　有所守之谓官离所守之谓渝九以阳动之才当随之初非有随也亦非无随也惟正之是随而后吉于随矣所谓惟正之是随何也曰出门而交是也出门交官有渝也其曰有功则从正吉也正则有渝而有功有功而无失矣此所以吉也何谓出门交曰不牵于私之谓也程曰常人之情爱之则见其是恶之则见其非故妻孥之言虽失而多从所憎之言虽善而为恶茍以亲爱而随之则是私情所与岂合正理故出门而交则有功也朱子发亦曰人之情随同而背异随亲昵而背踈逺故朋友责善或牵于妾妇附耳之言溺于私也故戒之以出门交有功夫同人之初出门同人又谁咎也则随之初出门而交其能有功而无失宜矣
　　六二系小子失丈夫象曰系小子弗兼与也
　　随之六爻其半隂也其半阳也阳刚之才则有所随而无所系初九九四九五是也故初之有渝四之有获五之孚于嘉此有所随而无所系者然也以柔从之才而当随之时则均不免于有所系矣六二六三上六是也故二则系小子失丈夫三则系丈夫失小子至于上六则不胜其时势之穷而反穷以为通故曰拘系之上穷也王用亨于西山此均不免于有所系者然也夫柔之为道不利逺又况当随之时以柔为随其能取诸逺乎故二逺舍诸五而近比于初小子孰谓谓初九也初以阳刚在巳之下故曰小子丈夫孰谓谓九五也五以阳刚为巳正应故曰丈夫夫下从上顺也二应五正也二若系应于初则失五之正应矣故为之戒曰系小子失丈夫以言是非邪正无两从之理比邪则背正就非则失是从于此者违于彼者也岂能兼与之哉虽然二有中正之徳非必舍正而从不正者也以其隂柔之质当随之时故为之戒云不然卦之徳曰元亨利贞无咎二舍正应而从不正其咎大矣而爻无凶咎之辞何也
　　六三系丈夫失小子随有求得利居贞象曰系丈夫志舍下也
　　柔之为道不利逺当随之时故二与三均以近于已者为随二近于初故曰系小子失丈夫三近于四故曰系丈夫失小子所失之小大视所系之小大也顾其所遭如何耳四以阳刚在已之上故曰丈夫初居下则小子也三近系于四故下失于初舍下随上随之冝也此贤贤长长之人也夫当随之时有贤贤长长之志则虽愚必明虽柔必强矣此随有求得也茍或弃大而即小舍上而趋下则昧所随矣虽然三与四非应也求之不以其道合之不以其人徒谓其势利之可附也茍取媚悦以遂所求而已此乃邪谄小人之为也君子耻之故又戒之以利居贞谓自处于正则有求而得无恶于求矣三不中不正故有此戒司马温公曰三无中正之徳而不凶者所随得其人也昔孔子见罗雀者所得皆黄口小雀问之曰大雀独不得何也罗雀者曰大雀善惊而难得黄口贪食而易得黄口从大雀则不得大雀从黄口亦得顾谓弟子曰善惊以逺害利食而忘患自其心矣而独以所从为祸福故君子谨其所从以长者之虑则有全身之阶小者之戆则有危亡之则易曰系丈夫失小子
　　九四随有获贞凶有孚在道以明何咎象曰随有获其义凶也有孚在道明功也
　　随有三阳初九在下方且以从正为务则在上而为下所随者四与五而已然五君也四臣也在下者之随乎上先四而后五而四有其获焉则嫌疑之道也故于随之义则为凶何谓随之义曰正是也言有其获而不以归之君此非人臣之正也然则处此之地则奈何曰有要道焉修吾胷中之诚不以一毫私意为吾之累其所以获乎下者为吾君而获也吾何有焉如此则其所施为举动无徃而非道也又何咎过之有哉然此非明足以烛理知君臣之大义上下之大分道之所在可从而不可违正之所在可守而不可失其孰能如此哉此四所以能处其身于无过之地转凶变咎而为无凶无咎也凡此皆明哲之功也程曰古人有行之者伊尹周公孔明是也皆徳及民而民随之其得民之随所以成其君之功致其国之安其次如唐之郭子仪威震主而主不疑亦由中有诚孚而无其失也非明哲能如是乎
　　九五孚于嘉吉象曰孚于嘉吉位正中也
　　经曰亨者嘉之防也随之卦徳曰元亨利贞无咎而夫子释之曰大亨贞无咎而天下随时而九五实当之故曰孚于嘉吉而象曰位正中也夫九五处正中之位而尸随之功则是能致是亨嘉也信有其道矣九五所以致是亨嘉也何道也曰正焉而已处是正中之位既无不足于正此易于随之九五所以信其能致是亨嘉也故曰孚于嘉吉谓之吉则咎固谢之矣彖之所谓无咎又岂足为五道也哉
　　上六拘系之乃从维之王用亨于西山象曰拘系之上穷也
　　孟子曰昔者太王居邠狄人侵之事之以皮币不得免焉事之以犬马不得免焉事之以珠玉不得免焉乃属其耆老而告之曰狄人之所欲者吾土地也吾闻之也君子不以其所养人者害人二三子何患乎无君我将去之去邠逾梁山邑于岐山之下居焉邠人曰仁人也不可失也从之者如归市夫随至上六随道之穷也以柔从之才而随乎人之不暇至于此则不胜其时势之穷反穷以为通正在此时也故上六在一卦之外正兊之体所谓西山也此太王之随也夫我之系志于彼也实彼有以制乎我也故曰拘系之此孟子所谓事之以皮币犬马珠玉不得免焉之谓也夫事人之礼既无不用其至而均不得免焉狄人之志何在也在于吾之土地故尔故凡人之拘系夫人也始也欲空其资次也欲空其人又其次也欲维其土地而后巳故曰乃从维之此狼子野心吞噬之计然也太王之处此也诚有所不忍也始也为之所拘为之所系故不得已而以皮币犬马珠玉为是请命之计既而吾资屡空矣吾人将及害矣吾人之害是乃吾顾惜留恋夫此土地而不以予之之过也故不胜其穷而忍其堕于维之之计之中遂决其策而去焉呜呼随道之穷一至于此者此时也此势也而天之理则未穷也故上六于此侈言之曰王用亨于西山则归市之随至此亦莫之御矣夫太王之于狄人始也饵之惧吾人之罹其害也饵之之防既穷而吾人之害将及则不得已而为是杖策之计曾何心于归市之随也既而去邠而之岐而随之道愈穷而愈亨则夫所谓大亨无咎而天下随时者实基于此矣故曰岐山也者此周家王业始基之地也

　　童溪易传卷九
　　钦定四库全书
　　童溪易传卷十　　　　　宋　王宗传　撰
