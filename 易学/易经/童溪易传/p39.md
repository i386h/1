<!-- { "loadSidebar": true } -->
　　钦定四库全书
　　童溪易传卷二十二　　　宋　王宗传　撰
　　【巽下坎上】井改邑不改井无丧无得徃来井井汔至亦未繘井羸其缾凶曰巽乎水而上水井井养而不穷也改邑不改井乃以刚中也汔至亦未繘井未有功也羸其缾是以凶也
　　朱子发曰此卦文脱错当曰巽乎水而上水井改邑不改井乃以刚中也无丧无得徃来井井井养而不穷也汔至亦未繘井未有功也羸其缾是以凶也以文义攷之理当然也井之为物体用备者也君子之学备夫体与用者也故体欲其居用欲其不居体居则其德有常用不居则其功不匮德有常而功不匮井之所以为井也而君子实得之巽在物为木其义则入也巽之木入乎坎水而上出之则井之功用见乎外矣故曰巽乎水而上水井此合坎巽之义以言井之功用也井田之法八家为井四井为邑邑者人所聚井者人所食然邑可改迁而井不可改也何也水之所在故也犹君子可以富也可以贫也贵可使为王公贱可使为匹夫此邑可迁改也道之所在不为尧存不为桀亡此井不可改也何者以其刚中也如使其中之不刚则易涸矣安在其不可改邪尽乎此者于爻则二五是也故曰改邑不改井乃以刚中也此指二五之爻以言井之体也夫井之为物也取之而不竭无丧也存之而不盈无得也无丧无得则凡有求于我者皆赖我以为用故也得乎我而徃者井井然也未得乎我而来者亦井井然也然井之所以为井者未尝不一也何者有所谓不穷者存也故曰无丧无得徃来井井井养而不穷也此又合井之体用以言井之所以不穷也汔几也繘绠也夫井以济用为功几至于井而未及于济用则亦与未施绠于井同也何也无益于用故也君子之道推已以及物而已矣虽曰知推之而未尝及物则亦与不知推者同也何也无补于物故也故曰汔至亦未繘井未有功也此又言井以济用为功而不可以中废也若夫所以上水者缾也而或羸焉则又非特未有功而已终于无功焉尔矣何也未至者可勉而至已坏者终于无成故也夫君子有善用之才则取之于已用之于人有余也在我之才或至于不善用焉则如东汉不知谨密之君子自保其身之不暇又何暇于济世而救物也哉故曰羸其缾是以凶也此又因井以言不善用其才者之戒也吾故曰未至者可勉而至已坏者终于无成
　　象曰木上有水井君子以劳民劝相
　　巽为木而在下坎为水而在上其曰木上有水云者木上本非有水也以木巽乎水而上水故也此木上有水所以为井之象也夫水之蓄聚乎井也其初盖未尝劳也及夫以木巽之登水于木则动荡汲引以至于或灌或濯或烹或煎其用始劳矣君子之于民也亦然春使之涂足而耕夏使之曝背而耘以至于为商也则使之竭力于负贩为工也则使之精心于技能为士也则使之锐志于行艺何其劳也盖以谓不如是则不免为无用之弃民故也而民之趋之亦曰此虽上之我劳也然不如是则吾其弃民矣又安得不如是之劳也所谓劝相云者木一物也水亦一物也二物相合而后井之功用见矣若木自木水自水则如功用何君子之于民也既劳之其道盖有以使之相资以为用者若六府之交修三事之咸和其出入也相友其守望也相助其疾病也相扶持至于父子以仁亲君臣以义合夫妇以礼别长幼以序秩朋友以信遇此皆劝相之大凡也
　　初六井泥不食旧井无禽象曰井泥不食下也旧井无禽时舎也
　　初在下而居隂井之况也泥则不可食不可食则废而无用矣故曰旧井夫养而不穷者井也无得无丧徃来井井又安有新旧之闲乎夫惟废弃而不用则无日新不穷之功矣故目之曰旧井云谓之无禽则禽鸟且不至况人乎此泥浊在下为一时之所弃也小人汚辱之行人所不取也以至于禽亦舎弃之则初六之井泥是也程河南曰舎上声与干之时舎不同
　　九二井谷射鲋瓮敝漏象曰井谷射鲋无与也
　　他卦九二少有可议者惟井之九二则异于是何也九虽阳刚也而居隂隂虚则下漏又巽体也巽之隂虚在下而复缺无有隄防之者夫缺漏在下故无所容蓄而井之水注射于下以此为井未也乃涧谷也故曰井谷而有瓮敝漏之象瓮之为器也完则能蓄今也敝且漏焉冝其注射于下也鲋鱼生长于涧谷之闲者也井谷之水初无停积从注射鲋鱼而已鲋鱼物之在下而微也初六之象也若使在下而有阳刚之助则能隄防此水而不为井之谷也故象曰井谷射鲋无与也困之九四曰来徐徐志在下也虽不当位有与也九四所谓有与云者指初六也今九二井谷之水注射于下初六隂虚在下而无有隄防之者故曰无与也程河南谓上无应援朱子发谓九五不应无与之者皆误矣或曰九二之在井既有瓮敝漏之象而乃例称之曰改邑不改井乃以刚中也何也曰涧谷之水尤非易涸者也此岂可改易者邪以其漏下故曰井谷然语其刚中则亦自若也或者又曰羸其缾凶此岂非九二之所谓瓮敝漏邪曰羸其缾云者此为不善用其才者之设也瓮敝漏则以喻井谷也其所指异矣学易者观象而得其影非善观象者也凡此皆诸家之误也
　　九三井渫不食为我心恻可用汲王明并受其福象曰井渫不食行恻也求王明受福也
　　九三以阳居阳阳为实为明明则无初之泥实则无二之漏其渫也固冝渫云者清之谓也水既清矣此可食也而或不见食焉孰不为九三恻心邪恻云者悯其不食故也我谓三也盖君子有可用之实而不见用于时君子无庸过自恻也为我心恻者人也象曰行恻云者以九三之行清渫如此而不见食焉岂不为人所恻邪可用汲王明并受其福此亦恻者之辞也此九三之清渫之行如此可以汲之而食也汲之者谁乎王之明也谓以我之渫王之明两者不可相无故也如此则并受其福矣王者享任贤之福而贤者有福天下之功非并受其福而何象曰求王明云者求谓汲之也知九三有可汲之实而遂求之者此非王者之明不可也在九三也有可汲之实在王者又明知其可汲也而遂求之则贤者之福遍及上下矣若王不明而不知九三之是求焉则为九三恻者将何时而已邪此人主之不幸而生人之无福也又何并受其福之有司马子长曰王之不明岂足福哉此之谓也
　　六四井甃无咎象曰井甃无咎修井也
　　六四以隂居隂隂虚亦敝漏也然在已虽漏而下有九三隄防之助焉则其与九二之得初六亦异矣故有井甃之象谓在已虽陋而修治隄防之力则有赖焉尔此所以能补其过而无咎也朱子发曰古者甃井为瓦里自下达上然则二之所谓瓮敝漏云者则亦瓦里之不修故也瓦里之不修非初六之在下乎夫以敝漏之资所与处者曽无修治隄防之助此九二所以无与也所与处者有修治隄防之助而免敝漏之患此六四所以无咎也然则君子之所与处者欲其有补于己而异乎九二之无与则不可以不谨所与也
　　九五井洌寒泉食象曰寒泉之食中正也
　　九五以坎中之阳而居正北方之位故其为井也洌其为泉也寒夫以中正之德居中正之位此尧舜禹汤文武之君所以有功于养人也故曰寒泉之食中正也若孔子孟子有养人之德而无养人之位此九三之井渫而不食而万世之下犹有为之恻心者虽然渫与洌性也食与不食命也孟子曰性也有命焉君子不谓性也又曰命也有性焉君子不谓命也君子之所谓性命云者而九三九五之爻求之过半矣
　　上六井勿幕有孚元吉象曰元吉在上大成也井至上六井道之大成也夫井道既大成矣冝无物我之嫌可也故戒之曰井勿幕上六以隂居隂隂道吝啬故为之戒云收谓其井道之功成也夫井道至此功成矣若居有其成而不以与人犹为未成也故以勿幕戒之惧其以成功自居也能若是则有孚矣何者我不拒人而人亦不以我为拒人故也其为吉也岂不大乎故圣人于此以元吉与之夫井与鼎皆养人之具也鼎之上功已成矣则不可以无井之上功已成矣则不可以有幕何也幕所以覆井而所以举鼎也鼎之功巳成而无以举之功犹未成也井之功已成而或有以覆之得为成功矣乎故井之上曰井勿幕有孚元吉而鼎之上则曰鼎玉大吉无不利
　　【离下兊上】革已日乃孚元亨利贞悔亡曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
　　予学易至于革喟然而叹曰噫革之在易也其变易之尤大者乎何也得失之报理乱之数始终之变具在诸卦未尝不歴歴焉及之惟革命一说必待革而后尽其辞此其故也而或者必曰文王之于卦德也特曰巳日乃孚元亨利贞悔亡而止耳其子文公之于九五也特曰大人虎变未占有孚而止耳至于孔子然后广及革命之事噫夫岂知微其辞于卦德者此文王之防也又微其辞于九五者此文公之防也即是辞是防而申之以其事实之以其人而无复隐讳焉者此则孔子之防也孔子之于春秋也而曰我欲托之空言不如载之行事为深切着明也今于易亦然故夫托之空言而使人嘿喻夫革者文王文公是也载之行事而使人欲明夫革者孔子是也然则易微孔子革之防或几乎晦矣又孰知夫革之在易也其为变易之尤大也乎故夫革之所以为革也以离火兊泽言之则为水火相息以离中女兊少女言之则又为二女之不相得夫水得火而竭火得水而灭今也泽在火上则水火相止息者也如此亦岂物理之常也二女虽均女也今也少女反乗中女故虽同居也其志岂相能哉此亦非人情所可常也即是人情物理而并论之革之所以为革也如此故曰水火相息二女同居其志不相得曰革此合离兊二体之象以言革之义也夫圣人之举动也初无待于积日持久而人皆知其为当然也此所谓已日乃孚也已止也乃断辞也止于一日之间而无有不孚者此岂有它哉盖其为革也有以深信夫人故也是说也在爻则为九五未占有孚在圣人则为成汤之彰信兆民是也故曰巳日乃孚革而信之此指九五以言革之效也夫暗乱之与人心怨怼时乎革也则革暗乱而文明革怨怼而为和说文明离也兊说也故曰文明以说此又合离兊二体之用以言革之时也革之六爻皆正也故初九六二九三九五上六正也而以九居四以阳居隂亦正也乃若统摄众正而尸革之功者此又九五所以为革之大人也故卦德曰元亨利贞而以大亨以正释之此又緫六爻之正而尸之五以言革之道夫当革之时去乱而即治舎故而趋新此生常事也然苟揆之人心而然质之天地万物之理而皆合蔽之古圣贤之说而无异辞则是事也虽若越常异者而有悔也然革之而当又何悔云成汤之既伐于夏也有惭德焉曰予恐来世以台为口实此有悔也而仲虺则曰天锡王勇智表正万纉禹旧服兹率厥典奉若天道此则悔亡也夫革道患不当尔苟当也则虽成汤有南巢之役可以无惭又况天下之事所谓小小变革也乎故曰革而当其悔乃亡此又曰大亨以正此言革道之善也夫世事之推迁而天地之变易也故于此又以天地之革以明汤武之革焉夫革春而为夏革秋而为冬虽曰寒暑之不同而二气之相推四时以成则一而已革夏而为商革商而为周虽曰世代之不同而其上顺天命下应人心则亦一而巳一者何也所谓理之当然是也天地圣人均所不能违也夫天地变易世事推迁以时为大故又賛之曰革之时大矣哉噫知革之时为大则予所谓革之在易也其变易之尤大者信乎其尤大也
