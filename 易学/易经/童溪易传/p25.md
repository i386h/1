<!-- { "loadSidebar": true } -->
　　程河南曰天地万物之本夫妇人伦之始故上经首乾坤而下经首咸继以恒也天地二物也故乾坤二卦分天地之道男女交合而成夫妇故咸与恒皆二体相合而成夫妇之义夫咸合兊艮而成体兊少女也艮少男也少男少女相与用事此夫妇之始也夫妇之始其情笃于相感故咸之为义感也若王临川所谓有心曰感无心曰咸此泥于字学也初不知咸之为义即感也亦如恒之为义即乆也柔上而刚下二气感应以相与止而说男下女此则即兊艮二体以明其所以相感之义以言咸也夫刚柔上下自有定位然咸以相感为义故男本在上今也兊女居上此柔上也女本在下今也艮男居下此刚下也盖不如是则隂阳二气非所谓感应以相与也惟其此感而彼应见于相与之际故艮男在下止以待说兊女在上说以应止以是为男下女之道故女无自媒之失而男有身帅之礼故曰是以亨利贞取女吉也大抵取女之所以吉者在于亨利贞而已矣柔上而刚下二气感应以相与此亨也止而说此利于贞也是谓男下女之道而取女之所以吉者也若夫以取女之吉而施诸天地人物之际则亦无适而不亨无适而非正者矣故继之以天地感而万物化生圣人感人心而天下和平观其所感而天地万物之情可见矣此又因男女相感之义而广言咸道也夫天地之感即天地交泰之时而见之方泰之时天气下降地气上腾故凡受气于天地者无有不通而万物由此而化生圣人体天地之化而宻庸于不言之际故凡有此心可以感而通者如桴之于皷焉此动而彼应举无物我逺近之间而天下由此以和平故观天地交感而万物所以化生之理与圣人感人心而天下所以和平之道则大而天地众而万物虽曰不同而其情实可见矣何谓天地万物之情曰其在咸则所感是也河南曰感通之理知道者嘿而观之可也
　　象曰山上有泽咸君子以虚受人
　　山上有泽髙而有容之象也夫天下之物至髙者莫如山至虚者莫如泽今也至髙之山上有至虚之泽则无亢髙之累而有容受之地矣此山上有泽所以为咸之象君子之观此象也亦岂以吾之所谓髙者足恃哉必也虚中无我方寸之地扩然有容不使有一毫亢髙絶物之失或为吾累夫然后足以容受夫人矣夫天下之人其善不同智者有谋材者有技武者有勇而贤者有德使吾不能虚中无我扩其所谓容受之地而或有亢髙絶物之累焉则彼与吾何自而相为感通也哉故曰君子以虚受人以言惟虚则能受人不虚则不能受之故也
　　初六咸其拇象曰咸其拇志在外也
　　咸之六爻自下至上皆取诸身以为象者盖人之四支百体虽有上下小大之不同而其血气脉络之相感通固有至理行乎其间故大而天地众而万物感通之理即诸身而可见矣此圣人制爻取象之意初六以隂小之才居在下之位其在小人则拇之象也夫拇之在足也所谓指之大者也足之行也而拇实处先其止也亦未尝易其处先之位故足之行与止而拇也未尝不向乎外者此盖自然之天也故曰志在外也艮止也初六居隂当艮止之初未尝动也然当咸之时初与四居相应之地故取拇之向于外也以为象而曰咸其拇以谓虽处下位而未动也而其志之所向则未尝不在外也此感道之固存也君子之在下位也未尝求应夫物亦未尝却夫物而不之应也感道固存不因行而存亦不因止而灭也是理也所谓不为尧存不为桀亡者也
　　六二咸其腓凶居吉象曰虽凶居吉顺不害也
　　六二以隂柔处下体之中腓之象也腓足之隂也所谓足腹也足之行也而腓也隂以相之而已其止也则处静而不动焉非如拇之志在外也六二之在艮也止中之止也夫以静止为道而当咸之时与五居相应之地而动以应之则失其所静止之道矣故曰咸其腓凶夫惟知其凶而戒之也安其居而不动而顺其所谓自然之理则吉而无害矣夫感道之在人也不可强有亦不可强无也居止静之地则贵于安时而顺理夫苟失其所守而动以应上而不待夫上之命焉其所守必丧而于感道斯为害矣岂非凶欤咸以六二设咸腓之戒而以吉与凶兼言之者以谓处此地者在所择焉尔盖以六居二正也恐其失正故有此戒
　　九三咸其股执其随徃吝象曰咸其股亦不处也志在随人所执下也
　　九三处下体之上所谓股也三虽艮体然以阳居阳又有应在上非能止也故曰咸其股夫股随上体而动者也以刚过之才不能为主于内而其所秉执者则在于随上体而动焉岂不可少之邪故曰执其随徃吝吝谓可少之也夫九三以刚阳如此之才不能自主而随物以徃故人动已亦动其所秉执之志则在于随人而已污下如此故可少也夫感之道非能彼有动而此无随也顾其所感如何耳感道利于贞贞则无彼已先后之异夫苟失其正也则志之所在在于随人而已岂足多哉夫九三正也曷谓其失正也曰以阳居阳刚过也刚之过则躁动而失正矣
　　九四贞吉悔亡憧憧徃来朋从尔思象曰贞吉悔亡未感害也憧憧徃来未光大也
　　六爻既以人身取象则四也位股之上脢之下其心乎四心之位也故为感之主而以感之道为言焉何谓感之道曰正是也感不以正则有悔矣其曰贞吉悔亡云者洪范之稽疑有曰贞曰悔之说以言贞悔二物不可以相有也于贞既吉则于悔斯亡矣司马温公曰执一以应万守约以御众者其惟正乎河南曰圣人感天下之心如寒暑雨旸无不通无不应者亦正而已矣盖四说体也而又居隂而应初体说则害于刚果居隂则妨于流通应初则有所偏系故其戒在于正也夫感物也以正则无所不通苟憧憧然或徃或来以有思之私心而感物则感道狭矣故思之所及者有以致其朋之从思所不及者其能使之从欤非所谓无所不通也故曰憧憧徃来朋从尔思象曰贞吉悔亡未感害也者夫系于私应则感道之为害于贞既吉于悔既亡则未为感道之害也夫苟憧憧然或徃或来以有思之私心而感物则所感也狭故曰憧憧徃来未光大也此系辞之释此爻所以极论感道而申之以天下何思何虑之说以明同归一致之理也何谓同归一致之理曰正而已矣
　　九五咸其脢无悔象曰咸其脢志末也
　　九五居中履正人君之感也夫人君感天下之道在于廓然而大公而尤不可以有所比有所说也若有所比有所说则失中正之道矣五与二居感应以相与之地皆中正也故冝相与以中正之道感天下然五亦说体也若逺舍二而比说乎上非人君之感也夫上六处咸之末以口舌为容说之道所谓小人也而五也或以其近已也比而说之不可也故有咸其脢之象以戒之使背其心之所向焉脢背肉也与心相背者也上六在上五能背其心之所向而不以其近已也比而说之则无亲狎小人之悔而中正之道得矣象曰咸其脢志末也者谓五有咸其脢之象者以其志意之所向在于一卦之末故欲咸其脢以背去之也然则小人之不可比也如此人君以中正之道感天下若斯人者其可比而说之乎
　　上六咸其辅颊舌象曰咸其辅颊舌滕口说也
　　上六以兊之隂柔居诸爻之上其在人者所谓居众体之上者则辅颊舌是也故取以为象也夫上六感之极也居感之极专以兊之口舌务为柔媚极感之事此小人女子之常态也故曰咸其辅颊舌曰辅曰颊曰舌三者俱举以言无所不用其媚也夫以心思感人所感已狭腾口说以求感其能感人乎此感道之衰也
　　【巽下震上】恒亨无咎利贞利有攸徃曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸徃终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　夫恒合震巽以成体震长男也巽长女也长男长女相与用事此夫妇之终也夫妇之终其道贵于有恒故恒之为义乆也刚上而柔下雷风相与巽而动刚柔皆应恒此则即震巽二体与卦象卦义卦爻之用以言恒也夫咸柔上而刚下则少男处少女之下以男下女为男女交感之义夫妇之始不得不然也至恒也则务为恒乆之道故当正其位分使尊卑有序是则于咸有所反也故曰刚上而柔下震长男也而在上此刚上也巽长女也而在下此柔下也男女尊卑刚柔履位此夫妇居室之常道也所谓夫妇之终也雷风相与云者谓震雷动于上巽风随于下二者相与以为用此男行而女随之义也乃所谓恒也巽而动云者谓长女巽于内长男动于外在下者有巽顺之德而在上者有动为之才此所以能恒也夫刚不应柔柔不应刚此岂恒理也哉故恒之六爻刚柔皆应自初至上三刚三柔各居相应之地理之常也以卦体言之则刚上而柔下刚柔之常也以卦象言之则雷风相与雷风之常也以卦义言之则巽而动动巽之常也以卦爻言之则刚柔皆应又六爻之常也合此四者恒乆之道然也此卦之所以为恒也恒之卦德曰恒亨无咎利贞而释之曰乆于其道也天地之道恒乆而不已也者盖道患不恒尔苟恒也则亨之效着矣恒而能亨乃无咎也恒而不可以亨者非可恒之道故也其能无咎矣乎所谓恒而能亨者何也曰利于贞是也苟失其正则非可常之道也故能乆于其道者乆此而已可恒之道利在于正若夫不恒其德与恒于不正皆不能亨而有咎也天地之道其所以能不已者以恒乆故也人能常于其所可恒之道则天地之理在我而已岂他求云乎哉卦之德又曰利有攸徃而释之曰终则有始也者夫利有攸徃惟有常者能之此所谓不已也请即天地之道而明之今夫天地之道自百刻积而为昼夜自昼夜积而为寒暑昼夜之相为晦明寒暑之相为徃来迟速进退机缄不停故终始相循如环之无端者此盖有常而然也惟其有常故有徃而利如此也如使有徃而不利则有今日之昼夜而止尔又乌有来日之昼夜乎有今歳之寒暑而止尔又乌有来歳之寒暑乎殆非所谓终则有始矣故曰利有攸徃惟其有常者能之伊尹之训太甲曰终始惟一时乃日新汤之盘铭曰苟日新日日新又日新凡此皆以利徃为常也至哉恒乎夫所谓终则有始非日月四时不足以喻之非圣人不足以尽之故至此又引日月四时之能乆以明夫圣人之乆而终之以观其所恒而见天地万物之情所以极言恒乆之理也夫诚者天之道也日月之照所以能乆者以其得天之诚也使其不得天之诚则临照之功安能与天地相为长乆哉故曰日月得天而能乆照天之道惟其诚也故以此诚妙而为四时不穷之用所谓变化也四时之成功所以能乆者以其变化之不穷也使其非变化之不穷则徃来之叙又安能迁变推荡如是之悠乆哉圣人之明日月也其序则四时也而其诚则天也故能乆此道以为吾之常夫石以乆溜而穿泽以乆熯而干一人持乆于上而至诚之化其行有常则天下化之而成其美俗矣何者乆使然也由是观之日月得是常故能乆照四时得是常故能乆成圣人得是常故能致天下之化成则天地万物之情其能外是恒乎盖天地之大万物之众其徃古来今之变出生入死之说曽无间断者皆其情也观其所恒则可见矣
　　象曰雷风恒君子以立不易方
