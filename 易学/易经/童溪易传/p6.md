<!-- { "loadSidebar": true } -->
　　传曰秦失其鹿天下竞逐六三当屯之时所谓竞逐之夫也汉高祖语诸将曰诸君知猎乎逐兽者狗也指踪者人也坎爲隐伏五以一阳伏于众隂之中鹿之象也夫初九所以大得民者建侯以翼已故也用能作于闾阎而爲亨屯之主六三居不以正动而无应犹之即鹿也志在得禽而无指踪之人也所谓无虞也虞人山林之导也入于林而无其导焉徒徃也上六处一卦之外而非其应也故有入于林而无虞之象君子则不然与其徃取穷吝而无所获也殆不如舎旃而安于屯居贞以待时而无妄动之失夫惟有所不动动必获矣则初九是也几殆也
　　六四乗马班如求婚媾徃吉无不利象曰求而徃明也昔孔子之取虞人也取非其招而不徃而孟子亦以不待招而徃谓之枉已四与初居相应之地不即应之亦曰乗马班如者待招而徃故也初之以贵下贱有求婚媾之礼故四之徃应于初亦有乗马之象于时爲屯故亦不免于班如焉夫婚媾之道不待求而徃枉已也蒙之六三所谓不有躬无攸利是也求而不徃亦不谓智成汤之三聘伊尹也尹乃幡然而改曰我岂若使是君爲尧舜之君幡然之改尹之明也夫蒙之三不有躬无攸利则屯之六四求而徃吉无不利宜矣
　　九五屯其膏小贞吉大贞凶象曰屯其膏施未光也当屯难之时居坎险之位则五其致屯之主也夫九五之刚中正非有失德也特以膏泽不下而德施未光民心未归而思乱者众故屯难不得不生于此时也坎爲雨故称膏当屯之时故曰屯其膏夫出纳之吝谓之有司则屯其膏者特有司之事尔故小者之职以屯膏爲正则吉云行雨施天下平也此大君之体天也故大君之道以屯膏爲正则凶传曰长国家而务财用必自小人矣彼爲善之小人而使之爲国家灾害并至所谓灾害并至其屯也哉
　　上六乗马班如泣血涟如象曰泣血涟如何可长也上六乗九五之势而居屯之极故亦曰乗马班如夫能使五之施泽未光而致此屯难者皆上六隂蔽之力也屯极至此易穷则变上六之伤可胜旣邪故曰泣血涟如坎爲如忧爲心病爲血卦故屯之极备此象也何可长也者谓乗君之势而相与以成是屯屯极矣居此高位其能久乎汤武一出而飞廉恶来之诛不可逭也
　　【坎下艮上】蒙亨匪我求童蒙童蒙求我初筮告再三渎渎则不告利贞彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也蒙合艮坎而成体艮止也而爲山坎险也而爲水山下有险遇险而止昧其所适蒙之义也人性本明一发其机则矢去川决而蒙者亨矣亦乾元者始而亨也之义夫蒙之能亨者以亨道而行也所谓亨道时中是也中庸曰喜怒哀乐之未发谓之中发而皆中节谓之和又曰君子之中庸君子而时中夫喜怒哀乐未发故爲蒙及其旣发而又皆中乎节此以亨道而行也所谓时中也六五爲蒙之主而九二则发其蒙也五艮体艮少男也故曰童蒙我谓二也居相应之地有刚中之德五实资之以发其蒙故曰匪我求童蒙童蒙求我谓五有顺巽之志以下应于二然后二从而应之也盖其尊德乐道不如是不可与有爲也韩退之师説有曰古之学者必有师师者所以决疑而辨惑也发蒙之道而曰筮云者所以决其疑也占筮以诚敬爲本不诚未有能动故也故初筮则告之告之云何告之以吾刚中之德而已尔曰刚中云者即君子之时中也以吾之刚中而亨彼之亨此以性觉性之道也若夫筮以决疑也而有再三之渎则诚意亡矣故以不告告之孟子曰敎亦多术矣予不屑之敎诲也者是亦敎诲之而已矣此以不告告之之谓也夫天之予我以此性也正而已矣自正之外无他事也当蒙之初务养吾正则用力寡而成功多正之体不摇而正之用日长而日益矣此作圣之功也故曰利贞谓当蒙之初所利者养正也程河南曰未发谓之蒙以纯一未发之蒙而养其正乃作圣之功也发而后禁则扞格而难胜养正以蒙学之至善也朱子发曰学未至于圣未足谓之成德故夫子十有五而志于学至于七十而从心所欲不逾矩则蒙以养正作圣之功也
　　象曰山下出泉蒙君子以果行育德
　　艮山也而在上坎水也而在下蒙之象也不曰山下有水又不曰山下有险而曰山下出泉云者夫山下有险彖既言之矣象者所以言彖之未言也泉者水之源所谓纯一而不杂者是矣泉之始出于山下也以况则蒙之欲亨而未亨之象故不取山下有水之义孟子曰源泉混混不舎昼夜盈科而后进放乎四海有本者如是混混蒙也不舎昼夜则所蒙者亨矣至于盈科而后进则所蓄厚矣君子以是果行而育德德者行之源也所谓果行者以亨行也不舎昼夜之谓也所谓育德者以养正也盈科而后进之谓也孟子养气之説曰行有不慊于心则馁矣此君子行欲其果也又曰配义与道无是馁也此君子德欲其育也
　　初六发蒙利用刑人用説桎梏以徃吝象曰利用刑人以正法也
　　传曰禁于未发之谓豫书曰制官刑儆于有位用训于蒙士以六居初隂暗而未明所谓蒙士也欲发其蒙不于此时而豫以禁之不可也故曰利用刑人而象曰以正法也夫所谓刑人者非必杀戮之也正其法以示之立其防束晓其罪戾而豫以禁之使蒙蔽者知所戒惧欲有所纵而不敢爲然后渐知善道可得而化之也当是时也夫苟説其桎梏而不豫以禁之则过此以徃不可复制矣虽有善敎何由而入乎故于发蒙之初用刑人则以爲利用説桎梏则以爲吝也噬嗑亦明罚勅法之卦也初九屦校灭趾无咎象曰屦校灭趾不行也夫当噬嗑之初屦校灭趾而使之不行乃能无咎则当发蒙之初用説桎梏而纵之使徃能无吝乎桎梏与校皆刑具也程河南曰或疑发蒙之初遽用刑人无乃不敎而诛乎不知立法制刑乃所以敎也盖后之论刑者不复知敎化在其中矣
　　九二包蒙吉纳妇吉子克家象曰子克家刚柔接也传曰以位则子君也我臣也以德则子事我也在蒙之时则二与五是矣故二之一爻以二与五刚柔相接而兼发其义曰包蒙吉纳妇吉子克家即此三语足以见二与五之懿也夫二与五居相应之地二有包蒙之德故以刚接柔而蒙者资之五有顺巽之德故以柔接刚而二则纳之顺巽之道妇之道也匪我求童蒙故五之于二不得不尽顺巽之道童蒙求我故二之于五不得不扩包容之德包蒙吉此二之吉于五也纳妇吉此五之吉于二也或曰五君也而又有妇之象何也曰泰之六五曰帝乙归妹则亦下交于九二也庸何嫌乎説易者不以象害意可也坎与艮皆干之子也二与五相与以用事则柔刚相接而家道成矣故曰子克家刚柔接也求之古人则商之保衡太甲周之周公成王是也
　　六三勿用取女见金夫不有躬无攸利象曰勿用取女行不顺也
　　夫昧其所适至于丧躯失德者所谓下愚之不移也蒙不足以尽之故此爻独不言蒙且人之所恃以自立于世者以其有廉耻之维在也廉耻之维一或废缺则无所不至矣故蒙之六三隂迷妄动而以勿用取女爲义焉夫女之所以勿用取者以其妄动故也上九其正应也上九艮体艮止于上而无下女之义此六三以坎水之性趋下而从二焉见金夫也金夫以利合也以利而合则丧躯失德矣故曰不有躬夫知以利合而不知丧躯失德之爲非利甚矣其惑也故又曰无攸利然则上九正应也而乃勿用取之者以六三不能静以待上之求而失足于二焉哉也故曰勿用取女行不顺也夫失德之女人勿用取失德之臣君所不臣失德之士君子不友其或取之臣之友之是亦蒙矣
　　六四困蒙吝象曰困蒙之吝独远实也
　　孟子曰一乡之善士斯友一乡之善士一国之善士斯友一国之善士天下之善士斯友天下之善士以友天下之善士爲未足又尚论古之人读其书诵其诗不知其人可乎是以论其世也是尚友也君子之学求以亨吾蒙也盖汲汲于此而后足以有立六四以隂居隂蒙昧无覩曽无刚明之亲授以诱掖之孔子所谓困而不学者故曰困蒙吝吝者虚空无得歉然而不足也阳爲实九二是也二发蒙之主四于初非应也固不得因初以亲二三以不正实闲忌夫已也又不得如五之应二故曰独远实也
　　六五童蒙吉象曰童蒙之吉顺以巽也
　　不顺则不能从善不巽则不能下贤五虽君位而以六居之又艮体也故称童蒙童蒙尤不可以不资于人也故虚中无我而顺以巽以下求于二如是则优于天下矣故吉也太甲之于保衡也拜首稽首曰予小子不明于德自底不类旣徃背师保之训弗克于厥初尚赖匡救之德图惟厥终成王之于周公也亦曰公明保予冲子公称丕顕德以予小子文武烈夫二主冲主也志于亨蒙亦笃矣其所以爲是巽顺也亦至矣商周之所以隆也有由哉
　　上九击蒙不利爲宼利御宼象曰利用御宼上下顺也上九以阳刚之才处蒙之终很然而不服所谓蒙之极者而不可告语者也故至此不得已当击而去之夫所以击而去之者务以已其宼暴之乱故也宼去则止若又击之不已而宼自我作焉则是爲宼也孟子曰古之爲关者将以御暴今之爲关者将以爲暴夫关一也何古今之巽欤御之不已而或至于生事造怨则是爲暴也故蒙之初发蒙利用刑人而用説桎梏则以爲吝上之击蒙利用御宼而爲宼则以爲不利上无过暴下无不服故曰上下顺也程河南曰若舜之征有苖周公之诛三监御宼也秦皇汉武穷兵诛伐爲宼也

　　童溪易传卷四
<经部,易类,童溪易传>
　　钦定四库全书
　　童溪易传卷五　　　　宋　王宗传　撰
　　【干下坎上】需有孚光亨贞吉利渉大川彖曰需须也险在前也刚健而不陷其义不困穷矣需有孚光亨贞吉位乎天位以正中也利渉大川徃有功也
　　有所济者君子之才有所待者君子所以全其才有是才矣而不知所以全之则或恃其在我者而不知相其在彼者鲜克有济矣夫干以刚健之才运乎万物之上则莫我或抗今也处乎坎险之下前有险而未可逞吾有才而未可恃当是时也能无待乎此卦之所以为需需须也有所待之谓也至诚自信全其在我而不拂其在彼者此需之道也惟能尽需之道则时行乃行险不能陷故需之九五位乎天位而有中正之德以干德之发用而不穷者得位得时如此也此其为效岂不光亨矣乎故曰刚健而不陷其义不困穷矣然则有孚者乃需之道而有所须者乃所以全其刚健之才者也将以全其才也而无至诚需时之心则未有不轻进躁动而自寘于陷败之地其能免于困穷矣乎需之刚健而不陷故干德之发用得位得时而为需之九五此所以谓其尽需之道则曰有孚谓其有不困穷之义则曰光亨谓其得位得时而有正中之德则又曰贞吉也夫以刚健能济之才而不陷于坎险则排大难定大患何徃而不利故又曰利渉大川徃有功也夫始焉有所须未始有功也知有孚而已矣终焉有所徃未始不利也故又继之以有功焉则有孚者乃有功之本而有功者又有孚之效也噫孚之时用大矣哉
　　象曰云上于天需君子以饮食宴乐
