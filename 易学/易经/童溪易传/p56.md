<!-- { "loadSidebar": true } -->
　　此章复言易寓于数圣人本之以作易而其功用见于经纶世变垂其法于将来天人之理不外乎是若有以相之故终举大有上九爻辞而曰自天祐之吉无不利也呜呼圣人用易之功若此其至乎天一地二天三地四天五地六天七地八天九地十程河南张横渠及前辈皆云当在天数五地数五之上简编失其次也而横渠又曰圣人之于书亦不欲并以一説尽虑人易知后则不复研究故或在此説或在彼説要终必见但俾学者潜心以是知前辈谈经可谓不苟矣夫自天一以至天五此天地生数也自地六至地十此天地成数也河南云旣有上五者斯有下五者二五合而成隂阳之功万物变化神之用也朱子发亦曰万物在天地间不离乎五十有五之数圣人虽不言其能逃乎夫易之爲易非有他也于物则开之明其所以然也于务则成之因其所当然也举天下之大无出乎是道之覆冐此所谓冐天下之道也朱子发曰冐天下之道者日月所照霜露所坠舟车所通凡有血气者必待此道而后覆冐此言是也易之爲易如斯而已舍此孰谓之易乎故曰易何爲者也又曰如斯而已者也圣人于此道者则用之以经纶世变故天下之志若未易通也易有开物之道圣人尽之则天下之志无适而不通天下之业若未易定也易有成务之道圣人尽之则天下之业无适而不定方其天下志之未通业之未定也趋舍之方动定之际伥伥然适从之无所疑孰甚焉及夫天下之志以圣人而通天下之业以圣人而定其胸中之所欲爲与日用之所当然者了然而无疑伊谁之功邪实圣人有以断决其疑以致是也故又曰以断天下之疑凡其所以然者皆圣人有得于易而然也故继之以蓍卦之德与六爻之义凡物圆则运方则止夫运而有无穷之用者是必有所谓至神者存也故曰蓍之德圆而神止而有一定之体者是必存诸我者固已无所不知矣故曰卦之德方以知蓍之爲用六七八九惟其所爲而人无与焉非神而何卦之既设上下内外有不可易而理实寓焉非智而何若夫六爻之爲义则变易以示人使人知吉之可趋凶之可避而无或秘之説此所谓易以贡也韩氏曰贡告也六爻变易以告吉凶张横渠曰圆神故能通天下之志方知故能定天下之业爻贡所以断天下之疑夫心也者酬酢万物之君也心有所累则酬酢万物也不能扩然而大公是心也不能扩然而大公则亦异于易矣夫无思无爲寂然而不动感而遂通天下之故者易也圣人以此蓍卦六爻洗去夫心之累则是心也扩然而大公易即吾心也吾心即易也用能退藏于密而不穷之用黙存于我焉程河南曰密乃用之源圣人之妙处又曰道乃形而上者形而上者即密也然则退藏于密此即易之所谓无爲寂然不动也夫妙用之源黙存于圣人之心则发而爲用也酬酢万物而不穷故夫乐以天下忧以天下而天下之民吉在所趋也圣人惟患其不吉凶在所避也圣人惟患其或凶忧患在民而圣人以爲已之忧患也故曰吉凶与民同患此即易之所谓感而遂通天下之故也神蓍之德也吉凶隐于未形圣人神以知来则神在圣人而不专在乎蓍矣知卦之德也吉凶显于既着圣人知以藏徃则知又在圣人而不专在乎卦矣故系辞至此侈言圣人之神知而曰其孰能与于此哉古之聪明睿知神武而不杀者夫夫谓之聪明睿知则卦之知非圣人其孰能与之谓之神武不杀则蓍之神非圣人其孰能与之圣人之德无乎不备如此宜吾所谓蓍卦之神知咸在圣人而不专在乎蓍与卦也耿希道曰其曰神武不杀何也布昭圣武不免于杀者将以使人之知惧也今神以知来则未然之祥见于其先知以藏徃则已然之戒存乎其后然岂待杀而后知惧哉荀子曰怠慢剽弃则照之以灾祸此之谓也夫天人之理备于易而易之神知又备于圣人则夫在天与人者圣人宜无不知故夫福善祸淫者天之道也圣人明其所必然爲善得福爲恶得祸者民之故也圣人察其所由致而惟恐斯民之用或至于昧其所趋故假是蓍之神以发明人心之神夫神无乎不在在人则爲人心在物则爲神物在天地之道则爲易在易则爲隂阳之不测在圣人则爲圣人之妙用方是神之在物爲蓍爲尚弃而未用也人曰此枯茎尔朽骨尔不知其爲神也圣人从而兴之而易由此兆焉人见圣人之兴之也亦惟圣人之从而得其所谓如是而吉如是而凶也而遂至于趋吉若渴避凶若而曰此圣人之前知也而不知此神物之前知也特圣人爲能兴之以爲前民之具焉尔然圣人如之何而兴之也亦曰圣人以此神物斋戒致敬以神明乎神物之德使斯民凡有作用亦皆斋戒致敬不敢忽此神物咸知其德之爲神明而信其所以告我之吉凶也此之谓兴神物也前言蓍之德圆而神则斋戒以神明乎神物之德者虽由于圣人而兴是神物之德者实神物之固有焉神物固有是德圣人虽不欲斋戒以神明之夫何以前民用乎所谓前民用者神之所爲也故下文歴言乾坤变通象器与法而极于民咸用之神夫谁能出不由户户一也阖则爲坤此斯民之用隐于无用也辟则爲干此斯民之用见于有用也一阖一辟爲变此又斯民之用不可以拘于一也徃来不穷爲通此又斯民之用不可以有所穷也然于阖辟变通之中何者爲斯民之用乎曰是理也见者爲象形者爲器器制爲法圣人体易以经纶世变而垂其法于将来者无越乎此故斯民利用此道而见于出作入息之间凡所资以爲生养之利者孰不用之而莫知其用之所以然者此即予前所谓在人在物在天地在易在圣人之神也噫语至于此孰谓易爲无用之説也自易有太极至易有四象复申言圣人是兴神物以前民用之防朱子发曰极中也太极中之至欤四象八卦具而未动谓之太极易有太极四十有九合而爲一乎在人则喜怒哀乐未发是也濓溪周先生曰太极动而生阳动极而静静极而生隂隂极复动互爲其根分隂分阳两仪立焉朱子发曰隂阳匹也故谓之仪凡物有中则有上下有上下则有左右前后有左右前后则有四方有四方则有四维而八卦在是矣此自然之理也张横渠曰一则神两则化故太极者一也倍一而二而仪分上下故曰生両仪倍二而四而象分四方故曰生四象天之东象龙西象虎南象鹑北象此皆象也倍四而八而八卦以成故曰生八卦此易生生之理然也卦者挂也挂此理以示人而吉凶有一定之説故又曰定吉凶夫易始于八卦因八而八之则其爲卦也爲六十有四天道之消长万物之盛衰人事之得失古今之治乱皆不逃乎八卦所定之吉凶则易之大业又生于八卦所定之吉凶矣故易之爲书也广大悉备若不可以一言尽也而其説则不离于示人以吉凶趋避之理而已矣惟圣人入乎吉凶之域故能与民同患而立大功业于天下则圣人之大业即易之大业也夫惟易与圣人其大业一也故下文继之以六莫大之説其所以爲易与所以爲圣人者兼言之夫成象之谓干效法之谓坤万物在天地间孰不具乾坤之法象然语其法象之大者莫大乎天地易穷则变变则通通变之理人事之终始也然语其变通之大者莫大乎四时凡物有是形容之可拟者孰无是象具是貌象而不可掩者孰无是明然语其象之悬于天明之着乎物者莫大乎日月天地四时日月此易之所以爲易也然非其有是位则易之道不行非其有是人则易之道不明故继之以莫大乎富贵与莫大乎圣人夫天下之物亦有所谓崇且高者矣然语其操是利以令天下而能使天下莫吾违者非富有四海贵爲天子不足以与此故曰莫大乎富贵天下之人亦有所谓以是物爲是用者矣而其用不足以利天下语其备百物致民用立爲成器而使天下共利之爲悦者非聪明睿智之圣人不足以与此故曰莫大乎圣人然则下系论十三卦制器必曰伏羲氏神农氏黄帝尧舜氏者此所谓有是位又有是人也夫器用之制圣人所以使天下由此趋事而赴功以享其所谓利也而天下或不能惟利之趋焉此建立卜筮在圣人犹不可以已也且天地之机神之奥藏于幽赜隐伏深远之地必欲探取之搜索之钩出之从而坐致之使吉凶未形之象无不定亹亹不已之绪无不成者其用又孰大乎蓍者乎此上文所谓以前民用必在于是兴神物也然则以莫大之圣人处莫大之富贵立成器以利天下兴蓍以前民用则莫大之天地斯与之合其德莫大之四时斯与之合其序莫大之日月斯与之合其明莫大之蓍斯与之合其吉凶于以通天下之志定天下之业断天下之疑圣人寔优爲之此予前所谓圣人之大业即易之大业也不其然乎天生神物圣人则之此又申言圣人有取于蓍之象数以爲易之象数也天地变化圣人效之此又申言圣人有取于四时之变通以爲易之爻也天垂象见吉凶圣人象之此又申言圣人有取于日月之悬象以立易之象也河出图洛出书圣人则之此又申言圣人有取于天地之法象以画易之卦也夫神物也变化也垂象也图书也此天地所以示乎人也圣人与民同患独无以示于人乎故天以象数寓于蓍之神物以示乎人而圣人乃则此象数以爲易之象数以示乎人天地之变化见于四时之运动以示乎人而圣人乃效此变化以爲易之六爻以示乎人天垂日月五星之象而吉凶见焉以示乎人圣人乃象此垂象而爲易之吉凶以示乎人天地以龙图书出于河洛而自然之法象在焉以示乎人而圣人乃则此法象而爲八卦之画以示乎人曰则云者易之象数即蓍图书之象数其则不相远也曰效云者效于六爻之动故经曰爻者效天下之动也曰象云者象其所以然者也故经曰象也者像也天地之所以示人者圣人皆有取焉而作易以示人故有所谓四象焉四象在物爲木火金水在方爲东西南北在时爲春夏秋冬而在易则爲元亨利贞然易之示人者有其象而无其辞则知其説者亦鲜矣故必系其辞以告之以四象之所以然又从而定之以吉凶曰如此必吉如此必凶断之于一言之下而使之不昧其所趋焉此圣人与民同患之本防也夫圣人明于天之道察于民之故而大易以兴则天人之理咸备于圣人矣孰能违乎故系辞至此乃引大有上九之爻辞以賛述圣人之所以有天人之助夫天人之理信顺是也天之理行乎自然故所助者顺也人之心以诚相感故所助者信也履此之信而思乎顺则尽其所以在人者而不忘乎在天自然之理又能以此道而尚乎贤此大有上九所以自天祐之吉无不利也夫大有盛治也大有上九盛治之极也当盛治之世六五之君信以发志则所履者信也柔顺处中则所思者顺也上九刚德在上而六五下之则所尚者贤也人君当盛治之极备此三德此所以能保极治之盛欤故曰是以自天祐之吉无不利圣人作易以经纶世变垂法将来而天人之理咸备于我故天人之助无以异于大有之上九矣
　　子曰书不尽言言不尽意然则圣人之意其不可见乎子曰圣人立象以尽意设卦以尽情僞系辞焉以尽其言变而通之以尽利鼓之舞之以尽神乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣是故形而上者谓之道形而下者谓之器化而裁之谓之变推而行之谓之通举而错之天下之民谓之事业是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎德行
