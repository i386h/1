<!-- { "loadSidebar": true } -->
　　易之兴也其于中古乎作易者其有忧患乎是故履德之基也谦德之柄也复德之本也恒德之固也损德之修也益德之裕也困德之辩也井德之地也巽德之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一德损以远害益以兴利困以寡怨井以辩义巽以行权前章言于稽其其衰世之意此章复言易之兴也其于中古乎作易者其有忧患乎而继之以九卦之德至于再至于三而不能已也吾以是知易之爲易圣人不特爲衰世之民而作也亦圣人自蹈衰世之忧患而作也文王羑里之囚是矣孔子賛易及此其亦渉衰周之难乎夫六十四卦之卦德皆圣人之德此章特言九卦者盖言文王当时之事也使文王之在当时先有是德其能脱于忧患之域乎故后章亦曰易之兴也其当殷之末世周之盛德邪当文王与纣之事邪文王之德始见于羑里之囚是履虎尾渉患难爲文王进德之基故曰履德之基也又以谦德顺事于纣有事君之小心而曽无犯上之举则持循于已者盖有所执守而然也故曰谦德之柄也文王至此君子之道长矣出入无疾朋来无咎而隂虚不能害天地之心即我之心也故曰复德之本也自此受命作周而周家王业愈固而不可防故曰恒德之固也又自此虞芮质厥成江汉被其化损以修政益以裕民故曰损德之修也益德之裕也困之曰困而不失其所亨其惟君子乎以言非君子则当刚揜之时不免于困矣文王经歴忧患至此而亨于西土三分天下有其二君子小人之辨其在此时乎故曰困德之辩也文王养人之功至此不穷徃来井井咸即有周而无适彼之思故曰井德之地也终焉上顺天心下顺人心申命从事而大勲集于其子武王盟津之防八百诸侯听其命而不违故曰巽德之制也虽然履所以爲德之基者盖和而至也苟不和而至其能脱羑里之囚乎谦所以爲德之柄者盖尊而光也苟不尊而光则当此之时其能亨而有终乎复所以爲德之本者盖小而辨于物也苟不小而辨于物则一阳来复君子之势尚微其不爲隂虚所害乎恒所以爲德之固者盖杂而不厌也文王与纣之时仁暴并施善恶相胜可谓杂矣而帝迁明德串夷载路天命人心至此有归无有厌斁夫文王者故曰恒杂而不厌损所以爲德之修益所以爲德之裕者盖先难而后易与长裕而不设也文王治内治外之政始于忧勤终于逸乐则损以脩政岂非先难而后易乎关睢之化行则贤人众多鹊巢之化行则庻繁殖则益以裕民岂非长裕而不设乎不设云者文王有自然之化而非容心于其间也困所以爲德之辩者盖穷而通也夫困者刚爲隂所揜也羑里之难可谓穷矣而文王于此时则穷而通也故曰困而不失其所亨井所以爲德之地者盖居其所而迁也以言非文王求于下民惟民归于文王也苟非居其所而迁则文王亦有心于求下民矣惟井也居其所而不舍此养人之功所以变迁而不穷也巽所以爲德之制者以言称而隐也称者也隐者入也巽之爲卦二阳在上扬也一隂在下入也故巽爲风风之爲物鼓动万物莫见其迹而君子之德风也由文王至于武王风化之行厥惟旧哉此四方莫不听命而不知其所以然也非巽称而隐而何夫惟履和而至故可以和行説应乎干履虎不咥此和行也谦尊而光故可以制礼裒多益寡称物平施此制礼也复小而辨于物故可以自知不善未尝不知知之未尝复行此自知也恒杂而不厌故可以一德乆于其道天下化成此一德也损先难而后易故可以远害而损之卦德曰利有攸徃益长裕而不设故可以兴利而益之卦德亦曰利有攸徃以言当损而损当益而益无徃而非利也若夫困穷而通则致命遂志而已矣夫何怨云故曰困以寡怨伯夷叔齐困孰甚焉然彼之志未尝不遂也故夫子以爲求仁而得仁又何怨圣贤之设心大扺如此井居其所而迁则或居也或迁也命也有义焉故于以辨义舎井焉不可此圣人之德不可以人不我求之爲不足人必我求之爲有余也巽称而隐故可以行权盖权也者所以称物也其或抑或扬皆欲当夫时中而已矣是理也虽称而隐非可与权者不知也故孔子亦曰可与立未可与权然则权也者即文王之所以爲文武王之所以爲武也吾夫子之于九卦也凡三致其意如此学者其可不刳心矣乎
　　易之爲书也不可远爲道也屡迁变动不居周流六虚上下无常刚柔相易不可爲典要唯变所适其出入以度外内使知惧又明于忧患与故无有师保如临父母初率其辞而揆其方既有典常苟非其人道不虚行易之爲书也原始要终以爲质也六爻相杂唯其时物也其初难知其上易知本末也初辞拟之卒成之终若夫杂物撰德辩是与非则非其中爻不备噫亦要存亡吉凶则居可知矣知者观其辞则思过半矣二与四同功而异位其善不同二多誉四多惧近也柔之爲道不利远者其要无咎其用柔中也三与五同功而异位三多凶五多功贵贱之等也其柔危其刚胜邪易之爲书也广大悉备有天道焉有人道焉有地道焉兼三才而両之故六六者非他也三才之道也道有变动故曰爻爻有等故曰物物相杂故曰文文不当故吉凶生焉此章言易之爲书也凡三致其意焉大抵皆论六爻有不一之用于以明易之道以示人也夫易之爲书也奚可远求云乎哉而布在此书者不过六爻之用云尔舎六爻而求易则爲道远矣夫六爻之用易之道也其爲用也不一故爲道也屡迁屡迁云者变动不居周流六虚上下无常刚柔相易不可爲典要唯变所适此所谓屡迁也夫居则不变动六虚位是也所谓初二三四五上也变动则不居周流于六虚位之间是也所谓九与六也九在某卦或居初三五之阳位或在二四上之隂位六在某卦或在二四上之隂位或居初三五之阳位或上或下之不常其居故曰上下无常此之爻以九居初刚也而彼之爻则以六居初是以柔易刚也此之爻以六居二柔也而彼之爻则以九居二是以刚易柔也或刚或柔无一定之主故曰刚柔相易不可爲典要其所以然者盖唯变之是适云尔此其道所以屡迁也易之道如此苟非知所戒惧之人即其所以然者而见于躬行则亦道自道尔人自人尔道岂能虚行乎盖道待人而后行故也故圣人之作此书也于其出入之际以度内外欲使夫人之知所戒惧以躬行是道焉其出入云者以八卦之内外言之也出者自内而之外入者自外而之内于其出入之际以度内外则知消息盈虚之变出处进退之际盖有所不可逃者此所以能使人之知惧也然此书之作又明夫人之所当忧患与其所以致忧患之故者详悉以告之则夫人至此鲜有不知惧者矣知惧之心油然而生则虽无师保不迩父母而不敢有自肆之心焉以其知内外之惧明忧患之故也初初爻也六爻之理其初难知故此书之作也于其初爻也率其所以然之辞而后揆之以一卦之方则一卦之体立矣故曰既有典常下文所谓初辞拟之卒成之终是也方其刚柔之相易也则不可爲典要初辞既率而一卦之体立则向之所谓刚柔相易者又不离乎一卦之内矣岂有不典常乎此易之道虽曰变易也而能垂万世不易之法欤然则是道也苟非其人其能躬行是道而无于圣人所以垂法之意欤故曰苟非其人道不虚行易之爲书也原始要终以爲质也如上文所谓初率其辞而揆其方是也是书之作于其初也而原其始于其上也而要其终以爲一卦之体质体质既立则六爻之所谓九与六者相杂于一卦之内盖有是时则有是物时在卦也物在爻也如复之时则有初九姤之时则有初六是也初爻在下时物之未着也故曰难知上爻在终时物之已着也故曰易知如干之初有潜龙之象此难知也至上则爲亢龙矣岂不易知乎咸之初有咸其拇之象此难知也至上则咸其辅颊舌矣岂不易知乎何者卦有终始事有本末故也唯其难知也故圣人于初爻之辞拟之而后言故曰初辞拟之惟其易知也故圣人卒而成之以终尽其义故曰卒成之终凡此论六爻之初上者然也若夫揉杂刚柔之物撰成一卦之德使是与非各得其辩则非二三四五之中爻不能尽此义也故曰非中爻不备然则刚柔之物既杂则有存亡吉凶之判而易之存亡吉凶之理圣人又于辞而明之辞既作则一卦之德由此而撰矣其在易也岂复有难知之患噫亦要其存亡吉凶则居可知矣又曰智者观其辞则思过半矣夫惟如是故圣人又即中爻而有同功异位之説二与四俱柔也故其功同卦分内外故其位异若以其善论之则又有多誉多惧之不同何者远于君者其伸故多誉近于君者其屈故多惧是以干之九二有见大人之利而九四则不免于或焉月望日则蚀臣近君则屈理势然也故四多惧而曰近也柔之为道不利远者此则言以二之柔宜非致远之才今也多誉何也盖以其要在于用柔中而无咎故多誉也咎者誉之反也旣无咎则其多誉也宜矣三与五俱刚也故其功同卦分内外故其位异三多凶五多功者以其有贵贱之等也三旣多凶则比之五也不复言其善之不同以其无善之可録也故圣人贱之又曰其柔危其刚胜邪圣人若曰三之所以无善之可録而取贱于人者盖谓以其柔居此位则不当位而危以其刚居此位则其过刚而胜故也然则所谓杂物撰德辨是与非非中爻不备于此盖可见矣存亡吉凶之理岂曰难知矣乎虽然多誉多惧多凶多功六十四卦凡爲中爻者未必尽然今也云尔何也特从其多者言之尔夫是书之作人皆知其有所谓六爻也然而未知其故也故圣人于此又言天地与人之道不越乎是而六爻变动而有是吉凶之异者此非圣人之私智也故曰易之爲书也广大悉备有天道焉有人道焉有地道焉兼三才而両之故六六者非他也三才之道也夫易以六爻兼三才而両之故六爻以五与上二画爲天之道而居上盖立天之道曰隂与阳上则隂而五则阳故也以初与二二画爲地之道而居下盖立地之道曰柔与刚二则柔而初则刚故也以三与四爲人之道而居中盖立人之道曰仁与义而三与四则仁义之用也易之爲书三才之道无所不有故曰广大悉备分而言之则大者天也广者地也悉备者则处诸天地之闲者是也而上系亦曰夫易广矣大矣而继之以备矣之辞若曰远则不御者天也故曰大迩则静而正者地也故曰广天地之间者万物也故曰备与此所言无异义也然则六爻之爲义此其故也而三才之道实寓乎其中矣岂有他哉夫爻之爲义则亦取其效三才之道有所谓变动云尔爻有刚柔之等即于九六焉见之物即上文所谓时物也九六相杂而成交错之文则或刚或柔有不可揜若夫文之不当或以阳居隂而吉或以隂居阳而凶又或以隂居隂以阳居阳而有吉有凶凡此之皆所谓文不当也此圣人因故六之辞而有及于故曰爻故曰物故曰文故吉凶生焉以详明夫六爻之所以然也学者于斯其可忽诸
