<!-- { "loadSidebar": true } -->
　　程河南曰坤元亨利牝马之贞利字不连牝马为义如云利牝马之贞则坤只有三徳大抵四徳具乃谓之干徳配干乃谓之坤坤云四徳同于干而贞体则或异者干以刚固为贞坤则柔顺而已故有取于牝马之贞盖牝马柔顺故能承顺乎人坤以柔顺故能承顺乎天夫干爲马以其健于行也若干行而坤止则无以共成其化育之功矣故坤亦取诸马而又取其牝马者以谓不牝则不顺非马则不能徃应于干相爲无穷故也夫坤以柔顺爲贞故能徃应于干君子之进爲于世也夫岂专恃吾有能行之才欤必也待人君命焉而后承驾焉而后骋以务合坤之德而已故继之以君子有攸徃谓其以承顺爲行则无干时冒上之愆而有所徃也先迷谓其行也隂或先阳则迷谬而失正后得主利谓阳倡而隂从之则得主而利也得主犹曰得君也爲坤之主也谁乎曰干也坤得干以爲主有顺利而无迷谬非能自后宁至是乎上六其道穷也先迷也六三或从王事无成有终后得主利也自西至南隂位也而坤位西南之维故曰得朋谓其类皆隂也得其朋类相与以賛成生育之功也自北至东阳方也而东北之维艮实位焉此万物成终成始之地也隂之类于此絶矣故曰丧朋然乾元于此资始则坤元以资生应之未有干行而坤止也故生育之功又肇于此焉则虽丧也乃所以爲得也故彖有乃终有庆之説大抵坤之爲德以后顺爲贵得朋以賛成生育之功后顺也丧朋以徃应于干而肇生育之功亦后顺也此之谓得主而利也故终之曰安贞吉谓牝马之贞坤之贞也安于此而不变则无先阳之迷故吉也
　　彖曰至哉坤元万物资生乃顺承天坤厚载物德合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆
　　干称父坤称母父道尚尊尊故大母道尚亲亲故至此大与至之别也故曰大哉乾元至哉坤元万物资始于干而有气则资生于坤而有形干动而坤随干授而坤受是故干始而坤生顺而承之不敢违也故曰乃顺承天乾元之既始乎物也其功用未已也又有以资而育之云行雨施是也则坤元之于物也亦岂特生之而已哉又有以宅其生而使之辑宁泮涣自适自遂而后已是故坤厚载物宅其生也含光大则又辑宁泮涣其生也此乾坤功用之不穷也夫其所积不厚则其所载者无力举天下之物吾所生也又吾所载也此岂无力者能之乎故曰坤厚载物以谓不如是则其德不能配天矣无疆天之无疆也德合无疆地之无疆也以此无疆合彼无疆非厚能致然邪含光大以言其德之无疆也夫万物尽生于我而或有流离迫促之态而不能自适自遂焉则其责又在我矣故坤之爲德也必有以容之使不流有以舒之使不迫容之使不流辑宁其生也所谓含也舒之使不迫泮涣其生也所谓光大也含德之噐也光大德之化也凢此皆无疆之谓也万物于此虽欲不自适自遂得乎故曰品物咸亨取诸牝马者以其地类也地隂德也故牝马其类也牝马柔顺而亦健于行则能徃应于干故曰行地无疆谓之行地无疆则无疆之德地固有焉此所以德合无疆也夫牝马之行地无疆也以其柔而利贞也君子之有行也舎是其可乎故柔顺利贞君子攸行亦犹干之文言释元亨利贞又继之以君子行此四德者易之取象明义凡以爲君子设故也先何爲而迷邪以其失坤顺之道也牝鸡之晨密云不雨此先迷也后何爲而顺邪以其得坤道之常也君倡臣和男行女随此后顺也得常所谓得主而利也西南得朋以君子言之仕进之初也初贵引类故泰之初有防茅之征与类行也东北丧朋得君之终也终贵道行故大畜之上有何天之衢亨终有庆也朱子发曰得君者臣之庆得亲者子之庆得夫者妇之庆夫不有其功常久而不已者贞也坤以柔顺爲贞安于贞而不变此地道所以爲无穷也故曰安贞之吉应地无疆君子之有行亦务合于坤德安于贞而已夫天有是无疆也而坤以厚德合之故爲地之无疆地有是无疆也而君子以安贞之吉应之则又爲君子之无疆矣
　　象曰地势坤君子以厚德载物
　　天其运乎故干之象以天行言地其处乎故坤之象以地势言行则贵其不息势则贵其所积之厚而不输尔载也子思子曰地以一撮土之多及其广大载华岳而不重振河海而不泄盖言所积之厚然也夫德之在我我所固有君子固无以异于人也然语其任天下之重者则类非獧薄者之所能胜也是必积累之素见于平日之所养而后能然尔之九四鼎折足覆公餗夫子曰德薄而位尊知小而谋大力小而任重鲜不及矣德非厚德故也
　　初六履霜坚冰至象曰履霜坚冰隂始凝也驯致其道至坚冰也
　　干之初九一阳在下其曰潜龙勿用者惧其伤也坤之初六一隂在下其曰履霜坚冰至者防其长也惧其伤爱之也防其长忌之也夫隂阳天地之道消长徃来爲昼夜爲寒暑爲古今一息不停也圣人何容心于其间而有所爱有所忌也哉张横渠曰易爲君子谋不爲小人谋惟易爲君子谋也故阳君子道也则必委曲爱护惟恐其或伤也惟易不爲小人谋也故隂小人道也则思杜其渐防其微惟恐其遂长也夫防防不遏将成江河毫末不去将寻斧柯隂气始凝霜也凝而不已则其至坚冰也必矣此无他驯致之故也惟见微虑早之君子知天下有所谓必至之理故谨其辨于履霜之初则驯致之祸亦或几乎熄矣郑荘公之宠弟不用祭仲蔓草之谏而待其自毙遂至于同气交兵子母相失噫此无他昧履霜早辨之戒也
　　六二直方大不习无不利象曰六二之动直以方也不习无不利地道光也
　　坤六爻惟二爲尽地道何者以顺德居正位顺之至也故循理而行无所容僞直也隆杀厚薄各当夫物方也直方故大大则能配天矣此坤德之自然也夫天下之理本诸自然者则其功顺成初无所待不习无不利也六二之动直以方也以承天而时行见之行其所无事六二之直也时措之宜六二之方也夫习而后利者有之矣然其利有限也六二直方之德根诸所性干动而坤随德与天合岂有所限之利哉此地道之所以光也光者六二之所不可掩者所谓大也程河南曰不习谓自然在坤道则莫之爲而爲也在圣人则从容中道或曰干之二五以同德相应坤之二五亦同德也何以无相应之义曰程河南曰二坤之主故不取五应不以君道处五也
　　六三含章可贞或从王事无成有终象曰含章可贞以时发也或从王事知光大也
　　邵康节曰阳知其始而亨其成隂效其法而终其劳夫效其法而终其劳坤之六三是也三阳也而明于内六隂也而晦于外含章也六三非正也居下位之尊当静晦之时而有含章之智亦可谓之贞矣然含章不发非不发也发于从事之闲而若未尝发焉尔故继之曰或从王事而象曰以时发也曰时云者义所当爲吾必爲之但含晦其美不敢居其成功也然则不知含章不可谓正含章不以时而发可谓之正乎亦不可也无成有终谓不敢居其成功惟后顺以终其劳尔夫时晦而晦非不尽忠也时发而发非好从事也故晦而不发非智也发而不晦亦非智也智也者晦其所发发而必晦之谓也故賛之曰智光大也古之人所以无智名勇功者以此后世君子身处髙位以含晦爲心则或至于拱黙无营以强聒爲事则或至于矜伐而取忌由六三言之何暗如之
　　六四括囊无咎无誉象曰括囊无咎愼不害也
　　干九四曰乾道乃革则坤六四亦坤道乃革之时也以周正考之建酉之月革秋而爲冬则六四是也当是时也隂气既凝万物归根小人道盛而君子不利故曰括囊括囊谨密以远害也知所以远害则宠辱不至故曰无咎无誉韩退之所谓刀锯不加车服不维是也苏东坡曰咎与誉人所不能免也出乎咎必入乎誉脱乎誉必丽乎咎咎所以致罪誉所以致疑也甚矣无咎无誉之难也然当是时也誉亦所以致疑则誉亦咎也故象曰括囊无咎谨不害也太元以驯准坤而次六有曰囊夫括珍寳泄此则不知谨密而致害也
　　六五黄裳元吉象曰黄裳元吉文在中也
　　易中以六居五盖半矣莫非君也在泰在大有之类则爲谦顺之君在离在未济之类则爲文明之君在豫在恒之类则爲暗弱之君惟坤也五虽君位坤实臣道故不取君义但微婉其辞而致之意曰黄裳元吉夫黄中色也裳下饰也惟中也故通逹爲臣之理而不可失惟下也故谨守爲臣之分而不可逾如此则中有所养外无所越吉孰大焉程河南曰黄裳旣元吉则居尊爲天下大凶可知又曰在坤则隂居尊位隂者臣道也妇道也臣居尊位羿莾是也妇居尊位女娲武氏是也非常之变不可言也故有黄裳元吉之戒而不尽言也文在中也谓积至美所养既厚则能谨守其分六三六五皆隂外而阳内故三曰含章五曰文在中也
　　上六龙战于野其血黄象曰龙战于野其道穷也隂道驯致于初至五而盛矣至上则其道不得不穷盖六隂极于亥至子而一阳来上六亥也干位亥前正隂阳交战之地故説卦曰战乎干以言隂阳胜负之机实决于此时也夫隂小人之道不可以过盛而与阳敌故于六隂之极而称龙焉存阳道也存阳道者存君子也在剥之上五隂既盛一阳虽存凛凛乎其危也而上九侈言之曰硕果不食又曰君子得舆以言天道不可以一日而无阳天下不可以一日而无君子故邵康节曰夫易圣人长君子消小人之道也及其长也辟之于未然及其消也阖之于已然一消一长一阖一辟浑然无迹非天下之至神其孰能与于此上六在一卦之外隂既失所而阳未正其位故曰战于野当是时也以强弱较之隂既盛而阳犹微以时势论之阳当信而隂已屈俱不能无伤故曰其血黄
　　用六利永贞象曰用六永贞以大终也
　　干之用九用得其当则吉用不得其当则凶惟坤亦然故用六之利在于永贞而已永贞谓久其贞也彖以安贞爲吉则用六以永贞爲利可知也夫坤之德所以能配天者以其久于其贞也贞则大大则能配天矣故曰用六永贞以大终也或曰二之直方三之含章四之括囊五之黄裳是皆善用夫六者谓之永贞可也隂道驯致于初而穷于上得爲永贞矣乎曰隂与阳循环无端不有所始则不有所终不有所终则亦不有所始易之道然也惟君子见微而虑远于履霜则知坚冰之必至于龙战则识隂道之已穷亦如干之勿用于初而不可以久于上也夫是之谓永贞
　　文言曰坤至柔而动也刚至静而德方后得主而有常含万物而化光坤道其顺乎承天而时行
　　干之文言首释元亨利贞之四德甚详且明也至于末章乾元者始而亨也以下之文则闲引释彖数语而叅错之今坤之文言其于四德则疑若未始释之也亦闲用释彖文义而兼足之其文莫适爲先后与干文言末章大略相似圣人文章体制变化不一如此盖不如是则不谓之文言故也然即坤至柔而动也刚至静而德方二语以观之则坤之四德亦昭然而黙存矣夫至柔至静则坤元所谓至哉也其动也刚则亨与利在其中矣所谓德方则其正也天下之理不至其至则变通宰制之权不属诸我至柔至静此坤之所以至其至也柔至而动刚静至而德方亦其理之必至也惟其动刚故能德应乎干而成万物化育之功惟其德方故能不拂乎正而顺万物性命之理此坤之德所以能配天也后得主而有常则申后顺得常之义含万物而化光则申含光大品物咸亨之义圣人賛坤至此闲用释彖文义而兼足之莫适爲先后也岂固爲是异同邪申之者确之也
