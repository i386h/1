<!-- { "loadSidebar": true } -->
　　君子之去小人也虽有去之之势不敢恃也刚强果敢惟恐或过警惧戒勅惟恐不及故反之于已也无或失则施之于彼也无不当此君子去小人之道然也夫当夬之时以五刚决一柔宜若势有余矣无复有可虑者矣而卦徳乃曰扬于王庭孚号有厉告自邑不利即戎而圣人深致之意如此其严且至也然后乃曰利有攸徃此岂恃有去之之也哉盖不如是则非全胜之道故也夬决也刚决柔也此五刚决一柔以言夬之义也夫刚则能决而夬之为卦五刚而一柔刚有终长之势而柔无不尽之理此夬之义有取于刚决柔也健而说决而和此合干兊二体之用以言夬之道也夫健而济之以说则其所以决小人也无刚暴之失而有和柔之善故吾不彼疾而彼不吾忌邪正之辨黑白之分脱然而解不相疑也东汉之君子不知出此而乃切齿厉色日与小人争锋故小人之谋日深而君子之党日危以至忠良尽殱而社稷随之向使即健而说之说而悟决而和之旨无是祸也夫何小人之不可决去之乎于王庭柔乗五刚也此又指上六之一柔不容于众君子而众君子公去之也夫王庭者公道所自出之地也卦有五刚君子之道已盛然以一柔而乗五刚小人慿陵自肆于上众君子在下犹未安也故相与扬公道于王庭以共去此小人也夫去小人而不以公道去之则是李训之谋也昔李训之谋去宦官也而假甘露以赤其族此盗贼之谋也以盗贼之谋去小人小人不可去徒炽其熖而逞其毒尔谋何在邪孚号有厉其危乃光也此又言虽以公道去小人又当不忘戒备也夫孚其大号以警戒于众使知以此之甚盛决彼之甚衰犹有危道不可易也如是则虽危无危而决小人之道光矣此与众弃之之谓也朱翊善曰若舜之诛四凶而天下服是也若隐其诛如唐之李辅国则不光矣告自邑不利即戎所尚乃穷也此又言去小人之道必先自治而无尚于刚武也程曰邑私邑也告自邑先自治也君子之治小人以其不善也必以已之善道胜革之故圣人诛乱必先修巳舜之敷文德是也朱翊善亦曰告自邑者告戒自我私邑云自治也君子将治小人必先自治自治则以我之善去彼之不善小人所以服也舜修文德文王无畔援歆羡自治也夫戎兵戎也决小人之道在于扬公道于王庭孚号于有众以与众共弃之苟或以兵戎为尚此刚夬之过也故圣人以不利即戎戒之而曰所尚乃穷也朱翊善曰自古用兵去小人如汉唐之季召外兵以去近习其祸至于覆宗圣人之戒不亦深乎利有攸徃刚长乃终也至此则言所以去小人者既尽其道则小人终去之无难也夫君子之所以去小人者旣尽其道则由夬以为干徃无不利矣此所谓刚长乃终也若刚之长至夬而不终则余孽未亡祸胎犹在终为众君子之患矣朱翊善援桓彦范不诛武三思以为喻是也始五王提卫兵诛嬖臣中兴唐室其功卓矣张柬之将遂夷诸武而彦范乃曰三思几上肉耳留为天子借手俄而武三思因韦氏盗朝权彦范等流逐戮辱若放豚然而唐室为之再危此刚长之不终也向使即利有攸徃之説而悟刚长乃终之旨旡是祸也又何小人不可终去之乎
　　象曰泽上于天夬君子以施禄及下居德则忌
　　泽之为水本在下也今也上升于天其势不居必决而下也故为夬之象君子观此象也故有所取有所忌其所取者谓取其决散之意也故施布禄泽以及乎下此有所取也其所忌者谓不取其决散之意也故居畜吾德以积诸身此有所忌也他卦之象皆取一义此卦象设彼此二义者亦如诸卦之爻一爻含一义或一爻兼取二义者圣人之意设彼此以相明以谓不有所反则学者或得此而失彼矣
　　初九壮于前趾徃不胜为咎象曰不胜而徃咎也九以则动之才居夬之初唱决柔之谋者也故曰壮于前趾所谓居众动之先先众而动之象也夫先众而动以决去在上之小人决意而徃未有咎也徃而不胜则为咎矣何者首决柔之谋者必有全胜之道而后可不胜而徃咎将谁执则夫首决柔之谋者其可轻动而躁进也哉宋申锡之谋诛宦官也在唐文宗之世实首其议当对上言请渐除其逼谋固善矣然不能谨其密处以渐谋未必及施而身被其祸伊谁之咎邪然则首决柔之谋者其可轻动而躁进也哉
　　九二惕号莫夜有戎勿恤象曰有戎勿恤得中道也上六以一柔乘五刚五刚之所耻也然耻之甚者莫甚于九五何者以其逼近而厚其侵陵迫胁之辱者也虽然五之辱二之辱也何者以同德而居相应之地故不得不此辱也负其辱则决柔之责二实任之矣夫任人之责而賛行决柔之事岂可易也故当内怀警惕外严诫号而后可以无忧夬所以去小人者也特患其谋不谛戒备无素而小人之谋或先我而发尔宋申锡之谋未及施而郑注之诬告已为王守澄地矣此旡他不知内怀警惕而外严诫号之过也夫惟内怀警惕而外严诫号也旣有其素则虽有戎作于莫夜可元忧矣何者吾固有以待之故也故曰得中道也何谓中道曰吾之谋未及发而小人得以先之非中也小人之谋旣已发而吾无以待之亦非中也以九居二故得中道
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　九三上六之应也应之者决之也亦如明夷九三之于上六是也而易家惑于独行遇雨之一语皆咎九三应上六之为非也而胡安定程河南朱子发又皆前后相承谓九三爻辞差错至再易之此盖惑此一语求其意而不得故不免均以差错待之也殊不知九三以阳居阳又处干健之极不患刚决之不足也患于太过尔夫以太过之刚当夬决之时与小人居相应之地寜复有相顺之理矣乎故曰壮于頄此圣人戒其刚过也夫頄之在顔面也所谓颧也颧刚物也壮于頄则尤非能以柔顺待人者也况待小人乎此以九居三之象也而圣人之戒之若曰当此之时健而说决而和者此决小人之道也居干健之极与小人居相应之地而疾恶之心见于顔面而不知济之以和说焉此凶之道也何者小人之或我疑故也小人我疑则君子之祸至矣可不知所戒乎故告之以有凶而使知戒也然以阳居阳又处健之极夬夬之才如此其将何以济之曰君子之所谓夬夬云者夬之至也以和説之道而济是夬夬则亦终何夬夬之为咎也盖应之者乃所以决之也则众阳同行以决上六而吾则独行以遇雨也虽若有沾濡之失而未尝无愠忧之心思必决之则其遇雨也又何嫌也此夬夬之所以终无咎也若夫以是夬夬而居小人相应之地而惟壮于頄之是尚焉则虽欲无凶不可得也又安能无咎矣乎然则君子当夬决之时不幸与小人居相应之地当以有凶为戒以有愠为心而以无咎为善如九三所云可也易以阴阳和为雨三与上应故有遇雨之象
　　九四臀无肤其行次且牵羊悔亡闻言不信象曰其行次且位不当也闻言不信聦不明也
　　五阳决一阴其志甚锐也而决道之不足者莫九四若也何者以阳居阴而所处之位不当故也夫以阳居阴此于刚实之德旣有所不足矣而干之三阳复自下进故四于此失其所安而有臀无肤之象夫决道不足则无勇进之义矣而又曰其行次且谓滞泥而不前也夫当决柔之时而众阳皆决策上进而四独有此之象何以鞭其后邪故易于此又设其象以勉进之而曰牵羊悔亡谓与诸羊相牵勉而前则次且之悔可亡也张横渠曰牵羊譲而先之盖牵羊者非挽拽之谓也让之使先行则有肯前之势故也四也次且而前旣有悔矣天下之众阳让而先之相牵勉而前则其悔可亡虽然当斯时也告之以牵羊悔亡之说在爻固有是言也而决道不足则虽闻是言也而亦若不闻也何也不足于决则疑畏之心胜而见义之勇消故不以斯言为可信故也聦于闻善言顾如是乎然九四之失亦未必至是也圣人特以其所居者阴也故谆复以详其戒或曰九二亦居阴也何无是戒乎应之曰夬之九二则以中道论不以居阴论也盖二与五居相应之地賛五以决柔之事旣得中道岂或以居阴为嫌乎
　　九五苋陆夬夬中行无咎象曰中行无咎中未光也九五决柔之主也旣以阳德居阳位又借众阳之助徃决一柔冝若易然故有苋陆夬夬之象苋陆董遇云苋人苋也陆商陆也朱子发曰苋蒉泽草也叶柔根小坚且赤陆商陆亦泽草也叶大而柔根猥大而深有赤白二种此以苋陆为二物也子夏传云苋陆木根而草茎刚上柔下也程河南曰今所谓马齿苋也曝之难干感阴气多者也而脆易折此以苋陆为一物也要之草之易决者也又况九五以阳居阳又借众阳之助此之为决所谓夬夬者也夫以天下之至决而决天下之易决者又岂特摧枯拉朽之比哉于此而又曰中行无咎云者盖健而说决而和者决之善也苟有刚暴之失则过矣故必中行而后无过咎也夫必贵于中行而后无过咎也者以中道之未光也若有刚过之失而无和柔之善则虽合天下之力足以胜一小人揆之中道未为光大也九五刚而中者也然必云尔者谓其刚长至此五阳之强盛故戒其或过也九三以阳居阳而处干健之极九五以阳居阳而借众阳之助故曰夬夬云
　　上六无号终有凶象曰无号之凶终不可长也
　　夫夬之五刚所以日夜持严不忘警备者徒以上六故也今也刚长将极阴消将尽一阴处刚长乃终之地此杂卦所谓小人道忧之时也故虽号刚以求免夫祸无庸及也终亦凶必矣何者终不可长也程河南曰成曰圣人之于大恶未尝必絶之也今直使之无号谓必有凶可乎曰夬者小人之道消亡之时也决去小人之道岂必尽诛之乎使之变革乃小人之道亡也道亡乃其凶也
　　【巽下干上】姤女壮勿用取女曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
