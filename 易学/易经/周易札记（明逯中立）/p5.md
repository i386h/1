<!-- { "loadSidebar": true } -->
　　天地之所以恒乆而不已者刚故也人惟刚故能中故能乆故能同天地之不已卦惟二五为中九二刚中而止曰悔亡者居柔故也至六五则曰夫子凶矣程子曰它卦六居君位而应刚未为失也在恒故不可耳君道岂可以柔顺为恒也
　　恒六爻不取应义惟贵于中盖道者中而已矣中非圣人不能也故六爻无善词
　　初巽入故曰浚恒上动极故曰振恒浚恒不已必为振恒学问之道循序而进要之于久而已
　　遯
　　遯二隂浸长未至于否而四阳在上势亦可为君子委蛇其间行危言孙审机密谋使小人不得肆其恶而天下不至于否斯已矣葢隂阳消长否泰循环亦气数使然虽圣人不能力挽之也故曰小利贞曰畜臣妾吉曰君子逺小人不恶而严非尽屏小人而使之无所容也尽屏小人而与之争势一不胜则身与国并受其祸矣故曰遯之时义大矣哉
　　士君子处乱世有可遯者有不可遯者有遯之以身者有遯之以迹者可遯而遯之以身也易不可遯而遯之以迹也难初与上可遯者也初隂柔不能自断故曰遯尾厉勿用有攸往上阳刚而无所系故曰肥遯无不利二五居君臣正合之位所谓刚当位而应与时行也二曰固志五曰正志君臣同心则小人不能间而乱可弭矣吕仲木曰密其谋非以为邪也社稷之基自此立隐其行非以阿党也危乱之机自此消如是之遯不亦嘉乎三四居有位之地亦非可遯者也三比隂故曰系遯四应隂故曰好遯盖以阳刚之才与于小人之间足以离羣而自好拨乱而反之正所谓逺小人不恶而严者也然其心亦良苦矣夫遯非一于去之之谓也可去则先见以避祸不可去则审机以维时若立乎人之本朝遇难而避临危而思逃则万世之罪人矣
　　九三曰畜臣妾吉畜止也臣妾二隂也初刚为臣二柔为妾二隂浸长势不可决渐消其恶而使之不得肆所谓小利贞者如此故象曰不可大事也
　　九五六二先主之与孔明是已九三九四狄仁杰之仕唐是已
　　大壮
　　阳壮而隂将灭君子道长之时也然恃壮轻敌谋之不臧而小人得乗间以胜之矣故大壮多危词
　　五以柔胜刚可以有悔而以隂居阳是能丧羊于易故无悔吕仲木云朱子解羊为五之壮程子解易为六之和当两取也
　　王辅嗣曰未有违谦越礼能全其壮者也故阳爻皆以处隂位为美用壮处谦壮乃全也用壮处壮则触藩矣
　　晋
　　晋进也进以刚为躁进以柔为顺六五以大明之主羣隂皆欲进而附之初未受命二始有位三为一卦之首与众合志而进所谓顺而丽乎大明者也九四据非其位欲以间三隂之进初之摧二之愁以四也然而大明在上岂四之所能间乎故初二曰贞吉三曰悔亡而五曰往吉无不利上九进而不已明将夷矣故曰晋其角夫四之贞厉上之贞吝以刚故也然则处晋之道其惟以顺乎
　　吕仲木曰六二之贞吉司马君实之于宣仁是已其愁如者上疑六五之不断下防九四之见害也上六之位已崇可谓晋之于角矣惟伐邑自治其私虽危厉吉无咎也然不知以盈满自裁至是始自治以保位故又贞吝斯夫子所谓道未光乎
　　明夷
　　明入地中明夷而明无所损利艰贞晦其明也正所以全其明也故曰明不可息也
　　上六居明夷之极为明夷之主不明而夷人之明者也故曰不明晦五近上而柔得中内难而能正其志者也故以箕子似之四以柔居柔与上同体是邪媚之小人得志于君者也故四不言明夷程子曰入于左腹其交深矣获明夷之心夺其志也于出门庭斯行之于外也邪臣之事暗君必先蛊其心而后能行于外吕仲木谓医书心在左腹故左手切心脉夫以上六之晦而佐以四六之小人君子能无伤乎故离之三爻皆曰明夷三与上应则曰南狩得大首初最逺上则曰君子于行三日不食刚而明故也六二居有位之地柔得中正以义则不可去以力则不能征故有左股之夷而犹思所以拯之拯以马壮故疾缓则不可以有济也故象曰六二之吉顺以则也顺而不则则为六四之小人矣
　　文王为殷西伯以纣之命命将率遣戍役以守卫中国及其囚于羑里归而犹献洛西之地以请除炮烙之刑整兵而诛诸侯之不道者所谓夷于左股用拯马壮吉者也
　　人心本明与天同体无所不照晦者自有而自失之然其则不逺反之则是故曰初登于天后入于地圣人哀上六之失其初而欲使之自反也
　　上为纣五为箕子四为费中恶来三为武王二为文王初为伯夷太公盖居内则为箕子居外则为文王防则为伯夷太公时未至则为西伯时至则为武王
　　王辅嗣曰明夷为闇之主在于上六初最逺之故曰君子于行五最近之而难不能溺故谓之箕子之贞明不可息也三处明极而征至闇故曰南狩获其大首也又注曰初处卦始最逺于难絶迹匿形不由轨道故曰明夷于飞怀惧而行行不敢显故曰垂其翼
　　家人
　　家人以二女取象二四得正故利女贞然而刑于之化在丈夫初闲于未变上信而有威齐家之道备矣二四女正位乎内者也三五男正位乎外者也二柔中故曰贞吉三过刚故曰悔厉然治家之道宁严勿凟与其嘻嘻也宁嗃嗃九五刚中居尊故曰假于有家假格也所谓刑于寡妻是也四比而顺之故能保有其富而大吉吴幼清曰初上二爻以卦之始终取义下体在下之家也以有家之臣而言三为夫二为妇上体在上之家也以有天下之君而言五为王四为后不取逺应为配而取近比者家道尚亲也
　　崔仲鳬曰二曰在中馈则门庭之外非所履也无攸遂则壶飱之外非所与也夫死从子则后世临朝莅政者皆乱道也是故君崩子幼择贤宰而任之古之制也
　　睽
　　睽而必合者天地男女万物皆然故六爻皆始睽而终合初四以无应而睽然以同徳故合初见恶人四遇元夫恶人读如周郑交恶之恶即四也二三五上以隂阳失位而睽三上居水火之极睽违尤甚然以相应故合二遇于巷五往于宗三有终上遇雨也盖下体说上体明故能两相求而遇不然下亢而上闇难乎有合矣二遇主于巷而象曰未失道也失道而遇容悦之事君非君子之道也
　　蹇
　　蹇之彖言往而爻言来者其来也乃其所以往也二五君臣相应有济蹇之任非可来也九五以刚徳之大人身在险中而二之才不足以济之尽瘁而往志可嘉矣九三内卦之主阳刚当位为实为硕是内之所恃也五下应二三遂来比四上二隂亦共依之与之同心恊力拯难夷险故五曰大蹇朋来朋来而后蹇可济矣夫六爻之不可往者惟初耳其他见险而止度徳而处以徐图拯救之道其来也乃其所以往也
　　崔仲鳬曰易象示人处难之道有三在屯济以动故曰经纶在困济以説故曰遂志在蹇止于善耳故曰修徳屯志在救民困志在善道蹇犹可须也因事舒迫相已进退而酌成之已尔
　　解
　　解者天下患难解散之时也患难之生小人造之小人不去难根不除故小人解而难解矣六三据非其位为负且乗为狐为拇为隼在髙墉之上六五柔中居尊九二以刚中佐之故得黄矢去三狐是为君子有解而小人斯退聴也小人三也四以刚居柔比三不党三解而二孚矣止居动极为解之成虽与三应而非其正故能射而获之惟初柔而无位又应四刚以得刚柔之宜故无咎夫大难方夷君臣同心众君子恊力共去一小人小人去而难根除天下可永无患矣
　　隼言其贪残拇言其附丽狐言其邪媚隠伏九二刚中能知其情故言田获四近故言解上逺故言射
　　崔仲鳬曰雨在雷之下则泽行人动险之外则事济难去势缓宜用平顺无事而求功是又生难也故宜静有事而苟止是乃养难也故宜速
　　李鼎祚曰九四体震为足三在足下为拇
　　熊南沙曰易之戒震动多矣今曰无不利者自坎而进于震经厯险阻而后动器成而时至矣
　　李隆山曰蹇止乎险下不若屯动乎险中屯动乎险中又不若解动乎险外
　　损
　　损之成卦在三与上下本干也损三益上而成兑故三曰三人行则损一人上受益之地非可损者也故曰弗损益之三以损而得友上受三之损而得臣曰无家者三忘私以徇上者也初二与三同体皆以益上为志故初遄往以应四四损疾以应初二以弗损之益益五五虚中以应二曰或益之者五比上上亦受下之益以益五也然初曰酌损二曰征凶者何初之刚犹可损也二以刚居柔非有余也损之则全柔而成剥矣王辅嗣曰刚为徳长损之不可以为常也故彖曰损刚益柔有时损下益上过则为謟大臣以道事君不可则止正已而后物正故弗损乃所以为益也
　　十朋之龟尔雅曰神灵摄寳文筮山泽水火
　　益
　　益之成卦在四与初下本坤也损四益初而成震初受大益当以大功居之然以在下必元吉而后无咎吕仲木所谓言天下之大谋非为名也任天下之大事非利已也四以益下为志中行告公何有不从利用为依迁国者四与初有往来依迁之象下自坤成震有国之象二与五中正相应上下同心交相益以益天下彖谓中正有庆是已二曰或益之者二受五益比初而初亦益之也六三以隂居阳求益不充惟用凶事之道处之乃可无咎以诚以中而上信之矣有孚中行所谓用凶事也上九刚处益极不能益人而求益于人者也无厌之求人弗与之故凶盖损己益人者人益之损人益己者人损之谦能受益满则招损初之元吉二之永贞三之用凶事其居益之道乎
　　吕仲木曰损六五虚中居尊乐取天下之善者也虽天且佑之矣况于人乎益六二虚中任事乐受天下之善者也虽天且通之矣况于他乎
　　熊南沙曰胡仲虎云上下经隂阳各三十画然后为泰否为损益咸男女之交变而损则不交恒男女之不交变而益则交咸者夫妇之情情之感也极必损恒者夫妇之道道之乆也极必益然损三益上为损初二上而为四五者不谓损损四益初为益上五下而为三二不谓益益在下卦之下民爻也下之上容可损下之下为民决不可损也故损之释彖曰损下益上而不言损民益之释彖曰损上益下民説无疆则其为益民也可知矣
　　夬
　　泽上于天天非泽之所居也势必润下君子施禄及下养贤以为民也若自以为徳则贤者不乐为之用矣故居徳则忌盖公而不私天之道也
　　崔仲鳬曰气上蒸水下聚皆谓之泽
　　初二三阳刚而体健初曰不胜而往为咎二曰惕号三曰独行遇雨若濡恐其有余于刚也四五阳刚而体说四曰牵羊悔亡五曰苋陆夬夬恐其不足于刚也刚柔得中为和惟健而説则决而和矣
　　九二之惕号莫夜圣学也夫莫夜也而惕号则不动而敬不言而言非僻无自而入矣又何恤乎有戎是故圣学惟在谨独
　　吕仲木曰壮頄过刚也非君子之夬也独行遇雨若濡则君子之夬道也其志密矣人虽有愠奚咎哉诗云人知其一莫知其他
　　程子曰九四以阳居隂刚决不足欲止则众阳并进势不得安犹臀无肤欲行则居柔失壮不能强进故其行次且羊者羣行之物牵者挽拽之义言若能自强而牵挽以从羣行则可以亡悔然以处柔必不能也故闻言不信
　　姤
　　夬姤皆一隂五阳夬之极即姤而夬言决姤言遇者夬之隂在上姤之隂在下也初曰系于金柅二系之也故二曰包有鱼言一隂始生二与之比于其防而制之而初无能为矣五之以杞包杞二也初也曰系曰包见防之于初而已不必决也四近五而应初视初为民则不可逺矣逺之则凶三上以过刚而遇初不厉则吝然初可不遇也以其不党于隂也故无咎
