<!-- { "loadSidebar": true } -->
　　卦之有象于身者曰颐曰噬嗑有取象于物者曰鼎曰井鼎重器也内巽顺而外文明始克荷厥任而得大亨又烹餁之器也烹餁之所用莫大于亨帝与养贤而皆有借于鼎则鼎之为器岂不重哉夫器重则非刚健之徳不足以承之初六柔而居下故有颠趾之象犹幸其居初未受重寄故亦有出否之利至九二九三九四则皆鼎之腹也大臣任天下国家之责如鼎受物之重故二曰鼎实三曰雉膏四曰公餗皆兢兢然戒之二曰有疾三曰行塞四曰形渥岂不可惧之甚乎九二以刚而得中上应六五柔中之君故得吉九三虽不中幸其刚而得正上应上九故始虽行塞终以亏悔而得吉也至九四则居下卦之上上卦之下近君之位视九二九三之责更重矣乃已则刚而不中不正又下应于初六隂柔之小人比昵佞谀援引匪类宁不贻覆餗之凶乎六五柔中虚己下贤以其柔中虚己也故有黄耳之象耳不受物而所以举鼎相君不任事而统御羣下也以其应九二之刚中故有金之象是得阳刚之贤以自辅也有不利贞者乎上九之象也以阳居隂刚而能温故曰玉下应九三同徳相济是国之老成而有刚柔竞絿之徳者宁不元吉乎夫鼎配之天下之重天子居尊御下总其大刚而不任繁剧黄耳之象也故以虚己下贤为美国之勲旧老臣身居事外以仪表天下为职而亦不任事玉之象也故以刚柔相济为美初居下始仕而未受事之臣也故柔则颠趾而尚未有所损惟九二九三九四则居中任重各有所受鼎之重器实式凭之必刚中刚正之贤其庶几乎九四独与在下之小人为应形渥之凶亦谁咎矣古称公辅为鼎臣有以哉
　　震
　　震以一阳生于二隂之下又其象为雷皆震动之象也凡临大事当大难震动不宁者皆是也处震之道惟心存警惧思患预防则可以出乎震故虩虩者处震之则也如此则笑言哑哑不丧匕鬯皆可决然也震有亨道何也天下事委靡壅塞则必敝坏丛脞震于天时为春于天象为雷于人之徳为勇一念振兴百废俱举故不言而有亨道也以六爻言之初九以阳居初震卦之主是当震来之始即有警愓皇之意故爻与彖同辞而系之曰吉九四与初同徳而处事之中为众隂所系不中不正又互卦坎体势必陷于震中而不能出故有遂泥之象处震之道刚则有为柔亦不失故九二虽有来厉之象而终之以勿逐六三虽有苏苏之象而终之以无眚六五虽有往来厉之象而终之以亿无丧上六虽有征凶之象而终之以无咎葢震动恪恭恐惧修省则始虽警戒而后能安静人定而胜天也惟初九以阳刚之徳而居震初故可以得吉九四以刚而溺于隂柔故至于遂泥则处震之道亦従可识矣　震初爻为成卦之主故与彖同辞四亦阳爻陷于重隂之中而失其所以为震故辞独凶
　　艮
　　艮者静止之象也人之一身四体百骸皆主于动而惟背为静故曰艮其背不获其身行其庭不见其人皆静止之象艮卦主于静而彖传兼言动静葢学问之所贵主于静者非枯槁寂守絶物孤居之谓也歴乎纷赜之途阅乎蕃变之交而静正者不失是之谓主静故彖辞恐人之误以止为止而曰时止则止时行则行动静不失其时则释止之义始全古人止字始见于尚书曰安汝止钦汝止大学挥之曰知止彖辞释之曰止其所源流亦大可覩矣以六爻言之震以初为善取其能警备于事端也止以终为善取其能镇定于事终也震之九四刚而不中正故有遂泥之失艮之九三重刚而不中故有薰心之厉葢静止固美徳而以重刚居之又处上下四隂之中而互卦成坎如人之腰臀之间不能屈伸则结滞生疾其为危也甚矣艮其趾不行也艮其身无动也艮其辅言有节也三者皆宜止而止虽未必尽恊乎时中而主静之学可以寡过故曰无咎曰悔亡限与夤非可止者而亦止之腓近于限而不能挽其失故曰不拯其随二者皆宜动而不宜止者也至上九则以刚居上为止之极故独曰吉与震初爻之辞同焉岂非震之道宜于有初而艮之道宜于有终也哉　艮曰敦艮复曰敦复又曰安土敦乎仁故能爱敦之义大矣哉
　　渐
　　止于内而巽于外谓之渐恱于内而动于外谓之归妹渐自二至五皆得其正归妹自二至五皆不得其正凡士之登朝女之従人皆宜于渐而得正不宜于归妹而不得其正故渐曰女归吉归妹曰征凶二卦正相对也渐之上下二卦皆以刚乘柔归妹之上下二卦皆以柔乗刚此又二卦之相反也鸿之行有序故渐卦六爻皆用以为象鸿水鸟也渐干渐磐渐陵皆得其宜而不宜于渐陆与木六二与九五中正而应是君臣之正合夫妇之良配也故六二则饮食衎衎而吉九五虽过刚有三嵗不孕之象而终以正而得吉三则重刚不中不正故有夫征不复妇孕不育之象但以其刚也故又利御寇六四柔而得正故尚可以无咎初六柔而在下是未仕之臣未嫁之女也故有小子之象上无所应故厉而有言上九无位无应而又居渐之极是高蹈逺引之士也虽无济世之功而有风世之徳故有渐逵之象羽可为仪亦未甞无益于世也量而后入待六礼而后行出处之正人伦之大也宁有君子处世曽鸿渐之不若哉上二两爻柔位也有人臣之象故二言不素饱上言
　　羽可为仪三五两爻刚位也有人夫之象故二爻皆言夫妇初四两爻居渐之始而各无所应皆得无咎此渐卦六爻之大义也
　　归妹
　　兊少女也震长男也以少女从长男故曰归妹归妹之所以征凶者其义有四说而动一也以少女从长男二也自二至五皆不得其正三也二体皆以柔乗刚四也彖辞但就归妹二字释其义之大说而动以下方释大彖也以六爻言之二五正应夫妇之位也家人六二女正位乎内九五男正位乎外葢五为夫位二为妇位也今九二则夫居妇位而反应乎隂柔之五故有眇能视利幽人之贞之象六五以柔中而下应九二之刚中是女之贤且贵者而下从乎夫爻之最吉者也故有帝乙归妹之象此外四爻皆不得其正者故初四以娣三曰反归四曰愆期六曰承筐无实刲羊无血皆婚姻之不得其正者葢婚姻以相应为正初与三四六皆无应故皆非吉即二五相应矣所居之位又不正故亦不能全美此归妹之大防也观夫妇之合而君臣朋友之相遇亦可以类推矣　古者一娶九女必有娣以从之故三爻皆言娣又以少男従长男亦娣之象也上六虚而无实并不得以归妹称之矣　二五相应可谓得夫妇之正而以其刚柔易位也故二则戒之以幽人之贞五则美之以君之袂不如娣之袂良皆尚素朴幽贞之意则归妹之所尚可知矣
　　丰
　　雷动于上火明于下雷火相照丰之象也明动相资丰之义也时处丰盛则衅孽潜滋泰极而否天运然也故丰之彖辞与泰三爻同泰曰勿恤丰曰勿忧泰曰艰贞无咎丰曰宜日中泰言消长之由丰言盈虚之理其义一也忧恤所以处丰泰之道而言勿忧勿恤者为徒忧徒恤者戒也汉孝惠之酒色自废唐文宗之泣下沾襟所谓不知忧恤之道而徒为忧惧无益于败亡者也天地且不能违时之消息况人与鬼神决言丰之难恃也以六爻言之离明在下而上为震所揜惟初与四相应为同徳故初曰配主四曰夷主谓其皆以阳刚而居卦初也二为五所揜三为上所揜四与五上二阴相近上以阴柔居卦上皆有损于离之明故二曰丰其蔀日中见斗三曰丰其沛日中见沫四曰丰其蔀日中见斗上则暗之至矣故曰丰其屋蔀其家日者离明之象也当丰之时壅蔽易生故四爻之象如此惟五与二应二者离卦之主也虽同为隂柔本非正应而尚有来章之庆五爻或言无咎或言吉皆能戒惧于丰亨之时犹可以无咎而得吉也至上而始言凶者以柔居丰极犹上六之居泰极也其能免于凶乎卦辞大约与泰卦相似天地不能常盈而不虚人事不能常盛而不衰故丰卦屡言日中见于彖爻者四彖传复以日中则昃月盈则食详释之圣人致儆于丰者至矣
　　旅
　　旅卦所言处羁旅之道也二五皆柔而得中又外文明而内艮止柔皆下乎刚故可以处羁旅而得小亨以六爻言之隂柔在下过于柔者也旅之所最忌者莫如琐琐隂柔之极必致其灾九三过刚不中故有焚次之忧九四刚而居柔而亦不中故虽有于处之得而亦有不快之失上九刚居旅之极故有焚巢之祸大约旅之所戒在刚而最不宜居人之上故九三上九皆凶以其无下人之心也惟六二六五柔而得中旅以柔为贵柔则无焚次之伤得中则亦无琐琐之患故二有即次怀资得仆之安而五亦有誉命之荣易之所贵者刚健惟旅为不宜九四虽以刚居柔故有不快之失然则旅之所重可知矣　旅之善者莫如即次得仆故其失也亦莫如焚次丧仆两象释之曰其义丧也其义焚也圣人揆之于理而知其有必至之势其为人谋者至矣又曰旅之时义大矣哉欲人之不可苟于所处也　不留狱之义最妙犴狴桎梏淹滞拘留或为无辜之株连或为老弱之累系动经嵗时宜仁人君子隐恻于此然非至明至慎亦不敢轻言决狱能明慎而不留狱斯可谓祥刑矣
　　巽
　　巽者顺也入也一阳处于二隂之下为入二隂従乎四阳之下为顺天之入物者莫如风人君之入人者莫如命令故皆取其象于巽又巽木也木之根巽入于土之中而阳刚在上故巽又为木也巽虽美徳然以得中为贵初六以隂居下巽而过者也故为进退迟疑之象九三以刚居刚过刚不中是本不能巽而勉为巽者其能久而不渝乎故为频巽之象上九处巽之极过于巽而不知节者也故为巽在牀下之象虽正亦凶此三爻或则过于巽或则勉为巽皆非真能巽者故曰凶曰吝初犹可励之以勇至上则穷矣故初利武人之贞而上直系之曰凶也九二九五刚而得中六四柔而得正故皆曰吉曰无咎曰悔亡巽本有谦让之徳而又得中得正如此亦何往而不吉乎九二曰史巫纷若祭祀之吉占也史巫以言辞感神亦巽入之义也九五先庚三曰后庚三日更定制度之吉占也以心丁宁揆度于事之中而求其尽善亦巽入之义也六四之言田获三品者互卦成离离罟之象也在互卦为离之主在三画为巽之主巽又为近利市三倍故独曰田获三品又为田猎之吉占古人系辞虽赜而不厌要非无所取义也
　　兑
