<!-- { "loadSidebar": true } -->
　　兑者泽也说万物者莫说乎泽故以说人为义彖辞以说之道感人故曰顺天应人此说而得其正者也兑为泽之义也爻以说之道媚人故曰来兑曰引兑此说而不得其正者也兑为口舌之义也二隂爻为说之主以说之道诱人而四阳爻则为其所说者初九刚而在下此和而说者也九二刚而得中此信而说者也又皆无所系应未感乎小人之说故皆得吉说而利说而信有不忘其劳忘其死者乎六三则兑之主隂柔不中不正故为来兑而凶九四下比于三而上近于五若为三所动则溺于隂柔之小人能上从于五则亲于阳刚之君子故曰商兑未宁在四惟断然去其小人之谄谀从乎君子之严正则可以有喜而有庆矣至五居尊位而切比于上上以隂柔居说之极此小人之尤谗谄面谀最能惑人者也而五近之安能不剥且厉乎故于五则兢兢戒之而于上不系以吉凶者小人之佞谀近之者必损况其身之凶乎不待言矣以六爻言之初与二阳刚之君子也居卦之下受其说者浅故皆能得其说之正而吉三上隂柔之小人専以口舌说人者也九四居近君之位九五履天位之重虽皆有阳刚之徳前后皆隂柔之人一或入乎谄谀之中则为所误而不察故曰未宁曰有厉虽欲常保其阳刚之徳其将能乎圣人之垂戒者深矣　两泽相丽互相资益又以口舌相说故为朋友讲习之义因其说也故利贞斯为君子之和而不流也
　　涣
　　涣者散也风行于水上有披离涣散之象焉当时势人心涣散之际则必有以萃之天下之最涣者莫如鬼神祖考既没其精气神明涣散而不可收拾先王立为祭祀之礼以子孙之诚敬萃祖考之精神故入室而懓乎如有所见忾乎如有所闻则涣者萃矣故涣曰王假有庙萃亦曰王假有庙二卦所系之辞同也以巽木而行于坎水之上有舟楫之象焉故曰利涉大川乗木有功也以六爻言之有济涣之事焉有涣其所当涣者焉故居涣之始济之尚易六虽隂柔而能上比九二故有拯马之壮九二以一阳陷于二隂之中而当涣之时不为所沈溺故有奔其机之象机者身所安也奔其机则得所安矣故曰得愿也此二爻济涣之义也人生之当散者莫如有我之私次莫如朋比之私人君之当涣散者莫如号令之昭布与府库之蓄积又人身之欲解散者莫如伤害祸患故三曰涣其躬四曰涣其羣涣有丘者丘亦蓄积之多也涣散其蓄积之多则非常之庆有非恒情所能测者矣四有大臣之道故以涣丘勉之五者君位也故訏谟辰告当涣其大号以财身当涣其主居君道也上九无位故但涣其身之伤害忧患期于无咎而已　下卦坎体坎者陷也故以济涣为义上卦巽体巽风也故以涣散为义此六爻系辞之别也
　　节
　　水在泽中过满则溢必有节制故名为节卦中刚柔均而刚得中节而得中节之所以亨也均寒暑之往来天地之节也衡制度之丰俭圣人之节也以时言之有当节而节者焉初之不出戸庭是也则以初刚而得正也有不当节而过于节者有当节而不能节者九二之不正六三之不中是也上卦坎体故専言节然节之中亦有善有不善焉六四之安节柔而得正上比九五安于节者也九五之甘节刚而得正得中彖所谓当位以节中正以通者也此正圣人在上节制谨度不伤财不害民而天下食其福者也故曰往有尚上六隂柔居节之极故曰苦节贞凶下卦三爻言节之时上卦三爻言节之道节美徳也处之而安行之而甘何亨且吉如之苦与甘相反既以节为苦矣其能久而不渝乎节之有尚于中正也如此　圣人之制财用君子之处困穷皆有取于节之义然节以甘为美以安为福以苦为尤曰往有尚则可以施之于无穷曰其道穷则势必至于久而生变审乎此则节之义大矣知通塞知时者也失时极不知时者也节又以时为重
　　中孚
　　中孚之义有二以全卦言之二阴居中谓之中虚虚则无所系累于人欲之私以二卦言之二阳得中谓之中实实则刚健而可以全其天理之正故为中孚信之在中无所缘饰虽至防顽如豚鱼犹可以感格而化之况智于豚鱼者乎巽木行于泽上亦为乗舟之象故又利于涉大川也以六爻言之二五刚中相应谓孚信之实故言鸣鹤子和好爵尔靡皆有孚挛如之象也上下彼此皆以实相信不必言吉而吉可知矣初居孚之始可信与否未可定之时也故在于能度量而犹恐其岐念之杂若上九则过于信本非可信而亦信之如翰音非登天之物而谓其登天岂不谬乎如本非贤而信任之徳薄才小任大责重以至覆乃公餗如翰音之登天则亦信之过也中二爻本隂柔而应乎阳者也三与上相应上本不足应而应之故上穷而三亦穷四与初为应初本可应而四应之故初吉而四亦得无咎也且三为说之主四为巽之主故得失亦异初应乎四上应乎三故吉凶亦殊此中孚六爻之大防也　法令信则刑罚省审断刑狱以实心实意求之则可以得情故中孚有议狱缓死之义必至于格及豚鱼而后为信之至苟或不然则当反其信也
　　小过
　　小过之义有三一为小者过一为所过者小一为小事过象所谓行过乎恭丧过乎哀用过乎俭皆谓所过者小小过之一义也卦体二阳四隂二隂得中二阳失位所谓小者过也彖云可小事不可大事所谓小事过也初与上不宜过而过者也故皆曰凶皆系之以飞鸟者鸟之飞在翼初与上正鸟之所为翼也二与五柔而得中不宜过而不过者也小畜系之曰密云不雨自我西郊小过五爻亦系之以密云不雨自我西郊者小畜阳为隂所畜小过隂过乎阳隂之力薄虽制阳而不能大有所为故皆有密云不雨之象九三当过而不过者也九四不当过而戒其过者也葢三以阳居阳重刚不中四以阳居隂刚而济之以柔也当小过之时惟小过而后可以无咎初以隂柔居卦之下上以隂柔居过之极三以重刚居不中之地皆过者也故皆得凶六二柔而得正九四以刚居柔六五以柔居刚刚柔相济不至于过故皆得无咎此小过之大防也言过则言遇者虽过而犹不违乎理也至弗遇过之则非小过矣故凶祖妣君臣只从刚柔字看祖与君谓阳谓刚妣与臣谓隂谓柔大义但谓不过乎刚而适得其柔云尔
　　既济
　　天下事之未成则竭蹷之功方来事之既成则怠玩之萌必起故未济之卦多吉而既济之卦多戒辞也初吉终乱亦犹泰之不能不否也水润下而火炎上水上火下则其性相济故谓之既济思患豫防不在未济之时而在既济之时无平不陂无往不复不在泰之时而在否之时圣人之意深矣哉以六爻言之初二三之义皆主于戒励曵轮濡尾妇丧茀皆不能行之义伐鬼方而三年始克亦不容遽克之义戒惧如此庶几处既济而可以无咎至六四入坎体而将近乎险矣故衣袽终日之戒更加谨焉九五与六二相应各处一卦之中但九五以刚居刚而处尊又当险陷之中六二则以柔居柔而处卑又为文明之主故五虽尊而不能如二之受福也至上六则濡首而无可救矣凡人儆戒于事前而懈弛于事后圣人于既济之后而兢兢如此所谓人不踬于山而踬于垤也　易之垂训皆持盈保泰之道于泰平陂之义于丰着见斗之象于既济列衣袽之戒此圣人作易之大防也
　　未济
　　未济火上水下在上者炎而益上在下者润而愈下其性不相接且六爻刚柔皆不得位是以谓之未济以六爻言之下卦坎体阳陷于隂之中故初则濡其尾二则曵其轮三则征凶又当未济之时皆不能前进之象也上卦离体一隂丽于二阳之间未济者至此而将济矣故四五皆曰贞吉上九亦曰无咎五以其为离之体又居尊位下应于二故曰君子之光既济未济之初皆曰濡尾上皆曰濡首者以画卦言之则为初为终以卦体言之则上为首初为尾故四爻所系之辞皆同也狐涉水而多疑故二卦皆取于狐濡尾濡首皆指狐为象也人之涉世也能如狐之慎重不轻则亦庶乎无咎矣故取为象焉　上经以乾坤为首天地也下经以咸恒为首少男少女长男长女也上经以坎离终水火之体也下经以既济未济终水火之交也天地男女水火万物万事之权舆易之枢钥在焉故以此始终之万象万变咸囊括于其中矣








　　易经衷论卷下
