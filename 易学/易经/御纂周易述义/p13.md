<!-- { "loadSidebar": true } -->
<经部,易类,御纂周易述义>
　　钦定四库全书
　　御纂周易述义卷
　　　【巽下坎上】
　　井改邑不改井无丧无得往来井井汔至亦未繘井羸其瓶凶
　　以木上水曰井卦自困变离为市邑改而居上是改邑也二五刚中不改是不改井也三往四四来三而成井是往来井井也巽绳为繘离虚为瓶兑毁故羸也井者天一之体其徳有常其用不匮改邑不改井言居其所也人虽殊而性同世虽异而道一也挹此注彼而非有所损因民所利而非有所费是井之汲而无丧也还其固有而毫不能増成于无为而民不知感是井之不汲而亦无得也各性其性而彼此不必相假各利其利而上下不必相求是往来之人各井其井也但人性贵于复初而王道要于可久若未成而遽辍其功此如水汔至而未上与繘未入井者同而忽羸其瓶人已皆失所养则凶矣
　　初六井泥不食旧井无禽
　　阳为井泉隂为井土初在井下泉入于土故泥不能上出故不食井废不修故旧坎禽在外故无也此如物欲昏其性而不能明旧染污其俗而不能新天之所弃而人之所不与也
　　九二井谷射鲋瓮敝漏
　　巽隂伏在坎窞下故为谷巽为鱼故曰鲋离为瓮兑毁故敝漏也二刚中甘泉也居上未下其井不甃故泉出于谷而水下注鲋汲水之瓮又敝而漏故水不上出而功不及人如人性虽善而人欲凿之则偏于所溺而不能克已天命虽复而扩充未至则扞格于所习而不能及物也
　　九三井渫不食为我心恻可用汲王明并受其福巽为洁故井渫在下未上故不食坎加忧故心恻巽绳离瓶故用汲五为王互离为明九三重刚不受物污故井渫而不当兑口不见食也抱徳而不兴怀才而不试忧国忧民心常恻恻夫井水在下而达于上者有汲之者也贤人在野而登于朝者亦有汲之者也君用大臣以求贤大臣引贤以致之君此如用汲谁曰不可五明照大显有王者之明则所用之大臣贤而大臣之所汲者皆贤王享任贤之福而贤者亦能福天下以自为福故并受其福也
　　六四井甃无咎
　　四互离为墉而中虚井甃之象也初旧而三渫之所以去其泥也二谷而四甃之所以防其漏也士敬以修已邪闲而诚存官亷以守法弊絶而利兴故无咎也
　　九五井洌寒泉食
　　九五重刚洁清之至故洌而寒近兑口故食也三井已渫四井已甃五则井洌不澄自清矣初泥不食三渫不食五则泉食王明用汲矣无丧无得天徳常宁此性功之定往来井井惠而不费此王道之行也
　　上六井收勿幕有孚元吉
　　离瓶巽绳坎轮引之至上而汔至不羸故井收也四甃方新五泉初食至上而兑口不掩是勿幕也井道已成矣然非作而致之也坎阳中实源泉有本是有孚也养而不穷天下受福是元吉也有孚诚也养道之四达由于实徳之中存故曰天徳王道皆本于诚意
　　　【离下兑上】
　　革已日乃孚元亨利贞悔亡
　　兑金从火曰革离纳已又为日故曰已日中互干故有元亨利贞之四徳焉革者改也十月之序至庚而更巳者庚之母也于行为土火金相克得土则转而相生革之所以成四时也于常为信信而后更革之所以顺人心也故曰已日乃孚人心既孚又必増修其徳故用干之元以亨之行仁以除暴也用干之贞以利之守经以达权也如是则革而得其当而创建纷更之悔皆亡矣言革之难也
　　初九巩用黄牛之革
　　离为牛二得中故为黄初与三其皮也故曰革事必穷而后变初在事始尚未穷也故固执其不变之志如用黄牛之革以束物坚固而不可动焉至不得已而后变则变必当矣其不变也乃所以善其变也
　　六二已日乃革之征吉无咎
　　二为离主纳己者也正而得中有能革之徳上应九五操能革之权然必至已日乃革之信而后革则天时既得人心皆孚故征行则吉而无轻躁之咎矣
　　九三征凶贞厉革言三就有孚
　　三在离上刚明及逺故征又在干下潜而勿用故贞兑为言故曰革言就往就之也上有三爻歴三爻而后说意流通故曰三就三以过刚之才处当革之时躁动以往则凶贞固自守亦厉惟于改革之言详审三就则询谋佥同乃有孚而可革
　　九四悔亡有孚改命吉
　　干互巽故曰命离火功成兑金已革故改也四无应于下宜有悔以与五同徳故悔亡革言已就人皆信之故有孚天人协应以之改命必吉矣诗曰周虽旧邦其命维新此之谓也五方虎变而四言改命者佐命之臣也伊莱望散似之
　　九五大人虎变未占有孚
　　兑于方为西故为虎于时为秋其毛毨故变也在兑中口未开故未占也阳刚中正以居五位命已改矣故曰虎变犹龙飞也干龙飞以徳言革虎变以业言改革之际人信为难三革言而后有孚四有孚而后改命五则徳位兼隆存神过化故不言而人信之也胡炳文曰占在未革之先孚又在未占之先则其孚也乆矣
　　上六君子豹变小人革面征凶居贞吉
　　上六之词承九五而言之也大人既虎变矣则一时之臣民无不变也其君子与君合徳而具体而微有如豹变也其小人从君之令而旧染维新有如革面也革道已成不可更有所纷更以自取多事故征行则凶居贞则吉也盖变者时也不变者道也卦以革名尚变也初巩而上居贞始终不变也以其变者趋时以其不变者守道非圣人其孰能之
　　　【巽下离上】
　　鼎元吉亨
　　卦有鼎象初足二三四腹五耳上曰鼎巽木离火互干金兑泽烹饪之象也干故元巽而明中而应刚故亨也鼎与井同功皆以养人也养之为道甚大而所以致养者有本六五应刚体干有长人之元徳积诚致洁以享上帝而养圣贤则神佑而人归之故吉也体离之明以周知民隠使巽伏于下者情皆得以上达又虚中任贤以成致养之功则元道亨于天下而鼎之用乃全矣井以普水之利鼎以成火之功圣人之赞化育而前民用莫有大于此也
　　初六鼎颠趾利出否得妾以其子无咎
　　初在下鼎趾也六柔故颠否垢也在初无实而有否垢之积焉颠而出之故利也卦惟二隂五尊而初贱妾象也卦中竒实有阳气凝聚之象故宜子养人之事贵因其势而利导之愚而使之顺则贱而使之服劳如颠趾而因以出否得妾而因以生子委曲致养而获取新之美故无咎也
　　九二鼎有实我仇有疾不我能即吉
　　九二刚中在鼎之腹故有实仇类也疾与嫉同二与三四同为干体故曰仇二与五应以实奉五而不及三四故其仇有嫉而害之者然五中应刚君臣之交固矣二居巽为洁又为高志洁而行高则嫉之者无隙可乗不能即而害之善保其所有之实可以享帝养贤而及民吉孰大焉
　　九三鼎耳革其行塞雉膏不食方雨亏悔终吉
　　五为鼎耳比四应二独不取于三故其耳革谓变易其常也举鼎以耳耳不受则其趾不动故行塞也离为雉鼎烹之故为膏耳革行塞腹中之雉膏不为人食其悔多矣然互干兑泽上于天降而成雨则膏泽得以下究而耳革行塞之悔皆亏矣雉膏普食故终吉也
　　九四鼎折足覆公餗其形渥凶
　　四居鼎腹之上有盈满倾覆之理又舍同体之刚而独与初应举重任以付之初柔不胜故足折而餗覆鼎之形亦沾濡矣吴澄曰初未实鼎之时故颠趾而以出否为利四已实鼎之后故折足而以覆餗为凶
　　六五鼎黄耳金利贞
　　五耳位也得中故为黄上象也刚直故为金鼎耳虚中以受刚直之犹人君虚中以受刚直之言也如此则民情得以上达而膏泽徧于天下彖之所谓元亨五有之矣故繋以利贞全干徳也欲其固守元亨之道也
　　上九鼎玉大吉无不利
　　上九即五之也以其刚直故象金以其刚而居柔又能温润故象玉也人君纳言不嫌于刚直故五尚金人臣进言必济之以温和故上尚玉也能金而又能玉则鼎耳不革而鼎实上行可以享上帝故大吉也可以养圣贤而及万民故无不利也
　　　【震下震上】
　　震亨震来虩虩笑言哑哑震惊百里不丧匕鬯
　　阳气奋发曰震震恐惧故虩虩震善鸣故笑言互艮故哑哑有序也互坎为棘故为匕为酒故为鬯长子主祭故执匕鬯也震之象为雷人未有闻雷霆而不惊者故震有恐惧之义惧则不敢肆而敬徳以进焉才以达焉故亨也当震之来能虩虩然恐惧修省则以诚敬而得安舒一笑一言哑哑自如虽大故猝临如雷霆之震惊百里而其神镇定应变有方亦能不丧其所守矣以常惧者收心以不惧者集事此处震之道也
　　初九震来虩虩后笑言哑哑吉
　　初为卦主故虩虩哑哑象与彖同处震之初惧之能蚤先有虩虩然之戒惧然后有笑言哑哑之安舒谋成而后整暇备豫而后和缓故吉也
　　六二震来厉亿丧贝跻于九陵勿逐七日得
　　亿预度之也论语曰不亿不信是也变离为贝艮为山故曰九陵剥上艮复下震由艮至震歴六爻而为七日震互艮故有丧有得也初刚震主二柔乗之故震来甚厉二预度其不能敌也弃其赀财而奔于高逺以避之贝为人取勿逐也守正以俟之七日而可复得焉此与不丧匕鬯者异矣然恐惧自守处震之大方故始虽丧而终有得也
　　六三震苏苏震行无眚
　　震有三有天震有事震有心震雷天震也变故事震也戒惧心震也六三之位内雷将终又遇艮止其势散缓故苏苏是变故将息也然使人心之震亦与之俱缓则怠而无备后必有眚故事震虽止心震常行戒慎恐惧无时不然则有备无患矣所谓恐致福也
　　九四震遂泥
　　九四震体奋而上达故遂互坎而陷又遇艮止故泥雷声将通而忽滞也人之天良乍动愧悔交深乃蔽于物欲而忽然消阻亦犹是也不言占者蒙六三也遂震行也泥震止也震行无眚则泥止有眚可知矣
　　六五震往来厉亿无丧有事
　　初阳震也四阳亦震五居四后前震往而后震来其厉与六二同然二臣位也所有者贝而已丧之可也五君位也将有事于宗庙故亿度之多方以守之必无丧所有事所谓不丧匕鬯者也五惟得中所以恐惧修省能尽其事如此
　　上六震索索视矍矍征凶震不于其躬于其邻无咎婚媾有言
　　震终故索索变离故矍矍比五而应三五其邻三婚媾也上六隂柔不胜其震索索矍矍与虩虩哑哑相反矣动极当静故征则必凶处震之终内虽已安而外犹未解故曰不于其躬于其邻然震动者特其邻耳故无咎婚媾视邻为亲三行而上不征其能免于有言乎邻里姻娅举为所动此震极之象何以处之亦惟惧以终始而已此处震之道也
　　　【艮下艮上】
　　艮其背不获其身行其庭不见其人无咎
　　阳止隂上曰艮艮反躬有背象艮为门阙有庭象互震故行也艮者止也止之义以静含动人身善动惟背不动而含众体之动故曰艮其背人自私其身则人我之见分而失其所当止艮其背则但知有止不知有身不自私其身也及其行于庭也亦但见其止不见其人无人我之见也如是则廓然大公物来顺应动而无动静而无静而无厌动偏静之咎矣此艮之全体即体艮之实功也
　　初六艮其趾无咎利永贞
　　咸艮皆以人身取象初在下故为趾艮其趾不行也吉凶悔吝生乎动能不妄动可以无咎然质柔恐不能乆也永守正道非礼勿履则艮止之利也
　　六二艮其腓不拯其随其心不快
　　二在趾上故为腓腓之为物随上体而动如二之隂随九三而动也六二中正能艮其腓者三有列夤薰心之忧二质柔位隂不能拯之是以其心不快此正已而不能正人者也
