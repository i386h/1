<!-- { "loadSidebar": true } -->
　　明入地中以明自入地为象故不曰夷明而曰明夷出于地上之明其明之所烛者逺入于地中之明其明之所彻者微君子以之莅众用坤之晦蔵离之明不察察以为明而生众心之睽疑此莅众之善道也彖曰晦其明犹因时之艰也象言莅众则不必处患难凡临民君子皆不可无晦明之用盖日进之明用以自昭沉几之明用以莅众非明于察人而闇于反已者矣莅众以离昭坤之象用晦而明以坤蔵离之象
　　君子于行义不食也六二之吉顺以则也南狩之志乃大得也入于左腹获心意也箕子之贞明不可息也初登于天照四国也后入于地失则也
　　义不容留故不食其食二柔中正故曰顺以则九三虽与上六之隂相应其志惟在于阳明之地舍闇就明是以大有得获心意者得意于逺去也明可夷不可息箕子之贞明之所以不息也初登天四国由之以照临后入地则失坤顺之则而明其息矣
　　风自火出家人君子以言有物而行有恒
　　风者火气之所化火盛则其气上冲而风生火与风一气而相通者也故为家人之象君子知风化之本自家而出家之本又自身而出言行者发乎迩见乎逺言忠信则诚实而有物行笃敬则常久而有恒修之于居室之内而风之于千里之外所谓知风之自也言之有物象火行之有常象风
　　闲有家志未变也六二之吉顺以巽也家人嗃嗃未失也妇子嘻嘻失家节也富家大吉顺在位也王假有家交相爱也威如之吉反身之谓也
　　闲其未变之志故用力易而悔亡二承三应五皆有顺巽之道所谓贞也节即闲也嗃嗃犹严于节故未为失嘻嘻则至于失节矣故终吝也四以顺五为贞故曰顺在位交相爱不止于夫妇尽父子兄弟皆然反身之谓盖循其本而言之
　　上火下泽睽君子以同而异
　　火与水隂阳正交火与泽原不通气火性炎上而又在兑泽之上泽性润下而又在离火之下两不相逮为睽之象君子以同而异大同之中有不同者焉盖所同者义理也所异者世俗也如孔子违众而下拜孟子不与右师言苟有见于理之同何害其为俗之异哉同人于异之中见其同睽于同之中见其异离兑同出乎坤而炎上流下各异即同而异之象
　　见恶人以辟咎也遇主于巷未失道也见舆曳位不当也无初有终遇刚也交孚无咎志行也厥宗噬肤往有庆也遇雨之吉羣疑亡也
　　不为已甚故免于咎遇主于巷虽非其所然所遇者正应未为失道也三不当位故所见者妄遇刚谓与上相遇也敌应本不相与既交而孚则四之志得行矣二得主而五得宗则隂阳相合而有庆妄生于疑遇雨之吉羣疑尽亡一卦之睽无不合矣
　　山上有水蹇君子以反身修徳
　　山上有水山之峻已不可跻攀其上又有水以为险陷跬步难以行进有蹇之象行有不得者皆反求诸已前遇险而外不可行惟当静止于内反求诸身以自修其徳也夫君子之反身修徳何时不然而于蹇言之者厯世愈艰则自考愈真反修有独至者矣艮背有反身象坎常徳行有修徳象
　　往蹇来誉宜待也王臣蹇蹇终无尤也往蹇来反内喜之也往蹇来连当位实也大蹇朋来以中节也往蹇来硕志在内也利见大人以从贵也
　　待所宜待不轻往也要终获吉故无尤在下二隂乐于从阳故喜之四来则与三连以三当位而实才足济蹇也大蹇朋来众爻俱以五之中为节也内指九三贵指九五
　　雷雨作解君子以赦过宥罪
　　震雷在下而坎水在上则水气结而为云为屯之象震雷在上而坎水在下则水气散而为雨为解之象雷雨作而解散郁结之气则物被发生之仁君子以之解散囚繋之人则人防寛大之恩赦过者眚灾肆赦也宥罪者罪疑惟轻也承平不数赦宥使民生幸心蹇难之后行以寛仁所以体天地与物为新之意而与民为新也坎有刑狱而震发动之赦过宥罪之象
　　刚柔之际义无咎也九二贞吉得中道也负且乗亦可丑也自我致戎又谁咎也解而拇未当位也君子有解小人退也公用射隼以解悖也
　　初虽险体而与四刚柔相际从震而动遂不为险故义无咎以中直之道去小人故得贞吉可丑犹言可恶又谁咎言三之自致也以九居四应初比三为未当位退谓退而改过以自新也集获而全卦之柔更无悖而不顺者故曰以解悖也
　　山下有泽损君子以惩忿窒欲
　　山上有泽山体上受而日有所润为咸之象山下有泽山体下夷而日有所亏为损之象人之所当损者莫如忿与欲忿心之起如山之髙欲心之溺如泽之深君子观象反躬以惩以窒损之又损以至于无内则义理悦心外则笃实艮止然后乐在其中忿不期惩而自惩天理流行欲不期窒而自窒矣震动为忿艮山止之惩忿之象兑悦为欲坤土塞之窒欲之象
　　已事遄往尚合志也九二利贞中以为志也一人行三则疑也损其疾亦可喜也六五元吉自上祐也弗损益之大得志也
　　尚合志谓上与六四之志相合也二有刚中之贞故能以弗损为益一隂一阳两相与也两相与则専参以三则疑故有致一之义益固可喜能损其疾即损成益矣故曰亦可喜自上祐言若自天祐也大谓阳上九弗损下而能益上所以大得志也
　　风雷益君子以见善则迁有过则改
　　挠万物者莫疾乎风动万物者莫疾乎雷风飞雷厉交相助益二月启蛰之后风以长物八月收声之后风以残物故风雷为益天下之有益者莫大乎迁善改过君子见人之善则喜而迁就之知已有过则悔而改更之巽以虚而受善自外而益也震以惧而改过自内而益也迁善当如风之速改过当如雷之勇夫子发风雷之象而教人以迁善改过所以戒人之犹豫而勉以迅速也恒雷外风内益风外雷内二物易位而相从即迁与改之象
　　元吉无咎下不厚事也或益之自外来也益用凶事固有之也告公从以益志也有孚恵心勿问之矣恵我徳大得志也莫益之偏辞也或击之自外来也
　　下本不当任重厚之事以受四之益悦而忘劳故虽重厚而不以为重厚也无方之益故曰自外来凶事乃三之固有而善受者反以凶而得益四以益民为志故告公从五有孚恵心如天施地生无择于物何问之有故天下亦有孚恵其徳而志乃大得也偏辞者犹言岂但莫益之而击之者且立至也
　　泽上于天夬君子以施禄及下居徳则忌
　　泽本在下气腾而上于天势必沛然下决而成雨有夬之象夬三月之卦正天子布徳行恵之时君子体之知下之待禄于君犹万物之待泽于天于以施禄及下亦若天泽之必降而后已若居其徳恵积于上而不下究如泽壅而不流将成溃决是乃所忌也禄曰天禄乾象居徳则忌兑有毁折之象
　　不胜而往咎也有戎勿恤得中道也君子夬夬终无咎也其行次且位不当也闻言不信聪不明也中行无咎中未光也无号之凶终不可长也
　　君子虑胜而后往理不可胜而仍往其咎乃自为之也得中则不恃刚而能惕能惕则有备故虽有戎而无忧也决所当决内断于心故终无咎四以刚居柔不当其位故欲进不得而其行次且聪者聴也聴之不能明其理故不信中有牵系为未光明故必中行乃得无咎小人不去终于有凶故曰终不可长也
　　天下有风姤后以施命诰四方
　　天下有风与风行地上一也然自地而行者各以其方故象观天下有风则自天而下周徧四方无一物不与风遇为姤之象天与万物相逺而鼓舞之以风后与民相逺而鼓舞之以命施命诰四方丁宁反复俾微隂之潜伏者有以振动而发散之此君与万民相遇之道也施乾象命巽象诰四方取风行天下之象
　　繋于金柅柔道牵也包有鱼义不及宾也其行次且行未牵也无鱼之凶逺民也九五含章中正也有损自天志不舍命也姤其角上穷吝也
　　柔道牵连而进故繋之宜固包之使不及于宾义之所当然也三之行未为柔道所牵故无大咎四与初虽正应然视二为逺故二有鱼而四无鱼也隂为民象五有中正之徳故有含章之美祸与福皆天所命志不舍命不付诸天命之自然而舍之也上穷吝者处时之穷非已有咎也
　　泽上于地萃君子以除戎器戒不虞
　　川壅为泽泽乃水之所聚上于地则众水合潴而四面为归萃之象也水聚则决必有以防之水乃潴人聚则争必有以制之人乃定君子以简除民器戒备不虞除者去旧取新之谓戎器久则必敝除而修之非右武也用戒不虞而已天下之患多生于所不虞度故戒之如泽上于地有溃决奔突之忧而防之也兑西方金戎器之象坤知阻戒不虞之象
　　乃乱乃萃其志乱也引吉无咎中未变也往无咎上巽也大吉无咎位不当也萃有位志未光也赍咨涕洟未安上也
　　孚而不终志不専一故曰志乱初三不终皆始萃而忽变惟二之中未变其志故能相引以萃于五也三互巽体上往以巽而从之故无咎九四不当萃之位而有萃之责故必大吉而后无咎五萃有位矣而犹有匪孚是萃之志未光大也未安上言在上而常存不敢安之心也
　　地中生木升君子以顺徳积小以髙大
　　升取升髙之义木始生于地中甚小积而不已其髙可以干霄其大可以蔽日有升之象夫木日升而人不见其升之迹者以顺积致之耳君子察焉以顺其徳之自然谨小慎微日积月累以渐至于髙明广大皆因其固然之理而无所容私焉如以为小而忽之一息少懈前此之功必隳犹木之在地一日不长生生之机必息也顺徳取坤象髙取巽象
　　允升大吉上合志也九二之孚有喜也升虚邑无所疑也王用亨于岐山顺事也贞吉升阶大得志也防升在上消不富也
　　初六允升与二合志也九二之孚天下之庆也故为有喜巽究为躁故无所疑顺事谓以顺事五贤人升而治道升彖所谓有庆志行者也故曰大得志消不富所谓升而不已必困也柔画为消隂虚为不富
　　泽无水困君子以致命遂志
　　坎流水泽潴水今兑泽居上流坎水居下流水流下则泽中无水而巽木失润故为困君子之不得其时犹泽之无水也凡纲常名教所在为吾志所欲成者则委致其命以遂吾不可夺之志是以身虽困而道则亨也致命为坎陷之象遂志为兑悦之象
　　入于幽谷幽不明也困于酒食中有庆也据于蒺藜乗刚也入于其宫不见其妻不祥也来徐徐志在下也虽不当位有与也劓刖志未得也乃徐有説以中直也利用祭祀受福也困于葛藟未当也动悔有悔吉行也幽不明言不觌之故互离为明初未入明体又居坎北为幽不明二有中徳斯能待朱绂之来而有庆也兑为悦有庆象三下乘九二之刚退无所归上无正应进无所往故以不祥归之志在下谓应初有与终必合也故曰有终五欲亨困而志未得故有劓刖之施能以中直之道与二相遇则可受天之祐而有福庆矣三上隂柔牵引于出困为未当也征行则吉而困乃以亨矣
　　木上有水井君子以劳民劝相
　　木上有水木根入地而津润上行达于木杪有井水自下而上之象故为井君子观此以为井田之法使民服田力穑以奉养其上又劝其相助而不敢惰农自安亦犹井中之水养人济物而以上出为功也劳民坎劳卦象劝相巽申命象
　　井泥不食下也旧井无禽时舍也井谷射鲋无与也井渫不食行恻也求王明受福也井甃无咎脩井也寒泉之食中正也元吉在上大成也
