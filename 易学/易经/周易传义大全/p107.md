<!-- { "loadSidebar": true } -->
　　传推革之道极乎天地变易时运终始也天地隂阳推迁改易而成四时万物于是生长成终各得其宜革而后四时成也时运既终必有革而新之者王者之兴受命于天故易世谓之革命汤武之王上顺天命下应人心顺乎天而应乎人也天道变改世故【一作事】迁易革之至大也故赞之曰革之时大矣哉本义极言而赞其大也【朱子曰革是更革之谓到这里须尽翻转更变一番所谓上下与天地同流岂曰小补之哉小补之者谓扶衰救弊逐些补缉如锢露家事相似若是更革则须彻底从新铸造一番非止补其罅漏而已汤武顺天应人便如此○易言顺天应人后来尽说应天顺人非也○顺天应人革就革命上说言顺天理应人心○李氏曰夏革春而阳事毕春革冬而隂事毕时变系焉汤革夏而为商武革商而为周天命系焉○建安丘氏曰大而天地造化宻运潜移革春而为夏革秋而为冬隂阳代谢而四时以成况古往今来世代更变则革夏而为商革商而为周非汤武强为之也不过顺天应人而已○中溪张氏曰夫时未当革圣人不能先时时有当革圣人不能后时上顺天命下应人心革而当其可之谓时故彖辞赞之曰革之时大矣哉○云峰胡氏曰顺乎天而应乎人革言之兊亦言之兊恱也顺天理应人心恱道也革重事也而必以恱道行之其义大矣】
　　象曰泽中有火革君子以治歴明时
　　传水火相息为革革变也君子观变革之象推日月星辰之迁易以治歴数明四时之序也夫变易之道事之至大理之至明迹之至着莫如四时观四时而顺变革则与天地合其序矣本义四时之变革之大者【朱子曰泽中有火水能灭火此只是说隂盛阳衰火盛则克水水盛则克火此是泽中有火之象便有那四时改革底意思君子观这象便去治歴明时○问革象不曰泽在火上而曰泽中有火盖水在火上则水灭了火不得见水决则火灭火炎则水凅之义曰泽中有火则二物竝在有相息之象否曰亦是恁地○林艾轩说因革卦得歴法云歴须年年改革不改革便差了天度此说不然天度之差盖缘不曾推得那歴元定却不因不改而然歴岂是那年年改革底物治歴明时非谓歴当改革盖四时变革中便有个治歴明时底道理○泽中有火自与治歴明时不甚相干圣人取象处只是依稀地说不曾确定指杀只是见得这些意思便说○杨氏曰相生相尅者五行之自然水上火下相尅之义也泽中有火则相息必矣然不有尅何以相生不有革何以相因君子观革之象知天地之屡革也如此于歴数以推之即时气以明之则千歳之日至可坐而致者此无他治歴以明之也○临川吴氏曰此变革之至大者也歴谓日月五纬之躔次时谓春夏秋冬之代序推日月而后可定四时故治歴所以明时也○云峰胡氏曰四时以相生为革离兊之交以相克为革不相克何以相生善治歴者当能明之○西溪李氏曰昼夜者一日之革晦望者一月之革分至者一歳之革歴元者无穷之革】
　　初九巩用黄牛之革【巩九勇反】
　　传变革事之大也必有其时有其位有其才审虑而慎动而后可以无悔九以时则初也动于事初则无审慎之意而有躁易之象以位则下也无时无援而动于下则有潜妄之咎而无体势之重以才则离体而阳也离性上而刚体健皆速于动也其才如此有为则凶咎至矣盖刚不中而体躁所不足者中与顺也当以中顺自固而无妄动则可也巩局束也革所以包束黄中色牛顺物巩用黄牛之革谓以中顺之道自固不妄动也不云吉凶何也曰妄动则有凶咎以中顺自固则不革而已安得便有吉凶乎
　　本义虽当革时居初无应未可有为故为此象巩固也黄中色牛顺物革所以固物亦取卦名而义不同也其占为当坚确固守而不可以有为圣人之于变革其谨如此【中溪张氏曰巩有拘束之义革皮之坚韧者也革下卦离黄牛象初刚在外为革盖初处变革之始在下则非可革之位居初则非当革之时上无应援岂宜轻躁但当用此中顺之道固执而坚守之如用黄牛之革焉而不可妄动以有为也○云峰胡氏曰革取卦名而义不同犹噬嗑而取市合之义也易道尚变故贲之爻有不贲者存损之爻有不损者在而革亦不専言革也反其义为黄牛之革巩而固之戒其轻也遯六二执用黄牛之革六柔顺而二中正中顺之道所固有也革初九巩用黄牛之革离性上而刚不中中顺之道所不足也下无位上无应不可有为惟可固守中顺之道而已】
　　象曰巩用黄牛不可以有为也
　　传以初九时位才皆不可以有为故当以中顺自固也
　　六二已日乃革之征吉无咎
　　传以六居二柔顺而得中正又文明之主上有刚阳之君同徳相应中正则无偏蔽文明则尽事理应上则得权势体顺则无违悖时可矣位得矣才足矣处革之至善者也然臣道不当为革之先又必待上下之信故已日乃革之也如二之才徳所居之地所逢之时足以革天下之弊新天下之治当进而上辅于君以行其道则吉而无咎也不进则失可为之时为有咎也以二体柔而处当位体柔则其进缓当位则其处固变革者事之大故有此戒二得中而应刚未至失于柔也圣人因其有可戒之疑而明其义耳使贤才不失可为之时也本义六二柔顺中正而为文明之主有应于上于是可以革矣然必已日然后革之则征吉而无咎戒占者犹未可遽变也【云峰胡氏曰一爻为一日初至二已日也初无位二有位矣初无应二有应矣柔顺中正而文明又有徳矣有徳有位而有应可革之时也而必已日乃革之宁详缓无遽急也如是则往吉而无咎圣人谨重之意可见卦曰已日乃孚爻曰已日乃革者君之革不待已日其所革已日而后孚耳臣待君之造始而后代终故已日乃革之○中溪张氏曰彖言已日乃孚爻言已日乃革惟孚故能革也○王氏曰二五虽有泽火之异同处厥中隂阳相应往必合志不忧咎也】
　　象曰已日革之行有嘉也
　　传已日而革之征则吉而无咎者行则有嘉庆也谓可以革天下之弊新天下之事处而不行是无救弊济世之心失时而有咎也【进斋徐氏曰六二当革之时上应九五其才文明其体柔顺其位中正备此三者处革之至善者也然犹已日而后革者示不轻变也故以之征行则吉而无咎而有可嘉之功也凡卦中言嘉者皆二与五应如随之孚于嘉遯之嘉遯是也】
　　九三征凶贞厉革言三就有孚
　　传九三以刚阳为下之上又居离之上而不得中躁动于革者也在下而躁于变革以是而行则有凶也然居下之上事苟当革岂可不为也在乎守贞正而懐危惧顺从公论则可行之不疑革言犹当革之论就成也合也审察当革之言至于三而皆合则可信也言重慎之至能如是则必得至当乃有孚也已可信而众所信也如此则可以革矣在革之时居下之上事之【一作有】当革若畏惧而不为则失时为害唯当慎重之至不自任其刚明审稽公论至于三就【一作复】而后革之则无过矣本义过刚不中居离之极躁动于革者也故其占有征凶贞厉之戒然其时则当革故至于革言三就则亦有孚而可革也【朱子曰革言三就言三番结裹成就如第一番商量这个是当革不当革说成一番又更如此商量一番至于三番然后说成了却不是三人来说○泸川毛氏曰火居泽下能无危乎往则凶而居则危本爻适当其防也○建安丘氏曰革之征一也而二征吉三征凶者盖以六居二其才顺而位中及时而革革而当者也故以征则吉以九居三其才刚而位偏过时而革革之不当者也故以征则凶革虽同而时位异也○云峰胡氏曰革贵乎中初九不及乎中故勉以巩用黄牛之革九三过乎中故戒以征凶贞厉以其过刚也故恐其征而不已则凶以其不中也又恐其一于贞固而失变革之义则厉故必革之言至三就审之屡则有孚而可革矣兊为口有言象第三爻有三就象】
　　象曰革言三就又何之矣
　　传稽之众论至于三就事至当也又何之矣乃俗语更何往也如是而行乃顺理时行非已之私意所欲为也必得其宜矣本义言已审【进斋徐氏曰初未可革二乃革之三则有孚而变革之事成矣凡事详审至再至三则止矣革至于就又何往焉】
　　九四悔亡有孚改命吉
　　传九四革之盛也阳刚革之才也离下体而进上体革之时也居水火之际革之势也得近君之位革之任也下无系【一有无字】应革之志也以九居四刚柔相际革之用也四既具此可谓当革之时也事之可悔而后革之革之而当其悔乃亾也革之既当唯在处之以至诚故有孚则改命吉改命改为也谓革之也既事当而弊革行之以诚上信而下顺其吉可知四非中正而至善何也曰唯其处柔也故刚而不过近而不逼顺承中正之君乃中正之人也易之取义无常也随时而已本义以阳居隂故有悔然卦已过中水火之际乃革之时而刚柔不偏又革之用也是以悔亾然又必有孚然后革乃可获吉明占者有其徳而当其时又必有信乃悔亾而得吉也【节斋蔡氏曰革则有悔悔亾革而当也当则人心皆信之矣故可改前之命令汤武革命是也○云峰胡氏曰三刚居刚故征凶四刚柔不偏故悔亾然必有孚则有改命之吉下三爻方欲革故而为新故有谨重不轻改之意上三爻则故者已革而为新矣故不言革直言改命至鼎则曰凝命革而后可改改而后可凝也爻在离火兊泽之交其夏令改而为秋令之时乎九四有其时有其徳亦既改命矣必有孚乃吉甚矣天下事不可轻改也其谨重之意可见自三至五皆言有孚三议革而后孚四有孚而后改浅深之序也未占而有孚积孚之素也】
　　象曰改命之吉信志也
　　传改命而吉以上下信其志也诚既至则上下信矣【一作也】革之道以上下之信为本不当不孚则不信当而不信犹不可行也况不当乎【中溪张氏曰革至于四则革者当矣彖所谓革而当其悔乃亾是也故干九四亦曰乾道乃革有孚谓上下信之也】
　　九五大人虎变未占有孚
　　传九五以阳刚之才中正之徳居尊位大人也以大人之道革天下之事无不当也无不时也所过变化事理炳着如虎之文采故云虎变龙虎大人之象也变者事物之变曰虎何也曰大人变之乃大人之变也以大人中正之道【一作徳】变革之炳然昭著不待占决知其至当而天下必信也天下蒙大人之革不待占决知其至当而信之也【朱子曰未占有孚伊川于爻中占字皆不把做卜筮尚其占说○伊川言所过变化事理炳着所过谓身所经歴处也】
