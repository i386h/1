<!-- { "loadSidebar": true } -->
　　九二居柔寛裕得中其所履坦坦然平易之道也虽所履得坦易之道亦必幽静安恬之人处之则能贞固而吉也九二阳志上进故有幽人之戒【朱子曰伊川这一卦説那大象并素履履道坦坦处却説得好履道道即路也】
　　本义刚中在下无应于上故为履道平坦幽独守贞之象幽人履道而遇其占则贞而吉矣【进斋徐氏曰上无应与而独善其身日用常行坦然平易不为艰难阻絶之行自守以正外物不乱故吉○双湖胡氏曰九二不正而云贞吉者戒之以正则吉也○云峯胡氏曰本义云幽人履道而遇其占则贞而吉看行道字重葢人之所履未有不合道而吉者小畜初九与六四一隂相应而能复自道所以吉履九二与六三一隂相比而自能履道所以贞吉也○建安丘氏曰履以阳爻处隂位为美二与四同也而二有坦坦之易四有愬愬之惧者二得中而四不得中也二与五各得中位二贞吉而五贞厉者二以刚居柔五以刚居刚也故履卦诸爻唯九二为能尽履道之义】
　　象曰幽人贞吉中不自乱也
　　履道在于安静其中恬正则所履安裕中若躁动岂能安其所履故必幽人则能坚固而吉葢其中心安静不以利欲自乱也【张子曰中正不累无援于上故中不自乱得幽人之贞也○进斋徐氏曰初二皆阳刚而説体故有素履幽人之戒又皆无应于上故初曰独行愿也二曰中不自乱也】
　　六三眇能视跛能履履虎尾咥人凶武人为于大君【跛波我反】
　　三以隂居阳志欲刚而体本隂柔安能坚其所履故如盲眇之视其见不明跛躄之履其行不逺才既不足而又处不得中履非其正以柔而务【一作胜】刚其履如此是履于危地故曰履虎尾以不善履履危地必及祸患故曰咥人凶武人为于大君如武暴之人而居人上肆其躁率而已非能顺履而逺到也不中正而志刚乃为羣阳所【一有不字】与是以刚柔蹈危而得凶也本义六三不中不正柔而志刚以此履干必见伤害故其象如此而占者凶又为刚武之人得志而肆暴之象如秦政项籍岂能久也【朱子曰武人为于大君必有此象但六三隂柔不见得有武人之象○云峯胡氏曰眇能视跛能履本义以为不中不正柔而志刚之象归妹初与二分言之行不中则跛归妹初九但曰跛不中也视不正则眇归妹九二但曰眇不正也易春秋书法美恶不嫌同辞履六三一爻竝书之者恶三不中且不正也凡卦辞以爻为主则爻辞与卦同如屯卦利建矦而初爻亦利建矦以卦上下体论则爻辞与卦不同如此卦云履虎尾不咥人而六三则书曰咥人是也卦书不咥人兑三爻説体自与干三爻健体相应也爻书咥人六三一爻与上九一爻独相应履虎尾而首应也六三眇自以为能视跛自以为能履犹武人而自以为能有为于天下者也爻之辞曰履虎尾咥人凶象占具矣又继以武人为于大君须看两人字三人位也人而不能免人道之患者必得志而肆暴之武人也其示戒深矣○山潘氏曰以六居三质柔志刚不量已力妄欲有为应上九而履羣阳如眇欲视跛欲履武人欲为君其凶宜矣○双湖胡氏曰武人隂象以一柔为成卦之主而统五阳有武人为大君之象大阳也或者谓六三隂柔非武人之象不知阳类多是寛和仁厚底人隂类多是勇敢强暴之人阳主生隂主杀阳之气温厚隂之气严凝也】
　　象曰眇能视不足以有明也跛能履不足以与行也隂柔之人其才不足视不能明行不能逺而乃务刚所履如此其能免于害乎【建安丘氏曰眇跛爻柔也能视能履位刚也但眇者之视则明不足以烛逺跛者之履则行不足以致逺也】
　　咥人之凶位不当也武人为于大君志刚也
　　以柔居三履非其正所以致祸害被咥而凶也以武人为喻者以其处阳才弱而志刚也志刚则妄动所履不由其道如武人而为大君也【云峯胡氏曰爻以位为志三志刚所以触祸四志行所以避祸】
　　九四履虎尾愬愬终吉【愬山革反】
　　九四阳刚而干体虽居四刚胜者也在近君多惧之地无相得之义五复刚决之过故为履虎尾愬愬畏惧之貌若能畏惧则当终吉葢九虽刚而志柔四虽近而不处故能兢慎畏惧则终免于危而获吉也本义九四亦以不中不正履九五之刚然以刚居柔故能戒惧而得终吉【朱子曰履三四爻正是蹑他虎尾处阳是进底物事四又上蹑五亦为虎尾之象○云峯胡氏曰三履虎尾四亦言之者承三而言也但本义于三之履虎尾曰不中不正以履干是以干为虎而三在其后也于四之履虎尾则曰亦以不中不正履九五之刚是以九五为虎而四在其后也大抵以兑説视干刚则干为虎自干之三爻视之唯五以刚居刚谓五为虎亦可也然三四皆不中正而占有不同者三多凶履之三以柔居刚其凶也宜四多惧履之四以刚居柔愬愬然所以终吉○胡氏曰卦彖爻之辞言履虎尾者凡四以卦象言则兑以和説履干刚之后非决行不顾者故不咥人亨以爻言三正当兑四以柔爻而蹈刚位和説之体不具所以咥人凶四位虽不正然以刚履柔刚不至于强暴所以能戒惧而终吉故不言咥人也】
　　象曰愬愬终吉志行也
　　能愬愬畏惧则终得其吉者志在于行而不处也去危则获吉矣阳刚能行者也居柔以顺自处者也【山杨氏曰以刚承阳处多惧之地履虎尾之象也然体刚而志柔知愬愬戒惧顺以从上故志行而终吉矣○朱子曰志行也只是説进将去】
　　九五夬履贞厉
　　夬刚决也五以阳刚干体居至尊之位任其刚决而行者也如此则虽得正犹危厉也古之圣人居天下之尊明足以照刚足以决势足以専然而未尝不尽天下之议虽刍荛之防必取乃其所以为圣也履帝位而光明者也若自任刚明决行不顾虽使得正亦危道也可固守乎有刚明之才茍専自任犹为危道况刚明不足者乎易中云贞厉义各不同随卦可见本义九五以刚中正履帝位而下以兑説应之凡事必行无所疑碍故其象为夬决其履虽使得正亦危道也故其占为虽正而危为戒深矣【或问彖言刚中正履帝位而不疚正指九五而言而九五爻辞乃曰夬履贞厉有危象焉何也朱子曰夬决也九五以刚中正履帝位而下文以和説应之故其所行果决自为无所疑碍所以虽正亦厉葢曰虽使得正亦危道也为戒深矣又曰夬履是做得忒快虽合履底也有危厉正东坡所谓忧治世而危明主也○云峯胡氏曰九五刚中正履帝位而下以兑説应之凡事必行何不可者而圣人犹以夬履为戒葢处顺境愈不可不戒惧也在下者不患其不忧患其不能乐故喜其履坦在上者不患其不乐患其不能忧故戒其夬履初之坦则正而吉喜之也五之夬则虽正而危戒之也】
　　象曰夬履贞厉位正当也
　　戒夬履者以其正当尊位也居至尊之位据能専之势而自任刚决不复畏惧虽使得正亦危道也本义伤于所恃【云峯胡氏曰或恃其聪明或恃其势位惟其自恃所以自决】
　　上九视履考祥其旋元吉
　　上处履之终于其终视其所履行以考其善恶祸福若其旋则善且吉也旋谓周旋完备无不至也人之所履考视其终若终始周完无疚善之至也是以元吉人之吉凶系其所履善恶之多寡吉凶之小大也【程子曰视履考祥居履之终反观吉凶之祥周至则善吉也故曰其旋元吉】
　　本义视履之终以考其祥周旋无亏则得元吉占者祸福视其所履而未定也【朱子曰视履考祥居履之终视其所履而考其祥做得周备底则大吉若只是半截时无由考得其祥后面半截却不好未可知旋是那旋来却到那起头处○汉上朱氏曰吉事有祥祥生于所履者也视我所履则吉可考而知矣○进斋徐氏曰履至上九履道成矣降祥在天不必考之于天唯视吾之所履何如耳使其动容周旋之际无不合礼则必获元吉云峯胡氏曰小畜履上九皆不取本爻义小畜取畜之终履取履之终但小畜之终専从六四一隂説来故曰凶履之终统从诸爻説来故曰其旋元吉凡事善而或一事之未善一事中九分善而或一分之未善皆未旋也皆非大善而吉也故本义云占者祸福视其所履而未定也】
　　象曰元吉在上大有庆也
　　上履之终也人之所履善而吉至其终周旋无亏乃大有福庆之人也人之行贵乎有终本义若得元吉则大有福庆也【云峯胡氏曰吉所以为庆元所以为大○建安丘氏曰履以上天下泽为象则履者礼也彖言履虎尾践履之象也在六爻则皆主践履之义言之初上履之始终也初言徃上言旋一进一反而履之象见矣中四爻以刚履柔者吉以柔履刚者凶以刚履刚者厉以刚履柔者能行而不轻于行九二之幽人贞吉九四之愬愬终吉是也以柔履刚者不能行而强于行六三之跛履是也以刚履刚者能行而果决于行九五之夬履是也王辅嗣曰阳爻处隂位谦也故此一卦皆以阳处隂为善】
　　【干下坤上】
　　泰序卦履而泰然后安故受之以泰履得其所则舒泰泰则安矣泰所以次履也为卦坤隂在上干阳居下天地隂阳之气相交而和则万物生成故为通泰【诚斋杨氏曰乾坤天地之泰初屯蒙人物之泰初有物此有养故需以养之养者生之源亦争之端争一生焉小者讼大者战师以除其恶比以附其善畜以生聚履以辩治而后致泰岂一手一足之力哉故曰古之无圣人则人之类灭久矣】
　　泰小徃大来吉亨
　　小谓隂大谓阳徃徃之【一作居】于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人徃处于外是君子得位小人在下天下之泰也泰之道吉而且亨也不云元吉元亨者时有汚隆治有小大虽泰岂一槩哉言吉亨则可包矣【隆山李氏曰天位乎上地位乎下此乾坤之体也天气下降地气上腾此乾坤之用也当泰通之世阳来于内隂徃于外来者为主故大者吉而亨葢在内而实则吉气腾而为亨也又曰凡易中阳为明隂为闇阳为实隂为虚阳为富隂为贫阳为贵隂为贱阳为大隂为小诸卦可例推作易者尊阳而卑隂葢如此】
