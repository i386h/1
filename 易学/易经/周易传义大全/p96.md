<!-- { "loadSidebar": true } -->
　　夬于王庭孚号有厉【夬古快反号传去声九二爻同本义户羔反爻内竝同】传小人方盛之时君子之道未胜安能显然以正道决去之故含晦俟时渐图消之之道今既小人衰微君子道盛当显行之于公朝使人明知善恶故云于王庭孚信之在中诚意也号者命众之辞君子之道虽长盛而不敢忘戒备故至诚以命众使知尚有危道虽以此之甚盛决彼之甚衰若易而无备则有不虞之悔是尚有危理必有戒惧之心则无患也圣人设戒之意深矣【朱子曰上卦有兑体兑为口故多言号○夬卦号字皆作户羔反唯孚号只作去声读看来亦只当平声○进斋徐氏曰王五也王庭君位之前○林氏栗曰庭内而虚九五为王宫上六为王庭之象○兰氏廷瑞曰孚信以布号令与众弃之也○丹阳都氏曰干刚实有孚之象兑号令之象○隆山李氏曰孚号有厉有之为言不必然之辞也五阳相信而不忘于号令知其危而戒之斯有万全之势无一跌之虞矣○进斋徐氏曰阳刚之长当终于六位不可有未尽之隂也除恶务本君子虽盛不可以小人之势孤谓无能为不尽去之而存其孽也唐五王不去一武三思而患生于所忽不旋踵而君子之祻烈矣圣人于夬设戒之意甚深】
　　告自邑不利即戎利有攸往
　　传君子之治小人以其不善也必以已之善道胜革之故圣人诛乱必先修已舜之敷文徳是也邑私邑告自邑先自治也以众阳之盛决于一隂力固有余然不可极其刚至于太过太过乃如蒙上九之为宼也戎兵者强武之事不利即戎谓不宜尚壮武也即从也从戎尚武也利有攸往阳虽盛未及乎上隂虽微犹有未去是小人尚有存者君子之道有未至也故宜进而往也不尚刚武而其道益进乃夬之善也【建安丘氏曰不利即戎与莫夜有戎相应莫夜有戎言小人常伺隙兴兵宼君子不利即戎言君子不当専尚威力以胜小人盖君子之胜小人固自有道若徒以力角力则君子未必有加于小人而适以败天下之事尔此圣人之所以深戒也○中溪张氏曰一决之后则由夬而干往无不利矣故曰利有攸往】本义夬决也阳决隂也三月之卦也以五阳去一隂决之而已然其决之也必正名其罪而尽诚以呼号其众相与合力然亦尚有危厉不可安肆又当先治其私而不可専尚威武则利有所往也皆戒之之辞【朱子曰夬以五阳之盛而比一隂犹欲决之故其繇曰扬于王庭孚号有厉告自邑不利即戎利有攸往盖虽危惧自修不极其武而扬庭孚号利有攸往初不顾后患而小却也○问夬卦圣人于隂消阳长之时亦如此戒惧其警戒之意深矣曰不用如此说自是无时不戒警恐惧不是到这时方戒惧不成说天下已平治可以安意肆志只才有些放肆便弄得靡所不至○云峰胡氏曰夬以五阳去一隂亦易易尔而彖为危惧警戒之辞不一盖必杨于王庭使小人之罪眀以至诚呼号其众使君子之类合不可以小人之衰而遂安肆也有危道焉不可以君子之盛而事威武也有自治之道焉必如是乃利有攸往复利往往而为临为泰为夬也夬利往往而为干也圣人彖复其辞平彖夬其辞危盖隂之势虽微蔓或可滋穷或为敌君子固无时不戒惧尤不可于小人道衰之时忘戒惧也圣人为君子谋至矣于剥见剥一阳之易于夬见决一隂之难君子难进易退小人易进难退故也为君子者安可以易心处之也哉】
　　彖曰夬决也刚决柔也健而说决而和【说音恱】
　　传夬为决义五阳决上之一隂也健而说决而和以二体言卦才也下健而上说是健而能说决而能和决之至善也兑说为和【兰氏廷瑞曰内健则能决外说则能和○隆山李氏曰健决干体说和兑体以和说济健决则决之道不伤太过于是为得矣】
　　本义释卦名义而赞其徳【云峰胡氏曰他卦或以卦徳释卦名义此既释卦义而复赞其徳是徳也君子之徳也以五刚决一柔宜无难者然君子势虽可如此健而说决而和君子之徳固自如此也○临川吴氏曰夬虽以五阳决去一隂然不可恃阳之盛而过于猛卦徳内健而外说健说相济则其决隂也无不及亦无过故和和者无过不及之中也】
　　扬于王庭柔乗五刚也
　　传柔虽消矣然居五刚之上犹为乗陵之象隂而乗阳非理之甚君子势既足以去之当显阳其罪于王朝大庭使众知善恶也
　　孚号有厉其危乃光也
　　传尽诚信以命其众而知有危惧则君子之道乃无虞而光大也
　　告自邑不利即戎所尚乃穷也
　　传当先自治不宜専向刚武即戎则所尚乃至穷极矣夬之时所尚谓刚武也
　　利有攸往刚长乃终也【长丁丈反】
　　传阳刚虽盛长犹未终尚有一隂更当决去则君子之道纯一而无害之者矣乃刚长之终也
　　本义此释卦辞柔乗五刚以卦体言谓以一小人加于众君子之上是其罪也刚长乃终谓一变则为纯干也【朱子曰彖云利有攸往刚长乃终今人以为阳不能无隂中国不能无夷狄君子不能无小人故小人不可尽去今观刚长乃终之言则圣人岂不欲小人之尽去耶但所以决之者自有道耳○云峰胡氏曰易于刚乗柔不书柔乗刚则书志变也一柔乗五刚变甚易矣复利有攸往刚长也夬利有攸往刚长乃终也小人有一人之未去犹足为君子之忧人欲有一分之未尽犹足为天理之累复之阳必至于纯阳为干方为刚长乃终也○中溪张氏曰夬言利有攸往盖欲其为纯干剥言不利有攸往盖不欲其为纯坤此亦崇阳抑隂之微意也○进斋徐氏曰夬以盛进之五刚决衰退之一柔其势若甚易然而圣人不敢以易而忽之故于夬之一卦丁宁深切其道贵审而不贵廹所以周防戒备者无所不至又曰君子自治甚严治人甚寛固不为疾恶之已甚未尝容恶而不去也俾小人自知恶大罪积不可乆居其上而甘心于退屈也众刚从而决之则不劳余力一决而为干矣若虞朝之去四凶周室之诛三监蔼蔼贤才之盛无复贞胜之忧是得决之义也后世众贤在位得时得君其始未尝不欲去小人以除君侧之恶大抵不知夬夬之义而勇于一决机失事败祻乱相寻卒贻众君子之害而家国从之者何可胜数可不戒哉】
　　象曰泽上于天夬君子以施禄及下居徳则忌【施始防反】传泽水之聚也而上于天至髙之处故为夬象君子观泽决于上而注漑于下之象则以施禄及下谓施其禄泽以及于下也观其决溃之象则以居徳则忌居徳谓安处其徳则约也忌防也谓约立防禁有防禁则无溃散也王弼作明忌亦通不云泽在天上而云泽上于天上于天则意不安而有决溃之势云在天上乃安辞也本义泽上于天溃决之势也施禄及下溃决之意也居徳则忌未详【中溪张氏曰云上于天需则泽不及下泽上于天夬则天之所以泽万物者决矣君子观泽决于上而注于下之象则施布其禄泽以及于下也居者止也若自止其徳而泽不下施则非夬决之义矣故忌○隆山李氏曰居徳则忌居者积而不流之谓若传所谓竒货可居之居○平庵项氏曰居训积书之化居易之居业皆是汉人犹言居积○云峰胡氏曰居徳则忌程传则约也忌防也以为约立防禁则与溃决之意相妨王弼作明忌非也诸家以为居其徳而不决则忌则大象例无反辞本义缺之为是】
　　初九壮于前趾不胜为咎
　　传九阳爻而干体刚健在上之物乃在下而居决时壮于前进者也前趾谓进行人之决于行也行而宜则其决为是往而不宜则决之过也故往而不胜则为咎也夬之时而往往决也故以胜负言九居初而壮于进躁于动者也故有不胜之戒隂虽将尽而已之躁动自宜有不胜之咎不计彼也本义前犹进也当决之时居下任壮不胜宜矣故其象占如此【朱子曰壮于前趾与大壮初爻同此卦大率似大壮只争一画○节斋蔡氏曰壮者决之勇也○临川吴氏曰阳盛之时阳居阳位故戒其轻往○泸川毛氏曰胜在往前者兵法也必往之道也往不胜为咎者逺虑也所以戒其往也圣人于五阳之盛而有不胜之忧微矣哉○潘氏曰趾在下而先动者也初九在四阳之下首以刚进壮于前趾也隂居髙位而初欲决之犹布衣论权臣不量力之甚往则不胜其咎宜也○云峰胡氏曰夬五阳由五阳之壮而成故初与三犹存壮之名而初象又与壮同壮之初而壮于趾征凶有孚夬之初而壮于前趾往不胜宜矣夬五阳一隂君子岂不足以胜小人然居下而早用其壮固自有不胜之理不可不戒胜在往前可必其往往而不胜故戒其往○李氏曰壮于趾征凶当壮之时而戒其用壮也壮于前趾往不胜为咎当决之初而戒其好胜也】
　　象曰不胜而往咎也
　　传人之行必度其事可为然后决之则无过矣理不能胜而且往其咎可知凡行而有咎者皆决之过也【中溪张氏曰隂居髙位而初欲决之往必不胜徒取咎尔知其不胜而且往焉能无咎乎○诚斋杨氏曰胜在往先者胜往在胜先者负况不胜在往先者乎故周公言往不胜而仲尼断之曰不胜而往咎也○濳斋胡氏曰京房欲去恭显而卒困于恭显刘蕡欲去宦官而卒困于宦官皆不胜而往之咎也】
　　九二惕号莫夜有戎勿恤【莫音暮】
　　传夬者阳决隂君子决小人之时不可忘戒备也阳长将极之时而二处中居柔不为过刚能知戒备处夬之至善也内懐兢惕而外严诫号虽莫夜有兵戎亦可勿恤矣本义九二当决之时刚而居柔又得中道故能忧惕号呼以自戒备而莫夜有戎亦可无患也【朱子曰王子献卜遇夬之九二卜者告之曰必夜有惊恐后有兵权未几果夜遇宼旋得洪帅○临川吴氏曰能惕号则有戒备矣故虽莫夜之时卒有兵戎之变亦不用忧恤也○诚斋杨氏曰九二以刚阳之才当夬决之时能居柔以晦其刚得中而戒于过虽与四阳之盛而决一隂之衰乃惕然若临大敌谆然若警夕掫有备如此虽有兵戎而骤至亦勿忧恤矣此狄仁杰从容存唐之事也○云峰胡氏曰惕号孚号皆取号呼之义彖合众刚爻而言刚实故孚号此指九二一爻而言二柔故惕号】
　　象曰有戎勿恤得中道也
　　传莫夜有兵戎可惧之甚也然可勿恤者以自处之善也既得中道又知惕惧且有戒备何事之足恤也九居二虽得中然非正其为至善何也曰阳决隂君子决小人而得中岂有不正也知时识势学易之大方也【中溪张氏曰宼至而勿忧以九二得处中之道而不忘戒备故也○临川吴氏曰得中则不恃刚而能惕能惕则有备故虽有戎而无忧也】
　　九三壮于頄有凶君子夬夬独行遇雨若濡有愠无咎【頄求龟反】
