<!-- { "loadSidebar": true } -->
　　传六以阴柔之质而居丰之极处动之终其满假躁动甚矣处丰大之时宜乎谦屈而处极高致丰大之功在乎刚健而体阴柔当丰大之任在乎得时而不当位如上【一无上字】六者处无一当其凶可知丰其屋处太高也蔀其家居不明也以阴柔居丰大而在无位之地乃高亢昏暗自絶于人人谁与之故闚其戸阒其无人也至于三歳之久而不知变其凶宜矣不觌谓尚不见人葢不变也六居卦终有变之义而不能迁是其才不能也本义以阴柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣【路氏纯中曰居一卦之上而位极其高故曰丰其屋体阴柔之质而材蔽于暗故曰蔀其家无刚明之才以用下而且穷大以失其居焉九三虽应于下彼孰肯为之应哉此所以闚其戸阒其无人而三歳不觌也○诚斋杨氏曰自古小人揜其君之明者不过欲丰乎己之屋而已不知丰其屋者适以揜其家而不光又不过欲高其位而天飞而已不知高其位者适以空其门而自遁家之揜也门之空也自此三歳而熠燿行于室麋鹿游于台矣岂复觌汝家之有人迹乎凶莫大焉○沙随程氏曰六五以谦接物故虽九三非应而必来上六以亢自居虽九三正应而不为用此吉凶之断也○云峯胡氏曰六以阴柔居丰极处动终明极反暗故蔀其家动极必静故闚其戸阒其无人阒静也卦辞曰勿忧宜日中二下卦之中日中之象五上卦之中日中之位初与四未及乎中三与上已过乎中者也况上又处丰之极其凶宜矣】
　　象曰丰其屋天际翔也闚其戸阒其无人自藏也传六处丰大之极在上而自高若飞翔于天际谓其高大之甚闚其戸而无人者虽居丰大之极而实无位之地人以其昏暗自高大故皆弃絶之自藏避而弗与亲也本义藏谓障蔽【张子曰处上之极而居动之末故曰天际翔也○朱子曰丰其屋天际翔也似説如翚斯飞样言其屋高大到于天际却只是自蔽障得阔○九三爻觧得便顺九四上六二爻不可晓看来圣人曽得九四上六爻文义人与三爻不同○童溪王氏曰自藏则非人之逺己乃已逺人也○云峯胡氏曰辞与明夷上六相似皆暗之极但彼之暗足以伤人卒至于自殒厥命此之暗秪自障蔽耳○建安丘氏曰丰大也以卦体言则明动相资而成丰然卦以丰名而爻彖反多戒辞者杂卦曰丰多故是也六五为丰盛之主其诸爻皆从五者也五以柔居君位而言来章者乃来二四刚明之臣也四比五而二应五以五之暗也故二四皆有丰蔀见斗之象二言有孚若者乎五也四言遇其夷主者欲得初以共辅乎五也初去五最逺不能自致则遇四之配主而同往焉此四爻所以吉也独九三不知从五而逺应上六故有折肱之患上处丰盛之极障蔽之甚亦卒至自蔀其家而阒其无人也丰其可恃乎哉○节斋蔡氏曰丰大也又曰多故极天下事物之多难于尽见也惟以刚遇刚以柔遇柔则所见同而可以无疑以刚遇柔则刚者明而柔者暗终不能相信也初与四皆刚也故有配主之无咎夷主之吉然四位居柔又不免有丰蔀见斗之象二与五皆柔也故有有孚来章之喜然二位居柔又未免有往得疑疾之事惟三与上以刚遇柔故三折右肱而上至于三歳不觌也】
　　【艮下离上】
　　传旅序卦丰大也穷大者必失其居故受之以旅丰盛至于穷极则必失其所安旅所以次丰也为卦离上艮下山止而不迁火行而不居违去而不处之象故为旅也又丽乎外亦旅之象【临川王氏曰入而丽乎内所以为家人出而丽乎外所以为旅○呉氏应囘曰旅非商贾之谓凡客于外者皆是也天子有天子之旅天王出居于郑是也诸侯有诸侯之旅公在楚是也大夫有大夫之旅崔子之去他邦是也圣贤有圣贤之旅孔子之辙环孟子之歴聘是也旅岂一槩哉】
　　旅小亨旅贞吉
　　传以卦才言也如卦之才可以小亨得旅之贞正而吉也本义旅覉旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可苟者然道无不在故自有其正不可须臾离也【平庵项氏曰旅小亨就旅之卦才言之可以小亨不可以大用旅贞吉者旅于贞则吉不贞则凶乃处旅之道也○中溪张氏曰以卦变言则旅自否来六本居三今往居五而丽于外犹人失其所居而客于外乃旅之象也凡人处旅本无大通之理覉旅而亨者虽大亦小也所贵者守正则吉尔○云峯胡氏曰止而丽乎外旅之义也山上之火去其所止而不处旅之象也或曰山止而不动旅馆之象火动而不止旅人之象丰为大则旅为小在旅而亨亨之小者也然事有大小道无不在大亨固利于贞慎不可以旅亨之小而失其贞也道果可须臾离哉】
　　彖曰旅小亨柔得中乎外而顺乎刚止而丽乎明是以小亨旅贞吉也
　　传六上居五柔得中乎外也丽乎上下之刚顺乎刚也下艮止上离丽止而丽于明也柔顺而得在外之中所止能丽于明是以小亨得旅之贞正而吉也旅困之时非阳刚中正有助于下不能致大亨也所谓得在外之中中非一揆旅有旅之中也止丽于明则不失时宜然后得【一作能】处旅之道本义以卦体卦徳释卦辞【进斋徐氏曰一柔在外而处二刚之中是覉旅之人交于强有力者苟非善处卑则取辱高则招祸鲜不失矣惟于止知其所止无私交无暗事非贤不主非善不与止而丽乎明也夫如是内不失己外不失人虽在旅困亦可小亨得旅之正而吉也○云峯胡氏曰以卦体释小亨以卦徳释旅贞吉柔而不顺乎刚则不亨止而不丽乎明则不正】
　　旅之时义大矣哉
　　传天下之事当随时各适其宐而旅为难处故称其时义之大本义旅之时为难处【李氏曰适旅之时动得其宐其义大矣○云峯胡氏曰难尽者旅之义难处者旅之时此其时义之所以为大】
　　象曰山上有火旅君子以明慎用刑而不留狱
　　传火之在高明无不照君子观明照之象则以明慎用刑明不可恃故戒于慎明而止亦慎象观火行不处之象则不留狱狱者不得已而设民有罪而入岂可留滞淹久也本义慎刑如山不留如火【朱子曰明慎用刑而不留狱却只是火在山上之象又不干旅事○泸川毛氏曰君子观象而用刑则取其火以为明取其止以为慎取其旅以不留狱○建安丘氏曰山者火之所旅久则延烧狱者囚徒之所旅留则淹滞旅有行而不处之象故火不可使久处于山囚徒不可使久留于狱也明象火之烛物慎象山之静止○中溪张氏曰明则无遁情慎则无滥罚明慎既尽断决随之圣人取象于旅正恐其留狱也○云峯胡氏曰明如火慎如山不留狱如山不留火】
　　初六旅斯其所取灾
　　传六以阴柔在旅之时处于卑下是柔弱之人处旅困而在卑贱所存汚下者也志卑之人既处旅困鄙猥琐细无所不至乃其所以致悔辱取灾咎也琐琐猥细之状当旅困之时才质如是上虽有援无能为也四阳性而离体亦非就下者也又在旅与他卦为大臣之位者异矣本义当旅之时以阴柔居下位故其象占如此【建安丘氏曰初以阴柔而在下是卑贱之人处旅不得志而困穷者也不务逺大而局于琐屑此其所以自取灾殃也○云峯胡氏曰旅而居下其道途负贩之旅乎柔弱卑贱其鄙固宜而以为斯其所取灾葢为旅之贱者而琐细取灾如此富商巨贾葢可知也象之意可以旁通又不特为旅言也】
　　象曰旅琐琐志穷灾也
　　传志意穷廹益自取灾也灾眚对言则有分独言则谓灾患耳【临川呉氏曰柔而居下其志猥陋故曰穷○中溪张氏曰诗云琐兮尾兮流离之子初六有焉】
　　六二旅即次懐其资得童仆贞
　　传二有柔顺中正之徳柔顺则众与之中正则处不失当故能保其所有童仆亦尽其忠信虽不若五有文明之徳上下之助亦处旅之善者也次舎旅所安也财货旅所资也童仆旅所赖也得就次舎懐畜其资财又得童仆之贞良旅之善也柔弱在下者童也强壮处外者仆也二柔顺中正故得内外之心在旅所亲比者童仆也不云吉者旅寓之际得免于灾厉则已善矣本义即次则安懐资则裕得其童仆之贞信则无欺而有赖旅之最吉者也二有柔顺中正之徳故其象占如此【童溪王氏曰次旅之居也资旅之用也童仆旅之役走者也旅即次则其所舎也有其居懐其资则其所畜也有其用得童仆则其所以奔走而服役也又有其人旅道何脩而得此哉葢以六居二之为正故也○云峯胡氏曰旅贵卑防故位阴爻柔者多吉而六二兼之二以柔居中承刚乗柔旅之甚安而且裕者贞字诸家自作一句读本义以连上文葢即次懐资自见六二有柔顺中正之徳不必复以贞戒之惟旅中不能无赖乎童仆之用亦多不能免乎童仆之欺惟得其贞信者则无欺而有赖此旅之最吉者也】
　　象曰得童仆贞终无尤也
　　传羇旅之人所赖者童仆也既得童仆之忠贞终无尤悔矣【中溪张氏曰六二居位得中旅即次也上承九三之刚懐其资也下乗初六之柔得童仆也人之处旅有次可安有资可用又有童仆之忠贞者可托虽在旅寓之中终无悔尤矣】
　　九三旅焚其次防其童仆贞厉【防息浪反象同】
　　传处旅之道以柔顺谦下为先三刚而不中又居下体之上与艮之上有自高之象在旅而过刚自高致困灾之道也自高则不顺于上故上不与而焚其次失所安也上离为焚象过刚则暴下故下离而防其童仆之贞信谓失其心也如此则【一作者】危厉之道也本义过刚不中居下之上故其象占如此防其童仆则不止于失其心矣故贞字连下句为义【建安丘氏曰九三爻辞全与二反二即次而三焚二得童仆而三防二之贞无尤而三之贞则厉者二柔顺得中三过刚不中故也过刚岂处旅之道哉○云峯胡氏曰九三因六二取象二柔顺中正故即次三过刚不中又近离故焚其次二居中乗柔故得童仆贞三过刚则无徒又下之柔已为二所得故防其童仆是虽于爻为贞于旅则为厉也○潘氏曰居刚而用刚平时犹不可况旅乎以此与下焚次防仆固其宜也九三以刚居下体之上则焚次上九以刚居上体之上则焚巣位愈高刚愈亢则祸愈深矣】
　　象曰旅焚其次亦以伤矣以旅与下其义防也
　　传旅焚失其次舎亦以困伤矣以旅之时而与下之道如此义当防也在旅而以过刚自高待下必防其忠贞谓失其心也在旅而失其童仆之心为可危也本义以旅之时而与下之道如此义当防也【云峯胡氏曰柔而得中旅之道也九三过刚不中而处下卦之上以旅之时而与下之道如此义当防也上九过刚不中而居上卦之上以旅之时而在上之道如此义亦当防也两象辞本相对説】
　　九四旅于处得其资斧我心不快
