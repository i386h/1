<!-- { "loadSidebar": true } -->
　　比序卦众必有所比故受之以比比亲辅也【一作比辅比也一作比辅也】人之类必相亲辅然后能安故既有众则必有所比比所以次师也为卦上坎下坤以二体言之水在地上物之相切比无间莫如水之在地上故为比也又众爻皆隂独五以阳刚居君位众所亲附而上亦亲下故为比也【东莱吕氏曰师以二为主二将帅也以一阳而为众隂之所听命者比以五为主以一阳而为众隂之所亲辅者也比所以次师者言众虽聴命于将帅而心当亲辅于君也○白云郭氏曰一阳之卦得位者师比而已得君位者为比得臣位者为师○云峰胡氏曰易一阳之卦九六复师谦豫比剥也而最吉莫如比】
　　比吉原筮元永贞无咎【比毗志反】
　　比吉道也人相亲比自为吉道故杂卦云比乐师忧人相亲比必有其道茍非其道则有悔咎故必推原占决其可比者而比之筮谓占决卜度非谓以蓍也所比得元永贞则无咎元谓有君长之道永谓可以常久贞谓得正道上之比下必有此三者下之从上必求此三者则无咎也【山杨氏曰先王什伍其民郷田同井出入相友守望相助疾病相扶持比所以吉也众散民流用荡析离居凶可知矣○白云郭氏曰卦之一阳惟比得天位莫吉于此故直言吉○涑水司马氏曰原筮者比不可以茍合也比之道不可以不善也不可以不长久也不可以不正也故曰元永贞无咎○汉上朱氏曰凡物则危羣则强父子夫妇朋友未有危而不凶者人君为甚故比而吉○厚斋冯氏曰萃与比下体坤顺同上体水泽不相逺惟九四一爻有分权之象故元永贞言于五比下无分权者故元永贞言于卦义各有在也】
　　不宁方来后夫凶
　　人之不能自保其安宁方且来求亲比得所比则能保其安当其不宁之时固宜汲汲以求比若独立自恃求比之志不速而后则虽夫亦凶矣夫犹凶况柔弱者乎夫刚立之称曰子南夫也又曰是谓我非夫凡生天地之间者未有不相亲比而能自存者也虽刚强之至未有能独立者也比之道由两志相求两志不相求则暌矣君懐抚其下下亲辅【一作附】于上亲戚朋友乡党皆然故当上下合志以相从茍无相求之意则离而凶矣大抵人情相求则合相持则暌相持相待莫先也人之相亲固有道然而欲比之志不可缓也【进斋徐氏曰后夫凶如万国朝禹而防风后至天下归汉而田横不来隗嚣公孙述之徒皆是也】
　　本义比亲辅也九五以阳刚居上之中而得其正上下五隂比而从之以一人而抚万以四海而仰一人之象故筮者得之则当为人所亲辅然必再筮以自审有元善长永正固之徳然后可以当众之归而无咎其未比而有所不安者亦将皆来归之若又迟而后至则此交巳固彼来已晚而得凶矣若欲比人则亦以是而反观之耳【或问比卦大抵占得之多是人君为人所比之象朱子曰也不必拘若三家村中推一个人作头首也是为人所比也须自审自家才徳可以为之比否所以原筮元永贞也○问不宁方来后夫凶曰别人自相比了已既后于众人却要强去比他岂不为人所恶是取凶也后夫犹言后人亦是占中一义左齐崔武子卜娶妻卦云入于其宫不见其妻凶人以为凶他云先夫已当之矣彼云先夫则此云后夫正是一様语阳便是夫隂便是妇后夫凶言九五既为众隂所归若后面更添一个阳来则必凶古人如袁绍刘馥刘繇刘备之事可见两防不并栖之义○云峰胡氏曰之筮问之人者也不一则不専比之筮问其在我者也不再则不审曰吉曰无咎曰凶皆占辞吉乃上下相比之占统言之也无咎则所比者之占凶为比人者之占分言之也不宁方来指下四隂而言后夫凶指上一隂而言来者自来后者自后吾惟问我之可比不可比彼之来比不来比吾不问也此固王者大公之道而为九五之显比者也又曰原筮元永贞为比于人者言也本义又出比人之义言外意也】
　　彖曰比吉也
　　本义此三字疑衍文【朱子曰比吉也也字羡当云比吉比辅也下顺从也比辅也觧比字下顺从也觧吉字○嵩山晁氏曰王昭素谓多此也字】
　　比辅也下顺从也
　　比吉也比者吉之道也物相亲比乃吉道也比辅也释比之义比者相亲辅也下顺从也觧卦所以为比也五以阳居尊位羣下顺从以亲辅之所以为比也本义此以卦体释卦名义
　　原筮元永贞无咎以刚中也
　　推原筮【一作占】决相比之道得元永贞而后可以无咎所谓元永贞如五是也以阳刚居中正尽比道之善者也以阳刚当尊位为君徳元也居中得正能永而贞也卦辞本泛言比道彖言元永贞者九五以刚处中正是也
　　不宁方来上下应也
　　人之生不能保其安宁方且来求附比民不能自保故戴君以求宁君不能独立故保民以为安不宁而来比者上下相应也以圣人之公言之固至诚求天下之比以安民也以后王之私言之不求下民之附则危亡至矣故上下之志必相应也在卦言之上下羣隂比于五五比其众乃上下应也【朱子曰程云以圣人之公言之固至诚求天下之比以安民也以后王之私言之不求下民之附则危亡至矣葢且得他畏危亡之祸而求所以比附其民犹胜于全不頋者也】
　　后夫凶其道竆也
　　众必相比而后能遂其生天地之间未有不相亲比而能遂者也若相从之志不疾而后则不能成比虽夫亦凶矣无所亲比困屈以致凶竆之道也本义亦以卦体释卦辞刚中谓五上下谓五隂【云峰胡氏曰凡应字多谓刚柔两爻相应此则为上下五隂应乎五之刚又一例也师比皆一阳五隂师之应独重谓五应二将之任専也比之应则谓上下应五君之分严也其曰上下应者五隂皆当应也曰其道竆者上以一隂独不能应也易竆则变干上九竆之灾坤比上六皆曰其道竆皆不知变者】
　　象曰地上有水比先王以建万国亲诸侯
　　夫物相亲比而无间者莫如水在地上所以为比也先王观比之象以建万国亲诸侯建立万国所以比民也亲抚诸侯所以比天下也【朱子曰伊川言建万国以比民言民不可尽得而比故建诸侯使比民而天子所亲者诸侯而已这便是他比天下之道】
　　本义地上有水水比于地不容有间建国亲侯亦先王所以比于天下而无间者也彖意人来比我此取我徃比人【山杨氏曰水在地上相比而不离先王观比之象建国画地而封之为之属连使相亲比则诸侯知尊君亲上而天下从之矣○建安丘氏曰夫水与地相亲比有合无间也先王以建万国亲诸侯而不曰亲万国者葢人君以一身而居九重之上万国如此其广人民如此其众安得人人而亲比之必也分建万国而先亲诸侯使诸侯又亲万国之民则莫不尊君亲上而比于一矣○方塘徐氏曰彖言五隂比一阳象言一阳比五隂以互相发比之义尽矣○云峰胡氏曰师之容民畜众井田法也可以使民自相合而无间比之建国亲侯封建法也可使君与民相合而无间】
　　初六有孚比之无咎
　　初六比之始也相比之道以诚信为本中心不信而亲人人谁与之故比之始必有孚诚乃无咎也孚信之在中也【朱子曰孚有在阳爻者有在隂爻者伊川谓中虚信之本中实信之质是也○兰氏廷瑞曰易言有孚者二十一有言信其如此者有言有孚诚者】
　　有孚盈终来有他吉
　　诚信充实于内若物之盈满于缶中也缶质素之噐言若缶之盈实其中外不加文饰则终能来有他吉也他非此也外也若诚实充于内物无不信岂用饰外以求比乎诚信中实虽他外皆当感而来从孚信比之本也本义比之初贵乎有信则可以无咎矣若其充实则又有他吉也【朱子曰终来有他説将来似显比便有那周遍底意思○厚斋冯氏曰缶瓦噐尔雅云盎也初阳实六隂虚虚者缶也实者盈也○云峰胡氏曰与人交止于信亲比之初能有诚信所以比之无咎及其诚信充实则非特无咎又有他吉初六不与五应故曰有他大过九四中孚初九皆曰有他皆指非应而言但彼则戒其有他向之心此则许其有他至之吉也○沙随程氏曰终来有他吉者非初之时吉在后也○赵氏曰易六爻贵于正应其近而相得亦有不应者惟比诸爻不论应否而専以比五为义】
　　象曰比之初六有他吉也
　　言比之初六者比之道在乎始也始能有孚则终致有他之吉其始不诚终焉得吉上六之凶由无首也
　　六二比之自内贞吉
　　二与五为正应皆得中正以中正之道相比者也二处于内自内谓由己也择才而用虽在乎上而以身许国必由于己已以得君道合而进乃得正而吉也以中正之道应上之求乃自内也不自失也汲汲以求比者非君子自重之道乃自失也本义柔顺中正上应九五自内比外而得其贞吉之道也占者如是则正而吉矣【中溪张氏曰小人比而不周所恶于比者为其不正也茍比之以正则无恶于比矣五为比之主二其应也以隂从阳各当其位故曰贞吉○隆山李氏曰比之世隂皆求阳而非阳求隂故二之比五自内之外出应乎上者也○云峰胡氏曰初不系四之应而五应之故曰他四不系初之应而应乎五故曰外惟二本与五应故曰比之自内而又以正故吉凡卦以下卦为内上卦为外比六二言内六四言外内外卦之分见于此】
　　象曰比之自内不自失也
　　守己中正之道以待上之求乃不自失也易之为戒严密二虽中正质柔体顺故有贞吉自失之戒戒之自守以待上之求无乃渉后凶乎曰士之修己乃求上之道降志辱身非自重之道也故伊尹武侯救天下之心非不切必待礼至然后出也
　　本义得正则不自失矣【进斋徐氏曰二柔顺中正上应九五由内比外故曰自内以中相应故曰贞吉象言不自失者则又推原二之比五必当反求诸己自无所失而后可以比于人也】
　　六三比之匪人【匪非鬼反】
　　三不中正而所比皆不中正四隂柔而不中二有应而比初皆不中正匪人也比于匪人其失可知悔吝【一作咎】不假言也故可伤二之中正而谓之匪人随时取义各不同也【东莱吕氏曰二之中正本未尝有应而比初但三以私心观之故见其有应而比初耳葢君子之所为本公茍以私心观之则但见其私也三既看得二为小人故与二相比未尝得近君子之益反得近小人之损此三之罪非二之咎也爻辞随时取义最当详考】
　　本义隂柔不中正承乘应皆隂所比皆非其人之象其占大凶不言可知【朱子曰初应四四是外比于贤为比得其人二应五五为显比之君亦为比得其人惟三乃应上上为比之无首者故为比之匪人也○进斋徐氏曰匪人谓上六五为比主上独背之而六三位不中正复与之应是所比之非其人也○三山刘氏曰承乘应皆隂匪人之象凡居者之隣学者之友仕者之同僚皆所当戒也】
　　象曰比之匪人不亦伤乎
　　传人之相比求安吉也乃比于匪人必将【一无必将字】反得悔吝【一作咎】其亦可伤矣深戒失所比也【进斋徐氏曰三居不正之位而应上比之匪人也上比无首而凶己乃应之亦可伤矣马援劝隗嚣専意东方而隗嚣降蜀至于杀身亾宗为天下笑者非大可伤乎○云峰胡氏曰爻不言其大凶而夫子于象恻然痛悯之曰不亦伤乎即孟子哀哉之意令人惕然有深省处】
　　六四外比之贞吉
