<!-- { "loadSidebar": true } -->
　　传二为六五所畜止势不可进也五据在上之势岂可犯也二虽刚健之体然其处得中道故进止无失虽志于进度其势之不可则止而不行如车舆脱去【一有其字】轮輹谓不行也本义九二亦为六五所畜以其处中故能自止而不进有此象也【云峯胡氏曰初刚居刚性欲上进曰利已者勉其止也二刚中自能止而不行可谓知时者矣○汉上朱氏曰初刚正也二刚中也四五柔也柔能畜刚刚知其不可遽犯而安之时也夫气雄九军者或屈于賔赞之仪才力盖世者或听于委裘之命故曰大畜时也○童溪王氏曰小畜之九三见畜于六四而曰舆说辐四说其辐也大畜之九二受畜于六五又曰舆说輹是自说其輹也夫说人之辐与自说其輹语其势之逆顺盖有间矣何者九三刚过而九二则刚得中故也刚而得中则进止无失故象释之曰中无尤也○兰氏廷瑞曰小畜以一隂而畜五阳而六四为小畜之主近畜九三以小畜大以隂畜阳又非正应所以九三不受畜而有夫妻反目之象大畜则艮能止三阳之健九二在下卦之中而止受六五大君所畜以君畜臣以上畜下二五皆中又其正应居中相应何尤之有所以不同也】
　　象曰舆说輹中无尤也
　　传舆说輹而不行者盖其处得中道动不失宜故无过尤也善莫善于刚中柔中者不至于过柔耳刚中中而才也初九处不得中故戒以有危宜已二得中进止自无过差故但言舆说輹谓其能不行也不行则无尤矣初与二干体刚健而不足以进四与五隂柔而能止时之盛衰势之强弱学易者所宜深识也【息斋余氏曰小畜待隂廹之而后说辐故反目大畜才及中而自说其輹此有知几之吉彼有来廹之嫌故无尤】
　　九三良马逐利艰贞曰闲舆卫利有攸往【曰读为日】
　　传三刚健之极而上九之阳亦上进之物又处畜之极而思变也与三乃不相畜而志同相应以进者也三以刚健之才而在上者与合志而进其进如良马之驰逐言其速也虽其进之势【一作志】速不可恃其才之健与上之应而忘备与慎也故宜艰难其事而由贞正之道舆者用行之物卫者所以自防当自【一无自字】日常闲习其车舆与其防卫则利有攸往矣三干体而居正能贞者也当有锐进故戒以知难与不失其贞【一作正】也志既锐于进虽刚眀有时而失不得不诫也本义三以阳居健极上以阳居畜极极而通之时也又皆阳爻故不相畜而俱进有良马逐之象焉然过刚锐进故其占必戒以艰贞闲习乃利于有往也曰当为日月之日【朱子曰九三一爻不为所畜而欲进与上九合志同进俱为畜极而通之时故有良马逐何天之衢亨之象但上九已通达无碍只是滔滔去三过刚锐进故戒以艰贞闲习盖初二两爻皆为所畜独九三一爻自进耳问九六为正应皆隂皆阳则为无应独畜卦不尔何也曰阳遇隂则为隂所畜九三与上九皆阳皆欲上进故但以同类相求也小畜亦然○云峯胡氏曰闲习也日闲犹言时习闲舆卫又因二之舆三之马取象舆者乗内之二阳卫者防外之二隂良马逐者上一阳与已同志三逐上以上而下二阳又逐三以进之象也初利已戒其进也二说輹喜其不进也三可进矣而犹戒之艰难贞固日闲习舆卫之事者惧其可进而锐于进也二之舆既说輹而不进三复闲舆卫而不轻进至是则初之利已者三可利往矣○平庵项氏曰卫古书之称皆武卫也考工记周人上舆车有六等之数戈也人也殳也防也矛也轸也皆衞名○节斋蔡氏曰凡刚进而上遇柔则利遇刚则不利如大壮之四曰藩决不羸大畜之三曰良马逐皆前遇乎柔也大壮之初曰征凶三曰羝羊触藩羸其角大畜之初曰有厉利已皆前遇乎刚也】
　　象曰利有攸往上合志也
　　传所以利有攸往者以与在上者合志也上九阳性上进且畜已极故不下畜三而与【一有三字】合志上进也
　　六四童牛之牿元吉【牿古毒反】
　　传以位而言则四下应于初畜初者也初居最下阳之微者微而畜之则易制犹童牛而加牿大善而吉也槩论畜道则四艮体居上位而得正是以正徳居大臣之位当畜之任者也大臣之任上畜止人君之邪心下畜止天下之恶人【一无人字】人之恶止于初则易既盛而后禁则扞格而难胜故上之恶既甚则虽圣人救之不能免违拂下之恶既甚则虽圣人治之不能免刑戮莫若止之于初如童牛而加牿则元吉也牛之性觝触以角故牿以制之若童犊始角而加之以牿使觝触之性不发则易而无伤以况六四能畜止上下之恶于未发之前则大善之吉也【程子曰敎人之术若童牛之牿当其未能触时已先制之其次则豮豕之牙豕之有牙既已难制以百方制之终不能使之改惟豮其势则自调伏虽有牙亦不能为害如有不率敎之人却须置其槚楚别以道格其心则不须槚楚将自化矣○蓝田吕氏曰六四六五皆以柔畜刚止健者也牛之刚健在角豕之刚健在牙○厚斋冯氏曰小畜之畜干者六四也九居五为之助者也大畜之畜阳者六四六五也九居上为之助者也夫外无阳爻则坤顺而不能畜内无隂爻则同类而不相畜然则成大畜之义者在艮之上九而能畜干之阳者在艮之六四六五也○建安丘氏曰或谓小畜大畜皆以六四下畜干初在小畜有复自道之吉在大畜有有厉利已之戒何也曰小畜以防畜干防隂卦也而四又柔爻故未能畜初大畜以艮畜干艮阳卦也四虽柔爻而实艮体故初为所畜而不能进二爻虽同为柔而防艮畜干之义异矣】
　　本义童者未角之称牿施横木于牛角以防其触诗所谓楅衡者也止之于未角之时为力则易大善之吉也故其象占如此学记曰禁于未发之谓豫正此意也【朱子诗传曰楅衡施于牛角所以止触也周礼封人凡祭饰其牛牲设其楅衡学记禁于未发之谓豫注云豫者先事之谓○云峯胡氏曰祭天地之牛角茧栗童则犹未有角其天全矣此时牿之禁于未发者也用力甚易故其占大善而吉】
　　象曰六四元吉有喜也
　　传天下之恶已盛而止之则上劳于禁制而下伤于刑诛故畜止于微小之前则大善而吉不劳而无伤故可喜也四之畜初是也上畜亦然
　　六五豮豕之牙吉【豮符云反】
　　传六五居君位止畜天下之邪恶夫以亿兆之众发其邪欲之心人君欲力以制之虽宻法严刑不能胜也夫物有总摄事有机防圣人操得其要则视【一无视字】亿兆之心犹一心道之斯行止之则戢故不劳而治其用若豮豕之牙也豕刚躁之物而牙为猛利若强制其牙则用力劳而不能止其躁猛虽絷之维之不能使之变也若豮去其势则牙虽存而刚躁自止其用如此所以吉也君子发豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动苟不知敎而廹于饥寒虽刑杀日施其能胜亿兆利欲之心乎圣人则知所以止之之道不尚威刑而修政敎使之有农【一作耕】桑之业知防耻之道虽赏之不窃矣故止恶之道在知其本得其要而已不严刑于彼而修政于此是犹患牙之利不制其牙而豮其势也【程子曰豮豕之牙豕牙最能啮害人只制其牙如何制得今人为恶却只就他恶禁之便无由禁止此见圣人机防处○进斋徐氏曰牡豕曰豭攻其特而去之曰豮所以去其势也豕之害物在牙人不能去其牙之猛利惟去其势以絶其刚躁之性则牙虽存亦不能害物矣豕牙二也豮之者五也二阳已壮则难制五得其要领而能制也制于已壮之后犹欲去豕牙之害而豮之此用柔畜刚之道也】本义阳已进而止之不若初之易矣然以柔居中而当尊位是以得其机防而可制故其象如此占虽吉而不言元也【朱子曰大畜下三爻取其能自畜而不进上三爻取其能畜彼而不使进然四能止之于初故为力易五则阳己进而止之则难但以柔居尊得其机防可制故亦吉但不能如四之元吉耳○云峯胡氏曰初之阳未进而止之用力犹易二阳己进则亦难矣六五柔中居尊故得其机防而可制如豮豕然然已不如初之易故曰吉而不如初之元吉也或曰牛与豕皆隂物而以象阳者何也曰牛之刚在角豕之刚在牙四五下畜二刚盖取牿牛防其角豮豕防其牙之象也】
　　象曰六五之吉有庆也
　　传在上者不知止恶之方严刑以适民欲则其伤甚而无功若知其本制之有道则不劳无伤而俗革天下之福庆也
　　上九何天之衢亨
　　传予闻之胡先生曰天之衢亨误加何字事极则反理之常也故畜极而亨小畜畜之小故极而成大畜畜之大故极而散极既当变又阳性上行故遂散也天衢天路也谓虚空之中云气飞鸟往来故谓之天衢天衢之亨谓其亨通旷濶无有蔽阻也在畜道则变矣变而亨非畜道之亨也本义何天之衢言何其通逹之甚也畜极而通豁达无碍故其象占如此【朱子曰何天之衢亨或如伊川说衍一何字亦不可知○陈氏曰阳久被抑今而亨通故曰何讶之也实喜之也○双湖胡氏曰艮为径路衢亦路也在上故为天衢○厚斋冯氏曰五天位也上位乎天之上干三阳上达于此之路故曰天衢○云峯胡氏曰随畜随发不足为大畜惟畜之极而通豁达无碍如天衢然何之一字赞之之辞也盖曰是何通达之甚如此也此不徒为仕者之占大学章句所谓用力之久一旦豁然贯通者亦是此意多识前言往行以畜其徳者以之可也】
　　象曰何天之衢道大行也
　　传何以谓之天衢以其无止碍道路大通行也以天衢非常语故象特设问曰何谓天之衢以道路大通行取空豁之状也以象有何字故爻下亦误加之【开封耿氏曰下体受畜者也上体畜下者也受畜者至于九三则良马逐矣无复如初二也畜下者至于上九则天衢亨矣无复如四五也○白云郭氏曰观童牛之牿则知有厉利已矣观豮豕之牙则知舆说輹矣观良马逐则知何天之衢亨矣盖干健为艮所止是以三爻各相类○建安丘氏曰大畜六爻上三爻艮为畜者也下三爻干受畜者也初与四应受四之畜者故初言有厉利己四言童牛之牿二与五应受五之畜者故二言舆说輹而五言豮豕之牙此四爻皆已成畜者也至三与上应始与上合志而同进故三言良马逐而上言天衢亨也畜而至此畜道散矣】
　　【震下艮上】
　　传颐序卦物畜然后可飬故受之以颐夫物既畜聚则必有以飬之无飬则不能存息颐所以次大畜也卦上艮下震上下二阳爻中含四隂上止而下动外实而中虗人颐颔之象也颐飬也人口所以饮食飬人之身故名为颐圣人设卦推飬之义大至于天地飬育万物圣人飬贤以及万民与人之飬生飬形飬徳飬人皆颐飬之道也动息节宣以飬生也饮食衣服以飬形也威仪行义以飬徳也推己及物以飬人也
　　颐贞吉观颐自求口实
　　传颐之道以正则吉也人之飬身飬徳飬人飬于人皆以正道则吉也天地造化飬育万物各得其宜者亦正而已矣观颐自求口实观人之所颐与其自求口实之道则善恶吉凶可见矣【平庵项氏曰颐贞吉总言一卦之义观颐自求口实乃观颐之道○中溪张氏曰观颐者观其所飬之道于人也主上下二阳言阳为实唯实故能飬人自求口实者观其自飬之道于已也主中四隂而言隂为虗唯虗故求口实阳实则能飬隂隂虗则受飬于阳颐飬之道当以静为本静则知止而不妄求所以得贞而吉一累于动専为口体之奉则失所飬之正而凶矣】
