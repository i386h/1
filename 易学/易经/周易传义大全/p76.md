<!-- { "loadSidebar": true } -->
　　传卦才有此四者成恒之义也刚上而柔下谓干之初上居于四坤之初【一作四】下居于初刚爻上而柔爻下也二爻易处则成震巽震上巽下亦刚上而柔下也刚处上而柔居下乃恒道也雷风相与雷震则风二者相湏交助其势故云相与乃其常也巽而动下巽顺上震动爲以巽而动天地造化恒久不已者顺动而已巽而动常久之道也动而不顺岂能常也刚柔皆应【一有恒字】一卦刚柔之爻皆相应刚柔相应理之常也此四者恒之道也卦所以为恒也【双湖胡氏曰刚上柔下乾坤交而雷风相与矣巽而后动卦体成而刚柔皆应矣此名卦所以有取于恒也○兼山郭氏曰刚上柔下刚柔之常也雷风相与二气之常也刚柔皆应交感之常也○童溪王氏曰恒之六爻刚柔皆应自初至上三刚三柔各居相应之地理之常也○中溪张氏曰不能体常者不可以尽变不能尽变者不可以体常天地所以能常久者以其能尽变也经曰易穷则变变则通通则久乆而无者其变之谓乎知柔上刚下者爲变则知刚上柔下者爲常矣知震雷暴风爲变则知雷风相与爲常矣】
　　本义以卦体卦象卦德释卦名义或以卦变言刚上柔下之义曰恒自丰来刚上居二柔下居初也亦通【云峯胡氏曰咸以卦体卦德卦象释卦辞恒亦叠是三者仅以释卦名义葢咸之感者易知恒之所以爲久者未易知也】
　　恒亨无咎利贞久于其道也
　　传恒之道可致亨而无过咎但所恒宜得其正失正则非可恒之道也故曰久于其道其道可恒之正道也不恒其德与恒于不正皆不能亨而有咎也【云峯胡氏曰咸恒皆言利贞咸止而说即是贞恒巽而动动未必贞也故彖详焉】
　　天地之道恒久而不已也
　　传天地之所以不已葢有恒久之道人能恒于可恒之道则合天地之理也本义恒固能亨且无咎矣然必利于正乃爲久于其道不正则久非其道矣天地之道所以长久亦以正而已矣【朱子曰正便能久天地之道恒久而不已这个只是说久○双湖胡氏曰亨无咎者以其利在于贞也恒久之大者莫如天地天地之道亦贞观而已卦自乾坤交故以天地言也】
　　利有攸徃终则有始也
　　传天下【一作地】之理未有不动而能恒者也动则终而复始所以恒而不穷凡天地所生之物虽山岳之坚厚未有能不变者也故恒非一定之谓也一定则不能恒矣唯随时变易乃常道也故云利有攸徃明理之如是惧人之泥于常也【或问易传云恒非一定之谓一定则不能恒矣唯随时变易乃常道也窃谓有不一定而随时变易者有一定而不可变易者朱子曰他政是论物理之始终变易所以爲恒而不穷处然所谓不易者亦湏有变通乃能不穷如君尊臣卑分固不易然上下不交也不得父子固是亲亲然所谓命士以上父子皆异宫则又有变焉唯其如此所以爲恒论其体终是常然体之常所以爲用之变用之变所以爲体之常又曰恒非一定之谓故昼则必夜夜而复昼寒则必暑暑而复寒若一定则不能常也其在人冬日则饮汤夏日则饮水可以仕则仕可以止则止今日道合便从明日不合则去又如孟子辞齐王之金而受薛宋之餽皆随时变易故可以爲常也○能常而后能变能常而不已所以能变及其变也常亦只在其中伊川却说变而后能常非是○童溪王氏曰天地之道自百刻积而爲昼夜自昼夜积而爲寒暑昼夜寒暑相爲徃来迟速进退机缄不停故终始相循如环无端者葢有恒而然也唯其有恒故有徃而利如此也如使有徃而不利则止有今日之昼夜今岁之寒暑乌有来日昼夜来岁寒暑乎】
　　本义久于其道终也利有攸徃始也动静相生循环之理然必静为主也【临川异氏曰天地之道非以一定爲可恒久以其变易相禅运动不已也所谓利有攸徃者欲其终则复始如环无端而后可恒久也○双湖胡氏曰利有攸徃者以二体相仍终则有始也巽终于三有震阳以始之震终于上又有巽隂以始之无间容息也○云峯胡氏曰本义释干彖曰始即元也终则贞也不终则无始不贞则无以为元干言天道之终始此言人之于道其始终当如此不贞无以爲元不静无以爲动其爲始终循环之妙一也】
　　日月得天而能久照四时变化而能久成圣人久于其道而天下化成观其所恒而天地万物之情可见矣传此极言常理日月隂阳之精【一有二字】气耳唯其顺天之道徃来盈缩故能久照而不已得天顺天理也四时隂阳之气耳徃来变化生成万物亦以得天故常久不已圣人以常久之道行之有常而天下化之以成美俗也观其所恒谓观日月之久照四时之久成圣人之道所以能常乆之理观此则天地万物之情理可见矣天地常久之道天下常久之理非知道者孰能识之本义极言恒久之道【朱子曰物各有个情有个人在此决定是有个羞恶恻隐是非辞譲之情性只是个物事情却多般或起或灭然而头面却只一般长长恁地这便是观其所恒而天地万物之情可见之义○诚斋杨氏曰天地能变故三百六十五度之推移终古而不息日月能变故或一月一周天或一岁一周天故其明不已四时能变故温凉者继之以寒凛寒凛者继之以溽暑循环不已即是而推无非由变而恒恒而变也○白云郭氏曰彖言所以爲恒者四刚上而柔下雷风相与巽而动刚柔相应是也又言恒之所以爲道者二久于其道也终则有始也久于其道虽天地亦如之终则有始虽日月四时亦如之此所以见天地万物之情也】
　　象曰雷风恒君子以立不易方
　　传君子观雷风相与成恒之象以常久其德自立于大中常久之道不变易其方所也【西溪李氏曰雷风天下之至震动者众人当雷风震动之时必仓皇自失改其常度唯德至于舜然后弗迷是舜能有常故处风雷震动之时视如平日可见胸中之有常故君子于此当立不易方若做个事确尔如是初不因人作辍也○建安丘氏曰巽入也而在内震出也而在外二物各居其位则谓之恒故君子体之而立不易方方者理之所不可易者若雷入而从风风出而从雷二物易位而相从则谓之益矣故君子体之亦有迁改之义此恒益二象之所以不同也○云峯胡氏曰雷风虽变而有不变者存体雷风之变者爲我之不变者善体雷风者也○童溪王氏曰大学曰于止知其所止而其所止之目则曰爲人君止于仁爲人臣止于敬爲人子止于孝爲人父止于慈与国人交止于信此不易之地也君子立其身于此地则所谓有常之德也】
　　初六浚恒贞凶无攸利
　　传初居下而四爲正应柔暗之人能守常而不能度势四震体而阳性以刚居高志上而不下又爲二三所隔应初之志异乎常矣而初乃求望之深是知常而不知变也浚深之也浚恒谓求恒之深也守常而不度势求望于上之深坚固守此凶之道也泥常如此无所徃而利矣世之责望故素而致悔咎【一作吝】者皆浚恒者也志既上求之深是不能恒安其处者也柔防而不恒安其处亦致凶之道凡卦之初终浅与深防与盛之地也在下而求深亦不知时矣本义初与四为正应理之常也然初居下而在初未可以深有所求四震体而阳性上而不下又为二三所隔应初之意异乎常矣初之柔暗不能度势又以隂居巽下为巽之主其性务入故深以常理求之浚恒之象也占者如此则虽贞亦凶而无所利矣【或问浚恒贞凶恐是不安其常而深以常理求人之象朱子曰未见有不安其常之象只是欲深以常理求人耳○云峯胡氏曰此以时位言也本义兼卦德言震体性上而不下初爲巽主其性务入两性字得其指矣二四相应固理之常时方初也而深以常理入之虽贞亦凶矣○双湖胡氏曰恒初乃咸上之反兑泽反爲巽入故冇浚恒象爻不正故戒以贞亦凶况于不贞乎○汉上朱氏曰初居巽下以深入爲恒上居震极以震动为恒在始而求深在上而好动皆凶道也初如未信而諌未信而劳其民之类上如秦皇汉武之类是也】
　　象曰浚恒之凶始求深也
　　传居恒之始【一作常】而求望于上之深是知常而不知【一无知字】度势之甚也所以凶隂暗不得恒之宜也【或问刘蕡程子曰浚恒之凶始求深也曰然则宜如何曰尺蠖之屈以求伸也踈逖小臣一旦欲以新间旧难矣○中溪张氏曰初以隂柔而居下相应之始而求望于九四者太深是以凶也○进斋徐氏曰大凡交际之道自有浅深交之深则可求之深若交浅而遽以深望之岂常理哉】
　　九二悔亡
　　传在恒之义居得其正则常道也九阳爻居隂位非常理也处非其常本当有悔而九二以中德而应于五五复居中以中而应中其处与动皆得中也是能恒久于中也能恒久【一无久字】于中则不失正矣中重于正中则正矣正不必中也九二以刚中之德而应于中德之胜也足以亡其悔矣人能识重轻之势则可以言易矣【或问伊川云中无不正正未必中如何朱子曰如君子而时中则是中无不正若君子有时乎不中即正未必中葢正是骨子好了而所作事未有恰好处故未必中也又曰中重于正正不必中一件物事自以爲正却有不中在且如饥渴饮食是正若过些了便非中节中节处乃中也责善正也父子之间不责善】
　　本义以阳居隂本当有悔以其久中故得亡也【中溪张氏曰二以阳而居隂非恒也处非其恒宜有悔也然二五相应唯能恒久于中道守而不变其悔乃亡○云峯胡氏曰咸恒六爻非不相应得者不过悔亡而已咸九四曰贞吉悔亡九居四非贞也故必贞然后悔亡恒九二亦非贞也但曰悔亡而不勉以贞何也咸九四不正又不中恒九二不正而得中是爲久于中者也所谓中重于正者此也○沙随程氏曰大壮九二觧初六及本爻皆不着其所以然葢以爻明之也】
　　象曰九二悔亡能久中也
　　传所以得悔亡者由其能恒久于中也人能恒久于中岂止亡其悔德之善也【张子曰以阳系隂用以为常不能无悔以其久中故免○临川呉氏曰有悔而悔亡者以能常久于中而不过于刚也○白云郭氏曰可久之道无他中焉而已矣过犹不及皆非可久也○云峯胡氏曰九二提出能久中三字诸爻不中故不久皆可见也】
　　九三不恒其德或承之羞贞吝
　　传三阳爻居阳位处得其位是其常处也乃志从于上六不唯隂阳相应风复从雷于恒处而不处不恒之人也其德不恒则羞辱或承之矣或承之谓有时而至也贞吝固守不恒以爲恒岂不可羞吝乎本义位虽得正然过刚不中志从于上不能久于其所故为不恒其德或承之羞之象或者不知其何人之辞承奉也言人皆得奉而进之不知其所自来也贞吝者正而不恒爲可羞吝申戒占者之辞【朱子曰承如承奉之承如人送羞辱与之也○兼山郭氏曰九三刚已过中而巽为不果进退无常不恒其德者也○中溪张氏曰三以刚躁而处雷风之交德之不恒者也不恒其德则或承受其羞辱矣虽贞亦吝○云峯胡氏曰九二得中故悔亡九三不中故羞且吝葢在恒之时二爲久于中三不中则不能久也○厚斋冯氏曰巽爲进退不果九二与九三同也然九二以刚处柔而位得中是以悔亡九三过刚而不中其究爲躁卦是以不恒其德也六五体震而以柔处尊位而得中故爲恒其德象意甚明】
　　象曰不恒其德无所容也
