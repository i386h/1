<!-- { "loadSidebar": true } -->
　　四与初不相应而五比之外比于五乃得贞正而吉也君臣相比正也相比相与宜也五刚阳中正贤也居尊位在上也亲贤从上比之正也故为贞吉以六居四亦为得正之义又隂柔不中之人能比于刚明中正之贤乃得正而吉也又比贤从上必以正道则吉也数説相须其义始备本义以柔居柔外比九五为得其正吉之道也占者如是则正而吉矣【王氏湘卿曰五为比主六二自内卦比之六四自外卦比之二四隂皆得正故皆贞吉○赵氏曰外有可比则为贞吉不必应而后为正也○云峰胡氏曰初六内也九五外也四宜应内者内无可比而比乎五义之与比而无适莫者是舎柔暗而比刚明得正而吉之道也】
　　象曰外比于贤以从上也
　　外比谓从五也五刚明中正之贤又居君位四比之是比贤且从上所以吉也【中溪张氏曰以位言之五在四之外也五有刚中之徳贤而在上四外比而佐之即彖所谓比辅也君刚臣柔以下从上故曰贞吉】
　　九五显比王用三驱失前禽邑人不诫吉【驱匡愚反】
　　五居君位处中得正尽比道之善者也人君比天下之道当显明其比道而已如诚意以待物恕己以及人政施仁使天下蒙其恵泽是人君亲比天下之道也如是天下孰不亲比于上若乃暴其小仁违道干誉欲以求下之比其道亦狭矣其能得天下之比乎故圣人以九五尽比道之正取三驱为喻曰王用三驱失前禽邑人不诫吉先王以四时之畋不可废也故推其仁心为三驱之礼乃礼所谓天子不合围也成汤祝网是其义也天子之畋围合其三面前开一路使之可去不忍尽物好生之仁也只取其不用命者不出而反入者也禽兽前去者皆免矣故曰失前禽也王者显用其比道天下自然来比来者抚之固不煦煦【一作呴呴】然求比于物若田之三驱禽之去者从而不追来者则取之也此王道之大所以其民皞皞而莫知为之者也邑人不诫吉言其至公不私无逺迩亲疎之别也邑者居邑易中所言邑皆同王者所都诸侯国中也诫期约也待物之一不期诫于居邑如是则吉也圣人以大公无私治天下于显比见之矣非唯人君比天下之道如此大率人之相比莫不然以臣于君言之竭其忠诚致其才力乃显其比【一作比其】君之道也用之与否在君而已不可阿谀逢迎求其比己也在朋友亦然修身诚意以待之亲己与否在人而已不可巧言令色曲求茍合以求人之比己也于乡党亲戚于众人莫不皆然三驱失前禽之义也【或问伊川觧显比王用三驱失前禽所谓来者抚之去者不追与失前禽而杀不去者所譬颇不相类如何朱子曰田猎之礼置旃以为门刈草以为长围田猎者自门驱而入禽兽向我而出者皆免惟被驱而入者皆获故以前禽比去者不追获者譬来则取之大意如此无缘得一一相似伊川觧此句不须疑但邑人不诫吉一句似可疑恐易之文义不如此耳○进斋徐氏曰五以刚健之徳而居正中之位能显明比道于天下比以显言则天下皆依光之臣近光之民矣其吉可知王者田猎合三面之网而开其一面以驱逐禽兽至再至三使之可去其顺而来者则取之以喻下四隂之顺乎五也其逆而去者则舎之以喻上一隂之背乎五也前禽指上六也一卦五隂而四隂从阳上独背之是失前禽也然圣人虽无心于留天下而天下自不能释然于圣人有不待告诫而自然顺从之者矣故曰邑人不诫吉】本义一阳居尊刚健中正卦之羣隂皆来比已显其比而无私如天子不合围开一面之网来者不拒去者不追故为用三驱失前禽而邑人不诫之象葢虽私属亦喻上意不相警备以求必得也凡此皆吉之道占者如是则吉也【朱子曰邑人不诫葢上之人显明其比道而不必人之从己而其私属亦化之不相戒约而自然从己也　邑人不诫如有闻无声言其自不消相告诫又如归市者不止耕者不变相似○林氏栗曰阳为明故称显比○沙随程氏曰比卦师之反也故九五喻王者之田○云峰胡氏曰诸隂爻皆言比之隂比阳也五言显比阳为隂之所比也比易近于私王者之比大公至正显然于天下而无私三驱失前禽此成汤祝纲之心也师比之五俱取禽象师之田有禽害物之禽也比之前禽背己之禽也在师则执之王者之义也在比能失之王者之仁也然使邑人不喻上意或有惟恐失之之心则禽无遗类其仁不广矣未可以吉言也】
　　象曰显比之吉位正中也
　　显比所以吉者以其所居之位得正中也处正中之地乃由正中之道也比以不偏为善故云正中凡言正中者其处正得中也比与随是也言中正者得中与正也讼与需是也
　　舍逆取顺失前禽也【舍音舍】
　　礼取不用命者乃是舍顺取逆也顺命而去者皆免矣比以向背而言谓去者为逆来者为顺也故所失者前去之禽也言来者抚之去者不追也【建安丘氏曰舎逆谓舎上一隂而隂以乘阳为逆也取顺谓取下四隂而隂以承阳为顺也失上一隂故曰失前禽】
　　邑人不诫上使中也
　　不期诫于亲近上之使下中平不偏逺近如一也本义由上之徳使不偏也【云峰胡氏曰使字与师六五同师之使不当谁使之五也比之使中谁使之亦五也】
　　上六比之无首凶
　　六居上比之终也首谓始也凡比之道其始善则其终善矣有其始而无其终者或有矣未有无其始而有终者也故比之无首至终则凶也此据比终而言然上六隂柔不中处险之极固非克终者也始比不以道隙于终者天下多矣本义隂柔居上无以比下凶之道也故为无首之象而其占则凶也【厚斋冯氏曰以六位自下言之初始而上终初本而上末以全体自上观之上首而初足上角而初尾干姤艮贲既未济之象可见上六无首不能率众以比于君之象言无能为首也与干用九辞同而旨异○沙随程氏曰卦言其才则夫当顺从而不可后爻言其变则首当统下而不可无其凶一也○云峰胡氏曰王弼云干刚恶首比吉恶后上六居五之后比之不先即卦辞所谓后夫凶者也诸家皆依之惟本义则与后夫之取义不同葢干以六爻阳刚尽变而为坤之隂柔故曰无首比以隂柔居上亦曰无首者干之无首刚而能柔不为首也故吉比之无首隂柔不足为首也故凶然卦辞恶其后爻辞恶其无首葢其才既不足以髙人又不能自卑以从人其凶同耳两义亦自相贯】
　　象曰比之无首无所终也
　　比既无首何所终乎相比有首犹或终违始不以道终复何保故曰无所终也本义以上下之象言之则为无首以终始之象言之则为无终无首则无终矣【云峰胡氏曰隂柔在上其徳不足以为首无以比下其效不能以有终○建安丘氏曰比卦六爻一阳五隂九五居得尊位为显比之主五隂爻皆求比者也比贵急不贵缓彖曰后夫凶是也初六比之始先于比者故有他吉上六比之终后于比者故无首凶二以应五而内比四以承五而外比以柔比刚得比之正者故皆曰贞吉三于五非近非应不知比五反应上六无位之爻此所以有匪人之伤也欤】
　　【干下巽上】
　　小畜序卦比必有所畜故受之以小畜物相比附则为聚聚畜也又相亲比则志相畜小畜所以次比也畜止也止则聚矣为卦巽上干下干在上之物乃居巽下夫畜止刚健莫如巽顺为巽所畜故为畜也然巽隂也其体柔顺唯能以巽顺柔其刚健非能力止之也畜道之小者也又四以一隂得位为五阳所説得位得柔巽之道也能畜羣阳之志是以为畜也小畜谓以小畜大所畜聚者小所畜之事小以隂故也彖専以六四畜诸阳为成卦之义不言二体葢举其重者【或以小畜为臣畜君以大畜为君畜臣程子曰不必如此大畜只是所畜者大小畜只是所畜者小不必指定一件事便是君畜臣臣畜君皆是这道理随大小用○或问有説此卦作巽体顺是小人以柔顺畜君子以虚体卑辞相拘系其畜止人术甚小而无大谋大作故曰小畜不知如何朱子曰易不可専就人上説且就隂阳上看分明巽畜干隂畜阳故谓之小若配之人事则为小人畜君子也得为臣畜君也得为因小小事畜止也得不可泥定事説○南轩张氏曰以大畜小以隂畜阳天地之大经古今之通义也然事有出于一时不独天下国家凡百君子之欲行事小人得以扰系之大事之将就小物得以邀阻之皆小畜也○白云郭氏曰有止而畜之者畜之大也有入而畜之者畜之小也】
　　小畜亨密云不雨自我西郊【畜勑六反大畜卦同】
　　云隂阳之气二气交而和则相畜固而成雨阳倡而隂和顺也故和若隂先阳倡不顺也故不和不和则不能成雨云之畜聚虽密而不【一有能字】成雨者自西郊故也东北阳方西南隂方自隂倡故不和而不能成雨以人观之云气之兴皆自四逺故云郊据西而言故云自我畜阳者四畜之主也【或问密云不雨自我西郊程子曰西郊隂所凡雨须阳倡乃成隂倡则不成矣今云过西则雨过东则否是其义也所谓尚徃者隂自西而徃不待阳矣○建安丘氏曰干本在上之物今在巽下则为柔所畜故曰小畜巽为隂干为阳惟巽顺为能畜干健之性但六四以一隂而畜止五阳能系其志而不能固其志此又畜道之小者也夫物畜则止止极则行故小畜亦有亨义密云隂气也自二至四互兑属西方故曰西郊四以柔居柔故有此象自我指四也凡云自东而西则雨自西而东则不雨隂先倡也小畜以柔为主不能固阳而止之故云虽密而不雨】
　　本义防亦三画卦之名一隂伏于二阳之下故其徳为防为入其象为风为木小隂也畜止之之义也上防下干以隂畜阳又卦唯六四一隂上下五阳皆为所畜故为小畜又以隂畜阳能系而不能固亦为所畜者小之象内健外防二五皆阳各居一卦之中而用事有刚而能中其志得行之象故其占当得亨通然畜未极而施未行故有密云不雨自我西郊之象葢密云隂物西郊隂方我者文王自我也文王演易于羑里视岐周为西方正小畜之时也筮者得之则占亦如其象云【朱子曰小畜是以防之柔顺而畜三阳畜他不住大畜则以艮畜干畜得有力所以唤作大畜小畜亨是説阳縁隂畜他不住故阳得自亨横渠言易为君子谋不为小人谋凡言亨皆是説阳到得説隂处便分晓説道小人吉亨字便是下面刚中而志行乃亨○问密云不雨自我西郊曰此是以防畜干防顺干健畜他不得故不能雨○沙随程氏曰不雨者未能施泽也人臣道盛而未得君之象○胡氏旦曰文王当纣之时左右憸人终不能以止其进以此知文王志在明夷而道在小畜○云峰胡氏曰自乾坤而下屯蒙需讼师比皆三男阳卦用事至此方见防之一隂用事而以小畜名焉尊阳也隂之畜阳唯能以防入柔其刚健非能力制之故阳之亨自若也小过六五爻辞与小畜彖辞同文王之意谓一隂畜乎五阳隂有所不及不能成雨也周公之意谓四隂过乎二阳阳有所不及亦不能成雨也隂不及不许小者之畜阳不及不许小者之过何也易固为尊阳作也本义以为文王之事何也下畜上小畜大正为文王与纣之事但能用柔防之道以止畜其恶然终不能大有所为文王观象而适有防于心故以其所遭者而言之】
　　彖曰小畜柔得位而上下应之曰小畜
