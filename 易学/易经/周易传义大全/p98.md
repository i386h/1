<!-- { "loadSidebar": true } -->
　　传姤序卦夬决也决必有遇故受之以姤姤遇也决判也物之决判则有遇合本合则何遇姤所以次夬也为卦干上巽下以二体言之风行天下天之下者万物也风之行无不经触乃遇之象又一隂始生于下隂与阳遇也故为姤【邵子曰复次剥明治生于乱乎姤次夬明乱生于治乎时哉时哉未有剥而不复夬而不姤者防乎其防邦家其长子孙其昌是以圣人贵未然之防是谓易之大纲○厚斋冯氏曰古文姤作遘遇也亦婚媾也以女遇男为象王洙易改为今文为姤杂卦犹是古文郑本同】
　　姤女壮勿用取女【姤古豆反取七喻反】
　　传一隂始生自是而长渐以盛大是女之将长壮也隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也女渐壮则失男女之正家道败矣姤虽一隂甚微然有渐壮之道所以戒也本义姤遇也决尽则为纯干四月之卦至姤然后一隂可见而为五月之卦以其本非所望而卒然值之如不期而遇者故为遇遇已非正又一隂而遇五阳则女徳不贞而壮之甚也取以自配必害乎阳故其象占如此【朱子曰不是说隂渐长为女壮乃是一隂遇五阳○姤卦上五爻皆阳下面一隂生五阳便立不住了○中溪张氏曰姤一隂方生始与阳遇而遽曰女壮何也盖隂阳往来机不容息未有剥而不复者亦未有夬而不姤者夫一隂方决于上而一隂已生于下阳不拟隂之来而与之邂逅故名曰姤自姤以往为遯为否为观为剥为坤皆初六之为也非女壮而何女壮则男弱故以勿用取女戒之也○诚斋杨氏曰隂阳之相为消长如循环然剥者阳之消然剥极为复不旋踵而一阳生夬者隂之消然夬极为姤不旋踵而一隂生当一阳之生也圣人未敢为君子而喜必曰朋来无咎言一阳未易胜五隂也当一隂之生也圣人已为君子而忧遽曰女壮言一隂已有敌五阳之志也既曰女壮又曰勿用取女申戒五阳以勿轻一隂之微而亲防之也○云峰胡氏曰女壮诸家皆以为一隂有将盛之渐本义以为一隂当五阳已有女壮之象本义于复曰剥尽则为纯坤十月之卦而阳气已生于下积之逾月而复一阳之体始成而来复于阳言其理生之渐于隂不言者亦扶阳抑隂之意也况谓之复者本失之而今来复谓之姤者本非所望者而卒然值之也哉】
　　彖曰姤遇也柔遇刚也
　　传姤之义遇也卦之为姤以柔遇刚也一隂方生始与阳相遇也本义释卦名【或问隂何以比小人朱子曰有时如此平看之则都好以类言之则有不好然亦只是皮不好骨子却好大扺发生都即是一个阳气只是有消长阳长一分下面隂生一分又不是讨个隂来即是阳消处便是隂故阳来谓之复复者是本来物事隂来谓之姤姤是偶然相遇○李氏元量曰夬之一隂不为主者隂往而穷也故曰刚决柔姤之五阳不为主者隂来而信也故曰柔遇刚月建一隂月曰防賔则隂为主而阳已为之賔矣是姤主隂遇阳而为言也】
　　勿用取女不可与长也
　　传一隂既生渐长而盛隂盛则阳衰矣取女者欲长乆而成家也此渐盛之隂将消胜于阳不可与之长乆也凡女子小人夷狄势苟渐盛何可与乆也故戒勿用取如是之女本义释卦辞【隆山李氏曰以一隂遇五阳女下于男即相比附有女不正之象故曰勿用取女咸所以取女吉者以男下女得婚姻正礼故也若蒙之六三以隂而先求阳其行不顺故亦曰勿用取女】
　　天地相遇品物咸章也
　　传隂始生于下与阳相遇天地相遇也隂阳不相交遇则万物不生天地相遇则化育庶类品物咸章万物章明也本义以卦体言【朱子曰大率姤是一个女遇五阳是个不正当底如人尽夫也之事圣人去这里又看见得那天地相遇底道理出来○隆山李氏曰姤巽下干上有以坤之初六变干初九之义是为天地相遇之象以画观之则一隂之生是为五月五月在辰为午南离之光所照耀者也万物相见乎离而蕃衍乎大夏非品物咸章而何○中溪张氏曰五阳在上而一隂生于下以隂遇阳是天地相遇也于时为夏至夫天地不遇则已遇则品物皆茂育而章着矣万物相见乎离亦有品物咸章之义】
　　刚遇中正天下大行也
　　传以卦才言也五与二皆以阳刚居中与正以中正相遇也君得刚中之臣臣遇中正之君君臣以刚阳遇中正其道可以大行于天下矣
　　本义指九五【朱子曰姤是不好底卦然天地相遇品物咸章刚遇中正天下大行却又甚好盖天地相遇又是别取一义刚遇中正只取九五或谓亦以九二言非也○节斋蔡氏曰中正五也以刚明之才遇中正之位也○临川吴氏曰九五以阳刚居中正之位故曰刚遇中正有徳有位居尊临下其阳刚之道得行于天下故曰天下大行卦之一隂遇五阳乃隂始生而消阳之卦然九五刚中正居尊位故彖辞虽虑小者之始生而势渐盛彖传又喜大者之居尊而道得行亦扶阳抑隂之意也】
　　姤之时义大矣哉
　　传赞姤之时与姤之义至大也天地不相遇则万物不生君臣不相遇则政治不兴圣贤不相遇则道徳不亨事物不相遇则功用不成姤之时与义皆甚大也【涑水司马氏曰姤遇也世之治乱人之穷通事之成败不可以力致不可以数求遇不遇而已矣舜遇尧而五典克从百揆时叙禹稷臯陶遇舜而六府三事允治地平天成不然则泯泯于众人之中后世谁知哉姤之时义大矣】
　　本义几防之际圣人所谨【或问本义云几微之际圣人所谨与伊川之说不同何也朱子曰上面说天地相遇至天下大行也正是好时节而不好之渐已生于微矣故当谨于此○云峰胡氏曰他卦言大矣哉者多是释卦辞后别引天地圣人而极言之姤亦然本义不曰极言之何也盖柔遇刚遇之不善者也别取一义曰天地相遇曰刚遇中正遇之善者也曰品物咸章曰天下大行亦既极言之矣姤之时义大矣哉非赞遇之大也一隂之生虽微可虑者大也人之为善亦既诚意忽有一念之自欺潜萌于中众君子在上忽有一小人欲长于下几微之际大可虑也故圣人谨之】
　　象曰天下有风姤后以施命诰四方
　　传风行天下无所不周为君后者观其周徧之象以施其命令周诰四方也风行地上与天下有风皆为周徧庶物之象而行于地上徧触万物则为观经歴观省之象也行于天下周徧四方则为姤施发命令之象也诸象或称先王或称后或称君子大人称先王者先王所以立法制建国作乐省方敇法闭关育物享帝皆是也称后者后王之所为也财成天地之道施命诰四方是也君子则上下之通称大人者王公之通称【节斋蔡氏曰风行天下物无不遇姤之象也施乾象命巽象诰四方取风行天下之象○赵氏汝楳曰天下有风与风行地上义颇同姤为太虚之风自上而下观为地上之风旁行而遍歴大虚之风吹号万籁后之诰命象之○中溪张氏曰风者天之号令所以鼔舞万物命者君之号令所以鼔舞万民风自天而下无物不遇而君之命令实以之人君尊居九重与下民本无相遇之理唯王言一布则万民争先快覩莫不鼓舞于其下而君民之心始遇矣○李氏开曰天子曰元后诸侯曰羣后一国天下皆可言四方】
　　初六系于金柅贞吉有攸往见凶羸豕孚蹢躅【柅乃履反又女纪反蹢直益反躅直録反】
　　传姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚强之至也止之以金柅而又系之止之固也固止使不得进则阳刚贞正之道吉也使之进往则渐盛而害于阳是见凶也羸豕孚蹢躅圣人重为之戒言隂虽甚微不可忽也豕隂躁之物故以为况羸弱之豕虽未能强猛然其中心在乎蹢躅蹢躅跳踯也隂微而在下可谓羸矣然其中心常在乎【一无乎字】消阳也君子小人异道小人虽微弱之时未尝无害君子之心防于微则无能为矣本义柅所以止车以金为之其刚可知一隂始生静正则吉往进则凶故以二义戒小人使不害于君子则有吉而无凶然其势不可止也故以羸豕蹢躅晓君子使深为之备云【建安丘氏曰姤之所以为姤者在此一爻一隂始生非以金柅系之则柔道何所牵制而不敢进虽然一隂方生其势渐长终有不容遏者繋之正所以防之也○张子曰豕初羸时力未能动然至诚在于蹢躅得申则申矣○云峰胡氏曰巽为绳有系之象金柅刚而止物九二象系于金柅非有以系之也一隂之柔能自系于五阳之下而不进是之谓静正而吉也动而进则见凶矣一动一静分而为一吉一凶之占使小人自择焉又以一隂虽微而至于盛时设羸豕蹢躅之象使君子深自备焉其为君子谋至矣然非特为君子小人言也吾心天理人欲之几固如是也人欲之萌盖有甚于羸豕之可畏者能自止之而不使滋长则善矣彖总一卦而言则以一隂而当五阳故于女为壮爻指此一画而言五阳之下一隂甚微故于豕为羸壮可畏也羸不可忽也○中溪张氏曰初六取象非一于本爻观之则曰豕于二四观之则曰鱼于九五观之则曰大抵皆取隂物而在下之象】
　　象曰系于金柅柔道牵也
　　传牵者引而进也隂始生而渐进柔道方牵也系之于金柅所以止其进也不使进则不能消正道乃贞吉也本义牵进也以其进故止之【云峰胡氏曰初曰柔道牵三曰行未牵初柔有必进之势而三之刚其行反不能进也】
　　九二包有鱼无咎不利賔
　　传姤遇也二与初密比相遇者也在他卦则初正应于四在姤则以遇为重相遇之道主于专一二之刚中遇固以诚然初之隂柔羣阳在上而又有所应者其志所求也隂柔之质鲜克贞固二之于初难得其诚心矣所遇不得其诚心遇道之乖也包者苴裹也鱼隂物之美者阳之于隂其所恱美故取鱼象二于初若能固畜之如包苴之有鱼则于遇为无咎矣宾外来者也不利賔包苴之鱼岂能及賔谓不可更及外人也遇道当专一二则杂矣【中溪张氏曰鱼隂物之美者指初六也初与四为正应鱼本四之有也今九二先与初遇以阳纳隂包而有之则二为主而四为宾矣此岂四之利乎故曰不利賔○息斋余氏曰姤九二包有鱼无咎不利賔当如程传即三人行损一人之意】本义鱼隂物二与初遇为包有鱼之象然制之在已故犹可以无咎若不制而使遇于众则其为害广矣故其象占如此【云峰胡氏曰剥五隂曰贯鱼姤一隂故但曰鱼包如包苴之包容之于内而制之使不得逸于外也二与初遇制之犹可以无咎若不制而使遇于众姤之有鱼将为剥之贯鱼矣吁可畏哉或曰初应在四二岂能包之曰卦以遇合之女未尝择配也二近而先斯得之矣○李氏开曰剥之贯鱼姤之包有鱼皆阳能制隂者也故剥六五无不利而此亦无咎】
　　象曰包有鱼义不及賔也
　　传二之遇初不可使有二于外当如包苴之有鱼包苴之鱼义不及于賔客也【潘氏曰二既有鱼则不利于四反指为賔而不及之故四无鱼也○中溪张氏曰当遇之时二近四逺一隂不能兼二阳揆之于义则不及賔也譬众渔之取鱼先至者一举网而得之后至者虽善渔而利不彼及矣】
　　九三臀无肤其行次且厉无大咎
