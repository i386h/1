<!-- { "loadSidebar": true } -->
　　本义九四居股之上脢之下又当三阳之中心之象咸之主也心之感物当正而固乃得其理今九四乃以阳居隂爲失其正而不能固故因占设戒以爲能正而固则吉而悔亡若憧憧徃来不能正固而累于私感则但其朋类从之不复能及逺矣【或问程传云贞者虗中无我之谓本义云贞者正而固不同何也朱子曰某寻常觧经只要依训诂说字如贞字作正而固子细玩索自有滋味若晓得正而固则虗中无我亦在里靣○问贞吉悔亡憧憧徃来朋从尔思葢一徃一来皆感应之常理也加憧憧焉则私矣此以私感彼以私应所谓朋从尔思非有感必通之道矣曰然○问憧憧徃来朋从尔思曰徃来自不妨天地间自是徃来不絶只不合着憧憧了便是私意圣人未尝不教人思只是不可憧憧这便是私了感应自有个自然底道理何必思他若是义理却不可不思○问憧憧徃来朋从尔思莫是此感彼憧憧是添一个心否曰徃来固是感应憧憧是一心方欲感他一心又欲他来应如正其义便欲谋其利明其道便欲计其功又如赤子入井之时此心方怵惕要去救他又欲他父母道我好这便是憧憧底病○问徃来是心中憧憧然徃来犹言徃来于懐否曰非也系辞分明说日徃则月来月徃则日来寒徃则暑来暑徃则寒来安得爲心中之徃来这个只是对那日徃则月来底说那个是自然之徃来此憧憧者是加私意不好底徃来憧憧只是加一个忙廹底心不能顺自然之理犹言助长正心与计获相似方徃时又便要来方来时又便要徃只是一个忙○问憧憧徃来如覇者以私心感人便要人应自然徃来如王者我感之也无心而感其应我也无心而应周徧公溥无所私系如此是否曰是如此又问此以私而感恐彼之应者非以私而应只是应之者有限量否曰也是以私而应如自家以私惠及人少闲被我之惠者则以我爲恩不被我之惠者则不以我爲恩矣王者之感如云王用三驱失前禽去者不以爲恩获者不以爲怨如此方是公正无私心○感应二字有二义以感对应而言则彼感而此应专于感而言则感又兼应意○易咸感处伊川说得未备徃来自还他有自然之理唯正静爲主则吉而悔亡至于憧憧则私意爲主而思虑之所及者朋从所不及者不从矣是以事未至则迎之事已过则将之全掉脱他不下今人皆病于无公平之心所以事物之来少有私意杂焉则防于所偏重矣○徃来是感应合当底憧憧是私感应自是当有只是不当私感应尔○问感只是内感曰物固有内感者然亦不专是内感固有外感者所谓内感如一动一静一徃一来此只是一物先后自相感如人语极湏黙黙极湏语此便是内感若有人自外来唤自家只是唤做外感感于内者自是内感于外者自是外如此防方周徧平正只做内感便偏颇了○节斋蔡氏曰四当心位不曰咸其心者感通之道如天地圣人无不感通者亦唯此理之公无系于物云尔有心则拘矣故不言心○双湖胡氏曰四不正而云贞吉悔亡者贞则吉而悔可亡戒之也葢四与初爲徃来之爻而二爻皆不正故戒以憧憧徃来则所感者狭而不广矣四当心象而不言心者以心在内而不可见故特言心之用思者心之用也○云峯胡氏曰爻言贞吉悔亡凡四卦皆先占后象巽九五咸大壮未济皆九四九居四本非贞而有悔圣人因占设戒两开其端以爲贞者正而固也如是则吉而悔亡若憧憧于徃来则失其正而固者矣寂然不动心之体感而遂通天下之故心之用憧憧徃来已失其寂然不动之体所思者朋类之从尔安能感而遂通天下之故哉】
　　象曰贞吉悔亡未感害也憧憧徃来未光大也
　　传贞则吉而悔亡未爲私感所害也系私应则害于感矣憧憧徃来以私心相感感之道狭矣故云未光大也本义感害言不正而感则有害也【中溪张氏曰四当心位而不言心爻言思象言感者即心也夫本然虗静之天纯乎贞一未有私感之害故吉而悔亡若憧憧然徃来乎比应之间则意向不定其所感者狭矣匪其朋则不从故曰未光大也○云峯胡氏曰二与四皆有吉四正而感则亦免于害】
　　九五咸其脢无悔【脢武杯反又音毎】
　　传九居尊位当以至诚感天下而应二比上若系二而说上则偏私浅狭非人君之道岂能感天下乎脢背肉也与心相背而所不见也言能背其私心感非其所见而说者则得人君感天下之正而无悔也【或问程传曰感非其所见而说者此是任贞一之理则如此朱子曰武王不泄迩不忘逺是其心量该遍故周流如此是此义也○西溪李氏曰悔亡是有悔而亡之也无悔是无复有悔也○中溪张氏曰九五尊居君位可以感人心而天下和平矣而仅能无悔何耶葢五与六二爲应又比上六系二而说上所感以私非圣人感人心之正道亦犹背肉之脢与心相背而昧无所见也】
　　本义脢背肉在心上而相背不能感物而无私系九五适当其处故取其象而戒占者以能如是则虽不能感物而亦可以无悔也【节斋蔡氏曰脢无所感者无所感故无悔○云峯胡氏曰子夏云在曰脢诸爻象拇象股象心皆戒其感于物而动五象脢不动矣而又不能感物诸爻动而无静五静而无动皆非心之正也但以其无私系故曰无悔非深取之也】
　　象曰咸其脢志末也
　　传戒使背其心而咸脢者爲其存心【一作志】浅末系二而说上感于私欲也本义志末谓不能感物【云峯胡氏曰初曰志在外三曰志在随人五虽无私系不能感物其志如此亦末矣】
　　上六咸其辅颊舌
　　传上隂柔而说体爲说之主又居感之极是其欲感物之极也故不能以至诚感物而见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也本义辅颊舌皆所以言者而在身之上上六以隂居说之终处咸之极感人以言而无其实又兑爲口舌故其象如此凶咎可知【或问上六咸其辅颊舌窃意此爻宜有悔吝而不言悔吝何也朱子曰吉凶悔吝系乎邪正此但见其不足以感人之意耳未见有失故不得以悔吝言也○童溪王氏曰上六居感之极常以兑之口舌务爲柔媚极感之事此小人女子之常态故曰咸其辅颊舌○云峯胡氏曰拇腓股动于下辅颊舌动于上感宜静不宜动况动以口乎感以言非矣况无实乎艮象辅咸象辅颊舌咸极于说艮终于止○新安程氏曰初与四应故拇与心皆在前二与五应故腓与脢皆在后三与上应故股与辅颊皆在两旁而舌居中有至理存焉】
　　象曰咸其辅颊舌滕口说也
　　传唯至诚爲能感人乃以柔说滕于口舌言说岂能感于人乎本义滕腾通用【童溪王氏曰夫以心思感人所感己狭况滕口说以求感其能感人乎此感道之衰也○中溪张氏曰苏秦张仪之徒纵横其说即滕口说也○或问咸内卦艮止也何以皆说动朱子曰艮虽是止然咸有交感之义都是要动所以都说动卦体虽是动然才动便不吉动之所以不吉者以其内卦属艮也○艮咸二卦皆就人身取义皆主静如艮其趾能止其动便无咎艮其腓腓亦动物故止之不拯其随是不能拯止其随限而动也故其心不快限即腰所在咸其拇自是不合动咸其腓亦是欲随股而动动则凶不动则吉○咸就人身取象防来便也是有些取象说咸上一画如人口中三画有腹背之象下有人脚之象艮就人身取象便也如此上一阳画有头之象中二隂有口之象所以艮其辅于五爻见内卦之下亦有足之象○厚斋冯氏曰吉凶悔吝生乎动者咸感于物而动故六爻之中吉凶悔吝之辞备焉然感生于心唯心正则所感正而所动皆正故以贞吉戒九四葢吉凶悔吝之所由生也下三爻足之象感于动者也上二爻喉舌之象感于言者也○建安丘氏曰咸六爻以人身取象上卦象上体下卦象下体初在下体之下爲拇二在下体之中爲腓三在下体之上爲股此下卦三爻之序也四在上体之下爲心五在上体之中爲脢上在上体之上爲口此上卦三爻之序也拇腓股随体而动应感者也脢不能思无感者也辅颊舌以言爲说不足以感人者也皆不能尽乎感之道惟四居心位爲感之主似知感之义者然无心者固无所感而有心者憧憧徃来亦不能以咸感感之道其难哉大传曰夫易无思也无爲也寂然不动感而遂通天下之故必如是而后可以言咸感之道】
　　【巽下震上】
　　传恒序卦夫妇之道不可以不久也故受之以恒恒久也咸夫妇之道夫妇【一有之道字】终身不【一有可字】变者也故咸之后受之以恒也咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少爲亲切论尊卑之序则长当谨正故兑艮爲咸而震巽爲恒也男在女上男动于外女顺于内人理之常故爲恒也又刚上柔下雷风相与巽而动刚柔相应皆恒之义也【程子曰咸恒体用也体用无先后○节斋蔡氏曰上篇首乾坤言天地气化之道下篇首咸恒言男女形化之道气形之分虽有两端究其所自则一原耳形化即气化也使形化或息则气化复作矣积土之草木聚水之虫鱼皆自然而生者也○孙氏曰咸以男下女以成其家既成其家不可以不正也犹君先下臣以成其国既成其国不可以不治也故恒以二长相与因见正家之道○隆山李氏曰易中诸卦大率皆以两两相从而合两爲一隂阳相等则其爲用可以至于久大不尔偏隂偏阳造化将无所寄其作用矣然以巽遇艮而隂老阳少则爲蛊以兑遇震而阳老隂少则爲归妹不若咸少男少女之相配恒长男长女之相匹隂阳之气等而无差此其所以爲下经之首欤】
　　恒亨无咎利贞利有攸徃
　　传恒者常久也恒之道可以亨通恒而能亨乃无咎也恒而不可以亨非可恒之道也爲有咎矣如君子之恒于善可恒之道也小人恒于恶失可恒之道也恒所以能亨由贞正也故云利贞夫所谓恒谓可恒久之道非守一隅而不知变也故利于有徃唯其有徃故能恒也一定则不能常矣又常久之道何徃不利本义恒常久也爲卦震刚在上巽柔在下震雷巽风二物相与巽顺震动爲巽而动二体六爻隂阳相应四者皆理之常故爲恒其占爲能久于其道则亨而无咎然又必利于守贞则乃爲得所常久之道而利有所徃也【中溪张氏曰恒常久也恒字左旁从立心右旁从一日乃立心如一日也男上女下男尊女卑长男居外长女居内乃居室之恒故爲恒也恒而能久有亨之理亨则无咎而利于贞正利有攸徃也○进斋徐氏曰闻之师曰恒有二义有不易之恒有不已之恒利贞者不易之恒也利有攸徃者不已之恒也合而言之乃常道也倚于一偏则非道矣○云峯胡氏曰乾坤气化之始故曰元亨利贞咸恒形化之始故曰亨而不言元然咸亨不以正徒爲人欲之感恒亨不以正亦非天理之常也故皆以利贞戒之】
　　彖曰恒久也
　　传恒者长久之义也【朱子曰恒是个一条物事彻头彻尾不是寻常字古字作恒其说象一只船两头靠岸可见彻头彻尾】
　　刚上而柔下雷风相与巽而动刚柔皆应恒
