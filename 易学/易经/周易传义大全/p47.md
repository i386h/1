<!-- { "loadSidebar": true } -->
　　本义以卑蕴髙谦之象也裒多益寡所以称物之宜而平其施损髙増卑以趣于平亦谦之意也【朱子曰裒多益寡便是谦称物平施便是裒多益寡○问裒多益寡是损髙就低使教恰好不是一下低去曰大扺人多见得在已者髙在人者卑谦则抑已之髙而卑以下人便是平也○临川呉氏曰山在地中则髙者降而下卑者升而上一升一降而髙卑适平矣物之多者裒取而使之寡犹降山之髙而使之卑也物之寡者増益而使之多犹升地之卑而使之髙也一裒一益而多寡适平矣称物平施谓称量物之多寡而损益之然后所施均平而多者不偏多寡者亦不偏寡也○厚斋冯氏曰凡大象皆别立一意使人知用意之理裒多益寡称物平施俾小大长短各得其平非君子谦徳之象乃君子治一世使谦之象也彖与六爻全无此意】
　　初六谦谦君子用涉大川
　　传初六以柔顺处谦又居一卦之下为自处卑下之至谦而又谦也故曰谦谦能如是者君子也自处至谦众所共与也虽用涉险难亦无患害况居平易乎何所不吉也初处刚而以柔居下得无过于谦乎曰柔居下乃其常也但见其谦之至故为谦谦未见其失也
　　本义以柔处下谦之至也君子之行也以此涉难何往不济故占者如是则利以涉川也【童溪王氏曰六谦德也初卑位也以谦德而处卑位谦而又谦者也故曰谦谦○兰氏廷瑞曰用涉与利涉不同用涉自我用之不若利之无往不济也○临川王氏曰利涉者其才其时利于涉耳用涉者用此以涉然后吉也○双湖胡氏曰涉川贵于迟重不贵于急速用谦谦之道以渉川只是谦退居后而不争先自然万无失一故吉后登舟亦有先登防之利谦固自多利也○云胡氏曰谦主九三故三爻辞与卦辞皆称君子有终初亦曰君子何也三在下卦之上劳而能谦在上之君子也初在下卦之下谦而又谦在下之君子也在上者尊而光在下者卑而不可逾皆所以为君子之终也用渉大川吉虽用以济患可也况平居乎】
　　象曰谦谦君子卑以自牧也
　　传谦谦谦之至也谓君子以谦卑之道自牧也自牧自处也诗云自牧归荑【南轩张氏曰谦谦君子卑以自牧如牧牛羊然使之驯服方可以言谦今人往往反以骄矜为飬气此特客气非浩然之气也○建安丘氏曰牧飬也飬德之地未有不基于至卑所飬者至则愈卑而愈不卑矣】
　　六二鸣谦贞吉
　　传二以柔顺居中是为谦徳积于中谦徳充积于中故发于外见于声音顔色故曰鸣谦居中得正有中正之德也故云贞吉凡贞吉有为贞且吉者有为得贞【一有正字】则吉者六二之贞吉所自有也【童溪王氏曰六二以谦德而居下之正位则得其所欲矣故发于声音也无非中心之诚然者故曰鸣谦贞吉而象以中心得也释之】
　　本义柔顺中正以谦有闻正而且吉者也故其占如此【朱子曰鸣谦在六二又言贞者言谦而有闻须得其正则吉葢六二以阴处阴所以戒他要贞谦而不贞则近于邪佞上六之鸣却不同处谦之极而有闻则失谦之意葢谦本不要人知况在人之上而有闻乎此所以志未得○云峯胡氏曰诸家释鸣谦多谓自鸣其谦谦而以自鸣非谦矣或以为六二谦徳积于中发见于声音者如此本义以为六二柔顺中正以谦有闻葢谓发于声音不若谦而有声有非可勉强为之者要之初六谦谦在下而谦未必人皆闻之至六二则宜闻之矣】
　　象曰鸣谦贞吉中心得也
　　传二之谦德由至诚积于中所以发于声音中心所自得也非勉【一有强字】为之也
　　九三劳谦君子有终吉
　　传三以阳刚之德而居下体为众阴所宗履得其【一作正】位为下之上是上为君所任下为众所从有功劳而持谦德者也故曰劳谦古之人有当之者周公是也身当天下之大任上奉防弱之主谦恭自牧夔夔如畏然可谓有劳而能谦矣既能劳谦又须君子行之有终则吉夫乐髙喜胜人之常情平时能谦固已鲜矣况有功劳可尊乎虽使知谦之善勉而为之若矜负之心不忘则不能常久欲其有终不可得也唯君子安履谦顺乃其常行故久而不变乃所谓有终有终则吉也九三以刚居正能终者也此爻之德最盛故象辞特重
　　本义卦唯一阳居下之上刚而得正上下所归有功劳而能谦尤人所难故有终而吉占者如是则如其应矣【双湖胡氏曰谦以九三一阳爻为成卦之主文王彖辞唯主九三一爻而言不及其他故周公爻辞不复易但推原其劳而要其吉耳○云胡氏曰文王卦辞曰谦亨君子有终周公于三之爻辞以吉代亨字谦之上加一劳字葢谦非难劳而能谦为难九三之劳当在上位而位止于下所谓劳而能谦者也干之三以君子称坤之三以有终言谦之三兼乾坤之占辞葢所谓劳者即干之终日干干者是也而谦则又坤之含章也○杨氏曰夫六谦德也而三则以九居之何邪曰所以成天下之功者非刚明之才不可也今三以刚明之才上为君所任下为众所倚信劳而有功矣然劳而不伐有功而不德此君子恭以存其位之道也故获有终之古】
　　象曰劳谦君子万民服也
　　传能劳谦之君子万民所尊服也繋辞云劳而不伐有功而不德厚之至也语以其功下人者也德言盛礼言恭谦也者致恭以存其位者也有劳而不自矜伐有功而不自以为德是其德厚之至也言以其功劳而自谦以下于人也德言盛礼言恭以其徳言之则至盛以其自处之礼言之则至恭此所谓谦也夫谦也者谓致恭以存其位者也存守也致其恭巽以守其位故髙而不危满而不溢是以能终吉也夫君子履谦乃其常行非为保其位而为之也而言存其位者葢能致恭所以能存其位言谦之道如此如言为善有令名君子岂为令名而为善也哉亦言其令名者为善之故【一作效】也【临川王氏曰万民服谓有终而吉也万民以卦之五阴言○诚斋杨氏曰万民服者非服其劳也服其劳而能谦谦而有终也○童溪王氏曰舜之贤禹也而曰洚水儆予成允成功惟汝贤此服其劳也又曰汝惟不矜天下莫与争能汝惟不伐天下莫与争功此服其劳而能谦也夫功吾功也能吾能也天下何与焉矜伐之心一不克去则天下羣起而与之争功何以致万民之服哉】
　　六四无不利防谦【防挥同】
　　传四居上体切近君位六五之君又以谦柔自处九三又有大功德为上所任众所宗而已居其上当恭畏以奉谦德之君卑巽以让劳谦之臣动作施为无所不利于防谦也防施布之象如人手之防也动息进退必施其谦盖居多惧之地又在贤臣之上故也本义柔而得正上而能下其占无不利矣然居九三之上故戒以更当发挥其谦以示不敢自安之意也【朱子曰防谦言发扬其谦盖四是阴位又在上卦之下九三之上所以更当挥其谦○云胡氏曰四多惧之地下乘功臣非利也上近于君非利也今而上下皆谦四又柔而得正上而能下此四之所以无不利也无不利之时人每易以自安况四以柔乘刚无功而在功臣之上危地也愈当防布其谦以示其不自安之意可也故先言无不利而后言防谦者以其所处之地虽无不利而尤贵于散布其谦也六五言利用侵伐而后言无不利者言侵伐五之柄于五为利而其他亦无所不利也】
　　象曰无不利防谦不违则也
　　传凡人之谦有所宜施不可过其宜也如六五或用侵伐是也唯四以处近君之地据劳臣之上故凡所动作靡不利于施谦如是然后中于法则故曰不违则也谓得其宜也
　　本义言不为过【朱子曰不违则言不违法则防谦是合如此不是过分事○云峰胡氏曰以六居四而防布其谦似失之过而象断之曰不违则以见四之防谦乃天理之当然非过也】
　　六五不富以其邻利用侵伐无不利
　　传富者众之所归唯财为能聚人五以君位之尊而执谦顺以接于下众所归也故不富而能有其邻也邻近也不富而得人之亲也为人君而持谦顺天下所归心也然君道不可专尚谦柔必须威武相济然后能怀服天下故利用行侵伐也威徳竝着然后尽君道之宜而无所不利也葢五之谦柔当防于过故发此义
　　本义以柔居尊在上而能谦者也故为不富而能以其邻之象葢从之者众矣犹有未服者则利以征之而于他事亦无不利人有是徳则如其占也【云胡氏曰谦之一字自禹征冇苖而伯益之六五一爻不言谦而曰利用侵伐何也葢不富者六五虚中而能谦也以其邻者众莫不服五之谦也如此而犹有不服者则征之固宜抑亦以戒夫谦柔之过或不能自立者也故六五独不言谦无不利者又言谦非特利于侵伐而他事亦无不利又以示夫后世之主或不能谦者也圣人之言详宻如此○中溪张氏曰六五谦柔之主而利用侵伐毋乃内谦而外好胜乎岂知惟辟作福作威而威武乃文徳之辅助也其有梗化而不服者如之何而勿征倘君道专用谦柔则流于姑息失之骄纵乃谦之过也非谦之益也】
　　象曰利用侵伐征不服也
　　传征其文徳谦巽所不能服者也文徳所不能服而不用威武何以平治天下非人君之中道谦之过也【诚斋杨氏曰征不服者不服而征不得已尔舜征苗不得已也武征匈奴岂不得已乎○汉上朱氏曰征者上伐下也以正而行司马法曰负固不服则侵之圣人虑后世观此爻有干戈妄动者故之曰征不服也】
　　上六鸣谦利用行师征邑国
　　传六以柔处柔顺之极又处谦之极极乎谦者也以极谦而反居髙未得遂其谦之志故至于声音又柔处谦之极亦必见于声色故曰鸣谦虽居无位之地非任天下之事然人之行已必须刚柔相济上谦之极也至于太盛则反为过矣故利在以刚武自治邑国已之私有行师谓用刚武征邑国谓自治其私本义谦极有闻人之所与故可用行师然以其质柔而无位故可以征已之邑国而已【或问谦之五上专説征伐何意朱子曰坤为地为众凡説国邑征伐处多是因坤圣人元不曽着意只是因有此象方説此事又问程易説利用侵伐葢以六五柔顺谦卑然君道又当有刚武意故有利用侵伐之象然上九亦言利用行师如何曰便是此等有不通处○云故氏曰二与上皆曰鸣谦何也有诸中自然闻诸外故于下卦之中爻言之凡善恶不能掩人之闻况至于极乎故又于上卦之极言之本义于六二之鸣谦曰柔顺中正以谦有闻于上则曰谦极有闻葢谓此也初曰用渉大川吉五曰利用侵伐上曰利用行师歴言夫谦之功用非特可以处常用之亦可以济变非特可以致万民之服用之亦可以征不服故初无位其谦也用之可以济人五居君位其谦也用之可以治人上无位用之唯可以治己之私而已夫初上皆无位而上之征邑不如初之涉大川何也初居卦之始有出而用之之时上则居卦之极故也】
　　象曰鸣谦志未得也可用行师征邑国也
　　传谦极而居上欲谦之志未得故不胜其切至于鸣也虽不当位谦既过极宜以刚武自治其私故云利用行师征邑国也
