<!-- { "loadSidebar": true } -->
　　传损序卦解者缓也缓必有所失故受之以损纵缓则必有所失失则损也损所以继解也为卦艮上兑下山体髙泽体深下深则上益髙为损下益上之义又泽在山下其气上通润及草木百物是损下而益上也又下为兑说三爻皆上应是说以奉上亦损下益上之义又下兑之成兑由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以增上之髙则危坠至矣岂非损乎故损者损下益上之义益则反是【云峰胡氏曰上下经隂阳各三十画然后为泰否为损益咸男女之交变而损则不交恒男女之不交变而益则交咸者夫妇之情情之感也极必损恒者夫妇之道道之乆也极必益然损九三益上六为损初九上而为四为五胡不谓之损损九四益初六谓之益上九下而为三为二胡不谓之益益在下卦之下民爻也下之上容可损下之下为民决不可损也故损之释彖曰损下益上而不言损民益之释彖曰损上益下民说无疆则其为损民也可知矣民为邦本可益而不可损如此○汉上朱氏曰损泰变也损九三以益上六也益上矣而谓之损何也盖上以下为基譬之筑墉损其基以增上之髙则危矣非益也】
　　损有孚元吉无咎可贞利有攸往
　　传损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所往也人之所损或过或不及【一有或常字】或不常【一作当】皆不合正理非有孚也非有孚则无吉而有咎非可贞之道不可行也本义损减省也为卦损下卦上画之阳益上卦上画之隂损兑泽之深益艮山之髙损下益上损内益外剥民奉君之象所以为损也损所当损而有孚信则其占当有此下四者之应矣【节斋蔡氏曰内本干外本坤干上爻与坤上爻往来本刚得柔为损本柔得刚为益凡卦以内为贞主贞而言故为损○进斋徐氏曰孚信实也损所当损适时之宜而有孚信可行之理所谓有孚也可贞者可以正故守此也其道可行故利往损而有孚则元吉无咎可贞而利有攸往也盖损者拂人情之事易至凶咎故特详之○云峰胡氏曰损之元吉无咎可贞利往占之辞繁而不杀自坤彖外未有如此反覆详悉者损本拂人情之事也损下未必大善而吉未必无过未必可固守未必可有往唯损其所当损于理可行而下信之则其占可如此尔】
　　曷之用二簋可用享
　　传损者损过而就中损浮末而就本实也圣人以宁俭为礼之本故于损发明其义以享祀言之享祀之礼其文最繁然以诚敬为本多仪备物所以将饰其诚敬之心饰过其诚则为伪矣损饰所以存诚也故云曷之用二簋可用享二簋之约可用享祭言在乎诚而已诚为本也天下之害无不由末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而已本义言当损时则至薄无害【朱子曰二簋与簋贰字不同可见其义亦不同○进斋徐氏曰曷之用者问辞二簋可用享者答辞下之奉上皆谓之享即燕享之享也○云峰胡氏曰上有不得已而损下者非以自用也曷之用二簋可用享必用享为训者损之时享犹不敢过则所以自奉者可知矣古者享礼陈馈八簋为盛四簋为中二簋为简坎之时以一簋贰一尊则又简矣】
　　彖曰损损下益上其道上行【上行之上时掌反】
　　传损之所以为损者以损于下而益于上也取下以益上故云其道上行夫损上而益下则为益损下而益上则为损损基本以为髙者岂可谓之益乎【隆山李氏曰在下者民之象而在上者君之象也损民益君亦分之常而作易者名之为损盖损民者乃所以损国故设卦命名深寓至戒也○刘氏曰古之为人上者无损下获益之理故易以损下为损益下为益后世乃有百姓输已之财以助公上者皆非盛世之事也○开封耿氏曰贵以贱为本髙以下为基故益下则下与上俱益损下则下与上俱损】
　　本义以卦体释卦名义【中溪张氏曰损者损下益上之卦自三而上其益在上故曰其道上行道者当然而然之谓以下奉上损实益虚损有余益不足其道当如是非过损也○兰氏廷瑞曰损益二卦専为三隂设也损干之九四故曰损上损干之九三故曰损下○建安丘氏曰损之名由有余而起益之名自不足而生损有余所以补不足也故满则招损谦则受益若多寡适称则无所损益矣今观损下体本干三画皆阳过于富实当损者也上体本坤三画皆隂过于虚乏当益者也当损而损当益而益是乃理之正事之宜也圣人岂以损民之不足者为损哉】
　　损而有孚元吉无咎可贞利有攸往
　　传谓损而以至诚则有此元吉以下四者损道之尽善也【进斋徐氏曰卦辞曰损有孚彖辞曰损而有孚加以而之一字则其义晓然矣】
　　曷之用二簋可用享二簋应有时损刚益柔有时传夫子特释曷之用二簋可用享卦辞简直谓当损去浮饰曰何所用哉二簋可以享也厚本损末之谓也夫子恐后人不达遂以为文饰当尽去故详言之有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则【一作而】无别文之与实相须而不可缺也及夫文之胜末之流逺本丧实乃当损之时也故云曷所用哉二簋足以荐其诚矣谓当务实而损饰也夫子恐人之泥言也故复明之曰二簋之质用之当有时非其所用而用之不可也谓文饰未过而损之与损之至于过甚则非也损刚益柔有时刚为过柔为不足损益皆损刚益柔也必顺时而行不当时而损益之则非也【厚斋冯氏曰夫刚非当损柔非当益也损刚益柔盖有时如此故二簋之享亦当有时如此也三刚而损其一止有二刚可以用享耳○潘氏曰于时为损则享祀何所用哉曰二簋足矣盖处损之时则可若处萃之时则大牲矣】
　　损益盈虚与时偕行
　　传或损或益或盈或虚唯随时而已过者损之不足【一作及】者益之亏者盈之实者虚之与时偕行也本义此释卦辞时谓当损之时【厚斋冯氏曰损益盈虚与时偕行复释损刚益柔之义谓损而不已必虚益而不已必盈亦惟与时偕行耳○中溪张氏曰当其可之谓时当损而损时也不当损而损则非时矣损其盈者益其虚者适时之宜与之偕行虽圣人亦不能违乎时也○云峰胡氏曰益曰与时偕行损于时之一字凡三言之然则不当损之时而损可乎哉非特二簋之用有时以卦画推之损刚益柔有时以天下之理推之凡损益盈虚皆有时也】
　　象曰山下有泽损君子以惩忿窒欲
　　传山下有泽气通上润与深下以增髙皆损下之象君子观损之象以损于已在脩已之道所当损者唯忿与欲故以惩戒其忿怒窒塞其意欲也本义君子终身所当损者莫切于此【或问惩忿窒欲忿怒易发难制故曰惩惩是戒于其后欲之起则甚防渐渐到炽处故曰窒窒谓塞于初古人说情窦窦是罅隙须是塞其罅隙朱子曰惩也不専是戒于后若是怒时也须先惩治他始得惩者惩于今而戒于后耳窒亦非是真有个孔穴去塞了但遏絶之使不行耳又曰观山之象以惩忿观泽之象以窒欲欲如污泽然其中秽浊解污染人湏当填塞了○问观山之象以惩忿是如何曰人怒时自是恁突兀起来故孙权曰令人气涌如山○惩忿如摧山窒欲如填壑又曰惩忿如救火窒欲如防水○山下有泽损君子以惩忿窒欲必是降下山以塞其泽便是此象六十四卦象皆如此○问何以窒欲伊川云思此莫是言欲心一萌当思礼义以胜之否曰然○龟山杨氏曰君子之修徳可损者莫过于忿欲忿之不惩必至于迁怒欲之不窒必至于贰过○节斋蔡氏曰山下之泽润上行而水渐减损之象也惩止也窒塞也忿则陵物欲则溺已二者皆所当损惩忿艮象窒欲兑象○林氏栗曰风雷为益者雷震则益风风怒则益雷山泽为损者山摧则损泽泽动则损山此损益二卦有自然之象也○建安丘氏曰忿欲者吾身爱恶之私皆所当损也然惩忿易窒欲难盖忿属阳其发也气势暴涌如山之突兀人皆知之故惩之易欲属隂其溺人也如水之浸淫泯无痕迹使人不觉陷其中而不能出故窒之难惩忿唯用心之刚者即能制之窒欲不唯用刚非见理之精未易察也】
　　初九已事遄往无咎酌损之【遄市専反】
　　传损之义损刚益柔损下益上也初以阳刚应于四四以隂柔居上位赖初之益者也下之益上当损已而不自以为功所益于上者事既已则速去之不居其功乃无咎也若享其成功之美非损已益上也于为下之道为有咎矣四之隂柔赖初者也故听于初初当酌度其宜而损己以益之过与不及皆不可也本义初九当损下益上之时上应六四之隂辍所为之事而速往以益之无咎之道也故其象占如此然居下而益上亦当斟酌其浅深也【朱子曰酌损之在损之初下犹可以斟酌也○问损卦二阳皆能益隂而二上二爻则弗损益之初则曰酌损之何邪曰这一爻难解只得用伊川说又云易解得处少难解处多今且恁地说去到那占时又自别消详有应处难豫为定说也○临川吴氏曰损之时皆当以下阳益上隂已止也事所作为之事也阳动喜作为初在下当止其所作为之事而速往以益四也居下者不当有为以其有余之才补益其上已损而上益此处下之道也故无咎○广平防氏曰损下而益上者或失其节则后难继故必酌损之○云峰胡氏曰初九以刚居刚而当损之初唯其以刚居刚则为之过故可自已其所为而速往以益四唯其当损之初则又未可自损之过故当酌其浅深之宜而不自伤其本量其所受随器而止酌之义也】
　　象曰已事遄往尚合志也
　　传尚上也时之所崇用为尚初之所尚者与上合志也四赖于初初益于四与上合志也本义尚上通【广平游氏曰四之志欲损其疾而初遄往使遄有喜焉故曰尚合志也】
　　九二利贞征凶弗损益之
　　传二以刚中当损刚之时居柔而说体上应六五隂柔之君以柔说应上则失其刚中之徳故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上乃益之也若失其刚贞而用柔说适足以损之而已【一无而已字】非损己而【一有以字】益上也世之愚者有虽无邪心而唯知竭力顺上为忠者盖不知弗损益之之义也【董氏曰二以刚益五之柔亦如初益四初以刚居刚少损之则可裁度以助四二以刚居柔更损之将至媚说以狥五矣故既以利贞勉之复以征凶警之○广平游氏曰兑之情说而阳性好动故有利贞征凶之戒也】
