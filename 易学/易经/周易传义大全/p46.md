<!-- { "loadSidebar": true } -->
　　传九四居大有之时已过中矣是大有之盛者也过盛则凶咎所由生也故处之之道匪其彭则得无咎谓能谦损不处其大盛则得无咎也四近君之髙位茍处太盛则致凶咎彭盛多之貌诗载驰云汶水汤汤行人彭彭行人盛多之状雅大明云驷騵彭彭言武王戎马之盛也本义彭字音义未详程传曰盛貌理或当然六五柔中之君九四以刚近之有偪之嫌然以其处柔也故有不极其盛之象而得无咎戒占者宜如是也【东谷郑氏曰九四居四阳之首而率诸阳与之偕进其盛多葢彭彭矣然明不能烛理智不能虑远以其盛多者而震之必非柔中之君所能安也下三阳皆健体四乃明之首也有明辨之晳则匪其彭然后免于咎○云胡氏曰卦名大有彭字即大有之义大有皆六五之有也六五在上而九四以刚近之有偪之嫌必不有其大而后可以无咎也】
　　象曰匪其彭无咎明辨晳也
　　传能不处其盛而得无咎者葢有明辨之智也晳明智也贤智之人明辨物理当其方盛则知咎之将至故能损抑不敢至于满极也本义晳明貌【云峯胡氏曰当大有之时而不冇其大非明者不能也明辨晳皆以离言】
　　六五厥孚交如威如吉
　　传六五当大有之时居君位虚中为孚信之象人君执柔守中而以孚信接于下则下亦尽其信诚以事于上上下孚信相交也以柔居尊位当大有之时人心安易若专尚柔顺则陵慢生矣故必威如则吉威如有威严之谓也既以柔和孚信接于下众志説从又有威严使之有畏善处有者也吉可知矣本义大有之世柔顺而中以处尊位虚己以应九二之贤而上下归之是其孚信之交也然君道贵刚太柔则废当以威济之则吉故其象占如此亦戒辞也【潜室陈氏曰大有之六五但言厥孚交如威如吉者葢一卦以一阴为主所有已极其大但当交之以孚济之以威则能保有其大矣孚者其本冇威者其不足也○中溪张氏曰六五为大冇之主离体中虚有厥孚之象柔得尊位而上下应之故曰交如以我之诚心而发彼之诚心此其所以交孚也然当大有海内富庻之时人心易至玩弛寛裕温柔虽足以有容非发强刚毅则不足以有执故交如之后继之以威如则可以保其吉也苟徒有以孚之而无以威之则人将慢易之心生而无畏备之者矣岂能常保其有乎此威如之吉圣人之深戒也】
　　象曰厥孚交如信以发志也
　　本义一人之信足以发上下之志也
　　威如之吉易而无备也【易以防反】
　　传下之志从乎上者也上以孚信接于下则下亦以诚信事其上故厥孚交如由上有孚信以发其下孚信之志下之从上犹响之应声也【一有威如之吉易而无备也九字】威如之所以吉者谓若无威严则下易慢而无戒备也谓无恭畏备上之道备谓备上之求责也本义太柔则人将易之而无畏备之心【西溪李氏曰太平之世祸乱皆起于无虞故必威如而后吉才上下玩易则无畏备也故诘尔戎兵董正治官皆守成之世所当讲者也】
　　上九自天祐之吉无不利
　　传上九在卦之终居无位之地是大有之极而不居其有者也处离之上明之极也唯至明所以不居其有不至于过极也有极而不处则无盈满之灾能顺乎理者也五之孚信而履其上为蹈履诚信之义五有文明之徳上能降志以应之为尚贤崇善之义其处如此合道之至也自当享其福庆自天祐之行顺乎天而获天祐故所徃皆吉无所不利也本义大有之世以刚居上而能下从六五是能履信思顺而尚贤也满而不溢故其占如此【或问上九自天祐之吉无不利朱子曰上九以阳刚居上而能下从六五者葢阳从阴也大有唯六五一阴而上下五阳应之上九能下从六五则为履信思顺而尚贤葢五之交孚信也而上能履之谦退不居思顺也志从于五尚贤也天之所助者顺人之所助者信所以有自天祐之吉无不利之象若无系辞此数句此爻遂无收杀以此见圣人读易见爻辞有不分明处则于系辞传説破如此类是也】
　　象曰大有上吉自天祐也
　　传大有之上有极当变由其所为顺天合道故天祐助之所以吉也君子满而不溢乃天祐也系辞复申之云天之所助者顺也人之所助者信也履信思乎顺又以尚贤也是以自天祐之吉无不利也履谓信履五五虚中信也思顺为谦退不居尚贤谓志从于五大有之世不可以盈丰而复处盈焉非所宜也六爻之中皆乐据权位唯初上不处其位故初九无咎上九无不利上九在上履信思顺故在上而得吉葢自天祐也【节斋蔡氏曰大有一柔五刚故以柔为一卦之主而众爻皆于五取义初以远五而有艰二以应五而无咎三以公位而用享于天子四以能谦承五而无咎上以近五而获自天之祐也○平庵项氏曰大有之卦以六五为主初之无交害逸民也上九在上賔师也中爻三位为臣二大臣也受大有之任故为载三外臣也奉大冇之物以朝贡故为享二中故无咎三不中故戒君子用享则为桓文小人弗克则为曹马矣四近臣也以柔自抑不怙大有之故为匪其彭五离中虚中孚为信而上下应之则其孚交矣所虑者居易无备故必威如乃吉欲其克自警畏也○诚斋杨氏曰八卦干为尊六十四卦泰为盛然干之上九悔于亢泰之上六吝于乱盛治备福孰若大有者六爻亨一吉二无咎三明主在上羣贤毕集无一败乱之小人无一害治之棐德士生斯世也緼袍华于佩玊饮水甘于列鼎而况九二之大臣九三之诸侯上九功成身退之耆旧乎呜呼盛哉】
　　【艮下坤上】
　　传谦序卦有大者不可以盈故受之以谦其有旣大不可至于盈满必在谦损故大有之后受之以谦也为卦坤上艮下地中有山也地体卑下山髙大之物而居地之下谦之象也以崇髙之德而处卑之下谦之义也【隆山李氏曰设卦命名多以画之反对取象谦豫二卦反履小畜之对也履谦取画在三豫小畜取象在四特阴阳之画不同耳皆五阴一阳五阳一阴之卦也一阴在下卦三阳之上其位不顺故名之小畜一阳在下卦三阴之上其位则顺故名之豫一阴在上卦三阳之下其位则宜故名之履一阳在上卦三阴之下其位非宜故名之谦○厚斋冯氏曰一阳五阴之卦其立象也一阳在上下者为剥复象阳气之消长也在中者为师比象众之所归也至于三四在二体之际当六画之中故以其自上而退处于下者为谦自下而奋出乎上者为豫此观画立象之本旨也】
　　谦亨君子有终
　　传谦有亨之道也有其德而不居谓之谦人以谦巽自处何往而不亨乎君子有终君子志存乎谦巽逹理故乐天而不竞内充故退让而不矜安履乎谦终身不易自卑而人益尊之自晦而德益光显此所谓君子有终也在小人则有欲必竞有德必伐虽使勉慕于谦亦不能安行而固守不能有终也【程子曰他卦皆有悔凶咎唯谦卦未尝有他卦有待而亨唯谦则便亨○涑水司马氏曰君子之德诚盛矣业诚大矣不谦以持之无以保其终也○隆山李氏曰此易中最吉之卦而天下最难行之事非谦之难谦而能终者之难也非君子岂能有终乎】
　　本义谦者有而不居之义止乎内而顺乎外谦之意也山至髙而地至卑乃屈而止于其下谦之象也占者如是则亨通而有终矣有终谓先屈而后伸也【朱子曰谦便能亨又为君子有终之象○节斋蔡氏曰刚屈乎柔之下谦之义也刚下乎柔交通之道故亨君子三也君子有是德则始虽卑而终益尊始虽晦而终益光故有终○云胡氏曰干为易第一卦本义谓筮得乾卦者其事虽大亨犹未易以保其终葢天下之事始而亨者十九亨而有终者十一唯谦则于德为君子于事为亨而有终】
　　彖曰谦亨天道下济而光明地道卑而上行【上时掌反】传济当为际此明谦而能亨之义天之道以其气下际故能化育万物其道光明下际谓下交也地之道以其处卑所以其气上行交于天皆以卑降而亨也本义言谦之必亨【童溪王氏曰夫天气下降以济万物天之谦也化育之功光明着见则谦之亨也地势卑顺处物之下地之谦也其气上行以交于天则谦之亨也莫大乎天地而天地犹不敢以自满况于人与鬼神乎○节斋蔡氏曰下济而光明艮也艮有光明之象故艮之彖曰其道光明谓艮阳止乎上阴不得而掩之故光明卑而上行坤也○云胡氏曰下济为谦光明为亨卑为谦上行为亨彖传但言谦之必亨而不言卦体葢下济光明自含艮坤二体于其间也】
　　天道亏盈而益谦
　　传以天行而言盈者则亏谦者则益日月阴阳是也【程子曰亏盈益谦此通上下言理亦如此天道之运亦如此○朱子曰亏盈益谦是自然之理】
　　地道变盈而流谦
　　传以地势而言盈满者倾变而益防卑下者流注而益增也【朱子曰变盈流谦掦子云言山杀瘦泽増髙此是説山上之土为水漂流下来山更瘦泽便髙】
　　鬼神害盈而福谦
　　传鬼神谓造化之迹盈满者祸害之谦损者福祐之凡过而损不足而益者皆是也【朱子曰天道是就寒暑往来上説地道是就地形髙下上説鬼神言害福是有些造化之柄各自主一事而言耳】
　　人道恶盈而好谦【恶乌路反好呼报反】
　　传人情疾恶于盈满而好与于谦巽也谦者人之至德故圣人详言所以戒盈而劝谦也【或问谦之为义不知天地人鬼何以皆好尚之朱子曰太极中本无物若事业功劳于我何有观天地生万物而不言所利可见矣○节斋蔡氏曰亏盈益谦以气言日月阴阳是也变盈流谦以形言山谷川泽是也害盈福谦以理言灾祥祸福是也恶盈好谦以情言予夺进退是也○白云郭氏曰四者非有心于如是其道自然故皆曰道○厚斋程氏曰复举天地因及鬼神与人以推广谦所以亨之意】
　　谦尊而光卑而不可逾君子之终也
　　传谦为卑巽也而其道尊大而光显自处虽卑屈而其德实髙不可加尚是不可逾也君子至诚于谦恒而不变有终也故尊光
　　本义变谓倾坏流谓聚而归之人能谦则其居尊者其徳愈光其居卑者人亦莫能过此君子所以有终也【或问谦尊而光卑而不可逾朱子曰尊字是对卑字説言能谦则位处尊而德愈光位虽卑而莫能逾如古之圣贤之君以谦下人则愈尊而愈光若骄奢自大则虽尊而不光葢以尊而行谦则其道光以卑而行谦则其德不可逾也伊川以谦对卑説非是○童溪王氏曰尊者三居下卦之上也光艮体也卑者三居上卦之下也不可逾谓位虽居下而德刚莫有过之者葢以谦居尊而道光以谦居卑而德不可逾此专以九三爻言君子有终之义也○临川吴氏曰六十四卦惟谦之占辞最美夫子传彖亦惟谦之赞辞最盛内三爻俱吉外三爻俱利卦辞则云亨且有终他卦之占未有若是其全美者也天之所益地之所流人之所好鬼神之所福悉萃于能谦者之身他卦之赞未有若是其盛者此谦之所以为至德也】
　　象曰地中有山谦君子以裒多益寡称物平施【裒蒲侯反称尺证反施始防反】
　　传地体卑下山之髙大而在地中外卑下而内蕴髙大之象故为谦也不云山在地中而曰地中有山言卑下之中蕴其崇髙也若言崇髙蕴于卑下之中则文理不顺诸象皆然观文可见君子以裒多益寡称物平施君子观谦之象山而在地下是髙者下之卑者上之见抑髙举下损过益不及之义以施于事则裒取多者増益寡者称物之多寡以均其施与使得其平也【程子曰谦者治盈之道故曰裒多益寡称物平施】
