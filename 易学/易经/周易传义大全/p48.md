<!-- { "loadSidebar": true } -->
　　本义阴柔无位才力不足故其志未得而至于行师然亦适足以治其私邑而已【或问上六志未得也如何朱子曰为其志未得所以行师征邑国葢以未尽信从故也○云峰胡氏曰上虽谦极有闻然阴柔无位志未得也视二之中心得者有间矣至于行师足以治其私邑而已视五之征不服者有间矣无位故也然而犹不至于悔且凶者谦故也○建安丘氏曰谦卦六爻五阴一阳阳实阴虗阴皆有求于阳者故以九三一阳为卦之主其诸阴爻则以去三远近取义三四两爻与三最近皆有得乎阳者故二鸣谦贞吉而四无不利防谦也初在下欲进而求三则隔乎二五上在上欲下而求三则隔乎四皆无得乎阳者故初用涉而五侵伐上行师也○双湖胡氏曰谦一卦下三爻皆吉而无凶上三爻皆利而无害易中吉利罕有若是纯全者谦之效固如此然艮体称吉而坤体称利者静则多吉顺则多利故也】














　　周易传义大全卷六
<经部,易类,周易传义大全>
　　钦定四库全书
　　周易传义大全卷七　　　明　胡广等　撰
　　【坤下震上】
　　传豫序卦有大而能谦必豫故受之以豫承二卦之义而为次也有既大而能谦则有豫乐也豫者安和悦乐之义为卦震上坤下顺动之象动而和顺是以豫也九四为动之主上下羣阴所共应也坤又承之以顺是以动而上下顺应故为和豫之义以二象言之雷出于地上阳始潜闭【一作闭潜】于地中及其动而出地奋其声通畅和豫故为豫也【程子曰豫者备豫也逸豫也事豫故逸乐其义一也○王氏大寳曰豫以和乐主义和而不备则乖戾随之故有备豫之义和而不饬则骄怠生焉故又有豫怠之义卦辞云利建矦行师虽主人心和乐而言亦有豫备饬豫之意】
　　豫利建侯行师
　　传豫顺而动也豫之义所利在于建侯行师夫建侯树屏所以共安天下诸侯和顺则万【一作兆】民悦服兵师之兴众心和悦则顺从而有功故悦豫之道利于建侯行师也又上动而下顺诸侯从王师众顺令之象君万邦聚大众非和悦不能使之服从也
　　本义豫和乐也人心和乐以应其上也九四一阳上下应之其志得行又以坤遇震为顺以动故其卦为豫而其占利以立君用师也【朱子曰建侯行师顺动之大者○云峰胡氏曰建万国聚大众非顺理而动使人心皆和乐而从不可也○中溪张氏曰坤下震上为豫地以静鎭建侯也雷以威动行师也○建安丘氏曰屯有震无坤则言建侯而不言行师谦有坤无震则言行师而不言建侯豫卦合震坤成体故兼言之】
　　彖曰豫刚应而志行顺以动豫
　　传刚应谓四为羣阴所应刚得众应也志行谓阳志上行动而上下顺从其志得行也顺以动豫震动而坤顺为动而顺理顺理而动又为动而众顺所以豫也
　　本义以卦体卦德释卦名义【嵩山晁氏曰刚应志行以爻言豫之才也顺以动豫以卦言豫之德也○云峰胡氏曰小畜与豫皆以四为主小畜刚中而志行是释卦义亨字此刚应而志行是释卦名豫字小畜一阴畜五阳阳之志自行故亨豫则五阴皆应一阳阳之志得行故豫皆扶阳之意也】
　　豫顺以动故天地如之而况建侯行师乎
　　传以豫顺而动则天地如之而弗违况建侯行师岂有不顺乎天地之道万物之理唯至顺而已大人所以先天后天而不违者亦顺乎理而已
　　本义以卦德释卦辞【西溪李氏曰建侯行师六爻无此意故彖以一卦之德言之】
　　天地以顺动故日月不过而四时不忒圣人以顺动则刑罚清而民服
　　传复详言顺动之道天地之运以其顺动所以日月之度不过差四时之行不愆忒圣人以顺动故经正而民兴于善刑罚清简而万民服也【厚斋冯氏曰日月之行景长不过南陆短不过北陆故分至啓闭不差其序以顺阴阳之气而动也○朱子曰刑罚不清民不服只为举动不顺了致得民不服便是徒配了他亦不服】
　　豫之时义大矣哉
　　传旣言豫顺之道矣然其防味渊永言尽而意有余也故复赞之云豫之时义大矣哉欲人研味其理优柔涵泳而识之也时义谓豫之时义诸卦之时与义用大者皆赞其大矣哉豫以下十一卦是也豫遯姤旅言时义坎睽蹇言时用颐大过解革言时各以其大者也
　　本义极言之而赞其大也【朱子曰豫之时义言豫之时底道理○云峰胡氏曰颐大过解革言时坎睽蹇言时用豫随遯旅姤言时义凡十二卦释彖之已言者又复推广彖所未言者于是极言以赞其大欲人涵泳于言意之表卽如干之文言是也○隆山李氏曰自豫以下凡十二卦或言时义或言时用或只言时各随卦体而赞之初无异义未有有时而无义有义而无用者也要之时义特用共归于大哉者均所以为推广之意尝观彖辞因论天地圣人王公则多有是言所以广言之也不如是拘隘而不通矣学易者从羲文以探其始从孔子以要其终其庻几知易之道乎】
　　象曰雷出地奋豫先王以作乐崇德殷荐之上帝以配祖考
　　传雷者阳气奋阴阳相薄而成声也阳始潜闭地中及其动则出地奋震也始闭郁及奋则通畅和豫故为豫也坤顺震和顺积中而于声乐之象也先王观雷出地而奋和畅于声之象作声乐以褒崇功德其殷盛至于荐之上帝推配之以祖考殷盛也礼有殷奠谓盛也荐上帝配祖考盛之至也本义雷出地奋和之至也先王作乐旣象其声又取其义殷盛也【朱子曰先王作乐无处不用然用乐之大者尤在于荐上帝配祖考也问崇德是自崇其德如大韶大武之类是否曰是○涑水司马氏曰雷出地者春分候也春分之时雷迅出地以动万物万物莫不奋迅悦豫而从之也豫喜意也作乐所以饰喜也荐之上帝以配祖考用乐之盛者○山潘氏曰乐之为用朝觐聘享祭祀各有所主惟郊祀上帝则大合古今众乐而奏之大司乐圜丘之奏乐极九变是也故曰殷荐之上帝以配祖考郊祀后稷以配天配以祖也宗祀文王于明堂以配上帝配以考也○云峰胡氏曰本义云象其声者乐之声法雷之声又取其义者豫以和为义雷所以扬化功而鼓天地之和乐所以功德而召神人之和也○东莱吕氏曰履为易中之礼豫为易中之乐○进斋徐氏曰先王之一动一静皆礼以奉天从事方雷在地中伏而未则以之闭关商旅不行而后不省方法其静也及出也奋而成声则以之作乐崇德荐上帝而配祖考法其动也曰闭曰不行曰不省皆静之意曰作曰崇曰荐配皆动之意也】
　　初六鸣豫凶
　　传初六以阴柔居下四豫之主也而应之是不中正之小人处豫而为上所宠其志意满极不胜其豫至于声音轻浅如是必至于凶也鸣于声也本义阴柔小人上有强援得时主事故不胜其豫而以自鸣凶之道也故其占如此卦之得名本为和乐然卦辞为众乐之义爻辞除九四与卦同外皆为自乐所以有吉凶之异【或问豫初六与九四为应九四由豫大有得本亦自好但初六恃有强援不胜其豫至于自鸣所以凶否朱子曰九四自好自是初六不好○双湖胡氏曰豫初六即谦上六向也鸣谦今也鸣豫然鸣谦犹有行师之利鸣豫直凶而已信矣豫之不可沉溺如此○云峰胡氏曰爻辞与卦辞不同者三卦辞取同乐之意爻辞除九四外皆为独乐卦辞只一豫字而爻之言豫者不同初六上六逸豫也六二几先之豫也六三之迟犹豫也九四和豫也六五之疾弗豫也卦辞主九四曰刚应而志行是以德言至于爻辞则九四以势位言六三以其有势位之可慕故上视之以为豫初六以其势位可以为强援故应之以为豫且不胜其豫而以自鸣凶之道也或曰豫与谦反对谦之上反而为豫之初者也本义于上之鸣谦则曰谦极有闻于初之鸣豫不曰有闻而曰自鸣均之为鸣也何其训释之异耶曰谦之极而有闻善不能不闻也豫之初而以豫自鸣志已极矣其恶有闻不言可知也】
　　象曰初六鸣豫志穷凶也
　　传云初六谓其以阴柔【一无柔字】处下而志意穷极不胜其豫至于鸣也必骄肆而致【一作至】凶矣
　　本义穷谓满极【云峰胡氏曰志不可满乐不可极初六位卑材弱当豫之初而志已满极凶可知也】
　　六二介于石不终日贞吉
　　传逸豫之道放则失正故豫之诸爻多不得正才与时合也唯六二一爻处中正又无应为自守之象当豫之时独能以中正自守可谓特立之操是其节介如石之坚也介于石其介如石也人之于豫乐心悦之故迟迟遂致于耽恋不能已也二以中正自守其介如石其去之速不俟终日故贞正而吉也处豫不可安且乆也乆则溺矣如二可谓见几而作者也夫子因二之见几而极言知几之道曰知几其神乎君子上交不谄下交不凟其知几乎几者动之微吉之先见者也君子见几而作不俟终日易曰介于石不终日贞吉介如石焉寕用终日断可识矣君子知微知彰知柔知刚万夫之望夫见事之几微者其神妙矣乎君子上交不至于谄下交不至于凟者葢知几也不知几则至于过而不已交于上以恭巽故过则为谄交于下以和易故过则为凟君子见于几微故不至于过也所谓几者始动之微也吉凶之端可先见而未著者也独言吉者见之于先岂复至有凶也君子明哲见事之几微故能其介如石其守旣坚则不惑而明见几而动岂俟终日也断别也其判别可见矣微与彰柔与刚相对者也君子见微则知彰矣见柔则知刚矣知几如是众所仰也故赞之曰万夫之望
　　本义豫虽主乐然易以溺人溺则反而忧矣卦独此爻中而得正是上下皆溺于豫而独能以中正自守其介如石也其德安静而坚确故其思虑明审不俟终日而见凡事之几微也大学曰安而后能虑虑而后能得意正如此占者如是则正而吉矣【建安丘氏曰豫诸爻以无所系应者为吉豫初应四而三五比四皆有系者也是以为凶为悔为疾独六二阴静而中正与四无系特立于众阴之中而无迟迟耽恋之意方其静也则确然自守而介于石及其动也则见几而作不俟终日葢其所居得正故动静之间不失其正吉可知矣○云峰胡氏曰诸爻皆溺于豫者惟二五不言豫六五贞疾不得豫也六二贞吉不为豫也初应四三五比四故为凶为悔为疾六二不系于四介乎初与三之间独以中正自守其坚确如石故豫最易以溺人而六二则不俟终日而去之其德安静而坚确故能见几而作葢不为逸豫之豫而知有先事之豫者也】
　　象曰不终日贞吉以中正也
　　传能不终日而贞且吉者以有中正之德也中正故其守坚而能辨之早去之速爻言六二处豫之道为教之意深矣【云峰胡氏曰九四一阳用事初应之而鸣豫三比之而盱豫不中不正也五乘之而贞疾中而不正也六爻之中不系应于四者惟六二中而且正也】
　　六三盱豫悔迟有悔【盱况于反】
　　传六三阴而居阳不中不正之人也以不中正而处豫动皆有悔盱上视也上瞻望于四则以不中正不为四所取故有悔也四豫之主与之切近苟迟迟而不前则见弃絶亦有悔也葢处身不正进退皆有悔吝当如之何在正身而已君子处已有道以礼制心虽处豫时不失中正故无悔也【厚斋冯氏曰三四本近而相得然震动而上坤静而下上下异趣故有此象○东谷郑氏曰此犹豫之豫故动则取悔】
