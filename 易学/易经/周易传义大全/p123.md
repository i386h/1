<!-- { "loadSidebar": true } -->
　　传说既极矣又引而长之虽説之之心不已而事理已过实无所说事之盛则有光辉既极而强引之长其无意味甚矣岂有光也未非必之辞象中多用非必能有光辉谓不能光也【临川吴氏曰引长已终之说于説之道为未光○中溪张氏曰柔道以牵为引上六柔居五上能牵诱五而为説媚者也然九五乃阳明之主以剥为惧不信上六之牵引故小人説媚之迹隠晦而未至于光显也○诚斋杨氏曰驩兜荐共上而尧吁佥言荐鲧而尧咈皆引兑而未光者欤○建安丘氏曰兑説也以一隂而説乎下之二阳也在卦以二隂为説主四阳则皆为所説者三以柔居刚为下兑之主动而求阳之説故曰来兑上以柔居柔为上兑之主静而诱阳之説故曰引兑来兑之恶易见故本爻凶引兑之情难知故比爻当戒是以四阳爻在下兑者多吉在上兑者多凶初刚在下与隂无系故和兑吉二已近三入説犹浅故孚兑吉悔亡四入上兑处二五之间莫知所决故有商兑未宁之象五与上比处説将极故孚于剥则有厉矣】
　　【坎下巽上】
　　传涣序卦兑者説也説而后散之故受之以涣説则舒散也人之气忧则结聚説则舒散故説有散义涣所以继兑也为卦巽上坎下风行于水上水遇风则涣散所以为涣也
　　涣亨王假有庙利涉大川利贞【涣呼乱反】
　　传涣离散也人之离散由乎中人心离则散矣治乎散亦本于【一作必由】中能【一有利贞字】收合人心则散可聚也故卦之义皆主于中利贞合涣散之道在乎正固也本义涣散也为卦下坎上巽风行水上离披解散之象故为涣其变则本自渐卦九来居二而得中六徃居三得九之位而上同于四故其占可亨又以祖考之精神既散故王者当至于庙以聚之又以巽木坎水舟楫之象故利渉大川其曰利贞则占者之深戒也【或问萃言王假有庙是卦中有萃聚之象故可以为聚祖考之精神而为享祭之吉占涣卦既防而不聚本象不知何处有立庙之义恐是卦外立义谓涣防之时当聚祖考之精神邪为复是下卦是坎有幽隠之义因此象而设立庙之义邪朱子曰坎固是有鬼神之义然此卦未必是因此为义且作因涣防而立庙说大抵这处都见不得○缙云冯氏曰涣所以为防者继兑之后人情説豫则间舒放肆而乱所由生○汉上朱氏曰天下离防不安其居圣人将以聚之故以宗庙为先宗庙者收其心之涣散而存之也人孰不有父母知报本则知祭祀出于人心复其本心则离防者可合而天下无事矣治涣之道也○隆山李氏曰萃因民之聚立庙以坚其归向之心所以为懐保之道涣忧民之防立庙以收拾其荡析之心所以为招携之术皆所以统摄民心而坚疑之也○庸斋赵氏曰天下之难非阳刚得位莫能济故难之散也则为涣及其下之聚也则为萃二卦之辞略同然涣言亨者一萃则再言之涣言利者二萃则三言之涣言王假有庙萃则加以用大徃之辞以是知涣而后萃诚有其序也○双湖胡氏曰涣有二义卦有因民涣防而萃之意假庙是也又有涣天下患难之意涉川是也爻则全以涣为羙事各有不同不可以一例观之也○云峯胡氏曰萃与涣皆互艮艮为门阙一阳在上为屋二隂在下为阙髙巍之象故曰有庙萃言假庙是言聚己之精神以聚祖考之精神涣言假庙是祖考之精神既防至于庙所以聚之彖言假庙夫子于大象曰立庙彖言涉川夫子于十三卦舟楫之象取此盖以本卦自有庙与涉川之象也故其占宜祭祀宜涉险必曰利贞者祭祀而非正是媚神以徼福渉川而非正是行险以徼幸故深戒之】
　　彖曰涣亨刚来而不穷柔得位乎外而上同【上如字又时掌反】传涣之能亨者以卦才如是也涣之成涣由九来居二六上居四也刚阳之来则不穷极于下而处得其中柔之徃则得正位于外而上同于五之中巽顺于五乃上同也四五君臣之位当涣而比其义相通同五乃从中也当涣之时而守其中则不至于离防故能亨也【厚斋冯氏曰以二四徃来明卦义不穷上同明亨刚来不穷即需刚健不陷义不困穷之象又曰观孔子之彖全在二四两爻九六徃来成夹辅九五之功所以亨涣而王者以之假庙以之涉川以之贞固皆两爻之力也】
　　本义以卦变释卦辞【或问刚来而不穷穷是穷极来处乎中不至穷极否朱子曰是居二为中若在下则是穷矣○刚来不穷是九三来做二柔得位而上同是六二上做三此説有些不穏却为是六三不换做得位然而某这个例只是一爻互换转移无那隔蓦两爻底○九二涣奔其机是以变卦言之自三来居二得中而不穷所以为安如机之安也六四是自二徃居四未为得位以其上同于五所以为得位象辞如此説未密若云六四上应上九为上同恐如此跳过了不得此亦是依文解义説终是不见得四来居二之为安二之于四为得位是如何○云峯胡氏曰彖本义曰其变本自渐来三之九来居二故曰刚来而不穷盖如讼自遯来三之九来居二亦曰刚来而得中也或谓讼与涣皆下卦三与二之变涣之六二徃居三曰柔得位乎外而上同则讼六二徃而为三亦可以言也而不言者涣之柔得位者二徃居外卦之四故曰得位乎外所谓上同者上同于五也讼以六居三则不得位矣要之本义以二爻相比者为变故朱子虽有是疑而不及改正也】
　　王假有庙王乃在中也
　　传王假有庙之义在萃卦详矣天下离防之时王者收合人心至于有庙乃是在其中也在中谓求得其中摄其心之谓也中者心之象刚来而不穷柔得位而上同卦才之义皆主于中也王者拯涣之道在得其中而已孟子曰得其民有道得其心斯得民矣享帝立庙民心所归从也归人心之道无大于此故云至于有庙拯涣之道极于此也【朱子曰此卦只是卜祭吉父宜渉川王乃在中是指庙中言宜在庙祭祀伊川説得那道理多了他见得许多道理了不肯自做他説须要寄搭放在经上易不须説得深只是轻轻説过○南轩张氏曰夫收天下之心莫若奠宗庙而正王位王乃在中所谓中天下而立定四海之民是也】
　　本义中谓庙中【临川吴氏曰以卦体言九五互艮上画为庙九居五是王乃在宗庙之中】
　　利涉大川乗木有功也
　　传治涣之道当济于险难而卦有乗木济川之象上巽木也下坎水大川也利渉险以济涣也木在水上乗木之象乗木所以涉川也涉则有济涣之功卦有是义有是象也【诚斋杨氏曰济难者才也散难者非才也徳也巽之才木也其徳风也水之残则溺万物然乗一木则悠然而济水之怒则决九山然遇一风则欣然而防才以济之徳以散之天下之大难一朝涣然而不复聚涣之所以亨也○云峯胡氏曰易以巽言利涉大川者三皆以木言益曰木道乃行中孚曰乗木舟虚涣亦曰乗木有功也十三卦舟楫之利独取诸涣亦以此也】
　　象曰风行水上涣先王以享于帝立庙
　　传风行水上有涣散之象先王观是象救天下之涣散至于享帝立庙也收合人心无如宗庙祭祀之报出于其心故享帝立庙人心之所归也系人心合离防之道无大于此【程子曰萃涣皆享于帝立庙内其精神之聚而形于此为其涣防故立此以收之】
　　本义皆所以合其散【平庵项氏曰享帝于郊象巽之髙立庙于宫象坎之隠○汉上朱氏曰享于上帝使人知天无二主立庙则人知反本鬼有所归所以一天下之心合天下之涣○进斋徐氏曰风行水上涣散披离涣之象也先王享帝立庙所以合其涣也此诚敬仁孝之至幽无不格散无不聚故于彖象中言之○建安丘氏曰鬼神之道幽深渺邈不可度思惟至诚贯彻潜孚防感如水之遇风涣然相受则隂阳交通有合无间郊焉而天神假庙焉而鬼神享矣○云峯胡氏曰享帝而与天神接立庙而与祖祢交皆聚已之精神以合其涣者也】
　　初六用拯马壮吉
　　传六居卦之初涣之始也始涣而拯之又得马壮所以吉也六爻独初不云涣者离散之势辨之宜早方始而拯之则不至于涣也为教深矣马人之所托也托于壮马故能拯涣马谓二也二有刚中之才初隂柔顺两皆无应无应则亲比相求初之柔顺而托于刚中之才以拯其涣如得壮马以致逺必有济矣故吉也涣拯于始为力则易时之顺也本义居卦之初涣之始也始涣而拯之为力既易又有壮马其吉可知初六非有济涣之才但能顺乎九二故其象占如此【节斋蔡氏曰拯救也马所用以行者马壮则行速言用救涣之急也○云峯胡氏曰马壮二刚之象五爻皆言涣初独不言者救之尚早可不至于涣也初六一柔在下未有济涣之才然拯之于初犹易但能顺九二以进则吉矣二有刚中之才坎为羙脊之马】
　　象曰初六之吉顺也
　　传初之所以吉者以其能顺从刚中之才也始涣而用拯能顺乎时也
　　九二涣奔其机悔亡【机音几】
　　传诸爻皆云涣谓涣之时也在涣离之时而处险中其有悔可知若能奔就所安则得悔亡也机者俯凭以为安者也俯就下也奔急徃也二与初虽非正应而当涣离之时两皆无与以隂阳亲比相求则相赖者也故二目初为机初谓二为马二急就于初以为安则能亡其悔矣初虽坎体而不在险中也或疑初之柔微何足頼葢涣之时合力为【一作而】胜先儒皆以五为机非也方涣离之时二阳岂能同也若能同则成济涣之功当大【一有吉字】岂止悔亡而已机谓俯就也【东谷郑氏曰涣之时必刚柔上下相合则不散初柔也在二之下二刚也在初之上柔而在下者必有所赖以为援刚而在上者必有所托以为安故初之得二为壮马马壮则可赖以为援二之就初为奔机得机则可借以为安此初之从二为顺于理而二之就初为得所愿也】
　　本义九而居二宜有悔也然当涣之时来而不穷能亡其悔者也故其象占如此盖九奔而二机也【朱子曰九二涣奔其机以人事言之是来就安处○中溪张氏曰奔者来之速也二刚自外来有奔之象○云峯胡氏曰奔九象互震为足为动机二象互震为木位偶为足本义曰九奔二机盖以卦变言也九刚故象奔二中故象机以九来居二得中而安矣本有悔得中而安故悔亡】
　　象曰涣奔其机得愿也
　　传涣散之时以合为安二居险中急就于初求安也赖之如机而亡其悔乃得所愿也【中溪张氏曰当涣防之时隂阳相比则有相倚之势今二来就初凭以为安则刚得柔助而济涣之功成矣岂不遂其欲安之愿乎】
　　六三涣其躬无悔
　　传三在涣时独有应与无涣散之悔也然以隂柔之质不中正之才上居无位之地岂能拯时之涣而及人也止于其身可以无悔而已上加涣字在涣之时躬无涣之悔也【隆山李氏曰坎二隂本为险陷三居坎上近接乎巽坎水得风而防巽木得水而通故能涣防其身出险自无悔吝也○中溪张氏曰六三虽未能防乎天下之难亦可以自防其一已之难而无坎陷之悔也】
