<!-- { "loadSidebar": true } -->
　　本义困于酒食厌饫苦恼之意酒食人之所欲然醉饱过宜则是反为所困矣朱绂方来上应之也九二有刚中之徳以处困时虽无凶害而反困于得其所欲之多故其象如此而其占利以享祀若征行则非其时故凶而于义为无咎也【或问困于酒食木义作餍饫于所欲是如何朱子曰此是困于好底事在困之时有困于好事者有困于不好事者此爻是好爻当困时则是困于好事如感时花溅泪恨别鸟惊心花鸟好娱戏底物这时却发人不好底意思是因好物而困也酒食餍饫亦如此○问朱绂方来利用享祀曰以之事君则君应之以之事神则神应之○问困二五皆利用祭祀是如何曰他得中正又似取无应而心専一底意思○祭祀享祀想只说个祭祀无那自家活人却享他人祭之说○中溪张氏曰坎为水水润万物如饮食之养人故需五困二上下卦有坎体者亦皆有酒食之象况九二以刚居中自有方来之庆又岂真困于酒食也哉○云峯胡氏曰困于酒食醉饱之过因餍饫而生苦恼者也视初之困于株木三之困于石有间矣所以初入幽谷三不见其妻二则有朱绂方来之庆特五亦为柔所掩其来也缓故曰方来耳其占利于享祀而不利于征行困之时诚一切至可通神明不必急于往也无咎诸家以为谁咎则当如节之象曰又谁咎也今象曰中有庆则征凶者行非其时故凶而于义无咎也本义精矣】
　　象曰困于酒食中有庆也
　　传虽困于所欲未能施恵于人然守其刚中之徳必能致亨而有福庆也虽使时未亨通守其中徳亦君子之道亨乃有庆也【或问象云中有庆也是如何朱子曰他下面有许多好事】
　　六三困于石据于蒺藜入于其宫不见其妻凶
　　传六三以隂柔不中正之质处险极而用刚居阳用刚也不善处困之甚者也石坚重难胜之物蒺藜刺【一无刺字】不可据之物三以刚险而上进则二阳在上力不能胜坚不可犯益自困耳困于石也以不善之徳居九二刚中之上其不安犹借刺据于蒺藜也进退既皆益困欲安其所益不能矣【一作也】宫其居所安也妻所安之主也知进退之不可而欲安其居则失其所安矣进退与处皆不可【一有则字】唯死而已其凶可知系辞曰非所困而困焉名必辱非所据而据焉身必危既辱且危死期将至妻其可得见耶二阳不可犯也而犯之以取困是非所困而困也名辱其事恶也三在二上困为据之然苟能谦柔以下之则无害矣乃用刚险以乗之则不安而取困如据蒺藜也如是死期将至所安之主可得而【一无而字】见乎本义隂柔而不中正故有此象而其占则凶石指四蒺藜指二宫谓三而妻则六也其义则系辞备矣【朱子曰六三阳之隂上六隂之隂故将六三言之则上六为妻○中溪张氏曰石之为物坚确而不纳者也指九四四与初为应三虽比四而四不纳之矣坎为丛棘乃蒺藜也六三进则遇乎九四之阳如石压其上而无所纳是困于石也退则乗乎九二之阳如棘刺其下而失所凭是据于蒺藜也六三以隂居阳而上六以隂居隂故三以上为妻然三与上无应无应而入于其宫宜不见其匹耦而凶也○童溪王氏曰六三隂也而居阳自以为阳也故求配于上六然上六宫则是也而非其妻故曰入于其宫不见其妻○云峰胡氏曰六三本欲揜九二之刚然九二刚中正三隂柔不中正故自取困焉上六困之极悔则犹可至于吉如六三则上困于九四下据于九二以不正处二刚之间失其所安唯凶而已】
　　象曰据于蒺藜乗刚也入于其宫不见其妻不祥也传据于蒺藜谓乗九二之刚不安犹借刺也不祥者不善之征失其所安者不善之效故云不见其妻不祥也
　　九四来徐徐困于金车吝有终
　　传唯力不足故困亨困之道必由援助当困之时上下相求理当然也四与初为正应然四以不中正处困其才不足以济人之困初比二二有刚中之才足以拯困则宜为初所从矣金刚也车载物者也以二刚在下载已故谓之金车四欲从初而阻于二故其来迟疑而徐徐是困于金车也已之所应疑其少已而之他将从之则犹豫不敢遽前岂不可羞吝乎有终者事之所归者正也初四正应终必相从也寒士之妻弱国之臣各安其正而已苟择势而从则恶之大者不容于世矣二与四皆以阳居隂而二以刚中之才所以能济困也居隂者尚柔也得中者不失刚柔之宜也本义初六九四之正应九四处位不当不能济物而初六方困于下又为九二所隔故其象如此然邪不胜正故其占虽为可吝而必有终也金车为九二象未详疑坎有轮象也【中溪张氏曰坎为舆九二居坎体而又刚健故曰金车初六之来徐徐者以困于九二之金车也然四之志则在乎初始若可吝乆必有终也○云峰胡氏曰当困之时不可求以亟通故二曰方来五曰乃徐有说四曰来徐徐皆缓辞也初与四应其来之所以徐徐者为九二金车所隔也然隂阳相应正也九二隔之非正也邪终不得以胜正故始虽可吝而必有终也○潜斋胡氏曰九四欲来初六之心即初六欲觌九四之心其未觌未来者一时之困耳时移困觧则欲觌者终于觌欲来者终于来故曰有终】
　　象曰来徐徐志在下也虽不当位有与也
　　传四应于【一无于字】初而隔于二志在下求故徐徐而来虽居不当位为未善然其正应相与故有终也【临川吴氏曰下谓初志在于拯初也不当位谓居柔故其行徐有与谓与初为正应行虽徐终能就初而拯其困也】
　　九五劓刖困于赤绂乃徐有说利用祭祀【说音恱】
　　传截鼻曰劓伤于上也去足为刖伤于下也上下皆揜于隂为其伤害劓刖之象也五君位也人君之困由上下无与也赤绂臣下之服取行来之义故以绂言人君之困以天下不来也天下皆来则非困也五虽在困而有刚中之徳下有九二刚中之贤道同徳合徐必相应而来共济天下之困是始困而徐有喜说也利用祭祀祭祀之事必致其诚敬而后受福人君在困时宜念天下之困求天下之贤若祭祀然致其诚敬【一作至诚】则能致天下之贤济天下之困矣五与二同徳而云上下无与何也曰隂阳相应者自然相应也如夫妇骨肉分定也五与二皆阳爻以刚中之徳同而相应相求而后合者【一无者也】也如君臣朋友义合也方其始困安有上下之与有与则非困故徐合而后有【一无有字】说也二云享祀五云祭祀大意则宜用至诚乃受福也祭与祀享泛言之则可通分而言之祭天神祀地示亨人鬼五君位言祭二在下言亨各以其所当用也【开封耿氏曰享祀人神所以祀宗庙祭祀天子所以礼百神○节斋蔡氏曰享狭祭广君臣之用异也○建安丘氏曰困卦二五盖君臣同徳以拯困彖所谓贞大人吉者也卦于二爻互明其义故在二言朱绂五言赤绂在二言亨祀而五言祭祀也○云峰胡氏曰九五君也亦言困者下无应也然二虽非应而同徳故一时虽困乃迟乆而有说也二五取象皆相应二曰朱绂五曰赤绂绂所以行也二五不应欲遽行得乎故二方来五乃徐有说二曰亨祀五曰祭祀亦以二五当困之时必诚一切至如祭亨然则或有可通之理也二言征凶五不言者二在下不可急征以求上上之求下则不可以是例论也】
　　本义劓刖者伤于上下下既伤则赤绂无所用而反为困矣九五当困之时上为隂揜下则乗刚故有此象然刚中而说体故能迟乆而有说也占具象中又利用祭祀乆当获福【进斋徐氏曰二五同徳始虽未应终则应也○濳室陈氏曰凡易言祭祀处爻多中实否则中虚中实则诚信之象中虚则诚信之理当困之时以九居五百事不利唯有中实利祭祀耳凡曰利祭祀则有亨通获福之理焉】
　　象曰劓刖志未得也乃徐有说以中直也利用祭祀受福也
　　传始为隂揜无上下之与方困未得志之时也徐而有说以中直之道得在下之贤共济于困也不曰中正与二合者云直乃宜也直比正意差缓尽其诚意如祭祀然以求天下之贤则能【一无能字】亨天下之困而享受其福庆也【建安丘氏曰二言中而五言中直所以释彖辞贞字之义二言有庆五言受福所以释彖辞吉字之义】
　　上六困于葛藟于臲卼曰动悔有悔征吉【藟力轨反臲五结反卼五骨反】
　　传物极则反事极则变困既极矣理当变矣葛藟纒束之物臲卼危动之状六处困之极为困所纒束而居最髙危之地困于葛藟与臲卼也动悔动輙有悔无所不困也有悔咎前之失也曰自谓也若能曰如是动皆得悔当变前之所为有悔也能悔则往而得吉也困极而征则出于困矣故吉三以隂在下卦之上而凶上居一卦之上而无凶何也曰三居刚而处险困而用刚险故凶上以柔居说唯为困极耳困极则有变困之道也困与屯之上皆以无应居卦终屯则泣血涟如困则有悔征吉屯险极而困说体故也以说顺进可以离乎困也
　　本义以隂柔处困极故有困于葛藟于臲卼曰动悔之象然物穷则变故其占曰若能有悔则可以征而吉矣【缙云冯氏曰葛之附木最出木杪此上六困于葛藟之象也○双湖胡氏曰藟蔓生上爻柔之象○中溪张氏曰困至上六困之极矣处困而穷动辄得悔必知有悔艾之心斯有可出困穷之道故圣人特以征吉勉之○李氏椿年曰自四以上困之极也自四以下处困之极而思有以通之也动固悔矣与其静而无悔孰若动而有悔为穷之通往则吉也○云峰胡氏曰困穷而通其上之时乎然刚困不害其亨柔困不悔不吉两悔字与豫悔迟有悔不同豫言悔迟则事必有可悔此言事虽可悔而能悔则吉圣人拳拳欲人悔过如此○开封耿氏曰处困之终有自通之路知柔不可牵舍之可也刚不可乗去之可也○郑氏刚中曰困有不可动九二是也故征凶有不可不动上六是也故征吉○赵氏曰五爻皆不言吉独于上六言吉者要当时而不可欲速也九二征凶九四来徐徐九五乃徐有说至上六始有征吉之辞】
　　象曰困于葛藟未当也动悔有悔吉行也
　　传为困所纒而不能变未得其道也是处之未当也知动则得悔遂有悔而去之可出于困是其行而吉也【临川吴氏曰未当者所处未得其当也吉行者能行而去之则吉也○建安丘氏曰困刚揜也卦以三柔揜三刚为象然刚为柔揜者吉而柔揜刚者凶下卦则以初三之柔揜九二之刚然初言困于株木三言困于石二则言困于酒食而象以为中有庆是初三凶而二吉也上卦以上六之柔揜四五之刚然四言徐有终五言徐有说而上则言困于葛藟而象以为未当是四五吉而上凶也彖曰困而不失其所亨其惟君子乎三刚爻之谓矣】
　　【巽下坎上】
