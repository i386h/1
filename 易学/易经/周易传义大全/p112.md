<!-- { "loadSidebar": true } -->
　　传索索消索不存之状谓其志气如是六以阴柔居震动之极其惊惧之甚志气殚索也矍矍不安定貌志气索索则视瞻徊徨以阴柔不中正之质而处震动之极故征则凶也震之及身乃于其躬也不于其躬谓未及身也邻者近于身者也能震惧于未及身之前则不至于极矣故得无咎苟未至于极尚有可改之道震终当变柔不固守故有畏【一作见】邻戒而能变之义圣人于震终示人知惧能改之义为劝深矣婚媾所亲也谓同动者有言有怨咎之言也六居震之上始为众【一作震】动之首乃今畏邻戒而不敢进与诸处震者异矣故婚媾有言也本义以阴柔处震极故为索索矍矍之象以是而行其凶必矣然能及其震未及其身之时恐惧脩省则可以无咎而亦不能免于婚媾之有言戒占者当如是也【朱子曰上六不全好但能恐惧于未及身之时可得无咎然亦不免他人言语○进斋徐氏曰索索志气不存之貌当震而惧气索然也矍矍不定之貌气索而目亦为之动也三行则无眚而上征则凶言不当行也躬谓上邻谓五四震来势缓不能及上故曰不于其躬仅能及五故曰于其邻与三无应故婚媾有言○云峯胡氏曰三苏苏神气散缓上索索矍矍神气无复存矣葢以阴柔处震惧之极故其行也必凶犹幸四震之来也缓上之惧不于其身之时而已惧于及五之际则庻乎可以无咎然亦终不免于婚媾之有言者近于五而无应于二也爻言虩虩哑哑苏苏索索矍矍与二五言亿诸卦皆无其义虽多恐惧之貌亦于爻义各有辨也六爻惟初言吉唐房乔曰震之初九谨始恐惧所以致福豫之初六倡始逸豫所以贻凶也除上六征凶外皆无凶者皆有恐惧之福而无逸豫之凶也○缙云冯氏曰六爻皆无凶者恐惧则为福泰侈则为祸也】
　　象曰震索索中未得也虽凶无咎畏邻戒也
　　传所以恐惧自失如此以未得于中道也谓过中也使之得中则不至于索索矣极而复征则凶也若能见邻戒而知惧变于未极之前则无咎也上六动之极震极则【一作之终】有变义也本义中谓中心【云峯胡氏曰程传曰中道本义谓中心葢六隂柔处震惧之极中心有所未安故见于外者如此○建安丘氏曰震动也以一阳动于二阴之下也故震六爻以初四为主而四之震下牵二柔有互艮之体失其所以为震矣而全震之时用者独在乎初故初震来虩虩而四震遂泥也其上四阴爻则皆为阳所震者二乗初刚不可犯也故震来厉亿丧贝而三逺之则震苏苏而声渐缓矣五乗四刚已无足畏故但震往来厉亿无丧而上逺之则震索索然而无声矣合二体观之而重震之义明矣】
　　【艮下艮上】
　　传艮序卦震者动也物不可以终动止之故受之以艮艮者止也动静相因动则有静静则有动物无常动之理艮所以次震也艮者止也不曰止者艮山之象有安重坚实之意非止义可尽也乾坤之交三索而成艮一阳居二阴之上阳动而上进之物既至于上则止矣阴者静也上止而下静故为艮也然则与畜止之义何异曰畜止者制畜之义力止之也艮止者安止之义止其所也
　　艮其背不获其身行其庭不见其人无咎
　　传人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也【一无也字○或问伊川解艮其背云止于所不见又云不交于物则是无所见无所交方得其所止而安若有所见有所交时是全无所止之处矣朱子曰这处无所见底意思濂溪也恁地説是他偶看这一处错了相传如此又问伊川云内欲不萌外物不接如是而止乃得其止似只説得静中之止否曰然○明道云与其非外而是内不若内外之两忘也説得最好便是不获其身行其庭不见其人不见有物不见有我只见所当止也如为人君止于仁不知下面道如何只是我当止于仁为人臣止于敬不知上面道如何只是我当止于敬只认我所当止也以至父子兄弟夫妇朋友大事小事莫不皆然从伊川之説到不获其身处便説不来至行其庭不见其人越难説只做止其所止更不费力○问恐外物无有絶而不接之理若拘拘然务絶乎物而求以不乱其心是在我却无所守而为外物所动则奈何曰此一叚亦有可疑外物岂能不接但当于非礼勿视听言动四者用力○伊川谓艮其背为止于所不见窃恐未然据彖辞自解得分晓曰艮其止止其所也上句止字便是背字故下文便继之云是以不获其身更不再言艮其背也止是当止之处下句止字是解艮字所字是解背字葢云止于所当止也所即至善之地如君之仁臣之忠之类大槩看易须谨守彖象之言圣人自解得精密平易又曰伊川説艮其背是止于所不见其意如説闲邪如所谓制之于外以安其内如所谓奸声乱色不畱于聪明滛乐慝礼不接于心术此意亦自好但易之本意未必是如此○兰氏廷瑞曰艮六爻皆止艮其背不获其身我不应人也行其庭不见其人人不应我也人我不交悔吝何从而生是以无咎○双峯胡氏曰人以面前为身面后为背卦体似人背面而立是为艮其背不获其身矣艮其背既不获其身则行其庭亦不见其人矣若分二体言则艮其背不获其身忘我也亦为人不见我之象以内体言行其庭不见其人忘人也是我不见人之象以外体言人我两不相应何咎之有○郑氏曰象言辅不言口言身不言腹言夤限不言脐有背面而立之象○兼山郭氏曰人之耳目鼻口皆有欲也至于背则无欲矣】
　　本义艮止也一阳止于二阴之上阳自下升极上而止也其象为山取坤地而隆其上之状亦止于极而不进之意也其占则必能止于背而不有其身行其庭而不见其人乃无咎也葢身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣葢艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也【朱子曰艮其背背只是言止也人之四体皆能动惟背不动故取止之义各止其所则廓然而大公○艮其背便不获其身便不见其人行其庭对艮其背只是对得轻身是动物不道动都是妄然而动斯妄矣不动自无妄○艮其背一句是脑故彖中言是以不获其身行其庭不见其人也四句只略对○艮其背浑只见得道理合当如此人自家一分不得着一些私意不得不获其身不干自家事这四句须是説艮其背了方静时不获其身动时不见其人所以彖传中説是以不获其身至无咎也○不获其身不得其身也犹言讨自家身已不得又曰欲出于身人才要一件物事便须以身已去对副他若无所欲则只恁地平平过便似无此身一般○不获其身如君止于仁臣止于忠但见得事之当止不见此身之为利为害才将此身预其间则道理便壊了古人所以杀身成仁舎生取义者只为不见此身方能如此○此叚分作两截却是艮其背不获其身为静之止行其庭不见其人为动之止总説则艮其背为止之时当其所止了所以止时自不获其身行时自不见其人此三句乃艮其背之效验所以彖传先説止其所也上下敌应不相与也却云是以不获其身行其庭不见其人也○艮其背不获其身是只见个道理不见自家行其庭不见其人是只见个道理不见个人也又曰此叚工夫全在艮其背上人多将行其庭对此句説便不是了行其庭即是轻説过縁艮其背既尽得了则不获其身行其庭不见其人矣艮其背是止于所当止之地不获其身行其庭不见其人万物各止其所便都统一是理也不见有已也不见有人都只见此理○云峯胡氏曰人身唯背不动此艮止象不获其身内艮象不见其人外艮象四五两爻在门阙之中行其庭象人之所当止者义理而已止其所当止则唯知有义理不知有人我不获其身理所当止止而止也行其庭不见其人理所当行行而止也如是则其止其行可以无过矣文王彖震艮又自是一例震来虩虩以下三句只是明虩虩之效验艮其背以下三句亦只明艮背之效验唯本义为能之】
　　彖曰艮止也时止则止时行则行动静不失其时其道光明
　　传艮为止止之道唯其时行止动静不以时则妄也不失其时则顺理而合义在物为理处物为义动静合理义不失其时也乃其道之光明也君子所贵乎时仲尼行止久速是也艮体笃实有光明之义本义此释卦名艮之义则止也然行止各有其时故时止而止止也时行而行亦止也艮体笃实故又有光明之义大畜于艮亦以辉光言之【朱子曰时止则止时行则行行固非止然行而不失其理乃所以为止也○问艮之象何以为光明曰定则明凡人胷次烦扰则愈见昏昧中有定止则自然光明庄子所谓泰宇定而天光是也○问止有两义得所止之止是义理之极行止之止则就人所为而言曰然时止之止止字小得其所止之止止字大○双湖胡氏曰艮一阳见于二阴之上阳明着见阴莫得而掩蔽之故艮独称光明】
　　艮其止止其所也
　　传艮其止谓止之而止也止之而能止者由止得其所也止而不得其所则无可止之理夫子曰于止知其所止谓当止之所也夫有物必有则父止于慈子止于孝君止于仁臣止于敬万物庻事莫不各有其所得其所则安失其所则悖圣人所以能使天下顺治非能为物作则也唯止之各于其所而已【程子曰动静不失其时皆止其所也艮其背乃止也背无欲无思也故可止○艮其止止其所也各止其所父子止于恩君臣止于义之谓艮其背止于所不见也○艮其止止其所也八元有善而举之四凶有罪而诛之各止其所也○易之艮言止之义曰艮其止止其所也言随其所止而止之人多不能止葢人万物皆备遇事时各因其心之所重者更互而出才见得这事重便有这事出若能物各付物便自不出来也○艮卦只明使万物各有其止万物各止其所分无不定矣○艮其背止欲于无见若欲见于彼而止之所施各异若艮其止止其所也止各当其所也圣人所以应万变而不劳者事各止当所也若鉴在此而物之妍媸自见于彼圣人不与焉时止则止时行则行时行对时止而言亦止其所也○朱子曰程传云圣人能使天下顺治非能为物作则也惟止之各于其所而已此意却最解得分明艮其背恐只当如此説艮其止便是艮其背经文或背字误作止字或止字误作背字或以止字解背字不可知○艮背之用固在止其所然能止其所乃知至物格以后事】
　　上下敌应不相与也
　　传以卦才言也上下二体以敌相应无相与之义阴阳相应则情通而相与乃以其敌故不相与也不相与则相背为【一作与】艮其背止之义【一有同字】也【朱子曰上下敌应不相与犹言各不相管只是各止其所○八纯卦都不相与只是艮卦是止尤不相与内不见己是内卦外不见人是外卦两卦各自去○李氏曰艮之象两人相背而行两不相见故其爻为上下敌应不相与也○平庵项氏曰卦象虽相敌情自相与唯艮则上下卦阴阳各正其性而无外求之情故有不相与之义阳上而阴下一阳而统二阴皆天下之定理不可复加损也】
　　是以不获其身行其庭不见其人无咎也
