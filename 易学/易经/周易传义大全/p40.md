<!-- { "loadSidebar": true } -->
　　本义泰通也为卦天地交而二气通故为泰正月之卦也小谓隂大谓阳言坤徃居外干来居内又自归妹来则六徃居四九来居三也占者有刚阳之徳则吉而亨矣【节斋蔡氏曰坤本在下之物自下而上故曰徃干本在上之物自上而下故曰来徃者已去则来者当时大来则阳当时用故吉亨○双湖胡氏曰小徃大来卦变也泰自否来三隂徃居于外三阳来居于内而成泰也伏羲画卦隂阳一时俱定卦中爻画无能上下徃来之理唯卜筮遇九六则有本卦之卦以为占文王观象而系卦见此卦有自彼卦来之象寓于徃来数字间卦体始为之活动矣上经可推仅四卦非揲蓍求卦之义也○云峯胡氏曰三阳来而居内三隂徃而居外隂阳之正唯泰卦为然自乾坤至履阳三十画隂三十画隂阳之数适相等然后为三隂三阳之泰泰岂偶然哉三隂三阳徃来之卦凡二十而泰否适居其先故卦辞独以徃来言又曰按説卦干四月卦坤十月卦本义于乾坤不言独自泰正月以下言之何也葢尝思之自乾坤二卦外上经泰否临观剥复六卦三十六画而隂之多于阳者十二下经遯大壮夬姤四卦二十四画而阳之多于隂者十二又上经自泰正月而临十二月而复十一月阳月顺数已徃自否七月而观八月而剥九月隂月逆推未来下经自遯六月而姤五月隂月顺数既徃自大壮二月而夬三月阳月逆推方来以上必皆除乾坤然后见其多寡逆顺自然之序此本义所以断自泰正月首言之也至若干不言四月而言之于下经之姤坤不言十月而言之于上经之复葢先天圎圗剥复之间自有坤后天复次剥剥复又自有坤下坤上非坤十月之卦本义所以不言于坤而言于复也先天姤夬之间自有干后天姤次夬夬姤又自有干上干下此干四月之卦本义所以不言于干而言于姤也天地乾坤隂阳之极剥复夬姤隂阳消长之际也读本义者不可以不知】
　　彖曰泰小徃大来吉亨则是天地交而万物通也上下交而其志同也
　　小徃大来隂徃而阳来也则是天地隂阳之气相交而万物得遂其通泰也在人则上下之情交通而其志意同也
　　内阳而外隂内健而外顺内君子而外小人君子道长小人道消也【长丁丈反否卦同】
　　阳来居内隂徃居外阳进而隂退也干健在内坤顺在外为内健而外顺君子之道也君子在内小人在外是君子道长小人道消所以为泰也既取隂阳交和又取君子道长隂阳交和乃君子之【一无之字】道长也【朱子曰易之隂阳以天地自然之气论之则不可相无以君子小人之象言之则圣人之意未尝不欲天下之尽为君子而无小人也○圣人作易以立人极其义以君子为至故为君子谋不为小人谋观泰否剥复名卦之意可见矣○论隂阳各有一半圣人于泰否只为阳説道理看来圣人出来做须有一个道理使得天下皆为君子世间人多言君子小又常相半不可太去治他急廹之却为害不然如舜汤举臯陶伊尹不仁者逺自是小人皆不敢为非被君子夹持得皆革面做好人了○节斋蔡氏曰太极理也隂阳气也刚柔质也健顺徳也干者太极之动故释彖不言隂隂刚柔坤主质故以刚柔言泰否交不交气也各具乾坤之体故皆以隂阳言否不交则质着故兼以刚柔言余卦各滞乎物故不言隂阳止言刚柔健顺又曰上下指君臣言天地君臣其位已定所交通者其气与志耳○建安丘氏曰天地之形不可交而以气交气交而物通者天地之泰也上下之分不可交而以心交心交而志同者人事之泰也隂阳以气言健顺以徳言君子小人以类言内外释徃来之义隂阳健顺君子小人释小大之义○厚斋冯氏曰泰否之彖归宿在君子小人之消长故曰易以天道明人事】
　　象曰天地交泰后以财成天地之道辅相天地之宜以左右民【相息亮反左音佐右音佑】
　　天地交而隂阳和则万物茂遂所以泰也人君当体天地通泰之象而以财成天地之道辅相天地之宜以左右生民也财成谓体天地交泰之道而财制成其施为之方也辅相天地之宜天地通泰则万物茂遂人君体之而为法制使民用天时因地利辅助化育之功成其丰美之利也如春气生万物则为播植之法秋气成实万物则为收敛之法乃辅相天地之宜以左右辅助于民也民之生必赖君上为之法制以教率辅翼之乃得遂其生养是左右之也【或问财成天地之道辅相天地之宜如何程子曰天地之道不能自成须圣人财成辅相之如嵗有四时圣人春则教民播种秋则教民收获是裁成也教民锄耘灌溉是辅相也又问以左右民如何曰古之盛时未尝不教民故立之君师设官以治之周公师保万民与此言左右民皆是也后世未尝教民任其自生自育只治其阙而已】
　　本义财成以制其过辅相以补其不及【朱子曰财成犹裁截成就之也裁成者所以辅相也且如君臣父子兄弟夫妇圣人便为制下许多礼数伦序只此便是裁成处至大至小之事皆是固是万物本自有此理若非圣人裁成亦不能如此齐整所谓賛天地之化育而与之参也又曰裁成是截做叚子底辅相是佐助他底天地之化儱侗相续下来圣人便截作叚子如气化一年一周圣人与他截做春夏秋冬四时问财成辅相无时不当然何独于泰时言之曰泰时则万物各遂其理方始有裁成辅相处若否塞不通一齐都无理防了如何裁成辅相得○节斋蔡氏曰天地之道以气形全体言天地之宜以时势所适言财成者因其全体而裁制其节使不过辅相者随其所宜而賛助其不及如气化流行儱侗相续圣人则为之裁制以分春夏秋冬之莭地形广邈经纬交错圣人则为之裁制以分东西南北之限此裁成天地之道也春生秋杀此时运之自然髙黍下稻亦地势之所宜圣人则辅相之使当春而耕当秋而敛髙者种黍下者种稻此辅相天地之宜也○云峯胡氏曰乾坤而后隂阳各三十画然后为泰是泰由于隂阳无过无不及者也既泰之后制其过补其不及所以保泰也】
　　初九防茅茹以其彚征吉【茹汝据反彚音胃】
　　初以阳爻居下是有刚明之才而在下者也时之否则君子退而穷处时既【一作将】泰则志在上进也君子之进必与其朋类相牵援如茅之根然防其一则牵连而起矣茹根之相牵连者故以为象彚类也贤者以其类进同志以行其道是以吉也君子之进必以其类不唯志在相先乐于与善实乃相赖以济故君子小人未有能独立不赖朋类之助者也自古君子得位则天下之贤萃于朝廷同志协力以成天下之泰小人在位则不肖者竝进然后其党胜而天下否矣葢各从其类也本义三阳在下相连而进防茅连茹之象征行之吉也占者阳刚则其征吉矣郭璞洞林读至彚字絶句下卦放此【朱子曰以其彚属上文尝见郭璞易林如此做句便是那时人已自恁地读了葢防茅连茹者物象也以其彚者人也○临川吴氏曰三阳为类茅虽不共本防之则其根相连而起初之以其类同进似之○梅严袁氏曰不谓之徃吉而谓之征吉葢凡言征者必以正行之○隆山李氏曰卦以气交自上而下也爻以位升自下而上也○云峯胡氏曰防茅茹在物为相连之象以其彚在人为相连而进之占初曰以其彚君子与君子为类也三阳欲进而以之者在初四曰以其隣小人与小人为类也三隂欲复而以之者在四四不曰吉初曰征吉者易为君子谋也】
　　象曰防茅征吉志在外也
　　时将泰则羣贤皆欲上进三阳之志欲进同也故取茅茹彚征之象志在外上进也【诚斋杨氏曰君子之志在天下不在一身故曰志在外】
　　九二包荒用冯河不遐遗朋亾得尚于中行【冯音凭】二以阳刚得中上应于五五以柔顺得中下应于二君臣同徳是以刚中之才为上所専任故二虽居臣位主治泰者也所谓上下交而其志同也故治泰之道主二而言包荒用冯河不遐遗朋亾四者处泰之道也人情安肆则政舒缓而法度废弛庶事无莭治之之道必有包含荒秽之量则其施为寛裕详密革事理而人安之若无含之度有忿疾之心则无深逺之虑有暴扰之患深弊未去而近患已生矣故在包荒也用冯河泰宁之世人情习于久安安于守常惰于因循惮于更变非有冯河之勇不能有为于斯时也冯河谓其刚果足【一作可】以济深越险也自古泰治之世必渐至于衰替葢由狃习安逸因循而然自非刚断之君英烈之辅不能挺特奋以革其弊也故曰用冯河或疑上云包荒则是包含寛容此云用冯河则是奋改革似相反也不知以含容【一作】之量施刚果之用乃圣贤之为也不遐遗泰宁之时人心狃于泰则茍安逸而已恶能复深思逺虑及于遐逺之事哉治夫泰者当周及庶事虽遐逺不可遗若事之防隐贤才之在僻【一作侧】陋皆遐逺者也时泰则固遗之矣朋亾夫时之既泰则人习于安其情肆而失节将约而正之非絶去其朋与之私则不能也故云朋亾自古立法制事牵于人情卒不能行者多矣若夫禁奢侈则害于近戚限田产则妨于贵家如此之类既不能【一旡既不能字】断以大公而必行则是【一有不字】牵于朋比也治泰不能朋亾则为之难矣治泰之道有此四者则能合于九二之徳故曰得尚于中行言能配合中行之义也尚配也本义九二以刚居柔在下之中上有六五之应主乎泰而得中道者也占者能包容荒秽而果断刚决不遗遐逺而不眤朋比则合乎此爻中行之道矣【云峯胡氏曰隂爻杂有荒秽象包之者二柔虚也用冯河又见九之为刚隂在外有遐逺象不遗之者九刚大也朋亾又见二之为中大槩泰卦上下三爻得隂阳之中五二两爻又各适隂阳之中只九二一爻亦自有中行之象若有包容而无断制非刚柔相济之中也必包容荒秽而又果断刚决则合乎中矣虽不遗遐逺而或自私于吾之党类则易至偏重非轻重不偏之中也唯不遗遐逺而又不眤朋比是不忘逺又不泄迩合乎中矣本义两而字当细玩】
　　象曰包荒得尚于中行以光大也
　　象举包荒一句而通觧四者之义言如此则能配合中行之徳而其道光明显大也【或问包荒得尚于中行以光大也以九二刚中有光大之徳乃能包荒邪为是包荒得尚于中行所以光大邪朱子曰易上如説以中正也皆是以其中正方能如此此处也只得做以其光大説若不是一个心胷明濶底如何做得】
　　九三无平不陂无徃不复艰贞无咎勿恤其孚于食有福【陂彼伪反】
