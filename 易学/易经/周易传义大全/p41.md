<!-- { "loadSidebar": true } -->
　　三居泰之中在诸阳之上泰之盛也物理如循环在下者必升居上者必降泰久而必否故于泰之盛与阳之将进而为之戒曰无常安平而不险陂者谓无常泰也无常徃而不返者谓隂当复也平者陂徃者复则为否矣当知天理之必然方泰之时不敢安逸常艰危其思虑正固其施为如是则可以无咎处泰之道既能艰贞则可常保其泰不劳忧恤得其所求也不失所期为孚如是则于其禄食有福益也禄食谓福祉善处泰者其福可长也葢徳善日积则福禄日臻徳逾于禄则虽盛而非满自古隆盛未有不失道而防败者也本义将过于中泰将极而否欲来之时也恤忧也孚所期之信也戒占者艰难守贞则无咎而有福【云峯胡氏曰阳居于内为平徃而外则为陂隂出于外为徃返而内亦为复阳之平也已有陂之几隂之徃也已有复之几况九三将过乎中其陂其复此天运之必至而有孚者也能存艰苦贞固之心不必忧天运之必至则泰之福可长享矣○节斋蔡氏曰孚者信然之谓勿恤其孚谓不可以隂之必复而动其心也○建安丘氏曰孚指六四不诫以孚之孚不以三隂之复而动其虑唯严于自守以防之则庶几长享所有之福矣○古为徐氏曰或曰隂阳交运否泰相仍时势然也虽艰贞勿恤如之何曰平陂徃复者天运之不能无艰贞勿恤者人事之所当尽天人有交胜之理处其交履其防者必有变化持守之道若一诿之天运以为无预于人事则圣人之易可无作也】
　　象曰无徃不复天地际也
　　无徃不复言天地之交际也阳降于下必复于上隂升于上必复于下屈伸徃来之常理也【一作理之常也】因天地交际之道明否泰不常之理以为戒也【云峯胡氏曰此一际字天地否泰之防隂阳消长之交○东莱吕氏曰无平不陂天地际也今本作无徃不复晁氏云宋襄本作无平不陂无徃不复○鄱阳董氏曰按程仍今本本义从古易然先儒间两存之今不敢輙改姑从程云】
　　六四翩翩不富以其邻不戒以孚
　　六四处泰之过中以隂在上志在下复上二隂亦志在趋下翩翩疾飞之貌四翩翩就下与其邻同也邻其类也谓五与上夫人富而其类从者为利也不富而从者【一无者字】其志同也三隂皆在下之物居上乃失其实其志皆欲下行故不富而相从不待戒告而诚意相合也夫隂阳之升降乃时运之否泰或交或理之常也泰既过中则将变矣圣人于三尚云艰贞则有福葢三为将中知戒则可保四已过中矣理必变也故専言始终反复之道五泰之主则复言处泰之义本义已过乎中泰已极矣故三隂翩然而下复不待富而其类从之不待戒令而信也其占为有小人合交以害正道君子所当戒也隂虚阳实故凡言不富者皆隂爻也【朱子曰不富以其邻言不待富厚之力而能用其邻也○云峯胡氏曰三隂翩翩然下来不待富而其类从之必来者小人之势也不待戒令而自相从期于必来者小人之心也其来也必不利君子之贞矣三将过乎中且以艰贞为君子之戒四已过乎中君子所当戒固不待言也○中溪张氏曰阳之进曰防茅以其自下而上升之难也隂之返曰翩翩以其自上而下复之易也】
　　象曰翩翩不富皆失实也不戒以孚中心愿也
　　翩翩下徃之疾不待富而邻从者以三隂在上皆失其实故也隂本在下之物今乃居上是失实也不待告戒而诚意相与者葢其中心所愿故也理当然者天也众所同者时也本义隂本居下在上为失实【云峯胡氏曰以徳言则凡阳为实隂为不实以位言凡隂在上皆为失实也】
　　六五帝乙归妹以祉元吉
　　史谓汤为天乙厥后有帝祖乙亦贤王也后又有帝乙多士曰自成汤至于帝乙防不明徳恤祀称帝乙者未知谁是以爻义观之帝乙制王姬下嫁之礼法者也自古帝女虽皆下嫁至帝乙然后制为【一作其】礼法使降其尊贵以顺从其夫也六五以隂柔居君位下应于九二刚明之贤五能倚任其贤臣而顺从之如帝乙之归妹然降其尊而顺从于阳则以之受祉且元吉也元吉大吉而尽善者也谓成治泰之功也【建安丘氏曰商之君以天干甲乙丙丁为次帝乙乃制王姬下嫁之礼者也归者嫁也归帝之妹则隂虽贵而必下降以就于阳乃泰之义以此受祉斯获元吉○厚斋冯氏曰福祉自天泰之时天道下济故多以福祉言之】
　　本义以隂居尊为泰之主柔中虚已下应九二吉之道也而帝乙归妹之时亦尝占得此爻占者如是则有祉而元吉矣凡经以古人为言如髙宗箕子之类者皆放此【朱子曰帝乙归妹今人只做道理譬喻推説看来须是帝乙嫁妹时占得此爻○左哀公九年晋赵鞅卜救郑阳虎以周易筮之遇泰之需曰宋方吉不可与也微子帝乙之元子也宋郑甥舅也祉禄也若帝乙之元子归妹而有吉禄我安得吉焉乃止○临川吴氏曰六五以柔中应在下之刚中帝女下嫁从夫之象泰卦互体及卦变皆成归妹卦故以归妹为辞按京房载汤归妹之辞曰无以天子之尊而乘诸矦无以天子之富而骄诸矦隂之从阳女之顺夫天地之义也徃事尔夫必以礼义其辞虽善要是后世好事者假托为之或乃因是遂指帝乙为汤而谓非受辛之父者惑矣○双湖胡氏曰证以京房则帝乙为汤证以阳虎之言则帝乙为纣父姑两存之以备参考然其为嫁妹之辞则一耳】
　　象曰以祉元吉中以行愿也
　　所以能获祉福且元吉者由其以中道合而行其志愿也有中徳所以能任刚中之贤所听从者皆其志愿也非其所欲能从之乎【进斋徐氏曰中以行愿居中应二行其志愿非勉强也】
　　上六城复于隍勿用师自邑告命贞吝
　　掘隍土积累以成城如治道积累以成泰及泰之终将反于否如城土頽圮复反于隍也上泰之终六以小人处之行将否矣勿用师君之所以能用其众者上下之情通而心从也今泰之将终失泰之道上下之情不通矣民心离散不从其上岂可用也用之则乱众既不可用方自其亲近而告命之虽使所告命者得其正亦可羞吝邑所居谓亲近大率告命必自近始凡贞凶贞吝有二义有贞固守此则凶吝者有虽得正亦凶吝者此不云贞凶而云贞吝者【一无者字】将否而方告命为可羞吝否不由于告命也本义泰极而否城复于隍之象戒占者不可力争但可自守虽得其贞亦不免于羞吝也【朱子曰方泰极之时只得自治其邑程先生説民心离散自其亲近者而告命之虽正亦吝然此时只得如此虽吝却未至于凶○建安丘氏曰泰过九二则曰无平不陂过六五则曰城复于隍泰以二五为中不可过也过则否矣坤上本在下之物在上则有倾頽之理后于隍者反其本也坤上为泰坤下为否此特以隂阳之气言尔○进斋徐氏曰古之人君有处泰之时忽安逸而不戒驯至于防师败国穷守一邑而播告之修不能及逺虽贞固自保卒贻千古之羞者葢不知此爻之义也○赵氏曰三上各居一卦之极故虽应而皆有警戒之辞九三之时尚可为也故能艰贞则无咎上六之时不可为也虽自邑告命而不免于吝此所以贵于制治于未乱保邦于未危也欤】
　　象曰城复于隍其命乱也
　　城复于隍矣虽其命之乱不可止也本义命乱故复否告命所以治之也【云峯胡氏曰告命以治之则不付之于不可为也○建安丘氏曰泰通也卦以小徃大来为义故内三阳爻属泰外三隂爻属否初九言防茅则君子进用之始九二言包荒则大臣致泰之功九三言无平不陂则世道盛衰消长之防此三爻皆以泰言也至六四言翩翩不富则泰已过中而否欲来之时也六五言帝乙归妹则人君保泰之事上六言城复于隍则泰转而为否矣天下岂有常泰之时乎○诚斋杨氏曰乾坤开辟之世乎屯蒙洪荒之世乎需养结绳之世乎讼师阪泉涿鹿之世乎畜履书契大法之世乎泰通尧舜雍熈之世乎过此而后泰而否否而泰一治一乱治少乱多泰岂可复哉故曰泰其上古之极治欤○厚斋冯氏曰自乾坤之后始渉人道经歴六坎险阻备尝内有所畜外有所履然后致泰而泰之后否即继之以此知斯人之生立之难而防之易国家之兴成之难而败之易天下之治致之难而乱之易此又序易者之深意而亦天地自然之理也】
　　【坤下干上】
　　否序卦泰者通也物不可以终通故受之以否夫物理徃来通泰之极则必否否所以次泰也为卦天上地下天地相交隂阳和畅则为泰天处上地处下是天地隔絶不相交通所以为否也【三山吴氏曰泰否之机常相待也亦常相禅也先天之卦泰以否对后天之卦泰以否继对则逺而继则近也先天自干八卦便至泰泰三十二卦方至否泰易而否难也后天自干十卦方至泰泰一卦便至否泰难而否易也虽否而泰泰而否有若循环然泰之中又有否否之中又有泰倚伏之机可畏也哉】
　　否之匪人【否备鄙反】
　　天地交而万物生于中然后三才备人为最灵故为万物之首凡生天地之中者皆人道也天地不交则不生万物是无人道故曰匪人谓非人道也消长阖辟相因而不息泰极则复否终则倾无常而不变之理人道岂能无也既否则泰矣【云峯胡氏曰以天地言隂阳不交生道絶矣匪人也以一身言阳上亢而隂下滞元气竭矣匪人也以人心言人欲为主于内天理缘饰于外失其所以为人矣匪人也】
　　不利君子贞大徃小来
　　夫上下交通刚柔和防君子之道也否则反是故不利君子贞君子正道否塞不行也大徃小来阳徃而隂来也小人道长君子道消之象故为否也本义否闭塞也七月之卦也正与泰反故曰匪人谓非人道也其占不利于君子之正道葢干徃居外坤来居内又自渐卦而来则九徃居四六来居三也或疑之匪人三字衍文由比六三而误也不特觧其义亦可见【刘氏曰否之时虽不利君子之贞君子之贞不可无也守此不变时之否道之亨也○双湖胡氏曰大徃小来卦变也否自泰来三阳徃外三隂来内成否也○进斋徐氏曰泰先言小徃大来而后言吉亨是以天运推之人事否先言匪人不利君子贞而后言大徃小来是以人事参之天运泰则归之天否则责之人圣人之意深矣】
