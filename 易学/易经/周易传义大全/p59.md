<!-- { "loadSidebar": true } -->
　　本义六五柔中为贲之主敦本尚实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢宁俭故得终吉【朱子曰贲于丘园束帛戋戋此两句只是当来卦辞非主事而言看如何用皆是这个道理贲于丘园是个务实底束帛戋戋是贲得不甚大所以説吝两句是两意戋戋浅小之意凡浅字笺字皆从戋浅小即是俭之义所以下文云吝终吉吝者虽不好看然终却吉问六五是在艮体故安止于丘园而不复有外贲之象曰虽是止体亦是上比于九渐渐到极处若一向贲饰去亦自不好须是收敛方得问敦本务实莫是反朴还淳之义否曰贲取贲饰之义他今却来贲田园为农圃之事当贲之时似若鄙吝然俭约故终得吉吉则有喜故象云有喜也○云峯胡氏曰诸家多言贲于丘园之贤本义谓不贲于市朝而贲于丘园敦本也束帛戋戋尚实也隂性吝啬而终吉林放问礼之本夫子荅以与其奢也宁俭即此意也圣人谓贲以文饰成卦后世必有因饰而过者故于五明敦本尚俭之为吉又于上见贲极反本之为无咎也】
　　象曰六五之吉有喜也
　　传能从人以成贲之功享其吉美是有喜也
　　上九白贲无咎
　　传上九贲之极也贲饰之极则失于华伪唯能质白其贲则无过失之咎白素也尚质素则不失其本真所谓尚质素者非无饰也不使华没实耳
　　本义贲极反本复于无色善补过矣故其象占如此【或问白贲无咎朱子曰贲饰之事太盛则有咎所以处大盛之终则归于白贲势当然也○问如本义説六五上九両爻却是贲极反本之意曰六五已有反本之渐故曰贲于丘园束帛戋戋至上九白贲则反本而复于无饰矣盖皆贲极之象也白贲无咎据刚上文柔是不当説自然而卦之取象不恁地拘各自説一义○云峯胡氏曰初取上下之义贲之趾下象也上取始终之义文之极则反为质白贲终象也贲上卦言白马言束帛戋戋终言白贲杂卦曰贲无色也可谓一言以蔽之矣履礼也初素履往无咎贲文也终白贲无咎其反贲之文而为履之素欤】
　　象曰白贲无咎上得志也
　　传白贲无咎以其在上而得志也上九为得志者在上而文柔成贲之功六五之君又受其贲故虽居无位之地而实尸贲之功为得志也与他卦居极者异矣既在上而得志处贲之极将有华伪失实之咎故戒以质素则无咎饰不可过也【或问何谓得志朱子曰居卦之上在事之外不假文饰而有自然之文便是优游自得也○潘氏梦旂曰处贲之极文变为素洁白自守其志得矣○进斋徐氏曰内三爻离体以文明为贲初贲其趾二贲其须三濡如皆有所设饰也外三爻艮体以笃实为贲四皤如五丘园上白贲皆尚质素无假外饰故曰贲无色也○建安丘氏曰贲之一卦以卦变言则柔来文刚刚上文柔而为贲以二体言则下离上艮文明以止而为贲以六爻言则三阳三隂相比相贲而为贲然隂阳二物有应者以应而相贲无应者以比而相贲四与初应求贲于初故初贲趾而四翰如也二比三而贲乎三故二贲须而三濡如也五比上而贲乎上故五贲丘园而上白贲也初与四应而相贲者也二与三五与上比而相贲者也此贲六爻之大旨也】
　　【坤下艮上】
　　传剥序卦贲者饰也致饰然后亨则尽矣故受之以剥夫物至于文饰亨之极也极则必反故贲终则剥也卦五隂而一阳隂始自下生渐长至于盛极羣隂消剥于阳故为剥也以二体言之山附于地山髙起地上而反附着于地頽剥之象也
　　剥不利有攸往
　　传剥者羣隂长盛消剥于【一无于字】阳之时众小人剥丧于【一无于字】君子故君子不利有所往唯当防言晦迹随时消息以免小人之害也本义剥落也五隂在下而方生一阳在上而将尽隂盛长而阳消落九月之卦也隂盛阳衰小人壮而君子病又内坤而外艮有顺时而止之象故占得之者不可有所往也【云峯胡氏曰剥落之也五隂剥一阳欲落之以至于尽也否三隂三阳隂阳犹相等且曰不利君子贞剥五隂而一阳小人盛而君子孤如之何可有所往哉虽然阳无可尽之理也一变而后利有攸往也○临川吴氏曰以卦体而言则隂长以至五仅存一阳再往则幷一阳消之矣故不宜有往以占者而言则小人极盛之时当顺时而止不可以有所往也】
　　彖曰剥剥也柔变刚也
　　本义以卦体释卦名义言柔进于阳变刚为柔也【建安丘氏曰自一柔变刚而为姤再变遯三变否四变观五变剥更进则尽变而卦为纯坤矣圣人于姤言柔遇刚者姤相邂逅之谓也此言柔变刚变则尽反其所为君子悉为小人天下之事有不忍言者故遇可为也变不可为也】
　　不利有攸往小人长也【长丁丈反】
　　传剥剥也谓剥落也柔变刚也柔长而刚变也夏至一隂生而渐长一隂长则一阳消至于【一无于字】建戌则极而成剥是隂柔变刚阳也隂小人之道方长盛而剥消于【一作刚】阳故君子不利有所往也【建安丘氏曰剥之柔变刚言小人长则复之刚反为君子长可知矣○隆山陈氏曰夬彖曰刚决柔而剥曰柔变刚何也曰此君子小人之辨也君子刚明果断小人隂贼险很君子之去小人声其罪与天下共弃之名正言顺故曰决小人之欲去君子辞不顺理不直必萋斐浸润以侵蚀之使之日消月铄而不自知故曰变一字之间君子小人之情状皦然矣】
　　顺而止之观象也君子尚消息盈虚天行也
　　传君子当剥之时知不可有所往顺时而止乃能观剥之象也卦有顺止之象乃处剥之道君子当观而体之君子尚消息盈虚天行也君子存心消息盈虚之理而能顺之乃合乎天行也理有消衰有息长有盈满有虚损顺之则吉逆之则凶君子随时敦尚所以事天也本义以卦体卦徳释卦辞【建安丘氏曰剥言不利有攸往则曰顺而止复言利有攸往则曰以顺行于柔长而戒之使止者所以忧小人之进于刚长而勉之使行者所以喜君子之来观圣人利不利之辞则知其为君子发也○云峯胡氏曰凡卦画皆象也皆当观也于剥独言之者为处变君子言也消息盈虚四字皆为阳言复者阳之息姤者阳之消干者阳之盈坤者阳之虚剥五隂而一阳则阳之消而至于虚者也其变也大矣然亦天行也故剥曰天行复亦曰天行○隆山李氏曰消息盈虚乃时运之使然君子尚之与时偕行虽处剥之时而不至于咨嗟戚忧而变其所守者知其后之必复而屏心宁耐以待之也不然心愤羣隂之进尽力以抗之则必激起其虿尾之毒甘受其摧剥糜烂之祸而不可救药矣】
　　象曰山附于地剥上以厚下安宅
　　传艮重于坤山附于地也山髙起于地而反附着于地圮剥之象也上谓人君与居人上者观剥之象而厚固其下以安其居也下者上之本未有基本固而能剥者也故上【一作山】之剥必自下下剥则上危矣为人上者知理之如是则安飬人民以厚其本乃所以安其居也书曰民惟邦本本固邦宁【朱子曰厚下者乃所以安宅如山附于地唯其地厚所以山安其居而不摇人君厚下以得民则其位亦安而不摇犹所谓本固邦宁也○云峯胡氏曰不曰君子而曰上上指一阳下指五隂也隂阳之分明矣厚下坤地象安宅艮土象○节斋蔡氏曰卦以下剥上取义乃小人剥君子也象以上厚下取义乃人君厚生民也下剥上者成剥之义上厚下者治剥之道也○厚斋冯氏曰以上下厚薄取象而不以隂阳消长为义此圣人用卦之微权也】
　　初六剥牀以足蔑贞凶
　　传隂之剥阳自下而上以牀为象者取身之所处也自下而剥渐至于身也剥牀以足剥牀之足也剥始自下故为剥足隂自下进渐消蔑于【一无于字】贞正凶之道也蔑无也谓消亡于正道也【一作消亡正道也一作消亡于正道】隂剥阳柔变刚是邪侵正小人消君子其凶可知本义剥自下起灭正则凶故其占如此蔑灭也【节斋蔡氏曰牀者人之所安其体则上实下虚故取以象剥足在下又取以象初○临川吴氏曰五月姤之一隂始消一阳于下犹剥牀而先及其足也○云峯胡氏曰正道天地间不可一日无也方其剥之自下未至于灭贞也而曰蔑贞则凶戒小人之辞也○隆山李氏曰剥卦隂爻凡五六三舎羣隂以应上九故无咎六五率羣隂以受制于阳故无不利若初六六二六四则居剥之世専以隂剥阳者故三爻皆因剥牀而凶圣人虽于隂类当长之时犹不许小人之害君子其戒昭然也】
　　象曰剥牀以足以灭下也
　　传取牀足为象者以隂侵没阳于下也灭没也侵灭正道自下而上也
　　六二剥牀以辨蔑贞凶
　　传辨分隔上下者牀之干也隂渐进而上剥至于辨愈蔑于正也凶益甚矣本义辨牀干也进而上矣【或问初与二蔑贞凶是以隂蔑阳以小人蔑君子之正道凶之象也不知只是阳与君子当之则凶为复隂与小人亦自为凶朱子曰自古小人灭害君子终亦有凶但此爻象只説阳与君子之凶也○孔氏曰辨谓牀身之下足之上分辨处也○云峯胡氏曰剥自下起剥牀以辨进及上矣然二隂为遯犹未至于蔑贞辞与初同亦戒之也】
　　象曰剥牀以辨未有与也
　　传隂之侵剥于【一作刚】阳得以并盛至于剥辨者以阳未有应与故也小人侵剥君子若君子有与则可以胜小人不能为害矣唯其无与所以被蔑而凶当消剥之时而无徒与岂能自存也言未有与剥之未盛有与犹可胜也示人之意深矣本义言未大盛【云峯胡氏曰程传言阳未有与本义言隂未有与二隂犹未至于五隂之盛也】
　　六三剥之无咎
　　传众隂剥阳之时而三独居刚应刚与上下之隂异矣志从于正在剥之时为无咎者也三之为可谓善矣不言吉何也曰方羣隂剥阳众小人害君子三虽从正其势孤弱所应在无位之地于斯时也难乎免矣安得吉也其义为无咎耳言其无咎所以劝也本义众隂方剥阳而已独应之去其党而从正无咎之道也占者如是则得无咎【建安丘氏曰剥下五隂皆剥阳者而三处其中独与上应不忍党邪以害正是小人而知有君子也故在剥之时为无咎○梅岩袁氏曰剥虽小人之事以近阳为善以有应于阳次之近阳者六五是也故可以治剥有应者此爻是也故不为剥○云峯胡氏曰剥之三即复之四复六四在五隂中独与初应而不许以吉剥六三在五隂中独与上应而许以无咎何也曰复君子之事明道不计功不以吉许之可也剥小人之事小人中独知有君子不以无咎许之则无以开其补过之门也】
　　象曰剥之无咎失上下也
　　传三居剥而无咎者其所处与上下诸隂不同是与其同类相失于处剥之道为无咎如东汉之吕强是也本义上下谓四隂【云峯胡氏曰六三居四隂中而独与一阳所失者隂是其失乃所以为得也】
　　六四剥牀以肤凶
　　传始剥于牀足渐至于肤肤身之外也将灭其身矣其凶可知隂长已盛阳剥已甚贞道已消故更不言蔑贞直言凶也本义隂祸切身故不复言蔑贞而直言凶也【白云郭氏曰六四上体居牀之上则肤矣○临川吴氏曰初为牀足二为牀辨三为牀上人所卧处四人之身也非牀也非牀而曰剥牀以肤言剥牀而上及于人之肌肤也○建安丘氏曰剥道已成故直言凶而不言蔑贞也○云峯胡氏曰本义曰蔑贞则凶盖犹许其不蔑贞则犹未至于凶也剥而及肤小人岂不欲蔑贞哉然正道终不可得而蔑故不言蔑贞而直言凶亦岂独君子之凶哉】
　　象曰剥牀以肤切近灾也
