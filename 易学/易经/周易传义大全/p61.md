<!-- { "loadSidebar": true } -->
　　传复亨既复则亨也阳气复生于下渐亨盛而生育万物君子之道既复则渐以亨通泽于天下故复则有亨盛之理也出入无疾出入谓生长复生于内入也长进于外出也先云出语顺耳阳生非自外也来于内故谓之入物之始生其气至微故多屯艰阳之始生其气至微故多摧折春阳之发为隂寒所折观草木于朝暮则可见矣出入无疾谓微阳生长无害之者也既无害之而其类渐进而来则将亨盛故无咎也所谓咎在气则为差忒在君子【一有之道字】则为抑塞不得尽其理阳之当复虽使有疾之固不能止其复也但为阻碍耳而卦之才有无疾之义乃复道之善也一阳始生至微固未能胜羣隂而发生万物必待诸阳之来然后能成生物之功而无差忒以朋来而无咎也三阳子丑寅之气生成万物众阳之功也若君子之道既消而复岂能便胜于小人必待其朋类渐盛则能协力以胜之也【或问复一阳动于下而云朋来无咎何也朱子曰方一阳生未有朋类毕竟是阳长将次竝进以其为君子之道故亨通而无咎也】
　　反复其道七日来复利有攸往【反复之复芳福反又作覆彖同】
　　传谓消长之道反复迭至阳之消至七日而来复姤阳之始消也七变而成复故云七日谓七更也临云八月有凶谓阳长至于隂长歴八月也阳进则隂退君子道长则小人道消故利有攸往也【程子曰近取诸身百理皆具屈伸往来之义只于鼻息之间见之屈伸往来只是理不必将既屈之气复为方伸之气生生之理自然不息如复言七日来复其间元不断续阳已复生物极必返其理须如此有生便有死有始便有终又曰凡物之散其气遂尽无复归本原之理天地间如红罏虽生物消铄亦尽况既散之气岂有复在天地造化又焉用此既散之气其造化者自是生气至如海水潮日出水涸是潮退也其涸者已无也月出则潮水生也非却是将已涸之水为潮此是气之终始开阖便是易一阖一辟谓之变】
　　本义复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复以其阳既往而复反故有亨道又内震外坤有阳动于下而以顺上行之象故其占又为己之出入既得无疾朋类之来亦得无咎又自五月姤卦一隂始生至此七爻而一阳来复乃天运之自然故其占又为反复其道至于七日当得来复又以刚徳方长故其占又为利有攸往也反复其道往而复来来而复往之意七日者所占来复之期也【朱子曰七日来复者终不是已往之阳重新将来复生旧厎己自过了这里自然生出来又曰复反也言阳气既往而来复也夫大徳敦化而川流不穷岂假乎既消之气以为方息之资也哉亦见其絶于彼而生于此而因以着其往来之象尔唯人亦然大和保合善端无穷所谓复者非曰追夫已放之心而还之録夫已弃之善而属之也亦曰不肆焉以骋于外则本心全体即此而存固然之善自有所不能已耳○隆山李氏曰阳反而复生生之气自此萌动故曰复亨又曰于临曰八月有凶于复则曰七日来复阳消而数月者幸其消之遟阳长而数日者幸其长之速也○节斋蔡氏曰阳自建午之月渐消渐剥至建子之月而为复在卦经七爻于时经七月故曰七日来复不言月而言日者犹诗所谓一之日二之日也○郑氏刚中曰七者阳数日者阳物故于阳长言七日八者隂数月者隂物临刚长以隂为戒故曰八月○云峰胡氏曰本义于剥之硕果曰剥未尽而复生至此则曰剥尽为纯坤十月之卦而阳气巳生于下盖阳无顿生之理故先天卦序剥而坤坤而后复阳无可尽之理故后天卦序则以复次剥其曰剥未尽而能复者指果中之仁而言也可见其所以为元者未尝息其曰坤十月阳气已生于下积之逾月然后一阳之体始成而来复可见其所以至于亨者未尝骤前乎此自姤而剥隂在内为主阳常行逆境今自剥而复阳在内为主阳方行顺境故其占为亨已之出入而得无疾者一阳顺而亨也朋类之来亦得无咎者众阳顺而亨也是皆阳顺而动之象也反复其道统言隂阳往来其理如此七日来复専言一阳方来其数如此利有攸往则其占又言一阳之长可往而为临为泰以至于干也】
　　彖曰复亨刚反
　　本义刚反则亨【朱子曰刚反二字是解复亨下云动而以顺行是解出入无疾以下大抵彖辞解得易极分明子细寻索尽有条理○临川吴氏曰刚反释复字而亨之意在其中刚既反则日长日盛而亨矣○建安丘氏曰此云刚反言剥之一刚穷上反下而为复也下文刚长言复之一刚自下进上为临为泰以至为干也以其既去而来反也故亨以其既反而渐长也故利有攸往刚反言方复之初刚长言已复之后】
　　动而以顺行是以出入无疾朋来无咎
　　传复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来无咎以卦才言其所以然也下动而上顺是动而以顺行也阳刚反而顺动是以得出入无疾朋来而无咎也朋之来亦顺动也本义以卦徳而言【进斋徐氏曰动而以顺行者震动之始以坤顺而行也出入朋来阳之动也无疾无咎以顺行也○山杨氏曰一阳复于下而五隂在上则阳微而隂犹盛小人众而君子独动而不以顺行则疾之者至身不能保尚何朋来之有○潘氏梦旂曰剥以顺而止复以顺而行君子处道消之极至道长之初未尝一毫之不以顺也】
　　反复其道七日来复天行也
　　本义隂阳消息天运然也【朱子曰反复其道七日来复天行也消长之道自然如此故曰天行处隂之极乱者复治往者复还凶者复吉危者复安天地自然之运也○山杨氏曰四时之变浸而为寒暑固非一日之积也天且不能暴为之况于人乎】
　　利有攸往刚长也【长丁丈反】
　　本义以卦体而言既生则渐长矣【双湖胡氏曰刚长则自复而临而泰而壮夬至于干其势自不容御矣○平庵项氏曰剥曰不利有攸往小人长也复曰利有攸往刚长也易之意凡以为君子谋也○鄱阳董氏曰自外而入者曰来自内而出者曰往疾之者众则未可往无疾则利于往矣消息盈虚天命之自然而君子不谓命也上文言出入无疾而后朋来无咎朋来无咎而后利有往盖常不以天命之自来者为幸而深以人情之难测者为忧何也来者微而疾其来者众也来者微则岂可遽以自幸疾其来者众则岂可不善于自飬哉】
　　复其见天地之心乎
　　其道反复往来迭消迭息【一有也字】七日而来复者天地之运行如是也消长相因天之理也阳刚君子之道长故利有攸往一阳复于下乃天地生物之心也先儒皆以静为见天地之心盖不知动之端乃天地之心也非知道者孰能识之【程子曰复其见天地之心一言以蔽之曰天地以生物为心○复卦非天地之心复则见天地之心圣人无复故未尝见其心○人説复其见天地之心皆以为至静能见天地之心非也复之卦下面一画便是动了安得谓之静自古儒者皆言静见天地之心唯某言动而见天地之心问莫是于动处求静否曰固是然最难○张子曰复见天地之心咸恒遯壮见天地之情心隐于微情发乎显○或问程子言动之端乃天地之心切谓十月纯坤不为无阳天地生物之心未尝间息但未动耳因动而生物之心始可见朱子曰十月阳气收敛一时关闭得尽天地生物之心固未尝息但无端倪可见惟一阳动则生意始发露出乃始可见端绪也言动之头绪于此处起于此处方见得天地之心也○问天地之心动处如何见得曰这处便见得阳气发生其端已兆于此春了又冬冬了又春都从这里发去事物间亦可见只是这里见得较亲切问动之端乃心之发处何故云天地之心曰此须就卦上看上坤下震坤是静震是动十月纯坤当贞之时万物收敛寂无踪迹到此一阳复生便是动然不直下动字却云动之端端又从此起虽动而物未生未到大叚动处凡发生万物都从这里起岂不是天地之心○天地以生生为徳元亨利贞乃生物之心也但其静而复乃未发之体动而通焉则已发之用一阳来复其始生甚微固若静焉然其实动之机其势日长而万物莫不资始焉是天命流行之初造化发育之始天地生生不已之心于是而可见矣若其静而未发则此心之体虽无所不在然却有未发处此程子所以以动之端为天地之心亦举用以该其体尔○程子説天地以生物为心最好此乃是无心之心也又曰天地若果无心则须牛生出马桃树上发李花他又却自定心便是主宰处所以谓天地以生物为心也又曰天地之心动后方见圣人之心应事接物方见○程子云圣人无复故未尝见其心且尧舜孔子之心千古常在圣人之心周流运行何往而不可见若言天地之心如春生发育犹是显著此独曰圣人无复未尝见其心者只为是説复卦系辞曰复小而辨于物盖复卦是一阳方生于羣隂之下如幽暗中一防白便是小而辨也圣人赞易而曰复见天地之心今人多言唯是复卦可以见天地之心非也六十四卦无非天地之心但于复卦忽见一阳之复故即此而赞之尔论此者当知有动静之心有善恶之心各随事而看今人乍见孺子将入于井因发动而见其恻隐之心未有孺子将入井之时此心未动只静而已众人物欲昏蔽便是恶厎心及其复也然后本然之善心可见圣人之心纯于善而已所以谓未尝见其心者只是言不见其有昏蔽忽明之心如所谓幽暗中一点白者而已但此等语话只可就此一路看去才转入别处便不分明也不可不知又曰天地之气所以有阳之复者以其有隂故也众人之心所以有善之复者以其有恶故也若圣人之心则天理浑然初无间断人孰得以窥其心之起灭耶若静而复动则亦有之但不可以善恶而为言耳○复非天地心复则见天地心盖天地以生物为心而此卦之下一阳爻即天地所以生物之心也至于复之得名则以此阳之复生而已犹言临泰大壮夬也但于其复而见此一阳之萌于下则是因其复而见天地之心耳○伊川与濂溪説复字不同濂溪就坤上説就回来处説如云利贞者诚之复诚心复其不善之动而已矣皆是就归来处説伊川却正就动处説如元亨利贞濂溪就利贞上説复字伊川就元字头説复字以周易卦爻之义推之则伊川之説为正然濂溪伊川之説道理只一般非有所异只是所指地头不同以复卦言之下靣一画便是动处伊川云下靣一爻正是动如何説静得看来伊川説得较好】
