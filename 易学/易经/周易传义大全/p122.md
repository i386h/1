<!-- { "loadSidebar": true } -->
　　彖曰兑説也【説音悦下同】
　　本义释卦名义
　　刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉【先西荐反又如字难乃旦反】
　　传兑之义说也一隂居二阳之上隂説于阳而为阳所説也阳刚居中中心诚实之象柔爻在外接物和柔之象故为説而能贞也利贞説之道宜正【一作贞】也卦有刚中之徳能贞者也说而能贞是以上顺天理下应人心说道之至正至善者也若夫违道以干百姓之誉者苟説之道违道不顺天干誉非应人苟取一时之説耳非君子之正道君子之道其説于民如天地之施感于其心而説服无斁故以之先民则民心说随而忘其劳率之以犯难则民心【一无心字】说服于义而不恤其死说道之大民莫不知劝劝谓信之而勉力顺从人君【一作君人】之道以人心说服为本故圣人赞其大本义以卦体释卦辞而极言之【朱子曰兑说若不是刚中便成邪媚下面许多道理都従这个刚中柔外未说以先民如利之而不庸顺天应人革卦就革命上说兑卦就说上说后人都做应天顺人说了到了顺天应人是言顺天理应人心又曰说若不刚中便是违道干誉○隆山李氏曰柔外故能说刚中故能利贞内刚而利贞者说之以道也若柔见乎外而内不刚是乃使以为伎说之说非和说之说也要必刚实在中外虽和而中有守是以和而不流此説之出于贞而与天人合也○建安丘氏曰兑之义説也刚中指二五柔外指三上外虽柔説中实刚介故兑亨利在贞正是以上顺天理下应人心革兑二彖皆有顺天应人之说革之顺应以汤武革命而言也兑之顺应以刚中柔外説以利贞而言也兑上为君兑下为民夫逸与生人之所好劳与死人之所恶此常情也今乃忘劳忘死岂人之情也哉殊不知说以先民则劳之者正所以逸之也说以犯难则生之所以为仁杀之亦所以为仁也○诚斋杨氏曰天人俱说是惟无事无难也有事而与民趋之则劳而忘劳有难而与民犯之则死而忘死忘死忘劳非人之情也而忘之者説而不自知其劳且死也曷为而说也知圣人劳我以逸我死我以生我也是以説而自劝也夫劝民与民自劝相去逺矣是以圣人大之曰説之大民劝矣哉○中溪张氏曰禹之随山濬川非説而忘劳者乎汤之东征西怨非説而忘死者乎○云峯胡氏曰说易于不正必刚中而后说也正说之正则能顺乎天而应乎人以先民则民忘其劳以犯难则民忘其死皆所以为说之大也然不正则不大矣】
　　象曰丽泽兑君子以朋友讲习
　　传丽泽二泽相附丽也两泽相丽交相浸润互有滋益之象故君子观其象而以朋友讲习朋友讲习互相益也先儒谓天下之可说莫若朋友讲习朋友讲习固可说之大者然当明相益之象【程子曰天下之恱不可极惟朋友讲习虽过恱无害兑泽有相滋益处朋友讲习更莫如相观而善工夫多】
　　本义两泽相丽互相滋益朋友讲习其象如此【节斋蔡氏曰讲兊象习重兑象○进斋徐氏曰天下之至可説者无如朋友讲习讲而不习则言语徒详防绎无得虽曰为学亦将枯燥生涩而无可嗜之味危殆机而无可即之安矣岂能终恱怿于心乎故必従容论説以讲之于先又必切实体验以习之于后则心与理相涵而所知者益精身与事相安而所能者益固丽泽之益庻乎其有相资之实而真说在我矣】
　　初九和兑吉
　　传初虽阳爻居说体而在最下无所系应是能卑下和顺以为説而无所偏私者也以和为説而无所偏【一无偏字】私説之正也阳刚则不卑居下则能巽处説则能和无应则不偏处説如是所以吉也本义以阳爻居説体而处最下又无系应故其象占如此【节斋蔡氏曰爻位皆刚不比于柔得説之正和而不流于邪者也故吉○双湖胡氏曰兑自有和义和独于初言者以其得阳刚之正具和说之体故首言之且为吉占也○缙云冯氏曰初以阳徳处下无欲于三无嫌于二是乐易君子谦退温恭以待物之象也○云峯胡氏曰君子和而不同同与和异处説体之下得阳刚之正是説而不流于邪故其象为和其占为吉】
　　象曰和兑之吉行未疑也
　　传有求而和则渉于邪谄初随时顺处【一作处顺】心无所系无所为也以和而已是以吉也象又以其处说在下而非中正故云行未疑也其行未有可疑谓未见其有失也若得中正则无是言也説以中正为本爻直陈其义象则推而尽之本义居卦之初其説也正未有所疑也【云峯胡氏曰四比三之隂有商兑之疑初刚正去三逺故未有疑○进斋徐氏曰疑谓疑于隂也卦四阳惟初与隂无系故未疑若二则疑于三五则疑于上矣】
　　九二孚兑吉悔亡
　　传二承比隂柔隂柔小人也説之则当有悔二刚中之徳孚信内充虽比小人自守不失君子和而不同説而不失刚中故吉而悔亡非二之刚中则有悔矣以自守而亡也本义刚中为孚居隂为悔占者以孚而説则吉而悔亡矣【张氏曰私系于近悔也诚于接物信而不妄吉自悔亡○融堂钱氏曰中实为孚二五刚中故皆曰孚○西溪李氏曰二应五君臣同徳而相説孚兑之吉也○云峯胡氏曰二孚孚五也以阳居隂本有悔孚五则吉而悔亡然以九二则悔亡以九五则有厉何也六三为兑主説犹未极上六成兑之主而居兑之极二比三能不孚乎三而孚五故吉五兊之君也而比上不孚乎二而孚上有厉矣】
　　象曰孚兑之吉信志也
　　传心之所存为志二刚实居中孚信存于中也志存诚信岂至说小人而自失乎是以吉也【中溪张氏曰二处大臣之位当兑説之世而天下视其所説以为趋向者也苟非孚信出于刚中之志鲜不为六三説媚之所惑矣】
　　六三来兑凶
　　传六三隂柔不中正之人说不以道者也来兑就之以求説也比于在下之阳枉已非道就以求説所以凶也之内为来上下俱阳而独之内者以同体而隂性【一作性隂】下也失道下行也本义隂柔不中正为兑之主上无所应而反来就二阳以求其说凶之道也【云峯胡氏曰六三隂柔不中不正而来求说于刚初刚而正二刚而中必不従也凶可知矣】
　　象曰来兑之凶位不当也
　　传自处不中正无与而妄求説所以凶也【建安丘氏曰六三柔而不中故来就在下之阳而有妄説之凶无他以柔居刚位不当故也来者反而之内也】
　　九四商兑未宁介疾有喜
　　传四上承中正之五而下比柔邪之三虽刚阳而处非正三隂柔阳所説也故不能决而商度未宁谓拟议所从而未决未能有定也两间谓之介分限也地之界则加田义乃同也故人有节守谓之介若介然守正而疾逺邪恶则有喜也从五正也説三邪也四近君之位若刚介守正疾逺邪恶将得君以行道福庆及物为有喜也若四者得失未有定系所从耳本义四上承九五之中正而下比六三之柔邪故不能决而商度所説未能有定然质本阳刚故能介然守正而疾恶柔邪也如此则有喜矣象占如此为戒深矣【朱子曰兑巽卦爻辞皆不端的可以移上移下如剥卦之类皆确定移不得不知是如何如和兑商兑之类皆不甚亲切○进斋徐氏曰天下之理是非不两立公私不并行好善则疾恶従正则逺邪此君子小人之分也然邪念未易去也自非介然刚特有守之君子鲜不为邪柔之所移夺一牵于柔则将沦胥而为小人之归矣岂不可畏哉况夫以阳刚之才处近君之位诏王以八柄驭臣者也所以奔走服役于其下而求説于我者无所不至况又与之亲比者乎商兑未宁正天理人欲公私界限处不可不审所従也圣人以介疾有喜言之所以开示正道隄防邪心其意切矣○云峯胡氏曰九四介乎三五之间商兑而未宁必舍三従五截然有限介然有守疾邪如此有喜矣盖位柔有商兑之象质刚又有介疾之象或能如此则三虽欲为之疾可有喜矣疾与喜相反无妄之疾损其疾皆以有喜言】
　　象曰九四之喜有庆也
　　传所谓喜者若守正而君説之则得行其刚阳之道而福庆及物也【中溪张氏曰九四之质本刚苟能介然自守而释其疑疾使説媚之小人不能为我之病则上承九五之中正而得君臣相説之道岂不有喜而有庆乎○诚斋杨氏曰六三者君心之膏肓也九四者膏肓之钺艾也故九四者六三之所甚不喜也六三不喜则九四有喜矣非九四之私喜也天下国家之大庆也】
　　九五孚于剥有厉
　　传九五得尊位而处中正尽说道之善矣而圣人复设有厉之戒葢尧舜之盛未尝无戒也戒所当戒而已虽圣贤在上天下未尝无小人然不敢肆其恶也圣人亦説其能勉而革面也彼小人者未尝不知圣贤之可说也如四凶处尧朝隠恶而顺命是也圣人非不知其终恶也取其畏罪而强仁耳五若诚心信小人之假善为实善而不知其包藏则危道也小人者备之不至则害于善圣人为戒之意深矣剥者消阳之名隂消阳者也葢指上六故孚于剥则危也以五在说之时而密比于上六故为之戒虽舜之圣且畏巧言令色安得不戒也说之惑人易入而可惧也如此本义剥谓隂能剥阳者也九五阳刚中正然当说之时而居尊位密近上六上六隂柔为说之主处说之极能妄说以剥阳者也故其占但戒以信于上六则有危也【朱子曰九五只是上比于隂故有此戒○进斋徐氏曰上柔处说之极无他系应惟附五以求说也五位虽当上柔亲附说而信之必至剥刚故曰孚于剥○建安丘氏曰九五刚中当位说将极而密与上比阳方有说隂之意而上复引之以为说五若不虞其害己而妄信之则将见剥于隂矣故曰孚于剥柔剥刚则刚危故有厉五位虽正而所说不正故也○云峯胡氏曰说之感人最为可惧感之者将以剥之也况为君者易狃于所说故虽圣人且畏巧言令色而况凡为君子者乎兑秋之终九月为剥他爻皆称兑五不称兑而称剥深为君子戒也】
　　象曰孚于剥位正当也
　　传戒孚于剥者以五所处之位正当戒也密比隂柔有相说之道故戒在信之也本义与履九五同【沙随程氏曰二五同为隂所乗而所孚不同者二隂位不过刚故孚于五五以刚居阳故孚于剥孔子谓位正当者如此○云峯胡氏曰履否兑中孚九五皆曰位正当而此独与履同何也否中孚九五位正当而能称其居履兑不能称其位者也兼履兑皆有厉之辞履五当君位而凡事决之以己见虽正且危兑五当君位而密比于小人不正之危又何如也】
　　上六引兑
　　传他卦至极则变兑为説极则愈説上六成说之主居説之极説不知己者也故説既极矣又引而长之然而不至悔咎何也曰方言其説不知己未见其所説善恶也又下乗九五之中正无所施其邪説六三则承乗皆非正是以有凶【临川吴氏曰説至于上可以已矣乐不可极也隂柔但知以説为事于説之终又引而长之岂君子之説哉】
　　本义上六成説之主以隂居説之极引下二阳相与为説而不能必其从也故九五当戒而此爻不言其吉凶【云峯胡氏曰凡隂爻称引萃六二引吉引下而升也故吉兑上六引二阳而説引之者将以剥之也五言有厉上不言凶可知矣或曰兑为口舌六爻之辞简抑以滕口説为戒欤】
　　象曰上六引兑未光也
