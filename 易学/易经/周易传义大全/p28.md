<!-- { "loadSidebar": true } -->
　　传二以阴柔居屯之世虽正【一作五】应在上而逼于初刚故屯难邅囘如辞【一有助字】也乗马欲行也欲从正应而复班如不能进也班分布之义下马为班与马异处也二当屯世虽不能自济而居中得正有应在上不失义者也然逼近于初阴乃阳所求柔者刚所陵柔当屯时固难自济又为刚阳所逼故为难也设匪逼于寇难则往求于婚媾矣婚媾正应也寇非理而至者二守中正不苟合于初所以不字茍贞【一作正】固不易至于十年屯极必通乃正应而字育矣以女子阴柔苟能守其志节久必通况君子守道不囘乎初为贤明刚正之人而为寇以侵逼于人何也曰此自据二以柔近刚而为义更不计初之德如何也易之取义如此【或问匪寇婚媾程传云设匪逼于寇难则往求于婚媾此说如何朱子曰此四字文义不应必如此费力解六二乘初九之刚下为阳所逼然非为寇也乃来求己为婚媾耳此婚媾与已皆正指六二也○缙云冯氏曰初寇二二欲应五而不得应屯之象也自己行藏他人得而制之者阴柔故也○进斋徐氏曰易之道有已正而他爻取之以为邪者有已凶而他爻得之以吉者屯之初非不正也而二近之则为寇旅之上非不凶也而五承之则有誉命】
　　本义班分布不进之貌字许嫁也礼曰女子许嫁笄而字六二阴柔中正有应于上而乘初刚故为所难而邅囘不进然初非为寇也乃求与己为婚媾耳但已守正故不之许至于十年数穷理极则妄求者去正应者合而可许矣爻有此象故因以戒占者【朱子曰耿氏解女子贞不字作嫁笄而字贞不字者未许嫁也郤与婚媾之义相通亦说得有理伊川说作字育之字○问十年乃字十年只是指数穷理极而言耶曰易中此等取象不可晓如说十年三年七日八月等处皆必有所指但今不可穿凿姑阙之可也○云峰胡氏曰屯如以时言塞而未遽通也邅如以遇屯之时者而言囘而未遽进也屯者阴阳之始交二与四阴居阴初与五阳居阳二应五四应初故皆曰婚媾取阴阳之始交也○孔氏曰因六二之象以明男女婚媾之事其余人事亦当法此如有人偪近于难远有外应未敢遽进被近者所凌经久之后乃得相合是知万事皆象于此非惟男女而已诸爻男女之象义皆然】
　　象曰六二之难乘刚也十年乃字反常也
　　传六二居屯之时而又乘刚为刚阳所逼是其患难也至于十年则难久必通矣乃得反其常与正应合也十数之终也【云峰胡氏曰柔乘刚非常也十年乃字则应乎刚而反常矣】
　　六三即鹿无虞惟入于林中君子几不如舍往吝【几音机舍音舍象同】
　　传六三以阴【一无阴字】柔居刚柔既不能安屯居刚而不中正则妄动虽贪于所求既不足以自济又无应援将安之乎如即鹿而无虞人也入山林者必有虞人以导之无导之者则惟陷入于林莽中君子见事之几微不若舍而勿逐往则徒取穷吝而已本义阴柔居下不中不正上无正应妄行取困为逐鹿无虞陷入林中之象君子见几不如舍去若往逐而不舍必致羞吝戒占者宜如是也【朱子曰六三阴柔在下而居阳位阴不安于阴则贪求阳欲乘阴即妄行故不中不正又上无正应妄行取困所以为即鹿无虞陷入林中之象此爻在六二六四之间便是林中之象鹿阳物指五无虞无应也以此触类而长之当自见得○建安丘氏曰屯四阴爻二四上皆言乘马而三独言即鹿者葢二四上爻皆以阴居阴才位皆柔不能进者故有乘马班如之象班者将进而止不能往者也六三以阴居阳爻柔位刚躁于进者故有即鹿无虞之象无虞即鹿者不量而进徒劳而无功也○云峰胡氏曰卦下体震震动也初九利居贞犹戒其轻动六二贞不字则喜其不轻动六三不中不正上无正应而妄动取困必矣故有逐鹿无虞陷入林中之象几者动之微六三互体艮圣人于其震之动而犹庶几其知艮之止故勉之曰不如舍欲其止也惧之曰往吝戒其动也】
　　象曰即鹿无虞以从禽也君子舍之往吝穷也
　　传事不可而妄动以从欲也无虞而即鹿以贪禽也当屯之时不可动而动犹无虞而即鹿以有从禽之心也君子则见几而舍之不从若往则可吝而困穷【一作穷困】也【云峰胡氏曰经言不如舍辨之审也传言舍之去之决也】
　　六四乘马班如求婚媾往吉无不利
　　传六四以柔顺居近君之位得于上者也而其才不足以济屯故欲进而复止乘马班如也已既不足以济时之屯若能求贤以自辅则可济矣初阳刚【一作刚阳】之贤乃是正应巳之婚媾也若求此阳刚【一作刚阳】之婚媾往与共辅阳【一无阳字】刚中正之君济时之屯则吉而无所不利也居公卿之位已之才虽不足以济时之屯若能求在下之贤亲而用之何所不济哉【东莱吕氏曰屯之六四居近君之位其才阴柔不足以济屯故将进复止如乘马之班如若能自知不足下亲昵于初与之同向前共济天下之事则吉无不利夫子释之曰求而往明也明之一字最宜详玩葢得时得位肻自伏弱求贤自助非明者能之乎】
　　本义阴柔居屯不能上进故为乘马班如之象然初九守正居下以应于巳故其占为下求婚媾则吉也【或问六四求婚媾此婚媾疑指初九之阳婚媾是阴何得阳亦可言朱子曰婚媾通指阴阳但程传谓六四往求初九之婚媾则恐其未然也○防湖胡氏曰本义云下求婚媾是指初九在下来求四为婚媾求者在彼往者在我故吉不然岂有阳不倡而阴反倡男不行而女先行以是为吉无不利者乎○建安丘氏曰三四皆欲从初者也四以应而往吉三以不应而往则吝往同而吉凶异者应不应故也○云峰胡氏曰凡爻例上为往下为来六四下而从初亦谓之往者据我适人于文当言往不可言来如需上六三人来据人适我可谓之来不可谓往人变例也男下女为婚初下二婚媾也二之不字非应也初下四求婚媾也四之往者应也士夫有不待求而往者读二四爻辞亦可愧矣诸家多以求婚媾为四求初唯夲义谓初居下而应于已四待下之求而后往则吉必如是而后合男女婚媾之礼必如是而后见士夫出处之义】
　　象曰求而往明也
　　传知已不足求贤自辅而后往可谓明矣居得致之地【一作位】已不能而遂已至暗者也
　　九五屯其膏小贞吉大贞凶
　　传五居尊得正而当屯时若有刚明之贤为之辅则能济屯矣以其无臣也故屯其膏人君之尊虽屯难之世于其名位非有损也唯其施为有所不行德泽有所不下是屯其膏人君之屯也既膏泽有所不下是威权不在已也威权去巳而欲骤正之求凶之道鲁昭公高贵乡公之事是也故小贞则吉也小贞则渐正之也若盘庚周宣修德用贤复先王之政诸侯复朝谓以道驯致为之不暴也又非恬然不为若唐之僖昭也不为则常屯以至于亡矣【朱子曰伊川易解也失契勘说屯其膏云又非恬然不为若唐之僖昭也这两人全不同一人是要做事一人是不要做与小黄门啗果实度日呼田令孜为阿父不知东汉时若一向尽引得忠贤布列在内不知如何只防时都无可立天下大势如人衰老之极百病交作略有些变动便成大病○诚斋杨氏曰以刚明之主宜其拨乱反正有余也然其膏犹屯者有君无臣故也六四近臣则弱六三近臣则又弱六二大臣则又弱惟一初九远而在下贤而在下然则将欲有为谁与有为哉此所以屯其膏也】
　　本义九五虽以阳刚中正居尊位然当屯之时陷于险中虽有六二正应而阴柔才弱不足以济初九得民于下众皆归之九五坎体有膏润而不得施为屯其膏之象占者以处小事则守正犹可吉以处大事则虽正而不免于凶【云峰胡氏曰六爻唯二五言屯二在下而柔五刚而陷于柔皆非济屯之才二曰屯如时之屯也五曰屯其膏五自屯之也可以施而不施是自屯其膏出纳之吝谓之有司非大君之道也又曰学易者贵于观时识变卦有二阳初阳在下而众方归之时之方来者也五阳在上而陷于险时之巳去者也时已去虽阳刚亦无如之何矣故凶】
　　象曰屯其膏施未光也【施式豉反】
　　传膏泽不下及是以德施未能光大也人君之屯也【中溪张氏曰光阳德也五阳体本明以陷于坎中为二阴所揜故曰施未光也】
　　上六乘马班如泣血涟如
　　传六以阴柔居屯之终在险之极而无应援居则不安动无所之乘马欲往复班如不进穷厄之甚至于泣血涟如屯之极也若阳刚而有助则屯既极可济矣【诚斋杨氏曰屯上难极非刚明何以亨今以柔当之进无必为之才有无益之泣朝夕必亡而已唐之僖昭是也○东莱吕氏曰屯极则当通如乱极则当治上居屯之极正是一机防然六以阴柔居之虽欲有为而才不足坐失机防故乘马班如泣血涟如也象所以言何可长也者葢谓屯极之时若不变而为治即入于乱亾只有两件更不容停待】
　　本义阴柔无应处屯之终进无所之忧惧而已故其象如此【云峰胡氏曰爻言乘马班如者三二班如待五应也四班如待初应也上阴柔无应处屯之终其班如也独无所待进又无所之忧惧而巳葢初得时二比初亦得之五失时上比五亦失之】
　　象曰泣血涟如何可长也【长直良反】
　　传屯难穷极莫知所为故至泣血颠沛如此其能长久乎夫卦者事也爻者事之时也分三而又两之足以抱括众理引而伸之触类而长之天下之能事毕矣【建安丘氏曰屯卦六爻二阳四阴凡卦以阴阳爻之少者为主故二阳为四阴之主然五坎体陷而失势初震体动而得时故初又为屯之主也其曰利居贞利建侯则卦之所主可知矣至九五则但曰屯其膏小贞吉而已其余阴爻皆因初以起义四应初则往吉三不应初则往吝二乘初而应五则邅如而不能进上远初而处卦之穷此所以泣血涟如也】

　　周易传义大全卷二
<经部,易类,周易传义大全>
　　钦定四库全书
　　周易传义大全卷三　　明　胡广等　撰
　　【坎下艮上】
　　序卦屯者盈也屯者物之始生也物生必故受之以防防者防也物之稺也屯者物之始生物始生稺小防昧未防所以次屯也为卦艮上坎下艮为山为止坎为水为险山下有险遇险而止莫知所之防之象也水必行之物始岀未有所之故为防及其进则为亨义【白云郭氏曰屯者物之始生生而后稺卦之序也○诚斋杨氏曰防犹屯也屯者物之初非物之厄防者人之初非性之昧勾而未舒曰屯稺而未达曰防○双湖胡氏曰乾坤之后屯主在震初九一爻防主在坎九二一爻此长子代父长弟次兄之象艮为少男方有待于开此屯防次乾坤之义屯建侯有君道焉防求我有师道焉天地既位君师立矣】
　　防亨匪我求童防童防求我初筮告再三渎渎则不告利贞【告古毒反】
