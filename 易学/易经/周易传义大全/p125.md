<!-- { "loadSidebar": true } -->
　　传推言节之道天地有节故能成四时无节则失序也圣人立制度以为节故能不伤财害民人欲之无穷也苟非节以制度则侈肆至于伤财害民矣本义极言节道【朱子曰天地节而四时成天地转来到这里相节了更没去处今年冬尽了明年又是春夏秋冬到这里厮匝了更去不得这个折做两截两截又折做四截便是春夏秋冬他是自然之节初无人使他圣人则因其自然之节而节之如修道之谓教天秩有礼之类皆是天地则和这个都无只是自然如此圣人法天做这许多节掯出来○建安丘氏曰天地之气运有节则分至启闭望晦朔四时不差而歳功以成圣人体节之义则立为制度量入为出无过取无泛用有损己益人之实而无剥下奉上之事故不伤财则不害民矣语曰节用而爱人正此意也○中溪张氏曰天地节者刚节柔柔节刚也刚节柔犹冬之有春柔节刚犹夏之有秋不然则大冬大夏而已安能成四时乎○云峯胡氏曰凡天地节而四时成节以制度而不伤财不害民皆节之通者也卦辞曰节亨通即亨之义穷乃通之反苦节则穷必如五之甘节则通故无位者不能制节节而不以中正者不能通】
　　象曰泽上有水节君子以制数度议徳行【行下孟反】
　　传泽之容水有限过则盈溢是有节故为节也君子观节之象以制立数度凡物之大小轻重髙下文质皆有数度所以为节也数多寡度法制议徳行者存诸中为徳发于外为行人之徳行当义则中节议谓商度求中节也【童溪王氏曰数度所以为节也徳行欲其中节也古者之制器用宫室衣服也莫不有多寡之数隆杀之度存乎其间使贱不逾贵上不侵下以是为节故贵贱上下各安其分存于中为徳发于外为行随时合宜无过不及则为中节如禹稷之于平世顔子之于乱世曽子之去子思之守是也而孟子以同道与之其善议徳行也欤○云峯胡氏曰泽上有水水有所限而止也制数度所以定万用之限议徳行所以严一身之限也】
　　初九不出户庭无咎
　　传户庭戸外之庭门庭门内【一作外】之庭初以阳在下上复有应非能节者也又当节之初故【一无故字】戒之谨守至于不出戸庭则无咎也初能固守终或渝之不谨于初安能有卒故于节之初为戒甚严也本义户庭户外之庭也阳刚得正居节之初未可以行能节而止者也故其象占如此【李氏曰以阳刚之才上有其应而险难在前不可徃也自守以正慎密而不出此尽节之道也故可无咎○云峯胡氏曰初前遇九二九阳竒有户象二前遇六三六隂耦有门象初九以阳居阳得正而时当节之初九二近不相得隔塞在前未可以行故其象为不岀户庭其占为无咎○厚斋冯氏曰初四有应宜出者也然前有阳爻蔽塞一不可出也四为坎体应则入于坎窞二不可出也刚在下而无位三不可出也不出则免咎无阳爻之塞坎窞之险陵节之僭矣此知节者也】
　　象曰不出户庭知通塞也【塞悉则反】
　　传爻辞于节之初戒之谨守故云不出户庭则无咎也象恐人之泥于言也故复明之云虽当谨守不出户庭又必知时之通塞也通则行塞则止义当出则出矣尾生之信【一无信字】水至不去不知通塞也故君子贞而不谅繋辞所解独以言者在人所节唯言与行节于言则行可知言当在先也【中溪张氏曰节之道贵知时通塞塞则行之户庭而准通则放之四海而准此其出处所以能中节也或谓塞者乃九二以刚塞乎初之前也初唯知其塞故不出然通则出矣不出户庭陋巷之顔子以之】
　　九二不出门庭凶
　　传二虽刚中之质然处隂居说而承柔处隂不正也居说失刚也承柔近邪也节之道当以刚中正二失其刚中之徳与九五刚中正异矣不出门庭不之于外也谓不从于五也二五非隂阳正应故不相从若以刚中之道相合则可以成节之功唯其失徳失时是以凶也不合于五乃不正之节也以刚中正为节如惩忿窒欲损过抑有余【一作益不及】是也不正之节如啬节于用懦节于行是也本义门庭门内之庭也九二当可行之时而失刚不正上无应与知节而不知通故其象占如此【朱子曰户庭是初爻之象门庭是第二爻之象户庭未出去在门庭则已稍出矣就爻位上推户庭主心门庭主事　问君子之道贵乎得中节之过虽非中道然亦愈于不节者如何便防凶如九二不出门庭虽是失时亦未失为恬退守节者乃以为凶何也曰这处便局定不得若以占言之且只写下少间自有应处眼下皆未见得若以道理言之则有可为之时乃不出而为之这便是凶之道不是别更有凶○南轩张氏曰处节之道要知时识变故曰当位以节中正以通初九无位之人虽慎密不出户庭而亦无咎九二有位大臣则不出门庭为凶盖处顔子之世不可为禹稷之事当禹稷之位不可守顔子之节反是失节矣○建安丘氏曰通塞在时出处在已时之通则出为是其不出者非也时之塞则不出为是而出者非也若初之不出户庭则以其犹未得位前遇刚塞可以不出也故不出则无咎二之不出门庭则以其既得中位且无窒塞不可以不出也而亦不知出焉此其所以凶欤○云峯胡氏曰初九为兊始兊于时为酉阖户之象九二互体震震于时为卯辟户之象九二以刚居柔不正且上无应与然六三非蔽之者故犹为可行之时二可行而不行是知节而不知通也故凶或曰既无应与如之何可行曰初九于时当止位虽有应其止非失时九二于时当行位虽无应其行非干时是故节而止者易节而通者难】
　　象曰不出门庭凶失时极也
　　传不能上从九五刚中正之道成节之功乃系于私昵之隂柔是失时之至极所以凶也失时失其所宜也【中溪张氏曰九二居大臣之位上逢九五刚中同徳之君谓宜佐其制数度议徳行出坎险之中以成节亨之功可也而乃不出门庭其所节者亦狭矣所以凶者盖以其失时之极也○临川吴氏曰当其可之谓时中九二不出以合于九五不得时宜甚矣初之知通塞知节者也二之失时极不知节者也】
　　六三不节若则嗟若无咎
　　传六三不中正乘刚而临险固宜有咎然柔顺而和説若能自节而顺于义则可以无过不然则凶咎必至可伤嗟也故不节若则嗟若已所自致无所归咎也本义隂柔而不中正以当节时非能节者故其象占如此【进斋徐氏曰三处説之极不知节者也説极则悲故曰不节若则嗟若不节之嗟已所自致无所归咎故曰无咎○双湖胡氏曰以泽节水故名节其成卦正在六三一爻今自三爻观之坎水自溢出于兑泽之上初非三之所能节者故有不节之象但徒见其兊口之开故又有嗟若之象○云峯胡氏曰以成卦言则六自五来居三本能节者也独以此爻言则隂柔不中正不能节者兑説之极説极则悲故其象为嗟而其占为无所归咎也】
　　象曰不节之嗟又谁咎也
　　传节则可以免【一作无】过而不能自节以致可嗟将谁咎乎本义此无咎与诸爻异言无所归咎也【建安丘氏曰六三居下体兑説之上过于奢而不知节者也不节之嗟咎将谁执○云峯胡氏曰又谁咎也凡三见而其义有二同人初九又谁咎谁得而咎之也解与节六三又谁咎也咎自己致无所归咎于人也但解三爻辞未尝有无咎字故本义曰此无咎与诸爻异盖因爻辞言之诸卦爻辞言无咎者九十有九多补过之辞此非可以例论也】
　　六四安节亨
　　传四顺承九五刚中正之道是以中正为节也以隂居隂安于正也当位为有节之象下应于初四坎体水也水上溢为无节就下有节也如四之义非强节之安于节者也故能致亨节以安为善强守而不安则不能常岂能亨也本义柔顺得正上承九五自然有节者也故其象占如此【节斋蔡氏曰安者顺而无所勉强之谓当位故安得五故亨○缙云冯氏曰节中其节之义在学为不陵节在礼为节文在财为撙节在物为符节在臣为名节在君师为节制唯其时物耳○双湖胡氏曰四最先受节者顺正故安○云峯胡氏曰下兑泽上坎水六四水泽之交水于此自然受节又上卦本坤坤有安象节本人情所难此则安于节而自然无勉强者也故其象为安其占为亨】
　　象曰安节之亨承上道也
　　传四能安节之义非一象独举其重者上承九五刚中正之道以为节足以亨矣【一作是以亨也】余善亦不出于中正也【李氏光曰居近君之位能以卑逊承上安于臣节者也】
　　九五甘节吉徃有尚
　　传九五刚中正居尊位为节之主所谓当位以节中正以通者也在己则安行天下则説从节之甘美者也其吉可知以此而行其功大矣故徃则有可嘉尚也本义所谓当位以节中正以通者也故其象占如此【朱子曰安节是安穏自在甘节是不辛苦吃力底意思甘便对那苦甘节与礼之用和为贵相似不成人臣得甘节吉时也要节天下大率人一身上各自有个当节底○临川吴氏曰甘者乐易而无艰苦之谓○建安丘氏曰五得中故甘上过中故苦○中溪张氏曰味之甘人所嗜也味之苦人所不嗜也今九五为节之主甘于节而不苦于节持此以徃有可嘉尚故人皆説从如嗜甘味而无艰苦之态也○云峯胡氏曰他爻之节节其在我者九五当位以节节天下者也节天下而使天下甘之所谓中正以通者也五本伸体又居中故有甘之象甘在临之三则我求说于人故无攸利在节之五则人自说于我故行有尚】
　　象曰甘节之吉居位中也
　　传既居尊位又得中道所以吉而有功节以中为贵得中则正矣正不能尽中也【中溪张氏曰甘者味之中五者位之中所以吉者以其位之居中也○临川吴氏曰中则不过而至于苦】
　　上六苦节贞凶悔亡
　　传上六居节之极节之苦者也居险之极亦为苦义固守则凶悔则凶亡悔损过从中之谓也节之悔亡与他卦之悔亡辞同而义异也【沙随程氏曰苦节而贞固故凶悔则不为贞固之行而亡是凶矣○赵氏曰三戒不节上戒苦节过犹不及失均也】
　　本义居节之极故为苦节既处过极故虽得正而不免于凶然礼奢宁俭故虽有悔而终得亡之也【中溪张氏曰上六居节之终过于节则苦而难行虽贞亦凶也然用过乎俭悔犹可亡所谓伯夷之隘是也卦言苦节不可贞指此爻也○云峯胡氏曰五位中故为甘上位极故为苦彖曰节亨五以之曰苦节不可贞上以之悔亡诸家以为必悔之而后凶可亡悔其苦而之甘可也悔其节而不节将若何本义谓礼奢宁俭苦节虽有悔而终得亡之与贲束帛戋戋终吉意同葢苦节之悔犹胜不节之嗟也】
　　象曰苦节贞凶其道穷也
