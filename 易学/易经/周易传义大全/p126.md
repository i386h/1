<!-- { "loadSidebar": true } -->
　　传节既苦而贞固守之则凶葢节之道至于穷极矣【涑水司马氏曰节之苦也故于贞为凶其道穷者谓其道不可通行于世也○或问观节六爻上三爻在险中是处节者也故四在险初而节则亨五在险中而节则甘上在险终虽苦而无悔盖节之时当然也下三爻在险外是未至于节而预知所节之义初知通塞故无咎二可行而反节三见险在前当节而又以隂居刚不中正而不能节所以三爻凶而有咎不知是如此否朱子曰恁地说也说得然九三一爻看来甚好而反云凶终是解不穏○建安丘氏曰节六爻大率以当位为善不当位为不善初九六四九五当位者也故五吉四亨初无咎九二六三不当位者也故二凶而三嗟上虽当位而亦凶者则以其当节之极居上之穷故其取义又不同也若以两爻相比者观之则爻各相比而相反初与二比初不出户庭则无咎二不出门庭则凶二反乎初者也三与四比四柔得正则为安节三柔不正则为不节三反乎四者也五与上比五得中则为节之甘上过中则为节之苦上反乎五者也圣人于爻义用意之精如此】

　　周易传义大全卷二十
<经部,易类,周易传义大全>
　　钦定四库全书
　　周易传义大全卷二十一　明　胡广等　撰
　　【兊下巽上】
　　传中孚序卦节而信之故受之以中孚节者为之制节使不得过越也信而后能行上能信守之下则信从之节而信之也中孚所以次节也为卦泽上有风风行泽上而感于水中为中孚之象惑谓感而动也内外皆实而中虚为中孚之象又二五皆阳【一有而字】中实亦为孚义在二体则中实在全体则中虚中虚信之本中实信之质【或问中虚信之本中实信之质如何朱子曰只看中虚中实字便见本质之异中虚是无事时虚而无物故曰中虚若有物则不谓之中虚自中虚中发出来皆是实理所以曰中实○一念之间中无私主便谓之虚事皆不妄便谓之实不是两件事又曰敬则内欲不萌外诱不入自其内欲不萌而言则曰虚自其外诱不入而言故曰实只是一时事不可作两截看○潜室陈氏曰中实为孚谓实理充乎其内而外邪不得入之此中孚之体中虚为孚谓外邪既不得入故中唯有虚明道理此中孚之用】
　　中孚豚鱼吉利渉大川利贞
　　传豚躁鱼冥物之难感者也孚信能感于豚鱼则无不至矣所以吉也忠信可以蹈水火况涉川乎守信之道在乎坚正故利于贞也本义孚信也为卦二隂在内四阳在外而二五之阳皆得其中以一卦言之为中虚以二体言之为中实皆孚信之象也又下说以应上上巽以顺下亦为孚义豚鱼无知之物又木在泽上外实内虚皆舟楫之象至信可感豚鱼渉险难而不可以失其贞故占者能致豚鱼之应则吉而利渉大川又必利于贞也【或问孚字与信字恐亦有别朱子曰伊川云存于中为孚见于事为信说得极好因举字说孚字从爪从子如鸟抱子之象今之乳字也一邉从孚葢中所抱者实有物也中间实有物所以人自信之○郑东卿说易亦有好处如说中孚有卵之象小过有飞鸟之象孚字从爪从子如鸟以爪抱卵也盖中孚之象以卦言之四阳居外二隂居内外实中虚有卵之象又言鼎象鼎形革象风罏亦是此义此等处説得有些意思但易一书尽欲如此牵合附防少间便疎脱学者须是先理防得正当道理了然后于此等些小零碎处收拾以相资益不为无补若未得正路脉先去理防这様处便疎略○豚鱼吉这卦中也须见得有豚鱼之象今不可考占法则莫须是见豚鱼则吉如鸟占之意象若十分理防着便须穿凿○云峯胡氏曰程子云中虚信之本中实信之质实所以为信虚所以受信也心者神明之舍舍不虚神明何所居譬之羽虫之孚刚殻于外其质虽实温柔于内其气则虚雌伏呼啄不违其自然之期信之最可必者也或以豚鱼为江豚生大泽中每作知风之至是物之有自然之信本义不取盖以为江豚则信在豚鱼不在我以豚鱼为无知之物而信足以及之则信在我而自能及物于义为长下说以应上下信上也上巽以顺下上信下也豚鱼至愚无知惟信足以感之大川至险不测惟信足以济之然信而或失其正则如盗贼相羣男女相私士夫死党小人出肺肝相示而遂背之其为孚也人为之伪非天理之正也故又戒之以利贞】
　　彖曰中孚柔在内而刚得中
　　传二柔在内中虚为诚之象二刚得上下体之中中实为孚之象卦所以为中孚也【朱子曰柔在内刚得中这个是就全体看则中虚就二体看则中实他都见得有孚信之意故唤作中孚伊川这二句说得好○中溪张氏曰六三六四以柔而在中孚全体之中是中虚也九二九五以刚而得中孚二体之中是中实也虚者所以受信实者所以为信皆中孚之义也】
　　说而巽孚乃化邦也【说音恱】
　　传以二体言卦之用也上巽下说为上至诚以顺巽于下下有孚以说从其上如是其孚乃能化于邦国也若人不说从或违拂事理岂能化天下乎本义以卦体卦徳释卦名义【厚斋冯氏曰柔在内六三六四也刚得中九二九五也柔在内中虚之象中虚则生信信者孚之徳刚得中则中实实者孚之本上以巽行之下以说从之所以孚也中溪张氏曰下说以孚乎上上巽以孚乎下则何徃而不孚可以感化乎万邦也】
　　豚鱼吉信及豚鱼也
　　传信能及于豚鱼信道至矣所以吉也【中溪张氏曰豚鱼防昩无知之物饲之以信则应期而集孚诚之道尚及于豚鱼则天下无难感之物矣○郑氏湘卿曰仁及草木言草木难仁也诚动金石言金石难诚也信及豚鱼言豚鱼难信也天则眞人则情圣人与天地同徳任真不任情故信及豚鱼然后为吉】
　　利涉大川乗木舟虚也
　　传以中孚【一作虚】渉险难其利如乗木济川而以虚舟也舟虚【一有中字】则无沈覆之患【一无之患二字】卦虚中为虚舟之象【涑水司马氏曰中孚者发于中而孚于人也豚鱼幽贱无知之物苟饲以时则应声而集而况于人乎至诚以涉险如乗虚舟物莫之害故曰利涉大川乗木舟虚也】
　　本义以卦象言【中溪张氏曰卦之全体外实中虚有舟虚之象乗巽之木而其中枵然以此而行乎兑泽之上则利涉大川又岂复有风涛之患哉】
　　中孚以利贞乃应乎天也
　　传中孚而贞则应乎天矣天之道孚贞而已本义信而正则应乎天矣【厚斋冯氏曰又以六四九五明卦占中孚六四也贞九五也五天位四应之应乎天也诚者天之道孚之正则应乎天不正则徇乎人而孚不足言矣○中溪张氏曰中孚而以贞正则利此天有所孚感则可以上应乎彼天矣○云峯胡氏曰合上下卦则柔在内为中虚所以受信分上下体则刚得中为中实所以为信上巽则君以信入于民下説则民以信通于君所以为化信及豚鱼其化深矣然信必合乎正乃天理也惟天有自然之化】
　　象曰泽上有风中孚君子以议狱缓死
　　传泽上有风感于泽中水体虚故风能入之人心虚故物能感之风之动乎泽犹物之感于中故为中孚之象君子观其象以议狱与缓死君子之于议狱尽其忠而已于决死极于恻而已故诚意常求于缓缓寛也于天下之事无所不尽其忠而议狱缓死最其大者也本义风感水受中孚之象议狱缓死中孚之意【或问泽上有风中孚风之性善入水虚而能顺承波浪汹涌惟其所感有相信从之义故为中孚朱子曰也是如此风去感他他便相顺有相孚之象○泽上有风中孚须是泽中之水海即泽之大者方能相从乎风若溪湍之水则其性急流就下风又不奈他何○议狱缓死只是以诚意求之泽上有风感得水动议狱缓死则能感人心○问中孚是诚信之义议狱缓死是诚信之事故君子尽心于是曰圣人取象有不端确处如此之类今也只恁地解但是不甚亲切○诚斋杨氏曰风无形而能震川泽鼓幽潜诚无象而能动天地感人物此泽上有风所以为中孚故君子以之议狱缓死盖好生洽民舜之中孚也不犯有司天下之中孚也天下中孚则万心一心矣鸟巢可窥况豚鱼乎无他不杀之心孚于乌尔使无诚慤好生之心巢中之乌不为海上之鸥乎议狱者求其入中之出缓死者求其死中之生若元恶大奸不在是典故四凶无议法少正卯无缓理○平庵项氏曰狱之将决则议之其既决则又缓之然后尽于人心王听之司宼听之三公听之议狱也句而职听二句而职听三月而上之缓死也故狱成而孚输而孚在我者尽故在人者无憾也○云峯胡氏曰水不定不可受风必泽上有风然后成其风之孚见不定不可以折狱必议狱缓死然后可成其狱之孚或曰议狱兑象缓死巽象○进斋徐氏曰象言刑狱者五噬嗑贲丰旅中孚离为戈兵有刑狱象又取离明照知情实则刑不滥也中孚后画底离噬嗑丰兼取震贲旅兼取艮者明以察其情动以致其决噬嗑去间丰则多故非震以动之无以威重也贲过于文旅不留狱非艮以止之或轻于用刑也盖狱乃人命所繋一成不可变圣人立象尽意而致其谨审如此象言刑狱五卦噬嗑丰以其有离之明震之威也贲次噬嗑旅次丰离明不易震皆反为艮矣盖明贵无时不然威则有时当止至于中孚则全体似离互体有震艮而又兑以议之巽以缓之圣人即象垂教其忠厚恻怛之意见于谨刑如此何其仁哉五卦中文王唯于噬嗑取象夫子即噬嗑贲丰旅中孚以尽其义】
　　初九虞吉有他不燕
　　传九当中孚之初故戒在审其所信虞度也度其可信而后从也虽有至信若不得其所则有悔咎故虞度而后信则吉也既得所信则当诚一若有它则不得其燕安矣燕安裕也有它志不定也人志不定则惑而不安初与四为正应四巽体而居正无不善也爻以谋始之义大故不取相应之义若用应则非虞也本义当中孚之初上应六四能度其可信而信之则吉复有它焉则失其所以度之之正而不得其所安矣戒占者之辞也【中溪张氏曰初九居中孚之始与四为正应初度其可以孚感者无如六四故有相应相孚之吉苟舍六四之正应而有它志则不得享其燕安矣故识者必于初志未变动之际而度其可孚者孚之一真不伪一诚无妄庶防靡有它向而孚感得其正矣○云峯胡氏曰信凡失于后者由不能度于初四隂柔得正初与四正应当孚之初度其可信而信之吉之道也若复舍四之正应而有他焉心之不一而信不専必不得其所安矣凡言有他指非应而言比之初有孚自有非正应而来应者有他许之之辞也中孚之初若舍正应而他求所谓应焉非吉之道有他戒之之辞也】
　　象曰初九虞吉志未变也
　　传当信之始志【一无志字】未有所从而虞度所信则得其正是以吉也盖其志未有变动志有所从则是变动虞之不得其正矣在初言求所信之道也【诚斋杨氏曰虞虽训度亦防也书儆戒无虞萃戒不虞是也邪不闲则诚不存家人之闲有家中孚之虞皆见于初九防家防心皆在初也故孔子皆以志未变赞之】
　　九二鸣鹤在隂其子和之我有好爵吾与尔靡之【和胡卧反靡亡弛反】
