<!-- { "loadSidebar": true } -->
　　象曰同人于郊志未得也
　　传居远莫同故终无所悔然而在同人之道求同之志不得遂虽无悔非善处也【临川呉氏曰无可同之人故志未得○建安丘氏曰上九处同人之世岂不欲与人同者哉特以一卦五阳皆欲同二而三伏戎四乘墉五用师相刃相摩不夺不厌而已适处于无与同之地超然出于羣争之表于人固无所失矣而于己亦未为得也周公于爻以不异于人者喜之故言其无悔孔子于象以不能同于人者病之故释之曰志未得也又曰同人六爻以六二一阴为卦主上下五阳皆欲同之同人之道贵广不贵狭卦言于野亨是也在诸爻以比应为同故不能尽卦义合而论之有应而同者有比而同者有远而无与同者有争而不能同者二与五应以正道相同在二言于宗五言相遇此应而同者初在卦下出即遇二无争于五故同人于门此比而同者上处卦外无应于五亦无得于二故同人于郊此远而无与同者三四介乎二五之间与五争二而不知天理之同物莫能间故三伏戎不兴四乘墉弗克此争而不能同者同人之道难矣哉然则世之与人同者与其为初之比而同不若五之应而同者之出于正为三四之争而不能同不若上之远而无与同者之无所争也】
　　【干下离上】
　　传大有序卦与人同者物必归焉故受之以大有夫与人同者物之所归也大有所以次同人也为卦火在天上火之处髙其明及远万物之众无不照见为大有之象又一柔居尊众阳竝应居尊执柔物之所归也上下应之为大有之义大有盛大丰有也【双湖胡氏曰易以阳为大凡卦称大者皆以阳得名大有以一阴统五阳大畜以一阴畜三阳大过四阳过盛于中大壮四阳壮长于下皆名之曰大也○云胡氏曰或曰小畜亦五阳一阴之卦主巽之一阴则曰小此主离之一阴则曰大何也曰巽之一阴在四欲畜上下五阳其势逆而难离之一阴在五而有上下五阳其势顺而易卦名因四五二爻而有大小之分君人者之大分明矣故小畜之亨不在六四而在上下五阳大有之元亨不但在上下五阳而在六五】
　　大有元亨
　　传卦之才可以元亨也凡卦德有卦名自有其义者如比吉谦亨是也有因其卦义便为训戒者如师贞丈人吉同人于野亨是也有以其卦才而言者大有元亨是也由刚健文明应天时行故能元亨也本义大有所有之大也离居干上火在天上无所不照又六五一阴居尊得中而五阳应之故为大有干健离明居尊应天有亨之道占者有其德则大善而亨也【建安丘氏曰一阴在上卦之中而五阳宗之居尊能柔物之所与而诸爻之有皆六五之有也岂不大哉唯其所有者大故其亨亦大也】
　　彖曰大有柔得尊位大中而上下应之曰大有
　　传言卦之所以为大有也五以阴居君位柔得尊位也处中得大中之道也为诸阳所宗上下应之也夫居尊执柔固众之所归也而又有虚中文明大中【一无大中字】之德故上下同志应之所以为大有也本义以卦体释卦名义柔谓六五上下谓五阳【诚斋杨氏曰同人大有一柔五刚均也柔在下者曰得位曰得中曰应乎干而为同人我同乎彼之辞也柔在上者曰尊位曰大中曰上下应而为大有我有其大之辞也○云胡氏曰同人以六居二则曰柔得位得中大有以六居五则曰柔得尊位大中上下之分严矣】
　　其德刚健而文明应乎天而时行是以元亨
　　传卦之德内刚健而外文明六五之君应于干之九二五之【一有体字】性柔顺而明能顺应乎二二干之主也是应乎干也顺应干行顺乎天时也故曰应乎天而时行其德如此是以元亨也王弼云不大通何由得大有乎大有则必元亨矣此不识卦义离干成大有之义非大有之义便有元亨由其才故得元亨大有而不善者与不能亨者有矣诸卦具元亨利贞则彖皆释为大亨恐疑与乾坤同也不兼利贞则释为元亨尽元义也元有大善之义有元亨者四卦大有蛊升鼎也唯升之彖误随他卦作大亨曰诸卦之元与干不同何也曰元之在干为元始之义为首出庻物之义他卦则不能有此义为善为大而已曰元之为大可矣为善何也曰元者物之先也物之先岂有不善者乎事成而后有败败非先成者也兴而后有衰衰固后于兴也得而后有失非得则何以有【一作为】失也至于善恶治乱是非天下之事莫不皆然必善为先故文言曰元者善之长也【涑水司马氏曰夫柔而不明则前有谗而不见后有贼而不知明而不健则知善而不能举知恶而不能去二者皆乱亡之端也明以烛之健以决之居不失中行不失时然后能保有其众元亨也○或问应乎天而时行程説以为应天时而行何如朱子曰是以时而行是有可行之时○杨氏文焕曰上下应而不得尊位者小畜之六四也有能致之资居得致之位者正大有之时也】
　　本义以卦德卦体释卦辞应天指六五也【建安丘氏曰六五以柔居尊故曰尊位处刚而中故曰大中卦唯一柔而二体皆以刚应故曰上下应之刚健居内干德也文明居外离德也五以柔而应二之刚应乎天也顺时而行是以大亨也○双湖胡氏曰彖辞自柔得尊位以下专主六五一爻以论人君之位能有众阳之大自其德刚健以下实兼上下两体以论人君之徳能致元亨之治也唯一阴居尊位故可以全体归之○云胡氏曰文明以健自明而诚之事刚健而文明自诚而明之事又若有圣贤之等焉】
　　象曰火在天上大有君子以遏恶善顺天休命传火髙在天上照见万物之众多故为大有大有繁庻之义君子观大有之象以遏絶众恶明善类以奉顺天休美之命万物众多则有善恶之殊君子享大有之盛当代天工治飬庻类治众之道在遏恶扬善而已恶惩善劝所以顺天命而安羣生也本义火在天上所照者广为大有之象所有既大无以治之则衅蘖萌于其间矣天命有善而无恶故遏恶扬善所以顺天反之于身亦若是而已矣【朱子曰火在天上大有凡有物须是自家照见得方见得有若不照见则有无不可知何名为直天命有善而无恶当大有时遏止其恶显扬其善反之于身亦莫不然非止用人用人乃其一事耳○山杨氏曰因天之明物无遁形矣君子观火天之象以遏恶扬善休命者正命也善恶不当其实非顺休命者也○诚斋杨氏曰天讨有罪吾遏之以天天命有德吾之以天吾何与焉此舜禹有天下而不与也故曰顺天休命同人离在下而权不敢专故止于类而辨大有离在上而权由已出故极于遏而扬○云胡氏曰休命诸家多作眷命本义以为性命葢天命之性有善而无恶遏恶扬善亦不过顺天命之本然者而已用人反身皆当若是本义之説精矣】
　　初九无交害匪咎艰则无咎
　　传九居大有之初未至于盛处卑无应与未有骄盈之失故无交害未涉于害也大凡富有鲜不有害以子贡之贤未能尽免况其下者乎匪咎艰则无咎言富有本匪有咎也人因富有自为咎耳若能享富有而知难处则自无咎也处富有而不能思艰兢畏则骄侈之心生矣所以有咎也本义虽当大有之时然以阳居下上无系应而在事初未涉乎害者也何咎之有然亦必艰以处之则无咎戒占者宜如是也【或问初九无交害匪咎艰则无咎朱子曰此爻本最吉不解有咎然须説艰则无咎葢易之书大抵教人戒谨恐惧无有以为易而处之者虽至易之事亦必以艰难处之然后无咎也○云胡氏曰诸家多以初九无交害为无上下之交所以有害本义从程子之説谓居下无系应而未涉乎害盖无系应三字已自见无上下之交矣富者怨之府故当大有之时反易有害初阳在下未与物接所以未涉于害也何咎之有然以为匪咎而以易心处之反有咎矣无交害大有之初如此艰则无咎大有自初至终皆当如此】
　　象曰大有初九无交害也
　　传在大有之初克念艰难则骄溢之心无由生矣所以不交渉于害也【中溪张氏曰大有其时也初九其位也时位如此是以无害也】
　　九二大车以载有攸往无咎
　　传九以阳刚居二为六五之君所倚任刚健则才胜居柔则谦顺得中则无过其才如此所以能胜大有之任如大车之材强壮能胜载重物也可以任重行远故有攸往而无咎也大有丰盛之时有而未极故以二之才可往而无咎至于盛极则不可以往矣本义刚中在下得应乎上为大车以载之象有所往而如是可以无咎矣占者必有此德乃应其占也【节斋蔡氏曰大车二也载谓载五也刚健居中而应五故有大车以载之象○林氏栗曰二五相应阳志上行故有有攸徃之象以是而往何咎之有○云峯胡氏曰坤为大舆九二体干而曰大车者舆指轸之方而能载者言车则以其全体而言引之以马之健行之以轮之圜皆乾象也况九二以刚居柔柔则其虚足以受刚则其健足以行有大车象徳应乎五载上之象有所往而如是可以无咎矣不曰吉者大臣任天下之重职当如此也仅得无咎处大冇之难如此】
　　象曰大车以载积中不败也
　　传壮大之车重积载于其中而不损败犹九二材力之强能胜大有之任也【临川呉氏曰车大则能胜重载故载虽多积于中而车行不至于败占之所以往而无咎也○中溪张氏曰伊尹任天下之重此爻足以当之】
　　九三公用亨于天子小人弗克【亨传如字本义读作享】
　　传三居下体之上在下而居人上诸侯人君之象也公侯上承天子天子居天下之尊率土之濵莫非王臣在下者何敢专其有凡土地之富人民之众皆王者之有也此理之正也故三当大有之时居诸侯之位有其富盛必用亨通乎天子谓以其有为天子之有也乃人臣之常义也若小人处之则专其富有以为私不知公以奉上之道故曰小人弗克也【隆山李氏曰居下卦之上为三阳之长以君子而当公侯之任者也○临川王氏曰易之辞有王有先王有帝有后有大君王以德业言先王以垂统言帝以主宰言天子以正位言后天子诸侯通称大君天子尊称】本义亨春秋传作享谓朝献也古者亨通之亨享献之享烹饪之烹皆作亨字九三居下之上公侯之象刚而得正上有六五之君虚中下贤故为享于天子之象占者有其德则其占如是小人无刚正之德则虽得此爻不能当也【朱子曰古文元亨字亨享烹竝通用如公用享于天子解作亨字便不是又曰亨享二字据説文本是一字故易中多互用如王用亨于岐山亦当为享如王用享于帝之云也字画音韵是经中浅事故先儒得其大者多不留意然不知此等处不理会却枉费了无限辞説牵补而卒不得其本义亦甚害事也○京房传曰享献也○双湖胡氏曰按春秋传晋文公将纳王使卜偃筮之遇大有之睽曰吉遇公用享于天子之卦战克而王享吉孰大焉则是卜偃时巳读为享矣○云胡氏曰九二宰相任重之事九三诸侯朝享之事皆不言吉皆臣职之当然者然享有朝享之享有宴享之享本义直训享为朝献又曰六五虚中下贤则又兼宴享之义矣享礼之盛者必如九三有刚正之德乃能当之在小人则有不供苞茅不修朝贡者矣安足以当此】
　　象曰公用亨于天子小人害也
　　传公当用【一无用字】亨于天子若小人处之则为害也自古诸侯能守臣节忠顺奉上者则蕃飬其众以为王之屏翰丰殖其财以待上之徴赋若小人处之则不知为臣奉上之道以其为己之私民众财丰则反擅其富强益为不顺是小人大有则为害又大有为小人之害也【临川吴氏曰小人得此占则不利也】
　　九四匪其彭无咎【彭步郎反】
