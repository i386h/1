<!-- { "loadSidebar": true } -->
　　传井序卦困乎上者必反下故受之以井承上升而不已必困为言谓上升不已而困则必反于下也物之在下者莫如井井所以次困也为卦坎上巽下坎水也巽之象则木也巽之义则入也木器之象木入于水下而上乎水汲井之象也【朱子曰井象只取巽入之义不取木义○进斋徐氏曰以卦体言初柔为泉眼二三刚为泉石四柔为井中空处五刚为泉实已汲将出井也上柔为井空处有全井象○隆山李氏曰自古国邑之建必先视其泉之所在是以公刘创京于豳之初相其隂阳观其流泉先卜其井泉之便而后居之也又曰坎者天一之水见于诸卦者皆诸水下流之失故多以险喻其在卦而得水之真性者惟井是也以画观之一阳实其中二隂围其外譬之阳气初囘暖律于凝隂之中冬水因之而变温此坎之真性也尝以此观天下之水其在冬而温者独井泉而已盖得之地脉不失其本真及注之川泽风雨霜露之所剥失其本性无复有向来一阳之温矣载观井泉之水在人身则精血是也川流之水在人身则涕洟之类是也精血固藏者乃井泉生动之性而涕洟往而不反者诸水下流之失也】
　　井改邑不改井无丧无得往来井井【丧息浪反】
　　传井之为物常而不可改也邑可改而之他井不可迁也故曰改邑不改井汲之而不竭存之而不盈无丧无得也至者皆得其用往来井井也无丧无得其徳也常往来井井其用也周常也周也井之道也【朱子曰井是那掇不动底物事所以改邑不改井○中溪张氏曰井徳之地也而以不变为徳下体本干上体本坤初五刚柔相易而成井坤为邑变坤为坎改邑也坎水为井五以刚居中而不变是不改井也邑居其所而能聚可改而就井井居其所而有常不可改而就邑汲之而不竭故无所丧不汲之而不盈故无所得刚往居五柔来居初往者得水而上来者求水扵下往来皆井其井则无饥渇之害矣故曰往来井井】
　　汔至亦未繘井羸其瓶凶【汔许讫反繘音橘羸律悲反】
　　传汔几也繘绠也井以济用为功几至而未及用亦与未下繘于井同也君子之道贵乎有成所以五谷不熟不如荑稗掘井九仭而不及泉犹为弃井有济物之用而未及物犹无有也羸败其瓶而失之其用丧矣是以凶也羸毁败也本义井者穴地出水之处以巽木入乎坎水之下而上出其水故为井改邑不改井故无丧无得而往者来者皆井其井也汔几也繘绠也羸败也汲井几至未尽绠而败其瓶则凶也其占为事仍旧无得丧而又当敬勉不可几成而败也【朱子曰汔至作一句亦未繘井羸其瓶是一句意谓几至而止如绠未及井而瓶败言功不成也○建安丘氏曰改邑不改井井之体也无丧无得井之徳也往来井井井之用也此三句言井之事汔至亦未繘井未及于用也羸其瓶则并失其用也此二句言汲井之事○厚斋冯氏曰繘关西谓绠汲水索瓶汲器文从缶瓦器也或谓古无桶故不取巽木象韩信以木罂渡师如尊罍古皆用木疑古以木为瓶从缶则又瓦为之者此象巽木无疑○云峰胡氏曰泽无水为困命也泽虽无水而井则有水性也知困之义则知安命知井之义则知尽性易性命之书而言之明且切者莫困井二卦若也改邑不改井三句为井言汔至三句为汲者言改邑不改井井之体也性静而定也无丧无得往来井井井之用也性动亦定也汔至未繘井而羸其瓶人之于性知之行有未尽者其犹是乎】
　　彖曰巽乎水而上水井井养而不穷也【上时掌反】
　　本义以卦象释卦名义【隆山李氏曰坎三爻二隂在外为险陷井象也一阳居内陷二隂之中泉象也以巽遇坎巽木在坎水中巽水而上亦犹凿木为机后重前轻挈水若抽者葢汲井之象也井之汲为烹饮漑濯日用可既乎故曰巽乎水而上水井井养而不穷也】
　　改邑不改井乃以刚中也
　　传巽入于水下而上其水者井也井之养于物不有穷已【一作无有穷也】取之而不竭徳有常也邑可改井不可迁亦其徳之常也二五之爻刚中之徳其常乃如是卦之才与义合也【建安邱氏曰刚中五也刚则不变故邑可改而井不可改○林氏栗曰井者君子之德井不可改以其刚中也刚中者泉在中也○云峰胡氏曰惟井之不改故不以往而丧不以来而得而往者米者自井其井彖传但言其体而用已该矣】
　　汔至亦未繘井未有功也羸其瓶是以凶也
　　传虽使几至既未为用亦与未繘井同井以济用为功水出乃为用未出则何功也瓶所以上水而致用也羸败其瓶则不为用矣是以凶也本义以卦体释卦辞无丧无得往来井井两句意与不改井同故不复出刚中以二五而言未有功而败其瓶所以凶也【建安丘氏曰井以上乎水为功汔至亦未繘井犹未可以得水故未有功也既不得水并与其瓶而羸之则汲之用废矣是以凶也○嵩山晁氏曰或谓彖主三阳言五井洌寒泉食是阳刚居得中正邑可改而井不可改也三井渫不食是水未见于用未有功也二瓮敝漏是既不得水并其瓶而亾之羸其瓶而凶者也】
　　象曰木上有水井君子以劳民劝相【上如字又时掌反劳力报反相息亮反】
　　传木承水而上之【一作来】乃器汲水而出井之象君子观井之象法井之徳以劳徕其民而劝勉以相助之道也劳徕其民法井之用也劝民使相助法井之施也本义木上有水津润上行井之象也劳民者以君养民劝相者使民相养皆取井养之义【朱子曰木上有水井说者以为木是汲器则前面却有瓶瓶自是瓦器此不可晓怕只是说水之津润上行至那木之杪这便是井水上行之象○草木之生津润皆上行直至树木便是木上有水之义虽至小之物亦然如菖蒲叶每晨叶叶尾皆有水如珠颗虽藏之宻室亦然非露水也问如此则井之义与木上有水何预曰木上有水便如井中之水水本在井底却能汲上来给人之食故取象如此○问程子井桶之说是否曰不然木上有水是木穿水中张上那水若作汲桶则解不通矣且与羸其瓶之说不相合也○临川吴氏曰井之养人所及者众君子观其象教民以相养之道劳者闵其劳而休息之也劝勤勉之意相助力也劝相者使之各勤勉以相助也○建安丘氏曰无君子莫治野人无野人莫养君子君劳乎民民助乎君古者井田之制或取诸此○云峰胡氏曰井以喻性然则劳民劝相所以养人之性也而以君养民使民自养又有井田之义焉】
　　初六井泥不食旧井无禽【泥乃计反】
　　传井与鼎皆物也就物以为义六以隂柔居下上无应援无上水之象不能济物乃井之不可食也井之不可【一无可字】食以泥污也在井之下有泥之象井之用以其水之养人也无水则舎置不用矣井水之上人获其用禽鸟亦就而求焉旧废之井人既不食水不复上则禽鸟亦不复往矣盖无以济物也井本济人之物六以隂居下无上水之象故为不食井之不食以泥也犹人当济物之时而才弱无援不能及物为时舎也本义井以阳刚为泉上出为功初六以隂居下故为此象盖不泉而泥则人所不食而禽鸟亦莫之顾也【临川吴氏曰井以阳刚为泉隂柔为上初六隂柔在水之下故为泥○云峰胡氏曰井以上出为功初在井下泥而不为人所食矣井以汲而日新泥不可汲而为旧井而禽亦莫之頋矣○进斋徐氏曰人品汚下不能强于为善无用于世为人所弃观于此爻可以知所当勉矣】
　　象曰井泥不食下也旧井无禽时舎也【舎音舍】
　　传以隂而居井之下泥之象也无水而泥人所不食也人不食则水不上无以及禽鸟禽鸟亦不至矣见其不能济物为时所舎置不用也若能及禽鸟是亦有所济也舎上声与干之时舎音不同本义言为时所弃
　　九二井谷射鲋瓮敝漏【射食亦反鲋音付】
　　传二虽刚阳之才而居下上无应而比于初不上而下之象也井之道上行者也涧谷之水则旁出而就下二居井而就下失井之道乃井而如谷也井上出则养人而济物【一作上出而养人济物】今乃下就汚泥注于鲋而已鲋或以为虾或以为蟇井泥中微物耳射注也如谷之下流注于鲋也瓮敝漏如瓮之破漏也阳刚之才本可以养人济物而上无应援故不能上而就下是以无济用之功如水之在瓮本可为用乃破敝而漏之不为用也井之初二无功而不言悔咎何也曰失则有悔过则为咎无应援而不能成用非悔咎乎居二比初岂非过乎曰处中非过也不能上由无援非以比初也本义九二刚中有泉之象然上无正应下比初六功不上行故其象如此【朱子曰鲋程沙随以为蜗牛如今废井中多有之○进斋徐氏曰井谷者井傍穴也射下注也鲋泥中微物蛙属谓初瓮汲水瓶也九二刚中上无应与下比初六不上出而下注有井谷射鲋之象又为泉实可汲而在瓮敝漏之象○云峰胡氏曰井以上出为功二无应而下昵于初以井言如井旁穴出之水仅能射鲋以汲井言如敝瓮不足以上水而反漏于下○中溪张氏曰彖言羸其瓶即此之瓮敝漏也巽体覆盂亦有瓮敝漏之象】
　　象曰井谷射鲋无与也
　　传井以上出为功二阳刚之才本可济用以在下而上无应援是以下比而射鲋若上有与之者则当汲引而上成井之功矣【临川吴氏曰与谓应无应在上故无提挈之以出者○进斋徐氏曰在井而射鲋在瓮而敝漏皆无与之故也尝谓人才生世自非果于暴弃甘为下流之归者皆可与为善苟阳刚之禀资质之美者皆可以进徳良由上无应与而为之诱掖汲引者故上逹之难下达之易也】
　　九三井渫不食为我心恻可用汲王明并受其福【渫息列反】传三以阳刚居得其正是有济用之才者也在井下之上水之清洁可食者也井以上为用居下未得其用也阳之性上又志应上六处刚而过中汲汲于上进乃有才用而切于施为未得其用则如井之渫治清洁而不见食为心之恻怛也三居井之时刚而不中故切于施为异乎用之则行舎之则藏者也然明王用人岂求备也故王明则受福矣三之才足以济用如井之清洁可用汲而食也若上有明王则当用之而得其效贤才见用则已得行其道君得享其功下得被其泽上下竝受其福也本义渫不停污也井渫不食而使人心恻可用汲矣王明则汲井以及物而施者受者竝受其福也九三以阳居阳在下之上而未为时用故其象占如此【朱子曰九三可用汲以上三句是象下两句是占大槩是说理决不是说汲井○若非王明则无以收拾人才○中溪张氏曰九三以阳刚之才而居一井之半则泥者去注者深此渫治之井泉可食矣泉可食而人莫之食非惟使我心测也而行者过之亦为之恻然也然三有甘洁之泉苟上遇汲者之明则美泉见食而邑人皆被其井养之功犹下有阳刚之才而上遇王者之明则贤才见用而天下竝受其利泽之福也○云峰胡氏曰初六井泥而不食可也九三井渫可食矣而不食何哉为我心恻者非我心自恻也行道之人为我而心恻也恻此水可用汲而不汲也恻其与应者才柔不能汲也汲之者其惟五乎五非应也而曰王明周公特笔也王明则汲之以汲物而上下竝受其福矣】
　　象曰井渫不食行恻也求王明受福也
