<!-- { "loadSidebar": true } -->
　　本义以三四言【建安丘氏曰九三九四刚而不中是以不可大事也大事非阳刚得位之才则不可为也○临川吴氏曰二五之柔得中隂柔小人得时也然小人可以为小事而已为大事者必阳刚君子而后能三四之刚不中而四又失位则阳刚不得志矣是以不可为大事也】
　　有飞鸟之象焉
　　传小过之道于小事有过则吉者而彖以卦才言吉义柔得中二五居中也隂柔得位能致小事吉耳不能济大事也刚失位而不中是以不可大事大事非刚阳之才不能济三不中四失位是以不可大事小过之时自不可大事而卦才又不堪大事与时合也有飞鸟之象焉此一句不类彖体盖解者之辞误入彖中中刚【一作实】外柔飞鸟之象卦有此象故就飞鸟为义【陆氏希声曰中孚卦柔在内而刚在外有鸟卵实之象今变为小过则刚在内而柔在外有飞鸟之象○建安丘氏曰以全体观之有飞鸟之象焉】
　　飞鸟遗之音不宜上宜下大吉上逆而下顺也
　　传事有时而当过所以从宜然岂可甚过也如过恭过哀过俭大过则不可所以在小过也所过当如飞鸟之遗音鸟飞迅疾声出而身已过然岂能相逺也事之当过者亦如是身不能甚逺于声事不可【一作能】逺过其常在得宜耳不宜上宜下更就鸟音取宜顺之义过之道当如飞鸟之遗音夫声逆而上则难顺而下则易故在髙则大山上有雷所以为过也过之道顺行则吉如飞鸟之遗音宜顺也所以过者为顺乎宜也能顺乎宜所以大吉本义以卦体言【建安丘氏曰遗之音者言鸟虽飞而音尚遗过之不逺者也隂以承阳为顺乗阳为逆上逆而下顺者明不宜上宜下之义○云峯胡氏曰矫天下之枉者以过为正然刚过而中为大过未得中为小过是则事有当过者而皆不可外乎中也小过可小事不可大事大则凶矣如飞鸟宜下不宜上上则逆矣为隂危之也】
　　象曰山上有雷小过君子以行过乎恭丧过乎哀用过乎俭【行下孟反】
　　传雷震于山上其声过常故为小过天下之事有时当过而不可过甚故为小过君子观小过之象事之宜过者则勉之行过乎恭丧过乎哀用过乎俭是也当过而过乃其宜也不当过而过则过矣本义山上有雷其声小过三者之过皆小者之过可过于小而不可过于大可以小过而不可甚过彖所谓可小事而宜下者也【朱子曰山上有雷小过是声在髙处下来是小过之义飞鸟遗之音也是自髙处放下声来○小过是过于慈恵之类大过则是刚严果毅底气象○小过大率是过得不多如大过便説独立不惧小过只説这行丧用都只是这般小事小过是小事过又是过于小如行过乎恭丧过乎哀用过乎俭皆是过于小退后一步自贬底意思又曰君子行过恭丧过哀用过俭皆是宜下之意○建安丘氏曰雷阳声也方伏于地中其声未发于卦为复及出于地上其声和畅于卦为豫在于天上则震薄宇宙于卦为大壮今在于山上则已离于地未升于天其声小过而已○平庵项氏曰曰行曰丧曰用皆见于动以象震也曰恭曰哀曰俭皆当止之节以象艮也○嵩山晁氏曰恭过则伪哀过则毁俭过则陋而君子以之者盖有为而为之将矫之以为中也时有举趾髙之莫敖故正考父矫之以循墙时有短丧之宰予故髙柴矫之以泣血时有三归反坫之管仲故晏子矫之以弊裘虽非中行亦足以矫时厉俗也○徂徕石氏曰晏子一狐裘三十年祭豚肩不掩豆人皆谓之不知礼独曽子以为国奢则示之以俭盖齐奢侈之甚晏子能矫时之弊是得小过之义○云峯胡氏曰本义以为小者之过盖如不惧无闻是过于激烈过之大者此则过于收敛过之小者也又以为可过于小而不可过于大盖可过乎恭不可过乎傲可过乎哀不可过乎易可过乎俭不可过乎奢也又以为不可甚过盖恐其恭之甚则为足恭哀之甚则为丧明俭之甚则为豚肩不掩豆也】
　　初六飞鸟以凶
　　传初六隂柔在下小人之象又上应于四四复动体小人躁易而上有应助于所当过必至过甚况不当过而过乎其过如飞鸟之迅疾所以凶也躁疾如是【一有则字】所以过之速且逺救止莫及也本义初六隂柔上应九四又居过时上而不下者也飞鸟遗音不宜上宜下故其象占如此郭璞洞林占得此者或致羽虫之孽【朱子曰初六飞鸟以凶只是取其飞过髙了不是取遗音之义中乎有卵之象小过中间二画是鸟腹上下四隂为鸟翼之象鸟出乎卵此小过所以次中孚也○进斋徐氏曰初柔本下而上与四应四动体初从四而动如鸟之飞动而不止又小过之义上逆下顺初躁动而从上失宜下之义故凶○平庵项氏曰二爻皆当鸟翅之末初六在艮之下当止而反飞以飞致凶故曰飞鸟以凶上六居震之极其飞已髙动而成离则丽于罔罟故曰飞鸟离之凶○云峯胡氏曰大过有栋桡象栋之用在中故于三四言之小过有飞鸟象鸟之用在翼故于初上言之然初二五上皆翼也独初上言之何也鸟飞不在翼而在翰初上其翰也飞于初已凶飞于上可知矣圣人戒辞与坤姤同大过之初过谨则无咎小过之初不谨已有咎】
　　象曰飞鸟以凶不可如何也
　　传其过之疾如飞鸟之迅岂容救止也凶其宜矣不可如何无所用其力也【朱子曰若占得者更无可避之理故象曰不可如何也○中溪张氏曰不可如何者犹言无可奈何也】
　　六二过其祖遇其妣不及其君遇其臣无咎
　　传阳之在上者父之象尊于父者祖之象四在三上故为祖二与五居相应之地同有柔中之徳志不从于三四故过四而遇五是过其祖也五隂而尊祖妣之象与二同徳相应在它卦则隂阳相求过之时必过其常故异也无所不过故二从五亦戒其过不及其君遇其臣谓上进而不陵及于君适当臣道则无咎也遇当也过臣之分则其咎可知本义六二柔顺中正进则过三四而遇六五是过阳而反遇隂也如此则不及六五而自得其分是不及君而适遇其臣也皆过而不过守正得中之意无咎之道也故其象占如此【朱子曰三父四祖五便当妣过祖而遇妣是过阳而遇隂然而阳不可过则不能及六五却反回来六二上面○云峯胡氏曰相过谓之过过是有心邂逅谓之遇遇是无心春秋公及宋公遇于清我所欲曰及不期而防曰遇及是有心遇是无心遇字与及字相反过字与不及相反六二柔顺中正设使进而徃则过三四之阳而遇六五是过其祖遇其妣也只如此而不进则不及六五而自遇其臣之分矣两遇字防不同遇其妣邂逅之遇故本义曰反遇遇其臣适相当之遇故本义曰适遇皆过而不过者二之隂本过于阳今进则过而遇其妣不进则不及而遇其臣皆过而不过者也二柔顺中正所以如此他爻过者不遇遇者不过唯六二过而又遇然以不及其君为无咎则过其君可知过其祖则有继世之誉过其君则有犯分之嫌○中溪张氏曰过其祖遇其妣上逆也不及其君遇其臣下顺也顺则无咎○临川吴氏曰二五当隂过之时而无害阳之事得中故也五中而不正二中而正故其爻辞比六五尤善】
　　象曰不及其君臣不可过也
　　传过之时事无不过其常故于上进则戒及其【一作其及】君臣不可过臣之分也本义所以不及君而还遇臣者以臣不可过故也【中溪张氏曰君尊臣卑为臣者不可陵及其君象言臣不可过者亦臣之分也○云峯胡氏曰小者有时不可过臣之于君不可过也本义发之君臣之大分严矣】
　　九三弗过防之从或戕之凶【戕在良反】
　　传小过隂过阳失位之时三独居正然在下无所能为而为隂所忌恶故有【一作所】当过者在过防于小人若弗过防之则或从而戕害之矣如是则凶也三于隂过之时以阳居刚过于刚也既戒之过防则过刚亦在所戒矣防小人之道正已为先三不失正故无必凶之义能过防则免矣三居下之上居上为下皆如是也本义小过之时事每当过然后得中九三以刚居正众隂所欲害者也而自恃其刚不肯过为之备故其象占如此若占者能过防之则可以免矣【朱子曰中孚小过二卦鹘突不可晓小过尤甚如云弗过防之则是不能过防之也四字只是一句至弗过遇之与弗遇过之皆是两字为絶句意义更不可晓○山潘氏曰柔过之时九三独得位不过为之防则撗逆至矣○双湖胡氏曰朱子谓弗过遇之是两字为絶句愚谓弗过防之从或戕之亦当两字为絶句盖小过乃隂过之时故二阳爻皆称弗过是言阳弗能过也防之防隂也言弗能过之则当防之若不防而反从之则彼或得以戕我而凶矣二隂在下有上进之势故当防○云峯胡氏曰弗过防之作一句读戒辞也依九四例作两句读亦戒辞也谓三恃其刚而不肯过防可也谓三之阳虽弗过而当防隂之过亦可也隂欲害阳阳当为备若反从之则或被其戕而凶或者未必然之辞圣人以此戒三谓当以隂之过也而防之不当以隂之比也而狎之】
　　象曰从或戕之凶如何也
　　传隂过之时必害于阳小人道盛必害君子当过为之防防之不至则为其所戕矣故曰凶如何也言其甚也【中溪张氏曰为九三者若不过防二隂浸长之患而轻从之或者得以戕君子之阳其凶当如何也凡事不可过唯君子之防小人不可不过为之虑也】
　　九四无咎弗过遇之徃厉必戒勿用永贞
　　传四当小过之时以刚处柔刚不过也是以无咎既弗过则合其宜矣故云遇之谓得其道也若徃则有危必当戒惧也徃去柔而以刚进也勿用永贞阳性坚刚故戒以随宜不可固守也方隂过之时阳刚失位则君子当随时顺处不可固守其常也四居髙位而无上下之交虽比五应初方隂过之时彼岂肯从阳也故徃则有厉本义当过之时以刚处柔过乎恭矣无咎之道也弗过遇之言弗过于刚而适合其宜也徃则过矣故有厉而当戒阳性坚刚故又戒以勿用永贞言当随时之宜不可固守也或曰弗过遇之若以六二爻例则当如此説若依九三爻例则过遇当如过防之义未详孰是当阙以俟知者【朱子曰九四弗过遇之过遇犹言加意待之也上六弗遇过之疑亦当作弗过遇之与九三弗过防之文体正同○双湖胡氏曰九四弗过与九三同义遇之前遇乎隂也上徃则危厉必当致其戒谨然阳性本上故又戒其勿用于贞言不必永久贞固以自守但戒谨则可免厉矣二隂在上有遇之之势故当戒○云峯胡氏曰二阳皆当隂过之时然三当二隂方来之冲不可不防四当二隂已上之势可以无咎故九三弗过防之防当用力九四弗过遇之遇非有心然往则有厉而当戒故戒三之从者从在下之隂也戒四之徃者徃而从上之隂也然往非也固守不能随时之宜亦非也必知时识变者可悟此矣】
