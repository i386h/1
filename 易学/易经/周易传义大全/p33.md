<!-- { "loadSidebar": true } -->
　　四以阳刚而居健体不得中正本为讼者也承五履三而应【一有于字】初五君也义不克讼三居下而柔不与之讼初正应而顺从非与讼者也四虽刚健欲讼无与对敌其讼无由而兴故不克讼也又居柔以应柔亦为能止之义既义不克讼若能克其刚忿欲讼之心复即就于命革其心平其气变而为安贞则吉矣命谓正理失正理为方命故以即命为复也方不顺也书云方命圯族孟子曰方命虐民夫刚健而不中正则躁动故不安处非中正故不贞不安贞所以好讼也若义不克讼而不讼反就正理变其不安贞为安贞则吉矣【东莱吕氏曰以九居四是刚强之人处不中正之地本好讼者也然所承者五五至尊而不敢与之讼所履者三三至柔而不至于生讼所应者初初既相应亦非与之为讼者也左右前后皆无可者虽有好讼之心略不得骋则其心必自还而归善故曰复即命命正理也好讼之心既无所施则必复就于正理渝变而为善也譬如水之泛溢欲击东岸而其岸坚而不可动欲击西岸而其岸又坚而不可动则必循循归于故道矣心之所之只有善恶两件于恶既不得骋不之于善将何之乎】
　　本义即就也命正理也渝变也九四刚而不中故有讼象以其居柔故又为不克而复就正理渝变其心安处于正之象占者如是则吉也【括苍龚氏曰二与五讼四与初讼其与为敌者强弱不同而皆曰不克者盖二以下讼上其不克者势也四以上讼下其不克者理也二见势之不可敌故归而逋窜四知理之不可渝故复而即命二四皆刚居柔故能如此○云峰胡氏曰命有指理言者有指气言者否九四曰有命指气言也此曰即命指理言也皆上干故皆曰命四之不克讼与二不同九二坎体其心本险九四干体其心能安乎天理之正然曰归曰渝皆知反者九二识时势能反而安其分之小九四明义理能变而安于命之正圣人不贵无过而贵改过又如此】
　　象曰复即命渝安贞不失也
　　能如是则为无失矣所以吉也【建安丘氏曰二沮于势四屈于理此二之美所以止于无眚而四之贞吉所以为不失也】
　　九五讼元吉
　　以中正居尊位治讼者也治讼得其中正所以元吉也元吉大吉而尽善也吉大而不尽善者有矣本义阳刚中正以居尊位聼讼而得其平者也占者遇之讼而有理必获伸矣【泸川毛氏曰使小民无争安用有司使诸侯无争委裘可也然则天下不能无争者势也所以利见大人者利其主之也又曰九五乃听讼之主刑狱之官皆足以当之不必専谓人君然人君于讼之大者如刑狱亦岂得不听攷之王制周官盖可见矣所谓防攸兼于庶狱狱事之小不必聼者也又曰朱子谓筮者遇之讼而有理必复伸矣如此乃无滞碍盖讼者遇此爻则为利见大人之中正曲直必定乃所谓元吉也○双湖胡氏曰九五听讼之主讼元吉亦为占者人有正直之事遇此听讼之人自有元吉之道○云峰胡氏曰九五刚健中正聼讼必得其平然古人不贵听讼而贵无讼初不永讼三不讼四二不克讼在下皆无讼此九五所以于讼为元吉也】
　　象曰讼元吉以中正也
　　中正之道何施而不元吉本义中则听不偏正则断合理【东莱吕氏曰讼元吉以中正也九五听讼者也诉讼之繁多至千百聼讼者欲其尽善而咸吉茍件件寻一道理以应之则亦不胜其劳矣殊不知听讼所以能尽善而咸吉者本无多术只是一个中正待之而巳○中溪张氏曰九五出而聼天下之讼惟中则无偏听之病惟正则无私繋之失举天下之事是非曲直一以中正之道裁之讼其决矣此所以大吉彖曰尚中正象曰以中正则知人君之听讼当以中正为主也狱讼之归舜虞芮之质文九五有之】
　　上九或锡之鞶带终朝三褫之【禠敕纸反】
　　九以阳居上刚健之极又处讼之终极其讼者也人之肆其刚强竆极于讼取祸丧身固其理也设或使之善讼能胜竆极不已至于受服命之赏是亦与人仇争所获其能安保之乎故终一朝而三见褫夺也本义鞶带命服之饰褫夺也以刚居讼极终讼而能胜之故有锡命受服之象然以讼得之岂能安久故又有终朝三褫之象其占为终讼无理而或取胜然其所得终必失之圣人为戒之意深矣【南轩张氏曰以六三对上九刚柔不敌矣故六三但食旧徳而上九锡之鞶带焉○兼山郭氏曰鞶带大带也男子鞶带妇人带绞盖爵命之服非以赏讼○云峯胡氏曰或设若也非必之辞上九过于刚设若讼胜而得鞶带终朝且三禠之况鞶带命服以锡有徳非以赏讼也岂有必得之理甚言讼之不可终也○平庵项氏曰上九以刚居柔可以不克讼矣而在讼之终居髙用刚不胜不已此终讼之凶人也○厚斋冯氏曰初六上九不能无讼明矣而初不言讼杜其始也上不言讼恶其终也】
　　象曰以讼受服亦不足敬也
　　竆极讼事设使受服命之宠亦且不足敬而可贱恶况又祸患随至乎【盘涧董氏曰观讼一卦之体只是讼不可成初只不永所事九二不克讼六三守旧居正非能讼者九四不克讼而能复就正理渝变心志安处于正九五聼讼元吉上九虽有鞶带之锡而不免终朝之三褫首尾皆是不可讼之意故彖曰终凶讼不可成此即本义所指卦体者是也○建安丘氏曰以六爻言之则上干三爻与下坎三爻讼也九五居尊为聼讼之主故讼元吉余五爻则皆讼者也然天下之人惟刚者讼柔者不讼初与三柔也故初不永所事而终吉三食旧徳而终吉二四上刚也二与五对揆势不敌而不讼四与初对顾理不可而不讼亦以其居柔故二无眚而四安贞也独上九处卦之竆下与三对柔不能抗故有锡鞶带之辞焉然一日三褫辱亦甚矣讼之胜者何足敬乎】





　　周易义大全卷三
<经部,易类,周易传义大全>
　　钦定四库全书
　　周易义大全卷四　　　明　胡广等　撰
　　【坎下坤上】
　　师序卦讼必有众起故受之以师师之兴由有争也所以次讼也为卦坤上坎下以二体言之地中有水为众聚之象以二卦之义言之内险外顺险道而以顺行师之义也以爻言之一阳而为众隂之主统众之象也比以一阳为众隂之主而在上君之象也师以一阳为众隂之主而在下将帅之象也【山杨氏曰自昔先王之制民居则为比闾族党州乡故比则众在内一阳在上为之主君象也伍两卒旅军师之制则众在外一阳在下为主将帅象也○云峰胡氏曰乾坤而后屯防需讼师比皆有坎险之一体兴师动众尤其最险者也】
　　师贞丈人吉无咎
　　师之道以正为本兴师动众以毒天下而不以正民弗从也强驱之耳故师以贞为主其动虽正也帅之者必丈人则吉而无咎也葢有吉而有咎者有无咎而不吉者吉且无咎乃尽善也丈人者尊严之称帅师总众非众所尊信畏服则安能得人心之从故司马穣苴擢自防贱授之以众乃以众心未服请荘贾为将也所谓丈人不必素居崇贵但其才谋徳业众所畏服【一作严畏】则是也如穣苴既诛荘贾则众心畏服乃丈人矣又如淮隂侯起于防贱遂为大将葢其谋为有以使人尊畏也
　　本义师兵众也下坎上坤坎险坤顺坎水坤地古者寓兵于农伏至险于大顺蔵不测于至静之中又卦惟九二一阳居下卦之中为将之象上下五隂顺而从之为众之象九二以刚居下而用事六五以柔居上而任之为人君命将出师之象故其卦之名曰师丈人长老之称用师之道利于得正而任老成之人乃得吉而无咎戒占者亦必如是也【朱子曰吉无咎谓如一件事自家做出来好方得无罪咎若做得不好虽是好事也则有咎无咎吉谓如一件事元是合做底自家做出来又好如所谓战则克祭则受福战而临事惧好谋成祭而恭敬齐肃便是无咎克与受福便是吉如行师之道既已正了又用丈人率之如此则是都做得是便是吉了还有甚咎○师彖辞亦是説得齐整○东莱吕氏曰丈人者老成持重谙练之人如赵充国之比是也二以一阳为卦之主犹将帅也二虽刚中必待五之应犹将帅虽贤必待君为之应然后能成功也苟五不应师变为坎矣将帅临敌而上无君之应岂非天下之至险乎○隆山李氏曰师止言贞而不及元亨利者凡兵出似非一元生育之事故不言元不以亨利诲天下者惧其贪功困生灵也要之师之为用惟守一贞足矣又曰师以杀伐为事死生存亡繋焉岂无悔咎唯以丈人行之则吉而咎可无矣】
　　彖曰师众也贞正也能以众正可以王矣【王往况反】
　　能使众人皆正可以王天下矣得众心服从而归正王道止于是也本义此以卦体释师贞之义以谓能左右之也一阳在下之中而五隂皆为所以也能以众正则王者之师矣【汉上朱氏曰周官自五人为伍积之至于二千五百人为师众之义也○西溪李氏曰王者之兵行一不义杀一不辜而得天下不为故曰能以众正可以王矣○云峰胡氏曰本义提出一以字依春秋书法谓能左右之也一阳而五隂皆为所以阃外之事将得専制之也然以之归于正则为王者之师以之微有不正则为覇者之术】
　　刚中而应行险而顺
　　言二也以刚处中刚而得中道也六五之君为正应信任之専也虽行险道而以顺动所谓义兵王者之师也上顺下险行险而顺也【进斋徐氏曰刚中而应行险而顺此为将之道葢不刚则无威严而不足以服众过刚则暴而无以懐之有刚中之才而信任不専亦不能有成功此师所以贵乎刚中而应也兵凶器战危事不得已而兴师动众禁暴除乱此师所以贵乎行险而顺也】
　　以此毒天下而民从之吉又何咎矣
　　师旅之兴不无伤财害人毒害天下然而民心从之者以其义动也古者东征西怨民心从也如是故吉而无咎吉谓必克无咎谓合义又何咎矣其义故【一作固】无咎也本义又以卦体卦徳释丈人吉无咎之义刚中谓九二应谓六五应之行险谓行危道顺谓顺人心此非有老成之徳者不能也毒害也师旅之兴不无害于天下然以其有是才徳是以民悦而从之也【童溪王氏曰杀戮之惨供亿之苦劳民而费财所谓毒天下也○双湖胡氏曰众正可王賛六五刚中而应賛九二行险而顺賛两体师本毒害而民从之吉且无咎者特以中正顺道耳后之王者可以观矣○云峰胡氏曰刚中而应彖凡五见或五应二或二应五本义于他卦不明言之而师独曰刚中谓九二应谓六五应之以在师之时五之信任乎二尤不可不専也毒之一字见得王者之师不得已而用之如毒药之攻病非有沈疴坚症不轻用也其指深矣】
　　象曰地中有水师君子以容民畜众【畜勅六反本义许六反】地中有水水聚于地中为众聚之象故为师也君子观地中有水之象以容保其民畜聚其众也本义水不外于地兵不外于民故能养民则可以得众矣【朱子曰易有精有蕴如师贞丈人吉此圣人之精画前之易不可易之妙理至于容民畜众等处因卦以皆其蕴也○李氏曰容民则无流民畜众则无叛众左武有七徳安民和众亦此义也○习静刘氏曰古者兵农合一居则为比闾族党之民役则为卒伍军旅之众容之畜之于无事之时而用之于有事之日此众即此民也○隆山李氏曰于师得古人井田之法于比得古人封建之法】
　　初六师出以律否臧凶
