<!-- { "loadSidebar": true } -->
　　本义王肃本时字在之字下今当从之【临川呉氏曰为人之随者以已从人而已宜若小然于斯时也而思义之大则不以随为小事而轻且茍矣○云峰胡氏曰今本作随时之义惟本义从王肃本作随之时义必如此而后赞时之大者凡十二卦然曰随时之义则随字重义字轻曰随之时义则二字俱重而所谓随时之义自在其中矣】
　　象曰泽中有雷随君子以向晦入宴息
　　传雷震于泽中泽随震而动为随之象君子观象以随时而动随时之宜万事皆然取其最明且近者言之君子以向晦入宴息君子昼则自强不息及向昏晦则入居于内宴息以安其身起居随时适其宜也礼君子昼不居内夜不居外随时之道也【程子曰凡易卦有就卦才而得其义者亦有举两体便得其义者随刚来而下柔动而説随此是就卦才而得随之义泽中有雷随此是就象上得随之义也○问程子云泽随雷动君子当随时宴息是否朱子曰旣曰雷动何不言君子以动作却言宴息葢其卦震下兑上乃雷入地中之象雷随时藏伏故君子亦向晦入宴息】本义雷藏泽中随时休息【黄氏曰卦爻取随时而动大象取随时而息○南轩张氏曰随者非随时俛仰之谓葢有是事则有是理君子顺理而行如向晦则入宴息特举一事之著者言之耳○建安丘氏曰雷阳声也声于春夏其动也收声于秋冬其静也泽中有雷其秋冬之时乎君子体天行事故动与雷俱出而静与雷俱入如雷出地奋豫以之作乐崇德雷在天上大壮以之非礼弗履天下雷行无妄以之对时育物皆法雷之动也如雷在地中复以之闭关息旅后不省方泽中有雷随以之向晦宴息皆法雷之静也或曰周公坐以待旦孔子终夜不寝果向晦入宴息之义哉曰向晦入宴息者君子随时之义待旦不寝者圣人救时拯世之心也】
　　初九官有渝贞吉出门交有功
　　传九居随时而震体且动之主有所随者也官主守也旣有所随是其所主守有变易也故曰官有渝贞吉所随得正则吉也有渝而不得正乃过动也出门交有功人心所从多所亲爱者也常人之情爱之则见其是恶之则见其非故妻孥之言虽失而多从所憎之言虽善为恶也茍以亲爱而随之则是私情所与岂合正理故出门而交则有功也出门谓非私昵交不以私故其随当而有功
　　本义卦以物随为义爻以随物为义初九以阳居下为震之主卦之所以为随者也旣有所随则有所偏主而变其常矣惟得其正则吉又当出门以交不私其随则有功也故其象占如此亦因以戒之【或问官是主守之义初九是一卦之主首变得正便吉不正便凶朱子曰是如此又曰官有渝随之初主有变动然尚未深○中溪张氏曰官主也渝变也当随之初刚来下柔为震之主震动也官有渝是主守有变动之象官其事而有渝是随时而动有所变易不能保其无偏也故必变而从其正则吉出门而交即同人于门之意得随之正而不牵于私则有功而无失矣○云峰胡氏曰无妄内震故曰主此亦内震故曰官初为动之主有官守者也九之刚能守官者也官本在上今来居于初官之有渝者也官守者不可渝今阳得阳有渝而正矣故吉然必出门以交方为有功否则所随或昵于私非惟无功且有过咎所谓因以戒之者也】
　　象曰官有渝从正吉也
　　传旣有随而变必所从得正则吉也所从不正则有悔吝
　　出门交有功不失也
　　传出门而交非牵于私其交必正矣正则无失而有功
　　六二系小子失丈夫
　　传二应五而比初随先于近柔不能固守故为之戒云若系小子则失丈夫也初阳在下小子也五正应在【一作居】上丈夫也二若志系于初则失九五之正应是失丈夫也【一无也字】系小子而失丈夫舍正应而从不正其咎大矣二有中正之德非必至如是也在随之时当为之戒也
　　本义初阳在下而近五阳正应而远二阴柔不能自守以须正应故其象如此凶吝可知不假言矣【朱子曰小子丈夫程传説是○云峰胡氏曰六柔有系象小子初阳在下象丈夫五阳在上象六二以初阳在近而系之则五阳虽正应必失之矣○杨氏曰以刚随人者谓之随以柔随人者谓之系刚有以自立而柔不足以自立也故初九九四九五不言系而六二六三上六皆言系也】
　　象曰系小子弗兼与也
　　传人之所随得正则远邪从非则失是无两从之理二茍系初则失五矣弗能兼与也所以戒人从正当专一也【临川呉氏曰二之中正非必果背五向二也但以其近比易于牵系傥若系此则必失彼二者弗能兼与也故爻辞示戒云尔】
　　六三系丈夫失小子随有求得利居贞
　　传丈夫九四也小子初也阳之在上者丈夫也居下者小子也三虽与初同体而切近于四故系于四也大抵阴柔不能自立常亲系于所近者上系于四故下失于初舍初从上得随之宜也上随则善也如昏之随明事之从善上随也背是从非舍明逐暗下随也四亦无应无随之者也近得三之随必与之亲善故三之随四有求必得也人之随于上而上与之是得所求也又凡所求者可得也虽然固不可非理枉道以随于上茍取爱説以遂所求如此乃小人邪谄趋利之为也故云利居贞自处于正则所谓有求而必【一无必字】得者乃正事君子之随也
　　本义丈夫谓九四小子亦谓初也三近系四而失于初其象与六二正相反四阳当任而已随之有求必得然非正应故有不正而为邪媚之嫌故其占如此而又戒以居贞也【进斋徐氏曰以六居三不正也以九居四亦不正也以不正相比必至于诡随故又以居贞为利也○云峰胡氏曰程传本义皆以初为小子易之例不问阴阳小子皆指初而言随初九阳称小子渐初六阴亦称小子也事有得必有失失于此必有得于彼六二失丈夫失其所不可失也故不言得六三失小子而言有求得失其所当失也失即是得疮以溃为得病以去为得六二之失乃所以为得也利居贞有三义初九阳居阳贞也故言贞吉六三阴居阳不正故戒之曰利居贞而不言吉三系丈夫固异于二之系小子然四非正应又有所系而随已非正大之情故不言吉而戒以居贞或曰士之病莫大于有所求三之于四不可以有求必得之故而妄有不正之求也故戒之】
　　象曰系丈夫志舍下也【舍音舍】
　　传旣随于上则是其志舍下而不从也舍下而从上舍卑而从高也于随为善矣【建安丘氏曰以阴随阳舍下随上不求则已有求必得其志亦可嘉矣但以非其正故戒之】
　　九四随有获贞凶有孚在道以明何咎
　　传九四以阳刚之才处臣位之极若于随有获则虽正亦凶有获谓得天下之心随于已为臣之道当使恩威一出于上众心皆随于君若人心从已危疑之道也故凶居此地者奈何唯孚诚积于中动为合于道以明哲处之则又何咎古之人有行之者伊尹周公孔明是也皆德及于【一无于字】民而民随之其得民之随所以成其君之功致其国之安其至诚存乎中是有孚也其所施为无不中道在道也唯其明哲故能如是以明也复何过咎之有是以下信而上不疑位极而无逼上之嫌势重而无专强【一作权】之过非圣人大贤则不能也其次如唐之郭子仪威震主而主不疑亦由中有诚孚而处无甚失也非明哲能如是乎本义九四以刚居上之下与五同德故其占随而有获然势陵于五故虽正而凶惟有孚在道而明则上安而下从之可以无咎也占者当时之任宜审此戒【白云郭氏曰六三随有求得随人而有得也九四随有获以得人之随为获也○建安丘氏曰豫随九四皆大臣也豫之有得犹随之有获也但豫柔君在上四之志可以行故其戒在君而五贞疾随刚君在上非四之所可犯故其戒在臣而四贞凶也然则处豫随九四之位者奈何曰唯有以自信而孚上下之心斯免矣是以豫四勿疑则朋盍簪而从随四有孚则有明功而无咎也○云峰胡氏曰豫九四大有得不言凶随九四有获而言贞凶何也豫九四以一阳得五阴卦之所以为豫者在四若夫卦之所以为随者不在四而在初四下不与初应而上次势凌于五未必上安而下从之也虽贞亦凶况不贞乎有孚在道以明戒之深矣非孚非明凶咎其能免乎】
　　象曰随有获其义凶也有孚在道明功也
　　传居近君之位而有获其义固凶能有孚而在道则无咎葢明哲之功也【梅岩袁氏曰其义凶者有凶之理而未必凶也处得其道如下所云则无咎矣】
　　九五孚于嘉吉
　　传九五居尊得正而中实是其中诚在于随善其吉可知嘉善也自人君至于庶人随道之吉唯在随善而已下应二之正中为随善之义
　　本义阳刚中正下应中正是信于善也占者如是其吉宜矣【进斋徐氏曰九五阳刚中正为随之主得众爻之随者而五之应唯在于二故曰孚于嘉吉此随之至善者也○中溪张氏曰九五居正中之位而下得六二之正应中正相孚善莫大焉所谓亨嘉之防也其吉可知彖曰大亨贞无咎而天下随之九五足以当之矣○云峰胡氏曰四五以阳居三上二阴之中阳内阴外有中实之象故皆曰孚然四之孚戒之之辞也欲其孚乎五也五之孚许之之辞也喜其孚于二也】
　　象曰孚于嘉吉位正中也
　　传处正中之位由正中之道孚诚所随者正中也所谓嘉也其吉可知所孚之嘉谓六二也随以得中为善随之所防者过也葢心所説随则不知其过矣【进斋徐氏曰明五之于二皆得乎位之正中也】
　　上六拘系之乃从维之王用亨于西山【亨音见大有卦后升卦同】传上六以柔顺而居随之极极乎随者也拘系之谓随之极如拘持縻系之乃从维之又从而维系之也谓随之固结如此王用亨于西山随之极如是昔者太王用此道亨王业于西山太王避狄之难去豳来岐豳人老稚扶携以随之如归市葢其人心之随固结如此用此故能亨盛其王业于西山西山岐山也周之王业葢兴于此上居随极固为太过然在得民【一有心字】之随与随善之固如此乃为善也施于他则过矣【程子曰随之上六才与位皆阴柔随之极也故曰拘系之乃从维之王用亨于西山唯太王之事民心固结而不可解者其他皆不可如是之固也○章溪王氏曰王用亨于西山则归市之随至此亦莫之御矣此周家王业始基之地】
　　本义居随之极随之固结而不可解者也诚意之极可通神明故其占为王用亨于西山亨亦当作祭享之享自周而言岐山在西凡筮祭山川者得之其诚意如是则吉也【朱子曰王用享于西山言诚意通神明神亦随之如况于鬼神乎之意○云峰胡氏曰六柔有系象居柔又有拘系象西兑象山互艮象兑为巫西阴方有祭而固结于幽阴之象拘系之所以象随之极固结而不可解也至诚之极可以固结神明而况于人乎故曰王用享于西山周视岐山为西意者大王之在岐其祭山川必尝占得此欤○平庵项氏曰大有九三公用亨于天子随上六王用亨于西山益六二王用亨于帝升六四王用亨于岐山四爻句法皆同古文亨即享字今独益作享读者俗师不识古字独于享帝不敢作亨帝也若天子则或以为无享理不知宾礼自有享王此爻与升四则吉礼山川之祭也】
　　象曰拘系之上穷也
