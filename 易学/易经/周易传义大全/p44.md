<!-- { "loadSidebar": true } -->
　　本义天在上而火炎上其性同也类族辨物所以审异而致同也【朱子曰类族辨物言类其族辨其物且如青底做一类白底做一类恁地类了时同底自同异底自异○冯氏去非曰类族如天之兼覆辨物如火之烛照○厚斋冯氏曰族如非此族也不在祀典之族物如是其生也与吾同物其物如士大夫之族为士大夫农之族为农工商之族为工商此类族也裸生为裸物羽生为羽物毛生为毛物鳞介之生为鳞介之物此辨物也○临川吴氏曰天之所生各族殊分法干覆之无私者于殊分之族而类聚其所同异中之同也火之所及凡物均照法离明之有别者于均照之物而辨析其所异同中之异也○东坡苏氏曰水之于地为比火之于天为同人然比以无所不比为比同人以有所不同为同也】
　　初九同人于门无咎
　　传九居同人之初而无系应是无偏私同人之公者也故为出门同人出门谓在外在外则无私昵之偏其同博而公如此则无过咎也本义同人之初未有私主以刚在下上无系应可以无咎故其象占如此【节斋蔡氏曰同人之始出门即同未见逺近广狭之情故无咎○建安丘氏曰两户为门阴画偶有门之象同人随之初九节之九二皆前遇偶故谓之门一扇为户阳画竒有户之象节之初九亦前遇竒故谓之户户一而门二也○云胡氏曰同人与随之初皆易溺于私随必出门而后可以有功同人必出门而后可以无咎盖易以人名卦者有二卦名家人一家之人也卦名同人天下之人也门以内所同者一家之人而已六二同人于宗是也出门同人所同者一国之人也天下之人也卦辞同人于野是也】
　　象曰出门同人又谁咎也
　　传出门同人于外是其所同者广无所偏私人之同也有厚薄亲踈之异过咎所由生也既无所偏党谁其咎之【朱子曰易中所谓又谁咎也自有三个而其义则有两样如不节之嗟与自我致冦言之则谓咎皆由己不可咎诸人如出门同人言之则谓人谁有咎之者矣以此见古人立言有用字虽同而其义则不同○诚斋杨氏曰门室之始初九同人之始吾与人曷尝不同隔之者门也吾一出门则天地四方孰不吾同者何咎之有○雷氏曰同人于门亦吝道也故释之曰出门同人则通而不狭矣】
　　六二同人于宗吝
　　传二与五为正应故曰同人于宗宗谓宗党也同于所系应是有所偏与在同人之道为私狭矣故可吝二若阳爻则为刚中之徳乃以中道相同不为私也本义宗党也六二虽中且正然有应于上不能大同而系于私吝之道也故其象占如此【朱子曰易虽抑阴然有时把阴为主如同人是也然此一阴虽是一卦之主又却柔弱做主不得○问六二与九五柔刚中正上下相应可谓尽善却有同人于宗吝与先号咷之象如何曰以其太好两者时位相应意趣相合只知款宻却无至公大同之心未免系于私故有吝观二人同心其利断金同心之言其臭如兰固是他好处然于好处犹有失以其系于私昵而不能大同也大凡悔者自凶而之吉吝者自吉而趋凶○节斋蔡氏曰二与五本应故曰宗○云胡氏曰二往同五复成离五来同二复成干往来相同干离各反其本是之谓宗同人于宗似不失其为六二之正也较之于野之同则亦系于私矣初九出门无所系故无咎六二于宗有所系故吝○缙云冯氏曰以卦体言之则有大同之义以爻义言之则示阿党之戒○双湖胡氏曰卦统论干天下同乎离六二之人而六二爻则自论其与人同之道固不可以一概论也】
　　象曰同人于宗吝道也
　　传诸卦以中正相应为善而在同人则为可吝故五不取君义葢私比非人君之道相同以私为可吝也【临川吴氏曰六二一爻众阳之所与而独同于五所同者私狭而不公广其为道可吝也】
　　九三伏戎于莽升其髙陵三嵗不兴
　　传三以阳居刚而不得中是刚暴之人也在同人之时志在于同卦唯【一有二字】一阴诸阳之志皆欲同之三又与之比然二以中正之道与五相应三以刚强居二五之间欲夺而同之然理不直义不胜故不敢显发伏藏兵戎于林莽之中怀恶而内负不直故又畏惧时升髙陵以顾望如此至于三歳之久终不敢兴此爻深见小人之情状然不曰凶者既不敢发故未至凶也【或问伏戎于莽升其髙陵如何朱子曰只是伏于髙陵之草莽中三岁不敢出舆九四乘其墉皆为刚盛而髙三欲同于二而惧九五之见攻故升髙伏戎欲敌之而五阳方刚则不可夺故三嵗不兴而象曰不能行也四欲同于二而为三所隔故乘墉攻之而以居柔遂自反而弗克而象曰义弗克也程传谓升髙陵有升髙顾望之意此説虽巧恐非本意○东谷郑氏曰伏戎于莽以伺五之隙升其髙陵以窥二之动】
　　本义刚而不中上无正应欲同于二而非其正惧九五之见攻故有此象【刘氏瓛曰三居下体之上故谓之陵有凭上之志故谓之升○西溪李氏曰三与五隔三爻故曰三歳○云胡氏曰二与五同者也九三欲攘二而畏五伏与升备见三之情状伏戎于莽欲攻二似有畏五意升其髙陵虽畏五又有顾望意五终不可敌也是以三歳不兴卦唯三四不言同人二与五相同而三四有争夺之象非同者也○隆山李氏曰天下之理萃则必争卦以相同为义而三则防戎四则乘墉五则大师克何也二应五而三爻据之所以争也呜呼出而与人同至易至简之事而乃如此故易中必知险简中必知阻不学易者殆不可以涉世也】
　　象曰伏戎于莽敌刚也三歳不兴安行也
　　传所敌者五旣刚且正其可夺乎故畏惮伏藏也至于三歳不兴矣终安能行乎本义言不能行【项氏曰言敌刚恐人误以为攻二也○节斋蔡氏曰安何也读如安往而不得贫贱之安】
　　九四乘其墉弗克攻吉
　　传四刚而不中正其志欲同二亦与五为仇者也墉垣所以限隔也四切近于五如隔墉耳乘其墉欲攻之知义不直而不克也茍能自知义之不直而不攻则为吉也若肆其邪欲不能反思义理妄行攻夺则其凶大矣三以刚居刚故终其强而不能反四以刚居柔故有困而能反之义能反则吉矣畏义而能改其吉宐矣【童溪王氏曰九四乗其墉其志亦欲阻三以攻五也然九三以刚敌刚犹不能行其欲况九四之非全刚乎其弗克攻也宐矣】
　　本义刚不中正又无应与亦欲同于六二而为三所隔故为乘墉以攻之象然以刚居柔故有自反而不克攻之象占者如是则是能改过而得吉也【或问同人三四皆有争夺之义朱子曰只是争六二一阴爻却六二自与九五相应三以刚居刚便迷而不返四以刚居柔便有反底道理繋辞云近而不相得则凶如初上则各在事外不相干涉所以无争○潜斋胡氏曰三之升髙陵升四而望五也四之乘其墉乘三而攻二也三恶五之亲二故有犯上之心四恶二之比三故有陵下之志○云胡氏曰三虽以刚居刚犹惧五之见攻者屈于势而不可敌也四以刚居柔欲乗墉以攻终不克攻者是能屈于义而不敢敌也春秋文公十年书晋人纳捷菑于邾弗克纳有得于周公爻辞弗克攻之防矣谷梁传曰弗克纳其义也有得于夫子象传义弗克之防矣诸家多以三四为欲攻五于理悖甚唯木义得之】
　　象曰乘其墉义弗克也其吉则困而反则也
　　传所以乗其墉而弗克攻之者以其义之弗【一作不】克也以邪攻正义不胜也其所以得吉者由其义不胜困穷而反于法则也二者众阳所同欲也独三四有争夺之义者二爻居二五之间也初终远故取义别本义乗其墉矣则非其力之不足也特以义之弗克而不攻耳能以义断困而反于法则故吉也【云峯胡氏曰力不足而不攻者屈于势也力有余而不攻者屈于理也则者理之不可逾者也○进斋徐氏曰四之困而反则圣人予之以吉者正欲反天下之睽异而为同也○建安丘氏曰或谓同人之世二五正应当同者也而三四介乎其间皆欲争之其不顾命义一也而商其罪之轻重则三为甚何也曰三近二而争者也四逺二而争者也四之乗墉方萌窥伺之意而三之伏戎已见争夺之形矣四之反则则知义之不胜而止而三之不兴则畏势之不敌而不敢争况四之所欲攻者三三臣位同人之冦也三之欲敌者五五君位同人之主也其逆顺之势又不侔焉噫此四之吉所以异乎三之不兴欤】
　　九五同人先号咷而后笑大师克相遇【号户羔反咷道刀反旅卦同】传九五同于二而为三四二阳所隔五自以义直理胜故不胜愤抑至于号咷然邪不胜正虽为所隔终必得合故后笑也大师克相遇五与二正应而二阳非理隔夺必用大师克胜之乃得相遇也云大师云克者见二阳之强也九五君位而爻不取人君同人之义者葢五专以私昵应于二而失其中正之徳人君当与天下大同而独私一人非君道也又先隔则号咷后遇则笑【一有正字】是私昵之情非大同之体也二之在下尚以同于宗为吝况人君乎五旣于君道无取故更不言君道而明二人同心不可间隔之义系辞云君子之道或出或处或黙或语二人同心其利断金中诚所同出处语黙无不同天下莫能间也同者一也一不可分分乃二也一可以通金石冒水火无所不能入故云其利断金其理至微故圣人赞之曰同心之言其臭如兰谓其言意味深长也本义五刚中正二以柔中正相应于下同心者也而为三四所隔不得其同然义理所同物不得而间之故有此象然六二柔弱而三四刚强故必用大师以胜之然后得相遇也【厚斋冯氏曰九五大君也当与天下相孚于大同之世而乃私系所应是以彊弗友之徒竞起而争之夫以上伐下直举而措之耳何至动大众而仅能胜之哉私故也作易者以为失君人大同之道故备言其私昵之状而以敌国交兵之法言之其训严矣○云胡氏曰二五刚柔相应而皆合乎中正本义所谓义理之同也程传谓五自以义直理胜不胜愤抑故号咷邪不胜正终必得合故后笑春秋书郑伯克段于鄢曰如二君故曰克五之于四也必用大师克之而始与二遇则三之非理而强可见矣又曰同人九五刚中正而有应于六二故先号咷而后笑旅上九刚不中正而无应于九三故先笑而后号咷】
　　象曰同人之先以中直也大师相遇言相克也
　　传先所以号咷者以中诚理直故不胜其忿切而然也虽其敌刚强至用大师然义直理胜终能克之故言能相克也相克谓能胜见二阳之强也本义直谓理直【盘涧董氏曰二五本自同心而为三四所隔故先号咷先谓理直也虽大师相克而后相遇亦以义理之同物终不得而间之故也○云峯胡氏曰六爻惟三四不言同传以二五之同者为理直则可以见三四之争同者为非理矣】
　　上九同人于郊无悔
　　传郊在外而远之地求同者必相亲相与上九居外而无应终无与同者也始有同则至终或有睽悔处远而无与故虽无同亦无悔虽欲同之志不遂而其终无所悔也本义居外无应物莫与同然亦可以无悔故其象占如此郊在野之内未至于旷远但荒僻无与同耳【朱子曰郊是荒寂无人之所言不能如同人于野旷远无私荒僻无与同葢居外无应莫与同者亦可以无悔也又曰同人于野是广大无我之意同人于郊是无可与同之人也取义不同自不相悖○节斋蔡氏曰国外曰郊郊外曰野虽在卦上犹未出乎卦也故止曰郊○云胡氏曰初上皆无应初出门同人出乎家之外而同乎国之人也在下而无私应者也上九不同乎国之人乃出乎国之外见荒僻无人之所在外而无与应者如荷蒉之徒是也故不谓之凶但谓之无悔】
