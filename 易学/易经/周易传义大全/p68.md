<!-- { "loadSidebar": true } -->
　　传四在人上大臣之位六以隂居之隂柔不足以自飬况飬天下乎初九以刚阳居下在下之贤也与四为应四又柔顺而正是能顺于初赖初之飬也以上飬下则为顺今反求下之飬颠倒也故曰颠頥然已不胜其任求在下之贤而顺从之以济其事则天下得其飬而已无旷败之咎故为吉也夫居上位者必有【一作其】才徳威望为下民所尊畏则事行而众心服从若或下易其上则政出而人违刑施而怨起轻于陵犯乱之由也六四虽能顺从刚阳不废厥职然质本隂柔赖人以济人之所轻故必飬其威严耽耽然如虎视则能重其体貎下不敢易又从于人者必逐逐相继而不乏则其事可济若取于人而无继则困竆矣既有威严又所施不竆故能无咎也二颠颐则拂经四则吉何也曰二在上而反求飬于下下非其应类故为拂经四则居上位以贵下贱使在【一无在字】下之贤由已以行其道上下之志相应而【一有泽字】施于民何吉如之自三以下飬口体者也四以上飬徳义者也以君而资飬于臣以上位而赖飬于下皆飬徳也本义柔居上而得正所应又正而赖其飬以施于下故虽颠而吉虎视耽耽下而専也其欲逐逐求而继也又能如是则无咎矣【朱子曰颐六四一爻理防不得虽是恁地解毕竟晓不得如何是施于下又如何是虎六五隂柔之才但守正则吉故不可以渉患难问虎视耽耽本义以为下而専也盖赖其飬以施于下必有下専之诚方能无咎程传作欲立威严恐未必然曰颐卦难看正谓此等且虎视耽耽必是此象但今未晓耳董铢曰音辩载马氏云耽耽虎下视貌则当为下而専矣曰然又问其欲逐逐如何曰求飬于下以飬人必当继继求之不厌乎数然后可以飬人而不竆不然则所以飬人者必无继矣以四而赖飬于初亦是颠倒但是求飬以飬人所以虽颠而吉○南轩张氏曰虎视常垂首按荀九家易艮有虎象○颐川吴氏曰隂柔不能自飬而求飬在下之正应如在上之人才有不足而求益于在下之贤以飬其徳者夫求飬于外者莫如虎虎视常下四之于初其下贤求益之心必如虎之视下求食而后可其视下也専一而不他其欲食也继续而不歇如是则于人不贰于己不自足乃得居上求下之道苟下贤之心不専则贤者不乐告以善矣求益之心不继则未少有得而止矣○云峯胡氏曰二与四柔顺得正皆曰颠颐而吉凶不同何也卦有二阳众隂所资以飬者二下比初之阳又欲上求上之阳两用其心故凶六四柔顺唯知下应初刚上非其应也虎视耽耽下视初九之阳而専不以上之阳间之也其欲逐逐求于初之阳者不己也求飬于下以飬人求之既专又继继求之不厌乎数故其飬人不穷非特吉且无咎矣】
　　象曰颠颐之吉上施光也【施始防反】
　　传颠倒求飬而所以吉者盖得刚阳之应以济其事致已居上之徳施光明被于天下吉孰大焉
　　六五拂经居贞吉不可渉大川
　　传六五颐之时居君位飬天下者也然其隂柔之质才不足以飬天下上有刚阳之贤故顺从之赖其飬己以济天下君者飬人者也反赖人之飬是违拂于经常既以己之不足而顺从于贤师傅上师傅之位也必居守贞固笃于委信则能辅翼其身泽及天下故吉也隂柔之质元贞刚之性故戒以能居贞则吉以隂柔之才虽倚赖刚贤能持循于平时不可处艰难变故之际故云不可渉大川也以成王之才不至甚柔弱也当管蔡之乱几不保于周公况其下者乎故书曰王亦未敢诮公赖二公得终信故艰险【一作难】之际非刚明之主不可恃也不得已而济艰险者则有矣发此义者所以深戒于为君也于上九则据为臣致身尽忠之道言故不同也本义六五隂柔不正居尊位而不能飬人反赖上九之飬故其象占如此【朱子曰六五居贞吉犹洪范用静吉用作凶所以不可涉大川六五不能飬人反赖上九之飬是以拂其常矣故守常则吉而渉险阻则不可也此卦下体三爻皆是自飬上体三爻皆是飬人不能自求所飬而求人以飬己则凶故下三爻皆凶求于人以飬其下虽不免于颠拂毕竟皆好故上三爻皆吉○古为徐氏曰上飬下者常也五以君位无刚健之徳不足以飬天下方待上九之飬亦拂其常者也于是独不言颐而于上九言由颐其意微矣○泸川毛氏曰六五君也飬人者其事也飬贤者其道也而爻则隂也二者胥失之是拂其常者也无事犹可以分相縻故曰居贞吉欲有所为则难以济矣故曰不可渉大川○云峯胡氏曰二与四言颠颐者皆在初之上而反求飬于初也五与二皆言拂经者二五相应经也今则二拂五而求飬于初五拂二而求飬于上也五独不言颐者由豫在九四故五独不言豫由颐在上九故五独不曰颐也然彼贞疾而此居贞吉彼在豫之时以柔乗刚此在颐之时以柔乗刚也六二亦拂颐而彼曰凶此曰吉者何也下三爻动皆凶上三爻静皆吉故曰征凶动而凶也曰居贞吉静而吉也居贞吉犹云用静吉谓自养可也不可渉大川犹云用作凶谓欲以飬人不可也艮为止有居之象】
　　象曰居贞之吉顺以从上也
　　传居贞之吉者谓能坚固顺从于上九之贤以飬天下也【中溪张氏曰五不恃其尊能柔顺以从上九之贤赖之以飬天下真圣人飬贤以及万民之事也然六二拂经而凶者以动而求上也六五拂经而吉者以静而从上也】
　　上九由頥厉吉利渉大川
　　传上九以刚阳之徳居师傅之任六五之君柔顺而从于己赖已之飬是当天下之任天下由之以飬也以人臣而当是任必常懐危厉则吉也如伊尹周公何尝不忧勤兢畏故得终吉夫以君之才不足而倚赖于己身当天下【一有之字】大任宜竭其才力济天下之艰危成天下之治安故曰利渉大川得君如此之専受任如此之重苟不济天下艰危何足称委遇而谓之贤乎当尽诚竭力而不顾虑然惕厉则不可忘也本义六五頼上九之飬以飬人是物由上九以飬也位髙任重故厉而吉阳刚在上故利渉川【建安丘氏曰飬人之权在五而已居其上为众所归位髙任重易失之专故必以危厉处之而后得吉也○云峯胡氏曰六五君也君不能飬人而赖上九之飬以飬天下是上九者颐之由五不利渉大川而上则利渉大川五柔而上刚也○隆山李氏曰豫九四曰由豫者即由颐之谓也由豫在四犹下于五也而已有可疑之迹乃今由颐在上则过中而嫌于不安故厉然艮止之性虽使之当权亦必不致于侵暴以招凶而况君子居此要之以仁徳为飬使天下皆被其泽何嫌之有故由豫则终于勿疑由颐则虽厉而吉也此非周公之才徳不足以胜也】
　　象曰由颐厉吉大有庆也
　　传若上九之当大任如是能兢畏如是天下被其徳泽是大有福庆也【朱子曰颐卦下三爻是资人以为飬上三爻是飬人六四六五虽是资初与上之飬其实是他居尊位借人以飬而又推以飬人故此三爻以都是飬人之事○厚斋冯氏曰颐者飬也飬人亦所以自飬也六爻之中动而从人以求飬者皆凶静而受人之飬者皆吉○隆山李氏曰颐六爻上三爻皆吉下三爻皆凶盖下体震易失于妄动上体艮知止其所当止故也观此则君子之所飬当如何哉○西溪李氏曰口容止故頥贵止不贵动而艮上三爻皆吉震下三爻皆凶○建安丘氏曰阳实隂虗实者飬人虗者求人之飬故四隂皆求飬于阳者然飬之权在上是二阳爻又以上为主而初阳亦求飬者也故直于上九一爻曰由頥焉】

　　周易传义大全卷十
　　钦定四库全书
　　周易传义大全卷十一　　明　胡广等　撰
　　【巽下兑上】
　　传大过序卦曰颐者养也不养则不可动故受之以大过凡物养而后能成成则能动动则有过大过所以次颐也爲卦上兑下巽泽在木上灭木也泽者润养于木乃至灭没于木爲大过之义大过者阳过也故爲大者过过之大与大事过也圣贤道德功业大过于人凡事之大过于常者皆是也夫圣人尽人道非过于理也其制事以天下之正理矫失之用小过于中者则有之如行过乎恭防过乎哀用过乎俭是也盖矫之小过而后能及于中乃求中之用也所谓大过者常事之大者耳非有过于理也唯其大故不常见以其比常所见者大故谓之大过如尧舜之禅让汤武之放伐皆由【一有此字】道也道无不中无不常以世人所不常【一作尝】见故谓之大过于常也【或问程易说大过以爲大过者常事之大者耳非有过于理也圣人尽人道非过于理是此意否朱子曰正是如此○易传云道无不中无不常圣人有小过无大过防来亦不消如此说圣人既说有大过直是有此事虽云大过亦是常理始得○问大过小过先生与伊川之说不同曰然伊川此论正是如以反经合道爲非相似殊不知大过自有大过时节小过自有小过时节处大过之时则当爲大过之事处小过之时则当爲小过之事○大过是事之大过小过是事之小过大过便如尧舜之揖逊汤武之征伐独立不惧遯世无闷这都是常人做不得厎事唯圣人大贤以上便做得故谓之大过是大过人厎事小过便如行过乎恭防过乎哀用过乎俭事之小过得些子厎常人皆能之若当大过时做大过厎事当小过时做小过厎事当过而过理也如此则岂可谓事之过不是事之过只是事之平常也大过之事圣人极是不得已处且如尧舜之有朱均岂不欲多择贤辅以立其子然理到这里做不得只得如此汤武之于桀纣岂不欲多方恐惧之使之悔过自省然理到这里做不得只得放伐而后已皆是事之不得已处只着如此做故虽过乎事而不过乎理也】
　　大过栋桡利有攸徃亨【桡乃敎反】
　　传小过隂过于上下大过阳过于中阳过于中而上下弱矣故爲栋桡之象栋取其胜重四阳聚于中可谓重矣九三九四皆取栋象谓任重也桡取其本末弱中强而本末弱是以桡也【一作桡取其中强而本末弱本末弱是以桡也】隂弱而阳强君子盛而小人衰故利有攸徃而亨也栋今人谓之檩本义大阳也四阳居中过盛故爲大过上下二隂不胜其重故有栋桡之象又以四阳虽过而二五得中内巽外说有可行之道故利有所徃而得亨也【隆山李氏曰四阳横而居中有栋之象而上下二隂柔而无力是上无所附而下无所寄也安得不桡大壮凡四阳而在下者亦壮故上栋下字取诸其象者得所载也今大者过乎刚而无所附小者过乎柔而不能载是栋将压而危之甚也杂卦曰大过颠也大厦之颠非一木所能支是必过而求济然后可故曰利有攸徃亨○云峯胡氏曰既曰栋桡又曰利有攸徃亨何也曰栋桡以卦象言也利徃而后亨是不可无大有爲之才而天下亦无不可爲之事以占言也○临川呉氏曰大过阳之盛也有栋桡之象何也中有四阳之强而上下犹有二隂之弱也圣人崇阳之意多以其未能如纯干之六阳故取大者虽过而栋犹桡盖有所不足于此也】
　　彖曰大过大者过也
　　传大者过谓阳过也在事爲事之大者过与其过之大本义以卦体释卦名义
　　栋桡本末弱也
　　传谓上下二隂衰弱阳盛则隂衰故爲大者过在小过则曰小者过隂过也本义复以卦体释卦辞本谓初末谓上弱谓隂弱【史氏咏曰古文篆体本末字皆无勾脚两字皆当从木以一阳画藏于木之下则根株回暖故爲本以一阳画散于木之上则枝叶向荣故爲末而大过卦体巽下兑上四阳画积于中二隂画处于初上犹之木焉上缺下短所以爲本末弱也】
　　刚过而中巽而说行利有攸徃乃亨【说音悦】
