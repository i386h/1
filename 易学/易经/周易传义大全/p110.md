<!-- { "loadSidebar": true } -->
　　本义晁氏曰形渥诸本作刑剭谓重刑也今从之九四居上任重者也而下应初六之隂则不胜其任矣故其象如此而其占凶也【朱子曰刑剭班固使来若作形渥却只是浇湿浑身○云峯胡氏曰初颠趾四应初故有折足之象初未有鼎实故因颠趾而出否四已有鼎实故折足则餗皆覆矣否旧秽餗取新者也其形渥诸家或以为其形赭汗或以为霑濡之象皆未足以见四之凶如本义则大臣居上任重而信用隂柔之小人必有重刑之凶闻者惧矣○双湖胡氏曰按邵氏闻见后録云王弼注鼎其形渥凶以为霑濡之形也葢弼不知古易形作刑渥作剭音屋故新唐史元载赞用刑剭亦周礼剭诛云按元载以罪诛赞云易称鼎折足其刑剭谅哉周礼秋官司烜氏军旅修火禁邦若剭诛郑司农云屋诛谓夷三族屋读如其形剭之剭谓所杀不于市而以适甸师氏者也○中溪张氏曰初之颠趾即四之折足也初利而四凶何也曰初在鼎下未有实之鼎也鼎未有实则趾可颠颠之所以有出否之利四在鼎中已有实矣鼎既有实则足不可折折之则有覆餗之凶其时位不同故其吉凶亦异也又颠与折异颠则舎旧而图新折则鼎毁而用废矣折故凶也】
　　象曰覆公餗信如何也
　　传大臣当天下之任必能成天下之治安则不误君上之所倚下民之所望与己致身任道之志不失所期乃所谓信也不然则失其职误上之委任得为信乎故曰信如何也本义言失信也【中溪张氏曰言其所信任之人果如何也】
　　六五鼎黄耳金利贞【典反】
　　传五在鼎上耳之象也鼎之举措在耳为鼎之主也五有中徳故曰黄耳加耳者也二应于五来从于耳【一作五】者也二有刚中之徳阳体刚中色黄故为金五文明得中而应刚二刚中防体而上应才无不足也相应至善矣所利在贞固而已六五居中应中不至于失正而质本隂柔故戒以贞固于中也本义五于象为耳而有中徳故云黄耳金坚刚之物贯耳以举鼎者也五虚中以应九二之坚刚故其象如此而其占则利在贞固而已或曰金以上九而言更详之【朱子曰六五金只为上已当玉了却下取九二之应来当金葢推卦到这里无去处了○童溪王氏曰在鼎之上受以举鼎者耳也六五之象也在鼎之外贯耳以举鼎者也上九之象也○厚斋冯氏曰黄坤土之中色离之五再索于坤而在上卦之中故其色黄又曰自六五之柔言之则上为金之刚自上九之不变言之则上为玉之粹各象其物宜而已○双湖胡氏曰程传及诸家多以六五下应九二为金本义从之然犹举或曰之説谓金以上九言切谓所以举鼎者也必在耳上方可贯耳九二在下其势不可用或説恐反为优然上九又自谓玉者岂六五视上九则为金以上九自视则为玉乎金象以九爻取玉象以爻位刚柔相济取皆未为不可也王氏冯氏之説亦足以六五不正而云利贞者戒以贞则利也○云峯胡氏曰金本义存两説切谓在上可以举鼎二刚在下可谓之金不可谓之不若上之刚可谓之金利贞五质隂柔故因占而为之戒】
　　象曰鼎黄耳中以为实也
　　传六五以得中为善是以中为实徳也五之所以聪明应刚为鼎之主得鼎之道皆由得中也
　　上九鼎玉大吉无不利
　　传井与鼎以上出为用处终鼎功之成也在上之象刚而温者玉也九虽刚阳而居隂履柔不极刚而能温者也居成功之道唯善处而已刚柔适宜动静不过则为大吉无所不利矣在上为虽居无位之地实当用也与他卦异矣井亦然本义上于象为而以阳居隂刚而能温故有玉之象而其占为大吉无不利葢有是徳则如其占也【缙云冯氏曰阳刚在上及物之功全系此爻如举鼎实以养人者全在于阳刚无应无所囘挠如玉不变于火故为玉○诚斋杨氏曰鼎法象之器也初鼎之足二三四鼎之腹五鼎之耳上鼎之承鼎在足实鼎有腹行鼎在耳举鼎在鼎至于之举厥功成矣○西溪李氏曰玉和物也鼎道贵和得玉则隂阳和而鼎之功成矣一也五取金上取玉金刚而玉和五体柔故贵刚上体刚故贵和离为火而居之金畏火而玉不畏火故成鼎之功以玉为贵也○云峯胡氏曰上九一阳横亘乎鼎耳之上有象金刚物自六五之柔而视上九之刚则以为金玉具刚之体上九以刚居柔而又下得六五之柔则以为玉鼎上爻与井皆以上出为功故彼之占元吉此之占则大吉无不利○双湖胡氏曰易三象之卦上爻皆吉井有孚元吉鼎大吉无不利颐必利而后吉者岂在于人必致其戒如是夫】
　　象曰玉在上刚柔节也
　　传刚而温乃有节也上居成功致用之地而刚柔中节所以大吉无不利也井鼎皆以上出为成功而鼎不云元吉何也曰井之功用皆在上出又有博施有常之徳是以元吉鼎以烹饪为功居上为成徳与井异以刚柔节故得大吉也【建安丘氏曰五与上之一也而有金玉之别何欤葢金一于刚玉则刚而能温也葢五以柔中而受上之刚故取金而言上九爻刚而位柔刚柔有节故取玉而言而象亦以刚柔节释之也又曰鼎卦六爻合而观之一鼎也初画耦而虚在鼎之下为足二三四画竒而实居鼎之中为腹五画耦而虚在腹之上为耳上画奇而实贯耳之上为初为足故曰颠趾二三四为腹故曰有实曰雉膏曰公餗五为耳故曰黄耳上为故曰玉此岂非全鼎之象乎然初曰趾四亦曰足者以四应乎初而四之足即初之趾也上曰而五亦曰者以五附乎上五之即上之也五曰耳而三亦曰耳者则以三无应乎五而有鼎耳革异之象葢易道变通不穷义各有当也○云峯胡氏曰鼎与井皆以上出为功初之颠趾悖道也因可出否以从贵未悖幸之之辞也二有实而不慎所之则为仇所即而陷于恶戒之之辞也三不知有六五之君则为失义四下应初六之小人则为失信皆责之之辞唯五之中以为实上之刚柔节与之之辞也】
　　【震下震上】
　　传震序卦主器者莫若长子故受之以震鼎者器也震为长男故取主器之义而继鼎之后长子传国家继位号者也故为主器之主序卦取其一义之大者为相继之义震之为卦一阳生于二隂之下动而上者也故为震震动也不曰动者震有动而奋震惊之义乾坤之交一索而成震生物之长也故为长男其象则为雷其义则为动雷有震奋之象动为惊惧之义
　　震亨
　　传阳生于下而上进有亨之义又震为动为恐惧为有主震而奋动而进惧而脩有主而保大皆可以致亨故震而有亨【隆山李氏曰震本坤体干以一阳交于下上二爻隂气凝聚阳气在内蕴结而不得出于是乎奋击而为雷震之初动物咸惧之而不知其震动之威乃所以震隂逹阳而开其生育之门故曰震亨○临川吴氏曰雷动而万物生者亨也人闻雷而恐惧脩省亦能致亨】
　　震来虩虩笑言哑哑【虩许逆反哑乌客反】
　　传当震动之来则恐惧不敢自宁旋顾周虑【一作周旋顾虑】虩虩然也虩虩顾虑不安之貌蝇虎谓之虩者以其周环顾虑不自宁也处震如是则能保其安裕故笑言哑哑哑哑言笑和适之貌
　　震惊百里不丧匕鬯【丧息浪反卦内竝同】
　　传言震动之大而处之之道动之大者莫若雷震为雷故以雷言雷之震动惊及百里之逺人无不惧而自失雷声所及百里也唯宗庙祭祀执匕鬯者则不致于丧失人之致其诚敬莫如祭祀匕以载鼎实升之于俎鬯以灌地而【一无而字】降神方其酌祼以求神荐牲而祈享尽其诚敬之心则虽雷震【一作霆之】之威不能使之惧而失守故临大震惧能安而不自失者唯诚敬而已此处震之道也卦才无取故但言处震之道本义震动也一阳始生于二隂之下震而动也其象为雷其属为长子震有亨道震来当震之来时也虩虩恐惧惊顾之貌震惊百里以雷言匕所以举鼎实鬯以秬黍酒和郁金所以灌地降神者也不丧匕鬯以长子言也此卦之占为能恐惧则致福而不失其所主之重【朱子曰言人常似震来时虩虩地便能笑言哑哑到得震惊百里时也不丧匕鬯这个相连做一串説下来○震未便説到诚敬处只是説临大震惧而不失其常主器之事未必彖辞便有此意看来只是传中方説○问伊川言临大震惧能安而不自失唯诚敬而已处震之道固当如此若出于不测惊动莫不害事否曰若诚敬至自是不惊惊则自是有闲断○平庵项氏曰传曰千里不同风百里不共雷震惊百里极雷鸣所及之逺也○庸斋赵氏曰棘木为匕取赤心之义长三尺刋柄与末祭祀之先烹牢于镬实诸鼎而加羃焉将荐乃举羃以匕出之升于俎上○缙云冯氏曰震惊百里不丧匕鬯犹不失匕箸之意临祭祀而匕鬯之荐无失节也○中溪张氏曰一阳反于二隂之下故曰震来虩虩者恐惧顾虑之貌葢震来则恐惧顾虑而恐惧之后则笑言哑哑而和适自若也雷声之可以震惊百里言祭祀之时诚心纯一虽当震惧之来而不丧匕鬯此主敬而不失其所守者也○云峯胡氏曰虩虩一阳方动而上为二隂所蔽之象哑哑隂破而上逹之象震惊百里以震为雷取象不丧匕鬯以长子主器取象彖有一句言一事者萃是也有数句言一事者震艮是也此首言震亨谓震有亨之道又自以震来虩虩释震字以笑言哑哑以下释亨字葢人心常如震来之时虩虩然恐惧忧于先必乐于后便自有致福之理虽震惊百里时亦不失其所主之重也】
　　彖曰震亨
　　本义震有亨道不待言也
　　震来虩虩恐致福也笑言哑哑后有则也
　　传震自有亨之【一无之字】义非由卦才震来而能恐惧自脩自慎则可反致福吉也笑言哑哑言自若也【一作哑哑笑言自若也】由能恐惧而后自处有法则也有则则安而不惧矣处震之道也本义恐致福恐惧以致福也则法也【董氏曰致福云者见君子常以危为安也有则云者见君子不以忽忘敬也○西溪李氏曰有则谓君子所履出处语黙皆有常则不以恐惧而变也】
　　震惊百里惊逺而惧迩也
　　传雷之震及于百里逺者惊迩者惧言其威逺大也【建安丘氏曰惊者卒然遇之而动乎外惧者惕然畏之而变于中也惊逺惧迩甚言雷威之可畏也】
　　出可以守宗庙社稷以为祭主也
