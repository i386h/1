<!-- { "loadSidebar": true } -->
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也人之与圣人类也五以龙德升尊位人之类莫不归仰况同德乎上应于下下从于上同声相应同气相求也流湿就燥从龙从虎皆以气类故圣人作而万物皆覩上既见下下亦见上物人也古语云人物物论谓人也易中利见大人其言则同义则有异如讼之利见大人谓冝见大德中正之人则其辨明言在见前干之二五则圣人既出上下相见共成其事所利者见大人也言在见后本乎天者如日月星辰本乎地者如虫兽草木隂阳各从其类人物莫不然也【程子曰云从龙风从虎龙隂物也出来则湿气蒸然自出如湿物在日中气亦自出虽木石之防感隂气尚亦有气则龙之兴云不足怪虎行处则风自生○动植之物有得天气多者有得地气多者本乎天者亲上本乎地者亲下然要之虽木植亦兼有五行之性在其中只是偏得土之气故重浊也】本义作起也物犹人也覩释利见之意也本乎天者谓动物本乎地者谓植物物各从其类圣人人类之首也故兴起于上则人皆见之【朱子曰夫子于此数句只是解飞龙在天利见大人覩字分明是解见字圣人作便是飞龙在天万物覩便是人见之○天下所患无君不患无臣有如是君必有如是臣虽使而今无少间也必有出来云从龙风从虎只怕不是真个龙虎若是真个龙虎必生风致云也○本乎天者亲上凡动物首向上是亲乎上人类是也本乎地者亲下凡植物本向下是亲乎下草木是也禽兽首多横生所以无智此本康节説○临川吴氏曰鹤鸣而子和雄鸣而雌应一鸡鸣而众鸡皆鸣同声相应也日火之精而取火于日月水之精而取水于月磁石鑯之母而可以引鍼同气相求也湿者下地故水之流趋之燥者干物故火之然就之龙兴则致云云从龙也虎啸则风生风从虎也凡此六者皆同类相感召圣人与人亦同类故作于上而万物咸覩之又曰先以声气水火云风六句为比而后言圣人作则人利见之又以动植之亲上亲下喻利见者之亲圣人亦然谆谆言之而又以各从其类一句縂结上文九句也○云峯胡氏曰九五只是释利见二字盖大人之所以为大者已释于九二九二闲邪存诚德博而化五之飞龙在天则至诚之变化者也○双湖胡氏曰夫子之赞干九五如此后乎有若之赞夫子曰麒麟之于走兽鳯凰之于飞鸟泰山之于丘垤河海之于行潦类也圣人之于民亦类也正相似只是譬喻作义理説而或者以干统八卦取象释之穿凿甚矣】
　　上九曰亢龙有悔何谓也子曰贵而无位高而无民贤人在下位而无辅是以动而有悔也
　　九居上而不当尊位是以无民无辅动则有悔也本义贤人在下位谓九五以下无辅以上九过髙志满不来辅助之也○此第二节中象之意【诚斋杨氏曰六龙之首故曰贵髙自四以下皆从九五故曰无辅○进斋徐氏曰爻辞但言有悔而夫子以动释之盖吉凶悔吝生乎动也○临川吴氏曰贵释九之为龙髙释上之为亢无位者阳不得阳位也无民者纯阳无隂也九三之贤在下而敌体不应是无辅也此所以动而有悔也然亢者天时有悔者人事识时善处者虽亢而能不动则亦不至于有悔矣】
　　潜龙勿用下也
　　此以下言干之时勿用以在下未可用也【云峰胡氏曰阳在下也以气言此曰下也以人言】
　　见龙在田时舍也【舍去声】
　　随时而止也本义言未为时用也【厚斋冯氏曰舍与出舍于郊之舍同止于位非久安也○临川吴氏曰龙之在田犹在下位未为时用也】
　　终日干干行事也
　　进德脩业也【云峯胡氏曰行所当行也】
　　或跃在渊自试也
　　随时自用也本义未遽有为姑试其可【厚斋冯氏曰试如书试可乃已之试四位近五未遽有为也】
　　飞龙在天上治也【治直吏反本义读作平声】
　　得位而行上之治也本义居上以治下【临川吴氏曰上谓在天居上而治下也】
　　亢龙有悔穷之灾也
　　穷极而灾至也【临川吴氏曰穷谓亢灾谓有悔】
　　乾元用久天下治也【治直吏反】
　　用久之道天与圣人同得其用则天下治也【隆山李氏曰四德独举一元何也元亨利贞同出于元如循环然乾道之终则一元复用矣】
　　本义言乾元用九见与他卦不同君道刚而能柔天下无不治矣○此第三节再申前意【或问乾元用九天下治也朱子曰九是天德健中便自有顺用之则天下治如下文乃见天则则便是天德与上文见羣龙无首又别作一様看○云峯胡氏曰乾元用九与他卦不同者盖一百九十二爻皆用九各有所指干之用九则独以刚而能柔人君治天下之道当如是也所以与他卦不同】
　　潜龙勿用阳气潜藏
　　此以下言干之义方阳防潜藏之时君子亦当晦未可用也【或问程易干之用干之时干之义看来恐可移易説朱子曰凡説经若移易得便不是本意看此三叚只是圣人反复赞咏干之德耳如上文潜龙勿用下也便即是此叚阳气潜藏便是首叚龙德而隠者也圣人反覆明以示人耳问圣人于文言只把做道理説曰有此气便有此理○厚斋冯氏曰孔子释潜曰曰下曰藏随事制义无不可也】
　　见龙在田天下文明
　　传龙德见于地上则天下见其文明之化也【一作而化之】本义虽不在上位然天下已被其化【厚斋冯氏曰文谓物之鲜荣明谓化之光○山杨氏曰乐则行之忧则违之孔顔之所同天下文明则孔子而已】
　　终日干干与时偕行
　　随时而进也本义时当然也【临川吴氏曰行即行事之行时当如此故曰与时偕行】
　　或跃在渊乾道乃革
　　离下位而升上位上下革矣本义离下而上变革之时【林氏栗曰初潜龙勿用而四乃革者言革潜为跃也】
　　飞龙在天乃位乎天德
　　正位乎上位当天德【一作德矣】本义天德即天位也盖唯有是德乃宜居是位故以名之【单氏曰干六爻皆天德也而五为天位此天德之有位者也】
　　亢龙有悔与时偕极
　　时既极则处时者亦极矣【隆山李氏曰时行则偕行可也时极则偕极是为不知变○进斋徐氏曰干以德明爻初曰德之二曰德之中三四皆曰进德五曰位乎天德独上不言德者过中非德亢则有悔故不言德】
　　乾元用九乃见天则
　　用九之道天之则也天之法则谓天道也或问干之六爻皆圣人之事乎曰尽其道者圣人也得失则吉凶存焉岂特干哉诸卦皆然也本义刚而能柔天之法也○此第四节又申前意【临川吴氏曰刚柔中天之则也则者理之有限节而无过无不及者也又曰夫子于文言释一彖六爻已竟又申绎象至再以见彖爻之辞义理无穷蕴奥难尽然独于乾卦如此者盖以六十四卦之首卦故特致详此下重释彖爻七节则与坤卦相似云○双湖胡氏曰文言释六爻凡三节第一节似以德言惟上爻又似説位第二节初似説位二似説时位三以上又似説用第三节却全似説时亦各有分别要之朱子所谓圣人学易只管体出许多意思説者尤得之】
　　乾元者始而亨者也
　　又反覆详説以尽其义既始则必亨不亨则息矣○本义始则必亨理势然也
　　利贞者性情也
　　干之性情也既始而亨非利贞其能不息乎【程子曰元亨者只是始而亨者也谓始初生大槩一例亨通也及到利贞便是各正性命○性情犹言资质体叚亭毒化育皆利也不有其功常久而不已者贞也诗曰维天之命于穆不已贞也○利贞者性情也言利贞便是干之性情○朱子曰明道云不有其功常久而不已者贞也此语説得好不有其功言化育之无迹处为贞】
　　本义収敛归藏乃见性情之寔【朱子曰利贞者性情也是干之性情始而亨时是干之作处共是一个性情到那利贞处一个有一个性情百谷草木皆有个性情了元亨方是他开花结子时到这利贞时方见他厎性情就这上看干之性情便见得这是利贞诚之复处○问利贞者性情也曰此性情如言本体元亨是用处利贞是収敛归本体处如春时生到夏长茂条逹至秋结子有个収敛撮聚底意思但未坚寔至冬方成在秋虽是已寔渐欲脱去其本之时然受气未足便种不生故须到冬方成人只到秋冬疑若不见生意不知都已収敛在内如一株有千子结寔各其生理却将其子种之便可成千株剥卦硕果不食正是此义于此见得生生不穷之意天地大德曰生天地别无句当只是生而已这个道理直是自然无安排圣人亦只是见得此机缄而明出来耳○建安丘氏曰干以一元之气运转于六虗之中始而终终而始其生出者元也其归宿者贞也而亨利乃其间之功用耳析而四之则为四时合而两之则为隂阳贯而一之则浑然一元之气也○云峯胡氏曰夫子于文言既分元亨利贞而四之至此又如释彖分而二之者也元亨万物之出机其出也生意见于外利贞万物之入机其入也生意敛藏于内故干之性情乃可于此而见之干性情只是一健字健者干之性而情其着见者也且性情并言昉于此释彖曰性命此则曰性情言性而不言命非知性之本言性而不言情非知性之用也】
　　干始能以羙利利天下不言所利大矣哉
　　干始之道能使庶类生成天下防其美利而不言所利者盖无所不利非可指名也故赞其利之大曰大矣哉本义始者元而亨也利天下者利也不言所利者贞也或曰坤利牝马则言所利矣【朱子曰不言所利是説得不似坤时利牝马之贞但説利贞而巳问程易谓无所不利故不言利如何曰是也干则无所不利坤只利牝马之贞则有利不利矣○节斋蔡氏曰不言所利此所以为大也如言利建侯利涉大川则言所利矣○云峯胡氏曰言干始能以美利利天下利字已在元字中不言所利大矣哉贞字又在元字中前犹即四德而二之此则又合而一之曰乾元者始而亨始者元亨者亦元也以见元与亨一也利贞者性情也夫子于干利贞必合而言之以见利与贞一也至此则又浑乎干始之元又可见元亨利贞之一矣】
　　大哉干乎刚健中正纯粹精也
