<!-- { "loadSidebar": true } -->
　　传初六在下卦之下与四相感以防处初其感未深岂能动于人故如人拇之动未足以进也拇足大指人之相感有浅深轻重之异识其时势则所处不失其宜矣本义拇足大指也咸以人身取象咸于最下咸拇之象也感之尚浅欲进未能故不言吉凶此卦虽主于感然六爻皆宜静而不宜动也【蓝田吕氏曰初与四应四以心感而初以足行不曰足而曰拇者以隂居下静而未行葢心感而迹未应也○厚斋冯氏曰九四心之象咸之主也下体自拇而腓腓而股皆聼命于心而初六正应九四则尤爲所感之专者特去四尚歴三爻视腓之近以爲行故未有吉凶吉凶生乎动者也○双湖胡氏曰拇只取下体初象觧九四觧而拇亦指初也尝观文王于两体重在三上两爻以男女之正取婚姻之象周公于六爻又自以人身取象以四当心位爲感之主絶无卦辞之意卦爻不同如此使爻辞皆作于文王必互相明矣○云峯胡氏曰咸恒初爻皆浅之地咸拇感之未深而艮性能止故不言吉凶恒初未可求深而巽性善入虽贞亦凶浅深轻重异宜学易者信不可不知时也】
　　象曰咸其拇志在外也
　　传初志之动感于四也故曰在外志虽动而感未深如拇之动未足以进也【中溪张氏曰初与四爲正应所感虽浅然观其拇之动则知其志已在乎外卦之九四矣】
　　六二咸其腓凶居吉【腓房非反】
　　传二以隂在下与五爲应故设咸腓之戒腓足肚行则先动足乃举之非如腓之自动也二若不守道待上之求而如腓之动则躁妄自失所以凶也安其居而不动以待上之求则得进退之道而吉也二中正之人以其在咸而应五故爲此戒复云居吉若安其分不自动则吉也本义腓足肚也欲行则先自动躁妄而不能固守者也二当其处又以隂柔不能固守故取其象然有中正之德能居其所故其占动凶而静吉也【进斋徐氏曰咸体宜静二柔不知顺理而躁妄失正故凶○中溪张氏曰六二在下体之中故曰咸其腓二与五爲正应当待五之感而后动今乃不待九五之感而先动躁妄自失所以凶也然以柔履柔则当其位苟能居以俟之不亦吉乎○杨氏曰六二之感以腓可谓凶矣然居而不行静而不动故可以易凶而吉易害而利矣○诚斋杨氏曰钟不扣而鸣则妖石非言之物而言则怪物有不感而自动者乎故以居爲吉○云峯胡氏曰咸艮皆取身爲象咸六二即艮六二艮其腓不言吉凶咸其腓则曰凶者躁动故凶也居吉即艮其腓之谓也在咸下体则凶如艮本体则吉】
　　象曰虽凶居吉顺不害也
　　传二居中得正所应又中正其才本善以其在咸之时质柔而上应故戒以先动求君则凶居以自守则吉象复明之云非戒之不得相感唯顺理则不害谓守道不先动也【中溪张氏曰隂性本静二能顺其性而不动则不至有私感之害矣六二之居吉即洪范之用静吉也】
　　九三咸其股执其随徃吝
　　传九三以阳居刚有刚阳之才而爲主于内居下之上是宜自得于正道以感于物而乃应于上六阳好上而说隂上居感说之极故三感而从之股者在身之下足之上不能自由随身而动者也故以爲象言九三不能自主随物而动如股然其所执守者随于物也刚阳之才感于所说而随之如此而徃可羞吝也【东谷郑氏曰初与二隂也感于阳而动故其咸爲拇爲腓三阳爲艮主宜止而不动今亦说上隂而应之故爲咸其股】
　　本义股随足而动不能自专者也执者主当持守之意下二爻皆欲动者三亦不能自守而随之徃则吝矣故其象占如此【中溪张氏曰九三居下体之上故曰咸其股股不能自行而随足以动是坚执下随之说者也以此而徃诚有羞吝○云峯胡氏曰腓居下体之中二象股居下体之上三象程子谓三随上蔡氏谓三动而二随之本义以爲股随足而动象三随二与初而动艮言随在二二腓随三之限而止也咸言随在三三股随下之足而动也○进斋徐氏曰世之君子位居人上所守不正感不以道而反徇夫防御臣仆在下者之私情至于多行可愧者皆执其随者也】
　　象曰咸其股亦不处也志在随人所执下也
　　传云亦者葢象辞【一作体】本不与易相比自作一处故诸爻之象辞意有相续者此言亦者承上爻【一有象字】辞也上云咸其拇志在外也虽凶居吉顺不害也咸其股亦不处也前【一作下】二隂爻皆有感而动三虽阳爻亦然故云亦不处也不处谓动也有刚阳之质而不能自主【一作立一作处】志反在于随人是所操执者卑下之甚也本义言亦者因前二爻皆欲动而云也二爻隂躁其动也宜九三阳刚居止之极宜静而动可吝之甚也【建安丘氏曰下卦二隂感物而动故不知止三刚而止体乃亦如二隂之爲故曰亦不处阳在上而下随二隂故曰所执下也○云峯胡氏曰彼不处而我亦不处不能自立而日究乎汚下者也】
　　九四贞吉悔亡憧憧徃来朋从尔思【憧昌容反又音童】
　　传感者人之动也故皆就人身取象拇取在下而动之防腓取先动股取其随九四无所取直言感之道不言咸其心感乃心也四在中而居上当心之位故爲感之主而言感之道贞正则吉而悔亡感不以正则有悔也又四说体居隂而应初故戒于贞感之道无所不通有所私系则害于感通乃有悔也圣人感天下之心如寒暑雨无不通无不应者亦贞而已矣贞者虗中无我之谓也憧憧徃来朋从尔思夫贞一则所感无不通若徃来憧憧然用其私心以感物则思之所及者有能感而动所不及者不能感也是其朋类则从其思也以有系之私心既主于一隅一事岂能廓然无所不通乎系辞曰天下何思何虑天下同归而殊涂一致而百虑天下何思何虑夫子因咸极论感通之道夫以思虑之私心感物所感狭矣天下之理一也涂虽殊而其归则同虑虽百而其致【一有极字一作极致】则一虽物有万殊事有万变统之以一则无能违也故贞其意则穷天下无不感通焉故曰天下何思何虑用其思虑之私心岂能无所不感也日徃则月来月徃则日来日月相推而明生焉寒徃则暑来暑徃则寒来寒暑相推而岁成焉徃者屈也来者信也屈信相感而利生焉此以徃来屈信明感应之理屈则有信信则有屈所谓感应也故日月相推而明生寒暑相推而岁成功用由是而成故曰屈信相感而利生焉感动也有感必有应凡有动皆爲感感则必有应所应复爲感【一有所字】感复有应所以不已也尺蠖之屈以求信也龙蛇之蛰以存身也精义入神以致用也利用安身以崇德也过此以徃未之或知也前云屈信之理矣复取物以明之尺蠖之行先屈而后信葢不屈则无信信而后有屈观尺蠖则知感应之理矣龙蛇之藏所以存息其身而后能奋迅也不蛰则不能矣动息相感乃屈信也君子潜心精防之义入于神妙所以致其用也潜心精防积也致用施也积与施乃屈信也利用安身以崇德也承上文致用而言利其施用安处其身所以崇大其德业也所爲合理则事正而身安圣人【一作贤】能事尽于此矣故云过此以徃未之或知也穷神知化德之盛也既云过此以徃未之或知更以此语终之云穷极至神之妙知化育之道德之至盛也无加于此矣【程子曰咸九四言贞吉悔亡言感之不可以心也○天地之间只有一个感与应而已更有甚事○天地之常以其心普万物而无心圣人之常以其情顺万物而无情故君子之学莫若廓然而大公物来而顺应○穷神知化化之妙者神也○易圣人所以立道穷神则无易矣○或问咸九四传说虗心贞一处全似敬朱子曰葢尝有此语曰敬心之贞也○问感通之理曰感是事来感我通是自家受他感处之意○问明道云莫若廓然而大公物来而顺应如何曰廓然大公便不是憧憧物来顺应便不是朋从尔思此只是比而不周周而不比之意○问伊川觧屈信徃来一叚以屈伸爲感应屈伸之与感应若不相似何也曰屈则感伸伸则感屈自然之理也今以鼻息观之出则必入出感入也入则必出入感出也故曰感则有应应复爲感所感复有应屈伸非感应而何○凡在天地间无非感应之理造化与人事皆是感应且如雨雨不成只管雨便感得个来不成只管已是应处又感得雨来寒暑昼夜无非此理如人夜睡不成只管睡至晓湏着起来一日运动向晦亦湏当息凡一死一生一出一入一徃一来一语一黙皆是感应如古今天下有一盛必有一衰圣人在上兢兢业业必曰保治及至衰废自是整顿不起然不成一向如此必有兴起时节○问如日徃则感得那月来月徃则感得那日来寒徃则感得那暑来暑徃则感得那寒来一感一应一徃一来其理无穷感应之理是如此曰此以感应之理言之非有情者云有动皆爲感似以有情者言父慈则感得那子愈孝子孝则感得那父愈慈其理亦只一般○又问那感应理于学者工夫有用处否曰此理无乎不在如何学者用不得精义入神以致用也利用安身以崇德也正是这道理○易传中说过此以徃未之或知也之意爲学正如推车子相似才用力推得动了便自转将去更不费力○节斋蔡氏曰憧憧动心之貌贞则静静则虗虗则一一则于来也无迎于徃也无将既应之后葢犹未应之初也静亦定动亦定寂也未尝不感感也未尝不寂何憧憧之有○诚斋杨氏曰九四适当心位不言心而言思者责其废心而任思也以思穷物适以物穷思安能穷神知化而成光大之盛德哉子曰天下何思何虑此之谓也○山杨氏曰初言咸其拇二言咸其腓三言咸其股五言咸其脢上言咸其辅颊舌而九四一爻由一身观之则心是也独不言心其说葢有心以感物则其应必狭唯无心而待物之感故能无所不应焉其繇曰贞吉悔亡憧憧徃来朋从尔思夫思皆縁其类而已不能周也所谓朋从者以类而应故也故繋辞曰天下何思何虑天下同归而殊涂一致而百虑天下何思何虑夫心犹镜也居其所而物自以形来则所鉴者广矣若执镜随物以度其形其照几何】
