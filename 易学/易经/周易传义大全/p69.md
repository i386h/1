<!-- { "loadSidebar": true } -->
　　传言卦才之善也刚虽过而二五皆得中是处不失【不失一作得】中道也下巽上兑是以巽顺和说之道而行也在大过之时以中道巽说而行故利有攸徃乃所以能亨也本义又以卦体卦德释卦辞【进斋徐氏曰卦以初爲本上爲末初上皆柔故曰本末弱刚过而中以二五言巽而说以二德言处大过之世四阳过盛必用刚而得中内巽而外说则可以抑中强之而扶本末之弱虽过不过矣以是而徃宜其亨也○建安丘氏曰栋桡本末弱此以成卦之义言大过也刚过而中巽而说行此以卦才言所以救过之道葢刚而得中则不过巽而说行则能徃所以亨也】
　　大过之时大矣哉
　　传大过之时其事甚大故赞之曰大矣哉如立非常之大事兴不世之大功成絶俗之大德皆大过之事也本义大过之时非有大过人之材不能济也故叹其大【进斋徐氏曰时字当玩自是时节当如此适其时当其事虽曰大过而不悖于道所谓刚过而中巽而说行者如尧舜之禅授而讴歌狱讼之皆归汤武之放伐而徯后迎师之恐后所以成大功而济于时焉苟非其时则尧舜亦且传子而不传贤矣汤武亦只是守臣节而不敢革夏革殷矣时不可失此圣贤所以当大运立大事成大业也否则大乱之道而谓之利且亨可乎○云峯胡氏曰他卦多是释卦辞后复引天地圣人而言之是极言以赞其时之大大过方释卦辞遽曰大过之时大矣哉故本义以大过人之才言之所谓才者指上文卦才而言也葢大过之事甚大无其时不可过有其时无其才愈不可过本义之意深矣】
　　象曰泽灭木大过君子以独立不惧遯世无闷
　　传泽润养于木者也乃至灭没于木则过甚矣故爲大过君子观大过之象以立其大过人之行君子所以大过人者以其能独立不惧遯世无闷也天下非之而不顾独立不惧也举世不见知而不悔遯世无闷也如此然后能自守所以爲大过人也【一无人字】本义泽灭于木大过之象也不惧无闷大过之行也【朱子曰泽灭木泽在下而木在上今泽水高涨乃至浸没了木是爲大过木虽爲水浸而未尝动故君子观之而独立不惧遯世无闷○建安丘氏曰泽本润木今在木上而至于灭木大过之象也然木在泽下泽过乎木而木不仆君子观象以之立大过人之行故用之则独立不惧舍之则遯世无闷人之常情独立而莫我辅者必惧遯世而莫我知者必闷惟圣贤之卓行絶识大过乎人故能不惧无闷独立不惧巽木象周公当之遯世无闷兑说象顔子当之○童溪王氏曰当大过之时独立不惧遯世无闷非所养之大过人者不足以语此孔子曰勇者不惧仁者不忧是已】
　　初六借用白茅无咎【借在夜反】
　　传初以隂柔巽体而处下过于畏慎者也以柔在下用茅借物之象不错诸地而借以茅过于慎也是以无咎茅之爲物虽薄而用可重者以用之能成敬慎之道也慎守斯术而行岂有失乎大过之用也系辞云苟错诸地而可矣借之用茅何咎之有慎之至也夫茅之爲物薄而用可重也慎斯术也以徃其无所失矣言敬慎之至也茅虽至薄之物然用之可甚重以之借荐则爲重慎之道是用之重也人之过于敬慎爲之非难而可以保其安而无过苟能慎【一有思字】斯道推而行之于事其无所失矣本义当大过之时以隂柔居巽下过于畏慎而无咎者也故其象占如此白茅物之洁者【朱子曰借用白茅亦有过慎之意此是大过之初所以其过尚小○节斋蔡氏曰错诸地而又借以茅过于厚也借以初言柔以六言○中溪张氏曰茅柔物也巽爲白○云峯胡氏曰成卦以栋桡爲象三四爻亦取栋象使六爻不出乎栋桡之一说则付天下之事于不可爲然后已故又因爻象而别其义初六以柔承上刚刚易缺折而柔以借之则可无伤如物措诸地可矣而必有以借之借之用茅可矣而必用白茅此戒慎恐惧之过者也故其占无咎】
　　象曰借用白茅柔在下也
　　传以隂柔处卑下之道唯当过于敬慎而已以柔在下爲以茅借物之象敬慎之道也【隆山陈氏曰柔在下上承四刚故有白茅借物之象也】
　　九二枯杨生稊老夫得其女妻无不利【稊徒稽反】
　　传阳之大过比隂则合故二与五皆有生象九二当大过之初得中而居柔与初密比而相与初既切比于二二复无应于上其相与可知是刚过之人而能以中自处用柔相济者也过刚则不能有所爲九三是也得中用柔则能成大过之功九二是也杨者阳气易感之物阳过则枯矣杨枯槁而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能复生稊而无过极之失无所不利也在大过阳爻居隂则善二与四是也二不言吉方言无所不利未遽至吉也稊根也刘琨劝进表云生繁华于枯荑谓枯根也郑易亦作荑字与稊同本义阳过之始而比初隂故其象占如此稊根也荣于下者也荣于下则生于上矣夫虽老而得女妻犹能成生育之功也【云峯胡氏曰巽爲木兑爲泽杨近泽之木故以取象枯杨大过象稊初在下象老夫九象女妻初柔在下象九二阳虽过而下比于隂如枯杨虽过于老稊荣于下则复生于上矣老夫而得女妻虽过以相与终能成生育之功无他以阳从隂过而不过生道也○涑水司马氏曰大过刚已过矣止可济之以柔不可济之以刚也故大过之阳皆以居隂爲吉不以得位爲美○山杨氏曰闻之蜀僧云四爻之刚虽同爲木然或爲杨或爲栋栋负众榱则木之强者也杨爲早凋则木之弱者也此卦本末皆弱二近于本五近于末故均爲木之弱也】
　　象曰老夫女妻过以相与也
　　传老夫之说少女少女之顺老夫其相与过于常分谓九二初六隂阳相与之和过于常也
　　九三栋桡凶
　　传夫居大过之时兴大过之功立大过之事非刚柔得中取于人以自辅则不能也既过于刚强则不能与人同常常之功尚不能独立况大过之事乎以圣人之才虽小事必取于人当天下之大任则可知矣九三以大过之阳复以刚自居而不得中刚过之甚者也以过甚之刚动则违于中和而拂于众心安能当大过之任乎故不胜其任如栋之桡倾败其室是以凶也取栋爲象者以其无辅而不能胜重任也或曰三巽体而应于上岂无用柔之象乎曰言易者贵乎识势之重轻时之变易三居过而用刚巽既终而且变岂复有用柔之义应者谓志相从也三方过刚上能系其志乎本义三四二爻居卦之中栋之象也九三以刚居刚不胜其重故象桡而占凶【云峯胡氏曰屋以栋爲中三视四则在下栋桡于下之象四在上栋隆于上之象然三之桡有二以刚居刚过刚则折一也应上之柔柔不能辅二也○双湖胡氏曰九三以刚居刚本无桡象而本义云不胜其重故桡者非谓九三自不胜其重指初六柔弱故不胜其重耳又以全体观之三四爲栋三在四下亦有倾桡之象彖称栋桡独九三当之其致桡之由者欤○西溪李氏曰下卦上实而下弱下弱则上倾故三居下卦之上而曰栋桡凶言下弱而无助也上卦上弱而下实下实则可载故四居上卦之下而曰栋隆吉言下实而不桡也此二爻当分上下体防】
　　象曰栋桡之凶不可以有辅也
　　传刚强之过则不能取于人人亦不能【一作肯】亲辅之如栋桡折不可支辅也栋当室之中不可加助是不可以有辅也【或问大过栋桡是初上二隂不能胜四阳之重故有此象九三是其重刚不中自不能胜其任亦有此象两义自不同否朱子曰是如此九三又是与上六正应亦皆不好不可以有辅自是过于刚强辅他不得九四栋隆只是隆便不桡乎下○中溪张氏曰杂卦云大过颠也大厦之颠非一木所能支三以刚居刚刚之过者过刚则折故栋桡之凶九三独当之况三与上应上复以柔居柔不胜其重故曰不可以有辅也】
　　九四栋隆吉有它吝
　　传四居近君之位当大过之任者也居柔爲能用柔相济既不过刚则能胜其任如栋之隆起是以吉也隆起【一有兼字】取不下桡之义大过之时非阳刚不能济以刚处柔爲得宜矣若又与初六之隂相应则过也既刚柔得宜而志复应隂是有它也有它则有累于刚虽未至于大害亦可吝也葢大过之时动则过也有它谓更有它志吝爲不足之义谓可少也或曰二比初则无不利四若应初则爲吝何也曰二得中而比于初爲以柔相济之义四与初爲正应志相繋者也九既居四刚柔得宜矣复牵系于隂以害其刚则可吝也【潘氏梦旂曰九四爲大臣之位亦栋象也以刚居柔乃适其平是以隆而吉也然下与初六之小人爲应非惟不足以信用而又益以隂则反过乎柔矣故有它则吝也○徂徕石氏曰四虽与初爲应然上附九五之君不爲初所桡故得栋隆之吉】
　　本义以阳居隂过而不过故其象隆而占吉然下应初六以柔济之则过于柔矣故又戒以有它则吝也【节斋蔡氏曰它谓初也四位高初柔在下不能致桡故曰栋隆吉然与初应或牵于柔亦吝道也故曰有它吝○云峯胡氏曰九四栋隆亦有二义刚而能柔一也三应上是救其末四应初是救其本上六以柔居柔爲隂之极初六以柔居刚犹可以不桡乎下二也葢惟其柔而居刚故二比之则如稊之复生于下四应之则如栋之不桡乎下也】
　　象曰栋隆之吉不桡乎下也
　　传栋隆起则吉不桡曲以就下也谓不下繋于初也【临川呉氏曰下谓初也不桡乎下谓不因下之弱而至于桡也○合沙郑氏曰大过栋桡由本末弱然实以本爲重四居大臣之位而应乎初救其本也救其本于未过之初故栋隆而不桡乎下其下不桡其栋乌得而不隆哉三所居不得位而应乎上救其末也救其末于己过之后故栋桡而不可以有辅则知救过于其末不若救过于其本也】
　　九五枯杨生华老妇得其士夫无咎无誉
　　传九五当大过之时本以中正居尊位然下无应助固不能成大过之功而上比过极之隂其所相济者如枯杨之生华枯杨下生根稊则能复生如大过之阳兴成事功也上生华秀虽有所无益于枯也上六过极之隂老妇也五虽非少比老妇则爲壮矣【一作壮夫一作士夫】于五无所赖也故反称妇得过极之隂得阳之相济不爲无益也以士夫而得老妇虽无罪咎殊非美也故云无咎无誉象复言其可丑也
　　本义九五阳过之极又比过极之隂故其象占皆与二反【蓝田吕氏曰九二在初六之上老于初六故曰女妻女未嫁者也九五在上六之下少于上六故曰士夫士未娶者也○云峯胡氏曰枯杨而稊可以复生枯杨而华速其死也老夫得其女妻犹可生育士夫而有老妇无复生道矣故反称老妇得其士夫谓上六也隂柔过极得阳不爲无益云无咎者隂欲阳非阳之咎也然亦非美矣○厚斋冯氏曰合二五两爻象观之九二枯杨老夫之象也初六生稊女妻之象也则九五当爲杨而今以上六爲枯杨老妇九五反爲生华士夫何也易之意葢以枯象老在阳爻则爲夫在隂爻则爲妇而杨者不拘于隂阳之爻也又曰圣人立象以尽意天下事物之变无不备者老夫之得女妻再娶女之夫也老妇之得士夫妇再嫁而夫未娶也凡人伦之变备见于象矣○兼山郭氏曰老夫女妻刚爲主而柔辅之大过之得也故无不利老妇士夫则柔爲主而刚辅之大过之失也故无誉】
　　象曰枯杨生华何可久也老妇士夫亦可丑也
