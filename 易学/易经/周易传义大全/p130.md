<!-- { "loadSidebar": true } -->
　　传水火既交各得其用为既济时当既济唯虑患害之生故思而豫防使不至于患也自古天下既济而致祸乱者盖不能思虑而豫防也【节斋蔡氏曰思患坎难象豫防离明象○临川吴氏曰时虽既济凡事当虑其后患而为之先备有备则无患思者虑其后也豫者为之于其先也○平庵项氏曰人之用莫大于火而火常生患善济火者莫如水思火之为患而储水以防使水常在火上其力足以胜之则其患亡矣是故君子之道立教设政举事知未流之生患必皆有以防而济之○进斋徐氏曰既济虽非有患之时而患毎生于既济之后君子于此慎思而豫为之防则不至于患矣○白云郭氏曰成汤之危惧成王之小毖皆思患豫防之谓也故卦言终乱象言豫防爻有濡首之厉其义一也○涑水司马氏曰既济未济反覆相承也艰险未济君子以矜慎之志辨物之宜处之以道如是险无不济功无不成事既济矣无所复为则又当思未萌之患而豫防之是以君子能康乂民物而永保安荣也】
　　初九曵其轮濡其尾无咎【曵以制反濡音儒】
　　传初以阳居下上应于四又火体其进之志鋭也然时既济矣进不已则及于悔咎【一作吝】故曵其轮濡其尾乃得无咎轮所以行倒曵之使不进也兽之涉水必揭其尾濡其尾则不能济方既济之初能止其进乃得无咎不知已则至于咎也本义轮在下尾在后初之象也曵轮则车不前濡尾则狐不济既济之初谨戒如是无咎之道占者如是则无咎矣【朱子曰曵轮濡尾是只争些子时是欲到与未到之间不是不欲济是要济而未敢轻济如曹操临敌意思安闲如不欲战老子所谓与兮若冬涉川之象涉则毕竟涉只是畏那寒了未敢便涉○临川吴氏曰既济之初可以济而守正不遽进也如车将济水而曳其轮狐将济水而濡其尾虽不遽济而终可济故无咎○中溪张氏曰舆以轮而行曳其轮则不前不亟行也兽必揭其尾而后济濡其尾则不掉不速济也初以刚居刚而应乎四当济之始勇于上进故以此戒之○隆山李氏曰徐进而不躐等无咎之道也○云峯胡氏曰九刚动之才有轮象初一卦之后有尾象轮所以行此既济之时也而有未济之象谨戒如此盖欲济而未肯轻也故无咎】
　　象曰曳其轮义无咎也
　　传既济之初而能止其进则不至于极其义自无咎也
　　六二妇丧其茀勿逐七日得【丧息浪反茀方弗反】
　　传二以文明中正之徳上应九五刚阳中正之君宜得行其志也然五既得尊位时已既济无复进而有为矣则于在下贤才岂有求用之意故二不得遂其行也自古既济而能用人者鲜矣以唐太宗之用言尚怠于终况其下者乎于斯时也则刚中反为中满坎离乃为相戾矣人能识时知变则可以言易矣二隂也故以妇言茀妇人出门以自蔽者也丧其茀则不可行矣二不为五之求用则不得行如妇之丧茀也然中正之道岂可废也时过则行矣逐者从物也从物则失其素守故戒勿逐自守不失则七日当复得也卦有六位七则变矣七日得谓时变也虽不为上所用中正之道无终废之理不得行于今必行于异时也圣人之【一有为字】劝戒深矣本义二以文明中正之徳上应九五刚阳中正之君宜得行其志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐而自得之戒【中溪张氏曰妇二也茀所以蔽车者妇人出门必有茀自蔽而后行诗云翟茀以朝是也二应在五以五溺于二柔未即应已故有丧茀之象○云峯胡氏曰五虽与二应而不汲汲于求二者处既济之时刚中反为中满故也二欲自行其道不可得矣然五虽不汲汲于二二守中正之道亦不汲汲然逐之数极则必变道穷则必通不然丧但失其在外者逐则自失其在我者矣震六二亦曰七日得皆自二反覆数之歴七数又值二是二之所以为中正者固在也中正可久废哉】
　　象曰七日得以中道也
　　传中正之道虽不为时所用然无终不行之理故丧茀七日当复得谓自守其中异时必行也不失其中则正矣
　　九三髙宗伐鬼方三年克之小人勿用
　　传九三当既济之时以刚居刚用刚之至也既济而用刚如是乃髙宗伐鬼方之事髙宗必商之髙宗天下之事既济而逺伐暴乱也威武可及而以救民为心乃王者之事也唯圣贤之君则可若骋威武忿不服贪土地则残民肆欲也故戒不可用小人小人为之则以贪忿私意也非贪忿则莫肯为也三年克之见其劳惫之甚圣人因九三当既济而用刚发此义以示人为法为戒岂浅见所能及也本义既济之时以刚居刚髙宗伐鬼方之象也三年克之言其久而后克戒占者不可轻动之意小人勿用占法与师上六同【朱子曰髙宗伐鬼方疑是髙宗旧日占得此爻故圣人引之以证此爻之吉凶如箕子之明夷利贞帝乙归妹皆恐是如此○建安丘氏曰鬼方幽逺小国也苍颉篇云鬼逺也三近坎体有鬼方之象离为戈兵有伐之象○东谷郑氏曰九三以刚阳处欲变之位刚阳则过于有为欲变则动而之外内治已济必欲用阳刚以求功于外者故为之戒曰以髙宗之盛而伐鬼方犹三年而后克之其可用小人而启多事之源乎无事之世舍内治而幸邉功者皆小人启之也○云峯胡氏曰三居离明之极上在坎险之外故有髙宗伐鬼方之象或是髙宗伐鬼方尝占得此爻故引之以为象本义以为六爻皆警戒意然则此亦为九三戒也三居离中火性易燥况复以刚居刚圣人唯恐其失之躁动也故曰髙宗之伐鬼方也宜若易然然且三年克之其不如髙宗者可知矣小人勿用用小人则有躁动之失故也三代之兵未尝用一小人用小人是平一乱而生一乱也圣人此意甚防故于初则勉其戒谨于二则戒以勿逐于三则戒以小人勿用盖于既济之时唯欲其持重缓进常如未济之时○中溪张氏曰小人夷狄皆为隂类戎狄之祸逺小人之祸近故作易者于用兵之后必以小人勿用戒之如师之上既济之三是也】
　　象曰三年克之惫也【惫蒲拜反】
　　传言惫以见其事之至难在髙宗为之则可无髙宗之心则贪忿以殃【一作残】民也【或问三年克之惫也以言用兵是不得已之事以髙宗之贤三年而克鬼方亦不胜其惫矣朱子曰言兵不可轻用也○建安丘氏曰三年而后克之则师老财匮其困惫亦已甚矣○临川吴氏曰惫言用力之疲困以见克之之难而用兵非羙事也】
　　六四繻有衣袽终日戒【繻而朱反袽女居反】
　　传四在济卦而水体故取舟为义四近君之位当其任者也当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也不言吉方免于患也既济之时免患则足矣岂复有加也本义既济之时以柔居柔能预备而戒惧者也故其象如此程子曰繻当作濡衣袽所以塞舟之罅漏【朱子曰六四以柔居柔能虑患预防盖是心低小底人便能虑事柔善底人心不粗虑事细宻刚果之人心粗不解如此○中溪张氏曰六四出离入坎此济道将革之时也济道将革则罅漏必生于此四坎体也故取漏舟为戒终日戒者自朝至夕不忘戒备常若坐弊舟而水骤至焉斯可以免覆溺之患○云峯胡氏曰九三以刚居刚易失之躁故以髙宗三年克鬼方之象戒之六四以柔居柔自有能预备而戒惧之象矣譬如乗舟者不可以无繻而忘衣袽亦不可谓衣袽已备遂恝然不知戒水寖至而不知则虽有衣袽不及施矣备患之具不失于寻常而虑患之念又不忘于顷刻此处既济之道也】
　　象曰终日戒有所疑也
　　传终日戒惧常疑患之将至也处既济之时当畏慎如是也【中溪张氏曰人之于事惟其有所疑于心然后能思所以处之此君子所以必思患而豫防之也】
　　九五东隣杀牛不如西隣之禴祭实受其福
　　传五中实孚也二虚中诚也故皆取祭祀为义东隣阳也谓五西隣隂也谓二杀牛盛祭也禴薄祭也盛不如薄者时不同也二五皆有孚诚中正之徳二在济下尚有进也故受福五处济极无所进矣以至诚中正守之尚未至于反耳理无极而终不反者也已至于极虽善处无如之何矣故爻象唯言其时也本义东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也【或问九五爻以言纣虽贵为天子祭祀之盛而不若文王之薄祭却可以福祐盖时之兴衰自是如此朱子曰杨子云云月未望则戴魄于西既望则终魄于东盖十六日月虽缺未多更圆似生明之时毕竟是渐缺去月初虽小于生魄时毕竟是长底时节又问占得此爻则如何曰这当看所值之时如何大意大抵不得便宜○白云郭氏曰祭之盛者非无诚也然以物为主祭之薄者非无物也然以诚为主物过于诚则物胜诚而诚日以衰诚过乎物则诚胜物而诚日以着是也○云峯胡氏曰东阳也谓五西隂也谓二禴夏祭也离为夏本义于爻辞拳拳于时之一字此则曰九五居尊而时已过不如六二在下而始得时也时之过如月已望而将晦之时乎时之始至如月方而将至于望之时也夫文王与纣同此一时也在纣则为已过之时在文王则为未至之时也然福在天地间未尝不以与人非吝于纣而私于文王也文王实有以受之纣自无受之道尔】
　　象曰东隣杀牛不如西隣之时也实受其福吉大来也传五之才徳非不善不如二之时也二在下有进之时故中正而孚则其吉大来所谓受福也吉大来者在既济之时为大来也亨小初吉是也【中溪张氏曰既济之后唯恐过盛以祭言之于斯时也丰不如约故东邻不如西隣牛不如禴盖祭而得其时虽禴之薄实足以受其福而吉之大来可知矣】
　　上六濡其首厉
　　传既济之极固不安而危也又隂柔处之而在险体之上坎为水济亦取水义故言其穷至于濡首危可知也既济之终而小人处之其败壊可立而待也本义既济之极险体之上而以隂柔处之为狐渉水而濡其首之象占者不戒危之道也【隆山李氏曰涉水而至于濡尾不害其为济也首亦濡则溺矣故厉○诚斋杨氏曰上六以柔懦之资懐亢满之志居治安之极如已济大川自谓没世无风涛之虞矣不知济其一又遇其一求载而无宿舟求涉而无善防褰裳冯河濡至于首则溺其身可知矣○中溪张氏曰初九濡其尾而无咎者以既济之初则吉也上六濡其首而厉者以既济之终止则乱也○冯氏去非曰首在前尾在后则既未济之六爻象皆横观也皆有坎水故首尾皆濡以见凡事之欲济者身在其中乃可济也首尾皆濡则身在其中矣又曰既济险乃在前未济乃出乎险者也而卦义相反盖以水火相济不相济为象也然险终在前故既济终厉终出乎险故未济终孚应易穷则变之义】
　　象曰濡其首厉何可久也
　　传既济之穷危至于濡首其能长久乎【或问既济上三爻皆渐渐不好去盖出明而入险四有衣袽之象而曰有所疑也便是不羙底端倪自此已露五杀牛则太自过盛上濡首则极而乱矣不知如何朱子曰然时运到那时都过了康节所谓饮酒酩酊开花离披时节所以有这様不好底意思出来○建安丘氏曰既济合离坎成卦坎在外无险矣故为既济合六爻言之内三爻离明也初言曵轮无咎二言丧茀勿逐三有伐鬼方而克之象此已济之事也外三爻坎险也在四则有衣袽之戒五则叹东隣杀牛不如西隣之时而上又有濡首厉何可久之训则既济为未济矣】
　　【坎下离上】
