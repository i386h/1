<!-- { "loadSidebar": true } -->
　　传六以隂柔居卑巽而不中处最下而承刚过于卑巽者也隂柔之人卑巽太过则志意恐畏而不安或进或退不知所従其所利在武人之贞若能用武人刚贞之志则为宜也勉为刚贞则无过卑恐畏之失矣本义初以隂居下为巽之主卑巽之过故为进退不果之象若以武人之贞处之则有以济其所不及而得所宜矣【节斋蔡氏曰进退巽柔不决也利武人之贞断决也位刚故有此象○云峯胡氏曰巽为进退为不果初处重巽之下性柔进退不能决唯临事如武人之贞斯无进退之疑矣此与履六三皆以隂居阳故皆称武人此以隂居下卦之下武人之贞勉之之辞也履之三以隂居下卦之上武人为于大君危之之辞也故小象于此曰志治于彼曰志刚】
　　象曰进退志疑也利武人之贞志治也
　　传进退不知所安者其志疑惧也利用武人之刚贞以立其志则其志治也治谓修立也【临川吴氏曰进退者志之疑能如武人之刚强则志治矣○建安丘氏曰初六不武甚矣能以其刚烈不屈之气而矫其巽懦不立之志然后得其正而向之志疑者转而志治也苟过于强悍不得其正则其志乱矣何治之有】
　　九二巽在牀下用史巫纷若吉无咎
　　传二居巽时以阳处隂而在下过于巽者也牀人之所安巽在牀下是过于巽过所安矣人之过于卑巽非恐怯则谄説皆非正也二实刚中虽巽体而居柔为过于巽非有邪心也恭巽之过虽非正礼可以逺耻辱絶怨咎亦吉道也史巫者通诚意于神明者也纷若多也苟至诚安于谦巽能使通其诚意者多则吉而无咎谓其诚足以动人也人不察其诚意则以过巽为谄矣本义二以阳处隂而居下有不安之意然当巽之时不厌其卑而二又居中不至已甚故其占为能过于巽而丁宁烦悉其辞以自道达则可以吉而无咎亦竭诚意以祭祀之吉占也【朱子曰九二得中所以过于巽为善用史巫纷若吉看来是个尽诚以祭祀之吉占○建安丘氏曰牀下初也古者尊上坐于牀卑者拜跪于牀下牀下卑者之所处也二以阳居隂失位不安乃欲巽柔而处卑巽在牀下之象也○厚斋冯氏曰周官史掌卜筮巫掌祓禳卜筮所以占其吉凶祓禳所以除其烖害○潘氏曰以阳处隂过于巽也故九二上九皆有牀下之象然上九丧其资斧九二可用于史巫二得中而上失中也○云峯胡氏曰牀所安也剥牀在隂爻言之是以隂剥阳使阳不能安巽在牀下在隂爻言之是以阳处隂阳不能自安巽之过者每失之不诚史职卜筮巫职祷祠丁宁烦悉其辞以自道达于鬼神虽巽之过而诚者也如是则吉无咎】
　　象曰纷若之吉得中也
　　传二以居柔在下为过巽之象而能使通其诚意者众多纷然由得中也阳居中为中实之象中既诚实则【一无则字】人自当信之以诚意则非谄畏也所以吉而无咎【中溪张氏曰他事过巽非所宜唯用史巫纷然其多则可以导达其诚意于神明人能以事神之礼而事上则吉而无咎葢以九二得乎中道故也】
　　九三频巽吝
　　传三以阳处刚不得其中又在下体之上以刚亢之质而居巽顺之时非能巽者勉而为之故屡失也居巽之时处下而上临之以巽又四以柔巽相亲所乗者刚而上复有重刚虽欲不巽得乎故频失而频巽是可吝也本义过刚不中居下之上非能巽者勉为屡失吝之道也故其象占如此【朱子曰九三频巽不比频复复是好事所以频复为无咎巽不是甚好底事九三别无伎俩只管今日巽了明日又巽自是可吝○童溪王氏曰九三居两巽之间一巽既尽一巽复来故曰频巽夫谓之频巽则频失可知盖九三以刚处刚卑巽之志不出于自然而勉为之是可吝也○云峯胡氏曰复六三频复厉巽九三频巽吝圣人不重无过重改过屡失屡复复在失后故无咎三之刚非能巽者屡巽屡失失在巽后故吝】
　　象曰频巽之吝志穷也
　　传三之才质本非能巽而上临之以巽承重刚而履刚势不得行其志故频失而频巽是其志穷困可吝之甚也【童溪王氏曰前倨后恭动而易穷岂其志欤故曰志穷也】
　　六四悔亡田获三品
　　传隂柔无援而承乗皆刚宜有悔也而四以隂居隂得巽之正在上体之下居上而能下也居上之下巽于上也以巽临下巽于下也善处如此故得悔亡所以得悔亡以如田之获三品也田获三品及于上下也田猎之获分三品一为干豆一供宾客与充庖一颁徒御四能巽于上下之阳如田之获三品谓遍及上下也四之地本有悔以处之至善故悔【一无悔字】亡而复有功天下之事苟善处则悔或可以为功也本义隂柔无应承乗皆刚宜有悔也而以隂居隂处上之下故得悔亡而又为卜田之吉占也三品者一为干豆一为宾客一以充庖【朱子曰田获三品伊川主张作巽于上下説説得较牵强○卜田之吉占特于巽之六三言之此等处有可解者有不可解者只得虚心玩味阙其所疑不可强穿凿也○双湖胡氏曰王制天子诸侯无事则歳三田一为干豆二为宾客三为充君之庖谷梁传注干豆谓腊之以为祭祀豆实也○庐陵李氏曰诗车攻注自左膘达右髃为上杀达右耳本为中杀左髀达右防为下杀此又三品也面伤剪毛不成禽皆不献一举而获三品此又田狩最吉之占○云峯胡氏曰三得阳之正而吝四得隂之正而悔亡何也三刚而不中非能巽以入者四得隂柔之正且以巽而入于二阳之中故非特悔亡且用有获焉田武事也初利武人之贞四之田获田武而有功者也下三爻有贵贱之等故曰三品或曰三阳刚在下体之上干豆象初与己配宾客象二应五充君庖之象】
　　象曰田获三品有功也
　　传巽于上下如田之获三品而遍及上下成巽之功也【中溪张氏曰搜田而获其三品获禽之多故曰有功】
　　九五贞吉悔亡无不利无初有终先庚三日后庚三日吉【先西荐反后胡豆反】
　　传五居尊位为巽之主命令之所出也处得中正尽巽之善然巽者柔顺之道所利在贞非五之不足在巽当戒也既贞则吉而悔亡无所不利贞正中也处巽出令皆以中正为吉柔巽而不贞则有悔安能无所不利也命令之出有所变更也无初始未善也有终更之使善也若己善则何用命也何用更也先庚三日后庚三日吉出命更改【一作故】之道当如是也甲者事之端也庚者变更之始也十干戊己为中过中则变故谓之庚事之改更当原始要终如先甲后甲之义如是则吉也解在蛊卦本义九五刚健中正而居巽体故有悔以有贞而吉也故得亡其悔而无不利有悔是无初也亡之是有终也庚更也事之变也先庚三日丁也后庚三日癸也丁所以丁宁于其变之前癸所以揆度于其变之后有所变更而得此占者如是则吉也【朱子曰九五先庚三日后庚三日不知是如何看来又似设此为卜日之占模样蛊之先甲三日是辛后甲三日是丁此卦先庚三日亦是丁后庚三日是癸据丁与辛皆是古人祭祀之日但癸日不见用处○无初有终也彷佛是伊川説始未善是无初更之而善是有终自贞吉悔亡以下都是这一个意思一如坤卦先迷后得以下都只是一个意思○先庚后庚是说后更变了底一截○建安丘氏曰九五以刚健居中正之位出令之主也夫命出于上则下无不従能贞而吉则其悔可亡且无所徃而不利矣中命以后巽为用故曰无初有终○中溪张氏曰蛊言先后甲而曰终则有始巽言先后庚而曰无初有终何耶葢甲者十干之首事之端也故谓之终则有始庚者十干之过中事之当更者也故谓之无初有终况巽九五乃蛊六五之变蛊者事之壊也以造事言之故取诸甲巽者事之权也以更事言之故取诸庚易于甲庚皆曰先后三日者葢圣人谨其始终之意也○云峯胡氏曰文王发先天于彖故取先天艮巽前后三卦其方为甲周公发后天于爻故取后天艮巽前后三卦其方为庚巽体本无艮九五变则为巽下艮上之蛊故特于此爻发之先庚后庚申命以防蛊也与先甲后甲又自相贯】
　　象曰九五之吉位正中也
　　传九五之吉以处正中也得正中之道则吉而其悔亡也正中谓不过无不及【一作无过不及】正得其中也处柔巽与出命令唯得中为善失中则悔也
　　上九巽在牀下丧其资斧贞凶
　　传牀人所安也在牀下过所安之义也九居巽之极过于巽者【一无者字】也资所有也斧以断也阳刚本有断以过巽而失其刚断失其所有丧资斧也居上而过巽至于自失在正道为凶也本义巽在牀下过于巽者也丧其资斧失所以断也如是则虽贞亦凶矣居巽之极失其阳刚之徳故其象占如此【诚斋杨氏曰上九位极人臣身极崇髙爱其富贵权势而患失之心生故必极其巽顺阿谀以保其所有不知顺愈过身愈危小则丧资用大则丧权势虽正亦凶况不正乎○白云郭氏曰九二有为之臣也以巽用刚者也上者巽之极也巽极不知变而欲同九二之道则其过也甚矣○云峯胡氏曰牀下亦以阳居隂不安之象旅九四以刚居柔曰得其资斧巽上九以刚居柔而反丧其资斧何也旅贵于用柔故以刚居柔者得之巽戒乎过柔故巽极以刚居柔者失之或曰离为戈兵旅九四本离故得资斧巽上九在互离之外故丧资斧】
　　象曰巽在牀下上穷也丧其资斧正乎凶也
　　传巽在牀下过于巽也处卦之上巽至于穷极也居上而过极于巽至于自失得为正乎乃凶道也巽本善行故疑之曰得为正乎复断之曰乃凶也本义正乎凶言必凶【云峯胡氏曰程传谓正乎疑辞凶也必辞本义以为必凶葢大壮之初曰其孚穷言必穷此曰正乎凶言必凶○黄氏曰巽以初与四为主初进退四有获何也初在下卦伏亦甚焉四在上卦巽其矣凡巽不欲过二中吉五中正吉三过中故吝上穷巽故凶也○建安丘氏曰巽顺也以一隂而顺乎上之二阳也在卦以二柔为巽主初柔居刚未安于巽故有进退之疑四柔居柔巽其安矣故有功三与五皆以刚居刚而五得中故五吉而三吝二与上皆以刚居柔而二得中故二吉而上凶大扺巽之为卦以居中得位为善二得中而失位三四得位而失中初上则位与中俱失皆不能尽巽之道也唯以九居五位乎中正此所以贞吉而为申命之主欤】
　　【兑下兑上】
　　传兑序卦巽者入也入而后説之故受之以兑兑者说也物相入则相说相说则相入兑所以次巽也
　　兑亨利贞【兑徒外反】
　　传兑说也说致亨之道也能説于物物莫不説而与之足以致亨然为说之道利于贞正非道求说则为邪谄而有悔咎【一作吝】故戒利贞也本义兑説也一隂进乎二阳之上喜之见乎外也其象为泽取其说万物又取坎水而塞其下流之象卦体刚中而柔外刚中故説而亨柔外故利于贞盖説有亨道而其妄説不可以不戒故其占如此又柔外故为説亨刚中故利于贞亦一义也【朱子曰川壅为泽坎为川兑为泽泽是水不流底坎下一画闭合时便成兑卦便是川壅为泽之象○隆山李氏曰以阳下隂隂阳相説故曰兑亨亦犹咸之所以为亨也○汉上朱氏曰二五刚中而五又正乃戒以利贞在二三四不正则陷于邪谄悔吝将生○建安丘氏曰尝攷三女之卦圣人多以贞戒之离曰利贞亨巽曰利贞兑曰亨利贞皆以正言也三男之卦则不言贞震曰亨坎曰心亨艮曰艮其背而已葢隂柔之质多病于不正而阳刚之体为能有立也○云峯胡氏曰卦辞与咸同咸以艮阳下兑隂则相感感则亨矣而相感易失于不正兑以二阳下一隂则相説説则亨矣而相説亦易流于不正利贞者戒辞也三男之卦不言利贞刚固贞也故咸取无心之感兑取不言之説】
