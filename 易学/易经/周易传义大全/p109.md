<!-- { "loadSidebar": true } -->
　　传木上有火以木防火也亨饪之象故为鼎君子观鼎之象以正位凝命鼎者法象之器其形端正其体安重取其端正之象则以正其位谓正其所居之位君子所处必正其小至于席不正不坐毋跛毋倚取其安重之象则以凝其命令安重其命令也凝聚止之义谓安重也今世俗有凝然之语以命令而言耳凡动为皆当安重也【朱子曰正位凝命恐伊川説得未然此言人君临朝也须端庄安重一似那鼎相似安在这里不动然后可以凝住天之命如所谓协于上下以承天休○童溪王氏曰夫鼎之为器也其形端正其体镇重其用日新故鼎之奠于此也而木上之火亦凝然于此而后烹饪之功见焉君子之观此象也则亦正其位而已矣其位既正其命令遂于此而凝焉如木火之凝然于鼎也则造化之功亦于此见矣盖木火相资以成造化有凝命之象凝聚也中庸曰苟不至徳至道不凝焉予亦曰苟不木火鼎之用不凝焉然则鼎之用不凝则鼎也者无用之器也君子之命不凝则位也者亦岂非无用之器乎】
　　本义鼎重器也故有正位凝命之意凝犹至道不凝之凝传所谓协于上下以承天休者也【平庵项氏曰鼎之木上有火犹井之木上有水非井鼎本形特象之耳草木皆具水火之气其生也水气升于上水至木杪则为滋液象井泉之上出也其成也火气见于上火至木杪则为华实象鼎气之上蒸也君子观井象则当务民于下以丰其液观鼎象则当恭己于上以凝其气存神以息气人所以凝寿命中心无为以守至正君所以凝天命火之光虽在木上而其命必藏于木木尽则火亾矣正位象离离为听政之位凝命象防防为命○东谷郑氏曰革以改命鼎以凝命知革而不知鼎则天下之乱滋矣○建安丘氏曰革者变也圣人于革凡四言改命而受革以鼎鼎象又以凝命言之葢凝其已改之命也以鼎继革所以示变革之后当端重以守之其旨微矣○云峯胡氏曰释者皆以命为命令本义独以为天命鼎之器正然后可凝其所受之实君之位正然后可凝其所受之命正者端庄安重之谓也】
　　初六鼎颠趾利出否得妾以其子无咎【出尺逐反又如字否音鄙】传六在鼎下趾之象也上应于四趾而向上颠之象也鼎覆则趾颠趾颠则覆其实矣非顺道也然有当颠之时谓倾出败恶以致洁取新则可也故颠趾利在于出否否恶也四近君大臣之位初在下之人而相应乃上求于下下从其上也上能用下之善下能辅上之为可以成事功乃善道如鼎之颠趾有当颠之时未为悖理也得妾以其子无咎六隂而卑故为妾得妾谓得其人也若得良妾则能辅助其主使无过咎也子主也以其子致其主于无咎也六隂居下而卑防从阳妾之象也以六上应四为颠趾而此义初六本无才徳可取故云得妾言得其人则如是也本义居鼎之下鼎趾之象也上应九四则颠矣然当卦初鼎未有实而旧有否恶之积焉因其颠而出之则为利矣得妾而因得其子亦由是也此爻之象如此而其占无咎葢因败以为功因贱以致贵也【或问鼎颠趾利出否无咎据此爻是凡事须用与他翻转了却能致利朱子曰不然只是偶然如此此本是不好底爻却因祸致福所谓不幸中之幸葢鼎颠趾本是不好却因颠仆而倾出鼎中恶秽之物所以反得利而无咎非是故意欲翻转鼎趾而求利也得妾以其子得妾是无要其重却在以其子处颠趾利出否伊川説是得妾以其子无咎彼谓子为王公在防之称者恐不然○临川呉氏曰否不善之物谓鼎中之秽恶也当鼎之初未实牲体正当洗濯之时颠其趾以倾出其秽恶故趾虽颠而于出否则为利也○双湖胡氏曰初位之刚六爻之柔以初得六得妾之象也爻不正故称妾下防伏震长子之象也主器有人无咎之道也○云峯胡氏曰此爻象中取象颠趾非利出否则为利得妾未为重有子则可重矣隂柔在下于鼎为趾象于人则又为妾象鼎偶颠趾而有出否之利是因败以为功也又因得妾而遂有得子之庆是因贱以致贵也天下事固自有偶如此者非可有心以致之也○西溪李氏曰全体一鼎分上下体为二鼎上体之鼎有两耳而无足故九四之鼎折足下体之鼎有足而无耳故九三之鼎耳革六爻皆取鼎象故曰鼎象也】
　　象曰鼎颠趾未悖也
　　传鼎覆而趾颠悖道也然非必为悖者葢有倾出否恶之时也
　　利出否以从贵也
　　传去过而纳新泻恶而受美从贵之义也应于四上从于贵者也本义鼎而颠趾悖道也而因可出否以从贵则未为悖也从贵谓应四亦为取新之意【建安丘氏曰鼎而颠倒其趾似悖理矣然物忌颠覆惟鼎则以颠覆而除恶故亦未为悖也○白云郭氏曰从贵者否为贱而洁新为贵也】
　　九二鼎有实我仇有疾不我能卽吉
　　传二以刚实居中鼎中有实之象鼎之有实上出则为用二阳刚有济用之才与五相应上从六五之君则得正而其道可亨然与初密比隂从阳者也九二居中而应中不至失正己虽自守彼必相求故戒能逺之使不来即我则吉也仇对也隂阳相对之物谓初也相从则非正而害义是有疾也二当以正自守使之不能来就己人能自守以正则不正不能【一有以字】就之矣所以吉也本义以刚居中鼎有实之象也我仇谓初隂阳相求而非正则相陷于恶而为仇矣二能以刚中自守则初虽近不能以就之矣是以其象如此而其占为如是则吉也【进斋徐氏曰怨耦曰仇不善之匹也谓二五为正应而密比初柔隂阳相匹而非正是初为我仇也卽就也初自颠趾有疾也不能就二是我仇有疾不我能卽也故吉○云峯胡氏曰鼎诸爻与井相似井以阳刚为泉鼎以阳刚为实井九二有泉象下比初六则有射鲋之象鼎九二有实象下比初六则有我仇之象井初为泥二视之为鲋鼎初为否二视之为疾皆隂恶之象也井二无应故其功终不上行鼎二有应而能以刚中自守故初虽近不能就之而吉】
　　象曰鼎有实慎所之也
　　传鼎之有实乃人之有才业也当慎所趍向不慎所往则亦陷于非义二能不防于初而上从六五之正应乃是慎所之也【雷氏曰慎所之者物各有量可中不可过不自知止犹往求之则至倾覆而丧所有矣】
　　我仇有疾终无尤也
　　传我仇有疾举上文也我仇对己者谓初也初比己而非正是有疾也既自守以正则彼不能即我所以终无过尤也本义有实而不慎【一作谨】其所往则为仇所卽而陷于恶矣
　　九三鼎耳革其行塞雉膏不食方雨亏悔终吉【行下孟反塞悉则反】
　　传鼎耳六五也为鼎之主三以阳居防之上刚而能防其才足以济务然与五非应而不同五中而非正三正而非中不同也未得于君者也不得于君则其道何由而行革变革为【一作谓】异也三与五异而不合也其行塞不能亨也不合于君则不得其任无以施其用膏甘美之物象禄位雉指五也有文明之徳故谓之雉三有才用而不得六五之禄位是不得雉膏食之也君子蕴其徳久而必彰守其道其终必亨五有聪明之象而三终上进之物隂阳交畅则雨方雨且将雨也言五与三方将和合亏悔终吉【一无此二字】谓不足之悔【一再有不足之悔字】终当获吉也三懐才而不偶故有不足之悔然其有阳刚之徳上聪明而下防正终必相得故吉也三虽不中以防体故无过刚之失若过刚则岂能终吉【林氏栗曰上无正应而承乗皆刚故有行塞之象○兼山郭氏曰凡物之行以足独鼎待故以耳耳革则行塞矣○进斋徐氏曰雉离象膏爻柔象谓六五亦以鼎实取象三以阳刚之才而居防之上其才足以有济而于六五无相遇之道有革异之情故其行则不通于雉膏则不食犹人有才徳而不为时用不得君之禄而食之也方雨亏悔终吉雨隂阳和合而成方雨且将雨也亏失也三懐才不遇有不足之悔然五有聪明之徳三终上进之物方将和合而相得始虽有不足之悔而终获相遇之吉也】
　　本义以阳居鼎腹之中本有美实者也然以过刚失中越五应上又居下之极为变革之时故为鼎耳方革而不可举移虽承上卦文明之腴有雉膏之美而不得以为人之食然以阳居阳为得其正苟能自守则隂阳将和而失其悔矣占者如是则初虽不利而终得吉也【或问鼎耳革是如何朱子曰他与五不相应五是鼎耳鼎无耳则移动不得革是换变之义他在上下之闲与五不相当是鼎耳变革了不可举移虽有雉膏而不食此是阳爻隂阳终必和故有方雨之吉○息斋余氏曰鼎九三越五应上故为耳革而行塞然三五同功亦有相合之理故曰方雨亏悔○云峯胡氏曰井鼎九三皆居下而未为时用井三如清洁之泉而不见食鼎三如鼎中有雉膏而不得以为人食然君子能为可食不能使人必食六五鼎耳三与五不相遇如鼎耳方变革而不可举移故其行不通然五文明之主三上承文明之腴必以刚正自守五终当求之方且如隂阳和而为雨始虽有不遇之悔终当有相遇之吉井三所谓王明竝受其福者亦犹是也】
　　象曰鼎耳革失其义也
　　传始与鼎耳革异者失其相求之义也与五非应失求合之道也不中非同志之象也是以其行塞而不通然上明而下才终必和合故方雨而吉也【进斋徐氏曰君臣以义合志也鼎耳革其行塞雉膏不食则于义乖矣故曰失其义也】
　　九四鼎折足覆公餗其形渥凶【折之舌反餗送鹿反形一作刑渥一作剭音屋】传四大臣之位任天下之事者也天下之事岂一人所能独任必当求天下之贤智与之叶力得其人则天下之治可不劳而致也用非其人则败国家之事贻天下之患四下应于初初隂柔小人不可用者也而四用之其不胜任而败事犹鼎之折足也鼎折足则倾覆公上之餗餗鼎实也居大臣之位当天下之任而所用非人至于覆败乃不胜其任可羞愧之甚也其形渥谓赧汗也其凶可知系辞曰徳薄而位尊知小而谋大力小而任重鲜不及矣言不胜其任也蔽于所私徳薄知小也【节斋蔡氏曰足初也餗鼎实也下应乎初初趾方颠故有折足之象足折则鼎覆而失其实矣○融堂钱氏曰四近君不中不正下亦以不中不正应之民心乖离我所赖以立者拨矣是鼎折足覆公餗也公餗不可只作饮食看倾败天禄颠危宗社此正欺君罔上不实之明验矣○建安丘氏曰鼎本以烹饪而致用今乃至于折足而覆餗则享上帝养圣贤之具皆废矣宜其凶也四处大臣之位以刚居柔下复应柔力小不能任重且所用非人无以自辅卒至败人天下国家之事而负君上之所托亦何异乎鼎之折足而覆餗也】
