<!-- { "loadSidebar": true } -->
　　传上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不详明极则过察而多疑上九有六三之正应实不孤而其才性如此自睽孤也如人虽有亲党而多自疑猜妄生乖离虽处骨肉亲党之间而常孤独也上之与三虽为正应然居睽极无所不疑其见三如豕之汚秽而又背负泥涂见其可恶之甚也既恶之甚则猜成其罪恶如见载鬼满一车也鬼本无形而见载之一车言其以无为有妄之极也物理极而必反以近明之如人适东东极矣动则西也如升髙髙极矣动则下也既极则动而必反也上之睽乖既极三之所处者正理大凡失道既极则必反正理故上于三始疑而终必合也先张之弧始疑恶而欲射之也疑之者妄也妄安能常故终必复于正三实无恶故后说弧而弗射睽极而反故与三非复为寇雠乃婚媾也此匪寇婚媾之语与他【一作屯】卦同而义则殊也隂阳交而和畅则为雨上于三始疑而睽睽极则不疑而合阴阳合而益和则为雨故云往遇雨则吉往者自此以往也谓既合而益和则吉也【程子曰睽之上九离也离之为德在诸卦莫不以为明独于睽便变为恶以阳在上则为亢以刚在上则为狠以明在上变而为察以狠以察所以为睽之极也故曰见豕负涂载鬼一车皆自任已察之所致然往而遇雨则吉遇雨者睽解也睽解有二义一是物极则必反故睽极则必通若睽极不通却终于睽而已二是所以能解睽者却是用明之功也】
　　本义睽孤谓六三为二阳所制而已以刚处明极睽极之地又自猜狠而乖离也见豕负涂见其汚也载鬼一车以无为有也张弧欲射之也説弧疑稍释也匪寇婚媾知其非寇而实亲也往遇雨则吉疑尽释而睽合也上九之与六三先睽后合故其象占如此【朱子曰载鬼一车等语所以差异者为他这般事是差异底事所以却把世间差异底明之世间自有这般差异底事　小畜之上九曰既雨既处睽之上九曰往遇雨则吉者畜极则通睽极则和阴阳之气至是而方畅也○建安丘氏曰上本与三应不孤也睽极而疑生不孤而以为孤故亦曰睽孤豕鬼皆指三也上睽疑而未敢亲近乎三如见豕背之负泥涂疑其汚我也又如载鬼满于一车之中疑其祟我也豕犹有之鬼则妄矣始焉致疑则张弧终焉释疑则説弧知其非为寇讐乃我之婚媾也自此以往上与三合阴阳和畅遇雨则吉向之疑心群起者至此尽冰释而亡矣○开封耿氏曰凡物之情信然后合合则愈信疑然后睽睽则愈疑○云峰胡氏曰上与三取象相应三在二之上见二有舆曵之象故上见二载三有载鬼一车之象三在四之下见四有牛掣之象故上见三负四有豕负涂之象木为弧本取睽象匪寇婚媾凡三出程传解此独与本义同疑者小人之道圣人无疑也睽成卦本自二女小人之象明矣故上九极言其疑四与上皆言睽孤者四无应故孤上有应而自猜狠以至于孤也三之见二四或曵或掣疑也上见二四之于三或载或负亦疑也三疑而见上犹以为人之有伤也上疑而见三则以为豕且以为鬼矣始疑为豕理或有之及其甚也无是理而以为有矣见其为豕为鬼而张之弧疑也后説之弧疑渐亡矣匪寇婚媾往遇雨则吉至是则疑尽亡而睽可合矣凡易之道卦吉者必于诸爻戒之卦不吉者必于诸爻反之睽初与四二与五三与上皆先睽后合而三上之睽尤甚故其辞亦险怪之甚中心疑者其辞枝此之谓乎】
　　象曰遇雨之吉羣疑亡也
　　传雨者阴阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则皆亡也【一作则疑皆亡矣○朱子曰孔子不説象如见豕负涂载鬼一车之类只説羣疑亡也便见得上面许多皆是狐惑可疑之事而已到后人解説多牵强○双湖胡氏曰夫子读易象已了然于未赞之先及其赞易则以一二字防掇过虽不説象而义理自着然其为象固已备具于説卦中矣○或问睽卦无正应而同德相应者何朱子曰无正应所以为睽当睽之时当合者既离其离者却合也○问睽卦本不好爻中所取却好如六五对九二处非其位九四对初九本非相应都成好爻不知何故曰易之取爻多为占者而言占法取变爻便是到此处变了所以困卦虽是不好然其间利用祭祀之属却多好问此正与见羣龙无首吉利永贞一般曰然却是变了故如此○节斋蔡氏曰睽乖之时疑而难合然在柔为尤疑二与五应而五柔故必待噬肤而二遇巷也三与上应而三柔故必待其天且劓而上遇雨也独初与四皆刚故其相遇有不待刑者然初有丧马勿逐见恶人之戒葢居睽之初而四非正应故初宜援其接之之道而四乃交孚也○缙云冯氏曰内卦皆睽而有所待外卦皆反而有所应初丧马勿逐至四遇元夫而初四合矣二委曲以求遇至五往何咎而三五合矣三舆曵牛掣至上遇雨而三上合矣天下之理固不能乆合亦未有终睽也○隆山李氏曰睽之为卦初观其象疑若不可一矣而六爻之辞或遇主于巷或遇元夫而交孚或往遇雨而终吉其始之睽者要之终皆有遇其所以不至合天下乖违之情而使之不至于终穷而无所归者乎】
　　【艮下坎上】
　　传蹇序卦睽者乖也乖必有难故受之以蹇蹇者难也睽乖之时必有蹇难蹇所以次睽也蹇险阻之义故为蹇难为卦坎上艮下坎险也艮止也险在前而止不能进也前有险陷后有峻阻故为蹇也【程子曰蹇便是处蹇之道困便是处困之道道无时不可行○隆山李氏曰震坎艮相遇为蹇解而坎常在焉二卦皆以坎为义艮下坎上则是止乎险中故为蹇坎上震下则是动而出乎险中故为解命名大率以出险与不出险为义也又曰坎配诸卦凡十有四大半皆险难之谓其间遇难而不救者无如困遇难而不行者莫如蹇葢困则有泽而无水之象蹇则具天下山川之至险】
　　蹇利西南不利东北利见大人贞吉
　　传西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人则能济天下之难故利见大人也济难者必以大正之道而坚固其守故贞则吉也凡处难者必在乎【一无乎字】守贞正【一无正字】设使难不解不失正德是以吉也若遇难而不能固其守入于邪滥虽使苟免亦恶德也知义命者不为也本义蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不宜走险又卦自小过而来阳进则往居五而得中退则入于艮而不进故其占曰利西南而不利东北当蹇之时必见大人然后可以济难又必守正然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉葢见险者贵于能止而又不可终于止处险者利于进而不可失其正也【朱子曰艮下坎上其卦为蹇蹇难也西南阴方平易之地东北阳方险阻之处当蹇之时利趍平易而不利于阻险又利见大人以济蹇而守正则吉故筮得此卦其占如此○蹇利西南是説坤卦分晓但不知从何插入这坤卦来此须是个变例圣人到这里看见得有个做坤底道理大率阳卦多自阴来阴卦多是阳来震是坤第一画变坎是第二画变艮是第三画变易之取象不曽确定了他据卦体艮下坎上无坤而系辞言地者往往只取坎中爻变变则为坤矣沈存中论五姓自古无之后人既如此呼唤即便有义可推○进斋徐氏曰卦合艮坎而为蹇坎北方也艮东北方也而乃利西南不利东北何耶葢处蹇难之时当适他方所以利于坤西南之平易也不宜止于危险之地所以不利于坎艮东北之险阻也大人指九五也当蹇厄之时利见大德之人以济大蹇之难难由正济故曰贞吉处难失正其能吉乎○双湖胡氏曰后天八卦方位艮坎东北卦与西南坤离卦为对艮坎合为蹇故不利东北则坤离合为晋是为利西南矣是以蹇为难而晋为进也蹇卦无西南文王姑即东北对方言之不必卦内有取于西南也况二阳尽变而之坤则亦有离东北而就西南之象乎艮坎成蹇卦体虽为不利而九五以刚健中正君于上六二以柔顺中正臣于下二五互离目为见又有人臣利见大人之象焉大人谓五见谓二二五刚柔皆正故吉又睽尽变为蹇睽取目有所见象重离在前也蹇取足不能进象重坎在前也名义甚巧○云峰胡氏曰屯困蹇同为难入屯之初为难方微而未深困之为难絶援而难救蹇之为难遇险而不进葢前有水之陷后有山之阻足不能进行之难也坤西南艮东北坤言西南得朋是矣又言东北丧朋取艮与坤对也蹇下艮言不利东北是矣又言利西南取坤与艮对也葢以对待言则此为得彼为丧此为不利知彼为利蹇难之时去难为利处蹇不可无其人故以见五为利处蹇不可无其道故以蹇难而不失其正者为吉】
　　彖曰蹇难也险在前也【难乃旦反】
　　传蹇难也蹇之为难如干之为健若易之为难则义有未足【一作尽】蹇有险阻之义屯亦难也困亦难也同为难而义则异屯者始难而未得通困者力之穷蹇乃险阻艰难之义各不同也险在前也坎险在前下止而不得进故为蹇
　　见险而能止知矣哉【知音智】
　　传以卦才言处蹇之道也上险而下止见险而能止也犯险而进则有悔咎【一作吝】故美其能止为知也方蹇难之时唯能止为善故诸爻除五与二外皆以往为失来为得也本义以卦德释卦名义而赞其美【中溪张氏曰蹇之所以为难者以其险之在前也见坎险之难而明艮止之义非智者孰能识之○丹阳都氏曰险在下可行而乃止焉非知险者也此卦所以为蒙有不明之义险在前知其不可进而止焉可谓知险矣此卦所以为蹇而蹇则知者之事所以反乎蒙也○云峰胡氏曰蹇上下体易则为蒙蒙曰险而止止于外也蹇曰见险而止止于内也内险莫能安外止莫能进所以为蒙见外之险而内能止所以为知知者蒙之反也】
　　蹇利西南往得中也不利东北其道穷也
　　传蹇之时利于处平易西南坤方为顺易东北艮方为险阻九上居五而得中正之位是往而得平易之地故为利也五居坎险之中而谓之平易者葢卦本坤由五往而成坎故但取往而得中不取成坎之义也方蹇而又止危险之地则蹇益甚矣故不利东北其道穷也谓蹇之极也【中溪张氏曰往得中指五也夫以干刚之才由四而往居坤之五以为坎位得其中将出坎而为坤此西南所以利也其道穷指三也三为艮体之主止而不进则常在险中其道穷矣此东北之所以不利也○童溪王氏曰五实坎体而谓之利西南者葢坎体本坤九往居中而成坎夫九以刚明之才而往处坤之中位非利西南往得中之义乎若不知西南之为利而反其所诣焉则有所不利矣故易于此指其所之而避其所忌而以利不利明告之】
　　利见大人往有功也当位贞吉以正邦也
　　传蹇难之时非圣贤【一有大人字】不能济天下之蹇故利于见大人也大人当位则成济蹇之功矣往而有功也能济天下之蹇者唯大正之道夫子又取卦才而言蹇之诸爻除初外余皆当正位故为贞正而吉也初六虽以隂居阳而处下亦阴之正也以如【一作如字】此正道正其邦可以济于蹇矣【童溪王氏曰利见大人往有功也此六二往应九五而有济蹇之功也○中溪张氏曰二五各当阴阳之位故得正而吉可以正邦国也】
　　蹇之时用大矣哉
