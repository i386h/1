<!-- { "loadSidebar": true } -->
　　传爻辞差错安定胡公移其文曰壮于頄有凶独行遇雨若濡有愠君子夬夬无咎亦未安也当云壮于頄有凶独行遇雨君子夬夬若濡有愠无咎夬决尚刚健之时三居下体之上又处健体之极刚果于决者也頄颧骨也在上而未极于上者也三居下体之上虽在上而未为最上上有君而自任其刚决壮于頄者也有凶之道也独行遇雨三与上六为正应方羣阳共决一隂之时已若以私应之故不与众同而独行则与上六隂阳和合故云遇雨易中言雨者皆谓隂阳和也君子道长决去小人之时而已独与之和其非可知唯君子处斯时则能夬夬谓夬其夬果决其断也虽其私与当逺絶之若见濡污有愠恶之色如此则无过咎也三健体而处正非必有是失也因此义以为教耳爻文所以交错者由有遇雨字又有濡字故误以为连也【一作误而相连也○朱子曰卦中与复卦六四有独字此卦诸爻皆欲去隂独此一爻与六为应也是恶模様○九三旧文本义自顺不知程子何故欲易之看来不必易○建安邱氏曰复六四处五隂之中与初九应故爻言独复决九三处五阳之中与上六应故爻言独行独者违众而自立之辞也隂处隂中独复以应阳阳善也则为舍小人从君子阳处阳中独行以应隂隂恶也则为舍君子从小人圣人于此爻故以独言之○诚斋杨氏曰九三处五阳众君子之林而独与上六一小人为正应此小人之谍也圣人晓之曰来汝九三取凶在汝取无咎亦在汝汝君子徒也舎君子从小人凶之道也决然舎小人从君子无咎之道也为九三者盍亦谨所择乎】
　　本义頄观也九三当决之时以刚而过乎中是欲决小人而刚壮见于面目也如是则有凶道矣然在众阳之中独与上六为应若能果决其决不系私爱则虽合于上六如独行遇雨至于若濡而为君子所愠然终必能决去小人而无所咎也温峤之于王敦其事类此【或问九三壮于頄朱子曰君子之去小人不必悻悻然见于面目至于遇雨而为所濡湿虽为众阳所愠然志在决隂必能终去小人故亦可得无咎也盖九三虽与上六为应而实以刚居刚有能决之象故壮于頄则有凶而和柔以去之乃无咎如王允之于董卓温峤之于王敦是也○有愠也是自不能堪正如顔杲卿使安禄山受其衣服至道间与其徒曰吾軰何为服此归而借兵伐之正类此也○汉上朱氏曰面外为頬頄頬骨间也○童溪王氏曰壮于頄圣人戒刚也居干健之极而疾恶之心见于顔色此凶之道也何则小人我疑也小人我疑君子之祻至矣○云峰胡氏曰頄以九三本爻取象雨濡连上六应爻取象夬夬二字则圣人深勉九三之辞盖谓九三之去上六露其刚如頄之壮固自是凶若独与上六为应如雨之濡亦岂为吉睽之时上九与六三为应阳求隂也曰往遇雨吉夬之时亦阳求隂也曰遇雨而不曰吉者当众阳之中而独应乎隂不能不为隂所濡不能不为阳所愠矣然君子果能能决其夬不牵于私应则虽遇雨若濡有愠而犹可以无咎矣盖其以势不能不合于上六而其心能决于去之也○息斋余氏曰夬之三与五皆曰夬夬者一应隂一比隂非倍其决不可也○厚斋冯氏曰或疑咸之象腓股脢辅未尝逆施今初为趾而四为臀何也曰是与咸异咸合六爻取象犹剥艮之类也夬分二体为象犹大过鼎之类也故三在下卦上为頄四在上卦下为臀六爻不相蒙也不然臀下体也上体乌得而象之此易之所以为易而不可一说定也】
　　象曰君子夬夬终无咎也
　　传牵梏于私好由无决也君子义之与比决于当决故终不至于有咎也【临川吴氏曰君子之夬夬也虽和次柔而终能决去之故无咎与壮而有凶者异矣】
　　九四臀旡肤其行次且牵羊悔亾闻言不信【臀徒敦反次七私反且七余反姤卦同】
　　传臀无肤居不安也行次且进不前也次且进难之状九四以阳居隂刚决不足欲止则众阳竝进于下势不得安犹臀伤而居不能安也欲行则居柔失其刚壮不能强进故其行次且也牵羊悔亾羊者羣行之物牵者挽拽之义言若能自强而牵挽以从羣行则可以亾其悔然既处柔必不能也虽使闻是言亦必不能信用也夫过而能改闻善而能用克己以从义唯刚明者能之在它卦九居四其失未至如此之甚在夬而居柔其害大矣【郑氏刚中曰肤隂柔之物故噬嗑剥言肤皆隂爻○李氏曰四以刚居柔欲决而泥于和故止则不能安有臀无肤之象进则不能前有其行次且之象不果于决也○西溪李氏曰四与上同在君侧位望已重无意除乱欲止则众阳竝进于下势不能安故臀无肤欲往则与六同事心不能断故其行次且四若能牵引羣阳以进则悔可亾然四不中正非能决者虽闻此言亦必不信】
　　本义以阳居隂不中不正居则不安行则不进若不与众阳兢进而安出其后则可以亾其悔然当决之时志在上进必不能也占者闻其言而信则转凶而吉矣牵羊者当其前则不进纵之使前而随其后则可以行矣【朱子曰牵羊悔亾其说得于许慎之○张子曰牵羊让而先之盖牵羊者非挽拽之谓也让之使先行则有肯前之势故也○东谷郑氏曰羊之性狠居前而力挽之则忿而不行却行而使之先则行矣○云峰胡氏曰牵羊诸家以为牵连众阳而进横渠独谓牵羊者让而先之九五阳居阳又君位在阳之先可也九四以阳居隂而在阳之先宜乎有无肤次且之悔唯如牵羊然不与众阳竝进而安出其后则可以亾其悔然又曰闻言不信者盖如牵羊则悔亾而九刚必无下人之志闻牵羊之言当信而四柔必无克已之功】
　　象曰其行次且位不当也闻言不信聪不明也
　　传九处隂位不当也以刚居柔失其刚决故不能强进其行次且刚然后能明处柔则迁失其正性岂复有明也故闻言而不能信者盖其聪听之不明也【临川吴氏曰位不当谓以刚居柔故次且聪不明谓坎耳塞其内也故不聪于听】
　　九五苋陆夬夬中行无咎【苋贤辨反又胡练反】
　　传五虽刚阳中正居尊位然切近于上六上六说体而卦独一隂阳之所比也五为决隂之主而反比之其咎大矣故必决其决如苋陆然则于其中行之徳为无咎也中行中道也苋陆今所谓马齿苋是也曝之难干感隂气之多者也而脆易折五若如苋陆虽感于隂而决断之易则于中行无过咎矣不然则失其中正也感隂多之物苋陆为易断故取为象本义苋陆今马齿苋感隂气之多者九五当决之时为决之主而切近上六之隂如苋陆然若决而决之而又不为过暴合于中行则无咎矣戒占者当如是也【朱子曰苋陆是两物苋者马齿苋陆者章陆一名商陆皆感隂气多之物药中用商陆治水肿其物难干其子红○汉上朱氏曰苋蒉泽草也叶柔根小坚且赤陆商陆亦泽草也叶大而柔根猥大而深有赤白二种○建安丘氏曰夬五阳爻而三五皆称夬夬者盖三应上五比上皆当决柔之任故欲其决而又决而不系累于柔也又皆以刚居刚亦有夬夬之义○云峰胡氏曰决隂者阳也初九阳位在下不能决三五阳位当决者也而三有相应之情五有相比之情故皆曰夬夬三取雨象五取苋陆象皆象其感于隂而苋陆又感隂气之多者勉之以夬夬而又戒其中行则无咎者五当可决之位其势易于三三唯其夬夬即可以无咎五之夬夬或失之过暴则犹为有咎也或曰夬三月卦苋始生之时姤五月卦瓜始生之时故以取象】
　　象曰中行无咎中未光也
　　传卦辞言夬夬则于中行为无咎矣象复尽其义云中未光也夫人心正意诚乃能极中正之道而充实光辉五心有所比以义之不可而决之虽行于外不失中正之义可以无咎然于中道未得为光大也盖人心一有所欲则离道矣夫子于此示人之意深矣本义程传备矣【朱子曰中行无咎言人能刚决自胜其私合乎中行则无咎但能补过而已未是极至处这是说那微茫间有些个意思断未得释氏所谓流注想荀子谓偷则自行便是这意思照管不着便走将那里去爻虽无此意孔子作象所以禆爻辞之不足如自我致宼敬慎不败之类甚多中行无咎易中却不恁地看言人占得此爻者能中则无咎不然则有咎○中未光也言事虽正而意濳有所系吝流注不断皆意不诚之本也○郑氏刚中曰五阳竝进同力为夬而夬夬之戒独见于三五者盖三与六应五与六比当决隂之时二爻容有牵私爱昵近习之心故虽以九五之尊得中行之道而象犹以为未光也○云峰胡氏曰三与上应三健体也健于决之终可无咎五与上比皆说体也程传曰人有所欲则离道矣事虽正而意有所系故于中道未得为光大也本义于履大象及此独曰程传备矣盖其于履也痛后世风俗之弊甚切于夬也诛后世君心之非甚严】
　　上六无号终有凶
　　传阳长将极隂消将尽独一隂处穷极之地是众君子得时决去危极之小人也其势必须消尽故云无用号咷畏惧终必有凶也【中溪张氏曰上以一柔而乗五刚之上怙终不悛其罪大矣其危甚矣决而去之则夬其干矣阳长隂消理之必然勿用号咷其终有凶不可以乆处也终即彖辞刚长乃终之终○潘氏曰小人在上髙而危满而溢岂能长守富贵哉无用号咷终于凶尔】本义隂柔小人居穷极之时党类已尽无所号呼终必有凶也占者有君子之徳则其敌当之不然反是【或问夬卦辞言孚号九二言惕号上言无号取象之义如何朱子曰卦有兑体兑为口故多言号也又问以五阳决一隂君子盛而小人衰之势而卦辞则曰告自邑不利即戎初九壮于前趾则往不胜九二惕号则有戎勿恤壮于頄则凶牵羊则悔亾中行无咎岂去小人之道须先自治而严厉戒惧不可安肆耶曰观上六一爻则小人势竆无号有凶之时而君子去之之道犹当如此严谨自做手脚盖不可以其势衰而安意自肆也其为戒深矣○云峰胡氏曰九二惕号呼众阳也上六一隂何所号哉终凶而已圣人于五阳未尝许之曰吉一隂爻直絶之曰凶意最可见○厚斋冯氏曰易于剥见剥一阳之易于夬见决一隂之难盖君子明白洞达难进易退而小人绸缪固结麾之不去也】
　　象曰无号之凶终不可长也
　　传阳刚君子之道进而益盛小人之道既已穷极自然消亾岂复能长乆乎虽号咷无以为也故云终不可长也先儒以卦中有孚号惕号欲以无号为无号作去声谓无用更加号令非也一卦中适有两去声字一平声字何害而读易者率皆疑之或曰圣人之于天下虽大恶未尝必絶之也今直使之无号谓必有凶可乎曰夬者小人之道消亾之时也决去小人之道岂必尽诛之乎使之变革乃小人之道亾也道亾乃其凶也【临川吴氏曰一柔在上终不可以长乆必为五阳所决去也○建安丘氏曰夬者决也以五阳而决上之一隂也故六爻以上隂为主而下五阳则皆以上取义凡阳之决隂逺则不能相及唯比与应当之五比上者也故曰苋陆夬夬三应上者也故曰君子夬夬者夬者言当决而又决不可系累于隂也四介三五两刚之间亦欲决上以进则碍五居则碍三故有臀无肤行次且之象至二去上逺则无相及之理矣故但惕号以为莫夜有戎之备而已初又最逺者也故有壮趾往不胜之戒】

　　周易传义大全第十五
<经部,易类,周易传义大全>
　　钦定四库全书
　　周易传义大全卷十六　　明　胡广等　撰
　　【巽下干上】
