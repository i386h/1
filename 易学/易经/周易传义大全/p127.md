<!-- { "loadSidebar": true } -->
　　传二刚实于中孚之至者也孚至则能感通鹤鸣于幽隠之处不闻也而其子相应和中心之愿相通也好爵我有而彼亦系慕説好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里违之言诚通也至诚感通之理知道者为能识之本义九二中孚之实而九五亦以中孚之实应之故有鹤鸣子和我爵尔靡之象鹤在隂谓九居二好爵谓得中靡与縻同言懿徳人之所好故好爵虽我之所独有而彼亦系恋之也【朱子曰九二爻自不可晓看来我有好爵吾与尔靡之是两个都要这物事所以鹤鸣子和是两个中心都爱所以相应如此○中溪张氏曰二与五同徳而居相应之位分则君臣也情则父子也故以类相孚鹤阳鸟谓九也在隂谓二也鹤鸣于幽隠之地而其子和之鹤鸣而感指二而言子和而应指五而言盖出于中心所愿也我爵指五五为君位故以爵言吾亦五也尔指二靡二系于五也二五以诚实相孚故其象如此○厚斋冯氏曰诸爻有应皆有闗隔反无应义惟二五无间隔乃以同徳相孚中虚相感○云峯胡氏曰兊为正秋为口舌感于秋而鸣鹤之象也卵生为孚故又取鹤母子之象好爵诸家多以为爵禄之爵本义谓之懿徳盖谓二五刚而得中皆能修其天爵者也天爵我之所固有吾与尔靡之二与五皆得中是吾之心与尔皆靡系也人无所不至惟天不容伪鹤鸣子和天机之自动好爵尔靡天理之自孚也】
　　象曰其子和之中心愿也
　　传中心愿谓诚意所愿也故通而相应【进斋徐氏曰九二以实感九五以实应卦体中虚自然相应无所隔塞也】
　　六三得敌或鼔或罢或泣或歌
　　传敌对敌也谓所交孚者正应上九是也三四皆以虚中为成孚之主然所处则异四得位居正故亡匹以从上三不中失正故得敌以累志【一作心】以柔说之质既有所系唯所信是从或鼔张或罢废或悲泣或歌乐动息忧乐皆系乎所信也唯系所信故未知吉凶然非明达君子之所为也本义敌谓上九信之穷者六三隂柔不中正以居説极而与之为应故不能自主而其象如此【或问中孚六三大义是如何朱子曰某所以説中孚小过皆不可晓便是如此依文解字看来只是不中不正所以歌泣喜乐都无常也○中溪张氏曰六三虽得上九之应为匹敌然三居兑説之极中心莫知所主故或鼔而前或罢而止或泣而悲或歌而乐或之者疑之也○刘氏曰人唯信不足故言行之间变动不常如此○云峯胡氏曰三与上居上下卦之极体均力敌者也中孚六爻唯取柔而正刚而中者九二九五刚而中者也上九不中矣六四柔而正者也六三不正矣以柔而不正者应刚而不中者此为説之极彼当信之穷所以不能自主或鼔或罢作止之无常或泣或歌哀乐之无常凡爻以柔居阳者多以或言】
　　象曰或鼔或罢位不当也
　　传居不当位故无所主唯所信是从所处得正则所信有方矣【临川吴氏曰位不当者阳位而柔居之柔则不实岂能得人之孚哉】
　　六四月几望马匹亡无咎【几音机】
　　传四为成孚之主居近君之位处得其正而上信之至【一作位】当孚之任者也如月之几望盛之至也已望则敌矣臣而敌君祸败必至故以几望为至盛马匹亡四与初为正应匹也古者驾车用四马不能备纯色则两服两骖各一色又小大必相称故两马为匹谓对也马者行物也初上应四而四亦进从五皆上行故以马为象孚道在一四既从五若复下系于初则不一而害于孚为有咎矣故马匹亡则无咎也上从五而不系于初是亡其匹也系初则不进不能成孚之功也本义六四居隂得正位近于君为月几望之象马匹谓初与已为匹四乃絶之而上以信于五故为马匹亡之象占者如是则无咎也【蛟峯方氏曰月几望不处盈也马匹亡不为党也四舍初九之党而上从五此大臣之絶私党而一心于君者故有马匹亡之象以隂居隂履柔处正不敢敌阳此人臣功业已盛而不敢居其盛者故有月几望之象若大臣而处盈植党则有咎矣禹之不伐周公之不骄月几望也晏子不入崔陈之党韩退之不污牛李之朋马匹亡也○云峯胡氏曰月本无光受日之光以为光隂不能以自孚信于阳以为孚六四近九五其象为月几望而又有马匹亡之象何也六三与上九为亢故曰敌六四与初九为配故曰匹三隂柔不正故不能舍上九以从刚中之二四隂柔得正故能絶初九以从刚中之五然则三之得敌非所以为得四亡其匹乃所以为得也坤以丧朋为有庆中孚之中以絶类为无咎】
　　象曰马匹亡絶类上也【上时掌反】
　　传絶其类而上从五也类谓【一作相】应也【中溪张氏曰四能下絶初九之匹类而上孚九五是马匹亡矣尚何咎之有哉】
　　九五有孚挛如无咎【挛力圆反】
　　传五居君位人君之道当以至诚感通天下使天下之心信之固结如拘挛然则为无咎也人君之孚不能使天下固结如是则亿兆之心安能保其不离乎【进斋徐氏曰挛如固结之义位正而有孚是以诚实固结天下之心若拘挛然○建安丘氏曰居九五之位为中孚之主以至诚而感孚天下之心拳拳然而固结之若拘挛然则无咎也诸爻皆不言孚而九五独言有孚者盖非天下之至诚孰能与于此哉】
　　本义九五刚健中正中孚之实而居尊位为孚之主者也下应九二与之同徳故其象占如此【云峯胡氏曰六爻不言孚唯九五言之九五孚之主也合九二共为一体包二隂以成中孚其固结如此故其象为挛如占为无咎在九二则曰靡九五则曰挛皆固结不可解之象无应五与二一心故也一则孚孚则化小畜三至五为中孚故于五亦曰有孚挛如月几望与小畜同】
　　象曰有孚挛如位正当也
　　传五居君位之尊由中正之道能使天下信之如拘挛之固乃称其位人君之道当如是也【临川吴氏曰位正而当故能得人之孚也】
　　上九翰音登于天贞凶【翰胡旦反】
　　传翰音者音飞而实不从处信之终信终则衰忠笃内丧华羙外飏故云翰音登天正亦灭矣阳性上进风体飞飏九居中孚之时处于最上孚于上进而不知止者也其极至于羽翰之音登闻于天贞固于此而不知变凶可知矣夫子曰好信不好学其敝也贼固守而不通之谓也【进斋徐氏曰翰者羽翰之音也音登于天虚声逺闻也有信之名无信之实以此为正固守则凶上居终故戒东谷郑氏曰翰音登天者声闻过情君子耻之】本义居信之极而不知变虽得其贞亦凶道也故其象占如此鸡曰翰音乃巽之象居巽之极为登于天鸡非登天之物而欲登天信非所信而不知变亦犹是也【朱子曰中孚与小过都是有飞鸟之象中孚是个卵象是鸟之未出殻底孚亦是那孚膜意思所以卦中都説鸣鹤翰音之类翰音登天言不知变者盖説一向恁麽去不知道去不得这两卦十分解不得且只依稀地说○临川吴氏曰巽为鸡鸡曰翰音谓其羽有文采而能鸣也豚鱼知风鹤知夜半鸡知旦皆物之有信者故中孚彖爻取三物为象上九天之位也鸡飞类之走鸣于地上以孚于人者欲其音登彻于天则非所能矣○平庵项氏曰巽鸡之翰音而欲效泽鸟之鸣登闻于天愈久愈凶○云峯胡氏曰鸡鸣必先振其羽故曰翰音而其鸣有信故于中孚言之五上天位九二鹤也而鸣于地之隂上九鸡也而鸣于天之髙有是理乎居信之极而不知变虽正亦凶况不正乎】
　　象曰翰音登于天何可长也
　　传守孚至于穷极而不知变岂可长久也固守而【一无而字】不通如是则凶也【中溪张氏曰有孚之名无孚之实此特假虚声而好髙者也虽正亦凶何可长也○建安丘氏曰柔在内而刚得中则刚中者成孚之象也在六爻以二五之刚为主故二言鹤鸣子和而五言有孚二言我爵尔靡而五言挛如其交孚之实可见矣余四爻初上则以实应虚三四则以虚应实而所居之位又复不中皆未能有孚者也初之应四初实而四虚也故初虞四之有他而四絶初之类而从五也三之应上三虚而上实也故三之应上则鼔罢歌泣之不常而上之应三则如翰音登天之无实也合中孚六爻而详其虚实之义则刚中为孚之象昭昭矣】
　　【艮下震上】
　　传小过序卦有其信者必行之故受之以小过人之所信则必行行则过也小过所以继中孚也为卦山上有雷雷震于髙其声过常故为小过又隂居尊位阳失位而不中小者过其常也盖为小者过又为小事过又为过之小
　　小过亨利贞
　　传过者过其常也若矫枉而过正过所以就正也事有时而当然有待过而后能亨者故小过自有亨义利贞者过之道利于贞也不失时宜之谓正
　　可小事不可大事飞鸟遗之音不宜上宜下大吉传过所以求就中也所过者小事也事之大者岂可过也于大过论之详矣飞鸟遗之音谓过之不逺也不宜上宜下谓宜顺也顺则大吉过以就之盖顺理也过而顺理其吉必大本义小谓隂也为卦四隂在外二阳在内隂多于阳小者过也既过于阳可以亨矣然必利于守贞则又不可以不戒也卦之二五皆以柔而得中故可小事三四皆以刚失位而不中故不可大事卦体内实外虚如鸟之飞其声下而不上故能致飞鸟遗音之应则宜下而大吉亦不可大事之类也【或问飞鸟遗之音本义谓致飞鸟遗音之应如何朱子曰看这象似有羽虫之孽之意如贾谊鵩鸟之类是也○郑氏刚中曰不宜上者上二隂乗阳乗阳而上非隂所宜也宜下者谓下二隂顺阳顺阳而恊非上逆之比也○中溪张氏曰卦体二刚四柔柔过于刚小过之义过未至于太甚亦有可亨之理然必利于贞正所谓小过者但可施于小事不可施于大事盖事之大者岂可过也小过中二爻象鸟之身上下四爻象鸟之翼横飞之鸟其势迅速身已飞过而防有遗音尔不宜上宜下顺隂性也故大吉○云峯胡氏曰易贵阳贱隂故二阳函四隂为颐四阳函二隂为中孚中孚颐皆羙名也二隂函四阳为大过四隂函二阳为小过过非羙名也大过阳多于隂小过隂多于阳易于阳之过则犹许其徃此则利贞以下无非戒辞盖曰阳之过利贞而亨隂之过其亨必利贞不贞则不亨也曰阳之过可大事隂之过不可大事而仅可小事何也曰阳之过宜上隂之过宜下而不宜上也所以致戒于隂之过者切矣○临川吴氏曰大者阳刚君子也小过之时大者非可以吉唯善于自处能辞尊而居卑勇退而不进如鸟音之下而不上则大者可吉此君子不得志之时转凶为吉之道也】
　　彖曰小过小者过而亨也
　　传阳大隂小隂得位刚失位而不中是小者过也故为小事过过之小小者与小事有时而当过过之亦小故为小过事固有待过而后能亨者过之所以能【一作求】亨也本义以卦体释卦名义与其辞【建安丘氏曰阳大隂小此卦隂多阳寡故曰小者过】
　　过以利贞与时行也
　　传过而利于贞谓与时行也时当过而过乃非过也时之宜也乃所谓正也【建安丘氏曰过而利在贞正乃合时宜而与时偕行也○平庵项氏曰时当小过不稍过则执而不通小过所以亨也然必利于正而后可通故曰过以利贞与时行也】
　　柔得中是以小事吉也
　　本义以二五言【建安丘氏曰六五六二柔居二体之中是以小事吉也】
　　刚失位而不中是以不可大事也
