<!-- { "loadSidebar": true } -->
　　象曰弗过遇之位不当也徃厉必戒终不可长也传位不当谓处柔九四当过之时不过刚而反居柔乃得其宜故曰遇之遇其宜也以【一无以字】九居四位不当也居柔乃遇其宜也当隂过之时阳退缩自保足矣终岂能长而盛也故徃则有危必当戒也长上声作平声则大失易意以夬与剥观之可见与夬之象文同而音异也本义爻义未明此亦当阙【朱子曰此爻小象恐不得如伊川説以长字为上声勿用永贞便是不可长久勿用永贞是莫常常恁地又曰莫一向要进底意○李氏光曰方羣隂用事之时求动而进则危矣故当戒谨亦勿固守其正而昧于几也处小人之间求进则为所挤陷守节则为所嫉忌盖处位不当姑静以俟天时而已○云峯胡氏曰程传长作上声本义以为爻义未明者何可长也凡四皆上爻言之终不可长凡三讼言于初夬言于上其义甚明此独言于四故本义阙之】
　　六五密云不雨自我西郊公弋取彼在穴【弋余职反】
　　传五以隂柔居尊位虽欲过为岂能成功如密云而不能成雨所以不能成雨自西郊故也隂不能成雨小畜卦中已解公弋取彼在穴弋射取之也射止是射弋有取义穴山中之空中虚乃空也在穴指六二也五与二本非相应乃弋而取之五当位故云公谓公上也同类相取虽得之两隂岂能济大事乎犹宻云之不能成雨也本义以隂居尊又当隂过之时不能有为而弋取六二以为助故有此象在穴隂物也两隂相得其不能济大事可知【朱子曰密云不雨大槩是做不得事底意思○弋是俊壮底意却只弋得这般物事○云峯胡氏曰宻云不雨自我西郊文王为小畜六四言也而周公以言小过之六五盖皆言小者不能大有为也皆互兑皆有云雨自西之象坎为弓凡互坎或厚坎皆取弋射象然彼射隼射雉此仅取彼在穴甚言隂小之不足大有为也初上有飞鸟象在穴不飞者也易之取象大者以田为象最大者以狩为象小则以弋为象】
　　象曰密云不雨已上也
　　传阳降隂升合则和而成雨隂已在上云虽密岂能成雨乎隂过不能成大之义也本义已上太髙也【中溪张氏曰小畜小过皆言密云不雨自我西郊何也曰隂阳二气以均调适平而后雨隂多阳少阳多隂少则皆不雨也小畜以一隂畜五阳隂少于阳则不能以固乎阳故曰宻云不雨尚徃也言阳尚徃则不与隂和而不能雨矣小过以四隂而包二阳阳少于隂则不能制乎隂故曰宻云不雨已上也言隂已上则不与阳和而不能雨矣○云峯胡氏曰二曰臣不可过五太髙则又言君不可过也】
　　上六弗遇过之飞鸟离之凶是谓灾眚【眚生颖反】
　　传六隂而动体处过之极不与理遇动皆过之其违理过常如飞鸟之迅速所以凶也离过之逺也是谓灾眚是当有灾眚也灾者天殃眚者人为既过之极岂惟人眚天灾亦至其凶可知天理人事皆然也本义六以隂居动体之上处隂过之极过之已髙而甚逺者也故其象占如此或曰遇过恐亦只当作过遇义同九四未知是否【诚斋杨氏曰上六以隂柔之资居震动之体岂惟不与二阳相遇而已直欲超而过之出其上极其髙如飞鸟焉亢满如此岂不罹灾眚之凶乎○双湖胡氏曰此爻与四正相反九四曰弗过遇之上六曰弗遇过之弗过遇之者阳防而弗能过乎隂反遇乎隂也弗遇过之者隂上而弗能遇阳反过乎阳也小过隂过而阳弗过之时故四言弗过而上言过四前有隂有相遇之理上已过阳无复遇之期故四言遇而上言弗遇亦可见也飞鸟离之取逺过之象隂过如此非隂之福也灾眚荐至凶孰甚焉此可为小人过盛者之戒○云峯胡氏曰六二隂柔中正故曰过曰遇九四阳弗过而遇乎隂上六隂弗能遇而过乎阳四无心之遇上有心之过也初之飞鸟已凶上飞鸟而离之凶可知矣不特曰凶且天灾人眚无不有之然则隂之过岂隂之福哉】
　　象曰弗遇过之已亢也
　　传居过之终弗遇于理而过之过已亢极其凶宜也【一作矣○进斋徐氏曰上六弗与阳遇而且过之躐其上极其亢如鸟之不能戢翼垂翅而超然髙飞上而不能下所谓飞鸟离之凶也○建安丘氏曰小过四隂二阳隂过于阳故为小过合六爻而论初上两爻皆隂不中过者也故初飞鸟以凶上飞鸟离之凶皆戒其过也二五两爻二比三五比四刚柔相济位复得中不过者也故二言遇其臣五言弋在穴亦无凶咎之戒此上下四隂爻之别也至三四两阳在三则曰弗过防之防谓防下二隂也使三在二隂之上而不谨为之防则隂柔必至害已故曰从或戕之凶四曰弗过遇之遇谓遇上二隂也使四在二隂之下一或轻重致五六之遇则危厉之事也故曰徃厉必戒然隂在阳上其害犹可逭隂在阳下其祸不可测矣是以九三凶而九四无咎此又中两阳爻之别也观小过者苟能于爻位隂阳求之则过与不过之义得矣○临川吴氏曰此卦初六与九四九三与上六两爻之辞皆相表里然初六之以凶其辞若急至九四曰无咎曰厉曰勿用则其辞缓何也九三之或戕其辞有疑至上六曰离之曰凶曰灾眚则其辞决何也盖隂柔过盛阳刚但宜下退不宜上进四居柔则能下也三居刚则好上也下则凶或可免上则凶不可免矣此初四之辞所以先急而后缓三上之辞所以始疑而终决与呜呼阳刚有不幸而际斯时者可不知所以自处之道哉】
　　【离下坎上】
　　传既济序卦有过物者必济故受之以既济能过于物必可以济故小过之后受之以既济也为卦水在火上水火相交则为用矣各当其用故为既济天下万事已济之时也【云峯胡氏曰后天以坎离居先天乾坤之位故上经首乾坤终坎离下经亦以坎离之交不交终焉坎阳而离隂坎先而离后上经乾坤之后坎上坎下凡六卦下经亦以坎上坎下终焉卦名既济未济亦且取义于坎五行坎中之水最先而天下坎险之时最多也○庸斋赵氏曰坤上干下为泰以天地之交也坎上离下为既济以水火之交也以画观之则干居坤中为坎坎者干之中也故干居西北而坎居正北坤在干中为离离者坤之中也故坤居西南而离居正南坎离者乾坤之大用也故泰六爻虽相应而二五处非其位既济六爻不唯皆相应而刚柔无一之不当以是爻居是位其应者皆正也水火相交而刚柔正应其为既济岂不大哉○中溪张氏曰涉川曰济既未济皆有坎体坎在外则内无险故为既济坎在内则内有险故为未济】
　　既济亨小利贞初吉终乱
　　传既济之时大者既已亨矣小者尚有【一有未字】亨也虽既济之时不能无小未亨也小字在下语当然也若言小亨则为亨之小也利贞处既济之时【一无之时字】利在贞固以守之也初吉方济之时也终乱济极则反也【朱子曰既济是已济了大事都已亨过了只更小小底正在亨通若能戒谨恐惧得常似今犹自得不然便一向不好去了伊川之意亦是如此但要说做亨小所以不分晓】
　　本义既济事之既成也为卦水火相交各得其用六爻之位各得其正故为既济亨小当为小亨大抵此卦及六爻占辞皆有警戒之意时当然也【朱子曰亨小当作小亨大率到那既济了时便有不好去所以说小亨如唐时贞观之盛便向那不好处又曰若将济便是好今已济便只是不好去了○初吉终乱便有不好在术后底意思○隆山李氏曰水火相逮两相交接既济之象既济则为亨矣其所以致亨者非独两两相应以居位各正故也初三五阳位皆以九居之二四六隂位皆以六居之六十四卦无如既济最正故曰利贞向使不正安能相济夫既济功成物极则反理之必然故曰初吉终乱卦辞亦虑既济后盈溢太过者耶○潜室陈氏曰既济之卦时既济矣而曰亨小者盖既济之尾乃未济之首有儆戒无虞之意故只可言小亨也有初无终而二以柔居中此初吉也既济终为未济故又曰终乱○中溪张氏曰利贞者六位当也初吉者二也终乱者上也离内坎外出离入坎则既济为未济矣○云峯胡氏曰易之道一隂一阳天下之生一治一乱阳一而隂二故治常少而乱常多创业之主以忧勤而吉守成之君以逸乐而乱初吉不几时终乱乃迭见圣人所以于既济之时深戒之也】
　　彖曰既济亨小者亨也
　　本义济下疑脱小字【郭氏京曰既济亨小小者亨也按亨小下脱小字○嵩山晁氏曰孔氏正义亦谓合有两小字○中溪张氏曰既济之亨何以谓之小者亨也盖爻有六位三隂得位而三阳下之故曰小者亨也】
　　利贞刚柔正而位当也
　　传既济之时大者固【一无固字】已亨矣唯有小者【一有未字】亨也时既济矣固宜贞固以守之卦才刚柔正当其位当位者其常也乃正固之义利于如是之贞【一有正字】也隂阳各得正位所以为既济也本义以卦体言【白云郭氏曰六爻有应者八卦然应而皆得位者六十四卦独此一卦而已是知既济者必在有应必得其位然后可也○中溪张氏曰既济之道所利者贞谓初九九三九五阳皆居阳六二六四上六隂皆居隂此刚柔各得其正而位当也】
　　初吉柔得中也
　　传二以柔顺文明而得中故能成既济之功二居下体方济之初也而又善处是以吉也本义指六二【中溪张氏曰初吉者以六二之柔而得下体之中也】
　　终止则乱其道穷也
　　传天下之事不进则退无一定之理济之终不进而止矣无常止也衰乱至矣盖其道已穷极也九五之才非不善也时极道穷理当必变也圣人至此奈何曰【一无曰字】唯圣人为能通其变于未穷不使至于极也尧舜是也故有终而无乱【中溪张氏曰卦曰终乱而彖曰终止则乱非终之能乱也于其终而有止心此乱之所由主也○建安丘氏曰古今治乱之变何有穷也治极生乱乱极生治此虽天运实人事也人之常情处无事则止心生止则心有所怠而不复进此乱之所从起处多事则戒心生戒则心有所畏而不敢肆此治之所由兆治乱者天也所以制其治乱者人也彖曰终乱而传曰终止则乱止则乱矣不止乱安从生玩一止字则知夫子之于赞易也其防深矣○双湖胡氏曰文王卦辞初吉终乱之云不过如泰极则否之类既济极则反为未济耳非有他也夫子释之则曰终止则乱味止之一字即杂卦所谓既济定也之义盖既济之隂阳各归其家易于伏而不动履其运者若一切止而不为则乱之所由起矣此又夫子之防也然则如之何而可亦曰刚柔虽正位虽当而气机之运不可使一息或停譬之人身心火既降肾水既升可谓一身之既济矣然善于康济者岂可使升者不降降者不升必如所谓静极复动动极复静一动一静互为其根而循环无端焉而后可耳此夫子终止则乱之防意也】
　　象曰水在火上既济君子以思患而豫防之
