<!-- { "loadSidebar": true } -->
　　传初九明体而居明夷之初见伤之始也九阳明上升者也故取飞象昏暗在上伤阳之明使不得上进是于飞而伤其翼也翼见伤故垂朶凡小人之害君子害其所以行者君子于行三日不食君子明照见事之微虽始有见伤之端未显也君子则能见之矣故行去避之君子于行谓去其禄位而退藏也三日不食言困穷之极也事未显而处甚艰非见几之明不能也夫知几者君子之独见非众人所能识也故明夷之始其见伤未显而去之则世俗孰不疑怪故有所往适则主人有言也然君子不以世俗之见怪而迟疑其行也若俟众人尽识则伤己及而不能去矣此薛方所以为明而扬雄所以不获其去也或曰伤至于垂翼伤己明矣何得众人犹未识也曰初伤之始也云垂其翼谓伤其所以飞尔其事则未显也君子见几故亟去之世俗之人未能见也故异而非之如穆生之去楚申公白公且非之况世俗之人乎但讥其责小礼而不知穆生之去避胥靡之祸也当其言曰不去楚人将钳我于市虽二儒者亦以为过甚之言也又如袁闳于党事未起之前名德之士方锋起而独濳身土室故人以为狂生卒免党锢之祸所往而人有言胡足怪也本义飞而垂翼见伤之象占者行而不食所如不合时义当然不得而避也【建安丘氏曰明夷暗主在上初体离明去上最远见伤即避有飞而垂翼之象垂翼不敢上进戢身避祸也君子知几义当速去葢可以不食而不可以不去去重于食故也主人主我者也谓初与四为应也有言谓讶其去之早也○云峰胡氏曰飞离鸟象象为飞占为行为往象为垂其翼占为不食有言飞而垂翼物之伤也行而不食所如不合君子之伤也君子此时惟有安于义命而已蔡氏谓初二爻三仁象愚意于行不食伯夷避纣之象○节斋蔡氏曰曰飞曰行曰往皆进之谓也曰垂翼曰不食曰有言皆伤之谓也言当明夷之初进而有伤也取上独远故伤者浅】
　　象曰君子于行义不食也
　　传君子遯藏而困穷义当然也唯义之当然故安处而无闷虽不食可也本义唯义所在不食可也【童溪王氏曰君子于行谓去其禄位也三日不食谓义不食其禄也○云峰胡氏曰君子去就之义皆于其初占之贲之初不可乘而不乘义也明夷之初不当食而不食亦义也卦皆下离决去就之义于早者非明不能也】
　　六二明夷夷于左股用拯马壮吉
　　传六二以至明之才得中正而体顺顺时自处处之至善也虽君子自处之善然当阴闇小人伤明之时亦不免为其所伤但君子自处有道故不能深相伤害终能违避之尔足者所以行也股在胫足之上于行之用为不甚切左又非便用者手足之用以右为便唯蹶张用左葢右立为本也夷于左股谓伤害其行而不甚切也虽然亦必自免有道拯用【一作其字】壮健之马则获免之速而吉也君子为阴闇所伤其自处有道故其伤不甚自拯有道故获免之疾用拯之道不壮则被伤深矣故云马壮则吉也二以明居阴闇之下所谓吉者得免伤害而已非谓可以有为于斯时也本义伤而未切救之速则免矣故其象占如此【或问明夷初二二爻不取爻义朱子曰初爻所伤地远故虽伤而尚能飞问初爻比二爻却似二爻伤得浅初爻伤得深曰非也初尚能飞但垂翼耳○进斋徐氏曰初伤其翼初伤犹浅二伤其股则伤于行矣二在下故曰左兵法前为右后为左今人以下移为左迁夷于左股伤于下也马壮则行速言救之道速则获免于难而吉也○云峰胡氏曰明夷取手足心腹为象初二为股三四为腹五上为首初三右也故二四为左左弱而右强右阳而左阴也丰与明夷下体离皆以上六二爻为闇主丰九三与上为应故折其右股伤之切而不可用也明夷六二去上逺故夷于左股伤之未切犹可用也用拯马壮吉涣初六亦言之本义以初柔非济涣之才取九二之刚为马明夷六二亦柔也诸家多取九三之刚为马而本义但曰救之速则免何也葢涣下坎主九二初欲救涣之速非假二之刚健中正不可明夷下离主六二六二文明中正救伤之速有不必假于三者○郑氏刚中曰大抵救伤拯涣非健速不可故皆以马壮言】
　　象曰六二之吉顺以则也
　　传六二之得吉者以其顺处而有法则也则谓中正之道能顺而得中正所以处明伤之时而能保其吉也【临川吴氏曰六二以柔居中为顺而有则故能得强壮之马以拯己之伤而有吉也】
　　九三明夷于南狩得其大首不可疾贞
　　传九三离之上明之极也又处刚而进上六坤之上暗之极也至明居下而为下之上至暗在上而处穷极之地正相敌应将以明去暗者也斯义也其汤武之事乎南在前而明方也狩畋而去害之事也南狩谓前进而除害也当克获其大首大首谓暗之魁首上六也三与上正相应为至明克至暗之象不可疾贞谓诛其元恶旧染汚俗未能遽革必有其渐革之遽则骇惧而不安故酒诰云惟殷之廸诸臣惟工乃湎于酒勿庸杀之姑惟教之至于既乆尚曰余风未殄是渐渍之俗不可以遽革也故曰不可疾贞正之不可急也上六虽非君位以其居上而暗之极故为暗之主谓之大首本义以刚居刚又在明体之上而屈于至暗之下正与上六闇主为应故有向明除害得其首恶之象然不可以亟也故有不可疾贞之戒成汤起于夏台文王兴于羑里正合此爻之义而小事亦有然者【建安丘氏曰他卦三与上为正应在明夷则为以至明伐至暗之象也故曰明夷于南狩南者进而在前之方狩者畋而去之之事大首指上六得其大首者歼厥渠魁也九三出而专南狩之权以应上六柔暗之敌为民除害一举而获其首恶之大者然九三以刚居刚又有不可疾贞之戒不可疾贞者犹冀其改过迁善则伐可不举矣○云峰胡氏曰初无位可去则去之宜速二在位可救则救之宜速若九三至明之极与上至暗之极者为应不可复救矣故有向明除害得其首恶之象然二之救难可速也三之除害不可速也故又有不可疾贞之戒武王须假五年其得此欤○西溪李氏曰武王处明夷则以不可疾为贞箕子处明夷则以利艰为贞各当其事也○隆山李氏曰杂卦云晋昼则明夷为夜又曰明夷诛则晋为赏锡马三接赏也南狩得大首诛也○白云郭氏曰不可疾者离之性失之过则暴故戒】
　　象曰南狩之志乃大得也
　　传夫以下之明除上之暗其志在去害而已如商周之汤武岂有意于利天下乎得其大首是能去害而大得其志矣志苟不然乃悖乱之事也【建安丘氏曰三在明体之上以昭去昏以顺取逆持此以往则南狩可以大得志矣○中溪张氏曰是狩也必有汤武之志然后可以行汤武之事也】
　　六四入于左腹获明夷之心于出门庭
　　传六四以阴居阴而在阴柔之体处近君之位是阴邪小人居髙位以柔邪顺于君者也六五明夷之君位伤明之主也四以柔邪顺从之以固其交夫小人之事君未有由显明以道合者也必以隐僻之道自结于上右当用故为明显之所左不当用故为隐僻之所人之手足皆以右为用世谓僻所为僻左是左者隐僻之所也四由【一有是字】隐僻之道深入其君故云入于左腹入腹谓其交深也其交之深故得其心凡奸邪之见信于其君皆由夺其心也不夺其心能无悟乎于出【一作出于】门庭既信之于心【一作既夺其心】而后行之于外也邪臣之事暗君必先蛊其心而后能行于外本义此爻之义未详窃疑左腹者幽隐之处获明夷之心于出门庭者得意于逺去之义言筮而得此者其自处当如是也葢离体为至明之德坤体为至闇之地下三爻明在闇外故随其逺近髙下而处之不同六四以柔正居闇地而尚浅故犹可以得意于远去五以柔中居闇地而已迫故为内难正志以晦其明之象上则极乎闇矣故为自伤其明以至于闇而又足以伤人之明葢下五爻皆为君子独上一爻为闇君也【朱子曰明夷下三爻皆説明夷是明而见伤者六四爻説者却以为是奸邪之臣先蛊惑其君心而后肆行于外殊不知上六是暗主六五却不作君説六四之与上六既非正应又不相比又况下三爻皆説明夷是好底何独此爻却作不好説以意观之六四居闇地尚浅犹可以得意而逺去故虽入于幽隐之处犹能获明夷之心于出门庭也故小象曰获心意也上六不明晦则是合下已是不明故初登于天可以照四国而不免后入于地则是始于伤人之明而终于自伤以坠其命矣吕原明以为唐明皇可以当之葢言始明而终暗也○于出门庭言君子去暗尚逺可以得其本心而逺去○云峰胡氏曰腹坤象故坤体之下有左腹象自明之暗有入于幽隐之象左僻为幽腹在内为隐诸家皆以入于左腹为小人左道惑君本义谓上为暗主伤人之明者下五爻皆君子之明为其所伤者初二三明在暗外至四则明将入于暗中然比之六五则暗尚浅犹可得意于远去坤有腹象入于左腹自离而入于坤也坤偶有门象于出门庭犹可去而出乎坤也获明夷之心者微子之自靖出门庭者微子之行遯也○建安丘氏曰坤为腹左者隐僻之所也六四进居坤体之下故曰入于左腹伤人之明者上也六四深入其腹而得其伤明之心故曰获明夷之心幸而四与上同体于此而得其密意知上之闇主不可辅舍而去之以就九三之明故有于出门庭之象此微子于纣为同姓肺腑之亲知其意之不可諌舍商纣而归武王书云吾家耄遯于荒我不顾行遯正得此爻之义矣○双湖胡氏曰节初九戸庭指九二九二门庭指六三阳为戸阴为门今六四称门庭葢指本爻之象也】
　　象曰入于左腹获心意也
　　传入于左腹谓以邪僻之道入于君而得其心意也得其心所以终不悟也
　　六五箕子之明夷利贞
