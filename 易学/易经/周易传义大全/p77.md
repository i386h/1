<!-- { "loadSidebar": true } -->
　　传人既无恒何所容处当处之地既不能恒处非其据岂能恒哉是不恒之人无所容处其身也【东谷郑氏曰三过刚而纯乎刚既不常其德又以其刚介于二刚之间进退无所容于人也○中溪张氏曰无常之人孔子谓不可爲巫医况其他乎宜其无所容身于天地间也】
　　九四田无禽
　　传以阳居隂处非其位处非其所虽常何益人之所为得其道则久而成功不得其道则虽久何益故以田为喻言九之居四虽使恒久如田猎而无禽兽之获谓徒用力而无功也本义以阳居隂久非其位故爲此象占者田无所获而凡事亦不得其所求也【节斋蔡氏曰四为震体而处位不中好变者也以好变之心应浚恒之初必不能相有也故曰无禽○云峯胡氏曰本义谓九四以阳居隂久非其位然九二亦阳居隂而曰悔亡者唯中则可常九二中九四不中故也师之六五曰田有禽五柔中而所应者刚刚实故曰有禽恒之四以刚居不中而所应者柔柔虗故曰无禽】
　　象曰久非其位安得禽也
　　传处非其位虽久何所得乎以田爲喻故云安得禽也【临川呉氏曰非其位谓居柔大夫以刚爲有才居柔则是无才也安能得禽哉○厚斋冯氏曰乆非其位处不当位也位不当与九二爻同而休咎异者中不中之辨也】
　　六五恒其德贞妇人吉夫子凶
　　传五应于二以隂柔而应阳刚居中而所应又中隂柔之正也故恒久其德则为贞也【一则字在其字上】夫以顺从为恒者妇人之道在妇人则为贞故吉若丈夫而以顺从于人为恒则失其刚阳之正乃凶也五君位而不以君道言者如六五之义在丈夫犹凶况【一作岂】人君之道乎在它卦六居君位而应刚未为失也在恒故不可耳君道岂可以柔顺爲恒也本义以柔中而应刚中常久不易正而固矣然乃妇人之道非夫子之宜也故其象占如此【或问恒其德贞妇人吉夫子凶德指六谓常其柔顺之德固贞矣然此妇人之道非夫子之义葢妇人从一而终以顺为正夫子则制义者也若从妇道则凶朱子曰固是如此然湏防得象占分明六五有恒其德贞之象占者若妇人则吉夫子则凶大抵防易湏是晓得象占分明所谓吉凶者非爻之能吉凶爻有此象而占者视其德而有吉凶耳且如此爻不是既爲妇人又为夫子只是有恒其德贞之象而以占者之德爲吉凶耳又如恒卦固能亨而无咎然必占者能久于其道方亨而无咎又如九三不恒其德非是九三能不恒其德乃九三有此象耳占者遇此虽正亦吝若占者能恒其德则无羞吝○童溪王氏曰恒其德与不恒其德反九三之刚太过而六五以柔居中故也○双湖胡氏曰六五不正故戒之曰若以柔爲贞则妇人吉而夫子凶矣葢柔非夫子所宜也必阳刚之贞乃可以反于吉耳○建安丘氏曰二以阳居隂五以隂居阳皆位不当而得中者也在二则悔亡而五有夫子凶之戒者葢二以刚中为常而五以柔中为常也以刚处常能常者也其悔可亡以柔为常则是妇人之道非夫子所尚此六五所以有从妇之凶恒九四之才与二同而位异故四之久不如二之久六五之位与二同而才异故五之柔中又不如二之刚中也是以爻辞于四言无禽于五言夫子凶而于二独称悔亡欤○云峯胡氏曰六五中矣然刚而中可恒也柔而中妇人之常非夫子之所当常也又曰咸其腓戒二之动也五咸其脢不动矣而又不能感或承之羞戒三之不恒也五恒其德贞矣而又执一不通故二爻皆无取焉易贵于知时识变固如此哉】
　　象曰妇人贞吉从一而终也夫子制义从妇凶也传如五之从二在妇人则爲正而吉妇人以从为正以顺为德当终守于从一夫子则以义制者也从妇人之道则为凶也【兼山郭氏曰柔而在中位有余而才不足称也妇人吉夫子凶何也妇人从一而终可也夫子制义从妇之义可乎是以伯夷圣之清孟子谓之隘伯姬守礼而不去孔子取其恭于此可见也】
　　上六振恒凶
　　传六居恒之极在震之终恒极则不常震终则动极以隂居上非其安处又隂柔不能坚固其守皆不常之义也故为振恒以振为恒也振者动之速也如振衣如振书抖擞运动之意在上而其动无节以此为恒其凶宜矣本义振者动之速也上六居恒之极处震之终恒极则不常震终则过动又隂柔不能固守居上非其所安故有振恒之象而其占则凶也【云峯胡氏曰本义谓恒极则不常以一卦之极言震终则过动以上卦之极言隂柔不能固守居上非其所安以上六一爻言必合此四者而后振恒之象备矣咸不宜动恒亦以动之速为凶咸卦六爻吉凶悔吝之辞皆备反对为恒亦如之吉凶悔吝生乎动者也动其可不慎乎】
　　象曰振恒在上大无功也
　　传居上之道必有恒德乃能有功若躁动不常岂能有所成乎居上而不恒其凶甚矣象又言其不能有所成立故曰大无功也【杨氏曰在下以入为常浚恒也在上以动为常振恒也在下而求浚非也在上而求振亦非也上六之振恒宜乎其无功也○中溪张氏曰上六居恒终震极之位而以震动为恒岂特凶而已矣而且大无功也天下本无事庸人自扰之是之谓矣○节斋蔡氏曰恒常也一体而含二义葢将自其不易者而观之则穷天地亘古今而不可变也自其不已者而观之则寒暑昼夜而其变未尝已也故知不易者则拘常知不已者则厌常皆不得恒之正也初柔拘常而过求乎常故凶上柔居终三四位不正皆偏乎不已者也或厌常或乱常故凶且吝唯二五居中几于得恒之正者然五位虽刚而爻柔故不能制义而凶二爻虽刚而位柔仅能久中无悔而皆非有得乎恒之正也语恒之正其唯彖乎○建安丘氏曰恒中道也中则能恒不中则不恒矣恒卦六爻无上下相应之义唯以二体而取中焉则恒之义见矣初在下体之下四在上体之下皆未及乎恒者故泥常而不知变是以初浚恒四田无禽也三在下体之上上在上体之上皆已过乎恒者故好变而不知常是以三不恒而上振恒也唯二五得上下体之中似知恒之义者而五位刚爻柔以柔中爲恒故不能制义而但爲妇人之吉二位柔爻刚以刚中为恒而居位不当亦不能尽守常之义故特言悔亡而已恒之道岂易言哉○隆山李氏曰咸恒二卦其彖甚善而六爻之义鲜有全吉者葢以爻而配六位则隂阳得失承乘逆顺之理又各不同故也】
　　【艮下干上】
　　传遯序卦恒者久也物不可以久居其所故受之以遯遯者退也夫久则有去相湏之理也遯所以继恒也遯退也避也去之之谓也为卦天下有山天在上之物阳性上进山高起之物形虽高起体乃止物有上陵之象而止不进天乃上进而去之下陵而上去是相违遯故为遯去之义二隂生于下隂长将盛阳消而退小人渐盛君子退而避之【一作避而去之】故为遯也
　　遯亨小利贞【遯徙困反】
　　传遯者隂长阳消君子遯藏之时也君子退藏以伸其道道不屈则为亨故遯所以有亨也在事亦有由遯避而亨者虽小人道长之时君子知几退避固善也然事有不齐与时消息无必同也隂柔方长而未至于甚盛君子尚有迟迟致力之道不可大贞而尚利小贞也【白云郭氏曰二隂浸长不利君子进则否而遯则亨也○李氏曰遯亨虽遯也乃所以亨也○单氏曰三隂进而为否然后不利君子贞二隂方进而未至于否犹可小利贞也○中溪张氏曰遯字从豚从走埤雅曰豚防物而遁逸葢遯取豚之遁逸也遯退也隂进阳退此君子见几而作之时也然身之穷乃道之亨也自遯二而上更进一隂则不利君子贞无复小利贞之望矣】
　　本义遯退避也为卦二隂浸长阳当退避故为遯六月之卦也阳虽当遯然九五当位而下有六二之应若犹可以有为但二隂浸长于下则其势不可以不遯故其占为君子能遯则身虽退而道亨小人则利于守正不可以浸长之故而遂侵廹于阳也小谓隂柔小人也此卦之占与否之初二两爻相类【或问遯小利贞本义谓小人也按易中小字未有以为小人者如小利有攸徃与小贞吉之类皆大小之小耳未知此义如何朱子曰经文固无此例然以彖传推之则是指小人而言今当且依经而存传耳○建安丘氏曰遯亨为君子言也告君子使去不去则见害于小人矣安得亨小利贞为小人言也勉小人以正小人而不守正则凌廹乎君子虽已亦有所不利也卦辞止五字圣人虽为君子谋亦未尝不为小人谋也○云峯胡氏曰复临泰壮夬卦名皆主阳而言姤遯否观剥主隂而言可也然谓之姤者阳之势上盛而隂得遇之也谓之遯者隂之势浸长而阳当避之也圣人于隂卦主阳而言其爱君子之意可见矣复临泰皆曰亨阳之亨也遯亨疑若主隂之亨而言然其下曰小利贞为小人计也则遯亨为君子言也君子以遯为亨小人以静正为利本义于临卦谓二阳浸长以廹于隂于遯曰小人不可以浸长之故而遂侵廹于阳然则阳浸长而逼隂可也隂浸长而逼阳不可也隂阳之大分明矣本义又曰此卦之占与否初二两爻相类葢否初恶未形故戒以贞遯二隂犹未成否也故戒以利贞诚恐小者于此不知利贞遂至于否则不利君子贞也临遯之对曰利贞大壮遯之反曰利贞皆为君子谋也遯亦曰利贞者其犹冀小人可化而为君子也】
　　彖曰遯亨遯而亨也
　　传小人道长之时君子遯退乃其道之亨也君子遯藏所以伸道也此言处遯之道自刚当位而应以下则论时与卦才尚有可为之理也【中溪张氏曰遯本无亨义葢以小人道长之时君子身虽退遯而道未尝不亨也故卦止曰遯亨彖则曰遯而亨也加一而字其义明矣】
　　刚当位而应与时行也
　　传虽遯之时君子处之未有必遯之义五以刚阳之德处中正之位又下与六二以中正相应虽隂长之时如卦之才尚当随时消长苟可以致其力无不至诚自尽以扶持其道未必于遯【一作退】藏而不为故曰与时行也【中溪张氏曰刚当位而应者以九居五而应乎二也二隂在下长而未骤四阳居上盛而未衰尚可与时消息以行其道未可专诿于遯藏而退避不为也】
　　本义以九五一爻释亨义【或问遯亨遯而亨也分明是说能遯便亨下靣更说刚当位而应与时行也是如何朱子曰此所以遯而亨也隂方防为他刚当位而应所以能知时而遯是能与时行不然便是与时背也○兰氏廷瑞曰九五阳刚当位下应六二与时之义也○临川呉氏曰彖辞遯亨为四阳言也彖传专言九五者九五四阳之统得处遯之宜有致亨之道也○隆山李氏曰隂阳寒暑之运各有时方隂道长盛乃小人得势之时君子要湏隐忍逊避以待天定终以必胜不然不胜其忿尽力以抗之是不知天时必取凶败犹汉元成之时宏恭石显得势于内而萧望之刘向朱云之徒不逊其迹以避终以及祸桓灵之际曹节王甫得志于内而李膺陈蕃窦武之徒不逊其迹以避终被诛戮此遯之时刚当位而应者葢所以随时用权也】
　　小利贞浸而长也【长丁丈反】
