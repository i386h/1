<!-- { "loadSidebar": true } -->
　　传阳大阴小阴必从阳阴既盛极与阳偕矣是疑于阳也不相从则必战卦虽纯阴恐疑无阳故称龙见其与阳战也于野进不已而至于外也盛极而进不巳则战矣虽盛极不离阴类也而与阳争其伤可知故称血阴既盛极至与阳争虽阳不能无伤故其血黄黄天地之色谓皆伤也本义疑谓钧敌而无小大之差也坤虽无阳然阳未尝无也血阴属葢气阳而血阴也黄天地之正色言阴阳皆伤也○此以上申象传之意【平庵项氏曰黄者上下无别所谓杂也曰疑于阳曰嫌于无阳曰犹未离其类曰天地之杂皆言阴之似阳臣之似君楚公子围之美矣君哉也然终以野死则何利哉○西溪李氏曰天色也黄地色也虽曰天地之杂然天地定分终不可易故终之曰天而地黄○节斋蔡氏曰十月为纯坤之月六爻皆阴然生生之理无顷刻而息一阳虽生于子而实始于亥十月之阳特未成文耳圣人为其纯阴而或嫌于无阳也故称龙以明之古人谓十月为阳月者葢出于此○云峰胡氏曰上六亦当与六三竝看故皆揭以阴之一字三曰阴虽有美含之犹知有阳也上曰阴疑于阳必战则与阳为均敌而无小大之差矣天道不可一日无阳故称龙于盛阴之时存阳也战而俱伤在臣子虽罪不容诛在君父则宜早辩也葢能辩之于初则如六五之黄裳元吉积善之庆有余也不能辩之于初则如上六之其血黄积不善之殃有余也】
　　【震下坎上】
　　传屯序卦曰【一无曰字】有天地然后万物生焉盈天地之间者惟万物故受之以屯屯者盈也屯者物之始生也万物始生郁结未通故为盈塞于天地之间至通畅茂盛则塞意亡矣天地生万物屯物之始生故继乾坤之后以二象言之云雷之兴阴阳始交也以二体言之震始交于下坎始交于中阴阳相交乃成云雷阴阳始交云雷相应而未成泽故为屯若已成泽则为解也又动于险中亦屯之义阴阳不交则为否始交而未畅则为屯在时则天下屯难未亨防之时也【诚斋杨氏曰气始交未畅曰屯物勾萌未舒曰屯世多难未泰曰屯○隆山李氏曰乾坤之后次以屯此乾坤以生育之功付之三子也屯初建矦二克家五童葢为是也○云峰胡氏曰屯继乾坤之后上下体有震坎艮坤交干而成也震则乾坤之始交故先焉】
　　屯元亨利贞勿用有攸往利建侯【屯张伦反】
　　传屯有大亨之道而处之利在贞【一作正】固非贞【一作正】固何以济屯方屯之时未可有所往也天下之屯岂独力所能济必广资辅助故利建侯也【或问程传只言宜建侯辅助如何朱子曰易只有三处言利建侯屯两言之豫一言之皆言立君左氏分明有立君之说卫公子元遇屯则可见矣○中溪张氏曰盈天地之间者万物也而万物以人为首故屯为人道之始具四德而继乾坤也】
　　本义震坎皆三画卦之名震一阳动于二阴之下故其德为动其象为雷坎一阳陷于二阴之间故其德为陷为险其象为云为雨为水屯六画卦之名也难也物始生而未通之意故其为字象穿地始出而未申也其卦以震遇坎乾坤始交而遇险陷故其名为屯震动在下坎险在上是能动乎险中能动虽可以亨而在险则宜守正而未可遽进故筮得之者其占为大亨而利于正但未可遽有所往耳又初九阳居阴下而为成卦之主是能以贤下人得民而可君之象故筮立君者遇之则吉也【朱子曰屯是阴阳未通之时蹇是流行之中有蹇滞困则穷矣○问彖云利建侯而本义取初九阳居阴下为成卦之主何也曰有一例成卦之主皆说于彖辞下如屯之初九利建侯大有之五同人之二皆如此又问屯利建侯此占恐与乾卦利见大人同例曰然此亦大槩如此若是自卜为君者得之则所谓建侯者乃已也若是卜立君者得之则所谓建侯者乃君也此又看其所遇如何縁易本不是个绷定厎文字所以曰不可为典要○防湖胡氏曰元亨利贞占辞也当屯难之世遽称元亨亦犹蛊坏之时而有元亨之义卦辞大抵主在震初九一爻勿用有攸往震性好动戒震也○云峰胡氏曰初九以震之一阳居阴下而为成卦之主元亨震之动也利贞为震遇坎而言也非不利有攸往不可轻用以往也易言利建侯者二豫建侯上震也屯建侯下震也震长子震惊百里皆有侯象】
　　彖曰屯刚柔始交而难生【难乃旦反六二象同】
　　本义以二体释卦名义始交谓震难生谓坎【中溪张氏曰乾坤之后一索得震为始交再索得坎为难生而者承上接下之辞所以合震坎之义而释其为屯也】
　　动乎险中
　　传以云雷二象言之则刚柔始交也以坎震二体言之动乎险中也刚柔始交未能通畅则艰屯故云难生又动于险中为艰屯之义
　　大亨贞
　　本义以二体之德释卦辞动震之为也险坎之地也自此以下释元亨利贞乃用文王本意【或问本义云此以下释元亨利贞用文王本意何也曰乾元亨利贞至孔子方作四德说后人不知将谓文王作易便作四德说即非也如屯卦所谓元亨利贞者以其能动虽可以亨而在险则宜守正故筮得之者其占为大亨而利于正初非谓四德也故孔子释此彖辞只曰动乎险中大亨贞是用文王本意释之也】
　　雷雨之动满盈
　　传所谓大亨而贞【一作正】者雷雨之动满盈也阴阳始交则艰屯未能通畅及其和洽则成雷雨满盈于天地之间生物乃遂屯有大亨之道也所以能大亨由夫【一无夫字】贞也非贞固安能出屯人之处屯有致大亨之道亦在夫【一无夫字】贞固也
　　天造草昧宜建侯而不宁
　　传上文【一有既字】言【一有夫字】天地生物之义【一有是以字】此言时事天造谓时运也草草乱无伦序昧防昧不明当此时运所宜建立辅助则可以济屯虽建侯自辅又当忧勤兢畏不遑宁处圣人之深戒也【山杨氏曰天造草昧非宁居之时故宜建侯而不宁建侯所以自辅也使人各有主而天下定矣○或问刚柔始交而难生程传以云雷之象为始交谓震始交于下坎始交于中如何朱子曰刚柔始交只指震言所谓震一索而得男也此三句各有所指刚柔始交而难生是以二体释卦名义动乎险中大亨贞是以二体之德释卦辞雷雨之动满盈天造草昧宜建侯而不宁是以二体之象释卦辞只如此看甚明縁后来说者交杂混了故觉语意重复】
　　本义以二体之象释卦辞雷震象雨坎象天造犹言天运草杂乱昧晦防也阴阳交而雷雨作杂乱晦防塞乎两间天下未定名分未明宜立君以统治而未可遽谓安宁之时也不取初九爻义者取义多端姑举其一也【朱子曰雷雨之动满盈亦是防欝塞厎意思天造草昧宜建侯而不宁孔子又是别发出一道理说当此扰攘之时不可无君故须立君终不可道建侯便了须更自以为不安宁方可葢方动而遇险圣人见有此象故又因以为戒也○云峰胡氏曰彖传自屯以下例分作两节释卦名是一节释卦辞是一节或卦辞有未尽者从而推广之如乾坤文言是也本义但分卦体卦象卦德卦变而彖之防尽矣惟屯曰二体之象又曰二体之德见卦象卦德又因卦体而见之也】
　　象曰云雷屯君子以经纶
　　传坎不云雨而云云者云为雨而未成者也未能成雨所以为屯君子观屯之象经纶天下之事以济于屯【一无屯字】难经纬纶缉谓营为也本义坎不言水而言云者未通之意经纶治丝之事经引之纶理之也屯难之世君子有为之时也【或问屯需二象皆阴阳未和洽成雨之象然屯言君子以经纶需乃言饮食宴乐何也朱子曰需是缓意在他无所致力只得饮食宴乐屯是物之始生象草木初出地之状其初出时欲破地靣而出不无龃龉艰难故当为经纶其义所以不同也○东莱吕氏曰屯难之世人皆惶惧沮丧不敢有为殊不知正是君子经纶时节○隆山李氏曰坎在震上为屯以云方上升畜而未散也坎在震下为解以雨泽既沛无所不被也故雷雨作解者乃所以散屯而云雷方兴则屯难之始也○临川吴氏曰君子治世犹治丝欲解其纷乱亦犹屯之时必欲解其欝结也经者先总其序为一而后分之象雷之自一而分纶者先理其绪为二而后合之象雷之自二而合也】
　　初九磐桓利居贞利建侯【磐歩干反】
　　传初以阳爻在下乃刚明之才当屯难之世居下位者也未能便往济屯故磐桓也方屯之初不磐桓而遽进则犯难矣故宜居正而固其志凡人处屯难则鲜能守正苟无贞固之守则将失义安能济时之屯乎居屯之世方屯于下所宜有助乃居屯济屯之道也故取建侯之义谓求辅助也【东莱吕氏曰说者谓初以刚居刚在屯难之世恐其锐于进故戒之以磐桓此说不然葢初以刚明之才乃能与时消息自制其刚磐桓而不敢骋此正所谓自胜之强也此正所谓刚也惟刚然后能磐桓孰谓以刚为戒乎○泸川毛氏曰利居贞者其利在我利建侯者其利在民】
　　本义磐桓难进之貌屯难之初以阳在下又居动体而上应阴柔险防之爻故有盘桓之象然居得其正故其占利于居贞又本成卦之主以阳下阴为民所归侯之象也故其象又如此而占者如是则利建以为侯也【或问初九利建侯本义云占者如是则利建以为侯此占与彖异如何朱子曰卦辞通论一卦所谓侯者乃属他人即爻之初九也爻辞专言一爻所谓侯者乃其自已故不同也○云峰胡氏曰文王卦辞有专主成卦之主而言者周公首于此爻之辞发之卦主震震主初磐桓即勿用有攸往利居贞即利贞卦言利建侯者其事也利于建初以为侯也爻言利建侯者其人也如初之才利建以为侯也爻言磐桓主为侯者而言宜缓卦言利建侯而不宁主建侯者而言不宜缓也】
　　象曰虽磐桓志行正也
　　传贤人在下时茍未利虽磐桓未能遂往济时之屯然有济屯之志与济屯之用志在行其正也【临川吴氏曰志行正因爻辞居贞而广其义居则不行行则不居初阳刚之才虽磐桓未可进其志固在于得行其正也居而贞非其志也】
　　以贵下贱大得民也
　　传九当屯难之时以阳而来居阴下为以贵下贱之象方屯之时阴柔不能自存有一刚阳之才众所归从也更能自处卑下所以大得民也或疑方屯于下何有贵乎夫以刚明之才而下于阴柔以能济屯之才而下于不能乃以贵下贱也况阳之于阴自为贵乎【诚斋杨氏曰震以一阳为二阴之主故曰贵二阴贱而一阳下之故曰下贱○云峰胡氏曰乾坤初爻提出阴阳二字此则以阳为贵阴为贱阳为君阴为臣尊阳之义益严矣】
　　六二屯如邅如乘马班如匪寇婚媾女子贞不字十年乃字【邅张连反乘绳证反又音绳】
