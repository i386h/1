<!-- { "loadSidebar": true } -->
　　本义颐口旁也口食物以自飬故为飬义为卦上下二阳内含四隂外实内虗上止下动为颐之象飬之义也贞吉者占者得正则吉观颐谓观其所飬之道自求口实谓观其所以飬身之术皆得正则吉也【朱子曰颐须是正则吉何以观其正不正盖观颐是观其飬徳是正不正自求口实是又观其飬身是正不正未说到飬人处○问观其所飬之道观其所以飬身之术曰所飬之道如学圣贤之道则为正黄老中商则为非凡见于修身行义皆是也所飬之术则饮食起居是也○建安丘氏曰颐颔也飬也辅上九之象车初九之象中四隂众齿之象上覆下承众齿森然全颐之象见矣○隆山李氏曰颐中有物曰噬嗑颐中有物则害其所以为飬故不取頥飬之义而颐中之虗元未有物则以贞吉告之方其未受外物之间要当择其所飬故正则吉不正则不吉也】
　　彖曰颐贞吉飬正则吉也观颐观其所飬也自求口实观其自飬也
　　传贞吉所飬者正则吉也所飬谓所飬之人与飬之之道自求口实谓其自求飬身之道皆以正则吉也【临川吴氏曰所飬飬人自飬飬己○平庵项氏曰观其所飬指上九言观其自飬指初九言初上二阳上下两卦之主爻也非夫子赞辞明白则后儒必不分作飬己飬人两条也○云峯胡氏曰槃涧董氏尝问朱子曰本义谓观颐观其所飬之道自求口实观其所以养身之术与程传以观颐为所以飬人之道自求口实谓所以自飬之道如何朱子沉吟良久曰程传似胜盖下体三爻皆是自飬上体三爻皆是飬人先人而后己者君子观颐之象自上而下于上体则观其所以飬人者于下体则求其所以自飬者要在皆得正则吉尔】
　　本义释卦辞【朱子曰观其所飬亦只是说君子之所飬飬浩然之气模様自飬则如爵禄下至饮食之类是说自求口实又曰这两句是觧飬正则吉所飬之道与飬生之术正则吉不正则不吉○隆山李氏曰古之观人每毎观其所飬而所飬之大小则必以其所自飬者观之夫重道义之飬而畧口体此飬之大者也急口体之飬而轻道义此飬之小者也飬其大体则为大人飬其小体则为小人天之赋予初无小大之别而人之所飬各殊则其所成就者亦异○开封耿氏曰不观其飬心之大而观其自求口实何也人之所以忘其大体者以从事于口体之飬也口体之飬求不失飬则飬其大体可知矣是以观其自求口实足以知其自飬矣】
　　天地飬万物圣人飬贤以及万民颐之时大矣哉传圣人极言颐之道而赞其大天地之道则飬育万物飬育万物之道正而已矣圣人作飬贤才与之共天位使之食天禄俾施泽于天下飬贤以及万民也飬贤所以飬万民也夫天地之中品物之众非飬则不生圣人裁成天地之道辅相天地之宜以飬天下至于鸟兽草木皆有飬之之政其道配天地故夫子推颐之道赞天地与圣人之功曰颐之时大矣哉或云义或云用或止云时以其大者也万物之生与飬时为大故云时本义极言飬道而赞之【山杨氏曰颐之义飬也而以贞正为道天地飬万物失其正则隂阳缪戾而物不遂其生矣圣人飬贤不以正则贤者不安其位而民不被其泽矣夫天地之飬物圣人之飬贤与人之自飬各当其可然后得其正得其正而后吉则颐之时岂不大矣哉】
　　象曰山下有雷颐君子以慎言语节饮食
　　传以二体言之山下有雷雷震于山下山之生物皆动其根荄发其萌芽为飬之象以上下之义言之艮止而震动上止下动颐颔之象【一有也字】以卦形言之上下二阳中含【一无含字】四隂外实中虗颐口之象口所以飬身也故君子观其象以飬其身慎言语以飬其徳节饮食以飬其体不唯就口取飬【一无飬字】义事之至近而所繋至大者莫过于言语饮食也在身为言语于天下则凡命令政敎出于身者皆是慎之则必当而无失在身为饮食于天下则凡货资财用飬于人者皆是节之则适宜而无伤推飬之道【一有则字】飬徳飬天下莫不然也本义二者飬徳飬身之切务【朱子曰谚云祸从口出病从口入甚好此语前軰曽用以解颐之象慎言语节饮食○中溪张氏曰慎言语所以飬其徳也出而动者为言语不慎则妄出而招祸节饮食所以飬其体也入而动者为饮食不节则妄入而致疾皆取止其动为义○西山真氏曰颐之为义在天地则飬万物在圣人则飬贤以及万民功用至博大也而象独以言语饮食为言何哉盖己得其飬然后可推以及人未有不先成吾身而能逹之天下者也白圭有诗南容复之金人有铭孔门识之可不谨乎三爵之过犹为非礼万钱之奉适以贾祸可不节乎曰谨曰节云者皆飬之之功也○诚斋杨氏曰慎言非默当其可则谏死不羡括囊节食非矫当其可则采薇不羡林肉】
　　初九舎尔灵观我朶颐凶【舎音舍】
　　传蒙之初六蒙者也爻乃主发蒙而言颐之初九亦假外而言尔谓初也舎尔之灵乃观我而朶颐我对尔而设初之所以朶颐者四也然非四谓之也假设之辞尔九阳体刚明其才智足以飬正者也能咽息不食灵喻其明智而可以不求飬于外也才虽如是然以阳居动体而在颐之时求颐人所欲也上应于四不能自守志在上行说所欲而朶颐者也心既动则其自失必矣迷欲而失己以阳而从隂则何所不至是以凶也朶颐为朶动其颐颔人见食而欲之则动颐垂涎故以为象本义灵不食之物朶垂也朶颐欲食之貌初九阳刚在下足以不食乃上应六四之隂而动于欲凶之道也故其象占如此【朱子曰凡卦中说底不是正得个离卦必是伏个离卦如观我朶颐卦虽无离卦却是伏得这卦○进斋徐氏曰以颐二体合而观之似乎离体之中虗离为惟虗故灵故曰灵能咽息不食以气自飬可以不求飬于外者也尔者初也我者四也舎尔观我若四语初之辞也灵以静而为飬朶颐以动而为飬朶动也初九居震体之下亦足以为自飬之贤而不必求飬于人今乃舎尔灵而朶颐于我失其静飬之道而溺于动飬之欲虽与四为正应不能自守乃仰观六四而朶颐是阳说乎隂而动念垂涎矣孔子曰枨也欲焉得刚苟诚刚也则岂屈于欲哉○云峯胡氏曰观三五皆曰观我各指本爻而言此曰观我独指外爻而言何也盖如灵可贵也自不知贵故尔之在此者为尔则在彼者反为主而以我称矣中孚九二曰我有好爵吾与尔靡之此为我则彼为尔尔我二字理欲内外之分如此其严矣哉】
　　象曰观我朶颐亦不足贵也
　　传九动体朶颐谓其说隂而志动既为欲所动则虽有刚健明智之才终必自失故其才亦不足贵也人之贵乎刚者为其能立而不屈于欲也贵乎明者为其能照而不失于正也既惑所欲而失其正何刚明之有为可贱也【中溪张氏曰初九阳本可贵而累于动体从欲而动则饮食之人人皆贱之乌得而不凶此乐正子之徒餔啜所以见斥于孟子也○平庵项氏曰亦不足贵者示其本贵也】
　　六二颠颐拂经于丘颐征凶
　　传女不能自处必从男隂不能独立必从阳二隂柔不能自飬待飬于人者也天子飬天下诸侯飬一国臣食君上之禄民頼司牧之飬皆以上飬下理之正也二既不能自飬必求飬于刚阳若反下求于初则为颠倒故云颠颐颠则拂违经常不可行也若求飬于丘则往必有凶丘在外而髙之物谓上九也卦止二阳既不可颠颐于初若求颐于上九往则有凶在颐之时相应则相飬者也上非其应而往求飬非道妄动是以凶也颠頥则拂经不获其飬尔妄求于上往则得凶也今有人才不足以自飬见在上者势力足以飬人非其族类妄往求之取辱得凶必矣六二中正在他卦多吉而凶何也曰时然也隂柔既不足以自飬初上二爻皆非其与故往来则悖理而得凶也本义求飬于初则颠倒而违于常理求飬于上则往而得凶丘土之髙者上之象也【云峯胡氏曰初上二阳众隂所资以飬者也二在初之上反受飬于初则为颠颐又违五正应则为拂经若往而求飬于上必有凶六二在他卦为柔顺中正在颐则为动于口体初动于六四二则下为初九所动上为上九所动两有所从一无所利艮为山上九在外而髙有丘象○双湖胡氏曰二之颠颐与四同拂经与五同而吉凶异者颐飬之道以安静为无失二动体故颠拂而凶四五静体故虽颠拂亦吉震三爻凶艮三爻吉可见矣】
　　象曰六二征凶行失类也
　　传征而从上则凶者非其类故也往求而失其类得凶宜矣行往也本义初上皆非其类也【云峯胡氏曰初上二阳皆非其应故曰失类】
　　六三拂颐贞凶十年勿用无攸利
　　传颐之道唯正则吉三以隂柔之质而处【一有又字】不中正又在动之极是柔邪不正而动者也其飬如此拂违于颐之正道是以凶也得颐之正则所飬皆吉求飬飬人则合于义自飬则成其徳三乃拂违正道故戒以十年勿用十数之终谓终不可用无所往而利也本义隂柔不中正以处动极拂于颐矣既拂于颐虽正亦凶故其象占如此【双湖胡氏曰六三不正而云贞凶者盖谓拂颐之常理虽贞且凶况不正乎其凶必矣○云峯胡氏曰诸家多以为拂颐之贞故凶本义谓既拂于颐虽正亦凶盖谓之拂頥贞凶疑与拂经同意但曰拂颐则又不止拂经而已虽贞亦凶况不贞乎三隂柔不中正又居动极人皆求颐于上三独拂之而随下体之动是自拂于颐矣故不但曰凶且曰十年勿用无攸利下三爻皆动故凶三动之极故贞十数之终互坤象】
　　象曰十年勿用道大悖也
　　传所以戒终不可用以其所由之道大悖义理也【中溪张氏曰悖释拂义】
　　六四颠颐吉虎视耽耽其欲逐逐无咎
