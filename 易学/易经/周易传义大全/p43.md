<!-- { "loadSidebar": true } -->
　　五以阳刚中正之徳居尊【一作君】位故能休息天下之否大人之吉也大人当位能以其道休息天下之否以循致于泰犹未离于否也故有其亾之戒否既休息渐将反【一作及】泰不可便为安肆当深虑逺戒常虞否之复来曰其亾矣其亾矣其繋于苞桑谓为安固之道如维繋于苞桑也桑之为物其根深固苞谓丛生者其固尤甚圣人之戒深矣汉王允唐李徳裕不知此戒所以致祸败也系辞曰危者安其位者也亾者保其存者也乱者有其治者也是故君子安而不忘危存而不忘亾治而不忘乱是以身安而国家可保也本义阳刚中正以居尊位能休时之否大人之事也故此爻之占大人遇之则吉然又当戒惧如系辞所云也【或问九五其亾其亾繋于苞桑如何朱子曰有戒惧危亾之心则便有苞桑繋固之象葢能戒惧危亾则如系于苞桑坚固不防矣如此説则象占乃有收杀非是其亾其亾而又系于苞桑也又曰九五以阳刚得位可以休息天下之否然须常存得危亾之心方有苞桑之固不知圣人于否泰只管说包字如何须是象上如何取其义今晓他不得问看否泰二卦见得泰无不否若是有手叚底则是稍迟得曰自古由治而入乱者易由乱而入治者难治世少不支吾便入乱去乱时须是大人休否方做得○进斋徐氏曰否六二柔也故以大人小人对言葢虽否塞之时未尝无阳类也九五刚也故以大人独言大人即九五也○云峯胡氏曰二五皆以大人言葢以大人而处六二之时有徳无位当守其否而后道亨以大人而居九五之位则有徳有位能休时之否矣然则九五休否之大人即六二所谓否亨之大人也前日不能处否而亨今日其能休天下之否乎然谓之休否否虽暂息犹未尽倾也九五大人当休否之初即有戒惧危亾之心则是否之方休已有包桑系固之象矣其卒能倾否而为泰也固宜】
　　象曰大人之吉位正当也
　　有大人之徳而得至尊之正位故能休【一有息字】天下之否是以吉也无其位则虽有其道将何为乎故圣人之位谓之大寳【中溪张氏曰处否而能获吉者以九五之位正当也有其徳而无其位则否安能吉哉此汉光武自陇蜀既平之后未尝不存苞桑之戒者是也○勿轩熊氏曰泰不能不否者六五柔懦之君当任其咎否终复泰者九五刚明之君是赖焉然则为君者与其为泰六五之柔宁为否九五之刚】
　　上九倾否先否后喜
　　上九否之终也物理极而必反故泰极则否否极则泰上九否既极矣故否道倾覆而变也先极否也后倾喜也否倾则泰矣后喜也本义以阳刚居否极能倾时之否者也其占为先否后喜【朱子曰易为君子谋如否内三爻是小人得志之时然不大叚防做得事初则如此二又如此三虽做得些个也不济事到四则圣人便説他那君子得时否渐次及泰防道理五之苞桑系辞中説得条畅尽之矣上九之倾否到这里便倾了否做泰又曰否本是隂长之卦九五休否上九倾否又自大故好葢隂之与阳自是不可相旡者今以四时寒暑而论若是无隂阳亦做事不成但以善恶及君子小人而论则圣人直是要消尽了恶去尽了小人葢亦抑隂进阳之义某于坤卦曾畧此意○童溪王氏曰言倾否而不言否倾人力居多焉以阳刚之才居否之终固所优为也○云峯胡氏曰九四有命是否己过中将济之时九五休否是否方休息可济之时上九倾否则如水之倾否于此尽矣先否后喜此喜字又自其亾其亾戒惧中来○闾丘氏昕曰泰之终言城复于隍以戒之否之终言先否后喜以劝之若以否泰相仍为一定之数则易不必作矣○和靖尹氏曰易之道如日星但患于理未精失其机会即暗于理者也问所谓机防岂非当泰之时便可裁成辅相当否时便可敛徳避难否曰非也易逆数也若是其时人虽不防如此做正在未到泰之上六便要知泰将极未到否之上九便知否欲倾也此谓机防】
　　象曰否终则倾何可长也
　　否终则必倾岂有长否之理极而必反理之常也然反危为安易乱为治必有刚阳之才而后能也故否之上九则能倾否屯之上六则不能变屯也【建安丘氏曰否卦则大徃小来为义故内三隂爻属否外三阳爻属泰初六言防茅则小人用事之始六二言包承则小人得志之时六三言包羞则小人欲伤善而未能之意此三爻皆以否言也至九四言有命无咎则否己过中而泰欲来之时也九五言系于苞桑则人君休否之事上九言先否后喜则否倾而为泰矣天下岂有终否之时乎○赵氏曰泰三阳在内有君子同升之象隂虽在外而六五下应九二有柔得尊位而能下贤之象故六爻以交相应为善否则三隂在内有小人方进之象阳虽在外而九五得位有刚健中正以兴衰拨乱之象故六爻唯三阳为善各以爻义取与成卦之体不同也】













　　周易义大全卷五
<经部,易类,周易传义大全>
　　钦定四库全书
　　周易传义大全卷六　　　明　胡广等　撰
　　【离下干上】
　　传同人序卦物不可以终否故受之以同人夫天地不交则为否上下相同则为同人与否义相反故相次又世之方否必与人同力【一作欲】乃能济同人所以次否也为卦干上离下以二象言之天在上者也火之性炎上与天同也故为同人以二体言之五居正位为干之主二为离之主二爻以中正相应上下相同同人之义也又卦唯一阴众阳所欲同亦同人之义也他卦固有一阴者在同人之时而二五相应天火相同故其义大【厚斋冯氏曰上干君也天也下离六二一爻在离之中人位也干上离下五阳同归二之一阴有以天同人之象亦为人君同乎斯人之象故成卦曰同人○云峯胡氏曰坎离皆乾坤之用易至此十二卦坎体凡六见离体于此二见焉需讼小畜履四卦互离至同人大有而见离体凡六离之用与坎等矣同人大有皆主离之一阴而言离一阴在二而上下五阳同与之故曰同人离一阴在五而上下五易皆为所有故曰大有也】
　　同人于野亨利渉大川利君子贞
　　传野谓旷野取远与外之义夫同人者以天下大同之道则圣贤大公之心也常人之同者以其私意所合乃昵比之情耳故必于野谓不以昵近情之所私而于郊野旷远之地既不系所私乃至公大同之道无远不同也其亨可知能【一作既】与天下大同是天下皆同之也天下皆同何险阻之不可济何艰危之不可亨故利渉大川利君子贞上言于野止谓不在昵比此复言宜以君子正道君子之贞谓天下至公大同之道故虽居千里之远生千歳之后若合符节推而行之四海之广兆民之众莫不同【一作合】小人则唯用其私意所比者虽非亦同所恶者虽是亦异故其所同者则为阿党葢其心不正也故同人之道利在君子之贞正本义离亦三画卦之名一阴丽于二阳之间故其徳为丽为文明其象为火为日为电同人与人同也以离遇干火上同于天六二得位得中而上应九五又卦唯一阴而五阳同与之故为同人于野谓旷远而无私也有亨道矣以健而行故能渉川为卦内文明而外刚健六二中正而有应则君子之道也占者能如是则亨而又可渉险然必其所同合于君子之道乃为利也【程子曰同人于野亨利渉大川是两象一义利君子贞是一象○建安丘氏曰以三画卦言之二五皆在人位相应则相同故曰同人野者广大旷远之地川者险阻艰难之所于野而亨者大同也涉川而利者此同舟共济何患胡越之异心也利君子贞者葢正则同邪则异正则公邪则私所以利君子之守正也○云胡氏曰或曰君子周而不比和而不同而卦名曰比曰同何哉曰比者一阳为众隂所比而坎阳居五为得其正故曰元永贞是其比也即所以为君子之周同人一阴为五阳所同而离阴居二为得其正故曰利君子贞是其同也即所以为君子之和同人于野其同也大利君子贞其同也正为人大同亨道也虽大川可涉然有所同者大而不出于正者故又当以正为本】
　　彖曰同人柔得位得中而应乎干曰同人
　　传言成卦之义柔得位谓二以阴居阴得其正位也五中正而二以中正应之得中而应乎干也五刚健中正而二以柔顺中正应之各得其正其徳同也故为同人五干之主故云应乎乾象取天火之象而彖专以二言本义以卦体释卦名义柔六二干谓九五【沙随程氏曰所以成卦者在六二故曰柔得位得中而应乎干○厚斋冯氏曰孔子赞易五阳一阴卦则以一阴为主明卦名义自是孔子之例非经之本旨也至序卦乃云与人同者物必归焉则经之本旨孔子非不知之】
　　同人曰
　　传此三字羡文本义衍文【嵩山晁氏曰按虞翻诸儒无一人为之説者特王弼失之耳】
　　同人于野亨利涉大川干行也
　　传至诚无私可以蹈险难者干之行也无私天徳也【朱子曰干行也言须是这般刚健之人方做得这般事若柔弱者如何防出去外面同人又去涉险○沙随程氏曰所以同人利涉者在九五故曰干行】
　　文明以健中正而应君子正也
　　传又以二体言其义有文明之徳而刚健以中正之道相应乃君子之正道也【节斋蔡氏曰以象言则文明以健以爻言则中正而应○沙随程氏曰所以利君子贞者在一体之相为用故曰文明以健中正而应○临川呉氏曰内文明则察于理外刚健则勇于义中正则内无私心应干则外合天徳此皆君子之正道也】
　　唯君子为能通天下之志
　　传天下之志万殊理则一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克己故能尽大同之道然后能中正合乎干行也【朱子曰程説得通天下之志处好云文明则能烛理故能明大同之义刚健则能克己故能尽大同之道此説甚善大凡读书只就眼前説出底便好﨑岖寻出底便不好】
　　本义以卦徳卦体释卦辞通天下之志乃为大同不然则是私情之合而已何以致亨而利涉哉【诚斋杨氏曰人与人羣居天地中能髙飞远走不在人间乎而独与人异何也人异乎人者物之弃人同乎人者物之归然同而隘则其同不大同而昵则其同不公同人于野公而大也○云胡氏曰必通天下之志乃为大同然非明与健不能大同也】
　　象曰天与火同人君子以类族辨物
　　传不云火在天下天下有火而云天与火者天在上火性炎上火与天同故为同人之义君子观同人之象而以类族辨物各以其类族辨物之同异也若君子小人之党善恶是非之理物情之离合事理之异同凡异同者君子能辨明之故处物不失其方也【或问伊川説云各以其类族辨物之同异则是就类族上辨物否朱子曰类族是就人上説辨物是就物上説天下有不可皆同之理故随他头项去分别类族如分姓氏张姓同作一类李姓同作一类辨物如牛类是一类马类是一类就其异处以致其同此其所以为同伊川之説不可晓】
