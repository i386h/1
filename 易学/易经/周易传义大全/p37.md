<!-- { "loadSidebar": true } -->
　　言成卦之义也以隂居四又处上位柔得位也上下五阳皆应之为所畜也以一隂而畜五阳能系而不能固是以为小畜也彖觧成卦之义而加曰字者皆重卦名文势当然单名卦惟革有曰字亦文势然也本义以卦体释卦名义柔得位指六居四上下谓五阳【进斋徐氏曰柔得位者以六居四也上下应者五阳应之也凡卦一隂五阳则一隂为之主小畜以四为主而又得位故上下五阳皆为所畜也然四得位而不能大有所畜者以柔故尔此卦之所以为小畜也】
　　健而防刚中而志行乃亨
　　以卦才言也内健而外防健而能防也二五居中刚中也阳性上进下复干体志在于行也刚居中为刚而得中又为中刚言畜阳则以柔防言能亨则由刚中以成卦之义言则为隂畜阳以卦才言则阳为刚中才如是故畜虽小而能亨也本义以卦徳卦体而言阳犹可亨也【进斋徐氏曰健而防以二徳言刚中以二五言志行谓阳之志可以行也亦释亨义○厚斋冯氏曰凡卦一隂五阳则一隂为之主此孔子论易之例非必包牺文王命卦之本意也又曰健而巽刚中而志行彖多言卦材此亦孔子之例也上九之雨岂非亨乎天下之理未有畜而不亨者説者止述孔子之意而文王之志隐矣○双湖胡氏曰朱子尝説四圣之易不同因论大畜卦辞而曰文王説只是占得者为利贞不家食而吉利渉大川至于刚上尚贤等处乃孔子明卦义各有所主今厚斋可谓得朱子之心者若能如此灼见觧经则非但文王之指不晦而夫子翼易又自胷中所蕴不尽同于先圣之意亦昭然可见矣惜朱子欲以此例更定本义而未能也】
　　密云不雨尚徃也自我西郊施未行也【施始防反】
　　畜道不能成大如密云而不成雨隂阳交而和则相固而成雨二气不和阳尚徃而上故不成雨葢自我隂方之气先倡故不和而不能成雨其功施未行也小畜之不能成大犹西郊之云不能成雨也本义尚徃言畜之未极其气犹上进也【朱子曰凡雨者皆是隂气盛凝结得密方湿润下降为雨且如饭甑葢得密了气欝不通四畔方有湿汗今干上进一隂止他不得所以云尚徃也是指干欲上进之象是隂包住他不得阳气更散做雨不成所以尚往也○进斋徐氏曰尚徃阳也言阳升而隂不能固止之也施未行隂也言隂未能畜阳降而成雨也言未行则非终不行矣○中溪张氏曰彖既言志行而又言施未行何哉葢志行者指二五两阳而言谓阳以得行为亨也施未行者主六四一隂而言谓其未能畜阳而成雨也○云峰胡氏曰曰刚中而志行曰施未行两行字相应阳被畜而志犹可行隂虽得位而施未可行本义两犹字専为阳言亦扶阳抑隂之意也】
　　象曰风行天上小畜君子以懿文徳
　　干之刚健而为防所畜夫刚健之性惟柔顺为能畜止之虽可以畜止之然非能固制其刚健也但柔顺以扰系之耳故为小畜也君子观小畜之义以懿美其文徳畜聚为蕴畜之义君子所蕴畜者大则道徳经纶之业小则文章才艺君子观小畜之象以懿美其文徳文徳方之道义为小也本义风有气而无质能畜而不能乆故为小畜之象懿文徳言未能厚积而逺施也【或问风行天上小畜象义如何朱子曰天在山中大畜葢山是坚刚之物故能力畜其三阳风是柔软之物止能小畜之而已○君子以懿文徳言畜他不住且只逐些子泄出来只以大畜比之便见得大畜説多识前言徃行以畜其徳小畜只是做得这些个文徳如威仪文辞之类○潜室陈氏曰风行天上而有取于畜之理何也葢风者披扬觧散之意今为风矣而止行于天之上是犹有物止畜而未得觧散所以成畜之小也○云峰胡氏曰小畜风行天上有气无质懿文徳者以之大畜天在山中气凝于质多识前言徃行者以之】
　　初九复自道何其咎吉
　　初九阳爻而干体阳在上之物又刚健之才足以上进而复与在上同志其进复于上乃其道也故云复自道复既自道何过咎之有无咎而又有吉也诸爻言无咎者如是则无咎矣故云无咎者善补过也虽使爻义本善亦不害于不如是则有咎之义初九乃由其道而行无有过咎故云何其咎无咎之甚明也本义下卦干体本皆在上之物志欲上进而为隂所畜然初九体干居下得正前逺于隂虽与四为正应而能自守以正不为所畜故有进复自道之象占者如是则无咎而吉也【或问此爻与四相应正为四所畜者乃云复自道何耶朱子曰易有不必泥爻义看者如此爻只平看自好复自道便吉复不自道便凶自无可疑者矣复自道之复与复卦之复不同复卦言已前不见了这阳如今复在此复自道是复他本位从那道路上去如无徃不复之复○厚斋冯氏曰阳本在上之物故自下升上曰复此言由其所复之故道也○云峰胡氏曰复字虽与复卦之复不同然复卦惟初与二言复言吉小畜惟初与二言复言吉复自道似不逺复二之牵复似休复休复以其下于初牵复以其连于初也彼则于六隂已极之时喜阳之复生于下此则于一隂得位之时喜阳之复升于上者也】
　　象曰复自道其义吉也
　　阳刚之才由其道而复其义吉也初与四为正应在畜时乃相畜者也【云峰胡氏曰卦言畜取止之义爻言复取进之义爻与卦不可一例观也盖在下而畜于隂势也其不为所畜而复于上者理也况初以阳居阳虽与四隂为正应而能自守以正其进复于上乃当然之理何咎之有其义当吉也】
　　九二牵复吉
　　二以阳居下体之中五以阳居上体之中皆以阳刚居中为隂所畜俱欲上复五虽在四上而为其所畜则同是同志者也夫同患相忧二五同志故相牵连而复二阳并进则隂不能胜得遂其复矣故吉也曰遂其复则离畜矣乎曰凡爻之辞皆谓如是则可以如是若已然则时已变矣尚何教诫乎五为防体防畜于干而反与二相牵何也曰举二体而言则防畜乎干全卦而言则一隂畜五阳也在易随时取义皆如此也【双湖胡氏曰九二以阳刚应五五虽刚阳居上而体本隂柔非制畜之极不能逆已之进故得牵连而复所以得吉者居中之故也○东莱吕氏曰初九复自道何其咎吉九二牵复吉九阳也阳非久为隂所畜者也故其志皆欲进复于上焉然则安于豢养而不复进者非可耻邪】本义三阳志同而九二渐近于隂以其刚中故能与初九牵连而复亦吉道也占者如是则吉矣【建安丘氏曰九二以阳刚而在下体之中亦欲上进非六四所能畜故与初九阳类牵连而进复其本位不失其中道所以吉也○云峰胡氏曰初九前逺于隂以刚正能复九二渐近于隂以刚中而能牵复亦吉道也按程以为二与五相牵挛本义之説则以为二与五无应二之牵复自系于初五之挛如自系于四】
　　象曰牵复在中亦不自失也
　　二居中得正者也刚柔进退不失乎中道也阳之复其势必强二以处中故虽强于进亦不至于过刚过刚乃自失也爻止言牵复而吉之义象复明其在中之美本义亦者承上爻义【张子曰初反自道三为説辐二以彚征在中故未为失○中溪张氏曰复待于牵已不如初复之为易然牵而能复亦不为失也】
　　九三舆説辐夫妻反目【説吐活反】
　　三以阳爻居不得中而密比于四隂阳之情相求也又昵比而不中为隂畜制者也故不能前进犹车舆説去轮辐言不能行也夫妻反目隂制于阳者也今反制阳如夫妻之反目也反目为怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也故説辐反目三自为也本义九三亦欲上进然刚而不中迫近于隂而又非正应但以隂阳相説而为所系畜不能自进故有舆説辐之象然以志刚故又不能平而与之争故又为夫妻反目之象戒占者如是则不得进而有所争也【朱子曰小畜但能畜得九三一爻而已九三是迫近他底那下两爻自牵连上来○山杨氏曰舆説辐不能有行也重刚不中切比于四为隂所畜则道不行于妻子矣○汉上朱氏曰初二皆复三畜于四而不复者比而説之也阳无失道隂岂能畜之哉○平庵项氏曰辐陆氏释文云本亦作輹按辐车轑也輹车轴转也辐以利轮之转輹以利轴之转然辐无説理必轮破毂裂而后可説若輹则有説时车不行则説之矣大畜大壮皆作輹字又曰九三反目称妻言相敌也上九既雨称妇言相顺也○云峰胡氏曰大畜九三曰日闲舆卫则利有攸徃小畜则曰舆説辐何也大畜以艮畜干小畜以防畜干大畜九三与艮一阳同徳故其舆利徃小畜九三近防之一隂而为其所制故其舆不可行舆説辐阳畜于隂而不得进也夫妻反目阳不平其畜而与之争也】
　　象曰夫妻反目不能正室也
　　夫妻反目葢由不能正其室家也三自处不以道故四得制之不使进犹夫不能正其室家故致反目也本义程子曰説辐反目三自为也【建安丘氏曰三虽阳刚乃昵于六四不正之隂为其系畜而不能进至于反目皆三有以自取之也夫制于妻则其正家之道葢可知矣孔子曰大车无輗小车无軏其何以行之哉此之谓也○云峰胡氏曰非四之能制三三刚而不中自制于四耳】
　　六四有孚血去惕出无咎【去上声】
　　四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四茍欲以力畜之则一柔敌众刚必见伤害惟尽其孚诚以应之则可以感之矣故其伤害逺其危惧免也如此则可以无咎不然则不免乎害矣此以柔畜刚之道也以人君之威严而微细之臣有能畜止其欲者葢有孚信以感之也本义以一隂畜众阳本有伤害忧惧以其柔顺得正虚中防体二阳助之是有孚而血去惕出之象也无咎宜矣故戒占者亦有其徳则无咎也【隆山李氏曰需三阳竝进九三虽曰致防而六四则曰需于血出自穴小畜三阳并进九三虽曰説辐而六四亦曰血去惕出隂阳相廹不能无伤圣人必使隂避阳着以为训虽六四为一卦之主不少假借也易之书其専戒隂柔之用事者耶○云峰胡氏曰三阳健进四强畜之三虽説辐四亦不能无伤故曰血曰惕危之也必有孚而后血可去惕可出乃可无咎戒之也或曰九五阳实曰有孚六四隂虚亦曰有孚何也曰中孚二隂居一卦之中中虚为信之本二五皆阳居上下卦之中中实为信之质小畜四与五皆曰有孚亦此意也】
　　象曰有孚惕出上合志也
　　四既有孚则五信任之与之合志所以得惕出而无咎也惕出则血去可知举其轻者也五既合志众阳皆从之矣【双湖胡氏曰三阳上进而六四独当其锋将拒而止之必为所伤然以由中之信依附上之二阳与之合志而共畜之则可以血去惕出而无咎矣】
　　九五有孚挛如富以其邻【挛力専反】
