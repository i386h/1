<!-- { "loadSidebar": true } -->
　　传九以阳居上在离之终刚明之极者也明则能照刚则能断能照足以察邪恶能断足以行威刑故王者宜用如是刚明以辨天下之邪恶而行其征伐则有嘉美之功也征伐用刑之大者【节斋蔡氏曰以刚居上处离之极刚明可以及远故用之出征则有嘉美之功○西溪李氏曰继体之君自当出征有扈之战启所以承禹商奄淮夷之征成王所以继武王周公作立政终之曰其克诘尔戎兵以陟禹之迹召公毕公命康王无他意惟曰张皇六师无壊我高祖寡命而已葢不如是不足以正邦也然则出征岂细事哉】
　　折首获匪其丑无咎
　　传夫明极则无防不照断极则无所寛宥不约之以中则伤于严察矣去天下之恶若尽究其渐染诖误则何可胜诛所伤残亦甚矣故但当折取其魁首所执获者非其丑类则无残暴之咎也书曰殱厥渠魁脇从罔治本义刚明及远威震而刑不滥无咎之道也故其象占如此【朱子曰有嘉折首是句○西溪李氏曰有嘉折首王者之兵只诛首恶丑类不获不以爲咎也○南轩张氏曰离有甲胄兵戈之象而周官司马之职列于夏官葢有以也○云峯胡氏曰坎水内明而外暗上六暗于外者也故必防于刑离火内暗而外明上九明于外者也故可用行兵本义云刚明及逺威震而刑不滥葢刚逺则威震故曰折首明逺则刑不滥故曰获匪其丑】
　　象曰王用出征以正邦也
　　传王者用此上九之德明照而刚断以察除天下之恶所以正治其邦国刚明居上之道也【中溪张氏曰征之爲言正也故曰以正邦也○建安丘氏曰离丽也以一隂而丽二阳也上下皆离则二五皆丽然离之性上上离则炎上之太过故下离爲安又二得位而五不得位也故二之黄离元吉异乎五之出涕沱若也其四阳爻则处隂内而爲隂所丽者最凶是以三言日昃之离四言焚如弃如以皆在二五两隂之内也若初上二阳初明在下则知以敬而辟咎上刚在外则能以征而正邦也】









　　周易传义大全卷十一
<经部,易类,周易传义大全>
　　钦定四库全书
　　周易传义大全卷十二　明　胡广等　撰
　　周易下经
　　【艮下兑上】
　　传咸序卦有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错天地万物之本夫妇人伦之始所以上经首乾坤下经首咸继以恒也天地二物故二卦分爲天地之道男女交合而成夫妇故咸与恒皆二体合爲夫妇之义咸感也以说爲主恒常也以正爲本而说之道自有正也正之道固有说焉巽而动刚柔皆应说也咸之爲卦兑上艮下少女少男也男女相感之深莫如少者故二少爲咸也艮体笃实止爲诚慤之义男志笃实以下交女心说而上应男感之先也男先以诚感则女说而应也【建安丘氏曰咸二少相交者夫妇之始也所以论一时交感之情故以男下女爲象男先下于女婚姻之道成矣恒二长相承者夫妇之终也所以论万世处家之道故以男尊女卑爲象女下于男居室之伦正矣或曰卦以二少二长相重者不有损益乎曰损虽二少而男不下女咸感之义防矣益虽二长而女居男上恒久之义悖矣此下经所以不首损益而首咸恒也○云峯胡氏曰先天八卦之象说卦凡两言之先言天地而即继之以山泽继言水火雷风而终之以山泽相薄者有贵于不相悖不相射者有贵于相逮唯通气则两言之不改然则上经首于乾坤者天地定位也下经首于咸者山泽通气也位欲其分故乾坤分而爲二卦气欲其合故山泽合而爲一卦又易八纯卦六爻皆不应泰否咸恒损益既未济六爻皆应泰否天地相应故居上篇咸损少男少女相应恒益长男长女相应既未济中男中女相应故居下篇咸以少男下少女又应之切至者故居下篇之首故上经彖辞不言女下经咸取女吉家人利女贞姤勿用取女渐女归吉多言婚娶之事而自于咸见之】
　　咸亨利贞取女吉【取七具反】
　　传咸感也不曰感者咸有皆义男女交相感也物之相感莫如男女而少复甚焉凡君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利在于正也不以正则入于恶矣如夫妇之以滛姣君臣之以媚说上下之以邪僻皆相感之不以正也取女吉以卦才言也卦有柔上刚下二气感应相与止而说男下女之义以此义取女则得正而吉也本义咸交感也兑柔在上艮刚在下而交相感应又艮止则感之专兑说则应之至又艮以少男下于兑之少女男先于女得男女之正婚姻之时故其卦爲咸其占亨而利贞取女则吉葢感有必通之理然不以贞则失其亨而所爲皆凶矣【西溪李氏曰易无思也无爲也寂然不动感而遂通天下之故有心于求感非易之道也故去心而名卦以咸○闾丘氏昕曰感非其正则夫妇不以礼合君臣不以道合朋友不以义合终必至于睽离故曰亨利贞○中溪张氏曰物之相感莫如男女之少者故二少爲咸上下交感则有亨通之理然相感之道利在守正以此道而取女其吉可知○云峯胡氏曰咸感也不曰感而曰咸咸皆也无心之感也无心于感者无所不感也感则必通而利在于贞凡言感之道当如此取女吉专言取女者当如此女以静正爲主男不下女而女从之非贞女也不可取矣○双湖胡氏曰文王于咸卦自取取女象二卦重在三上两爻三爲艮主上爲兑主男女皆得其正故曰利贞故取女吉也况二五又正其不正者初四而已曰取女二体又以艮爲重而咸之所以得名亦由于艮艮爲感主而兑已是应体本义谓艮止则感之专兑说则应之至已尽卦义此所以二少尤有夫妇感应之道而爲下经之首与乾坤分主上下经也先儒谓上经乾坤以二老对立下经咸以二少合体深爲得之】
　　彖曰咸感也
　　本义释卦名义【临川呉氏曰卦之二体阳感而隂应隂感而阳应六画皆相与卦之所以得咸感之名也○建安丘氏曰咸者感也所以感者心也无心者不能感故咸加心而爲感有心于感者亦不能咸感故感去心而爲咸咸皆也唯无容心于咸然后无所不感圣人以咸名卦而彖以感释之所以互明其防也】
　　柔上而刚下二气感应以相与止而说男下女是以亨利贞取女吉也【说音悦男下之下遐嫁反】
　　传咸之义感也在卦则柔爻上而刚爻下柔上变刚而成兑刚下变柔而成艮隂阳相交爲男女交感之义又兑女在上艮男居下亦柔上刚下也隂阳二气相感相应而和合是相与也止而说止于说爲坚慤之意艮止于下笃诚相下也兑说于上和说相应也以男下女和之至也相感之道如此是以能亨通而得正取女如是则吉也卦才如此大率感道利于正也【厚斋冯氏曰刚柔以质言感应以气言干之气应乎坤坤应之而成兑是坤与干也坤之气感乎干干应之而成艮是干与坤也○缙云冯氏曰柔上刚下感应相与所以爲亨止而说所以利贞男下女所以取女吉也○山杨氏曰止而说以卦才言也夫妇之道止而不说则离说而不止则乱男不下女则刚柔不接非夫妇之正也○建安丘氏曰柔上上也六本居三上与干交而爲兑也刚下三也九本居上下与坤交而爲艮也二气感应以相与山泽通气也不言山泽者言山泽则不见相与之义故以二气言之观恒言雷风相与则知二气相与之爲山泽尔此释咸亨义止而说以二德言人心之说动易失正唯止而能说则无徇情纵欲之失此释利贞义男下女以二象言谓以艮之少男下于兑之少女也凡婚姻之道无女先男者必女守贞静男先下之则爲得男女之正此释取女吉义故下以是以二字总结之】本义以卦体卦德卦象释卦辞或以卦变言柔上刚下之义曰咸自旅来柔上居六刚下居五也亦通【云峯胡氏曰以卦体释亨以卦德释利贞止而后说所以爲贞不止非贞也以卦象释取女吉】
　　天地感而万物化生圣人感人心而天下和平观其所感而天地万物之情可见矣
　　传既言男女相感之义复推极感道以尽天地之理圣人之用天地二气交感而化生万物圣人至诚以感亿兆之心而天下和平天下之心所以和平由圣人感之也观天地交感化生万物之理与圣人感人心致和平之道则天地万物之情可见矣感通之理知道者黙而观之可也本义极言感通之理【胡氏曰天地感而万物化生言乾坤交而大化行也圣人感人心而天下和平言二五交而治化行也○张氏彭老曰分而言之则天地万物以化生相感应圣人天下以和平相感应天地自天地圣人自圣人也合而言之此之呼吸语黙即彼之翕张阖辟此之喜怒哀乐即彼之惨舒荣悴道化之宰生意之充天地即圣人圣人即天地也○中溪张氏曰天地之感也以气圣人之感人也以心天地交感而万物有化生之理圣人感人心而天下有和平之治寂然不动性也感而遂通情也于其所感而观之而天地万物之情可得而见矣情者感而动者也○节斋蔡氏曰天地万物之情感而必应应感之间情无所遁矣○云峯胡氏曰上经首干气化之始而曰品物流形下经首咸形化之始而曰二气感应气与形固未尝相离也上经首干彖传言性下经首咸彖传言情复之彖言天地之心咸言人心学易者于此当有悟矣】
　　象曰山上有泽咸君子以虗受人
　　传泽性润下土性受润泽在山上而其渐润通彻是二物之气相感通也君子观山泽通气之象而虗其中以受于人夫人中虗则能受实则不能入矣虗中者无我也中无私主则无感不通以量而容之择合【一作交】而受之非圣人有感必通之道也【朱子曰山上有泽当如伊川说水润土燥有受之义上若不虗如何受得上兑下艮兑上缺有泽口之象兑下二阳画有泽底之象艮上一画阳有土之象下二隂画中虗便是渗水之象○问程传以量而容之莫是要着意容之否曰非也以量者乃是随我量之大小以容之便是不虗了○中溪张氏曰水之性润下土之性受润土之中虗者则于润无所不受心之中虗者则于人何所不容实则不能相入矣】
　　本义山上有泽以虗而通也【白云郭氏曰山泽通气而后万物化生君子法之以虗受人唯虗故受受故能感不能感者以不能受故也不能受者以不能虗中故也○建安丘氏曰山上有泽其中必虗虗则山泽之气通而感应之理以生君子观虗而能感之象而以虗受人人之一心其寂然不动感而遂通者虗故也苟以私意实之则先入者爲主而感应之机窒虽有至者皆捍之而不受矣故山以虗则能受泽心以虗则能受人○云峯胡氏曰咸取无心之义以虗受人无心之感也上经首乾坤自强反诸己厚德施于人下经首咸恒虗以施于人立则反诸己】
　　初六咸其拇【拇茂后反】
