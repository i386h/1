<!-- { "loadSidebar": true } -->
　　本义盱上视也阴不中正而近于四四为卦主故六三上视于四而下溺于豫宜有悔者也故其象如此而其占为事当速悔若悔之迟则必有悔也【朱子曰盱豫悔言覻着六四之豫便当速悔迟时便有悔盱豫是句问上视于四而下溺于豫下溺之义如何曰此如人趋时附势以得富贵而自以为乐者也○云峰胡氏曰二中而得正三阴不中正故盱豫与介石相反迟与不终日相反中正与不中正故也六三虽柔其位则阳犹有能悔意然悔之速可也悔之迟则又必有悔矣此葢溺于逸豫而悔之迟则又犹豫者也○中溪张氏曰圣人于六三一爻凡两言悔者始则示人以致悔之端终则勉人以改过之悔也】
　　象曰盱豫有悔位不当也
　　传自处不当失中正也是以进退有悔【临川呉氏曰六三与六二相反者六二中正而六三不中正也】
　　九四由豫大有得勿疑朋盍簪
　　传豫之所以为豫者由【一无由字】九四也为动之主动而众阴悦顺为豫之义四大臣之位六五之君顺从之以阳刚而任上之事豫之所由也故云由豫大有得言得大行其志以致天下之豫也勿疑朋盍簪四居大臣之位承柔弱之君而当天下之任危疑之地也独当上之倚任而下旡同德之助所以疑也唯当尽其至诚勿有疑虑则【一有其字】朋类自当盍聚夫欲上下之信唯至诚而已苟尽其至诚则何患乎其【一无乎字一无其字】无助也簪聚也簪之名簪取聚髪也或曰卦唯一阳安得同德之助曰居上位而至诚求助理必得之姤之九五曰有陨自天是也四以阳刚迫【一作逼】近君位而专主乎豫圣人宜为之戒而不然者豫和顺之道也由和顺之道不失为臣之正也如此而专主于豫乃是任天下之事而致时于豫者也故唯戒以至诚勿疑本义九四卦之所由以为豫者也故其象如此而其占为大有得然又当至诚不疑则朋类合而从之矣故又因而戒之簪聚也又速也【朱子曰由豫犹言由颐○梅岩袁氏曰莫不由之以致养谓之由頥莫不由之以和悦谓之由豫○进斋徐氏曰大刚也由如观其所由之由豫之所从来也一刚而得五柔故曰大有得居位非正故有疑朋谓众柔○刘氏曰德虽阳而位则阴犹未离其类也故称朋焉○云峰胡氏曰九四一阳而众阴皆为其所得故其象曰由豫其占曰大有得然四以阳居阴性易有疑干九四或跃疑其所当疑故曰或之或之者疑之也许之之辞也豫九四不当疑而疑故曰勿疑戒之之辞也吾惟至诚不疑则一诚之感众阴之朋自聚而从之簪又训速也谓不疑则朋之从者自速也此和豫之豫也】
　　象曰由豫大有得志大行也
　　传由已而致天下于乐豫故为大有得谓其志得大行也【临川呉氏曰即彖传所谓刚应而志行者○诚斋杨氏曰神禹集治水之大勲伊尹任伐桀之大事周公决东征之大议此皆大有得之事故曰志大行也】
　　六五贞疾恒不死
　　传六五以阴【一无阴字】柔居君位当豫之时沉溺于豫不能自立者也权之所生众之所归皆在于四四之阳刚得众非耽惑柔弱之君所能制也乃柔弱不能自立之君受制于专权之臣也居得君位贞也受制于下有疾苦也六居尊位权虽失而位未亡也故云贞疾恒不死言贞而有疾常疾而不死如汉魏末世之君也人君致危亾之道非一而以豫为多在四不言失正而于五乃见其强逼者四本无失故于四言大臣任天下之事之义于五则言柔弱居尊不能自立威权去已之义各据爻以取义故不同也若五不失君道而四主于豫乃是任得其人安享其功如太甲成王也蒙亦以【一无以字】阴居尊位二以阳为蒙之主然彼吉而此疾者时不同也童蒙而资之于人宜也耽豫而失之于人危亾之道也故蒙相应则倚任者也豫相逼则失权者也又上下之心专归于四也本义当豫之时以柔居尊沈溺于豫又乘九四之刚众不附而处势危故为贞疾之象然以其得中故又为恒不死之象即象而观占在其中矣【厚斋冯氏曰贞疾犹曰痼疾也痼犹固也疾自外入者也六五阴柔当豫之时上下耽于逸乐以天下之事天下之才尽付九四大臣而漫不省此贞疾之证也然四虽刚强犹在下也五虽阴柔犹在上也君臣之名位未亡此恒不死之证也春秋时不唯周存名号而已齐以诸田疾鲁以三家疾政在大夫孔子周流列国欲起其疾而无能用者○童溪王氏曰六二贞吉以中且正也六五贞疾以虽中不正也当豫之时而不为豫者六二是也当豫之时而不得豫者六五是也○云峰胡氏曰颐之由在上九故六五不可渉大川豫之由在九四故六五贞疾易之言疾者四曰无妄之疾勿药有喜曰损其疾使遄有喜曰介疾有喜皆言疾之愈而可喜此言贞疾仅得不死尔未可喜也豫最易以溺人六二柔中且正能不终日而去之六五阴柔不正未免溺于豫而有疾矣犹得不死者中未亡也人莫不生于忧患死于逸乐以六五之中仅得不死然则初之鸣三之盱上之冥其不中者皆非生道矣】
　　象曰六五贞疾乘刚也恒不死中未亡也
　　传贞而疾由乘刚为刚所逼也恒不死中之尊位未亡也【临川呉氏曰乘刚而有衰弱之疾则无以御其下矣处上卦之中则位与号犹未亡也周衰之时权归霸国周虽微弱亦以乆存此爻近之○中溪张氏曰正而不死中而未亡者君臣之分不可冺灭故也】
　　上六冥豫成有渝无咎
　　传上六阴柔非有中正之德以阴居上不正也而当豫极之时以君子居斯时亦当戒惧况阴柔乎乃耽肆于豫昬迷不知反者也在豫之终故为昬冥已成也若能有渝变则可以无咎矣在豫之终有变之义人之失苟能自变皆可以无咎故冥豫虽已成能变则善也圣人此义所以劝迁善也故更不言冥之凶专言渝之无咎
　　本义以阴柔居豫极为昬冥于豫之象以其动体故又为其事虽成而能有渝之象戒占者如是则能补过而无咎所以广迁善之门也【云峰胡氏曰冥豫与冥升迷复同义圣人不言冥豫之凶而言成有渝之无咎广迁善之门也事已成而能变犹可无咎则未成而变可知矣初鸣豫即断之以凶甚于初者所以遏其恶也上冥豫则开之以无咎恕于终者所以开其善也或曰豫上六变则为晋晋明出地上非冥矣】
　　象曰冥豫在上何可长也
　　传昬冥于豫至于终极灾咎行及矣其可长然乎当速渝也【中溪张氏曰上虽处豫之终昬迷而不知反然在震之极动则有能渝变之理苟能知逸豫之不可长幡然而改安知冥冥者其不昭昭乎○建安丘氏曰豫以和豫逸豫为义六爻惟九四由豫与卦辞同至于诸爻皆有心于求豫则失豫之正流为逸豫矣故在豫以四之一阳为主初以应四而豫故曰鸣豫凶三以比四而豫故曰盱豫悔五以乘四而不知所豫故有贞疾恒不死之证上去四虽远而与震同体则亦冥然为豫而已皆有渉乎四者也惟六二柔顺中正与四无系独能介于石不终日焉葢见几者也故爻以贞吉归之豫之不可溺也葢如此○进斋徐氏曰豫有三义曰和豫曰逸豫曰备豫大象所言和豫也六爻所言逸豫也豫备不虞卦爻无此义传曰重门击柝以待暴客葢取诸豫此备豫也】
　　【震下兑上】
　　传随序卦豫必有随故受之以随夫悦豫之道物所随也随所以次豫也为卦兑上震下兑为説震为动説而动动而説皆随之义女随人者也以少女从长男随之义也又震为雷兑为泽雷震于泽中泽随而动随之象也又以卦变言之干之上来居坤之下坤之初徃居干之上阳来下于阴也以阳下阴阴必説随为随之义凡成卦旣取二体之义又有取爻义者复有更取卦变之义者如随之取义尤为详备【朱子曰伊川説説而动动而説不是不当説説而动凡卦皆从内説出去葢卦自内生动而説却是若説説而动却是自家説他后动不成随了我动彼説此之谓随动而説成随如巽而止成蛊○隆山李氏曰咸随二卦皆男下女者也咸少男少女阴阳之气相等而相应故谓之咸随长男少女阳上于阴可以相制而阴自随之故谓之随君子体阳刚之德以立斯世要当使我能转物而物自随我不可使物得以转我而我反随物此所以岀而应世虽无心于致人而自得于一世之説随也】
　　随元亨利贞无咎
　　传随之道可以致大亨也君子之道为众所随与已随于人及临事择所随皆随也随得其道则可以致大亨也凡人君之从善臣下之奉命学者之徙义临事而从长皆随也随之道利在于贞正随得其正然后能大亨而无咎失其正则有咎矣岂能亨乎本义随从也以卦变言之本自困卦九来居初又自噬嗑九来居五而自未济来者兼此二变皆刚来随柔之义以二体言之为此动而彼説亦随之义故为随已能随物物来随已彼此相从其通易矣故其占为元亨然必利于贞乃得无咎若所随不贞则虽大亨而不免于有咎矣春秋传穆姜曰有是四德随而无咎我皆无之岂随也哉今按四德虽非本义然其下云云深得占法之意【左传襄公九年穆姜薨于东宫始徃而筮之遇艮之八史曰是谓艮之随随其出也君必速出姜曰亡是于周易曰随元亨利贞元体之长也亨嘉之防也利义之和也贞事之干也体仁足以长人嘉德足以合礼利物足以和义贞固足以干事然我不可诬也是以虽随无咎今我妇人而与于乱固在下位而有不仁不可谓元不靖国家不可谓亨作而害身不可谓利弃位而姣不可谓贞有四德者随而无咎我皆无之岂随也哉○厚斋冯氏曰震动而兑説随之所以元亨也元者震也葢干之一元来为动之主是以亨也九五正中当位所谓利贞也○中溪张氏曰随而得其道则可以致大亨然随之道利于贞正不正则为诡随虽大亨而有咎故必大亨而利于正然后无咎亦犹影之随形响之应声也○云峰胡氏曰屯临无妄革皆言元亨利贞不言无咎惟随则以无咎继之葢我随人或为人所随其事虽大亨非贞固易有咎也况动而説易失于不正其何能无咎不正则随中有事而蛊患生矣作易者继之以无咎有深意焉】
　　彖曰随刚来而下柔动而説随【下遐嫁反説音悦】
　　本义以卦变卦德释卦名义
　　大亨贞无咎而天下随时
　　传卦所以为随以刚来而下柔动而説也谓干之上九来居坤之下坤之初六徃居干之上以阳刚来下于阴柔是以上下下以贵下贱能如是物之所説随也又下动而上説动而可悦也所以随也如是则可【一有以字】大亨而得正能大亨而得正则为无咎不能亨不得正则非可随之道岂能使天下随之乎天下所随者时也故云天下随时
　　本义王肃本时作之今当从之释卦辞言能如是则天下之所从也
　　随时之义大矣哉
　　传君子之道随时而动从宜适变不可为典要非造道之深知几能权者不能与于此也故赞之曰随时之义大矣哉凡赞之者欲人知其义之大玩而识之也此赞随时之义大与豫等诸卦不同诸卦时与义是两事【一作与豫卦以下诸卦不同时义是两事一作与豫等诸卦不同时与义是两事○程子曰自画卦垂衣裳至周文方徧只为时也若不是随时即一圣人岀百事皆做了后来者没事又非圣人智虑所不及只有时不可也○山杨氏曰夫趋变无常各当其可非夫可与权者其孰能之其义岂不大矣哉○节斋蔡氏曰天下所随者圣人之时而圣人制作又当随天下之时礼乐法度始于伏羲成于周者岂圣人智虑有所不及哉此随时之义所以大也】
