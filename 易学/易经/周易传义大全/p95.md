<!-- { "loadSidebar": true } -->
　　传三居下体之上在民上者也乃守令也居阳应刚处动之极居民上而刚决果于为益者【一无者字】也果于为益用之凶事则无咎凶事谓患难非常之事三居下之上在下当承禀于上安得自任擅为益乎唯于患难非常之事则可量宜应卒奋不顾身力庇其民故无咎也下専自任上必忌疾虽当凶难以【一无以字】义在可为然必有其孚诚而所为合于中道则诚意通于上而上信与之矣専为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣在下而有为之道固当有孚中行又三隂爻而不中故发此义或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜为义故不论其本质也【朱子曰伊川说易亦有不分晓处甚多如益之用凶事说作凶荒之凶直指刺史郡守而言在当时未见有这守令恐难如此说○林氏栗曰凶事有三有扎瘥之政有死丧之礼有甲兵之事歉嵗曰凶今益之时损上益下其凶荒扎瘥之政乎○隆山李氏曰周官以委积待凶荒以荒礼哀凶扎或弛其政或去其征皆损上之所取以益下之凶荒者也○潘氏曰汲黯擅发仓廪以救饥民益之用凶事也何咎之有○西溪李氏曰居下之上而长民奉君命以益民者也凶荒扎瘥益之用凶事也凶荒之年宜发仓廪以赈救乃非常之举为下为民如此故可无咎有孚中行心苟自信酌中行之可也用圭告公正如汲黯河内之事○潜斋胡氏曰周礼珍圭以征守以恤凶荒杜云珍作镇郑元云玉使人征诸矦忧凶荒则授之以往致王命焉】本义六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信【朱子曰益之用凶事犹书言用降我凶徳嘉绩于朕邦○节斋蔡氏曰凶事困心衡虑之事也六三与上为应故有凶事之象中行在一卦之中也故三四皆曰中行圭所以通其中之信告公虽见于外而所用者亦唯在通中之信而已○云峰胡氏曰下三爻皆当益下之时而受上之益者也三处多凶之地有益之以凶事者困心衡虑乃所以増益其所不能也如此既可以无咎又告之以有孚中行而告公用圭者孚信也圭所以通信也当信上之人所以警戒震动我者益我者也信之笃而行之必合乎中则可以通信于上矣或曰以二体则二五各居中以全体则三四竝居中故中孚以三四为中此三四称中行】
　　象曰益用凶事固有之也
　　传六三益之独可用于凶事者以其固有之也谓専固自任其事也居下当禀承于上乃専任其事唯救民之凶灾拯时之艰急则可也乃处急难变故之权宜故得无咎若平时则不可也本义益用凶事欲其困心衡虑而固有之也【云峰胡氏曰爻唯三上言凶上之凶自取之也三之凶人益之也欲其困心衡虑而固守之乃益之大者】
　　六四中行告公从利用为依迁国
　　传四当益时处近君之位居得其正以柔巽辅上而下顺应于初之刚阳如是可以益于上也唯处不得其中而所应又不中是不足于中也故云若行得中道则可以益于君上告于上而获信从矣以柔巽之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也【进斋徐氏曰四居近君之位必得中道而行则告诸公上而见从况四与初为往来之爻四有上迁之象迁国顺下而动也而利于用者为依众心之所欲虽迁徙国都之大劳亦可成功而致益矣】
　　本义三四皆不得中故皆以中行为戒此言以益下为心而合于中行则告公而见从矣传曰周之东迁晋郑焉依盖古者迁国以益下必有所依然后能立此爻又为迁国之吉占也【云峰胡氏曰迁四自上而迁于初初自下而迁于四也坤为国四下之初有迁国象三四皆非中三而中则告公而可以用圭矣四而中告公则见从矣皆戒辞也于四复许之曰利用为依迁国者损干之初阳下益坤之初隂四与初上下往来之爻也故于初曰作于四曰迁二为郊之吉占此为迁国之吉占皆非小益之事也○中溪张氏曰初本坤体而上迁于四有迁国之象依依五也以四依五是以柔附刚以弱附强得所依矣用之迁国何往不利○诚斋杨氏曰周迁依晋郑邢迁依齐许迁依楚皆弱故也若盘庚之迁亳髙祖之迁长安光武之迁洛何依人之有○隆山李氏曰初利用大作元吉是用之于大事也二王用享于帝吉是用之于大礼也三益用凶事是用之于大灾也四利用为依迁国是用之于大迁也】
　　象曰告公从以益志也
　　传爻辞但云得中行则告公而获从象复明之曰告公而获从者告之以益天下之志也志苟在于益天下上必信而从之事君者不患上之不从患其志之不诚也【中溪张氏曰益志谓益民之志也夫迁国者不以利己唯欲益民此所以告公上而见从也观盘庚三篇可见古人益民之实矣】
　　九五有孚恵心勿问元吉有孚恵我徳
　　传五刚阳中正居尊位又得六二之【一无之字】中正相应以行其益何所不利以阳实在中有孚之象也以九五之徳之才之位而中心至诚在恵益于物其至善大吉不问可知故云勿问元吉人君居得致之位操可致之权苟至诚益于【一作于益】天下天下受其大福其元吉不假言也有孚恵我徳人君至诚益于【一作于益】天下天下之人无不至诚爱戴以君之徳泽为恩恵也本义上有信以恵于下则下亦有信以恵于上矣不问而元吉可知【隆山李氏曰刚中有孚象恵心者非可人给而家养之也圣人之仁如一气之春举斯加彼使欲富夀安佚之心皆遂所欲也我之所恵以心则人之感恵以为徳矣○中溪张氏曰上之孚下以心为恵下之孚上以徳为恵○云峰胡氏曰益莫大于信恵莫大于心有孚恵心上有信以益下也有孚恵我徳下有徳信以益上也言恵不言益益之大者也不问而元吉可知矣○节斋蔡氏曰上以有孚而顺下之心即洪范所谓皇建有极用敷锡厥庶民者也下亦以有孚而顺上之徳即洪范所谓锡汝保极者是也】
　　象曰有孚恵心勿问之矣恵我徳大得志也
　　传人君有至诚恵益天下之心其元吉不假言也故云勿问之矣天下至诚懐吾徳以为恵是其道大行人君之志得矣【白云郭氏曰损之上九言大得志盖自损得益而为得志也此言大得志盖有君恵天下之志至于天下信而懐其徳是为大得志之时也】
　　上九莫益之或击之立心勿恒凶
　　传上居无位之地非行益于人者也以刚处益之极求益之甚者也所应者隂非取善自益者也利者众人所同欲也専欲益已其害大矣欲之甚则昏蔽而忘义理求之极则侵夺而致仇怨故夫子曰放于利而行多怨孟子谓先利则不夺不餍圣贤之深戒也九以刚而求益之极众人所共恶故无益之者而或攻击之矣立心勿恒凶圣人戒人存心不可専利云勿恒如是凶之道也所【一作谓】当速改也
　　本义以阳居益之极求益不已故莫益而或击之立心勿恒戒之也【或问或击之朱子曰或字众无定主之辞言非但一人击之也立心勿恒勿字只是不字非禁止之辞此处亦可疑且阙之○损益二卦诸爻皆互换损好益却不好如损六五却成益六二损上九好益上九却不好○双峰胡氏曰益之上九即恒之九三不安于恒陵躐等级超于震上以求益者也故其辞同三上皆巽体说卦谓巽为不果为进退为躁卦其立心勿恒之验欤此所以莫有以益之而反或有以击之也此爻其戒恒之九三乎大抵损极则益而吉益极则损而凶是以君子恒处其益之极也○云峰胡氏曰六二柔居下之中不求益而或益之上九刚居上之极求益不已人莫益之而或击之呜呼九二之吉由中心之有孚上九之凶由立心之勿恒吉凶之道孰有不自心生者哉○厚斋冯氏曰益卦恒之交也巽下震上为恒震下巽上为益今益之穷将复易位而为恒矣故圣人戒之以立心可恒也不然凶矣】
　　象曰莫益之偏辞也或击之自外来也
　　传理者天下之至公利者众人所同欲苟公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有击夺之者矣云莫益之者非有偏己之辞也苟不偏己合于公道则人亦益之何为击之乎既求益于人至于甚极则人皆恶而欲攻之故击之者自外来也人为善则千里之外应之六二中正虚己益之者自外而至是也苟为不善则千里之外违之上九求益之极击之者自外而至是也系辞曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子言动与求皆以其道乃完善也不然则取伤而凶矣本义莫益之者犹从其求益之偏辞而言也若究而言之则又有击之者矣【云峰胡氏曰莫益之者以上九求益姑从其求益之偏辞而言也究其极则非特莫益之且有击之者矣二不求益而或益之自外来也上求益而或击之亦自外来也呜呼是孰有以来之哉○建安丘氏曰益者损上干之阳以益下坤之隂也合六爻观之损在上则益在下矣其在下卦初与四为往来之爻受四之制者故曰利用大作二得五之益而又受初之益故曰或益之三处益时唯凶事则不可不益故曰益用凶事此三爻皆受益者也其在上卦四以顺下之动而为益故曰利用迁国五以感人以诚而致益故曰有孚惠心上则不知损己反以求人之益而人或击之矣故曰莫益之或击之此三爻则处益而当损者也】
　　【干下兑上】
　　传夬序卦益而不已必决故受之以夬夬者决也益之极必决而后止理无常益益【一无下益字】而不已已乃决也夬所以次益也为卦兑上干下以二体言之泽水之聚也乃上于至髙之处有溃决之象以爻言之五阳在下长而将极一隂在上消而将尽众阳上进决去一隂所以为夬也夬者刚决之义众阳进而决去一隂君子道长小人道消将尽之时也【隆山李氏曰上古结绳而治后世圣人易之以书契百官以治万民以察盖取诸夬夬者决也天下之才不至于决则不通故杂卦之次序与十三卦之制器尚象皆终于夬】
