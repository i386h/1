<!-- { "loadSidebar": true } -->
　　亡国之主初何尝不髙视逺览自神其明察哉失为君之则究成昏闇故顺则者用晦而明失则者不明而晦
　　【离下巽上】
　　家人利女贞
　　家人者一家之人也家之难治莫甚于妇人故女贞尤要修身谨刑于之化则内正而外无不正矣
　　彖曰家人女正位乎内男正位乎外男女正天地之大义也
　　以卦体释利女贞之义六二柔顺中正九五刚健中正内外不相假借即天地之大义万古不毁总之一正而已
　　家人有严君焉父母之谓也
　　正则内外整肃何其严也不特国与天下有严君家人亦有严君焉正此父母之谓也母不严家之蠧也故并称严君
　　父父子子兄兄弟弟夫夫妇妇而家道正正家而天下定矣
　　惟有此严君故父子兄弟夫妇各得其所而家道正天下之定即在于此可不严肃以正其家哉上父初子五三夫四二妇五兄三弟以卦画推之又有此象所以阳爻俱尚刚明
　　象曰风自火出家人君子以言有物而行有恒
　　火与风皆以气用风自火出则火之炽皆风之力君子知风化之本在家而家本在身深究乎慈孝友恭唱随之原言必有据行必可常如火之烈烈难犯者贞严孚威俱在其中矣
　　初九闲有家悔亡
　　治家之道莫重乎始始之不闲相渎相夷之悔从此生焉初九以阳刚处有家之始能范围之不过教妇初来教子婴孩正在此
　　象曰闲有家志未变也
　　志未变而豫防之离有先见之明故也
　　六二无攸遂在中馈贞吉
　　六二柔顺中正女之正位乎内者也事无専制中馈外无余事焉必贞而后得吉勉之也
　　象曰六二之吉顺以巽也
　　所以巽从九五者本于幽闲贞静之徳岂至今日而始勉之以贞哉
　　九三家人嗃嗃悔厉吉妇子嘻嘻终吝
　　以刚居刚而不中过乎刚者也义胜伤恩一时固不免于悔厉然不失为正家之吉道反是而嘻嘻则终必吝君子可不为终计哉
　　象曰家人嗃嗃未失也妇子嘻嘻失家节也
　　家人骨肉之情最无穷极故必有节以防之严则不曰不失而曰未失寛则直决其失以三在内外之介故戒之者切也
　　六四富家大吉
　　王者以天下为家四其家相也以柔正居上位开源节流能富天下之家礼义生于富足仁譲之风成矣大吉之道也
　　象曰富家大吉顺在位也
　　富岂金帛寳玉之谓哉慈孝友恭因自有之恩义而惇厚之所以为生财之大道也
　　九五王假有家勿恤吉
　　五以天下为一家而与二为应二既正位乎内但以精神感格内外自无不正者所谓雝雝在宫是也勿用忧恤桃夭化成天下治矣
　　象曰王假有家交相爱也
　　夫爱其内助妇爱其刑家治化之彰固本乎性情之正也
　　上九有孚威如终吉
　　上九以刚居上在卦之终故言正家久逺之道治家固非至诚不可然慈过则无严恩胜则掩义必森森毫不可犯则传之永久人心常自振肃也
　　象曰威如之吉反身之谓也
　　谓非作威也反身自治则人畏服之矣
　　【兑下离上】
　　睽小事吉
　　举大事者以人心为本人心乖异岂能大有为哉仅可圗偏安之小事而已
　　彖曰睽火动而上泽动而下二女同居其志不同行以卦象释卦名义物理之睽在动人道之睽在志所潜滋者微矣
　　説而丽乎明柔进而上行得中而应乎刚是以小事吉睽则无一可为何以小事吉盖济睽之道非徳非势非辅不可卦徳内説心气和平外又善灼事机卦变自离柔进居三自中孚柔进居五自家人兼之是才虽柔弱得位乗权卦体六五且以虚中之诚得英贤之助故虽不得肇造寰区犹可延国祚而系人心也
　　天地睽而其事同也男女睽而其志通也万物睽而其事类也睽之时用大矣哉
　　且人亦知不睽则不合乎天髙地下化育之事则同成男成女唱随之志则通物以羣分感应之事则类睽固生生之本化化之原所以立天地之大义挈人物之终始者也是在人之用之也
　　象曰上火下泽睽君子以同而异
　　孤髙絶俗何以济世故君子未尝不有异也但以同而异油然乐易之中自有耿然特立之骨彖言睽而合责其功也象言同而异标其性也
　　初九悔亡丧马勿逐自复见恶人无咎
　　人我相合睽乃克济初不与四应而徳则相同丧马勿逐而自复悔亡之象也同徳协力异已生嫌茍又分别大严未免为防邪所搆即恶人岂当峻絶哉此乃合异为同之妙用欤
　　象曰见恶人以辟咎也
　　且无论济世先圗避咎安其身而后可以合天下也
　　九二遇主于巷无咎
　　二五隂阳正应居睽之时乖戾不合必委曲相求而得防遇下有悃悃欵欵之臣上岂有亢然难下之主厥宗噬肤所自来矣
　　象曰遇主于巷未失道也
　　其迹可疑故圣人以君臣大义明之
　　六三见舆曳其牛掣其人天且劓无初有终
　　正应上九而居二阳之间故致正应之疑而三遂以疑成见舆所以载已者牛所以引车者欲进以附上复疑以自尼本无曳若为二曳本无掣若为四掣本无天与劓刑之伤若上且天之劓之然邪不胜正终必得合也
　　象曰见舆曳位不当也无初有终遇刚也
　　处位不当迹有可疑何以尚能有终则遇刚故也大凡刚性最为躁急稍见可疑不惜情面至狠至毒然胸中实无他肠心志一明涣然氷释矣
　　九四睽孤遇元夫交孚厉无咎
　　睽孤谓无应遇元夫谓得初九丧马勿逐之仁人交孚谓同徳相信然当睽时嫌隙易生故必危厉乃得无咎也孚正所以成其遇厉正所以成其孚
　　象曰交孚无咎志行也
　　大臣济天下之睽全以至诚感动岂止无咎哉
　　六五悔亡厥宗噬肤往何咎
　　以隂居阳而居中得应则悔亡矣二为五之宗臣五切下交二来巷遇若噬肤之易合又何睽之不济乎
　　象曰厥宗噬肤往有庆也
　　二止无咎臣尽上应之责也五乃有庆君取下贤之福也
　　上九睽孤见豕负涂载鬼一车先张之弧后説之弧匪寇婚媾往遇雨则吉
　　睽孤谓六三为二阳所制而已又猜狠而乖离也见豕负涂见其污也载鬼一车以无为有也疑情所结怪妄丛生故张弧欲射而六三正应其诚终着故説弧不射迨其后两相和谐即最难合者且合一卦之睽无不合矣
　　象曰遇雨之吉羣疑亡也
　　刚明之极一亡则无所不亡也
　　【艮下坎上】
　　蹇利西南不利东北利见大人贞吉
　　世难方殷止而不进然果可束手坐聴乎利西南则英雄得用武之地不利东北可知大人徳位兼隆奉之为主断不为行一不义杀一不辜之事是当颠沛而信义愈明人心响应大勲可成也
　　彖曰蹇难也险在前也见险而能止知矣哉
　　坎险在前不冒入其中卦徳能居静以观变故賛其美
　　蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　卦变自小过阳进居五是得天下形势之中可战可守若往东北即英雄且奈何哉卦体九五刚健中正救时之明君故见则有功自二以上五爻皆得正位协徳而共济故邦归于正正固所以善其用止尤所以精其往蹇抑何必辞也
　　象曰山上有水蹇君子以反身修徳
　　山峻水险足不能进自反此躬何故受蹇将生平所不至者检省而刮剔之反身取艮之背修徳取坎之心
　　初六往蹇来誉
　　初居艮始见险而止故往过险而来得知几之誉也
　　象曰往蹇来誉宜待也
　　非勿往也宜待时而往也
　　六二王臣蹇蹇匪躬之故
　　柔顺中正正应在上而在险中故蹇而又蹇以求济之非以其身之故也但当鞠躬尽力成败利钝岂所论哉
　　象曰王臣蹇蹇终无尤也
　　事虽不济亦无可尤况济乎
　　九三往蹇来反
　　下就二隂同心戮力则得其所安也
　　象曰往蹇来反内喜之也
　　二为与君休戚之臣赤心报国原喜三反三亦何惮而不反乎
　　六四往蹇来连
　　天下豪杰谁不思建功立业我无以结纳之则不得其力连于九三倾心依比尚不可共与有为乎
　　象曰往蹇来连当位实也
　　九三以阳居阳实有济蹇之才四所以宜速连之也
　　九五大蹇朋来
　　以天下之蹇为蹇而阳刚中正信义足以感人故朋皆来助而蹇可济
　　象曰大蹇朋来以中节也
　　遗大投艰不有刚贞之节未有不畏难而中阻者故中节者朋来之本也
　　上六往蹇来硕吉利见大人
　　已在卦外往无所之益以蹇耳来就九三与之共见九五之大人则济蹇之功可成三为成卦之主正见险而能止者
　　象曰往蹇来硕志在内也利见大人以从贵也
　　引天下国家为分内之责又奉天潢之正派而从之也
　　【坎下震上】
　　解利西南无所往其来复吉有攸往夙吉
　　中原鼎沸主张世道者具震动之才以解散之元气初复正宜培养休息故利西南取平易也安平无事则当修复治道明法度正纪纲天下享太平之福矣若余孽未必尽熄大奋神武扫清中夏早往早复岂可久烦扰哉
　　彖曰解险以动动而免乎险解
　　以卦徳释卦名义当险难之冲有戡定之才则屯尚动乎险中此直动乎险外矣
　　解利西南往得众也其来复吉乃得中也有攸往夙吉往有功也
　　卦变自升三往居四入于坤体地坦而数多是能平易近民者二居其所而又得中安静无为与民休息得处解之中道圣人又虑其优柔养乱不惮一时之劳而贻万世久安之利功莫大焉
　　天地解而雷雨作雷雨作而百果草木皆甲拆解之时大矣哉
　　极言而賛其大也形随气解仁气旁流不言用者用已显也
　　象曰雷雨作解君子以赦过宥罪
　　雷者天威雨者天泽威中有泽故过则赦而不问罪则宥而从轻广天地之仁使反侧子自安也
　　初六无咎
　　解初原宜安静不必有所作为而自尔无咎者初也
　　象曰刚柔之际义无咎也
　　难之方解固贵静息亦不可不有以振作初六之柔得际乎九四之刚不扰不弛盖得雷雨作之大义焉故无咎也
　　九二田获三狐得黄矢贞吉
　　解则险已平矣不知天下有至险未平者小人百姓之过罪犹可原小人之奸恶必不可骋九二屏去邪媚防聚中直此大臣之正道所以清朝廷而安天下者也
　　象曰九二贞吉得中道也
　　君侧之小人难去疎逖之君子又不易合自非心无邪曲一中自秉安能举直错枉整顿朝纲至此
　　六三负且乘致寇至贞吝
　　小人而居髙位虽以正得且可羞吝也
　　象曰负且乘亦可丑也自我致戎又谁咎也
　　纵曰不夺尚属可丑况乎致寇夫谁之咎
　　九四解而拇朋至斯孚
　　大臣门下无私交初六以柔际刚可倚四不可倚初故解之而真朋自来共奏开国之治也
　　象曰解而拇未当位也
　　我以失位不正而应初故初得附之为拇圣人所以责大臣者严矣
　　六五君子维有解吉有孚于小人
　　小人难去人君往往外疏而中亲即此为丧邦之本故非决断直捷不可君子有解以小人之退为验也
　　象曰君子有解小人退也
　　特患君子不解耳君子有解小人岂有不退者哉
　　上六公用射隼于高墉之上获之无不利
　　三据髙位以害人隼象也上六蔵器待时一发而功成
　　象曰公用射隼以解悖也
　　小人乱邦名之曰悖着其当解之罪也悖解乃真大顺
　　【兑下艮上】
