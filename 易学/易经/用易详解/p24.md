<!-- { "loadSidebar": true } -->
　　兑为泽说万物者莫说乎泽葢以其有润物之功是以万物咸说之也夫天下有真说可以心感而不可以伪为惟其出于中心之诚故真笑未而和茍出于伪则胁肩谄笑葢有貎然而心不然者矣故兑之所以亨者以其说之出乎诚然者也虽然说不可以非其道也以我而说人不以其道则在我者为茍说以人而説我不以其道则在人者为过谀故必利乎贞贞者所以持之而不使之至于流也以卦之全体论之二五以刚而居中三上以柔而在外以刚居中则中无所茍以柔居外则外无所忤外无所忤故説中无所茍故贞说而贞说而不流者也夫説之为义大矣上顺乎天下应乎人汤武之所以救民于水火説也以此先民而使之则民忘其劳周公东山之诗亦说也以此犯难则民忘其死楚王廵拊三军而士如挟纩亦说也夫民之所不欲者莫若劳而所甚畏者莫若死乃今至于忘其劳与死而相劝以惟上命之从则説之为义岂不大矣哉
　　象曰丽泽兑君子以朋友讲习
　　两泽相丽更相滋益此朋友切磋琢磨之象也子曰学而时习之不亦说乎有朋自逺方来不亦乐乎乐者说之至者也以得朋为乐则说可知矣
　　初九和兑吉
　　象曰和兑之吉行未疑也
　　晏子论和与同异以为以可济可以否济否谓之同献可以替其否献否以成其可谓之和则是和者以有所不说而为说者也以有所不说为说则人必有疑之者矣惟其行之以贞是以吉而无疑也初九以说居下而不失其刚是岂茍说者乎
　　九二孚兑吉悔亡
　　象曰孚兑之吉信志也
　　九二大臣之事也二与五为应五以刚而二亦以刚应之两刚相直宜有悔矣然人臣之于君不患乎不能以刚介自处而患乎无忠信之诚以固之茍有忠信之诚则虽犯顔敢谏未有不能取信于人君之志者矣九二以刚而居中有中孚之信是以悔亡而乃得吉也齐景公欲为游观之举而晏子有荒亡流连之谏晏子之言则刚且直矣惟其于至诚故景公说之而命太师作君臣相说之乐故曰畜君何尤畜君者好君也夫晏子伯者之佐尚能以此动悟其君之心而况古者大臣之事哉
　　六三来兑凶
　　象曰来兑之凶位不当也
　　兑之义虽主乎说而说之不可以非其道说之非其道是容说者之为也六三隂柔不中不当其位而来就二阳以求说謟谀取容无所不至其为失正甚矣以此而来谁肯受之其凶也宜哉
　　九四商兊未宁介疾有喜
　　象曰九四之喜有庆也
　　商度也上有九五中正之君下有六三隂邪之臣处于二者之间欲说乎五而未得欲说乎三而不可商度于中未有所定然能介然自立疾恶六三之隂邪则可以有喜庆矣葢三与五不两立也既能疾恶乎三则五必说之岂不得人君之庆也哉自我言之谓之喜自人君言之谓之庆
　　九五孚于剥有厉
　　象曰孚于剥位正当也
　　剥小人之道也六三之来兑上六之引兊是也九五以阳刚居尊位不信乎君子而信乎小人是危道也汉元帝之信恭显唐明皇之信李林甫徳宗之信卢皆不免乎危是孚于剥者也然而象以为位正当何也非美之也乃愧之也以人君之尊而惟隂邪小人是信则其居于此位岂不有愧也哉
　　上六引兑
　　象曰上六引兊未光也
　　引君以当道正也引之非其道则入于邪矣六三之来兊以容说为事者也上六之引兊则是以逢迎为说者矣以逢迎为说阿谀己甚虽使九五信之岂足为光哉其不言吉凶者以六三观之凶可知矣









　　钦定四库全书
　　用易详解卷十二　　　　　宋　李　撰
　　下经六【涣至未济】
　　【坎下巽上】
　　涣亨王假有庙利涉大川利贞
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也
　　天下之险莫甚于水而水之险莫甚于风风与水相激则波涛震怒荡潏四出而不可遏此涣之所以取象也夫涣自否来者也干之九四来居于二而水流不穷坤之六二得位乎四而上同五隂阳俱得其位此所以虽涣而亨也方天下涣散之际必有以一天下之心而后可以固而留之王者之于天下其能使天下之情散而复合者是岂无其道哉宗庙之中未施哀而民哀未施敬而民敬凡有以起斯人无穷之思而系其孝爱不敢忘之念未有切于此者也故王至于有庙则人有定主心有定向王居其中以一天下归往之心而天下始大服之矣坎水也巽木也乘木有功用巽之功也天下虽当险难之世而圣人常有出险之才若济巨川用汝作舟楫非用木之功而谁为
　　象曰风行水上涣先王以享于帝立庙
　　古之享帝者必配之以祖考葢自内出者无匹不行自外至者无主不止此享于帝立庙之意也天人相交宗庙有主而天下之心始有所系矣
　　初六用拯马壮吉
　　象曰初六之吉顺也
　　马壮谓九二也九二有济难之才者也初以隂柔居涣之下不能拯物而附九二之壮马以为之拯顺而从之而难可济矣初非能自用者也而能托乎九二之刚则九二之功即我之功是以吉也明夷之六二用九三之壮以自拯涣之初六用九二之壮以拯物故其象皆以顺从为言顺坤也坤为马九二变而为坤故有马与顺之象
　　九二涣奔其机悔亡
　　象曰涣奔其机得愿也
　　九五机也机人凭之以为安亦犹人臣頼君以自固也九二有济难之才然使非人君有以信之无所主于其中则猜忌四出未有不悔者矣故奔其机以求安乎上凭藉人主之威以为固则吾之志愿可毕而其悔亡矣不然用力于其外而无所信于其内则乐毅之反间乐羊之谤书岂不可畏也哉
　　六三涣其躬无悔
　　象曰涣其躬志在外也
　　当患难之世而以身为狥未有能济者也六三之涣是不狥其身者之为也天下方有涣散之忧而六三出身以任之志不在乎私而在乎外是虽隂柔未必有功而其志亦可嘉矣尚何悔之有禹思天下有溺者犹已溺之稷思天下有饥者犹已饥之伊尹思匹夫匹妇有不与被尧舜之泽者若已推而纳之沟中古之圣贤视天下如一身曷常一日而忘之哉
　　六四涣其羣元吉涣有丘匪夷所思
　　象曰涣其羣元吉光大也
　　四以柔得位当济涣之任者也人之所聚曰羣四当涣散之世而有聚人之徳是以人皆羣起而从之故获元吉也丘丘民也天下方涣而我能得乎丘民是岂常人思虑之所能及哉至公以天下为心常人之所思者利害止于一身而吾之所思者及乎天下万世之逺宜乎其所建立光大而不可掩也此伊尹周公之事余人何足以当之
　　九五涣汗其大号涣王居无咎
　　象曰王居无咎正位也
　　令出惟行弗惟反汗出而不反者也当涣之世宜有赦令以収斯民之心故大号之出无反汗之疑而王又能居中以为之主则民情之涣散者有所系矣夫王者之所居所以一天下归往之心也王居于此以正其位号则人有定主而知所趋向尚何忧其涣散而弗合乎奉天之诏书一下而诸鎭戮力者皆知乘舆所在以起勤王之师陆防于此可谓能用易矣
　　上九涣其血去逖出无咎
　　象曰涣其血逺害也
　　逖逺也凡易之言血者皆有所伤者也处涣之极有见血之伤去而避之逺出而不顾是虽不免乎有伤而能全身逺害尚何咎之有
　　【兑下坎上】
　　节亨苦节不可贞
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　节者中之异名也事必有所过而后有所节节者所以裁其过而约之于中者也夫人之所欲无穷茍纵之而不已则将流荡而忘反是岂可无以节之哉故文之胜则节之以忠奢之过则节之以俭乐之极则节之以礼大为之防使天下之欲不至于逾矩则无往而不中矣然节亦不可过也节而归于中节之宜也节而过乎中则俭不中礼人将有所不堪是苦节也苦节不可常之道也夫节自泰来者也干之九三分而为五坤之六五分而为三而二五以刚得中夫以刚而居中则刚不至于过是节之义也泰之世人情溺于宴安之久不能无纵情肆欲之忧故必有以约其过而使之不流此泰而变之以节者圣人保治之道也要之节不可过乎中也过乎中是俭啬褊急之为也劳之过则苦味之过亦苦节而至于苦其道穷矣是安可以为常者乎以全体论之坎险而兊说以说而行乎险则不以险为苦而以为安是节之得乎中者也九五刚得尊位以中正之道节天下故天下通行而不厌尚安有苦节之过乎呜呼节之为义大矣哉寒之过则节之以温暑之过则节之以凉四时运行而不忒此天地之所为节者也圣人观节之义故节以制度以明天下之定分使上下各足是以不至于伤财亦不至于害民而节之道达于天下矣故曰什一天下之中正也多乎什一大桀小桀寡乎什一大貊小貊又曰兼足天下在明分古之圣人以中正之节而示天下兼足之分又安有伤财害民之忧也哉
　　象曰泽上有水节君子以制数度议徳行
　　制数度所以节乎人也议徳行所以节乎已也数有多寡度有长短无以节之则必有僣差之失徳有刚柔行有清和无以议之则必有过与不及之制度数以归于一议徳行以求乎中而节之道可通行于天下矣
　　初九不出户庭无咎
　　象曰不出户庭知通塞也
　　九二不出门庭凶
　　象曰不出门庭凶失时极也
　　君子之出处惟其当而已不可出而出与可出而不出是皆失节者也初九居下卦之下此未可以有为之时也故其在户庭之内谨密而不出而可以无咎以其知通塞之宜也九二居中得位是可以有为之时也故不出夫门庭则反足以致凶以其失时之极也禹稷当平世三过其门而不入孔子贤之顔子当乱世居陋巷一箪食一瓢饮不改其乐孔子贤之孟子曰禹稷顔回同道今有同室之人鬬者虽被髪缨冠而救之可也乡邻有鬭者被髪缨冠而往救之则惑也虽闭户可也然则初九之不出户庭其有合乎顔子之闭户九二之不出门庭其亦异乎禹稷之被髪缨冠者也
　　六三不节若则嗟若无咎
　　象曰不节之嗟又谁咎也
　　志不可满乐不可极贵乎节也三居兊说之极是说而无以节之也说而无以节之故继之以嗟若之伤此秋风乐极悲来汉武不免于有悔者也然其始也不能自节而其终至于有悔则亦自取之尔尚何所归咎于人哉
　　六四安节亨
　　象曰安节之亨承上道也
　　安节者安而行之之谓也夫节约之道人情之所难而六四安而行之以至于亨此圣贤事业也九五之君以中正之道节天下而惟六四实承之其为节也葢出于诚然而非勉强者矣禹之克勤于邦克俭于家所以仰承茅茨不剪之化兹非所谓安节者哉
　　九五甘节吉往有尚
　　象曰甘节之吉居位中也
　　甘与苦为对甘节者节之美者也天下之欲无厌而人君求有以节之则必有不说者矣而甘以受其节则是必有其道也九五以中正节天下天下乐之而不厌以此而往岂不可尚哉古者帝王之世贫富贵贱各有其等尊卑上下各有其制其所以立天下之定分而为之裁节者亦严矣惟其用之得中是以人皆乐从而不敢少逾此甘节之义也
　　上六苦节贞凶悔亡
　　象曰苦节贞凶其道穷也
