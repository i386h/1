<!-- { "loadSidebar": true } -->
　　行不贵茍难惟其当之为贵古之人固有负石投河漆身吞炭以此为节者矣惟其非礼义之中是以其道穷虽身亦未免于凶也然而谓之悔亡何也盖一介之节虽非中道而亦足以自守尚何悔之有哉
　　【兑下巽上】
　　中孚豚鱼吉利涉大川利贞
　　彖曰中孚柔在内而刚得中説而巽孚乃化邦也豚鱼吉信及豚鱼也利涉大川乘木舟虗也中孚以利贞乃应乎天也
　　象曰泽上有风中孚君子以议狱缓死
　　初九虞吉有他不燕
　　象曰初九虞吉志未变也
　　九二鸣鹤在隂其子和之我有好爵吾与尔靡之象曰其子和之中心愿也
　　六三得敌或鼓或罢或泣或歌
　　象曰或鼓或罢位不当也
　　六四月几望马匹亡无咎
　　象曰马匹亡絶类上也
　　九五有孚挛如无咎
　　象曰有孚挛如位正当也
　　上九翰音登于天贞凶
　　象曰翰音登于天何可长也
　　【艮下震上】
　　小过亨利贞可小事不可大事飞鸟遗之音不宜上宜下大吉
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　易以大小言隂阳大过者阳之过也小过者隂之过也大过四阳据用事之地而摈二隂于外故有栋挠之象谓其本末之俱弱也小过四隂处卦之上下而二阳处于内故有飞鸟之象谓其翼柔而能飞也小过之时宜若不能亨矣而曰小过亨者小者之亨也小者过中而亨必利乎正而后可利贞者与时偕行者也阳失位而隂得势小人之所为盖有过而能亨者矣然必反之以正则庶乎不至于太甚而为君子之忧此圣人之所深戒者也天下惟君子务知远者大者惟小人务知小者近者二五以柔而得中是小人之道长也小人所知者小故可小事吉以其可以有为也三四以刚而不中是君子之失位也君子所知者大故不可以大事以其不可以有为也小过有飞鸟之象焉二阳其身也四隂其翼也鸟之飞也不见其形而独遗其音愈上而愈穷隂之过也愈过则愈甚其可不知所以反之哉当此之时隂宜在下而不宜在上在上则有乘刚之逆居下则有从阳之顺小过本不吉者也惟能以隂而从阳是吉之大者也圣人于小过其为君子小人之戒切矣始言可小事不可大事欲君子之安乎时也终言不宜上宜下大吉欲小人之安乎分也君子安乎时则无妄为之失小人安乎分则无已甚之过使君子小人各当其处则虽小有过差亦不害其为吉之大矣兹非圣人之所尽心者哉
　　象曰山上有雷小过君子以行过乎恭丧过乎哀用过乎俭
　　天下之事皆不可过惟行之过恭丧之过哀用之过俭则虽过而无害故曰礼与其敬不足而礼有余也不若礼不足而敬有余也丧与其哀不足而礼有余也不若礼不足而哀有余也又曰礼与其奢也宁俭
　　初六飞鸟以凶
　　象曰飞鸟以凶不可如何也
　　以者不宜以者也居小过之初宜下不宜上而有应于四乃有腾上之心其飞愈速而其势愈穷是以之于凶者也夫师能左右之曰以不以之吉而以之凶乃其自取其如之何哉
　　六二过其祖遇其妣不及其君遇其臣无咎
　　象曰不反其君臣不可过也
　　祖谓四也妣谓五也过四之刚遇五之柔是过其祖遇其妣也虽然五君位也而以柔居之吾其可过之哉故不及其君乃得无咎不及其君者所以示尊君抑臣之义也盖祖与妣主恩而言之也君与臣主义而言之也恩可过而义不可过圣人于君臣之分严矣
　　九三弗过防之从或戕之凶
　　象曰从或戕之凶如何也
　　三以刚失位而与上六为应上六小人也其隂懐险狠中有不可测者存焉是固三之所当过为之防者也今三与小人为应而不能预防乃反从之未有不为其所戕者矣春秋邾人戕鄫子于鄫曰凡自虐其君曰弑自外曰戕然则三之见戕岂非自外来者欤
　　九四无咎弗过遇之往厉必戒勿用永贞
　　象曰弗过遇之位不当也往厉必戒终不可长也以全体论之四隂用事而二阳失位是隂过乎阳也分六爻而论之则四为臣五为君臣刚而君柔是臣过乎君者也臣过乎君宜有咎矣而四得无咎者以阳居隂行过乎恭宜过而不过者也宜过而不过以遇乎五然亦不可往也往则过矣故有厉而在乎必戒欲其不用以永守其贞所以尽为臣之义也不然往而不知止以犯危厉之戒此岂长乆之道乎
　　六五宻云不雨自我西郊公弋取彼在穴
　　象曰宻云不雨已上也
　　隂阳和而雨宻云不雨者隂上而阳下不能升降以相和者也六五以柔居尊位为小过之主不能下降二阳隂胜而阳不及故为宻云而泽不及下故不雨也西郊者隂之正位也自我西郊而下应乎二二之在穴亦隂之所居也弋之所取不取其他而取其在穴以隂求隂亦见其无能为矣五君位也而曰公此黍离降而为国风之说也圣人为天下后世戒其防微矣
　　上六弗遇过之飞鸟离之凶是谓灾眚
　　象曰弗遇过之已亢也
　　上六处一卦之极过亢已甚是过而无所遇者也过而无所遇如飞鸟之离羣愈飞而愈无所依以至于凶其所谓灾眚者岂非自取之哉
　　【离下坎上】
　　既济亨小利贞初吉终乱
　　彖曰既济亨小者亨也利贞刚柔正而位当也初吉柔得中也终止则乱其道穷也
　　既济者坎离升降以相济为功者也坎水在上其性以润下为本离火在下其性以炎上为常水之必下火之必上精神相通而既济之功成然而谓之亨小何也既济之世举天下之物各得其所虽至微至细者亦莫不亨故谓之亨小者言小者之亨则大者从可知矣既济自泰来者也二五相易君刚臣柔各正其位六爻相应而各得其当此所以为利贞也天下非未治之可忧而既治之为可虑未治之世人情忧思则犹有可为已治之世人情宴安则止于此而不复为矣故既济有初吉终乱之戒初吉者离之功也终乱者坎之险也二以柔得中上应乎五以成既济之功故初吉坎以险居上人情见险则止而不复进故终乱诗曰靡不有初鲜克有终终之实难圣人当既济之世而已有未济之忧信乎天下之治乱果不可常也哉
　　象曰水在火上既济君子以思患而豫防之
　　未济则思济既济则怠而止矣是既济之世患之所攸伏者也天下方狃于宴安之习而君子则思患而豫为之防君子岂私忧过计者哉凡所以保成之道固如此也警戒无虞之念惟时惟几之勑虽尧舜泰和之盛有所不废而况于后世乎
　　初九曳其轮濡其尾无咎
　　象曰曳其轮义无咎也
　　轮在下尾在后初之象也当既济之初有济难之心而势未可以有为故曳其轮濡其尾曳其轮则车不行矣濡其尾则狐不济矣此宜若有咎者然志在靖难茍有其志何患其不终济哉此其义所以得无咎也
　　六二妇丧其茀勿逐七日得
　　象曰七日得以中道也
　　二以柔居中妇之象也茀者所以蔽车之饰也上有应于五而为三四之所侵故丧其茀丧其茀则车止而不能行矣然二以中正之道自守専应于五而弗与之较故虽丧茀而勿逐待七日之乆则不求而自得是岂有终不可行者哉易凡言七日者歴七爻而复其本之谓也自二而复至于二其变凡七故谓之七日
　　九三高宗伐鬼方三年克之小人勿用
　　象曰三年克之惫也
　　高宗商之贤君也考之于书无伐鬼方之事惟殷武之诗有曰奋伐荆楚冞入其阻意者所谓鬼方其荆楚之谓乎天下惟圣人为能内外无患自非圣人内宁必有外忧当既济之世而远人不顺虽商宗之贤不能无鬼方之伐然歴三年之乆而后克之则亦难乎其为力矣用兵之道最不可使小人容于其间小人要功生事则必有兵连祸结之忧以高宗之伐鬼方尚不免三年之惫而安可复叅以小人哉观高宗旧学于甘盘后又得傅説以为辅相宜无所谓小人者而易之言云尔所以示后世之戒也
　　六四繻有衣袽终日戒
　　象曰终日戒有所疑也
　　程子以繻为濡衣袽所以塞舟漏也舟有罅漏而至于沾濡以衣袽塞之终日警戒而不能自宁此思患预防之道也四以隂居隂隂多疑故其戒惧如此
　　九五东邻杀牛不如西邻之禴祭实受其福
　　象曰东邻杀牛不如西邻之时也实受其福吉大来也胡氏以为此爻当文王与纣之事纣居东山故为东邻文王居岐西故为西邻东邻杀牛祭之丰者也西邻禴祭祭之薄者也纣贵为天子得用郊祀之礼其礼固丰矣然秽徳彰闻腥闻于天岂如文王之薄祭足以受命乎天而得大来之福也哉既济初吉终乱二以柔得中西邻之吉也五以刚居险东邻之咎也五为纣则二当为文王其象可推矣
　　上六濡其首厉
　　象曰濡其首厉何可乆也
　　初为尾则上为首既济者未济之所攸伏者也濡其尾容可以济濡其首则无复可为者矣处卦之极柔在险上危而不能自立尚何以能乆哉
　　【坎下离上】
　　未济亨小狐汔济濡其尾无攸利
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　既济者未济之所伏也未济者既济之所始也既济则怠怠则有未济之变未济则忧忧则有必济之理二者相为循环圣人所以示易为无穷之原也故既济亨未济亦亨既济亨亨之已然者也未济亨亨之将然者也汔几也兽之隠伏而多疑者莫如狐狐渡氷而聴水疑则其性也而小狐之几济不免于濡尾则疑未熟之过也狐愈老则其疑愈多人愈更事则其虑愈审当未济之世而小狐勇以求济是以有濡尾之患无所往而利也以全体论之五以柔居中是未济而能亨者也初以隂居下欲行而陷于九二之险中顾其后而无以为继是小狐之濡尾者也夫未济既济之反也五柔而二刚不当其位宜若不足以有为矣然而刚柔相应则尚可资之以成必济之功焉既济坎在上故初吉终乱未济坎在下其始不济其终未有不可济者矣易六十四卦上经终于坎离水火之体也下经终于既济未济水火之用也明乎体用之説于易其庻几乎
　　象曰火在水上未济君子以慎辨物居方
　　坎为隂中之阳在地为水在天为月在干为男在人则为肾而正位在北离为阳中之隂在地为火在天为日在坤为女在人则为心而正位于南水火不相得而相为用者也君子观其物而慎其辨因其方而定其居而类聚羣分者各得其所矣书序所谓方设居方别生分类其以此耶
　　初六濡其尾吝
　　象曰濡其尾亦不知极也
　　既济未济之初皆曰濡其尾既济之濡尾其刚阳之才可以终济者也故无咎未济之濡尾其隂柔之资不足以有为者也故吝当未济之世天下之变方极而初六之小狐勇以求济不知其极而冒难以往以自取濡尾之患岂可不审也哉
　　九二曳其轮贞吉
　　象曰九二贞吉中以行正也
　　九二济难之臣也以刚中之才上应六五离明之君当未济之世人君方望之以有为而二乃迟缓不决曳其轮而不往宜乎不贞矣然其以中正自守深谋审虑而不敢轻则夫所谓迟钝者是乃所以行其正者也吕氏之祸陈平不敢出一语而燕居深念若无所能为嗟夫孰知夫燕居深念乃有为之大者乎
　　六三未济征凶利涉大川
　　象曰未济征凶位不当也
