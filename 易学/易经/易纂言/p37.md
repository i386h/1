<!-- { "loadSidebar": true } -->
　　上火下泽【此释兑下离上也】睽【此重卦之名火气炎上泽水润下两相睽异故卦名为睽】君子以同而异【项氏曰睽非善事然有当睽者同而异是也二女同居同也其志不同行异也此人道之当然其在君子则周而不比和而不同羣而不党皆同而异也同人于异之中见其同睽于同之中见其异同兑説之象也异离明之象也】见恶人以辟咎也【项氏曰初以四为恶人其见之也辟其为咎尔非望其有所行也】遇主于巷未失道也【里巷之相遇虽非其所然所遇者正应未为失道也】见舆曳位不当也无初有终遇刚也【三阳位六以柔居之才弱不能进故与曳刚谓上九也】交孚无咎志行也【敌应本不相与交既孚而初之志得行于四所以无咎也】厥宗噬肤往有庆也【二刚噬五之柔则隂阳相合而有庆矣】遇雨之吉羣疑亡也【六三者上九之正应也因九四之梗于前故上九之见六三疑其如负涂之豕疑其如载鬼之车又疑其遭张弧之射其疑不一故曰羣疑心疑则情不亲矣故虽防媾也而速逺之反若宼然及九四之先张后説柔弱之三与强梗之四既和则上九之羣疑俱亡而正应相求六三上九之睽合矣】
　　【传四之八凡六十三字辟皮二切】
　　山上有水【此释艮下坎上也山上有泽者山上有水渟之泽也山上有水者山上有川流之水也】蹇【此重卦之名山之峻已不可跻攀至山之上而水之险又不可超越则不可行而进也故卦名为蹇】君子以反身修徳【行有不得者皆反求诸已前遇险而外不可行唯当静止于内反求诸身以自修其德也反身自艮取象阳止于外而回顾其内象反身修徳自坎取象阳在于中而坎水常流象中心修为之不息】往蹇来誉宜待也【宜止于初而待不宜往也】王臣蹇蹇终无尤也【安于义命终无所怨尤于人也】往蹇来反内喜之也【内谓六二九三反于下以亲六二而六二亦喜之也】往蹇来连当位实也【六四虽当位然柔而虚九三之当位则刚而实下连九三是得当位而实者为己之援也】大蹇朋来以中节也【中节者谓九五居中之节九五往外而居外卦之中故九三得以来内而居内卦之上九三之所以能来内者其由盖以九五之得中也】往蹇来硕志在内也利见大人以从贵也【内谓六四贵谓九五传四之九凡五十九字案郑本宜待下有时字盖以叶韵故然离骚径待与为期叶则不添时字亦叶韵】
　　雷雨作【此释坎下震上也】解【此重卦之名雷动乎上雨降乎下则郁结之气解矣故卦名为解】君子以赦过宥罪【雷雨作而解散郁结之气则物被发生之仁君子以之解散囚系之人则人蒙寛大之恩过者震动之愆赦则纵之使去象雷之怱有遂无罪者坎险之恶宥则减之使轻象雨之润渐而不骤】刚柔之际义无咎也【以柔承刚与之交际而顺从之合时之冝矣故曰义】九二贞吉得中道也【不过刚而隂之难解得中道者能之】负且乘亦可丑也自我致冦又谁咎也【负担小人而乗君子之器非能为君子之害也彼自可丑尔为九四之民所宼夺者彼所自取非人之咎也】解而拇未当位也【九四以刚居柔未当其位是未能纯乎君而得中则能获三而解其难脱然无所累也】君子有解小人退也【近比之初三既有解则正应之五自退聪而三隂之难俱解也】公用射隼以解悖也【隂不顺阳悖也初三五之三隂九二解之于前既顺乎阳矣唯上六一阴悖而未顺也至于终为九四所射而后得以解其悖也】
　　【传四之十凡六十五字自我致宼旧本冦作戎晁氏曰其失自虞始虞前皆依爻辞作宼解悖佳买切注难奴旦切未当当位并去声比皮二切】
　　山下有泽【此释兑下艮上也山之下有泽非山之边侧有泽也泽者潴水之委非通流之川亦非有源之泉所潴者死水而已】损【此重卦之名山下之泽润上行而水渐减故卦名为损】君子以惩忿窒欲【惩平之也窒塞之也忿气之起如山之高欲心之留如泽之深朱子曰观山之象以惩忿观泽之象以窒欲项氏曰少男多忿少女多欲人之所当损者唯忿与欲九思之终曰忿思难见得思义】已事遄往尚合志也【尚上通上谓六四也往益六四与之合志也】九二利贞中以为志也【以其中为志而益六五利在自守不宜行往也】一人行三则疑也【疑谓不专一无所适从也繋辞传所谓致一是也】损其疾亦可喜也【有喜者初可喜者四故言亦】六五元吉自上祐也【龟弗克违者上九祐之也】弗损益之大得志也【大谓阳上九不损下而能益上所谓得志也】
　　【传四之十一凡五十九字注委役伪切】
　　风雷【此释震下巽上也】益【此重卦之名风雷皆气也然风之声因物而后盛雷则其声自盛奋迅之威甚于风风得雷则増助其势故卦名为益】君子以见善则迁有过则改【人之益莫大于迁善改过迁善巽象巽在外于人之善见则迁之自外而益也改过震象震在内于己之过有则改之自内而益也迁如风之行改如雷之撃朱子曰迁善当如风之速改过当如雷之猛】元吉无咎下不厚事也【厚犹言重大也事作为之事也厚事即爻辞所谓大作也初九所以元吉无咎者盖下民小弱之力不能厚有所事大作为以益之必阳刚之才自上而来益下者也】或益之自外来也【外谓九五】益用凶事固有之也【固犹故也凶事急遽不暇于求人上九不能下益六三所谓益之乃六三旧时已所自有之者而非上九益之也】告公从以益志也【告者告之以求益之志而初九从之也】有孚惠心勿问之矣惠我徳大得志也【在下者受益而惠其心不待问筮而吉可知大谓初九之阳初九益之主徳被于人人懐其恩得遂以己益人之志也益之初九即损之上九皆一卦之主爻故象传皆言其大得志】莫益之偏辞也或击之自外来也【偏者徇己而不益人之谓大学传云辟则为天下僇辟即偏也六二之自外来谓九五自外而来内以益六二也此爻之自外来谓上九自外而来内以击六三也夫子之传如此其明旧注犹且误以或击之为击上九而不知其为击六三也】
　　【传四之十二凡七十三字注辟匹亦切】
　　泽上于天【此释干下兑上也凡海岸之上皆天也海水涌起髙数十丈是为泽上于天】夬【隄壊而河水泛溢谓之河决海水涌起而髙出虚空谓之海决故泽上于天之卦名为夬】君子以施禄及下居徳则忌【海决者灾异非美事也君子观其象既革其不美以为美又因其不美以为戒海水上涌则注溉于下故象之而施禄以及下人海水盈溢则涌出于上故象之而居徳则忌满盛或以禄为兑象徳为乾象然兑泽禄也干天亦禄也是兑之二阳干之三阳皆可象禄干健徳也兑説亦徳也是干之三阳兑之二阳皆可象徳施者自上而施以至于下故五而四四而三三而二二而初阳之禄施自五始而极于初葢上之所施必使及于下而后止者欲其溥徧也居者在下而积以至于上故初而二二而三三而四四而五阳之徳积至五止而不极于上葢下之所积不使至于上而过髙者忌其盈溢也项氏曰居训积书之化居易之居业皆是汉人犹言居积】不胜而往咎也【阳盛之时阳居阳位故戒其轻往】有戎勿恤得中道也【得中则不恃刚而能惕能惕则有备故虽有戎而无忧也】君子夬夬终无咎也【君子之夬夬也不恃其刚虽和于柔而终能决去之故无咎与壮而有凶者异矣】其行次且位不当也闻言不信聪不明也【位不当谓以刚居柔故次且聪不明谓坎耳塞其内也故不聪于听】中行无咎中未光也【夬之主爻比近所决之柔以其中而无不及故能引进羣刚同决一柔然仅免咎而已于刚中之道未为光也】无号之凶终不可长也【言一柔在上终不可以长久必为五阳所决去也】
　　【传四之十三凡七十一字施申志切】
　　天下有风【此释巽下干上也天下有风犹天下雷行言普天之下覆焘所及无一处不有此风也】姤【此重卦之名天之下处处有风则无一物不与风遇故卦名为姤】后以施命诰四方【风徧及乎普天之下犹君人命令徧及乎四方也命者巽之命施者干之所施诰者以干九五所施巽九二之命由中而达于四方也四方者下体之初三上体之四上也】系于金柅柔道牵也【程子曰牵者引而进也隂始生而渐进柔道方牵也系于金柅所以止其进也】包有鱼义不及宾也【二之刚中既包有初之鱼其义不能以及于九四矣】其行次且行未牵也【行未牵谓使九四之行未能下就初六而与之相牵聨也】无鱼之凶逺民也【九四阳君也初六阴民也初不应四是君不能有其民而逺其民也】九五含章中正也有陨自天志不舎命也【志者下之志命者天之命舍犹违也志壹动气能致天命不违已也谓下之三阳一隂能致九五之下临而与之遇也下有志于遇五故能致天命之不违已志志不舎命辞意与逺民相似民之逺君由君使其民之逺也故不曰民逺而曰逺民天命之不违人由人能使天命之不违也故不曰命不舍而曰不舍命也】姤其角上穷吝也【处上而穷极其吝者时位则然非已之咎】
　　【传四之十四凡六十六字逺于愿切舍音舍注覆孚豆切焘同冒切】
　　泽上于地【此释坤下兑上也泽上于地谓泽中之水溢出岸旁地上也】萃【此重卦之名西海北海之滨泽上有地者为临东海南海之滨泽上于地者为萃葢东南地势卑下泽水溢出海岸淹浸平地万有余里众流之归悉聚于此故卦名为萃】君子以除戎器戒不虞【除犹治也又与储通蓄聚也戒犹备也虞度也不虞谓不虞度而至之事也众聚之事有备则无患故除治兵戎之器以戒备不虞之事也兑西方金三四五互巽巽木外有兑金戎器之象坤平地无险阻可恃不虞之象坤能储蓄兑能戒备】乃乱乃萃其志乱也【谓其志之扰乱也】引吉无咎中未变也【引之至久者固守其中而未变也】往无咎上巽也【上从九四以一隂入于二阳之下三四五互成巽体故曰上巽也】大吉无咎位不当也【虽是刚画以其居柔则未可谓之大也】萃有位志未光也【虽有阳位而未能得二之孚故其志未能光显也】赍咨涕洟未安上也【未能安于众人羣聚之上也】
　　【传四之十五凡五十九字注度待洛切】
　　地中生木【此释巽下坤上也地中生木谓木根生于地中而未出土者也】升【此重卦之名木根既生于地中渐而升以出土故卦名为升】君子以顺徳积小以成髙大【项氏曰顺徳坤也积小以髙大巽也澄谓初六之柔小也积谓自下画而始九二九三之刚大也自下升至于上高也成谓至上画而终九三巽体之上画也巽为髙】允升大吉上合志也【上谓九三三之志欲升初与之合志故与之易位而三得以遂其志也】九二之孚有喜也【有喜谓利且无咎也】升虚邑无所疑也【无所疑谓如入无人之境无所疑惑顾虑也】王用亨于岐山顺事也【六四坤之初画为顺九三近比六四能得坤之顺徳以事隂神也】贞吉升阶大得志也【大指九二刚画而言应五而上升得志也】防升在上消不富也【消不富谓柔画刚为息柔为消刚实为富柔虚为不富所谓冥升以柔画之消而不富者在上也若刚画息而富者升于上则为照升而非防升矣】
　　【传四之十六凡六十三字以成高大旧本无成字陆徳明王昭素皆云一有成字今从之】
