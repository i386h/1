<!-- { "loadSidebar": true } -->
　　九二【九居第二画为鼎之旅】鼎有实【象也二中实鼎之有实在中者谓牲体之实于鼎中者也】我仇有疾不我能即【象也我谓六五五为卦主故称我仇如君子好仇之仇言为五之匹配五下应二故彖传言得中而应乎刚二当上应五以其有实在中难于上进如有中满之疾气不上行人之道德充积于中在下位而不援上所谓不召之臣也君欲有谋焉则就之而不敢必其就我六五尊德乐道而忘势不以二之不上应为尤故言我之仇匹以有疾之故而不我能即然臣不就君而君就其臣自重重贤两得其道矣】吉【占也二不枉已五能下贤所以吉】
　　九三【九居第三画为鼎之未济】鼎耳革【象也卦自兑而变兑三柔易五而为鼎之耳兑初九易上而为鼎之今三之刚变为柔居下体之上亦耳之象是鼎耳之在五者今变革而在三矣故曰鼎耳革】其行塞【象也震为大涂象三变为柔二三四成离九四以阳而塞其前也故曰其行塞】雉膏【象也离为雉离之中画为雉腹中之膏故为雉膏】不食【占也三四五互兑为口三居兑口之下故为不食】方雨【象也刚变为柔则三四五成坎为雨故曰方雨言方将有雨也】亏悔终吉【占也阳画实为盈隂画虚为亏悔者心欲改悔也三变为柔是以盈为亏改悔其旧也故终吉】
　　九四【九居第四画为鼎之蛊】鼎折足【象也足谓初以初之上应九四而言则为鼎颠趾而向上以四之下应初六而言则为鼎足折于下鼎仆而横卧故四腹下与初趾齐着于地也】覆公餗【象也三为公位餗者鼎实也公餗公之餗也四当鼎腹之上口而应初柔是鼎折其足腹卧于地而覆其鼎中之餗】其刑剭【象也剭者刖足之刑鼎之折其足犹人之刖其足故曰其刑剭】凶【占也初未实鼎之时则颠趾而以出否为利四已实鼎之后故折足而以覆餗为凶】
　　六五【六居第五画为鼎之姤】鼎黄耳金【象也黄者中之色居上卦之中故曰黄五画耦在九四鼎口之上为耳者鼎之扄以木横贯鼎耳而举之者也上画竒在六五鼎耳之上也九刚故为金谓鼎耳之虚能受上之金以实其中也以木为之曰金者取刚之义】利贞【占也中虚而能受外之刚以相提挈故宜正主事】
　　上九【上之画得九为鼎之恒】鼎玉【象也上为鼎在五则取九之刚而曰金在上则取画刚而位柔故为玉玉刚柔兼有】大吉【占也以阳大在上举鼎而行故其占吉】无不利【占也又且于事无所不利也】
　　【六画俱六九为鼎之屯】
　　【经彖辞凡三字爻辞凡七十九字元亨旧本作元吉亨程子曰羡吉字朱子亦云刑剭旧本作形渥陆氏曰郑作刑剭晁氏曰京虞荀悦九家陆希声一行竝作刑剭今从之否音鄙折之舌切餗送鹿切剭音屋注长人知两切彖传直恋切援音袁乐道音洛齐着直畧切扄君荧切】
　　【震下震上】○【四之四下之十一经八纯长男主九四】
　　震【此羲皇震下震上之卦而文王亦名之曰震震动也雷之象一阳动于二隂之内而奋故曰震此重震则二雷相踵而动也】亨【占也震动而万物生者亨也人闻雷而恐惧修省亦能致亨】震惊百里【象也凡震字皆谓动也雷声闻于百里闻者皆惊震象诸侯诸侯地方百里以雷声所及象其政令所及之逺近也干下画易坤下画为震干阳君也坤地国邑也分干之一阳以主坤之国邑者诸侯之君也一阳象雷声二隂象百里之地】不丧匕鬯【象也丧谓失也匕以升肉于爼鬯以灌地降神皆祭者所执下震象匕互坎象鬯互艮象手执之震为诸侯为长子皆主宗庙社稷之祭者主祭之人其心一于诚敬虽值雷震之威而不丧失其所执之匕鬯盖不以惊惧而乱其所守也】
　　初九【初之画得九为震之豫】震来虩虩后笑言哑哑【象也初九下震之主九四上震之主雷震之威皆此二阳所为也来谓人自外而入内言雷震之初有自外来至雷震之所者初能恐惧则后必安乐也程子曰蝇虎谓之虩虩虩顾虑不自寜也哑哑言笑和适之貌当震之始恐惧不敢寜则终保安吉故笑言哑哑】吉【占也】
　　六二【六居第二画为震之归妹】震来厉【占也震来与初九同来谓自二而来初也二乘初刚来内则犯初震之威故危】亿丧贝【象也亿者古有诡亿之戏亿度钱货之数较其中否以相赌赛也后汉梁冀传注云若今摊钱也二五皆以隂柔居中为敌应有相对较利之象故为亿贝者水中介虫古者以为货汉志大贝二枚直钱二百一十六牡贝二枚直钱五十幺贝二枚直钱三十小贝二枚直钱十初二三四肖离有贝象亿戏者被震雷惊散而丧失其所亿之贝也与不丧匕鬯者异矣一于诚敬者心有主役于货利者心无主故也】跻于九陵【象也九陵谓六三二三四互艮为山六三在艮山之半故为陵九者艮数人之怯懦者有所怖畏则辟易数里六二柔居柔怯懦者也比近初九雷震之威怖畏而丧贝自二从三而避之故曰跻于九陵】勿逐七日得【象也逐谓追寻七者震数上下更始得谓得其所丧之贝也六二因怖畏而有丧失又且辟易逺避可谓怯懦无所守矣然居中得正若有堕甑弗顾之达则有去珠复还之喜故曰勿用追寻至七日而所丧之贝可得也】
　　六三【六居第三画为震之丰】震苏苏【象也苏苏神气缓散自失之状三以隂居阳不正自处不正于平时且不能安况处震乎故其震惧而苏苏然不胜其自失也】震行无眚【占也若因震惧而能行去不正而就正则可以无过眚过也三行则至四正也动以就正为善故二勿逐则自得三能行则无眚以不正而处震惧有眚可知】
　　九四【九居第四画为震之复】震遂泥【象也遂者竞不复还之义三四五互坎四当坎中画在二隂之间有遂陷于泥之象震遂泥者言雷声沈抑陷下不能奋扬而上也虞氏翻曰坤土得水为泥位在坎中故遂泥】
　　六五【六居第五画为震之随】震往来厉【占也徃上则值震之穷来四则犯震之威故皆危】亿无丧【象也五与二对亿者也二居柔则志气馁故逢初九之震而丧其贝五居刚则持守坚故逢九四之震而无所丧失也隂柔之为亿一也然二有所丧五无所丧者居刚居柔之异也】有事【象也有事如必有事焉之义六五有所事谓以固守其中为事也有事则心有主故威不能慑也】
　　上六【上之画得六为震之噬嗑】震索索【象也索尽也九四之雷声至上六竭矣第一字言声至六五而将尽第二字言声至上六则已尽也故曰索索】视矍矍【象也变为刚则成离目能视矍矍惊骇不定貌雷声耳所闻非目所视也雷声至上六索索而聴者无闻矣惟惊骇之余目视犹有不定也案震卦以重字为象者五此爻之矍矍与初之虩虩哑哑皆言人也此爻之索索与三之苏苏皆言雷声也初爻震下有来字谓雷震之时人自外来者虩虩也三上则言震者谓雷声之复生雷声之已尽也】征凶【占也居卦之终前无所之征则唯可下行而已下行则趋而近威震故凶】震不于其躬于其邻【象也躬谓九四邻谓六三震上体之主爻在四震之威四所自为而四无所惊惧故曰不于其躬四之雷声遂泥下而不上三在四下为四之邻迫近九四之威震而受其惊惧故曰于其邻】无咎【占也上六与六三为敌应下视六三之迫近九四而受惊惧也因此知所警畏故无咎】婚媾有言【象也凡易言婚媾者皆谓应爻上六与六三虽是敌应然同位也三阳位上隂位故六三为上六之婚媾也上六逺于九四之震而无惊惧六三近于九四之震而有惊惧故上六则视六三而知畏六三则怨上六而有言以其独逺威震而不相顾恤也
　　六画俱六九为震之巽】
　　【经彖辞凡十字爻辞凡七十八字彖辞亨字下旧本有震来虩虩笑言哑哑八字初九爻辞重出也今正之丧息浪切鬯勅亮切虩许逆切哑鸟格切泥陆氏曰荀乃低切索桑洛切矍俱防切注长子知两切安乐音洛亿度待洛切幺于乔切辟易音辟亦复还复生扶豆切馁努璀切】
　　【艮下艮上】○【七之七下之十一经八纯少男主上九】
　　艮其背【此羲皇艮下艮上之卦而文王亦名之曰艮艮止也一阳止于二隂之上而不行故曰艮此重艮则内外俱止也卦名连彖辞象也背北堂也诗曰焉得谖草言树之背背谓初六】不获其身【象也艮为手能获身谓六四】行其庭【象也三四五互震为足能行庭谓上九】不见其人【象也三四五上肖离为目能见人谓九三】无咎【占也卦之二三四五象堂房室初在堂之后象背上在堂之前象庭以一人之体言四为身以三才之位言三为人六四之身艮于初九之背者身止于其内也身既止于内而形不在外初六不应六四也六四亦不应初六故外亦不能获其止于内之身内不出静而止也九三之人行于上九之庭者人行于其外也人虽行于外而影不至内上九不应九三也九三亦不应上九故内亦不能见其行于外之人外不入动而止也隂静阳动静者止于内动者行于外初六隂画而在内故象止上九阳画而在外故象行初内之下四外之下三内之上上外之上四之身止于其初之背三之人行于其上之庭同位故也外不获乎内内不见乎外敌体不相应无与故也无与当有咎以内外各止其所故无咎也】初六【初之画得六为艮之贲】艮其趾【象也初当下体之下象趾趾能行者也六隂画能静止于下而不行故曰艮其趾】无咎【占也位不当有咎也止而不行故无咎】利永贞【占也隂柔非能固守者以居刚而变为刚故永久正主其事而利也】
　　六二【六居第二画为艮之蛊】艮其腓【象也二当下体之中象腓腓在股之下随于股而好自动二居中得正自止其所而不动故曰艮其腓此其字指二而言】不拯其随【象也九三下卦之主二民之君也六二在其下乃其随从者然以中正自守止其所止而不上从于三故三亦不援手而拯之故曰不拯其随此其字指三而言】其心不快【象也心谓六五快犹喜也二五柔中同德同位然敌应不相与故二不应五而五亦不快于二也不快谓其不相取不相得也此其字指五而言盖六二中正自守近不昵同体之三逺不应同位之五不愿乎其外如此可谓能止其所止者矣】
　　九三【九居第三画为艮之剥】艮其限【象也限者上下之际股之上身之下也三以刚居刚而不中止之太过者也凡人上下之际须转动屈伸止其限而不转动屈伸可乎】列其夤【象也列分裂也夤背膂肉属上体指四而言膂即吕也谓之膂力者人之有力由于此止其限则上下体分隔为二如裂絶其夤而血脉不相聨贯矣】厉【占也过刚而止其所不可止者故危】熏心【占之象也熏如火气之上熏诗曰忧心如熏三四五上肖离为火有熏象心者六五也九三止其上下之限六四之夤既裂絶而不相属矣其为危厉又越比近之六四而上熏于六五虽相去之逺者亦觉其危以言其危之甚也】
　　六四【六居第四画为艮之旅】艮其身【象也身谓股以上膈以下前脐腹后腰膂肾所在处乃生身之所由始故以此为身呼吸之根气所从生也止其身则气住而神亦住四以柔居柔专气致柔者所以止其身也】无咎【占也柔而正得止其身之道故无咎】
