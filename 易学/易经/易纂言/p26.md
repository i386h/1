<!-- { "loadSidebar": true } -->
　　未济【此羲皇坎下离上之卦而文王名之曰未济火上水下不相为用未能成烹饪之功故曰未济】亨【占也六五柔得中故亨】小狐汔济【象也三四五互坎为狐刚大柔小以六五隂柔故曰小狐汔几也言几及于上也井卦之水在九五井口之中未出上六井口之外则曰汔至未济之狐在六五坎水之中未登上九水外之岸故曰汔济盖六五狐之前体也若至上九则为出水登岸矣未至上九则是几于济而犹未济也诸家説以下卦之坎为狐者于辞义皆不协】濡其尾【象也初六连九二在互坎之后象小狐之尾在前水之内后水之中故濡狐身向前几于济矣而其尾在后濡于水中则不能济】无攸利【占也将济未济故无所利】
　　初六【初之画得六为未济之睽】濡其尾【象也此即彖辞所谓小狐之濡其尾者】吝【占也】九二【九居第二画为未济之晋】曳其轮【象也三四五互坎为轮二在其后为曳轮君子难进之象】贞吉【占也】
　　六三【六居第三画为未济之鼎】未济征凶【占也六三居险极宜于奋而尚在险中是渡水而犹未济所济尚未尽于险则未可行于陆也未济而其才弱故行则凶】利涉天川【占也六三变为刚则二三四成干上卦变为坎矣而干健在后能进而前故利涉也李氏曰盖济者可以水浮而不可以陆走也】
　　九四【九居第四画为未济之蒙】贞吉【占也四阳刚比柔中之五故正主事则吉】悔亡【占也阳居隂宜有悔得所比故悔亡】震用伐鬼方【象也四变为柔二三四成震震谓动其奋如雷之震也有离之戈兵为伐居离下画之阳故为鬼方既济伐鬼方九三为天子而伐之也未济伐鬼方九二为诸侯而伐之也震诸侯象】三年有赏于大国【象也天子伐而三年克之者天子之兵胜也诸侯伐之而有赏于大国者用兵有功而受赏于天子也大国谓天子之国指五而言五阳位为大九四变为柔三四五成坤为国】
　　六五【六居第五画为未济之讼】贞吉【占也六五柔中故正主事而吉】无悔【占也得中故虽不当位而无悔视九四之悔亡为尤善也】君子之光【象也君子谓九二离日在天下照地上光被于九二而为九二之光】有孚【占也九二为正应而孚于六五也】吉【占也六五下光于九二而九二上孚于六五所以吉也】
　　上九【上之画得九为未济之解】有孚于饮酒【占也上九与六三应六三坎体为酒上就三饮酒而三往孚焉因饮酒而后有孚故曰有孚于饮酒】无咎【占也当未济之时因欢洽而得正应之孚信故可无咎】濡其首【象也三坎体为水上在人之体为首上九下就六三饮酒而忘反如以上体之首下入坎水之内故六三之水得以濡上九之首也】有孚失是【占也柔邪易以溺人饮其酒而沈湎过度以至被水濡其首而亦不知则三虽有孚于上而上下皆失其正是者非之对失是者失其是也
　　六画俱六九为未济之既济】
　　【经彖辞凡十三字爻辞凡七十字汔许讫切注易以以豉切湎弥免切】

　　易纂言卷二
<经部,易类,易纂言>
　　钦定四库全书
　　易纂言卷三
　　元　吴澄　撰
　　彖上传【彖者文王所系六十四卦之辞彖传者夫子为释文王之彖辞而作也经有上下二篇故传亦依经而分上下陆氏云彖断也以断一卦之吉凶者□字书彖即豕字从勺从豕勺豕头象其上鋭之形益野豕也其头最有力而鋭善防物故假借为决防之义音与豕同又音羊至切因假借其义又假借其音为通贯切】
　　大哉乾元万物资始乃统天【此释彖辞元字凡易中言大者皆谓阳干以刚健为元故称大资取也始谓本其气统犹总也元为天徳之总名天之徳统于元犹人之徳统于仁也】云行雨施品物流形【此释彖辞亨字云行于天雨施于地则各品之物生者皆长形由短而倐至于修如水之流由此而倐至于彼也故曰流形干有元徳能致品物之亨是谓元亨元亨者元之亨也】乾道变化各正性命保合大和乃利贞【此释彖辞利贞变者化之斩化者变之成乾道以渐变物而至于化长者成实则一实之中各具一性帝正者全而无偏也以天所赋则谓之命以物所受则谓之性而物所受即天所赋者也故曰性命保如保城之保犹言完也合如合众之合犹言聚也所受所赋之性命完聚于一实中藏天徳之大畧无乖戾故曰大和各正谓贞大和谓利先言贞后言利者天道之贞无所不利乃所谓利贞利贞者利于贞也】首出庶物万国咸宁【上文言天道之元亨此言圣人之元亨也圣人之徳如人之首独髙而出乎庶物之上所谓元也有此元徳故能致万国咸宁之治所谓亨也】大明终始六位时成时乘六龙以御天【上文言天道之利贞此言圣人之利贞也大明日也圣人之随时应务如大明之照今日既终明日又始因其潜跃见飞惕亢之时处之曲当各无亏欠所谓贞也随六者之时而乗此龙徳以当天运与时宜之所谓利也】
　　【传一之一凡五十七字大明至御天十五字旧本错简在品物流形之下今正之施申志切长知两切见贤遍切】
　　至哉坤元万物资生乃顺承天【此释彖辞元字程子曰干称大故坤称至至义差缓不若大之盛也澄谓干以阳为元故称大坤以隂为元故不得称大也至极也始者气之始生者形之始天地一元而以万物之形皆生于地原其气之所始则出于天坤所生之物即干所始之物同此一元干既始之则坤以顺上承天之施而生之尔】坤厚载物徳合无疆含光大品物咸亨【此释彖辞亨字坤体之厚能载万物其徳合于干之无疆谓配乾元也亦大也静翕之时含藏天气于地中者甚动辟之时万物生出光辉发见于地上者甚大而诸品之嘉美咸会也坤徳配乾元其能致品物之咸亨者虽干之功亦　坤之功也乾坤非有二元亨也】牝马地类行地无疆柔顺利贞君子攸行【此释彖辞利牝马之贞而并释君子有攸往一句马阳物也牝则属阴而与地同类故取牝马为象其行于地而能无疆足以配干之健也坤柔之顺乎干刚如牝马之顺乎牡马则利于正主事君子之有所往者其行亦当如是也】先迷失道后顺得常西南得朋乃与类行东北丧朋乃终有庆【言君子所行先则迷而失其道后则顺而得其常得常谓得主也盖阴柔不宜倡而宜随也西南方之得朋者谓三四相比近也然不过与其同类之阴同行而已东北方之丧朋者谓初上相隔逺也然散去阴朋而往从阳则终必有庆也葢阴朋不宜合而宜离也】安贞之吉应地无疆【安象地之屹然不动安而贞则吉者谓其能如地道之无疆也无疆者谓终古常安静也程子曰三无疆葢不同徳合无疆天之不已也应地无疆地之无穷也行地无疆马之健行也传一之二凡七十六字注之施申志切发见贤遍切比近皮二切后凡不音者并同】
　　屯刚柔始交而难生动乎险中【以卦体卦徳释卦名朱子曰始交谓震难生谓坎程子曰动乎险中艰屯之义】大亨贞雷雨之动满盈【以下释彖辞大释元大者谓阳屯之元以九五之阳为卦主也乾坤之外有元亨利贞者五卦屯随临无妄革也有元亨者四卦大有蛊升鼎也屯随无妄革之五临升之二以阳为元彖传皆释为大大有鼎之五蛊之初以阴为元则不释为大止谓之元亨程子以为大不足以尽元义元亨重于大亨非也乾元称大者阳也坤元者阴则不称大矣屯之时非元亨也解其屯而后亨雷雨以卦之二象言动谓震雷满盈谓坎雨云上雷下鬰结而未成雨所以为屯若震坎二象上下互易变屯为解则雷动乎上雨防而满盈乎下屯之鬰结者解而未亨者亨矣卦主九五虽阳刚中正然爻辞屯其膏之象何有元亨大贞凶之占何有于利贞彖辞之元亨利贞必变易雷云之屯转为雷雨之解乃是阳元之大能致亨而利于正主事也程子曰所谓大亨贞者雷雨之动满盈也艰屯木能通畅及其和洽则成雷雨生物乃遂亨之道也】天造草昧宜建侯而不宁【天造草昧释勿用有攸往天造谓天地肇造之初草昧谓人与禽兽杂处于草莽茫昧之中屯难之时一如鸿荒草昧之世不可以有往也宜建侯而不宁释利建侯宜利也方时之屯无所统属则乱宜立君以治之故一阳自外而入居于内以君其民也蔡氏曰不宁不安也言当急也朱子曰未可遽谓安宁也丘氏富国曰章首先释卦名次释卦辞又卦义有未尽者从而推广之此彖传定例也杂取卦体卦象卦徳卦变四者卦体以两体及六爻之义言如屯刚柔始交而难生之类卦象以天地雷风山泽水火言如雷雨之动满盈之类卦徳以健顺明险动入止説言如动乎险中之类卦变以刚柔往来上下言如柔来文刚分刚上而文柔之类自屯以下大要皆不越此
　　传一之三凡三十一字难生乃旦切注传直恋切后不音者并同解音蟹】
　　蒙山下有险险而止蒙【以卦象卦徳释卦名艮山之下有坎水之险地之蒙也内险不可处外止莫能进人之蒙也】蒙亨以亨行时中也【以下释彖辞蒙元亨也九二为蒙之主其才可以致亨也以险而止蒙未亨之时也以亨而行蒙既亨之时也所以致此者以九二当其时而得中也】匪我求童蒙童蒙求我志应也【程子曰二以刚明之贤处下五以童蒙居上非是二求于五盖五之志应于二也】初筮告以刚中也再三渎渎则不告渎蒙也【初筮得此卦则许其来学而告之告之者以刚中之道开发其蒙也若再筮三筮始得此卦则当不答所求傥或告之则不但我之问筮者为渎神而我之告童蒙者亦为渎蒙矣】蒙以养正圣功也【释利贞而广其义彖辞为占者言谓占者利于正主事也凡他卦之利贞其义皆然彖传则为童蒙言谓童蒙未有所为无正主之事利贞者利于养其良知良能之正此乃作圣之功也然童蒙所养之正即他日长而主事之正夫子虽是惟广文王之辞而亦非有二义也】
　　【传一之四凡五十三字注为占为童云伪切长而知两切】
　　需须也险在前也刚健而不陷其义不困穷矣【以卦徳释卦名程子曰险在前未可遽进故需待刚健之人其动必躁以干之刚健而能需待不陷于险处之至善者也故夫子賛之云其义不困穷矣】需有孚光亨贞吉位乎天位以正中也【以下释彖辞需待之时有孚应者光显而亨正主事而吉葢以九五位乎天位之尊而得正又得中也朱子曰正中与中正同倒其辞以协韵尔】利涉大川往有功也【需自大壮而变四往居五而成舟象五在舟之前往进以出乎险故曰有功】
　　【传一之五凡四十一字】
　　讼上刚下险险而健讼【以卦徳释卦名程子曰干上坎下上刚下险刚险相接能无讼乎又人内险外刚险而又健是以讼也晁氏曰上以刚陵下下不险则未必讼下以险防上上不刚则未必讼外健而内不险未必生讼内险而外不健未必能讼】讼有孚窒惕中吉刚来而得中也【以下释彖辞此以卦变言占之如此者以九二之刚自三来二而得下卦之中也惟刚实故能致人之孚又为窒塞惟在中故能惕惧又能止于中半之时而不过】终凶讼不可成也【程子曰成谓穷尽其事也】利见大人尚中正也【以卦体言尚上也中正之人在上谓九五也】不利涉大川入于渊也【以卦变言渊谓初也初地下之位故曰渊干九四爻辞在渊亦谓初也九二自三降二若舟行退后又自二降初是入于渊也】
　　【传一之六凡四十六字】
