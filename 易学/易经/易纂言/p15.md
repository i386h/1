<!-- { "loadSidebar": true } -->
　　上六【上之画得六为大壮之大有】羝羊触藩不能退不能遂【象也三四五互兑为羊成羣狠进六五变刚则非羊矣故其爻辞曰丧羊其不变则羊之狠进者自若上六之柔变为刚如藩篱之当其前羊很进既不能退前阻于藩又不能遂其进也】无攸利【占也狠进不能遂故无所利】艰则吉【占也能知其艰难而不狠进则可以言吉】
　　【六画俱九六为大壮之观】
　　【经彖辞凡四字爻辞凡七十六字羝音低羸力追切輹音服丧息浪切易音肄注长知两切为其云伪切】
　　【坤下离上】○【八之三下之三纬四隂观变主六五】
　　晋【此羲皇坤下离上之卦而文王名之曰晋晋进也离日出坤地之上进进而丽于天中卦自观变四之柔进居五在下之众民进而仰观在上之文明故为晋也】康侯用锡马蕃庶昼日三接【占也坤臣道也日君象也下坤进而上瞻离日有诸侯朝贡天子之象离日下照坤土有天子礼接侯国之象康侯安康之侯犹考工记所谓寜侯也锡下锡上也犹纳锡大禹锡圭之锡蕃庶多也案觐礼享之时匹马卓上九马随之故曰蕃庶侯马蕃庶皆以坤取象六五离日当中天之位故曰昼日三接者王接侯之礼觐礼延升一也觐毕致享升致命二也享毕王劳之升成拜三也三四五互坎三坎数也】
　　初六【初之画得六为晋之噬嗑】晋如摧如【象也推抑退也柔顺居下力弱难进将进而又抑退故曰晋如摧如】贞吉【占也顺德不急于进唯自以正主事故吉】罔孚【占也四为正应而不与之孚故曰罔孚】裕无咎【占也裕饶益也心泰无不足之意人虽罔孚处之泰然不急于求孚而终必得其孚故无咎】
　　六二【六居第二画为晋之未济】晋如愁如【象也进而无应于上故愁以隂居隂前后皆隂隂盛多惨有愁之象】贞吉【占也中正故正主事而吉】受兹介福于其王母【占也介大也五君位以隂居尊王母之象尔雅曰父之妣为王母以六二而言六三之隂在已上犹母也九四之阳尊于母犹父也六五之隂又尊于父犹王母也二与五德同位应进而感格于五犹顺孙之享王母王母降介福于二而二受之也朱子以此为享先妣之吉占】
　　六三【六居第三画为晋之旅】众允【象也坤为众允与□通进也三在坤众之先率众同进故曰众允案易中以允字为象者二此爻及升初六也説文引升初六爻辞为□升其字从本从少谐允声本者进趋亦进而上彻之意古者钟鼎铭用谐声字多只用偏旁盖从省也此爻允字亦当依説文所引升初六之辞作□乃叶象义】悔亡【占也居不当位宜有悔也然坤顺之极前导二隂进顺乎上众进而进故其悔亡】九四【九居第四画为晋之剥】晋如鼫防【象也鼫与硕同子夏传郑氏皆作硕説者因鼫字指为五技而穷之鼠遂谓之蝼蛄失于僻矣硕大也二三四互艮象鼠九阳画为大防画伏夜动四近天子之光以刚居柔值大明当空之昼畏而不敢进故为鼫鼠】贞厉【占也四之象如此而正主事其进乃危行也】六五【六居第五画为晋之否】悔亡【占也柔居尊而不当位宜有悔也以中故悔亡】失得【占也有失者可得位在中而隂画虚丧失其中所有之象然隂画居阳位隂为无阳为有无而有失者可得之象】勿恤【占也又戒之以勿劳于忧恤】往吉【占也往上则遇刚以济柔故吉】无不利【占也承上文往字言得刚济柔则于事无所不利】
　　上九【上之画得九为晋之豫】晋其角【象也角刚而在上之物以刚居上故象角】维用伐邑【占之事也三四五互坎有维繋象伐者离为甲胄戈兵之象邑者下卦坤所象也进贵乎柔进之极而以刚居上但可因下人之维繋用之以伐畿内未顺乎上之邑而已】厉【占也位髙故危】吉【占也民之心服故吉】无咎【占也以吉故无咎】贞吝【占也刚伐进极仅可用之以伐邑虽吉而无咎正主其事者亦可吝也】
　　【六画俱六九为晋之需】
　　【经彖醉凡二十字爻辞凡七十一字蕃音烦推罪雷切鼫音硕注朝音潮劳力到切□音允本音滔音彻省所梗切直恋切蝼音楼蛄音姑】
　　【离下坤上】○【三之八下之三纬二阳临变主六二】
　　明夷【此羲皇离下坤上之卦而文王名之曰明夷夷伤也字与痍通日入地下掩蔽其明而不见若有伤之者然故曰明夷】利艰贞【占也明者遭伤艰难之时也利于艰难而正主事】
　　初九【初之画得九为明夷之谦】明夷于飞垂其翼【象也明夷者明而遭伤之人谓六二也六二明夷之主爻初九六二九三所谓明夷者皆指六二而言于飞谓自二升三也卦自临变临之九二升为九三而成明夷初画若变为柔则自初至五有飞鸟之象三象鸟身初二四五象鸟翼以小过飞鸟之象拟之鸟翼皆是耦画明夷之初为鸟翼而其画竒又居地下之位是鸟翼之伤合而不开下垂于地者也鸟之善飞者直翅而上明而遭伤之人如鸟方飞而初之翼下垂向地不能直翅以戾天也此象为六二卦主言非为初九一画言也】君子于行三日不食【占也此占乃专就初九一画言君子谓初行谓道路初与四应六四互震之中画为大涂于行谓自初适四也二三四互坎其数三无兑口故不食六二明夷之主明而遭伤垂翼不能去初与二同体亦当静处以俟出而在路欲就正应必至饥饿三日而不得食明夷之时皆不宜动六二中正能自守者初以刚居刚其志不能不动故其占如此】有攸往主人有言【占也往谓往二二为卦主故曰主人初九逺适四则有三日不食之厄近往二则二以其不宜动而动故亦有言也】
　　六二【六居第二画为明夷之泰】明夷夷于左股【象也明夷谓六二左股谓九三二之爻位在人身为股互震下画为左九三者六二之左股也六二明夷之主而九三之遭伤者伤于左股也盖九三之阳乃六二之所以为明者而自二升三逼近坤体受其掩蔽卦之名为明夷正以九三之明遭伤也故曰明夷夷于左股六二为离日之中虚非其受伤之处九三为离日之外明伤者掩蔽其外明也故明之遭伤専指九三言之】用拯马壮吉【占也拯救也九三为六二之左股虽遭伤然九三阳刚在六二之前互震初画为馵足作足之马互坎中画为美脊亟心之马如危难之中用以拯救而得强壮之马盖九三虽遭伤而能拯救六二明夷之主也】
　　九三【九居第三画为明夷之复】明夷于南狩【象也明夷谓六二三为南之位卦变自二升三故曰南狩如升之卦变自初升三而曰南征也狩者四时田猎之通名非专言冬也】得其大首【象也大谓三之阳上画为首三与上应上者三之首也故曰大首明夷之人狩于南而得大首谓能得上六也説者以武王伐纣之事譬之】不可疾贞【占也狩猎之事宜武勇乃能有获正主事者不可示疾疾则怯弱而损威强春秋时用师者曰擐甲执兵固即死也病未及死岂敢言病奈之何其以病败君之大事盖亦此意若郑人侵卫而疾作不可以执弓则不可也故曰不可疾贞疾者隂柔之为患六二明夷之主而以柔居柔然至此之时外既用九三之刚则中不可以复主于柔也故戒其不可疾盖文王遵养时晦之时可以柔武王是用大介之时不可以柔也上帝临汝无贰尔心今日之事有进无退牧野之师王杖钺麾旄师尚父鹰扬将士如虎貔熊罴岂可以疾贞哉】
　　六四【六居第四画为明夷之丰】入于左腹【象也自外来内曰入入者五入之左腹者四也互震中画为左四之爻位在人身为腹此言六五下交于四也】获明夷之心于出门庭【象也下卦明夷之人谓六三上卦明夷之人谓六五也五柔顺得中而无应四与五比四腹五心也三四五艮之反体艮为门阙五在门阙之外门外之庭也五来比四为入于左腹自内往外曰出四往比五为获明夷之心于出门庭获心犹诗言实获我心谓称彼之心也明夷之时徧地昬暗以一卦言则上坤伤下离之明以各爻言则唯上六居暗极而伤九三之明若六四六五皆有柔顺之德五中四正为以柔顺中正相亲比而处于昬暗之世其譬则微子箕子各敷心腹以相告语自靖人自献于先王者也五箕子四微子也】
　　六五【六居第五画为明夷之既济】箕子之明夷【象也以箕子之贤而为纣所囚明而遭伤者也六五居中而柔顺以自晦箕子之佯狂为奴似之故曰箕子之明夷五之位与离日中画之虚相应明也居坤暗之中夷也】利贞【占也犹彖辞之利艰贞也上文有明夷字即艰之义故此不言艰】上六【上之画得六为明夷之贲】不明晦【象也明指九三而言九三为离日之明上六与之应相应乃相伤者也九三之明为上六所掩蔽故不明而晦也】初登于天后入于地【象也上六能用九三正应之明则九三之明往以应上而登于天矣天谓上也傥若商纣能用文王为三公文王之明上登于天如两相晖暎然则文王之明即纣之明耳惟其不然文王之明入于坤地之下则羑里之囚不相应而相伤矣非不明晦乎】
　　【六画俱九六为明夷之讼】
　　【经彖辞凡五字爻辞凡八十九字拯之逞切注痍延知切翅施智切象为非为云伪切明处昌据切馵音注危难乃旦切擐音患复主扶豆切称昌证切】
　　【离下巽上】○【三之五下之四纬八纯兑变主六二】
　　家人【此羲皇离下巽上之卦而文王名之曰家人卦自兑变三往易四上来易二上体成长女下体成中女二女各得正位而有其夫家家人者其夫也五为巽女之夫居三画卦之人位三为离女之夫居六画卦之人位故曰家人】利女贞【占也宜于女人正主事者以二女之主爻皆得正位也】
　　初九【初之画得九为家人之渐】闲有家【象也卦之初泛言治家之始事艮为门阙初艮之下画而连亘如以木拒门为闲有家者防闲之于初则为力易古语曰教子婴孩教妇初来闲之于初也】悔亡【占也男女同处不免有悔自初闲之则其悔亡案家人卦初上二爻以卦之初终取义中闲四爻分上下二体取义下体在下之家也以有家之臣而言三为夫二为妇上体在上之家也以有天下之君而言五为王四为后不取逺应为配而取近比为配者家道尚亲也旧説以二五相应为夫妇皆与各爻象义不协】六二【六居第二画为家人之小畜】无攸遂【象也礼大戴记曰妇人从夫无所敢自遂也六二柔顺中正上承九三刚正之夫婉娩聴从无或专行者也】在中馈【象也居中而主馈者妇人之职故曰中馈中谓二居下卦之中馈者二三四互坎二变为刚则二三四互兑有饮食象】贞吉【占也以六二柔顺之德在于中馈之妇如是而贞其事则吉也】
　　九三【九居第三画为家人之益】家人嗃嗃【象也九三下体之上一家之长也故称家人嗃嗃严酷貎字与熇通如火之炎炽也离火上画以刚居刚过刚不中故象嗃嗃】悔厉吉【占也悔者追恨其非而有欲改之意治家过严则伤恩能改悔则虽厉而吉】妇子嘻嘻【象也妇谓二子谓初嘻嘻叹声字与譆通苦热痛呼之声也亦于离火取象项氏曰家人治家者也妇子其所治者也治家失道而强威严行之如谷风之有洗有溃小弁之维其忍之使为妇为子者嘻叹怨讟则不可嗃嗃嘻嘻只一意非相反之辞嘻嘻二字在诗之噫嘻礼之嘻其甚矣左氏传之譆譆出出阳虎从者曰嘻皆为叹惧之辞】终吝【占也上文谓改悔其严酷则虽厉而吉此占为不改悔者言范氏大性曰治家虽不可纵弛茍过乎严而或近乎酷致妇子之间常闻愁恨之声斯贼恩之大者故终吝也】
