<!-- { "loadSidebar": true } -->
　　上六【上之画得六为复之颐】迷复【象也迷者冥行失其正道也上六一卦之终犹迷涂至极尽之处也迷行至终乃求还反晚矣梁武帝之迷至侯景兵入台城而图复唐明皇之迷至安禄山陷洛阳而图复当是时也虽复竟何如哉旧注皆谓上六终迷不复案爻辞言迷复注谓迷而不复似与经竟相戾始也南行今冋辕向北始也北行今旋面向南是之谓复楚辞云回朕车以复路兮及行迷之未逺复字从彳卦爻之义皆以行取喻初曰不逺者行出未逺而复二曰休者休息于涂而复三曰频者行至水厓而复四曰中行者行至中道而复五曰敦者敦笃缓行而复上曰迷者迷行至终而复行而迷失正道者其终之复亦是循其故道而复然其故道非正道也往复皆迷展转错误不可专以能复为善不由其道而复者虽复亦不善也上为冥昧之位六为柔暗之质故迷】凶【占也如梁武帝唐明皇是也】有灾眚【占也占既曰凶矣而又曰有灾眚何也迷复有轻重小大也其重者大者则凶轻者小者亦有灾眚灾谓祸灾眚谓过眚灾自外至而由己所致眚自内有而非己所致也眚灾者非己所致而为灾书帝典王诰言眚灾是也灾眚者由己所致而为眚此复之上六及小过之上六言灾眚是也】用行师终有大败【占也上二占泛言之此一占专以行师一事言师卦由复而变一阳统坤众也行亦取震涂之象大谓上六变为阳也复之六五不取君义上六位最髙变为阳而下临坤众有君象焉但常时所行既失君道民心之去乆矣一旦用其民民岂为之用哉故其君必至于败是之谓大败如商以师敌周而前徒倒戈衞以师御狄而受甲兵者曰余焉能战商纣衞懿卒以败亡】以其国君凶【占也以如春秋蔡侯以吴子及楚人战于柏举之以上言行师者自主兵也此言以其国君者不自主兵出兵助人如为人所以也国君亦指上六下有坤土为国变为刚而居上曰君以者他人以之初九一阳为主于内者君也上六变为阳而统众于外又一君也故有内国君以其外国君之象凶如郑国君王世充以夏国君窦建徳拒唐师而建徳并为太宗所禽也】至于十年不克征【占也行师一事分为三占既言为己为人两皆凶败矣又言自已不兴师亦不为人兴师幸可免目前之凶败然民心离贰国势削弱乆而至于十年之后亦不能出征也十坤数案周易虽用爻之变为占而爻辞多只就不变取义其取变者间见耳复之六爻惟初九一阳为己复者故爻义以不变者言其余五隂乃未复者而爻辞各有复字皆取爻之变者言也盖不变为阳则不可谓之复矣】
　　【六画俱九六为复之姤】
　　【经彖辞凡二十二字爻辞凡五十九字祗音支注长盛知两切下同暍音谒间见居限切】
　　【震下干上】○【四之一上之十四纬二阴遯变主初九】
　　无妄【此羲皇震下干上之卦而文王名之曰无妄无妄者诚也有天理之真实无人欲之虚伪凡阳刚象天理之诚阴柔象人欲之妄卦自遯变遯三来初以　　阳刚之正易去隂柔之不正为去妄存诚之义故曰无妄】元亨【占也】利贞【占也无妄之动以天故其占与乾卦同】其匪正【目下二占无妄者无私心而又合正理也虽无私心茍不合正理亦是妄也其所为非正理则其占如下之所云】有眚【占也匪正则有过尤】不利有攸往【占也匪正而不往且有眚往则是妄动也】
　　初九【初之画得九为无妄之否】无妄往吉【占也阳刚当位而无应得正理而无私心也为无妄之主当震动之初无妄而往者也故吉】
　　六二【六居第二画为无妄之履】不耕获不菑畬则利有攸往【占也耕获菑畬占之象也春而治田曰耕秋而收禾曰获初垦荒田曰菑三嵗熟田曰畬不耕获谓不耕而获不菑畬谓不菑而畬夫有耕然后有获有菑然后有畬不耕而获不菑而畬者何也在先无求之之心而在后有得之之实也此所谓无妄也无妄史记作无望谓无所期望而有得盖亦此意夫阳刚之实为无妄二虽中正然质柔非刚而又有应非刚则未能实也有应则未能无私也是未能纯乎无妄之道也有攸往者往应五也往应五者求阳刚之实以益己也得刚实以益己虽为正事而求之之心犹为私心也必也先絶其有求之心所谓不耕不菑也后自获其有实之益所谓获畬也言能如此则所往乃为无妄也有应之私易至害于无妄之道故爻辞为之戒孟氏集义养气之学不揠苗以助长而气自无馁盖如此也震耜耕象干金获象二地上为田菑畬之象】
　　六三【六居第三画为无妄之同人】无妄之灾【占也筮得此爻者其占为有灾而其灾非由己致朱子曰卦之六爻皆无妄者也澄案无妄之善有三刚也当位也无应也刚者实也当位者正也无应者无私累也诸爻或有其三或有其二或有其一初九三者全其最善也九五九四有其二九五刚而中正九四刚而无应是其次也六二上九有其一六二中正上九刚实是又其次也唯六三于三者咸无焉而亦得为无妄何也下比中正之六二上比刚实无私之九四譬如有人在己虽无一善而上有严师下有良友亲近切磨夹持熏染亦不至于为恶此六三之所以亦得为无妄也项氏曰六三所遇之灾非人为也故为无妄之灾庐陵杨氏曰我求而我得者有妄之灾非我求而我得者无妄之灾】或系之牛行人之得邑人之灾【象也设此象以明上占辞如或系一牛于此乃邑人之牛也偶脱所系而为行人所得邑人有失牛之灾亦适然不幸尔非己有以致之是谓无妄之灾因卦变取象无妄自遯变遯下卦艮也坤为牛艮以一阳交坤上画为坤之君坤牛艮之所有也一竒实坤上画之画如有物以系牛之前也此以遯之九三未变为无妄之六三而言也及遯之既变为无妄也三下易初成震则震之一阳为坤之君而坤牛为震之所有矣震动于大涂行人也初非人位而曰行人者初自三之人位来也震遂有坤行人得牛也无妄六三坤上画也坤为邑三人位邑人也己所有之牛为他人所得失牛者灾也六三之遇此灾莫之致而至也庐陵杨氏谓牛系于斯涂之人取去牛主讼邑居者而己朱子亦谓行人牵牛以去而居者遭捕诘之扰考之爻象无此义】九四【九居第四画为无妄之益】可贞【占也九四干体刚实无应故可以正主事可贞与利贞不同利者冝也可者仅可】无咎【占也居不当位当有咎也以有实无私故得无咎】
　　九五【九居第五画为无妄之噬嗑】无妄之疾【占也筮得此爻者其占为有疾而其疾非由己致九五刚健中正可谓无妄矣而下有应故曰疾疾者以外物之应能为内心之病也然有有妄之疾有无妄之疾常人之于应物外物一接而已心从之此有妄之疾也圣人之于应物其心湛然如明镜止水物来则照物去不留动而无动虽应未尝应也是之谓无妄之疾】勿药【占之戒辞也有妄之疾必须用药治疗无妄之疾慎勿用药治疗也外物之纷至任其自来自去勿药者也若或厌恶而以术屏絶之是用药以治疗也非徒无益而又有害告子之冥然罔思悍然力制以为不动心释氏之息灭人伦违弃世故以为不住相犯勿药之戒者也】有喜【占也疾去曰有喜不治疗而其疾自去不屏外物而外物自不能为累也】上九【上之画得九为无妄之随】无妄行有眚【占也上九之善虽不及初九然亦无妄者也初九以无妄而往则吉上九以无妾而行则有眚何也时位不同也无妄之有往也何所为而往也岂为济其欲哉盖为进其善也进善者如登可上不可下也初九之位犹下时之初也其往也进而升于上也上九之位己极时之终也前无可往之地矣唯有退而降于下尔初九言往者谓其进前也上九言行者谓其在涂也既不进而上则必退而下以就所应之六三六三震体故曰行夫无妄之徳动而健未尝禁其行也但上九时位己至穷极故不可以有行静守而终焉可也大抵无妄六爻下三爻以动为善初九往则吉六二如是而往则利六三居而有灾上三爻以静为善九四可贞而无咎九五勿药而有喜上九行而有眚也】无攸利【占也于己既有眚于事亦无所冝也】
　　【三画俱九六为无妄之升】
　　【经彖辞凡十六字爻辞凡六十二字菑则斯切注去妄起吕切夫有音扶后夫阳夫无同易至以豉切揠一戛切助长知两切馁年猥切厌伊欠恶乌路切住相息亮切屏必令切累郎遂切所为为济为并云伪切】
　　【干下艮上】○【一之七上之十四纬四阳大壮变主上九】
　　大畜【此羲皇干下艮上之卦而文王名之曰大畜大谓阳也畜者藏也亦有止义一阴畜藏于五阳之中为小畜一阳畜止于二阴之上而三阳畜藏于二阴之内故为大畜阳固为大圣人名卦于阳之多者特以大名五阳为大有四阳为大畜大壮大过是也】利贞【占也一阳在上为畜止之主冝于正主事也】不家食吉【占也阳刚之畜象贤人之聚贤人众多则当食君之禄而不食于家也家人二五易位成大畜大畜与家人易位不在家也兊口在四食于外也】利涉大川【占也三四五上有舟象干健应五上进有舟行而前之象】
　　初九【初之画得九为大畜之蛊】有厉【占也程子曰大畜艮止干也故干三爻皆被止在他卦则正应相援者也在大畜则正应乃为相止阳上进之物上与三皆阳故同志而无相止之义初阳刚健体居下必上进六四在上止已安能敌在上得位之势若犯之而进则有危厉】利已【占也已止也程子曰利在已而不进也】
　　九二【九居第二画为大畜之贲】舆説輹【象也舆下伏兔为輹一三四互兑坎舆而毁其下画是説去舆下之輹也九二当舆輹之处而其輹脱去故其舆不行也程子曰二为六五所止势不可进五据在上之势岂可犯也二虽刚健之体然其处得中道故进止无失虽志于进度其势之不可则止而不行如舆説去其輹也】
　　九三【九居第三画为大畜之损】良马逐【象也干为良马干之三阳在下为艮之二柔所止而未可以进九三处下体之上渐可进矣健体之极如良马之驰逐然逐谓追蹑于艮之后也】利艰贞【占也良马虽可以进然二柔止之于前其进甚难之时也故宜艰难以主事不可以易心处之也】日闲舆卫【象也三四五上肖离为日闲习也古者乗车三人在车上步卒七十二人在车下舆之卫也当艰难之时未可轻易而进且当每日闲习其舆之卫以为行之备九三变为柔三四五成坤为舆初二其卫也言九三当与二阳同心协力无日不训国人讨军实而为行讦也】利有攸往【占也四止初五止二故二阳皆不可往独上九与九三同徳同位既不止之而又援之以进况九三儆备周完则宜有所往矣】
　　六四【六居第四画为大畜之大有】童牛之牿【象也内干之健为外艮所止止干阳者艮二隂也然二隂归功于上九之一阳葢艮由上一阳而成卦所以止也彖传所谓刚上而上贤能止健是取此义夫牛之角豕之牙皆刚物之在前者艮上画一刚象之上九一刚画在四五之前四之视上犹牛首之有牿五之视上犹豕首之有牙四为童牛上为牿五为豮豕上为牙也牿者设横木于牛角以止触所谓幅衡也六四艮之下画即坤之下画也坤为牛艮为男之少牛之童犊者童牛未有角之牛也坤牛而连其上画设横木于牛首之象童牛无角故上画之刚不象角而象牿】元吉【占也六四尊成卦之主而以止健之功归上九占之所以为元吉】
