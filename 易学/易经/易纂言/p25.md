<!-- { "loadSidebar": true } -->
　　九二【九居第二画为中孚之益】鸣鹤在隂其子和之【象也二三四互震为鸣为鹤二隂位泽之中山之下幽隠之处故曰在隂子谓六三阳大隂小九二阳也鹤之大者六三隂也鹤之小者故二为鹤而三为鹤之子】我有好爵吾与尔靡之【象也我六四也四中孚之主故称我好爵犹曰尊爵谓九五也天下有达尊三爵一齿一德一德之尊者称其人为懿德诗言好是懿德是也爵之尊者称其人为好爵此言我有好爵是也犹诗言我有嘉宾也九五位在六四之上故六四称之为好爵犹仪礼士称大夫为异爵也吾亦谓六四尔谓九二也靡与縻通谓系恋之也四与五相孚二与五同位亦以中实相孚故设为六四卦主与九二言我有九五之好爵我与尔之心同向慕之鹤鸣子和二得三之孚也吾与尔靡之四与二共孚于五也】
　　六三【六居第三画为中孚之小畜】得敌【象也敌谓与己同等者也三与四同为隂柔敌也】或鼓或罢或泣或歌【象也三与四二柔虽同类然其志不同而相反三鼔四罢四泣三歌三居刚互震之中画震动故为鼔又兑口也故为歌四居柔互艮之中画艮止故为罢四多惧又离目也故为泣四得正而上孚于五矣三不实而欲四之孚故四不来孚也】
　　六四【六居第四画为中孚之履】月防朢【象也巽为月既朢之象六四当巽下画为中孚之主隂之得位得时者也其盛如既朢之月】马匹亡【象也二三四互震为马四与三同类而不孚于三下絶其类而上孚于五如马之亡其俦匹】无咎【占也当位而孚于中实之君故无咎】
　　九五【九居第五画为中孚之损】有孚【占也有四之孚】挛如【占之象也四孚于五固结不解如挛其手象与小畜九五同】无咎【占也中实而得人之孚如此故无咎】
　　上九【上之画得九为中孚之节】翰音登于天【象也巽为鸡鸡曰翰音谓其羽有文采而能鸣也豚鱼知风鹤知夜半鸡知旦皆物之有信者故中孚彖爻取三物为象上九天之位也鸡飞类之走鸣于地上以孚于人者欲其音登彻于天则非所能矣】贞凶【占也项氏曰巽鸡之翰音而欲效泽鸟之鸣登闻于天愈久愈凶】
　　【六画俱九六为中孚之小过】
　　【经彖辞凡十一字爻辞凡六十六字和胡卧切靡忙皮切罢音皮几读作既挛力圆切翰侯案切注好是虚到切】
　　【艮下震上】○【七之四下之十七纬八纯坎变主九四】
　　小过【此羲皇艮下震上之卦而文王名之曰小过小谓隂也为卦隂倍阳半二阳陷于四隂隂过而阳不及故曰小过】亨【占也蒙卦名小字言小者过盛故小者亨】利贞【占也亦蒙小字言利于小者正主事也】可小事不可大事【占也小人可小知而不可大受也隂柔小人但可以为小事非阳刚君子则岂可以当天事哉】飞鸟遗之音不宜上宜下【象也小过者隂柔小人过盛而得志之时也阳刚君子衰微不得志彖辞上三占既皆为隂柔小人言矣此之象及下文之占乃为阳刚君子谋也卦有飞鸟之象三四二阳鸟之身也上下四隂飞之巽也音者鸟鸣之声遗者鸟飞过而其鸣声遗留于人耳也陶诗曰来鴈有遗声凡动物飞类属阳声音亦属阳飞鸟遗之音指二阳而言隂强过盛阳弱不及君子其可知进而不知退乎若飞鸟然其飞鸣而过也不宜自下而趋上但宜自上而趋下上则进为盛隂所忌易以取祸下则退就卑处可以全身也至哉圣人处忧患之道乎】大吉【占也大者阳刚君子也小过之时大者非可以吉惟善于自处能辞尊而居卑勇退而不进如鸟音之下而不上则大者可吉此君子不得志之时转凶为吉之道也】
　　初六【初之画得六为小过之丰】飞鸟以凶【象连占也卦以二阳象飞鸟拟君子此飞鸟谓九四也过盛之隂伤不及之阳其为正应者乃为敌雠也故初六害九四者也上六害九三者也九四之凶以初六而凶也】
　　六二【六居第二画为小过之恒】过其祖遇其妣【象也六五过其祖而六二遇其妣也阳在己上者父也在父之上者祖也隂居尊位者妣也故六二之视九三犹父也视九四犹祖也而六五与九四同在上体祖之妣也祖之妣处九四之上过其祖也过之者六五其祖之其指六二而言祖者九四也六二六五虽非正应然隂过之时以柔中相合故六二往与六五遇所遇者过其祖之妣也遇之者六二其妣之其指九四而言妣者六五也六五之为妣也过其祖而上居二之应位故二得以上应而遇其妣】不及其君遇其臣【象也六二不及其君而六五遇其臣也下卦艮九三艮之君也六二君之臣也君之臣处九三之下不及其君也不及之者六二其君之其亦指六二而言君者九三也六二徃合六五故六五得与六二遇所遇者不及其君之臣也遇之者六五其臣之其指九三而言臣者六二也六二之为臣也不及其君而下居五之应位故五得以下应而遇其臣】无咎【占也二五当隂过之时而无害阳之事得中故也五中而不正二中而正故其爻辞比六五尤善】
　　九三【九居第三画为小过之豫】弗过【象也过谓逾越也九三弗过上六也九三与上六正应然阳不及之时岂可逾越于隂上六在上体九三在下体而不敢上进以就正应是谓弗过】防之【象也惟当如扞水之防以隄备上六俾不能为己害斯可矣防之扞水内不得出外不得入则在内者可以避害而在外者不能加害也九四阳画连亘在前象扞水之防】从或戕之【象也若往从上六则或为其所戕害矣】凶【占也往从上则凶不往可也】
　　九四【九居第四画为小过之谦】无咎【占也无九三之凶者以居柔也】弗过【象也九四弗过六五也九四上与六五比然初六内卦之下九四外卦之下同在下位不敢逾越而上合于五是谓弗过项氏曰九三九四二爻为隂所过非能过人者也故皆曰弗过】遇之【象也下与初六为应惟当与初六遇而已与初六遇则是退居至下之位也不上而下则免为初六所害矣彖所谓不宜上宜下也】往厉必戒【占也若上往合五则危必当戒之不可往也】勿用永贞【占也不但不可往五虽长永正主事于四之位亦不可惟退而下就初之位其庶乎大概小过之时阳但宜处下也】
　　六五【六居第五画为小过之咸】密云不雨自我西郊【象也九四六五得坎之上体又有九三一阳重蔽其下如云之密然坎之下画塞而不通则隂上而不下故不雨所以然者九四为主爻阳弱隂强故隂阳不和不能成雨我西郊谓四也四为西又互兑体故曰西郊郊者以其在内卦之外也盖九四不上合六五何望乎隂阳之和而成雨哉】公弋取彼在穴【象也公谓四彼谓初在穴谓初在坎穴之内四与初应犹弋而取彼在穴之物盖言四但下取彼初而不上取此五也】
　　上六【上之画得六为小过之旅】弗遇【象也上六弗与九三遇也】过之【象也谓过越九三而居极髙之位小过者隂过阳不及故九三之弗过弗能过上六也此云过之上六过九三也九四之弗过弗敢过六五也六二云过其祖六五过九四也皆隂能过阳阳不过隂也】飞鸟离之【象也九三为飞鸟离丽也诗曰鸿则离之上六变为刚成离离象网罟使九三处下犹或可避其害傥趋髙应上如鸟之上飞冲天则离于上六之网中矣】凶【占也初六害九四然九四宜应初六上六害九三而九三不宜应上六盖隂过之时阳刚不宜上宜下九四下应初六则是退于卑下而可免凶九三上应上六则是进于髙亢而必致凶也】是谓灾眚【占也灾谓祸灾眚谓过眚灾由己取眚非己致单言眚者非己所致之眚灾眚者由己所致之眚也九三刚居刚不退居于下以避祸乃进趋乎上以取祸其凶乃己所自致也此卦初六与九四九三与上六两爻之辞皆相表里然初六之以凶其辞若急至九四曰无咎曰厉曰勿用则其辞缓何也九三之或戕其辞犹疑至上六曰离之曰凶曰灾眚则其辞决何也盖隂柔过盛阳刚但宜下退不宜上进四居柔则能下也三居刚则好上也下则凶或可免上则凶不可免矣此初四之辞所以先急而后缓三上之辞所以始疑而终决与呜呼阳刚有不幸而际斯时者可不知所以自处之道哉】
　　【六画俱六九为小过之中孚】
　　【经彖辞凡一十四字爻辞凡八十字注为隂为阳云伪切易以以豉切卑处昌据切好上虚到切失与音余】
　　【离下坎上】○【三之六下之十八经三阳泰变主六二】
　　既济【此羲皇离下坎上之卦而文王名之曰既济济者渡水已竟之名二物相资相成亦曰济此卦取水火相成之义水性下以金盛水于上则水不灭火火性上以木火于下则火能热水水上火下已能成烹餁之功故曰既济】亨小【占也小谓隂柔也既济以二为主爻其亨者隂柔也故曰亨小】利贞【占也六爻皆得位故六二主爻利于正主事】初吉【占也谓内卦六二也柔居离明之中故初则吉】终乱【占也谓外卦上六也柔居坎险之极故终则乱】
　　初九【初之画得九为既济之蹇】曳其轮【象也二三四互坎为舆为轮初在舆后曳之者也】濡其尾【象也坎又为狐初在狐之后尾之象也在水之下濡之象也】无咎【占也既济之初可以济而守正不遽进也如车将济水而曵其轮狐将济水而濡其尾虽不遽济而终可济故无咎】
　　六二【六居第二画为既济之需】妇丧其茀【象也二五相应犹女之将从夫而需待未行坎舆为妇所乘之车茀者车后蔽也初在二后而不遽进如车丧失其后蔽而不行故曰丧其茀】勿逐七日得【象也居中守正终必可得故丧茀不待追寻七日之后自得之则可行矣二变为刚成干七干数】九三【九居第三画为既济之屯】髙宗伐鬼方【象也髙宗商之贤君武丁也商颂言髙宗伐荆楚荆楚南方之国好巫鬼故曰鬼方伐之者离为戈兵也九三离之终南方之穷处也故象鬼方之国】三年克之【象也髙宗指九五而言自五来三歴三画三又坎数也为三年克之之象此乃伐逺国久而后胜之占】小人勿用【占也小人得此占则不可用故戒以勿用】
　　六四【六居第四画为既济之革】繻有衣袽【象也汉制裂帛边繻头以为闗门符信繻帛之未成衣者袽衣之已成而敝壊者四已过既济之半凡事过半则有将败壊之理犹繻之必为袽也】终日戒【象也终日戒者虑其必至于此也下卦离为日五为日中之时四为将昃之时将昃则渐终矣】
　　九五【九居第五画为既济之明夷】东邻杀牛不如西邻之禴祭实受其福【象也初为东二与之邻东邻谓六二也离为牛四为西五与之邻西邻谓九五也禴夏祭五于时为夏四时之祭夏祭最薄六二当一卦之中有杀牛之盛祭九五当过半之后但有夏禴之薄祭然六二虽中正柔岂能自济也必九五之刚中正应之乃能成既济之功故五祭虽薄而二实受其福也】
　　上六【上之画得六为既济之家人】濡其首【象也上于人之体为首未济取象于濡上六居坎险之终济水而将及岸也然隂之柔弱如人之济水将及岸而濡其首】厉【占也虽不至溺死亦危矣
　　六画俱九六为既济之未济】
　　【经彖辞凡十字爻辞凡六十八字丧息浪切茀分勿切繻音需袽音如注盛水时征切好巫虚到切】
　　【坎下离上】○【六之二下之十八经三隂否变主九二】
