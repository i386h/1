<!-- { "loadSidebar": true } -->
　　雷电皆至【此释离下震上也皆交也有雷又有电二者皆至也】丰【此重卦之名雷电同时而至威焰盛大故卦名为丰】君子以折狱致刑【折谓剖断决之于已也致谓行用加之于彼也离为狱震为刑折狱者其明如电之光致刑者其动如雷之威】虽旬无咎过旬灾也【初与二遇于初仅可在一旬之内过旬则为灾矣遇者非正配合故也】有孚发若信以发志也【有阳明之人来孚信于已以开发其心志使之不昬暗也】丰其沛不可大事也折其右肱终不可用也【沛之蔽虽轻于蔀然蔽虽轻亦不可作大事矣五居尊位如日丽天而照临天下此日不明如人之折其右肱终不复可用事矣】丰其蔀位不当也日中见斗幽不明也遇其夷主吉行也【丰蔀见斗之象六二爻辞已有象传不于六二释之而于九四释之者盖蔀象由九四而成四为蔀故二见斗二爻之象同而所重在四也位不当者谓位柔而刚居之故竒画连亘而似蔀若耦尽居此则位当而障蔽者开豁矣幽二也二在地为幽四蔀蔽天故二幽暗而不见日之明吉行谓四若下行与二遇则吉也】六五之吉有庆也【但举爻辞有庆二字而不复言誉者取韵协也】丰其屋天际翔也闚其户阒其无人自藏也【六居上之位有小过飞鸟之象言上六之大其屋其髙如鸟之翔于天际也九三乃上六家内之人自外闚之而无人者三自藏而不见故也】
　　【传四之二十五凡九十二字折之舌切注断丁乱切直恋切】
　　山上有火【此释艮下离上也宿止山上举火炊爨故山上有火】旅【此重卦之名旅之字以外聚众言羣众相从宿止于外也故行军谓之旅非一人客寓之谓举火于内而人望见其突中之风则为家居之人举火于外而人望见其山上之光则为旅次之人故山上有火之卦名为旅】君子以明慎用刑而不留狱【离明将以明刑也然不恃其明而慎用谓重之而不轻行刑也慎用刑者山止不动之象艮止将以止狱也然不泥于止而不留狱谓出之而不留在狱也不留狱者火行不处之象虽不恃其明因慎用而刑不误乃所以为明也虽不泥于正因不留而狱遂空乃所以为正也推其极功则由慎用而至于刑措由不留而至于圄空可也以旅卦之象而君子用之乃如此】旅琐琐志穷灾也【柔而居下其志猥陋故曰穷】得童仆贞终无尤也【有童仆之贞者在旅终无得罪于人之事】旅焚其次亦以伤矣以旅与下其义丧也【以已通焚其次已可伤矣况又丧其童仆之贞者乎以旅之时而刚自五降三来与其下因上干中画之刚来内与下而互艮中画之柔往外居五此为丧童仆之义】旅于处未得位也得其资斧心未快也【未得位言五依四以居而四未得正位也故虽得资斧而心未快】终以誉命上逮也【上谓六五在六二上上逮及也居上而能逮下故下即六二而有誉有命也】以旅在上其义焚也丧牛于易终莫之闻也【以下之旅而其次在离火之上此为遭焚之义终莫之闻谓终莫能知其牛之所在无处寻求而丧者不可复得也】
　　【传四之二十六凡八十十六字注复得扶豆切】
　　随风【此释巽下巽上也一风先倡一风后和二风相随从也】巽【此仍羲皇八卦之名而为重卦之名】君子以申命行事【巽风象命令为一事而出一命命既出而又申命之则事之行不中止矣取重巽之象也】进退志疑也利武人之贞志治也【进退者志之疑能如武人之刚强则志治矣】纷若之吉得中也【得中故不过柔而能如事神者之卑巽以待人也】顿巽之吝志穷也【穷谓坎水之尽处志至于穷极之地而后巽也】田获三品有功也【有功谓益及上下也】九五之吉位正中也【位正中正而且中也】巽在牀下上穷也丧其资斧正乎凶也【六四之巽虽在牀下以顺承于上而九刚在上当穷极之地故失下之心而不能有六四牀下之巽也正主事则凶故曰正乎凶也】
　　【传四之二十七凡六十七字注和胡卧切为一云伪切】
　　丽泽【此释兑下兑上也一泽在内一泽在外二泽相附丽也】兑【此仍羲皇八卦之名而为重卦之名】君子以朋友讲习【二泽相滋润之益如朋友共讲习之益先己讲而后又习焉取重兑之象也】和兑之吉行未疑也【蔡氏曰未牵于隂故未疑若四则有商兑之疑矣】孚兑之吉信志也【以诚信之吉待六三也】来兑之凶位不当也【不中正故谄媚以为説也】无四之喜有庆也【庆即喜也】孚于剥位正当也【位正当者中正也故虽剥阳之隂亦能以诚孚之圣人并包兼容化小人为君子者一以诚心待之而已矣】上六引兑未光也【引长已终之説于説之道为未光】
　　【传四之二十八凡五十四字注説音曰】
　　风行水上【此释坎下巽上也】涣【此重卦之名水凝为氷风行水上则氷释而涣散也故卦名为涣】先王以享于帝立庙【天大无涯而神气无不在涣散也享于帝者合其散于一坛人死则魄降而魂气无不之涣散也立庙以祭者合其散于一室天之神升上如在天之风故享帝取上卦巽风之象二三四互震为春时生万物之帝则象祭者降在天之神于地上也人之魄降下如在地之水故立庙取下卦坎水之象三四五互艮为庙则象祭者升在地之魄于庙中也】初六之吉顺也【震马坎马共有三柔得坤顺之马而拯涣也】涣奔其机得愿也【自四奔就坎舆中之机而即所安是得其所愿也】涣其躬志在外也【三之志在四之躬而今则涣矣】涣其羣元吉光大也【去柔羣而承刚君是其光辉之盛大也】王居无咎正位也【九居五者王居其正位而不去也】涣其血逺害也【谓逺去坎血之祸害也】
　　【传四之二十九凡五十四字逺云愿切】
　　泽上有水【此释兑下坎上也】节【此重卦之名泽上有水水满则泽不容水而溢出有限节也故卦名为节】君子以制数度议徳行【制裁割也数度数之度葢度起于数也议审订也徳行徳之行葢行本乎徳也数度节于外者也而取内卦兑泽象容受之浅深有则泽之数度也坎为矫輮则有制之象焉以外坎制内兑之数度而节于外也徳行节于内者也而取外卦坎水象昼夜之流行不息水之徳行也兑为口则有议之之象焉以内兑议外坎之徳行而节于内也】不出户庭知通塞也【知九二塞其前而不可出也】不出门庭凶失时极也【当其可之谓时中九二不出以合于九五不得时宜甚矣初之知通塞知节者也二之失时极不知节者也】不节之嗟又谁咎也【不节而能嗟则知节矣又何咎乎项氏曰小象又谁咎也凡三同人初九为褒辞解六三为贬辞节之六三王弼从解沙随程迥从同人澄谓程从同人者是葢同人节是释经文无咎又谁咎者言谁得而咎己解六三经文无咎字乃夫子自言其谁可以咎他人也谁字意同咎字一为人咎己一为己咎人】安节之亨承上道也【上谓五也】甘节之吉居位中也【五之甘而吉者以其居上卦三位之中也中则不过而至于苦】苦节贞凶其道穷也【同彖传】
　　【传四之三十凡六十三字行下孟切】
　　泽上有风【此释兑下巽上也大泽之上常有风也】中孚【此重卦之名泽广则风盛风施而泽受两相感应故卦名中孚】君子以议狱缓死【蔡氏曰议狱兑象缓死巽象徐氏几曰象言刑狱者五噬嗑贲丰旅中孚也离有狱象又取离明照知情实中孚六画之离噬嗑丰兼取震贲旅兼取艮非震动无以威众非艮止或轻于用刑胡氏一桂曰噬嗑丰有离之明震之威贲次噬嗑旅次丰离明不易震皆反为艮葢明贵无时不然威则有时当止中孚全体似离互体有震艮而又兑以议之巽以缓之圣人即象垂教仁哉五卦中文王唯于噬嗑取象夫子即噬嗑贲丰旅中孚以尽其义澄谓五狱皆离象离中虚外窒有似囹圄刑之用不用则自震艮而异震动也故其刑必用艮止也故其刑不用噬嗑丰有震二卦皆用刑者也然噬嗑之罪轻丰之罪重罪轻而人不在狱则薄罚其罪以正吾之法而已罪重而人在于狱则明定其罪而加之以刑也贲旅有艮二卦皆不用刑者也然贲之情重旅之情轻情重而未明则须待鞠问而未可出狱情轻而犹疑则虽未行罚而暂命出狱也葢贲丰离狱在内者其狱有人噬嗑旅离狱在外者其狱无人也四狱三画之离狱之小者中孚六画之离狱之大者狱之小者可罚可刑而非杀也噬嗑旅可罚之狱噬嗑已罚旅未罚中孚死狱也死狱而互体有震又有艮则刑之用不用未决故议之议之则非必死亦非必不死缓之而已矣议狱缓死者必诚求之故见于中孚之象】初九虞吉志未变也【初上应九四其志未变而他从也】其子和之中心愿也【五之孚二出于中心之所愿自然之应非彊非伪项氏曰甚言其孚也否六四不戒以孚亦曰中心愿也】或鼓或罢位不当也【位不当者阳位而柔居之柔则不实岂能得人之孚哉】马匹亡絶类上也【上谓九五絶六三同类之隂而上孚于九五也】有孚挛如位正当也【位正而当故能得人之孚也】翰音登于天何可长也【何可长者项氏曰声闻过情其涸可立而待】
　　【传四之三十一凡六十一字注彊其两切闻音问】
　　山上有雷【此释艮下震上也】小过【此重卦之名山上之雷震于高处然其高不能及天上之雷但能小过于出地之雷与泽上之雷而已故卦名小过】君子以行过乎恭防过乎哀用过乎俭【独立不惧遯世无闷乃大过于人之事恭哀俭三者虽过于人亦只小过于人之事也行过恭取内艮下二画之象用过俭取外震上二画之象震艮自坤变上下四柔画皆坤也躬行内事也止于下而象坤之柔顺者柔之过乎恭财用外物也动于上而象坤之吝啬者用之过乎俭丧过哀取卦中二刚画之象丧者人道之终始非彊力者弗能胜九三内卦之终九四外卦之始二刚彊力胜丧者也三在内为情之哀四在外为文之哀】飞鸟以凶不可如何也【遭时如此非人所能逃免也】不及其君臣不可过也【小过皆是隂过阳阳不敢过隂故上六过九三六五过九四九四虽处初六之上亦不敢过初六独六二处九三之下而使九三过之小过之时阳得过隂者唯此而已盖所以明君臣之分也九三君也六二臣也臣不可以过君故甘处其下而不及也】从或戕之凶如何也【如何者谓其凶不可测知也】弗过遇之位不当也往厉必戒终不可长也【阳居于四为位不当终不可长者言不可久居上体之四宜退居下体之初而与初遇也】宻云不雨已上也【已犹太也言隂太居上而不居下若隂下居三则坎体全而成雨矣】弗遇过之已亢也【言上六所居太髙亢而九三趋上以离其网也】
　　【传四之三十二凡七十八字行下孟切注胜音升分扶问切】
