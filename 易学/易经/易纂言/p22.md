<!-- { "loadSidebar": true } -->
　　六五【六居第五画为艮之渐】艮其辅【象也五当腹之上项之下心之位也不言止其心者凡一身众体之止皆心止之也辅在口旁言所从出谓上九也上九艮之主爻五为心而在上九之内为上九宰制其所当止者以心止上九之辅不待至上九而于六五之爻曰止其辅者止之于未言之先也】言有序【象也言者心之声也非礼勿言一皆聴命于心则口无择言而言必中伦矣故曰有序】悔亡【占也先立乎其大者言前定则不跲故悔亡】
　　上九【上之画得九为艮之谦】敦艮【象也上变为柔成坤故象与临上复五同敦者如地之厚也敦厚于止故曰敦艮此爻一卦之主也故不言艮其盖诸爻之艮皆上之敦也】吉【占也三亦下卦之主然以刚居刚止而过者也止非其所当止故厉上以刚居柔止而不过者也止于其所当止故吉六爻唯此最善
　　六画俱六九为艮之兑】
　　【经彖辞凡十六字爻辞凡五十六字背音佩旧读为人身之背今案爻辞其趾其腓其限其身其辅是就人身取象彖辞其背与其庭为对是就宫室取象旧读非陆氏曰徐莆载切今从其音夤引真切熏许云切注谖匪元切好自虚到切随从才用切援手音袁昵尼质切转朱恋切相属之欲切膈音格中伦贞仲切】
　　【艮下巽上】○【七之五下之十二纬三隂否变主九三】
　　渐【此羲皇艮下巽上之卦而文王名之曰渐渐者进有次序而不急遽也山上有木以渐而长内男聘外女以渐而进故为惭也】女归吉【占也巽女在外将入而未来归艮男在内方止而未往迎有女归以渐之象聘则为妻奔则为妾自纳采问名纳吉纳徴请期亲迎六礼备而后成婚女归之以渐如此卦自否变三徃四为巽女四来三为艮男得位之正所以吉也】利贞【占也二三四五刚柔各得正位初上虽非正位而刚居上居外柔居下居内亦得女归之正故利于正主事者】
　　初六【初之画得六为渐之家人】鸿渐于干【象也巽为鸿干水涯也二三四互坎为水初近水为干初六鸿之止于水涯而未逺去者也鸿水鸟而乗风以飞下卦艮止而有坎水故下三爻之象曰干曰磐曰陆皆鸿之渐进而止于水际者也上卦巽为风为髙故上三爻之象曰木曰陵曰逵皆鸿之渐进而飞于风中者也】小子厉【占也艮为小子幼弱在下初进而无应故危而不安项氏曰小子对丈夫言士穷则困于流俗】有言【象也危而又有言语之伤也】无咎【占也项氏曰初始离水其进不速犹在水滨穷感之地小忧小故时时有之然寜止于此而不进则于义犹无失也元稹初时亦不肯茍合特以不能堪困踬之厄受众多之言遂改途而妄迎故以此戒之】
　　六二【六居第二画为渐之巽】鸿渐于磐【象也磐石之安平者盖水旁石墩也汉书引易作般注云水中堆也鸿离水涯进而止于水旁之墩坎为石互坎之下画故为磐程子曰自干之磐又渐进也二五以中正相应其进之安平莫加焉】饮食衎衎【象也坎为饮二变为刚成兑为食衎衎和乐自得貌中正相应止而不急于进自养以俟时者也】吉【占也居易以俟命故吉】
　　九三【九居第三画为渐之观】鸿渐于陆【象也地之髙平曰陆九三互坎之中画水中也变为柔成坤为平地在下体之上是水中有平地而髙故曰陆鸿水宿之鸟干者水之涯地虽穷感而切近于水磐在水旁而髙于干虽离水而安平暂栖息焉得其所矣九三髙平之陆虽在水中然谓之陆则有人耕治非如磐石之上人迹不到而可安栖也诗言鸿飞遵陆毛亦谓陆非鸿所宜止水中变为平地非其常也水乌止于平陆非所安也初二柔而静故渐而得其所止九三刚而躁故渐而不得其所止以刚居刚故躁】夫征不复妇孕不育【象也三往为六四四来为九三自否变为渐而九三得居正位三四男女之交也九三刚躁不安其居又欲往四则渐变为否而男女不交矣三艮男夫也征谓行而往四三往四则上体成干上征而不下复故曰征不复四巽女妇也四之位为腹艮为少男在腹之内孕也四来三则下体成坤而艮体壊有坤母而无艮男故曰孕不育三往则四来因夫征不复故孕妇不育也】凶【占也夫妇离居而继嗣不成故凶】利御冦【占也互坎为冦艮御止之故曰利御冦御冦谓止三之动则三四不相徃来而渐体不变矣】
　　六四【六居第四画为渐之遯】鸿渐于木【象也六四巽之下画也象木鸿不木栖渐于木者非止集于木飞而过其上如乌鹊南飞绕树三匝也上体之下飞而未髙犹在木杪也】或得其桷【象也桷屋椽之方者鸿之飞过木上也或得横平之柯有似于桷茍可以栖犹有栖止之意故曰或得其桷巽为木而六居四得正故象横平之柯乗风之鸿可髙飞矣渐进不遽回翔人间未即冲天也犹将择木而止贤人君子之难进者似之】无咎【占也居上乘风而其进不遽故无咎】
　　九五【九居第五画为渐之艮】鸿渐于陵【象也九五变为柔成艮在艮山之半故曰陵渐于陵者飞而过髙陵之上也诗曰鴥彼飞隼率彼中陵】妇三嵗不孕终莫之胜【象也二为五之正应妇也体有少男为孕互坎下画坎数三为三嵗进以渐而不急遽五与二经三嵗之久未谐夫妇之好故不孕正应终必得合故曰终莫之胜程子曰二正应而中正之德同乃隔于三四三比二四比五皆隔其交者也未能即合至三嵗不孕然终莫之能胜但其合有渐耳虞氏翻曰胜陵也澄案胜无训陵者胜堪也任也莫之胜谓莫之能任也中正相应惟二五相堪终无有能如之者旧读作胜负之胜非也无争何有于胜若同人之四五则与九三有争故必克胜而后相遇也然则三四隔二五之交者何也曰二五中正而应天作之合也然五近于四四亦欲以为夫二近于三三亦欲以为妇故五不得以速聘二二不得以早许五也久而他议寝然后正配谐所谓终莫之胜也三四既为夫妇而二五又为夫妇何也曰三四虽以往来相易而成夫妇然比也而非应也二五则以刚柔正应而成夫妇乃夫妇之得其正者故爻辞特于九五明之】吉【占也终得相合故吉】
　　上九【上之画得九为渐之蹇】鸿渐于逵【象也逵旧作陆安定胡氏曰当作逵字体相类传録误也程子从之朱子曰以韵读之良是澄案盖因袭之讹辵为也路九达曰逵容九轨曰逵路也天上风髙之处鸿翼戾天飞过九逵九达之逵通道大都之人皆见之也震为大涂下艮乃震之倒体自上视下倒是为鸿渐在天际下视人间地上之大涂所谓渐于逵也】其羽可用为仪【象也仪法也如鳯皇来仪之仪诗曰鸿鴈于飞肃肃其羽言其羽翮整肃羣飞有序可为仪法也项氏曰胡以陆为逵是也繇辞协韵当然然不必谓之云路鸿之渐于逵飞而过之如六鹢之过宋都爻辞恐人以为鸿有立于逵者故继之以其羽可用为仪望飞鸿之羽于九达之逵见其次序之足仪刑也】吉【占也六爻之占上九为最吉
　　六画俱六九为渐之归妹】
　　【经彖辞凡六字爻辞凡八十三字术苦岸切胜音升逵渠规切注而长知两切迎宜庆切离水力智切稹止忍切踬职利切墩音敦般音盘和乐音洛居易以豉切少男诗照切离居如字匝作纳切鴥音欲之好虚到切任音壬胜负绳证切辵丑畧切符缶切翮下革切繇音宙】
　　【兑下震上】○【二之四下之十二纬三阳泰变主六三】
　　归妹【此羲皇兑下震上之卦而文王名之曰归妹妇人谓嫁曰归妹者少女也兑为少女而居内卦内卦夫家也妇人内夫家故以入于夫家为归震长男也而居外卦外卦女家也卦自泰而变干三往四成震干父没而长子承家以兄而嫁其妹也故曰归妹】征凶【占也此以三四二画言泰之三四当位三往四四来三而变归妹则三四皆不当位是因征行而失正也故征凶】无攸利【占也此以初上二画言初上虽当位然上以柔居一卦之上初以刚居一卦之下柔乗刚故亦无所利】
　　初九【初之画得九为归妹之解】归妹以娣【象也此为卦之初爻不取一爻之义而统言一卦之义归妹者将归之妹谓六五也以与妾以其子之以同娣女弟为媵者谓六三也】跛能履【象也履卦之下体兑也六三有跛能履能视之象归妹之下体亦兑也初九曰跛能履九二曰能视分履卦六三之二象于二爻其二象皆指六三一爻而言也兑体变震足之中画跛也初二为地六三在初二之上履地者也六爻独二五相应有夫妇之义六五在女家为震兄所归之妹九二在夫家为兑女所从之夫六三即泰之六四为六五之娣泰三四相易成归妹六四来居三女君未归而先至夫家比近于夫既非匹配之正无与为偶如两足而跛其一虽能履地亦何为哉】征吉【占也六四之降为六三非正也而为卦主故言六三如跛者之能履若征行而往四上承六五之女君以同归于夫家则吉矣初九即泰之初九也泰初九其占征吉故此爻其占亦同泰言一爻之义谓三征于四则吉此言一卦之义谓三征于四则吉也】
　　九二【九居第二画为归妹之震】能视【象也此象亦指六三而言离目之中画偏而不正也有离目能视也六三归妹之主爻然与九二非匹配之正故象者之能视】利幽人之贞【占也项氏曰二以五为妇三虽相比非正配如两目之其一为九二者但当守幽人之贞以俟正配澄案履之九二其占曰幽人贞吉归妹九二即履之九二故其占亦同】
　　六三【六居第三画为归妹之大壮】归妹以须【象也须贱女媵之妾也天文有须女字或作嬃楚辞女嬃之婵媚荀陆续作嬬子夏孟京作口音义竝同六三来自泰之六四六四于五为娣今来居三失其正矣故降为须而不得为娣也】反归以娣【象也反谓还其旧处三若反居于四待六五女君之归而以其娣同行则得娣之正矣渐与归妹皆因三四之徃来成卦然渐自否变不宜再变复为否也故九三夫征不复则可忧归妹自泰变欲令再变复为泰也故六三反归以娣则可喜】
　　九四【九居第四画为归妹之临】归妹愆期【象也上卦震为长男九四以震一阳为女家之主归妹之兄也四为兄五为妹九二为壻皆不得位故婚姻不得及其时此归妹之所以愆期也】迟归有时【象也虽迟其归其归必有其时虽不言吉亦无凶也】
　　六五【六居第五画为归妹之兑】帝乙归妹【象也帝乙谓九四所归之妹谓六五归妹六五即泰之六五也故象与泰六五同柔得中居尊帝女之贵也】其君之袂不如其娣之袂良【象也君谓女君袂衣袖也良善也美也干为衣一衣而二袂干三画皆竒变其外一竒为耦者袂之象下卦六三娣之袂也六五变为竒则上六为女君之袂然必六五变为奇而后成如裁改而成之袂不如下卦六三之袂固有而自成者之为善也帝女下嫁有中德不尚外饰故其袂不如其娣之袂良娣则以容饰事人者也】月几望【象也巽为月既朢之象六五变为刚则三四五成巽六三当巽之下画而为卦主娣盛亢君月朢亢日之象】吉【占也娣之袂良于君月之望亢于日六三始上僭矣六五以己之立德为贵不计人之何如也吉者自吉尔人何与焉】
