<!-- { "loadSidebar": true } -->
　　六四【六居第四画为贲之离】贲如皤如【象也九三居文明之极六四有辉光之懿二爻当上下刚柔相杂之际故皆曰贲如贲之成卦以六二自外来而文二刚上九自内往而文二柔也九三与六二比近而得其贲故需如六四与上九隔逺而不得其贲故皤如言白而未受采也】白马翰如【象也六四震马之中画坎马之上画变为刚则成巽为白翰如言其走之疾如羽翰也六四弗得上九文柔之贲故疾走以就正应而求贲于初九之阳】匪冦防媾【象也四与初正应然初九孤洁自守近不昵二逺不交四二比爻也不就之者义也四应爻也就之者正也初不昵二而并疑四因六四之下求初九之疑始释而知六四非冦也乃已之防媾也象同屯六二】
　　六五【六居第五画为贲之家人】贲于丘园【象也六五柔中艮体有徳之贤止而不仕者也艮之中画山之半也为丘园丘之有草木者互震草也体艮木也丘园贤者隠处之地上九一刚为二柔之君贲二柔者也六四隔逺不受其贲所贲者六五而已以上九贲六五为上之人礼聘贤者恩光下逮贲于丘园之象】束帛戋戋【象也五两为束坤为帛而坤之上画连束之于外之象戋戋委积貌多也贤者隠处而受聘币之礼其光显荣辉被于丘园如伊尹耕于有莘之野而汤以币聘之也】吝【占也柔虽得中而不当位故吝】终吉【占也受君赐之荣故终吉】
　　上九【上之画得九为贲之明夷】白贲【象也贲自泰变者也泰之九二升在上而文二柔泰之上六降在下而文二刚然初九不肯受二之贲受二之贲者惟九三一刚六四不能受上之贲受上之贲者惟六五一柔濡如之贲丘园之贲虚文之饰尔有之不为甚益无之不为大损二爻成贲之功亦浅鲜矣贲极当变变而复于泰则善不变而受之剥则坏矣文穷反质贲复为泰以还其初上九复于二六二复于上则三刚三柔皆守其质而不相文所谓白也泰二三四互兊为白故曰白贲于卦终总言贲极而反质白者通全卦而言非专指上九一爻言也】无咎【占也文极必弊复反于质则不至于弊矣故无咎】
　　【六画俱九六为贲之困】
　　【经彖辞凡七字爻辞凡五十四字贲彼伪切舍音拾皤白波切又音槃翰雄干切戋在千切又音牋注贝必佩切屝扶味切鲜泽音仙错千各切昵女力切浅鲜虽典切】
　　【坤下艮上】○【八之七上之十二纬五阴辟主六五】
　　剥【此羲皇坤下艮上之卦而文王名之曰剥五阴长盛消阳将尽夏正九月之卦也剥者以刀割削而去之也五隂消尽五阳也】不利有攸往【占也以卦体而言则阴长已至五仅存一阳再往则并一阳消之矣故不宜有往以占者而言则小人极盛之时当顺时而止不可以有所往也】
　　初六【初之画得六为剥之颐】剥牀以足【象也阴之剥阳自五月一阴始消一阳而为姤六月二隂消二阳而为遯七月三隂消三阳而为否八月四隂消四阳而为观九月五隂消五阳而为剥剥之初六即姤之初六也故此以姤之初六言之姤之初六下耦承上竒牀之象初为牀之足隂消阳自下始五月姤之一隂始消一阳于下犹剥牀而先及其足也】蔑贞凶【占也陆氏曰蔑犹削也楚俗有削蔑之言澄谓当小人削蔑君子之时正主事则凶也】
　　六二【六居第二画为剥之蒙】剥牀以辨【象也剥之六二即遯之六二也此以遯之六二言之辨牀之榦也中画象之剥阳至下卦之中画犹自牀足而上剥至于榦也】蔑贞凶【占也与初六同】六三【六居第三画为剥之艮】剥之【象也剥之犹比卦言比之损卦言损之益卦言益之小过卦言过之也之指阳而言剥之六三即否之六三也此以否之六三言之谓剥阳已及三也三牀之上也不言剥牀而泛言剥之其辞比初六六二六四差缓也剥阳及三者乘隂长之势至此非专三之罪三虽居剥阳之位而独与上九一阳为应则无害阳之心故圣人系爻特异其辞以别于初二四之三隂也】无咎【占也程子曰众隂剥阳之时三独居刚应刚志从于正在剥之时为无咎也】
　　六四【六居第四画为剥之晋】剥牀以肤【象也剥之六四即观之六四也此以观之六四言之言剥阳已至干四也四在人为身之位肤者身之皮肤也初为牀足二为牀辨三为牀上人所卧处四人之身也非牀也非牀而曰剥牀以肤言剥牀而上及于人之肌肤也】凶【占也灾已及身矣】
　　六五【六居第五画为剥之观】贯鱼【象也六五变为刚则成巽巽下之柔为鱼一柔之下又有三柔羣鱼之象也五变为刚画连亘其上贯穿之象也鱼隂物五羣阴之主在上统率羣阴如贯穿羣鱼而为一也】以宫人宠【象也以者将之也宫人众妾也以之者谁后也后为宫人之主五统羣阴如后统众妾众隂戴阳如后以众妾进御于王而获宠爱之象隂长消阳至于五极矣不可以再长也一阳在上非可剥者故取羣隂顺承一阳为义六三应上九而寜失羣阴之心六五比上九而率羣阴以求一阳之宠一阳之功大矣天道之不可一日无阳世道之不可一日无君子者此也项氏曰六五君位五为王后与君同处四为夫人佐后者也三为九嫔以主九御下卦之长也二为世妇初为御妻】无不利【占也程子曰五能使羣阴顺从如贯鱼然获宠爱于在上之阳如宫人则无所不利也】
　　上九【上之画得九为剥之坤】硕果【象也艮为果蓏果谓上画一刚蓏谓中下二柔上九艮之上画故为果硕谓阳之大也】不食【象也卦无兊口故不食下五阳皆已剥独存一阳在上如木之果实皆已落独一硕大之果不为人所食而犹在木末论语云吾岂匏瓜也哉焉能系而不食亦匏瓜不为人所取食而常系于蔓也】君子得舆【占之象也君子谓一阳坤为舆五隂承戴上九之一阳如人之在车上君子筮得此爻则其象为得舆而占亦如之】小人剥庐【占之象也小人谓上九变为柔也一阳上覆五隂有庐之象竒变为耦则如庐之破坏穿漏其上而无以盖覆其下故小人筮得此爻则其象为剥庐而占亦如之也】
　　【六画俱六九为剥之夬】
　　【经彖辞凡六字爻辞凡五十六字蔑莫结切辨平免切注去之起吕切下同长之两切别彼列切蓏李果切覆孚豆切】
　　【震下坤上】○【四之八上之十三纬一阳辟主初九】
　　复【此羲皇震下坤上之卦而文王名之曰复一阳初生于地下而消一阴夏正十一月之卦也复还反也冬至之前六阳消尽而为纯坤冬至之后一阳还反而生于下也】亨【占也阳复则亨】出入无疾【占也凡一阳之卦皆自复而变无有自他卦变为复者此取复所变之卦再还复未变之时为义师自复而变者也师之初还复于二为出师之二还复于初为入筮者占之或出外或入内皆可无疾】朋来无咎【占也一阳既生日进日盛又取临泰大壮夬所变之卦还复未变之时为义明夷自临而变者也明夷之三还复来二则为二阳之临归妹自泰而变者也归妹之四还复来三则为三阳之泰需自大壮而变者也需之五还复来四则为四阳之大壮大有自大而变者也大有之上还复来五则为五阳之夬此阳之朋类次第而来也筮者占之已之或出或入既无疾而朋类自然来至者亦无咎也】反复其道七日来复【占也自五月一阴生至十一月一阳生凡歴七月筮者占之出外而反者还复其初所行之道路则七日可以来至于家而复也道者震为大涂七震之数也】利有攸往【占也阳之长贵乎日进故占者宜有所往也】初九【初之画得九为复之坤】不逺复【象也师卦自复而变初九自师之九二还反于初出外不逺而遄复者也】无祗悔【占也祗适也抵也犹云至也字从衣从氐与只敬之只不同只敬之只从氏从示程子曰无祗悔不至于悔也复者阳反来复也阳君子之道故复为反善之义失而后有复不失则何复之有唯失之不逺而复则不至于悔】元吉【占也常人筮得之固无至于悔矣有大善之徳者筮得之则吉也】
　　六二【六居第二画为复之临】休复【象也人于劳暍之得得依木之芘荫以息至美也故休有美义否之九五中正大人也在下者依其芘荫以休息于否将变之时故曰休否初九一阳之复势孤援寡六二中正与初九比近为朋初九在下依其芘荫相与休息六二变而为刚同初之复故曰休复否五复二皆卦之中也否有巽木复有震之竹与萑苇为芘荫可休之处】吉【占也阳刚浸长相与休息同其吉也或曰凡占辞特为占者设尔然圣人系辞之意则有定指此吉字指六二乎指初九乎曰六二能比初九依之以息六二之吉也而初九与有焉】
　　六三【六居第三画为复之明夷】频复【象也频水厓也六三变为刚二三四成坎三下卦之终如岸之尽处濒乎水也行至水厓不可以进而后复复之不早者也】厉【占也阻水不能进故厉】无咎【占也能复故亦无咎也】
　　六四【六居第四画为复之震】中行独复【象也行者路也震为大涂卦之五隂二三近阳五上逺阳四居逺近之中犹路之半也故曰中行五阴唯四与初阳为应四变为阳则与初九同是震体下画之一阳独能与初九一阳之复同者也故曰独复】
　　六五【六居第五画为复之屯】敦复【象也三四五互坤五为坤上画坤土最厚之处敦之象敦者笃厚静重而若迟钝亦复而不速之意】无悔【占也由初至五五画之复六五最后复虽不速然柔顺得中故无悔】
