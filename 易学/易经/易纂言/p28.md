<!-- { "loadSidebar": true } -->
　　颐中有物曰噬嗑【以卦体释卦名程子曰外刚中虚颐口之象中虚之中又一刚为颐中有物之象口中有物隔其上下不得嗑必齧之则得嗑故为噬嗑】噬嗑而亨刚柔分动而明雷电合而章【以下释彖辞以卦变卦徳卦象言卦自否变否之三阳分其一为初九而成震之动否之三柔分其一为六五而成离之明刚柔分则隔而未合也动而噬之使合也明则有亨之意矣电开而雷合则既噬而嗑也雷合而电章则既嗑而亨也章有嘉美之义刚柔分动而明言未嗑之前以噬而致亨雷电合而章言既噬之后以嗑而遂亨先之以噬嗑而亨四字者项氏曰此二句解噬嗑亨也】柔得中而上行虽不当位利用狱也【以卦变言否之初五相易柔自初上行至五得上卦之中居五虽不当位然以柔居刚为以刚济柔而不过于柔治狱所宜也结之以利用狱也四字者项氏曰此两句解利用狱也噬嗑而亨何事不利而独利用狱者六五以柔在上才不当位不足以致大利独以柔得中利于用狱而已】
　　【传一之二十一凡三十六字】
　　贲柔来而文刚故亨分刚上而文柔故小利有攸往【以卦变释彖辞项氏曰二刚为质而以柔文之则卦之内体固有能亨之道及内之一刚分往居外反使二柔为质而以刚文之故小利有攸往而已以柔文刚则顺以刚文柔则悖盖其质既弱则文无所施也澄案项説小字虽未合爻义然亦一义也】刚柔交错天文也文明以止人文也观乎天文以察时变观乎人文以化成天下【广贲义以卦体言交错者初与二三与四五与上皆以一刚一柔相闲在天日月之行星辰之布亦刚柔交错故曰天文也以卦德言文明者文彩着明止者不逾分限在人五典之叙五礼之秩粲然有文而各安所止故曰人文也时变谓四时寒暑代谢之变化谓旧者化新成谓久而成俗程子曰天文谓日月星辰之错列观之以察四时之迁改人文人理之伦序观之以敎化天下成其礼俗乃圣人用贲之道也】
　　【一之二十二凡五十二字贲下旧本有亨字朱子曰疑衍今删去天文也上旧本无刚柔交错四字胡氏曰盖遗脱朱子曰或然也澄案王弼注天文也三字自为一节不与上文连而注云刚柔交错而成天文则疑若当时此四字未遗脱然今从胡氏説补之】
　　剥剥也柔变刚也【以卦体释卦名隂柔割剥阳刚变五刚为柔也】不利有攸往小人长也顺而止之观象也君子尚消息盈虚天行也【以卦体卦德释彖辞隂柔小人方长盛而消剥阳刚君子岂宜有往也下坤顺上艮止有顺时而止之象君子观此卦象知隂方息而盈阳方消而虚此乃天运之流行唯当顺时而止所以不往也尚犹贵也所贵者能知消息盈虚也】
　　【传一之二十三凡三十三字长知两切】
　　复亨刚反也【释卦名及彖辞亨之义刚反释复字而亨之意在其中刚既反则日长日盛而亨矣】动而以顺行是以出入无疾朋来无咎【以卦德言动而以顺行则其动皆无逆理咈意之事所以己之出入朋之来至皆无疾咎也】反复其道七日来复天行也【自隂生至阳复凡七月此乃天运之行自然而然故人之出外而反者复其故道亦当七日而来至其占应乎天行之自然也项氏曰剥曰君子尚消息盈虚天行也复曰反复其道七日来复天行也道之兴废皆天命】利有攸往刚长也【刚之长当进而往人于刚长之时亦宜有所往也项氏曰剥曰不利有攸往小人长也复曰利有攸往刚长也易之意凡以为君子谋也】复其见天地之心乎【程子曰一阳复于下乃天地生物之心也先儒皆以静为见天地之心盖不知动之端乃天地之心也非知道者孰能识之邵子曰冬至子之半天必无改移一阳初动处万物未生时酒味方涉大音声正希此言如不信更请问包羲问天地之心虽静未尝不流行何为必于复乃见之朱子曰三阳之时万物蕃新只见物之盛大天地之心却不可见唯是一阳初复万物未生冷冷静静而一阳既动生物之心闯然而见虽在积隂之中自掩藏不得此所以必于复见天地之心也】
　　【传一之二十四凡四十六字刚反下旧本无也字今补之长知两切】
　　无妄刚自外来而为主于内【以卦变释卦名刚为天理柔为人欲外谓三内谓初遯之初三相易刚自三来初为一卦之主易去内柔是天理为主于内而去其人欲之妄也】动而健刚中而应大亨以正天之命也【以下释彖辞以卦德卦体言动而刚徤不息刚得中而柔应之此天之所以为天者而卦具此善是与天之道合矣故其大德能致亨以正主事其占与干同也天之命即天之道以其自然则曰道以其流行则曰命改字叶韵尔】其匪正有眚不利有攸往无妄之往何之矣天命不佑行矣哉【上之字助语下之字适也往也无妄天之正命也无妄者之往冝何所适乎适正可也匪正而往则是咈天命矣天命所不佑其可行乎哉】
　　【传一之二十五凡五十字注去起吕切】
　　大畜刚健笃实辉光日新其徳【以卦体释卦名干体刚健艮体笃实干艮互离为光辉此阳刚之大德畜而然也大者畜则可久故其德日新而有常日新亦离象】刚上而尚贤能止健大正也【以下释彖辞以卦变卦德言利贞卦自大壮而变一刚由四升上为大畜之主爻五四二柔以一刚为贤而尊上之上艮之止能止下干之健考爻义则止干之健者艮之二柔为之也彖传乃谓二柔尊上一刚于己之上其能止健者一刚之大正主其事也而非二柔之小者为之不以止健之功归之于隂小盖圣人之防意】不家食吉养贤也【贤为阳类贤人之聚君上当养之使之食天禄不当使之家食也此贤字谓干三阳】利涉大川应乎天也【渉险非干健之力不能六五下应乎干故能渉大川】
　　【传一之二十六凡三十八字】
　　颐贞吉养正则吉也【释卦名及彖辞贞吉之义养释颐正则吉释贞吉】观颐观其所养也自求口实观其自养也【所养养人自养养己项氏曰观其所养指上九言观其自养指初九言初上二阳上下两卦之主爻也非夫子賛辞明白则后儒必不分作养人养己两条也】天地养万物圣人养贤以及万民【广颐义初上二画干之初九上九也中间四画坤之六二六三六四六五也天包地外万物生养于地中上九在上之阳圣人也初九在下之阳贤人也四隂坤之众万民也程子曰圣人养贤所以养万民也与共天位食天禄俾施泽于天下养贤以及万民也】颐之时大矣哉【程子曰天地之中品物之众非养则不生圣人裁成天地之道辅相天地之宜川养天下至于鸟兽草木皆有养之之政其道配天地故曰颐之时大矣哉或云义或云用或止云时以其大者也万物之生与养时为大故云时】
　　【传一之二十七凡四十三字注施申志切相息亮切】
　　大过大者过也【以卦体释卦名过谓多于隂】栋桡本末弱也【以卦体释彖辞之象本谓初末谓上弱谓隂柔】刚过而中巽而説行利有攸往乃亨【以卦体卦德释彖辞之占刚虽过盛而二五皆得中则虽过不过矣以柔巽柔説而行是以柔济其过盛之刚也不恃其盛而过于刚所以利于往而能致亨】大过之时大矣哉【大过之时君子之过盛也苟善于处则为君子利且亨之时故賛其大】
　　【传一之二十八凡三十三字説音曰】
　　习坎重险也【释卦名】水流而不盈行险而不失其信【以下释彖辞以卦象卦徳言流者一阳之动于中不盈者陷于二隂而未能出险谓中能陷人隔絶内外不失其信谓逝者如斯不舍画夜虽动流于科坎之中而不盈满以出乎科坎之外此释卦名坎字虽行于有险之中而不失其有常之信此释彖辞有孚字水之有信如此故筮得此卦者人之有孚于己亦如水之有信也】维心亨乃以刚中也【以卦体言二五刚中之实足以感人故人皆维系其心而不释致亨之道由此】行有尚往有功也【六四往则上得九五之配合是往而有功也】天险不可升也地险山川丘陵也王公设险以守其国【广坎险义不可升者无形之险山川丘陵者有形之险王公因有形之险为无形之险设此以固守其国是谓人险】险之时用大矣哉【险虽非美事而有时得用故賛其大】
　　【传一之二十九凡五十九字注舍音舍】
　　离丽也日月丽乎天百谷草木丽乎土重明以丽乎正乃化成天下【释卦名项氏曰日月丽乎天而成明百谷草木丽乎土而成文故卦为文又为明重明以丽乎正此统论一卦之义以释卦名也上卦为重明下卦三爻皆丽乎正故曰重明以丽乎正以字如同人之文明以健贲之文明以止皆论上下两卦上为重明之君下皆丽乎正之人此明君能化成天下之象】柔丽乎中正故亨是以畜牝牛吉也【以卦体释彖辞虽柔而利于正主事者以其丽乎中正也亨吉二占皆由利贞而得项氏曰柔丽乎中正此以二五成卦之爻释卦辞也五丽乎中二丽乎正中人能附顺乎中正之道故亨是以畜牝牛吉加是以二字明柔附本非令德以能附丽乎中正是以吉也苟附丽非正则安得吉哉朱子曰柔丽乎中正説六二分数多六五柔丽乎中正不得其正特借中字包正字尔】
　　【传一之三十凡四十字】










　　易纂言卷三
　　钦定四库全书
　　易纂言卷四
　　元　呉澄　撰
　　彖下传
　　咸感也柔上而刚下二气感应以相与【以卦变卦体释卦名否刚柔不交之卦也否六三之柔上往上而交干之刚否上九之刚下来三而交坤之柔故为交感之卦二气谓隂阳相与谓有应卦之二体阳感而隂应隂感而阳应六画皆相与卦之所以得咸感之名也】止而説男下女是以亨利贞取女吉也【以卦徳卦象释彖辞止于此则不妄动説于此则不他慕交感之情専一无二故能致嘉美聚会而宜正主事又男先求女而下于女故取女则吉也】天地感而万物化生圣人感人心而天下和平观其所感而天地万物之情可见矣【广咸义天地之气交相感其应则万物由化而生圣人之一心感天下万人之心其应则天下之人由和而平化谓无者有枯者荣和谓不乖戾平谓均齐而无一不和所感者天地圣人之情应所感者万物与人之情末句但言天地万物不言圣人与人心者圣人即天地人亦万物也蔡氏曰天地万物之情感而必应应感之间情无所遁矣】
　　【传二之一九六十二字説音曰】
