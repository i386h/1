<!-- { "loadSidebar": true } -->
　　六四【六居第四画为家人之同人】富家【象也阳实为富谓九五也九五王也六四后也后所处乃王之家也王之家富有四海以天下为家者故曰富家】大吉【占也大者阳也亦谓九五六四柔顺得位王后之贤者也不敢有其吉而以其吉归之九五娥皇嫔虞涂山氏相夏大姒邑姜兴周此舜禹文武之吉也】九五【九居第五画为家人之贲】王假有家【象也王九五也刚中正居尊位天子之能正其家者假至也字与格通如舜格于文祖公假于太庙之假有家与初九有家同朱子谓如夙夜浚明有家之有非奄有四海之有范氏大性谓此言有家犹革涣言有庙项氏谓王假有家王假有庙言王至于家王至于庙也澄谓王入庙祭告则为假于有庙退朝适寝则为假于有家舜在牀琴文王雝雝在宫之时也】勿恤吉【占也圣人心正身修齐家特其余事外治内治靡不修举故至于有家不待夏恤而吉也】
　　上九【上之画得九为家人之既济】有孚【占也上九以阳实居最上之位在下者皆以诚心相应也】威如【占之象也身容整肃下皆望而畏之也阳刚严敬非隂柔寛弛者故威如】终吉【占也此卦之终总言治家之终事下皆有孚而又畏之治家之道如此至终而吉非特暂焉之吉而已】
　　【六画俱九六为家人之解】
　　【经彖辞凡五字爻辞凡五十五字馈巨伪切嗃黒各切嘻喜悲切假庚白切注长知两切亘居邓切易以豉切洸音光溃胡对切讟徒谷切弁音盘嫔皮宾切大姒音泰朝音潮】
　　【兑下离上】○【二之三下之四纬八纯巽变主六五】
　　睽【此羲皇兑下离上之卦而文王名之曰睽睽目不相视两情乖异也火上泽下两相背戾二女同居各异所归故曰睽】小事吉【占也阳大隂小睽以六五为主睽异之时隂柔主事故小事则吉大事则不吉也】初九【初之画得九为睽之未济】悔亡【占也无应当有悔自处得正而无求于外故其悔亡】丧马勿逐自复【象也言所失之马不待追觅而自还坎为马睽之下体兑也坎下画之柔为兑下画之刚则坎体失故为丧马初变为柔则坎体复故为勿逐自复】见恶人无咎【占也见谓目所视也二三四互离为目在初之外而接乎四见也非往见之见人而不仁疾之已甚则致乱九四刚强不正而为敌应恶人也目不相视为睽初四虽敌应不相与而初之待四无睽异之情故目常见之不与之絶所以免于咎也】九二【九居第二画为睽之噬嗑】遇主于巷【象也主谓五也巷者里中之道离中虚有巷之象二与五正应睽异之时难于遇合又两皆不正二往就五与之遇于里巷之间也当睽而遇则情不睽矣】无咎【占也当睽之时正应之情不睽故无咎】
　　六三【六居第三画为睽之大有】见舆曳其牛掣【象也二三四互离六三互离之中画有目故能见三四五互坎为舆曳谓从后拖曳之而车不得进也説卦传坎之象其于舆也为曳牛谓引车之牛互离为牛掣谓以手控制之而牛不得行也六三当坎舆之后欲往应上九而柔弱不能前进若或曵其舆然九四当离牛之前刚强为梗阻隔六三之进若或掣其牛然夫牛之引车车在牛后此则三四五之坎稍前于离牛二三四之离反却于坎舆故有舆曳不进牛掣不行之象】其人天且劓【象也其人谓三即乘舆服牛之人也三当人位故曰其人天去须之刑劓割鼻之刑上体离有颐象三在其下须也三变为刚是去其须矣故为天艮为鼻九四在六三之上以刚画易　艮之下画艮之下体不具如鼻之下端遭伤也故为劓】无初有终【占也三之舆牛初虽曳掣而不得合于上九然正应终必合也故无初而有终】
　　九四【九居第四画为睽之损】睽孤【象也四当睽时一阳介二隂之间独处无朋故曰睽孤】遇元夫【象也九四初九敌应不相与者然九四居柔变为柔而应初则如妇人失其配偶而忽遇元夫元夫谓初夫也犹元配之元四隂位初阳位故四以初为夫】交孚【象也随之初九九四敌应相与故初以四为交睽之初九九四亦敌应相与故四以初为交四下遇初初上孚四故曰交孚初者四之交友也四虽以元夫视初初则唯以交友自处也】厉【占也孤而无应故危】无咎【占也同德相应而不孤则无咎也】六五【六居第五画为睽之履】悔亡【占也项氏曰初以在下不与世事而悔亡五以柔进上行得中应刚是以悔亡】厥宗噬肤【象也此象及下占皆为应爻九二言之宗谓六五也六五一卦之主犹宗子为众兄弟之主也二为五之正应而五其宗也故曰厥宗二应五而四隔之所以睽也二至上有颐之象四梗于其间犹噬嗑卦之颐中有物九二刚画犹颐之下齿能噬者也然于九四非比非应势不相及故不噬强梗之四而唯上就正应之五六五互坎之外体而柔如豕肤之柔而易噬故曰噬肤】往何咎【占也四虽刚强然可以害五不可以梗二二不往外则已往则必合于五矣岂九四所能梗哉故曰何咎】
　　上九【上之画得九为睽之归妹】睽孤【象也上刚而与柔比亦睽之时而独处者也故象与四同】见豕负涂载鬼一车先张之弧后説之弧【象也上九离明之极故能见豕鬼车弧皆坎之象六三互坎下画为上九之应九四互坎中画为六三之梗坎下隂画水旁土也坎中阳画地中水也四之水湿三之土为涂泥六三坎豕居于兑泽体有坎土四以坎水湿之如豕之背负泥涂也六三坎舆之下画上载九四于坎舆之中九四坎月之魄为鬼一车者阳实之体充满车中也一亦坎数四与三近而不相得九四以刚险陵下而欲伤三故其先张弧而射之六三以柔説承上而获免祸故其后説弧而不射】匪冦婚媾【象也冦婚媾亦坎象九四説弧六三不为所梗则上九正应之睽可合矣故上九谓六三非异己之冦乃同己之婚媾也】往遇雨则吉【占也雨亦坎象六三之往应上九也歴四歴五四不为三之梗而与三和如隂阳之和而雨则六三之往也无所隔碍可以上合于上九矣所以吉也
　　六画俱九六为睽之蹇】
　　【经彖辞凡四字爻辞凡九十二字而旧本作天安定胡氏谓当作而盖古篆而与天字体相似而误也睽苦圭切丧息浪切复音服曳以制切掣尺逝切劓鱼器切説吐活切注背音佩夫牛音扶去须起吕切不与音预易噬以豉切射食亦切柔説音曰】
　　【艮下坎上】○【七之六下之五纬八纯震变主九五】
　　蹇【此羲皇艮下坎上之卦而文王名之曰蹇蹇者行步艰难之名有险在前止而不进故为蹇】利西南【占也凡爻位初为东三为南四为西上为北卦变蒙蹇自震而变屯解自艮而变蹇解之变以三四二画相易其义为往来于上下体交际之处故蹇解二彖其占为行者利往来于西南二方也若屯蒙之变以初上二画相易其义为往来于上下体穷尽之处不若西南在上下二体交际之处为利也】不利东北【占也初东山下之穷处止之最下者也上北水外之穷处险之最极者也故行者不利于东北二方也】利见大人【占也九五刚中正大人也六二在下为正应往而见之则利】贞吉【占也五当位二三四上亦当位故正主事而吉也】
　　初六【初之画得六为蹇之既济】往蹇来誉【象也蹇之六画唯初四不相应其余皆有应然蹇跛不行之时难于逺取正应卦中四画相往来者皆近取比爻也卦上坎下艮故宜来而不宜往往则遇险来则可止故也初六最在下有可徃无可来故爻辞以六二言之六二中正有誉者也往比三则近上体之险而蹇来比初则其止最先去险最逺而可保其誉也】
　　六二【六居第二画为蹇之井】王臣蹇蹇匪躬之故【象也九五王也六二王之臣也蹇蹇蹇而又蹇也由下体之蹇歴上体之蹇故曰蹇蹇二徃应五近阻九三之山已为蹇矣再前则阻六四之水蹇而又蹇也六二之蹇者以三之故蹇而又蹇者以四之故四为躬六二中正守道安命而不尤人不以蹇而又蹇归尤于四故曰匪躬之故子思子曰素患难行乎患难上不怨天下不尤人其斯之谓与】九三【九居第三尽为蹇之比】往蹇来反【象也反犹穷上反下之反阳自下升初起于下而动为震升及于中而陷为坎升极于上而止为艮九三艮之上画升极而止者也三往比四则涉上体之险而蹇来比二则是既止于上而复反于下以逺险也】
　　六四【六居第四画为蹇之咸】往蹇来连【象也连犹连诸候连横之连六四上体九三下体上下异体不相连属者也四徃比五则陷坎险之中而蹇来比三则与下体连属而依艮止之安也】九五【九居第五画为蹇之谦】大蹇【象也大谓阳也卦自震而变震初之阳徃外易五而陷坎险之中大者蹇也】朋来【象也朋谓九三卦唯二阳九三与九五同类故曰朋震四之阳来内易三而居艮止之上故曰来九五之往外者虽蹇而九三同类之来内者得止则可幸也】
　　上六【上之画得六为蹇之渐】往蹇来硕【象也上六最在外有可来无可往故爻辞以九五言之九五阳刚硕大者也往比上则冒坎险之极而蹇来比四则近下体之止渐将脱险而可保其硕也】吉【占也此占为九五言也诸爻虽以来为善而不言吉者蹇之时得免于蹇为幸何望其吉也唯九五居尊位刚中正有济蹇之才以身蹇而未能济自处得宜身渐脱险则可图济天下之蹇矣故吉】利见大人【占也此占为上六言也五为大人上六利于见之彖辞之利见九五者六二在其下而徃见也此爻辞之利见九五者上六在其外而来见也】
　　【六画俱六九为蹇之睽】
　　【经彖辞凡十四字爻辞凡四十五字蹇纪免切注屯职伦切解音蟹之处昌注切跛彼可切患难乃旦切谓与音余属之故切为九为上云伪切】
　　【坎下震上】○【六之四下之五纬八纯艮变主九二】
　　解【此羲皇坎下震上之卦而文王名之曰解解谓分释其纠结也雷动于上雨降于下则鬰结解人动乎险之外则险难解也】利西南【占也卦自艮而变三往易四四来易三四西也三南也行者利往来于西南之方也】无所往其来复吉【占也艮之上极于卦外无所往矣则来而反复于内以易二也故曰其来复吉】有攸往夙吉【占也艮之二处于卦内犹可有所往也则往而出居于外以易上也上居六画之前犹一日之朝也故曰夙吉】
　　初六【初之画得六为解之归妹】无咎【占也为难者四隂也而二阳解之九二解之主也初六之柔居下近比九二得中之阳顺从之而不复为难解之最先者也故无咎】
