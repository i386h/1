<!-- { "loadSidebar": true } -->
　　恒久也刚上而柔下雷风相与巽而动刚柔皆应恒【以卦变卦象卦德卦体释卦名卦自泰变初刚上四四柔下初阳刚在上隂柔在下恒道也雷风天所以动挠万物者雷不恒有而风恒有与犹助也相与相应而相助也上震象雷下巽象风二卦六画皆相应是二者之相助也无风之时有雷以为风之助无雷之时有风以为雷之助二者不必同时皆有有无相资雨相补助则不恒者恒矣内巽入而外震动刚柔无一不相应凡此均为人物之常道】恒亨无咎【句】利贞久于其道也【以下释彖辞恒久之道可致亨则为无咎所谓利贞者恒久于其所可恒之道也贞者可以恒久之道也】天地之道恒久而不己也利有攸往终则有始也【天地之道非以一定为可恒久以其变易相禅运动不己也所以利有攸徃者欲其终则复始如环无端而后可恒久也】日月得天而能久照四时变化而能久成圣人久于其道而天下化成观其所恒而天地万物之情可见矣【广恒义天圎转运行日月亦如之是谓得天故能恒久以照万物温凉寒暑之代谢变旧而化新是谓变化故能恒久以成嵗功圣人恒久于其可恒久之道故天下视效而化以成风俗王者必世而后仁此之谓也】
　　【传二之二凡九十一字挠乃教切禅时战切】
　　遯亨遯而亨也刚当位而应与时行也【以卦体释彖辞刚当位以九五言应谓应六二之隂时谓隂进阳退之时项氏曰遯本无亨之理遯而能亨者刚当位而能应柔随时用权不与为敌故亨也爻得正为当位以正自居而以权应柔得逊遯之义如陈仲弓不忤中人能脱颍川于党祸所谓遯而亨也澄谓彖辞遯亨为四阳言也彖传専言九五者九五四阳之统得处遯之宜有致亨之道也】小利贞浸而长也【小者利于贞以其浸而长以消阳也于斯时也君子其可以不遯乎】遯之时义大矣哉【君子于时当遯而遯其义甚大当遯而不遯则失身而致祸矣】
　　【传二之三凡三十九字长知两切注为四云伪切】
　　大壮大者壮也刚以动故壮【以卦体卦徳释卦名朱子曰以卦体言则阳长过中大者壮也以卦德言则干刚震动所以壮也】大壮利贞大者正也正大而天地之情可见矣【释彖辞利贞而又蒙卦名大壮二字者以见利贞为利于大者正主事也正主事者出于阳刚故曰正大正者以阳之大而不以隂之小此天地之情也】
　　【传二之四凡二十九字注长知两切】
　　晋进也明出地上【以卦象释卦名明出地上进进而上所以为晋也】顺而丽乎大明柔进而上行是以康侯用锡马蕃庶昼日三接也【以卦徳卦变释彖辞坤顺之臣进而附丽于离明之君此释康侯锡马之义柔臣徳也五君位也四近君卦自观变六四之柔近君进而上行至五九五之刚下降居四而成离日犹朝贡之臣为天子所礼接此释昼日三接之义】
　　【传二之五凡三十二字注朝音潮】
　　明入地中明夷【以卦象释卦名】内文明而外柔顺以蒙大难文王以之【以卦徳申上文释卦名之义内离文明外坤柔顺蒙犹言冒犯也大难谓明而遭伤大释明字难释夷字以犹用也文王为纣所囚内文明而不失己外柔顺以免于祸是文王所用合于明夷全卦之义】利艰贞晦其明也【释彖辞于艰难而正主事能晦其明者也】内难而能正其志箕子以之【申上文释彖辞之义内难释艰字能正其志释贞字内谓箕子为纣近亲在其国内难谓为坤暗所蔽而自晦正其志谓犹以离明主事箕子为纣所囚能晦其明而阳狂为奴是箕子所用合于六五一爻之义】
　　【传二之六凡三十九字难乃旦切】
　　家人女正位乎内男正位乎外男女正天地之大义也【以卦体释彖辞彖辞止言女贞者以二体之主爻言也彖传兼言男正者通卦中之四画言也女为正而位乎内谓二与四也男为正而位乎外谓三与五也二内三外在下者之家也无妄刚自外来而为主于内以三为外初为内也四内五外在上者之家也比六四外比之以五为外四为内也男正于五三五为六画卦之天三为三画卦之天女正于四二四为三画卦之地二为六画卦之地故曰天地之大义】家人有严君焉父母之谓也父父子子兄兄弟弟夫夫妇妇而家道正正家而天下定矣【广家人义家人之尊严者有君道父是也母配父曰小君其尊同故皆称严君上九居一卦最上之位象父母阳画象父而亦象母者仪礼馈食篇妣配考同位不别设位也朱子曰上父初子五三夫四二妇五兄三弟以卦画推之又有此象】
　　【传二之七凡五十五字食音嗣】
　　睽火动而上泽动而下二女同居其志不同行【以卦象释卦名燎而丽于高上之处者火也流而潴于卑下之地者泽也故曰动而上动而下此二物之性睽异也居谓处父母家行谓嫁归夫家妇人以嫁为行少则同处长则各有夫家故曰同居不同行此二女之志睽异也】説而丽乎明柔进而上行得中而应乎刚是以小事吉【以卦德卦变卦体释彖辞睽之时无所谓吉以能得在下之説而在上能丽乎明此其可吉者一也六五之柔自初而进上行至五柔不能振举进而在上有势位以临下与退伏在下者不同此其可吉者二也得中则不太柔下应九二之刚资之以济其弱此其可吉者三也然説而丽乎明者进而上行者得中而应刚者皆柔之为也柔岂能成大事哉故其吉者小事而已】天地睽而其事同也男女睽而其志通也万物睽而其事类也【广睽义程子曰天高地下其体睽也然阳降隂升相合而成化育之事则同也男女异质睽也而相求之志则通也生物万殊睽也而得天地之和禀隂阳之气则相类也物虽异而理本同故天下之大羣生之众睽散万殊圣人为能同之乃合睽之道也】睽之时用大矣哉【项氏曰百官分职而治之则凡职皆治万国分土而平之则凡土皆平若混而无分则皆不治矣睽之有时而可用者谓此类也澄案项氏以睽之有时而用者为大程子则承上文而以合睽之用为大】
　　【传二之八凡七十字説音曰注处展吕切长知两切】
　　蹇难也险在前也见险而能止知矣哉【以卦德释卦名难者谓行之难也行之所以难者以有坎险在前也见险在外而能止于内如人之蹇跛不行也三四五互离故能见二三四互坎故有知】蹇利西南往得中也【以下释彖辞以卦变言震初之刚上往易五而得上卦之中故震四之刚得以下来易三而利于自西来南自南往西也】不利东北其道穷也【以卦体言初东也于艮山之阻为最在下上北也于坎水之险为最在外皆道路之穷处也】利见大人往有功也【六二往见九五之大人则中正之君中正之臣得以相资而有济蹇之功】当位贞吉以正邦也【九五当位者君之一身正也上下四画当位者一国之人正也君能以其一身之正而正一国所以吉也】蹇之时用大矣哉【蹇岂美事哉有时当见险而止则其用亦大也
　　传二之九凡五十四字难乃旦切知音智跛毕我切】
　　解险以动动而免乎险解【以卦德释卦名解者险难释散之时也坎险在内震动在外是动而出乎险之外得以脱免于危难也】解利西南往得众也其来复吉乃得中也有攸往夙吉往有功也【以卦变释卦辞三南四西艮三之阳自南往西而艮四之隂自西来南则下卦成坤体坤为众艮阳往四而下临坤三隂之众故曰往得众也此以艮三易四艮四易三而言也艮上之阳自外而来复反于下以易二乃得下卦之中故曰乃得中也此以艮上易二而言也艮二之隂自内而往以易上上当朝之位是蚤得成解难之功也故曰往有功也此以艮二易上而言也】天地解而雷雨作雷雨作而百果草木皆甲拆【广解义天地之气冬而闭塞立春以后雨水惊蛰之节闭塞者解散而雷动雨降此天地冬而春之时也甲谓殻箨包裹未生之萌芽在内拆谓迸开而生出也天地之气既解散而当春雷雨则物之郁结于地中者亦皆解散而生出也此万物藏而生之时也】解之时大矣哉【时当屯蹇则解散天下之难以至天地解散而雷雨百果草木解散而发生皆为解之时此其所以为大也】
　　【传二之十凡五十九字】
　　损损下益上其道上行【以卦变释卦名泰卦损其下体之九三以益其上体之上六九益六而居上其阳刚之道得以上行也】损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行【释彖辞有时者有其时谓当损之时也损刚益柔有时一句释有孚元吉无咎可贞利有攸往也谓所以孚所以吉所以无咎而可贞利者以损下之刚益上之柔适当其时也二簋应有时一句释曷之用二簋可用享谓初二之应四五亦适当其时也损三之盈益上之虚已损者也损初二之盈益四五之虚方损者也已损方损皆损之于当损之时故曰与时偕行】
　　【传二之十一凡五十字】
　　益损上益下民説无疆自上下下其道大先【以卦变释卦名损否之九四以益初六是损其上以益下也下之民受上之益则其説无穷极二三四互坤为民上巽为充之倒体説者在下也阳自上体之四来初而下于下体二三之隂其阳刚之道为大而成卦肖离体之中虚则大而又有光也】利有攸往中正有庆利渉大川木道乃行【以卦体卦象释彖辞二之中正往应五之中正隂阳防合而有庆也上体巽为木下体震动为行木之行动者舟行渉大川也】益动而巽日进无疆天施地生其益无方凡益之道与时偕行【广益义以卦德言人事之益人之动而能卑巽则日有进益无穷已也商书曰惟学逊志务时敏厥修乃来是也又以卦变言天地之益干之九四易初而下交于坤天之施也坤之初六易四而上达于干地之生也天布施地发生万物并育其増益众多无有方所也凡益之道总言天地之于万物人之于万事其为増益者无时而止息所谓与时偕行也】
　　【传二之十二凡五十七字説音曰施申志切】
　　夬决也刚决柔也健而説决而和【释卦名而賛卦德之善虽以五阳决去一隂然不可恃阳之盛而过于猛卦德内健而外説健説相济而其决隂也无不及亦无过故和和者无过不及之中也】于王庭柔乗五刚也【以下释彖辞以卦体言所谓于王庭者言一柔乗五刚之上也项氏曰上六于九五之侧而临诸阳此君侧之恶人也】孚号有厉其危乃光也【九五能知比近隂柔为危不以其号呼求援而孚信之则阳明不为隂柔所防汚而阳德光矣是其危者乃所以为光也】告自邑不利即戎所尚乃穷也【尚上也坤邑丧亡仅存一民在上其所上于五阳者乃将穷尽矣无众何以即戎也】利有攸往刚长乃终也【阳刚之长至五然上画犹有一隂则其长犹未终也九五往前决去一隂则为纯干然后刚之长乃终毕也
　　传二之十三凡五十二字説音曰长知两切注丧息浪切】
