<!-- { "loadSidebar": true } -->
　　六五【六居第五画为大畜之小畜】豮豕之牙【象也豕去势为豮坎为豕坎五上相易成艮坎中画之刚易为柔是刳去其中之实豕之豮者也坎上画之柔易为刚是已豮之豕而有牡牙之刚在外也六五之中虚象豮豕上九之外刚象牙六五之柔能以外刚为主故曰豮豕之牙】吉【占也柔以刚为主故吉也】上九【上之画得九为大畜之泰】何天之衢【象也何与噬嗑上九何校之何同后汉王延夀鲁灵光殿赋云荷天衢以元亨何作荷以人一身而言上为首何谓以首戴之也天之衢云霄之上四通八达之路无所障碍之处也何天之衢其辞犹诗言何天之休何天之龙其意犹庄子言鹏之背负青天而飞于九万里之上也大畜者一阳止于外而三阳畜藏于内畜极则散止极则行故上九虽艮体至畜之终则不止而行也葢初九九二之进为四五二柔所阻上九与九三同徳其位相应不阻其进而引之使前九三得超二隂以达于上九上九天上之衢九三进造其下如何之以首通行乎云霄之路而莫之障碍矣项氏曰初九为六四所止九二为六五所止九三与上九相合健极而进前有二隂尚当艰贞而防卫既越二隂而至于上九则乾道通行无复疑阻矣上九在上而导干以行故为天之衢】亨【占也阳刚之道得行而无阻遏众美之会也
　　六画俱九六为大畜之萃】
　　【经彖辞凡十二字爻辞凡四十八字利巳夷止切説吐活切輹音服日旧本作曰郑虞皆作日晁氏曰陆希声谓当作日程朱并从之牿古毒切豮符云切何河可切衢其俱切注度待洛切易心以防切轻易同卒尊率切彖传驰恋切夫牛音扶楅音福少诗诏切犊亭笃切去势起吕切下同刳音枯荷河可切之处充注切龙陈陇切造七到切无复符后切】
　　【震下艮上】○【四之七上之十五纬八纯坎变主上九】
　　颐【此羲皇震下艮上之卦而文王名之曰颐颐者人之颐颔凡饮食皆自颐而入所以养人之身故颐有养义程子曰上艮下震上下二阳中含四隂上止下动外实中虚颐颔之象也】贞吉【占也】观颐【象也卦自坎而变先以二易上成观再以五易初成颐故取观为象观者下观上也初九下颐也上九上颐也初九观上九之颐谓观其养人之道也上九颐之主爻故得専颐之名】自求口实【象也自自已谓初九口实食物之实于口中者坎之初六其画耦如口之虚刚画自五来实之口实之象初九先观上九之颐又自求所以实口之物谓求其自养之道也观颐以坎之一上相易取象自求口实以坎之五初相易取象】初九【初之画得九为颐之剥】舍尔灵观我朶颐【象也尔谓初我谓上程子曰初九阳体灵喻其明智能咽息不食可以不求养于外项氏曰颐卦肖离为灵伏息而在下初九象之朶颐在上而下垂上九象之卦唯有二阳上九在上为所养之主初九在下为自养之贤上九卦主故称我羣隂从我而求养固其所也初九本无所求乃亦仰而观我圣人以其居养之初故深戒之以明自养之道澄案此爻辞与彖辞观颐自求口实相表里皆初九观上九也彖为初九言之则言初九既观上九之飬人者而又自求其养已者爻为上九言之则言上九谓初九舍尔之养已者而观我之养人者葢阳实能自养而养人隂虚不能自养而资养于人颐之二阳能飬者也四隂受阳者也上九居上当养人之任故为朶垂向下之颐以养在下之羣隂初九处下不当养人之任故为灵智自养之而无求于外然卦有观之象初虽下伏而犹上观是羡上九之能养其下而不无舍已为人之意也与素其位而行不愿乎其外者异矣】凶【占也项氏曰有灵而不自贵宜其凶也】
　　六二【六居第二画为颐之损】颠颐【象也卦中四隂皆资初上二阳之养颠者头顶倒而在下谓求养于初也程子曰以上养下理之正也二不能自养反下求于初则为颠倒故曰颠颐】拂经于丘颐【象也拂谓举手摩拭其上如引袖拂天星阶前树拂云之拂经过也歴也丘谓六五五艮山之中画为丘经于丘如陶渊明言崎岖而经丘也六二比初而求下之养固为颠倒若欲拂上而求上之养则上非其应必须经从六五之丘而后可至上九之颐六五虽为六二所应之位然亦资养于上九何能为人求养也哉六二拂上则必经于丘以求颐故曰拂经于丘颐】征凶【占也下比于初可资其养行而求上则凶也】六三【六居第三画为颐之贲】拂颐【象也六三与上九应拂摩以求养于上者也】贞凶【占也上九之所养者养贤也六三亦受上九之养然隂柔不中正不贤而窃禄者也所养之人如此何所用哉以之正主事则凶矣如使鲧治水而绩弗成使管叔监殷而以殷畔是也】十年勿用【占也用谓用此占而有为也十年数之极戒以十年勿用则终不可用矣三四五互坤十坤数】无攸利【占也六三之占曰贞凶再曰十年勿用者言非但今时之凶虽后时亦不可用也又曰无攸利者言非但此事之凶虽他事亦无所利也】六四【六居第四画为颐之噬嗑】颠颐【象也六四与初九应颠倒以求养于下者也】吉【占也阴柔不能自养而求养于在下之正应如在上之人才有不足而求益于在下大贤以飬其德者程子曰四赖初之飬使在下之贤由己以行其道而泽施于民何吉如之】虎视眈眈其欲逐逐【象也离象龟又象虎龟者以其介甲之外坚虎者以其文明之外着夫自养于内者莫如龟求养于外者莫如虎故颐之初九六四取二物为象视亦离目之象也虎视常下眈眈专一貎逐逐相继也四之于初其下贤求益之心必如虎之视下求食而后可其视下也専一而不他其欲食也继续而不歇如是则于人不贰于己不自足乃得居上求下之道】无咎【占也其占虽吉然苟下贤之心不専则贤者不乐告以善矣求益之心不继则未少有得而止矣朱子曰视眈眈下而専也欲逐逐求而继也能如是则无咎】
　　六五【六居第五画为颐之益】拂经【象也拂经谓拂上求养者之所经从也六五比近上九凡在下求养于上九者皆必经从乎五而后至于上也案颐与噬嗑卦体相似噬嗑以上下二爻嗑中四爻颐以上下二爻养中四爻各以所比所应之爻而为受噬受养者噬嗑则初九噬二噬四上九噬五噬三颐则初九养二养四上九养五养三倒首在下曰颠引手摩上曰拂六二六四皆资养于下故以颠为象六五六三皆资养于上故以拂为象】居贞吉【占也六五隂柔才弱资养于上静处而正主事则吉朱子曰居贞吉如洪范用静吉用作凶六五赖上九之养故守常则吉】不可渉大川【占也卦之六画有舟象然卦变坎之九五降为颐之初九坎之初六升为颐之六五强者退后弱者进前故不可渉大川】
　　上九【上之画得九为颐之复】由颐【象也一阳在上诸隂皆由之以养内有震之大涂外有艮之径路人所由以求养于上者故曰由颐】厉【占也居至髙而求之者至众故危】吉【占也上能兼养天下故吉郑氏刚中曰颐卦上三爻皆吉喜其止也下三爻皆凶恶其动也】利渉大川【占也坎之九三升为颐之上九坎之上六降为颐之六三强者进前弱者退后故利涉大川】
　　【六画俱九六为颐之大过】
　　【经彖辞凡九字爻辞凡七十二字舍音舍拂敷勿切旧音符勿切者非眈东南切注颔戸感切为初为上云伪切夫自音扶乐告音洛恶其乌路切】
　　【巽下兊上】○【五之二上之十六纬八纯离变主上六】
　　大过【此羲皇巽下兊上之卦而文王名之曰大过大谓阳也过者不及之对行而逾越其处谓之过未至其处谓之不及卦有六画隂阳各三则为均平此卦阳画四隂画二隂半于阳小者不及也阳倍于阴大者过也故为大过】栋桡【象也栋屋之脊檩桡弱而曲也卦自离而变先以二易上而成大壮再以五易初而成大过大壮下四象有栋象而大过所取栋桡之象又不与大壮同大过下卦巽木也上卦二阳皆巽木之身上一阴则巽小之末也通六画象一木以此木为屋之栋中四阳象木身之强初上二阴象木末木之弱屋栋居中众材辐凑木身虽强然栋之所任者重茍本末皆弱则亦不免于曲桡也大过阳之过盛也有栋桡之象何也中有四阳之强而上下犹有二隂之弱也圣人崇阳之意多以其未能如纯干之六阳故大者虽过而栋犹桡盖犹有所不足于此也】利有攸往【占也阳虽盛而不自恃其盛故冝于往】亨【占也阳冝于往故可以亨】
　　初六【初之画得六为大过之夬】借用白茅【象也借祭借也占者祭祀缩酌沃灌荐牲荐黍稷皆借以茅巽为白又为茅初柔在下而承刚如白茅借物之象阳之势过盛故隂之承阳其谨敬亦过于常时譬之祭物措之于地亦可矣而必借之以茅谨敬之至也】无咎【占也以卑弱之隂畏强盛之阳能过于慎所以无咎】
　　九二【九居第二画为大过之咸】枯杨生稊【象也杨易生而先荣咸阳气之盛者巽木之中上二画皆重阳杨之象也稊根上再生穉茅也二刚居中而变为柔杨枯而空其中之象根虽枯而下有初柔如根之生稊也】老夫得其女妻【象也三四五互干五干夫之终为老夫九二变为柔与九五应二三四成巽二巽女之初为女妻杨根生稊长而为穉杨如老夫娶女妻犹能生育也】无不利【占也】九三【九居第三画为大过之困】栋桡【象也通六画象一木为一栋以东西霤之屋譬之栋之两端指南北初六木之本也指北而在后上六木之末也指南而在前三四木之中身也以木末之弱故当中身之处任重而曲桡此一卦之象也故彖辞云栋桡爻之三四皆当桡处故九三爻辞取象与彖辞同九四亦当桡处乃不曰桡而曰隆何也此又因两爻之义有不同而异其象以寓教戒也夫栋之桡者别用短木培补其桡处则可以取平而不挠矣九二九五不当屋中故不桡以刚之过而裁减就中二五所裁减之余可以资三四培补之用亦木工用材之法也九三以刚居刚强悍不受人益故九二之培补无所施而挠者自若九四以刚居柔谦抑能受人益故九五之培补自外来而栋之桡者隆然以起大概阳过之时恶刚之居刚者恶其自恃也喜刚之居柔者喜其有以相济也】凶【占也栋而挠焉则屋之他材辐凑于栋者不得其宜矣所以凶也】九四【九居第四画为大过之井】栋隆【象也以刚居柔不自满假能受益者也资九五之所余以培补其桡处故栋之桡者隆起而不桡也】吉【占也当桡之处能受人之益而隆焉所以吉也】有他吝【占也有他谓应初四之桡正以本之弱幸頼五之培补而隆矣若又系初之应则吝也盖四宜上资五之刚不宜下应初之柔也】
