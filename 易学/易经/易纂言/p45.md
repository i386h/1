<!-- { "loadSidebar": true } -->
　　天地之大徳曰生圣人之大寳曰位何以守位曰人何以聚人曰财理财正辞禁民为非曰义【生生不已者天地之大徳然天地生物生人又生与天地合徳之圣人命之居君师之位为人物之主而后能使天地之所生得以各遂其生也苟或但有其徳而无其位则亦不能相天地而遂人物之生故位为圣人之大寳大寳谓大可贵重守谓保有之必得众人之归向乃能保有君师之位聚谓养之而使蕃盛众多财者天地所生之物以养天地所生之人故聚人以财也理谓以道取而用之理财必正其辞谓取其所当取可取言之而无悖无愧者禁谓防制之盖财者民之所同欲争盗之所由起必设法令以禁其为非使之不敢争不敢盗义者事理之宜理财之所宜理禁民之所不宜为夫是之谓义以下言五圣人之制作皆聚人理财之事】古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情【包牺氏大昊也气之有文者曰象形之有理者曰法汉书艺文志相地为形法家天有雷风日月雷风气也日月象也言象可以兼气地有水火山泽水火质也山泽形也言形可以兼质鸟兽之文谓动物地之宜谓植物身就人而言物该服食器用而言通同之也神明天地之气象形质妙而叵测显而可见者也徳若健顺动入陷丽止説及鼔之散之润之烜之之属类似之也万物凡动植人噐皆是情犹言其意义也羲皇观于天地观于动植近取逺取洞见两间自然之易乃画竒耦二画交互成八卦以象之而天地万物悉不外是故与其徳同而与其情无不相似也天开地辟之后不知其防万年矣而洪荒朴略未有文字至羲皇始画八卦实肇人文之端故将言制作之事而首言此也】作结绳而为网罟以佃以渔葢取诸离【以散丝散麻绊紧而合之曰结结之以为绳也网以取兽曰佃罟以取鱼曰渔或曰网罟通用上古之时已有结绳矣作之而为网罟者羲皇也或曰结绳而治亦自羲皇始结绳网罟二事结绳以防欺诈因以为网罟而佃渔也二説未详孰是盖者不敢决定之辞圣人非必模仿此卦以制此器其象相类尔又此时未有重卦之名借后本所立卦名言之故不决定其辞而曰葢离谓重离重离两目相承边实中虚为物所丽结绳网罟之象人无爪牙不能敌兽之猛羲皇以前兽每食人既有网罟之后人始能取鱼兽以食之而免为兽所食大哉圣人之仁乎】包牺氏没神农氏作斲木为耜揉木为耒耒耨之地以教天下盖取诸益【神农氏炎帝也斲谓削而锐之耜者耒首揉谓揉而曲之耒者耜柄教天下者古未有粒食神农始教民稼穑者也益之二三四互坤地也上巽二阳象耒之自地上而入下震一阳象耜之在地下而动也】日中为市致天下之民聚天下之货交易而退各得其所盖取诸噬嗑【案周官有三市此独言日中者或剏市之初惟用日中后王乃増朝夕二市与噬嗑上离日中之象离中虚可藏货市之象震动而前致民之象震二柔画为民离明万物相见聚货之象离二刚画富实货也一刚一柔相间有相交相易之象退谓交易既毕而归其家各得其所谓以其所有易其所无而归各得以遂其愿济其所用也】神农氏没黄帝尧舜氏作通其变使民不倦神而化之使民宜之易穷则变变则通通则久【黄帝轩辕氏尧陶唐氏舜有虞氏也通其变者通其所当变之事使不至于穷也变而无迹曰化上古之时民与禽兽无异有网罟而鲜食者有耒耜而得艰食者艰鲜既奏而又为市以质迁其有无则与禽兽稍异矣然民用之未备者犹多也风气渐开不可如朴略之世此穷而当变也变之则通而不穷矣其能使民喜乐不倦者以其通之之道神妙不测变而不见其迹使于民而民皆宜利之故尔凡易之道穷则必变而通之然后可以久而无黄帝尧舜之通其变者易之道也九事皆黄帝时而并言尧舜者肇始于黄帝而极备于尧舜也不言少昊颛顼帝喾者承黄帝之后因之而无所损益也】黄帝尧舜垂衣裳而天下治盖取诸乾坤【衣上体之服裳下体之服上古以禽兽羽毛草木华叶蔽其体至此始以丝麻为衣裳也上衣下裳如天尊地卑上下分定故天下治干画竒象衣之缝合为一坤画耦象裳之前后殊为二】刳木为舟剡木为楫舟楫之利以济不通盖取诸涣【刳木者刳空其中为舟以浮水剡木者剡薄其端为楫以运舟水所阻隔道路不通则以舟楫渡而济之也涣巽木在坎水之上二三四五上舟虚之象初耦二楫运于舟后之象】服牛乘马引重致逺以利天下盖取诸随【服者以轭加其项而使之引重载乘者以衡加其背而使之致达道随下震自坤而变坤为牛一竒画在后者象所引之重物也上兊自干而变干为马一耦在前者象前路开通无碍而可以致逺也】重门击柝以待暴客盖取诸豫【郭门城门为重门击拆所以警夜而防奸盗也暴客谓奸盗豫前二耦画重门之象九四一竒画而动体击柝于门内之象坤三画在下民安居于内而无暴客侵陵之象】断木为杵掘地为臼臼杵之利万民以济盖取诸小过【杵以舂臼以容用之捣去粟殻而得米其利便万民亦犹渡水之得济也小过横而观之中二竒画象木杵内外四耦画象地臼】木为弧剡木为矢弧矢之利以威天下葢取诸睽【弧木弓也兵器不一弓矢所及者逺为长兵威天下者示有警备而使之畏也坎象弧者中弣强而上下两弰弱也离象天者前镞后栝实中笴虚也暌三四五互坎弧象二三四互离及上体之离皆矢象】上古穴居而野处后世圣人易之以宫室上栋下宇以待风雨盖取诸大壮【上古谓黄帝以前穴居土中营窟也野处木杪橧巢也后世圣人谓黄帝尧舜也外垣四同曰宫户牖之内曰室栋檩之上隆者宇椽之下垂者有栋宇而成屋则可以障风蔽雨大壮下四刚栋承上而隆之象上二柔宇覆下而垂之象】古之葬者厚衣之以薪之中野不封不树丧期无数后世圣人易之以棺椁盖取诸大过【厚衣之以薪谓以薪承借其下而寘尸焉复以薪盖覆于其上也中野野中也不封不封土为坟也不树不树木以识也防期无数哀尽则止无卒哭祔练祥禫之日数也棺内棺椁外棺也凡竒画为长耦画为短大过中四长画九二棺底木也九三九四棺两傍木也九五棺盖木也初上二短画上六棺前端木也初六棺后端木也】上古结绳而治后世圣人易之以书契百官以治万民以察盖取诸夬【结绳説者谓民淳事简结绳以为信大事大其绳小事小其绳以识别也书以刀笔画木简为文字也契以木刻一二三四之画而中分之各执其一合之以为信也契者书之始也契惟以画记数而已书则有指事象形之变有文字则可以治百官之事察万民之情矣书契自一画二画三画四画始至五画则为又盖至五而穷也穷则变夬有五奇画象书契之一二三四五至六则变矣故上画耦者竒之变也又象契之上端分为二之处十三卦之制作自画卦而始至书契而终盖万世文字之祖肇于画卦而备于书契也】是故易者象也象也者象也【此章之首第一节总叙以起下文自包牺至书契十四节言制作之事而以是故总结之谓易卦皆器物之象象者像似之义圣人制器皆与卦象合也】彖者材也爻也者效天下之动者也【既结一章之意矣因象而及于辞谓文王彖辞以六画之象而论一卦之材质周公爻辞以一画之象而效人所作为之事】是故吉凶生而悔吝着也【又以是故结上文二句谓彖爻如此故生出吉凶而使人趋避着明悔吝而使人警悟也】
　　【传六之二章凡四百二十九字守位曰人旧本人作仁陆氏曰王肃卞伯王桓明僧绍作人耒耜旧本耜作耨晁氏曰王昭素云诸本或作耜乃合上文澄谓传写者譌右傍防字为辱也今正之通则久下旧本有是以自天祐之吉无不利十字系文言传释大有上九爻辞错简重出以济不通下旧本有致逺以利天下六字陆氏曰一本无今案此六字见下文羡文重出也包白交切王于况切柝天作切厚衣于既切注相天地息亮切后相地同夫是音扶叵平可切止説音曰烜沉逺切合之音閤二市与音余相间居限切喜乐音洛分定封问切重载亲采切舂黍容切弣封古切弰新巢切镞子本切笴见汗切僧音曽垣音袁檩林锦切借晴夜切寘音至复以扶后切覆孚后切以识音志后识别同潭汀坎切别彼列切】
