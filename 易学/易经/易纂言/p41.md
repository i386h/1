<!-- { "loadSidebar": true } -->
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也【此承上章正释二圣人系辞之防彖者文王所系一卦之辞因名卦之象而言即上章所谓设卦观象也爻者周公所系六爻之辞因揲蓍之变而言即上章所谓刚柔相推而生变化也卦画之变化而以蓍防之变言者葢蓍三变得九则刚变而化柔蓍三变得六则柔变而化刚也彖辞爻辞或曰吉或曰凶者以言其事之有得有失也辞曰悔曰吝者以言其事虽未大失而已有小疵也辞曰无咎者以善其能补过也有过当有咎能补之则不过矣故得无咎也】是故列贵贱者存乎位齐小大者存乎卦辩吉凶者存乎辞忧悔吝者存乎介震无咎者存乎悔【列贵贱者存乎位覆説爻者言乎变上贵下贱布列于六位而每位各系以爻辞也齐小大者存乎卦覆説彖者言乎象项氏曰彖辞之例专取主爻为言隂爻为小阳爻为大或小或大虽有不齐而为一卦之主则无小人之间故谓之齐然存乎卦者存乎卦之位也位之贵贱以六爻言卦之大小以一爻言明于六位之中取一位以为卦主也澄谓分辩吉凶存乎彖爻之辞此覆説言乎其失得也悔吝介乎吉凶之间忧其所介则趋于吉不趋于凶矣此覆説言乎其小疵也震者动心戒惧之谓有咎而能戒惧则能改悔所为而可以无咎此覆説善补过也】是故卦有小大辞有险易辞也者各指其所之【上文有贵贱小大吉凶悔吝无咎五句此独再提卦有小大而不及其他盖卦彖为诸辞之总也卦主既有小大之殊而圣人系辞则亦因时取宜其辞或难或易也之适也凡彖爻所言吉凶悔吝无咎之辞各指示人以所适之路使之趋于吉无咎而免于凶悔吝也】
　　【传五之三章凡九十四字易以豉切注小大之间居限切】
　　易【易通卦象蓍数而言也卦画蓍法皆羲皇肇创合卦与蓍而名之曰易前第二章第三章既释系辞之防以明文王周公之易矣自此第四章至第七章又推原易之道以明羲皇之易】与天地准故能弥纶天地之道【此言卦象之体同乎天地也准所以为平谓与之平等也弥如开弓愈开愈满纶如合绳渐大弥纶谓充而广之与天地之道一也】仰以观于天文俯以察于地理是故知幽明之故【此言隂阳隠显之道在天地者以申上文与天地准之意以谓以此易也卦之象观于天文察于地理而皆相合易之与天地准也明者文之显而易观幽者理之隠而难察故谓所以然之迹知天文所以明地理所以幽之故则能弥纶天地之道矣】原始反终故知死生之説【此言卦象之体该乎万物也原谓本其所从来反谓复其所归往原始反终谓易中具万物始终之理】精气为物游魂为变是故知鬼神之情状【此言隂阳屈伸之理在万物者以申上文原始反终之意气之精者聚则为物物谓自无而有万物之始也魂之游者散则为变变谓自有而无万物之终也鬼者气之屈而归神者气之伸而至情言其用状言其体知气聚而伸气散而屈之情状则知死生之説矣天地之道幽明之故皆言天地也而以知幽明三句申释弥纶天地二句死生之説鬼神之情状皆言万物也而以知鬼神三句申释知死生二句其两节各二句者言故而两节各三句者言是故所以释上文也羲皇卦象隂阳二画而已然大而天地之与齐小而万物始终之悉备观先天方圆图可见矣邵子曰图虽无文吾终日言而未尝离乎是盖天地万物之理尽在其中所谓与天地准原始反终者也】与天地相似故不违【此言蓍数之用与天地相似故其所占吉凶之应虽天地亦不能违之】知周乎万物而道济天下故不过【蓍数之用其烛物情无不通其前民用无不溥故虽万物之众天下之广皆囿其中无或有逾越而出其外者】旁行而不流□□□□□【此申上文与天地相似之意旁行如天而不流如地谓蓍之周万物者其知无不徧及而因物之则其理一定不流荡失正也下阙一句其意若曰中立而不滞盖中立如地而不滞如天谓蓍之济天下者其仁无少偏倚而因人之问其事多端不拘滞执一也】乐天知命故不忧安土敦乎仁故能爱【此申上文知周万物道济天下之意其知之周也顺乎自然灼见其流行之理而事无迷惑是以不忧其道之济也随所居处每厚其慈闵之心而人有利益是以能爱或曰蓍亦有忧爱之情乎曰圣人以其知仁寓之于蓍蓍之知即圣人不忧之知也蓍之仁即圣人能爱之仁也其曰不忧犹后章言易无思也】范围天地之化而不过【范铸金之模也如范模在外围绕得天地之化莫能逾越乎此此以卦象之与天地隼蓍数之与天地相似者言】曲成万物而不遗【曲谓一偏纎悉成完而无一物之或遗也此以蓍数之知周万物道济天下者言】通乎昼夜之道而知【万物死生之道通贯为一而能知之此以卦象之原始反终者言】故神无方而易无体【以上三句而观则蓍数之神妙不测无有方所而卦象之变易随时无有定体也】
　　【传五之四章凡百三十六字不流下阙五字详其文势盖如老氏所谓独立而不改周行而不殆弥木畀切知周音智乐音洛注合绳音閤易观以防切尝离来地切】
　　一隂一阳之谓道【天地间隂阳二气而已圣人合卦象与蓍数而名曰易者取隂阳互相更易之义庄氏云易以道隂阳是也故此章专言隂阳二字以明易之所以为易者隂阳也一隂一阳谓隂而阳阳而隂循环无端也周子曰动而生阳动极而静静而生隂静极复动一动一静互为其根是也隂阳气也道者理也然非别有一物在气中即是气而为之主宰者道也程子曰隂阳非道也所以一隂一阳者道也】继之者善也成之者性也【继之谓隂阳之运而为造化者继续而无息也成之谓隂阳之凝而为人物者成完而无亏也继续流行而无息者其理则谓之善成完备具而无亏者其理则谓之性继之成之者隂阳之气善者性者道也】仁者见之谓之仁知者见之谓之知百姓日用而不知故君子之道鲜矣【此因上文成之者性而言也此道以隂阳混成而赋与于人物则谓之性性之在人圣愚贤不肖一也而上圣大贤以下所禀隂阳之气不能无偏或得阳之多而为仁者或得隂之多而为知者见之之之指道而言仁者知者各因其所偏而有见于道或谓之仁或谓之知不能尽如其性之所有而全之然仁知之人虽不能全其性犹各能见其一偏至若百姓之愚不肖则日用之间无非由行此道而皆不能知仁者知者知之而不全百姓由之而不知故君子之道虽各具于性然能全而知之者少矣君子通贤圣而言此道字即上文之谓道之道也】显诸仁藏诸用鼔万物而不与圣人同忧盛徳大业至矣哉富有之谓大业日新之谓盛徳【此因上文继之者善而言也此道以隂阳相继而流行于天地间则谓之善仁者生物之元由春生而为夏长之亨此仁显见而发达乎外长物之所显者生物之仁也故曰显诸仁用者收物之利由秋收而为冬藏之贞此用藏伏而归复乎内闭物之所藏者收物之用也故曰藏诸用二气运行于四时之间鼓动万物而生长收闭之然自生自长自收自闭天地无心而造化自然非如圣人之于民有所忧而治之教之也仁之显而生长者为徳之盛用之藏而收闭者为业之大徳之为仁业之为用其显者流行不息其藏者充塞无间此所谓易简之善极其至者故賛之曰至矣哉生物之仁及夏而日长日盛故曰日新收物之用至冬而包括无余故曰富有】生生之谓易成象之谓干效法之谓坤【此以一阴一阳之谓道寓于卦象者言也阳画变而生阴隂画变而生阳互相变易生生不穷故曰易阳画之竒如天气之连亘而一者成天之象故曰干凡阳画皆干非但三画纯阳为干也隂画之耦如地形之分防而殊者效地之法故曰坤凡阴画皆坤非但三画纯隂者为坤也乾坤法象之隂阳而主之者生生之易易者隂阳变易之体也其所以生生者道也】极数知来之谓占通变之谓事阴阳不测之谓神【此以一隂一阳之谓道寓于蓍数者言也穷极过揲挂扐之数以知方来之事之吉凶所谓占也贯通十有八变之变俾每变所得之占皆可行事而无窒碍所谓事也然数有九六七八之隂阳不可测知其为九六七八也变有五九四八之阴阳不可测知其为五九四八也故曰隂阳不测数者变之已成变者数之未定占在事之先事在占之后数变占事之隂阳而主之者隂阳不测之神神者隂阳神妙之用也其所以不测者道也上言乾坤之隂阳而先之以易此言占事之隂阳而终之以神以见变易之道在乎未有卦象之先而神妙之道行乎已有蓍数之后也】
　　【传五之五章凡百一十二字知者音智下同鲜上一注复动扶豆切夏长知两切下同显是贤遍切无间居限切易简以豉切】
　　夫易广矣大矣以言乎逺则不御以言乎迩则静而正以言乎天地之间则备矣【此言易画之广大也御犹止也不御言其大谓以至逺之处而言则虽无穷无尽而其用徧及无所极也静而正言其广谓以至近之处而言则虽无思无为而其体兼该无所偏也备谓二皆具天地间众理具备言虽至广至大而其中纎悉不遗也下篇所谓易之为书广大悉备是也】夫干其静也专其动也直是以大生焉夫坤其静也翕其动也辟是以广生焉【此言天地之广大也乾坤谓天地非指易卦言也专谓无处不有直谓无可屈挠翕谓合而气之专者藏乎此辟谓开而气之直者出乎此以其专直而见其气之大故曰大生焉以其翕辟而见其形之广故曰广生焉】广大配天地变通配四时隂阳之义配日月易简之善配至徳易其至矣乎【言易书之广大配乎天地之广大先以此一句结上文两节又推言易之变通配乎天地之四时易之阴阳配乎天地之日月盖易书广大之中有变通焉有阴阳之义焉亦犹天地之有四时日月也四时日月即天地犹易之六子即乾坤也易之广大变通阴阳皆易简之善为之主宰而天地之至徳亦此简易之善而已是易书易简之善配乎天地之至徳也天地之徳至矣而易能配之则易之书亦可谓至也故賛之曰易其至矣乎此章曰干天坤地曰四时日月者阴阳也曰易简之善曰至徳者道也善字因上章继之者善而言】
　　【传五之六章凡九十字易其至矣乎上旧本有子曰字盖因后人欲分此句属下章故加子曰字以别之夫音扶下同易简以防切注同】
　　夫易圣人所以崇徳而广业也知崇礼卑崇效天卑法地【上章言易书之配天地此章言圣人配易中之天地也崇徳者立心之易而所得日进日新也广业者行事之简而所就日充日富也徳之进而新由所知之崇高明如天业之充而富由所履之卑平实如地】天地设位而易行乎其中矣【此天地谓易中之天地即两仪之竒耦二画也设位谓圆图阳仪在左阴仪在右也易谓六子由阴阳交易而成卦也阳竒阴耦对立者天地之设位而干阳坤隂交错换易流行于其中以生六子也】成性存存道义之门【成性具知礼知天也礼地也存存谓无时不存也道谓所由之路义谓所处之宜道阳也义阴也门谓从此出也知礼之成性常存犹天地之位设也道义皆自所存之成性中出犹阴阳之变易流行于天地间也知之崇格物致知也礼之卑诚意慎独也成性存存心正也道义者一身之应接万事循理得宜无一不当也此章曰天地曰易者阴阳也曰成性曰道义者道也性字因上章成之者性而言】
　　【传五之七章凡四十一字夫音扶知音智注之易以防切当丁浪切】
