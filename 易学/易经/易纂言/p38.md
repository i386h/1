<!-- { "loadSidebar": true } -->
　　泽无水【此释坎下兑上也水在泽之下是水漏于下而泽无水也】困【此重卦之名水下漏而泽上枯乏悴之象故卦名为困】君子以致命遂志【君子处困穷之时凡事委之天命而必遂已志苟不知命贪生趋利而改其志则何以为君子哉命自外至故致命以外兑取象志由内守故遂志以内坎取象兑一隂乘二阳之上而得正命之出于天而正者也柔説于外有能委顺之意坎一阳陷二隂之间而得中志之厄于时而不屈者也刚实于内有能直遂之意】入于幽谷幽不明也【谓堕落在幽暗不明之地也】困于酒食中有庆也【以其得中故有福庆也】据于蒺藜乘刚也入于其宫不见其妻不祥也【刚谓坎之中画不祥者死将至也】来徐徐志在下也虽不当位有与也【下谓初志在于拯初也不当位谓居柔故其行徐有与谓与初为正应行虽徐终必能就初而拯其困也】臲卼志未得也乃徐有说以中直也利用祭祀受福也【志未得谓居髙不安中直即中正改正为直以叶韵受福谓其中实也】困于葛藟未当也动悔有悔吉行也【未当者所处未得其当也吉行者能行而去之则吉也】
　　【传四之十七凡九十四字注説音曰】
　　木上有水【此释巽下坎上也程子曰木承水而上之乃器汲水而出之象澄案彖传言巽乎水而上水此象传言木上有水合彖传象传之义其为木器入水而承水以上无疑説者乃因彖爻有羸瓶瓮敝之辞则谓古人葢以陶器汲而不以木器汲于是以木为辘轳桔橰井干之属然三物非入水者亦不可谓三物之上有水与彖象传意不协夫陶器木器皆可汲也何以知古人必用陶器而不以木器乎】井【此重卦之名丁氏易东曰以木为器汲水而上井之用也澄谓卦名为井以此或云木杪抽水以上有井中汲水而上之象其説虽巧而不若旧説之安】君子以劳民劝相【井之养人所及者众君子观其象教民以相养之道劳者闵其劳而休息之也劝勤勉之意相助力也劝相者使之各勤勉以相助也商法八家同井共耕公田而已周则私田亦令通力合作出入相友守望相助疾病相扶持此皆劝相之法各相助力则民有休息之时劝相者所以劳其力也劳民取坎象水者万物所归故説卦传曰劳乎坎劝相取巽象木本根生枝叶枝叶芘本根劝相之义坎之二柔民也中一刚动者而休息于二柔之间劳之意巽外二刚力有余能相助人内一柔力不足而能卑巽以下二刚使之肯来助己劝之意也】井泥不食下也旧井无禽时舍也【下谓在六画之下井之上出者为可食之水其在下者为不可食之泥也舍不用也时所不用非但人不食禽鸟亦不食也】井谷射鲋无与也【与谓应无应在上故无提挈之以出者】井渫不食行恻也求王明受福也【行恻者欲其得行故为之恻然也王之明者则必见用而受福自渫于己即所以求之之道所谓夫子之求之异乎人之求之也】井甃无咎修井也【修谓甃砌完整也】寒泉之食中正也【九五之冽寒而可食者以其中正也】元吉在上大成也【大指九三之刚而言上六能汲之至上故其阳刚济物之功得以成也传四之十八凡六十六字劳林到切相息亮切舍音舍注其劳相养相助相友相扶如字为之云伪切】
　　泽中有火【此释离下兑上也海为大泽万水所归海之尾闾名曰焦釜之谷水至其处如沃焦釜有火在下消干其水是为泽中有火】革【此重卦之名水能灭火而水反为火所消以至多之水悉化而无有皆改变其常也故卦名为革】君子以治厯明时【此变革之至大者也厯谓日月五纬之躔次时谓春夏秋冬之代序推日月而后可定四时故治厯所以明时也治厯取兑象明时取离象治犹治水之治俾轨道秩然而理如泽之众流有归明如火明之明俾气粲然而见如火之纤微毕照兑为巫史司厯必有其官也离为日定时皆起于日也】巩用黄牛不可以有为也【时在初位在下上无应援不可以有为但当固守不动也】已日革之行有嘉也【行释征有嘉释吉无咎】革言三就又何之矣【之往也即征之义九三不当往求上六之应惟当待上六来就己也又何之谓又何待于往也】改命之吉信志也【改命而吉者二孚于四是二能信四之志也】大人虎变其文炳也【炳者如火日之光明也】君子豹变其文蔚也小人革面顺以从君也【九五应离中画离为火为日故其文炳然如火日之光明上六应互巽中画巽为木故其文但蔚然如草木之荗盛不能如九五之炳然也小人则变为柔顺以顺从于君又不能如变为刚之君子矣】
　　【传四之十九凡七十字注消干音于】
　　木上有火【此释巽下离上也以木入火则火然木而起髙焰是为木上有火】鼎【此重卦之名鼎烹饪之器以木入火而成烹饪之用故卦名为鼎项氏曰鼎之木上有火犹井之木上有水非井鼎之本形也水至木杪为滋液象水泉之上出火至木杪为华实象鼎气之上蒸澄谓以木之滋液为水犹为可通以木之华实为火则迂僻甚矣】君子以正位凝命【正位者敬也凝命者信也容貌不敬则民慢政令不信则民疑正位取离象离为南面之位舜之恭已正南面是也凝命取巽象巽为命令凝者凝结而不可解谓命令之已出者不可辄改当坚如金石信如四时也二者象鼎之重固而不可迁也】鼎颠趾未悖也利出否以从贵也【足反居上为悖逆以其出否故为未悖贵谓四妾贱而上从其子之贵则非僭犹趾颠而倾出其中之否则非悖也】鼎有实慎所之也我仇有疾终无尤也【鼎之有实如人之有道德者也慎其所往岂肯自轻而往求于上哉九二虽不即六五而六五终无所尤于九二之不我即也】鼎耳革失其义也【鼎耳在五卦之主也而变革居三失其宜矣非改悔何能终吉乎】覆公餗信如何也【信实也言鼎中之实竟如何也】鼎黄耳中以为实也【黄耳中虚故能受以为实也】玉在上刚柔节也【不太刚不太柔而适其宜为节】
　　【传四之二十凡七十字】
　　洊雷【此释震下震上也一雷之后又一雷洊雷也】震【此仍羲皇八卦之名为重卦之名】君子以恐惧修省【惧甚于恐修省修而又省也君子初闻雷声既恐而自修矣再闻雷声愈惧而加省焉葢虑所修之有未至取重震之象也】震来虩虩恐致福也笑言哑哑后有则也【恐谓虩虩致福谓致笑言哑哑之福有则谓不以恐惧而失其常度也】震来厉乗刚也【柔乗初刚迫近雷威故危】震苏苏位不当也【所居之位不当故宜行而去之】震遂泥未光也【震雷开而为电则有光遂陷于泥则未能有离电之光也故曰未光】震往来厉危行也其事在中大无丧也【上行下行皆危故曰危行有事者在固守其中柔中居刚为大中故能有守而亿无所丧也与六二之柔中居柔小而非大者不同矣】震索索中未得也虽凶无咎畏邻戒也【中未得谓九四雷震之声遂泥而不得上达但能惊惧在下之六三而已虽六五上卦之中与之比近且未得至况上六去九四益逺矣故其声索索而尽也戒如予有戒心之戒月令有不戒其容止之戒同畏邻戒谓因邻之戒而知畏也】
　　【传四之二十一凡七十五字洊在荐切】
　　兼山【此释艮下艮上也一山之外又一山兼山也】艮【此仍羲皇八卦之名而为重卦之名】君子以思不出其位【项氏曰两雷两风两水两火两泽皆有相徃来之理独两山并立各止其所不相徃来人之至难止者心能使心之所思各止其位不贰不杂则可以言止矣位字又见艮上艮下之象澄谓思不出其位者在下则思止于下在上则思止于上取重艮之象也】艮其趾未失正也【能止于下则位虽不当犹未至于失其正也不止而行则失正矣】不拯其随未退聴也【二为三之随则当卑退而听从于三今乃不然三所以不拯其随者以六二自止其止未尝退听于三而为之随故也】艮其限危熏心也【五非比非应而亦熏及之则其危甚矣】艮其身止诸躬也【诸之于也躬谓腰膂间人鞠躬之处所谓止其身者止之于此处也】艮其辅以正中也【中谓心也正口之辅者以此中心也正中盖如文言传龙德而正中旧本作中正朱子曰正字羡文项氏曰姚小彭氏云当作以正中于韵为协今从之】敦艮之吉以厚终也【以敦厚而居卦之终也】
　　【传四之二十二凡五十五字以正中旧本作以中正也今倒其文者从项氏所引姚小彭氏之説】
　　山上有木【此释艮下巽上也】渐【此重卦之名山上有木木长一尺则山亦高一尺其进以渐不能遽也故卦名为渐】君子以居贤徳善风俗【居犹居货之居谓积于内也贤德谓纯美之德善谓新美之使未善者善之风俗谓因风成俗进修己德转移民俗皆非一日所能必以渐而至也积徳取艮山之象化俗取巽风之象】小子之厉义无咎也【项氏曰小子居之危厉不安但于义无咎固大丈夫之所安也】饮食衎衎不素饱也【素犹空也与诗素餐之素同待可进而进非徒饱于饮食以自养而已】夫征不复离羣丑也妇孕不育失其道也利用御宼顺相保也【羣丑谓初二艮之二民也诗曰从其羣丑九三往四则离其民矣四来居三则不得正位是失妇道矣顺谓二柔初二二柔之顺能止九三一刚之动是能御止坎之宼也使三四不易位男女各安居而三四之有室有家得以相保如旧矣】或得其桷顺以巽也【得坤下之顺为巽下之风风势顺矣而犹以卑巽自处未欲高飞而上或欲择桷而栖进之渐而不急也如此】终莫之胜吉得所愿也【中正相应乃二五所愿其合虽迟终得其所愿也】其羽可用为仪吉不可乱也【鸿飞之次序不可乱人以比兄弟之序其可为仪者此也有释仪为执鸿羽以舞者非也此言飞鸿之羽岂谓死鸿之羽哉】
　　【传四之二十三凡八十二字善风俗旧本无风字今依王肃本离羣力智切】
　　泽上有雷【此释兑下震上也震雷象亦龙象神龙纯阳之气所聚潜于泽为无声之雷神龙自泽起则阳气动而为有声之雷此泽上有雷也】归妹【此重卦之名神龙飞去出泽上泽水从下起立高涌如屋从其所至而止如归妹之从夫而动以归于夫家也故卦名归妹】君子以永终知敝【神龙飞去则泽水涌起以从之龙既止泽水亦落矣龙之飞去者必止是其终之时也水之涌起者必落是其敝之时也君子观其象以物之有始必有终事之有新必有敝故必先有以永之而不使至于终先有以知之而不使至于敝也】归妹以娣以恒也跛能履吉相承也【恒当也归妹以其娣同归者乃常事也六三之娣降为须如跛者之能履其所以吉者往四而上承六五以同归夫家也娣往承女君女君受其承故曰相承】利幽人之贞未变常也【幽贞自守待正配之归不私比不正之须则未变易夫妇之常道也】归妹以须未当也【娣降为须虽归于夫家九二守贞不私昵之以须之贱而不正未能与其君子相当也】愆期之志有待而行也【古有杀礼而多防者此则必待备礼而后行也】帝乙归妹不如其娣之袂良也其位在中以贵行也【上两句举爻辞下两句释其义如需上六象传例五之位在中中者德之贵以中德之贵而行归于夫家不以外饰为美也】上六无实承虚筐也【手奉虚筐而无币以实之防礼不成故也】
　　【传四之二十四凡八十字注杀礼所戒切】
