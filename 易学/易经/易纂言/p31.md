<!-- { "loadSidebar": true } -->
　　重巽以申命【释卦名重巽巽下巽上也巽入也而象风申重也命号令也号令之入人如风之无所不入故巽为号令重巽而亦名为巽者以象号令之中也蔡氏曰二刚示乎上而下一柔顺之号令之象】刚巽乎中正而志行柔皆顺乎刚是以小亨利有攸往利见大人【以卦体释彖辞刚巽乎中正九五也三刚同之二柔顺之而九五之志得行也柔谓初四刚谓二五小谓柔也大人二五也二柔皆顺刚故小者亨而小者在下利于上往以见二五之大人也
　　传二之二十七凡三十字】
　　兊说也【释卦名】刚中而柔外说以利贞是以顺乎天而应乎人【以卦体释彖辞刚中谓二五能得民之説而不言亨者致之而有余也但言说而亨在其中矣柔外谓三上为民而説以从君必利贞者防其所不足也三上天位也而柔处之顺乎天之理也二五人位也而刚处之中实能应乎人之心也】説以先民民忘其劳説以犯难民忘其死説之大民劝矣哉【广兊义先民谓君率其民犯难谓民救其君説之大犹言説之至极民劝谓忘其劳忘其死也】
　　【传二之二十八凡四十四字説音曰先悉荐切难乃旦切】
　　涣亨刚来而不穷柔得位乎外而上同【释彖辞二五刚中故能致亨以卦变言刚自四来居二而不居初是得中而不居穷极之处柔自二往四得位于外卦而上同于九五之刚中也】王假有庙王乃在中也【以卦体言九五互艮上画为庙九居五是王乃在宗庙之中】利渉大川乘木有功也【以卦象言巽为木乘木于坎水之上有功者谓利也利贞不待释】
　　【传二之二十九凡三十三字】
　　节亨刚柔分而刚得中【释彖辞致亨者九五刚中也以卦变言坤之三柔分其一为六三干之三刚分其一为九五而得上卦之中也】苦节不可贞其道穷也説以行险当位以节中正以通【上六之苦而不可贞者居节之终节道己穷也六三之説行乎坎险之内六四之当位节于兊泽之上九五位中正似此三爻之节皆节之通者非若上六之穷此又以卦徳卦体言三爻之善而证苦节不可贞之义盖六三之説六四之柔居柔九五之中正皆非如上六之过而苦也】天地节而四时成节以制度不伤财不害民【广节义天地之运浑然无迹圣人裁成其限节定为二分二至及二十四气而四时以之成又以限节制为长短大小之度则用财取民俱有定限而所用不至于伤财所取不至于害民也】
　　【传二之三十凡四十七字説音曰】
　　中孚柔在内而刚得中説而巽孚乃化邦也【以卦体卦德释卦名柔谓三四刚谓二五三四二柔在二五之内而二五二刚得上下之中此以卦体释中字二五中实能孚于三四而三能説四能巽以孚于二五是二五之孚能化一国之民而使之孚也邦指三四二民而言此以卦德释孚字】豚鱼吉信及豚鱼也【以下释彖辞信及豚鱼言其信能格豚鱼也】利涉大川乘木舟虚也【乘木言巽木在兊泽之上舟虚言全卦之形象】中孚以利贞乃应乎天也【天谓九五九干画也五天位也六四得正而孚应于中正之九五故曰应乎天
　　传二之三十一凡四十二字説音曰】
　　小过小者过而亨也过以利贞与时行也【以卦体释卦名及彖辞小者过而得亨矣又过而利于贞隂柔过盛小者方得时也故曰与时行也】柔得中是以可小事也刚失位而不中是以不可大事也【二五之柔得中隂柔小人得时也然小人可以为小事而已为大事者必阳刚君子而后能三四之刚不中而四又失位则阳刚不得志矣是以不可为大事也】有飞鸟之象焉飞鸟遗之音不宜上宜下大吉上逆而下顺也【卦体有飞鸟之象不宜上进但宜下退然后阳刚之大可以避祸全身而吉方隂强阳弱之时上进则是逆时下退乃为顺时也此卦四隂强盛太过二阳衰弱不及彖辞小过亨利贞可小事之吉为隂柔小人之强盛而过者言也不可大事不宜上宜下大吉之占为阳刚君子之衰弱不及者言也传所谓与时行柔得中着小人之得时也所谓刚失位不中上逆而下顺伤君子之不得时也程子曰有飞鸟之象焉一句盖解者之辞误入彖中】
　　【传二之三十一凡六十二字可小事旧本作小事吉项氏曰脱可字羡吉字石经云是以可小事也沙随程氏亦云然今从之】
　　既济亨小者亨也【以卦体释彖辞小谓六二或谓既济亨之下又当有一小字】利贞刚柔正而位当也【利贞亦谓六二利于正主事盖与九五刚柔正相应而又当其位当位之柔得在上当位之刚为应固有助矣而初四三上之刚柔亦皆正而当位则是时俗之美易于抚御此正主事者之所以吉也】初吉柔得中也【以上三占皆以卦主六二言】终止则乱其道穷也【六十四卦之中三隂三阳皆得位者既济一卦也然彖传惟释利贞兼取三刚三柔而言释亨释初吉释终乱皆専以柔而言者柔为卦主也柔者为主固非能济之才然六工当时位之得中犹可以亨及至上六当终而穷极之时则力弱不能行而止于此矣岂复能出险哉程子曰济之终不进而止衰乱至矣盖其道己穷极也时极道穷必变惟圣人能通其变于未穷故有终而无乱】
　　【传二之三十三凡三十字】
　　未济亨柔得中也【以卦体释彖辞柔得中谓六五既济未济二卦刚柔适均而亨之占皆以柔言何也二爻刚虽得中而防于险中故唯得中之柔丽乎文明者能致亨也】小狐汔济未出中也濡其尾无攸利不续终也【原本阙】
　　【终谓上九狐力不续则不能至终而登于岸故无所利也】虽不当位刚柔应也
　　【又以卦之二体申释彖义言汔济濡尾无攸利者以六画皆不当位然能致亨者以六画刚柔皆相应也六五之柔中得九二之刚中为应所以能致亨也项氏曰既济三刚三柔皆正然刚柔正而位当则谓六二九五刚柔正应而又当位也若泛言则失彖义未济六爻皆不当位其曰虽不当位亦指二五言之刚柔应者覆解亨字虽无攸利用其柔中以与刚应自有致亨之理】
　　【传二之三十四凡三十三字】

　　易纂言卷四
<经部,易类,易纂言>
　　钦定四库全书
　　易纂言卷五
　　元　吴澄　撰
　　象上传【象者文王所立六十四重卦之名象传者夫子为释文王之卦名而作也象兽名象其形而为字因假借其字为物形肖似之称凡虎咒虎兎马牛羊犬等字皆象其形也而肖似之义独于象字取之者象为极南之兽中土所无惟观图画而想见其形由是图写物形之肖似谓之象羲皇八卦之画象天地八物则谓八卦之画为象文王重卦之名象上下二体则谓重卦之名为象凡传释重卦之名故曰象传卦名之下言卦之用夫子所以推广卦画卦名之象也既释文王所名各卦二体之象而并释周公所系各卦六爻之辞焉或乃指爻辞为象误矣其以释卦名者为大象释爻辞者为小象亦非也】
　　天行【此释干下干上也干之画象天上下二干者二天也天一而已安得有二故曰天行天之行一日绕地一匝一天自西而下降一天又自东而上升是二干为天行之象朱子曰昨日行一天也今日行又一天也其实一天而行不已也】健【此仍羲皇八卦之名而为重卦之名当曰干而曰健健即干也阳之性健而成象之大者天也故羲皇以三画纯阳之卦为干其徳为健而象天因而重之下上皆干则象天之行一日一周健而又健者也故文王亦名之为干以卦徳易卦名者以其居六十四卦之首故特异其辞以别于他卦如春秋首年不曰一年而曰元年首月不曰一月而曰正月也】君子以自彊不息【君子者以徳言生知学知在上在下之通称其以位言则于古曰先王于今曰后曰上曰大人而先王大人则兼以徳言也以者用也言人观此卦之象而用之以治身治世也自强能如重干之健则能不息也自强谓内有所主中立不倚不息谓终始如一不须臾离也】潜龙勿用阳在下也【阳释龙在下释龙之如大人之隠于卑下未出用世故得此占者亦不可用事也】见龙在田徳施普也【龙见而在田如大人之已出见于世虽未为君而其徳之所施己普矣】终日干干反复道也【反复道释干干以学言之也行道己竟又还反以复于己行之道而再行如初一干既终一干又始之象也】或跃在渊进无咎也【未可跃则在渊既可跃则自渊跃出以上于天如是而进是能审其可故其进无咎】飞龙在天大人造也【造犹作也作谓起也大人起而居天子之位也】亢龙有悔盈不可久也【五为君位不可更过也过乎君位则为盈水盈则必溢而不可以久大人能知进退则不至于盈也】用九天徳不可为首也【干之徳刚健中正中则不过于刚正则不偏于刚用九者纯刚俱变为柔葢以柔济刚而不过不偏也是为天徳不可以纯刚居上故曰不可为首传三之一凡六十八字施申志切注别必列切称昌证切离力至切竟音敝】
　　地势【此释坤下坤上也坤之画象地上下二坤者二地也地一而已安得有二故曰地势地之势有下有髙下一级一地也髙一级又一地也是二坤为地势之象】坤【此仍羲皇八卦之名而为重卦之名坤者顺也隂之牲顺而成形之大者地也故羲皇以三画纯隂之卦为坤其徳为顺而象地因而重之上下皆坤则象地之势有下有髙顺而又顺者也故文王亦名之为坤】君子以厚徳载物【厚徳能如重坤之厚则能载物也厚谓不薄徳之敦厖无一物而不容受承借之也】初六履霜隂始凝也驯致其道至坚冰也【驯如马之驯其行徐徐而至驯致释至谓其至以渐也】六二之动直以方也不习无不利地道光也【六二爻义施于人事之动则如坤道之直以方其大不重习其占无所不利者地道之光显也】含章可贞以时发也或从王事知光大也【程子曰义所当为则以时而发非含藏终不为也或从王事而能无成有终者是其知之光大也澄谓柔变为刚故云大】括囊无咎慎不害也【慎释括囊不害释无咎】黄裳元吉文在中也【朱子曰文在中而见于外也】龙战于野其道穷也【柔居下为宜至于上则其道己穷极也】用六永贞以大终也【坤六画皆柔小也用六者纯柔俱变为刚是始小而终则大故曰以大终】
　　【传三之二凡九十一字初六履霜旧本作履霜坚冰今依魏志所引知音智注借齐夜切见贤遍切】
