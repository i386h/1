<!-- { "loadSidebar": true } -->
　　上六【上之画得六为归妹之睽】女承筐无实士刲羊无血【象也女谓上六士谓初九此卦六爻惟九二六五相应成夫妇五为所归之妹二为归妹之壻三四无应不得位而为成卦之主四为归妹之兄而愆其归妹之期不得为兄之道矣三为归妹之娣而降居贱女之列不得为娣之道矣初上二爻隂阳得位而无应此男女之守正而婚姻不成者也有室者男女之初也于其初无室可受则不成娶故不得为夫而但称士适人者女之终也于其终无人可适则不成嫁故不得为妇而但称女女之嫁者非受币不交不亲上卦震有筐之象上六欲从夫于三而三非阳也阳为实无阳则无以实其筐故曰承筐无实盖婚不成而无纳币之礼也士之娶者为酒食以召乡党僚友下卦兑为羊初九欲迎妇于四而四非隂也隂为血无隂则无血故曰刲羊无血盖婚不成不飨食宾客不刲羊故无血也】无攸利【占也与彖辞同咸恒渐归妹四卦之为男女夫妇何也曰渐者男方求女之事归妹者女将归男之时以未成夫妇而名卦也咸者夫妇始初相合之情恒者夫妇终久相处之道以己成夫妇而名卦也渐归妹皆内卦为男家外卦为女家故渐内艮外巽若归妹之内兑者归于男家之娣也外震者主于女家之兄也咸恒皆内卦为女身外卦为男身故恒内巽外震若咸之内艮者男之下交乎女也外兑者女之上交乎男也】
　　【六画俱九六为归妹之渐】
　　【经彖辞凡七字爻辞凡七十六字娣大计切跛波可切弥小切弥世切几读作既刲苦圭切注少诗照切长知两切媵以证切亢苦浪切飨食音嗣】
　　【离下震上】○【三之四下之十三纬三阳泰变主六二】
　　丰【此羲皇离下震上之卦而文王名之曰丰丰盛大也雷电交至声光赫奕盛大之义】亨【占也盛大之时百嘉所聚也】王假之【象也假至也王假之者就诸侯之国而言有王者至其国也外震象诸侯内离为日象王离日下照居内为主盖天子廵守侯国入其国内而为主所谓天子无客礼也离入居下有明入地中太阳下同万物之疑故彖辞特以天子适诸侯取义】勿忧【占也盛大之时当豫忧其衰徴戒以勿忧者当有道以常保其盛大不可徒忧而已能持满则可不忧也】宜日中【象也盛大之时如日之中宜常如此不可令其过中也】
　　初九【初之画得九为丰之小过】遇其配主【象也配主谓六二隂阳之合曰配主者六二为卦之主爻也】虽旬无咎【占也旬十日也离初纳己卯离二纳己丑为一旬初二非正应而以近比相遇不可以久然淹留十日亦无咎也但不可过旬之外凡卜筮吉凶以一旬之内为断过旬则再卜再筮矣故于初二之遇亦以一旬为限节也】往有尚【占也往谓往二遇者彼此不相求适然邂逅而已非应往而有遇也初二皆无应则固可相配合尚谓配合在己上者初徃求合于二则二在其上而为之配故曰徃有尚】六二【六居第二画为丰之大壮】丰其蔀【象也蔀障蔽之物五天之位也日丽乎天而九四一竒画在天之下如障蔽然】日中见斗【象也二之应位在五如丽天之日离之中画在二为照地之日日丽天中而光照地上故二象日中九四为蔀障蔽丽天之日而地上无光日暗则星见故日中而见斗也斗北斗七星星之大而易见者震仰盂有斗象】往得疑疾【占也疑疾如乐广之客见杯中蛇影遂致疾盖因疑而得疾也凡阳者无疑暗则多疑丽天之日不明则照地之日无光二既昏暗故不可以往往则必得心疑之疾也】有孚【占也】若【占之意也二若不往则有四三之阳自来孚而其昏暗如蒙之谓彻去其蔀也】吉【占也初九待二来遇则二失正往合于二则初得中故初不宜待而宜往待则有过旬之咎往则有尚也六二往求于三四则此失中待三四来孚则彼得中故二不宜徃而宜待往则有心疑之疾待则有孚而吉也】
　　九三【九居第三画为丰之震】丰其沛【象也陆氏曰沛或作斾澄案古字通用斾旛幔之属凡阳画连亘不开皆象障蔽之物故四为蔀三为斾四既为蔀障蔽日明三又为斾在蔀之下重障蔽之则明者愈暗】日中见沬【象也沬斗下小星也震象斗三在震下斗下之星也暗未甚则但见大而易见之星见斗是也暗愈甚则虽小而难见之星亦见见沫是也】折其右肱【象也三四五互兑为右为肱五亦为肱右肱谓六五也六五当兑上画兑为毁折故曰折五如日之在天中四与三重蔽五之明不能照下故二当日中而无光二卦主也既蔽五之明如人之折其右肱而不可用也】无咎【占也四之蔽重三之蔽轻蔽五非専三之咎故在九三为无咎】
　　九四【九居第四画为丰之明夷】丰其蔀【象也与六二同蔀者正指九四而言故于此爻又言其象】日中见斗【象也与六二同日中谓六二斗者震象卦因二四相易而成此二象故二爻之辞同刚自二往四为蔀而蔽五之明故二当日中昏暗而见斗也】遇其夷主【象也二丰之主爻为四所障蔽而昏暗二之明在天为四所伤也四变为柔成明夷故四以二为夷主谓遭伤之主也四若下与夷主遇则刚柔相易丰转为泰蔀彻而明不伤矣】吉【占也为泰故吉】
　　六五【六居第五画为丰之革】来章【象也来谓下求四五四皆无应五之柔若下求四之刚则隂阳相间而成章故曰来章】有庆誉【占也隂下从阳是庸愚从贤智既有福庆归于己而又有名誉闻于人也】吉【占也有庆有誉所以吉也】
　　上六【上之画得六为丰之离】丰其屋【象也上六柔变为刚盖覆于上如屋又居极髙之地有崇大其屋之象】蔀其家【象也上变为刚则六五当离之中画在上之内为家九四障蔽于其下为蔀故曰蔀其家】闚其户阒其无人三嵗不觌【象也五中虚象户三居人位与上应为其家之人然隠藏于下为九四之蔀所隔而不得见上故自外而居其户则其家内阒其无人觌见面也九三深藏于内虽三嵗之久亦不能与上六相见有障隔故也三震数】凶【占也】
　　【六画俱六九为丰之涣】
　　【经彖辞凡十字爻辞凡八十八字假庚白切蔀普茍切沛与斾同莆盖切沬音妹闚苦规切阒苦鵙切注守诗又切令离丁切断廷乱切星见贤遍切余竝如字易见以豉切旛孚烦切幔莫半切相间居限切覆孚豆切】
　　【艮下离上】○【七之三下之十三纬三隂否变主六五】
　　旅【此羲皇艮下离上之卦而文王名之曰旅旅者众处于外之名凡家居者入而举火于内旅寓者止而举火于外昼食夜宿皆欲凭髙见逺毎依山而举火故山上有火为旅之义】小亨【占也小亨小者亨也六五为旅之主五隂也故曰小以其得中而顺于刚故亨】旅贞吉【占也内艮为止外离为丽为明止宿而丽于明处旅中之正主事者如此则吉此盖指九三而言彖辞之占吉而爻辞之占厉取义各不同也】初六【初之画得六为旅之离】旅【象也此旅字无所指名于旅初之时泛言处旅之道尔细碎貌六为隂小初又卑下小之又小者也故曰琐琐】斯其所取灾【占也旅贵乎得众旅而则失众心此其所以取灾也】
　　六二【六居第二画为旅之鼎】旅即次【象也旅谓六五也旅因三五相易而成卦六五上卦之主九三下卦之主卦中称旅者六五与九三也旅以应位为次六二者上旅六五之次上九者下旅九三之次也六五下就六二既得中又得位次舍之最善者也】懐其资【象也懐谓懐藏而不失资者财货也巽为利二三四互巽资也】得童仆贞【象也艮少男童也艮中画为童仆之能正主事者有宿止之地有资用之财有干事之童仆六五之旅得六二为次而诸美具焉】
　　九三【九居第三画为旅之晋】旅焚其次【象也旅谓九三其次则上九也上九为九三之次而在离火之上故为焚其次】丧其童仆贞【象也否卦六居三当互艮中画为童仆之贞者否变为旅则艮之中画去三而就五是丧其童仆之贞者矣】厉【占也处旅不善而居下之上危地也】
　　九四【九居第四画为旅之艮】旅于处【象也此旅谓六五也九四乃六五比近依乗故曰于处处谓暂时居处非其次舍也】得其资斧【象也互巽为资巽木连离兵为斧斧者行旅所用以析薪斩伐者也周公东征有破斧之诗】我心不快【象也我谓五也卦主故称我五之位为心依乗近地而处有资有斧亦云可矣然所依者居柔之刚非正位也岂心之所乐哉故我心不快必若六二之得正位乃为得所安之次舍也】
　　六五【六居第五画为旅之遯】射雉一矢亡【象也虽为雉干之刚象矢以卦变言六上居五变干为离射而得雉也干之三阳一下居三三矢而亡其一也朱子曰亡如秦无亡矢遗镞之亡】终以誉命【占也六五之旅始者干以射取文明之柔而不免亡矢中实之阳及其终也即应位之次则有二之誉有五之命羁旅之中名誉未易得命令未易行人之誉归于己巳之命行于人旅而能兼之者盖鲜矣】上九【上之画得九为旅之小过】鸟焚其巢【象也上变为柔成小过有飞鸟之象三四为鸟身而三之位与上应鸟盖指九三也二三四互巽为木五上在巽木之上象鸟巢在木杪六五耦画巢之中空处上九竒画巢之上覆也当离火之上画为火焚其巢上奇变为耦象巢被火焚而毁其上覆九三为旅人则上九为旅之次九三象鸟则上九为鸟之巢上九之焚其巢即九三之焚其次也】旅人先笑后号咷【象也旅人九三也三居六画卦之人位兑为笑离为号咷同人离在下五变为柔三四五互兑在上故为先号咷而后笑此旅卦三四五互兑在下离在上故为先笑后号咷盖九三先在下而未遭焚则笑后就上而遭焚则号咷】丧牛于易【象也小过坎之复体象舆离为牛在前有旅人以牛服车之象上既变为柔失离体为丧牛上一卦穷处疆埸之象旅人丧其服车之牛于境外也】凶【占也丧失其牛则无以挽资粮之重车而不可行矣所谓凶也此卦六画惟六五九三为旅人初言其时二四上言其地五本失位而以大二为次则得位三本得位而以上九为次则失位盖处旅之道宜柔不宜刚五柔而中三刚而过是以五得财得人而誉命三既无可居又不可行而凶也】
　　【六画俱六九为旅之节】
　　【经彖辞凡六字爻辞凡七十六字丧息浪切卦内及下卦同射食亦切于易音亦注少男诗照切所乐音洛未易以豉切鲜悉翦切空处昌据切上覆孚豆切】
　　【巽下巽上】○【五之五下之十四经八纯长女主六四】
　　巽【此羲皇巽下巽上之卦而文王亦名之曰巽巽入也一隂入伏于二阳之下也】小亨【占也卦以二隂为主故其占为小者亨也】利有攸往【占也柔在内刚在外内柔往外顺从于阳故利有攸往】利见大人【占也二五阳刚居中阳为大中为人位大人也故利见大人】
