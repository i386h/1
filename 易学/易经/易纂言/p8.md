<!-- { "loadSidebar": true } -->
　　九四【九居第四画为随之屯】随有获【象也随谓六三三为四之从人四与之专凡三有求于四则必得盖不可矣又倚势贪利不待求四而自有获尤不可也获谓攫取财物如猎取禽兽然】贞凶【占也初九舍私系之阴则贞吉九四昵私系之阴则贞凶】有孚【占也谓有初九之孚】在道以明【象也在道谓行而在路震为大涂道也以如以其邻以其彚之以明谓贤明之人即初九也九四初九其位相应虽皆阳刚有相求相与之理初上孚于四四履震涂之上而与震下一阳同位如在路以贤明之人随行也】何咎【占也四刚而不正资初之匡救禆益以初之正正其不正则何咎之有九四以六三随从则贞凶以初九随从则何咎人可不慎其所与哉四居阴故或与六三九体阳故能交初九】
　　九五【九居第五画为随之震】孚于嘉【象也有孚者彼孚于此单言孚者此孚于彼嘉美也谓六二昬曰嘉礼妃曰嘉耦六二为五之正应配耦之嘉者故曰嘉五之孚于嘉谓应二也】吉【占也中正相应故吉】
　　上六【上之画得六为随之无妄】拘系之乃从维之【象也拘谓挛絷其手系谓聨缀之维谓四旁罗络之凡维系之象取诸坎皆阴画维系于阳也随之三四五上肖坎卦变上六一阴自初往上而随上卦之阳上居随之极其随于五也固结而不可解如既拘絷又系缚之矣又从而四维之也】王用亨于西山【占也王筮得此爻而用之以祭享于西山也王谓九五西山岍陇诸山其尊者吴岳在正西兊方又地祸阴神也故兊之阴画为西山拘系维之象阴之固结其志于阳也享西山之占阳之升达其诚于阴也】
　　【六画俱九六为随之蛊】
　　【经彖辞凡七字爻辞凡七十一字亨香两切注从人才纵切下随从同攫俱缚切舍私音舍昵寜的切妃音配挛来全切挚之泣切缀真嵗切岍音牵】
　　【巽下艮上】○【五之七上之十纬三阳泰变主初六】
　　蛊【此羲皇巽下艮上之卦而文王名之曰蛊蛊者事之蠧壊卦自泰而变初上相易内刚外柔为泰泰之后刚往居外而不复有为柔来居内而无能为所以蛊也】元亨【占也有元徳者治蛊则亨矣初六卦主柔弱居下亦可谓元而能致亨乎曰初六才虽不足然当蛊之初牵补支吾俾不至大壊以俟九三之君用事而治蛊此亦初六之元而九三遂能致亨于后者不可谓非初六之功也】利涉大川【占也蛊之时不可静俟当往济险难而三四五上有舟象】先甲三日后甲三日【占也此筮日之占汉书武纪元鼎五年诏曰先甲三日后甲三日丁酉拜况于郊注云先甲三日辛也后甲三日丁也曲礼云内事用柔日辛丁皆柔日也蛊之主爻初六为东方甲乙故先后自甲而数初二三巽纳辛二三四互兊纳丁】初六【初之画得六为蛊之大畜】干父之蛊【象也蛊之为卦父殁母老子防女长之象也泰之干为父坤为母干父自初往上成艮父殁而有少男也坤母自上来初成巽母老而家事于长女也爻义兼取互卦故初六干父之蛊者巽女也九二干母之蛊者兊女也九三干父之蛊者震男也六四裕父之蛊者艮男也家之二女二男巽女为长兊女次之震男乂次之艮男最防故其出而任事也有先后卦位之尊者五与上也五阴为母上阳为父上阳自干往而居阴父之已亡者也五阴坤之中画而居阳母之犹存者也干者木之正身又为筑墙之木文言传云贞者事之干也凡有智有力能成立其事谓之干初六巽之下画长女也为成卦之主干父既往家事蠧壊震子未能任事巽女最长而主其家故先出而当治蛊之任】有子考无咎【占也言考者见父已亡也家之蛊岂巽女之柔弱所能办必有震子阳刚之才然后足以补弊救败而考得无咎也】厉终吉【占也以柔弱处艰难危矣然姑少俟尔震子成人而能当家则终于吉也】九二【九居第二画为蛊之艮】干母之蛊【象也九二互兊之下画少女也刚而得中女之能而贤者与六五应六五坤体母也父殁母老震子未能承家巽女居长暂摄亡父所遗一家之事兊女居次专任寡母所治一身之事服劳奉养其母故曰干母之蛊】不可贞【占也女虽能且贤居中奉母其职也不可以正主事贞谓正主一家之事也以此坊民犹或有吕武牝晨之妖若初六之长女代长男盖遭家之难权时之冝暂焉而已于理则不可也】
　　九三【九居第三画为蛊之蒙】干父之蛊【象也九三互震之下画长子也以刚居刚而在巽体有智有力而能权者也至下卦之终始出而任事才足以干父之蛊者独此爻而已】小有悔【占也小谓阴谓九三若变为柔则有悔矣盖蛊非刚强不能济也】无大咎【占也大谓阳大咎谓以阳刚致过咎也九三不变为阴柔但为阳刚则必无阳刚之咎】
　　六四【六居第四画为蛊之鼎】裕父之蛊【象也裕饶益也六四艮之下画少男也年防穉而才柔弱不能拯救父之蛊但以裕处之】往见吝【占也仅可止而自守若往而有为则不胜其任而见吝也】六五【六居第五画为蛊之巽】干父之蛊【象也泰未变蛊则六五为坤之中画泰已变蛊则六五为艮之中画故六五为母又为少男之依乎母者六四以阴居阴才既弱而志亦弱盖艮男方穉未能如六五之时也故以无能而裕父之蛊六五以阴居阳才虽弱而志稍强盖艮男渐长已胜于六四之时矣故亦有为而干父之蛊】用誉【占也六五柔刚适中善事其母而追孝其父以此用事虽未必有实功而可有虚名也】上九【上之画得九为蛊之升】不事王侯髙尚其事【象也少男长女为蛊盖以象家事之蠧壊诸爻皆以父母男女取义自初六至六五同一意也上九乃父之既死而以蛊事遗后人者然斯义也下五爻言之已详故上一爻别一义阳刚止于艮山之上贤人髙举逺遯之象夫蛊者必有事也仕于君者事其事贤人止而不仕则天子不得臣诸侯不得友而不事王侯之事矣王五也侯三也上九居与五比而不相逊位与三应而不相应故曰不事王侯凡处世间而有为者皆卑下之事唯出世间而无为者乃髙出之事也尚上通上九在一卦至髙至上之位故曰髙尚下五爻屑屑于一家之事至此则一国之事天下之事犹且视为卑下而不屑为彼一家之事又何足道哉】
　　【六画俱九六为蛊之随】
　　【经彖辞凡十五字爻辞凡六十二字先悉荐切后去声注不复扶豆切而数所主切女长之两切少男诗照切下并同言传直恋切见父贤遍切少俟如字奉养羊尚切坊音防之难乃旦切咸杀沙界切穉直二切不胜音升已胜去声夫蛊音扶】
　　【兊下坤上】○【二之八上之十一纬二阳辟主九二】
　　临【此羲皇兊下坤上之卦而文王名之曰临二阳长而消二阴夏正十二月之卦也临者居上涖下之名二阳浸长于下而阴居上临之以俟其进也】元亨【占也】利贞【占也占与干之彖同干之六阳自临之二阳而进也】至于八月有凶【占也自天正建子之月一阳始生为复其二建丑之月二阳长而为临其七建午之月一阴始生为姤至其八建未之月则二阴长而为遯遯者临之正对临卦六画变尽也今日二阳之临阳长而消阴也至于八月二隂之遯则隂长而消阳矣故其占为至于八月则有凶也】初九【初之画得九为临之师】咸临【象也初二之阳长于下而四五之阴临其上阳君也隂民也民岂可以临君也哉凡易于阳上阴下者以尊卑定分取义天地之否夫妇之恒是也阳下阴上者以往来交感取义天地之泰夫妇之咸是也咸交感之义艮男当居上而反居下兊女当居下而反居上所以为咸治世君民上下之志通亦若男女交感之咸咸之四五二阳降而下接于民则为临之初九九二咸之初二二阴升而上逹于君则为临之六四六五此临之初二二爻所以谓之咸临初与四应咸之九四下降而为初九也】贞吉【占也】
　　九二【九居第二画为临之复】咸临【象也二与五应咸之九五下降而为九二也项氏曰初九九二皆临隂者也以阳临阴反在隂下有男下女之象故皆为咸夫之临妇其道如此】吉【占也】无不利【占也】
　　六三【六居第三画为临之泰】甘临【象也六三互坤之下画坤土味甘兊口柔説以言媚人隂柔不正下临浸长之刚势将逼己而甘言以媚説之故曰甘临】无攸利【占也柔説岂足以御阳刚之进哉虽甘亦无所利也】既忧之无咎【占也三虽临二刚之上而未离下体既能以刚进之不可遏为忧而安于处下不敢以贱临贵敛藏退避以俟刚之上进则可无咎项氏曰六三以甘媚临而无攸利见君子之难説也既忧之无咎又见君子之易事也其处己也严故不受不正之媚其与人也寛故不治既忧之人爻辞虽为六三言之然亦可以见二阳之用心矣】
　　六四【六居第四画为临之归妹】至临【象也四五二爻皆以刚临柔取义至者鸟飞自上而极于地也初之刚本居四自四而降以下接于初而初为九所谓至临也四之柔本居初自初而升以上达于四而四为六此民情上达之象非六本居于四也】无咎【占也六上达于四故无咎】
　　六五【六居第五画为临之节】知临【象也刚为智柔为愚五柔而智何也曰五非柔也刚也五之刚下接乎二二之刚即五之刚也五刚下二是君之智下烛民间也此尧之清问下民也所谓聪明睿智足以有临者故曰知临然则六何以居五也曰六非五也二也柔自二而上升于五五之柔乃二之柔也二柔升五是民之情上达君所也此尧之鳏寡无盖也】大君之冝吉【占也大者刚画也君者五位也九五大君也六五非大君也此六五而曰大君明六五本是九五也因五之九降二而二之六升五也六民也非君也六而在五之位民之上达于君也民之得上达于君由君之能下逮乎民也君民一体上下志通大君之临民冝如是故曰大君之冝所以吉也】
　　上六【上之画得六为临之损】敦临【象也敦厚也坤之上画地之最厚处天髙而覆物者以上临下也地厚而载物者以下承上非临也上六阴柔居髙临下然以坤厚载物之徳临之以俟二阳之进而非敢以柔临刚也在上而不以髙自居厚之至也故曰敦临此爻取义乃临卦之正意】吉【占也】无咎【占也
　　六画俱九六为临之遯】
　　【经彖辞凡十二字爻辞凡四十八字知音智注浸长知两切下同定分符问切柔説音曰下同未离来至切易事因利切虽为云伪切覆孚豆切】
　　【坤下巽上】○【八之五上之十一纬四隂辟主六四】
　　观盥而不荐【此羲皇坤下巽上之卦而文王名之曰观四阴长盛消阳已过其半夏正八月之卦也观以目视物也二刚在上四阴在下仰观之此四隂消阳之卦圣人名卦但以下观上取义卦名连彖辞与履同人艮三卦同例旧以卦名自为句者非也象也盥洁手也字从左右二手从水从皿以水沃手而以皿盛其余水也三四五互艮为手上一阳在手上象沃手之水下二隂在手下象盛水之皿荐进也进祭物以献神也下体坤为牛象所荐之牲下之所观莫大于敬上之所敬莫大于祭盥者祭之始荐者祭之盛观盥谓观其盥也不荐谓不观其】【荐也敬之感人其应甚速观祭者但观于其初盥之时不待观于其既荐之后而已感应矣项氏曰相观而化其神如此先儒谓盥则诚意方专荐则诚意已散仁人孝子之奉祀也岂皆至荐而诚散乎】有孚【占也谓下四隂之孚也】颙若【占之象也颙仰首而望之貌下之观上也一观其初祭之敬而有孚者已颙若矣谓其感应之神速也】
