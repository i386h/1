<!-- { "loadSidebar": true } -->
　　六二【六居第二画为咸之大过】咸其腓【象也腓足肚也在踝之上膝之下足之中也二下卦之中故象腓腓随股而动三为股二不能逺俟正应之五而近感所比之三故曰咸其腓】凶【占也感近而私从所比故凶】居吉【占也居谓止而不动以俟正应之来感不自动以感三也范氏大性曰六爻皆应所以为咸然诸爻皆舍应取近故杂卦云咸速也二取三则失正而凶止而待五之感则善故曰居吉居者艮止象】九三【九居第三画为咸之萃】咸其股【象也四为身二为腓三在腓之上身之下股也二三四为翼亦为股腓随股而动腓动则股动矣二感三而三亦感二故曰咸其股】执其随【象也执犹诗执我仇仇之执谓系恋之也随者随从之人谓二也】往吝【占也三有正应在上乃下恋六二而又欲往就正应心贰乎邪迹徇乎正可羞吝也崔氏憬曰二随于巳志在所随而遂往感上失义故吝】
　　九四【九居第四画为咸之蹇】贞吉【占也四居三刚之中下有正应故贞则吉】悔亡【占也处不当位宜有悔以贞吉故其悔亡毛氏璞曰易言悔亡自此爻始】憧憧往来【象也憧憧思虑不定貌变刚为柔则是内易所守而思虑不定也往谓四变为柔而上感五来谓五因四感而下感四也】朋从尔思【象也朋谓同类四五皆阳故以五为朋尔思犹逸诗所云岂不尔思尔谓四五为心思者五思四也四正应在初下感正应则贞吉悔亡若变为柔上感所比之五五朋来从其从者思尔之人也言私心之从非大公至正之感也】
　　九五【九居第五画为咸之小过】咸其脢【象也脢夹脊肉前与心对而稍近上五当心位而中正下与中正之二为正应咸之时欲速相感近感所比而不感正应二既欲不感五而感三五亦欲不感二而感上是不以其中正之心相感乃以其非心之处相感也故曰咸其脢】无悔【占也不以其中正相感故仅可无悔而已】
　　上六【上之画得六为咸之遯】咸其辅颊舌【象也兑为口辅颊在口旁舌在口中辅牙车之外颊之里也颊两脸辅之表也辅颊舌皆口之所以言者口有言则辅颊舌动也上与三正应三感二而舍上故上子口舌之间言之不已犹妇人之夫舍其配偶而贰于他人故其妇有怨言责言也案咸卦六画各有正应然咸感之时欲速感而不能久俟故诸爻逺舍正应而近取所比二感三三感二五感上皆舍其正应而所感非正四本无他感而变为柔以感五亦不正也唯初上二爻虽为正应所舍然其心不敢有他初在下故举趾以往就于四上在上故滕口以怨责于三此二爻之德视诸爻为善爻辞无占者盖二爻之德虽无凶悔吝之感而难必其得吉无咎之应也卫庄姜之为人妻楚屈原之为人臣其亦若此者与】
　　【六画俱六九为咸之损】
　　【经彖辞凡七字爻辞凡五十一字取七具切拇芒茍切腓房非切憧昌容切脢芒杯切颊兼叶切注少诗诏切舍音舍后竝同踝户瓦切随从才用切处昌据切者与音余】
　　【巽下震上】○【五之四下之一经三阳泰变主初六】
　　恒【此羲皇巽下震上之卦而文王名之曰恒恒常久也程子日咸少男在少女之下以男下女交感之义恒长男在长女之上男尊女卑居室之常论交感之情则少为深切论尊卑之叙则长当谨正故兑艮为咸而震巽为恒也男在女上男动于外女顺于内入理之常故为恒也】亨【占也】无咎【占也程子曰恒之道可以亨恒而能亨乃无咎也恒而不可以亨非可常之道为有咎也】利贞【占也贞者正主其事不失其常也】利有攸往【占也卦自泰变阳自初徃四恒非一定不易之谓故利有所往】
　　初六【初之画得六为恒之大壮】浚恒【象也恒者夫妇居室之常也内卦巽女为妇外卦震男为夫故爻辞内三爻言妇道外三爻言夫道浚掘而深之也初地之下有浚象妇道虽以卑巽而贵得中初巽体之下卦变自四降初卑巽而入居至下之处犹不居地上而掘地及泉妇之初归以此为常才弱志卑退处深入内职不修者也】贞凶【占也卑巽之至不能正主事者也故凶】无攸利【占也虽不正主事亦无所利内之三爻初不及三过唯二得中也】
　　九二【九居第二画为恒之渐】悔亡【占也妇以柔顺为正二以刚居内卦之中中得妇位而刚非妇德有悔者也然应五之柔盖贤妇配懦夫夫之才弱其刚也不得已以济夫之不及而又居柔则刚柔适中而非过于刚也故其悔亡】
　　九三【九居第三画为恒之解】不恒其德【象也一与之齐终身不改此夫妇常久之道妇居中主馈常久不变者也德谓食物诗言既饱以德是也三以刚居刚位不在中妇之悍戾遭出者不得常其主馈之职故曰不恒其德】或承之羞【象也或者无所指定之辞或嬖妾或贱人不知其为谁非可主馈者也承以手奉而进之也羞食之加馔非正馔也主馈者既出不得以职其职或人非可以主馈而代之所承而进者又非正馔皆非常也】贞吝【占也非可以主馔之人而正主事其可吝也】
　　九四【九居第四画为恒之升】田无禽【象也国风女曰鸡鸣之诗曰特翺将翔弋鳬与鴈弋言加之与子宜之盖弋猎于外者夫之事烹餁于内者妇之职四震男之初卦变自初升四为外卦之主而居不当位夫不夫矣爻位四为上卦之地故曰田不成坎象故曰无禽田无禽者弋猎于外而无所获无以供中馈之烹餁也居柔失夫之刚盖无才而非有恶也故不言防悔吝】
　　六五【六居第五画为恒之大过】恒其德【象也外卦之中夫之正位互卦兑女之终居之女归夫家终其身唯酒食是义故曰恒其德】贞妇人吉夫子凶【占也柔中妇道之善故如此而正主事者在妇人则吉若夫子则凶盖五位以震男居外卦之中而为夫然柔非男子所宜也】
　　上六【上之画得六为恒之鼎】振恒【象也振者于终而奋迅也上震动之极然柔而不夫久矣今变柔为刚不安于弱而欲奋于终以为常】凶【占也质本柔也乃变为刚而奋于终是欲强其才之所不能也乌能变弱而为强哉故凶】
　　【六画俱六九为恒之益】
　　【经彖辞凡十字爻辞凡四十七字恒胡登切浚荀闰切振之刄切注少诗诏切长知两切掘权月切处昌据切馈权位切悍侯玩切奉父勇切馔泰恋切烹丕庚切餁忍审切音信强其其两切】
　　【艮下干上】○【七之一下之二纬二隂辟主六二】
　　遯【此羲皇艮下干上之卦而文王名之曰遯二隂长而消二阳夏正六月之卦也二隂浸长而四阳退避之也王氏弼曰柔长故刚遯刘氏牧曰逃内而之外也】亨【占也此占谓四阳也时当遯而遯所以亨也】小利贞【占也此占谓二隂也隂得时得志故小者利于正主事】
　　初六【初之画得六为遯之同人】遯尾【象也四阳在前遯去而初之一隂最在后如兽之尾故曰遯尾】厉【占也隂道虽长然四阳尚盛初以在下隂柔敌之危之道也戒隂之进使之知所畏惮不敢前进以消阳也】勿用有攸往【占也止于初而不进以逼阳则庶乎可免矣故戒以勿用有所往也此卦本谓四阳去以避隂之进而圣人设教又欲隂勿进以避阳之盛其意深逺矣】
　　六二【六居第二画为遯之姤】执之用黄牛之革莫之胜説【象也执谓拘留之也二下卦之中为黄坤为牛而上画变成艮是牛外之皮变矣故为革隂之势浸长欲其留止勿进故拘执之以黄牛之革使之不可解説而去圣人虑隂之长而欲遏其进也如此】
　　九三【九居第三画为遯之否】系遯【象也隂浸长阳当避之而三与二比有所私系故曰系遯】有疾【占也隂侵阳疾也】厉【占也治疾者去隂邪则瘳矣今系恋于隂则疾不除故为有疾而危厉】畜臣妾吉【占也以三之阳系恋于二之隂施之于畜养臣妾则吉也臣妾谓下二隂初位刚臣也二位柔妾也】
　　九四【九居第四画为遯之渐】好遯【象也隂消阳之时而四应初与之和好故曰好遯三与二私比也故为系恋四与初正应也故为和好】君子吉小人否【占也虽有和好亦宜避去唯君子见几之明避祸之决乃能如此故吉若小人则必昵于情好而不善矣否不善也】
　　九五【九居第五画为遯之旅】嘉遯【象也五与二中正相应如嘉耦然虽嘉耦亦当避之故曰嘉遯四与初皆不正故其相应谓之好言以情合也五与二皆中正故其相应谓之嘉言以礼合也】贞吉【占也遯之时好与嘉皆不当顾唯当遯去四不正未必能遯故两开君子小人之端五中正故正主事而吉言不以嘉耦而系其志也】
　　上九【上之画得九为遯之咸】肥遯【象也上卦干三阳四五皆应隂唯上无应无私昵之累则心广体胖故曰肥遯】无不利【占也遯宜在人先上九遯之先也遯去而最先脱然无所累遯之最善者故其占无不利】
　　【六画俱六九为遯之临】
　　【经彖辞凡五字爻辞凡五十七字胜音升説吐活切好虚到切否音鄙注长知两切解音蟹去音邪起吕切瘳音抽累郎遂切胖音盘】
　　【干下震上】○【一之四下之二纬四阳辟主九四】
　　大壮【此羲皇干下震上之卦而文王名之曰大壮四阳长盛消隂已过其半夏正二月之卦也大谓阳也壮强盛也阳长至四大者强盛故曰大壮】利贞【占也阳壮盛故利于正主事遯二隂长则小者利于贞大壮四阳盛故大者利于贞也】
　　初九【初之画得九为大壮之恒】壮于趾【象也初阳居刚当阳壮之时猛于前进故曰壮于趾】征凶【占也恃阳之壮盛而猛于前进非善处壮者也故以征则凶】有孚【占也四为壮之主牵聨四阳以进以同德同位而孚于初志在同进也】
　　九二【九居第二画为大壮之丰】贞吉【占也以刚居中中而不过故不恃其壮以之正主事则吉也】九三【九居第三画为大壮之归妹】小人用壮君子用罔【占之戒辞也以阳居刚而不中过于壮者也故戒之曰小人乗时恃势则用其壮君子则不然故用其罔罔无也势虽壮盛而不自恃慊然若无也】贞厉【占也刚过而不中以正主事则危】羝羊触藩羸其角【象也大壮者复体之兑九三变为柔则下卦又成兑兑为羊羝牡羊也阳之壮盛故象羝羊羸伤损也九三过用其刚如羝羊之喜触九四刚画在前如藩篱然进而触之必羸毁其角大概阳盛之时不宜过刚二居柔得中则吉初与三以刚居刚则占皆不吉也圣人虽喜阳之进盛而犹抑其太过以示教戒也】
　　九四【九居第四画为大壮之防】贞吉【占也以刚居柔善处壮者也故以贞则吉】悔亡【占也居不当位本当有悔为其以柔济刚而处壮故其悔亡】藩决不羸【象也变为柔则二三四成兑为羊五当四前其画断而不连如藩篱决开不至羸羊之角】壮于大舆之輹【象也坤为大舆四当坤体之下以刚承上舆下之輹也刚画故壮四为壮之主爻以柔济刚而进如大舆之輹强壮而可以行也】六五【六居第五画为大壮之夬】丧羊于易【象也三四五互兑为羊五变为刚则非羊矣易谓疆场边界将尽之处也上乃疆之尽处而五近之故为易谓丧其羊于疆场之间也】无悔【占也象曰丧羊而占乃云无悔者谓羊若羣行而隂狠乘身则悔无隂狠所以无悔】
