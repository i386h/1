<!-- { "loadSidebar": true } -->
　　师众也贞正也能以众正可以王矣【以卦体释卦名及彖辞贞丈人之义以犹言用也朱子曰以谓能左右之一阳在下卦之中而五阴皆为所以也澄谓能以其众而正主事者汤武之师是也故曰可以王矣王谓九二刚中之大人崔氏憬曰域中有四大而王居其一为王者必大人也】刚中而应行险而顺以此毒天下而民从之吉又何咎矣【以卦体卦徳释吉无咎之义朱子曰刚中谓九二应谓六五应之行险谓行危道顺谓顺人心毒害也师旅之兴不无害于天下然以其有是才徳是以民説而从之也澄案毒天下谓内坎民从之谓外坤】
　　【传一之七凡三十六字注左右之并去声】
　　比吉也比辅也下顺从也【以卦体释卦名及彖辞吉之义比辅释卦名比字下顺从释吉字比辅谓如车辅之比近而辅于辐下谓初二三四之民顺从者坤徳也】原筮元永贞无咎以刚中也【再筮之占元永贞而无咎者以九五之刚而得中也程子曰所谓元永贞如五是也】不宁方来上下应也【不宁谓上六比之时下四阴皆顺从九五唯上一阴居比之终如万国朝禹而防风独后今此方且来从则下四阴应而上一阴亦应故曰上下应也】后夫凶其道穷也【女再嫁而从后夫男娶之而为后夫夫妇之常道至此穷矣所以凶也】
　　【传一之八凡三十五字此吉下旧本有也字王昭素云多也字比皮二切注朝禹音潮】
　　小畜柔得位而上下应之曰小畜【以卦体释卦名柔得位谓六居四上下谓五阳五阳皆应之而一阴得以藏畜于其间也】健而巽刚中而志行乃亨【以卦徳卦体释彖辞之占以一卦言则内刚健以立心外柔巽以应事以二爻言则九五刚得中六四与之合而志得行所以能致亨也】宻云不雨尚往也自我西郊施未行也【云气上往故雨不下来西郊者阴阴非能施者故施未行】
　　【传一之九凡三十八字施申志切】
　　履柔履刚也【以卦变释卦名】説而应乎干是以履虎尾不咥人【以卦徳兼卦体释彖辞之象庄子云虎与人异类而媚养己者顺也其杀者逆也六三成卦之主为履虎尾之人柔居説体能和説以驯顺乎虎者也上干为虎之首而刚猛六三应干之上九是能应虎之所求上画实有以实其口也既能和悦以顺之又有以应其求而养之能如是虎亦媚之矣所以虽践其尾而不遭其咥也】亨刚中正履帝位而不疚光明也【又以卦体释彖辞之占言占之亨者以九五之刚中正履帝位而不疚且光明也刚而得中得正其徳之不疚病也尊居帝位而临下其位之光明显著也不疚光明所以亨也】
　　【传一之十凡三十一字説音曰咥徒结切疚居又切】
　　泰小往大来吉亨【总提卦名与彖辞】则是天地交而万物通也上下交而其志同也【释卦名通谓句萌毕达生出地上上谓君下谓臣民】内阳而外阴内健而外顺内君子而外小人【释小往大来】君子道长小人道消也【释吉亨也】
　　【传一之十一凡五十一字长知两切注句居侯切】
　　否不利君子贞大往小来【总提卦名与彖辞】则是天地不交而万物不通也上下不交而天下无邦也【释卦名春天地之气交则万物发达而生秋天地之气不交则万物天阏而死先王建邦以分治天下之民君之心下逮于民民之情上通于君则天下治而为泰若君心不下逮民情不上通是上下隔絶不交天下虽有邦与无邦同矣所以为否也】内阴而外阳内柔而外刚内小人而外君子【释大往小来】小人道长君子道消也【释不利君子贞】
　　【传一之十二凡五十八字否下旧本有之匪人三字因经文衍而误增也长知两切注夭因了切阏因葛切】
　　同人柔得位得中而应乎干曰同人【以卦体释卦名柔谓六二干谓九五】同人于野亨利涉大川干行也【以下释彖辞承上文应乎干而言所以致亨而利涉大川者由干之刚健而行也柔虽得位得中然非应乎干则不能有此亨利也】文明以健中正而应君子正也唯君子为能通天下之志【以卦徳卦体释利君子贞内文明则察于理外刚健则勇于义中正则内无私心应干则外合天徳此皆君子之正道也天下之志不一也唯君子得大同之正道故能至公无私视人由己通达天下众人之志而为一利君子之正主事者以此传一之十三凡四十八字曰同人下旧本有同人曰三字胡氏程子皆谓衍字】
　　大有柔得尊位大中而上下应之曰大有【以卦体释卦名柔谓六五尊位谓五五阳位居上卦之中故曰大中上下谓上卦二阳下卦三阳一柔而得五阳之应是阳之多也故曰大有】其徳刚健而文明应乎天而时行是以元亨【以卦徳卦体释彖辞应乎天谓六五应九二时行谓柔不当居尊然其时适行而至此则当其可也夫有刚健文明之徳又顺乎天理行之所至当其可如是可谓善之长矣宜其能致嘉之防也】
　　【传一之十四凡三十三字注长知两切】
　　谦亨天道下济而光明地道卑而上行【以卦体释卦名及彖辞亨之义天道下济而光明谓艮在下卦济犹既济未济之济艮之下画中画即坤之下画中画也以干之上画交坤成艮阳下济阴天光下临故艮有光明之象地道卑而上行谓坤在上卦坤在下至卑也而其气能上行以与天气交下济与卑释谦字光明上行释亨字惟其谦所以亨也】天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也【又广言谦理以释君子有终亏益以消长进退之气言变流以髙下凹凸之形言害福以殃庆休咎之应言恶好以从违向背之情言朱子曰变谓倾壊流谓聚而归之澄谓谦者尊崇他人以居己上而己亦光显卑抑自己以居人下而人亦不可逾越之此君子之所以有终也】
　　【传一之十五凡五十七字恶好竝去声长知两切凹于交切凸徒语切背音佩】
　　豫刚应而志行顺以动豫【以卦体卦徳释卦名一刚为主上下众柔应之而刚之志得行顺序以动动不后时事皆如意所以暇而乐也】豫顺以动故天地如之而况建侯行师乎【以卦徳释彖辞豫卦之义顺序以动而己虽天地之运亦如此也而况建侯行师之事乎】天地以顺动故日月不过而四时不忒圣人以顺动则刑罚清而民服【广豫义天地之顺序而动豫也故日月之行不少过差而四时之不忒由此圣人之顺序而动豫也故刑罚清明无不允当而民心之咸服由此】豫之时义大矣哉【时义言豫时之义理项氏曰豫随遯姤旅皆若浅事而有深意曰时义大矣哉欲人之思之也险睽蹇皆非美事圣人有时而用之曰时用大矣哉欲人之别之也颐大过解革皆大事火变也曰时大矣哉欲人之谨之也澄谓夫子于彖传特言十二卦之时専言时者四盖圣人之博施兼养贤才之极盛过多此古今至治之世解除大难革变大命此古今非常之事孰有如此时之大者非大徳大才不能当其防也故曰时大矣哉言时义者五盖豫説随从君子方遯而必消小人初遇而必盛与夫羁旅于外非时之大也而处之必适其宜所以处斯时之义则大故曰时义大矣哉言时用者三盖险非可恃睽蹇非人之所愿然亦有时而用之非常用者也于斯时而用则为大如庄子所谓鸡癕豕零是时为帝故曰时用大矣哉専言时者重在时字时义重在义字时用重在用字或乃以时义为时与义时用为时与用失之矣唯项氏谨之思之别之之説得其意
　　传一之十六凡六十字注乐音洛别彼列切施申志切夫音扶癕音雍】
　　随刚来而下柔动而説随【以卦变卦徳释卦名一刚自上来初下于二柔而柔随之震男动乎内而兑女説乎外以随之也】大亨贞无咎而天下随之【释彖辞阳刚之元徳能致亨而贞则无咎而天下皆从之也】随之时义大矣哉【为人之随者以己从人而己宜若小然于斯时也而思其义之大则不以随为小事而轻且苟矣】
　　【传一之十七凡二十七字天下随之旧本之作时随之时义旧本作随时之义朱子依王肃本説音曰】
　　蛊刚上而柔下巽而止蛊【以卦变卦徳释卦名刚上则有为者退柔下则无能者进巽懦而止则无能而又不为也卦之成蛊以此】蛊元亨而天下治也【以下释彖辞有元徳能致亨而天下之蛊治矣】利涉大川往有事也【蛊之时当勇往有所事以济险难若巽懦而止则终于蛊而已矣】先甲三日后甲三日终则有始天行也【有又通数日以甲者以其为十日之始也先乎甲之三日者辛也由辛而壬癸则十日终终则又始于甲厯乙丙而至丁则又为后乎甲之三日矣终始者天行之循环也治蛊者柔当先甲辛后甲丁如天之行也
　　传一之十八凡四十一字注险难乃旦切数日色主切】
　　临刚浸而长【释卦名临者上之亲近乎下也刚浸而长以上与下亲而下渐亲附也上柔顺之心临在下之刚在下之刚浸长则在上者愈相亲近临之义也】説而顺刚中而应大亨以正天之道也【以下释彖辞以卦徳卦体言刚以説进而柔在上顺之九二刚中而六五在上应之此阳刚之大所以能致亨而正主事者合乎天之道也】至于八月有凶消不久也【临卦二阳长而消二隂然自一阳生之月厯八月则为遯卦二隂长而消二阳矣今之二阳长至于八月而二阳消亦不久也朱子曰虽天运之当然然君子冝知所戒项氏曰元亨利贞指六阳之卦也八月有凶指二隂之卦也二阳方长虽未成干而己有干之徳必至于干者天道然也故曰天之道未至成遯而己有遯之祸其长如此其消亦如此故曰消不久然则抚消息盈虚之运者可不勉其所必至而防其所将及哉
　　传一之十九凡三十字长知两切説音曰】
　　大观在上顺而巽中正以观天下【以卦徳卦体释卦名大谓二刚观天下之观去声示也二刚之大为四柔所观而在其上其徳顺于民而巽于己九五居中得正示表仪于天下居在上之位而又有如是之徳是以为下之所观而卦名曰观也项氏曰观四隂方咸以二阳为大而曰大观大壮二隂在上以四阳为大而曰大壮不论其多寡上下而论其徳也观字卦名并卦内并是平声惟观天下一字是去声尔序卦以可观解卦名杂卦以或求解卦义皆下观上也彖之观天象之观民六爻之所以观无一可作去声者颐与观互相变故颐之卦辞爻辞皆用观字亦是乎声】观盥而不荐有孚颙若下观而化也【释彖辞观其盥不待观其荐而有孚已颙若者下之观上而化也言感应之机甚速】观天之神道而四时不忒圣人以神道设教而天下服矣【广观义上文所言感应之速者观道之神也因言天道之神神者妙不可测之谓服者从而化也人观天道之神莫知其然而四时代谢终古如一无少差忒观道亦然常人以言设教则有声音以身设教则有形迹圣人之道如天之妙不可测以之设教非有声音非有形迹不设而设不教之教天下一观感之余其应捷如影响莫不从而化焉应其所感亦如四时之应乎天而无有差忒也盖所存甚神故所过即化笃恭而天下平如上天之无声无臭而万邦皆作孚此其所以为神道与】
　　【传一之二十凡四十九字注道与音余】
