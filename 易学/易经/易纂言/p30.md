<!-- { "loadSidebar": true } -->
　　姤遇也柔遇刚也【释卦名】勿用取女不可与长也【释彖辞程子曰取女者欲长久而成家也一隂既生渐长而盛渐盛之隂将消胜于阳不可与之长久也凡女子小人势苟处于渐盛何可与久】天地相遇品物咸章也刚遇中正天下大行也【广姤义上卦正体为干二三四互体为干天也初六一隂坤之下画地也四月为纯干之卦五月坤之一隂始生于下而与干遇故曰天地相遇斗建正南午位盛夏之时万物长盛而相见故曰品物咸章九五以阳刚居中正之位故曰刚遇中正有德有位居尊临下其刚阳之道得行于天下故曰天下大行卦之一隂遇五阳乃隂始生而消阳之卦然九五刚中正居尊位故彖辞虽虑小者之始生而势渐盛彖传又喜大者之居尊而道得行亦扶阳抑隂之意也】姤之时义大矣哉【程子曰天地不相遇则万物不生君臣不相遇则政治不兴圣贤不相遇则道德不亨事物不相遇则功用不成姤之时义甚大也澄谓一隂之生虽防处斯时者宜有以豫待之其义大矣】
　　【传二之十四凡四十一字注渐长长盛知两切】
　　萃聚也顺以説刚中而应故聚也【以卦德卦体释卦名在下者顺在上者之説己九五刚中而能得六二之应己皆隂萃而归阳之义】王假有庙致孝享也【以下释彖辞致者至其极也极尽孝享之道乃能萃己散之精神也】利见大人亨聚以正也【大人者能聚百嘉又能正主事也】用大牲吉利有攸往顺天命也【物聚人聚而众多之时祭者冝盛居者冝往此皆顺天道之自然也】观其所聚而天地万物之情可见矣【广萃义徐氏几曰天地万物高下散殊感则见其情之通恒则见其情之久聚则见其情之同不于其聚而观之情之一者不可得而见矣】
　　【传二之十五凡五十六字説音曰】
　　柔以时升【以卦体释卦名萃之三柔在下反易为升则三柔以时而升于上矣】巽而顺刚中而应是以大亨【以下释彖辞以卦德卦体言巽者一柔巽于二刚也顺者坤之三柔顺于二刚也刚中而应者九二刚中而六五之柔应之也初六比而巽九二六五顺而应九二六四顺而比九三上六应而顺九三此二刚之大所以亨也】用见大人勿恤有庆也【六五见九二九二亦升而应之隂阳相得而有庆也】南征吉志行也【以卦变言九三自初而升三其志得行也释卦名以二柔言释彖辞三占则巽之顺之应之见之者四柔也而大亨有庆志行皆为二刚而言也
　　传二之十六凡三十字】
　　困刚掩也【以卦体释卦名谓三刚为三柔所掩所以困也】险以説困而不失其所亨其唯君子乎【以下释彖辞以卦德言险则困説则不失其所亨】贞大人吉以刚中也【以卦变言刚自上来而居中为卦主此正主事之大人也】有言不信尚口乃穷也【尚上也柔自二往上成兑口犹小人在上以口谤伤人者然居卦终穷极之地其言不实不足以困人所上之口乃至于穷极而自困耳】
　　【传二之十七凡三十六字説音曰】
　　巽乎水而上水井井养而不穷也【以卦象释卦名养而不穷言井之功也】改邑不改井乃以刚中也【以卦变卦体释彖辞初之刚往上得中而坤之邑改二之刚在下得中而为井中之水者不改】汔至亦未繘井未有功也羸其瓶是以凶也【往井之水未上出虽未有功而亦未凶来井之水既下漏则凶矣】
　　【传二之十八凡四十字】
　　革水火相息二女同居其志不相得曰革【以卦象释卦名息与熄通灭熄也水熄火者也火又熄水故曰相息此变革其常也中少二女同居父母家其初同所自出曷尝不相得哉其后将有适志各有在则改变其初而其志不相得矣】已日乃孚革而信之【以下释彖辞以卦变言巽再变而下卦成离为卦之主离纳己故曰已日已者十日中半之后待此时而后革则谨审而不轻违故革而人信之】文明以説大亨以正【以卦德言六二卦主内蕴文明外应九五而九五説之下持美而效之君上乐取诸人以为善二之文明遂为五之文明矣文明以説则尽事理得人心元大之德能致亨以正主事者此也】革而当其悔乃亡【以卦体言除九四一爻五画刚柔皆当位有所革各得其当之义使不当者亦当其悔乃亡也】天地革而四时成汤武革命顺乎天而应乎人【广革义天地之温热凉寒生长牧藏逓相代谢而春夏秋冬之时成汤武伐夏伐商变革二国所受之命顺天之理而应人之望是二事变革之最大者】革之时大矣哉【因上文而賛其时之大】
　　【传二之十九凡六十三字説音曰注少诗诏切】
　　鼎象也以木巽火亨饪也圣人亨以享上帝而大亨以养圣贤【以卦体卦象释卦名象谓形之似卦体竒耦似鼎器足腹耳之形此言鼎之体也以木巽火谓巽内离外亨煮也饪熟也以巽木入于离火之内煮物而熟之此言鼎之用也以木巽火亨饪也七字为句蔡氏曰亨饪不过祭祀賔客二事而祭之大者上帝賔客之重者圣贤祀天尚质故止言亨养圣贤贵多故曰大亨朱子曰享帝用犊而己养贤则饔飱牢礼当极其盛】巽而耳目聪明柔进而上行得中而应乎刚是以元亨【以卦象卦变卦体释彖辞上离为目六五为鼎之耳中虚聪明之象卦自兑变兑三之柔进而上行为六五得上卦之中而应九二之刚聪明则非昬懦之巽上行则非卑下之柔应刚则非止柔中而已卦有此三善所以为元而能致亨也】
　　【传二之二十凡四十五字亨丕庚切】
　　震亨震惊百里惊逺而惧迩也不丧匕鬯出可以守宗庙社稷以为祭主也【释彖辞不释震亨者朱子谓震有亨道不待言也惊百里谓所惊者逺也逺且惊则迩尤甚惧迩惧甚于惊也雷声之近令人惧而执匕鬯以奉祭事者不以惊惧而有丧失其诚敬専一中有所守故可以出主宗庙社稷之祭尧之试舜取其烈风雷雨弗迷者盖亦以是也出对处而言震为长子处之时则世子也出之时则嗣守宗庙社稷以主其祭程子曰诚敬之至威惧不能使之自失如是而后可以守世祀承国家也】
　　【传二之二十一凡二十九字亨下旧本有震来虩虩恐致福也笑言哑哑后有则也十六字今案此因彖辞重出初九爻辞故后人于彖传亦重引初九象传以释之冝衍惧迩下旧本无不丧匕鬯晁氏曰王昭素案徐氏云出字上脱此四字程子亦以为文脱而朱子从之今増补丧息浪切注令来丁切长知两切】
　　艮止也时止则止时行则行动静不失其时其道光明【释卦名时止谓定心之时时行谓应事之时动谓行静谓止不失谓常得所止其时谓时止时行之时此以止字释艮义而兼及行字者盖人心无事之时则定有事之时则应故曰时止则止时行则行岂可厌动好静専务外灭而内寂哉故其止而静也固不失所止于斯时其行而动也亦不失所止于斯时是谓动静不失其时也或止或行有时不同而不失所止无时不然也静而止不失其时内卦之止动而行不失其时外卦之止内止固止外行亦止此释重艮之义程子曰定性者静亦定动亦定张子曰定然后有光明】艮其背止其所也上下敌应不相与也是以不获其身行其庭不见其人无咎也【释彖辞止字释艮字其所字释背字谓止于其所也上下体应爻刚柔皆相敌故初四不相应而不获止其背之身三上不相应而不见行其庭之人二止于内不与外应五止于外不与内应皆两各止其所故无咎也凡八纯卦六爻皆敌相与应而不相与独于艮卦言之者以明内外各止其所之义】
　　【传二之二十二凡五十二字艮其背旧本背作止晁氏曰当依卦辞作背今从之】
　　渐渐进也【释卦名】女归吉利贞进得位往有功也进以正可以正邦也其位刚得中也止而巽动不穷也【以卦变卦体卦德释彖辞进得位往有功也释女归吉进谓进而求女非以女归为进也往谓男家之礼往女家渐卦以内卦为男家外卦为女家否未变渐之时坤母在内男家之母也干父在外女家之父也坤五往四而成巽女干四来三而成艮男譬犹男家求昬而为父者有得位之女女家既许昬而为母者有得位之男因此一进而男女得位是其往为有功也进以正可以正邦也释利贞进以正谓三进四而二画之往来者以正因三四往来之正而初一五上亦正犹家既正而可以正国也三四象二家之男女初二艮之二民五三巽之二君四画象一国之君民故曰邦二五当位固为正初上虽不当位亦得刚上柔下之正故曰正邦又以卦体申释利贞之义言九五当位以刚得中而正故利于女家之正主事而归其女者又以卦徳申释女归吉之义言艮男止于内而巽女卑巽于外以入故其动不穷动谓女子有行释归字不穷谓不困厄释吉字】
　　【传三之二十三凡三十七字渐渐进也旧本作渐之进也朱子曰之字疑衍或是渐字澄案因写下渐字作二遂譌为之女归下旧本无利贞字有也字今从王肃本也】
　　归妹天地之大义也天地不交而万物不兴归妹人之终始也説以动所归妹也【以卦体卦德释卦名前二句以天地明归妹之义兴犹立也五天也二地也六居五地上交于天也九居二天下交于地也六往上九来下是乾坤交而后万物生为天地之大义女归于夫而有生育亦犹是也故以天地之大义明归妹之义凡女必归为人妇归妹者为人女之终为人妇之始説者女説其所行为妇始者因遣行之以终其为女因所説于妇而动之使归焉是乃为所归之妹也】征凶位不当也无攸利柔乗刚也【以卦变卦体释彖辞泰三往四泰四来三位皆非正来与往皆不当故征行则凶二五亦位不当然占言征凶専指三四往来之画而言也初九虽当位然柔居上刚居初为柔乗刚故亦无攸利诸家解柔乗刚指三五言此独言上者在夬之彖传上六柔乗五刚则上六乗初九亦是柔乗刚矣岂必比近而后为乗刚哉】
　　【传二之二十四凡四十四字説音曰】
　　丰大也明以动故丰【以卦徳释卦名但光明而不震动非盛大也不光明而但震动亦非盛大也】王假之尚大也勿忧宜日中宜照天下也【释彖辞不释亨字者丰大则必亨不待释也尚上也大谓王也老子曰域中有四大王居其一此言诸侯之国而有王者至之是下之所上者乃天下至大之王也处丰之时固当忧而今勿忧者谓宜保持其盛大使长如日中之时而其明普照于天下则乃可不忧也】日中则昃月盈则食天地盈虚与时消息而况于人乎况于鬼神乎【广丰义食亏也因彖辞宜日中三字而推言之谓丰无常丰之理丰者如天地之气息极而盈则将渐消而虚矣朱子曰天地举其全体而言鬼神指其中运动变化者而言物盛必衰虽鬼神不能为也常湏谨守得曰中时此邵子所谓酩酊离披时也项氏曰日月有昃食天地之一盈一虚犹随时而消息则形气之运于其间者从可知矣人者形也鬼神者气也人之智不免于死生鬼神之灵不免于聚散则丰亦岂吾之所能常有言此以足卦辞日中之义使知中者人之所当勉而昃亦非人之所能为也】
　　【传二之二十五凡五十字注令来丁切酩名上声酊丁上声】
　　旅柔得中乎外而顺乎刚止而丽乎明是以小亨旅贞吉也【以卦变卦德释彖辞卦自否变坤之一柔自三往五得外卦之中而顺乎干之二刚此以六五一爻释小亨也柔止于内而外附丽于明此以重卦二德释旅贞吉也小亨言上卦六五之旅旅贞吉言下卦凡三之旅】旅之时义大矣哉【旅最难处处旅之时其义难尽故曰大】
　　【传二之二十六凡三十字柔得中之上旧本有小亨二字衍】
