<!-- { "loadSidebar": true } -->
　　易之兴也其当殷之末世周之盛徳邪当文王与纣之事邪【殷之末世谓纣周之盛徳谓文王因第四章之起语而申言之彼但言其时此并言其人也此卒章之第一节】是故其辞危危者使平易者使倾其道甚大百物不废惧以终始其要无咎此之谓易之道也【是故以下终第一节之意危者惧而不敢安也易者怱而不知惧也文王以盛徳遇末世而有忧患故其系易也有危惧之辞盖谓人之处事其心危惧则可保平康其心怱易则必至倾覆使者理有必至若或使之云尔前篇以易则易知言干之善此章又以易者使倾言人之恶易知之易敬胜怠而其心易直也使倾之易怠敬胜而其心怱易也字虽同而其意正相反其道谓作易之道物犹事也不废谓具备于中而无所弃遗也易之道虽无一事不该然不过欲人于每事自始至终以危惧之心处之其指归欲人之无咎而已易有彖辞有爻辞而所谓其辞危者乃専以文王彖辞言何也盖系辞自文王始周公不过补文王之未及为者尔无异防也父统子叶但言彖辞而爻辞在其中矣下文则皆兼彖爻之义而言也】夫干天下之至健也徳行恒易以知险夫坤天下之至顺也徳行恒简以知阻能説诸心能研诸虑定天下之吉凶成天下之亹亹者【言圣人作易之道本乎天地也乾坤谓天地非卦名也天之健地之顺造化流行常易常简无有繁难也又岂有妨害之者而天地犹且知险知阻人事则不无妨害之虞其可怱易而不危惧乎天地之知险知阻非如人之知也天之下凡有险陷之处天皆临而照之是天下之险天无一不知也地之上凡有阻碍之处地皆载而有之是地上之阻地无一不知也作易圣人能如天之知险故凡可以陷害于人者必为之指示以通其志使人皆灼见则其心开释而说怿能如地之知阻故凡可以妨碍于人者必为之处置以成其务使人皆慎行则其虑精审而研覈定其所占之如是则吉如是则凶使人之于事无疑有决而勉勉为之也此第二节】是故变化云为吉事有祥象事知器占事知来天地设位圣人成能人谋鬼谋百姓与能【是故以下终第二节之意云为言动也人能以易中隂阳变化之道而用之以言用之以动则于事皆可以防而有祥必不至于凶而有灾也或有所象之事则能知器之形而可以制器或有所占之事则能知未来之吉凶而可以决疑易之用惟此四者而已云为象占即上篇所谓以言以动以制器以卜筮也此四者皆圣人本诸天地之道以教人者故天地设位于上下虽有此道而不能使悉由此道圣人作易教人由此道所以成天地之能也成谓有所阙而完足之鬼谋谓觋巫与如中庸可以与知焉之与人谋羲文之易而用之以占凡有一事既谋之于人又谋之于鬼而后为之则所为皆合易道之教虽其愚不肖亦可以与圣人之能也健顺易简知险知阻此天地之能说心研虑定吉凶成亹亹此圣人之能而成天地之能也云为之祥象占之知此百姓之能而与圣人之能者也】八卦以象告爻彖以情言刚柔杂居而吉凶可见矣变动以利言吉凶以情迁【八卦谓六爻四象之上下二体也项氏曰八卦以象告谓卦之以四象示人爻彖以情言谓辞之以言谕人也刚柔杂居而吉凶可见再言象之所以示人者明也变动以利言吉凶以情迁再言辞之所以谕人者殊也自彖辞观之卦体本以变动而成故彖辞専言其变动之利如柔来而文刚分刚上而文柔之类是也虽睽蹇明夷至不美之卦其彖皆有所利盖类变而成卦则以成卦者为利故曰变动以利言自爻辞观之据逐爻之情而处事则吉凶皆异于本彖矣故有在彖为主爻而在本爻则为凶者如震之九四震惊百里可为祭主而在本爻则为泥而未光之类是也故曰吉凶以情迁观彖之本辞则为迁易也澄谓变动即第五章所谓变动不居者言卦画之更变移动其位也爻彖以情言彖与爻皆言情也吉凶以情迁则情専属爻而不及彖何也盖变动以利言利亦自情而生也彖亦有情爻亦有利互文也此第三节】是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝【是故以下至篇终皆终第三节之意爱恶者情也相攻谓相爱两相恶也逺谓应近谓比相取谓逺取逺近取近也情之真者曰情情之非真者曰伪相感谓情感情伪感伪也爱恶逺近皆有情伪或以情相取或以伪相取情伪皆有爱恶其相爱或真或伪其相恶亦或真或伪伪者情之反害者利之反凡占曰不利无攸利者害也项氏曰自此以下皆言吉凶以情迁之事以六爻吉凶悔吝之三辞分出于相攻相取相感之三情而緫属于相近之一情四相者爻之情也命辞之法必各象其爻之情故观其辞可以知其情利害者商略其事冝有利有不利也悔吝则有迹矣言凶则其成也故緫而名之曰吉凶相感者情之始交故以利害言之相取则有事矣故以悔吝言之相攻则其事极矣故以吉凶言之逺近情伪姑就浅深分之若错而緫之则相攻相取相感之人其意皆有逺近其行皆有情伪其情皆有爱恶也故緫以相近一条明之近而不相得则以恶相攻而凶生矣以伪相感而害生矣不以近相取而悔吝生矣是则一近之中备此三条也凡爻有比爻有应爻有一卦之主爻皆情之当相得者也凡称近者止据比爻言之反以三隅则逺而为应为主者亦必备此三条矣但居之近者其吉凶尤多故圣人槩以近者明之近而不相得则恶相攻伪相感近不相取则爱相攻情相感而近取者为相得矣不相得则凶害悔吝其相得则吉利悔亡无悔无咎从可知也夫子之己言者三其未言者三緫之凡六条然此据近之比爻言尔若逺之应爻及主爻亦当各备六条緫之为十八条矣尝以此十八条之例考之爻辞皆合乃知作传圣人以此该括易之辞情至为精密而诸家注释唯项氏能究其底蕴焉】将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈【上章言易之辞皆由情而生此又以人譬之人之辞亦由情而生也将欲倍畔犹未发露中有所慊唯恐为人所觉故其辞慙怍中心疑惑不能剖决意谓如此又恐不如此故其辞如木之枝两闲端岐不敢执一吉人静重深厚故其辞谨而简躁人轻动浅薄故其辞易而繁诬毁善人自知非实故其辞浮游不定困阨沮丧失所操守故其辞卑屈不伸叛疑吉躁诬失者人之六情有不同故慙枝寡多游屈其六辞各因其情而不同焉朱子曰卦爻之辞亦犹是也澄案此篇之首章泛言辞变象占四道而末句归重于辞且以本于圣人之情至此卒章凡三节其中亦言四道而首末皆言彖爻之辞末又本于易之情以终繋辞之传盖唯圣人之情能知易之情而系易之辞也是为一篇始终之脉络云】
　　【传六之八章凡二百五十四字研诸下旧本有侯之二字案王氏略例无之晁氏曰王昭素司马温公皆以为衍字易者恒易以防切要一遥切夫音扶行下孟切说音曰与能音预恶乌路切注必为之云伪切与如字与知之与与于而与竝音预比皮二切系辞传上下篇共二十章章首发端以天地字者三以圣人字者二以易字者卜一以彖爻以一隂一阳以八卦以阳卦隂卦者各一旧本有子曰者六先儒以为后人所加今考之易其至矣乎知变化之道者其知神之所为乎皆是前章之结语后之分章者欲以此为后章之起语书不尽言乾坤其易之门邪皆是连上文共为一章后之分章者欲分截自此别为一章故四处各加子曰字以别之易有圣人之道四马者是再提章首起句为结句圣人立象以尽意是以荅语荅上文问语故两处亦各加子曰字今竝删去庶俾读者不致生疑而妄谓系辞传非夫子所作云】











　　易纂言卷八
<经部,易类,易纂言>
　　钦定四库全书
　　易纂言卷九
　　元　呉澄　撰
　　文言传【文言者彖爻之辞也案系辞传曰其辞文谓彖爻之辞文其言而不质直言之也此篇天子所以释文王周公之文言故曰文言传繋辞传者统论圣人系辞之意也文言传者详释经中文言之辞也】
