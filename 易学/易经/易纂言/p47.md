<!-- { "loadSidebar": true } -->
　　易之为书也原始要终以为质也六爻相杂唯其时物也【要如要于路之要谓遮截其归宿之处质谓卦之体质文王原卦义之始要卦义之终以为卦之体质各名其卦而系彖辞也爻之为言交也六位之隂阳相杂而交错也时谓初二三四五上之时物谓阳竒隂耦二画之物周公观六爻之交错唯其六位之时或是阳物或是隂物各因其义而系爻辞也此章言六爻而六爻统于彖故先言彖下文乃分说六爻也】其初难知其上易知本末也初辞拟之卒成之终【此言初上二爻侯氏果曰初则事防故难知上则事彰故易知澄谓初如木下之本上如木上之末观木者其下之本根难见其上之枝叶易见也项氏曰初祸福未定故其辞多拟议上已覩其成祸福判矣故其辞多决定澄案终谓上爻初爻之辞拟之者犹有商度卒竟成完而言之者终爻之辞也初与终为对拟之与卒成之为对两句文法顚倒相互】若夫杂物撰徳辩是与非则非其中爻不备【此言卦中四爻中爻谓二三四五也朱子曰先儒多解此为互体胡氏一桂曰杂物谓隂阳一物自中四爻杂而互之又自撰成两卦之徳也是与非谓中与不中当位与不当位也内外卦既足以示人复自互体而辩之则是非益可见澄谓内外既有二正体之卦中四爻又成二互体之卦然后其义愈无遗缺非以此正体互体并观则其义犹有不备正体则二为内卦之中五为外卦之中互体则三为内卦之中四为外卦之中故皆谓之中爻】噫亦要存亡吉凶则居可知矣知者观其彖辞则思过半矣【上文既分言初上二爻及中四爻此又緫六爻言之存亡者隂阳之消息吉凶者事情之得失居犹坐也要其存亡吉凶之所归则六爻之义坐而可知矣又谓知者能见事于未形虽不观各爻之义但观卦首之彖辞则所思已得十分之五六矣盖彖辞或论二体或论主爻或论卦变相易之爻是以不待观六爻而已可见也章首第一句言彖第二句緫言六爻此一节又緫言六爻而后归重于彖盖为结语与章首起语相始终下文则又更端而言中四爻也】二与四同功而异位其善不同二多誉四多惧近也柔之为道不利逺者其要无咎其用柔中也【二与四同是隂位若皆以柔居之则六二六四同是以柔居隂故曰同功然其位则有逺近之异五者一卦之尊位故逺近皆自五而言二与五应为逺四与五比为近以位之逺近有异而其善亦不同逺者意气舒展而多誉近者势分逼迫而多惧多者谓不尽然而若此者众尔近也二字释四多惧谓四之所以惧不能如二之誉者盖迫近尊位不得自安故也柔之为道以下释二多誉柔不能自立近者有所依倚逺者宜若不利二逺于五而其归得以无咎者以其用柔而居下卦之中也】三与五同功而异位三多凶五多功贵贱之等也其柔危其刚胜邪【三与五同是阳位若皆以刚居之则九三九五同是以刚居阳故曰同功然其位则有贵贱之异五天子之位为贵三诸侯之位为贱以位之贵贱有异贱者刚居刚为大过而多凶贵者刚居刚为适宜而多功二多誉四多惧之上有其善不同一句而三多凶五多功之上无之者誉惧虽不同而皆可谓之善凶则不可谓善矣故不言也等谓两相比并而有品级贵贱之等也五字释三多凶谓三之所以凶不能如五之功者盖贵贱有等贱者不与贵者同不宜以刚居刚故也其柔危以下释五多功五为尊位以柔居之则不胜其任而危惟刚居之则能胜其任而有功也】
　　【传六之六章凡百四十四字要一遥切后同易知以防切夫音扶撰士免切知者音智思先次切胜音升注啇度待洛切竟音敬复自符后切五比皮二切势分符问切】
　　易之为书也广大悉备【广谓如地之无所不容大谓如天之无所不包悉备谓人物之理纎悉具备于其中】有天道焉有人道焉有地道焉【此言三画之卦天道谓上画象大覆于上人道谓中画象悉备于中地道谓下画象广载于下】兼三才而两之故六六者非他也三才之道也【此言六画之卦兼犹言双也一手持二秉曰兼三画之卦象三才三才各一而已一而不两则独而无对天独阳而无隂地独隂而无阳人之隂阳亦混而不分必皆兼而两之天人地各有隂阳然后其道全而不偏所以重三画之卦而为六画者此也有六画则初二为地道三四为人道五上为天道各两其一而为六六者非有他也以三才之道各有隂阳也】道有变动故曰爻爻有等故曰物物相杂故曰文文不当故吉凶生焉【道即上文所谓天道人道地道也有变动谓卦位之为天为人为地者有更变移动也三画之卦重为六画惟初为地道上为天道不改移中四画皆有改移二人也而为地三天也而为人四地也而为人五人也而为天故曰道有变动隂位阳位交错相间谓之爻三画之卦不曰爻者无隂阳相间也既有六画而三才之道改移其位然后初为地之阳二为地之隂三为人之阳四为人之隂五为天之阳上为天之隂相交错而谓之爻也等如上章贵贱之等各爻之画比并有不同故曰有等其有等不同者或是竒画则为阳物或是耦画则为隂物也二物相杂在六位之中然后成文若隂阳纯而不杂则不文矣文不当谓阳物居隂位隂物居阳位当位者多吉不当位者多凶吉凶由当不当而生不言当而但言不当者省文自可见意也
　　传六之七章凡六十六字注覆孚后切间居限切下同省文所梗切】
