<!-- { "loadSidebar": true } -->
　　九五【九居第五画为大过之恒】枯杨生华【象也五刚居中而变为柔杨枯而空其中之象中已枯而上有一柔如枝上生华也九二之阳临之二也临二阳建丑之月为杨根生稊之时九五之阳夬之五也夬五阳建辰之月为杨枝生华之时】老妇得其士夫【象也二三四互干二干夫之初士夫也九五变为柔与九二应三四五成兑五兊女之终老妇也老妇虽嫁士夫亦不能生育如杨枝之上生华非久即飘零矣大过二正皆象夫妇者以其变为咸恒也二之变为咸交感生育者也故取老夫女妻象五之变为恒内外常居者也故取老妇士夫象或曰巽长女何以象女妻兊少女何以象老妇曰长女者谓姊妹之次居第一非谓年之已长也少女者谓姊妹之次居第三非谓年之犹少也伯姬伯姜之十五十六也谓非女妻可乎叔姬叔姜之五十六十也谓非老妇可乎三画之初为女谓未嫁之时也三画之终为老谓近死之年也称女称老以卦画之初终起义不以伦次之长少起义也虞翻不达而以上为女妻初为老妇失之矣】无咎【占也变为柔而与二正应昏姻嫁娶之正礼非比近不正之合也故无咎】无誉【占也夫妇不当其年故无可称】上六【上之画得六为大过之姤】过渉灭顶【占也大过肖坎坎之中画水也积四阳为一中画水之深过于常时也上为首之顶下应于三如下行至水深之处首顶被水浸过也四阳过盛二阴卑身以尊事乎阳者过其常度初柔居下而得其所故其仰承也谨而又谨上柔居髙而不自安故其下行也卑而又卑如行过涉水愈趋愈下以至地卑水深之处灭没其顶也】凶【占也】无咎【占也过涉而灭顶于身固凶然过卑以下于阳于义则无咎也】
　　【六画俱九六为大过之颐】
　　【经彖辞凡九字爻辞凡六十一字桡乃教切借在夜切稊徒稽切华古花字呼瓜切注处昌据切檩力锦切易生以豉切长而知两切后同夫栋音扶恶乌路切少诗诏切下同】
　　【坎下坎上】○【六之六上之十七经八纯中男主九五】
　　习坎【此羲皇坎下坎上之卦而文王名之曰习坎朱子曰习重习也坎险陷也阳陷阴中象水澄案坎之卦体干中画交坤上下二画干画天一之水也坤画两岸之土也坤地陷下而水流其中岸髙水深故为陷为险水由地中行者为坎非泉穴初出之水非平地散漫之水非沮泽钟聚之水也习坎者二坎相重陷而又陷险而又险者也项氏曰重卦之序坎在六子之先故加习字以起后例示离震艮巽兊皆当以重习起义不与初经三画之卦同也干最为首不于干加习字乾坤六画只是一爻白二以上皆为习习义在爻不在重卦至六子而后重与单异】有孚【占也二五中实感人而人应之盖四柔孚于二刚也故曰有孚】维心【象也中刚象心二柔象纒络于外中心之实人系恋之而不解故曰维心】亨【占也彼之孚者縻系乎此故亨】行有尚【占也谓六四互震之上画由大涂而行也四无应于下行则成九五中正之刚而得其配合于上也】初六【初之画得六为坎之节】习坎【象也初六在重坎之下故曰习坎】入于坎窞【象也坑坎中小穴旁入者曰窞坎之柔画象水旁两岸其耦象岸侧小穴故曰入于坎窞】凶【占也】
　　九二【九居第二画为坎之比】坎有险【象也凡言坎字及险字皆指坎之中画言也】求小得【占也此以九二变为柔而言小谓阴也一阳陷于二阴之中未能出险茍有所求惟变为阴小则可有得也】六三【六居第三画为坎之井】来之坎坎【象也来之如诗国风知子之来之论语修文徳以来之来谓招之处内之指六三也九二为下卦之主主二而言曰来之谓九二欲招六三来处于二也来之则陷于坎坎之中九五一坎九二乂一坎故曰坎坎】险且枕【象也居三则下有九二之险且已又枕于其上处不安也】入于坎窞【象也初与三皆坎之耦画故其象同谓之故窞初在下坎之内三在上坎之内故皆曰入】勿用【占也筮得此爻者戒之使勿用用则必有凶悔吝也】
　　六四【六居第四画为坎之困】樽酒簋贰用缶【象也坎为酒二三四五有尊簋缶之象以尊盛酒以簋盛食又以缶盛酒贰其尊虞氏曰贰副也礼有副尊故贰用缶朱子曰贰益之也周礼大祭三贰弟子职左执虚豆右执梜周旋而贰是也澄案周官大祭三贰其下云皆有酌数皆有器量郑氏注谓酌酒所用注尊中者贰用缶缶即酌器也为尊之副尊中之酒不满则酌此器之酒以益之也】纳约自牖【象也纳如纳言之纳约谓欢好相结之言坎之柔维繋于中刚有绳约之象四耦画虚而通明又当西之位故象牖上卦三爻上爻居险极而陷于罪惟四五三爻刚柔各当其位四以柔正顺承五之刚中正设飨礼以尊事之自牖而出徃通于五以纳其结欢之约谁能出不由户不由户而自牖葢非常时所由出之处四五非正应而以比近相得故也】终无咎【占也比近相得虽不如正应然既是敌应无相与者于险陷之时亲仁善邻讲信修睦可谓合时之宜矣朱子曰始虽不甚好然于义理无害故终无咎】
　　九五【九居第五画为坎之师】坎不盈【象也九二九五为险陷之主九二之坎有险谓坎之中有流水而深也九五之坎不盈谓坎之中有流水而不满也葢流水陷在深地而不上及两岸者也】只既平无咎【占也盈科而进水之道也盈则与岸平矣九五变为柔则不盈者未有盈之时也程子曰只于既平则无咎未平而尚在险中未得无咎也九五刚中之才居尊位宜可济险然下无助也二陷于险中未能出余皆阴柔非济险之才人君虽才安能独济天下之险】
　　上六【上之画得六为坎之涣】系用徽纆寘于丛棘三岁不得【象也徽纆黒索也所谓缧絏也坎有绳系之象坎中实象棘之身外耦象棘之刺二坎象棘之丛葢拘系罪人之处栫之以棘也三者坎之数上六阴柔居险极乗刚中正之君失为民之道者也故陷于罪戾既系缚之以徽纆又囚寘之于丛棘三岁而不得免也周官司圜收敎罢民能改者上罪三年而舍其不能改而出圜土者杀三岁不得罪大而不能改者与】凶【占也犯上而致凶也】
　　【六画俱六九为坎之离】
　　【经彖辞凡十字爻辞凡七十二字窞徒坎切枕针甚切只音支徽许韦切纒音墨寘之豉切注沮子须切盛时贞切量音亮好吁告切缧力追切絏辛列切刺千恣切罢音皮舍音舍者与音余】
　　【离下离上】○【三之三上之十八经八纯中女主六五】
　　离【此羲皇离下离上之卦而文王亦名之曰离离丽也明也一隂附丽上下二阳而明象火象日二离相重丽而复丽明而复明者也】利贞【占也下卦三画皆得正二五皆得中故宜于正主事】亨【占也由利贞而亨也】畜牝牛吉【占也畜养之也牝牛皆坤象离中画一阴坤之中画也故象牝牛坤之二五丽于干四画之中如牛之繋养于牢也项氏曰坤以全体配干而行故为牝马之行地离以二五附干而居故为牝牛之畜养】
　　初九【初之画得九为离之旅】履错然敬之【象也初趾也刚画如趾之纳于履中初地也以履履地也附丽之初善恶未别明之初不可太察故履错然而杂进者皆当敬之】无咎【占也初刚之进六二能敬之故六二无咎非初之无咎也】
　　六二【六居第二画为离之大有】黄离【象也黄中之色二丽乎中故为黄离】元吉【占也坤六五之象黄裳为文在中离六二之象黄离亦为文在中故其占同】
　　九三【九居第三画为离之噬嗑】日昃之离【象也五者上卦之中当天之位故日在五为中之时三者下卦之终当人之位故日在三为昃之时日昃之离如人之老而光景垂尽】不鼓缶而歌则大耊之嗟【象也九三变为柔成震成艮震为鼓为声而二三四有缶象艮为少男有反老还童之象诗述陈国之风史称秦人之俗皆鼓缶而歌葢以乐生也人之老也不能以生为乐则必以死为忧矣年八十曰耊九三下卦之终阳气将尽故曰大耊二三四互倒体之兑歌嗟于兊口取象此爻有将老而死之象其变又有复少而生之象人能自作元命或顺受正命则皆乐而不忧也】凶【占也以其近死故凶惟超出乎生死之外者能不凶也】
　　九四【九居第四画为离之贲】突如【象也此言下体之象突灶突也説文引突字作方以为不顺之子义固可通然焚如取火象则突如亦当取火象三四当继明之时而二刚相值葢继之不善者也】其来如焚如死如弃如【象也此言上体之象旧火上升三以接乎四如火气之出于突新火下来四以逼乎三其猛烈如火之焚继承之际不善如此必至身殒国亡九四变为柔成坎成艮火入坎水而灭死也火灭成灰而归于艮山之土弃也其安庆绪朱友珪之事乎】
　　六五【六居第五画为离之同人】出涕沱若戚嗟若【象也涕目液也离为目有出涕象二三四五肖坎为水为雨有沱若象五心位有戚象三四五互兑为口有嗟若象六五为重离之主继明而嗣位者也居倚庐而无命戒百官总已以听于冡宰其哭泣而出涕也至于沱若其居防而戚也至于嗟若以继父为悲不以得位为乐也嗣天子之孝者葢如是】吉【占也项氏曰九四逆子也来迫焚如六五顺子也悲忧不乐四五之吉凶可知矣】
　　上九【上之画得九为离之丰】王用出征有嘉【占也离有甲胄戈兵之象王者筮得此爻而用之以出征则有嘉美之功王谓六五出谓自五徃上征谓兴师正其罪六五之所征者上九也初上二爻并以时之初终起义方初之时而已附丽者则敬之以示劝也至终之时而不附丽者则征之以示惩也上九居重离之终乗君位之上怙终不臣者也与比谦之上六同六五继体重明之君如启嗣禹成王嗣武王启嗣位而有扈不服成王嗣位而商奄不靖上九之征如启之征扈成王之征奄也离之上体二刚多不正刚恶者也故四则不子上则不臣】折首获匪其丑无咎【占之象也以人身言首在上获谓兵之所俘获丑众也首指上九丑指众爻至终而不附丽者上九而已其他皆已附丽者也所征者独上九而众不与焉故所折者首尔所获者匪其类也国不受兵则无所俘获矣刑不滥武不究所以无咎】
　　【六画俱九六为离之坎】
　　【经彖辞凡八字爻辞凡六十九字畜许六切错七各切耊田节切折子舌切注复符后切别彼列切少诗诏切下同乐音洛下同怙徒忽切不与音预黩徒各切】










　　易纂言卷一
<经部,易类,易纂言>
　　钦定四库全书
　　易纂言卷二
　　元　吴澄　撰
　　下经第二【此篇起咸恒终既济未济对体之卦二反体之卦十六反体一卦为二卦总计三十四卦谓之下经】
　　【艮下兑上】○【七之二下之一经三隂否变主九三】
　　咸【此羲皇艮下兑上之卦而文王名之曰咸咸交感也以少男下子少女男下女上男内女外夫妇之交惑也卦自否变三上相易否上下不交今三之隂升上而交乎阳上之阳降三而交乎隂交感之义也】亨【占也】利贞【占也】取女吉【占也其占亨又利于贞又为取女之吉占】
　　初六【初之画得六为成之革】咸其拇【象也拇足大指初下体之下拇之象初与四正应而四舍初将欲取近故初欲举趾而往就四也有象无占】
