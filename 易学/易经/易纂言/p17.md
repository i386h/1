<!-- { "loadSidebar": true } -->
　　九二【九居第二画为解之豫】田获三狐【象也二地之上田也坎为狐下卦为坎三四五又互坎二坎有三隂为三狐田之获谓能取之而已其害也九二比初比三而应五故能获三狐也三狐皆为九二所获则隂之难解矣】得黄矢【象也黄者中之色矢之齐五分其金而锡居二以柔济刚也九二以刚居柔而不过于刚故象矢九二所以解三狐之难者以其得黄矢也黄矢者得中而不过刚也】贞吉【占也得中而不过刚故正主事而吉盖解隂之难不尚猛烈潜化服之使之顺从而不为难所以吉也】六三【六居第三画为解之恒】负且乗致冦至【象也六三上承九四犹负重任也下乘九二坎为舆犹乘乘车也负担之人而复乘乘车处非其据必有刼夺之者故致冦至冦自九四而言也至谓自外而内也九四亦上卦解隂之主岂可谓之冦三四五互坎故象冦也卦之正体则三为下坎之上画三狐之一也即负四乘二者也卦之互体则三为互坎之下画九四之民也为四冦三者也互坎之下画就居六三之位夺其所据柔变为刚以君子易小人不使小人乘九二之舆也六三隂类之狐九二既获之彼不能为害矣虽乗九二九二不与校也盖九二刚而中是以能容之九二者九四同类之朋而为六三隂柔所乗故九四使其民冦夺六三而易其类盖九四刚而不中是以不能容之也案九四射上六则称公夺六三则称冦何也上六不服从九四者也九四与九二同为解隂之难者射而获之正也六三已服从九二者也负乗之僭诚有可罪置而不问不失为容德九四夺之固当然田广已下汉而韩信复进袭临菑项羽已归太公而汉军复追至垓下其成功虽伟帝王之兵则不如是所以亦谓之冦与】贞吝【占也六三为九二所获隂之难既解矣但以柔乗刚为九四所恶是以遭冦夺也其占正主事则可吝若难未解之时而六三之所处如此则凶矣奚止于吝而已哉】
　　九四【九居第四画为解之师】解而拇【象也二阳解四隂之难茍有所私系则难不解矣拇谓初六初者四之正应而汝也指四而言谓初爻汝之拇也能解去之然后为无私系也】朋至斯孚【占也朋谓九二至鸟飞自上而下至地也卦变艮上之阳自上而下易二故曰至四不私于初则九二同类之阳孚于四也二阳同解四隂而九四或私于其所应之隂则同类之朋不能无疑也】
　　六五【六居第五画为解之困】君子维有解【象也君子谓九二维坎象谓初三二隂维络中画之阳也九二为初三二隂所维而能解去之不以近比而有所私也】吉【占也九二不私于近比所以吉也】有孚于小人【占也六五有九二之孚也小人谓六五盖九二不私于初六六三之近比故其诚足以感六五之心而六五亦诚服也】
　　上六【上之画得六为解之未济】公用射隼于髙墉之上获之【象也公谓九四震为长子公候之象故曰公三四五互坎为三公柔变为刚则四五上成离为矢有弓矢故用射隼隂鸷之物谓上六也上天位六鸟象之飞而戾天者初三五之隂在地在人间故象狐上之隂在天际故象隼也二三四互离有墉象九四居卦之上体互离之三画故为髙墉之上获之者上柔化刚为矢之镞离矢于九四之手而达于上六之翼柔画化刚犹以矢镞之实贯鸟翼之虚而获之也初之一隂最在下九二解之甚易上之一隂最在上九四解之甚难故于卦终而后能获之也繋辞传谓之待时而动则非如初六之易解矣】无不利【占也初六六三六五于九二为比为应力之所及故九二能获之上六一隂于九二非比非应力之所不及故九二不能获之也九四上六虽不近比然同在上体上柔化刚为九四之离矢矢能及上故上六为九四所获也上六隂柔小人据髙恃逺最难获者也今能获之则四隂俱为二阳所获而隂柔之难无不解者矣故其占为于事无所不利也】
　　【六画俱六九为解之家人】
　　【经彖辞凡十六字爻辞凡六十三字解音蟹拇而茍切乘平声射食亦切隼笋准切注险难乃旦切后同不复扶豆切而复复进复追同齐才诣切乗车成证切为四云伪切冦与音余所恶乌路切镞子木切甚易易解以豉切甚难如字直恋切】
　　【兑下艮上】○【二之七下之六经三阳泰变主六三】
　　损【此羲皇兑下艮上之卦而文王名之曰损损谓减杀之也凡阳为有余隂为不足杀阳之有余以补隂之不足卦自泰变损三之阳益上之隂故取损下益上为义】有孚【占也六三孚上九也卦体内外实而中虚似中孚损下益上民孰不疑其厉己然当损之时而损在下者以为当然故诚心应上而无疑也】元吉【占也六三卦之主居下卦之上元也当损而损故吉】无咎【占也六三不当位咎也以合时之宜故得无咎】可贞【占也柔非能正主事者合时宜则亦可也】利有攸往【占也卦变三往益上故利有攸往】曷之用二簋可用享【占也上五占以六三上九言此一占以初二四五言用者得此占而用之于此事先为问辞曰曷之用乎荅云所用者二簋也虽二簋而亦可用之以享祀盖用于损之时为宜也下卦兑为食六三馈食之主也初二在六三之内象二簋阳实为黍稷实于簋初应四二应五象二簋以享祀上之神二簋盛黍稷礼之甚薄少者然当减杀之时则薄少为宜故可用享也二兑数】
　　初九【初之画得九为损之蒙】己事遄往【占也初在下而与四应以下阳益上隂己止也事所自作为之事阳动喜作为初在下盖止其所作为之事而速往以益四也】无咎【占也初九阳动喜于作为盖有用之才而能遄往以求为上益此处下之道也故无咎】酌损之【象也四受初之益如以器挹取初之有余而损之也】
　　九二【九居第二画为损之颐】利贞【占也宜自守其中以正主事也】征凶【占也二三四互震为大涂有征行之象二当自守不当征行上就六五也】弗损益之【象也二与五应当自损以益五然五虽柔而居刚非不足者二虽刚而居柔非有余者故二弗损已唯以中相应自可益五也案初九九二皆是以下卦之阳益上卦之隂者而爻辞之意相反初必自止其事而速当上徃就四二宜自贞其事而不可上征就五初之益四则损已而益之二之益五则不损己而益之盖初以阳居阳二以阳居隂故不同也】六三【六居第三画为损之大畜】三人行则损一人一人行则得其友【象也卦自泰而变泰下卦三阳三人行也减三阳之一以益上损一人也上之一隂来易三一人行也三上相交而得上九之益得其友也三人位故曰人行亦于互震取象友能益己者也九自三往上而为六之益六自上来三而受九之益故上为三之友也】
　　六四【六居第四画为损之睽】损其疾【象也凡损卦皆是损下益上初刚好作为此有余之疾也四酌而损之取初之有余益已之不足是损初之疾也其指初而言】使遄有喜【占也疾则有忧疾愈则有喜四损初益已是使初之疾愈而遄有喜也】无咎【占也四居上能取在下之贤以益己故无咎有喜属初无咎属四】
　　六五【六居第五画为损之中孚】或益之【象也五受二之益故二益之或者不为必然之辞也】十朋之弗克违【象也古者五贝为一朋王莽时改两贝为一朋十朋之一直五十贝大寳也弗克违谓谋从己自之吉也自二至上肖离有象然因阳自三徃上而成此象故十朋之専指上九而言谓二傥益五则非但二益之而上亦从其谋也】元吉【占也居三隂之上元也所应之二所比之上皆益之所以为元之吉也】
　　上九【上之画得九为损之临】弗损益之【象也九自三而往益上者既往益上又还益六三之柔其于益上也不损下而自能益之】无咎【占也益上而下不损故无咎】贞吉【占也此爻三占与彖辞同但彖言可贞爻言贞吉为异彖以六三言隂柔之贞可而已上九阳刚之贞则吉也】利有攸往【占也因三徃上而有所益故利有攸往】得臣无家【象也成卦由三上相易上九居上为君六三在下为臣自三而言则三得上为得友自上而言则上得三为得臣也凡臣之有家者公则利其国私则利其家未免不专于奉上三独隂居下专意奉上臣之无家而专于为国者也故曰无家谓不有其家也贾谊曰为人臣者国尔忘家】
　　【六画俱九六为损之咸】
　　【经彖辞凡二十一字爻辞凡八十字已事音以遄市专切注杀所戒切馈食音嗣盛音成好虚到切为国云伪切】
　　【震下巽上】○【四之五下之六经三隂否变至初九】
　　益【此羲皇震下巽上之卦而文王名之曰益益谓増补之也卦自否而变上损九四之阳下益初六之隂故以损上益下为义】利有攸往【占也二之柔中正往应五之刚中正也】利渉大川【占也自初至五有舟之象】
　　初九【初之画得九为益之观】利用为大作【占也初自四来益下为益之主凡益下之事必大有所兴作阳居震动之初大作者也】元吉【占也为益之主元也大有所兴作以益民故吉】无咎【占也大作者益下之事而非劳民动众也故无咎】
　　六二【六居第二画为益之中孚】或益之【象也二受五之益益之谓五也益六二即损六五也故爻辞同】十朋之弗克违【象也二得益于初而初至五有象十朋之指初九而言谓五当来益二则非特五益之而初必从其谋也】永贞吉【占也六隂也故有永贞之戒谓能永久正主事则吉也】王用享于帝吉【占也王谓五二地上也祭天扫地而祭因吉土以飨帝于郊九五降心在二犹王者于地上享帝能致帝之来格也故吉】
　　六三【六居第三画为益之家人】益之【象也凡益皆损上益下初九自四来益下六四受初九之益而易位居上此己益者也五上在上之二阳当益二三在下之二隂此方益者也九五能益六二而上九不能益六三六三在下体当其益者也故曰益之然非上九益之乃自能益之也何以能自益六之质隂也隂虽不足三之位阳也阳为有余故六三能自益也】用凶事无咎【占也凶事谓丧礼也六三既无外乘之益而唯以已所自有为以此而用之于凶事则无咎也凡他事皆可待人之益丧礼有禭赗赙赠亦资人之益者然或偶无人益则急遽不暇于营求唯当随其见在所有以供事盖亲丧当自尽于已而不当取办于人称家之有无可也茍无矣敛手足形还葬无椁人岂非之乎】有孚【占也初九孚六三也六三既不受上九之益初九为益之主与六三同体其刚实之诚能感六三者也】中行告公用圭【象也中者三居六画卦之中也行者震为大涂之象公谓初九初九孚于六三故六三在中路而告初九以致归向求益之意臣之告君用圭以通信如禹告治水成功则以圭锡帝也圭指六二言震为圭六二震之中画也能为六三通信于初九三与初在下卦虽同体然非比非应必因六二以通其信六二外比六三而下近于初则二乃初九之近臣也故六三用二为圭以通信于公】
