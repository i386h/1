<!-- { "loadSidebar": true } -->
　　六三【六居第三画为屯之既济】即鹿无虞惟入于林中【象也即就也鹿虞翻王肃作麓山足也三互艮下画山之足也虞掌山泽之官四当三之前在艮山之间虞人之象然应初比五与三不相得不为三之向导故三即鹿而无虞人也平地有竹木曰林互坤为平地互艮木也震竹也震坤艮之交故象林坤之中画故曰中就山麓而猎者必资向导若无虞人向导则惟有陷入林中而已】君子防不如舍往吝【占也防郑作机弩牙也逸书云若虞机张楚辞云矰弋机而在上凡设械以取禽兽皆曰机不但机弩而已舍释也占谓君子机而取禽兽不若舍置而不为若往则未必获禽徒取羞吝也】六四【六居弟四画为屯之随】乗马班如【象也与六二同】求防媾往吉【占也四虽柔弱不行然初为正应上进就已故占者若求防媾而往则吉也凡言往者皆谓自内适外】无不利【占也筮得此爻者占求防固吉占他事亦无所不利盖四虽才弱然居得其正又有刚正之应求已故也】九五【九居第五画为屯之复】屯其膏【象也坎为豕为雨为云考工记天下之大兽五膏者脂者膏谓犬豕五在坎体之中豕之膏也时雨谓之膏雨言其润泽如膏也凡坎在上体者象水之气升而为云屯需是也坎在下体者象水之液降而为雨解是也屯卦坎在上为云而不为雨天之膏泽艰屯而不下之象】小贞吉【占也】大贞凶【占也凡易经言小者皆谓阴言大者皆谓阳此爻之辞小指六二大指九五屯之二五中正相应非不善也方时之屯未克有济六二在下虽有乗刚之难然守正俟时终必复常是小者之贞可以吉也九五之尊命令不行威权去已不能度时审势而有所作为必招祸败此大者之贞所以凶也筮得此爻者若所遇之时与象相类在下卑小之人主事可吉在上尊大之人主事则凶也或所遇之时与象不同则随其时随其事随其人而审处之以合占之意】
　　上六【上之画得六为屯之益】乗马班如【象也与二四同项氏曰凡称马者皆阴爻惟大畜九三特举干本象称良马他马皆阴也屯称马者卦中四阴也四马之中独六三居刚故无虞而径进二四上居柔皆班而不行屯之时柔者不能行也】泣血涟如【象也泣者无声而出涕血者出涕如出血也涟泣貌凡身之液皆水也项氏曰坎为水故有泣血之象阴柔难辅势孤无应无可廷之防矣】
　　【六画俱九六为屯之鼎】
　　【经彖辞凡十三字爻辞凡八十七字屯张伦切磐俗本作盘邅张连切乗绳证切舍音舍注险难乃旦切未易以豉切着直略切传直恋切朝音潮焉伊虔切间居限切比皮二切解音蟹度待洛切】
　　【坎下艮上】○【六之七上之三纬八纯震变主九二】
　　蒙【此羲皇坎下艮上之卦而文王名之曰蒙蒙者昏昧无所见如巾之掩覆草之遮蔽然艮山之下有坎险险在内而止于外故为蒙】亨【占也蒙而开啓之则不蒙矣占者所以可亨也】匪我求童蒙童蒙求我初筮告再三渎渎则不告【占也古者占筮不过三一不吉则可再再不吉则可三三不吉则止不复筮故文王特于蒙比二卦彖辞三筮再筮之例匪我求童蒙童蒙求我者所筮之事也我谓教师指九二言九二卦主故称我童蒙谓学子指六五言六五艮少男故称童蒙礼有来学无往教凡筮人来从师问道初筮若得此卦则可告之告谓许其来学而教之也或初筮不吉再筮而得此卦或再筮不吉三筮而得此卦虽非不吉之占然因至再至三渎神而后得与初筮即得此卦者不同所以不告之也】利贞【占也承上文凡再筮三筮而得此卦者利于正主事也】
　　初六【初之画得六为蒙之损】蒙【象也卦之四阴蒙者也二阳治蒙者也阴敛闭阳开之初六近九二之阳得阳之开如彻去其覆冂然】利用刑人【占也凡易言用刑必有震二三四互震九二震之下画为用刑之主初六得九二开柔变而刚能肋九五施教刑四居相应之位独逺于阳初变为阳而应四治四之蒙四为受刑之人初为承禀于二以施刑于四故其占为利于用以刑人也刑如周官所谓乡刑上徳纠孝图土聚教罢民以明刑耻之刑人不亏体罚人不亏财者盖以教愚蒙之民使之知耻知畏而改过迁善非五刑之刑也】用説桎梏以往吝【占也上为施刑之人占以初柔变为刚而言也此为受刑之人占以初柔未变而言也桎足械梏首械互震为足初足械也而在震足之下足械已脱于胫之象坎为耳四首械也而在坎耳之外首械已脱于项之象初画四画耦而不连如械木之判而不合故象桎梏之已説者案周官火司冦乎罢民桎梏而坐诸嘉石或旬有三日或九日或七日或五日或三日以此耻之使知改悔既説桎梏之后当羞愧惩艾而不出若遽有所往则吝矣】
　　九二【九居第二画为蒙之剥】包蒙【象也包如包裹之包容物于内也阳画连亘有包之象二刚而得中能包裹羣蒙者】吉【占也】纳妇吉【占也二五正应如夫妇二居内五在外犹妇在父母家将纳之归夫家妇人内夫家也上之吉泛言之凡事皆吉也此之吉指定言之占纳妇则吉也】子克家【申明纳妇吉之义克家者能胜治家之任也以刚中之子纳柔中之妇得其内肋则克家矣项氏曰二为子上其严君与】
　　六三【六居第三画为蒙之蛊】勿用取女【占也阴柔不正故其占为勿用之以取女】见金夫不有躬【申明勿用取女之义见谓近接于目金夫谓九二六三有正应在上乃近见九二刚强富实之夫而不能保有其躬以爻位言之四为躬六四柔而正比应皆无阳女之独处无夫可从能保有其躬者六三不正舍其夫而贰于所见之金夫不能如六四之保有其躬也故曰不有躬】无攸利【占也柔而不正不择所从以占他事亦无所利】
　　六四【六居第四画为蒙之未济】困蒙【象也困者四面皆穷无路可通也阴之愚蒙必资阳之啓蒙卦四阴唯六四不与九二上九之阳为比应僻逺愚民无君师以治之教之者也故为困穷之蒙】吝【占也蒙而独无啓之者所以吝也】
　　六五【六居第五画为蒙之涣】童蒙【象也五艮体为童柔中而应于刚中之二如童稚之蒙有所受教】吉【占也】
　　上九【上之画得九为蒙之师】击蒙【象也二刚皆治蒙者九二刚而得中其于蒙也能包之治之以寛者也上九刚极不中其于蒙也乃击之治之以猛者也艮为手有击象】不利为冦【占也冦谓六三坎体阴柔不中正冦也】利御冦【占也治蒙之初而用刑已非得已况治蒙之终而用兵乎圣人于初爻为用刑受刑之人两设其占于上爻为受兵用兵之人乂两设其占焉上九六三正应六三愚蒙为冦者也上九治蒙御冦者也其占为冦者不利而御冦者利夫葛伯之仇饷宻人之不共汤文王用兵击伐之者以其昬迷不悛故也彼若能悛则此无可御之冦而兵亦不用矣御者止之使不为防也上之义取诸艮
　　六画俱六九为蒙之革】
　　【经彖辞凡二十三字爻辞凡六十二字告公独切説吐活切桎真失切梏公独切取十聚切注不复扶豆切比皮二切后同少式照切敛上声彻去起吕切覆孚阜切同茗狄切罢音皮上为此为云伪切后爻为同艾音乂胜平声君与音余舍音舍夫音扶饷式亮切共音恭悛聪全切】
　　【干下坎上】○【一之六上之四纬四阳大壮变主九五】
　　需【此羲皇干下坎上之卦而文王名之曰需需须待也干健上进坎险在前故须待也】有孚【占也五以中实感人而人应之】光亨【占也申上意言有人之孚致光显而亨也】贞吉【占也正主事则吉也】利涉大川【占也需自大壮而变四往居五三四五互离成舟象】
　　初九【初之画得九为需之井】需于郊【象也卦中四画象国中初上象国门相近之郊去险尚逺而需待不进需于郊者也】利用恒【占也初九变为柔成巽得恒下体四五变唯上六不变成震得恒上体初虽变而终不变则为恒也至终不变是能常乆须待不进而近险也】无咎【占也】
　　九二【九居第二画为需之既济】需于沙【象也九二刚而在地上位与坎水之中相应犹沙地虽未濒水而逺水已渐溃于其中故曰需于沙】小有言终吉【占也小阴也谓二若变为柔则其占如此有言如郑息有违言谓以口语相伤也小者得此占虽人有违言而自处不失其中故终吉也】九三【九居第三画为需之节】需于泥【象也三近坎水刚变为柔亦如水际之湿土故为泥谓须待于濒水之泥也】致冦至【象也坎虽为冦已不逼近之则冦何由而至三进逼于险是自致坎冦之至也】
　　六四【六居第四画为需之夬】需于血【象也四已在险地坎为血卦故曰需于血】出自穴【象也出谓自内而出外也四者坎内之耦尽象穴往顺于五则是自穴而出在外矣】
　　九五【九居第五画为需之泰】需于酒食【象也坎水为酒二三四互兊为食九五刚中正位天位酒食燕乐以俟之而已】贞吉【占也】
　　上六【上之画得六为需之小畜】入于穴【象也入谓自外而入内也四为穴上应三是入于穴之内也上独不言需者时既终矣无复有所需也】有不速之客三人来敬之【象也因以教戒占者不速不召也客三人干三阳也干为客来谓处于内如泰之大来也干三阳在内乃其素处之位非上六所召而来者上六柔正下应九三之阳初二与九三同为阳类上六皆敬之也】终吉【占也以阴在上能敬在下之阳故居需之终而吉也】
　　【六画俱九六为需之晋】
　　【经彖辞凡十一字爻辞凡六十一字注渐渍将廉切乐音洛无复扶豆切】
　　【坎下干上】○【六之一上之四纬二阴遯变主九二】
　　讼【此羲皇坎下干上之卦而文王名之曰讼讼以言相争辨也以二人言则上刚下险以一人言则内险外健所以为讼】有孚【占也二以中实感人而人应之】窒惕【申占之意言虽有孚者然犹窒塞未通而惕惧中实故窒得干健之中画故惕】中吉【占也凡易言初中终皆谓其时中之时吉者讼至中半而止则吉也】终凶【占也终之时凶者讼至终极而不止则凶也终凶虽胜亦凶况不胜乎】利见大人【占也大人者干之九五也】不利涉大川【占也讼自遯而变三来居二二三四互离有舟象渉川之舟利于进前不利于退后需主爻九五自四上往为五进舟而前所以利也讼主爻九二自三下来为二退舟而后所以不利也】
　　初六【初之画得六为讼之履】不永所事【象也此邵子所谓意象也柔弱居下不能终讼故有不永所事之象】小有言终吉【占也初六阴也故曰小其占始虽有言语之伤至终则吉也】九二【九居第二画为讼之否】不克讼【象也能胜曰克二与五讼五刚中正居尊位非可胜者故二不克讼】归而逋【象也讼由遯而变遯以六居二讼则九居二二不克讼变刚为柔以避五则九二还为遯之六二故曰归而逋】其邑人三百户【象也二变成坤坤为邑二为人艮二画之耦为门户者门之半故一画之耦为戸庶人有户无门故民数以户称坤之数十十其十为百坤三耦为三百户三又坎数也】无眚【占也眚过尤也处弱避强邑小民寡所以无眚】
