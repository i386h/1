<!-- { "loadSidebar": true } -->
　　初六【初之画得六为巽之小畜】进退【象也巽为进退不果隂欲进而从于阳又欲退而安于下疑而不决也】利武人之贞【占也武人质柔而位刚又依附外刚以为强如人之被甲胄执戈兵六居初比九二二人位也初以二之刚为己之强故曰武人刚强自治然后能果决而上进以从阳故利武人之贞】九二【九居第二画为巽之渐】巽在牀下【象也初耦二竒有牀之象巽为卑伏而入于下指初六而言牀者二也初在二下卑伏而入于下之象】用史巫纷若【占之象也史作防以告神巫歌舞以事神皆卑下顺承以求神者也纷若多也卦之名巽本取二柔之卑伏者言然巽之时阳亦当卑巽故阳爻亦以巽为善盖阳为隂所顺从亦必以卑巽待之若刚强自处非所以懐柔顺服之人也二刚而得中又居柔故亦能卑巽二之位与五应与三比卑巽以同于在上比应之阳如人之卑巽以事神然既能巽于在己上者则亦能巽于在己下者矣】吉【占也能巽于上则能巽于下而吉也】无咎【占也不当位宜有咎得中故无咎也】
　　九三【九居第三画为巽之涣】频巽【象也三变为柔则下卦成坎三当下卦之终水之尽处也为频于水之象九三以刚居刚非能卑巽者当下卦之终而变为柔犹频于水而后能巽也】吝【占也频而后巽故吝】
　　六四【六居第四画为巽之姤】悔亡【占也无应承乗皆刚当有悔也能上从于阳故其悔亡】田获三品【象也四上卦之地田也猎者所获一为干豆以奉宗庙一充君庖一颁徒御遍及上下四顺从于上下之阳如猎于田者之获三品而遍及上下也上宗庙五君下之二三徒御也】
　　九五【九居第五画为巽之蛊】贞吉【占也刚巽乎中正故正主事则吉】悔亡【占也无应宜有悔中正故亡】无不利【占也刚而中正故于事无所不利】无初有终【占也下比于柔故无初上同于刚故有终】先庚三日后庚三日【占也先于庚之三日者丁也后于庚之三日者癸也巽之主爻六四为西方庚辛故先后自庚而数二三四互兑纳丁三四五互离纳癸离纳己又纳癸者己为日之体朔日子时日会月于癸故又纳癸也】吉【占也筮日则丁癸吉皆柔日也】
　　上九【上之画得九为巽之井】巽在牀下【象也四耦五奇亦有牀象巽谓六四牀者五也六四在五之下巽在牀下也四卑伏以从上二阳犹初之卑伏以从下二阳也故其象同然二能有初之巽而上不能有四之巽也】丧其资斧【象也下巽为资互离为兵贯于巽木之上为斧自初至五资斧也而上处其外不能有之是丧其资斧也】贞凶【占也如此而正主事则凶也】
　　【六画俱六九为巽之震】
　　【经彖辞凡十一字爻辞凡七十字先庚悉荐切注干豆音干而数色主切】
　　【兑下兑上】○【二之二下之十四经八纯少女主上六】
　　兑【此羲皇兑下兑上之卦而文王亦名之曰兑兑説也一柔见于二刚之上而説也】亨【占也程子曰物莫不説而与之是以致亨】利贞【占也利正主事者防非道邪谄之説也】
　　初九【初之画得九为兑之困】和兑【象也六画惟初不比隂柔与九二相説二阳相比説道之善故曰和和者中节而无所乖戾也兑之説以三上二柔言也而四刚画亦取説义】吉【占也】
　　九二【九居第二画为兑之随】孚兑【象也二以中实孚于三也】吉【占也】悔亡【占也比柔当有悔以诚心待小人则小人无所用其奸故其悔亡】
　　六三【六居第三画为兑之夬】来兑【象也三不中正下求説于二故曰来兑小人以谄説媚君子者也】凶【占也】
　　九四【九居第四画为兑之节】商兑【象也商度量也与周书商赉九章商工商除之商同义四下比三柔上承五刚皆其所説故商度其所説而未定】未寜介疾有喜【占也未寜者未定也四与五同体同德始虽商度未定终能舍三説五介疾者介乎上下之疾有喜者疾安也未寜之疾安谓无复有不定之意也】
　　九五【九居第五画为兑之归妹】孚于剥【象也五之中实孚于上犹二之孚于三也然隂者在下之物居于极上者剥阳已尽而后能至上也五之孚于上者孚于剥阳之隂也】有厉【占也君子诚心待小人然小人未必无害君子之心也故有有厉之戒有厉者今未厉也言其有则不可不知戒也】
　　上六【上之画得六为兑之履】引兑【象也説至于上可以已矣乐不可极也隂柔但知以説为事于説之终又引而长之岂君子之説防】
　　【六画俱九六为兑之艮】
　　【经彖辞凡四字爻辞凡三十八字注説音曰见贤遍切中节贞仲切度量待洛切舍三音舍无复扶豆切乐音洛】
　　【坎下巽上】○【六之五下之十五纬三隂否变主九二】
　　涣【此羲皇坎下巽上之卦而文王名之曰涣涣散也离也水凝结而氷合风涣散之则氷释而离也】亨【占也二五刚中故亨蔡氏曰二与四交用故亨】王假有庙【象也五为王三四五互艮为宗庙九五当互艮之上象王者祭祀而至于宗庙之中也案萃卦涣卦皆言王假有庙蔡氏曰人生则神气聚死则神气散朱子曰祖考之精神既散王者当至庙以聚之也】利涉大川【占也卦有舟象故繋辞下舟楫之利以济不通取诸涣也】利贞【占也】
　　初六【初之画得六为涣之中孚】用拯马壮【象也坎水在下风涣之于上此氷冻将释之初也氷冻合则车行其上氷将释而不疾驰则陷矣故用以拯涣必马壮也坎马在后二三四互震马在前与明夷六二同】吉【占也】
　　九二【九居第二画为涣之观】涣奔其机【象也否之三阳聚处于上四之一阳降而居二乃成坎体坎为舆二在坎舆中如车中之有机是为涣散之时而奔就其居中之机也凡乗安车用机】悔亡【占也阳居隂位陷隂中宜有悔也得所依倚而安故其悔亡】
　　六三【六居第三画为涣之巽】涣其躬【象也四于人之体为躬否九四之刚乃六三之柔所比近者如人下体之股比于上体之躬也否之九自四降二而为涣则四躬与三股相离矣故曰涣其躬】无悔【占也躬自去四而就三非三之过也故无悔】
　　六四【六居第四画为涣之讼】涣其羣【象也其羣谓初六六三也否卦三隂同处于下为羣二之一隂去二升四离其初三隂柔之羣故曰涣其羣蔡氏曰言散其同类之私羣而上同乎五也】元吉【占也上同刚中正之五其德之所以为元而吉也】涣有丘【象也三四五互艮为山四山之半为丘六自二升四是涣散其羣而有此丘也故曰涣有丘】匪夷所思【象也四上同于五自五言之则曰四自二升而有丘匪遭伤夷者也乃吾所思者尔卦之五画俱变而惟四之一画不变则为明夷故曰匪夷四上同于五而五当心位故四为五之所思也】
　　九五【九居第五画为涣之蒙】涣汗其大号【象也巽为风大块噫气作则万窍怒号阳为大大号者风也五者心之位汗者心之液风中于心以汗而散由中心浃于四体则散矣故曰涣汗其大号巽风命令之象王言自中心而为命令以徧及于四方犹风之自中心而散为汗液以周浃于四体也不言风而曰其大号犹屯九五不言两而曰其膏也】涣王居【象也居如居贞之居言处而不去也五上卦之中王之位也王之命令当如风之散于四方而王之位则当常居于中涣王居者在涣之时唯王居中而不涣也若出居于郑居于狄泉居于成周者不得居中而居于外王位之涣也岂宜见此事哉】无咎【占也涣之时惟王独居于中而不涣则无咎也】
　　上九【上之画得九为涣之坎】涣其血【象也上应三三坎体之隂血也上居涣之终去三逺为涣其血之象谓血之凝聚结毒为害而今涣散之也】去逖出【象也逖逺也上去三逺犹人去其祸害而逺出则祸害不能及之也】无咎【占也】
　　【六画俱六九为涣之丰】
　　【经彖辞凡十二字爻辞凡五十八字假庚白切号平声逖徒歴切注下直恋切噫于界切风中贞仲切】
　　【兑下坎上】○【二之六下之十五纬三阳泰变主九五】
　　节【此羲皇兑下坎上之卦而文王名之曰节节犹竹节之节有分限而不可逾越也泽之上有水其所容受有限则故曰节】亨【占也九五刚中故亨】苦节【象也苦火之味初至五肖离上六节之极离火之所熏烝故其象为苦节苦节者节之太过也】不可贞【占也节贵乎得中乃可以正主事太过则不可贞矣】初九【初之画得九为节之坎】不出户庭【象也初变为耦象户二在户前为庭二之刚画窒塞于前不可出也】无咎【占也当节之初守正于内而不出故无咎】
　　九二【九居第二画为节之屯】不出门庭【象也二变为柔成震震者艮之倒体有门阙之象三四在二前为门外之庭画皆耦而无所窒碍出三四则上合于刚中正之九五矣九二以敌应不相与故不出门庭】凶【占也可出而不出不合时宜故凶】
　　六三【六居第三画为节之需】不节若则嗟若【象也六三不中正虽或有不节之事然居泽之上有所限止而兑口有能嗟之象三节而能嗟与泰侈而不自知其非者异矣】无咎【占也以不节为嗟故无咎】
　　六四【六居第四画为节之兑】安节【象也节上三爻皆能节者盖泽之止水有限止故也四承中正之五所居得正安于节而无所强勉者坤体之隂静重故能亨】亨【占也承上得正故亨】
　　九五【九居第五画为节之临】甘节【象也五变为柔成坤坤为土土之味甘故为甘节甘者乐易而无难苦之谓】吉【占也】往有尚【占也下虽无应于二然有六四徃外承上而与己配合故曰徃有尚凡爻辞言往皆谓内往外然有此往彼者亦有彼往此者屯六四往吉初往四也睽上九往遇雨三往上也此之往有尚四往五也】
　　上六【上之画得六为节之中孚】苦节【象也上六变为刚则六画成复体之离离为火火味苦居节之极而又变为刚节之太过者也故曰苦节】贞凶【占也节之太过正主事则凶】悔亡【占也苦节虽有悔然能过于节礼与其奢也寜俭故其悔亡】
　　【六画俱九六为节之旅】
　　【经彖辞凡七字爻辞凡四十六字注强勉其两切乐易上音洛下以豉切】
　　【兑下巽上】○【二之五下之十六纬八纯离变主六四】
　　中孚【此羲皇兑下巽上之卦而文王名之曰中孚中谓二五此以实感而彼应之曰孚二五刚实居中以中心之实感人而三四二柔皆孚应之风感于上则泽之浪遄应于下其信不渝也】豚鱼【象也豚鱼泽中之物似猪俗谓江豚泽将有风则浮出水面有南风则口向南有北风则口向北舟人称为风信唐人诗曰江豚吹浪夜还风风泽之卦故取以为象中实之孚其信如豚鱼】吉【占也信如豚鱼则吉也】利涉大川【占也巽木在兑泽之上卦体中虚有舟象】利贞【占也四为卦主得位而承五之中】
　　初九【初之画得九为中孚之涣】虞吉【象连占也初居泽之内如泽之虞人近孚于九二之中不逺交于外専守其职不变其志所以吉也】有他不燕【占也有他谓外应四也若不专孚于九二而又有他志则不安矣】
