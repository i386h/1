<!-- { "loadSidebar": true } -->
　　经【兊下离上】集解【程子曰睽序卦家道穷必乖故受之以睽睽者乖也家道穷则睽乖离防理必然也故家人之后受之以睽也为卦上离下兊离火炎上兑泽润下二体相违睽之义也又中少二女虽同居而所归各异是其志不同行也亦为睽义】睽小事吉【吕音训睽陆氏曰苦圭反马郑王徐吕忱正音圭说文云目不相听也艮宫四世卦】集解【程子曰睽者睽乖离散之时非吉道也以卦才之善虽处睽时而小事吉也　朱子曰睽乖异也为卦上火下泽性相违异中女少女志不同归故为睽然以卦德言之内说而外明以卦变言之则自离来者柔进居三自中孚来者柔进居五自家人来者兼之以卦体言之则六五得中而下应九二之刚是以其占不可大事而小事尚有吉之道也】附録【程子语睽卦不见四德葢不容着四德繇言小事吉者止是方睽之时犹足以致小事之吉不成终睽而已须有济睽之道行已】纂注【孔氏曰大事谓兴役动众必须大同之世方可为小事谓饮食衣服不待众力虽睽而可故曰小事吉双湖先生曰睽以二隂爻成卦隂为小又志不相合唯可施之于小事而已故曰小事吉睽者家人之反也以离遇巽者一变而为以兑遇离矣风火相得离巽二女皆正故为家人火泽不相为用兑离二女皆不正故成睽异　李氏舜臣曰睽革二卦以离兑相遇一也睽止曰小事吉革乃曰元亨利贞何也睽以六居五九居二革九居五六居二睽刚柔失位而革刚柔得位故也】初九悔亡丧马勿逐自复见恶人无咎【吕音训丧陆息浪反复陆音服】集解【程子曰九居卦初睽之始也在睽乖之时以刚动于下有悔可知所以得亡者九四在上亦以刚阳睽离无与自然同类相合同是阳爻同居下又当相应之位二阳本非相应者以在睽故合也上下相与故能亡其悔也在睽诸爻皆有应夫合则有睽本异则何睽唯初与四虽非应而同德相与故相遇马者所以行也阳上行者也睽独无与则不能行是丧其马也四既与之合则能行矣是勿逐而马复得也恶人与已乖异者也见者与相通也当睽之时虽同德者相与然小人乖异者至众若弃絶之不几尽天下以仇君子乎如此则失含之义致凶咎之道也又安能化不善而使之合乎故必见恶人则无咎也古之圣王所以能化奸凶为善良革仇敌为臣民者由弗絶也　朱子曰上无正应有悔也而居睽之时同德相应其悔亡矣故有丧马勿逐而自复之象然亦必见恶人然后可以辟咎如孔子之于阳货也】附録【朱子语马是行底物初间行不得后来却行得大率睽之诸爻都如此多说先异而后同渊问见恶人其义何取曰以其当睽之时故须见恶人乃能无咎道夫易传不絶小人之説足以见此事自是正理当然非权谲之私也然亦须有明道如此广大规模和平气象而其诚心昭著足以感人然后有以尽其用耳答吕伯恭】纂注【赵氏秉曰无应悔也刚足以自守故悔亡又曰初四睽而同德终必相与睽极必通天下之常理也故有勿逐自复之象　朱氏曰四坎马也四不与初以刚自守丧马也四终求初勿逐自复也四不正恶人也离目为见初往之四见恶人也　林氏栗曰丧牛丧其顺也丧羊丧其狠也丧马丧其健也四刚健矣介六三六五之间宜逸而不可禁然五自应二三自应上四无所归其势自复勿逐可也　丘氏曰初九不以避为避而以见为避终能化恶为善合四之睽也　杨氏万里曰此圣人合初九九四之睽也　郭氏雍曰诸爻皆言见遇睽必有合也　李氏曰凡近非应而居前则疑其见掩而为间故二有恶人之象　双湖先生曰此爻以爻为象悔亡为占丧马以下为象见恶人以下为占然象亦取占中六爻唯初九正时既乖异辞亦艰险睽初有悔履正悔亡马坎象无应故丧坎性就下故自复恶人指四有互离为见较优】九二遇主于巷无咎【吕音训巷陆氏曰户绛反説文云里中道也广雅云居也字书作衖】集解【程子曰二与五正应为相与者也然在睽乖之时隂阳相应之道衰而刚柔相戻之意胜学易者识此则此变通矣故二五虽正应当委曲以相求也二以刚中之德居下上应六五之君道合则志行成济睽之功矣而居睽离之时其交非固二当委曲求于相遇觊其得合也故曰遇主于巷必能合而后无咎君臣睽离其咎大矣巷者委曲之涂也遇者会逢之谓也当委曲相求期于会遇与之合也所谓委曲者以善道宛转将就使合而已非枉己屈道也　朱子曰二五隂阳正应居睽之时乖戻不合必委曲相求而得会遇乃为无咎故其象占如此】纂注【李氏过曰二五君臣之位故言君臣之睽当事势睽离之时君臣相求必欲拘堂陛之常分则贤者无自而进矣遇主于巷处睽之时则然　李氏舜臣曰当睽之时上下乖隔道不得行不免委曲求合期于行道以救斯世唯二以刚中之才具和兑之性足以行之　杨氏万里曰此圣人合九二六五之睽也　双湖先生曰陆氏音义云巷里中道意谓日中为市离也今人称市中小道亦曰巷前有重离二遇五厯两离故取巷象二五本应只因卦体不相得爻又不正以致艰难委曲如此】六三见舆曳其牛掣其人天且劓无初有终【吕音训曳陆以制反掣陆氏曰昌逝反郑作□云牛角皆踊曰防徐市制反説文作觢之世反云角一俯一仰子夏作契传云一角仰也荀作觭音绮刘本从説文解依郑晁氏曰王弼云掣滞隔也说之案篆无防字契古文篆文掣今文天陆氏曰天剠也马云剠凿其頟曰天晁氏曰虞与马同王弼亦曰剠也説之谓如马虞之训则当作铁因反劓陆氏曰鱼器反截鼻也王肃作臲鱼一反晁氏曰説文作劓刖鼻也易天且劓王作臲即陧字阢陧】集解【程子曰隂柔于平时且不足以自立况当睽离之际乎三居二刚之间处不得其所安其见侵陵可知矣三以正应在上欲进与上合志而四阻于前二牵于后车牛所以行之具也舆曳牵于后也牛掣阻于前也在后者牵曳之而已当前者进者之所力犯也故重伤于上为四所伤也其人天且劓天髠首也劓截鼻也三从正应而四隔止之三虽隂柔处刚而志行故力进以犯之是以伤也天而又劓言重伤也三不合于二与四睽之时自无合义适合居刚守正之道也其于正应则睽极有终合之理始为二阳所戹是无初也后必得合是有终也掣从制从手执止之义也　朱子曰六三上九正应而三居二阳之间终为二所曳前为四所掣而当睽之时上九猜狠方深故又有髠劓之伤然邪不胜正终必得合故其象占如此】附録【朱子语天合作而剃须也篆文天作□而作□渊】纂注【李氏椿年曰舆者载己者也牛者行舆者也　项氏曰天去髪之刑劓去鼻之刑髪属心血主火鼻属肺气主金三以兑金值离火金火相克髪鼻受刑　胡氏允曰互离为心髪属焉离受伤则天其髪体兑为肺鼻属焉兑受伤则劓其鼻　蔡氏曰与上为应而三睽未合故上刑之而使服也无初与上睽也有终与上合也　杨氏万里曰此圣人合六三上九之睽也　双湖先生曰互离为见互坎为舆上离为牛三位为人其人就三言三自见舆曳牛掣其人又为上所天劓也曳掣恐皆自后言之舆既曳则牛自掣而不行矣二自后牵挽之象二才动变成互艮故也六爻中惟此爻辞最险葢以不正之女乘承应又皆不正之阳当此睽世故进退无据而受刑伤特以隂阳配偶终当有合其亦所谓可怜不足恤者矣】九四睽孤遇元夫交孚厉无咎【吕音训孤晁氏曰虞云顾也说之未晓此训】集解【程子曰九四当睽时居非所安无应而在二隂之间是睽离孤处者也以刚阳之德当睽离之时孤立无与必以气类相求而合是以遇元夫也夫阳称元善也初九当睽之初遂能与同德而亡睽之悔处睽之至善者也故目之为元夫犹云善士也四则过中为睽已甚不若初之善也四与初皆以阳处一卦之下居相应之位当睽乖之时各无应援自然同德相亲故会遇也同德相遇必须至诚相与交孚各有孚诚也上下二阳以至诚相合则何时之不能行何危之不能济故虽处一无处字危厉而无咎也当睽离之时孤居二隂之间处不当位危且有咎也以遇元夫而交孚故得无咎也　朱子曰睽孤谓无应遇元夫谓得初九交孚谓同徳相信然当睽时故必危厉乃得无咎占者亦如是也】纂注【王氏宗传曰在四目初曰元大贵初也在初则目四曰恶人愧四也此易奬善嫉恶之防防也　蔡氏曰厉位不当　李氏曰情以疑而相睽惟刚则足以去疑而相合故四终于遇元夫而上终于遇雨也】六五悔亡厥宗噬肤往何咎集解【程子曰六以隂柔当睽离之时而居尊位有悔可知然而下有九二刚阳之贤与之为应以辅翼之故得悔亡厥宗其党也谓九二正应也噬肤噬齧其肌肤而深入之也当睽之时非入之者深岂能合也五虽隂柔之才二辅以阳刚之道而深入之则可往而有庆一冇也字复何过咎之有以周成之幼稚而兴盛王之治以刘禅之昏弱而有中兴之势葢由任圣贤之辅而姬公孔明所以入之者深也　朱子曰以隂居阳悔也居中得应故能亡之厥宗指九二噬肤言易合六五有柔中之德故其象占如此】附録【朱子语宗如同人于宗之宗渊】纂注【耿氏曰主者尊之宗者亲之　李氏过曰古人有齧臂相盟者噬肤是也　李氏舜臣曰所谓噬肤犹噬嗑噬以求合也夫君臣相应当太平之时精神交际志协义从尧舜皋夔之遇合也不幸当睽之时两两间隙相疑而至于相噬以求合可谓德之下衰也矣然不如是以通其相应之志则彼此之情转相乖隔而天下之睽无时可合也　双湖先生曰二兑体有噬象二变则为噬嗑】上九睽孤见豕负涂载鬼一车先张之弧后说之弧匪宼防媾往遇雨则吉【吕音训弧陆音胡说陆吐活反一音始鋭反晁氏曰虞音税置也弧陆氏曰本亦作壶京马郑王翟子作壶晁氏曰陆希声谓作壶是说之案象数当作壶媾陆古豆反】集解【程子曰上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不详明极则过察而多疑上九有六三之正应实不孤而其才性如此自睽孤也如人虽有亲党而多自疑猜妄生乖离虽处骨肉亲党之间而常孤独也上之与三虽为正应然居睽极无所不疑其见三如豕之汚秽而又背负泥涂见其可恶之甚也既恶之甚则猜成其罪恶如见载鬼满一车也鬼本无形而见载之一车言其以无为有妄之极也物理极而必反以近明之如人适东东极矣动则西也如升髙髙极矣动则下也既极则动而必反也上之睽乖既极三之所处者正理大凡失道既极则必反正理故上于三始疑而终必合也先张之弧始疑恶而欲射之也疑之者妄也妄安能常故终必复于正三实无恶故后说弧而弗射睽极而反故与三非复为寇雠乃防媾也此匪宼防媾之语与它一作屯卦同而义则殊也隂阳交而和畅则为雨上于三始疑而睽睽极则不疑而合隂阳合而益和则为雨故云往遇雨则吉往者自此以往也谓既合而益和则吉也　朱子曰睽孤谓六三为二阳所制而已以刚处明极睽极之地又自猜狠而乖离也见豕负涂见其汚也载鬼一车以无为有也张弧欲射之也说弧疑稍释也匪寇防媾知其非寇而实亲也往遇雨则吉疑尽释而睽合也上九之与六三先睽后合故其象占如此】附録【程子语睽之上九离也离之为德在诸卦莫不以为明独于睽便变为恶以阳在上则为亢以刚在上则为狠以明在上变而为察以狠以察所以为睽之极也故曰见豕负涂载鬼一车皆自任已察之所致然往而遇雨则吉遇雨者睽解也睽解有二义一是物极则必反故睽极则必通若睽极不通却终于睽而已二是所以能解睽者却是用明之功也行已　朱子语载鬼一车等语所以差异者为它这般事是差异底事所以却把世间差异底明之世间自有这般差异底事渊小畜之上九曰既雨既处睽之上九曰往遇雨则吉者畜极则通睽极则和隂阳之气至是而方畅也】纂注【徐氏曰上与三应本非孤者三柔为二四所制而未应是睽极而孤处者也　李氏椿年曰鬼谚云心疑生暗鬼是也王氏宗传曰上视三鄙其行之汚丑故有是象车人所乘也鬼非人也而载之一车载非其人也上谓三自下承四不为己应又有是象又曰弧矢取睽故有张弧说弧之象　丘氏曰见豕疑其汚我也载鬼疑其祟我也豕犹有之鬼则妄矣始致疑而张弧终释疑而説弧耿氏曰凡物之情信然后合合则愈信疑然后睽睽则愈疑　双湖先生曰九四无应而孤上九以睽极而】
