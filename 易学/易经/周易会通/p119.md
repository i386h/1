<!-- { "loadSidebar": true } -->
　　经【兊下兊上】集解【程子曰兊序卦巽者入也入而后説之故受之以兊兊者説也物相入则相説相説则相入兊所以次巽也】兊亨利贞【吕音训兊陆徒外反】集解【程子曰兊説也説致亨之道也能説于物物莫不説而与之足以致亨然为説之道利于贞正非道求説则为邪谄而有悔咎一作吝故戒利贞也　朱子曰兊説也一隂进乎二阳之上喜之见乎外也其象为泽取其説万物又取坎水而塞其下流之象卦体刚中而柔外刚中故説而亨柔外故利于贞葢説有亨道而其妄説不可以不戒故其占如此又柔外故为説亨刚中故利于贞亦一义也】附録【朱子语川壅为泽坎为川兊为泽泽是水不流底却下一画闭合时便成兊卦便是川壅为泽之象渊】纂注【李氏舜臣曰以阳下隂隂阳相説故曰兊亨亦犹咸之所以为亨又曰三女之卦彖辞必以正者戒之葢隂柔之性多无所守而兊説之质最为易流乃若三男之卦则直论其卦之徳而不复戒之以利贞者阳刚之性不至于牵溺也　朱氏曰二五刚中而五又正乃戒以利贞在二三四不正则陷于邪谄悔吝将生】初九和兊吉集解【程子曰初虽阳爻居説体而在最下无所系应是能卑下和顺以为説而无所偏私者也以和为説而无所偏一无偏字私説之正也阳刚则不卑居下则能巽处説则能和无应则不偏处説如是所以吉也　朱子曰以阳爻居説体而处最下又无系应故其象占如此】纂注【蔡氏曰爻位皆刚不比于柔得説之正和而不流于邪者也故吉冯氏当可曰与二相比和同无间故曰和兊心怀疑阻而面相説者诚小人也初以阳徳处下无欲于三无嫌于二是乐易君子谦退温恭以待物之象也　双湖先生曰兊自有和义和独于初言者以其得阳刚之正具和説之体故首言之且为吉占也】九二孚兊吉悔亡集解【程子曰二承比隂柔隂柔小人也説之则当有悔二刚中之徳孚信内充虽比小人自守不失君子和而不同说而不失刚中故吉而悔亡非二之刚中则有悔矣以自守而亡也　朱子曰刚中为孚居隂为悔占者以孚而说则吉而悔亡矣】纂注【钱氏曰中实为孚二五刚中故皆曰孚　李氏过曰二应五君臣同徳而相悦孚兊之吉也　张子曰私系于近悔也诚于接物信而不妄吉且悔亡】六三来兊凶集解【程子曰六三隂柔不中正之人説不以道者也来兊就之以求説也比于在下之阳枉已非道就以求説所以凶也之内为来上下俱阳而独之内者以同体而隂性一作性隂下也失道下行也　朱子曰隂柔不中正为兊之主上无所应而反来説二阳以求説凶之道也】纂注【王氏宗传曰六三居两兊之间一兊既尽一兊复来故曰来兑夫上下四刚皆君子也三以小人厠乎其间而位则不当左右逢迎惟以容説为事此小人之失正者故于兊为凶】九四商兊未寜介疾有喜【吕音训商陆氏曰如字商量也郑云隐度也介陆氏曰音界隔也马云大也】集解【程子曰四上承中正之五而下比柔邪之三虽刚阳而处非正三隂柔阳所説也故不能决而商度未寜谓拟议所从而未决未能有定也两间谓之介分限也地之界则加田义乃同也故人有节守谓之介若介然守正而疾逺邪恶则有喜也从五正也説三邪也四近君之位若刚介守正疾逺邪恶将得君以行道福庆及物为有喜也若四者得失未有定系所从耳　朱子曰四上承九五之中正而下比六三之柔邪故不能决而商度所説未能有定然质本阳刚故能介然守正而疾恶柔邪也如此则有喜矣象占如此为戒深矣】纂注【徐氏曰天下之理是非不两立公私不并行好善则疾恶从正则逺邪此君子小人之分也然邪念未易去也自非介然刚特有守之君子鲜不为邪柔之所移夺一牵于柔则将沦胥而为小人之归矣岂不可畏哉况夫以阳刚之才处近君之位诏王以八柄驭臣者也所以奔走服役于其下而求説于我者无所不至况又与之亲比者乎商兊未寜正天理人欲公私界限处不可不审所从也圣人以介疾有喜言之所以开示正道隄防邪心其意切矣　李氏桩年曰兊正秋也于五音为商　冯氏椅曰兊正秋中二爻当八月之气故因取商象　许氏曰九四处下而説则有乐天之美处上而説则有慕爵之嫌初九虽无应犹可也九四虽有应尚多戒辞也然以刚説之才易得胜任故有应者无不吉而无应者亦有免之之道云　项氏曰介又守以为限别豫六二中正自别故为介石晋六二守中正以俟上之明卒受其福故为介福此爻守不正之位不动故为介疾】九五孚于剥有厉集解【程子曰九五得尊位而处中正尽説道之善矣而圣人复设有厉之戒葢尧舜之盛未尝无戒也戒所当戒而已虽圣人在上天下未尝无小人然不敢肆其恶也圣人亦説其能勉而革面也彼小人者未尝不知圣贤之可説也如四凶处尧朝隐恶而顺命是也圣人非不知其终恶也取其畏罪而强仁耳五若诚心信小人之假善为实善而不知其包藏则危道也小人者备之不至则害于善圣人为戒之意深矣剥者消阳之名隂消阳者也葢指上六故孚于剥则危也以五在説之时而宻比于上六故为之戒虽舜之圣且畏巧言令色安得不戒也説之感人易入而可惧也如此朱子曰剥谓隂能剥阳者也九五阳刚中正然当説之时而居尊位宻近上六上六隂柔为説之主处説之】
　　【极能妄説以剥阳者也故其占但戒以信于上六则有危也】纂注【徐氏曰上柔处説之极无他系应惟附五以求説也五位虽当上柔亲附説而信之必至剥刚故曰孚于剥　许氏曰九五下履不正之强辅上比柔邪之小人非君道之善道也然以其中正也故下有忌而可胜上有説而可决大哉中正之为徳乎　程氏曰二五同为隂所乗而所孚不同者二隂位不过刚故孚五以刚居阳故孚于剥孔子谓位正当者如此】上六引兊集解【程子曰它卦至极则变兊为説极则愈説上六成説之主居説之极説不知已者也故説既极矣又引而长之然而不至悔咎何也曰方言其説不知已未见其所説善恶也又下乗九五之中正无所施其邪説六三则承乗皆非正是以有凶　朱子曰上六成説之主以隂居説之极引下二阳相与为説而不能必其从也故九五当戒而此爻不言其吉凶】纂注【毛氏曰所以为兊者三与上也三为内卦故曰来上为外卦故曰引　双湖先生曰如毛氏説则三之来兑是欲来上六以为説上之引兊是欲引六三以为説也横渠汉上诚斋皆作引六三之小人以为各从其类亦通】大象传丽泽兑君子以朋友讲习【吕音训丽陆氏曰如字丽连也郑作离云犹并也】集解【程子曰丽泽二泽相附丽也两泽相丽交相浸润互有滋益之象故君子观其象而以朋友讲习朋友讲习互相益也先儒谓天下之可説莫若朋友讲习朋友讲习固可説之大者然当明相益之象　朱子曰两泽相丽互相泽益朋友讲习其象如此】附録【程子语天下之説不可极惟朋友讲习虽过説无害兊泽有相滋益处一本注云兊泽有自相滋益之意语録】纂注【蔡氏曰讲兑象习重兊象　徐氏曰天下之至可説者无如朋友讲习讲而不习则言语徒详防绎无得虽曰为学亦将枯燥生澁而无可嗜之味危殆杌而无可即之安矣岂能终恱怿于心乎故必从容论説以讲之于先又必切实体验以习之于后则心与理相涵而所知者益精身与事相安而所能者益固丽泽之益庶乎其有相滋之实而真説在我矣】彖传兊说也集解【朱子曰释卦名义】刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉【吕音训先陆西荐反又如字难陆乃旦反】集解【程子曰兊之义説也一隂居二阳之上隂説于阳而为阳所説也阳刚居中中心诚实之象柔爻在外接物和柔之象故为説而能贞也利贞説之道宜正一作贞也卦有刚中之徳能贞者也説而能贞是以上顺天理下应人心説道之至正至善者也若夫违道以干百姓之誉者苟説之道违道不顺天干誉非应人苟取一时之説耳非君子之正道君子之道其説于民如天地之施感于其心而説服无斁故以之先民则民心説随而忘其劳率之以犯难则民心一无心字説服于义而不恤其死説道之大民莫不知劝劝谓信之而勉力顺从人君一作君人之道以人心説服为本故圣人赞其大　朱子曰以卦体释卦辞而极言之】附録【朱子语説若不刚中便是违道干誉渊兊説若不是刚中便成邪媚下面许多道理都从这个刚中柔外来説以先民如利之而不庸顺天应人草卦就革命上説兊卦就説上説后人都做应天顺人説了倒了顺天应人】纂注【徐氏曰刚中二五也柔外三上也刚中而柔外则立已者正而説人者非邪矣　李氏舜臣曰柔外故能説刚中故能利贞内刚而利贞者説之以道也若柔见乎外而内不刚是乃所以为佞説之説非和説之説也要必刚实在中外虽和而中有守是以和而不流此説之出于贞而与天人合也　冯氏椅曰所谓民劝者葢父诏其子兄语其弟妻勉其夫朋友亦以是相责也　李氏曰民至相劝以从上令何事而不可成圣人所以大之也项氏曰革与兊皆言顺天应人者兊二至上互革双湖先生曰上六天位顺乎天之象六三人位应乎人之象説以先民亦三也三在人位下有民象自三至上似坎有犯难之象　杨氏万里曰天人俱説是惟无事无难也有事而与民趋之则劳而忘劳有难而与民犯之则死而忘死忘劳非人之情也而忘之者説而不自知其劳且死也曷为而説也知圣人劳我以逸我死我以生我也是以説而自劝也夫劝民与民自劝相去逺矣是以圣人大之曰説之大民劝矣哉】小象传和兊之吉行未疑也集解【程子曰有求而和则涉于邪谄初随时顺处一作处顺心无所系无所为也以和而已是以吉也象又以其处説在下而非中正故云行未疑也其行未有可疑谓未见其有失也若得中正则无是言也説以中正为本爻直陈其义象则推而尽之　朱子曰居卦之初其説也正未有所疑也】纂注【蔡氏曰初未牵于隂所行未有疑惑若四比三有商兊之疑也】孚兊之吉信志也集解【程子曰心之所存为志二刚实居中孚信存于中也志存诚信岂至説小人而自失乎是以吉也】来兊之凶位不当也集解【程子曰自处不中正无与而妄求説所以凶也】九四之喜有庆也集解【程子曰所谓喜者若守正而君説之则得行其刚阳之道而福庆及物也】孚于剥位正当也集解【程子曰戒孚于剥者以五所处之位正当戒也宻比隂柔有相説之説故戒在信之也　朱子曰与履九五同】上六引兊未光也集解【程子曰説既极矣又引而长之虽説之之心不已而事理已过实无所説事之盛则有光辉既极而强引之长其无意味甚矣岂有光也未非必之辞象中多用非必能有光辉谓不能光也】纂注【冯氏曰小人欺蔽其君厌然掩其隂柔晦昧之迹卒为阳明之害者皆其心之未光者为之也】
