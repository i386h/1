<!-- { "loadSidebar": true } -->
　　【所处可贞固守之利贞谓利于贞也　朱子曰阳刚干体下无应与可固守而无咎不可以有为之占也】纂注【双湖先生曰四处不中正故戒之以可贞则无咎不正则有咎也可之云者有悔之之意】九五无妄之疾勿药有喜集解【程子曰九以中正当尊位下复以中正顺应之可谓无妄之至者也其道无以加矣疾为之病者也以九五之无妄如其有疾勿以药治则有喜也人之有疾则以药石攻去其邪以养其正若气体平和本无疾病而攻治之则反害其正矣故勿药则有喜也有喜谓疾自亡也无妄之所谓疾者谓若治之而不治率之而不从化之而不革以妄而为无妄之疾舜之有苗周公之管蔡孔子之叔孙武叔是也既已无妄而有疾之者则当如无妄之疾不足患也若遂自攻治乃是渝其无妄而迁于妄也五既处无妄之极故唯戒在动动则妄矣　朱子曰干刚中正以居尊位而下应亦中正无妄之至也如是而有疾勿药而自愈矣故其象占如此】附録【朱子语问九五阳刚中正以居尊位无妄之至何为而有疾曰此是不期而有此但听其自尔久则自定所以勿药而有喜而无疾也大抵无妄一卦固是无妄但亦有无故非意之事故圣人因象示戒铢】纂注【虞氏曰五动成坎坎为疾病防为草木艮为药石　朱氏曰九五六二无妄相与而九四以妄间之疾者也　程氏曰刚中正迩于匪正者以为疾然二五乃君臣之位天地之大义也四乌得而疾之四之疾不行而君臣相驩安用毒之而反伤和气哉凡言有喜有庆者皆君臣相得之象也　郭氏雍曰易以乗刚为疾如豫六五自取之也非无妄也九五以刚乗刚居中得正非自取之道故为无妄之疾也人之有疾以药石攻其邪然以治豫之贞疾则可治无妄之疾则不可也】上九无妄行有眚无攸利集解【程子曰上九居卦之终无妄之极者也极而复行过于理也过于理则妄也一作矣故上九而行则有过眚而无所利矣　朱子曰上九非有妄也但以穷极不可行耳故其象占如此】纂注【李氏过曰处卦之终其位不正所谓匪正有眚也杨氏文焕曰无妄动以天也拂天而动则妄矣下三爻震体初往吉二利往三行人之得利于动也在下当动动则应天上三爻干体四贞五勿药戒在动也动则拂天上行有眚己之天也动将何之故当动而不动与不当动而动皆妄也夫　王氏宗传曰初九九五六二正也以正而往则亦何所不利故初往吉二利有攸往六三上九不正也故有眚　王氏炎曰复者贤人之事无妄者圣人之事无妄则诚而复者所以求至于无妄也】大象传天下雷行物与无妄先王以茂对时育万物【吕音训茂对陆氏曰茂盛也马云茂勉也对配也】集解【程子曰雷行于天下隂阳交和相薄而成声于是惊蛰藏振萌芽发生一作育万物其所赋予洪纎髙下各正其性命无有差妄一作忒物与无妄也先王观天下雷行发生赋与之象而以茂对天时养育万物使各得其宜如天与之无妄也茂盛也茂对之为言犹盛行永言之比对时谓顺合天时天道生万物各正其性命而不妄王者体天之道养育人民以至昆虫草木使各得其宜乃对时育物之道也　朱子曰天下雷行震动发生万物各正其性命是物物而与之以无妄也先王发此以对时育物因其所性而不为私焉】附録【程子语天下雷行物与无妄先天后天皆合乎天理者也人欲则伪矣邹柄天下雷行物与无妄动以天理故也其大略如此又须研究之则自有得处时氏拾遗天下雷行物与无妄天下雷行付与无妄天性岂有妄邪圣人以茂对时育万物各使得其性也无妄则一毫不可加安可往也往则妄矣无妄震下干上动以天安有妄乎动以人则有妄矣绚　朱子如周子以万物资始为善各正性命为性此是就造化处説今欲以物与无妄言之则此句属性而以天下雷行为善方始相对得过程子所云今人説性只是就继之者善此又是近下就人性分上説语各有当荅吕子约】纂注【蔡氏曰对与对越上帝之对同茂者笃实感发之意至诚之动无时不对无物不育也　兰氏曰如春毋取麛卵夏毋伐木之类　双湖先生曰天下雷行物与无妄以理言之有会万为一一实万分之义以象言之则一震之顷物皆震动邪念顿消是物与之以无妄也震为春互防为春夏之交圣人茂对此生长之时以养育万物是亦圣人之雷行物与之以无妄矣　郭氏京曰物上误増万字】传无妄刚自外来而为主于内集解【程子曰谓初九也坤初爻变而为震刚自外而来也震以初爻为主成卦由之故初为无妄之主动以天为无妄动而以天动为主也以刚变柔为以正去妄之象又刚正为主于内无妄之义也九居初正也】动而健刚中而应大亨以正天之命也集解【程子曰下动而上健是其动刚健也刚健无妄之体也刚中而应五以刚居中正二复以中正相应是顺理而不妄也故其道大亨通而贞正乃天之命也天命谓天道也所谓无妄也】附録【朱子语刚自外来説卦变动而健説卦德刚中而应説卦体大亨以正説元亨利贞自文王以来説做希望之望这事只得倚阁在这里难为断杀他渊伊川易传似不是本意刚自外来是所以做造无妄动而健是有卦后説防并渊】纂注【郭氏京曰动而愈健脱愈字　郭氏雍曰动而健者动以天不以人也】其匪正有眚不利有攸往无妄之往何之矣天命不祐行矣哉【吕音训佑今本作祐陆氏曰本又作祐音又郑云助也马作右谓天不右行晁氏曰虞云祐助也马非】集解【程子曰所谓无妄正而已小失于正则为有过乃妄也所谓匪正葢由有往若无妄而不往何由有匪正乎无妄者理之正也更有往将何之矣乃入于妄也往则悖于天理天道所不祐可行乎哉　朱子曰以卦变卦德卦体言卦之善如此故其占当获大亨而利于正乃天命之当然也其有不正则不利有所往欲何往哉葢其逆天之命而天不祐之故不可以有行也】纂注【蔡氏曰刚自外来而为主于内初也干交坤而为震也非本体来往故曰外来　朱氏曰无妄大畜之反大畜上九之刚自外来为主于内主言震也　冯氏椅曰四阳在上纯体之卦成遯今来居于初为一卦之主是自外来而为主于内也此所谓元也震动而干健所谓亨也九五以刚居中而下应六二隂阳上下各得其位所谓正也　双湖先生曰刚自外来分明是卦变本义以为自讼来冯氏以为白遯来朱氏以为自反卦大畜来蔡氏以为干自外卦来交坤而成皆通但未知夫子的何所指天命乾象也　杨氏时曰五以刚健中正位乎上二以柔顺中正应于下上下相与以正故其大亨也以正而已大亨以正非人之私智所能为也循天理而已故曰天之命也维夭之命于穆不已所谓命者亦诚而已矣大亨以正则亨以正为体匪正则有眚非顺理也故天命所不祐欲往安之乎】小象传无妄之往得志也集解【程子曰以元妄而往无不得其志也葢诚之于物无不能动以之修身则身正以之治事则事得其理以之临人则人感而化无所往而不得其志也】纂注【杨氏万里曰九本干体初居震始动以天者也焉往而不吉不得志哉　都氏曰二隂在前无阳以拒之故吉故得志】不耕获未富也集解【程子曰未者非必之辞临卦曰未顺命是也不耕而获不菑而畬因其事之当然既耕则必有获既菑则必成畬非必以一无以字一无必字获畬之富而为也其始耕菑乃设心在于求一无求字获畬是以其富也心有欲而为者则妄也　朱子曰富如非富天下之富言非计其利而为之也】附録【朱子语不耕获一句伊川作三意説不耕而获耕而不获耕而必获看来只是也不耕也不获只见成领会他物事渊问伊川说爻辞与小象却不同曰便是晓不得爻辞説不耕而获到象却又説耕而不必求获都不相应一问无妄未富之义曰此句难晓既不耕获不菑畬自是未富虽是未富却利有攸往耳程传凡解未字处多费辞必大】纂注【丘氏曰夫隂以得阳为富六二与九五为正应非初九所能间隔虽未得阳而终于得阳故曰未富也未富与不富异葢未富终有可富之理而不富则终于不富矣　郭氏京曰不耕获求富也求字误作未字】行人得牛邑人灾也集解【程子曰行人得牛乃邑人之灾也有得则有失何足以为得乎】可贞无咎固有之也集解【程子曰贞固守之则无咎也　朱子曰有犹守也】纂注【雷氏曰以阳居隂匪正者也然体干之刚则能胜已之私始虽不正可与为正矣何咎之有正者人所固有反其不正何难哉故曰固有之也】无妄之药不可试也【吕音训试陆氏曰试验一云用也】集解【程子曰人之有妄理必修改既无妄矣复药以治之是反为妄也其可用乎故云不可试也试暂用也犹曰少尝之也　朱子曰既以无妄而复药之则反为妄而生疾矣试犹少尝之也】无妄之行穷之灾也集解【程子曰无妄既极而复加进乃为妄矣是穷极而为灾害也】
