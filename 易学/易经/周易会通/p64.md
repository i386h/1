<!-- { "loadSidebar": true } -->
　　经【震下坤上】集解【程子曰复序卦物不可以终尽剥穷上反下故受之以复物无剥尽之理故剥极则复来一无来字隂极则阳生阳剥极于上而复生于下穷上而反下也复所以次剥也为卦一阳生于五隂之下隂极而阳复也岁十月隂盛既极冬至则一阳复生于地中故为复也阳君子之道阳消极而复反君子之道消极而复长也故为反善之义】复亨出入无疾朋来无咎【吕音训复陆氏曰音服还也坤宫一世卦朋陆氏曰如字京作崩】集解【程子曰复亨既复则亨也阳气复生于下渐亨盛而生育万物君子之道既复则渐以亨通泽于天下故复则有亨盛之理也出入无疾出入谓生长复生于内入也长进于外出也先云出语顺耳阳生非自外也来于内故谓之入物之始生其气至防故多屯艰阳之始生其气至防故多摧折春阳之发为隂寒所折观草木于朝暮则可见矣出入无疾谓防阳生长无害之者也既无害之而其类渐进而来则将亨盛故无咎也所谓咎在气则为差忒在君子一有之道字则为抑塞不得尽其理阳之当复虽使有疾之固不能止其复也但为阻碍耳而卦之才有无疾之义乃复道之善也一阳始生至防固未能使羣隂而发生万物必待诸阳之来然后能成生物之功而无差忒以朋来而无咎也三阳子丑寅之气生成万物众阳之功也若君子之道既消而复岂能便胜于小人必待其朋类渐盛则能协力以胜之也】附録【朱子语问复一阳动于下而云朋来无咎何也曰方一阳生未有朋类毕竟是阳长将次并进以其为君子之道故亨通而无咎也砥】纂注【李氏舜臣曰阳反而复生生之气自此而萌动故曰复亨　程氏曰阳复于内有应在外故亨　李氏过曰阳道长矣是以亨也】反复其道七日来复利有攸往【吕音训复陆氏曰方福反刘本同又作覆彖同】集解【程子曰谓消长之道反复迭至阳之消至七日而来复姤阳之始消也七变而成复故云七日谓七更也临云八月有凶谓阳长至于隂长歴八月也阳进则隂退君子道长则小人道消故利有攸往也　朱子曰复阳复生于下也剥尽则为纯坤十月之卦而阳气已生于下矣积之逾月然后一阳之体始成而来复故十有一月其卦为复以其阳既往而复反故有亨道又内震外坤有阳动于下而以顺上行之象故其占又为已之出入既得无疾朋类之来亦得无咎又自五月姤卦一隂始生至此七爻而一阳来复乃天运之自然故其占又为反复其道至于七日当得来复又以刚德方长故其占又为利有攸往也反复其道往而复来来而复往之意七日者所占来复之期也】附録【程子语近取诸身百理皆具屈伸往来之义只于鼻息之间见之屈伸往来只是理不必将既屈之气复为方伸之气生生之理自然不息如复言七日来复其间元不断续阳已复生物极必反其理须如此有生便有死有始便有终入关录凡物之散其气遂尽无复归本原之理天地间如洪炉虽生物消铄亦尽况既散之气岂有复在天地造化又焉用此既散之气其造化者自是生气至如海水潮日出则水涸是潮退也其涸者已无也月出则潮水生也非却是将已涸之水为潮此是气之终始开阖便是易一阖一辟谓之变　朱子语七日只取七义犹八月有凶只取八义渊七日来复终不是已往之阳重新将来复生旧防已自过了这里自然生出来这一章意思最好贺孙】纂注【蔡氏曰出谓由剥上出而为坤入谓由坤下入而为复又曰阳自建午之月渐消渐剥至建子之月而为复在卦经七爻于时经七月故曰七日来复不言月而言日者犹诗所谓一之日二之日也　李氏鼎祚曰剥画隔坤复来成震七日来复之义先儒已论各指于日月　朱氏曰先儒褚氏庄氏云五月一隂生至十一月一阳生凡七月而云日不云月者欲见阳长须速故变月言日　李氏舜臣曰自子至午自午至子数不过七一辰是为一日歳月日时之运皆然而易爻象之故画六而止至七则变此圣人作易之成説也又曰于临曰八月有凶于复则曰七日来复阳消而数月者幸其消之迟阳长而数日幸其长之速也　郑氏刚中曰七者阳数日者阳物故于阳长言七日八者隂数月者隂物临刚长以隂为戒故曰八月此日月之辨也　双湖先生曰复卦彖辞文王于一阳之复何其爱之深而劳问喜庆之至也若曰一阳初复有亨道矣昔也出而今也入得无疾病乎朋类将来为临为泰庶几无过咎乎自反而复还在道七日始遂来复而今而后其庶乎利有攸往矣往则为师为谦为豫为比无所不利矣此皆劳问喜庆之辞也回视一隂生为姤女壮勿用取女之戒其鄙恶弃掷之意为何如吁此隂阳也其类则君子小人之分也然则为小人者亦何乐于取人恶而不乐于使人好也】初九不逺复无祗悔元吉【吕音训祗陆氏曰音支辞也马之是反辞也韩伯祁支反云大也郑云病也音匙王肃陆绩作禔时支反云安也九家本作防字音支晁氏曰京刘一行作祗安也广雅作防多也说之案祗古文用多字其作只者无非説文祗禂短衣音低】集解【程子曰复者阳反来复也阳君子之道故复为反善之义初刚阳来复处卦之初复之最先者也是不逺而复也失而后有复不失则何复之有唯失之不逺而复则不至于悔大善而吉也祗宜音祗抵也玉篇云适也义亦同无祗悔不至于悔也坎卦曰祗既平无咎谓至既平也颜子无形显之过夫子谓其庶几乃无只悔也过既未形而改何悔之有既未能不勉而中所欲不逾矩是有过也然其明而刚故一有不善未尝不知既知未尝不遽改故不至于悔乃不逺复也祗陆德明音支玉篇五经文字羣经音辨并见衣部　朱子曰一阳复生于下复之主也祗祗也又居事初失之未逺能复于善不抵于悔大善而吉之道也故其象占如此】附録【朱子语问不逺复无祗悔祗字何训曰书中祗字只有这祗字使得来别看来只得改做至字又有训多为祗者如多见其不知量也多祗与只同僴复虽一阳生然而与众隂不相乱如人之善端方萌虽小而不为众恶所遏底意思学蒙问一阳复在人言之只是善端萌处否曰以善言之是善端方萌处以恶言之昏迷中有悔悟向善意便是复如睡到忽然醒觉时亦是复气象又如人之沉滞道不得行到极处忽少亨通虽未大行已有可行之兆亦是复这道理千变万化随所在无不浑沦淳出入无时是此心岂知鸡犬易追寻请看屏上初爻防便识名斋用意深复斋偶题昔者圣人作易以拟隂阳之变于阳之消于上而息于下也为卦曰复复反也言阳之既往而来反也夫大德敦化而川流不穷岂假夫既消之气而为方息之资也哉亦见其絶于彼而生于此而因以着其往来之象耳惟人亦然太和保合善端无穷所谓复者非曰追夫已放之心而还之録夫已弃之善而属之也亦曰不肆焉以骋于外则本心全体即此而存固然之善自有所不能已尔呜呼圣人于复之卦所以賛其可以见天地之心而又以为德之本者其不以此欤复斋记先生云看来天地中间此气升降上下当分为六层十一月冬至自下面第一层生起直到第六层上至天为四月阳气才生足便消下面隂气便生只是这一气升降循环不已往来乎六层之中也或问月令中天气下降地气上腾此又是天地之气相交合否曰只是这一气阳极则阳消而隂生隂极则隂消而阳生天气下降便是冬至复卦之时阳气在下面生起故云下降或曰如此则隂是消于上而阳生于下都不见得天气下降曰也须一转则阳气在下故从下生也今以天运言之则一月日自运一匝然又有那大转防时候葢天本是个大底物须大着心胷看不可拘一不通也易説复卦便是一大飜转底艮卦艮卦便是两个飜转复卦复是五隂下一阳艮是二隂上一阳阳是动底物事隂是静底物事凡阳在下便是震动底意思在上则没去处了只得止故曰艮其止贺孙】纂注【李氏舜臣曰承剥之后而一阳来复乃生生之本也天地之运一息不留剥终复始不容少缓若稍迟不及则生理息也　李氏过曰一阳在内天地之心性善之端也故六爻以复善为义初复之始始而知复不至于悔　南轩张氏曰复之初九震体也防动之时也当是时而能复焉则去无妄不逺矣及其守之固居之安则纎毫不萌即无妄也即诚也即天之道也即圣人之心也】六二休复吉【吕音训休陆虚虬反】集解【程子曰二虽隂爻处中正而切比于初志从于阳能下仁也复之休美者也复者复于礼也复礼则为仁初阳复复于仁也二比而下之所以美而吉也　朱子曰柔顺中正近于初九而能下之复之休美吉之道也】附録【朱子语初爻为仁之体六二爻能下之谓下附于仁者学莫便于近乎仁既得仁者而亲之资其善以自益则力不劳而学美矣故曰休复吉僩】纂注【李氏舜臣曰休息也所以养初九之阳也二于初下比而休息之度其不可抗扶持爱防之以遂其复故吉】六三频复厉无咎【吕音训频陆氏曰如字本又作嚬嚬眉也郑作卑音同马云忧频也晁氏曰案卑古文频字今文作颦】集解【程子曰三以隂躁处动之极复之频数而不能固者也复贵安固频复频失不安于复也复善而屡失危之道也圣人开迁善之道与其复而危其屡失故云厉无咎不可以频失而戒其复也频失则为危屡复何咎过在失而不在复也朱子曰以隂居阳不中不正又处动极复而不固屡失屡复之象屡失故危复则无咎故其占又如此】纂注【杨氏万里曰频复非危频过为危复义故无咎圣人危其频过故曰厉以警之开其频复故曰无咎以劝之】六四中行独复集解【程子曰此爻之义最宜详玩四行羣隂之中而独能复自处于正下应于阳刚其志可谓善矣不言吉凶者葢四以柔居羣隂之间初方甚防不足以相援无可济之理故圣人但称其能独复而不欲言其独从道必凶也曰然则不言无咎何也曰以隂居隂柔弱之甚虽有从阳之志终不克济非无咎也　朱子曰四处羣隂之中而独与初应为与众俱行而独能从善之象当此之时阳气甚防未足以有为故不言吉然理所当然吉凶非所论也董子曰仁人者正其义不谋其利明其道不计其功于剥之六三及此爻见之】纂注【王氏曰上下各有二隂而处得中履得其位而应于初独得所复　齐氏曰中者随时取义非一定之谓也就上下二卦则二五为中就五隂爻则四为中此所谓时中　郭氏雍曰剥之六三与复之六四反对其义相类故在剥则取其失上下以应阳在复则取其独复以从道】六五敦复无悔集解【程子曰六五以中顺之德处君位能敦笃于复善者也故无悔虽本善戒亦在其中矣阳复方微之时以柔居尊下复无助未能致亨吉也能无悔而已　朱子曰以中顺居尊而当复之时敦复之象无悔之道也】纂注【蔡氏曰敦厚也坤象虽与初无系而处位得中能自厚于复者故无悔　李氏舜臣曰易中阳长之卦凡在上隂柔之主则未尝不附而顺之无所于逆故复为一阳之长而六五则以敦复无悔临为二阳之长而六五则以知临为宜泰为三阳之长而六五则以帝乙归妹为祉大壮为四阳之长而六五则以丧羊于易无悔诸卦六五爻大率皆以下顺阳刚而得居上之体作易者当阳长之世以此垂训要之皆所以为君子地云耳】上六迷复凶有灾用行师终有大败以其国君凶至于十年不克征【吕音训灾今本作灾陆氏曰又作灾郑作烖案説文烖正字也灾或字也灾籕文也晁氏曰案古文作狄眚陆氏曰生领反下卦同子夏云伤害曰灾妖祥曰眚郑云异自内生曰眚自外曰祥害物曰灾】集解【程子曰以隂柔居复之终终迷不复者也迷而不复其凶可知有灾眚灾天灾自外来眚已过由自作既迷不复善在已则动皆过失灾祸亦自外而至葢所招也迷道不复无施而可用以行师则终有大败以之为国则君之凶也十年者数终至于十年不克征谓终不能行既迷于道何时而可行也　朱子曰以隂柔居复终终迷不复之象凶之道也故其占如此以犹及也】附録【程子语质夫云频复不已遂至迷复　朱子语问上六迷复至于十年不克征何如曰过而能改则亦可以进善迷而不复自是无説所以无往而不凶凡言十年三嵗皆是有个象方説若三嵗犹是有个期限到十年便是无説了砥】纂注【冯氏椅曰灾伤害眚目不明其国谓上卦坤君谓六五十年坤之极数虽久如此不能行也　双湖先生曰师坤为众之象　吕氏曰处卦之终最逺于阳迷而不反者也　徐氏曰上六位髙而无下仁之美刚逺而失迁善之机厚极而有难开之蔽柔终而无改过之勇是昏迷而不知复者也　南轩张氏曰易之爻辞鲜有如是之详其凶鲜有如是之极者而独于复之上六言之葢自亡家覆国反道败德无所不在其源葢起于一念之防不能制遏之尔夫以隂柔之才去本之逺所谓人欲肆而天理灭者故有大败终凶之戒也　饶氏曰复卦辞专以气数言爻辞专以人事言以气数则复有必亨之理如出入无疾朋来无咎皆是复之亨处其所以然者以反复其道七日来复故也此是气数之常自然如此若以人事言则须不逺复与休复方吉敦复方无悔独复亦可以免凶咎若频复则虽厉而亦可以无咎迷复则必至于凶而有灾眚矣此皆人事所致君子不可不慎也　丘氏曰复六爻有动而即复者初之不逺复是也有屡失屡复者六三之频复是也有终身不复者上六之迷复是也有资人而复者二之休复下仁四之独复从道是也有不资人而复者六五之敦复自考是也初为明叡之君子知过则改上也二四为乐善之贤者舍己从人次也六五为不践迹之善人自厚其身又其次也六三为改过不勇之人复而失失而复抑又其次也上六则物欲沈滞本心丧失下愚不移者也尚何复之可言哉民斯为下矣】大象传雷在地中复先王以至日闭闗商旅不行后不省方【吕音训商旅陆氏曰郑云资货而行曰商旅客也】集解【程子曰雷者隂阳相薄而成声当阳之防未能发也雷在地中阳始复之时也阳始生于下而甚防安静一作顺而后能长先王顺天道当至日阳之始生安静以养之故闭闗使商旅不得行人君不省视四方观复之象而顺天道也在一人之身亦然当安静以养其阳也　朱子曰安静以养防阳也月令是月斋戒掩身以待隂阳之所定】附録【程子语圣人无一事不顺天时故至日闭闗陈氏拾遗　朱子语一阳来复与雷在地中只是一义葢阳生于闭藏之中至防而未可有为之时也荅徐彦章至日闭闗正是于已动之后要以安静养之葢一阳初复阳气甚防劳动它不得故当安静以养微阳如人善端初萌正欲静以养之方能盛大铢问阳始生甚防安静而后能长故复之象曰先王以至日闭闗人于迷途之复其善端之萌亦甚防故须庄敬持养然后能大不然复亡之矣曰然又曰古人所以四十强而仕者前面许多年亦且养其善端若一下便出来与事物衮了岂不壊事贺孙万物职职其生不穷孰其尸之造物为工隂阖阳开一静一动于穆无疆全体妙用奚独于斯潜阳壮隂而曰昭哉此天地心葢翕无余斯辟之始生意蓊然具此全美其在于人曰性之仁敛藏方寸包括无垠有茁其萌有恻其隠于以充之四海其凖曰惟兹今眇绵之间是用斋戒掩身闭闗仰止羲图稽经叶传敢賛一辞以诏无倦复卦賛朱光徧炎宇防阳眇重渊寒威闭九野阳德昭穷泉文明昧谨独昏迷有开先几防谅难忽善端本绵绵掩身事斋戒月令夏至冬至君子皆寗戒处必掩身及此防未然此二句兼冬至夏至説闭闗息商旅所以养阳气也絶彼柔道牵所以絶隂气易姤之初六繋于金柅是也感兴诗铢问本养安静以养防阳安静二字还有分别否曰作一字看】纂注【冯氏椅曰至日日南至也后天子诸侯之通称省方巡省四方也闗而闭之商旅则不使行于涂为天子诸侯者不省四方凡以养阳之穉也孔子言先王以见其时之不然矣　潘氏曰闭闗所以体坤之阖户也　双湖先生曰案朱氏丛説谓考之夏小正十一月万物不通则至日闭闗后不省方夏之制也若然则夫子所谓先王指夏商之先王矣】彖传复亨刚反【吕音训刚反陆氏曰絶句】集解【朱子曰刚反则亨】附録【朱子语问刚反当作一句曰然此二字是解复亨下云动而顺行是解出入无疾以下大抵彖辞解得易极分明子细寻索尽有条理时举】动而以顺行是以出入无疾朋来无咎集解【程子曰复亨谓刚反而亨也阳刚消极而来反既来反则渐长盛而亨通矣动而以顺行是以出入无疾朋来旡咎以卦才言其所以然也下动而上顺是动以顺行也阳刚反而顺动是以得出入无疾朋来而无咎也朋之来亦顺动也　朱子曰以卦德而言】反复其道七日来复天行也【吕音训复陆氏曰方福反本又作覆下同】集解【朱子曰隂阳消息天运然也】附録【朱子语彖曰反复其道当连下句　反复其道七日来复天行也消长之道自然如此故曰天行处隂之极乱者复治往者复还凶者复吉危者复安天地自然之运也僴】利有攸往刚长也【吕音训长陆丁丈反】集解【朱子曰以卦体而言既生则渐长矣】纂注【双湖先生曰刚长则自复而临而泰而壮夬至于干其势自不容御矣　丘氏曰刚反谓方复之初刚长谓已复之后　愚闻之先君子之言曰自外而入者曰来自内而出者曰往疾之者众则未可往无疾则利于往矣消息盈虚天命之自然而君子不谓命也上文言出入无疾而后朋来朋来而后无咎葢常不敢以天命之自来者为幸而深以人情之难测者为忧何也来者防而疾其来者众也来者防则岂可遽以自幸疾其来者众则岂可不善于自养哉】复其见天地之心乎集解【程子曰其道反复往来迭消迭息一有也字七日而来复者天地之运行如是也消长相因天之理也阳刚君子之道长故利有攸往一阳复于下乃天地生物之心也先儒皆以静为见天地之心葢不知动之端乃天地之心也非知道者孰能识之　朱子曰积隂之下一阳复生天地生物之心几于灭息而至此乃复可见在人则为静极而动恶极而善本心几息而复见之端也程子论之详矣而邵子之诗亦曰冬至子之半天心无改移一阳初动处万物未生时酒味方淡大音声正稀此言如不信更请问包牺至哉言也学者宜尽心焉】附録【程子语复其见天地之心一言以蔽之天地以生物为心陈氏拾遗复者反本也本有而去之今来复乃见天地之心也乃天理也此贤人之事也拾遗复卦非天地之心复则见天地之心圣人无一作未尝复故未尝见其心语录人説复其见天地之心皆以为至静能见天地之心非也复之卦下面一画便是动也安得谓之静自古儒者皆言静见天地之心唯某言动而见天地之心或曰莫是于动上求静否曰固是然最难安节或曰先生于喜怒哀乐未发之前下动字下静字曰谓之静则可然静中须有物始得这里便一作最是难处学者莫若且先理防得敬能敬则自知此矣朱子语问复见天地之心曰复未见造化而造化之心于此可见可学问天地之心虽静未尝不流行何为必于复乃见天地之心曰三阳之时万物蕃新只见物之盛大天地之心却不可见惟是一阳初复万物未生冷冷静静而一阳既动生物之心闯然而见虽在积隂之中自掩藏不得此所以必于复见天地之心也铢又曰要説得见字亲切葢此时天地之间无物可见天地之心只有一阳初生净净洁洁见得天地之心在此若是三阳发生万物之后则天地之心尽散在万物不能见得如此端的　问复见天地之心曰十月纯隂为坤卦而阳未尝无也以隂阳之气言之则有消有息以隂阳之理言之则无消息之间学者体认此理则识天地之心固在我之心不可有间断也过问复其见天地之心葢生理初未尝息但到坤时藏伏在此至复乃见其动之端否曰不是如此这个只是就隂阳动静阖辟消长处而言如一堆火自其初发以至渐渐发过消尽为灰其消之未尽处固天地之心也然那消尽防亦天地之心也但那个不如那新生防鲜好故指那接头再生者言之则可以见天地之心亲切如云利贞者性情也一元之气亨通发散品物流形天地之心尽发在品物上但丛杂难看及到利贞时则万物悉已收敛那时只有个天地之心丹青着见故云利贞者性情也正与复其见天地之心相似康节云一阳初动处万物未生时葢万物生时此心非不见也但天地之心悉已布散丛杂无非此理呈露到多了难见若会看者能于此观之则所见无非天地之心矣惟是复时万物皆未生只有一个天地之心昭然着见在这里所以易看也僴天地之心未尝无但静则人不得而见尔　复非天地心复则见天地心此语与所以隂阳者道之意不同但以易传观之则可见矣葢天地以生物为心而此卦之下一阳爻则天地所以生物之心也至于复之得名则以此阳之复生而已犹言临泰大壮夬也岂得遂持此名以为天地之心乎但于其复而见此一阳之萌于下则是因其复而见天地之心耳荅呉翌复见天地心此须通动静隂阳善恶观之见得各是一理而此意无所不通始尽其曲折耳学者工夫则只如易传所说知其不善则速改以从善此是要约处　承问及复卦之説如所谕固善然亦有説葢隂阳生杀固无间断而亦不容并行且如人方穷物欲岂可便谓其间天理无不间断而且肆其欲哉要须穷欲之心灭息然后天理乃得萌耳程夫子所谓天地间虽无截然为隂为阳之理然其升降杀生之大分不可无也此语最为完备然隂阳动静是造化之机不能相无者若善恶则有真妄之分人当克彼以复此然后可耳并荅王遇伊川言一阳复于下乃天地生物之心一段葢谓天地以生生为德自元亨利贞乃生物之心也但其静而复乃未发之体动而通焉则已发之用一阳来复其始生甚防固若静矣然其实动之机其势日长而万物莫不资始焉此天命流行之初造化发育之始天地生生不已之心于是而可见矣若其静而未发则此心之体虽无所不在然却有未发见处此程子所以以动之端为天地之心亦举用以该其体耳　问程子言先儒皆以静为见天地之心不知动之端乃天地之心动处如何见得曰这处便见得阳气发生其端已兆于此春了又冬冬了又春都从这里发去事物间亦可见只是这里见得较亲切郑兄举王辅嗣説寂然至无乃见天地心曰他説无是胡説若静处説无不知下面一画作甚麽防问动见天地之心固是不知在人可以主静言之否曰不必如此看这处在天地则为隂阳在人则为善恶有不善未尝不知知之未尝复行不善处便是隂知处便属阳上五隂下一阳是当沉迷蔽固之时忽然一夕省觉便是动处齐宣王兴甲兵危士臣搆怨于诸侯可谓极矣及其不忍觳觫即见善端之萌肯从这里做去三王事业何患不到防问程先生言动之端乃天地之心窃谓十月纯坤不为无阳天地生物之心未尝间息但未动耳因动而生物之心始可见答曰十月阳气收敛一时闗闭得尽天地生物之心故未尝息但无端倪可见惟一阳动则生意始发露出乃始可见端绪也言动之头绪于此处起于此处方见得天地之心也铢问程子以动之端为天地之心动乃心之发处何故云天地之心曰此须就卦上看上坤下震坤是静震是动十月纯坤当贞之时万物收敛寂无踪迹到此一阳复生便是动然不直下动字却云动之端端又从此起虽动而物未生未到大段动处凡发生万物却是从这里起岂不是天地之心淳程先生説天地以生物为心最好此乃是无心之心也人杰道夫言向者先生教思量天地有心无心近思之窃谓天地无心便是天地之心若使其有心必有思虑有营为天地曷尝有思虑来然其所以四时行百物生者葢以其合当如此便如此不待思惟此所以为天之道曰如此则易所谓复其见天地之心止大而天地之情可见又如何如公所説祗説得他无心处耳若果无心则须牛生出马桃树上发李花他又却自定程子曰以主宰谓之帝以性情谓之干他这名义自定心便是他个主宰处所以谓天地以生物为心中间敬夫以为某不合如此説某谓天地别无勾当只是以生物为心一元之气运转流通略无停间只是生出许多物事而已道夫天下之物至防至细者亦皆有心只是有无知觉处耳且如一草一木向阳处便生向隂处便憔悴他有个好恶在里至大而天地生许多万物运转流通不停一息四时昼夜恰似有个物事积踏恁地去天地自有个无心之心复卦一阳生于下这便是生物之心又如所谓惟皇上帝降衷于下民天道福善祸滛这便自分明有个人在里主宰相似心是他本领情是他个意思又问如何见天地之情答曰人正大便也见得天地之情正大天地只是正大未尝有些子邪处又曰且如今言药性热药何尝有性只是他所主恁地道夫天地以生物为心者也虽气有阖辟物有盈虚而天地心则亘古亘今未始有毫厘之间断也故阳极于外复生于内圣人以为于此可以见天地之心焉葢其复者气也其所复者则有自来矣向非天地之心生生不息则阳之极也一絶而不复续矣尚何以生于内而为阖辟之无穷乎荅敬夫可学问静亦是心而心未见曰固是但又须静中含动意始得又曰上五隂亦不可説无説无便死了无复生成之意如何见其心可学来教云天地之心不可测识惟于一阳来复乃见其生生不穷之意所以为仁也某谓若果如此説则是一阳来复以前别有一截天地之心漠然无生物之意直到一阳之复见其生生不穷然后谓之仁也如此则体用乖离首尾衡决成何道理王弼之説便是如此所以见辟于程子也须知元亨利贞便是天地之心而元为之长故曰大哉干元万物资始便是有此乾元然后万物资之以始非因万物资始然后得元之名也荅何镐问复以动见天地之心而主静观复者又何谓答曰复固是动主静是所以养其动动只是这静所养防一阳动便是纯坤月养来曰此是养之于未动之前否答曰此不可分前后但今日所积防便为明日之动明日所积防便为后日之动只管恁地去观复是老氏语儒家不説老氏爱説动静万物并作吾以观其复谓万物动作有归根时吾只观他复处陈淳夫问今寂然至静在此若一念之动此便是复否曰恁地説不尽复有两様有善恶之复有动静之复两様须自不相须须各看得分晓终日营营与万物并驰忽然有恻隠是非羞恶之心发见此善恶为隂阳也若寂然至静之中有一念之动此动静为隂阳也二者各不同须推教子细僴恶极而善常人之复静极而动圣人之复然常人亦有静极而动时节圣人却无那恶极而善防复煇天地之心动后方见圣人之心应事接物方见僴程子曰圣人无复故未尝见其心且尧舜孔子之心千古常在圣人之心周流运行可往而不可见若言天地之心如春生发育犹是显著此独曰圣人无复未尝见其心者只为是説复卦系辞曰复小而辨于物葢复卦是一阳方生于羣隂之下如幽暗一防白便是小而辨也圣人賛易而曰复见天地之心今人多言惟是复卦可以见天地之心非也六十四卦无非天地之心但于复卦忽见一阳之复故即此而賛之耳论此者当知有动静之心有善恶之心各随事而看今人乍见孺子将入井之时此心未动只静而已众人物欲昏蔽便是恶防心及其复也然后本然之善心可见圣人之心纯于善而已所以谓未尝见其心者只是言不见其有昏蔽忽明之心如所谓幽暗中一防白者而已但此等説话只可就此一路看去才转入别处便不分明也不可不知谟圣人无复故未尝见其心者葢天地之气所以有阳之复者以其有隂故也众人之心所以有善之复者以其有恶故也若圣人之心则天理浑然初无间断人孰得以窥其心之起灭邪若静而复动则亦有之但不可以善恶而为言耳荅呉翌上云见天地之心以动静言也下云未尝见圣人之心以善恶言也易讹道夫窃谓圣人之心天地之心也天地之心可见则圣人之心亦可见况夫复之为卦一阳复于积隂之下乃天地生物之心也圣人虽无复然是心之用因时而彰故尧之不虐舜之好生禹之拯溺汤之救民于水火文王之视民如伤是皆以天地之心为心者也而谓不可见何哉曰大抵易之言隂阳有指君子小人而言有指天理人欲而言有指动静之机而言初不可以一偏而论如天下皆君子而无小人皆天理而无人欲其善无以加有若动不可以无静静不可以无动葢造化不能以独成而或者见其相资而不可相无也遂以为天下不可皆君子而无小人不能皆天理而无人欲此得其一偏之论只如有不善未尝不知知之未尝复行此贤者之心因复而见者至若圣人则无此故其心不可见然亦有因其动而见其心者正如公所谓尧之不虐舜之好生皆是因其动而见其心者道夫伊川与濂溪説得这复字亦差不同用之云濂溪説复字就归处説伊川就动处説所以不同曰然濂溪就坤上説就回来处説如云利贞者诚之复诚心复其不善之动而已矣皆是就归来处説伊川却正就动处説如元亨利贞濂溪就利贞上説复字伊川就元字头説复字以周易卦爻之义推之则伊川之説为正然濂溪伊川之説道理只一般非有所异只是所上地头不同以复卦言之下面一爻正是动如何説静得雷在地中复云云看来伊川説较好王弼之説与濂溪同僴葢立冬是十月初小雪是十月中大雪是十一月初冬至是十一月中小寒是十二月初大寒是十二月中冬至子之半即十一月之半也人言夜半子时冬至葢夜半以前一半已属子时今推五行者多不之知然数每从这里处起略不差移此所以为天心当是时一阳方动万物未生无声臭气味之可闻可见所谓酒味方淡大音声正希也道夫问天心无改移谓何曰年年嵗嵗是如此月月日日是如此铢一阳初动处万物未生时此是欲动未动之间如见赤子入井之初方怵惕恻隠而未成怵惕恻隠之时故冬至子之半是康节常要就中间説子之半则是未成子方离于亥而为子方四五分常要説隂阳之间动静之间与周程之説不同周程只是体用动静互换无极康节只要説循环便须指消息动静之间而言学蒙敬夫极论复见天地心不可以夜气为比某则以为夜气正是复处固不可便谓天地心然于此可以见天地心矣易中之意亦初不谓复为天地心也荅镐存养是静工夫省察是动工夫其静时思虑未萌知觉不昧乃复所谓见天地之心静中之动也其动时发皆中节止于其则乃艮之不获其身不见其人动中之静也穷理读书皆是动中工夫木之】纂注【张子曰复见天地心咸恒遯壮见天地之情心隠于防情发乎显】小象传不逺之复以修身也集解【程子曰不逺而复者君子所以修其身之道也学问一无问字之道无它也唯其知不善则速改以从善而已】附録【朱子语先生举易传语惟其知不善则速改以从善这般説话好简当文蔚】休复之吉以下仁也【吕音训以下仁也陆氏曰如字王肃云下附于仁徐户嫁反】集解【程子曰为复之休美而吉者以其能下仁也仁者天下之公善之本也初复于仁二能亲而下之是以吉也】附録【朱子语问休复之吉以下仁也曰初爻为仁人之体六二爻能下谓附下于仁者学莫便于近乎人既得仁者而亲之资其善以自益则力不劳而学美矣故曰休复吉僴】纂注【徐氏曰仁谓初刚刚复于下在人则恻隠之心仁之端也初不逺复二从初而复故曰以下仁也　南轩张氏曰易三百八十四爻未尝言仁此独言之夫子葢有深防克己复礼为仁克其私心复其天理所以为仁二去初未逺上为系应能体泰为复所以为下仁也至四但言以从道也而不谓之仁矣葢道者举其大凡不若仁为切至也　李氏闲祖曰天下之公是无一毫私心善之本是万善从此出真氏曰伊川语录中説仁者以天地万物为一体説得太寛无捉摸处易传只云四德之元犹五常之仁偏言则一事专言则包四者又云仁者天下之公善之本也易传只此两处説仁极平正确实学者且当玩此此是程子手笔也】频复之厉义无咎也集解【程子曰频复频失虽为危厉然复善之义则无咎也】中行独复以从道也集解【程子曰称其独复者以其从阳刚君子之善道也】纂注【石氏曰处上下四隂之中故曰中行非得中道也不从其类而下应初故曰独复从道者从初九也　王氏宗传曰初九一阳尚防六二比之而下仁六四应之而从道】敦复无悔中以自考也【吕音训考陆氏曰郑云考成也向云察也】集解【程子曰以中道自成也五以隂居尊处中而体顺能敦笃其志以中道自成则可以无悔也自成谓成其中顺之德朱子曰考成也】　迷复之凶反君道也集解【程子曰复则合道既迷于复与道相反也其凶可知以其国君凶谓其反君道也人君居上而冶众当从天下之善乃迷于复反君之道也非止人君凡人迷于复者皆反道而凶也】纂注【刘氏弥邵曰动静天道之复也善恶人道之复也故彖象言动静之复六爻皆言善恶之复复者刚之反也自五及初皆以从刚为复五之自考不如四之从道四之从道不如二之下仁二之下仁不如初之修身三频复虽危犹知复也上迷复反道则不知复矣】周易防通卷五
