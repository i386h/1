<!-- { "loadSidebar": true } -->
　　【心有所不快也】附録【朱子语资斧有做赍斧説底这资斧在巽上説也自分晓然而旅中亦岂可无备御底物事次第这便是渊】纂注【徐氏曰才刚得其资斧也或曰资当作齐案汉书王莽遣王寻屯洛阳将发亡其黄钺其士房杨曰此经所谓丧其资斧者也应劭云齐利也读如齐衰之齐资齐音同误作资　冯氏椅曰四心之位火性剽疾然位隂有不快之象也　双湖先生曰徐氏或曰即语録有做齐斧説之义又案资与二象同斧即离为兵象亦互兑金在巽木上象离兑在四上所以得也若巽上九丧其资斧亦有离兑巽象然皆在上爻下所以丧也合两卦论取象甚明】六五射雉一矢亡终以誉命【吕音训射陆食亦反】集解【程子曰六五有文明柔顺之徳处得中道而上下与之处旅之至善者也人之处旅能合文明之道可谓善矣羁旅之人动而或失则困辱随之动而无失然后为善离为雉文明之物射雉谓取则于文明之道而必合如射雉一矢而亡之发无不中则终能致誉命也誉令闻也命福禄也五居文明之位有文明之徳故动必中文明之道也五君位人君无旅旅则失位故不取君义　朱子曰雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也】附録【朱子语如伊川説一矢亡之亡字正如秦无亡矢遗镞之亡不是如伊川之説易中凡言终吉者皆是初不甚好又曰而今只如这小小文义亦无人去解析他易説】纂注【朱氏曰离为兵伏坎为弓下艮为手兵加弓矢也而在手上故曰射　冯氏当可曰诸家以旅不取君象非也卦六爻无理不备厉王居彘平王之迁天王居郑黎侯寓卫卫侯处曹邑此类每每见之不幸至此苟能以中正之道自处所依得人能反其国邑复其世祚于此见易为后世作圣人之忧可谓至矣　杨氏万里曰少康逃虞思之国宣王匿召公之家是旅也　双湖先生曰噬嗑亦离体四称金矢此称一矢爻于离上自取矢象岂上体自有坎位抑离伏坎邪誉命五当兊口象】上九鸟焚其巢旅人先笑后号咷丧牛于易凶【吕音训易陆氏曰以防反王肃音亦晁氏曰案与大壮同】集解【程子曰鸟飞腾处髙者也上九刚不中而处最髙又离体其亢可知故取鸟象在旅之时谦降柔和乃可自保而过刚自髙失其所宜安矣巢鸟所安止一有上字焚其巢失其所安无所止也在离上为焚象阳刚自处于至髙始快其意故先笑既而失安莫与故号咷轻易以丧其顺徳所以凶也牛顺物丧牛于易谓忽易以失其顺也离火性上为躁易之象上承鸟焚其巢故更加旅人字不云旅人则是鸟笑哭也　朱子曰上九过刚处旅之上离之极骄而不顺凶之道也故其象占如此】纂注【齐氏曰离为科上槁在巽木之上亦有巢象而火又附焉故曰焚　张氏汝弼曰火有声有笑号之象离为飞鸟为牝牛　冯氏椅曰六五约象兊为口舌号笑之象焚其巢者上九也旅人六五也见上焚巢故先笑之与之同体故后号咷　项氏曰旅离在上故后号同人离在下故先号离性炎故多怒也同人之五得二而后成兊故后笑旅之五先已成兑故先笑兊性説故多喜也　李氏桩年曰同人亲也故先号咷后笑亲寡旅也故先笑后号咷　林氏曰三与上应皆以刚居上无相与之情故三焚其次上焚其巢三承九四之离为他人所焚也上焚其巢自焚也三焚其次则巢尚在也丧其童仆则牛尚存也巢在则有可归之理牛存则有可行之资今也巢焚牛丧欲归则无其所欲行则无其资凶斯致矣　郑氏东卿曰上九得势寄一身于炎炎之上不知有焚巢之祸九三趋炎而躁进不知有焚次之灾　丘氏曰处旅之道以得中为善卑则取辱髙则召祸初处最下卑者也故以琐琐而取灾三在下之上上在上之上髙者也故三焚次丧仆上焚巢丧牛也四处上之下虽无太髙太卑之失亦未得中故虽得资斧而心未快惟二得下体之中故二即次怀资而得仆五亦终有誉命之荣也然二当位而五不当位故五不免射雉亡矢之患居旅道之善其唯六二乎　双湖先生曰笑号咷在本卦故当取下互兊口象然同人无兊体九五亦曰先号咷而后笑项氏谓五得二成兑乃强为之説固不若张氏取离火有声象为皆通鸟牛焚丧亦离象巢离上象居髙故笑焚巢故号咷旅人恐指占者只就上説为有情本义谓骄先笑不顺丧牛皆致凶之道也】大象山上有火旅君子以明慎用刑而不留狱集解【程子曰火之在髙明无不照君子观明照之象则以明慎用刑明不可恃故戒于慎明而止亦慎象观火行不处之象则不留狱狱者不得已而设民有罪而入岂可留滞淹久也　朱子曰慎刑如山不留如火】附録【朱子语明慎用刑而不留狱却只是火在山上之象又不干旅事董録】纂注【冯氏去非曰山止而不动者室庐之象火动而不止者行旅之象火暂在山上犹旅附室庐于外之象　蔡氏曰火行山上而不留旅之象也明离象慎用刑良象不留狱火行不处之象　林氏曰山上非火之所归　毛氏曰君子观象而用刑则取其火以为明取其止以为慎取其旅以不留狱】旅小亨柔得中乎外而顺乎刚止而丽乎明是以小亨旅贞吉也集解【程子曰六上居五柔得中乎外也丽乎上下之刚顺乎刚也下艮止上离丽止而丽乎明也柔顺而得在外之中所止能丽于明是以小亨得旅之贞正而吉也旅困之时非阳刚中正有助于下不得致大亨也所谓得在外之中中非一揆旅有旅之中也止丽于明则不失时宜然后得一作能处旅之道　朱子曰以卦体卦徳释卦辞】旅之时义大矣哉集解【程子曰天下之事当随时各适其宜而旅为难处故称其时义之大　朱子曰旅之时为难处】纂注【徐氏曰一柔在外而处二刚之中是羁旅之人交扵强有力者苟非善处卑则取辱髙则招祸鲜不失矣惟于止知其所止无私交无暗事非贤不主非善不与止而丽乎明也夫如是内不失已外不失人虽在旅困亦可小亨得旅之正而吉也　李氏曰适旅之时动得其宜其义大矣　兰氏曰圣人恐后世以旅道防小所以发扬其至大之意】小象旅琐琐志穷灾也集解【程子曰志意穷廹葢自取灾也灾眚对言则有分独言则谓灾患耳】得童仆贞终无尤也集解【程子曰羁旅之人所赖者童仆也既得童仆之忠贞终无尤悔矣】旅焚其次亦以伤矣以旅与下其义丧也集解【程子曰旅焚失其次舍亦以困伤矣以旅之时而与下之道如此义当丧也在旅而以过刚自髙待下必丧其忠贞谓失其心也在旅而失其童仆之心为可危也　朱子曰以旅之时而与下之道如此义当丧也】旅于处未得位也得其资斧心未快也集解【程子曰四以近君为当位在旅五不取君义故四为未得位也曰然则以九居四不正为有咎矣曰以刚居柔旅之宜也九以刚明之才欲得时而行其志故虽得资斧以旅为善其心志未快也】终以誉命上逮也【吕音训逮陆音代一音大计反】集解【程子曰有文明柔顺之徳则上下与之逮与也能顺承于上而下与之为上所逮也在上而得乎下为下所上一无上字逮也在旅而上下与之所以致誉命也旅者困而未得所安之时也终以誉命终当致誉命也已誉命则非旅也困而亲寡则为旅不必在外也　朱子曰上逮言其誉命闻于上也】附録【朱子语上逮也不得如伊川説】以旅在上其义焚也丧牛于易终莫之闻也【吕音训其义焚也陆氏曰马云义宜也一本冝其焚丧牛之凶今本作于易陆氏曰本亦作丧牛于易】集解【程子曰以旅在上而以尊髙自处岂能保其居其义当有焚巢之事方以极刚自髙为得志而笑不知丧其顺徳于躁易是终莫之闻谓终不自间知也使自觉知则不至于极而号咷矣阳刚不中而处极固有髙亢躁动之象而火复炎上则又甚焉】纂注【潘氏曰于易者祸生于所忽而莫之知也　郑氏汝谐曰以易而丧其顺是罔闻知也】
