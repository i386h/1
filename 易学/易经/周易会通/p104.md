<!-- { "loadSidebar": true } -->
　　而上水井井养而不穷也【吕音训上陆氏曰如字师又时掌反养陆氏曰如字徐以上反】集解【朱子曰以卦象释卦名义】纂注【李氏舜臣曰坎三爻二隂在外为险陷井象也一阳居内陷二隂之中泉象也以巽遇坎巽木在坎水中巽水而上亦犹凿木为机后重前轻挈水若抽者葢汲井之象也井之汲为烹饮溉濯日用可既乎故曰巽乎水而上水井井养而不穷也】改邑不改井乃以刚中也【吕音训晁氏曰案徐氏云改邑不改井下脱无丧无得往来井井二句王昭素取徐説】集解【程子曰巽入于水下而上其水者井也井之养于物不有穷也一作无有穷也取之而不竭徳有常也邑可改井不可迁亦其徳之常也二五之爻刚中之徳其常乃如是卦之才与义合也】纂注【林氏栗曰井者君子之徳井不可改以其刚中也刚中者泉在中也　朱氏曰君子穷居不损大行不加非刚中不变能之乎　郭氏京曰案不改井下脱无丧无得往来井井两句凡先举卦名释讫次举繇辞后以义结六十三卦无如此者足明误脱】汔至亦未繘井未有功也羸其瓶是以凶也集解【程子曰虽使几至既未为用亦与未繘井同井以济用为功水出乃为用未出则何功也瓶所以上水而致用也羸败其瓶则不为用矣是以凶也朱子曰以卦体释卦辞无丧无得往来井井两句意与不改井同故不复出刚中以二五而言未有功而败其瓶所以凶也】纂注【晁氏曰或谓彖主三阳言五井洌寒泉食是阳刚居得中正邑可改而井不可改也三井渫不食是水未见于用未有功也二瓮敝漏是既不得水并其瓶而亡之羸其瓶而凶者也】小象井泥不食下也旧井无禽时舍也【吕音训舍陆音舍】集解【程子曰以隂而居井之下泥之象也无水而泥人所不食也人不食则水不上无以及禽鸟禽鸟亦不至矣见其不能济物为时所舎置不用也若能及禽鸟是亦有所济也舍上声与干之时舍音不同　朱子曰言为时所弃】井谷射鲋无与也集解【程子曰井以上出为功二阳刚之才夲可济用以在下而上无应援是以下比而射鲋若上有与之者则当汲引而上成井之功矣】井渫不食行恻也求王明受福也【吕音训行陆下孟反】集解【程子曰井渫治而不见食乃人有才知而不见用以不得行为忧恻也既以不得行为恻则岂免有求也故求王明而受福志切于行也　朱子曰行恻者行道人皆以为恻】井甃无咎修井也集解【程子曰甃者修治于井也虽不能大其济物之功亦一作若能修治一有亦字不废也故无咎仅能免咎而已若在刚阳自不至如是如是则可咎矣】寒泉之食中正也集解【程子曰寒泉而可食井道之至善者也九五中正之徳为至善之义】元吉在上大成也集解【程子曰以大善之吉在卦之上井道之大成也井以上为成功】
　　经【离下兊上】集解【程子曰革序卦井道不可不革故受之以革井之为物存之则秽败易之则清洁不可不革者也故井之后受之以革也为卦兑上离下泽中有火也革变革也水火相息之物水灭火火涸水相变革者也火之性上水之性下若相违行则睽而已乃火在下水在上相就而相尅相灭息者也所以为革也又二女同居而其归各异其志不同为不相得也故为革也】革已日乃孚元亨利贞悔亡【吕音训革陆氏曰马郑云改也坎宫四世卦】集解【程子曰革者变其故也变其故则人未能遽信故必已日然后人心信从元亨利贞悔亡坏而后革之革之所以致其通也故革之而可以大亨革之而利于正道则可久而得去故之义无变动之悔乃悔亡也革而无甚益犹一有有字可悔也况反害乎古人所以重改作也　朱子曰革变革也兊泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信故必已日而后信又以其内有文明之徳而外有和説之气故其占为有所更革皆大亨而得其正所革皆当而所革之悔亡也一有不正则所革不信不通而反有悔矣】附録【朱子语郑少梅解革卦以为风炉亦解得好初为炉底二为炉眼三四五是炉腰上是炉口易説少梅説易象中孚小过革鼎这是他説得好处也却尽欲牵合傅合少间便疎脱今且于正叚处理会却些少零碎亦用得一向理会这个便不是文蔚】纂注【郑氏东卿曰革有鼎革生为熟之象故炉鞴之象为正葢以离火鼔铸兊金从革也革而受之以鼎者以鼔铸成鼎也　李氏舜臣曰兊之三画隂润在上是为泽泽之隂润是为水水泽之气凝结而成秋之肃是为金金与水泽之气皆畏火者以金得火则销水泽遇火则燥而且涸故离兑相遇为革革者金水之气遇火而变易其故常有革去故之象也又曰火与金水泽之气交战若不相为用而金得火成器水得火成暖革之者乃利其用也故曰已日乃孚言不信于方革之时而信于已革之日也　王氏曰民可与习常难与通变可与乐成难与虑始革之道即日不孚已日乃孚也蔡氏曰革不可遽必已日而后革已日二日也　徐氏曰元亨利贞悔亡者变有大通之理也然必利于贞】
