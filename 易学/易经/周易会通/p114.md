<!-- { "loadSidebar": true } -->
　　经【兊下震上】集解【程子曰归妹序卦渐者进也进必有所归故受之以归妹进则必有所至故渐有归义归妹所以继渐也归妹者女之归也妹少女之称为卦震上兊下以少女从长男也男动而女説又以説而动皆男説女女从男之义卦有男女配合之义者四咸恒渐归妹也咸男女之相感也男下女二气感应止而説男女之情相感之象恒常也男上女下巽顺而动隂阳皆相应是男女居室夫妇唱随之常道渐女归之得其正也男下女而各得正位止静而巽顺其进有渐男女配合得其道也归妹女之嫁归也男上女下女一无女字从男也而有説少之义以説而动动以一作而説则不得其正矣故位皆不当初与上虽当隂阳之位而阳在下隂在上亦不当位也与渐正相对咸恒夫妇之道渐归妹女归之义咸与归妹男女之情也咸止而説归妹动于説皆以説也恒与渐夫妇之义也恒巽而动渐止而巽皆以巽顺也男女之道夫妇之义备于是矣归妹为卦泽上有雷雷震而泽动从之象也物之随动莫如水男动于上而女从之嫁归从男之象震长男兊少女少女从长男以説而动动而相説也人之所説者少女故云妹为女归之象又有长男説少女之义故为归妹也】归妹征凶无攸利【吕音训归妹陆氏曰妇人谓嫁曰归妹者少女之称兊宫归魂卦】集解【程子曰以説而动动而不当故凶不当位不当也征凶动则凶也如卦之义不独女归无所往而利也　朱子曰妇人谓嫁曰归妹少女也兑以少女而从震之长男而其情又为以説而动皆非正也故卦为归妹而卦之诸爻自二至五皆不得正三五又皆以柔乘刚故其占征凶而无所利也】纂注【项氏曰女稼皆少时故古之言嫁者例曰归妹易帝乙归妹诗伣天之妹是也男娶不过三十女嫁不过二十男常长女常少故曰归妹也今国家帝尝呼后为妹葢相沿久矣　都氏曰男女之相从正则吉而中爻之才刚柔杂居非所谓正如是而有行非礼法之所容也故征凶夫妇之相与顺则利而六爻之才柔上刚下非所谓顺如是而有为非室家之宜也故无攸利　双湖先生曰渐以长女归少男归嫁也长女嫁少男而归之也主六四一爻言故曰女归女之归男则女自内而外也归妹以长男归少女归取也长男取少女而来归也主九四一爻言故曰归妹男之归女则女自外而内也天地万物父母民同胞于天地间自天地观之男女皆兄弟姊妹者也易以造化明人事所取阔大今嫁取有男女皆长皆少者有长男取少女长女嫁少男者唯以年论长少姊妹也征凶无攸利以卦变占也归妹变自泰来泰九三上征为九四泰六四下来为六三以成归妹也所以凶无攸利者三为兊主四为震主既非应位而阀阅之不当长少又非其偶且徳皆不正才皆不良但以相比而私情相与所谓不待父母之命媒灼之言而钻穴隙相窥者也故凶无攸利正义谓泰六五帝乙归妹据兄嫁妹谓之归妹此卦明归妹以娣从姊而嫁谓之归妹恐皆未当若曰兄嫁妹娣从姊而嫁何征凶无攸利之有乎卦取震取兑爻自取娣媵娣义各有攸当】初九归妹以娣跛能履征吉【吕音训娣陆氏大计反跛陆波我反】集解【程子曰女之归居下而无正应娣之象也刚阳在妇人为贤一作坚贞之徳而处卑顺娣之贤正者也处説居下为顺义娣之卑下虽贤何所能为不过自善其身以承助其君而已如跛之能履言不能及逺也然在其分为善故以是而行则吉也　朱子曰初九居下而无正应故为娣象然阳刚在女子为贤正之徳但为娣之贱仅能承助其君而已故又为跛能履之象而其占则征吉也】纂注【冯氏椅曰兊为少女女妹也又为妾娣象也六三皆同姓庶女从嫡归人所谓媵也男以女弟为妹女以女弟为娣故文从女从弟以左右之也江有沱诗曰之子归不我以与此同义　兰氏曰跛者不能以専行依人乃为娣妾之道承正室以行则吉　蔡氏曰无应不行故跛居位当而近二故能履适二而媵五得娣之正故征吉　李氏舜臣曰古者诸侯一娶九女嫡夫人及左右媵皆以侄娣从圣人制礼必以侄娣充媵者所以广国嗣使所自出者一同而无他异也又曰彖云征凶者以诸爻失位为妄动之戒此云征吉者以初安卑下而嫡説与之偕行也　徐氏曰三爻同处于下有娣从之象　赵氏曰兊隂柔而説常患不正故兊阳爻多吉隂爻多凶如临暌中孚等卦皆然履之三爻尤与归妹相似履初九往无咎此征吉履九二幽人贞吉此利幽人之贞履三眇能视跛能履此初言跛二言眇三则反归以娣亦以六三之柔不如在下阳爻也又曰履以眇跛为非故并言于六三归妹之娣以眇跛为当然故析言于初二其实皆因兊为之戒　双湖先生曰兑本巽体象股今反为兊毁折故跛居得正故能履】九二眇能视利幽人之贞【吕音训眇陆弥小反幽人之贞晁氏曰子夏传无之字】集解【程子曰九二阳刚一作刚阳而得中女之贤正者也上有正应而反隂柔之质动于説者也乃女贤而配不良故二虽一作之贤不能自遂以成其内助之功适可善其身而小施之如眇者之能视而已言不能及逺也男女之际当以正礼五虽不正二自守其幽静贞正乃所利也二有刚正之徳幽静之人也二之才如是而言利贞者一无此五字利言宜于如是之贞一无贞字非不足而为之戒也　朱子曰眇能视承上爻而言九二阳刚得中女之贤也上有正应而反隂柔不正乃女贤而配不良不能大成内助之功故为眇能视之象而其占则利幽人之贞也幽人亦抱道守正而不偶者也】纂注【朱氏曰互离为目兑毁其右眇也　王氏宗曰不言归妹与娣者正得下体中位不应取娣象而六五上体之中既称其君矣则所谓娣者五也二不应复为嫡也居隂守常未适乎外女子之贤明而妹之未归者故爻辞但以守常为正而以幽人象之冯氏椅曰以为娣则与五正应非娣也以为嫡则有五在非嫡也但以其阳明居兑体而以眇能视为象刚中而位隂而以利幽人之贞为占言有望于君而未偶守正于内而未行宜固守其正者也　杨氏万里曰诸爻言归妹二独不言者以二下卦之尊即妹之身也幽人贤徳之称言少妹之幽贞也幽则至静而不可动贞则至洁而不可渝皆阳刚中正之徳也　双湖先生曰九二以阳爻居隂位又为兊体而居下卦之中故有幽人之象以其不正故又戒之以利贞】六三归妹以须反归以娣【吕音训须陆氏曰如字待也郑云有才智之貌荀陆绩作嬬陆云嬬妾也晁氏曰子夏孟京作嫥媵之妾也古文作须一行云须亦贱女也天文有须女説之案与贲六二同】集解【程子曰三居下之上本非贱者以失徳而无正应故为欲有归而未得其归须待也待者未有所适也六居三不当位徳不正也柔而尚一作上刚行不顺也为説之主以説求归动非礼也上无应无受之者也无所适故须也女子之处如是人谁取之不可以为人配矣当反归而求为娣媵则可也以不正而失其所也　朱子曰六三隂柔而不中正又为説之主女之不正人莫之取者也故为未得所适而反归为娣之象或曰须女之贱者】纂注【徐氏曰须待也三本非贱者无应冝待而急于从人不得为人配而反归为娣是自贱也夫人志在禄位而不自重欲速好进而甘于卑下卒为人所贱者何以异此哉　朱氏曰天官书须女四星贱妾之称织女三星天女也陆震曰天文织女贵须女贱则须贱女可知】九四归妹愆期迟归有时【吕音训迟陆氏曰雉夷反晚也缓也陆绩云待也一音直异反】集解【程子曰九以阳居四四上体地之髙也阳刚在女子为正徳贤明者也无正应未得其归也过时未归故云愆期女子居贵髙之地有贤明之资人情所愿娶故其愆期乃为有时葢自有待非不售也待得佳配而后行也九居四虽不当位而处柔乃妇人之道一有也字以无应一作悔故为愆期之义而圣人推理以一无以字女贤而愆期葢有待也　朱子曰九四以阳居上体而无正应贤女不轻从人而愆期以待所归之象正与六三相反】纂注【齐氏曰九四正归妹者也而曰归妹愆期刚履柔而能从容俟时以全其妹之正者也诗曰士如归妻殆氷未泮故家语云霜降多防冰泮杀止震则冰泮矣而犹曰迟归有时非愆期乎　李氏舜臣曰三四虽无应而震兑终相合故曰迟归有时　郑氏汝谐曰物不可以苟合既有妇徳迟归何伤乎】六五帝乙归妹其君之袂不如其娣之袂良月几望吉【吕音训袂陆弥世反几陆氏曰音机又音祈荀作既】集解【程子曰六五居尊位妹之贵髙者也下应于二为下嫁之象王姬下嫁自古而然至帝乙而后正防姻之礼明男女之分虽至贵之女不得失柔巽之道有贵骄之志故易中隂尊而谦降者则曰帝乙归妹泰六五是也贵女之归惟谦降以从礼乃尊髙之徳也不事容饰以説于人也娣媵者以容饰为事者也衣袂所以为容饰也六五尊贵之女尚礼而不尚饰故其袂不及其娣之袂良也良美好也月望隂之盈也盈则敌阳矣几望未至于盈也五之贵髙常不至于盈极则不亢其夫乃为吉也女之处尊贵之道也　朱子曰六五柔中居尊下应九二尚徳而不贵饰故为帝女下嫁而服不盛之象然女徳之盛无以加此故又为月几望之象而占者如之则吉也】附録【朱子语月几望是説隂盛渊】纂注【郑氏东卿曰卦与泰类而人位两爻交互有掩袂之象葢天地之义备于人之一身人之一身左阳而右隂隂阳之交如其袂之交也娣位乎下而画阳君位乎上而画隂易以阳善而隂恶此君之袂不如娣之袂良也　齐氏曰袂衣袖君小君尧降二女于沩汭而后世一称湘君一称夫人嫡例为君而余皆媵也　朱氏曰坎月在震东离日在兑西日月相望隂之盛也夫消长之理阳消则隂生故日下而月西见隂盛则敌阳故既望而月东出　都氏曰月者至隂之精而羣隂之主女君之象也几望言女君之谦盛而未盈也望则盈矣吉宜家之谓也】上六女承筐无实士刲羊无血无攸利【吕音训匡今本作筐陆氏曰郑作筐象同晁氏曰案筐俗字刲陆氏曰苦圭反马云刺也一音工惠反晁氏曰或作防作刳説文作刲刺也易士刲羊】集解【程子曰上六女归之终而无应女归之无终者也妇者所以承先祖奉祭祀不能奉祭祀则不可以为妇矣筐篚之实妇职所供也古者房中之俎葅歜一作醓之类后夫人职之诸侯之祭亲割牲士大夫皆然割取血以祭礼云血祭盛气也女当承事筐篚而无实无实则无以祭谓不能奉祭杞也夫妇共承宗庙妇不能奉祭祀乃妇不能承祭祀也故刲羊而无血亦无以祭也谓不可以承祭祀也妇不能奉祭祀则当离絶矣一无矣字是夫妇之无终者也何所往而利哉　朱子曰上六以隂柔居归妹之终而无应约防而不终者也故其象如此而于占为无所利也】纂注【李氏曰三兑体女象上震体士象　杨氏万里曰震有虚筐象兑羊象上与三皆隂无应故有承筐无实刲羊无血象李氏舜臣曰三上二爻皆隂不能相合为夫妇故止以士女称之古者妇助祭必以箱筐实苹之类而诸侯卿大夫躬割牲所以重宗庙之祀尽继承之道今三上无应承筐无实刲羊无血是夫妇之礼不成而祭祀无主矣　胡氏允曰凡取妇先有筐篚以实纳币之礼今士乃不实以币徒授以筐是非币不交不亲也礼称主人割牲则主妇佐之房中今三上无应士虽刲羊割血而房中无人佐之与无血同　丘氏曰六五归妹之主也二与五应居内卦之中而不言归妹者正妹之身也以少女之身幽静之节体隂而性阳质柔而徳刚其妹之贤者乎初三妹之娣媵初在二下娣之跛履而吉者三在二上娣之以贱而躐居于贵者五居柔履谦而归其妹以徳礼为光华不以衣服为容饰故曰其君之袂不如其娣之袂良也四则言归妹之愆期上则泛言夫妇之无终而不言归妹　双湖先生曰程传本义皆以六爻为女项平庵则以阳爻为夫隂爻为妇以愚观之丘氏亦是一説葢六爻中四当归妹之男三当归妹之女以四为震主三为兑主故也然两爻皆不中正二五则以中为重二质隂而徳刚五质阳而徳柔故以二为妹身五则归妹者也故兑体二称幽人初与三为娣震体四归妹而愆期上为士而刲兊之羊无血三为女而承震之筐无实约防不终无攸利者也爻以士女称之可见唯五与二应归二妹以为君而初与三为从妹之娣如是则六爻男女随卦一定无紊乱之嫌矣但所谓帝乙归妹者朱子尝谓帝乙归妹之时往往筮得此爻易因以纪之如髙宗箕子之类恐未可据指六五以为商王之妹也姑记其説如此】大象泽上有雷归妹君子以永终知敝集解【程子曰雷震于上泽随而动阳动于上隂説而从女从男之象也故为归妹君子观男女配合生息相续之象而以永其终知有敝也永终谓生息嗣续永久其传也知敝谓知物有敝坏而为相继之道也女归则有生息故有永终之义又夫妇之道当常永有终必知其有敝坏之理而戒慎之敝坏谓离隙归妹説以动者也异乎恒之巽而动渐之止而巽也少女之説情之感动动则失正非夫妇正而可常之道久必敝坏知其必敝则当思永其终也天下之反目者皆不能永终者也不独夫妇之道天下之事莫不有终有敝莫不有可继可久之道观归妹则当思永终之戒也　朱子曰雷动泽随归妹之象君子观其合之不正知其终之有敝也推之事物莫不皆然】纂注【丘氏曰雷震泽上水气随之而升女子从人之象也永终知敝谓防姻之道欲其永逺而有终也必预有以知其不终之敝女子从人以説而动至于失身败徳不能永其所终者多矣所谓华落色衰复相弃背者是也而原其所以则由奔诱而为夫妇徇情肆欲之所致而不知其敝之过也向使于説动之时而为永终知敝之戒则无此失矣】归妹天地之大义也集解【程子曰一隂一阳之谓道隂阳交感男女配合天地之常理也归妹女归于男也故云天地之大义也男在女上隂从阳动故为女归之象】天地不交而万物不兴归妹人之终始也集解【程子曰天地不交则万物何从而生女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也　朱子曰释卦名义也归者女之终生育者人之始】附録【朱子説两终字伊川説未安董録】纂注【双湖先生曰天地不交万物不兴反其辞也卦自泰来干九三交坤而为九四坤六四交干而为六三是天地交也出震见离説兊劳坎是万物兴也兊为少女岂非女之终乎震为长男岂非男之始乎是归妹人之终始也】説以动所归妹也【吕音训所归妹也陆氏曰夲亦作所以归妹晁氏曰案作所以非虞王弼皆无】集解【朱子曰又以卦徳言之】附録【朱子语归妹未有不好只是説以动带累他渊】征凶位不当也集解【程子曰以二体释归妹之义男女相感説而动者少女之事故以説而动所归者妹也所以征则凶者以诸爻皆不当位也所处皆不正何动而不凶大率以説而动安有不失正者説音悦】无攸利柔乘刚也集解【程子曰不唯位不当也又有乘刚之过三五皆乘刚男女有尊卑之序夫妇有倡随之礼此一无此字常理也如恒是也苟不由常正之道徇情肆欲唯説是动则夫妇渎乱男牵欲而失其刚女狃説而忘其顺如归妹之乗刚是也所以凶无所往而利也夫隂阳之配合男女之交媾理之常也然从欲而流放不由义理则淫邪无所不至伤身败徳岂人理哉归妹之所以一有征字凶也　朱子曰又以卦体释卦辞男女之交本皆正理唯若此卦则不得其正也】纂注【冯氏椅曰以九六互居三四明卦占九自三征四则位不当而凶六自四来三则乘刚而无所利位不当则不安其居乗刚则反夫妇之道　徐氏曰位不当则紊男女内外之正柔乘刚则悖夫妇倡随之理　双湖先生曰尝合随卦观之随与归妹兊震易位者也动而説为随此阳倡而隂和男行而女随得男女之正故无亨利贞説以动为归妹则是隂反先倡而阳和女反先行而男从失男女之正故征凶无攸利柔乘刚柔谓三五刚谓二四皆隂阳失位也】小象传归妹以娣以恒也跛能履吉相承也【吕音训以恒晁氏曰孟京无此以字】集解【程子曰归妹之义以説而动非夫妇能常之道九乃刚阳有贤一作坚贞之徳虽娣之防乃能以常者也虽在下不能有所为如跛者之能履然征而吉者以其能一无能字相承助也能助其君娣之吉也　朱子曰恒谓有常久之徳】利幽人之贞未变常也集解【程子曰守其幽贞未失夫妇常正之道也世人以媟狎为常故以贞静为变常不知乃常久之道也】归妹以须未当也集解【程子曰未当者其处其徳其求归之道皆不当故无取之者所以须也】愆期之志有待而行也【吕音训待陆氏曰一本作时】集解【程子曰所以愆期者由已而不由彼贤女人所愿娶所以愆期乃其志欲有所待待得佳配而后行也】帝乙归妹不如其娣之袂良也其位在中以贵行也集解【程子曰以帝乙归妹之道言其袂不如其娣之袂良尚礼而不尚饰也五以柔中在尊髙之位以尊贵而行中道也柔顺降屈尚礼而不尚饰乃中道也朱子曰以其有中徳之贵而行故不尚饰】　纂注【郭氏京曰袂良下误増也字案三百八十三爻小象先举爻辞后以义结爻辞下尽无也字误亦明矣】上六无实承虚筐也集解【程子曰筐无实是空筐也空筐可以祭乎言不可奉祭祀也女不可以承祭祀则离絶而已是女归之无终者也】纂注【董氏曰象不及刲羊无血者卦为归妹设也】经【离下震上】集解【程子曰丰序卦得其所归者必大故受之以丰物所归聚必成其大故归妹之后受之以丰也丰盛大之义为卦震上离下震动也离明也以明而动动而能一无能字明皆致丰之道明足以照动足以亨然后能致丰大也】丰亨王假之勿忧宜日中【吕音训丰陆氏曰芳忠反字林匹忠反依字作丰今并三直画犹是变体若曲下作者礼字耳非也世人乱之久矣案丰是腆厚光大之义郑云丰之言倎充满意也坎宫五世卦假陆氏曰白反至也象同马云古雅反大也】集解【程子曰丰为盛大其义自亨极天下之光大者惟王者能至之假至也天位之尊四海之富羣生之众王道之大极丰之道其惟王者乎丰之时人民之繁庶事物之殷盛治之岂易周为可忧一作患虑宜如日中之盛明广照无所不及然后无忧也　朱子曰丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也】纂注【钱氏曰嵗穰曰丰歳恶曰歉丰者充盈不歉之名　冯氏当可曰上震下离日方生于东光明盛大太平至治之世也　路氏曰隂阳之运至午而亨嘉品彚之生至夏而假大　王氏宗传曰六五以柔居尊位而属震体有震忧惊之象圣人则戒之以勿忧离明在下又勉之以宜日中　李氏明曰凡易之所谓勿恤勿问勿用勿疑云者皆我不能自决而赖他人告戒也　项氏曰汉髙除彭豨系萧何疑陈平唐太宗杀刘洎李君羡皆既丰之后忧之深也圣人曰是不必忧愈忧则愈惑非保大之道也君人者昭徳如日之中照临下土岂有隂慝敢干其问哉如此则不必忧矣　郭氏雍曰噬嗑与丰皆明动之卦噬嗑先动而求明得明而后可亨丰已明而后动则不期而自亨矣　双湖先生曰丰下离上震正日未出东之天其光亨之势未已何忧之有岂非以柔中之主履丰亨之会故不能无忧重烦圣人致戒致勉耳然不勉以日进但勉以日中毋亦康节怕处其盛之意欤】初九遇其配主虽旬无咎往有尚【吕音训配陆氏曰郑作妃云嘉耦曰妃晁氏案妃古文配字旬陆氏曰如字均也王肃尚纯反或音唇荀作均刘昞作钧晁氏曰案旬古文均字】集解【程子曰雷电皆至成丰之象明动相资致丰之道非明无以照非动无以行一作亨相须犹形影相资犹表里初一无初字九明之初九一无九字四动之初宜相须以成其用故虽旬而相应位则相应用则相资故初谓四为配主已所配也配虽匹称然就之者也如配天以配君子故初于四云配四于初云夷也虽旬无咎旬均也天下之相应者常非均敌如隂之应阳柔之从刚下之附上敌则安肯相从唯丰之初四其用则相资其应则相成故虽均是阳刚相从而无过咎也葢非一有刚字明则动无所之非动则明无所用相资而成用同舟则胡越一心共难则仇怨协力事势使然也往而相从则能成其丰故云有尚有可嘉尚也在他卦则不相下而离隙矣　朱子曰配主谓四旬均也谓皆阳也当丰之时明动相资故初九之遇九四虽皆阳刚而其占如此也】附録【朱子语问动非明则无所之明非动则无所用曰徒行不明则行无所向行而已徒明不行则明无所用空明而已童伯羽】纂注【李氏问曰离纳已震纳自已至十日为旬　程氏曰八卦离直午数至震直夘适满十数故云旬　蔡氏曰初四爻皆刚则相敌理势之常也惟丰盛之时事物至多其明易惑故以刚明同徳而相遇虽均无咎往有尚谓应四也　冯氏曰初处最下其丰未盛非至满得者未为丰所蔽故爻不言丰卦惟两爻不言丰六五不言以为天下之主而隂虚歉然赖天下之助以为庆也】六二丰其蔀日中见斗往得疑疾有孚发若吉【吕音训蔀陆氏曰音部王廙同蒲户反王肃普苟反畧例云大暗之谓蔀马云蔀小也郑薛作菩云小席晁氏曰案菩古文蔀字见斗陆氏曰孟作见主晁氏曰案主古文斗字】集解【程子曰明动相资乃能成丰二为明之主又得中正可谓明者也而五在正应之地隂柔不正非能动者二五虽皆隂而在明动相资之时居相应之地五一作乃才不足一有耳字既其应之才一无才字不足资则独明不能成丰既不能成丰则丧其明功故为丰其蔀日中见斗二至明之才以所应不足与而不能成其丰丧其明功无明功则为昬暗故云见斗斗昏见者也蔀周匝之义用障蔽之物掩晦于明者也斗属隂而主运乎象五以隂柔而当君位日中盛明之时乃见斗犹丰大之时乃一作而遇柔弱之主斗以昬见言见斗则是明丧一作丧明而暗矣二虽至明中正之才所遇乃柔暗不正之君既不能下求于己若往求之则反得疑猜忌疾暗主如是也然则如之何而可夫君子之事上也不得其心则尽其至诚以感发其志意而已苟诚意能动则虽昬蒙可开也虽柔弱可辅也虽不正可正也古人之事庸君常主而克行其道者已之诚意一无意字上达而君见信之笃耳管仲之相桓公孔明之辅后主是也若能以诚信发其志意则得行其道乃为吉也朱子曰六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昏也往而从之则昏暗之主必反见疑唯在积其诚意以感发之则吉戒占者宜如是也虚中有孚之象】纂注【李氏曰居中守正人臣之盛位卦体为离而处震下为掩覆之象　冯氏椅曰离日方中而隂蔽其上此丰之蔀也　朱氏曰震巽为草二在草中有周匝掩蔽之象故曰蔀　司马公曰六二处下而在内以隂居隂如蔀屋幽暗不见知于人也故往得疑疾君子居中守正久幽不变人将信之然后可以发其蔀而行其志也　郭氏雍曰日中无见斗之理是之谓疑疾犹睽之载鬼一车也　双湖先生曰丰虽日中毕竞在震体之下不无掩蔽所以诸爻皆取掩蔽象若大有若晋自不然矣此卦内体离外有互兑为泽有浴咸池之象前有震木又有拂若木之象皆非中天之日乃出东方之日也欲其无障难矣汉上説震巽为草称蔀则二在巽下四在震下故皆称蔀日中皆下体离象见亦取离目斗皆取五上二隂以四短画为斗身也看来一卦皆为上四短画所掩蔽二四见之以为斗三见之为沭皆疑蔽所生义只如此而已所谓疑疾不特六五猜疑六二亦自疑也惟至诚唘发庶可保吉乎】九三丰其沛日中见沫折其右肱无咎【吕音训沛陆氏曰本或作斾谓幡幔也又普贝反姚云滂沛也王廙丰葢反又补赖反徐普葢反子夏作芾传云小也郑干作芾云祭祀之蔽膝晁氏曰陆希声作芾九家云大暗谓之沛虞云曰在云下称沛沛不明也説之案近文作昁沫陆氏曰徐武葢反又亡对反防昧之光也字林作昧亡大反云斗杓后星王肃云音昧郑作昧服防云日中而昏也子夏云昧星之小者马同薛云辅星也晁氏曰马同薛九家同字林虞同子夏肱陆氏曰古反姚作股】集解【程子曰沛字古本有作斾字者王弼以为幡幔则是斾也幡幔围蔽于内者丰其沛其暗更甚于蔀也三明体而反暗于四者所应隂暗故也三居明体之上阳刚得正本能明者也丰之道必明动相资而成三应于上上隂柔又无位而处震之终既终则止矣不能动者也他卦至终则极震至终则止矣三无上之应则不能成丰沫星之防小无名数者一有是字见沫暗之甚也丰之时而遇上六日中而见沬者也右肱人之所用乃折矣其无能为可知贤智之才遇明君则能有为于天下上无可赖之主则不能有为如人之折其右肱也人之为有所失则有所归咎曰由是故致是若欲动而无右肱欲为而上无所赖则不能而已更复何言无所归咎也　朱子曰沛一作斾谓幡幔也其蔽甚于蔀矣沫小星也三处明极而应上六虽不可用而非咎也故其象占如此】纂注【郑氏刚中曰安定谓沛系于旗竿旌旗之垂也义亦为斾皆掩蔽光明之谓九家易谓沬斗柄后小星日中见沫其光防细所见小愈不明矣　徐氏曰三与上应上柔暗极甚于二四所见益小故取见沫为象折毁也右肱谓上也前为右右肱人之所用而最便者三欲用上之切如右肱也上暗益甚失其所应如折其右肱无所赖矣　双湖先生曰三以明体处震下为四所蔽则三有丰沛之象矣日中见沫説已见前八卦艮为手有肱象今但互兑为毁折艮伏兊下而不见有折肱之象三互兊初爻至五兊之毁折方成五在三前故曰右卦以上为右下为左】九四丰其蔀日中见斗遇其夷主吉集解【程子曰四虽阳刚为动之主又得大臣之位然以不中正遇隂暗柔弱之主岂能致丰大也故为丰其蔀蔀周围掩蔽之物周围则不大掩蔽则不明日中见斗当盛明之时反昏暗也夷主其等夷也相应故为之主初四皆阳而居初是其徳同又居相应之地故为夷主居大臣之位而得一作徳又有同字在下之贤同徳相辅其助岂小也哉故吉也如四之才得在下之贤为之助则能致丰大乎曰在下者上有当位为之与在上者下有贤才为之助岂无益乎故吉也然而致天下之丰有君而后能也五隂柔居尊而震体无虚中巽顺下贤之象下虽多贤亦将何为葢非阳刚中正不能致天下之丰也朱子曰象与六二同夷等也谓初九也其占为当丰而遇暗主下就同徳则吉也】附録【朱子语问九四近幽暗之君所以有丰其蔀日中见斗之象亦是他本身不中正所致故象云位不当也曰也是如此学蒙】纂注【徐氏曰夷主谓四与初皆刚同徳相应故初以四为配主四以初为夷主也　双湖先生曰配者配合之义彼来为我配也夷者等夷之义与我为等夷也皆阳故皆曰主　郑氏汝谐曰初视四为配以下偶上也四视初为夷降上就下也　陆氏希声曰初言配主恭四言夷主谦也】六五来章有庆誉吉集解【程子曰五以隂柔之才为丰之主固不能成其丰大若能来致在下章美之才而用之则有福庆复得美誉所谓吉也六二文明中正章美之才也为五者诚能致之在位而委任之可以致丰大之庆名誉之美故吉也章美之才主二而言然初与三四皆阳刚之才五能用贤则彚征矣二虽隂有文明中正之徳大贤之在下者也五与二虽非隂阳正应在明动相资之时有相为用之义五若能来章则有庆誉而吉也然六五无虚已下贤之义圣人设此义以为敎耳　朱子曰质虽柔暗若能来致天下之明则有庆誉而吉矣葢因其柔暗而设此以开之占者能如是则如其占矣】纂注【徐氏曰来谓来之也以六五柔中之君而能来六二中正之臣资其开导之益则有庆且有誉矣此二五同徳相照得处丰之道故吉　冯氏当可曰六二言往六五言来二五往来交合章明之象　陈氏曰五隂暗则往而疑二文明则来而章章者离体文明之象】上六丰其屋蔀其家闚其户閴其无人三歳不觌凶【吕音训丰其屋陆氏曰説文作寷云大屋也易寷其屋闚陆氏曰苦规反李登云小视閴陆氏曰苦鵙反徐苦鶂反一音苦馘反马郑云无人貎字林云静也姚作阋孟作窒并通晁氏云案窒古文】集解【程子曰六以隂柔之质而居丰之极处动之终其满假躁动甚矣处丰大之时宜乎谦屈而处极髙致丰大之功在乎刚健而体隂柔当丰大之任在乎得时而不当位如上一无上字六者处无一当其凶可知丰其屋处大髙也蔀其家居不明也以隂柔居丰大而在无位之地乃髙亢昏暗自絶于人人谁与之故闚其户閴其无人也至于三歳之久而不知变其凶宜矣不觌谓尚不见人葢不变也六居卦终有变之义而不能迁是其才不能也　朱子曰以隂柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣】纂注【程氏曰六五以谦接物故虽九三非应而必求上六以亢自居虽九三正应而不为用此吉凶之断也　路氏曰居一卦之上而位极其髙故曰丰其屋体隂柔之质而材蔽于暗故曰蔀其家无刚明之才以用下而且穷大以失其居焉九三虽应于下彼孰肯为之应哉此所以闚其户閴其无人而三嵗不觌也　双湖先生曰上六以全体取象上居一卦之上有震巽木为屋之象初至四互家人有家之象屋既丰则家自蔀蔀只是障蔽之意闚其户者正应三也三自下闚之震初画在前户之象也閴其无人者本爻隂虚也三岁不觌三见其无人而不来觌之也曰闚曰觌皆离目象三嵗满上卦三爻象汉上曰丰屋蔀家自絶于人三歳不觌则人絶之其凶可知矣　蔡氏曰丰大也又曰多故极天下事物之多难于尽见也惟以刚遇刚以柔遇柔则所见同而可以无疑以刚遇柔则刚者明而柔者暗终不能相信也初与四皆刚也故有配主之无咎夷主之吉然四位居柔又不免有丰蔀见斗之象二与五皆柔也故有孚来章之喜然二位居柔又未免有得疑疾之事惟三与上以刚遇柔故三折右肱而上至于三歳不觌也　丘氏曰斗星之大者六五以隂居阳虽暗而有明斗也二应而四近之故皆有丰蔀见斗之象沬星之小者上六以隂居隂其暗特甚沫也三与之应故有丰沛见沫之象沛之蔽过于蔀沫之暗过于斗此以五上居位之异而为三爻所见之别者也】大象传雷电皆至丰君子以折狱致刑【吕音训折陆之舌反】集解【程子曰雷电皆至明震并行也二体相合故云皆至明动相资成丰之象离明也照察之象震动也威断之象折狱者必照其情实惟明克允致刑者以威于一作其奸恶唯断乃成故君子观雷电明动之象以折狱致刑也噬嗑言先王勅法丰言君子折狱以明在上而丽于威震王者之事故为制刑立法以明在下而丽于威震君子之用故为折狱致刑旅明在上而云君子者旅取慎用刑与不留狱君子皆当然也　朱子曰取其威照并行之象】纂注【蔡氏曰折狱离明象致刑震惧象震者阳破隂刑者君子所以惧小人　兰氏曰折者折衷其至当之理致者自此而致之于彼】丰大也明以动故丰集解【程子曰丰者盛大之义离明而震动明动相资而成丰大也　朱子曰以卦徳释卦名义】附録【朱子语明以动故丰以明心应事物非明则动无所之非动则明无所用□】纂注【林氏栗曰故丰之丰当作亨】王假之尚大也集解【程子曰王者有四海之广兆民之众极天下之大也故丰大之道唯王者能致之所有既大其保之治之之道亦当大也故王者之所尚至大也】勿忧宜日中冝照天下也集解【程子曰所有既广所治既众当忧虑而不能周及宜如日中之盛明普照天下无所不至则可勿忧矣如是然后能保其丰大保有丰大岂小才小知之所能也　朱子曰释卦辞】附録【朱子语须是王假之了方且勿忧宜日中若未到这个田地更忧甚底王亦未有可忧宜照天下是贴底间句易説问宜日中宜照天下人君之徳如日之中乃能尽照天下否曰易如此看不得只是如日之中则自然照天下不可将作道理解他问此卦后面诸爻不甚好曰是忒丰大了这物事盛极去不得了必衰人君于此之时当如奉盘水战兢自持方无倾侧满盈之患若才有纤毫骄矜自满之心即败矣所以此处极难崇观中羣臣创为丰亨豫大之説当时某论某人曰当丰亨豫大之时而为因陋就简之説君臣上下动以此借口于是安意肆志无所不为而大祸起矣僴】日中则昃月盈则食天地盈虚与时消息而况于人乎况于鬼神乎【吕音训昃陆氏曰如字孟作稷晁氏曰案稷古文食陆氏曰如字或作蚀非晁氏曰案蚀俗字】集解【程子曰既言丰盛之至复言其难常以为戒也日中盛极则当昃防月既盈满则有亏缺天地之盈虚尚与时消息况人与鬼神乎盈虚谓衰盛消息谓进退天地之运亦随时进退也鬼神谓造化之迹于万物盛衰可见其消息也于丰盛之时而为此诫欲其守中不至过盛处丰之道岂易也哉　朱子曰此又发明卦辞外意言不可过中也】附録【朱子语天地是举其大体而言鬼神是举其中运动变化者通上彻下而言如雨风露雷草木之类皆是曰骤雨不终朝自不能久而况其小者乎又曰丰卦彖许多言语其实则在日中则昃月盈则食天地盈虚与时消息数语上这盛得极常须谨保守得日中时候方得不然便是偃仆倾坏了又曰这处去危亡只是一间耳须是兢兢如捧盘水方得又曰须是谦抑贬损方可保得又曰这便是康节所谓酩酊离披时候如何不忧危惧畏宣政问有以奢侈为言者小人都云当丰亨豫大之时须是恁地侈泰方得所以一向放肆如何得不乱易説物事到盛时必衰虽鬼神有不能为也僴问程子曰鬼神者造化之迹今既言天地而复言鬼神未知如何分曰天地举全体而言鬼神者其功用之迹似有人所为者以谦卦彖辞推之尤明白易説】纂注【毛氏曰丰大也亦盈也唯有道者明徳若不足未尝中故不昃未尝盈故不食日新则为大反是则为盈知日中之宜则知日昃之可戒　李氏过曰极大坏之形常出于丰亨豫大之后天地盈虚与时消息此理也虽天地如之人与鬼神安得而违也卦言宜日中故赞发此意而为玩治者之戒　冯氏椅曰卦本干下坤上干之九自二往四坤之六自四来二则干中虚而坤下盈天地盈虚之象也六二在下卦人位人也九四在上卦隂位鬼也爻阳神也人与鬼神之象】小象传虽旬无咎过旬灾也【吕音训虽晁氏曰观辞意当作惟古文本作惟读易者失之】集解【程子曰圣人因时而处宜随时而顺理夫势均则不相下者常理也然有虽敌而相资者则相求也初四是也所以虽旬而无咎也与人同而力均者在乎降已以相求协力一作心以从事若怀先一作先懐已之私有加上之意则患当至矣故曰过旬灾也均而先已是过旬也一求胜则不能同矣　朱子曰戒占者不可求胜其配亦爻辞外意】有孚发若信以发志也集解【程子曰有孚发若谓以已之孚信感发上之心志也苟能发则其吉可知虽柔一作昬暗有可发之道也】丰其沛不可大事也折其右肱终不可用也集解【程子曰三应于上上隂而无位隂柔无势力而处既终其可共济大事乎既无所赖如右肱之折终不可用矣】丰其蔀位不当也集解【程子曰位不当谓以不中正居髙位所一作非以暗而不能致丰一有乎字】日中见斗幽不明也集解【程子曰谓幽暗不能光明君隂柔而臣不中正故也】遇其夷主吉行也集解【程子曰阳刚相遇吉之行也下就于初故云行下求则为吉也】纂注【郭氏京曰遇其夷主吉志行也脱志字小象皆先举爻辞后以义结遇其夷主吉既是爻辞行之一字亦未成义案暌卦初四俱阳爻小象曰志行也比例详义足见其脱】六五之吉有庆也集解【程子曰其所谓吉者可以有庆福及于天下也人君虽柔暗若能用贤才则可以为天下之福唯恐不能耳】丰其屋天际翔也闚其户閴其无人自藏也【吕音训际陆氏曰如字郑云当为瘵病也翔陆氏曰郑王肃作祥晁氏曰孟亦作祥云天降恶祥藏陆氏曰如字众家作戕慈羊反马王肃云残也郑云伤也】集解【程子曰六处丰大之极在上而自髙若飞翔于天际谓其髙大之甚闚其户而无人者虽居丰大之极而实无位之地人以其昬暗自髙大故皆弃絶之自藏避而弗与亲也朱子曰藏谓障蔽】附録【朱子语天际翔也是其屋髙大至于天际都只是自障蔽又曰似是説如翚斯飞様言其屋之大障蔽阔渊】纂注【张子曰处上之极而居动之末故曰天际翔也王氏宗传曰自藏则非人之逺已乃已逺人也】
