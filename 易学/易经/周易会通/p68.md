<!-- { "loadSidebar": true } -->
　　【触也周礼封人云凡祭饰其牛牲设其楅衡是也牛离象三至上似离童艮象牿艮止义大畜六四在无妄则为六三故无妄称或系之牛而大畜称童牛之牿皆于离艮取象与义也】六五豮豕之牙吉【吕音训豮陆氏曰符云反刘云豕去势曰豮牙陆氏曰徐五所反郑读为互】集解【程子曰六五居君位止畜天下之邪恶夫以亿兆之众发其邪欲之心人君欲力以制之虽密法严刑不能胜也夫物有总摄事有机会圣人操得其要则视一无视字亿兆之心犹一心道之斯行止之则戢故不劳而治其用若豮豕之牙也豕刚躁之物而牙为猛利若强制其牙则用力劳而不能止其躁猛虽絷之维之不能使之变也若豮去其势则牙虽存而刚躁自止其用如此所以吉也君子发豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动茍不知教而迫于饥寒虽刑杀日施其能胜亿兆利欲之心乎圣人则知所以止之之道不尚威刑而修政教使之有农一作耕桑之业知廉耻之道虽赏之不窃矣故止恶之道在知其本得其要而已不严刑于彼而修政于此是犹患牙之利不制其牙而豮其势也　朱子曰阳已进而止之不若初之易矣然以柔居中而当尊位是以得其机会而可制故其象如此占虽吉而不言元也】附録【程子语教人之术若童牛之牿当其未能触时已先制之善之大者其次则豮豕之牙豕之有牙既已难制以百方制之终不能使之改惟豮其势则性自调伏虽有牙亦不能为害如有不率教之人却须置其槚楚别以道格其心则不须槚楚将自化矣吁豕牙最能齧害人只制其牙如何制得今人为恶却只就它恶禁之便无由禁止此见圣人机会处迪豮豕之牙吉不去其牙而豮其势则自善矣治民不止其争而教之让之类是也绚】纂注【王氏曰豕去势曰豮葢牡豕曰豭攻其特而去之曰豮项氏曰埤雅云以杙系豕也胡翼之易传正用其説今案牿以制牛则牙以制豕可知　刘氏翔曰牙如崇牙之牙所以系物者　双湖先生曰四五上坎位五位坎中有豕象今六五以柔居刚制刚猛之性有豮豕象冯氏当可曰以弱畜刚茍不有以制之将不免触齧之祸君相畜材虽天下之健者亦俯伏奔走为我之用此二隂所以能成畜之功也】上九何天之衢亨【吕音训何陆氏曰音河梁武帝音贺衢陆氏曰其俱反马云四达谓之衢】集解【程子曰予闻之胡先生曰天之衢亨误加何字事极则反理之常也故畜极而亨小畜畜之小故极而成大畜畜之大故极而散极既当变又阳性上行故遂散也天衢天路也谓虚空之中云气飞鸟往来故谓之天衢天衢之亨谓其亨通旷濶无有蔽阻也在畜道则变矣变而亨非畜道之亨也　朱子曰何天之衢言何其通达之甚也畜极而通豁达无碍故其象占如此】附録【朱子语读书须是先看一件了然后再看一件若是畜积处多忽然爆开来自然所得者大易所谓何天之衢亨者是也人杰大畜下三爻取自畜而不进上三爻取其能畜彼而不使进然四能止六于初故为力易五则阳已进而止之则难但以柔居尊得其机会可制故亦吉但不能如四之元吉尔铢何天之衢亨或如伊川説衍一何字亦不可知】纂注【陈氏皋曰阳久被抑今而亨通　冯氏椅曰五天位也上位乎天之上也干三阳上达于此之路故曰天衢马氏曰四达谓之衢　双湖先生曰艮本为径路衢亦路也在上故为天衢　耿氏曰下体受畜者也上体畜下者也受畜者至于九三则良马逐矣无复如初二也畜下至于上九则天衢亨矣无复如四五也　郭氏雍曰观童牛之牿则知有厉利已矣观豮豕之牙则知舆説輹矣观良马逐则知何天之衢亨矣葢干健为艮所止是以三爻各相类】大象传天在山中大畜君子以多识前言往行以畜其德【吕音训识陆氏曰如字又音试刘作志行陆下孟反】集解【程子曰天为至大而在山之中所畜至大之象君子观象以大其蕴畜人之蕴畜由学而大在多闻前古圣贤之言与行考迹以观其用察言以求其心识而得之以畜成其德乃大畜之义也　朱子曰天在山中不必实有是事但以其象言之耳】附録【程子语陈莹中答呉国华书天在山中説云便是芥子纳须弥之义先生谓正难比説却须弥无体芥子无量迪　朱子语先生谓郑光弼子直曰书虽是古人书今日读之所以畜自家之德却不是欲这边读得些子便要般出做那边用易曰君子以多识前言往行以畜其德公今却是读得一书便做得许多文字驰骋跳踯心都不在里面如此读书终不干自家事道夫或谓学至于不识不知乃为极致曰诗人此语乃形容文王若学者必从知识入易曰多识大学曰致知真氏记】纂注【双湖先生曰天包地外地外有天山虽在地上然地下之天即山中有天也中字只作下字解如地中有山雷在地中以卦体言只是下义互兑为口有言象互震为足有行象艮为身则身之所行也干在艮下又有畜天德之象】彖传大畜刚健笃实辉光日新其德【吕音训刚健陆氏曰絶句笃实辉光陆氏曰絶句日新其德陆氏曰郑以日新絶句其德连下句】集解【程子曰以卦之才德而言也干体刚健艮体笃实人之才刚健笃实则所畜能大充实而有辉光畜之不已则其德日新也　朱子曰以卦德释卦名义】附録【朱子语笃实便有辉光艮止便能笃实显子】刚上而尚贤能止健大正也集解【程子曰刚上阳居上也阳刚居尊位之上为尚贤之义止居健上为能止健之义止乎健者非正大则安能以刚阳在上与尊尚贤德能止至健皆大正之道也　朱子曰以卦变卦体释卦辞】附録【朱子语能止健都不説健而止见得是艮来止这干渊】纂注【朱氏曰上九尚贤在五位之上】不家食吉养贤也集解【朱子曰亦取尚贤之象】纂注【丘氏曰尚贤以上九一阳言养贤以在下三阳言　林氏栗曰干为君子有贤德象艮为山有养人象三阳并进受畜于艮是以知其不家食】利涉大川应乎天也集解【程子曰大畜之人所宜施其所畜以济天下故不食于家则吉谓居天位享天禄也国家养贤贤者得行其道也利涉大川谓大有蕴畜之人宜济天下之艰险也彖更发明卦才云所以能涉大川者以应乎天也六五君也下应干之中爻乃大畜之君应干而行也所行能应乎天无艰难之不可济况其它乎　朱子曰亦以卦体而言】纂注【双湖先生曰彖辞重在六五一爻言自刚健而下合两体以论君德之明刚上而尚贤尊艮一阳之贤于上止健而养贤畜干三阳之贤于下由是而成济川之功足以应乎天矣五至上似离有辉光日新象下应干九二有应乎天之象】小象传有厉利已不犯灾也集解【程子曰有危则宜已不可犯灾危而行也不度其势而进有灾必矣】舆説輹中无尤也集解【程子曰舆説輹而不行者葢其处得中道动不失宜故无过尤也善莫善于刚中柔中者不至于过柔耳刚中中而才也初九处不得中故戒以有危宜已二得中进止自无过差故但言舆説輹谓其能不行也不行则无尤矣初与二干体刚健而不足以进四与五隂柔而能止时之盛衰势之强弱学易者所宜深识也】纂注【游氏曰有刚中之德有载上之才犹有待而后行非不欲行也道合则从不合则去此中无尤之道也　余氏曰小畜待隂迫之而后説辐故反目大畜才及中而自説其輹此有知几之吉彼有来迫之嫌故无尤】利有攸往上合志也集解【程子曰所以利有攸往者以与在上者合志也上九阳性上进且畜已极故不下畜三而与一有三字合志上进也】六四元吉有喜也集解【程子曰天下之恶已盛而止之则上劳于禁制而下伤于刑诛故畜止于防小之前则大善而吉不劳而无伤故可喜也四之畜初是也上畜亦然】六五之吉有庆也集解【程子曰在上者不知止恶之方严刑以敌民欲则其伤甚而无功若知其本制之有道则不劳无伤而俗革天下之福庆也】何天之衢道大行也集解【程子曰何以谓之天衢以其无止碍道路大通行也以天衢非常语故象特设问曰何谓天之衢以道路大通行取空豁之状也以象有何字故爻下亦误加之】纂注【郭氏京曰衢下脱亨字】
