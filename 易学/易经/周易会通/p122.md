<!-- { "loadSidebar": true } -->
　　经【兊下坎上】集解【程子曰节序卦涣者离也物不可以终离故受之以节物既离散则当节止之节所以次涣也为卦泽上有水泽之容有限泽上置水满则不容为有节之象故为节】节亨苦节不可贞【吕音训节陆氏曰荐絜反止也明礼有制度之名一云分段支节之义坎宫一世卦】集解【程子曰事既有节则能致亨通故节有亨义节贵适中过则苦矣节至于苦岂能常也不可固守以为常不可贞也　朱子曰节有限而止也为卦下兊上坎泽上有水其容有限故为节节固自有亨道矣又其体隂阳各半而二五皆阳故其占得亨然至于太甚则苦矣故又戒以不可守以为贞也】纂注【王氏大宝曰节止也刚动而止于五得中以节节之义也刚以中通亨之象上六过中而柔苦节不可贞之象　朱氏曰凡物过则苦味之过正形之过劳心之过思皆曰苦苦节则违性情之正物不能堪申屠狄之洁陈仲子之廉非不正立节太苦不可贞也　李氏舜臣曰以坎遇巽此坎水得巽风而散者也故其卦为涣以坎乘兊此坎水得兊泽而止者也故其卦为节】初九不出户庭无咎集解【程子曰户庭户外之庭门庭门内一作外之庭初以阳在下上复有应非能节者也又当节之初故一无故字戒之谨守至于不出户庭则无咎也初能固守终或渝之不谨于初安能有卒故于节之初为戒甚严也　朱子曰户庭户外之庭也阳刚得正居节之初未可以行能节而止者也故其象占如此】纂注【冯氏椅曰説文户防也半门为户户今之房门庭今堂前也　李氏光曰以阳刚之才上有其应而险难在前不可往也自守以正慎宻而不出此尽节之道也故可无咎　王氏安石曰九二近而不相得隔塞之时也　龙氏仁夫曰天地间隂阳通塞有自然之象君子进退行蔵有一定之理所谓节也若宜止而出宜出而止则非其理矣户庭之象其前壅塞止而不出可也故为无咎之占　冯氏当可曰初则二蔽之二则无蔽之者二犹户三犹门四犹路也　双湖先生曰爻辞取门户象初不系有艮体但本爻前阳爻则为户隂爻则为门同人初九于门随初九出门皆前有六二也明夷六四出门庭前有六五也若节出户庭前有九二节二门庭前有六三也其例昭然矣今观九二一爻横于初九之前亦有户闭而不通之象又前有名山大川之险艮又止其前故初二皆有不出之象】九二不出门庭凶集解【程子曰二虽刚中之质然处隂居説而承柔处隂不正也居説夫刚也承柔近邪也节之道当以刚中正二失其刚中之徳与九五刚中正异矣不出门庭不之于外也谓不从于五也二五非隂阳正应故不相从若以刚中之道相合则可以成节之功唯其失徳失时是以凶也不合于五乃不正之节也以刚中正为节如惩忿窒欲损过抑有余一作益不及是也不正之节如啬节于用懦节于行是也　朱子曰门庭门内之庭也九二当可行之时而失刚不正上无应与知节而不知通故其象占如此】附録【朱子语户庭是初爻之象门庭是第二爻之象户庭未出去在门庭则已稍出矣就爻位上推户庭主心门庭主事渊问君子之道贵乎得中节之过虽非中道然亦愈于不节者如何便会凶如九二不出门庭虽是失时亦未失为恬退守节者乃以为凶何也先生沉思良久曰这处便局定不得若以占言之且只写下少间自有相应处眼下便未见得若以道理言之则有可为之时乃不出而为之这便是凶之道不是别更有凶又曰时乎时乎不再来如何可失易説】纂注【冯氏椅曰双扉曰门户内门外也门今堂前庭前犹今防前接物之所也　李氏光曰互震为足可行而不行凶道也　余氏曰户指二门指三户阳而门隂也以月令之祀观之可见　南轩张氏曰处节之道要知时识变故曰当位以节中正以通初九无位之人虽慎宻不出户庭而亦无咎九二有位大臣则不出门庭为凶葢处顔子之世不可为禹稷之事当禹稷之位不可守顔子之节反是失节矣】六三不节若则嗟若无咎集解【程子曰六三不中正乘刚而临险固宜有咎然柔顺而和説若能自节而顺于义则可以无过不然则凶咎必至可伤嗟也故不节若则嗟若已所自致无所归咎也　朱子曰隂柔而不中正以当节时非能节者故其象占如此】纂注【徐氏曰三处説之极不知节者也説极则悲故曰不节若则嗟若不节之嗟已所自致无所归咎故曰无咎　张氏汝弼曰兊口嗟之象　冯氏椅曰画有穴而决之象此不能节者　双湖先生曰以泽节水故名节其成卦正在六三一爻今自三爻观之坎水自溢出扵兊泽之上初非三之所能节者故有不节之象但徒见其兊口之开故又有嗟若之象　李氏彦章曰临之六三失临之道而既忧之节之六三失节之道而嗟若皆得无咎易以补过为善者也】六四安节亨集解【程子曰四顺承九五刚中正之道是以中正为节也以隂居隂安于正也当位而有节之象下应于初四坎体水也水上溢为无节就下有节也如四之义非强节之安于节者也故能致亨节以安为善强守而不安则不能常岂能亨也　朱子曰柔顺得正上承九五自然有节者也故其象占如此】纂注【蔡氏曰安者顺而无所勉强之谓当位故安得五故亨　冯氏曰节中其节之义在学为不陵节在礼为节文在财为樽节在物为符节在臣为名节在君师为节制唯其时物耳　双湖先生曰四最先受节者顺正为安　李氏光曰居近君之位能以卑逊承上安于臣节者也】九五甘节吉往有尚集解【程子曰九五刚中正居尊位为节之主所谓当位以节中正以通者也在已则安行天下则説从节之甘美者也其吉可知以此而行其功大矣故往则有可嘉尚也　朱子曰所谓当位以节中正以通者也故其象占如此】附録【朱子语安节是安稳自在甘节是不辛苦吃力底意思甘便对那苦甘节与礼之用和为贵相似不成人臣得甘节吉时也要节天下大率人一身上各自有个当节底渊】纂注【冯氏椅曰甘甘之也其甘如荠之甘　郑氏刚中曰五自泰二升入坤土甘之意寓焉　王氏师心曰甘者人情所尚故往则有尚　丘氏曰五得中故甘上过中故苦　薛氏曰甘临而无攸利者在下用甘以佞进也甘节而行有尚者在上用甘民説从也】上六苦节贞凶悔亡集解【程子曰上六居节之极节之苦者也居险之极亦为苦义固守则凶悔则凶亡悔损过从中之谓也节之悔亡与他卦之悔亡辞同而义异也　朱子曰居节之极故为苦节既处过极故虽得正而不免于凶然礼奢寜俭故虽有悔而终得亡之也】纂注【程氏曰苦节而贞固故凶悔则不为贞固之行而亡是凶矣　李氏曰隂性吝啬而处上过于节也　赵氏曰三戒不节上戒苦节过犹不及失均也　王氏湘卿曰甘节良臣也苦节忠臣也苦节君子不得已而得之若以为常则凶矣然杀身成仁亦无后悔　冯氏椅曰人情厌苦于所节之象苦苦之也又曰下三爻泽未有水未节者也上三爻有水受节者也故初之户庭二之门庭皆不出接物三有不节之嗟四始安于节五甘于节上过中亦苦于节自户而门以至不节自安而甘以至苦节各有序也初不出户四则安矣皆以下也二不出门五则甘矣以中之正不正也三不安节上则苦矣皆以极也又如涣两两相比取象户与门不与安甘与苦象皆相比以相反　冯氏当可曰爻各相比而相反初与二比初无咎二凶三与四比三不节四安节五与上比五节甘上节苦　双湖先生曰卦辞戒苦节不可贞上苦节贞凶信苦节不可贞也苦象只取坎伏离二至五似离有炎上作苦象】大象传泽上有水节君子以制数度议徳行【吕音训泽上有水陆氏曰上或作中字今不用晁氏曰侯云泽中有水隄防为节也行陆下孟反】集解【程子曰泽之容水有限过则盈溢是有节故为节也君子观节之象以制立数度凡物之大小轻重髙下文质皆有数度所以为节也数多寡度法制议徳行者存诸中为徳发于外为行人之徳行当义则中节议谓商度求中节也】纂注【兰氏曰泽上有水不虚不溢适当其分故谓之节蔡氏曰制数度节乎外也兊见象议徳行节乎内也坎心亨象　项氏曰制数度坎之法律也议徳行兊之讲习也　董氏曰数度涉于器制之使平则无如私量公量之类徳行涉于道议之使中则无如过与不恭之类　王氏宗传曰数度所以为节也徳行欲其中节也古者之制器用宫室衣服也莫不有多寡之数隆杀之度存乎其间使贱不逾贵下不侵上以是为节故贵贱上下各安其分存于中为徳发于外为行随时合宜无过不及则为中节如禹稷之于平世顔子之于乱世曾子之去子思之守是也而孟子以同道与之其善议徳行也欤】彖传节亨刚柔分而刚得中集解【程子曰节之道自有亨义事有节则能亨也又卦之才刚柔分处刚得中而不过亦所以为节所以能亨也　朱子曰以卦体释卦辞】纂注【冯氏椅曰刚柔分谓干本纯刚坤本纯柔则刚柔无节刚不得中则节苦而不亨今坤分五之柔以来三节干之刚干亦分三之刚以往五节坤之柔是之谓节也向也坤以柔居中则不能节节所以止其过非刚不可刚常急于太过今刚当大君之位而得中则无过节之苦斯可通行于天下矣　郭氏雍曰贲与节皆自泰来贲则柔来文刚刚上文柔节则柔来节刚刚上节柔夫泰为天地纯刚柔之卦贲以刚柔纯质而无文故文之节以刚柔过盛而无节故节之彖曰刚柔分而刚得中则知节之名卦以刚柔过盛为义也】苦节不可贞其道穷也集解【程子曰节至于极而苦则不可坚固常守其道已穷极也　朱子曰又以理言】纂注【李氏曰节以甘为吉苦为穷所谓甘节制之有道使人説而不厌故吉所谓苦节损抑过常使人恶而不怿故穷　双湖先生曰刚中五也过中则苦上穷也】説以行险当位以节中正以通集解【程子曰以卦才言也内兊外坎説以行险也人于所説则不知已遇艰佥则思止方説而止为节之义当位以节五居尊当位也在泽上有节也当位而以节主节者也处得中正节而能通也中正则通过则苦矣　朱子曰又以卦徳卦体言之当位中正指五又坎为通】附録【朱子语説以行险伊川之説是也説则欲进而以险在前进去不得故有止节之义又曰节便是阻节之意　问节卦大抵以当而处通为善观九五中正而通本义云坎为通岂水在中间必流而不止邪曰然并易説】纂注【郭氏京曰中正以通下有然后乃亨也一句误入注】天地节而四时成节以制度不伤财不害民集解【程子曰推言节之道天地有节故能成四时无节则失序也圣人立制度以为节故能不伤财害民人欲之无穷也苟非节以制度则侈肆至于伤财害民矣　朱子曰极言节道】附録【朱子语天地节而四时成天地转来到这里相节了更没去处今年冬尽了明年又是春夏秋冬到这里厮匝了更去不得这个折做两截两截又折做四截便是春夏秋冬它是自然之节初无人使他圣人则因其自然之节而节之如修道之谓敎天秩有礼之类皆是天地则和这个都无只是自然如此圣人法天做这许多节掯出来渊】纂注【冯氏椅曰以三极推广卦义天地节前所谓坤节干干节坤也四时下干上坤各二爻不动干阳成春夏坤隂成秋冬也节以制度以坎节兊坎为法律之象也阳富为财隂贫为民隂阳虽相节而三隂三阳仍在阳不伤隂不害也　潘氏曰论节之义厯家最明二十四气半谓之节半谓之中葢物不可以无节节不可以无中天地节而四时成圣人节而君民两得　杨氏时曰侈用则伤财伤财必至于害民故爱民必先于节用】小象传不出户庭知通塞也集解【程子曰爻辞于节之初戒之谨守故云不出户庭则无咎也象恐人之泥于言也故复明之云虽当谨守不出户庭又必知时之通塞也通则行塞则止义当出则出矣尾生之信一无信字水至不去不知通塞也故君子贞而不谅系辞所解独以言者在人所节唯言与行节于言则行可知言当在先也】纂注【蔡氏曰塞谓二刚在前　丘氏曰通塞在时出处在已】不出门庭凶失时极也集解【程子曰不能上从九五刚中正之道成节之功乃系于私昵之隂柔是失时之至极所以凶也失时失其所宜也】纂注【丘氏曰前无刚塞可以有行之时也极中也知守位之中而不知失时之中故凶】不节之嗟又谁咎也集解【程子曰节则可以免一作无过而不能自节以致可嗟将谁咎乎　朱子曰此无咎与诸爻异言无所归咎也】安节之亨承上道也集解【程子曰四能安节之义非一象独举其重者上承九五刚中正之道以为节足以亨矣一作是以亨也余善亦不出于中正也】甘节之吉居位中也集解【程子曰既居尊位又得中道所以吉而有功节以中为贵得中则正矣正不能尽中也】苦节贞凶其道穷也集解【程子曰节既苦而贞固守之则凶葢节之道至于穷极矣】经【兊下巽上】集解【程子曰中孚序卦节而信之故受之以中孚节者为之制节使不得过越也信而后能衍上能信守之下能信从之节而信之也中孚所以次节也为卦泽上有风风行泽上而感于水中为中孚之象感谓感而动也内外皆实而中虚为中孚之象又二五皆阳一有而字中实亦为孚义在二体则中实在全体则中虚中虚信之本中实信之质】附録【朱子语一念之间中无私主便谓之虚事皆不妄便谓之实不是两件事又曰敬则内欲不萌外诱不入自其内欲不萌而言则曰虚自外诱不入而言故曰实只是一时事不可作两截看答徳明】中孚豚鱼吉利涉大川利贞【吕音训中孚陆氏曰方夫反艮宫逰防卦豚陆氏曰徒尊反黄作遯】集解【程子曰豚躁鱼冥物之难感者也孚信能感于豚鱼则无不至矣所以吉也忠信可以蹈水火况涉川乎守信之道在乎坚正故利于贞也　朱子曰孚信也为卦二隂在内四阳在外而二五之阳皆得其中以一卦言之为中虚以二体言之为中实皆孚信之象也又下説以应上上巽以顺下亦为孚义豚鱼无知之物又木在泽上外实内虚皆舟楫之象至信可感豚鱼涉险难而不可以失其贞故占者能致豚鱼之应则吉而利涉大川又必利于贞也】附録【朱子语问孚字与信字恐亦有别曰伊川云存于中为孚见于事为信説得极好因举字説孚字从爪从子如鸟抱子之象今之乳字也一边从孚葢中所抱者实有物也中间实有物所以人自信之学蒙】纂注【冯氏椅曰説文为孚从爪从子此羽族卵化以爪覆子抱卵之象又曰孚卵也孚者卵育而化也古葢以卵为孚在人则性由中而发于外而人化之者也孚者彼此相信犹隂阳相资以孚也又曰舟中虚则利涉大川此赞意也泽有巨浸如震泽彭蠡者大川之象也巽为木为风木得风而行于泽上亦所以利涉要当叅而观之又曰中孚之义犹无妄也有正有不正如盗贼之相羣男女之相期士夫之死党小人之握手出肺肝相视皆孚之不正者也故曰贞吉　毛氏曰説文卵不孚为毈毈犹曰失性云耳失性者为毈则不毈者为孚此孚所以训信也　李氏舜臣曰羽虫之孚柔浑于内而刚殻于外雌伏啐喙不违其自然之期信之最可必者也谓之中孚固宜　吴氏曰先儒以豚鱼为二物实一物耳葢兑泽巽风豚鱼生于泽而主风古云江豚鱼出而风今江湖行舟之人见江豚作则知风之至天下之物皆有自然之信凡天机之触天籁之鸣非物能然也皆天理之真天道之妙流行贯通在物有不能违耳　双湖先生曰案吴氏江豚之説隆山厚斋皆同隆山谓豚鱼出则泽上有风之兆中孚之豚鱼以巽兊合而为之又谓诸儒注易不究卦本象释豚鱼为二物王弼以下皆然厚斋则谓水陆不相类而象意俱失矣愚谓作江豚説不止风泽之义通葢巽为鱼而生于兑泽则是江豚明矣九家谓巽为鱼吉占辞占者得此知有风兆随事避就故吉涉川又自取巽木行兊泽象利贞主九五一爻言亦因以戒诸爻之不正者　龙氏仁夫曰玉篇江豚一名鱄防意亦取専而孚之义欤　愚案朱子及先儒极论孚字爪抱子之象可谓至矣葢天理自然之信者莫如乳育自人之十月而生以至马牛野兽物族一介之防虽各不同无有失期者故备载于家语非特卵生之物为然也】初九虞吉有它不燕【吕音训它陆音他】集解【程子曰九当中孚之初故戒在审其所信虞度也度其可信而后从也虽有至信若不得其所则有悔咎故虞度而后信则吉也既得所信则当诚一若有它则不得其燕安矣燕安裕也有它志不定也人志不定则惑而不安初与四为正应四巽体而居正无不善也爻以谋始之义大故不取相应之义若用应则非虞也　朱子曰当中孚之初上应六四能度其可信而信之则吉复有它焉则失其所以度之之正而不得其所安矣戒占者之辞也】纂注【陆氏希声曰燕安也有应于四宜从之而诚信未通未能及物故自守则吉而有它不燕　冯氏椅曰字以羽族孚子为象故六爻皆有取于此虞是山虞防守山林防鸟兽之卵胎斧斤捕猎非时不得入也是故中二隂爻孚者也卵有孚有不孚六三失信不孚者也六四当位孚者也爻之序自初至上九二得中而先者也故为鸣鹤九五得中而后者也故为子和初在前防其巢者也虞人是也上最后雏而飞举者也翰音之登天是也初当位故吉二隂孚最近者二五是也爪翼覆之而孚于上皆隔一爻非能孚者也故二爻皆不取孚义若不専心致志防防山林而有它志则羣鸟不安矣有应在四故设此戒耳燕或取燕雀之象兊之初七月末社燕犹在也过此之它则巽在东南又明年矣社过则无燕故有不燕之象双湖先生曰易只两虞字屯即鹿无虞及此爻虞吉以二爻并观皆作山虞训其义乃通】九二鸣鹤在隂其子和之我有好爵吾与尔靡之【吕音训和陆胡卧反象同好陆氏曰如字王肃呼报反孟云好小也靡陆氏曰本又作糜同亡池反散也干同徐又武寄反又亡彼反韩诗云共也孟同埤苍作縻云散也陆绩作防京作劘晁氏曰京作靡案靡劘縻防七字并同縻音未知古文用甚字】集解【程子曰二刚实于中孚之至者也孚至则能感通鹤鸣于幽隐之处不闻也而其子相应和中心之愿相通也好爵我有而彼亦系慕説好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里违之言诚通也至诚感通之理知道者为能识之　朱子曰九二中孚之实而九五亦以中孚之实应之故有鹤鸣子和我爵尔靡之象鹤在隂谓九居二好爵谓得中靡与縻同言懿徳人之所好故好爵虽我之所独有而彼亦系恋之也】附録【朱子语九二爻自不可晓看来我有好爵吾与尔靡之是两个都要这物事所以鹤鸣子和是两个中心都爱所以相应如此煇鹤鸣子和亦不可晓好爵尔靡亦不知是説甚底系辞中又説从别处去渊】纂注【司马公曰鸣鹤在隂其子和之言至诚以待物无逺不应　朱氏曰离为飞鸟震为鹄见九家鹄古鹤通也列子以鹄为鹤震声感兊鸣于正秋九二之象也　冯氏椅曰离为飞鸟正南之卦其宿象爵中孚叠象离故以中虚取鸟字之义其极则声闻于天之象也中虚则响逺故有鸣和翰音之象爵今人制字为雀古止以爵为文爵如爵禄之爵正犹燕安之燕履之为礼噬嗑之为市合之明比也好爵犹今言美官又曰燕爵皆取飞鸟之象诸爻有应皆有关隔反无应义唯二五无间隔乃以同徳相孚中虚相感故有取鹤鸣子和之象鹤为胎生非也岂有不卵生羽族哉徐氏曰鹤鸣谓二其子和谓五我有好爵谓五与尔靡之谓二九二以实感九五以实应又卦体中虚无所隔塞有孚于中自然相应】六三得敌或鼓或罢或泣或歌【吕音训罢陆氏曰如字王肃音皮徐扶彼反晁氏曰案罢古文】集解【程子曰敌对敌也谓所交孚者正应上九是也三四皆以虚中为成孚之主然所处则异四得位居正故亡四以从上三不中失正故得敌以累志一作心以柔説之质既有所系唯所信是从或鼓张或罢废或悲泣或歌乐动息忧乐皆系乎所信也唯系所信故未知吉凶然非明达君子之所为也　朱子曰敌谓上九信之穷者六三隂柔不中正亦居説极而与之为应故不能自主而其象如此】附録【朱子语问中孚六三大义是如何曰所以説中孚小过皆不可晓便是如此依文解字看来只是不中不正所以歌泣喜乐都无常也煇】纂注【王氏曰三居少隂之上四居长隂之下对而不相比敌之谓也　朱氏曰敌者势均而不相下也三与四为敌近而不相得也六三不正小人也六四正君子也三不见信于四而志在得四终不可得或鼔而进以张之而四不应或罢而退以诱之而四不来或泣以感之而四不忧或歌以乐之而四不説小人之情状尽矣终无以取信于君子也　刘氏曰人惟信不足故言行之间变动不常如此　双湖先生曰鼓震动象罢艮止象泣二至四似离目而有兑泽象歌正当兊口象今纂注诸家之説皆与本义不同然其义自通故备载之】六四月几望马匹亡无咎【吕音训几陆氏曰音机又音祈京作近荀作既晁氏曰孟荀一行作既孟云十六日也説文案古文读近为既诗往近王舅是也此实当作既】集解【程子曰四为成孚之主居近君之位处得其正而上信之至一作位当孚之任者也如月之几望盛之至也已望则敌矣臣而敌君祸败必至故以几望为至盛马匹亡四与初为正应匹也古者驾车用四马不能备纯色则两服两骖各一色又小大必相称故两马为匹谓对也马者行物也初上应四而四亦进从五皆上行故以马为象孚道在一四旣从五若复下系于初则不一而害于孚为有咎矣故马匹亡则无咎也上从五而不系于初是亡其匹也系初则不进不能成孚之功也　朱子曰六四居隂得正位近于君为月几望之象马匹谓初与已为匹四乃絶之而上以信于五故为马匹亡之象占者如是则无咎也】纂注【方氏曰月几望不处盈也马匹亡不为党也四舍初九之党而上从五此大臣之絶私党而一心于君者故有马匹亡之象以隂居隂履柔处正不敢敌阳此人臣功业已盛而不敢居其盛者故有月几望之象若大臣而处盈植党则有咎矣禹之不伐周公之不骄月几望也晏子不入崔陈之党韩退之不汗牛李之朋马匹亡也　朱子曰四震为作足四应初成坎为美脊两马匹也震坎阳卦类也四上从五絶其类而不应则马匹亡矣　双湖先生曰月几望象九三小畜上归妹五中孚四皆上体坎位象而畜孚上爻变亦坎体】九五有孚挛如无咎【吕音训挛陆氏曰方圆反广雅云拲也】集解【程子曰五居君位人君之道当以至诚感通天下使天下之心信之固结如拘挛然则为无咎也人君之孚不能使天下固结如是则亿兆之心安能保其不离乎　朱子曰九五刚健中正中孚之实而居尊位为孚之主者也下应九二与之同徳故其象占如此】纂注【徐氏曰挛如固结之义位正而有孚是以诚实固结天下之心若拘挛然又下应九二之刚君道如此可谓不失其正矣何咎之有丘氏曰诸爻皆不言孚九五独言有孚非天下之至诚其孰能与于此　双湖先生曰三四中虚二五中实固皆孚信之象然阳实有孚隂虚不足故二五尤有相孚之义然独言于五者五正而二不正也中孚九五与小畜九五同在巽体故取象亦相同也】上九翰音登于天贞凶【吕音训翰陆氏曰胡旦反髙飞】集解【程子曰翰音者音飞而实不从处信之终信终则衰忠笃内丧华美外飏故云翰音登天正亦灭矣阳性上进风体飞飏九居中孚之时处于最上孚于上进而不知止者也其极至于羽翰之音登闻于天贞固于此而不知变凶可知矣夫子曰好信不好学其蔽也贼固守而不通之谓也　朱子曰居信之极而不知变虽得其贞亦凶道也故其象占如此鸡曰翰音乃巽之象居巽之极为登于天鸡非登天之物而欲登天信非所信而不知变亦犹是也】附録【朱子语中孚与小过都是有飞鸟之象中孚是个卵象是鸟之未出殻底孚亦是那孚膜意思所以卦中都説鸣鹤翰音之类翰音登天言不知变者葢説一向恁麽去不知道去不得这两卦十分解不得且依稀地説豚鱼吉这卦中它须见得个豚鱼之象今不可考占法则莫须是见豚鱼则吉如鸟占之意象若十分理会着便须穿凿渊】纂注【冯氏椅曰易凡有应而不得应者则必鸣以求其应如鸣谦鸣豫是也今卦取鸟之孚卵故以翰音为象爻应六三而九五隔之本爻乃登于五之上而呼之有羽翰之音登于天之象又曰卦中虚故多取声音象又曰鸡之鸣必信而巽又有此象礼有此名宜无疑者然恐周家备此名物夏商之质未有此称则亦恐泛以羽翰之音为象而声闻于天诗亦以此称鹤则于斯二者难以臆説定也　李氏开曰中孚取类最多豚鱼鹤鸣翰音至于燕爵象亦旁通　徐氏曰翰音羽翰之音也音登于天虚声逺闻也有信之名无信之实以此为正固守则凶上居终故戒又曰月令注有孚甲孚乳之説与中孚取鹤鸣翰音之象同意】大象传泽上有风中孚君子以议狱缓死集解【程子曰泽上有风感于泽中水体虚故风能入之人心虚故物能感之风之动乎泽犹物之感于中故为中孚之象君子观其象以议狱与缓死君子之于议狱尽其忠而已于决死极其恻而已故诚意常求于缓缓寛也于天下之事无所不尽其忠而议狱缓死最其大者也　朱子曰风感水受中孚之象议狱缓死中孚之意】附録【朱子语问泽上有风中孚风之性善入水虚而能顺承波涛汹涌惟其所感有相信从之义故为中孚曰也是如此风去感它它便相顺有相孚之象　泽上有风中孚须是泽中之水海即泽之大者方能相从孚风若溪湍之水则其性急流就下风又不奈它何并董议狱缓死只是以诚意求之泽上有风感得水动议狱缓死则能感人心渊问中孚是诚信之义议狱缓死是诚信之事故君子尽心于是曰圣人取象有不端确处如此之类今也只恁地解但是不甚亲切董】纂注【蔡氏曰议狱兑象缓死巽象　冯氏椅曰中虚象狱二隂在狱中象死一居阳位者不可死也　项氏曰狱之将决则议之其既决则又缓之然后尽于人心王听之司宼听之三公听议狱也旬而职听二旬而职听三旬而上之缓死也故狱成而孚输而孚在我者尽故在我者无憾也　徐氏曰象言刑狱者五噬嗑贲丰旅中孚离为戈兵有刑狱象又取离明照知情实则刑不滥也中孚厚画底离噬嗑丰兼取震贲旅兼取艮者明以察其情动以致其决噬嗑去间丰多故非震以动之无以威众也贲过于文旅不留狱非艮以止之或轻以用刑也葢狱乃人命所系一成不可变圣人立象尽意而致其谨审如此象言刑狱五卦噬嗑丰以其有离之明震之威也贲次噬嗑旅次丰离明不易震皆反为艮矣葢明贵无时不然威则有时当止至于中孚则全体似离互体有震艮而又兑以议之巽以缓之圣人即象垂敎其忠厚恻怛之意见于谨刑如此何其仁哉五卦中文王唯于噬嗑取象夫子即噬嗑贲丰旅中孚以尽其义】彖传中孚柔在内而刚得中集解【程子曰二柔在内中虚为诚之象二刚得上下体之中中实为孚之象卦所以为中孚也】附録【朱子语柔在内刚得中这个是就全体看则中虚就二体看则中实它都见得有孚信之意故唤作中孚伊川此二句説得好它只遇着这般齐整底便恁地説去若遇着那不齐整底便説不去易説】説而巽孚乃化邦也集解【程子曰以二体言卦之用也上巽下説为上至诚以顺巽于下下有孚以説从其上如是其孚乃能化于邦国也若人不説从或违拂事理岂能化天下乎朱子曰以卦体卦徳释卦名义】纂注【冯氏椅曰柔在内六三六四也刚得中九二九五也柔在内中虚之象中虚则生信信者孚之得刚得中则中实实者孚之本上以巽行之下以説从之所以孚也】豚鱼吉信及豚鱼也集解【程子曰信能及于豚鱼信道至矣所以吉也】纂注【郭氏京曰今本及字下误增豚鱼字验六十四卦彖先举繇辞后以义结更不重言繇文足明误矣　郑氏湘卿曰仁及草木言草木难仁也诚动金石言金石难诚也信及豚鱼言豚鱼难信也天则真夫妇朋友人也人则情圣人与天地同徳任真不任情故信及豚鱼然后为吉　愚按豚鱼彖传云信及豚鱼也恐只如虎渡雉驯鳄鱼逺徙之意若从江豚之説则只当云豚及不及不当言信及豚鱼亦且于利涉不侔信及字在上乃人之信及豚鱼耳非豚鱼之信及于人也其为二物明矣郭氏谓多豚鱼字只云信及也亦不相悖】利涉大川乘木舟虚也集解【程子曰以中孚一作虚涉险难其利如乘木济川而以虚舟也舟虚一有中字则无沉覆之患一无之患字卦虚中为虚舟之象　朱子曰以卦象言】纂注【司马公曰中孚者发于中而孚于人也豚鱼幽贱无知之物苟饲以时则应声而集而况于人乎至诚以涉险如乘虚舟物莫之害故曰利涉大川乘木舟虚也】中孚以利贞乃应乎天也集解【程子曰中孚而贞则应乎天矣天之道孚贞而已朱子曰信而正则应乎天矣】　纂注【冯氏椅曰又以六四九二明卦占应去声中孚六四也贞九五也五天位四应之应乎天也诚者天之道孚之正则应乎天不正则徇乎人而孚不足言矣】小象传初九虞吉志未变也集解【程子曰当信之始志一无志字未有所从而虞度所信则得其正是以吉也葢其志未有变动志有所从则是变动虞之不得其正矣在初言求所信之道也】纂注【杨氏万里曰虞之为言防也书敝戒无虞萃戒不虞是也邪不闲则诚不存家人之闲有家中孚之虞皆见于初九防家防心皆在初也故孔子皆以志未变赞之】其子和之中心愿也集解【程子曰中心愿谓诚意所愿也故通而相应】或鼔或罢位不当也集解【程子曰居不当位故无所主唯所信是从所处得正则所信有方矣】马匹亡絶类上也【吕音训上陆时掌反】集解【程子曰絶其类而上从五也类谓一作相应也】有孚挛如位正当也集解【程子曰五居君位之尊由中正之道能使天下信之如拘挛之固乃称其位人君之道当如是也】翰音登于天何可长也集解【程子曰守孚至于穷极而不知变岂可长久也固守而一无而字不通如是则凶也】
