<!-- { "loadSidebar": true } -->
　　经【艮下艮上】集解【程子曰艮序卦震者动也物不可以终动止之故受之以艮艮者止也动静相因动则有静静则有动物无常动之理艮所以次震也艮者止也不曰止者艮山之象有安重坚实之意非止义可尽也乾坤之交三索而成艮一阳居二隂之上阳动而上进之物既至于上则止矣隂者静也上止而下静故为艮也然则与畜止之义何异曰畜止者制畜之义力止之也艮止者安止之义止其所也】附録【程子语看一部华严经不如看一艮卦经只言一止观　一本云周茂叔谓一部法华经只消一个艮卦可了】艮其背不获其身行其庭不见其人无咎【吕音训艮陆氏曰根恨反郑云艮之言限也背陆氏曰必内反徐甫载反】集解【程子曰人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也一无也字　朱子曰艮止也一阳止于二隂之上阳自上升极上而止也其象为山取坤地而隆其上之状亦止于极而不进之意也其占则必能止于背而不有其身行其庭而不见其人乃无咎也葢身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣葢艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也】附録【朱子语艮其背背只是言止也人之四体皆能动惟背不动取止之义各止其所则廓然而大公徳明艮其背便不获其身便不见其人行其庭对艮其背只是对得轻身是动物不道动都是妄然而动斯妄矣不动自无妄渊艮其背一句是脑故彖中言是以不获其身行其庭不见其人也四句只畧对显子艮其背浑只见得道理合当如此入自家一分不得着一些私意不得不获其身不干自家事这四句须是説艮其背了静时不获其身动时不见其人所以彖辞传中説是以不获其身至无咎也周先生所以説定之以仁义中正而主静这依旧只是就艮其背边説下来渊张洽问艮其背处曰艮其背不获其身只是见个道理不见自家行其庭不见其人是只见个道理不见个人也时举因説不获其身曰如君止于仁臣止于忠但见得事之当止不见此身之为利为害才将此身预其间则道理便坏了古人所以杀身成仁舍生取义者只谓不见此身方能如此学蒙不获其身不得其身也犹言讨自家身已不得又曰欲出于身人才要一件物事便须以身已去对副他若无所欲则只恁地平平过便似无此身一般贺孙行其庭不见其人一似不曾见人一般防孙问不获其身不见其人莫是舜禹有天下而不与之意否曰不相似如所谓百官万务金革百万之众饮水曲肱乐在其中万变皆在人其实尤一事是也人杰看此段工夫全在艮其背上人多是将行其庭对此句説便不是了行其庭则是轻説过縁艮其背既尽得了则不获其身行其庭不见其人矣艮其背是止于所当止之地不获其身行其庭不见其人万物各止其所便都统一是理也不见有已也不见有人都只见此理学蒙艮其背不见其身葢是闲邪存其诚制之于外以安其内奸声乱色不留于聪明淫乐慝礼不接于心术之意亦自好但易之本意未必是如此显子伊川谓艮其背为止于所不见窃恐未然据彖辞自解得分晓曰艮其止止其所也上句止字便是背字故下文便继之云是以不获其身更不再言艮其背也止是当止之处下句止字是解艮字所字是解背字葢云止于所当止也所即至善之地如君之仁臣之忠之类大槩看易必谨守彖象之言圣人自解得精宻平易董録问伊川艮其背传云止于所不见又云不交于物则是无所见无所交方得其所止而安若有所见有所交时是全无所止之处矣曰这处无不见底意思周先生也恁地説是他偶看这一处错了相传如此夔孙又曰周茂叔谓看一部革严经不如看一艮卦注云各止其所又看得止字好渊明道曰与其非外而是内不若内外之两忘也説得最好便是不获其身行其庭不见其人不见其物不见有我只见所当止也如为人君止于仁不知下面道如何只是我当止于仁为人臣止于敬不知上面道如何只是我当止于敬只认我所当止也以至父子兄弟夫妇朋友大事小事莫不皆然从伊川之説到不获其身处便説不来至行其庭不见其人越难説只做止其所止更不费力贺孙问伊川云内欲不萌外物不接如是而止乃得其止似只説得静中之止否曰然此叚分作两截却是艮其背不获其身为静之止行其庭不见其人为动之止总説则艮其背为止之时当其所止了所以止时自不获其身行时自不见其人此三句乃艮其背之效验所以彖辞先説止其所也上下敌应不相与也却云是以不获其身行其庭不见其人也学蒙问外物不接内欲不萌窃恐外物无有絶而不接之理若拘拘然务絶乎物而求以不乱其心是在我却无所守而为外物所动则奈何曰此一段亦有可疑外物岂能不接但当于非礼勿视勿听勿言勿动四者用力佐】纂注【兰氏曰艮六爻皆止艮其背不获其身我不应人也行其庭不见其人人不应我也人我不交悔吝何从而生是以无咎　李氏过曰艮与物背故艮言人之背旣与物背人所见者背而已是以不获其身也庭者交际之所既与物背虽行于交际之所亦不得见其人也　冯氏椅曰合全卦言上一阳肩也中二隂脊骨也下一阳腰也下二隂足也背之象也分二卦而言上一人背而立也下一人亦背而立也一阳为肩二隂手足也三四内外之交庭也五官四体以为身皆前向也而止于其背则不获其身也外卦亦背立之象不见其人不见其面也　郑氏东卿曰象言辅不言口言身不言腹言夤限不言脐有背面而立之象　朱氏曰四五两爻在阙门之中庭之象也　双湖先生曰人以面前为身面后为背卦体以人背面而立是为艮其背不获其身矣上卦为行下卦之上为庭三五互震亦有行其庭之象艮其背既不获其身则行其庭亦不见其人矣若分二体言则艮其背不获其身忘我也亦为人不见我之象以内体言行其庭不见其人忘人也是我不见人之象以外体言人我两不相应何咎之有】初六艮其趾无咎利永贞【吕音训趾陆氏曰如字荀作止晁氏曰荀从古作止】集解【程子曰六在最下趾之象趾动之先也艮其趾止于动之初也事止于初未至失正故无咎也以柔处下当趾之时也行则失其正矣故止乃无咎隂柔患其不能常也不能固也故方止之初戒以利在常永贞固则不失止一作正之道也　朱子曰以隂柔居艮初为艮止之象占者如之则无咎而又以其隂柔故又戒其利永贞也】纂注【双湖先生曰初六以不正之柔居下所以致其戒】六二艮其腓不拯其随其心不快【吕音训腓陆氏曰符非反本又作肥义与咸卦同承今本作拯陆氏曰音拯救之拯象同马云举也晁氏曰案孟京王陆绩皆作承一行作抍其误如明夷下涣同】集解【程子曰六二居中得正得止之道者也上无应援不获其君矣三居下之上成止之主主乎止者也乃刚而失中不得止之宜刚止于上非能降而下求二虽有中正之徳不能从也二之行止系乎所主非得自由故为腓之象股动则腓随动止在股而不在腓也二既不得以中正之道拯救三之不中则必勉而随之不能拯而唯随也虽咎不在已然岂其所欲哉言不听道不行也故其心不快不得行其志也士之处髙位则有拯而无随在下位则有当拯有当随有拯之不得而后随　朱子曰六二居中得正既止其腓矣三为限则腓所随也而过刚不中以止乎上二虽中正而体柔弱不能往而拯之是以其心未快也此爻占在象中下爻仿此】附録【朱子语问艮六二不拯其随程子谓不得以拯三之不中则勉而随之不拯而惟随也恐唯字未的当若不拯而惟随则如乐正子之于子敖冉求之于季氏也当只言不极其所随故其心不快如孔孟之于时君谏不行言不听则去而已勉而随之恐非时止之义曰得之答时举】纂注【徐氏曰二有中正之徳宜止不动然艮主在刚故其随在三三刚列夤不得止之宜二不能拯救其失故曰不拯其随以二之中正而柔弱不能拯其所随岂其所欲哉故其心不快　许氏曰六位以刚处上以柔处下尊卑之势顺也艮之大体既备此象矣而六二又承刚履柔居中得正宜其处诸卦而无过也虽然柔止之才动拘礼制若当大有为之时则有不可必者故在蹇未能济处艮未能止究其用心忠义正直终不可以事之成否为累也　余氏曰咸艮皆以六位取人身之象然自腓以上髙卑参差不同可以见圣人之为易不拘拘也咸之脢训胂胂即夤也】九三艮其限列其夤厉薰心【吕音训限陆氏曰马云限要也郑荀虞同列晁氏曰孟一行作裂夤陆氏曰引真反马云夹脊肉也郑本作夤徐又音荀作肾云互体有坎坎为肾晁氏曰孟京一行作防郑作今文也徐音皆夹脊肉也薫陆氏曰许云反荀作动云互体有震震为动晁氏曰虞作阍云艮为阍坎为门故厉阍心古阍作熏字马因言熏灼其心未闻易道以坎水熏灼人心也荀氏以熏为动或误作勲皆非】集解【程子曰限分隔也谓上下之际三以刚居刚而不中为成艮之主决止之极也已在下体之上而隔上下之限皆为止义故为艮其限是确乎止而不复能进退者也在人身如列其夤夤膂也上下之际也列絶其夤则上下不相从属言止于下之坚也止道贵乎得宜行止不能以时而定于一其坚强如此则处世乖戾与物暌絶其危甚矣人之固止一隅而举世莫与宜者则艰蹇忿畏焚挠出中岂有安裕之理厉薰心谓不安之一作其势薰烁其中一有心字也　朱子曰限身上下之际即腰胯也夤膂也止于腓则不进而已九三以过刚不中当限之处而艮其限则不得屈伸而上下判隔如列其夤矣危厉薰心不安之甚也】附録【朱子语艮其限是截做两叚去渊】纂注【郑氏则中曰限上下体之际虞翻谓束带之处夤马融谓夹脊肉肉附脊则身有主而可立分列其夤则百体无以相属心处中背处隂夤在背与心宻相向列其夤则忧危之厉安得不熏灼及其心也　朱氏曰薰子夏王弼同孟喜京房马融王肃作熏马王云熏灼其心　冯氏曰上下之分止而不通左右之间分而不合其象如此程氏曰限分上下夤列左右各止其所元相资相待之意故危熏心　毛氏曰三处上下之间故为限人身】
