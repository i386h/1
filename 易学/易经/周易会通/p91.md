<!-- { "loadSidebar": true } -->
　　【去小人之象居其五然则召天下多难者谁乎人君亦何利于天下之多难而何乐于近小人以疎君子哉双湖先生曰二为田坎为弓轮互离为甲胄戈兵有猎象互坎三爻三狐象互坎为矢又互离为黄噬嗑九四亦互坎称金矢六五离中称黄金此有互离互坎故兼黄矢象二不正而云贞吉戒之也此爻有互坎在二前故就互坎取象或以下坎为狐不应九二自获其义则程子尽矣】六三负且乘致寇至贞吝集解【程子曰六三隂柔居下之上处非其位犹小人宜在下以负荷而且乘车非其据也必致宼夺之至虽使所为得正亦可鄙吝也小人而窃盛位虽勉为正事而气质卑下本非在上之物终可吝也若能大正则如何曰大正非隂柔所能也若能之则是化为君子矣三隂柔小人宜在下而反处下之上犹小人宜负而反乘当致宼夺也难解之时而小人窃位复致寇矣乘如字石证反　朱子曰系辞备矣贞吝言虽以正得之亦可羞也唯避而去之为可免耳】纂注【徐氏曰负谓上负九四乘谓下乘九二三以柔处二刚之中顽然不解故有负且乗致寇至象　吕氏曰不安于上求媚于四而负之不安于下陵侮于二而乘之　王氏安石曰负者小人之事六小人之材也乘者君子之器三君子之位也　南轩张氏曰小人乘君子之器乃所以招寇而起祸贞固守此宁不可吝乎　朱氏曰此爻当内卦之上而在髙位自二言之为狐自上言之为隼自本爻言之又为负且乗也　丘氏曰小人情状最为不一狐言其蛊惑隼言其害负且乘言其僣窃双湖先生曰坎为舆为盗六三坎体三至五又互坎故有负乗致寇之象又负四乗二为上所射亦有致寇至象贞吝言其虽正犹吝况不正乎则其吝可知矣六爻中惟三为吝而不言凶咎者终是以卦体吉也】九四解而拇朋至斯孚【吕音训解陆佳买反拇陆氏曰茂后反陆绩云足大指玉云手大指荀作母晁氏案母古文】集解【程子曰九四以阳刚之才居上位承六五之君大臣也而下与初六之隂为应拇在下而防者谓初也居上位而亲小人则贤人正士逺退矣斥去小人则君子之党进而诚相得也四能解去初六之隂柔则阳刚君子之朋来至而诚合矣不解去小人则巳之诚未至安能得人之孚也初六其应故谓逺之为解　朱子曰拇指初初与四皆不得其位而相应应之不以正者也然四阳初隂其类则不同矣若能解而去之则君子之朋至而相信也】附録【朱子语四与初皆不得正四能解其拇者以四虽隂位而才则阳与初六隂柔则为有间所以能解去其拇故得阳刚之朋类至而相信矣铢】纂注【徐氏曰朋谓二四与二皆刚故曰朋解之时阳能解隂刚能解柔九四欲解初六在下之隂解而拇也】六五君子维有解吉有孚于小人【吕音训解陆音蟹象同】集解【程子曰六五居尊位为解之主人君之解也以君子通言之君子所亲比者必君子也所解去者必小人也故君子维有解则吉也小人去则君子进矣吉孰大焉有孚者世云见验也可验之于小人小人之党去则是君子能有解也小人去则君子自进正道自行天下不足治也　朱子曰卦凡四隂而六五当君位与三隂同类者必解而去之则吉也孚验也君子有解以小人之退为验也】纂注【林氏曰君子之治小人维有解缓之而巳吉之道也小人知君子之不为巳甚亦莫不孚而自知退听矣　双湖先生曰五柔中为君子初无咎上公用惟三负乗小人欲知君子有解验之于三五能用上射三而获之则可以见矣尝观卦体不吉诸爻虽得位以刚中正之君几济之不足蹇之九五是也卦体既吉诸爻虽不得位以柔中不正之主亦处之有余解之六五是也以是知卦有小大实系卦体而不专系六爻于此可以见矣然解六五不过为守成之常君蹇九五则实为拨乱之英主遇蹇困而非如是之君生人之类复何赖焉吁此易之所以为易也】上六公用射隼于髙墉之上获之无不利【吕音训射陆食亦反象同隼陆氏曰苟尹反毛氏草木鸟兽疏云鹞墉陆氏曰音容马云城也】集解【程子曰上六尊髙之地而非君位故曰公但据解终而言也隼鸷害之物象为害之小人墉墙内外之限也害若在内则是未解之时也若出墉外则是无害矣复何所解故在墉上离乎内而未去也云髙见防限之严而未去者上解之极也解极之时而独有未解者乃害之坚强者也上居解极解道巳至器巳成也故能射而获之既获之则天下之患解已尽矣何所不利夫子于系辞复伸其义曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也鸷害之物在墉上苟无其器与不待时而发则安能获之所以解之之道器也事之当解与已解之之道至者时也如是而动故无括结发而无不利矣括结谓阻碍圣人于此发明藏器待时之义夫行一身至于天下之事苟无其器与不以时而动小则括塞大则丧败自古喜有为而无成功或颠覆者皆由是也　朱子曰系辞备矣】纂注【冯氏曰公诸侯之为三公者　李氏椿年曰公在百僚之上者也以百僚之上而攻在下之小人宜其有获而无不利也　蔡氏曰隼鸷害之物谓三墉内外之限三所居地解之不解者惟三用其所应而解之获之必矣故无不利　冯氏椅曰解之时诸爻皆不当位故以二五得中为贵以刚爻能出险为尚惟上一爻当位故无不利也　双湖先生曰自五至三互坎为弓矢射象自四至二互离为飞鸟三居离中隼象三又下体之上髙墉象同人九四乗其墉亦指三也】大象传雷雨作解君子以赦过宥罪【吕音训宥陆氏曰音又京作尤】集解【程子曰天地解散而成雷雨故雷雨作而为解也与明雨而作离语不同赦释之宥寛之过失则赦之可也罪恶而赦之则非义也故寛之而巳君子观雷雨作解之象体其发育则施恩仁体其解散则行寛释也】纂注【兰氏曰雷雨作天地解万物之屯也赦过宥罪君子所以解天下之难也　李氏舜臣曰雷雨作则泽被万物赦过宥罪则泽被生民　蔡氏曰赦宥解义过动震象罪陷坎象　项氏曰过与罪属坎坎为法律为徽纆赦宥属震震为动出为反生　双湖先生曰坎在上为云在下为雨方云雷为屯则隂阳之未通今雷雨作解则隂阳之已通矣屯其为难之始解其解屯之难者欤】彖传解险以动动而免乎险解【吕音训解陆音蟹下及大象并同】集解【程子曰坎险震动险以动也不险则非难不动则不能出虽动而出于险外是免乎险难也故为解　朱子曰以卦德释卦名义】解利西南往得众也集解【程子曰解难之道利在广大平易以寛易而往济解则得众心之归也】纂注【林氏栗曰蹇止乎坎中是以言利西南不利东北解动乎险外是以但言西南之利而不复言东北之不利也欤】其来复吉乃得中也集解【程子曰不云无所往省文尔救乱除难一时之事未能成治道也必待难解无所往然后来复先王之治乃得中道谓合宜也】有攸往夙吉往有功也集解【程子曰有所为则夙吉也早则往而有功缓则恶滋而害深矣　朱子曰以卦变释卦辞坤为众得众谓九四入坤体得中有功皆指九二】纂注【易氏曰有攸往震也方其在坎险而无所往故来复于中而吉以其阳刚在坎之中宜于复也及其出而之震则可以有所往故动宜早而往有功以其阳刚在震之初宜于动也　李氏过曰未可以往则以来复为中今难既解则往而有功矣】天地解而雷雨作雷雨作而百果草木皆甲拆解之时大矣哉【吕音训拆陆氏曰敇宅反説文云裂也广雅云分也马陆绩作宅云根也】集解【程子曰既明处解之道复言天地之解以见解时之大天地之气开散交感而和畅则成雷雨雷雨作而万物皆生发甲拆天地之功由解而成故賛解之时大矣哉王者法天道行寛宥施恩惠养育兆民至于昆虫草木乃顺解之时与天地合德也　朱子曰极言而賛其大也】附録【朱子语隂阳之气闭结之极忽然迸散出做这雷雨只管闭结了若不解散如何会有雷雨作小畜所以不能成雷雨者畜不极也雷便只是如今一个爆杖渊】纂注【冯氏椅曰以天地推广卦义而賛之作兴也拆分裂也云雷为屯故雷雨作为解雨自天施雷出地奋天地解也雷雨二卦象百果草木四隂象或甲或拆得二阳而发育也　丘氏曰雷雨作气之解也百果草木皆甲拆形之解也　王氏曰天地否结则雷雨不作交通感散雷雨乃作雷雨之作则险厄者亨否结者散故百果草木皆甲拆也】小象传刚柔之际义无咎也集解【程子曰初四相应是刚柔相际接也刚柔相际为得其宜难既解而处之刚柔得宜其义无咎也】纂注【蔡氏曰际谓交际柔居解初入坎尚浅而承刚应刚得刚柔交际之宜难必解者也故曰义无咎也】九二贞吉得中道也集解【程子曰所谓贞吉者得其中道也除去邪恶使其一无其字中直之道得行乃正而吉也】负且乗亦可丑也自我致戎又谁咎也【吕音训致戎陆氏曰本又作致寇晁氏曰案其失自虞始虞前皆依爻作寇】集解【程子曰负荷之人而且乘载为可丑恶也处非其据德不称一作胜其器则寇戎之致乃已招取将谁咎乎圣人又于系辞明其致寇之道谓作易者其知盗乎盗者乘衅而至苟无衅隙则盗安能犯负者小人之事乘者君子之器以小人而乘君子之器非所能安也故盗乘衅而夺之小人而居君子之位非其所能堪也故满假而陵慢其上侵暴其下盗则乘其过恶而伐之矣伐者声其罪也盗横暴而至者也货财而轻慢其藏是教语乎盗使取之也女子而夭冶其容是教语淫者使暴之也小人而乘君子之器是招盗使夺之也皆自取之之谓也】纂注【雷氏曰负且乘小人自以为荣而君子所耻故可丑寇小则为盗大则为戎任使非人则变解而蹇天下起戎矣已所致也复谁咎哉】解而拇未当位也集解【程子曰四虽阳刚然居隂于正疑不足若复亲比小人则其失正必矣故戒必解其拇然后能来君子以其处未当位也解者本合而离之也必解拇而后朋孚葢君子之交而小人容于其间是与君子之诚未至也】君子有解小人退也集解【程子曰君子之所解者谓退去小人也小人去则君子之道行是以吉也】公用射隼以解悖也【吕音训解陆佳买反悖陆布内反】集解【程子曰至解终而未解者悖乱之大者也射之所以解之也解则天下平矣】纂注【蔡氏曰悖逆也解悖谓解三之悖逆而卒得其顺也】经【兑下艮上】集解【程子曰损序卦解者缓也缓必有所失故受之以损纵缓则必有所失失则损也损所以继解也为卦艮上兑下山体髙泽体深下深则上益髙为损下益上之义又泽在山下其气上通润及草木百物是损下而益上也又下为兑説三爻皆上应是説以奉上亦损下益上之义又下兑之成兑由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以增上之髙则危坠至矣岂非损乎故损者损下益上之义益则反是】损有孚元吉无咎可贞利有攸往【吕音训损陆氏曰孙本反亏减之义也又训失艮宫三世卦】集解【程子曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所往也人之所损或过或不及一有或常字或不常一作当皆不合正理非有孚也非有孚则无吉而有咎非可贞之道不可行也　朱子曰损减省也为卦损下卦上画之阳益上卦上画之隂损兑泽之深益艮山之髙损下益上损内益外剥民奉君之象所以为损也损所当损而有孚信则其占当有此下四者之应矣】纂注【蔡氏曰内本干外本坤干上爻与坤上爻往来本刚得柔为损本柔得刚为益凡卦以内为贞主贞而言故为损　徐氏曰孚信实也损所当损适时之宜而有孚信可行之理所谓有孚也可贞者可以正固守此也其道可行故利往损而有孚则元吉无咎可贞而利有攸往也葢损者拂人情之事易至凶咎故特详之】曷之用二簋可用享【吕音训曷陆何葛反簋陆氏曰蜀才作轨晁氏曰案轨古文簋字享陆氏曰香两反彖同蜀才许庚反】集解【程子曰损者损过而就中损浮末而就本实也圣人以宁俭为礼之本故为损发明其义以享祀言之享祖之礼其文最繁然以诚敬为本多仪备物所以将饰其诚敬之心饰过其诚则为伪矣损饰所以存诚也故云曷之用二簋可用享二簋之约可用享祭言在乎诚而巳诚为本也天下之害无不由末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而巳　朱子曰言当损时则至薄无害】附録【朱子语二簋与簋贰字不同可见其义亦不同易説】纂注【徐氏曰曷之用问辞二簋享答辞下之奉上槩谓之享燕礼之重亦谓之享古者享礼以四簋为中陈馈八簋为盛当损之时二簋虽薄而亦可用享也　冯氏椅曰享诸侯享天子之礼也以二簋言者下卦三阳九三一爻既往于上卦之上矣下二阳爻应乎四五皆有奉之义故以取象也兰氏曰损益二卦专为三隂设也损干之九四故曰损上损干之九三故曰损下　双湖先生曰损以三上两爻成卦损三益上损阳益隂故名卦曰损当交泰之时上下亨通三上有孚诚相与乃元吉之道无可咎者但隂阳易位故戒以可贞利有攸往申言卦变也损自泰来九利往居上六来居三也簋内方外圆下二阳为底三隂为腹上一阳为葢乃盛黍稷之器可用以享上者也主损之事者六五之君故以用享终焉】初九已事遄往无咎酌损之【吕音训已陆氏曰音以本亦作以虞作祀晁氏曰説文作防云遄往来数也易防事遄往虞作祀云祭也遄陆氏曰市专反速也荀作颛】集解【程子曰损之义损刚益柔损下益上也初以阳刚应于四四以隂柔居上位赖初之益者也下之益上当损巳而不自以为功所益于上者事既已则速去之不居其功乃无咎也若享其成功之美非损巳益上也于为下之道为有咎矣四之隂柔頼初者也故听于初初当酌度其宜而损已以益之过与不及皆不可也　朱子曰初九当损下益上之时上应六四之隂辍所为之事而速往以益之无咎之道也故其象占如此然居下而益上亦当斟酌其深浅也】附録【朱子语在损之初下犹可以斟酌也渊问损卦三阳皆能益隂而二上二爻则弗损益之初则曰酌损之何邪先生云这一爻难解只得用伊川説又云易解得处少难解处多今且恁地说去到那占时又自别消详有应处难豫为定説也易说】纂注【徐氏曰损者人情之所难而初又最下不可过损损下太过则其本伤矣必斟酌其义之浅深而不失损己益人之道可也　林氏栗曰酌取水也诗云酌彼行潦损泽以滋山故有酌损象　李氏过曰遄往者下奉上之诚酌损者上爱下之仁也　王氏宗传曰兑三爻皆损以益上者然二以弗损为益三以独行得友初所谓出粟米丝麻以事上宜速往免咎上亦当酌损之使下供上之心不厌上取下之道不穷可也】九二利贞征凶弗损益之集解【程子曰二以刚中当损刚之时居柔而说体上应六五隂柔之君以柔说应上则失其刚中之德故戒所利在贞正也征行也离乎中则失其贞正而凶矣守其中乃贞也弗损益之不自损其刚贞则能益其上乃益之也若失其刚贞而用柔説适足以损之而已一无而巳字非损巳而一有以字益上也世之愚者有虽无邪心而唯知竭力顺上为忠者葢不知弗损益之之义也　朱子曰九二刚中志在自守不肯妄进故占者利贞而征则凶也弗损益之言不变其所守乃所以益上也】纂注【游氏曰兑之情说而阳性好动故有利贞征凶之戒　双湖先生曰九二不正故戒以正自守则利而上征则凶此皆弗损之道然阳虽弗损而与六五为正应以刚济柔固未尝无益之之道也　董氏曰二以刚益五之柔亦如初益四初以刚居刚少损之则可裁度以助四二以刚居柔更损之将至媚说以徇五矣故既以利贞勉之复以征凶警之】六三三人行则损一人一人行则得其友集解【程子曰损者损有余也益者益不足也三人谓下三阳上三隂三阳同行则损九三以益上三隂同行则损上六以为三三人行则损一人也上以柔易刚而谓之损但言其减一耳上与三虽本相应由二爻升降而一卦皆成两相与也初二二阳四五二隂同德相比三与上应皆两相与则其志专皆为得其友也三虽与四相比然异体而应上非同行者也三人则损一人一人则得其友葢天下无不二者一与二相对待生生之本也三则余而当损矣此损益之大义也夫子又于系辞尽其义曰天地絪緼万物化醇男女构精万物化生易曰三人行则损一人一人行则得其友言致一也絪緼交密之状天地之气相交而密则生万物之化醇醇谓醲厚醲厚犹精一也男女精气交构则化生万物唯精醇专一所以能生也一隂一阳岂可二也故三则当损言专致乎一也天地之间当损益之明且大者莫过此也朱子曰下卦本干而损上爻以益坤三人行而损一人也一阳上而一隂下一人行而得其友也两相与则专三则离而乱卦有此象故戒占者当致一也】附录【程子语道二仁与不仁而已自然理如此道无无对有隂则有阳有善则有恶有是则有非无一亦无三易曰三人行则损一人一人行则得其友只是二也河南语録絪緼隂阳之感入闗録天地之大德曰生天地絪緼万物化醇生之谓性告子此言是谓犬之性犹牛之性牛之性犹人之性则非也万物之生意最可观此元者善之长也斯所谓仁也人与天地一物也而人特自小之何邪　朱子语三人行损一人一人行得其友一阳上去换得一隂来渊伊川就六爻上说得好义刚】纂注【南轩张氏曰三居下体之上数之当变故极言损益之理　李氏过曰损卦之成由此一爻上往故言损刚益柔之义　丘氏曰此爻乃损之所以为损也王氏大寳曰三刚并行损一以益上三人行则损一人之象也刚上柔下相应以相与一人行则得其友之象也　双湖先生曰此爻大旨本义已尽之矣系辞致一之説巳自是夫子之意而程传则又推之六爻者也】六四损其疾使遄有喜无咎集解【程子曰四以隂柔居上与初之刚阳相应在损时而应刚能自损以从刚阳也损不善以从善也初之益四损其柔而益之以刚损其不善也故曰损其疾疾谓疾病不善损于不善唯使之遄速则有喜而无咎人之损过唯患不速速则不致于深过为可喜也朱子曰以初九之阳刚益巳而损其隂柔之疾唯速则善戒占者如是则无咎矣】纂注【徐氏曰柔过为疾忿欲之类是也又曰才柔苟止而或怠于从善初刚在下亦每难于益巳苟非自损其过自治其私汲汲然以好善求益为心则应者缓而益者寡也能无咎乎凡言有喜有庆者皆内外相应之情也　王氏大寳曰刚以敏速为遄柔以迟钝为疾以柔居柔疾象动以阳卦使遄之象柔以得刚为喜应初刚有喜之象以遄补疾无咎之象凡相应以相与能损其迟钝之疾遄速应刚是亦柔道之可喜者也是以无咎　南轩张氏曰当损而不损过也不当损而损之亦过也酌损之弗损益之者言不过损也所谓损一人损其疾者皆理之所当损者也　双湖先生曰初与四应在初直曰已事遄往在四则曰损疾使遄既可以见隂阳相与之切又可以识刚柔彊弱之分王氏谓动以阳卦意谓自四至二有互震也】六五或益之十朋之弗克违元吉集解【程子曰六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损已自尽以益之故或有益之之事则十朋助之矣十众辞者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心　朱子曰柔顺虚中以居尊位当损之时受天下之益者也两为朋十朋之大寳也或以此益之而不能辞其吉可知占者有是德则获其应也】附録【朱子语或益之十朋之句弗克违显子易象自是一法如干为则损益二卦皆说此类甚多僴损益二卦説二在二一在五是颠倒説去未济与既济说鬼方亦然不知如何煇向在玉山道间见彦章説离为故卦言处皆有离象如颐之灵损益十朋之以其卦虽无离而通体似离也颐六爻损自二至上益自初至五此其求之巧矣然颐犹取义而无取于离损益则但言其得益之多而义亦不复系于矣今乃不论其所以得益之故以为求益之方而必求其之所自来亦可谓枉费心力矣董録】纂注【郑氏汝谐曰凡曰或益曰有它吉曰有陨自天曰自天祐皆谓不期于得之也　冯氏曰非所期而或益之厚之之象林氏栗曰五固无待乎外以上九之富又自上而益之是以有或益之象　徐氏曰班固食货志元岠冉长尺二寸直二千一百六十为大贝十朋注冉甲縁也岠至也度背两边缘尺二寸也两贝为朋朋直二百一十六元十朋故二千一百六十也又有公九寸直五百为壮贝十朋侯七寸以上直三百为幺贝十朋子五寸以上直百为小贝十朋是为宝四品大贝四寸八分以上二枚为一朋直二百一十六壮贝三寸六分以上二枚为一朋直五十幺贝二寸四分以上二枚为一朋直三十小贝寸二分以上二枚为一朋直十不盈寸二分漏贝不得为朋　张子曰十朋之弗能违言受益之事必信然不疑也　蔡氏曰元有国之大宝言益之大也弗克违者不求而必致之意故元吉】上九弗损益之无咎贞吉利有攸往得臣无家集解【程子曰凡损之义有三损巳从人也自损以益于人也行损道以损于人也损己从人徙于义也自损益人及于物也行损道以损于人行其义也各因其时取大者言之四五二爻取损巳从人下体三爻取自损以益人损时之用行损道以损天下之当损者也上九则取不行其损为义九居损之终损极而当变者一无者字也以刚阳居上若用一有其字刚以损削于下非为上之道其咎大矣若不行其损变而以刚阳之道益于下则无咎而得其正且吉也如是则宜有所往往则有益矣在上能不损其下而益之天下孰不服从从服之众无有内外也故曰得臣无家得臣谓得人心归服无家谓无有逺近内外之限也　朱子曰上九当损下益上之时居卦之上受益之极而欲自损以益人也然居上而益下有所谓惠而不费者不待损巳然后可以益人也能如是则无咎然亦必以正则吉而利有所往惠而不费其惠广矣故又曰得臣无家】附録【朱子语得臣无家犹言化家为国相似得臣有家其所得也小矣无家则可见其大渊陈埴说损益先生曰势自是如此有人主出来也只因这个势自住不得到这里方看做是如何唯是圣人能顺得这势尽得这道理以下人不能识得损益之宜便会错了坏了也自是立不得防大抵损益二卦诸爻皆互换损好益却不好如损六五却成益六二损上九好益上九却不好易説】纂注【徐氏曰利有攸往得臣无家谓柔往刚来得三之应不安处于下而应上之笃也　朱氏曰易外以内为家四以初五以二上以三外本于内也　蔡氏曰损之为义损下益上圣人不得已用之故卦辞必曰有孚爻辞初曰酌损二上皆曰弗损四但损其疾而巳五则无损而大有益惟三当可损之时耳损兼言益益不兼言损意亦可见　双湖先生曰或曰弗损益之与二辞同义异葢上本隂爻乃受三之益而成九故言弗损益之谓非所当损乃受益者也本隂得阳无咎之道但不正故戒利有攸往上应乎三得臣无家三应乎上故三曰得友上曰得臣】大象传山下有泽损君子以惩忿窒欲【吕音训征今本作惩陆氏曰直升反止也郑云犹清也刘作惩云清也蜀才作澄晁氏曰蜀作登案登古文澄字忿窒陆氏曰忿方粉反窒珍栗反徐得悉反郑刘作懫止也孟作恎陆绩作欲陆氏曰如字孟作浴晁氏曰孟作谷案谷古文欲字】集解【程子曰山下有泽气通上润与深下以增髙皆损下之象君子观损之象以损于已在修已之道所当损者唯忿与欲故以惩戒其忿怒窒塞其意欲也朱子曰君子修身所当损者莫切于此】附録【朱子语问惩忿窒欲忿怒易发难制故曰惩惩是戒于其】
