<!-- { "loadSidebar": true } -->
　　【日出地上之象顺而丽乎大明之德又其变自观而来为六四之柔进而上行以至于五占者有是三者则亦当有是宠也】附録【朱子语康侯似説宁侯相似用锡马之用只是个虚字説它得这个物事渊昼日是那上卦离也昼日为之是此意渊】纂注【徐氏曰晋进也不谓之进而谓之晋者晋有明盛之义马坤象蕃庶坤众象昼日三接离明在上象如晋文公朝王王赐之车辂弓矢命之曰敬服王命以绥四国受防以出出入三觐事见左传僖公二十八年　朱氏曰周官校人天子十有二闲马六种邦国六闲马四种凡朝觐会同毛马而颁之锡马蕃庶也大行人公之礼三享三问三劳昼日三接也　李氏舜臣曰晋明出地上而大有明在天上也杂卦乃曰晋昼也葢对夜而言也天包地外而日出入于地外空处日入则夜地掩其明也出则无有掩之者矣　程氏曰祭统云成王康周公赐以礼乐郑氏注云褒大之也　姚氏小彭曰康侯用锡马蕃庶侯享王之礼也锡犹纳锡锡贡之锡享礼马匹卓立九马随之故曰蕃庶昼日三接王接侯之礼也觐礼延升一也觐毕致享升致命二也享毕王劳之升成拜三也　双湖先生曰马坤坎象昼日离象三接坤三爻象也】初六晋如摧如贞吉罔孚裕无咎【吕音训摧陆氏曰罪雷反退也郑读如南山崔崔之崔晁氏曰虞云摧忧愁也王弼谓退云説之案郑乃得象意罔孚裕晁氏曰説文作有孚云裕衣物裕也易有孚裕无咎】集解【程子曰初居晋之下进之始也晋如升进也摧如抑退也于始进而言遂其进不遂其进唯得正则吉也罔孚者在下而始进岂遽然深见信于上茍上未见信则当安中自守雍容寛裕无急于求上之信也茍欲信之心切非汲汲以失其守则悻悻以伤于义矣皆有咎也故裕则无咎君子处进退之道也　朱子曰以隂居下应不中正欲进见摧之象占者如是而能守正则吉设不为人所信亦当处以寛裕则无咎也】附録【朱子语问晋卦初六晋如摧如象也贞吉占辞先生曰罔孚裕无咎又是解上两句恐贞吉説不明故又晓之铢】纂注【冯氏椅曰摧説文挤也折也有所抑而不得进之象能寛裕自处不慼慼于上下之不我知则无咎　毛氏曰晋如者诸侯之朝觐也摧如为四所间也摧故在彼吾不可以不正吾不可以不裕　刘氏曰君子之于正不可以人之不见孚而改其度　双湖先生曰初应四四艮止初进而遇止有阻摧象又互坎坎为心又为险而有信乃因有艮体止不下应故又有罔孚象爻不正故戒以能正则吉坤体寛裕故诲以能裕则可以无咎也】六二晋如愁如贞吉受兹介福于其王母【吕音训愁陆氏曰状由反郑子小反云变色貌】集解【程子曰六二在下上无应援以中正柔和一作顺之德非强于进者也故于进可为忧愁谓其进之难也然守其贞正则当得吉故云晋如愁如贞吉王母祖母也谓隂之至尊者指六五也二以中正之道自守虽上无应援不能自进然其中正之徳久而必彰上之人自当求之葢六五大明之君与之同德必当求之加之宠禄受介福于王母也介大也　朱子曰六二中正上无应援故欲进而愁占者如是而能守正则吉而受福于王母也王母指六五葢享先妣之吉占而凡以隂居尊者皆其类也】附録【朱子语问受兹介福于其王母王母指六五以为享先妣之吉占何也先生曰恐是如此葢周礼有享先妣之礼摧如愁如易中少有此字疑此爻必有此象但今不可晓耳铢】纂注【徐氏曰六二欲进而才柔无应故晋如复愁如言不能无忧也然上虽无应而同德相感故受兹介福于其王母也言受六五之福也　毛氏曰本欲晋如乃愁如九四间之也能守其正终必合矣　李氏舜臣曰五以隂柔居尊位王母之象　双湖先生曰晋如愁如二欲进而复愁以其无应于五也五下互坎为加忧二欲进而前有坎险又为艮山所阻故有忧愁之象以能守正故终得吉】六三众允悔亡集解【程子曰以六居三不得中正宜有悔咎一作吝而三在顺体之上顺之极者也三隂皆顺上者也是三之顺上与众同志众所允从其悔所以亡也有顺上向明之志而众允从之何所不利或曰不由中正而与众同得为善乎曰众所允者必至当也泛顺上之大明岂有不善也是以悔亡葢亡其不中正之失矣古人曰谋从众则合天心　朱子曰三不中正宜有悔者以其与下二隂皆欲上进是以为众所信而悔亡也】附録【朱子语问众允悔亡先生曰众允象也悔亡占也铢晋六三如何见得为众所信处既不中正众方不信虽云信之亦安得悔亡曰当晋之时二隂皆欲上进三处地较近故二隂皆从之以进问如何得悔亡曰居非其位本当有悔以其得众故悔可亡道夫众允悔亡传曰或曰不由中正而与众同得为善乎曰众所允者必至当也窃谓世固有不义而得众如齐之陈氏鲁之季氏者矣顾可以为善乎易説】纂注【李氏过曰三正康侯之位初之罔孚众未允也二之愁如犹有悔也三居侯位德孚于众进得所愿而悔亡也　齐氏曰三侯位有众者也　毛氏曰未信而遽进有悔在后众允而后进其悔乃亡　双湖先生曰三处顺之极由初之罔孚二之愁如至三则顺之极而众允矣三方成坤体有众象坤土居五行中有信象上互坎亦有信象】九四晋如鼫鼠贞厉【吕音训鼫陆氏曰音石子夏作硕鼠硕鼠五技鼠也本草蝼蛄一名硕鼠晁氏曰翟云作硕鼠九家作鼫鼠】集解【程子曰以九居四非其位也非其位而居之贪据其位者也贪处髙位既非所安而又与上同德顺丽于上三隂皆在已下势必上进故其心畏忌之贪而畏人者鼫鼠也故云晋如鼫鼠贪于非据而存畏忌之心贞固守此其危可知言贞厉者开有改之道也　朱子曰不中不正以窃髙位贪而畏人葢危道也故为鼫鼠之象占者如是虽正亦危也】纂注【蔡氏曰九四下连二三有艮象故称鼠才刚故称鼫位柔爻刚贪据髙位喜接众柔前畏大明之君而不敢进鼫鼠之象也守此之贞危孰甚焉故曰贞厉　冯氏椅曰鼫诗作硕疑此转注从鼠郭景纯云形大如鼠好在田中食粟豆葢田鼠也又曰鼠昼伏者也晋之离昼也在离之下伏于昼者也有窃据众隂之势故象鼫鼠　孔氏曰蔡邕劝学篇云鼫鼠五能不成一技注能飞不能过屋能縁不能穷木能游不能渡谷能穴不能掩身能走不能先人　项氏曰今俗称土狗是也】六五悔亡失得勿恤往吉无不利【吕音训失陆氏曰如字孟马郑虞王皆作矢马王云离为矢虞云矢古誓字晁氏曰荀云离射也説之谓虞非余皆是若作失于象数不合】集解【程子曰六以柔居尊位本当有悔以大明而下皆顺附故其悔得亡也下既同德顺附当推诚委任尽众人之才通天下之志勿复自任其明恤其失得如此而往则吉而无不利也六五大明之主不患其不能明照患其用明之过至于察察失委任之道故戒以失得勿恤也夫私意偏任不察则有蔽尽天下之公岂当一作得复用一有其字私察也　朱子曰以隂居阳宜有悔矣以大明在上而下皆顺从故占者得之则其悔亡又一切去其计功谋利之心则往吉而无不利也然亦必有其德乃应其占耳】附録【朱子语失得勿恤此説失也不须问它得也不须问它自是好犹言胜负兵家之常云尔此卦六爻无如此爻吉易説问六五悔亡失得勿恤往吉无不利伊川以为六以柔居尊位本当有悔以大明而下皆顺附故其悔亡下既同德顺附当推诚委任尽众人之才通天下之志勿复自任其明恤其失得如此而往则吉而无不利此説是否曰便是伊川説得太深据此爻只是占者占得此爻则不必恤其失得而自亦无所不利耳如何説得人君既得同德之人而委任之不复恤其失得如此则荡然无复是非而天下之事乱矣假使其所任之人或亦作乱者亦将不恤之乎虽以尧舜之圣皋夔益稷之贤犹云屡省乃成如何説既得同心同德之人而任之则在上者一切不管而任其所为岂有此理且彼所为既失矣为上者如何不恤得圣人无此等説话圣人所説卦爻只是略略説过以为人当着此爻则大势已好虽有所失得亦不必虑而自无所不利也圣人説得甚浅伊川解得太深圣人所説短伊川解得长久之云失得勿恤只是自家自作教是莫管他得失如云人发解做官这个却必不得只得尽其所当为者而已如仁人正其谊不谋其利明其道不计其功相似僴】纂注【毛氏曰三隂未始不顺也而九四阻之此圣人所以因爻取义以曲尽天下之情也于初二训之以贞吉所以懐其下也于五训之以失得勿恤所以迪其上也此与王假有家勿恤吉其义略同　丘氏曰失得主三隂言为四所间失也终与已合得也　蔡氏曰位不当故有悔居中故亡处大明之中而才柔故有失得之累不以为忧则不为累进而得刚吉且利矣】上九晋其角维用伐邑厉吉无咎贞吝集解【程子曰角刚而居上之物上九以刚居卦之极故取角为象以阳居上刚之极也在晋之上进之极也刚极则有强猛之过进极则有躁急之失以刚而极于进失中之甚也无所用而可维独用于伐邑则虽厉而吉且无咎也伐四方者治外也伐其居邑者治内也言伐邑谓内自治也人之自治刚极则守道愈固进极则迁善愈速如上九者以之自治则虽伤于厉而吉且无咎也严厉非安和之道而于自治则有功也复云贞吝以尽其义极于刚进虽自治有功然非中和之德故于贞正之道为可吝也不失中正为贞　朱子曰角刚而居上上九刚进之极有其象矣占者得之而以伐其私邑则虽危而吉且无咎然以极刚治小邑虽得其正亦可吝矣】附録【朱子语晋上九刚进之极以伐私邑安能吉而无咎曰以其刚故可伐邑若不刚则不能伐邑矣但易中言伐邑皆是用之于小若伐国则其用大矣如髙宗伐鬼方三年之类维用伐邑则不可用之于大可知维用以伐邑然亦必能自危厉乃可以吉而无咎过刚而能危厉则不至于过矣道夫问晋其角维用伐邑本义作伐其私邑程传以为自治如何先生曰便是程传多不肯説实事皆以为取喻伐邑如堕费堕郈之类是也大扺今人説易多是见易中有此一语便以为通体事当如此不知当其时节地头其人所占得者其象如何若果如今人所説则易有穷矣铢先生看必大与庐陵问答卷子内晋卦伐邑之説曰晋上九贞吝不在克治正以其克治之难而言其合下有此吝耳贞吝之义诸义只云贞固守此则吝不应于此独云于正道为吝也必大】纂注【徐氏曰离为戈兵故有伐象邑谓内地之私邑坤体在下之象　句氏曰有应在三而四非理据之四处已下若我邑焉伐之然后三来以战而服危乃得吉也　李氏开曰晋而至于角前无余地矣伐其邑自治也春秋之堕三都其防虽穷然不犹愈于不堕乎虽危而吉此公至自围郕所以善之也冯氏曰六位之象以兽言则初为尾上为角吉无咎者师之占辞也葢用兵则必有咎唯用兵之吉则咎可免也　赵氏曰下三爻皆柔顺而坤体故初二吉三悔亡四上以阳不当位故厉且吝唯五以柔明居尊位故往吉无不利　郭氏雍曰晋六爻无凶独四以贪而厉上以伐而吝葢才有余而德不足者　双湖先生曰晋其角与姤其角同义皆刚上之象上九与九四皆不正一云贞厉一云贞吝者葢云虽正犹厉犹吝泛不贞乎其戒警之意抑又深切矣案离为市亦有邑象姑备一説子夏曰以柔德治者不能威肃终当用师谦复离是也谦复皆五隂离柔得位然隂始为柔其终隂胜则为肃杀矣】大象传明出地上晋君子以自昭明德【吕音训昭晁氏曰周氏作照字】集解【程子曰昭明之也传曰昭德塞违昭其度也君子观明出地上而益明盛之象而以自昭其明德去蔽致知昭明德于已也明明德于天下昭明德于外也明明德在已故云自昭　朱子曰昭明之也】附録【朱子语明德者人之所得乎天而虚灵不昧以具众理而应万事者也但为气禀所拘物欲所蔽则有时而昏然其本体之明未尝息也故学者因其所发而遂明之以复其初也太学章句】纂注【双湖先生曰合两体成一卦大象夫子论体象君子只以卦之重者论如此卦只取离明之义置坤于不言葢有不必尽论两体者即此亦可以推它卦矣　房氏曰干曰自彊晋曰自昭天行日进谁使之哉　朱氏曰明德者已所自有也进而不已其德自昭自已为之人力无所施也】彖传晋进也集解【朱子曰释卦名义】明出地上顺而丽乎大明柔进而上行是以康侯用锡马蕃庶昼日三接也【吕音训上行陆氏曰时掌反凡上行并同】集解【程子曰晋进也明进而盛也明出于地益进而盛故为晋所以不谓之进者进为前进不能包明盛之义明在地上离在坤上也坤丽于离以顺丽于大明顺德之臣上附于大明之君也柔进而上行凡卦离在上者柔居君位多云柔进而上行噬嗑睽鼎是也六五以柔居君位明而顺丽为能待下宠遇亲密之义是以为康侯用锡马蕃庶昼日三接也大明之君安天下者也诸侯能顺附天子之明德是康民安国之侯也是以享宠锡而见亲礼昼日之间三接见于天子也不曰公卿而曰侯天子治于上者也诸侯治于下者也在下而顺附于大明之君诸侯之象也　朱子曰以卦象卦德卦变释卦辞】附録【朱子语易是虚设不可以实迹论若以卦象言之则顺而丽乎大明自不应有不善也易説】纂注【丘氏曰明出地上离乘坤也顺而丽乎大明坤附离也柔进而上行六自四上行而进于五也大明之君诸侯附顺被其宠锡待遇之礼而众多荣显也　易氏曰柔进而上行以晋自观来柔进于五者言之　毛氏曰柔六五也进而上行明三隂与五同德也且进阳退隂者易之常今三隂进而上行不几于进小人乎六二曰于其王母受兹介福明所进者坤之顺也非小人也进之者五之柔也惟其同德而后相与犹大畜之刚上而尚贤也又曰三代以上専尚封建故以诸侯之从违为兴衰之候上明下顺成康之隆不过如此　胡氏曰易言柔进上行者三卦晋睽鼎也噬嗑则曰柔得中而上行晋六五之柔自观四进五也睽中孚之四进五也鼎防四进五也噬嗑虽不言进而六五之柔由益四上行至五也此可以见柔进上行之例　林氏栗曰晋有诸侯朝王之象焉坤为土为民有土有民诸侯之象也康侯諡也古葢有锡马蕃庶而蒙三接之宠者故彖辞取之以明人臣自进而上行之义犹帝乙归昧箕子明夷之象也】小象传晋如摧如独行正也裕无咎未受命也集解【程子曰无进无抑唯独行正道也寛裕则无咎者始欲进而未当位故也君子之于进退或迟或速唯义所当未尝不裕也圣人恐后人之不逹寛裕之义居位者废职失守以为裕故时云初六裕则无咎者始进未受命当职任也若有官守不信于上而失其职一日不可居也然事非一槩久速唯时亦容有为之兆者　朱子曰初居下位未有官守之命】纂注【徐氏曰居无位之初以寛裕自处不汲汲于求进乃其宜也故无咎若已受命则是当事有官职茍一于裕则有旷废之失能旡咎乎】受兹介福以中正也集解【程子曰受兹介福以中正之道也人能守中正之道久而必亨况大明在上而同德必受大福也】众允之志上行也【吕音训上陆时掌反】集解【程子曰上行上顺丽于大明也上从大明之君众志之所同也】鼫鼠贞厉位不当也集解【程子曰贤者以正德宜在髙位不正而处髙位则为非据贪而惧失则畏人固处其地危可知也】失得勿恤往有庆也集解【程子曰以大明之德得下之附推诚委任则可以成天下之大功是往而有福庆也】维用伐邑道未光也集解【程子曰维用伐邑旣得吉而无咎复云贞吝者其道未光大也以正理言之尤可吝也夫道既光大则无不中正安有过也今已过刚自治虽有功矣然其道未光大故亦可吝圣人言尽善之道】纂注【杨氏时曰非日中之时刚上穷而不足以照天下道未光也故惟用伐邑而已若夫道足以照天下则无思不服矣尚何伐邑之有】
