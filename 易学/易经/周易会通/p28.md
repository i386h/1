<!-- { "loadSidebar": true } -->
　　【起于此干九二言仁坤六二言义仁义者隂阳之辨也先儒论仁义之用取诸此　冯氏椅曰不习无不利则不疑其所行也明君子体坤之徳而行之不疑以释不习无不利且揔结此爻之意隂善疑六二以中正故不疑也】隂虽有美含之以从王事弗敢成也地道也妻道也臣道也地道无成而代有终也集解【程子曰为下之道不居其功含晦其章美以从王事代上以终其事而不敢有其成功也犹地道代天终物而成功则主于天也妻道亦然】附録【程子语天地日月一般月受日光而不为亏然月之光乃日之光也地气不上腾则天气不下降天气降而至于地地中生物者皆天气也唯无成而代有终者地之道也吁】纂注【丘氏曰美阳也六三隂中有阳故曰有美释章义　耿氏曰弗敢者分有所不敢非其才有所不能也　双湖先生曰美三象含六象弗敢成谓弗敢专成也　程氏曰自阳始生而至于极隂辅阳而行弗敢成也及阳静而专隂乃代阳终其事　蔡氏曰代天终物而成功主于天者地道也三下卦之极故有有终象以数言天数终九不足于终代其终者地十也　宋氏曰臣子虽有才美含藏以从其上不敢有所成名也地得终天工臣得终君事妇得终夫业故曰代终　李氏舜臣曰三五皆以隂居阳故三冇美五美在其中二方进而位不中故虽冇羙而含之五正位居体故美在其中而于事业】天地变化草木蕃天地闭贤人隐易曰括囊无咎无誉盖言谨也【吕音训蕃陆代袁反】集解【程子曰四居上近君而无相得之义故为隔絶之象天地交感则变化万物草木蕃盛君臣相际而道亨天地闭隔则万物不遂君臣道絶贤者隠遯四于闭隔之时括囊晦藏则虽无令誉可得无咎言当谨自守也】附録【程子语维天之命于穆不已不其忠乎天地变化草木蕃不其恕乎　或问明道先生如何斯可谓之恕心先生曰充扩得去则为恕心如何是充扩得去防气象曰天地变化草木蕃充扩不去则如何曰天地闭贤人隠谢良佐　朱子语草木蕃如说草木畅茂人杰仁父问程传曰充广得去则天地变化草木蕃充广不去则天地闭贤人隠此意如何曰己所不欲勿施于人只管充广将去则万物只管各得其所若充之于一家则一家得其所充之于一乡则一乡得其所充之于天下则天下得其所如何不天地变化草木蕃若充广不去则出门便有室碍贺孙又曰推已及物推得去则物我贯通自有个生生无穷防意思便有天地变化草木蕃气象天地只是这様道理若推不去物我隔絶欲利于己不利于人欲己之富欲人之贫欲己之寿欲人之夭似这气象全然闭塞隔絶了便似天地闭贤人隠寓】纂注【李氏舜臣曰天地通泰之时虽草木犹蕃及其闭塞之时虽贤人亦隠君子观时之象而逃世匿名非畏名也盖谨畏以避咎也　防氏曰盖言顺也言顺于势也盖言谨也言顺于命也耿氏曰坤之静也翕动也辟惟其时而已六四当天地之闭是以体坤之翕而括囊焉则无咎亦无誉矣】君子黄中通理集解【朱子曰黄中言中徳在内释黄字之义也】正位居体集解【朱子曰虽在尊位而居下体释裳字之义也】美在其中而畅于四支于事业美之至也集解【程子曰黄中文居中也君子文中而达于理居正位而不失为下之体五尊位在坤则惟一作故唯取中正之义美积于中而通畅于四体见于事业徳美之至盛也畅敕亮反　朱子曰美在其中复释黄中畅于四支复释居体】附録【程子语君子不成章不达易曰美在其中畅于四支成章之谓也安节　朱子语二在下方是就工夫处说文言云不疑其所行是也五得尊位则是就他成就处说所以云美在其中而畅于四支于事业美之至也天地之间万物粲然而陈者皆隂丽于阳其美外见者也六三六五皆以隂居阳故三则曰隂虽有美而五则曰美在其中然三方进而位不中者也故隂虽有美而尚含之五正位而居体者也故美在其中而于事业人臣事业之着于世固自有时殆不可挟才能而躐进以取三五同功嫌迫之祸也】纂注【徐氏曰黄中中徳在内通理文无不通言柔顺之徳蕴乎内而至盛也释黄义正位当在中之位居体居下体而不僭言柔顺之徳形于外而得当也释裳义黄中通理则美在其中而畅于四支正位居体则可于事业二五皆中二内卦之中其于外者不疑其所行而已五外卦之中其施于外者有事业之可观坤道之美至此极矣故曰美之至也尝谓黄中通理四字当玩涵养不熟操持不固天理有一毫之未纯人欲有一毫之未去未得为黄中也涵养熟矣操持固矣天理全而人欲去矣然条理未达脉络未贯则是蕴于内者虽有中和浑厚之美而无融畅贯通之妙未得为通理也必黄中而通理畅于四支于事业而后为美之至孟子曰充实而有光辉之谓大大而化之之谓圣亦此意也丹家亦取此义魏伯阳参同契曰黄中渐通理润泽达肌肤但作用不同此为义理有养皆天公诸人也彼为血气保固由人私诸己也学者又不可以不辨】隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄【吕音训疑陆氏曰如字茍虞姚蜀才作凝晁氏曰案疑古文凝字为陆于伪反嫌陆氏曰户谦反郑作谦荀虞陆绩董作嗛晁氏曰九家作兼云隂阳合居故曰兼坤行至亥下有伏干隂阳变化离陆力智反】集解【程子曰阳大隂小隂必从阳隂既盛极与阳偕矣是疑于阳也不相从则必战卦虽纯隂恐疑无阳故称龙见其与阳战也于野进不已而至于外也盛极而进不已则战矣虽盛极不离隂类也而与阳争其伤可知故称血隂既盛极至与阳争虽阳不能无伤故其血黄黄天地之色谓皆伤也　朱子曰疑谓钧敌而无大小之差也坤虽无阳然阳未尝无也血隂属盖气阳而血隂也黄天地之正色言隂阳皆伤也此以上申彖传之意】附録【程子语干是圣人道理坤是贤人道理　干圣人之分也可欲之善属焉坤学者之分也有诸己之信属焉　朱子语乾坤只是卦名干只是个健坤只是个顺纯是阳所以健纯是隂所以顺至健者惟天至顺者惟地所以后来取象干便是天坤便是地渊干九二是圣人之学可欲之善属焉可欲之善是自然道理未曽犯手处故曰圣人之学坤六二是贤人之学有诸己之信属焉便须执持保守依文案本做故曰贤人之学忠信进徳脩辞立诚乾道也是流行用朴实头便做将去是健之义敬以直内义以方外坤道也但只简静循守是顺之义大率干是做坤是守干如活龙相似气焰猛烈故九五便言飞龙在天文言解得活泼泼地到坤便说得善了只说黄裳元吉文言亦只说黄中通理正位居体而已凡看易牢记隂阳两字看乾坤牢记健顺二字便永不失错必大又曰乾卦连致知格物诚意正心都说了坤卦只说个持守柔顺贞固而已坤卦是个无头物事事事都不能为首只是循规蹈矩依而行之干父坤母意亦可见乾卦如创业之君坤卦如守成之君干如萧何坤如曹参如云先迷后得先迷者无首也后获迷于先而获于后也干则不言所利坤则利牝马之贞每每不同所以康节云干无十坤无一干至九止竒数也坤耦数也或云干无十者有坤以承之坤无一者有干以首之曰然僴干便带了个知防意思带了个健底意思所谓进徳又是他心中已得这个道理了到坤便有个顺防意思便只防干之知更不说个知字只说敬义夹持做去防以后事　又曰乾卦分明是先见得这个透彻便一直做将去如忠信所以进徳至可与存义也都是径前做去有勇猛严厉斩截刚果之意须是见得方能恁地又如乐则行之忧则违之确乎其不可防亦是这般刚决意思所以生知者分明是合下便见得透故其健自然如此更着力不得坤卦则未到这地位敬以直内义以方外未免帖把捉有持守底意不似乾卦见得来透彻砥又曰干从知处说坤从守处说渊又曰乾道奋而有为坤道静重而有守佐乾道更多得上面半截坤只是后面半截忠信进徳前面更有一段工夫　乾坤阳隂以位相对言固只一般然以分而言干尊而坤卑阳尊而隂卑不可并也以一家言之父母固皆尊然母终不可以并乎父所谓尊无二上也　问如干初九潜龙是象勿用是占辞坤六五黄裳是象元吉是占辞甚分明至若坤初六履霜坚氷至六二直方大不习无不利六三含章可贞或从王事无成有终上六龙战于野其血黄皆是举象而占意已见于象中此又别是一例如何曰象占例不一有占意只见于象中者亦自可见如干初九坤六四此至分明易见者如直方大唯直方故能大所谓敬义立而徳不孤六二有直方大之象占者有此徳而占得此爻则不习而无不利矣言不待学习而无不利也故谓直方大为象不习无不利为占辞亦可然直方故能大故不习无不利象既如此占者亦不离此意矣六三隂居阳位本是隂带些阳故为含章之象又贞以守则为隂象矣或从王事者以居下卦之上不终含藏故有或时出从王事之象无成有终者不居其成而能有终也在人臣用之则为不居其成而能有终之象在占者用之则为始虽无成而能有终也此亦占意已见于象中者六四重隂不中故有括囊之象无咎无誉亦是象中已见占意　伊川云卦爻有相应看来不相应者多且如乾卦如其说时除了二与五之外初何尝应四三何尝应上坤卦更都不见相应此似不通】纂注【蔡氏曰十月为纯坤之月六爻皆隂然生生之理无顷刻而息一阳虽生于子而实始于亥十月之阳特未成爻耳圣人为其纯隂而或嫌于无阳也故称龙以明之古人谓十月为阳月者盖出此双湖先生曰六爻取应与不应夫子彖传例也如恒彖曰刚柔皆应恒此六爻以应言也如艮象曰上下敌应不相与也此六爻虽居相应之位刚柔皆相敌而不相与则是虽应亦不应矣又如未济六爻皆应故曰虽不当位刚柔应也以此例之则六爻皆应者八卦泰否咸恒损益既济未济是也皆不应者亦八卦乾坤坎离震巽艮兑是也二体所以相应者初应四四示应初二应五五亦应二三应上上亦应三然上下体虽相应其实阳爻与隂爻应隂爻与阳爻应若皆阳皆隂虽居相应之位则亦不应矣江都李衡口相应者同志之象志同则合是以相应然事固多变动在因时故有以冇应而得者有以有应而失者亦有以无应而吉者以无应而凶者夬九三以援小人而凶剥六三以应君子而无咎咸贵虗心而受人故六爻以有应而失所蒙六四以无应而困吝斯皆时事之使然故不可执一而定论也又观彖辞重在二五刚中而应者凡五师临升二以刚中应五无妄萃五以刚中应二至若比五以刚中上下五隂应之大有五以柔中上下五刚应之小畜四以柔得位上下五刚亦应之又不以六爻之应例论也】
