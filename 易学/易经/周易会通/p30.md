<!-- { "loadSidebar": true } -->
　　经【坎下艮上】集解【程子曰蒙序卦屯者盈也屯者物之始生也物生必蒙故受之以蒙蒙者蒙也物之稺也屯者物之始生物始生穉小蒙昧未蒙所以次屯也为卦艮上坎下艮为山为止坎为水为险山下有险遇险而止莫知所之蒙之象也水必行之物始出未有所之故为蒙及其进则为亨义】蒙亨匪我求童蒙童蒙求我初筮告再三渎渎则不告利贞【吕音训蒙陆氏曰莫公反稚也方言云蒙萌也离宫四世卦童陆氏曰字书作僮郑云未冠之称筮陆氏曰市制反决也郑云问告陆氏曰古毒反示也语也彖同三陆息暂反又如字彖同渎陆氏曰音独乱也郑氏云亵也晁氏曰说文作黩握持垢也易再三黩】集解【程子曰蒙有开之理亨之义也卦才时中乃致亨之道六五为蒙之主而九二蒙者也我谓二也二非蒙主五既顺巽于二二乃蒙者也故主二而言匪我求童蒙童蒙求我五居尊位有柔顺之徳而方在童蒙与二为正应而中徳又同能用二之道以其蒙也二以刚中之徳在下为君所信向当以道自守待君至诚求己而后应之则能用其道匪我求于童蒙乃童蒙来求于我也筮占决也初筮告谓至诚一意以求己则告之再三则渎慢矣故不告也蒙之道利以贞正又二虽刚中然居隂故宜有戒　朱子曰艮亦三画卦名一阳止于二隂之上故其徳为止其象为山蒙昧也物生之初蒙昧未明也其卦以坎遇艮山下有险蒙之地也内险外止蒙之意也故其名为蒙亨以下占辞也九二内卦之主以刚居中能人之蒙者而与六五隂阳相应故遇此卦者有亨道也我二也童蒙防稺而蒙昧谓五也筮者明则人当求我而其亨在人筮者暗则我当求人而亨在我人求我者当视其可否而应之我求人者当致其精一而叩之而明者之养蒙与蒙者之自养又皆利于以正也】附録【朱子语伊川说蒙亨仿佛是指九二一爻说所以云刚中渊问蒙之地蒙之意如何曰山下有险蒙之地也先生云山下已是穷极险处又遇险前后去不得故于此蒙昧也蒙之意也此是心下鹘突煇问匪我求童蒙童蒙求我我指二童蒙指五五柔暗而二刚明五来求二二不求五也但占者若是九二之明则为人求我而亨在人占者若是九五之暗则为我求人而亨在我与干九二九五利见大人占同例否先生曰熹作如此说却仅胜近世人硬装一件事说得来窒碍费气力但亦恐是如此耳因问初筮告再三渎渎则不告若作占者说则如何先生曰人来求我我则当视其可否而告之盖视其来求我之蒙者有初筮之诚则告之再三烦渎则不告之也我求人则当致其精一以叩之盖我而求人以蒙则当尽初筮之诚而不可有再三之渎也铢曰此一例即所谓稽实待虗先生曰然铢】纂注【郭氏雍曰屯者物之始生生而后穉卦之序也物穉者有必亨之理圣人蒙有致亨之道蒙所以亨也　沈氏曰蒙昧而能亨由九二以刚中之徳时而之所以亨也　杨氏万里曰蒙犹屯也屯者物之初非物之厄蒙者人之初非性之昧勾而未舒曰屯穉而未达曰蒙故蒙冇亨之理　张子曰礼闻来学不闻往教来学者就道义而学之往教者致其人而取教也童蒙求我匪我求童蒙是也　杨氏时曰汤之于伊尹学焉而后臣之　徐氏曰初筮主九二言再三主上九言卦有内外内卦初筮外卦再筮二当初卦之中上居再筮之三也　项氏曰二坎体五互坤水土相杂汨而成泥故冇渎蒙之象　双湖先生曰乾坤之后屯主在震初九一爻蒙主在坎九二一爻此长子代父长弟次兄之象艮为少男方有赖于开此屯蒙次乾坤之义屯建侯有君道焉蒙求我有师道焉载观文王为卜筮演易所以于蒙比二卦明六十四卦尚占之例以示后世蒙就二阳言筮九二取初筮之象初下体也上九取再三渎象再上卦三上卦之三自二至上有颐口之象震动又当初筮故告之再三适当艮止故不告也然二阳爻皆不正故又有利贞之戒　汪氏曰圣人用易以明民托之卜筮或所得之辞阔然不相对者何哉古人非有大事不疑不卜也若诚有两可之疑而合筮之必诚敬专一以达于神明故神亦以正告之倘有一毫不敬不诚不一则问此而荅彼实神明之所不至而不告者也故文王于蒙特不告之例夫揲着必成一卦卦爻必皆有辞何以言其不告也盖诚意専一则神告之辞皆应所问否则问此而荅彼是则不告也若是而臆度迁就曲推强取以定吉凶惑之甚矣】初六蒙利用刑人用说桎梏以往吝【吕音训说陆氏曰吐活反徐又音税桎陆音质梏陆氏曰古毒反在足曰桎在手曰梏小尔雅云杻谓之梏械谓之桎杻音丑往吝晁氏曰说文作遴行难也易以往遴】集解【程子曰初以隂暗居下下民之蒙一作象也爻言之之道下民之蒙当明刑禁以示之使之知畏然后从而教导之自古圣王为治设刑罚以齐其众明教化以善其俗刑罚立而后教化行虽圣人尚徳而不尚刑未尝偏废也故为政之始立法居先治蒙之初威之以刑者所以说去其昏蒙之桎梏桎梏谓拘束也不去其昏蒙之桎梏则善教无由而入既以刑禁率之虽使心未能喻亦当畏威以从不敢肆其昏蒙之欲然后渐能知善道革其一无其字非心则可以移风易俗矣茍专用刑以为治则蒙虽畏而终不能茍免而无耻治化不可得而成矣故以往则可吝　朱子曰以隂居下蒙之甚也占者遇此当其蒙然之之道当痛惩而暂舎之以观其后若遂往而不舎则致羞吝矣戒占者当如是也】附録【朱子语或自家是蒙得他人或他人是蒙得自家卦辞有平易底有难晓底利用刑人用说桎梏麤说时如今人打棒也须与他说了那枷方可一向枷他不得若一向枷他便是以往吝这只是说治蒙者当寛慢盖法当如此易说】纂注【石氏曰二以阳明下照于初故初之蒙得以也　蔡氏曰刑桎梏皆坎象冯氏杼曰上体艮手互体震足俱陷于隂桎梏之象坎趋于下艮止于上有说之象又曰蒙不但物生之穉凡昏迷不恭者皆蒙也　丘氏曰蒙者必于其初初六以隂暗之蒙切近九二阳明之贤足以开之故曰蒙　胡氏曰若其性识至暗以犯教化则当用刑以正之遭桎梏而自悟又当赦之　郭氏雍曰蒙所以教也用刑所以辅教也此明刑弼教之意　扬氏时曰蒙无知也告之而弗喻引之而弗违非威之以刑莫能从也故蒙之初利用刑人盖威之使从也用说桎梏纵之以往则吝矣　王氏宗传曰禁于未之谓豫书制官刑儆于冇位用训于蒙士初隂暗正蒙士也】九二包蒙吉纳妇吉子克家【吕昔训苞今本作包陆氏曰郑云苞当作彪彪文也晁氏曰京房郑陆绩一行皆作彪文也】集解【程子曰包含容也二居蒙之世有刚明之才而与六五之君相应中徳又同当时之任者也必广其含容哀矜昏愚则能天下之蒙成治蒙之功其道广其施博如是则吉也卦唯二阳爻上九刚而过唯九二有刚中之徳而应于五用于时而独明者也茍恃其明専于自任则其徳不故虽妇人之柔闇尚当纳其所善则其明广矣又以诸爻皆隂故云妇尧舜之圣天下所莫及也尚曰清问下民取人为善也二能包纳则克济其君之事犹子能治其家也五既隂柔故蒙之功皆在于二以家言之五父也二子也二能主蒙之功乃人子克治其家也朱子曰九二以刚阳为内卦之主统治羣隂当蒙之任也然所治既广物性不齐不可一槩取必而爻之徳刚而不过为能有所包容之象又以阳受隂为纳妇之象又居下位而能任上事为子克家之象故占者冇其徳而当其事则如是而吉也】附録【朱子语卦中说刚中最好看刚故能包蒙不刚则方且为物所蒙安能包蒙刚而不中亦不能包蒙如上九过刚而不中所以为击蒙此一卦要是九二一爻为主所以治蒙者只在两个阳爻而上九过刚故只以九二为主而二与五应亦助得五去治蒙大扺蒙卦除了初爻统说治蒙底道理其余三四五皆是蒙者所以惟九二一爻为治蒙之主时举】纂注【张子曰九二以刚居中故能包蒙而吉　兰氏曰凡易之言包者皆自外而包内泰之包荒否之包承姤之包有鱼包皆自上包也　蔡氏曰妇五也以刚柔相应言子二也以刚居丙言　杨氏万里曰五求二二匪求五乃曰子克家何也臣事君如子事父正使致君如伊周亦臣子分内事如子之克家耳非功也　李氏舜臣曰震以建侯而有经纶之功此长子事也坎以刚中而有克家之能此次子事也艮以柔巽而得童蒙之吉此少子事也乾坤三子至是各得其宜矣　双湖先生曰案兰氏自上包之说以包初六为言耳本义统治羣隂则初所宜包也卦有互震震为冢嗣亦有子克家象】六三勿用取女见金夫不有躬无攸利【吕音训取陆氏曰七住反本又作娶象同】集解【程子曰三以隂柔处蒙闇不中不正女之妄动者也正应在上不能逺从近见九二为羣蒙所归得时之盛故舍其正应而从之是女之见金夫也女之从人当由正礼乃见人之多金说而从之不能保有其身者也无所往而利矣朱子曰六三隂柔不中不正女之见金夫而不能冇其身之象也占者遇之则其取女必得如是之人无所利矣金夫盖以金赂己而挑之若鲁秋胡之为者】附録【程子语不有躬无攸利不立己后虽向好事犹为化物不得以天下万物挠己巳立后自能了当得天下万物语録　朱子语六三说勿用取女者大率隂爻又不中不正合是一般无主宰底女人金夫不必解作刚夫时举问不有躬无攸利不立己后虽向好事犹为化物不得以天下万物挠己巳立后自能了当得天下万物曰下面是伊川解易上句后二句又是覆解此意在乎以立己为先应物为后而今人平日讲究所以治国平天下之道而自家身已全未曽理防得若能理防得自家身已虽与外事若茫然不相接然明徳在这里了新民只现成推将去贺孙问不立己后虽向好事犹为化物何也曰己不立则在我无主宰矣虽向好事亦只是见那事物好随那事物去此便是为物所化】纂注【张子曰金夫二也不有躬履非正则不能固于一也兰氏曰凡易之言金皆取阳爻九干之防干为金也冯氏椅曰朱子曰若鲁秋胡之事易之设教不必有】
