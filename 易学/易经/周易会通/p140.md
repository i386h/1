<!-- { "loadSidebar": true } -->
　　【不若艮字之明也不言乾坤者干主变坤主化言变化则乾坤备矣此虞翻之说也又曰动桡燥说润盛皆据后天分治之序而相逮不相悖通气变化复据先天相合之位者明五气顺布四季分王之时而无极之真二五之精所以妙合而凝者未始有戾于先天之事也苟无此章则文王为无体而伏羲为无用矣故读易者于此不可不深玩也相逮与不相射相薄与不相悖此皆互言之也】干健也坤顺也震动也巽入也坎陷也离丽也艮止也兊说也集解【朱子曰此言八卦之性情此第七章】　附録【朱子语八卦之性情谓之性者言其本性如此谓之情者言其发用亦如此如干之健本性如此用时亦如此渊伏羲八卦只此数画该尽天下万物之理阳在下为震震动也在上为艮艮止也阳在下自动在上自止广】纂注【蔡氏曰干纯阳刚故健坤纯阴柔故顺震坎艮阳卦阳生乎二阴之下则刚而进故动在二阴之中则刚为阴所溺故陷出二阴之上虽刚则亦无所往矣故止巽离兊阴卦隂成乎二阳之下以顺而伏故入在二阳之中以顺而附故丽在二阳之上以顺而见故说　柴氏曰此言八卦之才葢下欲言八卦之象先举其才使人知象虽万变要不离此然见于诸彖巽止言巽不言入坎多言险不言陷离多言文明或言丽　双湖先生曰自第七章至篇末皆言先天对待之易】干为马坤为牛震为龙巽为鸡坎为豕离为雉艮为狗兊为羊【吕音训豕陆氏曰京作彘狗陆音苟】集解【朱子曰逺取诸物如此　此第八章】附録【朱子语问易之象曰便是理会不得如干为马而干之象却専说龙如此之类皆不通恪易中占辞其取象亦有来歴不是假说譬喻但今以说卦求之多所不通故不得已而阙之或且从先儒之说耳可学程德夫说徐彦章说先生易只说得个占其说不然说象牵合不得如坤为牛遍求诸卦必要寻个牛或以一体取或以一爻取如坤牛不可见便于离一尽是牛颐之龟人虎视更说不得因曰易象也须有此理但恁地零零碎碎去牵合附会得来不济事须是见它一个大原许多名物件数皆贯通在里面方是显子】纂注【蔡氏曰马善行而健牛能载而顺郑氏正夫曰马火畜也而干之时在夏牛土畜也而坤以土为质　项氏曰造化权舆云马乾象故蹄圜牛坤象故蹄拆　龚氏曰鸡者羽属也而能飞其性则为入为伏知时而善应故巽为鸡　南轩张氏曰豕主污湿其性趋下故坎为豕雉性耿介而外文明故离为雉艮为狗言其止于人而能止人也　朱氏曰马于辰为午故为马又火畜牵牛在丑丑土也亦坤也震动于重阴之下而善变化者龙也动极必反故龙以春分升秋分降艮止也搏噬者前刚也戌为狗者直娄也羊内狠着二阳伏于一阴之下也　双湖先生曰案说卦八物皆先天卦序诸家乃以后天卦位释之故虽详悉如朱汉上亦多所不纂又尝妄论夫子于八卦取象有括文王周公彖爻之例者有自括大象之例者又有于说卦别取者如上章天地山泽雷风水火是括大象之例如此章干马兊羊巽鸡离雉是括周公爻例周公于大畜干爻称马大壮似兊称羊中孚巽爻称鸡睽互坎卦称豕至若坤牛震龙艮狗实夫子于说卦又有所取而前圣未有其例者也下章皆然数圣人取象本各不同如必欲执彖爻之象尽求合于说卦则多不通矣尝作易象图并说附于卷末庶几于数圣人取象各有所得不至滞而不通也】干为首坤为腹震为足巽为股坎为耳离为目艮为手兑为口集解【朱子曰近取诸身如此　此第九章】附録【朱子语杨至问艮何以为手先生曰手去捉定那物便是艮又问捉物乃手之用不见取象正意先生曰也只是大槩略恁地义刚】纂注【蔡氏曰首实而居上腹虚而容物股居下而善随朱氏曰人之经脉十有二其六动于足其六动于手动于足者震之阳自下而升动于手者艮之阳自上而止震艮相反疾走者掉臂束手者缓行坎为耳阳陷乎阴也轮偶者阴也窍奇者坎中之阳也精脱睛水竭则槁离阴丽乎阳阳中有阴故肉白阴中有阳故睛黑精竭者目盲离火无所丽也离为日寐者神栖于心其日昃乎寤者神见于目其日出乎故寐者形闭坤之阖也寤者形开干之辟也一阖一辟目瞑耳听唯善用者能达耳目于外唯善养者能反耳目于内　项氏曰首防诸阳属干腹藏诸阴属坤巽下开为股耳轮陷内为坎目睛射外为离兊为口者兊上开为口也足动股随雷风相与也耳目通窍水火相逮也口与鼻通山泽通气也　双湖先生曰夫子于此章取象坤为腹与明夷六四同巽为股与咸九三互体同兊为口与咸上六辅颊舌同外余皆自取　余氏曰八卦之象近取诸身者六子以反对逺取诸物者六子以序对四者易而坎离不易　也首以君之腹以藏之足履于下为动手持于上为止股下岐而伏口上窍而见耳外虚目内虚各以反对也其在物乾坤与二少皆取走二长二中一走一飞龙者走之飞鸡者飞之走各以序对也】干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兊三索而得女故谓之少女【吕音训索陆氏曰色白反下同马云数也王肃云求长陆丁丈反中陆丁仲反少陆诗照反三字下并同】集解【朱子曰索求也谓揲蓍以求爻也男女指卦中一阴一阳之爻而言　此第十章】附録【朱子语震一索而得男索字训求字否曰是又曰非震一索而得男乃是一索得阳爻而后成震故谓之长男又曰一说是就变体上说是就坤上求得一阳爻而成震卦一说乃是揲蓍求卦求到一阳后面二阴便是震卦求得一阴后面二阳便是巽卦学蒙看来不当専作揲蓍看揲蓍有依不得这序时便说不通大槩只是干求于坤而得震坎艮坤求于干而得巽离兊一二三者以其画之次序言也显子如此一索再索之说初间画卦时也不恁地只是画成八卦后便见有此象耳义刚又曰是已有此卦了就此卦生出此义所谓后天之学胡八卦次序是伏羲底此时未有文王次序三索而为六子这自是文王底各自有个道理渊】纂注【蔡氏曰乾坤交而生震巽坎离艮兊故以能生者为父母而生者为子一索再索三索者以初中终三画而取此长中少之序也震坎艮皆阳故曰男巽离兊皆阴故曰女　项氏曰乾坤六子初为气末为形中为精雷风气也山泽形也水火精也　双湖先生曰父母六子之象亦夫子所自取参之伏羲八卦干居南而称父坤居北而称母干一索于坤得坤初爻而生巽坤一索于干得干初爻而生震即邵子所谓母孕长男而为复父生长女而为姤之义干再索于坤得坤中爻而生离三索于坤得坤上爻而生兊坤再索于干得干中爻而生坎三索于干得干上爻而生艮巽离兊虽各得坤一爻而生然本干体故皆从父扵东南震坎艮虽各得干一爻而生然本坤体故皆从母于西北至若文王八卦干统三男扵西北坤统三女于东南是既生之后男皆从父女皆从母又自不同也先天卦配父母六子之义夫子观伏羲对待之卦推其未明之象以为说实先儒所未发而愚偶有见焉耳　朱氏曰将说天地生万物而先言人者天地之性人为贵万物皆备于人也干天也为阴之父坤地也为阳之母万物分天地也男女分万物也察乎此则天地与我并生万物与我同体是故圣人亲其亲长其长而天下平伐一草木杀一禽兽非其时谓之不孝　柴氏曰先儒不以此章并于诸象是惑于谓之之语而未循本以求之也又但知男女之为人而未知物物有男女之象天地之性人为贵故以人言之耳不然何以别象中有为父为长子为长女为中女为少女等语与此章所称无异此葢以男女分八卦言也物皆有雌雄牝牡之异则父母男女之象也其生皆有先后次序之异则长中少之象也或曰乾坤生万物有男女之别固也其生也皆生孰见其长中少之异有长中少之异者物自为父母而生也殊不知父母之生即天地之生也岂于父母之外别有天地之生乎】干为天为圜为君为父为玉为金为寒为氷为大赤为良马为老马为瘠马为驳马为木果【吕音训圜陆音圎瘠陆氏曰在亦反下同王廙云健之甚者为多骨也京荀作柴云多筋干驳陆邦角反晁氏曰荀爽九家集解干后更有四为龙为直为衣为言陆氏緫附章末】集解【朱子曰荀九家此下有为龙为直为衣为言】附録【程子语说卦于干虽言为天又言为金为玉以至为驳马良马为木果之类岂尽言天若此者所谓类万物之情也故孔子推明之曰此卦于天文地理则为某物于鸟兽草木则为某物于身于物则为某物各以例举不尽言也学者触类而求之则思过半矣不然说卦所叙何所用之杨时　朱子语卦象指文王卦言所以干言为寒为氷渊】纂注【程氏曰君尊而万物资始为父　朱氏曰干刚不变者为玉变者为金为寒坤交干也为氷坎交干也　钱氏曰大赤纯阳色也　项氏曰良马德莫加焉驳马锯牙食虎力莫加焉老马智最髙瘠马筋骨至峻　孔氏曰干阳得位为良马阴消阳为老马为瘠马驳马黄也干变离也　宋史曰刘敞奉使契丹时顺州山中有异兽如马而食虎豹虏人不识以问公曰此驳也为言形状声音皆是虏叹服　蔡氏曰积阳为天阳体动为圜尊而在上为君圎而在上为木果　余氏曰干为寒者阴不生于阴而生于阳也冰者阴之变而刚者也健极则老且瘠随之纯极则驳生焉干之驳与坤之交相似阳质而杂阴则曰驳惜之也阴质而加阳则曰文喜之也　双湖先生曰荀爽有九家集解尝谓干无所不统为君变生六子为父爻刚位间柔相济为玉爻纯刚为金金故为寒金生水水极寒为氷又干为天而贯四时故在秋冬为寒为氷在夏为大赤纯阳而健为马在春为良夏为老秋为瘠冬为驳干取象无所不包不可与诸卦例论故发其义又观夫子取乾象称马本之大畜爻外余皆所自取如干天坤地之类亦夫子彖传大象所取也　郭氏雍曰孔氏谓驳马有牙如锯能食虎豹误矣未有蹄物能搏虎豹者也或言有兽名驳食虎豹事非经见亦非马类　愚案韵会駮兽如马锯牙食虎豹从马交声又驳马色不纯从马爻声易干为驳马系作两字训则郭氏之疑为是矣】坤为地为母为布为釡为吝啬为均为子母牛为大舆为文为众为柄其于地也为黒【吕音训釡陆房甫反吝陆氏曰京作遴啬陆音色柄陆彼病反晁氏曰九家本坤后更有八为牝为迷为方为囊为裳为黄为帛为浆】集解【朱子曰荀九家有为牝为迷为方为囊为裳为黄为帛为浆】纂注【朱氏曰乾坤言天地者黄帝书天地在太虚中大气举之天地未始相离也又曰天在地外水在天外表里皆水两仪运转乗气而浮载水而行考之天西河中九星曰钩星钩星伸则地动者以水动也辰星赤黄而小则地大动土胜水也钩钤者天之筦钥钩钤拆则地动者天之筦钥动也以三者观之水动则地动气无涯水亦无涯水亦气也釡有范金者有合土者其象有腹有耳无足皆自坤变为均干独阳也坤阴均之寒均暑夜均昼适得其平　蔡氏曰坤积阴故为地动辟而广故为布虚而聚物故为釡静而翕故为吝啬为众数偶故为众纯阴故其色为黒　项氏曰古者泉货为布能随百物贵贱赋之坤象也六十四升为釡坤包六十四卦如釡之包六十四升也坤卦半为干全为坤干与坤交为六十四故唯坤为能具六十四卦之体陶人制物之形谓之均亦此义大舆取其载之广　钱氏曰吝啬至阴之性女子小人未有不吝啬者为文正蒙曰坤为文众色也又曰物之生扵地至杂而文为柄柄者生物之权南轩张氏曰均者其势均平而无偏陂者也为子母牛善载而生生也为大舆方而下载者也　余氏曰玉金自然之寳布釡皆出于金然受变于模冶而成此所以为效法之坤欤布谓泉也又曰吝啬者翕之守也均者辟之敷也又曰柄也者勤于造事而不名其功者欤双湖先生曰汉上论天地所引黄帝书大气举之说是水在天外之说非天大无外天外有水不知天外更】
