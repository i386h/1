<!-- { "loadSidebar": true } -->
　　【曰瓜或作甜杞或作枸　李氏舜臣曰姤所制在一隂爻中豕鱼皆象隂也丛生性坚而夀蓏柔而不正附丽而生易以滋蔓小人之性初六之才也九五包制之有包象阳明之谓章易遇隂中阳皆曰含章九五当隂长之世居阳明之位故曰含章一隂之生此造化消息盈虚之运非人力所致九五当此时含其阳明之章以中正之道临制之造次颠沛不离于天命之正则所遇之时又何择哉　王氏大实曰上位天爻五降于上有陨自天之象　双湖先生曰九五本飞龙在天之主一步之初动才不正昔之潜龙化为羸豕一小人之进局面顿更事体大异重烦诸君子包制而九五至于包含章听自天之有陨其视圣人作而万物覩气象为何如哉为人君者宜知所以谨其初矣杞皆因巽取象隂在下象巽又为木九五在髙位又有杞木象】上九姤其角吝无咎集解【程子曰至刚而在最上者角也九以刚居上故以角为象人之相遇由降屈以相从和顺以相接故能合也上九髙亢而刚极人谁与之以此求遇固可吝也己则如是人之逺之非它人之罪也由已致之故无所归咎　朱子曰角刚乎上者也上九以刚居上而无位不得其遇其象占与九三类】纂注【徐氏曰上九处姤之穷与初无遇虽吝然亦无咎隂不必遇也　李氏舜臣曰当遇之时已独刚亢不与物合是为吝道然隂方长阳与之遇者要须有以制之如丝如包可也制之或失必反被隂邪之害独上九巍然在上刚亢絶物虽无所合而亦不近隂邪可无意外之患　赵氏曰当姤之时小人固不可使之进为君子计亦不可无以蓄小人故圣人既戒初六之不可往又于二四五言所以包制之道三重刚不中上以刚居一卦之极故厉而吝然皆无咎者以隂不相遇不与其进也　蔡氏曰姤者以一柔遇刚而成卦遇非正道惟近者得之而正应者反凶也二最近故三有之三之厉以隔乎二而不遇也五之含蓄虽无相遇之道而处位中正也上之吝最逺而穷也四之起凶遇不利正应也　冯氏曰外三爻者内三爻之应初往见凶故四则起凶二包有鱼故五则以包三之臀上之角此厉无大咎彼吝而无咎逺近浅深之间耳】大象传天下有风姤后以施命诰四方【吕音训诰陆氏曰李古报反郑作诘起一反正也王肃同】集解【程子曰风行天下无所不周为君后者观其周徧之象以施其命令周诰四方也风行地上与天下有风皆为周徧庶物之象而行于地上徧触万物则为观经歴观省之象也行于天下周徧四方则为姤施发命令之象也诸象或称先王或称后或称君子大人称先王者先王所以立法制建国作乐省方敕法闭关育物享帝皆是也称后者后王之所为也财成天地之道施命诰四方是也君子则上下之通称大人者王公之通称】纂注【蔡氏曰风行天下物无不遇姤之象也施乾象命巽象诰四方取风行天下之象　李氏开曰天与万物相逺而鼔舞之以风后与民相逺而鼓舞之以号令传曰天子曰元后诸侯曰羣后一国天下皆可言四方】彖传姤遇也柔遇刚也集解【程子曰姤之义遇也卦之为姤以柔遇刚也一隂方生始与阳相遇也　朱子曰释卦名】附録【朱子语问隂何以比小人曰有时如此平看之则都好以类言之则有不好然亦只是皮不好骨子却好大抵发生都则是一个阳气只是有消长阳长一分下面隂生一分又不是讨个隂来即是阳消处便是隂故阳来谓之复复者是本来物事隂来谓之姤姤是偶然相遇防孙】纂注【李氏元量曰夬之一隂不为主者隂往而穷也故曰刚决柔姤之五阳不为主者隂来而信也故曰柔遇刚月建一隂月曰防賔则隂为主而阳已为之賔矣是姤主隂遇阳而为言也】勿用取女不可与长也【吕音训娶今本作取陆氏曰七喻反本亦作取】集解【程子曰一隂既生渐长而盛隂盛则阳衰矣取女者欲长久而成家也此渐盛之隂将消胜于阳不可与之长久也凡女子小人夷狄势苟渐盛何可与久也故戒勿用取如是之女　朱子曰释卦辞】纂注【郭氏京曰勿用上脱女壮字取下误増女字　李氏舜臣曰以一隂遇五阳女下于男即相比附有女不正之象故曰勿用取女咸所以取女吉者以男下女得婚姻正礼故也若蒙之六三以隂而先求阳其行不顺故亦曰勿用取女】天地相遇品物咸章也集解【程子曰隂始生于下与阳相遇天物相遇也隂阳不相交遇则万物不生天地相遇则化育庶类品物咸章万物章明也　朱子曰以卦体言】附録【朱子语大率姤是一个女遇五阳是个不正当底如人尽夫也之事圣人去这里又看见得那天地相遇底道理出来渊】纂注【李氏舜臣曰姤巽下干上有以坤之初六变干初九之义是为天地相遇之象以画观之则一隂之生是为五月五月在辰为午南离之光所照耀者也万物相见乎离而蕃衍乎大夏非品物咸章而何】刚遇中正天下大行也集解【程子曰以卦才言也五与二皆以阳刚居中与正以中正相遇也君得刚中之臣臣遇中正之君君臣以刚阳遇中正其道可以大行于天下矣　朱子曰指九五】附録【朱子语问姤卦曰姤不是好底卦然天地相遇品物咸章刚遇中正天下大行却又甚好葢天地相遇又非别取一义刚遇中正只取九五或谓亦以九二言非也铢】纂注【蔡氏曰中正五也以刚明之才遇中正之位也】姤之时义大矣哉集解【程子曰赞姤之时与姤之义至大也天地不相遇则万物不生君臣不相遇则政治不兴圣贤不相遇则道徳不亨事物不相遇则功用不成姤之时与义皆甚大也朱子曰几防之际圣人所谨】　附録【朱子语问姤之时义大矣哉本义云几防之际圣人所谨与伊川説不同何也曰上面説天地相遇至天下大行也正是好时节而不好之渐已生于防矣故当谨于此学蒙】纂注【司马公曰姤遇也世之治乱人之穷通事之成败不可以力致不可以数求遇不遇而已矣舜遇尧而五典克从百揆时叙禹稷臯陶遇舜而六府三事允治地平天成不然则泯泯于众人之中后世谁知哉姤之时义大矣】小象传系于金柅柔道牵也集解【程子曰牵者引而进也隂始生而渐进柔道方牵也系之于金柅所以止其进也不能进则不能消正道乃贞吉也　朱子曰牵进也以其进故止之】包有鱼义不及賔也集解【程子曰二之遇初不可使有二于外当如包苴之有鱼包苴之鱼义不及于賔客也】其行次且行未牵也集解【程子曰其始志在求遇于初故其行迟迟未牵不促其行也既知危而改之故未至于大咎也】无鱼之凶逺民也【吕音训逺陆力表反】集解【程子曰下之离由已致之逺民者已逺之也为上者有以使之离也　朱子曰民之去已犹已逺之】附録【朱子语包无鱼又去这里见得君民底道理阳在上为君隂在下为民渊】纂注【徐氏曰民谓初柔逺民谓去初逺也】九五含章中正也集解【程子曰所谓含章谓其含蕴一无蕴字中正之徳也徳充实则成章而有光辉】有陨自天志不舍命也【吕音训舍陆音舍】集解【程子曰命天理也舍违也至诚中正屈己求贤存志合于天理所以有陨自天必得之矣】纂注【蔡氏曰志于道徳仁义不以命不遇而舍之也　双湖先生曰命谓天命命则理也志不违于天理所以有自天之福余氏曰有陨自天志不舍命也言彼自倘来耳吾唯知守吾分也】姤其角上穷吝也集解【程子曰既处穷上刚亦极矣是上穷而致吝也以刚极居髙而求遇不亦难乎】
　　经【坤下兊上】集解【程子曰萃序卦姤者遇也物相遇而后聚故受之以萃萃者聚也物相会遇则成羣萃所以次姤也为卦兊上坤下泽上于地水之聚也故为萃不言泽在地上而云泽上于地言上于地则为方聚之义也】萃亨王假有庙【吕音训萃陆氏曰存季反兊宫二世卦亨陆氏曰王肃本同马郑陆绩虞等并无此字晁氏曰王昭素谓当无此字説之案象数无假陆庚白反】集解【程子曰王者萃聚天地之道至于有庙极一无极字也羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心揔摄众志之道非一其至大莫过于宗庙故王者萃天下之道至于有庙则萃道之至也祭祀之报本于人心圣人制礼以成其徳耳故豺獭能祭其性然也萃下有亨字羡文也亨字自在下与涣不同涣则先言卦才萃乃先言卦义彖辞甚明】附録【程子语萃涣皆立庙因其精神之萃而形于此为其涣散故立此以收之良佐古人祭祀用尸极有深意不可不深思葢人之意气既散孝子求神而祭无尸则不享无主则不依故易于涣萃皆言王假有庙即涣散之时事也魂气必求其类而依之人与人既为类骨肉又为一家之类已与尸各既已洁斋至诚相通以此求神宜其享之后世不知此一有道字直以尊卑之势遂不肯行尔吁　朱子语大率人之精神萃于已祖之精神萃于庙易説今人择日祀神多取神在日亦取聚意铢】纂注【项氏曰卦名下元无享字独王肃本有王弼遂用其説孔子彖辞初不及此字】利见大人亨利贞集解【程子曰天下之聚必得大人以治之人聚则乱物聚则争事聚则紊非大人治之则萃所以致争乱也萃以不正则人聚为苟合财聚为悖入安得享乎故利贞】用大牲吉利有攸往集解【程子曰萃者丰厚之时也其用宜称故用大牲吉事莫重于祭故以祭享而言上交鬼神下接民物百用莫不皆一作当然当萃之时而交物以厚则是享丰富之吉也天下莫不同其富乐矣若时之一无之字厚而交物以薄乃不享其丰美天下莫之与而悔吝生矣盖随时之宜顺理而行故彖云顺天命也夫不能有为者力之不足也当萃之时故利有攸往大凡兴工立事贵得可为之时萃而后用是动而有裕天理然也　朱子曰萃聚也坤顺兑説九五刚中而二应之又为泽上于地万物萃聚之象故为萃亨字衍文王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又人必能聚已之精神则可以至于庙而承祖考也物既聚则必见大人而后可以得亨然又必利于正所聚不正则亦不能亨也大牲必聚而后有聚则可以有所往皆占吉而有戒之辞】附録【朱子説辞散漫説説了王假有庙又説利见大人又説用大牲吉大率是圣人观象节节地看见许多道理看到这里见有这个象便説出这一句来又看见那个象又説出那一个理来然而观象则今不可得见是如何地观矣渊问卦取聚之意曰数句是占辞非发明萃聚之意也此是诸儒説易之大病非圣人系辞焉而明吉凶之意答潘谦之】纂注【朱子曰艮为门阙上为宗庙坤为牛兊为刑杀杀牛以奉宗庙用大牲也冯氏椅曰豫象亦为重门葢艮上又为二偶画今此卦象如豫特多五一画耳故为有庙而九五王之象】
