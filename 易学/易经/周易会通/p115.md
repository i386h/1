<!-- { "loadSidebar": true } -->
　　经【艮下离上】集解【程子曰旅序卦丰大也穷大者必失其居故受之以旅丰盛至于穷极则必失其所安旅所以次丰也为卦离上艮下山止而不迁火行而不居违去为不处之象故为旅也又丽乎外亦旅之象】旅小亨旅贞吉【吕音训旅陆氏曰力举反羇旅也离宫一世卦王肃等以为军旅】集解【程子曰以卦才言也如卦之才可以小亨得旅之贞正而吉也　朱子曰旅羁旅也山止于下火炎于上为去其所止而不处之象故为旅以六五得中于外而顺乎上下之二阳艮上而离丽于明故其占可以小亨而能守其旅之贞则吉旅非常居若可苟者然道无不在故自有其正不可须臾离也】纂注【林氏曰旅者违其国去其家而托于人者也　杨氏万里曰内为主外为客山止不动犹馆舍也火动不止犹行人也　冯氏椅曰卦画于包义文王特因所命之名而系之辞则商旅之懋迁诸侯大夫之至王庭朝方岳自相朝聘而四方之賔客行人凡托宿故人道路馆舍皆有旅义以至国君失国大夫士去位违之他邦者虽盛于晚周而太康失邦十旬弗返自夏已有之又曰卦以六五为主则为小事之亨次以艮九三为象则以得位之贞为吉隂为小阳以居上为贞当位为吉也以理言之无大亨通故所亨者小易至卑巽故守贞则吉又曰再称卦名衍也　项氏曰旅小亨就旅之卦才言之可以小亨不可以大用旅贞吉者旅于贞则吉不贞则凶乃处旅之道也　双湖先生曰离火去其所止而不处固有旅义以正南方离下丽东北方艮亦有旅象大抵旅之所以得名由于离之乘艮也艮为门火在门外便有出门前往之象况火不特动而已有火食火伴之象焉卦因离而成故辞之所主亦在离曰小亨以六五隂小故曰小亨也曰贞吉以六五隂居阳不正故戒之以贞则吉也项氏得之冯广旅义为备而分亨贞属五三爻恐意不贯】初六旅琐琐斯其所取灾【吕音训琐琐陆氏曰悉果反或作璅字者非也郑云琐琐小也马云疲貌王肃云细小貌晁氏曰案説文璅石之似玉者子皓反琐玉声也损果反】集解【程子曰六以隂柔在旅之时处于卑下是柔弱之人处旅困而在卑贱所存污下者也志卑之人既处旅困鄙猥琐细无所不至乃其所以致悔辱取灾咎也琐琐猥细之状当旅困之时才质如是上虽有援无能为也四阳性而离体亦非就下者也又在旅于他卦为大臣之位者异矣　朱子曰当旅之时以隂柔居下位故其象占如此】纂注【丘氏曰初以隂柔在下卑贱之人处旅不务逺大而局于琐屑所以自取灾殃张氏清子曰琐兮尾兮流离之子初六有焉　冯氏当可曰所处最下道涂负贩之民也　冯氏椅曰负宝货于道而有声象琐琐声相续也　郭氏京曰斯其所取灾乃防贱之义不合作斯此之意】六二旅即次怀其资得童仆贞【吕音训怀其资陆氏曰本或作怀其资斧非】集解【程子曰二有柔顺中正之徳柔顺则众与之中正则处不失当故能保其所有童仆亦尽其忠信虽不若五有文明之徳上下之助亦处旅之善者也次舍旅所安也财货旅所资也童仆旅所赖也得就次舍怀蓄其资财又得童仆之贞良旅之善也柔弱在下者童也强壮处外者仆也二柔顺中正故得内外之心在旅所亲比者童仆也不云吉者旅寓之际得免于灾厉则已善矣　朱子曰即次则安怀资则裕得其童仆之贞信则无欺而有赖旅之最吉者也二有柔顺中正之徳故其象占如此】纂注【徐氏曰即就也次舍也资财货也六二居位得中旅即次也上得乎刚怀其资也下得乎柔得童仆也贞位当也　朱氏曰离为臝货贝资财之象巽为入怀其资也艮为少男初卑隂贱童仆也　冯氏掎曰古僮字通用未冠者仆给事左右也　张子曰居得位得次之义得三之助故曰怀其资下有一隂无所系累故曰得童仆贞　林氏栗曰即次怀资待时之义也】九三旅焚其次丧其童仆贞厉【吕音训□今本作丧陆氏曰息浪反卦内并象及下卦同】集解【程子曰处旅之道以柔顺谦下为先三刚而不中又居下体之上与艮之上有自髙之象在旅而过刚自髙致困灾之道也自髙则不顺于上故上不与而焚其次失所安也上离为焚象过刚则暴下故下离而丧其童仆之贞信谓失其心也如此副一作者危厉之道也　朱子曰过刚不中居下之上故其象占如此丧其童仆则不止于失其心矣故贞字连下句为义】纂注【徐氏曰三位髙而近离有焚象童仆初也柔本从刚三位髙而不中无以得童仆之心初柔为二所得则三丧其童仆也旅贵柔中旅之贞也三刚贞而不中危厉之道也故既焚其次又丧其童仆所伤多矣　余氏曰得其童仆丧其童仆皆当为句象也贞与贞厉又自为句占也周礼有祈永贞贞亦占之美辞又周礼天府季冬陈玉以贞来嵗之媺恶郑司农云贞问也易曰师贞丈人吉问于丈人国语曰贞于阳卜康成曰问事之正曰贞礼中又有所谓大贞谓卜迁国立君也此皆读易者所不可不知】九四旅于处得其资斧我心不快【吕音训资斧陆氏曰如字子夏及众家并作齐斧张轨云齐斧葢黄钺斧也张晏云整齐也应劭云齐利也虞喜志林云齐当作斋斋戒入庙而受斧下卦同】集解【程子曰四阳刚虽不居中而处柔在上体之下有用柔能下之象得旅之宜也以刚明之才为五所与为初所应在旅之善者也然四非正位故虽得其处止不若二之就次舍也有刚明之才为上下所与乃旅而得货财之资器用之利也虽在旅为善然上无刚阳之与下唯隂柔之应故不能伸其才行其志其心不快也云我者据四而言朱子曰以阳居隂处上之下用柔能下故其象占如此然非其正位又上无刚阳之与下唯隂柔之应故其】
