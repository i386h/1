<!-- { "loadSidebar": true } -->
　　【有何物载此水乎而末云地乗气载水却是葢天积气而运行不息天一生水故水为最多天地同在太虚中固同为大气所举天包地外地又乗气载水而囿于天中也又尝观夫子取坤象称舆本之剥上九爻称众本之晋六三爻余皆所自取】震为雷为龙为黄为旉为大涂为长子为决躁为苍筤竹为雈苇其于马也为善鸣为馵足为作足为的颡其于稼也为反生其究为健为蕃鲜【吕音训龙陆氏曰如字虞干作駹虞云苍色干云杂色晁氏曰虞云作龙非旉陆氏曰王肃音孚干云花之通名铺为花貌谓之本又作尃如字姚云专一也晁氏曰虞作专干静也专延叔坚说以专为旉大布也非也筤陆氏曰音郎本或作琅通萑陆氏曰音丸广雅云藡也藡音狄苇陆氏曰韦鬼反芦陆氏曰主树反京荀作朱云阳在下的陆氏曰丁厯反说文作馰明也易为馰颡颡陆氏曰桑党反的颡白颠为反生陆氏麻豆之属反生戴莩甲而出也虞作阪云陵阪也陆绩云阪当为反蕃陆音烦鲜陆息连反晁氏曰九家本震后更有三为玉为鹄为鼓】集解【朱子曰荀九家有为玉为鹄为鼓】纂注【张子曰阴气凝聚阳在内者不得出则奋击而为雷　蔡氏曰阴阳始交故为黄阳气始施故为旉万物毕出故为大涂的白赤而颡在上也刚反动于稼为反生长必终于干故其究为健　钱氏曰旉说文布也又花之通名大涂阳辟乎阴无险阻也在野曰稼子坠苗抽阳反而生扵下也　朱氏曰阴体凝聚震阳旉之苍筤竹苍青色震之色孔颖达云春生之美也竹草类而有木气于五行为木故苍筤竹乃尽震象雈苇震之废气也故竹坚而雈苇脆竹久而雈苇易枯稼反生宋衷曰阴在上阳在下故为反生　程氏曰震一索而得男故为长子坎艮不列中男少男尊嫡之义也决躁阴乗阳必决兊阳中故决而和震刚动不中故决而躁震分干一体故为马得阳之声故善鸣马后左足白为馵实在下而阴色见也作足震下实也与薄蹄反的颡上见阴色也阳色苍赤阴色白黄黒因纯驳而辨焉　徐氏曰作足双举也　龚氏曰葭曰萑蒹曰苇项氏曰苍筤萑苇二物下盘固而上虚脆亦阳在下之象　郑氏正夫曰苍以言色之青筤以言性之善蕃鲜春气发草木美盛之貎　双湖先生曰案诗注云萑之未秀曰蒹苇之未秀曰葭稍大为芦蒹至秋成为萑苇可以为曲薄又观夫子取震卦象称雷本彖辞震惊百里称长子本师六五爻互震体称马本屯卦诸爻余皆自取】巽为木为风为长女为绳直为工为白为长为髙为进退为不果为臭其于人也为寡发为广颡为多白眼为近利市三倍其究为躁卦【吕音训工晁氏曰郑作墨臭陆氏曰昌又反王肃作为香臭寡髪陆氏曰如字本又作宣黑白杂为宣髪晁氏曰案虞作宣云为白故宣发马君以宣髪为寡髪非也广陆氏曰如字郑作黄近陆音附近之近晁氏曰九家本巽后更有二为杨为鹳】集解【朱子曰荀九家有为杨为鹳】附録【朱子语为干音干卦其究为躁卦此卦是巽下一爻变则为干便是纯阳而躁动此葢言巽反为震震为决躁故为躁卦亦不系大纲领处无得工夫去防检他这般处若恁地逐段理会来也无意思渊】纂注【钱氏曰为木者榦阳而根隂也为长者风行也为髙者木性也寡发者阴血不升广颡者阳气上盛也　蔡氏曰下入而上升故为木为进退不果者一阴盘旋于二阳之下也为臭者阴气回旋而不散也其究为躁卦者三爻皆变则为震人巽反亦为震震为决躁故也　张子曰为风者阴气凝聚阳在外者不得入则周旋不舍而为风　南轩张氏曰善入而无形故为风为寡髪者髪者血之余也阴为血一阴在内其气耗也为广颡者二阳在上昭明显白也为近利市三倍者离为日中之市而巽不逺也　程氏曰为长女者巽一索而得女也　朱氏曰为绳直者巽一柔而二刚所纠有股而合绳也其刚爻则为直绳所以直者以刚纠柔也草木风之类皆长风髙至者也飞鸟有背苍天皆所为也　郑氏正夫曰为工者德之制也传曰大直若诎大巧若拙绳能屈者也物资之以为直工巧者也而巽为之此其意欤　项氏曰绳以曲制直工以曲直成器多白眼者迁离中爻于下故不成中虚之眼又曰白眼者肝之风也　龚氏曰为白者无所不及白能变采而善入也故染有一入再入之差故为白　双湖先生曰案南轩张氏释为近利市三倍谓离南方卦而巽近之以后天言矣愚谓干一变巽二变离巽亦与离近离谓日中之市又为寳贝明月之属满离三爻为三倍亦可也又观夫子扵巽卦取象称木本之渐六四爻外余皆自取】坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心【吕音训矫陆氏曰纪表反一本作挢同輮陆氏曰如九反王肃奴又反又女九反又如又反马郑陆绩王肃夲作此宋衷王廙作揉宋云使曲者直直者曲为揉京作柔荀作桡晁氏曰案柔古文輮篆文揉俗文轮陆氏曰姚作伦脊陆精亦反亟陆氏曰纪力反王肃去记反荀作极云中也晁氏曰案亟古文薄陆旁博反蹄陆徒低反曳陆以制反眚陆氏曰生领反王廙云病晁氏曰九家本坎后更有八为宫为律为可为栋为丛棘为狐为蒺藜为桎梏】集解【木子曰荀九家有为宫为律为可为栋为丛棘为狐为蒺藜为桎梏】纂注【阎氏曰坎一阳在内而明二阴在外而陷内明外陷故为水沟渎所以行水水流而不盈故为沟渎　郑氏正夫曰阳居中而无阴以蔽之则见而不隐阳在下而动得时则起而不伏坎则阴陷阳而包之故为隐伏素问金在志为忧水在志为恐恐则甚于忧故为加忧火藏在心坎水胜之故为心病水藏在肾开窍于耳而水在志为恐恐则伤肾故为耳痛气为阳运动常显血为阴流行常幽血在形如水在天地间故为血卦盈科而后进故为曳　孔氏曰隐伏取水藏在中也　蔡氏曰隐伏阳匿阴中也坎阳卦故其色为赤下柔故于舆为多眚内明外暗故为月刚中故木为坚多心　朱氏曰輮宋衷王廙作揉矫曲为直揉者揉直为曲干为大赤坎得干中画故为赤干为马震得下画为馵足坎得中画为美脊水决为江河升为雨露周流不穷故为通水潜行伺隙而入故为盗　王氏安石曰水之势一曲一直一方一圆皆顺其势之所利而因其人之所导故为矫輮　南轩张氏曰弓葢二十八所以蔽车轮辐三十六所以载车　程氏曰弓以覆轮以行取其流而能通也心冝中虚实则病耳体虚实则病为亟心中健躁也为下首阳不上统也为薄蹄下弱也阳卦四独艮不为马止非马象也为曳陷则失健也　龚氏曰阳陷而不虚故为心病阳塞而不通故为耳痛　钱氏曰中满卜无力故多眚　凌氏曰以阴陷阳故为盗　双湖先生曰夫子取坎卦象如轮本既未济爻如心本坎卦彖如血本需卦爻如马本屯卦爻如舆本睽卦爻如盗本蒙贲等卦爻此外皆自取】离为火为日为电为中女为甲胄为戈兵其于人也为大腹为乾卦为鳖为蟹为蠃为蚌为龟其于木也为科上槁【吕音训胄陆直又反干陆氏曰古丹及郑云干当作干阳在外能干正也董作干鳖陆氏曰卑列反本又作鼈同蟹陆户卖反蠃陆氏曰力禾反京作螺姚作蠡晁氏曰案三字皆不见篆文蚌陆氏曰步项反本又作蜯同晁氏曰案蚌篆文科陆氏曰苦禾反空也虞作折晁氏曰虞云巽虫食心则折槁陆氏曰苦老反郑作槀干作熇晁氏曰九家本离后更有一为牝牛】集解【朱子曰荀九家有为牝牛】纂注【蔡氏曰内暗外明者火与日也离内阴外阳则光故为电外刚内柔故为鳖蟹蠃蚌龟　程氏曰离再索而得女故为中女　南轩张氏曰甲胄外坚所以象干之画戈兵上锐所以象离之性腹阴而有容坤为腹离得坤中爻亦为腹　朱氏曰在上为胄在下为甲皆外实内虚之象干为金离火煆之火锐戈兵也阳为大离之卦内虚外坚实故为大腹　郑氏正夫曰夫物趋下则湿炎上则燥离炎上之卦故为乾卦干与湿相反血与气相须离言干而坎不言湿坎言血而离不言气互相备也　张子曰离为乾卦于木为科上槁附而燥也　龚氏曰科上槁中虚而外干也　双湖先生曰案张子谓附而燥是不以科为木科为水盈科之科谓科巢之附于木上者也科中虚有离象燥则科上之木干燥耳如鹊巢之类皆是以木枝结构而成也又案夫子取离卦象如日本离晋革丰彖辞如龟本颐损益似体此外皆所自取】艮为山为径路为小石为门阙为果蓏为阍寺为指为狗为鼠为黔喙之属其于木也为坚多节【吕音训果蓏陆氏曰力火反马云果桃李之属蓏瓠之属应劭云木实曰果草实曰蓏说文云在木曰果在地曰蓏张晏云有核曰果无核曰蓏京本作果堕之字晁氏曰案堕古文阍陆音昏寺陆氏曰如字徐音侍亦作防字为指晁氏曰郑作为小指狗晁氏曰虞作拘云狗非黔陆氏曰其廉反徐音禽王肃其严反陆作黚谓虎豹之属贪冒之类今本作喙陆氏曰况废反徐丁遘反晁氏曰陆无喙字说之案奇字坚陆氏曰一本无坚字晁氏曰九家本艮后更有三为鼻为虎为狐】集解【朱子曰荀九家有为鼻为虎为狐】附録【朱子语陈安卿说麻衣易以艮为鼻先生曰鼻者面之山晋管辂已如此说义刚】纂注【郑氏正夫曰静以止者山也　南轩张氏曰一阳上而止其所故为山阍人讥其出人而为之啓闭寺人相导出入之事而纠之阍人掌其奇服民不入此司外者也寺人掌女宫之戒令此司内者也　钱氏曰一阳在下二阴在上则为大涂一阳在上二阴在下则为径路阳阻而狭阴不能辟也坚而止故为小石木生为果在上而核坚阳也蔓生为蓏在下而脆柔阴也狗鼠利于牙黔喙之属利扵喙皆刚在上也　蔡氏曰上实下虚故为门阙前刚故为狗为鼠为黔喙之属　朱氏曰止于上为果止于下为蓏蓏瓠之属阍守门者也寺守巷者也　程氏曰为指手之杪也　冷氏曰鸟善以喙止物者黔喙之属也巽能曲直故为木之全材坎阳内故坚多心艮阳上故坚多节离为火于木生盛则藏于本生衰则显于末故为科上槁　余氏曰艮止也止必有通故为山而又为径路门阙亦止而通之象阍寺与狗皆止于门阙者又曰震为旉为蕃鲜华也至干则成果矣以震对艮则震初而艮终故艮亦为果蓏也　双湖先生曰艮为山一阳髙出二阴之上而止其所也为指艮为手而所用以止物者又在指也又案夫子取艮卦象如石本之豫互体之爻如鼠本之晋互体之爻如果本之剥上爻此外皆所自取】兑为泽为少女为巫为口舌为毁折为附决其于地也为刚卤为妾为羊【吕音训巫陆亡符反决陆氏曰如字徐音穴卤陆氏曰力杜反咸土也羊陆氏曰虞作羔此六子依求索而为次第也本亦有三男居前三女后从晁氏曰虞作羔云羔女使皆取位贱作羊非郑作阳云此阳谓养无家女行赁炊防今时有之贱于妾也九家本兊后更有二为常为辅颊常西方神也】集解【朱子曰荀九家有为常为辅颊　此第十一章广八卦之象其间多不可晓者求之于经亦不尽合也】纂注【朱氏曰泽者水之聚二阳沈于下一阴见于上坎兊一也故坎壅成泽泽决成川口者说见于外也舌者动于内也　王氏安石曰为巫为口舌皆以口取说之象　郑氏正夫曰通乎幽者以言说乎神故为巫交乎显者以言说乎人故为口舌　钱氏曰为毁折上柔象为刚卤水本柔也凝而卤阳聚扵下也　项氏曰刚卤之地不能生物卤者水之死气也坎水絶于下而泽见于上则足以为卤而已又曰地之卤非不润也暂熯而干已而复润天下之润者莫久焉然不生物以其润气之在外也见于外者其上则甘而为露露之凝为霜其下则醎而为卤卤之凝也为盐二者皆杀物之具也郑少梅谓刚者出金卤者出盐虽不生五谷而寳藏兴焉此天地之仁也　蔡氏曰少女从姊为娣故为妾内狠外说故为羊　余氏曰阴在上皆有决义震阳动故躁兊阴说故附决躁者有所去以逹其怒也附决者始虽亲而动不免于去也程氏曰为少女兊三索而得女也为附决阴善附乗刚必决也又曰八卦之象八物而已充其类则有所谓百物不废者极其说又可以类万物之情然说卦之象有与卦爻相符者如干为马坤为地之类是也有不与卦相符者如干称龙而不必在震坤屯称马而不必在干之类是也有见于卦爻而说卦不载者如渐之鸿屯之鹿之类是也有见于说卦而卦爻无之者如为釡为布为蠃为蚌之类是也若夫大琴之谓离小罍之谓坎此它书所记而易与说卦俱无之又可以类推矣大抵有象可见有数可数者无非易也　双湖先生曰夫子取兊卦象如巫本巽互体如口舌本咸上六如羊本大壮夬归妹此外皆所自取说卦之象夫子自取为多括前圣之例为少故求之于经不尽合也尝考之说卦所论八卦方位之不同夫子初未尝有先后天之分也自邵子发明之朱子表章之然后羲文之易辨明于世而夫子所论八卦方位之不同始各有归着俾学者观于卦位之对待流行而先后天之分较然矣今观第六章自神也者妙万物而为言至莫盛乎艮是承前章论后天八卦之位自水火不相逮至既成万物也仍是先天八卦位次啓蒙亦已言之矣若自第七章至第十章啓蒙引之以为文王观已成之卦推未明之象以为说而谓之后天之学入用之位窃谓自七章至篇末十一章皆先天八卦位次而夫子推未明之象以为说故其卦次与第三章第四章同姑附臆说于此　柴氏曰易自太极而分阴阳变化在物莫非象也为马为首称乎父三章正象也为天以下八章别象也今以一物言之使人以类观则八卦何物而不具且干为马为首以下亦马一体象也男女之分亦马牝牡象也别而言之于干又有良老瘠驳之不同于震又有善鸣馵足作足的颡之各异于坎又有美瘠亟心下首薄蹄之别坤之象又为牝马自此推之岂一端哉又曰此八卦别象然自坤而降或曰其于地其于人其于马其于舆其于稼其于木唯轸无之何也葢物不足以尽卦则正言为天为地之类卦不足以尽物则有其于人其于木之类至于干之为道无不周徧万物皆不足以尽之故无所言焉八卦之象反而求之皆不出吾身而已精之为道德性命麤之为形色声容内之为视听言动外之为君臣父子大而至于手足微而至于爪髪皆不越乎八卦八卦何物也太极也太极何物也至中至正不偏不倚道之大原也人徒知以七尺之躯戴天履地饥食渴饮与造化日夜运转消息盈虚屈伸往来之中孰知自项至踵天之与我者有如是至精至妙至广至大之理是吾身也大而天地微而虫鱼草木幽而鬼神之理明而事变之迹亦然也上极天地之始下极天地之终亦然也吾能反身而诚黙而识之不言而信则大足以参天地微足以育庶物幽无愧于神明无怍于人直与天地相为终始是则岂直侯不惑而已至所谓象者真筌蹄耳】序卦传附録【程子语序卦非易之蕴此不合道韩康伯注遗书　朱子语问序卦或以为非圣人之书信乎曰此沙随程氏之说也先儒亦以为非圣人之蕴某以为谓之非易之精则可谓非易之蕴则不可周子分精与蕴字甚分明序卦却正是易之蕴事事夹杂都有在里面问何谓易之精曰如易有太极是生两仪两仪生四象四象生八卦这便是易之精问如序卦中亦见消长进退之义唤做不是精不得曰此正是事事夹杂有在里面正是蕴须是自一个生出来以至于无穷便是精道夫序卦首言天地万物男女夫妇是因咸恒为夫妇之道说起非如旧人分天道人事之说大率上经用乾坤坎离为始终下经便当用艮兊巽震为始终渊】纂注【孔氏曰序卦者文王既繇六十四卦分为上下二篇先后之次其理不见故孔子各序其相次之义故谓之序卦焉双湖先生曰文王演易羑里取伏羲六十四卦分为上下经二篇大扺本先天圆图以东西南北四方正卦乾坤坎离为上经之终始以西北隅艮东南隅兊合而为咸西南隅巽东北隅震合而为恒四隅反卦为下经之始以既未济则亦坎离之交不交也故乾坤坎离四纯卦皆居上经震艮巽兊四纯卦皆居下经又以反对为次非复先圣之旧夫子序卦直以卦名发其次第之义它则未及又案吕氏要指曰易变易也天下有可变之理圣人有能变之道反需为讼泰为否随为蛊晋为明夷家人为暌此不善变者也反剥为复遯为壮蹇为解损为益困为井此善变者也文王示人以可变之机则危可安乱可治特在一转移间尔后天之学其以人事賛天地之妙欤又尝合上下经始终而论之乾坤天地也坎离水火也以体言也咸恒夫妇也既未济水火之交不交也以用言也上经以天道为主具人道于其中下经以人道为主具天道于其内三才之间坎离最为切用日月不运寒暑不成矣民非水火不生活矣心火炎燥而不降肾水涸竭而不升百病侵陵矣故上下经皆以坎离为终焉】
