<!-- { "loadSidebar": true } -->
　　经【坤下干上】集解【程子曰否序卦泰者通也物不可以终通故受之以否夫物理往来通泰之极则必否否所以次泰也为卦天上地下天地相交隂阳和畅则为泰天处上地处下是天地隔絶不相交通所以为否也】否之匪人【吕音训否陆氏曰备鄙反卦内同闭也塞也干宫三世卦】集解【程子曰天地交而万物生于中然后三才备人为最灵故为万物之首凡生天地之中者皆人道也天地不交则不生万物是无人道故曰匪人谓非人道也消长阖辟相因而不息泰极则复否终则倾无常而不变之理人道岂能无也既否则泰矣】纂注【兰氏曰匪人或以为非人所为或以为人道絶故必观比之六三处羣隂小人之中故谓之匪人今否岂非小人在内而致否欤】不利君子贞大往小来集解【程子曰夫上下交通刚柔和会君子之道也否则反是故不利君子贞君子正道否塞不行也大往小来阳往而隂来也小人道长君子道消之象故为否也朱子曰否闭塞也七月之卦也正与泰反故曰匪人谓非人道也其占不利于君子之正道盖干往居外坤来居内又自渐卦而来则九往居四六来居三也或疑之匪人三字衍文由比六三而误也传不特解其义亦可见】附録【朱子语问否之匪人三字说者多牵强本义云与泰相反故曰匪人言非人道也程易却云天地不交而万物不生故无人道如何先生曰说者云此三字衍盖与比之匪人语同而字异遂错误于此今强解不通也铢】纂注【刘氏曰否之时虽不利君子贞而君子之贞不可无也守此不变时之否道之亨也故曰国有道不变塞焉国无道至死不变然后为君子徐氏曰泰先言小往大来而后言吉亨是以天运推之人事否先言匪人不利君子贞而后言大往小来是以人事参之天运泰则归之天否则责之人圣人之意深矣　双湖先生曰大往小来卦变也否自泰来泰三阳往外三隂来内成否也泰惟言卦画往来直着吉亨之占否先占后象首原小人致否为不利君子贞而后及卦画往来者深恶小人非人类急为君子戒也匪人甚于小人之辞矣文王自取隂为匪人阳为君子象】初六拔茅茹以其彚贞吉亨集解【程子曰泰与否皆取茅为象者以羣阳羣隂同在下有牵连之象也泰之时则以同征为吉否之时则以同贞为亨始以内小人外君子为否之义复以初六否而在下为君子之道易随时取义变动无常否之时在下者君子也否之三隂上皆有应在否隔之时隔絶不相通故无应义初六能与其类贞固其节则处否之吉而其道之亨也当否而能进者小人也君子则伸道免祸而已君子进退未尝不与其类同也　朱子曰三隂在下当否之时小人连类而进之象而初之恶则未形也故戒其贞则吉而亨盖能如是则变而为君子矣】附録【朱子语问初九拔茅茹以其彚贞吉亨盖三隂在下各以类进然恶未形故戒其能正则变为君子矣程易作君子在下说云当否之时君子在下以正自守如何先生曰程氏亦作君子之象说熹觉得牵强不是此意铢】纂注【双湖先生曰当否之世初六在下小人中又不正者故戒之以贞既欲其不进而迫君子又欲其知改以隂变阳则贞而吉亨矣　项氏曰泰之初九君子始以类进君子难进故圣人勉之以征否之初六小人始以类进小人进而为邪故圣人戒之以贞　丘氏曰君子小人本无定名唯正与不正而已正便是君子不正便是小人否小人长之卦不利君子贞时也以下三隂爻言之则皆为时之小人唯初六之过未形易于从善圣人于此则以正勉之盖小人而能正则变而为君子矣】六二包承小人吉大人否亨集解【程子曰六二其质则隂柔其居则中正以隂柔小人而言则方否于下志所包畜者在承顺乎上以求济其否为身之利小人之吉也大人当否则以道自处岂肯枉已屈道承顺于上唯自守其否而已身之否乃其道之亨也或曰上下不交何所承乎曰正则否矣小人顺上之心未尝无也　朱子曰隂柔而中正小人而能包容承顺乎君子之象小人之吉道也故占者小人如是则吉大人则当安守其否而后道亨盖不可以彼包承于我而自失其守也】附録【朱子语包承也是包得许多承顺底意思学蒙问横渠先生说易为君子谋不为小人谋盖自太极一判而来便已如此了曰论其极是如此然小人亦具此理只是他自反悖了君子治之不过因其固有者正之而已易中亦有时为小人谋如包承小人吉大人否亨言小人当否之时能包承君子则吉但此虽为小人谋乃所以为君子谋也广山以包承小人为一句言否之世当包承那小人如此却不成句山之意盖欲解说他从蔡京父子之失也渊】纂注【李氏过曰包承于羣小小人固吉大人固否然实则亨也　耿氏曰小人之在下也君子不遯则包之小人之在上也君子未能决则承之此以大人言包承也　刘氏曰当否之时隂得位而为主于内居中履顺在小人之中能包下而承上也初在已下故包之六三在已上故承之　冯氏椅曰泰之二曰包荒蒙之二曰包蒙否之二曰包承盖二在下体之中初与三左右之者也茍非其情冇不相得则必能引其类以为之助也又曰否亨犹所谓困穷而通也以小人而包承其类党盛相安固吉以大人处羣隂之中而能包其下承其上虽不与之为羣亦不与之为敌所谓和而不同者虽处上下不交之时在上者知其不为小人则终必进之斯其否而亨也又曰否泰皆以二居内得中为其类之主而泰上下交通九为君子故不特包荒用冯河而又且不遐遗朋亡此所以为泰也否上下不交六为小人故仅能包承其类而已此所以为否也　双湖先生曰案此爻诸家解又是一说与本义异然证以泰九二爻君子小人各引其类而进亦通故备又一说云】六三包羞集解【程子曰三以隂柔不中不正而居否又切近于上非能守道安命穷斯滥矣极小人之情状者也其所包畜谋虑邪滥无所不至可羞耻也　朱子曰以隂居阳而不中正小人志于伤善而未能也故为包羞之象然以其未故无凶咎之戒】附録【朱子语包羞之说是有意伤善而未能之象他六二尚自包承到这六三已是要害君子然做事不得所以包许多羞耻渊六三所以不能害君子亦是被他阳压了但包羞而已包羞是他做得不好事只是惭惶更不敢对人说　拔茅茹贞吉亨这是吉凶未判时若能于此改变时小人便是做君子君子小人只是个正不正初六是那小人欲为恶而未露之时到六二包承则巳是打破头面了然尚自承顺那君子未肯十分做小人在到六三便全做小人了所以包许多羞耻大凡小人做了罪恶他心下也自不穏当此便是包羞之说渊】纂注【易氏曰所谓羞者怨艾惩创犹足语善若包羞则敢为不善以欺世　游氏曰在下体之上位浸显矣当否之世而以隂柔处之与中正刚明者为邻亦自知其可羞矣虽以资质隂柔不能行其所知至于忍耻冒处故谓之包羞司马公曰六三包羞君子不得其时也失位而居下则为小人所侮居于上则为君子所耻　冯氏椅曰援三隂以进之象又曰已为三隂之首故包之以进也否之三隂进以消阳易于初言贞吉亨二言否亨至此则隂盛而敌阳矣道日长而上进不容遏矣故不言休咎而直曰包羞也夫否之时上下不交亦可进乎曰否塞而不交者卦之体也下卦之终必进上卦者爻之序也过此以往为观为剥为坤隂岂不进乎孔子故曰小人道长也】九四有命无咎畴离祉【吕音训畴陆氏曰直留反郑作古字】集解【程子曰四以阳刚健体居近君之位是以济否之才而得髙位者也足以辅上济否然当君道方否之时处偪近之地所恶在居功取忌而已若能使动必出于君命威柄一归于上则无咎而其志行矣能使事皆出于君命则可以济时之否其畴类皆附离其福祉离丽也君子道行则与其类同进以济天下之否畴离祉也小人之进亦以其类同也　朱子曰否过中矣将济之时也九四以阳居隂不极其刚故其占为有命无咎而畴类三阳皆获其福也命谓天命】附録【朱子语否已过中上三爻是说君子言君子有天命而无咎渊这里是吉凶未判须是有命方得无咎如须得一个幸会方能转祸为福文蔚九四虽是阳爻犹未离乎否体只是它阳方可有为然须有命方做得又曰冇命是有个机会方可以做占者便须是冇个筑着恰好时节方做得成方无咎砥问九四有命无咎畴离祉三隂已过而阳得亨则否过中而将济之时与泰九三无平不陂无往不复相类先生曰泰九三时巳有小人便是可畏如此故艰贞则无咎否下三爻君子尚畏它至九四即不畏之矣故有有命畴离祉之象占铢】纂注【徐氏曰否九四有命即泰九三无往不复之义言隂阳往来否泰反复天运之常道固如此也　双湖先生曰泰九三平陂往复皆警戒辞尚冀其艰贞无咎而否九四则直称有命无咎畴离祉欢欣庆贺之意溢于言表然则为小人者读易至此爻曷不改心易虑何乐乎为小人哉六位四互离中取离丽象　杨氏时曰东汉之衰嬖幸持权内小人而外君子至是而否极矣窦武何进倚元舅之亲招集天下名儒硕徳共起而图之宜若可为也然命不出于君而下不应故与畴类皆陷于祸】九五休否大人吉其亡其亡系于苞桑【吕音训休陆氏曰虗虬反美也又许求反息也】集解【程子曰五以阳刚中正之徳居尊一作君位故能休息天下之否大人之吉也大人当位能以其道休息天下之否以循至于泰犹未离于否也故有其亡之戒否既休息渐将反一作及泰不可便为安肆当深虑逺戒常虞否之复来曰其亡矣其亡矣其系于苞桑谓为安固之道如维系于苞桑也桑之为物其根深固苞谓丛生者其固尤甚圣人之戒深矣汉王允唐李徳裕不知此戒所以致祸败也系辞曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也　朱子曰阳刚中正以居尊位能休时之否大人之事也故此爻之占大人遇之则吉然又当戒惧如系辞传所云也】附録【朱子语问其亡其亡系于苞桑如何曰有戒惧危亡之心则便有苞桑系固之象盖能戒惧危亡则如系于苞桑坚固不可防矣如此说则象占乃有收杀非是其亡其亡而又系于苞桑也铢九五以阳刚得位可以休息天下之否然须常存危亡方有苞桑之固不知圣人于否泰只管说包字如何须是象上如何取其义今晓他不得只得说坚固砥否之九五若无那大人也休那否不得大率自泰入否易自否入泰难煇问看否泰二卦见得泰无不否否无不泰当泰将否之时若是有手段底则稍迟得曰自古由治而入乱者易由乱而入治者难治世稍不支梧便入乱去乱时须是大人休否方得学蒙】纂注【朱氏曰九四否道已革九五息否之时也故曰休否　毛氏曰反否为泰非臣子事人主自为之故休否必大人而后吉李氏舜臣曰二居三隂中小人吉五居三阳中大人吉卦虽否大人小人同归于吉作易者所以辟小人通】
