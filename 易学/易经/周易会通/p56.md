<!-- { "loadSidebar": true } -->
　　经【巽下艮上】集解【程子曰蛊序卦以喜随人者必冇事故受之以蛊承二卦之义以为次也夫喜说以随于人者必有事也无事则何喜何随蛊所以次随也蛊事也蛊非训事蛊乃有事也为卦山下有风风在山下遇山而回则物乱是为蛊象蛊之义壊乱也在文为虫皿皿之有虫蛊壊之义左氏传云风落山女惑男以长女下于少男乱其情也风遇山而囘物皆挠乱是为有事之象故云蛊者事也既蛊而治之亦事也以卦之象言之所以成蛊也以卦之才言之所以治蛊也】蛊元亨利涉大川【吕音训蛊陆氏曰音古事也惑也乱也左传云于文皿虫为蛊又云女惑男风落山谓之蛊巽宫归魂卦】集解【程子曰既蛊则有复治之理自古治必因乱乱则开治理自然也如卦之才以治蛊则能致元亨也蛊之大者济时之艰难险阻也故曰利涉大川】附録【朱子语皿虫为蛊言器中盛那虫教他自相并便是积蓄到那壊烂底意思一似汉唐之衰防得来到那极大壊时所以言元亨盖极则当复故言元亨渊问蛊是壊乱之象虽乱极必治如何便会元亨曰乱极必治天道循环自是如此五胡乱华以至于隋乱必有唐太宗者出又如五季必生太祖若不如此便无天道了所以彖只云蛊元亨而天下治也砥】纂注【苏氏曰器久不用则虫生之谓蛊人久宴溺而疾生之谓蛊天下久安无为而生之谓蛊　李氏曰器陈则蛊谷腐则蛊事惰则蛊蛊为败意　冯氏椅曰医家病水与气血者皆谓之蛊又曰卦取象不一端巽在下舟之象艮之四五中虗乗木舟虗之象自初至四坎水之象舟实则溺虗则济故为利涉也　李氏舜臣曰巽为木乗木往济利渉大川象　双湖先生曰利涉大川亦取互体震木行兊泽象】先甲三日后甲三日【吕音训先陆息荐反彖同后陆胡豆反彖同】集解【程子曰甲数之首事之始也如辰之甲乙甲第甲令皆谓首也事之端也治蛊之道当思虑其先后三日盖推原先后为救可久之道先甲谓先于此究其所以终也后甲谓后于此虑其将然也一日二日至于三日言虑之深推之逺也究其所以然则知救之之道虑其将然则知备之之方善救则前可革善备则后利可久此古之圣王所以新天下而垂后世也后之治蛊者不明圣人先甲后甲之诫虑浅而事近故劳于救世而乱不革功未及成而已生矣甲者事之首庚者变更之首制作政教之类则云甲举其首也号施令之事则云庚庚犹更也有所更变也　朱子曰蛊壊极而有事也其卦艮刚居上巽柔居下上下不交下卑逊而上茍止故其卦为蛊或曰刚上柔下谓卦变自贲来者初上二下自井来者五上上下自既济来者兼之亦刚上而柔下皆所以为蛊也蛊壊之极乱当复治故其占为元亨而利涉大川甲日之始事之端也先甲三日辛也后甲三日丁也前事过中而将壊则可自新以为后事之端而不使至于大壊后事方始而尚新然更当致其丁宁之意以监其前事之失而不使至于速壊圣人之戒深也】附録【程子语先甲三日以穷其所以然而处其事后甲三日以究其将然而为之防甲者事之始也庚者有所革也自甲乙至于戊已春夏生物之气已备庚者秋冬成物之气也故冇所革别一般气绚　朱子语上头底只管刚下头底只管要柔又只巽顺事事不向前下卑巽而上茍止安得不蛊旧闻赵徳庄如此说必大问先甲辛也后甲丁也辛有新意丁有丁宁意其说似出月令注曰然但古个祭祀亦多用先庚先甲先庚丁也后庚癸也如用丁亥辛亥之类铢】纂注【程子曰先甲后甲谓事之蛊者宜复其初则蛊斯饬矣　双湖先生曰案马融云震在东艮在东之北巽在东之南而蛊上艮下巽故先甲三日后甲三日独见于蛊详观此言以后天八卦言也震居正甲之位巽艮居其后先蛊巽下艮上而三至五互震巽三爻恰在震甲之先艮三爻恰在震甲之后故云先甲三日后甲三日也先后三日究其之始终则所以饬蛊有道矣或曰渐亦合巽艮成何以不言于渐曰渐不互震故也此象说甚多惟此麤通　郭氏雍曰复称七日自姤经六爻至复初九而七也临称八月复经六爻至遯六二而八也先甲后甲亦六日之义先甲言蛊之先也之始而新之终也至中则大矣是为蛊也不治之时也后甲三日蛊之后也之终新之始也至中则大新矣是为蛊之反也治之之时也】初六干父之蛊有子考无咎厉终吉【吕音训有子考无咎陆氏曰絶句周依马王肃以考絶句】集解【程子曰初六虽居最下成卦由之有主之义居内在下而为主子干父蛊也子干父蛊之道能堪其事则为有子而其考得无咎不然则为父之累故必惕厉则得终吉也处卑而尸尊事自当兢畏以六之才虽能巽顺体乃隂柔在下无应而主干非有能济之义若以不克干而一无而字言则其义甚小故专言为子干蛊之道必克济则不累其父能厉则可以终吉乃备见为子干蛊之大法也　朱子曰干如木之干枝叶之所附而立者也蛊者前人已壊之绪故诸爻皆有父母之象子能干之则饬治而振起矣初六蛊未深而事易济故其占为有子则能治蛊而考得无咎然亦危矣戒占者宜如是又知危而能戒则终吉也】附録【朱子语问有子考无咎与意承考之考皆是指父在父在而得云考何也曰古人多通言如康诰大伤厥考心可见铢问程传云初居内而在下故取子干父蛊之象本义云蛊者前人已壊之事故诸爻皆以子干父蛊为言窃谓若如此说惟初爻为可通若它爻则说不行矣本义之说则诸爻皆可通矣先生曰是潘柄】纂注【都氏曰考言其成徳也必干其蛊必要其成故言无咎则称考也　司马公曰初六干父之蛊冇子考无咎谓子能盖父之愆臣能掩君之恶秦皇汉武奢泰骄暴相去无防始皇以胡亥为子李斯为臣不旋踵而亡国天下后世之恶者必归焉武帝得昭帝以为子霍光以为臣而国家乂宁后世称之为明君故必有子然后考得无咎　南轩张氏曰艮止于下巽顺于上无为而尊于上者父道也服劳而顺于下者子道也故蛊多言子干父事　吕氏曰父母之蛊人子所难治也干者以身任其事不敢避也以子之难故初则厉二则不可贞三则小有悔然卒其任事为功故初终吉三无咎五用誉也】九二干母之蛊不可贞集解【程子曰九二阳刚为六五所应是以阳刚之才在下而干夫在上隂柔之事也故取子干母蛊为义以刚阳之臣辅柔弱之君义亦相近二巽体而处柔顺义为多干母之蛊之道也夫子之于母当以柔顺辅导之使得于义一有母字不顺而致败蛊则子之罪也从容将顺岂无道乎以妇人言之则隂柔可知若伸已刚阳之道遽然□拂则伤恩所害大矣亦安能入乎在乎屈已下意巽顺将承使之身正事治而已故曰不可贞谓不可贞固尽其刚直之道如是乃中道也又安能使之为甚髙之事乎若于柔弱之君尽诚竭忠致之于中道则可矣又安能使之大有为乎且以周公之圣辅成王成王非甚柔弱也然能使之为成王而已守成不失道则可矣固不能使之为羲黄尧舜之事也二巽体而得中是能巽顺而得中道合不可贞之义得干母蛊之道也　朱子曰九二刚中上应六五子干母蛊而得中之象以刚承柔而治其壊故又戒以不可坚贞言当巽以入之也】附録【朱子语干母之蛊伊川说得是柄】纂注【孔氏曰居内处中干母事也　兰氏曰晋六二王母亦谓六五也　冯氏椅曰上九阳刚在上在蛊之时而位不当父之蛊也然世固有父丧而母任家事者以众子在而母緫其事也故六五以隂柔为一卦之主而取象于母蛊焉诸爻不取此义而独于九二言之者以其正应在下又取乎内冇阳刚之才能干者也又家事之败或由妇人乱政而其才子能饬之亦为干母之蛊　李氏椿年曰母柔子刚于义为得然而不可以为贞也有母在而以刚行之有时而违拂矣　双湖先生曰二不正故谓九不可以为贞也柔顺乃贞耳戒辞】九三干父之蛊小有悔无大咎集解【程子曰三以刚阳之才居下之上主干者也子干父之蛊也以阳处刚而不中刚之过也然而在巽体虽刚过而不为无顺顺事亲之本也又居得正故无大过以刚阳之才克干其事虽以刚过而冇小小之悔终无大过咎也然有小悔已非善事亲也　朱子曰过刚不中故小有悔巽体得正故无大咎】纂注【王氏湘卿曰以九居三刚之至也以此为臣是诤君之臣以此为子是诤父之子诤则有不顺之名故小有悔然不陷君父于不义故无大咎　兰氏曰三刚太过不免小有悔然时方蛊壊非刚过之才不能以济故无大咎】六四裕父之蛊往见吝【吕音训裕陆氏曰羊树反马云寛也】集解【程子曰四以隂居隂柔顺之才也所处得正故为寛裕以处其父事者也夫柔顺之才而处正仅能循常自守而已若往干过常之事则不胜而见吝也以隂柔而无应助往安能济　朱子曰以隂居隂不能有为寛裕以治蛊之象也如是则蛊将日深故往则见吝戒占者不可如是也】附録【朱子语问九三干父之蛊小有悔无大咎言小有悔则无大悔矣言无大咎则不免有咎矣但象曰终无咎则以九三虽过刚不中然在巽体不为无顺而得正故虽悔而无咎至六四则不然以隂居柔不能有为寛裕以治蛊则蛊将日深而不可治故往则见吝言自此以往则有吝也曰此两爻说得悔吝二字最分明九三冇悔而无咎由凶而趋吉也六四虽目下无事然却终吝由吉而趋凶也元祐间刘莘老刘器之之徒必欲尽去小人却是未免有悔至其他诸公欲且寛裕无事莫大段整顿不知目前虽遮掩拖延得过后靣忧吝却多可见圣人之深戒铢】纂注【刘氏弥邵曰强以立事为干怠而委事为裕事而裕之益甚矣盖六四体艮之止而爻位俱柔夫贞固足以干事今止者怠柔者懦怠且懦皆益増其蛊者也持是以往吝道也安能治蛊邪　冯氏椅曰不曰往吝而曰往见吝则吝在我见吝在彼　刘氏曰上为外之主四与五承之故皆以父言　袁氏曰诸爻之干蛊者或体刚或承刚或应刚独六四以柔而止所以致蛊非所以干蛊也　毛氏曰九二之锐失之过故悔本爻之缓失之不及故吝必不得已焉宁为三之悔不可为四之吝此治乱兴亡之防也　双湖先生曰三四五互离位为见见吝于人者人以我为吝也　晁氏曰裕益也秦二世以就始皇宫室为孝卫州吁以修先君之怨为孝皆裕蛊也裕者长其恶也　程氏曰裕益也裕父之蛊与逢君之恶义同非惟不能干又从而裕之】六五干父之蛊用誉集解【程子曰五居尊位以隂柔之质当人君之干而下应于九二是能任刚阳之臣也虽能下应刚阳之贤而倚任之然已实隂柔故一作固不能为创始间基之事承其旧业则可矣故为干父之蛊夫创业垂统之事非刚明之才则不能继世之君虽柔弱之资茍能一有信字任刚贤则可以为善继而成令誉也太甲成王皆以臣而用誉者也　朱子曰柔中居尊而九二承之以徳以此干蛊可致闻誉故其象占如此】纂注【都氏曰六五之于上九柔下刚上其象则子之于父也　张子曰虽天子必有继也故亦云干父之蛊　郑氏湘卿曰以六居五刚柔适中以是干蛊有令名矣故曰用誉冯氏当可曰艮巽风山相触而声生焉用誉取有声之象　双湖先生曰在六二以五为母柔居尊也在六五又自取子道以继世之君言也象何常之有】上九不事王侯髙尚其事集解【程子曰上九居蛊之终无系应一无应字于下处事之外无所事之地也以刚明之才无应援而处无事之地是贤人君子不偶于时而髙洁自守不累于世务者也故云不事王侯髙尚其事古之人有行之者伊尹太公望之始曽子子思之徒是也不屈道以徇时既不得施设于天下则自善其身尊髙敦尚其事守其志节而已士之自髙尚亦一无亦字非一道冇怀抱道徳不偶于时而髙洁自守者有知止足之道退而自保者有量能度分安于不求知一无知字者有清介自守不屑天下之事独洁其身者所处虽有得失小大之殊皆自髙尚其事者也象所谓志可则者进退合道者也　朱子曰刚阳在上在事之外故为此象而占与戒皆在其中矣】附録【朱子语不事王侯无位之地如何出得来更干个甚麽柄问蛊传知止足之道退而自保者与量能度分安于不求知者何以别曰知止足是能做防量能度分是不能做防陈淳问不事王侯髙尚其事占与戒皆在其中何如曰有此象则其占当如此又戒其必如此乃可也若得此象而不能从则有凶矣当此时节若能断然不事王侯髙尚其事不半上落下或出或入则其志真可法则矣只为人不能如此也铢】纂注【都氏曰其画九阳之象其体艮止之象卦终无所事之象　林氏栗曰王五也侯三也在五之上不应乎三不事王侯之象也　冯氏椅曰微子箕子比干之徒致其身于商之末造而太公伯夷独居于东海之濵者也　丘氏曰蛊者壊极而有事也其卦变自泰来上九本干初进而至于极尊之位为父六五本坤体附父而处于次尊之位为母故六爻取家事为象上为父故本爻不称父而他爻言父五为母故本爻不称母而他爻言母下四爻则皆子也然子干父母之蛊惟刚柔相济者为善初爻柔位刚故无咎二爻刚位柔故得中三爻位俱刚过于刚者故小有悔四爻位俱柔过于柔者故往见吝此四位刚柔之异而得失之判也然五上爻以家事言则上为父五为母众爻为子以国事言则五为君下四爻为用事之臣上一爻为不事之臣观下五爻以干父言则父之位存矣观上一爻以王侯言则君之位存矣李氏舜臣曰君子当蛊之世方事之兴也尽力以干焉操巽之权而行其所当行及事之休也洁身以退体艮之义而止其所当止故也　双湖先生曰尝谓蛊以父母取象者家之蛊乃前人已壊之事卦之蛊由巽艮而成则巽艮有父母致蛊之象矣爻则逐爻取义以上爻为父五爻为母又自五以下皆以子干蛊为言然诸爻中干父者凡四干母者惟一固以见父之事多母之事简又可以见母道巽顺犹为未害父乃止而不为其有不可胜言者矣易之示训多在言外愚故表而出之以警天下之为人父者】大象传山下有风蛊君子以振民育徳【吕音训振陆氏曰旧之慎反济也师读音真振振仁厚也育陆氏曰王肃作毓古育字晁氏曰案毓古文】集解【程子曰山下有风风遇山而回则物皆散乱故为有事之象君子观有事之象以振济于民养育其徳也在已则养徳于天下则济民君子之所事无大于此二者朱子曰山下有风物壊而有事矣而事莫大于二者乃治已治人之道也】附録【程子语须是就事上学蛊振民育徳然后有所知后方能如此何必读书然后为学良佐有人治园圃役知力甚劳先生曰蛊之象君子以振民育徳君子之事惟此二者余无他为二者为已为人之道也为已为人吴本作治已治人絇　朱子语问蛊之象君子以振民育徳如何曰当蛊之时必有以振起耸动民观听而在已进徳不已必须有此二者则可以治蛊矣铢振民有风之象育徳有山之象】纂注【李氏舜臣曰山下有风则风落山之谓山木摧落蛊败之象饬蛊者必须有以振起之故曰君子以振民育徳振民者犹巽风之鼔为号令也育徳者犹艮山之养成材力也易中育徳多取于山故蒙亦曰果行肓徳王氏宗传曰于民务振作其气使力其所谓相生相养之道无废惰自安之人于已务涵养其徳使日新又】
