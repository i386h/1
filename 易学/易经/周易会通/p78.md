<!-- { "loadSidebar": true } -->
　　经【艮下干上】集解【程子曰遯序卦恒者久也物不可以乆居其所故受之以遯遯者退也夫久则有去相须之理也遯所以继恒也遯退也避也去之之谓也为卦天下有山天在上之物阳性上进山髙起之物形虽髙起体乃止物有上陵之象而止不进天乃上进而去之下陵而上去是相违遯故为遯去之义二隂生于下隂长将盛阳消而退小人渐盛君子退而避之一作避而去之故为遯也】遯亨小利贞【吕音训遯陆氏曰徒防反字又作又作遁同隠退也匿迹避时奉身退隠之谓也郑云逃去之名干宫二世卦晁氏曰案古文作□字遯篆文或作云遁亦篆文迁也不与遯通】集解【程子曰遯者隂长阳消君子遯藏之时也君子退藏以伸其道道不屈则为亨故遯所以有亨也在事亦有由遯避而亨者虽小人道长之时君子知几退避固善也然事有不齐与时消息无必同也隂柔方长而未至于甚盛君子尚有迟迟致力之道不可大贞而尚利小贞也　朱子曰遯退避也为卦二隂浸长阳当退避故为遯六月之卦也阳虽当遯然九五当位而下有六二之应若犹可以有为但二隂浸长于下则其势不可以不遯故其占为君子能遯则身虽退而道亨小人则利于守正不可以浸长之故而遂侵迫于阳也小谓隂柔小人也此卦之占与否之初二两爻相类】附録【朱子语或问遯小利贞本义谓小人也案易中小字未有以为小人者如小利有攸往与小贞吉之类皆大小之小耳未知此义如何答曰经文固无此例然以彖传推之则是指小人而言今当且依经而存传耳易説】纂注【毛氏曰遯亨为君子言也君子以遯为亨小利贞为小人计也小人以贞为利　李氏曰遯亨虽遯也乃所以亨也　双湖先生曰小利贞专主在六二爻言因其得正戒之以贞固自守为义且以寛君子之忧也　单氏曰三隂进而为否然后不利君子贞二隂方进而未至于否犹可小利贞也】初六遯尾厉勿用有攸往集解【程子曰他卦以下为初遯者往遯也在前者先进故初乃为尾尾在后之物也遯而在后不及者也是以危也初以柔处防既已后矣不可往也往则危矣微者易于晦藏往既可危不若不往之无灾也朱子曰遯而在后尾之象危之道也占者不可以有所往但晦处静俟可免灾耳】附録【朱子语遯尾厉这时节去不迭了所以危厉不可有所往只得看他如何贤人君子有这般防多渊问遯尾厉勿用有攸往者言不可有所往但当晦处静俟耳此意如何先生曰程传作不可往谓不可去也言遯已后矣不可往往则危不若不往之为无灾熹窃以为不然遯而在后尾也既已危矣岂可更不往乎若作占辞看更分明铢】纂注【蔡氏曰遯刚退也以柔居下见刚者遯亦从而遯凡从物者必居后故曰尾不当遯而遯故厉勿用有攸往以其质居其时不可遯也　冯氏椅曰爻有衡象有竖象以人言之则其象竖上首而下足也以物言之则其象衡前首而后尾也　林氏栗曰谓其体艮居下故戒以勿用有攸往　王氏宗传曰隂之始长圣人防之遏之而微其辞曰遯尾厉又昌言以戒之曰勿用有攸往此非为小人谋为君子谋也　双湖先生曰遯卦名也以六居初遯之尾也隂长而不正故有厉勿用有攸往戒其勿进而迫于阳也又究论之遯之初即姤之初也姤初先戒以往凶之占后申以羸豕之象遯则先象而后占尾是象厉是占而又戒以勿用有攸往其抑遏小人之意则一也然则尾其羸豕之尾乎两爻可以互看】六二执之用黄牛之革莫之胜説【吕音训胜陆升证反又音升説陆氏曰王如字解説也师同徐吐活反又始鋭反】集解【程子曰二与五为正应虽在相违遯之时二以中正顺应于五五以中正亲合于二其交自固黄中色牛顺物革坚固之物二五以中正顺道相与其固如执系之以牛革也莫之胜説谓其交之固不可胜言也在遯之时故极言之　朱子曰以中顺自守人莫能解必遯之志也占者固守亦当如是】附録【朱子语此言象而占在其中六二亦有此德也説吐活反铢】纂注【蔡氏曰执固结之义　司马公曰牛革取柔而坚韧郑氏东卿曰三刚居外有革之象　孔氏曰遯之世避内出外二处中居内非遯之人也为所遯之主物皆弃已而遯何以固执留之唯有中顺之道可以安之也郑氏刚中曰王弼徐邈读説为解説之説与舆説辐左氏説甲之类同　双湖先生曰遯六二爻辞与革初九同有用黄牛革之象葢革下体本离革初上相易则成遯离称黄离亦称黄牛故取黄牛革象同特革初用以自巩遯二用以执三为不同耳又尝即遯之全体观之以二隂之长成卦而以四阳之遯得名故初遯则厉二不言遯二四五上皆言遯是隂爻无取于遯之义也二以近三隂阳相得固结而不可解所以六二言执而九三言系未见其有遯之义也今本义谓二有必遯之志愚非敢求异也姑记其説如此】九三系遯有疾厉畜臣妾吉【吕音训系陆氏曰古诣反本或作繋晁氏曰案古文作系】集解【程子曰阳志説隂三与二切比系乎二者也遯贵速而逺有所系累则安能速且逺也害于遯矣故为有疾也遯而不速是以危也臣妾小人女子懐恩而不知义亲爱之则忠其上系恋之私恩懐小人女子之道也故以畜养臣妾则得其心为吉也然君子之待小人亦不如是也三与二非正应以昵比相亲非待君子之道若以正则虽系不得为有疾蜀先主之不忍弃士民是也虽危为无咎矣　朱子曰下比二隂当遯而有所系之象有疾而危之道也然以畜臣妾则吉葢君子之于小人惟臣妾则不必其贤而可畜耳故其占如此】附録【朱子语问传曰系恋之私恩懐小人女子之道也故以畜养臣妾则得其心为吉也小人女子近之则不逊逺之则怨若专以私恩懐之未必不有悔吝而此爻以为吉何邪答云此爻不可大事但可畜臣妾耳御下而有以懐之未为失正但恐所以懐之者失其正耳易説问传言待臣妾之道君子之待小人亦如是如何曰君子小人便不可相对更不可与相接若臣妾是终日在自家脚手头若无以系之则望望然去矣】纂注【徐氏曰系恋也三比乎二宜遯而系故曰系遯遯之为义宜逺小人以阳附隂有所系恋不能逺害故有疾柔将剥刚故有危臣妾谓二系恋之私恩懐小人女子之道也故以畜臣妾则吉施于大事则不可也　兰氏曰九三为艮之主二隂浸长而止之于内是畜二小人于内曰若畜之以臣妾之礼则吉不可使与于政事也　程氏曰遯而有所系此以防取象又为不果之意　冯氏椅曰干三阳所以得遯而避二隂之长者以有九三以止之也今九三为二隂所拘系而不得説将为隂气所薄而元气危矣能如人主之畜臣妾柔而服之使二隂止于内而不往乃吉道也作易者以隂阳消长之会寄之九三忧之治之其所以为君子虑者不其周乎　郭氏忠孝曰剥六五以宫人宠言君位也遯九三畜臣妾吉言臣位也　齐氏曰剥五天子也故称宫人宠遯三诸侯也故称畜臣妾大槩待小人之道当如此耳故彼无咎而此吉】九四好遯君子吉小人否【吕音训好陆呼报反象同否陆氏曰音鄙象同恶也徐方有反郑王备鄙反云塞也晁氏曰徐疾读为然否案古文作不字】集解【程子曰四与初为正应是所好爱者也君子虽有所好爱义茍当遯则去而不疑所谓克已复礼以道制欲是以吉也小人则不能以义处昵于所好牵于所私至于陷辱其身而不能已故在小人则否也否不善也四干体能刚断者圣人以其处隂而有系故设小人之戒恐其失于正也　朱子曰下应初六而干体刚健有所好而能絶之以遯之象也惟自克之君子能之而小人不能故占者君子则吉而小人否也】附録【朱子语否方九反铢】纂注【王氏安石曰有应于内所谓好也有好而遯何也已在外而逺于初也　冯氏椅曰有情好而遯以义制欲而必去之象　徐氏曰好犹情好契好也九四爻刚位柔故又设小人之戒　侯氏曰君子刚断故能舍之小人系恋必不能也　郭氏雍曰九四而上其遯皆美干德刚健中正何适而非善乎　双湖先生曰小人不如此则不吉亦有否塞义二音皆通】九五嘉遯贞吉集解【程子曰九五中正遯之嘉美者也处得中正之道时止时行乃所谓嘉美也故为贞正而吉九五非无系应然与三皆以中正自处是其心志及乎动止莫非中正而无私系之失所以为嘉也在彖则槩言遯时故云与时行小利贞尚有济遯之意于爻至五遯将极矣故惟以中正处遯言之遯一无遯字非人君之事故不主君位言然人君之所避逺乃遯也亦在中正而已　朱子曰刚阳中正下应六二亦柔顺而中正遯之嘉美者也占者如是而顺则吉矣】附録【朱子语问九五嘉遯以阳刚中正渐向遯极故为嘉美未是极处故戒以贞正则吉曰是如此便是刚当位而应处是去得恰好时节小人亦未嫌自家只是自家合去莫见小人不嫌却与相接而不去便是不好所以戒约他贞正始得砥】纂注【杨氏时曰刚当位而应能与时行故曰嘉遯　朱氏曰刚中处外可行则行不复而往不柔而应不安于疾惫不系于情好遯之至美也　李氏舜臣曰亨者嘉之会嘉会足以合礼嘉者隂阳之合而亨故婚姻谓之嘉礼　冯氏椅曰易中言嘉喜庆皆以君臣隂阳之情好为义喜者初相得之辞也庆者交相得之辞也嘉者君嘉臣之辞也　都氏曰五虽有君人之象而不皆人君也故坤之五臣之盛也晋之五进之盛也旅之五旅之盛也而遯之五亦遯之盛也此不可为典要唯其时物之义所以为易也】上九肥遯无不利【吕音训肥陆氏曰如字子夏云肥饶裕晁氏曰陆希声云本作飞説之未知陆所据】集解【程子曰肥者充大寛裕之意遯者唯飘然逺逝无所系滞之为善上九干体刚断在卦之外矣又下无所系是遯之逺而无累可谓寛绰有余裕也遯者穷困之时也善处则为肥矣其遯如此何所不利　朱子曰以刚阳居卦外下无系应遯之逺而处之裕者也故其象占如此肥者寛裕自得之意】纂注【蔡氏曰遯者阳避隂君子所以逺小人贵速不贵迟贵逺不贵近上九去柔最逺髙而无应刚而能决遯之速者也故无不利　冯氏椅曰肥丰裕也遯而以道自裕之象自五以下不免应隂唯此一爻在外无所应也葢阳为隂所薄则瘠纯阳无隂则常饶而肥故干在秋为瘠马　耿氏曰阳道常饶其或损者隂剥之也本爻超然处外不累于隂无有疾厉故称肥焉　石氏曰日往则月来寒往则暑来日月寒暑尚不能久况君子之禄位富贵而可以久处之乎　王氏湘卿曰遯以最深为美故四之好不如五之嘉五之嘉不如上之肥　项氏曰下三爻艮也主于止故为不往为执革为系遯上三爻干也主于行故为好遯为嘉遯为肥遯也】太象传天下有山遯君子以逺小人不恶而严【吕音训逺陆袁万反】集解【程子曰天下有山山下一作上起而乃止天上进而相违是遯避之象也君子观其象以避逺乎小人逺小人之道若以恶声厉色适足以致其怨忿唯在乎矜庄威严使知敬畏则自然逺矣　朱子曰天体无穷山髙有限遯之象也严者君子自守之常而小人自不能近】附録【朱子语问遯卦遯字虽是逃隠大抵亦取逺去之意天上山下相去甚辽絶象之以君子逺小人则君子如天小人如山相絶之义须如此方得所以六爻在上而渐逺者愈善也先生云恁地推亦好此六爻皆是君子之事也易説】纂注【郑氏汝谐曰天山不可以为遯得意而忘象可也　蔡氏曰逺小人艮象不恶而严乾象】彖传遯亨遯而亨也集解【程子曰小人道长之时君子遯退乃其道之亨也君子遯藏所以伸道也此言处遯之道自刚当位而应以下则论时与卦才尚有可为之理也】附録【朱子语遯而亨也分明是説能遯便亨下面更説刚当位而应与时行也是何如曰此所以遯而亨也隂更防为他刚当位而应所以能知时而遯是皆与时行不然便是与时背砥】刚当位而应与时行也集解【程子曰虽遯之时君子处之未有必遯之义五以刚阳之德处中正之位又下与六二以中正相应虽隂长之时如卦之才尚当随时消息茍可以致其力无不至诚自尽以扶持其道未必于遯一作退藏而不为故曰与时行也　朱子曰以九五一爻释亨义】纂注【兰氏曰九五阳刚当位反应六二与时之义也又曰小人长君子不遯触祸矣安得亨故曰遯而亨言亨由于遯也　李氏舜臣曰隂阳寒暑之运各有时方隂道长盛乃小人得势之时君子要须隠忍逊避以待天定终以必胜不然不胜其忿尽力以抗之是不知天时必取凶败犹汉元成之恭石显得势于内而萧望之刘向朱云之徒不逊其迹以避终以及祸桓灵之际曹节王甫得志于内而李膺陈蕃窦武之徒不逊其迹以避终被诛戮此遯之时刚当位而应者葢所以随时用权也】小利贞浸而长也【吕音训长陆丁丈反或如字】集解【朱子曰以下二隂释小利贞】遯之时义大矣哉集解【程子曰当隂长之时不可大贞而尚小利贞者葢隂长必以浸渐未能遽盛君子尚可小贞其道所谓小利贞扶持使未遂亡也遯者隂之始长君子知微故当深戒而圣人之意未便一作使遽己也故有与时行小利贞之教圣贤之于天下虽知道之将废岂肯坐视其乱而不救必区区致力于未极之问强此之衰艰彼之进图其蹔安茍得为之孔孟之所屑为也王允谢安之于汉晋是也若有可变之道可亨之理更不假言也此处遯时之道也故圣人賛其时义大矣哉或久或速其义皆大也　朱子曰隂方浸长处之为难故其时义为尤大】附録【朱子语问小利贞浸而长也是见其浸长故设戒令其贞正且以寛君子之患然亦是他之福曰是如此与否初二爻相似砥问程传曰圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其暂安茍得为之孔孟之所屑为也本义释小利贞与程传不同曰若如程传所言则于刚当位而应与时行也之下当云止而健隂浸而长故小利贞今但言小利贞浸而长也而不言隂浸而长则小指隂小之小可知况当遯去之时事势己有不能正之者程説虽善而有不通矣铢伊川説小利贞云尚可以有为隂巳浸长如何可以有为所説王允谢安之于汉晋恐也不然允是算杀了董卓谢安是乘王敦之老病皆是他衰防时节不是浸长之时也兼他是大臣亦如何去此为在下位有为之兆者则可以去大臣任国安危君在与在君亡与亡如何去】纂注【双湖先生曰遯以二隂之长成卦以四阳之遯得名易为君子谋名卦必以阳为主如是则时义之大亦以阳之能遯为大也卦有防有干居春夏秋冬之交故有取于时义】小象传遯尾之厉不往何灾也【吕音训何陆氏曰音河褚何可反今不用】集解【程子曰见几先遯固为善也遯而为尾危之道也往既有危不若不往而晦藏可免于灾处防故也古人处防下隠乱世而不去者多矣】执用黄牛固志也集解【程子曰上以中顺之道相固结其心志甚一作其坚如执之以牛革也】系遯之厉有疾惫也畜臣妾吉不可大事也【吕音训惫陆氏曰蒲拜反郑云困也广雅云极也王肃作毙荀作备晁氏曰案备古文惫字】集解【程子曰遯而有系累必以困惫致危其有疾乃惫也葢力亦不足矣以此昵爱之心畜养臣妾则吉岂可以当大事乎】纂注【冯氏椅曰惫困也解厉字】君子好遯小人否也集解【程子曰君子虽有好而能遯不失于义小人则不能胜其私意而至于不善也否俯九反】嘉遯贞吉以正志也集解【程子曰志正则动必由正所以为遯之嘉也居中得正而应中正是其志正也所以为吉人之遯也止也唯在正其志而已矣】纂注【郑氏汝谐曰二曰固志二欲以是结其君也五曰正志则二无所为入矣乃是逺小人不恶而严也】肥遯无不利无所疑也集解【程子曰其遯之逺无所疑滞也葢在外则已逺无应则无累故为刚决无疑也】
