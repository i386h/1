<!-- { "loadSidebar": true } -->
　　【极故升　徐氏曰六爻惟二四不言升何也曰五君位也二应五大臣也四承五近臣也其位不可升也升则疑于五而有逼上之嫌矣故在二言孚在四言王用其义可见矣】大象地中生木升君子以顺徳积小以髙大【吕音训顺陆氏曰如字王肃同本又作慎师同晁氏曰史证云何妥作慎説之案顺古文作顺与慎多相乱徳陆氏曰姚本作得以髙大陆氏曰本或作以成髙大晁氏曰王昭素云成字诸本或有或无】集解【程子曰木生地中长而上升为升之象君子观升之象以顺修其徳积累防小以至髙大也顺则可进逆乃退也万物之进皆以顺道也善不积不足以成名学业之充实道徳之崇髙皆由积累而至积小所以成髙大升之义也朱子曰王肃本顺作慎今案它书引此亦多作慎意尤明白葢古字通用也説见上篇蒙卦】附録【朱子语汪丈云曾考究得树木之生日日滋长若一日不长便将枯瘁便是生理不接学者之于学不可一日少懈大抵徳须日日要进若一日不进便退便昬近来学者才相疎便都休了其弊葢以此必大木之生也无日不长一日不长则木死矣人之学也一日不可已一日而已则心必死矣人杰易象有之曰地中生木升君子以顺徳积小以髙大葢因其固然之理而无容私焉者顺之谓也由是而之则其进徳也孰御许升字説】纂注【郭氏雍曰万物之升其象皆如地中生水自毫末至合抱人莫见其升之迹者以顺积而致之耳顺则不逆于徳积则为之有渐故能升而不已以极髙大不然逆徳暴行不升而困及之矣　徐氏曰顺徳坤象积小髙大巽木象】彖传柔以时升集解【朱子曰以卦变释卦名】纂注【兰氏曰柔以时升非独六五葢萃则四五皆阳升则阳降隂升四五皆自萃之反而言也　李氏舜臣曰隂阳二气迭为升降隂升则阳降隂降则阳升未有阳常升而不降隂常降而不升者反萃而升是二阳降居下三隂反居上故曰柔以时升】巽而顺刚中而应是以大亨集解【程子曰以二体言柔升谓坤上行也巽既体卑而就下坤乃顺时而上升以时也谓时当升也柔既上而成升则下巽而上顺以巽顺之道升可谓时矣二以刚中之道应于五五以中顺之徳应于二能巽而顺其升以时是以元亨也彖文误作大亨解在大有卦　朱子曰以卦徳卦体释卦辞】纂注【冯氏椅曰賛曰大亨则元主九二也九二以巽而顺上以刚中而应上是以大亨乃上升之象也六五升之主也知九二之才足以升也乃用顺应之道以见之】用见大人勿恤有庆也【吕音训用见陆氏曰本或作利见】集解【程子曰凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则已之一作有福庆而福庆及物也】南征吉志行也集解【程子曰南人之所向南征谓前进也前进则遂其升而得行其志是以吉也】纂注【朱氏曰二动于中以正而行以见大人往而有庆则其志上污　李氏元量曰升以柔为才而用晦则不及唯南征而所趋者明则吉矣】小象传允升大吉上合志也集解【程于曰与在上者合志同升也上谓九二从二而升乃与二同志也能信从刚中之贤一作道所以大吉】九二之孚有喜也集解【程子曰二能以孚诚事上则不唯为臣之道无咎而已可以行刚中之道泽及天下是有喜也凡象言有庆者如是则有福庆及于物也言有喜者事既善而又一无又字有可一无可字喜也如大畜童牛之牿元吉象云有喜葢牿于童则易又免强制之难是有可喜也】纂注【冯氏当可曰二中也五亦中也中诚相感虽五升而不来以二之孚诚五亦不能不守贞待二而为之升阶也二能感五五能待二乃成升道故赞二为有喜五为大得志】升虚邑无所疑也集解【程子曰入无人之邑其进无疑阻也】纂注【张子曰上皆隂柔往无所疑】王用亨于岐山顺事也集解【程子曰四居近君之位而当升时得吉而无咎者以其有顺徳也以柔居坤顺之至也文王之亨于岐山亦以顺时而已上顺于上下顺乎下已顺处其义故云顺事也　朱子曰以顺而升登祭于山之象】贞吉升阶大得志也集解【程子曰倚任贤才而能贞固如是而升可以致天下之大治其志可大得也君道之升一作兴患无贤才之助尔有助则由自偕而升也】纂注【蔡氏曰萃者泽聚于下故九五志未光升者木升于上故六二大得志也】冥升在上消不富也集解【程子曰昬于升极上而不知已惟有消亡岂复有加益也不富无复增益也升既极则有退而无进也】经【坎下兊上】集解【程子曰困序卦升而不已必困故受之以困升者自下而上自下升上以力进也不已必困矣故升之后受之以困也困者惫乏之义为卦兊上而坎下水居泽上则泽中有水也乃在泽下枯涸无水之象为困乏之义又兊以隂居上坎以阳居下与上六在二阳之上而九二陷于二隂之中皆隂柔揜于阳刚所以为困也君子为小人所掩蔽穷困之时也】困亨贞大人吉无咎有言不信【吕音训困陆氏曰穷也穷悴掩蔽之义广雅云困悴也兊宫一世卦】集解【程子曰如卦之才则困而能亨且得贞正乃大人处困之道也故能吉而无咎大人处困不唯其道自吉乐天安命一作知命一作安义乃不失其吉也况随时善处复有裕乎有言不信当困而言人谁信之　朱子曰困者穷而不能自振之义坎刚为兊柔所揜九二为二隂所揜四五为上六所揜所以为困坎险兊説处险而説是身虽困而道则亨也二五刚中又有大人之象占者处困能亨则得其正矣非大人其孰能之故曰贞又曰大人者明不正之小人不能当也有言不信又戒以当务晦黙不可尚口益取困穷】附録【朱子语困卦难理会不可晓易中有数卦如此系辞云卦有小大辞有险易辞也者各指其所之困是个极不好底卦所以卦辞也做得如此难晓如蹇剥否睽皆是不好卦只是剥则分明是剥所以分晓困卦是个进退不得穷极底卦所以难晓其大意亦可见矣□】纂注【毛氏曰大人正位乎二五则其卦安得为困此所谓用易也　徐氏曰兊口不掩言象坎刚中有孚信象坎兊相失故有言不信处困之时当务晦黙尚口多言人谁信之困且穷而已故戒　谢氏曰困井相表里困为塞井为通困则泽中无水井则木上有水困有未济井有既济困塞而井通明矣　双湖先生曰以卦体言坎遇兊而成困泽自涸于上坎自流于下两不相得以卦爻言二为坎主上为兊主又居不相应之地两不相向皆困之道葢天地之气由西而北则其势顺故兊下坎上为节由北而西则其势逆而坎下兊上斯为困也亨者以卦徳言本义尽之以卦才言则二五刚中故亨贞主九五一爻言也大人兼指二五当困之时有二五刚健中正之大人以济之吉无咎矣但二体终不相得故兑言而坎不信其亦居困之时而二五各自为谋者乎看来文王卦辞不过如此若刚掩之象已是夫子彖传自发其意就彖传释之可也此朱子説见大畜附録】初六臀困于株木入于幽谷三嵗不觌【吕音训臀陆徒敦反】集解【程子曰六以隂柔处于至卑又居坎险之下在困不能自济者也必得在上刚明之人为援助则可以济其困矣初与四为正应九四以阳而居隂为不正失一作夫刚而不中又方困于隂揜是恶能济人之困犹株木之不能防覆于物株木无枝叶之木也四近君之位在它卦不为无助以居困而不能庇物故为株木臀所以居也臀困于株木谓无所庇而不得安其居居安则非困也入于幽谷隂柔之人非能安其所遇既不能免于困则益迷暗妄动入于深困幽谷深暗之所也方益入于困无自出之势故至于三歳不觌终困者也不觌不遇其所亨也株张愚反觌大歴反朱子曰臀物之底也困于株林伤而不能安也初六以隂柔处困之底居暗之甚故其象占如此】附録【朱子语问臀困于株木如何曰在困之下至困者也株木不可坐臀在株木上其不安可知又问伊川将株作初之正应不能庇他説如何曰恐説臀字不去学蒙】纂注【程氏曰臀体之在下者谓本爻　陆氏希声曰坎于木为坚多心株木之象　项氏曰初六在坎下故为入于幽谷即坎初爻入于坎窗也　石氏曰坎北方幽隂之象　双湖先生曰不觌初不为四所觌四互离有觌象　郑氏东卿曰困坎兊相重兊正秋坎正北兊一隂始得秋气而蔓草未杀故为葛藟之困六三秋冬之交蔓草叶脱而刺存故为蒺藜之困若初六正大冬之时蔓草为霜杀靡有孑遗所存者株木而已三隂故系以草木之象　朱子曰私见曰觌初觌四三爻三歳也困九月霜降气也故曰株木曰蒺藜者秋成也大过十月小雪气也故曰枯杨姤五月夏至气也故曰以包瓜生于四月中气也夬三月清明气也故曰苋陆苋陆三四月生也】九二困于酒食朱绂方来利用享祀征凶无咎【吕音训绂陆音弗下同】集解【程子曰酒食人所欲而所以施惠也二以刚中之才而处困之时君子安其所遇虽穷戹险难无所动其心不恤其为困也所困者唯困于所欲耳君子之所欲者泽天下之民济天下之困也二未得遂其欲施之惠故为困于酒食也大人君子怀其道而困于下必得有道之君求而用之然后能施其所蕴二以刚中之徳困于下上有九五刚中之君道同徳合必来相求故云朱绂方来方且来也朱绂王者之服蔽膝也以行来为义故以蔽膝言之利用享祀享祀以至诚通神明也在困之时利用至诚如享祀然其徳既诚一作成自能感通于上自昔贤哲困于幽逺而徳卒升间道卒为用者唯自守至诚而已征凶无咎方困之时若不至诚安处以俟命往而求之则犯难得凶乃自取也将谁咎乎不度时而征乃不安其所为困所动也失刚中之徳自取凶悔何所怨咎诸卦二五以隂阳相应而吉唯小畜与困乃戹于隂故同道相求小畜阳为隂所畜困阳为隂所揜也　朱子曰困于酒食厌饫苦恼之意酒食人之所欲然醉饱过宜则是反为所困矣朱绂方来上应之也九二有刚中之徳以处困时虽无凶害而反困于得其所欲之多故其象如此而其占利以享祀若征行则非其时故凶而于义为无咎也】附録【朱子语问朱绂方来利用享祀曰以之事君则君应之以之事神则神应之辉祭祀享祀想只説个祭祀无那自家活人却享他人祭之説渊问困二五皆利用祭祀是如何曰他得中正又似取无应而心専一底意思渊朱绂赤绂若如伊川説使书传中説臣下皆是赤绂则可诗中却有朱绂斯皇一句是説方叔于理又似不甚通熹之精力只推得到这里渊问困于酒食本义作厌饫于所欲是如何曰此是困于好底事在困之时有困于好事者有困于不好事者此爻是好爻当困时则是困于好事如感时花溅泪恨别鸟惊心花鸟好娱戏底物这时却发人不好底意思是因好物困也酒食厌饫亦是如是】纂注【齐氏曰兊羊巽鸡离雉坎豕皆食也坎又为酒　郑氏东卿曰坎为赤干为大赤二五之爻干坎之爻也故坎象赤绂而九五象朱绂　朱子曰朱绂谓九五巽为股膝以上也干为大赤坤为黄赤黄为朱干为衣蔽乎膝上朱绂也　郑氏刚中曰绂制上广一尺下广二尺长三尺其颈五寸带博二寸斜纒以偪束其胫自足至膝冕服者谓之芾他服者谓之韠以韦为之　孔氏曰古以皮后以帛天子纯朱诸侯黄朱　龙氏仁夫曰案玉藻再命三命皆服赤韨诗候人采菽车攻等篇皆言赤芾葢命服也然采芑朱芾亦人臣服注云黄芾是也二云朱五云赤偶变文耳陆绩云朱绂赤绂享祀祭祀互言无它义　冯氏椅曰二五虽非隂阳正应然在困悴中各有出困之材不容不相援二陷隂中在下不如五尊位大中下有九四之助为有能致之资可致之势此二所以必待五下求然后应之也若先往以求济前为六三所掩九四所阻其凶必矣　耿氏曰亨祀人臣所以事宗庙祭祀天子所以礼百神臣得君然后能保宗庙而事之故九二朱绂方来则利用享祀君得臣然后能主百神而礼之故九五赤绂徐有説利用祭祀　朱氏曰享献也祭祀上下通称】六三困于石据于蒺藜入于其宫不见其妻凶【吕音训蒺藜陆氏曰音疾黎蒺藜刺草】集解【程子曰六三以隂柔不中正之质处险极而用刚居阳用刚也不善处困之甚者也石坚重难胜之物蒺藜刺一无刺字不可据之物三以刚险而上进则二阳在上力不能胜坚不可犯益自困耳困于石也以不善之徳居九二刚中之上其不安犹借刺据于蒺藜也进退既皆益困欲安其所益不能矣一作也宫其居所安也妻所安之主也知进退之不可而欲安其居则失其所安也进退与处皆不可一有则字唯死而已其凶可知系辞曰非所困而困焉名必辱非所据而据焉身必危既辱且危死期将至妻其可得见耶二阳不可犯也而犯之以取困是非所困而困也名辱其事恶也三在二上固为据之然苟能谦柔以下之则无害矣乃用刚险以乘之则不安而取困如据蒺藜也如是死期将至所安之主可得而一无而字见字　朱子曰隂柔而不中正故有此象而其占则凶石指四蒺藜指二宫谓三而妻则六也其义则系辞备矣】附録【朱子语六三阳之隂上六隂之隂故将六三言之则上六为妻渊】纂注【齐氏曰九家易坎为蒺藜又为宫　钱氏曰蒺藜茨草　王氏大实曰石坚而则者以柔居刚困于石之象蒺藜刚而多刺柔乘刚象居坎体入宫之象介于二刚而上无应不见其妻之象　双湖先生曰夫妻随二体取震艮皆象盘石坎亦石矣皆一阳象二坚如石刺如蒺藜似通】九四来徐徐困于金车吝有终【吕音训来徐徐陆氏曰疑惧貌马云安行貌子夏翟作荼荼音图云内不定之意王肃作余余晁氏曰案余古文金车陆氏曰本亦作金舆】集解【程子曰唯力不足故困亨困之道必由援助当困之时上下相求理当然也四与初为正应然四以不中正处困其才不足以济人之困初比二二有刚中之才足以拯困则宜为初所从矣金刚也车载物者也二以刚在下载已故谓之金车四欲从初而阻于二故其来迟疑而徐徐是困于金车也已之所应疑其少已而之他将从之则犹豫不敢遽前岂不可羞吝乎有终者事之所归者正也初四正应终必相从也寒士之妻弱国之臣各安其正而已苟择势而从则恶之大者不容于世矣二与四皆以阳居隂而二以刚中之才所以能济困也居隂者尚柔也得中者不失刚柔之宜也朱子曰初六九四之正应九四处位不当不能济物而初六方困于下又为九二所隔故其象如此然邪不】
