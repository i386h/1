<!-- { "loadSidebar": true } -->
　　经【震下兊上】集解【程子曰随序卦豫必有随故受之以随夫说豫之道物所随也随所以次豫也为卦兊上震下兊为说震为动说而动动而说皆随之义女随人者也以少女从长男随之义也又震为雷兊为泽雷震于泽中泽随而动随之象也又以卦变言之干之上来居坤之下坤之初往居干之上阳来下于隂也以阳下隂隂必说随为随之义凡成卦既取二体之义又有取爻义者复有更取卦变之义者如随之取义尤为详备】附録【朱子语伊川说说而动动而说不是不当说说而动凡卦皆从内说出去盖卦自内生动而说却是若说而动却是自家说他后动不成随了我动彼说此之谓随渊动而说成随巽而止成蛊节】随元亨利贞无咎【吕音训随陆氏曰从也震宫归魂卦】集解【程子曰随之道可以致大亨也君子之道为众所随与已随于人及临事择所随皆随也随得其道则可以致大亨也凡人君之从善臣下之奉命学者之徙义临事而从长皆随也随之道利在于贞正随得其正然后能大亨而无咎失其正则有咎矣岂能亨乎　朱子曰随从也以卦变言之本自困卦九来居初又自噬嗑九来居五而自未济来者兼此二变皆刚来随柔之义以二体言之为此动而彼说亦随之义故为随已能随物物来随已彼此相同其通易矣故其占为元亨然必利于贞乃得无咎若所随不贞则虽大亨而不免于有咎矣春秋传穆姜曰有是四徳随而无咎我皆无之岂随也哉今案四徳虽非本意然其下云云深得占法之意】纂注【冯氏椅曰震动而兊说随之所以元亨也元者震也盖干之一元来为动之主是以亨也九五正中当位所谓利贞也　李氏舜臣曰咸随二卦皆男下女者也咸少男少女隂阳之气相等而相应故谓之咸随长男少女阳壮于隂可以相制而隂自随之故谓之随君子体阳刚之徳以立斯世要当使我能转物而物自随我不可使物得以转我而我反随物此所以出而应世虽无心于致人而自得一世之说随也　双湖先生曰案男女相重之卦随蛊噬嗑贲咸恒损益困井渐归妹丰旅涣节既未济凡十八卦取男女室家义者惟咸恒渐归妹四卦咸二少婚姻之礼恒二长居室之伦不但男女卦重而成卦之爻隂阳正应余爻亦然故也至若损虽二少男不下女益虽二长女居男上已无取义渐归妹长少既非耦爻又不对特取成卦之爻三四切近而辞多不吉矣如此卦阳倡隂和男行女随宜取夫妇而不取者长少既非耦成卦之爻又在初末非应非近相去辽絶也蛊亦然女惑男自是左氏传文王周公无取象观此则余可推然易之义无不包罩使筮婚姻得随亦可谓吉矣此但发易取男女例也】初九官有渝贞吉出门交有功【吕音训官陆氏曰蜀才作馆晁氏曰九家作官】集解【程子曰九居随时而震体且动之主有所随者也官主守也既有所随是其所主守有变易也故曰官有渝贞吉所随得正则吉也有渝而不得正乃过动也出门交有功人心所从多所亲爱者也常人之情爱之则见其是恶之则见其非故妻孥之言虽失而多从所憎之言虽善为恶也茍以亲爱而随之则是私情所与岂合正理故出门而交则冇功也出门谓非私昵交不以私故其随当而有功　朱子曰卦以物随为义爻以随物为义初九以阳居下为震之主卦之所以为随者也既有所随则有所偏主而变其常矣惟得其正则吉又当出门以交不私其随则有功也故其象占如此亦因以戒之】附録【朱子语问初九官有渝贞吉官是主守之义是一卦之主首变得正便吉不正便凶曰是如此又曰这必是变了出门交有功却是变砥官有渝随之初主有变动然尚未深渊】纂注【项氏曰官主也初九为一卦之主以干之上九坤之初六相变而成随上九初六本皆不正因变得正遂有动说之象故曰官有渝贞吉此一句论卦之始变二爻相易此随之本也　蔡氏曰门二也　徐氏曰二居中得正初随之而不失其正则有功也　双湖先生曰屯卦爻皆称震为侯则官亦震一阳象矣　愚案艮为门阙初九居互艮之下有出门之象】六二系小子失丈夫集觧【程子曰二应五而比初随先于近柔不能固守故为之戒云若系小子则失丈夫也初阳在下小子也五正应在一作居上丈夫也二以志系于初则失九五之正应是失丈夫也一无也字系小子而失丈夫舍正应而从不正其咎大矣二有中正之徳非必至如是也在随之时当为之戒也朱子曰初阳在下而近五阳正应而逺二隂柔不能自守以须正应故其象如此凶吝可知不假言矣】附録【朱子语小子丈夫程传是渊】纂注【双湖先生曰圣人系爻偶见一卦三隂三阳各有随系下四爻自为一节取象上二爻又自为一节取象小子丈夫只是指初与四初阳在下为小子四阳在上为丈夫二与初比而相系故失四之丈夫三与四比而相系故失初之小子二与三皆不论应大槩三隂各随三阳皆是隂阳之情近而相得则相系二系初三系四上系五皆以近而相随也相随则相系矣或曰与本义小异如何曰胡潜斋解述此爻凡七家皆与本义不同愚只易一字谓失丈夫为失四耳不论应者以六三亦无应之可论也　杨氏曰以刚随人者谓之随以柔随人者谓之系刚有以自立而柔不足以自立也故初九九四九五不言系而六二六三上六皆言系者职此之由也】六三系丈夫失小子随有求得利居贞集解【程子曰丈夫九四也小子初也阳之在上者丈夫也居下者小子也三虽与初同体而切近于四故系于四也大抵隂柔不能自立常亲系于所近者上系于四故下失于初舍初从上得随之宜也上随则善也如昬之随明事之从善上随也背是从非舍明逐暗下随也四亦无应无随之者也近得三之随必与之亲善故三之随四有求必得也人之随于上而上与之是得所求也又凡所求者可得也虽然固不可非理枉道以随于上茍取爱恱以遂所求如此乃小人邪谄趋利之为也故云利居贞自处于正则所谓有求而必一无必字得者乃正士君子之随也　朱子曰丈夫谓九四小子亦谓初也三近系四而失于初其象与六二正相反四阳当任而已随之有求必得然非正应故有不正而为邪媚之嫌故其占如此而又戒以居贞也】纂注【冯氏椅曰六二中正而谓之小子何也易之取象自本爻言之不计二之徳也　双湖先生曰六三不正故戒之以利居贞】九四随有获贞凶有孚在道以明何咎集解【程子曰九四以阳刚之才处臣位之极若于随有获则虽正亦凶有获谓得天下之心随于已为臣之道当使恩威一出于上众心皆随于君若人心从已危疑之道也故凶居此地者奈何唯孚诚积于中动为合于道以明哲处之则又何咎古之人有行之者伊尹周公孔明是也皆徳及于一无于字民而民随之其得民之随所以成其君之功致其国之安其至诚存乎中是有孚也其所施为无不中道在道也唯其明哲故能如是以明也复何过咎之有是以下信而上不疑位极而无偪上之嫌势重而无専强一作权之过非圣人大贤则不能也其次如唐之郭子仪威震主而主不疑亦由中冇诚孚而处无甚失也非明哲能如是乎　朱子曰九四以刚居上之下与五同徳故其占随而有获然势陵于五故虽正而凶惟有孚在道而明则上安而下从之可以无咎也占者当时之任宜审此戒】纂注【冯氏椅曰九五以刚明中正为随之主一世之人所宜随之也然六位之次以一随二以后随前不至于四不能达五也故震之三爻俱动而进惟四之随使四认以为已所获私擅于下以是为贞无乃权太过而取凶乎惟其与五同徳相孚在于率之以随五以尽事君之道使上下昭然皆知其道在此而无他疑焉则何咎之有　郭氏雍曰六三随有得随人而有得也九四随有获以得人之随为获也　冯氏曰我求人而得所随恶乎诡过也故因下卦之终戒以利居贞人随已而获所随恶乎擅为已有也故因居上卦之初失位戒以贞凶丘氏曰豫柔君在上四之志可行故其戒在君而五贞疾随刚君在上非四所可犯故其戒在臣而四贞凶也　双湖先生曰四不贞而云贞凶者盖谓虽贞犹凶况不贞乎之意也其戒尤深矣诸家解随有获小异本义亦通】九五孚于嘉吉集解【程子曰九五居尊得正而中实是其中诚在于随善其吉可知嘉善也自人君至于庶人随道之吉唯在随善而已下应二之正中为随善之义　朱子曰阳刚中正下应中正是信于善也占者如是其吉宜矣】纂注【郑氏汝谐曰昏礼曰嘉嘉耦曰配易之嘉皆配也二与五谓之嘉以中正应五五亦以中正信之随道之至善者有一不孚随者疑矣　雷氏曰以中正之徳在位乃能信善不信邪　程氏曰有嘉美之徳者九四也九四以刚徳相孚宜孚之者也故九四所孚在道本爻所孚于嘉冯氏椅曰嘉之为言中心相好之谓也妃曰嘉耦婚曰嘉礼礼曰嘉会然则九四有孚于九五者盖其所嘉者也其所嘉者何也居大臣之位能率一世之人以随乎君是可嘉也然则四孚于五则曰道五孚于四则曰嘉惟其时物而已若谓嘉为六二正应之配则卦有随义不取应矣】上六拘系之乃从维之王用亨于西山【吕音训拘陆句于反亨陆氏曰许庚反通也晁氏曰京虞陆绩一行作享祭也】集解【程子曰上六以柔顺而居随之极极乎随者也拘系之谓随之极如拘持縻系之乃从维之又从而维系之也谓随之固结如此王用亨于西山随之极如是昔者太王用此道亨王业于西山太王避狄之难去豳来岐豳人老稚扶携以随之如归市盖其人心之随固结如此用此故能亨盛其王业于西山西山岐山也周之王业盖兴于此上居随极固为太过然在得民一有心字之随与随善之固如此乃为善也施于他则过矣　朱子曰居随之极随之固结而不可解者也诚意之极可通神明故其占为王用亨于西山亨亦当作祭享之享自周而言岐山在西凡筮祭山川者得之其诚意如是则吉也】附録【程子语随之上六才与位皆隂柔随之极也故曰拘系之乃从维之又从而维之王用亨于岐山唯太王之事民心固结而不可解者其它皆不可如是之固也绚　朱子语王用亨于西山言诚意通神明神亦随之如况于鬼神乎之意渊】纂注【李氏过曰王五也冯氏椅曰西者兊上六之象成兊之主也山者兊有伏艮象又居一卦之上最髙之象也　项氏曰大有九三公用亨于天子随上六王用亨于西山益六二王用亨于帝升六四王用亨于岐山四爻句法皆同古文亨即享字今独益作享读者俗师不识古字独于享帝不敢作亨帝也若天子则或以为无享理不知賔礼自有享王吉礼自有山川之祭也又曰西山在宗周故国雍州之西今陇西县诸山享岐山者不出国都享西山则从其方而祀之　杨氏文焕曰统随一卦而言则五为随之主以爻言之则三阳为三隂所随一隂系一阳有两两相随之义然阳不正则诡随阳先而隂随正也隂先而阳随非正也　双湖先生曰以卦体言震动而兊随是以兊随震也以六爻言初二三四上皆随五者也分隂阳言随之世隂柔不能自立必附阳而后能有立故三隂爻皆言系取依系于阳而后能立之象如是则一卦取象隂随阳之义又多也　龙氏仁夫曰艮坎皆北方幽隂卦干凿度云艮为鬼门朱子尝云坎有鬼神象天文志斗为天庙危主庙堂祭祀斗艮丑寅位之星也危坎子位之星也亦其义然坎一阳伏二隂中止为鬼艮一阳俨然尊髙宜为宗庙故革涣假庙皆艮象其余观盥荐随升萃既济享禴杂取坎艮兊为巫主祭祀凡言祭享通取三卦象】大象传泽中有雷随君子以向晦入宴息【吕音训向陆氏曰本文作向许亮反王肃本作乡晁氏曰案郷古文宴陆氏曰徐乌练反王肃为显反】集解【程子曰雷震于泽中泽随震而动为随之象君子观象以随时而动随时之宜万事皆然取其最明且近者言之君子以向晦入宴息君子昼则自强不息及向昏晦则入居于内宴息以安其身起居随时适其宜也礼君子昼不居内夜不居外随时之道也　朱子曰雷藏泽中随时休息】附録【程子语凡易卦有就卦才而得其义者亦有举两体便得其义者随刚来而下柔动而说随此是就卦才而得随之义泽中有雷随此是就象上得随之义也行已随卦言君子向晦入宴息解者多作遵养时晦之晦或问作甚晦字曰此只是随时之大者向晦则宴息也更别有甚义安节　朱子语问程先生云泽随雷动君子当随时宴息是否曰既曰雷动何不言君子以动作却言宴息盖其卦震下兊上乃雷入地中之象雷随时藏伏故君子亦向晦入宴息此是熹所见如此不知旧人曽如此看否】纂注【冯氏曰雷声于震之春收声于兊之秋由震而兊雷藏泽中与时休息为随时之象日出于东方之震而入于西方之兊由震而兊自明向晦出于明者至晦而入也劳者宴作者息矣所以用随也天地之随为昼夜为寒暑为古今君子之随为动息为语黙为行藏一昼一夜之顷而动息随之况于消息盈虗之大者乎　项氏曰震朝气也兊暮气也春入于秋岁之暮也卯入于酉日之暮也木入金乡则絶雷入泽中则蛰人入晦时则息皆随时之义　黄氏曰卦爻取随时而动大象取随时而息】彖传随刚来而下柔动而说随【吕音训下陆遐嫁反说陆音恱】集解【朱子曰以卦变卦徳释卦名义】纂注【李氏舜臣曰彖中所谓刚来者皆一阳自干来而交坤所谓柔来者皆一隂自坤来而交干震以干之阳刚来下坤柔故兊柔以喜随之作易者盖因震下兊上观象而得之又曰尝稽之古今参之物理未有体阳刚之徳而不能率一世以随我者也而况从而下之者邪　双湖先生曰案诸说卦变自否来虽异本义说自通】大亨贞无咎而天下随时【吕音训大亨贞陆氏曰本又作大亨利贞而天下随时陆氏曰王肃本作随之晁氏曰王昭素云旧本无此时字乃有之字说之案王肃陆绩作天下随之意自可见也】集解【程子曰卦所以为随以刚来而下柔动而说也谓干之上九来居坤之下坤之初六往居干之上以阳刚来下于隂柔是以上下下以贵下贱能如是物之所说随也又下动而上说动而可说也所以随也如是则可一有以字大亨而得正能大亨而得正则为无咎不能亨不得正则非可随之道岂能使天下随之乎天下所随者时也故云天下随时　朱子曰王肃本时作之今当从之释卦辞言能如是则天下之所从也】纂注【郭氏京曰大亨利贞大亨下脱利字】随时之义大矣哉【吕音训随时之义陆氏曰王肃本作随之时义晁氏曰案王肃得之】集解【程子曰君子之道随时而动从宜适变不可为典要非造道之深知防能权者不能与于此也故賛之曰随时之义大矣哉凡賛之者欲人知其义之大玩而识之也此賛随时之义大与豫等诸卦不同诸卦时与义是两事一作与豫卦以下诸卦不同时义是两事一作与豫等诸卦不同时与义是两事　朱子曰王肃本时字在之字下今当从之】附録【程子语礼孰为大时为大亦须随时当随则随当治则治当其时作其事便是能随时随时之义大矣哉寻常人言随时为且和同只是流徇耳不可谓和和则已是和于义故学者患在不能识时时出之亦须有溥博渊泉方能出之　自画卦垂衣裳至周文方徧只为时也若不是随时即一圣人出百事皆做了后来者没事又非圣人智虑所不及只有时不可也只归之自然则无观更无玩赜并入闻録】纂注【杨氏时曰夫趋变无常各当其可非夫可与权者其孰能之其义岂不大矣哉　蔡氏曰天下所随者圣人之时而圣人制作又当随天下之时礼乐法度始于伏羲成于周者岂圣人知虑有所不及哉此隋时之义所以大也】小象传官有渝从正吉也集解【程子曰既有随而变必所从得正则吉也所从不正则有悔吝】纂注【南轩张氏曰初九震动之主上应于兊者也耳目之官将变动而从物之时也惟守正则吉】出门交有功不失也集解【程子曰出门而交非牵于私其交必正矣正则无失而有功】系小子弗兼与也集解【程子曰人之所随得正则逺邪从非则失是无两从之理二茍系初则失五矣弗能兼与也所以戒人从正当专一也】纂注【冯氏椅曰小子与之则丈夫不兼与之矣】系丈夫志舍下也集解【程子曰既随于上则是其志舍下而不从也舍下而从上舍卑而从髙也于随为善矣舍音舍】纂注【李氏过曰上随九四系丈夫也下舍六二失小子也】随有获其义凶也有孚在道明功也集解【程子曰居近君之位而有获其义固凶能有孚而在道则无咎盖明哲之功也】纂注【袁氏曰其义凶者有凶之理而未必凶也处得其道如下所云则无咎矣　冯氏椅曰明功谓明之功如此　王氏安石曰明故有功】孚于嘉吉位正中也【吕音训位正中也陆氏曰一本作中正】集解【程子曰处正中之位由正中之道孚诚所随者正中也所谓嘉也其吉可知所孚之嘉谓六二也随以得中为善随之所防者过也盖心所说随则不知其过矣】拘系之上穷也集解【程子曰随之固如拘系一无系字维持一无持字随道之穷极也　朱子曰穷极也】纂注【耿氏曰天下皆随而独有不随者故拘系之彼上穷之势不能不从矣】
