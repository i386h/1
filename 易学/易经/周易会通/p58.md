<!-- { "loadSidebar": true } -->
　　经【兑下坤上】集解【程子曰临序卦有事而后可大故受之以临临者大也蛊者事也有事则可大矣故受之以临也韩康伯云可大之业由事而生二阳方长而盛大故为临也为卦泽上有地泽上之地岸也与水相际临近乎水故为临天下之物密近一作□相临者莫若地与水故地上有水则为比泽上有地则为临也临者临民临事凡所临皆是在卦取自上临下临民之义】临元亨利贞【吕音训临陆氏曰如字坤宫二世卦】集解【程子曰以卦才言也临之道如卦之才则大亨而正也】附録【朱子语问临字非特是上临下之谓凡进而迫近者皆谓之临否曰然此是二阳自下而进上则知凡相迫近者皆为临也学蒙】至于八月有凶集解【程子曰二阳方长于下阳道向盛之时圣人豫为之戒曰阳虽方盛至于八月则其道消矣是有凶也大率圣人为戒必于方盛之时方盛而虑衰则可以防其满极而图其永久若既衰而后戒亦无及矣自古天下安治未有久而不乱者葢不能戒于盛也方其盛而不知戒故狃安富则骄侈生乐舒肆则纲纪坏忘祸乱则衅孽萌是以浸淫不知乱之至也　朱子曰临进而陵逼于物也二阳浸长以逼于隂故为临十二月之卦也又其为卦下兑説上坤顺九二以刚居中上应五六故占者大亨而利于正然至于八月当有凶也八月谓自复卦一阳之月至于遯卦二隂之月隂长阳遯之时也或曰八月谓夏正八月于卦为观亦临之反对也又因占而戒之】附录【程子语临言八月有凶谓至八月是遯也当其刚浸长之时便戒隂长之意行已　朱子语问至于八月有两説前説自复一阳之月至遯二隂之月隂长阳遯之时后説自泰至观观二阳在上四隂在下与临相反亦隂长阳消之时二説孰长曰前説是周正八月后説是夏正八月恐文王作卦辞时只周正纪之不可知也铢】纂注【蔡氏曰临与遯反临为建丑之月则遯为建未之月也自临之初爻至遯之二爻在卦经八爻于月经八月刚柔皆变临尽消矣故曰至于八月有凶　李氏舜臣曰阳生于子终于已隂生于午终于亥故一阳复十一月至已为干则阳极隂生一隂姤五月二隂遯六月三隂否七月四隂观八月方建丑月卦为临二阳寖长逼四隂当此之时阳势方盛至于八月建酉卦为观四隂寖长逼二阳则临二阳至观危矣故曰至于八月有凶所谓至于八月有凶者言之于临则当自临数而不当自复数以观次临则当数至观而不当数至遯临观乃隂阳反对消长之常理文王于临以八月有凶为戒其义甚着岂可外引遯卦谓周八月哉且文王演易时犹为商西伯安有未代商已用周正朔此固不攻自破独惟隂阳消长之理不言之复而言之临意者临于月为丑则商人之正文王逆知盛衰消长之数寄之于易谓今虽盛大临人之势后且有终凶必然之理托为万世戒其意防矣　林氏栗曰诸儒谓八月周建未之月案春秋书王正月冬十有一月诗云四月维夏六月徂暑七月流火皆夏时也葢四时之序十二月之名冬不可为春夏不可为秋所谓三代不相沿袭者但以十一月十二月为歳首耳太甲惟元祀十有二月乙丑武王十有一年一月戊午秦汉元年冬十月是其例也　双湖先生曰自干以下元亨利贞占辞凡七卦乾坤屯随临无妄革此临卦元亨利贞二阳浸长之占也然一阳复惟曰亨三阳泰惟曰吉亨四阳壮惟曰利贞五阳夬元亨利贞皆不言何独临与干似也岂非元则一阳初动自二阳以往皆阳德亨通皆利在贞正乎七卦除坤卦外皆一阳居下可见矣后儒不作占辞惟以四德论以为乾坤后数卦与诸卦优劣不同故得具四德误矣若作占辞方知文王偶于此数卦及之他卦未尝不可用此占也】初九咸临贞吉集解【程子曰咸感也阳长之时感动于隂四应于初感之者也比他卦相应尤重四近君之位初得正位与四感应是以正道为当位所信任得行其志获乎上而得行其正道是以吉也他卦初上爻不言得位失位葢初终之义为重也临则以初得位居正为重凡言贞吉有既正且吉者有得正则吉者有贞固守之则吉者各随其事一作时也　朱子曰卦唯二阳偏临四隂故二爻皆有咸临之象初九刚而得正故其占为贞吉】附录【朱子语问临初九以刚居正九二以刚居中六四六五以柔顺临下故有相感应之道所以谓之咸临否曰是砥问程易作咸感之象如何曰隂必从阳谓咸为感亦是但觉得牵强些此等处皆晓未得如至临与敦临亦相似难分别今只得如此説此易所以未易看也铢】纂注【蔡氏曰咸皆也初与二皆临乎柔故曰咸临　冯氏椅曰以卦义言之以大临小初九九二临四隂也以爻位言之以上临下六四六五临初九九二者也惟其正应而隂阳相感故交相为临而谓之咸言其交相感而交相临也　双湖先生曰王弼已训咸为感诸儒因之然而以二阳方长乃区区感四五二隂与之相临置三上不问不亦狭乎故不若训徧与皆义见得阳道广火公溥而且于立卦命爻之义皆得也　李氏舜臣曰山泽通气故山上有泽其卦为咸而泽上有地爻亦谓之咸隂阳之气相感也】九二咸临吉无不利集解【程子曰二方阳长而渐盛感一作咸动于五六中顺之君其交之亲故见信任得行其志所临吉而无不利也吉者已然如是故吉也旡不利者将然于所施为无所不利也　朱子曰刚得中而势上进故其占吉而旡不利也】纂注【蔡氏曰二与初志同而临柔故亦曰咸临　冯氏椅曰初与二象同咸临占同吉而初贞二无不利则异葢初位卑而不中故取其正二得中而应君故无不利不言贞位不当也君臣正应以相与故阳之上进羣隂顺之所以无不利也】六三甘临无攸利既忧之无咎集解【程子曰三居下之上临人者也隂柔而説体又处不中正以甘説临人者也在上而一无而字以甘説临下失徳之甚旡所利也兑性既説又乘二阳之上阳方长而上进故不安而益甘既知危惧而忧之若能持谦守正至诚以自处则无咎也邪説由已能忧而改之复何咎乎　朱子曰隂柔不中正而居下之上为以甘説临人之象其占固无所利然能忧而改之则无咎也勉人迁善为教深矣】纂注【冯氏椅曰兑为和説为口舌甘言之象也　虞氏曰兑为口坤为土作甘兑口衔坤故曰甘临失位乗阳故无攸利无应故忧动成泰故无咎　蔡氏曰爻柔而位不正兑体而迫于刚故以甘説邪佞而临乎二也然刚长以正又岂甘説邪佞之所利也能顺刚长之正理忧惧知变不为甘説之态虽咎亦不长也　丘氏曰此爻见君子得时小人媚説取容之状　李氏舜臣曰彖以八月有凶警君子爻以既忧无咎戒小人易于君子小人之际用意深矣　耿氏曰节之九五以中正为甘则吉临之六三以不正为甘则无攸利　余氏曰兑木説也其终多变而为咨为嗟所谓乐之所至哀亦至焉临节之三萃之上可见也】六四至临无咎集解【程子曰四居上之下与下体相比是切临于下临之至也临道尚近故以比为至四居正位而下应于刚阳之初处近君之位守正而任贤以亲临于下是以无咎所处当也　朱子曰处得其位下应初九相临之至宜无咎者也】附录【朱子语问六四以隂居正柔顺临下又有正应临之极善故谓之至临曰至临无咎未是极好只是与初相临得切至故谓之至砥】纂注【赵氏秉曰四以隂居隂而应于物阳至而遂顺之至临也　石氏曰刚胜则柔危柔不失正则得无咎　杨氏时曰四初皆当位诚意以相与至临也故无咎　丘氏曰三四皆隂柔三无攸利而四无咎者三乘阳而四应阳三位不当而四位当也】六五知临大君之宜吉【吕音训知陆氏曰音智又如字】集解【程子曰五以柔中顺体居尊位而下应于二刚中之臣是能倚任于二不劳而治以知临下者也夫以一人之身临乎天下之广若区区自任岂能周于万事故自任其知者适足为不知唯能取天下之善任天下之聪明则无所不周是不自任其知则其知大矣五顺应于九二刚中之贤任之以临下乃已以明知临天下大君之所宜也其吉可知　朱子曰以柔居中下应九二不自用而任人乃知之事而大君之宜吉之道也】纂注【南轩张氏曰知临者岂任察以为明挟暴以为刚乎立大中之道使天下得以共行之而已舜惟能用中于民此所以为大知也　双湖先生曰位刚生明故曰知三四五互离位亦知象】上六敦临吉无咎集解【程子曰上六坤之极顺之至也而居临之终敦厚于临也与初二虽非正应然大率隂求于阳又其至顺故志在从乎二阳尊而应卑髙而从下尊贤取善敦厚之至也故曰敦临所以吉而无咎隂柔在上非能临者宜有咎也以其敦厚于顺刚是以吉而无咎六居临之终而不取极义临无过极故止为厚义上无位之地正以在上言　朱子曰居卦之上处临之终敦厚于隔吉而无咎之道也故其象占如此】附录【朱子语二阳在下四五皆以正应临之上无所临却逺去临二阳三近二阳他去临也如小人在上位却把甘言好语临在下之君子至临言其相临之切敦临有敦厚之意渊上六敦临自是积累至极处有敦笃之义艮上九亦谓之敦艮复上六爻不好了所以只于五爻谓之敦复居临之时二阳得时上进隂不敢与之争而志与之应小象所谓在内者非谓正应只是卦内与二阳应也此便是好卦不独説道理自是好读所谓卦有小大辞有险易此便是大底卦砥】纂注【林氏栗曰敦厚也坤为厚德是谓敦临　李氏舜臣曰以厚接物未有不安故易之爻辞敦复无悔敦艮吉敦临无咎又曰大凡阳长则隂消君子吉则小人凶此必然之理临之二阳方长而上四隂六三既忧之无咎六四至临无咎六五知临大君之宜吉上六敦临吉两无咎两吉何也临下兑上坤说而顺刚中而应故也阳方渐长羣隂顺以应之则两不相伤宜乎下而近者无咎上而尊者吉也　徐氏曰二刚浸长进逼于柔此虽成卦之体而杂卦又曰临观之义或与或求与者又言上下相与为临也爻辞初二咸临此下临上刚临柔也三甘临四至临五知临上敦临此上临下柔临刚也上下相临所谓与也】大象传泽上有地临君子以教思无穷容保民无疆【吕音训思陆息吏反疆陆居良反】集解【程子曰泽之上有地泽岸也水之际也物之相临与含容无若水之在地故泽上有地为临也君子观亲临之象则教思无穷亲临于民则有一无有字教导之意思也无穷至诚无斁也观含容之象则有容保民之心无疆广大无疆限也含容有广大之意故为无穷无疆之义　朱子曰地临于泽上临下也二者皆临下之事教之无穷者兑也容之无疆者坤也】纂注【蔡氏曰教思无穷泽润地之象也容保民无疆地容泽之象也】彖传临刚浸而长【吕音训浸而长陆氏曰浸子鸩反长丁丈反一音洽良反】集解【朱子曰以卦体释卦名】纂注【徐氏曰浸渐也隂符经曰天地之道浸亦用此义言一气不顿进一形不顿亏二阳长于下而渐进也　杨氏时曰临二阳朋来也浸而长非暴为之也　李氏过曰一阳生复二阳生临刚浸而长也】说而顺刚中而应【吕音训説陆音悦后以意读之】集解【朱子曰又以卦德卦体言卦之善】大亨以正天之道也集解【程子曰浸渐也二阳长于下而渐进也下兑上坤和说而顺也刚得中道而有应助是以能大亨而得正合天之道刚正而和顺天之道也化育之功所以不息者刚正和顺而已以此临人临事临天下莫不大亨而得正也兑为説説乃和也夬彖云决而和　朱子曰当刚长之时又有此善故其占如此也】附録【朱子语易中言天之命也天之道也义只一般但取其成韵耳不必强分析贺孙】纂注【单氏曰进而大亨亨而用正天道之上行如是而已】至于八月有凶消不久也集解【程子曰临二阳生阳方渐盛之时故圣人为之戒云阳虽方长然至于八月则消而凶矣八月谓阳生之八月阳始生于复自复至遯凡八月自建子至建未也二隂长而阳消矣故云消不久也在隂阳之气言之则消长如循环不可易也以人事言之则阳为君子隂为小人方君子道长之时圣人为之诫使知极则有凶之理而虞备之常不至于满极则无凶也　朱子曰言虽天运之当然然君子宜知所戒】附録【朱子语刚浸而长以下三句解临字大亨以正便是天之道也解亨字亦是惟其如此所以如此须用説八月有凶葢要反那二阳渊】纂注【龙氏仁夫曰临反对为观乃八月卦一转则为剥为坤故曰消不久也　徐氏曰隂阳消长若循环然彖易圣人深言消长之机其来甚速吉凶靡定祸福何常思患豫防君子所当戒惧也】小象传咸临贞吉志行正也集解【程子曰所谓贞吉九之志在于行正也以九居阳又应四之正其志正也】咸临吉无不利未顺命也【吕音训未顺命晁氏曰胡先生云此未字羡文】集解【程子曰未者非遽之辞孟子或问劝齐代燕有诸曰未也又云仲子所食之粟伯夷之所树欤抑亦盗蹠之所树欤是未可知也史记侯嬴曰人固未易知古人用字之意皆如此今人大率用对已字故意似异然实不殊也九二与五感应以临下葢以刚德之长而又得中至诚相感非由顺上之命也是以吉而无不利五顺体而二説体又隂阳相应故象时明其非由説顺也　朱子曰未详】纂注【蔡氏曰命君命谓五也　徐氏曰二刚咸临有进逼陵躐之势五柔二刚有君弱臣强之疑以此相临岂能遽合自二言之其初未顺命也然五以柔中用二二以刚中应五岂终不顺哉圣人以未顺命释之欲人知以道事君而不苟于从上也】甘临位不当也既忧之咎不长也集解【程子曰隂柔之人处不中正而居下之上复乗二阳是处不当位也既能知惧而忧之则必强勉自改故其过咎不长也】至临无咎位当也【吕音训位当也陆氏曰本或作当位实非也】集解【程子曰居近君之位为得其任以隂处四为得其正与初相应为下贤所以无咎葢由位之当也】大君之宜行中之谓也集解【程子曰君臣道合葢以气类相求五有中德故能倚任刚中之贤得大君之宜成知临之功葢由行其中德也人君之于贤才非道同德合岂能用也】纂注【徐氏曰临六五之行中者与师六五之以中行泰六五之中以行愿同义】敦临之吉志在内也集解【程子曰志在内应乎初与二也志顺刚阳而敦笃其吉可知也】纂注【徐氏直方曰临上六志在内与否初六志在君同否之初六本非应五临之上六亦非应二此可以志论】
