<!-- { "loadSidebar": true } -->
　　有天地然后万物生焉纂注【双湖先生曰乾坤为上经主自坎离外诸卦皆乾坤会遇】盈天地之间者唯万物故受之以屯屯者盈也屯者物之始生也纂注【张子曰聚而不得出故盈虽雷亦然项氏曰屯不训盈刚柔始交雷雨动荡其气充盈故谓之盈耳谓物之始生者其时也若屯之训纷纭盘错之义耳】物生必蒙故受之以蒙纂注【郭氏京曰始生必蒙始字误作物字双湖先生曰乾坤后次屯蒙者震坎艮以三男代父母用事虽无乾坤正体然三男实坤三索于干而得有互体之坤亦是坤与三男会也】蒙者蒙也物之穉也物穉不可不养也故受之以需需者饮食之道也【吕音训穉陆氏曰直吏反本或作稚】纂注【郭氏京曰蒙者蒙昧也脱昧字　朱氏曰幼稚而无以养之则夭阏不遂旧德养才者亦然　南轩张氏曰需者乃养之以中正为饮食之道也　双湖先生曰中正取五爻象然需待亦有从容不迫后其食之道】饮食必有讼故受之以讼纂注【朱氏曰干糇以愆豕酒生祸有血气者必有争心故次以讼】讼必有众起故受之以师师者众也众必有所比故受之以比【吕音训比陆毗至反下同】纂注【双湖先生曰需讼之后坤遇坎而为师比自屯至比三男卦震艮各一用坎独六用者亦见天地间水为最多犹人一身无非血脉之流转也】比者比也比必有所畜故受之以小畜物畜然后有礼故受之以履【吕音训畜陆氏曰敕六反本亦作蓄下及杂卦同故受之以履晁氏曰案王辅嗣略例所引下有履者礼也一句误入注中如巽之彖】纂注【郭氏京曰比者亲比也脱亲字　张子曰德积则行必有方物积则散必有道　项氏曰履不训礼人之所履未有外于礼者故以履为有礼也　双湖先生曰师比后干方与巽兊会成小畜履此长少二女代兄从父始入用惟离中女未用耳乾坤至此十变十成数也阴阳之气一周矣】履而泰【吕音训履而泰晁氏曰郑无而泰二字】集解【朱子曰晁氏云郑无而泰二字】然后安故受之以泰纂注【朱氏曰礼者履而行之者也所履者君子之大道故其心泰然而安故次之以泰　愚谓人有礼则安无礼则危正此意也】泰者通也物不可以终通故受之以否【吕音训否陆偏鄙反下同】纂注【南轩张氏曰治乱相仍如环无端物安有久通者乎故受之以否夫泰而骄所以致否否而畏所以复泰　双湖先生曰小畜履后乾坤自相遇成泰否然乾坤十变方泰何其难泰一变即否何其易履其交处其会者冝知警戒为变化持守之道可也】物不可以终否故受之以同人与人同者物必归焉故受之以大有纂注【司马公曰否者物不相交之卦不相交则异异则争争则穷故受之以同人同人者所以通之也物通则大有矣　双湖先生曰泰否而后乾坤异处干自与离相遇为同人大有至此则离始入用而三女之卦全用矣】有大者不可以盈故受之以谦【吕音训有大者晁氏曰郑作有大有】纂注【朱氏曰认物之归为已有者必骄骄则亢满大复为累矣有大者不可盈故次以谦】有大而能谦必豫故受之以豫纂注【双湖先生曰同人大有后坤又自与艮震相遇成谦豫亦为长少二男之从母也至此震艮二男复用事矣】豫必有随故受之以随以喜随人者必有事故受之以蛊纂注【朱氏曰以喜随人必有所事臣事君子事父妇事夫弟子事师非乐于所事者其肯随乎　双湖先生曰谦豫后震兊巽艮防男女长少成随蛊若无预乾坤其实乾坤三阴三阳杂居随自否初上变蛊自泰初爻上变谓非由于乾坤可乎】蛊者事也纂注【项氏曰蛊者坏也物坏则万物生矣事因坏而起故以蛊为事之元】有事而后可大故受之以临纂注【韩氏曰可大之业由事以生】临者大也纂注【项氏曰临不训大大者以上临下以大临小凡称临者皆大者之事故以大称之若丰者大也则真训大也是以六十四卦有二大而不相妨焉　南轩张氏曰临者二阳进而四阴退骎骎向于大矣】物大然后可观故受之以观【吕音训以观陆官唤反】纂注【南轩张氏曰天下皆山也唯泰山可观天下皆水也唯东海可观葢物大然后可观况于人乎　阎氏曰物大然后可观昔孔子观于东海之水子贡问曰君子之所以见大水必观焉者何也孔子告之以似德似义似道似勇似法似正似察似善化似志可观之说　双湖先生曰随蛊而后坤与兊巽相遇而为临观亦为长少二女之从母也】可观而后有所合故受之以噬嗑纂注【朱氏曰在上无可观在下引而去矣非可观而能有嗑乎】嗑者合也物不可以苟合而已故受之以贲纂注【杨氏时曰物不可以苟合无故而合者必无故而离又在乎贲以饰之　苏氏曰君臣父子夫妇朋友之际所谓合也直情而行之谓之苟礼以饰情谓之贲苟则易合合则相渎相渎则易以离贲则难合难合则相敬敬则久矣　双湖先生曰临观而后噬贲虽震离艮相遇而成实亦乾坤三阴三阳分布随蛊由泰否变噬贲由随蛊变随五上易为噬嗑蛊初二易为贲也】贲者饰也致饰然后亨则尽矣故受之以剥【吕音训亨陆氏曰许庚反郑许两反徐向音同】纂注【南轩张氏曰贲饰则贵扵文文之太过则又灭其质而有所不通故致饰则亨有所尽言其不通故受之以剥】剥者剥也物不可以终尽剥穷上反下故受之以复纂注【朱氏曰此周末所以不胜其弊文之末流也物穷则反不可终尽剥阳穷于上而终反于下故次之以复　双湖先生曰噬嗑贲后坤遇艮震而成剥复亦为长少二男之从母也】复则不妄矣故受之以无妄纂注【朱氏曰复天理则无妄无妄则其动也天　余氏曰自有事而大大而可观可观而合合而饰所谓忠信之薄而伪之始也故一变而为剥剥而复则真实独存而不妄矣】有无妄然后可畜故受之以大畜【吕音训然后可畜晁氏曰鄚作物然后可畜】纂注【朱氏曰前曰比必有所畜者比而后畜其畜也小故次以小畜无妄然后物物循理乃可大畜故次之以大畜　阎氏曰无妄然后可畜所畜者在徳故曰大　双湖先生曰剥复而后干遇震艮而成无妄大畜亦为长少二男之从父也】物畜然后可养故受之以颐纂注【南轩张氏曰畜然后可推以养人故受之以颐】颐者养也不养则不可动故受之以大过附録【朱子语问不养则不可动故受之以大过何也曰动则过矣故小过亦曰有其信者必行之故受之以小过道夫】纂注【阎氏曰养者君子所以成已动者君子所以应物然君子处则中正动则中行岂求胜物哉及其应变则有时或过故受之以大过　双湖先生曰无妄大畜后震艮巽兊虽男女长少自合成颐大过然颐互两坤大过互两干谓之无乾坤不可也自乾坤至此无一卦无乾坤信矣】物不可以终过故受之以坎纂注【双湖先生曰愚观物不可终过故受以坎之辞盖以中为贵以坎之阳中而节其过则无过矣下文又以陷言之】坎者陷也陷必有所丽故受之以离离者丽也【吕音训晁氏曰王昭素云诸本更有三句云丽必有所感故受之以咸咸者感也】集解【朱子曰右上篇】纂注【张子曰一陷溺而不得出为坎一附丽而得出为离　杨氏时曰坎者阳也必有所丽则庶可以扶危拯溺不有所丽而一于陷者不可也作易者于坎后必继以离岂无仁民爱物之心哉　双湖先生曰颐大过而后坎离终焉颐似离大过似坎固也颐初二五上变则为重体之坎大过初二五上变亦为重体之离矣】　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【吕音训错陆氏曰七各反徐七路反】附録【朱子语或问太极图下二圏固是乾道成男坤道成女是各有一太极也如曰乾道成男坤道成女方始万物化生易中却云有天地然后有万物有万物然后有男女是如何先生曰太极所说乃生物之初阴阳之精自凝结成两个后来方渐渐生去万物皆然如牛羊草木皆牝牡一为阳一为阴万物有生之初亦各自有两个故曰二五之精妙合而凝贺孙问序卦中有一二处不可晓如六十四卦独不言咸何也曰夫妇之道即咸也曰亦如上经不言乾坤但言天地则乾坤可见否曰然道夫问错字陆氏直两音曰只是作措字谓礼义有所施设耳董】纂注【南轩张氏曰上经不言乾坤下经不言咸者盖乾坤与咸初无所受故也　杨氏时曰乾坤者万物父母咸恒人之父母项氏曰上下既具则拜趋坐立之节形而宫室车旗之制设其行之必有文故谓之礼辨之必有理故谓之】
