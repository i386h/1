<!-- { "loadSidebar": true } -->
　　【孤曰豕涂鬼车弧寇雨皆因互坎取象上九本与三应者也爻皆不当正睽极而孤之时既疑三为负涂之豕又疑三为载鬼之车先张之弧欲射之也后説之弧知其匪寇而为我之防媾也疑既释而往求之则遇雨而吉矣以三互坎初爻上欲应三下为坎所隔故致疑如此　李氏开曰豕坎象涂兑泽也辞之险怪未有如睽之上九者可谓中心疑者其辞枝矣然欲识圣人文章之竒之怪之变于此焉求之　李氏舜臣曰睽之为卦初观其象疑若不可一矣而六爻之辞或遇主于巷或遇元夫而交孚或往遇雨而终吉其始之睽者要之终皆有遇其所以合天下乖违之情而使之不至于终穷而无所归者乎　冯氏当可曰内卦皆睽而有所待外卦皆反而有所应初丧马勿逐至四遇元夫而初四合矣二委曲求遇至五往何咎而二五合矣三舆曳牛掣至上遇雨而三上合矣　李氏过曰初与四合朋友之睽二与五合君臣之睽三与上合夫妇之睽】大象传上火下泽睽君子以同而异集解【程子曰上火下泽二物之性违异所以为睽离之象君子观睽异之象于大同之中而知所当异也夫圣贤之处世在人理之常莫不大同于世俗所同者则有时而独异葢于秉彝则同矣于世俗之失则异也不能大同者乱常拂理之人也不能独异者随俗习非之人也要在同而能异耳中庸曰和而不流是也　朱子曰二卦合体而性不同】附録【朱子语问睽卦大象君子以同而异先生曰此是取两象合体为同而其性各异在人则是和而不同之意葢其趣则同而所为同则异如伯夷栁下惠伊尹三子所趣不同而其归则一彖辞言睽而同大象言同而异在人则出处语黙虽不同而同归于理讲论文字为说不同而同于求合义理立朝论事所见不同而同于忠君本义所谓二卦合体者言同也而性不同者言异也以同而异语意与用晦而明相似大凡读易到精熟后颠倒説来皆合不然则是死説耳又问睽卦无正应而同德相应者何也先生曰无正应所以为睽当睽之时当合者既离其离者却合也铢问君子以同而异作理一分殊看如何先生云理一分殊是理之自然如此这处又就人事之异同上说葢君子有同处有异处如所谓周而不比羣而不党是也大抵易中六十四象下句皆是就人事之近处説不必深去求他此处伊川説得甚好易説】纂注【张氏汝明曰离兑同出于坤火泽同出于地一动而下一动而上其末异如此　李氏舜臣曰孔子于彖言睽中有合所以责君子济睽之功象言同中有异所以论君子不茍同之性君子之性不茍于同而其出而同心协力以合天下之睽异者则同呜呼安得不茍同之君子而与共议和同天人之事也哉　双湖先生曰同取二体皆隂义异取二象各动义故曰以同而异　程氏曰三仁同于为仁而行异三圣同于为圣而道异此同睽之善者也　赵氏汝楳曰君子同于善而制行则殊故伯夷栁下惠夫子之所同者圣也异者清和时也杨氏万里曰禹顔回同道而异趣夷惠同圣而异行未足为同之异也孔子一孔子也而齐鲁之去异迟速孟子一孟子也而今昔之餽异辞受此同而异也】彖传睽火动而上泽动而下二女同居其志不同行【吕音训上陆氏曰时掌反下同行陆氏曰如字王肃遐孟反】集解【程子曰彖先释睽一无睽字义一作意字次言卦才终言合睽之道而賛其时用之大火之性动而上泽之性动而下二物之性违异故为睽异中少二女虽同居其志不同行亦为睽义女之少也同处长则各适其归其志异也言睽者本同也本不同则非睽也　朱子曰以卦象释卦名义】纂注【林氏栗曰离火兑泽同赋形于天地中女季女同鞠育于闺门其始未尝不同也火性炎上泽性润下中女俪坎季女妃艮其后未尝不睽也】说而丽乎明柔进而上行得中而应乎刚是以小事吉集解【程子曰卦才如此所以小事吉也兑説也离丽也又为明故为说顺而附丽于明凡离在上而彖欲见柔居尊者则曰柔进而上行晋鼎是也方睽乖之时六五以柔居尊位有説顺丽明之善又得中道而应刚虽不能合天下之睽成天下之大事亦可以小济是于小事吉也五以明而应刚不能致大吉何也曰五隂柔虽应二而睽之时相与之道未能深固故二必遇主于巷五噬肤则无咎也天下睽散之时必君臣刚阳中正至诚协力而后能合也説音悦　朱子曰以卦德卦变卦体释卦辞】天地睽而其事同也男女睽而其志通也万物睽而其事类也睽之时用大矣哉集解【程子曰推物理之同以明睽之时用乃圣人合睽之道也见同之为同者世俗之知也圣人则明物理之本同所以能同天下而和合万类也以天地男女万物明之天地髙下其体睽也然阳降隂升相合而成化育之事则同也男女异质睽也而相求之志则通也生物万殊睽也然而得天地之和禀隂阳之气则相类也物虽异而理本同故天下之大羣生之众睽散万殊而圣人为能同之处睽之时合睽之用其事至大故云大矣哉　朱子曰极言其理而賛之】附録【朱子语问程传物虽异而理本同之防曰天施地生男倡女随此感彼应葢不能以相元也非理之本同何以如此董录】纂注【冯氏椅曰以三才推广卦义且恐人以吉止小事故推时用之大者以明之天地初上也男女二五也万物二三四五也天尊地卑睽矣而事同于覆载男阳女隂睽矣而志同于相应万物羣分睽矣其事各以类聚谓二与四类三与五类也当睽之时其用如此岂不大哉　卢氏曰不言义而言用睽之用至大　程氏曰水火相逮山泽通气而火泽无相用之理故相遇则革不相遇则睽】小象见恶人以辟咎也【吕音训辟陆音避】集解【程子曰睽离之时人情乖违求和合之且病其不一作未能得也若以恶人而拒絶之则将众仇于君子而祸咎至矣故必见之所以免辟怨咎也无怨咎则有可合之道】纂注【单氏曰九二以刚在上而乘已近不相得恶人之象也恶人在上不以礼承之则害及矣故见之乃可以辟咎　杨氏万里曰见恶人子见南子陈寔吊张让是也若非辟咎则无事乎见恶人矣孔子不见阳货是也】遇主于巷未失道也集解【程子曰当睽之时君心未合贤臣在下竭力尽诚期使之信合而已至诚以感动之尽力以扶持之明义理以致其知杜蔽惑以诚其意如是宛转以求其合也遇非枉道迎逢也巷非邪僻由径也故夫子特云遇主于巷未失道也未非必也非必谓失道也　朱子曰本其正应非有邪也】见舆曳位不当也无初有终遇刚也集解【程子曰以六居三非正也非正则不安又在二阳之间所以有如是艰戹由位不当也无初一有而字有终者终必与上九相遇而合乃遇刚也不正而合未有久而不离者也合以正道自无终睽之理故贤者顺理而安行知者知几而固守】交孚无咎志行也集解【程子曰初四皆阳刚君子当睽乖之时上下以至诚相交协志同力则其志可以行不止无咎而已卦辞但言无咎夫子又从而明之云可以行其志救时之睽也葢以君子阳刚之才而志诚相辅何所不能济也唯有君子则能行其志矣】厥宗噬肤往有庆也集解【程子曰爻辞但言厥宗噬肤则可以往而无咎象复推明其义言人君虽己才不足若能信任贤辅使以其道深入于己则可以有为是往而有福庆也】遇雨之吉羣疑亡也集解【程子曰雨者隂阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则皆亡也一作则疑皆亡矣】附録【朱子语孔子不说象如见豕负涂载鬼一车之类只说羣疑亡也便见得上面许多皆是狐惑可疑之事而已到后人解説多牵强谟】纂注【双湖先生曰夫子读易象已了然于未賛之先及其賛易只以一二字防掇过虽不説象而义理自着然其为象固已备具于説卦中矣】
