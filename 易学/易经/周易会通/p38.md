<!-- { "loadSidebar": true } -->
　　行险而顺集解【程子曰言二也以刚处中刚而得中道也六五之君为正应信任之专也虽行险道而以顺动所谓义兵王者之师也上顺下险行险而顺也】以此毒天下而民从之吉又何咎矣【吕音训毒陆氏曰徒笃反役也马云治也】集解【程子曰师旅之兴不无伤财害人毒害天下然而民心从之者以其义动也古者东征西怨民心从也如是故吉而无咎吉谓必克无咎谓合义又何咎矣其义故一作固无咎也　朱子曰又以卦体卦徳释丈人吉无咎之义刚中谓九二应谓六五应之行险谓行危道顺谓顺人心此非冇老成之徳者不能也毒害也师旅之兴不无害于天下然以其有是才徳是以民恱而从之也】纂注【王氏宗传曰杀戮之惨供亿之苦劳民而费财所以毒天下也　张氏汝弼曰坎为毒噬嗑遇毒亦坎象　双湖先生曰众正可王賛六五刚中而应賛九二行险而顺賛两体师本毒害而民从吉无咎者特以中正顺道耳后之王者可以观矣　司马公曰治众不以刚则慢而不振刚而不中则暴而不亲上无应于君下无应于民则身危而功不成所施不顺则众怒而民不从夫兵危事也故曰行险用财之蠧而民之残故曰毒毒之者其志将以安之也若鍼石之所以巳疾　游氏曰用师之道将以正天下之不正也故师谓之征巳则不正其能正人乎此师之所以主乎贞也刚中而应任将之道也行险而顺兴师之义也仰顺乎天无违天以失时俯顺乎人无咈人以从欲兴师之顺如此则民之从之虽犯难而忘死矣故能以众正以众正之则人皆知其欲正己而已天下孰不趋于正哉其为王也孰御故吉且无咎】小象传师出以律失律凶也集解【程子曰师出当以律失律则凶矣虽幸而胜亦凶道也】在师中吉承天宠也王三锡命懐万邦也【吕音训宠陆氏曰如字郑云光耀也王肃作龙云宠也】集解【程子曰在师中吉者以其承天之宠任也天谓王也人臣非君宠任之则安得専征之权而有成功之吉象以二专主其事故此义与前所云世儒之说异矣王三锡以恩命襃其成功所以一有威字懐万邦也】附録【朱子语问潘谦之说师九二欲互说在师中吉懐万邦也王三锡命承天宠也何如曰圣人作易象只是大槩恁地不是恁地子细解释】纂注【杨氏时曰九二以刚中之才分阃外之寄为师之主天吏也在师中吉则无逸徳矣如是乃可以承天宠也武王克商释箕子因封比干墓式商容闾散鹿台之财钜桥之粟大赉于四海而万姓恱服所以锡命而怀万邦也　丘氏曰九二即师之丈人也以一阳统众隂而居下卦之中有帅师之象唯二以刚居柔得师之中无过无不及故吉无咎独与卦辞同也况上承天子之宠任而以兵权属之锡命至三使之得专阃外之事王者用兵非得巳嗜段岂其本心故三锡之命惟在于懐绥万邦而已】师或舆尸大无功也集解【程子曰倚付二三安能成功岂唯无功所以致凶也】左次无咎未失常也集解【程子曰行师之道因时施宜乃其常也故左次未必一无人字为火也如四退次乃得其宜是以无咎　朱子曰知难而退师之常也】长子帅师以中行也弟子舆尸使不当也集解【程子曰长子谓二以中正之德合于上而受任以行若复使其余者众尸其事是任使之不当也其凶冝矣】纂注【丘氏曰以中行者谓九二以刚中之道而行师也使不当者谓六三才弱不足倚仗必致丧师而归是任使之不当也】大君有命以正功也小人勿用必乱邦也集解【程子曰大君持恩赏之柄以正军旅之功师之终也虽赏其功小人则不可以有功而任用之用之必乱邦小人恃功而乱邦者占有之矣朱子曰圣人之戒深矣】
　　经【坤下坎上】集解【程子曰比序卦众必有所比故受之以比比亲辅也一作比辅比也一作比辅也人之类必相亲辅然后能安故既有众则必有所比比所以次师也为卦上坎下坤以二体言之水在地上物之相切比无闻莫如水之在地上故为比也又众爻皆隂独五以阳刚居君位众所亲比而上亦亲下故为比也】比吉原筮元永贞无咎【吕音训比陆氏曰毗志反卦内并同子夏传云地得水而柔水得地而流故曰比坤宫归魂卦】集解【程子曰比吉道也人相亲比自为吉道故杂卦云比乐师忧人相亲比必有其道茍非其道则有悔咎故必推原占决其可比者而比之筮谓占决卜度非谓以蓍也所比得元永贞则无咎元谓冇君长之道永谓可以常久贞谓得正道上之比下必有此三者下之从上必求此三者则无咎也】附録【朱子语筮字说做占决亦不妨然亦不必定说不是筮之筮渊李兄问比卦大抵占得之多是人君为人所比之象先生曰也不必拘若三家村中推一个人头首也是爲人所比也须自审自家才徳可为之否所以原筮永贞也学防】纂注【郭氏雍曰卦之一阳惟比得天位莫吉于此故直言吉　朱氏曰凡物则危羣则强父子失妇朋友未有孤危而不凶者人君为甚故比而吉　李氏过曰天下之众不能相一也奉一人而戴之俛首聼命于下将以求一日之安也故曰比吉　林氏栗曰书云卜不习吉初筮之谓也又云一习吉原筮之谓也　双湖先生曰易主卜筮六十四卦皆然何独防比文王偶于此二卦之然蒙有师道比亦有君道故也蒙贵初比贵原者蒙之道当视其初筮之诚一显比之道当致其原筮而谨审又二蒙主当下卦故曰初五比主当上卦故曰原不同也　冯氏椅曰萃与比下体坤顺同上体水泽不相逺惟九四一爻有分权之象故元永贞言于五比下无分权者故元永贞言于卦义各有在也　司马公曰比吉凡物孤则危羣则强比者上下相亲他不能周外不能侵者也故吉原筮者比不可以茍合也比之道不可以不善也不可以不长久也不可以不正也故曰元永贞无咎】不宁方来后夫凶集解【程子曰人之不能自保其安宁方且来求亲比得所比则能保其安当其不宁之时固宜汲汲以求比若独立自恃求比之志不速而后则虽夫亦凶矣夫犹凶况柔弱者乎夫刚立之称传曰子南夫也又曰是谓我非夫凡生天地之间者未冇不相亲比而能自存者也虽刚强之至未有能独立者也比之道由两志相求两志不相求则睽矣君怀抚其下下亲辅一作附于上亲戚朋友郷党皆然故当上下合志以相从茍无相求之意则离而凶矣大抵人情相求则合相持则睽相持相待莫先也人之相亲固有道然而欲比之志不可缓也朱子曰比亲辅也九五以阳刚居上之中而得其正上下五隂比而从之以一人而抚万邦以四海而仰一】
