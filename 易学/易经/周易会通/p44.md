<!-- { "loadSidebar": true } -->
　　【其节于宜则賛助之而已又曰天地之道以气形全体言天地之宜以时势所适言财成者因其全体而裁制其节使不过辅相者随其所宜而賛助其所不及如气化流行笼统相续圣人则为之裁制以分春夏秋冬之节地形广邈经纬交错圣人则为之裁制其东西南北之限此财成天地之道也春生秋杀此时运之自然髙黍下稻此地势之所宜也圣人则辅相之使当春而耕当秋而敛髙者种黍下者种稻此辅相天地之宜也】彖传泰小往大来吉亨则是天地交而万物通也上下交而其志同也集解【程子曰小往大来隂往而阳来也则是天地隂阳之气相交而万物得遂其通泰也在人则上下之情交通而其志意同也】内阳而外隂内健而外顺内君子而外小人君子道长小人道消也【吕音训长陆丁丈反】集解【程子曰阳来居内隂往居外阳进而隂退也干健在内坤顺在外为内健而外顺君子之道也君子在内小人在外是君子道长小人道消所以为泰也既取隂阳交和又取君子道长隂阳交和乃君子之一无之字道长也】附録【朱子语易之隂阳以天地自然之气论之则不可相无以君子小人之象言之则圣人之意未尝不欲天下之尽为君子而无小人也荅王遇来教谓吾道无对不当与世俗较胜负此说美矣而亦非鄙意之所安也夫道固无对者也然其中却着不得许多异端邪说直须一一剔拨出后方晓然见得个精神纯粹无对之道若和泥合水便只着个无对包了窃恐此无对中却多藏得病痛也孟子言杨墨之道不熄孔子之道不着而大易于君子小人之际其较量胜负尤为详密岂其未知无对之道邪盖无对之中有隂则有阳有善则有恶阳消则隂长君子进则小人退循环无穷初不害其为无对也荅吕伯恭圣人作易以立人极其义以君子为主故为君子谋而不为小人谋观泰否剥复名卦之意可见矣而曰古今岂有无小人之国其不知易甚哉郑公艺圃折衷辨天地之化不越乎一隂一阳两端而已其性虽未尝一日不相反然亦不可以一日而相无也圣人作易常以阳为君子而引翼扶持惟恐其不盛隂为小人排摈抑黜惟恐其不衰何哉盖阳之徳刚隂之徳柔刚者常公柔者常私刚者常明柔者常闇刚者未尝不正柔者未尝不邪刚者未尝不大柔者未尝不小公明正大之人用于世则天下蒙其福私暗邪僻之人得其志则天下受其祸此理之必然也金华潘公文集序】纂注【李氏舜臣曰尝反观之一身阳浮于上而不降隂涸于下而不升上阳下隂两不通畅如是者病必继起要须隂阳二气往来升降于一身之中然后血气流通四体俱固而风雨寒暑之气有不能入故阳气自上而下而能使下体温固者一身之交泰也知此之理而见之日用于以賛天地之化育使之絪緼相接于以通君臣上下之情使之诚意交孚盖无适而不可又曰天地以气交也上下以心交也内阳外隂交泰之象也内健外顺交泰之徳也内君子外小人交泰之人也泰之世君子固泰矣小人在外亦不至穷而无归盖君子小人其情亦自和通以小人而顺君子之健故君子道长日加益而不知而小人道消如火消膏而亦不自觉君子小人两不相伤此其所以为吉亨也　冯氏椅曰泰否之賛归宿在君子小人之消长故曰易以天道明人事　袁氏曰道有君子有小人用有吉有凶时有亨有塞泰之道长者君子也于用则吉于时则亨】小象传拔茅征吉志在外也集解【程子曰时将泰则羣贤皆欲上进三阳之志欲进同也故取茅茹彚征之象志在外上进也】纂注【蔡氏曰在外谓应隂也隂为民君子在内则思泽及乎民　杨氏万里曰君子之志在天下不在一身故曰志在外】包荒得尚于中行以光大也集解【程子曰象举包荒一句而通解四者之义言如此则能配合中行之徳而其道光明显大也】附録【朱子语问包荒至大也以九二刚中有光大之徳乃能包荒邪为是包荒得尚于中行所以光大邪曰易上如说以中正也皆是以其中正方能如此此处也只得做以其光大说若不是一个心胷明濶底如何做得】无往不复天地际也【吕音训无平不陂今本作无往不复陆氏曰一本作无往不复晁氏曰宋衷作无平不陂无往不复】集解【程子曰无往不复言大地之交际也阳降于下必复于上隂升于上必复于下屈伸往来之常理也一作理之常也因天地交际之道明否泰不常之理以为戒也】纂注【徐氏曰乾坤相遇之际泰否反复之机实在于此可不戒哉　愚案小象程传仍今文作无往不复本义复古易作无平不陂然先儒间两存之今不敢輙改姑从程传】翩翩不富皆失实也不戒以孚中心愿也集解【程子曰翩翩下往之疾不待富而邻从者以三隂在上皆失其实故也隂本在下之物今乃居上是失实也不待告戒而诚意相与者盖其中心所愿故也理当然者天也众所同者时也朱子曰隂本居下在上为失实】纂注【郭氏京曰皆反实也反误作失字】以祉元吉中以行愿也集解【程子曰所以能获祉福且元吉者由其以中道合而行其志愿也有中徳所以能任刚中之贤所听从者皆其志愿也非其所欲能从之乎】纂注【徐氏曰中以行愿居中应二行其志愿非勉强也】城复于隍其命乱也集解【程子曰城复于隍矣虽其命之乱不可止也　朱子曰命乱故复否告命所以治之也】
