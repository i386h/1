<!-- { "loadSidebar": true } -->
　　经【艮下巽上】集解【程子曰渐序卦艮者止也物不可以终止故受之以渐渐者进也止必有进屈伸消息之理也止之所生亦进也所反亦进也渐所以次艮也进以序为渐今人以缓进为渐进以序不越次所以缓也为卦上巽下艮山上有木木之髙而因山其髙一有而字有因也其髙有因乃其进有序也所以为渐也】渐女归吉利贞【吕音训渐陆氏曰捷检反以之前为义即阶渐之道艮宫归魂卦】集解【程子曰以卦才兼渐义而言也乾坤之变为巽艮巽艮重而为渐在渐体而言中二爻交也由二爻之交然后男女各得正位初终二爻虽不当位亦阳上隂下得尊卑之正男女各得其正亦得位也与归妹正相对女之归能如是之正则吉也天下之事进必以一作有渐者莫如女归臣之进于朝人之进于事固当有序不以其序一作渐则陵节犯义凶咎随之然以义之轻重廉耻之道女之从人最为大也故以女归为义且男女万事之先也一有利贞字诸卦多有利贞而所施或不同有涉不正之疑而为之戒者有其事必贞乃得其宜者有言所以利者以其有贞也所谓涉不正之疑而为之戒者损之九二是也处隂居説故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于如此贞正也葢其固有非设戒也渐之义宜能亨而不云亨者葢亨者通达之义非渐进之义也　朱子曰渐渐进也为卦止于下而巽于上不遽进之义有女归之象焉又自二至五位皆得正故其占为女归吉而又戒以利贞也】纂注【兰氏曰渐自否之六三往之于外渐进一位不躐等以渐而进者惟女归为得其义媒妁问之卜筮决之由纳采问名纳吉纳徴请期亲迎莫不有渐迨其归也母醮之房中父命之阼阶诸母戒之两阶之间三日庙见而后成妇其有渐而不苟进如此所以吉也　冯氏椅曰渐之成卦専在四自三之四一爻为义经言女归吉此也　朱氏曰女谓嫁曰归自内而外也坤三之四成巽女往也干四之三成艮男下女也艮男下女然后巽女往而进艮阳居三巽隂居四男女各得其正矣又曰渐専以女归为义葢礼义廉耻之重天下国家之本无若女之归也　双湖先生曰彖辞以卦变言也渐之否变四女自内往外为归然曰女归不曰男取者岂三四虽皆成卦之主虽正而非应位非防姻妃偶之宜故惟取父母嫁女之象乎圣人谨防之意深矣立卦本防兰説为是】初六鸿渐于干小子厉有言无咎【吕音训于干陆氏曰如字郑云于水旁故停水处陆绩云水畔称于毛传诗云涯也又云涧也荀王肃云山间涧水也翟云涯也】集解【程子曰渐诸爻皆取鸿象鸿之为物至有时而羣有序不失其时序乃为渐也干水湄水鸟止于水之湄水至近也其进可谓渐矣行而以时乃所谓渐渐一无渐字进不失渐得其宜矣六居初至下也隂之才至弱也而上无应援以此而进常情之所忧也君子则深识逺照知义理之所安时事之所宜处之不疑小人幼子唯能见己然之事从众人之一有所字知非能烛理也故危惧而有言葢不知在下所以有进也用柔所以不躁也无应所以能渐也于义自无咎也若渐之初而用刚急进则失渐之义不能进而有咎必矣　朱子曰鸿之行有序而进有渐干水涯也始进于下未得所安而上复无应故其象如此而其占则为小子厉虽有言而于义则无咎也】纂注【郑氏刚中曰渐互离离为飞鸟故六爻皆以鸿为象以其识去就之义进退之时也　林氏曰前互坎故有水湄之象诗所谓鸿飞遵渚是也　毛氏曰初六鸿之初者也故曰小子　钱氏曰小曰鴈大曰鸿　冯氏曰互坎有言象讼初六有言亦以坎也　李氏过曰爻列鸿于上羣鴈也鸿之飞长在前幼在后此其序也初处最下小子也厉危也鸿之进也常有弓缴之危故小子厉有言遇有危事则鸣以警众即俗语所谓鴈奴是也其防患有道故虽危无咎　齐氏曰鸿阳鸟艮以东巽以南阳方也鸿生于北畏寒则徙南冻解则进北初曰干二曰磐三曰陆四曰木五曰陵六曰逵葢其离泽国而翔云天之次第也故曰渐书曰彭蠡既潴阳鸟攸居则南方水泽之中故其处也　刘氏槩曰鸟飞多亢唯鸿进有序而不乱　双湖先生曰鸿全体象互离为飞鸟互坎为水居又自坎北而离南象鸿之迁徙离目艮身俨然一飞鸿也小子艮象言伏兑象】六二鸿渐于磐饮食衎衎吉【吕音训磐陆氏曰畔于反山石之安也马云山中磐纡晁氏曰汉郊祀志作般孟康云般水涯堆也説之案般古文衎衎陆氏曰苦旦反马云饶衍】集解【程氏曰二居中得正上应于五进之安裕者也但居渐故进不速磐石之安平者江河之濵所有象进之安自干之磐又渐进也二与九五之君以中正之道相应其进之安固平易莫加焉故其饮食和乐衎衎然吉可知也　朱子曰磐大石也渐逺于水进于磐而益安矣衎衎和乐意六二柔顺中正进以其渐而上有九五之应故其象如此而占则吉也】纂注【林氏曰艮磐石象互坎饮食象　李氏过曰磐水中石所谓君看随阳鴈各有稻梁谋是也然鸿食则呼众故饮食衎衎和鸣也进至磐止而食矣】九三鸿渐于陆夫征不复妇孕不育凶利御宼【吕音训陆陆氏曰陆髙之顶也马云山上髙平曰陆孕陆氏曰以证反説文云怀子曰孕弋甑反郑云犹娠也荀作乗晁氏曰案乗古文】集解【程子曰平髙曰陆平原也三在下卦之上进至于陆也阳上进者也居渐之时志将渐进而上无应援当守正以俟时安处平地则一无则字得渐之道若或不能自守欲有所牵志有所就则失渐之道四隂在上而宻比阳所説也三阳在下而相亲隂所从也二爻相比而无应相比则相亲而易合无应则无适而相求故为之戒夫阳也夫谓三三若不守正而与四合是知征而不知复征行也复反也不复谓不反顾义理妇谓四若以不正而合则虽孕而不育葢非其道也如是则凶也三之所利在于御宼非理一作礼而至者宼也守正以闲邪所谓御宼也不能御宼则自失而凶矣　朱子曰鸿水鸟陆非所安也九三过刚不中而无应故其象如此而其占夫征则不复妇孕则不育凶莫甚焉然以其过刚也故利御冦】附録【朱子语九三爻虽不好夫征不复妇孕不育却利御冦今术家择日利婚姻底日不宜用兵利相战底日不宜婚姻正是此意葢用兵则要相杀相胜防姻则要和合故用有不同也学蒙夫征不复妇孕不育是取离为大腹象　卦中有两个孕妇字不知如何取象不可晓渊】纂注【李氏舜臣曰诗云鸿飞遵渚又云鸿飞遵陆亦以言其飞之渐也徐氏曰夫谓三妇谓四与小畜同义三四位皆不中相比而无应相比则相亲而易合无应则无道而相求征往也孕得阳也又曰此爻占凶凡皆不利唯利御冦谓情好相比可济患难也　郑氏刚中曰三上无应而亲四四下无应而奔三三务进而妄动故征则不可还四失守而私交故孕则不敢育　双湖先生曰夫九三也妇六四也夫征不复艮止本不宜征既征不复亦止义妇孕离为大腹象不育互坎血卦而润下有胎漏之象宼互坎象利御冦艮止象尝合卦爻辞观之卦辞女归吉者以三四两爻也爻辞夫妇凶者亦三四两爻也卦以两体论巽女有归艮男之象爻以应否论当伯应之位者为正不当相应之位者为邪四女无归三男之理也特相比而相得为私情之相合耳此卦但言女归不言取女不得与咸例论其谨始之意已可见于言外矣】六四鸿渐于木或得其桷无咎【吕音训桷陆氏曰音角象同翟云方曰桷桷椽也马陆绩云桷榱也説文秦曰榱周谓之椽齐鲁谓之桷】集解【程子曰当渐之时四以隂柔进据刚阳之上阳刚而上进岂能安处隂柔之下故四之处非安地如鸿之进一作渐于木也木渐髙矣一无矣字而有不安之象鸿趾连不能握枝故不木栖桷横平之柯唯平柯之上乃能安处谓四之处木危或能自得安寜之道则无咎也如鸿之于木本不安或得平柯而处之则安也四居正而巽顺冝无咎者也必以得失言者因得失以明其义也　朱子曰鸿不木栖桷平柯也或得平柯则可以安矣六四乘刚而顺巽故其象如此占者如之则无咎也】纂注【冯氏曰巽为木而在艮山之上九三之竒画衡于下桷之象也　钱氏曰桷谓木枝之小而可为椽者先儒谓鸿不木栖乡间嵗暮则至栖于髙木之上先儒殆未攷　双湖先生曰木桷皆取巽木象鸿之渐进至此适当巽木之初也钱氏説姑广异义俟考焉】九五鸿渐于陵妇三歳不孕终莫之胜吉集解【程子曰陵髙阜也鸿之所止最高处也象君之位虽得尊位然渐之时其道之行固亦非遽与二为正应而中正之徳同乃隔于三四三比二四比五皆隔其交者也未能即合故三歳不孕然中正之道有必亨之理不正岂能隔害之故终莫之能胜但其合有渐耳终得其吉也以不正而敌中正一时之为耳久岂能胜乎　朱子曰陵髙阜也九五居尊六二正应在下而为三四所隔然终不能夺其正也故其象如此而占者如是则吉也】纂注【郑氏刚中曰巽为髙亦取艮山在下有陵之象尔雅谓大陆曰阜大阜曰陵　双湖先生曰三妇四也四居离体中离大腹有孕象又下互坎有漏下象故不育五妇二也二既无预于离又居坎体下故但曰不孕五至二隔二爻故曰三嵗然二五隂阳中正又居相应之地将必有合三四终莫能胜故吉五二但以隂阳爻言不论卦　程氏曰盖二五当位非三所能抗终莫之胜是以吉也　耿氏曰刚上柔下是以物终莫之胜】上九鸿渐于陆其羽可用为仪吉集解【程子曰安定胡公以陆为逵逵云路也谓虚空之中尔雅九逹谓之逵逵通达无阻蔽之义也上九在至髙之位又益上进是出乎位之外在他时则为过矣于渐之时居巽之极必有其序如鸿之离所止而飞于云空在人则超逸乎常事之外者也进至于是而不失其渐贤达之髙致也故可用为仪法而吉也羽鸿之所用进也以其进之用况上九进之道也　朱子曰胡氏程氏皆云陆当作逵谓云路也今以韵读之良是仪羽旄旌纛之饰也上九至髙出乎人位之外而其羽毛可用以为仪饰位虽极髙而不为无用之象故其占为如是则吉也】纂注【林氏曰鸿以渐致髙所谓鸿飞者也　李氏过曰可用为仪如贽见执鴈防礼奠鴈之类谓其徳可以配礼也　郑氏刚中曰鸟羽皆有用而各有所取雉取其采鹭取其白鸿取其知时取其羽以为仪则则君子进退去就之义亦孰得而乱之可观以为法矣　郑氏东卿曰子午以东为阳子午以西为隂自艮达巽子午以东阳气之地也渐下艮上巽时当正月立春之后鸿鴈来之时故六爻皆系以鸿也鸿者随阳之鸟而艮巽限子午阳方系以鸿岂不宜哉　郭氏雍曰渐六爻辞皆协韵初干言二磐衎三陆复育四木桷五陵孕胜上逵仪明矣】大象传山上有木渐君子以居贤徳善俗【吕音训善俗陆氏曰王肃本作善风俗】集解【程子曰山上有木其髙有因渐之义也君子观渐之象以居贤善之徳化美于风俗人之进于贤徳必有其渐习而后能安非可陵节而遽至也在已且然敎化之于人不以渐其能入乎移风易俗非一朝一夕所能成故善俗必以渐也　朱子曰二者皆当以渐而进疑贤字衍或善下有脱字】附録【朱子语山上有木木渐长则山渐髙所以为渐】纂注【朱氏曰山上木止于下而渐于上也　蔡氏曰居徳艮止象善俗巽入象居徳以渐而进善俗以渐而入也　郭氏京曰善下脱风字】彖渐之进也女归吉也【吕音训女归吉也陆氏曰王肃本还作女归吉利贞晁氏曰虞亦旡也字】集解【程子曰如渐之义而进乃女归之吉也谓正而有渐也女归为大耳他进亦然　朱子曰之字疑衍或是渐字】纂注【毛氏曰易未有一义明两卦者晋进也渐亦进何也渐非进以渐而进耳　郭氏京曰女归吉误増也字与比吉同余六十二卦繇辞下并无也字误亦明矣】进得位往有功也集解【程子曰渐进之时而隂阳各得正位进而有功也四复由上进而得正位三离下而为上遂得正位亦为进得位之义一有是往而有功也六字】进以正可以正邦也集解【程子曰以正道而进可以正邦国至于天下也凡进于事进于徳进于位莫不皆当以正也朱子曰以卦变释利贞之意葢此卦之变自涣而来九进居三自旅而来几进居五皆为得位之正】纂注【杨氏曰圣人于渐以敦风化乎执此道仕进则无干禄慕位之耻无假涂捷径之患以此而进则得位以此而往则有功】其位刚得中也集解【程子曰上云进得位往有功也统言隂阳得位是以进而有功复云其位刚得中也所谓位者五以刚阳中正得尊位也诸爻之得正亦可谓之得位矣然未若五之得尊位故特言之　朱子曰以卦体言谓九五】止而巽动不穷也集解【程子曰内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有一作至困穷也　朱子曰以卦徳言渐进之义】纂注【刘氏案曰夫物未有进而不上穷者动而不穷者惟渐为然止乎下而巽以行之是以动不穷也　双湖先生曰夫子于渐彖传只以进一字解足卦辞女归吉义便见得是六四自否六三而进以成渐卦矣至其下文自进得位以下乃夫子自论九五一爻从旅蛊贲三卦变来皆得其正自旅来者九四进而居五自蛊来者九二进而居五自贲来者初九进而居五皆得其正也往则有功而进可以正邦也恐人以进得位即为六四之进为得隂位故特结之以其位刚得中也之辞则其指九五之位明矣变卦既明卦体始定于是以止而巽动不穷也结之此夫子彖传之意也本义谓自涣来者九进居三虽亦得正但于刚得中义不甚协耳】小象小子之厉义无咎也集解【程子曰虽小子以为危厉在义理实无咎也】纂注【张子曰鸿渐之始出至于干鸿鹄之至非小小所量见其出陆争欲危之且疑其所处非君子信已而行义无咎也】饮食衎衎不素饱也集解【程子曰爻辞以其进之安平故取饮食和乐为言夫子恐后人之未喻又释之云中正君子遇中正之主渐进于上将行其道以及天下所谓饮食衎衎谓其得志和乐不谓空饱饮一无饮字食而已素空也　朱子曰素饱如诗言素餐得之以道则不为徒饱而处之安矣】夫征不复离羣丑也妇孕不育失其道也利用御冦顺相保也【吕音训离陆氏曰力智反郑云犹去也】集解【程子曰夫征不复则失渐之正从欲而失正离叛其羣类为可丑也卦之诸爻皆无不善若独失正是离其羣类妇孕不由其道所以不育也所利在御冦谓以顺道相保君子之于小人比也自守以正岂唯君子自完其已而已乎亦使小人得不陷于非义是以顺道相保御止其恶故曰御冦】附録【朱子语顺相保也言须是上下同心协力相保聚方足以御冦也董録】或得其桷顺以巽也集解【程子曰桷者平安之处求安之道唯顺与巽若其义顺正其处卑巽何处而不安如四之顺正而巽乃得桷也】终莫之胜吉得所愿也集解【程子曰君臣以中正相交其道当行虽有间其间者终岂能胜哉徐必得其所愿乃渐之吉也】其羽可用为仪吉不可乱也集解【程子曰君子之道自下而上由防而着跬歩造次莫不有序不失其序则无所不得其吉故九虽穷髙而不失其吉可用为仪法者以其有序而不可乱也　朱子曰渐进愈髙而不为无用其志卓然岂可得而乱哉】纂注【王氏安石曰其进也以渐而不失时其翔也以羣而不失序所谓进退可法者也六爻皆鸿也至于上而曰其羽可用为仪要其终而不可乱也　钱氏曰不可乱谓其行序之有伦也若栖止于陆其羽不展尚何不可乱之有】
