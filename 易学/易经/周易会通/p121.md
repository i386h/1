<!-- { "loadSidebar": true } -->
　　【居三得九之位而上同于四故其占可亨又以祖考之精神既散故王者当至于庙以聚之又以巽木坎水舟楫之象故利涉大川其曰利贞则占者之深戒也】附録【朱子语此卦只是卜祭吉又更宜涉川渊问萃言王假有庙是卦中萃聚之象故可以为聚祖考之精神而享祭之吉占涣卦既散而不聚本象不知何处有立庙之义恐是卦外立意谓涣散之时当聚祖考之精神耶为复是下卦是坎有幽隐之义因此象而设立庙之意耶曰坎固是有鬼神之义然此卦未必是因此为义且作因涣散而立庙説大扺这处都见不得学蒙】纂注【冯氏当可曰涣所以为散者继兊之后人情説豫则开舒放肆而乱所由生　朱氏曰天下离散不安其居圣人将以聚之故以宗庙为先宗庙者收其心之涣散而存之也人孰不有父母知报本则知祭祀出于人心复其本心则离散者可合而天下无事矣冶涣之道也上为宗庙艮为门阙五王位九五有入自门阙至宗庙得人心而存之象　张氏汝弼曰利贞者九五中正也　李氏舜臣曰十三卦制器舟楫取涣则黄帝尧舜取此为利涉之用矣又曰萃因民之聚立庙以坚其归向之心所以为怀保之道涣忧民之散立庙以收拾其荡析之心所以为招之术皆所以统摄民心而坚凝之也　陆氏希声曰涣萃二卦皆言王假有庙所以明涣萃之理为敎化之宗主也　冯氏椅曰易称有庙説者皆袭焦延夀之説以上九一爻为宗庙愚谓不然宗庙者国之本也其在都邑之中乎涣自二以上有庙之象或又曰自五以下有七庙之象想以画数三隂爻六画而一阳爻一画通为七也葢三爻之艮为门阙谓一阳爻在上为屋二隂爻在下为阙髙巍之象也故萃自四以下互艮涣自五以下约象亦艮也　双湖先生曰涣有二义卦有因民涣散而萃之义假庙是也又有涣天下患难之意涉川是也爻则全以涣为美事各有不同不可以一例观之也　赵氏曰天下之难非阳刚得位莫能济故难之散也则为涣及其下之聚也则为萃二卦之辞畧同然涣言亨者一萃则再言之涣言利者二萃则三言之涣言王假有庙萃则加以用大牲之辞以是知涣而后萃诚有其序也】初六用拯马壮吉【吕音训拯陆氏曰拯救之拯马云举也伏曼容云济也王肃云拔也子夏作抍抍取也】集解【程子曰六居卦之初涣之始也始涣而拯之又得马壮所以吉也六爻独初不云涣者离散之势辨之宜早方始而拯之则不至于涣也为敎深矣马人之所托也托于壮马故谓拯涣马谓二也二有刚中之才初隂柔顺两皆无应无应则亲比相求初之柔顺而托于刚中之才以拯其涣如得壮马以致逺必有济矣故吉也涣拯于始为力则易时之顺也　朱子曰居卦之初涣之始也始涣而拯之为力既易又有壮马其吉可知初六非有济涣之才但能顺乎九二故其象占如此】纂注【蔡氏曰拯救也马所用以行者马壮则行速言用救涣之急也　双湖先生曰马坎象前互震亦象马明夷二至四互坎三至五互震故其象同详见明夷六二爻】九二涣奔其机悔亡【吕音训机陆音几】集解【程子曰诸爻皆云谓涣之时也而处险中其有悔可知若能奔就所安则得悔亡也机者俯凭以为安者也俯就下也奔急往也二与初虽非正应而当涣离之时两皆无与以隂阳亲比相求则相赖者也故二目初为机初谓二为马二急救于初以为安则能亡其悔矣初虽坎体而不在险中也或疑初之柔防何足赖葢涣之时合力为一作而胜先儒皆以五为机非也方涣离之时二阳岂能同也若能同则成济涣之功当大一有吉字岂止悔亡而已机谓俯就也　朱子曰九而居二宜有悔也然当涣之时来而不穷能亡其悔者也故其象占如此葢九奔而二机也】纂注【王氏安石曰奔速辞刚能速者也　朱氏曰震足动奔也互震　张子曰奋于坎中进而之前则离解悔亡若退累于初险不能出其悔终存　冯氏椅曰自王辅嗣曰机承物者也后来诸儒皆以案几为説且于爻义纷纷无一定之论王辅嗣胡安定程河南苏东坡以初六为机龚深父耿希道洪成季以九五为杋朱子发以六四为机朱晦翁又以九奔而之二即机也机説文木也山海经曰族蔨之山多松柏机柦二字义不相蒙周官五机亦不从木然则机木也人之离家困于道途则依木以休息诗所谓南有乔木不可休息是也　双湖先生曰坎自是坚多心木困初六株木亦坎体涣互震亦木象上巽亦是木若如厚斋所説不知指何卦为机木看来初在险下既取马壮为吉则是贵其去险也二在险中曰奔其机岂非欲其速奔出险而亡其悔乎则机木指巽矣同徳相逢九五是也其奔五乎】六三涣其躬无悔集解【程子曰三在涣时独有应与无涣散之悔也然以隂柔之质不中正之才上居无位之地岂能拯时之涣而及人也止于其身可以无悔而已上加涣字在涣之时躬无涣之悔也朱子曰隂柔而不中正有私于己之象也然居得阳位志在济时能散其私以得无悔故其占如此大率此上四爻皆因涣以济涣者也】纂注【李氏舜臣曰坎二隂本为险陷三居坎上近接乎巽坎水得风而散巽木得水而通故能涣散其身出险自无悔吝作易者敎之以往为上九之应而离险难者乎　陈氏友文曰己私散则为善三之躬四之羣上之血是也夫人之所以胶执蔽固终不能自脱于险者有我而已六三虽不中正而髙出坎险之上于是释然消散其有我之私而志在于外自然无悔矣　胡氏亢曰蒙六三曰不有躬涣六三曰涣其躬葢蒙以艮坎成卦涣初至五亦艮坎也】六四涣其羣元吉涣有丘匪夷所思【吕音训有丘陆氏曰姚作有近匪夷陆氏曰荀作匪弟】集解【程子曰涣四五二爻义相须故通言之彖故曰上同也四巽顺而正居大臣之位五刚中而正居君位君臣合力刚柔相济以拯天下之涣者也方涣散之时用刚则不能使之怀附用柔则不足为之依归四以巽顺之正道辅刚中正之君君臣同功所以能济涣也天下涣散而能一无能字使之羣聚可谓大善之吉也涣有丘匪夷所思赞美之辞也丘聚之大也方涣散而能致其大聚其功甚大其事甚难其用至妙夷平常也非平常之见所能思及也非大贤智孰能如是　朱子曰居隂得正上承九五当济涣之任者也下无应与为能散其朋党之象占者如是则大善而吉又言能散其小羣以成大羣使所散者聚而若丘则非常人思虑之所及也】附録【朱子语老苏云涣之六四曰涣其羣元吉夫羣者圣人之所欲涣以混一天下者也此语虽程传有所不及如程传之説则是羣其涣非涣其羣也葢当人心涣散之时各相朋党不能混一惟六四能涣小人之私羣成天下之公道此所以元吉也大抵涣卦上三爻是以涣济涣也道夫涣其羣老苏説是涣了小小底羣队并做一个东坡所谓合小以为大大以为一且如我太祖取蜀取江南皆是涣其羣涣有丘之义　涣其羣言散小羣做大羣如将小物事几把解来合作一大把东坡説这一爻最好縁他会做文字理会得文势故説得合　涣有未见有大好处今爻辞却説得浩大皆不可晓并易説】纂注【徐氏曰羣同类也丘聚之髙也夷等夷也犹丰九四过其夷主之夷四本居二与初三皆柔同类而等夷者也今柔进居四散其同类之私羣而上聚乎五故元吉涣下聚上涣有丘也匪夷所思言非其等夷所能思及此也　冯氏当可曰五在四上髙丘之象　张氏汝弼曰约象为艮艮为丘　朱氏曰五艮为山半山为丘丘聚也案四在互艮之中取丘象宜矣　余氏曰涣六四涣其羣谓下卦本坤三隂成羣今二来居四九往居二是散其羣也昔为否今否既散亦元吉之义】九五涣汗其大号涣王居无咎集解【程子曰五与四君臣合徳以刚中正巽顺之道治涣得其道矣唯在浃洽于人心则顺从也当使号令洽一作浃于民心如人身之汗浃于四体则信服而从矣如是则可以济天下之涣居王位为称而无咎大号大政令也谓新民之大命救涣之大政再云涣者上谓涣之时下谓处涣如是则无咎也在四已言元吉五唯言称其位也涣之四五通言者涣以离散为害拯之使合也非君臣同功合力其能济乎爻义相须时之宜也一作而已　朱子曰阳刚中正以居尊位当涣之时能散其号令与其居积则可以济涣而无咎矣故其象占如此九五巽体有号令之象汗谓如汗之出而不反也涣王居如陆贽所谓散小储而成大储之意】附録【朱子语涣汗其大号圣人当初就人身上説一汗字为象不为无意葢人君之号令当出乎人君之中心由中而外由近而逺虽至幽至逺之处无不被而及之亦犹人身之汗出乎中而浃乎四体也道夫涣汗其大号号令当敎如汗之出千毛百窍中迸散出来这个物出不会反却不是説那号令不当反只是取其如汗之散出自有不反底意思渊】纂注【程子曰汗由中出浃于四体亦由大号由君出浃于四方　郑氏东卿曰人之一身阳主气隂主形元气蒸而为汗流而为血二阳散于外故言汗言血二隂分于中故言躬言羣　朱氏曰有疾者闭塞不通阳降隂升浃于腠理否者亨矣否干阳降二坤隂升四降者成坎坎水浃于上下汗出之象巽为号阳为大九五出号令者也故曰涣汗其大号双湖先生曰汉上説象宻矣但阳降为坎水不知何以必其为汗也正为自阳降隂升上成艮体有身之象汗自身出故坎得为汗又成巽体而为号其象方足若所谓天地间雷风水火四者皆有声之大者以故易中虽无兑体而或取言鸣号之类必有雷风水火之卦此卦大号以巽风且在九五阳爻取也若以正位凝命及申命行事为例已是夫子大象矣】上九涣其血去逖出无咎【吕音训去陆羌吕反逖陆汤歴反】集解【程子曰涣之诸爻皆无系应亦涣离之象唯上应于三三居险陷之极上若下从于彼则不能出于涣也险有伤害畏惧之象故云血惕然九以阳刚处涣之外有出涣之象又居巽之极为能巽顺于事理故云若能使其血去其惕出则无咎也其者所有也涣之时以能合为功独九居涣之极有系而临险故以能出涣逺害为善也　朱子曰上九以阳居涣极能出乎涣故其象占如此血谓伤害逖当作惕与小畜六四同言涣其血则去涣其惕则出也】附録【朱子语涣卦亦不可晓只以大意看则人之所当涣者莫甚于己私其次便涣散其它羣队合以成大其次便须涣散其号令与其居积以周于人其次便涣去患害人杰涣是涣散底意思物事有当散底号令当散积聚当散羣队当散渊】纂注【张子曰上若系三害不可免能絶去隂类逺去其难则可免咎　洪氏曰血者隂之伤也　张氏汝弼曰巽为风应乎六三之坎坎为血卦风之与血常相为用涣而运之则荣结而聚之则为害也　陈氏反文曰坎为血卦血指六三逖逺也小象逺害正是以逺释逖字上虽与三应起处涣上不为所染故涣散其血舍之逺去去坎险之害而得无咎也朱子引小畜文改惕字似未安　蔡氏曰涣散也以成卦言之则在二与四以治涣言之则唯五与四当位故于五曰正位于四者得位四能涣其羣而上同五能正王位而出令所以济涣也初与二救涣者也三则自治其涣上则避涣而已】大象传风行水上涣先王以享于帝立庙【吕音训享陆香两反】集解【程子曰风行水上有涣散之象先王观是象救天下之涣散至于享帝立庙也收合人心无如宗庙祭祀之报出于其心故享帝立庙人心之所归也系人心合离散之道无大于此　朱子曰皆所以合其散】附録【程子语萃涣皆享于帝立庙因其精神之聚而形于此为其涣散故立此以收之】纂注【徐氏曰风行水上涣散披离涣之象也先王享帝立庙所以合其涣也此诚敬仁孝之至幽无不格散无不聚故于彖象中言之　虞氏曰隂上至四承五为享帝阳下至二为立庙　朱氏曰享于上帝使人知天无二主立庙则人知反本鬼有所归所以一天下之心合天下之涣　刘氏曰巽者洁齐之时故卦有巽者多言神事观曰盥荐升曰用禴巽言史巫　项氏曰享帝于郊象巽之髙立庙于宫象坎之隐　冯氏曰大象别立一意以为用易之方孚帝立庙与王假有庙意有不同】彖传涣亨刚来而不穷柔得位乎外而上同【吕音训上陆如字又时掌反】集解【程子曰涣之能亨者以卦才如是也涣之成涣由九来居二六上居四也刚阳之来则不穷极于下而处得其中柔之往则得正位于外而上同于五之中巽顺于五乃上同也四五君臣之位当涣而比其义相通同五乃从中也当涣之时而守其中则不至于离散故能亨也　朱子曰以卦变防卦辞】附録【朱子语问刚来而不穷穷是穷极来处乎中不至穷极否曰是居二为中若在下则是穷矣学蒙刚来不穷是九三来做二柔得位而上同是六二上做三此説有些不稳却为是六三不唤做得位然而某这个例只是一爻互换转移无那隔蓦两爻底渊九二涣奔其机是以卦变言之自三来居二得中而不穷所以为安如机之安也六三是自二往居三未为得位以其上同于四所以为得位彖辞如此説得宻若云上应九为上同恐如此跳过了不得此亦是依文解义説终是不见得三来居二之为安二之于三为得位是如何易説】纂注【蔡氏曰刚来不穷二也干交坤而为坎也二在卦中故不穷柔得位四也坤交干而为巽也上同四上同乎五也　冯氏椅曰以二四往来明卦义不穷上周明亨刚来不穷即需刚健不陷义不困穷之象又曰观孔子之彖全在二四两爻九六往来成夹辅九五之功所以亨涣而王者以之假庙以之涉川以之贞固皆两爻之力也　双湖先生曰本义卦变自渐来故指柔为三三却未为得位蔡氏指柔为四则四正得位外谓外卦上同谓上同于五似为得之】王假有庙王乃在中也集解【程子曰王假有庙之义在萃卦详矣天下离散之时王者收合人心至于有庙乃是在其中也在中谓求得其中摄其心之谓也中者心之象刚来而不穷柔得位而上同卦才之义皆主于中也王者拯涣之道在得其中而已孟子曰得其民有道得其心斯得民矣享帝立庙民心所归从也归人心之道无大于此故云至于有庙拯涣之道极于此也　朱子曰中谓庙中】附録【朱子语王乃在中是指庙中言王指九五言宜在庙祭祀伊川先生説得那道理多了他见得许多道理了不肯自做他説须要寄搭放在经上易不须説得深只是轻轻地説过渊】纂注【南轩张氏曰夫收天下之心莫如奠宗庙而正王位王乃在中所谓中天下而立定四海之民是也】利涉大川乘木有功也集解【程子曰治涣之道当济于险难而卦有乘木济川之象上巽木也下坎水大川也利涉险以济涣也木在水上乘木之象乘木所以涉川也涉则有济涣之功卦有是义有是象也】纂注【郭氏京曰利涉大川下脱利贞字】小象传初六之吉顺也集解【程子曰初之所以吉者以其能顺从刚中之才也始涣而用拯能顺乎时也】涣奔其机得愿也集解【程子曰涣散之时以合为安二居险中急就于初求安也赖之如机而亡其悔乃得所愿也】涣其躬志在外也集解【程子曰志应于上在外也与上相应故其身得免于涣而无悔悔亡者本有而得亡无悔者本无也】附録【朱子语六三涣其躬志在外也是舍己从人意思易説】涣其羣元吉光大也集解【程子曰称元吉者谓其功徳光大也元吉光大不在五而在四者二爻之义通言也于四言其施用于五言其成功君臣之分也】王居无咎正位也集解【程子曰王居谓正位人君之尊位也能如五之为则居尊位为称而无咎也】附録【朱子语散居积须是在它正位方可　九五象王居无咎只是节做四字句伊川尼其句所以説得王居无咎差了如上九象亦自节了字则此何疑并易説】纂注【王氏曰为涣之主惟王居之乃得无咎正位不可以假人也　郭氏雍曰王居涣号则正位以令天下得君道也故无咎】涣其血逺害也【吕音训逺陆袁万反】集解【程子曰若如象文为涣其血乃与屯其膏同也义则不然葢血字下脱去字血去惕出谓能逺害则无咎也】
