<!-- { "loadSidebar": true } -->
　　【居心上口下则脢也心有所感然后动于脢乃形于言言之是非系乎所感之邪正而爻居其间邪正系四而是非系上故无悔尤也　李氏过曰悔亡是有悔而亡之也无悔是无复有悔也】上六咸其辅颊舌【吕音训辅陆氏曰如字马云上颔也虞作防云耳目之间称防颊晁氏曰案防今文辅字颊陆氏曰兼协反孟作侠晁氏曰案古文作夹】集解【程子曰上隂柔而説体为説之主又居感之极是其欲感物之极也故不能以至诚感物而发见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也　朱子曰辅颊舌皆所以言者而在身之上上六以隂居説之终处感之极感人以言而无其实又兑为口舌故其象如此凶咎可知】附録【朱子语或问咸上六咸其辅颊舌窃意此爻宜有悔吝而不言悔吝何也荅云吉凶悔吝系乎邪正此但见其不足以感人之意耳未见有失故不得以悔吝言也易説】纂注【李氏过曰辅颊之两旁骨背后可得而见者详见艮卦杨氏时曰兑三索得女则上六兑之主也兑为口舌故咸其辅颊舌然不凶咎者以説感人未至于凶也　蔡氏曰咸感也感通之理具于人之一心唯能存其寂然不动之体则感而无不通矣故无心者不能感而用心者不能咸感也初之拇二之腓三之股上之辅颊舌皆用于心以动为感者也五之脢无心而不能感者也故皆不得咸感之正惟四当心位可得咸感之正者然有心于致感则所感非光大之感也故人以憧憧之思为戒　冯氏椅曰吉凶悔吝生乎动者惑于物而动故六爻之中吉凶悔吝之辞备焉然感生于心惟心正则所感正而所动皆正故以贞吉戒九四葢吉凶悔吝之所由生也下三爻足之象感于动者也上二爻喉舌之象感于言者也　程氏直方曰初与四应故拇与心皆在前二与五应故腓与脢皆在后三与上应故股与辅颊皆在两旁而舌居中有至理存焉又见脢之为背肉甚明　郭氏忠孝曰易道取诸身唯咸艮二卦为详而其成终者特异岂非咸极于説而艮终于止邪】大象传山上有泽咸君子以虚受人集解【程子曰泽性润下土性受润泽在山上而其渐润通彻是二物之气相感通也君子观山泽通气之象而虚其中以受于人夫人中虚则能受实则不能入矣虚中者无我也中无私主则无感不通以量而容之择合一作交而受之此圣人有感必通之道也　朱子曰山上有泽以虚而通也】附録【朱子语山上有泽当如伊川説水润土燥有受之义又曰土若不虚如何受得又曰上兑下艮兑上阙有泽口之象兑下二阳画有泽防之象艮上一画阳有土之象下二隂画中虚便是渗水象砥问程传以量而容之莫是要着意容之否曰非也以量者乃是随我量之大小以容之便是不虚了僴】纂注【张子曰感物之善莫若以虚受人有所慕皆非正吉　郭氏雍曰山泽通气而后万物化生君子法之以虚受人惟虚故受受故能感不能感者以不能受故也不能受者以不能虚中故也】彖传咸感也集解【朱子曰释卦名义】纂注【丘氏曰咸非训感咸故感耳凡物两相对待而后感应之理生故咸有感义又曰咸者感也所以感者心也无心者不能感故咸加心而为感有心于感者亦不能咸感故感无心而为咸惟无容心于感然后无所不感也】柔上而刚下二气感应以相与止而説男下女是以亨利贞取女吉也【吕音训下陆遐嫁反】集解【程子曰咸之义感也在卦则柔爻上而刚爻下柔上变刚而成兑刚下变柔而成艮隂阳相交为男女交感之义又兑女在上艮男居下亦柔上刚下也隂阳二气相感相应而和合是相与也止而説止于説为坚慤之意艮止于下笃诚相下也兑説于上和説相应也以男下女和之至也相感之道如此是以能亨通而得正取女如是则吉也卦才如此大率感道利于正也説音悦　朱子曰以卦体卦德卦象释卦辞或以卦变言柔上刚下之义曰咸自旅来柔上居六刚下居五也亦通】纂注【蔡氏曰柔上上也坤上交干而为兑也刚下三也干下交坤而为艮也　蜀才曰咸本否卦六三升上上九降三　冯氏椅曰刚柔以质言感应以气言干之气感乎坤坤应之而成兑是坤与干也坤之气感乎干干应之而成艮是干与坤也　林氏栗曰男不下女而女从之非正女也君不下士而士从之非贞士也如是者不可取矣亲迎之礼废于夫妇之间就见之仪蔑于君臣之际为女为士者不待礼而行为君为夫者唯其易而畜之未有不悔于其终者也杨氏时曰止而説以卦才言也夫妇之道止而不説则离説而不止则乱男不下女则刚柔不接非夫妇之正也　冯氏当可曰柔上刚下感应相与所以为亨止而説所以利贞男下女所以取女吉也是以二字总结上文之意】天地感而万物化生圣人感人心而天下和平观其所感而天地万物之情可见矣集解【程子曰既言男女相感之义复推极感道以尽天地之理圣人之用天地二气交感而化生万物圣人至诚以感亿兆之心而天下和平天下之心所以和平由圣人感之也观天地交感化生万物之理与圣人感人心致和平之道则天地万物之情可见矣感通之理知道者黙而观之可也　朱子曰极言感通之理】纂注【胡氏曰天地感而万物化生言乾坤交而大化行也圣人感人心而天下和平言二五交而治化行也　张氏彭老曰分而言之则天地万物以化生相感应圣人天下以和平相感应天地自天地圣人自圣人也合而言之此之呼吸语黙即彼之翕张阖辟此之喜怒哀乐即彼之惨舒荣悴道化之宰生意之充天地即圣人圣人即天地也　双湖先生曰干本上而一阳下降坤本下而一隂上腾天地之感也互震反生而万物化生矣二本九五下交有圣人感人心之象兑説既具而天下和平矣天地万物感通人情宁不可于卦爻间见之乎】小象传咸其拇志在外也集解【程子曰初志之动感于四也故曰在外志虽动而感未深如拇之动未足以进也】虽凶居吉顺不害也集解【程子曰二居中得正所应又中正其才本善以其在咸之时质柔而上应故戒以先动求君则凶居以自守则吉象复明之云非戒之不得相感唯顺理则不害谓守道不先动也】咸其股亦不处也志在随人所执下也集解【程子曰云亦者葢象辞一作体本不与易相比自作一处故诸爻之象辞意有相续者此言亦者承上爻一有象字辞也上云咸其拇志在外也虽凶居吉顺不害也咸其股亦不处也前一作下二隂爻皆有感而动三虽阳爻亦然故云亦不处也不处谓动也有刚阳之质而不能自主一作立一作处志反在于随人是所操执者卑下之甚也　朱子曰言亦者因前二爻皆欲动而云也二爻隂躁其动也宜九三阳刚居止之极宜静而动可吝之甚也】纂注【徐氏曰世之君子位居人上所守不正感不以道而反徇夫暬御臣仆在下者之私情至于多行可愧者皆执其随者也】贞吉悔亡未感害也憧憧往来未光大也集解【程子曰贞则吉而悔亡未为私感所害也系私应则害于感矣憧憧往来以私心相感感之道狭矣故云未光大也　朱子曰感害言不正而感则有害也】咸其脢志末也集解【程子曰戒使背其心而感脢者为其存心一作志浅末系二而説上感于私欲也　朱子曰志末谓不能惑物】咸其辅颊舌滕口説也【吕音训滕陆氏曰徒登反达也九家作乘虞作媵郑云送也晁氏曰郑作媵送也虞作腾送也説陆氏曰如字徐音脱又始鋭反】集解【程子曰唯至诚为能感人乃以柔説腾扬于口舌言説岂能感于人乎　朱子曰滕腾通用】附録【朱子语否泰咸恒损益既济未济此八卦首尾皆是一义如咸皆是感动之义之类问咸内卦艮艮止也何以皆説动曰艮虽是止然咸有交感之义都是要动所以都説动卦体虽是动然才动便不吉动之所以不吉者以其内卦属艮也僴艮咸二卦皆就人身取义皆主静如艮其趾能止其动便无咎艮其腓腓亦动物故止之不极其随不能极止其随限而动也故心不快限则腰所在咸其拇自是不合动咸其腓亦是欲随股而动动则凶不动则吉必大咸就人身取象看来便也是有些取象説咸上一画如人口中三画有腹背之象下有人脚之象艮就人身取象便也如此上一阳画有头之象中二隂有口之象所以艮其辅于五爻见内卦之下亦有足之象砥咸艮皆以人身为象但艮卦又差一位道夫】纂注【项氏曰诸家谓滕口説为鄙之非也事自有当口説时训诰誓命皆是也滕字虞翻作腾传布之义　王氏宗传曰上感之极滕口説以求感此感道之衰也】
