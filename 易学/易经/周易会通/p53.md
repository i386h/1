<!-- { "loadSidebar": true } -->
　　经【坤下震上】集解【程子曰豫序卦有大而能谦必豫故受之以豫承二卦之义而为次也有既大而能谦则有豫乐也豫者安和说乐之义为卦震上坤下顺动之象动而和顺是以豫也九四为动之主上下羣隂所共应也坤又承之以顺是以动而上下顺应故为和豫之义以二象言之雷出于地上阳始潜闭一作闭潜于地中及其动而出地奋其声通畅和豫故为豫也】附録【程子语豫者备豫也逸豫也事豫故逸乐其义一也绚】豫利建侯行师【吕音训豫陆氏曰余虑反恱豫也备豫也马云豫乐也震宫一世卦】集解【程子曰豫顺而动也豫之义所利在于建侯行师夫建侯树屏所以共安天下诸侯和顺则万一作兆民恱服兵师之兴众心和恱则顺从而有功故恱豫之道利于建侯行师也又上动而下顺诸侯从王师众顺令之象君万邦聚大众非和说不能使之服从也　朱子曰豫和乐也人心和乐以应其上也九四一阳上下应之其志得行又以坤遇震为顺以动故其卦为豫而其占利以立君用师也】附録【朱子语建侯行师顺动之大者立个国君非举动而何渊】纂注【李氏舜臣曰豫者和豫之谓震阳出于地上散生育万物皆因之以和豫故也震阳为和豫之主众隂聚而归之冇建侯行师之象　蔡氏曰侯震也震长子有君道屯利建侯亦取震象师坤也易言用师皆取坤象　王氏大寳曰利建侯所以备豫也利行师所以饬豫也豫以和乐取义和而不备则乖戾随之故有备豫之义和而不饬则骄怠生焉故有豫怠之义洪氏曰卦一阳主五隂亦有比建侯互体　双湖先生曰必曰建曰行命自天子出尊君之心可见　郭氏雍曰周封同姓五十而天下不以为私顺故也所谓利建侯也汤东西南北之征而天下不以为怨顺故也所谓利行师也　丘氏曰屯冇震无坤则言建侯而不言行师谦有坤无震则言行师而不言建侯此合震坤成卦故兼之】初六鸣豫凶集解【程子曰初六以隂柔居下四豫之主也而应之是不中正之小人处豫而为上所宠其志意满极不胜其豫至于声音轻浅如是必至于凶也鸣于声也　朱子曰隂柔小人上有强援得时主事故不胜其豫而以自鸣凶之道也故其占如此卦之得名本为和乐然卦辞为众乐之义爻辞除九四与卦同外皆为自乐所以有吉凶之异】附録【朱子语叔重问豫卦初六与九四为应九四由豫大冇得本亦自好但初六时冇强援不胜其豫至于自鸣所以凶否先生曰九四自好自是初六自不好怎奈他何时举】纂注【王氏大寳曰凡物情动而求匹则鸣冯氏椅曰一阳虽已独为正应二三隔之已无由进故先鸣以求应然阳唱隂应乃为常理隂先鸣是以凶也　熊氏曰谦九三为卦主上与之应故鸣谦豫九四为卦主初与之应故鸣豫皆隂感乎阳而鸣者也　双湖先生曰豫初六即谦上六向也鸣谦今也鸣豫皆蒙卦内有震卦善鸣象然鸣谦犹有行师之利鸣豫直凶而已信矣豫之不可沈溺如此】六二介于石不终日贞吉【吕音训介陆氏曰音界纎介古文作砎郑古八反云磨砎也马一作扴云触小石声晁氏曰虞翻作介纎也】集解【程子曰逸豫之道放则失正故豫之诸爻多不得正才与时合也唯六二爻处中正又无应为自守之象当豫之时独能以中正自守可谓特立之操是其节介如石之坚也介于石其介如石也人之于豫乐心说之故迟迟遂至于耽恋不能已也二以中正自守其介如石其去之速不俟终日故贞正而吉也处豫不可安且乆也乆则溺矣如二可谓见几而作者也夫子因二之见几而极言知几之道曰知几其神乎君子上交不谄下交不凟其知防乎几者动之微吉之先见者也君子见防而作不俟终日易曰介于石不终日贞吉介如石焉寕用终日断可识矣君子知微知彰知柔知刚万夫之望夫见事之几微者其神妙矣乎君子上交不至于谄下交不至于渎者盖知几也不知几则至于过而不已交于上以恭巽故过则为谄交于下以和易故过则为渎君子见于防微故不至于过也所谓防者始动之微也吉凶之端可先见而未著者也独言吉者见之于先岂复至有凶也君子明哲见事之防微故能其介如石其守既坚则不惑而明见几而动岂俟终日也断别也其判别可见矣微与彰柔与刚相对者也君子见微则知彰矣见柔则知刚矣知防如是众所仰也故賛之曰万夫之望　朱子曰豫虽主乐然易以溺人溺则反而忧矣卦独此爻中而得正是上下皆溺于豫而独能以中正自守其介如石也其徳安静而坚确故其思虑明审不俟终日而见凡事之防微也大学曰安而后能虑虑而后能得意正如此占者如是则正而吉矣】附録【程子语先见则吉可知不见故致凶　介如石理素定也理素定故见防而作何俟终日哉绚理素定然后能见防而作不明乎理何防之能见　朱子语介于石言两石相磨而出火之意言介然之顷不待终日而便见得此道理渊】纂注【项氏曰凡物之两间为介介所以分也许氏说文介分童也当豫之时五弱四强人莫能分六二辨去就之分如介于石间断然易识不待事成故吉　张氏汝弼曰石互艮象　冯氏椅曰豫九四权臣之象权之所在众之所趋初其应也则鸣求豫三其承也则盱求豫举世皆趋四以为说焉知冇五君也哉二者五之应人臣在下者也三隂同体则宜同趣况二介其间所以相挺以进于四而二居中履正知有君臣之分不徇权势者也知四之不可夺而五之不得应遂与初二如石之不相入翩然而下不俟终日此孔子不脱冕而行者欤内卦为贞故离之三言日昃干之三言终日二之日故有不终日之象　双湖先生曰介于石只是分辨明自坚守之意如石不相入之说微别日是以下卦离位取与干九三终日象同　赵氏汝禖曰或问比豫皆以一阳为卦主而比之诸爻以承应乎阳者吉豫之诸爻以承应乎阳者凶何也曰豫与比反比五乃刚君故欲羣隂之比五而不比者凶豫四乃强臣故不取羣隂之宗四而不宗者吉】六三盱豫悔迟有悔【吕音训盱陆氏曰香于反雎盱也向云雎盱小人喜恱之貎王肃云盱大也郑云夸也说文云张目也字林火孤反又火于反子夏作纡京作污姚作旴云日始出引诗旴日始旦晁氏曰陆绩亦作纡王弼亦作盱云雎旴小人喜恱佞媚之貎】集解【程子曰六三隂而居阳不中不正之人也以不中不正而处豫动皆有悔盱上视也上瞻望于四则以四不中正不为四所取故有悔也四豫之主与之切近茍迟迟而不前则见弃絶亦有悔也盖处身不正进退皆有悔吝当如之何在正身而已君子处已有道以礼制心虽处豫时不失中正故无悔也　朱子曰盱上视也隂不中正而近于四四为卦主故六三上视于四而下溺于豫宜有悔者也故其象如此而其占为事当速悔若悔之迟则必有悔也】附録【朱子语盱豫悔言觑着九四之豫便当速悔迟时便有悔盱豫是句渊问六三云上视于四而下溺于豫下溺之义未晓曰此如人趋时附势以得富贵而自以为乐者也道夫】纂注【双湖先生曰初二三离位方成离为目有盱豫象王氏湘卿曰豫事宜谋于未形事已彰著骇见而盱能无悔乎盱眙而张目仰视也　冯氏椅曰三四本近而相得然震动而上坤静而下上下异趣故有此象圣人警而诲之曰盱豫固有悔矣去之不勇迟恋不去则犹有后悔者　王氏安石曰有者不必有悔而不能必无之辞也　郑氏汝弼曰此犹豫之豫故动则取悔】九四由豫大有得勿疑朋盍簪【吕音训由陆氏曰由从也郑云用也马作犹云犹豫疑也朋晁氏曰一行谓当作用盍陆氏曰胡腊反合也簪陆氏曰徐侧林反子夏同疾也郑云速也埤苍同王肃又祖感反古文作贷京作撍马作臧荀作宗蜀才本依京京义从郑晁氏曰虞作戠云戠丛合也旧读作撍作宗隂道案张揖古今字诂作撍埤苍云撍疾也撍与簪同陆希声云撍今捷字说之案撍簪同音一字王原叔谓即诗不寁字祖惑反】集解【程子曰豫之所以为豫者由一无由字九四也为动之主动而众隂说顺为防之义四大臣之位六五之君顺从之以阳刚而任上之事豫之所由也故云由豫大有得言得大行其志以致天下之豫也勿疑朋盍簮四居大臣之位承柔弱之君而当天下之任危疑之地也独当上之倚任而下无同徳之助所以疑也唯当尽其至诚勿有疑虑则一有其字朋类自当盍聚夫欲上下之信唯至诚而已茍尽其至诚则何患乎其一无乎字一九其字无助也簮聚也簮之名簪取聚髪也或曰卦唯一阳安得同徳之助曰居上位而至诚求助理必得之姤之九五曰冇陨自天是也四以阳刚迫一作迨近君位而专主乎豫圣人宜为之戒而不然者豫和顺之道也由和顺之道不失为臣之正也如此而专主乎豫乃是任天下之事而致时于豫者也故唯戒以至诚勿疑　朱子曰九四卦之所由以为豫者也故其象如此而其占为大有得然又当至诚不疑则朋类合而从之矣故又因而戒之簪聚也又速也】附録【朱子语由豫犹言由顺渊豫四以震体之阳为隂主如大臣转天下之危为安上无为而下逸乐故曰豫此等处孔子分明说顺以动豫理甚分明安得舍之而自为说邪大病只是着力安排不曽虗心玩味耳荅林学蒙】纂注【王氏宗传曰成卦在此一爻　石氏曰一阳为五隂之主四为动之主又曰四为臣位之极传曰四多惧以其位盛而偪君也　徐氏曰大刚也一刚而得五柔故曰大有得居位非正故有疑朋谓众柔　刘氏曰徳虽阳而位则隂犹未离其类也故称朋焉　丘氏曰盍合也簪聚也簪笄属所以聚隂也卦五柔爻皆断一刚爻独连故以簪为象　冯氏椅曰说者谓簪贯髪之象然古无簪又曰簪即弁服之笄盐铁论曰神禹治水遗簪不顾夫盐铁论乃汉人之言非古也遗簪之事不见于经难据也姑从训释无害于理焉耳　袁氏曰莫不由之以致养谓之由颐莫不由之以和恱谓之由豫】六五贞疾恒不死集解【程子曰六五以隂一无隂字柔居君位当豫之时沉溺于豫不能自立者也权之所主众之所归皆在于四四之阳刚得众非耽惑柔弱之君所能制也乃柔弱不能自立之君受制于専权之臣也居得君位贞也受制于下有疾苦也六居尊位权虽失而位未亡也故云贞疾恒不死言贞而有疾常疾而不死如汉魏末世之君也人君致危亡之道非一而以豫为多在四不言失正而于五乃见其强廹者四本无失故于四言大臣任天下之事之义于五则言柔弱居尊不能自立威权去已之义各据爻以取义故不同也若五不失君道而四主于豫乃是任得其人安享其功如太甲成王也蒙亦以一无以字隂居尊位二以阳为蒙之主然彼吉而此疾者时不同也童蒙而资之于人宜也耽豫而失之于人危亡之道也故蒙相应则倚任者也豫相逼则失权者也又上下之心専归于四也朱子曰当豫之时以柔居尊沉溺于豫又乗九四之刚众不附而处势危故为贞疾之象然以其得中故又】
