<!-- { "loadSidebar": true } -->
　　【用者皆当熟玩而服膺焉】大象传火在水上未济君子以慎辨物居方集解【程子曰水火不交不相济为用故为未济火在水上非其处也君子观其处不当之象以慎处于事物辨其所当各居其方谓止于其所也　朱子曰水火异物各居其所故君子观象而审辨之】纂注【蔡氏曰慎坎象辨离象　耿氏曰既济未济之所以不同者分定与乱耳故君子慎辨物使物以羣分慎居方使方以类聚如此则分定而不乱为既济矣】传未济亨柔得中也集解【程子曰以卦才言也所以能亨者以柔得中也五以柔居尊位居刚而应刚得柔之中也刚柔得中处未济之时可以亨也　朱子曰指六五言】附録【朱子语问未济所以亨者谓之未济便是有济之理但尚迟缓故谓之未济而柔得中又自有亨之道曰然学履】小狐汔济未出中也集解【程子曰据二而言也二以刚阳居险中将济者也又上应于五险非可安之地五有当从之理故果于济如小狐也既果于济故有濡尾之患未能出于险中也】附録【朱子语小狐汔济汔字训几与井卦同既曰几便是未济未出中不独是説九二爻通卦之体皆是未出乎坎险所以未济学履】濡其尾无攸利不续终也集解【程子曰其进鋭者其退速始虽勇于济不能继续而终之无所往而利也】附録【朱子语不续终也是首济而尾濡不能济不相接续去故曰不续终也狐尾大濡其尾则济不得矣学蒙】虽不当位刚柔应也集解【程子曰虽隂阳不当位然刚柔皆相应当未济而有与若能重慎则有可济之理二以汔济故濡尾也卦之诸爻皆不得位故为未济杂卦云未济男之穷也谓三阳皆失位也斯义也阃之成都隐者】附録【程子语先生过成都坐于所馆之堂读易有造桶者前视之指未济卦问焉先生曰何也曰三阳皆失位先生异之问其姓与居则失之矣易传曰闻之成都隐者西室所闻云田夫释耒者误时氏拾遗　朱子语见张敬夫説伊川之在涪也方读易有篐桶人以此问伊川不能答其人云三阳失位伊川谓是不知此语火珠林上已有葢伊川未曽看杂书所以被它説动了渊】纂注【冯氏曰六爻虽不当位而刚柔皆应苟能协力以济亦可致亨未济者终济矣】小象传濡其尾亦不知极也集解【程子曰不度其才力而进至于濡尾是不知之极也　朱子曰极字未详考上下韵亦不叶或恐是敬字今且阙之】附録【朱子语极字犹言拯则又曰犹言界至之谓或云当作极字易説】纂注【雷氏曰初六知始之欲济而不知终之不能续故曰亦不知极也极者终穷之谓】九二贞吉中以行正也集解【程子曰九二得正而吉者以曳轮而得中道乃正也　朱子曰九居二本非正以中故得正也】未济征凶位不当也集解【程子曰三征则防者以位不当也谓隂柔不中正无济险之才也若能涉险一无险字以从应则利矣】纂注【毛氏曰六爻皆不当位而独言于此爻葢九二九四以不纯用其刚五吉而六五又以柔中而亨各因爻取义独此爻以非其人而居其位也】贞吉悔亡志行也集解【程子曰如四之才与时合而加以贞固则能行其志吉而悔亡鬼方之伐贞之至也】君子之光其晖吉也【吕音训晖陆氏曰字又作辉】集解【程子曰光盛则有晖晖光之散也君子积充而光盛至于有晖善之至也故重云吉　朱子曰晖者光之散也】饮酒濡首亦不知节也集解【程子曰饮酒至于濡首不知节之甚也所以至如是不能安义命也能安则不失其常矣】纂注【李氏过曰上篇首乾坤终坎离下篇首咸恒终既未济亦坎离也天地之道不过隂阳五行之用莫先于水火上篇首天地隂阳之正也故以水火之正终焉下篇首夫妇隂阳之交也故以水火之交终焉　李氏舜臣曰隂阳之气往来乎天地之间或不能无过差故圣人作易大过之后继之以坎离者隂阳之中所以救大过之也小过之后继之以既济未济者即坎离之中所以救小过之也　双湖先生曰今观六十四卦反对之序上经自干至离共用十八卦反对为三十卦下经自咸至未济亦用十八卦反对为三十四卦有十八变而成卦之象干数九二九为十八坤数六三六亦十八干竒其画六坤偶二六十二合之则为三六亦十八然上下经岂无以为之主者乎葢尝思之天地为万物之祖乾坤为六十四卦之祖不易之论也然以六十四卦分上下经则乾坤为上经之首即为上经之主而终之以坎离余震艮巽兊与坎离之余卦皆其遇也故八卦各体散见于上经者乾坤最多各有十一而震艮各七巽兊各四坎八离六而已以咸恒为下经之首既为下经之主艮兊巽震是也而终之以既未济亦坎离也余乾坤坎离皆其遇也故八卦各体散见于下经者兊巽最多合十有二震艮各九而乾坤各四坎八离十而已此上经自坎离外无一卦无乾坤下经自既未济外亦无一卦无艮兊震巽上经自乾坤之后三隂三阳之卦凡六乃乾坤之三变否泰乾坤之三隂三阳交不交也随蛊乾坤之三隂三阳杂居也噬嗑贲乾坤之三隂三阳分布也余则乾坤两体各司诸卦下经自咸恒而后艮兊震巽相重之卦亦凡六乃咸恒之三变损益咸恒之首变咸变尽为损而艮上兊下恒变尽为益而巽上震下犹上经之有泰否也渐归妹咸恒之再变咸恒之下二体艮巽合而为渐咸恒之上二体兊震合而为归妹犹上经之有随蛊也中孚小过咸恒之三变咸恒上下二体交互相重以咸下体艮遇恒上体震则为小过以咸上体兊过恒下体巽则为中孚亦犹上经之噬嗑贲也余则艮兊巽震各司诸卦焉然乾坤三变必一吉而一凶泰随贲吉而否蛊噬嗑凶矣咸恒三变亦必一吉而一凶益渐中孚吉而损归妹小过凶矣或曰乾坤艮兊巽震分主上下经固也而上经屯蒙随蛊噬嗑贲颐大过八卦乃艮兊巽震之合无乾坤正体下经遯壮晋明夷夬姤萃升八卦乃有乾坤非尽艮兊巽震之合体文王序卦何不径以十六卦两相博易则非特上经自坎离外无一卦无乾坤正体而下经自既未济外艮兊巽震两两相从正体之外尤无间断今下经晋明夷无艮兊巽震之正体只有互体之艮震不亦可乎曰圣人之智岂不及此而必为是者其意诚不欲使上下经截然为乾坤截然为艮兊巽震于以见男女有从父母之象父母有临男女之象而又不害其为上下经虽不尽有主卦之主体而亦未尝无可取之乾坤艮兊巽震乎上经屯蒙有互体坤随蛊噬嗑贲颐大过实分具乾坤三隂三阳之体下经晋明夷有艮震互体此犹分隂分阳隂阳又互为根正易之妙处众人固不识也以此求之庶乎可以窃窥文王之心而其间关节脉理之通黙而防之又存乎其人焉】

　　周易会通卷十一
<经部,易类,周易会通>
　　钦定四库全书
　　周易会通卷十二
　　元　董真卿　撰
　　系辞上传【吕音训系陆氏音系辞易始有卦画而已文王系之以卦辞周公又系之以爻辞故曰圣人设卦观象系辞焉而明吉凶至于孔子所作则系辞之传也陆氏曰系辞亦作辞依字应作词说也说文云词者意内而言外也上传案陆氏释文王肃本作系辞上传讫于杂卦皆有传字此盖郑未合经传前标题之旧也第五上下系古今分章不同今以唐孔氏伊川程氏嵩山晁氏汉上朱氏诸家参定上系凡十四章自天尊地卑至成位乎其中矣为第一章圣人设卦观象至吉无不利为第二章彖者言乎象者也至各止其所之为第三章易与天地凖至君子之道鲜矣为第四章显诸仁至阴阳不测之谓神为第五章夫易广矣大矣至易简之善配至德为第六章子曰易其至矣乎至道义之门为第七章圣人有以见天下之赜至盗之招也为第八章大衍之数五十至其知神之所为乎为第九章易有圣人之道四焉至此之谓也为第十章子曰夫易何为者也至所以断也为第十一章易曰自天祐之至吉无不利也为第十二章子曰书不尽言至鼔之舞之以尽神为第十三章乾坤其易之緼邪至存乎德行为第十四章　第一章第二章诸家并同第三章第四章从程氏晁氏第五章第六章第七章从程氏第八章第九章第十章从程氏晁氏第十一章从晁氏章首天一以下二十字移别章第十二第十三第十四章从晁氏】集解【朱子曰系辞本谓文王周公所作之辞系于卦爻之下者即今经文此篇乃孔子所述系辞之传也以其通论一经之大体凡例故无经可附而自分上下云】附録【程子语圣人用意深处全在系辞吁系辞本欲明易若不先求卦义则看系辞不得大临一本云系辞所以解易须看了易方看得系辞入关録如系辞之文后人决学不得譬之化工生物且如生出一枝花或有剪裁为之者或有绘画为之者看时虽自相类然终不若化工所生自有一般生意安节　朱子语系辞恐并彖辞亦是葢彖系于全卦之下而爻分系于逐爻之下其经只是连书并在卦下不再画卦如今所定本也　大传言系辞者四今考其二上文皆兼卦文而言恐不得専以为爻辞其一虽専指爻辞则爻辞固系辞之一也其一为七八九六而言七八九六虽是逐爻之数然全卦七八则当占本卦辞三爻七八则当占两卦辞全卦九六则当占之卦辞卦辞固不害其为系辞也并荅仁杰熟读六十四卦则觉得系辞之语甚为精密是易之括例　道夫曰欧公疑系辞非孔子作曰这也是他一时所见如系辞文言若是孔子做如何又却有子曰字某尝疑此等处如五峯刻通书相似去了本来所有篇名却于每篇之首加一周子曰字又却本所无者次第易系文言亦是门人弟子所入耳并道夫】纂注【双湖先生曰系辞传中言圣人系辞者六曰圣人设卦观象系辞焉而明吉凶曰圣人有以见天下之动系辞焉以断其吉凶两出曰系辞焉所以告也曰系辞焉以尽其言曰系辞焉而命之皆指文王周公卦爻辞言也若系辞上下传则是孔子统论一经之卦爻大体凡例如论先圣作易之由则见于包牺氏仰观俯察及易有大极及河图洛书数章如论用易之法则见于大衍之数五十章与夫卦爻之刚柔象数之变化三极之道幽明之故鬼神之情状皆搜抉无隐若徒有上下经而无系辞传则象数之学不明理义之微莫显易亦竟无以致用于万世而适乎仁义中正之归矣其有称大传者因太史公引天下同归而殊涂一致而百虑为易大传葢太史公受易杨何何之属自着易传行世故称孔子者曰大传以别之耳　愚案系辞上下传程朱分章不同今既合二家为一故不复识别经文则从朱子读者于集解分节处自可知也】
