<!-- { "loadSidebar": true } -->
　　经【艮下兑上】集解【程子曰咸序卦有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错天地万物之本夫妇人伦之始所以上经首乾坤下经首咸继以恒也天地二物故二卦分为天地之道男女交合而成夫妇故咸与恒皆二体合为夫妇之义咸感也以説为主恒常也以正为本而説之道自有正也正之道固有説焉防而动刚柔皆应説也咸之为卦兑上艮下少女少男也男女相感之深莫如少者故二少为咸也艮体笃实止为诚慤之义男志笃实以下交女心説而上应男感之先也男先以诚感则女説而应也】咸亨利贞取女吉【吕音训咸陆氏曰如字兑宫三世卦取陆氏曰七具反本又作娶音同晁氏曰案取古文】集解【程子曰咸感也不曰感者咸有皆义男女交相感也物之相感莫如男女而少复甚焉凡君臣上下以至万物皆有相感之道物之相感则有亨通之理君臣能相感则君臣之道通上下能相感则上下之志通以至父子夫妇亲戚朋友皆情意相感则和顺而亨通事物皆然故咸有亨之理也利贞相感之道利在于正也不以正则入于恶矣如夫妇之以滛姣君臣之以媚説上下之以邪僻皆相感之不以正也取女吉以卦才言也卦有柔上刚下二气感应相与止而説男下女之义以此义取女则得正而吉也　朱子曰咸交感也兑柔在上艮刚在下而交相感应又艮止则感之专兑説则应之至又艮以少男下于兑之少女男先于女得男女之正婚姻之时故其卦为咸其占亨而利贞取女则吉葢感有必通之理然不以贞则失其亨而所为皆凶矣】纂注【郭氏雍曰咸以感为义葢无所不感之谓咸李氏舜臣曰有心则为感无心则为咸作易者易感为咸则知咸者无心之感也　李氏过曰易无思也无为也寂然不动感而遂通天下之故有心于求感非易之道也故去心而名卦以咸咸皆也无心于感者无所不感也　闾丘氏曰感非其正则夫妇不以礼合君臣不以道合朋友不以义合终必至于睽离故曰亨利贞　郑氏刚中曰咸者夫妇之情恒者夫妇之道丘氏曰咸二少相交者夫妇之始也所以论一时交感之情故以男下女为象男先于女婚姻之道成矣恒二长相承者夫妇之终也所以论万世处家之道故以男尊女卑为象女下于男居室之伦正矣或曰卦以二少二长相重者不有损益乎曰损虽二少而男不下女咸感之义防矣益虽二长而女居男上恒久之义悖矣此下经所以不首损益而首咸恒也　双湖先生曰文王于咸卦自取取女象一卦重在三上两爻三为艮主上为兑主男女皆得其正故曰利贞故取女吉也况二五又正其不正者初四而已曰取女二体又以艮为重而咸之所以得名亦由于艮艮为感主而兑已是应体本义谓艮止则感之専兑说则应之至已尽卦义此所以二少尤有夫妇感应之道而为下经之首与乾坤分主上下经也先儒谓上经乾坤以二老对立下经咸以二少合体深为得之】初六咸其拇【吕音训拇陆氏曰茂后反马郑薛云足大指也子夏作荀作母云隂位之尊晁氏曰案母古文荀云隂位之尊则失之】集解【程子曰初六在下卦之下与四相感以防处初其感未深岂能动于人故如人拇之动未足以进也拇足大指人之相感有浅深轻重之异识其时势则所处不失其宜矣　朱子曰拇足大指也咸以人身取象感于最下咸拇之象也感之尚浅欲进未能故不言吉凶此卦虽主于感然六爻皆宜静而不宜动也】纂注【吕氏曰初与四应四以心感而初以足行不曰足而曰拇者以隂居下静而未行葢心感而迹未应也冯氏椅曰九四心之象咸之主也下体自拇而腓腓而股皆听命于心而初六正应九四则尤为所感之専者特去四尚歴三爻视腓之近以为行故未有吉凶吉凶生乎动者也　双湖先生曰拇只取下体初象解九四解而拇亦指初也林黄中谓艮为指初在下体之下拇象然于他卦无艮而称拇多不通详见噬嗑初九爻下尝观文王于两体重在三上两爻以男女之正取婚姻之象周公于六爻又自以人身取象以四当心位为感之主絶无卦辞之意卦爻不同如此使爻辞皆作于文王必互相发明矣】六二咸其腓凶居吉【吕音训腓陆氏曰房非反郑云防肠也防音市脔反王廙云腓腓肠也荀作肥云谓五也尊盛故称肥晁氏曰案腓肥同音】集解【程子曰二以隂在下与五为应故设咸腓之戒腓足肚行则先动足乃举之非如腓之自动也二若不守道待上之求而如腓之动则躁妄自失所以凶也安其居而不动以待上之求则得进退之道而吉也二中正之人以其在咸而应五故为此戒复云居吉若安其分不自动则吉也　朱子曰腓足肚也欲行则先自动躁妄而不能固守者也二当其处又以隂柔不能固守故取其象然有中正之德能居其所故其占动凶而静吉也】纂注【杨氏时曰腓下体之中也二居下卦之中故有腓象　徐氏曰咸体宜静二柔不知顺理而躁妄失正故凶　兰氏曰腓在下体之中随股而动者也上有九五之正应隔碍于三不能交感随九三之股而动则凶然六二中正能安居以待九五之正应则吉　余氏曰自王辅嗣以腓为躁动之物而诸儒因之但以实验之则腓岂自动者葢腓居内而附于胫犹六居二而辅于三动止不由已者也方其止于艮也虽不能拯其所随之三而犹未失腓之正也若自所感而动则失腓之常斯为凶矣居则复常故吉】九三咸其股执其随往吝集解【程子曰九三以阳居刚有刚阳之才而为主于内居下之上是宜自得于正道以感于物而乃应于上六阳好上而説隂上居感説之极故三感而从之股者在身之下足之上不能自由随身而动者也故以为象言九三不能自主随物而动如股然其所执守者随于物也刚阳之木感于所説而随之如此而往可羞吝也　朱子曰股随足而动不能自专者也执者主当持守之意下二爻皆欲动者三亦不能自守而随之往则吝矣故其象占如此】纂注【刘氏曰股在下体之上三象也虽于拇为大于腓为刚然感于上而动则均也　郑氏汝谐曰初与二隂也感于阳而动故其咸为拇为腓三阳为艮主宜止而不动今亦説上隂而应之故为咸其股　双湖先生曰股互防象然咸以人身取象初拇二腓则三当为股矣固不专以防取也执其随艮止象若不执而往则吝矣大抵下三爻用静吉】九四贞吉悔亡憧憧往来朋从尔思【吕音训憧憧陆氏曰昌容反马云行貌王云往来不絶貌广雅云往来也刘云意未定也徐又音童又音钟京作字林云迟也丈冢反】集解【程子曰感者人之动也故皆就人身取象拇取在下而动之防腓取先动股取其随九四无所取直言感之道不言咸其心感乃心也四在中而居上当心之位故为感之主而言感之道贞正则吉而悔亡感不以正则有悔也又四説体居隂而应初故戒于贞感之道无所不通有所私系则害于感通乃有悔也圣人感天下之心如寒暑雨无不通无不应者亦贞而已矣贞者虚中无我之谓也憧憧往来朋从尔思夫贞一则所感无不通若往来憧憧然用其私心以感物则思之所及者有能感而动所不及者不能感也是其朋类则从其思也以有系之私心既主于一隅一事岂能廓然无所不通乎系辞曰天下何思何虑天下同归而殊涂一致而百虑天下何思何虑夫子因咸极论感通之道夫以思虑之私心感物所感狭矣天下之理一也途虽殊而所归则同虑虽百而其致一有极字一作极致则一虽物有万殊事有万变统之以一则无能违也故贞其意则穷天下无不感通焉故曰天下何思何虑用其思虑之私心岂能无所不感也日往则月来月往则日来日月相推而明生焉寒往则暑来暑往则寒来寒暑相推而歳成焉往者屈也来者信也屈信相感而利生焉此以往来屈信明感应之理屈则有信信则有屈所谓感应也故日月相推而明生寒暑相推而歳成功用由是而成故曰屈信相感而利生焉感动也有感必有应凡有动皆为感感则必有应所应复为感一有所字感复有应所以不已也尺蠖之屈以求信也龙蛇之蛰以存身也精义入神以致用也利用安身以崇德也过此以往未之或知也前云屈伸之理矣复取物以明之尺蠖之行先屈而后伸葢不屈则无信信而后有屈观尺蠖则知感应之理也龙蛇蛰藏所以存息其身而后能奋迅也不蛰则不能奋矣动息相感乃屈信也君子潜心精微之义入于神妙所以致其用也潜心精微积也致用施也积与施乃屈信也利用安身以崇德也承上文致用而言利其施用安处其身所以崇大其德业也所为合理则事正而身安圣人一作贤能事尽于此矣故云过此以往未之或知也穷神知化德之盛也既云过此以往未之或知更以此语结之云穷极至神之妙知化育之道德之至盛也无加于此矣　朱子曰九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧往来不能正固而累于私感则但其朋类从之不复能及逺矣】附録【程子语咸九四言贞吉悔亡言感之不可以心也不得只恁地看过更留心语録天地之间只有一个感与应而已更有甚事　天地之常以其心普万物而无心圣人之常以其情顺万物而无情故君子之学莫若廓然而大公物来而顺应定性书朱子语问贞吉悔亡易传云贞者虚中无我之谓本义云贞者正而固不同何也曰熹寻常解经只要依训诂説字如贞字作正而固子细玩索自有滋味若晓得正而固则虚中无我亦在里面又问憧憧往来朋从尔思莫是此感彼憧憧是添一个心否曰往来固是感应憧憧是一心方欲感它一心又欲它来应如正其义便欲谋其利明其道便欲计其功又如赤子入井之时此心方怵惕要去救它又欲它父母道我好这便是憧憧防意僴问咸九四传説虚心贞一处全似敬曰葢尝有此语曰敬心之贞也　易咸感处伊川説得未备往来自还它有自然之理惟正静为主则吉而悔亡至于憧憧则私意为主而思虑之所及者朋从所不及者不从矣是以事未至则迎之事已过则将之全掉脱不下今人皆病于无公平之心万物之来少有私意杂焉则陷于所偏重矣木之往来是感应合当防憧憧是私感应自是当有只是不当私感应尔渊问往来是心中憧憧然往来犹言往来于懐否曰非也下文分明説日往则月来月往则日来寒往则暑来暑往则寒来安得为心中之往来伊川説防倒了所以致人疑一往一来感应之常理也自然如此又问是憧憧于往来之间否曰亦非也这个只是对那日往则月来防説那个是自然之往来此憧憧者是加私意不好防往来憧憧只是如一个忙迫防心不能顺自然之理犹言助长正心与计获相似方往时又便要来方来时又便要往只是一个忙僴圣人未尝不教人思只是不可憧憧这便是私了感应自有个自然防道理何必思他若是义理不可不思渊问伊川解屈信往来一段以屈信为感应若不相似何也曰屈则感信信则感屈此自然之理也今以鼻息观之出则必入入则又出感入也故曰感则有应应复为感所感复有应屈信非感应而何　儿在天地之间无非感应之理造化与人事皆是感应且如雨雨不成只管雨便感得一个出来不成只管旸已是应处又感得雨来是所感复有应所应复为感寒暑昼夜无非此理至如人夜睡不成只管睡不起至晓须着起来一日运动向晦亦须当息凡一死一生一出一入一往一来一语一黙皆是感应如古今天下有一盛必有一衰圣人在上兢兢业业必曰保治及到衰废自是整顿不起然不成一向如此必有兴起时节寓曰如日往则感得那月来月往则感得那日来寒往则感得那暑来暑往则感得那寒来一感一应一往一来其理无穷感应之理是如此曰此以感应之理言之非有情者云有动皆为感似以有情者言父慈则感得那子愈孝子孝则感得那父愈慈其理亦只一般　赵致道问感通之理曰感是来感我通是自家受他感处之意　易传中説过此以往未之或知也之意为学正如推车子相似才用力推得动了便自转将去更不费力　问明道云莫若廓然而大公物来而顺应如何曰廓然大公便不是憧憧物来顺应便不是朋从尔思此只是比而不周周而不比之意】纂注【蔡氏曰四当心位不曰咸其心者感通之道如天地圣人无不感通者亦惟此理之公无系于物云尔有心则拘矣故不言心　冯氏椅曰朋正应一云九三九五　胡氏曰失其正道本有悔也若守之以正则吉可获而悔可亡　兰氏曰易言贞吉悔亡者三爻咸也大壮未济也皆以九居四履非位悔也故戒之虽有应在初而近碍九三未能相与交感故戒以贞固则吉　王氏安石曰思者心之动也蔡氏曰憧憧懐思虑也往来应感也憧憧容心于应感也　杨氏时曰心犹镜也居其所而物自以形来则鉴者广矣若执镜随物以度其形其照几何　齐氏曰憧憧动心之貌贞则静静则虚虚则一一则于来也无迎于往也无将既应之后葢犹未应之初也静亦定动亦定寂也未尝不感感也未尝不寂何憧憧之有　双湖先生曰四不正而云贞吉悔亡者贞则吉而悔可亡戒之也葢四与初为往来之爻而二爻皆不正故戒以憧憧往来则所感者狭而不广矣四当心象而不言心者以心在内而不可见故特言心之用思者心之用也】九五咸其脢无悔【吕音训脢陆氏曰武杯反又音每心之上口之下也郑云背脊肉也説文同王又音灰广雅云胂谓之脢胂音以人反晁氏曰或作脄作膴作骰説文作脢背肉也易咸其脢説文胂夹脊肉也子夏郑虞许王皆曰夹脊肉独王弼心之上口之下説之未知所出】集解【程子曰九居尊位当以至诚感天下而应二比上若系二而説上则偏私浅狭非人君之道岂能感天下乎脢背肉也与心相背而所不见也言能背其私心感非其所见而説者则得人君感天下之正而无悔也　朱子曰脢背肉在心上而相背不能感物而无私系九五适当其处故取其象而戒占者以能如是则虽不能感物而亦可以无悔也】附録【朱子语问程传曰感非其所见而説者此是任贞一之理则如此曰武王不泄迩不忘逺是其心量该遍故周流如此是此义也】纂注【蔡氏曰脢无所感者无所感故无悔　项氏曰查许国学于陆佃谓脢在口下心上即喉中脢核今谓之三思台者是也冯氏椅曰咸其脢心感而欲言之象脢喉之出纳所也説者以为脊胂非自心而脢脢而口其序也又曰爻】
