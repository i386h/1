<!-- { "loadSidebar": true } -->
　　经【坤下坤上】坤元亨利牝马之贞【吕音训坤陆氏曰本又作巛巛今字也同困魂反牝陆频忍反】集解【程子曰坤干之对也四徳同而贞体则异干以刚固为贞坤则一作以柔顺而一作为贞牝马柔顺而健行故取其象曰牝马之贞】附録【程子语利字不联牝马为义如云利牝马之贞则坤便是有三徳罗氏拾遗　朱子语问牝马取其柔顺健行之象坤顺而言健何也曰守得这柔顺亦自坚确故有健象柔顺而不坚确则不可以配干矣铢利牝马之贞不可将利字自作一句后云主利却当如此絶句此伊川只为泥那四徳所以如此说不通必大】纂注【冯氏椅曰天一地二故干画奇坤画耦干一而圆其精为日坤二而阙其精为月故于文日圆而一月阙而二日月为隂阳代明之义　李氏过曰牝马能载而又能生育所以为坤之贞　项氏曰四明楼尚书钥言北方畜马蕃庶当游牝时每一牡将十牝以出虽千百为羣各从其牡终不他合此所谓牝马之贞也盖物之牝者皆能顺阳而行求其从一而不变莫牝马之若也故圣人取以象坤　蔡氏曰干贞刚健専固坤贞柔顺承从】君子有攸往集解【程子曰君子所行柔顺而利且贞合坤徳也攸音由】先迷后得主利集解【程子曰隂从阳者也待唱而和隂而先阳则为迷错居后乃得其常也主利利万物则主于坤生成皆地之功也臣道亦然君令臣行劳于事者臣之职也】附録【程子语先迷后得是一句主利是一句盖坤道唯是主利文言后得主而有常处脱却一利字迪】西南得朋东北丧朋安贞吉【吕音训丧陆息浪反】集解【程子曰西南隂方东北阳方隂必从阳离丧其朋类乃能成化育之功而有安贞之吉得其常则安安于常则贞是以吉也　朱子曰一者耦也隂之数也坤者顺也隂之性也注中者三画卦之名也经中者六画卦之名也隂之成形莫大于地此卦三画皆耦故名坤而象地重之又得坤焉则是隂之纯顺之至故其名与象皆不易也牝马顺而健行者阳先隂后阳主义隂主利西南隂方东北阳方安顺之为也贞健之守也遇此卦者其占为大亨而利以顺健为正如有所往则先迷后得而主于利往西南则得朋往东北则丧朋大抵能安于正则吉矣】附録【朱子语利牝马之贞言利于柔顺之正而不利于刚健之正利是个虗字西南得朋固是好了东北丧朋亦自不妨为有庆坤比干都是折一半用防易说问东北丧朋西南得朋何也曰隂不比阳隂只理会得一半不似阳兼得隂故无所不利隂半用故得于西南丧于东北先迷后得亦然自王辅嗣以下皆不知此错解了铢先迷后得东北西南大槩是隂为阳一半就前后言没了前一截就四方言没了东北一截阳却是全体渊问得朋丧朋曰占得坤卦从西南方得其朋从东北方失其朋西南隂方东北阳方坤比干减半煇西南得地与类行自是好东北不得地自然丧朋防乾卦元亨利贞便都好故云利永贞到坤只一半好故云利牝马之贞即是亦有不利者　干主义坤便主利占得这卦便主利万物乃是此卦占得时主有利渊问坤彖辞君子有攸往何也曰此是虗字意在下句伊川只见彖象辞押韵冇柔顺利贞君子攸行之语遂解云君子所以行柔顺而利且贞恐非也盖言君子有所往先迷后得主利也铢伊川说东北丧朋处但不知这处添得许多否渊】纂注【郭氏雍曰自君子冇攸往以下皆人道也凡言吉凶皆人道辞　徐氏之祥曰丧朋便是先迷得朋便是后得　龙氏曰巽离坤兊隂之朋也干坎艮震阳之朋也　双湖先生曰文王卦辞取象始此坤自取牝马象晋钖马蕃庶亦坤象此象杂占中元亨利牝马之贞已尽坤之全体君子以下申占辞也君子指筮者画卦自下而上下体居先上体居后下坤在重坤之下有先迷象迷昏也上坤在初坤之上有后得象主利言其占居先则迷居后则得而主冇所利也亦上坤在地上可生物象上坤又有在西南方象得朋巽离兊也下坤又冇在东北方象丧朋丧西南之朋也安贞吉其守后天八卦方位安西南之正乎盖彖辞文王所作西南得朋东北丧朋后天卦位至哉文王之作易也其当西伯之时羑里之囚邪味安贞吉之辞文王之心尽于此矣今观自利牝马贞而下反覆致戒无非谨守为臣之分使凡居坤位者一守之以贞也万世而下可想见文王之心且可为不安贞而占者之戒矣】初六履霜坚氷至【吕音训履陆氏曰如字郑读为礼】集解【程子曰隂爻称六隂之盛也八则阳生矣非纯盛也隂始生于下至微也圣人于隂之始生以其将长则为之戒隂之始凝而为霜履霜则当知隂渐盛而至坚氷矣犹小人始虽甚微不可使长长则至于盛也　朱子曰六隂爻之名隂数六老而八少故谓隂爻为六也霜隂气所结盛则水冻而为氷此爻隂始生于下其端甚微而其势必盛故其象如履霜则知坚氷之将至也夫隂阳者造化之本不能相无而消长有常亦非人所能损益也然阳主生隂主杀则其类有淑慝之分焉故圣人作易于其不能相无者既以健顺仁义之属明之而无所偏主至其消长之际淑慝之分则未尝不致其扶阳抑隂之意焉盖所以賛化育而参天地者其旨深矣不言其占者谨微之意已可见于象中矣】附録【朱子语隂阳冇以动静言者有以善恶言者如乾元资始坤元资生则独阳不生独隂不成造化周流须是并用如履霜坚氷至则一隂之生便如一贼这道理在人如何看直看是一般道理横看是一般道理所以谓之易道夫盈天地之间所以为造化者隂阳二气之终始盛衰而已阳生于北长于东而盛于南隂始于南中于西而终于北故阳常居左而以生育长养为功其类则为刚为明为公为义而凡君子之道属焉隂常居右而以夷伤杀为事其类则为柔为暗为私为利而凡小人之道属焉圣人作易画卦系辞于其进退消长之际所以示人者深矣又曰易中说到阳处便扶助推移他说到隂处便抑遏雍絶他渊圣人作易常以阳为君子而引翼扶持惟恐其不盛隂为小人而排摈抑黜唯恐其不衰　问履霜坚氷何以不着占象曰此自分晓占者日前未见有害却有未萌之祸所宜戒谨也砥问履霜坚氷至先生曰隂阳者造化之本所不能无但冇淑慝之分盖阳淑而隂慝阳好而隂不好也犹有昼必有夜有暑必有寒冇春夏必有秋冬人有少必有老其消长有常人亦不能损益也但圣人参天地賛化育于此必有道故观履霜坚氷至之象必有谨微之意所以扶阳而抑隂也铢如得乾卦上五爻不变而初爻变示人以勿用之理也得坤初爻变告人以履霜之渐也显子】纂注【蔡氏曰霜隂气始凝也履象初霜象六坚氷隂气盛也言霜之积则必冇坚氷至戒辞也诸爻曰足曰趾曰拇曰履皆取在下而象初也　张氏汝明曰一隂始生而言履霜坚氷者知微知彰之意　司马公曰履霜坚氷君子攘恶于未芽杜祸于未萌　李氏舜臣曰初六犹人一步之初故曰履霜霜始凝上无阳以逆之将迤逦有至坚氷之渐矣　双湖先生曰霜只就初爻取象初六隂始生甚微故象履霜至上六则隂既盛极故象坚氷】六二直方大不习无不利集解【程子曰三隂位在下故为坤之主统言坤道中正在下地之道也以直方大三者形容其徳用尽地之道矣由直方大故不习而无所不利不习谓其自然在坤道则莫之为而为也在圣人则从容中道也直方大孟子所谓至大至刚以直也在坤体故以方易刚犹贞加牝马也言气则先大大气之体也于坤则先直方由直方而大也直方大足以尽地道在人识之耳乾坤防体以位相应二坤之主故不取五应不以君道处五也干则二五相应　朱子曰柔顺正固坤之直也赋形有定坤之方也徳合无疆坤之大也六二柔顺而中正又得坤道之纯者故其徳内直外方而又盛大不待学习而无不利占者有其徳则其占如是也】附録【程子语至大至刚以直此三者不可缺一缺一便不是浩然之气如坤所谓直方大是也但坤卦不可言刚言刚则害坤体然孔子于文言又曰坤至柔而动也刚方即刚也绎浩然之气难识须要认得当行不慊于心之时自然有此气象然亦未尽须是见至大至刚以直之三徳方始见浩然之气若要见时且看取地道坤六二直方大不习无不利方便是刚大便是大直便是直于坤不言刚而言方者言刚则害于地道故下一竹不复云至柔而动也刚以其先言柔而后言刚无害大只是对小而言是大也刚只是对柔而言是刚也直只是对曲而言是直也如此自然不习无不利坤之六二只为已是地道又是二又是六地道之精纯者至如六五便不同欲得学者且只看取地道坤虽是学者之事然亦冇圣人之道干九二是圣人之事坤六二是学者之事圣贤之道其无二但至一作只有浅深大小入问録介甫释直方大云因物之性而生之直也成物之形而不可易方也人见似好只是不识埋如此是物先有个性坤因而生之是甚义理全不识也绎　朱子语刘砺问坤卦直方大不习无不利曰坤是纯隂一卦诸爻皆不中正五虽中亦以隂居阳唯六二居中得正为坤之最盛者故以象言之则冇是三者之徳而不习无不利占者得之有是则吉文蔚占者有直方大之徳则不习而无不利占者无此徳则虽习而不利也如奢侈之人而得共俭则吉之占明不共俭者是占为不吉也他皆仿此如此看自然意思活　问不习无不利或以为此是成徳之事或以为学者须时习然后至于不习曰不是如此圣人作易只是说此爻中有此象若占得此爻便应此事有此用未说到时习至于不习与成徳之事在学者固当如此然圣人作易未有此意在熹说易所以与先儒不同正在于此铢坤卦中唯这一爻最纯粹盖五虽尊位却是阳爻破了体了四重隂而不中三又不正唯此爻得中正所以就这说个直方大此是说坤卦之本体然而本意却是教人知道这爻有这个徳不待习学而无不利人占得这个时若能直能方能大则亦不习无不利却不是要明坤道伊川冇这个病从头到尾皆然渊问坤六二爻传曰由直方而大窃意六是坤之本体安得直由方而后大邪先生曰直方大是坤有此三徳若就人事上说则是敬义立而徳不孤岂非由直方而后大耶时举王徳修说浩然之气大刚直是气之体段实养处是必有事焉以下荅曰孟子浩然之气要处只在集义是浩然之气生处大刚与直伊川须要说是三个何也大雅云欲配直方大三徳荅曰坤直方自是要敬以直内义以方外大是敬义立而徳不孤也孔子说或三或五岂有定例大雅】纂注【司马公曰直方大直者言其气方者言其形大者兼形与气而言　徐氏曰生物而无所回挠非直乎赋形而无所移易非方乎又曰习重习也卜不习吉此言不待重占自无不利以人道言之　冯氏椅曰干六爻莫盛于五坤六爻莫盛于二何也中而且正干尊坤卑各尽其道也　项氏曰莆阳郑厚曰坤爻辞皆协霜韵此当曰直方而已大字疑衍不然属下句安世谓大字自为句　许氏曰否之时不为穷厄所动豫之时不为逸欲所牵非安于义分者莫能也坤之六二居中履正且又静而顺焉宜其处此而无败也虽然创物兼人阳之为也柔顺贞静隂之徳也以隂之徳而遇剥观则剥伤于柔而观失于固矣夫何故时既不同义亦随异此六爻所以贵中正而中正之中又冇随时之义也】六三含章可贞或从王事无成有终集解【程子曰三居下之上得位者也为臣之道当含晦其章美有善则归之于君乃可常而得正上无忌恶之心下得柔一作恭顺之道也可贞谓可贞固守之又可以常乆而无悔咎一作吝也或从上之事不敢当其成功唯奉事以守其终耳守职以终其事一有者字臣之道也　朱子曰六隂三阳内含章美可贞以守然居下之上不终含藏故或时出而从上之事则始虽无成而后必有终爻冇此象故戒占者有此徳则如此占也】附録【程子语章外见之物含章可贞来章有庆须要反己吁　朱子语伊川说应多不通且如六三便夹些阳了隂则浑是不底如六三之爻冇阳所以言含章若无阳何由有章含章为是冇阳半动半静之爻若六四则浑是柔了所以括囊渊】纂注【王氏大实曰刚柔相杂曰文文之成曰章刚动而柔緼之含章也　徐氏曰成谓专成无成谓隂承阳但当尽臣道不可有所专成也有终隂之事也阳不足于后代其终者隂也三下卦之终故亦以终言又曰或者不敢自决之辞从者不敢造始之意又曰三与五同功而异位三居下卦之上故又有从王事之象　郭氏忠孝曰六三不正之隂处下卦之上其才为不足其位为过中以顺而过中可以含章代终而已　易氏曰三以隂居阳而谓之章犹五以隂居阳而谓之文　龙氏仁夫曰三能含蓄其章美故为可贞固之占居下体上公侯位也刚爻有动意故为或从王事之占隂爻空虗无成功之象河图地无一而有十为有终之象凡爻有止一象一占有正象占外复着旁象旁占不当为一说强释之　双湖先生曰六三不正故戒以可贞坤与干配者也王事干九五事也又曰案李衡云贞者正固之称不可独训为正或专一固守而获吉或不知通变不当固守而守之则凶危】六四括囊无咎无誉集解【程子曰四居近五之位而无相得之义乃上下闭隔之时其自处以正危疑之地也若晦藏其知如括结囊口而不露则可得无咎不然则有害也既晦藏则无举矣括古活反举音余又音预　朱子曰括囊言结囊口而不出也誉者过实之名谨宻如是则无咎而亦无誉矣六四重隂不中故其象占如此盖或事当谨宻或时当隠遯也】附録【程子语问括囊事还做得在位使否先生曰六四位是在上然坤之六四却是重隂故曰贤人隠便做不得在位绎　朱子语坤六四爻不止言大臣事在位者便当去未仕者便当隠必大问重隂不中何以见其有括囊之象曰隂而又隂其结塞不开则为括囊矣又问占者必当括囊则无咎何也曰当天地闭贤人隠之时若非括囊则有咎矣道夫】纂注【林氏栗曰坤为囊荀九家之说　徐氏之祥曰坤为地盛贮万物囊之象　李氏舜臣曰誉者咎之招六四之所以无咎者以其无誉也隂晦之世其法当隠身将隠马用名世之托隠以求名者皆不能无意于世者也名之一出而辞之不可则人世吉凶之患将迫逐而不去为君子者不可以不谨也　许氏曰六四有贞顺之徳不问冇应与否皆无凶咎盖为臣之道子之道妻之道主于贞顺贞顺则无过矣　龙氏仁夫曰案朱子当去当隠之语盖有功于易若当去不去当隠不隠唯阿干没窃位全身以应括囊之象者小人之流也岂易旨哉】六五黄裳元吉集解【程子曰坤虽臣道五实君位故为之戒云黄裳元吉黄中色裳下服守中而居下则元吉谓守其分也元大而善也爻象唯言守中居下则元吉不尽其义也黄裳既元吉则居尊为天下大凶可知后之人未达则此义晦矣不得不辨也五尊位也在它卦六居五或为柔顺或为文明或为暗弱在坤则为居尊位隂者臣道也妇道也臣居尊位羿莽是也犹可言也妇居尊位女娲氏武氏是也非常之变一作大不可言也故冇黄裳之戒而不尽言也或疑在革汤武之事犹尽言之独于此不言何也曰废兴理之常也以隂居尊位非常之变也　朱子曰黄巾色裳下饰六五以隂居尊中顺之徳充诸内而见于外故其象如此而其占为大善之吉也占者徳必如是则其占亦如是矣春秋传南蒯将叛筮得此爻以为大吉子服惠伯曰忠信之事则可不然必败外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其吉且夫易不可以占险三者冇阙筮虽当未也后蒯果败此可以见占法矣】附録【朱子语易本是个卜筮之书圣人因之以明教因其疑以示训中间都是正吉不曽冇不正而吉大率是为君子设非小人盗贼所得窃取而用如黄裳元吉须是居中在下方始会大吉不然则大凶贺孙六五黄裳元吉这是那居中处下之道干之九五自是刚健底道理各随他隂阳自有一个道理其为九六不同所以在那五处亦不同这个五之柔顺从那六里来渊问黄裳元吉伊川解作圣人示戒并举女娲氏武后之事今考本文无此象这又是象外立教之意否曰不晓这义看来伊川要立议论教人可向别处说不可硬配在易上说此爻何曽有这义都是硬入这意所以说得絮了易说易中言占者有其徳则其占如是吉无其徳而得是占者却是反说如南蒯得黄裳元吉疑吉矣而蒯果败者盖卦辞明言其黄裳则元吉无黄裳之徳则不吉也它皆仿此如此看自然意思活铢】纂注【蔡氏曰黄象五裳象六冯氏椅曰黄以明其为地之色也裳以明其配干之衣也　林氏栗曰干为衣坤为裳五虽尊配干而为下矣李氏舜臣曰干之九五尧舜之君也坤之六五臯夔稷契之臣也坤六五之应在干九五乾坤相应者尧舜】
