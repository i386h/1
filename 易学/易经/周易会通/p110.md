<!-- { "loadSidebar": true } -->
　　经【震下震上】集解【程子曰震序卦主器者莫若长子故受之以震鼎者器也震为长男故取主器之义而继鼎之后长子传国家继位号者也故为主器之主序卦取其一义之大者为相继之义震之为卦一阳生于二隂之下动而上者也故为震震动也不曰动者震有动而奋发震惊之义乾坤之交一索而成震生物之长也故为长男其象则为雷其义则为动雷有震奋之象动为惊惧之意】震亨【吕音训震陆止慎反】集解【程子曰阳生于下而上进有亨之义又震为动为恐惧为有主震而奋发动而进惧而脩有主而保大皆可以致亨故震则有亨】纂注【李氏舜臣曰震本坤体干以一阳交于下上二爻隂气凝聚阳气在内蕴结而不得出于是乎奋击而为雷震之初动物咸惧之而不知其震动之威乃所以震隂达阳而开其生育之门故曰震亨】震来虩虩笑言哑哑【吕音训虩虩陆氏曰许逆反马云恐惧貌郑同荀作愬愬晁氏曰案愬与履同言陆氏曰言亦作语下同哑哑陆氏曰乌客反马云笑声郑云乐也】集解【程子曰当震动之来则恐惧不敢自寜旋顾周虑一作周旋顾虑虩虩然也虩虩顾虑不安之貌蝇虎谓之虩者以其周环顾虑不自寜也处震如是则能保其安裕故笑言哑哑哑哑言笑和适之貌】震惊百里不丧匕鬯【吕音训今本作丧下同陆氏曰息浪反卦内并同匕陆必以反鬯陆氏曰敕亮反香酒】集解【程子曰言震动之大而处之之道动之大者莫若雷震为雷故以雷言雷之震动惊及百里之逺人无不惧而自失雷声所及百里也唯宗庙祭祀执匕鬯者则不致于丧失人之致其诚敬莫如祭祀匕以载实升之于俎鬯以灌地而一无而字降神方具酌祼以求神荐牲而祈享尽其诚敬之心则虽雷震一作霆之威不能使之惧而失守故临大震惧能安而不自失者唯诚敬而已此处震之道也卦才无取故但言处震之道　朱子曰震动也一阳始生于二隂之下震而动也其象为雷其属为长子震有亨道震来当震之来时也虩虩恐惧惊顾之貌震惊百里以雷言匕所以举鼎实鬯以秬黍酒和郁金所以灌地降神者也不丧匕鬯以长子言也此卦之占为能恐惧则致福而不失其所主之重】附録【朱子语言人常以那震来时虩虩地便能笑言哑哑到得震惊百里也不丧匕鬯这个相连做一串説下来渊震未便説到诚敬处只是説临大震惧而不失其常主器之事未必彖辞便有此意看来只是传中方説渊李燔问伊川言临大震惧能安而不自失唯诚敬而已处震之道固当如此若出于不测惊动莫不害事否曰若诚敬至自是不惊惊则自是有间断易説】纂注【项氏曰传曰千里不同风百里不共雷震惊百里极雷鸣所及之逺也　王氏大宝曰卦有四柔九十有六策刚震于柔震惊百里之象　吴氏黻曰匕棘木为之举鼎中之实诗曰有捄棘匕是也　赵氏曰棘木为匕取赤心之义长三尺刋柄与末祭祀之先烹牢于镬实诸鼎而加幂焉将荐乃举幂以匕出之升于俎上　郑氏刚中曰康成谓雷声闻于百里古诸侯也又诸卦有荐享之丈者必具七庙之象震无三昭三穆之位而以匕鬯为言者四三二三爻乃诸侯昭穆五庙之象也互体有坎艮汉上谓坎为棘艮为手以棘载物而升之匕也坎艮为酒离为黄酒郁鬯也　林氏曰六爻二阳施震者也四隂遇震者也震来虩虩笑言哑哑初九是也方施震者也震惊百里不丧匕鬯六五是也言遇震者也　冯氏当可曰初至四有颐口亦为笑言谓九四也又曰彖専以遇震言震来虩虩此雷之初动皆恐惧也笑言哑哑此雷之习间乃自若也震惊百里不丧匕鬯犹不失匕箸之意临祭祀而匕鬯之荐无失节也　双湖先生曰震之初来也有可畏之势虩虩恐惧而已指下震象其再震也则习而熟故笑言哑哑指上震象震惊百里合全体隂阳画有十衍之十十为百象匕四旁隆而中凹下震象鬯酒互坎象横渠先生谓此卦纯以君出子在为言则震体全而用显不杂言君父共国时也窃意鼎则君父正位凝命之事震则长子主器之事故本义谓以长子言此震所以继鼎亦犹坤之承干也恐未可以君出为文案周礼郁人注郁金香草筑郁金煮之以和鬯酒郑司农云十叶为贯百二十贯为筑煮之焦中停于祭前郁草若兰鬯人注云鬯酿秬为酒芬芳条畅于上下也秬黑黍大暑而种故曰黍】初九震来虩虩后笑言哑哑吉集解【程子曰初九成震之主致震者也在卦之下处震之初也知震之来当震之始若能以为恐惧而周旋顾虑虩虩然不敢寜止则终必保其安吉故一作然后笑言哑哑也　朱子曰成震之主处震之初故其占如此】附録【朱子语震来虩虩是震之初震得来如此易説】纂注【朱子曰初先四后故言后笑言哑哑发卦辞　都氏曰震来虩虩于初则笑言哑哑于后原始要终先恐后福故初九所言如此　蔡氏曰震之用在下初四皆在卦下而四泥于柔初刚无系必达于上故吉　李氏椿年曰二隂一阳则一阳为主初在卦内震之主也故辞与卦同】六二震来厉亿丧贝跻于九陵勿逐七日得【吕音训亿陆氏曰本又作噫同于其反辞也六五同郑于力反云十万曰亿丧陆氏曰息浪反荀如字贝陆氏曰如字荀读为败跻陆氏曰本又作济子雨反升也】集解【程子曰六二居中得正善处震者也而乘初九之刚九震之主震刚动而上奋孰能御之厉猛也危也彼来旣猛则已处危矣亿度也贝所有之资也跻升也九陵陵之髙也逐往追也以震来之厉度不能当而必丧其所有则升至髙以避之也九言其重冈陵之重髙之至也九重之多也如九天九地也勿逐七日得二之所贵者中正也遇震惧之来虽量势巽避当守其中正无自失也亿之必丧也故逺避以自守过则复其常矣是勿逐而自得也逐即物也以已即物失其守矣故戒勿逐避逺自守处震之大方也如二者当危惧而善处者也卦位有六七乃更始事既终时既易也不失其守虽一时不能御其来然时过事已则复其常故云七日得　朱子曰六二乘初九之刚故当震之来而危厉也亿字未详又当丧其货贝而升于九陵之上然柔顺中正足以自守故不求而自获也此爻占具象中但九陵七日之象则未详耳】附録【朱子语六二不甚可晓大槩是丧了货贝又被人赶上髙处去只当固守便好董録有以亿作噫字解底易説】纂注【李氏过曰互艮九陵象　王氏大宝曰一阳震二阳坎三阳艮积九爻九陵象　都氏曰七日言自二至上又自上复至二其数凡七　双湖先生曰贝初四似离为贝跻震足上升九阳爻陵互艮艮止故勿逐七日得卦周六位七当复反此二遇震厉亿度所丧之贝为人员跻九陵勿逐数当复得也皆因五无应五在互艮山之上象　许氏曰六二隂柔而在动体虽居中履正然下乘阳刚成卦之主其势不得安而处也非惟其势不得安而处揆其资性亦不肯安其处也或上应或下依有失得之辨焉复无应而下仁吉之道也过此则违道而非正矣颐随益之时方受彼也上下之来又何患焉无妄之世方存诚也或应或依祗足为累他卦皆以乘刚之义为重也屯噬嗑震大率处则乘刚动则有失非坤二柔中之比也】六三震苏苏震行无眚【吕音训苏苏陆氏曰疑惧貌王肃躁动貌郑云不安也马云尸椂食素也陆生领反】集解【程子曰苏苏神气缓散自失之状三以隂居阳不正处不正于平时且不能安况处震乎故其震惧而苏苏然若因震惧而能行去不正而就正则可以无过过也三行则至四正也动以就正为善故二勿逐则自得三能行则无眚以不一有中字正而处震惧有眚可知　朱子曰苏苏缓散自失之状以隂居阳当震时而居不正是以如此占者若因惧而能行以去其不正则可以无眚矣】纂注【李氏舜臣曰阳爻震物隂爻被震隂被震而不敢轻犯其锋必须逃避而后获免故二则欲其跻于九陵三则欲其行无　朱氏曰震为反生三震之极震极反生苏也春秋传杀秦谋三日苏程氏曰神气之复为苏也　双湖先生曰汉上沙随姑备其説看来二当震来厉之时仅丧其贝三既隔二不当至于絶而复苏本义得矣】九四震遂泥【吕音训遂泥陆氏曰乃计反象同荀本遂作泥音乃低反】集解【程子曰九四居震动之时不中不正处柔失刚健之道居四无中正之徳陷溺于重隂之间不能自震奋者也故云遂泥泥滞溺也以不正之阳而上下重隂安能免于泥乎遂无反之意处震惧则莫能守也欲震动则莫能奋也震道亡矣岂复能尤亨也朱子曰以刚处柔不中不正陷于二隂之间不能自震也遂者无反之意泥滞溺也】纂注【双湖先生曰案汉五行忘李竒曰震有互体坎水象四为泥在水中故曰震遂泥　许氏曰离之成卦在乎中故以中为美震之成卦在乎下故以下为贵若是则震之九四乃才干之臣也君之动由之师之动亦由之其功且大矣其位已逼矣然而卒保其无祸者何哉葢震而近君有戒慎恐惧之义以阳处隂有体刚用柔之义持是术以往其多功而寡过也宜乎虽然功大位逼而不正不可以久居其所也久居其所则勲徳反下此恒之所以戒于田无禽欤】六五震往来厉亿无丧有事集解【程子曰六五虽以隂居阳不当位为不正然以柔居刚又得中乃有中徳者也不失中则不违于正矣所以中为贵也诸卦二五虽不当位多以中为美三四虽当位或以不中为过中常重于正也葢中则不违于正正不必中也天下之理莫善于中于六二六五可见五之动上往则柔不可居动之极下来则犯刚是往来皆危也当君位为动之主随宜应变在中而已故当亿度无丧失其所有之事而已所有之事谓中徳苟不失中虽有危一有中字不至于凶也亿度谓图虑求不失中也五所以危由非刚阳而无助若以刚阳有助为动之主则能亨矣往来皆危时则甚难一作艰但期于不失中则可自守以柔主动故不能致亨济也　朱子曰以六居五而处震时无时而不危也以其得中故无所丧而能有事也占者不失其中则虽危无丧矣】附録【朱子语六五是生于忧患死于安乐也】纂注【蔡氏曰震往来四也厉五也四欲上而牵乎柔故以往来言往来则震缓矣故虽厉而无丧谓宗庙社稷匕鬯之事太子职分之所宜有也　双湖先生曰证以六二爻则五乘乎四往来正指四言葢此爻实与二爻相似而相反二曰震来厉五曰震往来厉二曰亿丧贝五曰亿无丧有事所以相似者以重卦言之上卦之五实即下卦之二所以相反者二乘乎初初之来也有可畏之势故其爻厉而有丧五乘乎四四既下牵于柔来而复往以至遂泥则其震缓矣故其爻虽厉而无丧所以不同　许氏曰九四阳刚不正之臣为动之主而六五以柔中乗之其势可嫌也得九二刚中应之其势颇张故恒大壮解归妹比他卦为优而丰之二五以明动相资故其辞亦异焉】上六震索索视矍矍征凶震不于其躬于其邻无咎防媾有言【吕音训索索陆氏曰桑落反象同惧也马云内不安貌郑犹缩缩足不正也矍矍陆氏曰俱反徐许防反马云中未得之貌郑云目不正】集解【程子曰索索消索不存之状谓其志气如是六以隂柔居震动之极其惊惧之甚志气殚索也矍矍不安定貌志气索索则视瞻徊徨以隂不中正之质而处震动之极故征则凶也震之及身乃于其躬也不于其躬谓未及身也邻者近于身者也能震惧于未及身之前则不至于极矣故得无咎苟未至于极尚有可改之道震终当变柔不固守故有畏一作见邻戒而能变之义圣人于震终示人知惧能改之义为劝深矣婚媾所亲也谓同动者有言有怨咎之言也六居震之上始为众一作震动之首今乃畏邻戒而不敢进与诸处震者异矣故防媾有言也　朱子曰以隂柔处震极故为索索矍矍之象以是而行其凶必矣然能及其震未及其身之时恐惧修省则可以无咎而亦不能免于婚媾之有言戒占者当如是也】附録【朱子语上六不全好但能恐惧于未及身之时可得无咎然亦不免他人言语砥】纂注【徐氏曰索索志气不存之貌当震而惧气索然也矍矍不定之貌气索而目亦为之动也三则初动尚及故行则无眚上则四震不及征则凶矣言不当行也躬谓上邻谓五四震往来势缓力弱不能及上故曰不于其躬仅能及五故曰于其邻震缓如此宜无咎也与三无应故防媾有言　朱子曰上六动成离有视象　冯氏当可曰六爻皆无凶者恐惧则为福泰侈则为祸也　双湖先生曰躬反艮象言震声象】大象洊雷震君子以恐惧修省【吕音训洊陆氏曰在荐反徐又在闷反】集解【程子曰洊重袭也上下皆震故为洊雷雷重仍则威益盛君子观洊雷威震之象以恐惧自修饬循省也君子畏天之威则修正其身思省其过咎而改之不唯雷震凡遇惊惧之事皆当如是】附録【朱子语易大槩欲人恐惧修省与立】纂注【冯氏曰恐惧遇震之象恐生于心惟见于貌亦洊不一之义修其所未为遇震也省其所已为再遇震也或曰修其善省其恶　毛氏曰恐惧者作于其心修省者见于行事　真氏曰洊雷震君子以恐惧修省诗敬天之怒无敢戏豫敬天之渝无敢驰驱乡党迅雷风烈必变皆此意也】震亨集解【朱子曰震有亨道不待言也】震来虩虩恐致福也笑言哑哑后有则也集解【程子曰震自有亨之一无之字义非由卦才震来而能恐惧自修自慎则可反致福吉也笑言哑哑言自若也一作哑哑笑言自若也由能恐惧而后自处有法则也有则则安而不惧矣处震之道也　朱子曰恐致福恐惧以致福也则法也】纂注【董氏曰致福云者见君子常以危为安也有则云者见君子不以忽忘敬也　李氏过曰有则谓君子所履出处语黙皆有常则不以恐惧而变也】震惊百里惊逺而惧迩也集解【程子曰雷之震及于百里逺者惊迩者惧言其威逺大也】出可以守宗庙社稷以为祭主也【吕音训晁氏曰王昭素案徐氏云出字上脱不丧匕鬯四字】集解【程子曰彖文脱不丧匕鬯一句卦辞云不丧匕鬯本谓诚敬之至威惧不能使之自失彖以长子冝如是因一有以字承上文用长子之义通解之谓其诚敬能不丧匕鬯则君出而可以守宗庙社稷为祭主也长子如是而后可以守世祀承国家也　朱子曰程子以为迩也下脱不丧匕鬯四字今从之出为继世而主祭也或云出则鬯字之误】附録【朱子语震亨止不丧匕鬯作一项看后面出可以为宗庙社稷又做一项看震便自是亨震来虩虩是恐惧顾虑而后便笑言哑哑震惊百里便也不丧匕鬯文王语以是解震亨了孔子又自説长子事文王之语简重精切孔子之言方始条畅须拆开看方得砥】纂注【郭氏京曰出上脱不丧匕鬯　李氏舜臣曰序卦曰主器莫若长子以太子而主器是必以戒惧存心以威重为质而使徳望素着足以畏服斯人之心则以之守宗庙社稷而为祭祀之主岂不固宜作易者以干为人君之象震为太子之象庶几其可见云　双湖先生曰二至四互艮为门阙有宗庙之象艮为山山下为坛有社稷之象】小象震来虩虩恐致福也笑言哑哑后有则也集解【程子曰震来而能恐惧周顾则无患矣是能因恐惧而反致福也因恐惧而自修省不敢违于法度是由震而后有法则故能保其安吉而笑言哑哑也】震来厉乘刚也集解【程子曰当震而乘刚是以彼厉而已危震刚之来其可御乎】震苏苏位不当也集解【程子曰其恐惧自失苏苏然由其所处不当故也不中不正其能安乎】震遂泥未光也集解【程子曰阳者刚物震者动义以刚处动本有光亨之道乃失其刚正而防于重隂以致遂泥岂能光也云未光见阳刚本能震也以失徳故泥耳】震往来厉危行也其事在中大无丧也集解【程子曰往来皆厉行则有危也动皆有危唯在无丧其事而已其事谓中也能不失其中则可自守也大无丧以无丧为大也】纂注【余氏曰震亿无丧象以大无丧释之则亿丧贝乃大丧贝耳汉刘向论昌陵疏云所费大万百余应劭注大万亿也】震索索中未得也虽凶无咎畏邻戒也集解【程子曰所以恐惧自失如此以未得于中道也谓过中也使之得中则不至于索索矣极而复征则凶也若能见邻戒而即知惧变于未极之前则无咎也上六动之极震极则一作之终有变义也　朱子曰中谓中心】
