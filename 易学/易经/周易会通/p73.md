<!-- { "loadSidebar": true } -->
　　经【离下离上】集解【程子曰离序卦坎者陷也陷必有所丽故受之以离离者丽也陷于险难之中则必有所附丽理自然也离所以次坎也离丽也明也取其隂丽于上下之阳则为附丽之义取其中虚则为明义离为火火体虚丽于物而明者也又为日亦以虚明之象】离利贞亨畜牝牛吉【吕音训离陆氏曰列池反丽也丽着也畜陆许六反牝陆氏曰频忍反徐又扶宛反】集解【程子曰离丽也万物莫不皆有所丽有形则有丽矣在人则为一无为字所亲附之人所由之道所主之事皆其所丽也人之所丽利于贞正得其正则可以亨通故曰离利贞亨畜牝牛吉牛之性顺而又牝焉顺之至也既附丽于正必能顺于正道如牝牛则吉也畜牝牛谓养其顺德一无德字人之顺德由养以成既丽于正当养习以成其顺德也　朱子曰离丽也隂丽于阳其象为火体隂而用阳也物之所丽贵乎得正牝牛顺柔之物也故占者能贞则亨而畜牝牛则吉也】附録【程子语问张子曰隂阳之精互藏其宅然乎曰此言甚有味由人如何看水离物不得故水有离之象火能入物故火有坎之象胡氏恰遗　朱子语离便是丽附着之意易中多説做丽也有兼説明处也有单説明处明是离之体丽是丽着底意思离字古人多用做丽着説然而物相离去也只是这字富贵不离其身东坡説道剰个不字便是这意古来自有这般两用底字如乱字又唤做治渊问离卦是阳包隂占利畜牝牛便也是宜畜柔顺之物否曰然砥叔重问火体隂而用阳是如何曰此言三画卦中隂而外阳者也坎象为隂水体阳而用隂葢三画卦中阳而外隂者也时举火中虚暗则离中之隂也水中虚明则坎中之阳也　水质隂而性本阳火质阳而性本隂水外暗而内明以其根于阳也火外明而内暗以其根于隂也周子太极图阳动之中有黑防隂静之中有白防是也横渠曰隂阳之精互藏其宅正此意也砥】纂注【李氏舜臣曰文王序卦以乾坤坎离居上经乾坤者隂阳之纯而坎离者隂阳之中不若震防艮兑为隂阳之偏也以六十四卦之序观之乾坤居六十四卦之首坎离居六十四卦之中尤有深意葢坎离二卦为天地心天地造化之本实寓于此天之阳中在北为水地之隂中向南为火坎藏天之阳中受明为月离丽地之隂中含明为日坎为水而司寒离为火而司暑坎为月而司夜离为日而司昼水火曰月之用寒暑昼夜之运天地造化之妙无出诸此而坎离之中则具之又曰坎为隂中之阳而阳在内故水之用外暗而内明离为阳中之隂而隂在内故火之用外明而内暗此隂阳之精互藏其宅也又曰离中虚心之象利贞则亨畜牝牛则吉此圣人牧心之法畜之为言牧而止之之谓也离之性上若不能畜牝牛吉则不免有炎上之患而又安能保其吉乎　蔡氏曰利贞以柔居正也亨柔得中也牝大腹象牛柔顺象柔得中故畜牝牛吉也　双湖先生曰文王于坤取牝马象于离取牝牛象固自不同也后之言象者但见説卦干为马坤为牛于是坤之马反欲求之干离之牛反欲求之坤未免胶泥而有不通者岂知夫子于説卦取象又自有所见本不必尽同于先圣岂可以夫子之象为文王周公之象哉】初九履错然敬之无咎【吕音训错陆氏曰郑徐七各反马七路反】集解【程子曰阳固好动又居下而离体阳居下则欲进离性炎上志在上丽几于躁动其履错然谓交错也虽未进而迹已动矣动则一无则字失居下之分而有咎也然其刚明之才若知其义而敬慎之则不至于咎矣初在下无位者也明其身之进退乃所丽之道也其志既动不能敬慎则妄动是不明所丽乃有咎也　朱子曰以刚居下而处明体志欲上进故有履错然之象敬之则无咎矣戒占者宜如是也】纂注【徐氏曰履在下之象错然交杂之貌居离之始才刚而妄动识浅而未明所履乖错未得其当乌能无咎惟能敬慎则其咎可免也　冯氏当可曰日方出人夙兴之晨也自寝而兴以足及履错然有声是动之始也于其始而加敬则终必吉祸福几防每萌于初动之时离性炎上躁急故戒于其初　双湖先生曰错然是事物纷错之意能敬则心有主宰酬应不乱可免于咎不能敬则反是】六二黄离元吉集解【程子曰二居中得正丽于中正也黄中之色文之美也文明中正美之盛也故云黄离以文明中正之德上同于文明中顺之君其明如是所丽如是大善之吉也　朱子曰黄中色柔丽乎中而得其正故其象占如此】附録【朱子语惟六二一爻柔丽乎中而得其正故元吉至六五虽是柔丽乎中而不得其正特借中字而包正字耳时举】纂注【李氏开曰六二本坤之中爻黄地之中色与黄裳元吉同裳下饰而离为日此其异也　郑氏汝谐曰三五皆以柔丽刚二之辞安五之辞危者二得位五失位也失位则危知危则吉　蔡氏曰坎之时用在中二五皆卦之中也五当位而二不当位故五为胜离之时用在中二五皆卦之中也二当位而五不当位故二为胜　许氏曰初与三刚而得正皆有为之才也然其明照各滞一偏唯六二中正见义理之当然而其才干有不逮其明者甚矣才智之难齐也得应于上则明有所附矣然非刚之善用明实明之能自用也大抵以刚用明不若以明用刚之为顺故八卦应五附三其势略等而离之六五有应于下者为最美也】九三日昃之离不鼓缶而歌则大耋之嗟凶【吕音训昃陆氏曰王嗣宗本作仄音同晁氏曰説文作昃日在西方时侧也易日昃之离説之案仄古文鼔陆氏曰郑本作击晁氏曰古文作鞁耋陆氏曰田节反马云七十曰耋王肃又他结反云八十曰耋京作绖蜀才作咥嗟陆氏曰如字王又遭哥反荀作差下戚嗟同晁氏曰案差古文凶陆氏曰古文及郑薛无凶字晁氏曰案无凶字者得象数】集解【程子曰八纯卦皆有二体之义干内外皆健坤上下皆顺震威震相继防上下顺随坎重险相习离二明继照艮内外皆止兑彼已相説而离之义在人事最大九三居下体之终是前明将尽后明当继之时人之始终时之革易也故为日昃之离日下昃之明也昃则将没矣以理言之盛必有衰始必有终常道也逹者顺理为乐缶常用之器也鼔缶而歌乐其常也不能如是则以大耋为嗟忧乃为凶也大耋倾没也人之终尽达者则知其常理乐天而已遇常皆乐如鼓缶而歌不达者则恐怛有将尽之悲乃大耋之嗟为其凶也此处死生之道也耋与聅同　朱子曰重离之间前明将尽故有日昃之象不安常以自乐则不能自处而凶矣戒占者宜如是也】附録【朱子语叔重问日昃之离先生曰死生常理也若不能安常以自乐则不免有嗟戚曰生之有死犹昼之必夜故君子当观日昃之象以自处先生曰人固知常理如此只是临时自不能安耳时举】纂注【李氏开曰初为日出二为日中三为日昃前明将尽后明未继若大耋之嗟则有暮年将尽之悲矣　项氏曰九三动成震震为鼔为声互坎为缶又为击缶之声鼓缶而歌古乐也　朱氏曰九三明尽之际大耋也八十曰耄九十曰耋离三爻当乾坤之策九十有六故曰耊大耋犹言大老　吕氏曰今者不乐逝者其耋与此意同　双湖先生曰缶只是土器非水火则不成比有坤坎初二三为离位故为坎离皆称缶坎不但为水三四五互离离不但为火二三四位互坎而隂爻则皆坤土也自九三至六五有兑体兑为口故又有歌嗟之象焉】九四突如其来如焚如死如弃如【吕音训突陆氏曰徒忽反王唐屑反旧又汤骨反字林同云暂出晁氏曰説文作杏作□云不顺忽出也从倒子易突如其来如不孝子突出不容于内也或从倒古防京郑皆作□云不孝子也】集解【程子曰九四离下体而升上体继明之初故言继承之义在上而近君继承之地也以阳居离体而处四刚躁而不中正且重刚以不正而刚盛之势突如而来非善继者也夫善继者必有防让之诚顺承之道若舜启然今四突如其来失善继之道也又承六五隂柔之君其刚盛陵烁之势气焰如焚然故云焚如四之所行不善如此必被祸害故曰死如失继绍之义承上之道皆逆德也众所弃絶故云弃如至于死弃祸之极矣故不假言凶也　朱子曰后明将继之时而九四以刚迫之故其象如此】附録【朱子语九四者侵陵六五之象故曰突如其来如火之象则有自焚之义故曰焚如死如弃如言其焚死而弃也砥焚死弃只是説九四阳爻突出来迫拶上爻焚如是弗戢自焚之意弃是死而弃之之意渊】纂注【冯氏椅曰突从穴从犬以犬从穴忽出为义窰灶之自出火气者谓之突如语辞下卦之火从突出冲上　都氏曰突如言若火之出突焚如言若火之焚物皆取离上之象也　李氏椿年曰火势之盛必有所焚故焚如也火事已则灰而已是死如也事已则弃于土是弃如也朱氏曰九四处不当位不善继而求继者也陵突而往言逆德也互防兑防木得火焚如也火王木死死如】
