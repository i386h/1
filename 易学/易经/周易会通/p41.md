<!-- { "loadSidebar": true } -->
　　【风之柔无所不入也类也故有文徳之象】传小畜柔得位而上下应之曰小畜集解【程子曰言成卦之义也以隂居四又处上位柔得位也上下五阳皆应之为所畜也以一隂而畜五阳能系而不能固是以为小畜也彖解成卦之义而加曰字者皆重卦名文势当然单名卦惟革有曰字亦文势然也　朱子曰以卦体释卦名义柔得位指六居四上下谓五阳】健而巽刚中而志行乃亨集解【程子曰健而巽以卦才言也内健而外巽健而能巽也二五居中刚中也阳性上进下复干体志在于行也刚居中为刚而得中又为中刚言畜阳则以柔巽言能亨则由刚中以成卦之义言则为隂畜阳以卦才言则阳为刚中才如是故畜虽小而能亨也　朱子曰以卦徳卦体而言阳犹可亨也】纂注【蔡氏曰刚中五也志行五与四合而小畜之志得行也　冯氏椅曰柔得位以六四明卦义一隂五阳则一隂为之主此孔子论易之例非必包羲文王命卦之意也又曰健而巽刚中而志行彖多言卦材此孔子之例也上九之雨岂非亨乎天下之理未有畜而不亨者说者止述孔子之意而文王之志隠矣　双湖先生曰观朱子常说四圣之易不同又因论大畜卦辞说某作本义欲将卦辞只大纲依文王说如大畜只是占得者为利贞不家食而吉利涉大川至于刚上尚贤等处乃孔子明各有所主今厚斋可谓得朱子之心者若能如此灼见解经则非但文王之指不晦而夫子翼易文自胷中所蕴不尽同于先圣之意亦昭然可见矣惜朱子欲以此例更定本义而未能也】宻云不雨尚往也自我西郊施未行也【吕音训施陆始防反】集解【程子曰畜道不能成大如宻云而不成雨隂阳交而和则相固而成雨二气不和阳尚往而上故不成雨盖自我隂方之气先倡故不和而不能成雨其功施未行也小畜之不能成大犹西郊之云不能成雨也　朱子曰尚往言畜之未极其气犹上进也】附録【程子语密云不雨尚往则气散先隂变风气随风散语録　朱子语密云不雨尚往也是隂包他不住阳气更散做雨不成所以尚往也　密云不雨尚往也盖止是下气上升所以未能雨必是上气蔽盖无泄处方能有雨横渠正防论风雷云雨之说最分晓木之以隂畜阳三阳上往而隂畜不住所以不雨正如甑蒸饭漏气则不成水无水泪下也煇】纂注【王氏曰未能为雨者阳上薄隂隂能固之然后蒸而为雨今上方尚往施岂得行故密云而不能为雨尚往故也】小象传复自道其义吉也集解【程子曰阳刚之才由其道而复其义吉也初与四为正应在畜时乃相畜者也】纂注【杨氏时曰六四隂得位为一卦之主而初与之为应受畜于四者也过未形而畜之其复自道矣夫何咎之冇故其义吉也】牵复在中亦不自失也集解【程子曰二居中得中者也刚柔进退不失乎中道也阳之复其势必强二以处中故虽强于进亦不至于过刚过刚乃自失也爻止言牵复而吉之义象复明其在中之美　朱子曰亦者承上爻义】纂注【张子曰初反自道三为说辐二以彚征在中故未为失】夫妻反目不能正室也集解【程子曰夫妻反目盖由不能正其室家也三自处不以道故四得制之不使进犹夫不能正其室家故致反目也　朱子曰程子曰说辐反目三自为也】纂注【郑氏女谐曰妇用事夫必不能夫也既不能夫矣不知所以善处而进迫之则其失不得不责乎三也】有孚惕出上合志也集解【程子曰四既冇孚则五信任之与之合志所以得惕出而无咎也惕出则血去可知举其轻者也五既合志众阳皆从之矣】纂注【胡氏曰三阳上进而六四独当其锋将拒而止之必为所伤然以由中之信依附上之二阳与之合志而共畜之则可以血去惕出而无咎矣】有孚挛如不独富也集解【程子曰有孚一有而字挛如盖其邻类皆牵挛而一无而字从之与众同欲不独有其富也君子之处艰厄唯其至诚故得众力之助而能济其众也】纂注【朱氏曰一隂畜三阳常恐力不足而见伤五于畜时得尊位又以其富委之于邻并力而畜之】既雨既处徳积载也君子征凶有所疑也集解【程子曰既雨既处言畜道积满而成也隂将一作既盛一有则字极君子动则冇凶也隂敌阳则必消阳小人抗君子则必害君子安得不疑虑乎若前知疑虑而警惧求所以制之则不至于凶矣】纂注【蔡氏曰疑均敌也柔畜既盛必敌刚也】
