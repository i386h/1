<!-- { "loadSidebar": true } -->
　　【利于艰难以守贞而自晦其明也】纂注【王氏宗传曰其在人君则为昏暗其在贤人则为晦藏　赵氏曰不特遭时之昏暗人有蔽于物汨于情者皆足以伤吾之明　孔氏曰暗主在上明臣在下不敢显其明智亦明夷之义时虽至暗不可随世倾邪故宜艰难坚固守其贞正之德故利在艰贞　李氏舜臣曰易卦诸爻噬嗑之九四大畜之九三曰利艰贞葢诸爻之中不幸而或遇艰难之象则以艰难之辞戒之他未有一卦全体以利艰贞为义者也此葢覩明入地中之象知君子之明伤为可惧而危辞以戒之六十四卦言利贞者非一如坤利牝马之贞家人利女贞同人利君子贞不过各因其才而为之义独明夷加以艰字则其时可知也其商之末世乎文王抱明于躬而处纣之时深感此象故托意以为世戒抑以自警也　齐氏曰艰贞危辞也泰与大畜之九三噬嗑之九四各不幸而遇艰也故皆曰利艰贞　双湖先生曰艰则患难之时也处此时者利在遭患难而守其贞故曰利艰贞明伤于坤地之下居中而不失其正其六二当之乎彖辞文王所作也于坤曰安贞吉于明夷曰利艰贞终守臣节而不失其不可见于此乎】初九明夷于飞垂其翼君子于行三日不食有攸往主人有言集解【程子曰初九明体而居明夷之初见伤之始也九阳明上升者也故取飞象昏暗在上伤阳之明使不得上进是于飞而伤其翼也翼见伤故垂朶凡小人之害君子害其所以行者君子于行三日不食君子明照见事之防虽始有见伤之端未显也君子则能见之矣故行去避之君子于行谓去其禄位而退藏也三日不食言困穷之极也事未显而处甚艰非见几之明不能也夫知几者君子之独见非众人所能识也故明夷之始其见伤未显而去之则世俗孰不疑怪故有所往适则主人有言也然君子不以世俗之见怪而迟疑其行也若俟众人尽识则伤已及而不能去矣此薛方所以为明而扬雄所以不获其去也或曰伤至于垂翼伤已明矣何得众人犹未识也曰初伤之始也云垂其翼谓伤其所以飞尔其事则未显也君子见几故亟去之世俗之人未能见也故异而非之如穆生之去楚申公白公且非之泛世俗之人乎但讥其责小礼而不知穆生之去避胥靡之祸也当其言曰不去楚人将钳我于市虽二儒者亦以为过甚之言也又如袁闳于党事未起之前名德之士方锋起而独潜身土室故人以为狂生卒免党锢之祸所往而人有言胡足怪也　朱子曰飞而垂翼见伤之象占者行而不食所如不合时义当然不得而避之也】纂注【龚氏曰明夷难在上初宜下不宜上故飞而垂翼就下也　兰氏曰阳刚之君子居明夷之始戢翼避祸见几先遯　荀氏曰离为朱鸟故曰于飞为坤所抑故曰垂其翼　王氏安石曰三日不食弃其应之象　丘氏曰主人主我者谓应爻四有言讶其去之早也　蔡氏曰曰飞曰行曰往皆进之谓也曰垂翼曰不食曰有言皆伤之谓也言当明夷之初进而有伤也去上独逺故伤者浅　双湖先生曰龚兰义通但无夷伤义葢离为飞鸟二阳象翼初在下亦有被伤垂翼象三曰离三爻象食前互坎象下体未成坎有不食象主人四言互震声象飞垂翼象辞君子以下占辞然占辞中亦多取象】六二明夷夷于左股用拯马壮吉【吕音训夷于陆氏如字子夏作睇郑陆绩同云旁视曰睇京作眱晁氏曰陆希声作睇九家无此夷字直云明夷于左股説之案睇胰同音题夷古文眱篆文睇今文睇又作睼又作眤皆通迎视也合象数股陆氏曰音古马王作般云旋也日随天左旋也姚作右槃云自辰右旋入丑晁氏曰九家作股説之案此约周髀而言当作股承今本作拯陆氏曰拯救也拯説文云举也郑云承也子夏作抍字林云抍上举音承晁氏曰后人便作拯字误也九家亦作承云升也】集解【程子曰六二以至明之才得中正而体顺顺时自处处之至善也虽君子自处之善然当隂闇小人伤明之时亦不免为其所伤但君子自处有道故不能深相伤害终能违避之尔足者所以行也股在胫足之上于行之用为不甚切左又非便用者手足之用以右为便唯蹶张用左葢右立为本也夷于左股谓伤害其行而不甚切也虽然亦必自免有道拯用一作其壮健之马则获免之速而吉也君子为隂闇所伤其自处有道故其伤不甚自拯有道故获免之疾用拯之道不壮则被伤深矣故云马壮则吉也二以明居隂闇之下所谓吉者得免伤害而已非谓可以有为于斯时也　朱子曰伤而未切救之速则免矣故其象占如此】附录【朱子语问明夷初二二爻不取爻义曰初爻所伤地逺故虽伤而尚能飞问初爻比二爻却是二爻伤得浅初爻伤得深曰非也初尚能飞但垂翼耳易説】纂注【徐氏曰初伤其翼所伤犹浅二伤及股则害于行矣二在下故曰左兵法前为右后为左今人以下移为左迁夷于左股伤于下也马壮则行速言救之道速则获免于难而吉也　兰氏曰左隂右阳丰之折右肱终不可用则明夷虽伤左股而不害也　王氏宗传曰六二文明之主也以六居二柔顺之至文王以之夫南狩获其大首武王之事也左股见伤羑里之厄也　杨氏万里曰伯夷太公归之闳夭之徒脱之者马壮之救也小象顺以则者有君人之大德又有事君之小心顺乎君臣之天则也故诗人歌之曰顺帝之则诗人仲尼其见文王之心矣乎　双湖先生曰咸以三为股明夷以二为左股只在下体三四爻取象不必泥説卦防为股也马互坎象涣初六亦曰用拯马壮吉初六正坎体亦以坎为马象况二卦皆有互震在前亦马象　郑氏刚中曰大抵救伤拯涣非健速不可故皆以马壮言】九三明夷于南狩得其大首不可疾贞【吕音训狩陆氏曰手又反本又作守音同晁氏曰説文作狩云犬田也易明夷于南狩説之案守古文狩今文】集解【程子曰九三离之上明之极也又处刚而进上六坤之上暗之极也至明居下而为下之上至暗在上而处穷极之地正相敌应将以明去暗者也斯义也其汤武之事乎南在前而明方也狩畋而去害之事也南狩谓前进而除害也当克获其大首大首谓暗之魁首上六也三与上正相应为至明克至暗之象不可疾贞谓诛其元恶旧染汚俗未能遽革必有其渐革之遽则骇惧而不安故酒诰云惟殷之迪诸臣惟功乃湎于酒勿庸杀之姑惟教之至于既久尚曰余风未殄是渐渍之俗不可以遽革也故曰不可疾贞正之不可急也上六虽非君位以其居上而暗之极故为暗之主谓之大首　朱子曰以刚居刚又在明体之上而屈于至暗之下正与上六闇主为应故有向明除害得其首恶之象然不可以亟也故有不可疾贞之戒成汤起于夏台文王兴于羑里正合此爻之义而小事亦有然者】纂注【丘氏曰九三专南狩之权一举而获其首恶之大者　朱氏曰自二至上有师之体坎为中冬狩之时离为南三动之上南狩也大首元恶也得者易辞离为甲胄戈兵故象狩获　郭氏雍曰不可疾者离之性失之过则暴故戒　项氏曰贞字自为句南狩不得已而为之匪棘其欲也故曰不可疾　王氏宗传曰他卦九三与上六为正应在明夷则为至明克至暗之象　李氏过曰武王处明夷则以不可疾为贞箕子处明夷则以利艰为贞各当其事也　李氏舜臣曰杂卦云晋昼则明夷为夜又曰明夷诛则晋为赏锡马三接赏也南狩得大首诛也】六四入于左腹获明夷之心于出门庭集解【程子曰六四以隂居隂而在隂柔之体处近君之位是隂邪小人居髙位以柔邪顺于君者也六五明夷之君位伤明之主也四以柔邪顺从之以固其交夫小人之事君未有由明显以道合者也必以隠僻之道自结于上右当用故为明显之所左不当用故为隠僻之所人之手足皆以右为用世谓僻所为僻左是左者隠僻之所也四由一有是字隠僻之道深入其君故云入于左腹入腹谓其交深也其交之深故得其心凡奸邪之见信于其君皆由夺其心也不夺其心能无悟乎于出一作出于门庭既信之于心一作既夺其心而后行之于外也邪臣之事暗君必先蛊其心而后能行于外　朱子曰此爻之义未详窃疑左腹者幽隠之处获明夷之心于出门庭者得意于逺去之义言筮而得此者其自处当如是也葢离体为至明之德坤体为至闇之地下三爻明在暗外故随其逺近髙下而处之不同六四以柔正居闇地而尚浅故犹可以得意于逺去五以柔中居闇地而已迫故为内难正志以晦其明之象上则极乎闇矣故为自伤其明以至于闇而又足以伤人之明葢下五爻皆为君子独上一爻为闇君也】附録【朱子语问明夷卦先生曰下三爻皆説明夷是明而见伤者六四爻説者却以是为奸邪之臣先蛊惑其君心而肆行于外殊不是上六是暗主六五却不作君説六四之与上六既非正应又不相比又况下三爻皆説明夷是好防何独此爻却作不好説故某于此爻之义未详但以意观之六四居暗地尚浅犹可以得意而逺去故虽入于幽隠之处犹能获明夷之心于出门庭也故小象曰获心意也上六不明晦则是合下已是不明故初登于天可以照四国而不免后入于地则是始于伤人之明而终于自伤以坠其命矣吕原明以为唐明皇可以当之葢言始明而终暗也铢于出门庭言君子去暗尚逺可以得其本心而逺去渊】纂注【刘氏弥邵曰防子帝乙之元子纣之庶兄也知其君之不可以图存也又知商之不可复兴也事之不可谏之不从其留也无救于宗祀之灭其去也犹足以存什一于千百也故曰获明夷之心象曰获心意者防子获存宗祀之心意也　李氏曰自初至三同为离体三则武王之事自四至上同为坤体上则商末之事也葢四与上同体既亲且近处腹心之地矣然左非有为之所虽处腹心而不见信任于是深知其心不可与存商出门庭以趣周也　郑氏刚中曰干宝云一为室二为户三为庭四为门六四在门庭间故以出为言　双湖先生曰腹坤象四进坤体故曰入去上六犹隔六五故曰左腹获得也伤人之明者上也入其腹得其伤明之心故曰获明夷之心幸而稍隔尚可避去故曰于出门庭节初九户庭指九二九二门庭指六三阳为户隂为门今六四称门庭葢指本爻之象也】六五箕子之明夷利贞【吕音训箕子陆氏曰蜀才箕作其刘向云今易箕子作荄滋邹湛云训箕为荄诂子为滋漫衍无经不可致诘以讥荀爽晁氏曰按其古文箕今文张賔荀爽荄滋之説见斥于刘向班固邹湛矣】集解【程子曰五为君位乃常也然易之取义变动随时上六处坤之上而明夷之极隂暗伤明之极者也五切近之圣人因以五为切近至暗之人以见处之之义故不専以君位一作义言上六隂暗伤明之极故以为明夷之主五切近伤明之主若显其明则见伤害必矣故当如箕子之自晦藏则可以一无以字免于难箕子商之旧臣而同姓之亲可谓切近于纣矣若不自晦其明被祸可必也故佯狂为奴以免于难虽晦藏其明而内守其正所谓内难而能正其志所以谓之仁与明也若箕子可谓贞矣以五隂柔故为之戒云利贞谓宜如箕子之贞固也若以君道言义亦如是人君有当含晦之时亦外晦其明而内正其志也　朱子曰居至闇之地近至闇之君而能正其志箕子之象也贞之至也利贞以戒占者】附録【朱子语防问商有三仁集注言三子之行不同而同出于至诚恻怛之意防子之去欲存宗祀比干之死欲纣改行可见其至诚恻怛处不知箕子至诚恻怛何以见曰箕子比干都是一様心箕子偶然不冲着纣之怒自不杀它然他见比干恁地死若更死谏无益于国徒使人君有杀谏臣之名就它处此最难防子去却易比干一向谏死又却索性箕子在半上落下最是难处被它监繋在那里不免作狂所以易中特説箕子之明夷可见其难处故彖曰利艰贞晦其明也内难而能正其志箕子以之它外虽狂而心则定也防】纂注【王氏湘卿曰防子去之利而不贞比干谏而死贞而不利惟箕子囚奴利且贞也以六居五乃能利贞　双湖先生曰卦辞惟曰利艰贞而爻辞以箕子当六五一爻又以六五尽卦辞之义曰箕子之明夷即艰也曰利贞即遇艰难之时而利在贞正也故夫子彖传以文王当一卦之体而以箕子当卦辞之义可以见矣五隂柔不正故戒程子已言之朱子曰爻辞以古人为言如髙宗箕子者自是一类】上六不明晦初登于天后入于地集解【程子曰上居卦之终为明夷一作夷明之主又为明夷之极上至髙之地明在至髙本当逺照明既夷伤故不明而反昏晦也本居于髙明当及逺初登于天也乃夷伤其明而昏暗后入于地也上明夷之终又坤隂之终明伤之极者也　朱子曰以隂居坤之极不明其德以至于晦始则处髙位以伤人之明终必至于自伤而坠厥命故其象如此而占亦在其中矣】附録【朱子语明夷未是说暗之主只是説明而被伤者乃君子也上六方是説暗君如出门庭言君子去暗尚逺可以得其本心而逺去文王箕子大槩皆是晦其明然文王之外柔顺是本分自然做底箕子晦其明又云艰是它那佯狂底意思便是艰难底气象爻説贞而不言艰者葢言箕子则艰可见不必更言之渊】纂注【郭氏京曰上六至晦晦字上脱至字误增不明字　徐氏曰下三爻离体明也上三爻坤体暗也上六暗极所以为明夷之主也故不言明夷下五爻皆所以处明夷之道而有逺近浅深之殊者也故皆言明夷初明虽伤去上最逺垂翼而已二则伤股而害已深矣以其在下居中去上犹逺有可极之道也三则与上为正应可以南狩而获其大首矣四入坤晦之门庭其暗尚浅有可去之道五则迫近于难义不可去亦惟艰贞自晦其明而已此纣之时圣贤所处之道不同有如此　双湖先生曰下五爻皆説明夷是有明而见伤者也上一爻説不明晦是实晦而不明者也以卦言则伤离之明者在坤坤为晦以爻言则伤下五爻之明者在上上独为晦各有不同也五上为天有登天之象坤地至上方成又有入地之象尝观朱子賛易曰理定既实事来尚虚用应始有体该本无此文王周公为垂世立教而作易岂欲故以明夷一卦纪商周之事哉卦爻自有此象则系此辞自后世观之非特箕子一爻纣君臣当时事体无一不与明夷卦爻相似耳若谓先因此事而后为此辞则六十四卦只载六十四事文王周公之志荒矣】大象明入地中明夷君子以莅众用晦而明【吕音训莅陆履二反又律秘反】集解【程子曰明所以照君子无所不照然用明之过则伤于察太察则尽事而无含之度故君子观明入地中之象于莅众也不极其明察而用晦然后能容物和众众亲而安是用晦乃所以为明也若自任其明无所不察则已不胜其忿疾而无寛厚含容一作之德人情睽疑而不安失莅众之道适所以为不明也古之圣人设前旒屏树者不欲明之尽乎隠也】附录【朱子曰君子用晦而明地象明日象晦则是不察察若晦而不明则晦得没理会了故外晦而内必明乃好易説】纂注【蔡氏曰涖明离象众晦坤象李氏开曰莅众必用晦晦其明而自不可掩前旒黈纩葢取诸此　东莱吕氏曰此君子养明之道不有虞渊之入焉有谷之明】彖传明入地中明夷集解【朱子曰以卦象释卦名】内文明而外柔顺以蒙大难文王以之【吕音训蒙大难陆氏曰乃旦反下同郑云蒙犹遭也一云蒙冐也文王以之陆氏曰王肃云唯文主能用之郑荀向作似之箕子同】集解【程子曰明入于地其明灭也故为明夷内卦离离者文明之象外卦坤坤者柔顺之象为人内有文明之德而外能柔顺也昔者文王如是故曰文王以之当纣之昏暗乃明夷之时而文王有文明之德外柔顺以事纣蒙犯大难而内不失其明圣而外足以逺祸患一作害此文王所用之道也故曰文王以之　朱子曰以卦德释卦义蒙大难谓遭纣之乱而见囚也】利艰贞晦其明也内难而能正其志箕子以之集解【程子曰明夷之时利于处艰戹而不失其贞正谓能晦藏其明也不晦其明则被祸患不守其正则非贤明箕子当纣之时身处其国内切近其难故云内难然箕子能一无能字藏晦其明而自守其正志箕子所用之道也故曰箕子以之　朱子曰以六五一爻之义释卦辞内难谓为纣近亲在其国内如六五之近于上六也】纂注【都氏曰明夷日之遇夜而入于地中之时也　张子曰文王难在外箕子难在内　丘氏曰内文明则不失已而诡随外柔顺则不逆时以干祸文王尽全卦之义故以二体言箕子得一爻之义故以六五言　李氏开曰晋外景也明夷内景也晋明乎外明夷明乎内晋以顺用其明明夷以顺保其明外有蒙蔽而用其明则必伤矣】小象传君子于行义不食也集解【程子曰君子遯藏而困穷义当然也唯义之当然故安处而无闷虽不食可也　朱子曰唯义所在不食可也】纂注【王氏宗传曰君子于行谓去其禄位也三日不食谓义不食其禄也】六二之吉顺以则也集解【程子曰六二之得吉者以其顺处而有法则也则谓中正之道能顺而得中正所以处明伤之时而能保其吉也】南狩之志乃大得也集解【程子曰夫以下之明除上之暗其志在去害而已如商周之汤武岂有意于利天下乎得其大首是能去害而大得其志矣志茍不然乃悖乱之事也】入于左腹获心意也集解【程子曰入于左腹谓以邪僻之道入于君而得其心意也得其心所以终不悟也】箕子之贞明不可息也集解【程子曰箕子晦藏不失其贞固虽遭患难其明自存不可灭息也若逼祸患遂失所守则是亡其明乃灭息也古之人如雄者是也】初登于天照四国也集解【朱子曰照四国以位言】后入于地失则也集解【程子曰初登于天居髙而明则当照及四方也乃被伤而昏暗是后入于地失明之道也失则失其道也】纂注【杨氏万里曰纣之嗣位闻见甚敏材力过人其初登于天照四国之时乎及其昏弃失德而为独夫后入于地而失则之时也】
