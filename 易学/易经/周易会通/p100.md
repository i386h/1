<!-- { "loadSidebar": true } -->
　　经【巽下坤上】集解【程子曰升序卦萃者聚也聚而上者谓之升故受之以升物之积聚而益髙大聚而上也故为升所以次于萃也为卦坤上巽下木在地下为地中生木木生地中长而益髙为升之象也】升元亨用见大人勿恤南征吉【吕音训升陆氏曰式陵反郑本作升马云髙也震宫四世卦晁氏曰案升古文作升用见陆氏曰本或作利见】集解【程子曰升者进而上也升进一作进升则有亨义而以卦才之善故元亨也用此道以见大人不暇忧恤前进则吉也南征前进也　朱子曰升进而上也卦自解来柔上居四内巽外顺九二刚中而五应之是以其占如此南征前进也】附録【朱子语巽坤二卦拱得个南如看命人虚拱底説话砥】纂注【董氏曰升者柔进而上也柔进而上所以元亨由卦才之善也　李氏舜臣曰升首曰元亨何也以画言也与蛊鼎大有皆九居二六居五故皆曰元亨此盖主阳刚之画有应于上而言之也　冯氏曰谛观卦义皆主巽大人指九二阳为大未有六五而称大人者徐氏曰用见大人五当应二也恤忧也六五柔中之君用见九二刚中之臣以升于治勿忧勿退但当前进自获吉也柔退多忧故戒　林氏栗曰巽东南坤西南自巽升坤必渉乎离离南方也自南而征斯为善矣　双湖先生曰升互震体自二以上皆震象上行而有升义又巽木之上有震木隂木得阳木木升而益髙亦有升义要之升所以得名由地中生木此亦姑广其义耳与萃卦同】初六允升大吉【吕音训允升晁氏曰説文作□升大吉説之案允古文□篆文】集解【程子曰初以柔居巽体之下又巽之主上承于九二之刚巽之至者也二以刚中之徳上应于君当升之任者也允者信从也初之柔巽唯信从于二信二而往从之同升乃大吉也二以徳言则刚中以力言则当任初之隂柔又无应援不能自升从于刚中之贤以进是由刚中之道也吉孰大焉　朱子曰初以柔顺居下巽之主也当升之时巽于二阳占者如之则信能升而大吉矣】纂注【郑氏东卿曰初附二阳而升三隂又与之一体故有允升象　王氏大宝曰柔自下升以刚而孚允升之象柔得刚而大大吉之象　杨氏万里曰初六柔而旁散在一卦之最下木之根也九二九三刚而上进在初六之上木之榦也然初六在下而曰允升大吉者木与土相信而相得则木之升也必鋭故也　双湖先生曰初六一爻为成卦之主升之所以得名者系焉以两体观之巽在坤下如未出地之木初其根二三其榦也方其勾未萌甲未拆而根株已备其势必破也而出上升而莫御长养于夏陵霜于秋傲雪于冬而不改柯易叶者皆由于此故有允升大吉之象焉细观卦体巽为夏兊为秋坤为冬震位其间而春气无乎不贯圣人设卦观象而命之名与夫爻辞之所由作夫岂苟然之故哉】九二孚乃利用禴无咎集解【程子曰二阳刚而在下五隂柔而居上夫以刚而事柔以阳而从隂虽有时而然非顺道也以暗而临明以刚而事弱若黾勉于事势非诚服也上下之交不以诚其可以一无以字久乎其可以有为乎五虽隂柔然居尊位二虽刚阳事上者也苟内存至诚不假文饰于外诚积于中则自不事外饰故曰利用禴谓尚诚敬也自古刚强之臣事柔弱之君未有不为矫饰者也禴祭之简质者也云孚乃谓既孚乃宜不用文饰専以其诚感通于上也如是则得无咎以刚强之臣而事柔弱之君又当升之时非诚意相交其能免于咎乎朱子曰义见萃卦】纂注【李氏舜臣曰升者萃之反而升之九二乃与萃之六二爻辞一同何也萃六二】
　　【以隂柔而应九五之刚升九二以阳刚而应六五之柔其以至诚感应则一也故爻于萃升二爻皆有孚乃利用禴之义而彖辞于萃升二卦亦皆有刚中而应之象双湖先生曰萃六二以中虚为孚而与九五应升九二以中实为孚而与六五应虚实虽不同而孚则一而已　李氏元量曰萃之二柔也则疑于进之易故引吉无咎而后孚乃利用禴升之二刚也刚则能审义以进故即其才孚乃利用禴而无咎也　林氏曰二卦不言于五而言于二者贵贱之位也】九三升虚邑【吕音训虚陆氏曰如字空也徐去余反马云丘也晁氏曰案篆文无墟字四邑为丘丘为虚非空虚马云虚丘也得之】集解【程子曰三以阳刚之才正而且巽上皆顺之复有援应一作者以是而升如入无人之邑孰御哉　朱子曰阳实隂虚而坤有国邑之象九三以阳刚当升时而进临于坤故其象占如此】六四王用亨于岐山吉无咎【吕音训亨陆氏曰许反通也马郑陆绩王肃许两反马云祭也郑云献也岐陆其宜反或祁支反】集解【程子曰四柔顺之才上顺君之升下顺下之进已则止其所焉以隂居柔隂而在下止其所也昔者文王之居岐山之下上顺天子而欲致之有道下顺天下之贤而使之升进已则柔顺谦恭不出其位至徳如此周之王业用是而亨也四能如是则亨而吉且无咎矣四之才固自善矣复有无咎之辞何也曰四之才虽善而其位当戒也居近君之位在升之时不可复升升则凶咎可知故云如文王则吉而无咎也然处大臣之位不得无事于升当上升其君之道下升天下之贤已则止其分焉分虽当止而徳则同升也道则当亨也尽斯道者其唯文王乎　朱子曰义见随卦】附録【朱子语张冾问亨于岐山曰只是享字时举此是王者有事于山川之卦人杰王亨于岐山与享于西山只是説祭山川渊问升萃二卦多是言祭享萃固取聚义不知升何取义曰人积其诚意以事鬼神有升而上通之义铢】纂注【李氏过曰岐山西山也此互体兊之上故曰岐山　胡氏曰诗言太王至于岐下在今凤翔府西五十里正周原之西也故周谓岐山曰西山文王四十一年伐崇始度岐水迁丰则亨于岐山当亦指太王耳若文王则固不终于岐矣葢太王去邠逾梁山邑于岐山之下正九三升虚邑事也亨于岐山则既迁以后之事　冯氏曰岐山禹贡雍州境南　双湖先生曰本义就周言岐山则王指文王孟子曰太王邑于岐山之下居焉又曰昔者文王之治岐也则文王亦居岐可见矣】六五贞吉升阶集解【程子曰五以下有刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也阶所由而升也任刚中之贤辅之而升犹登进自阶言有由而易也指言九二正应然在下之贤皆用升之阶也能用贤则彚升矣　朱子曰以隂居阳当升而居尊位必能正固则可以得吉而升阶矣阶升之易者】附録【朱子语六五贞吉升阶与萃有位匪孚元永贞悔亡皆谓有其位必当有其徳若无其徳则萃虽有位而人不信虽有升阶之象而不足以升矣铢】纂注【虞氏曰巽为髙坤为土震升髙升阶之象　王氏大宝曰居坤之中由等级而上谓之升阶　潘氏曰自二至五自下卦升上卦有升阶象　程氏曰下应刚徳之臣自二升五如阶有级此人君升进贤臣之象　双湖先生曰六五不正故戒以正则吉】上六冥升利于不息之贞【吕音训陆氏曰觅经反闇昧之义也又云日也】集解【程子曰六以隂居升之极昬于升知进而不知止者也其为不明甚矣然求升不已之心有时而用于贞正而当不息之事则为宜矣君子于贞正之徳终日干干自强不息如一作以上六不己之心用之于此则利也以小人贪求无己之心移于进徳则何善如之　朱子曰以隂居升极昏不已者也占者遇此无适而利但可反其不已于外之心施之于不息之正而已】纂注【冯氏曰升犹言行也兰氏曰者晦也升豫皆以隂而居上位故豫曰豫升曰升　徐氏之祥曰豫上乐极故豫升上进】
