<!-- { "loadSidebar": true } -->
　　【胜正故其占虽为可吝而必有终也金车为九二象未详疑坎有轮象也】纂注【徐氏曰来谓初来应也徐徐缓貌　齐氏曰坎为车轮饰以兑金故曰金车　胡氏曰九四欲来初六之心即初六欲觌九四之心其未觌未来者一时之困耳时移困解则欲觌者终于觌欲来者终于来故曰有终　刘氏槩曰九二有载物之才非困四者也四有畏焉故曰困于金车以畏而困亦已吝矣然非若六三之无与也二终不困我而获初之应故曰有终　双湖先生曰蒙六三金夫姤初六金柅皆指九二此爻金车指九二明矣】九五劓刖困于赤绂乃徐有説利用祭祀【吕音训劓陆氏曰徐鱼器反刖陆氏曰徐五刮反又音月荀王肃夲劓刖作臲云不安貌陆绩同郑云劓刖当为倪防京作劓刽案説文刽断也晁氏曰案象数当作倪防即臲之古文也与上六字同祭祀陆氏曰本亦作享祀】集解【程子曰截鼻曰劓伤于上也去足为刖伤于下也上下皆揜于隂为其伤害劓刖之象也五君位也人君之困由上下无与也赤绂臣下之服取行来之义故以绂言人君之困以天下不来也天下皆来则非困也五虽在困而有刚中之徳下有九二刚中之贤道同徳合徐必相应而来共济天下之困是始困而徐有喜説也利用祭祀祭祀之事必致其诚敬而后受福人君在困时宜念天下之困求天下之贤若祭祀然致其诚敬一作至诚则能致天下之贤济天下之困矣五与二同徳而云上下无与何也曰隂阳相应者自然相应也如夫妇骨肉分定也五与二皆阳爻以刚中之徳同而相应相求而后合者一无者字也如君臣朋友义合也方其始困安有上下之与有与则非困故徐合而后有一无有字説也二云享祀五云祭祀大意则宜用至诚乃受福也祭与祀享泛言之则可通分而言之祭天神祀地示享人鬼五君位言祭二在下言享各以其所当用也　朱子曰劓刖者伤于上下下既伤则赤绂无所用而反为困矣九五当困之时上为隂揜下则乘刚故有此象然刚中而説体故能迟久而有説也占具象中又利祭祀久当获福】纂注【陆氏希声曰五以刚中处位能去小人以救困者也上六鼻之象六三足之象皆掩刚者故刑而去之　李氏椿年曰朱绂外晦内明阳含于中之色赤绂外明着见阳赫于外之色阳含于中无为以临人之道阳赫于外有为以事人之义斯干宣王考室采芑方叔南征皆朱芾斯皇有临人之道朱绂赤绂皆祭服　王氏曰天子朱诸侯赤者朱绂以临其众君道也故诸侯在其国亦黄朱而方叔受其命服则朱绂会同赤绂以别君臣之道故会同有绎则赤绂　冯氏椅曰赤绂诸侯朝王助祭所服困则不行此礼象又曰赤绂虽不専为祭杞然二五皆有祭亨之解则知二之朱绂方来为天子方岳柴望之事五之赤绂为诸侯助祭之行其象如此又曰九五刑小人二始来助祭乃徐有説説主兊言　徐氏曰二五同徳始虽未应终则应也　李氏过曰刑下之小人谓下与初小人既去则所困之赤绂乃徐徐而来以同徳相説也　蔡氏曰享狭祭广君臣之用异　双湖先生曰赤绂则诗候人三百赤绂采菽赤绂在股天子所予车攻亦绂金舄记玉藻一命緼绂幽衡再命赤绂幽衡三命赤绂葱衡大夫以上赤绂乘轩则赤绂为臣下服明矣若朱绂则采芑云方叔服其命服朱芾斯皇乃方叔受命之服方叔周宣王卿士斯于云朱芾斯皇乃宣王所生子之服程未知何据惟白虎通云芾者蔽也行以蔽前天子朱芾诸侯赤芾注疏家亦云天子诸侯大夫士绂各有制程想本此但于经无证耳芾韨绂并通用此愚初编所述今诸家可以参考祭享取坎有幽隂之象兊为巫为口舌亦有事神之象岂困之时固自有祷祠之事邪】上六困于葛藟于臲卼曰动悔有悔征吉【吕音训藟陆氏曰力轨反似葛之草本又作蔂毛诗草木疏云一名巨荒似蘡薁连蔓而生幽州人谓之惟蔂臲陆氏曰五结反王肃妍喆反説文作劓牛列反薛同卼陆氏曰五骨反又音月説文作云不安也薛云作杌字同晁氏曰案古文作倪防曰陆氏曰音越向云言其无不然】集解【程子曰物极则反事极则变困既极矣理当变也葛藟纒束之物臲卼危动之状六处困之极为困所纒束而居最髙危之地困于葛藟与臲卼也动悔动辄有悔无所不困也有悔咎前之失也曰自谓也若能曰如是动皆得悔当变前之所为有悔也能悔则往而得吉也困极而征则出于困矣故吉三以隂在下卦之上而凶上居一卦之上而无凶何也曰三居刚而处险困而用刚险故凶上以柔居説唯为困极耳困极则有变困之道也困与屯之上皆以无应居卦终屯则泣血涟如困则有悔征吉屯险极而困説体故也以説顺进可以离乎困也　朱子曰以隂柔处困极故有困于葛藟于臲曰动悔之象然物穷则变故其占曰若能有悔则可以征而吉矣】纂注【冯氏当可曰葛之附木最出木杪上六之象　虞氏曰巽为草葛藟之象　双湖先生曰藟蔓生爻柔之象　郑氏汝谐曰其应在三三以柔附已而牵之困于葛藟之象所附者五五以刚载已而难安臲卼之象　朱氏曰曰发声兑口之象　李氏椿年曰自曰以上困之极也自曰以下处困之极而思有以通之也动固悔矣与其静而无悔孰若动而有悔为穷之通往则吉也　耿氏曰处困之终有自通之路知柔不可牵舍之可也刚不可乘去之可也　郑氏刚中曰困有不可动九二是也故征凶有不可不动上六是也故征吉　赵氏曰五爻皆不言吉独于上六言吉者要当时而不可欲速也九二征凶九四来徐徐九五乃徐有説至上六始有征吉之辞】大象泽无水困君子以致命遂志集解【程子曰泽无水困乏之象也君子当困穷之时既尽其防虑之道而不得免则命也当推致其命以遂其志知命之当然也则穷塞祸患不以动其心行吾义而已苟不知命则恐惧于险难陨获于穷戹所守亡矣安能遂其为善之志乎　朱子曰水下漏则泽上枯故曰泽无水致命犹言授命言持以与人而不之有也能如是则虽困而亨矣】附録【程子语大凡利害祸福亦须致命须得致之为言直如人以力自致之谓也得之不得命固已定君子须知他命方得不知命无以为君子葢命苟不知无所不至故君子于困穷之时须致命便遂得志其得祸得福皆已自致只要申其志而已　朱子语困厄有重轻力量有小大若能一日十二辰防检自己念虑动作都是合宜仰不愧俯不怍如此而不幸填沟壑丧身殒命有不暇恤只得成就一个是处如此则方寸之间全是天理虽遇大困厄有致命遂志而已亦不知有人之是非向背惟其是而已大雅问泽无水困君子以致命遂志曰泽无水困君子道穷之时但当委致其命以遂吾之志而已致命犹送这命与他不复为我之有虽委致其命而志则自遂无所回屈伊川解作推致其命虽説得通然论语中致命字却是委致之致事君能致其身与士见危致命见危授命皆是此意援亦致字之意言将这命授与之也侧】纂注【郑氏汝谐曰在命者不可求在志者可遂所谓从吾所好者也　双湖先生曰水在泽下是泽漏而无水致命兊泽涸象遂志坎心亨象】困刚揜也【吕音训刚揜陆氏曰本又作掩于检反李于范反虞作弇晁氏曰案弇古文】集解【程子曰卦所以为困以刚为柔所掩蔽也陷于下而掩于上所以困也陷亦揜也刚阳君子而为隂柔小人所掩蔽君子之道困窒之时也　朱子曰以卦体释卦名义】纂注【刘氏槩曰不曰柔掩刚而曰刚掩者何也无所归咎故以刚自掩为辞葢卦为君子设也　于氏曰干上九降居九二而之险坤六二上为上六而掩刚成困之义　冯氏曰下卦阳也阳寡而陷于二隂之中上卦隂也阳虽众而在一隂之下隂为之主此阳刚之困君子穷之象也】险以説困而不失其所亨其唯君子乎集解【程子曰以卦才言处困之道也下险而上説为处险而能説虽在困穷艰险一作险艰之中乐天安义自得其説乐也时虽困也处不失义则其道自亨困而不失其所亨也能如是者其唯君子乎若时当困而反亨身虽亨乃其道之困也君子大人通称説音悦】附録【朱子语不失其所亨这句自是説得好渊】纂注【杨氏万里曰坎一阳陷二隂之中兊一隂蔽二阳之上皆刚揜于柔也刚揜于柔君子揜于小人能不困乎然困而亨何也亨不于其身于其心不于其时于其道也龙氏仁夫曰所字合为句亨字为句所如艮止其所之所虽在困中不愧不怍泰然不失其常处此之谓亨能此者其惟君子乎　赵氏曰险以説在险而能説则无入而不自得矣其于处困也何有　冯氏曰不失其所者以九五居尊位为困之主是谓不失其所阳刚有应有辅是以亨也】贞大人吉以刚中也集解【程子曰困而能贞大人所以吉也葢以其刚中之道也五与二是也非刚中则遇困而失其正矣】纂注【南轩张氏曰唯大人能处困凡人处之大则失节小则忧陨以中不刚耳】有言不信尚口乃穷也集解【程子曰当困而言人所不信欲以口免困乃所以致穷也以説处困故有尚口之戒　朱子曰以卦徳卦体释卦辞】纂注【张氏根曰兊为口在上故曰尚口乃穷　李氏过曰当孙言以避祸　双湖先生曰夫子于困彖自以刚掩发伏义卦象文王卦辞初无是也以説处险则刚虽见掩而不失其所亨其唯二五刚中之君子乎又以卦徳论之也贞大人吉无咎而释之以刚中也之辞归重又在九五一爻上有言不信而释之以尚口乃穷也之辞是説上六虽穷于言而终不见信于坎坎兊相失而成困象矣】小象入于幽谷幽不明也【吕音训幽不晁氏曰徐氏曰多此幽字】集解【程子曰幽不明也谓益入昬暗自陷于深困也明则不至于陷矣】纂注【张子曰处困者正乃无咎居非得中故幽不明也　郭氏京曰不明上误增幽字】困于酒食中有庆也集解【程子曰虽困于所欲未能施惠于人然守其刚中之徳必能致亨而有福庆也虽使时未亨通守其中徳亦君子之道亨乃有庆也】附録【朱子语问中有庆也是如何曰他下面有许多好事】据于蒺藜乘刚也入于其宫不见其妻不祥也集解【程子曰据于蒺藜谓乘九二之刚不安犹借刺也不祥者不善之征夫其所安者不善之效故云不见其妻不祥也】来徐徐志在下也虽不当位有与也集解【程子曰四应于一无于字初而隔于二志在下求故徐徐而来虽居不当位为未善然其正应相与故有终也】劓刖志未得也乃徐有説以中直也利用祭祀受福也集解【程子曰始为隂揜无上下之与方困未得志之时也徐而有説以中直之道得在下之贤共济于困也不曰中正与二合者云直乃宜也直比正意差缓尽其诚意如祭祀然以求天下之贤则能一无能字亨天下之困而享受其福庆也】纂注【李氏过曰象以君子未得志而施刑故曰志未得九二居中而相应故曰以中直祭则受福故曰受福也】困于葛藟未当也动悔有悔吉行也集解【程子曰为困所纒而不能变未得其道也是处之未当也知动则得悔遂有悔而去之可出于困是其行而吉也】
