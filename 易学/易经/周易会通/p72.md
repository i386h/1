<!-- { "loadSidebar": true } -->
　　【五有欲出险之意真情相向期于济难不待繁文缛礼以达诚意也　双湖先生曰以缶为乐固有离卦鼓缶可证但不见贰益之意若如姚氏説则一樽之酒一簋之食而加之以缶醴方有贰用缶之义合诸家而观之比爻象与义方明自二至五似离虚明有牕牖之象许氏曰六四以隂柔得位而上承中正之君略与防同然又有险之性焉以此处多惧之地则宜矣故八卦亦无凶悔吝之辞】九五坎不盈祗既平无咎【吕音训祗陆氏曰音支又祈支反郑云当作坻小丘也京作禔説文同音支又上支反安也晁氏曰説文云禔安福也易禔既平虞云祗安也王弼云禔辞也】集解【程子曰九五在坎之中是不盈也盈则平而出矣祗宜音祗扺也复卦云无祗悔必抵于已平则无咎既曰不盈则是未平而一无而字尚在险中未得无咎也以九五刚中之才居尊位宜可以济于险然下无助也二陷于险中未能出余皆隂柔无一作非济险之才人君虽才安能独济天下之险居君位而不能致天下出于险则为有咎必祗既平乃得无咎　朱子曰九五虽在坎中然以阳刚中正居尊位而时亦将出矣故其象占如此】附録【朱子语祗字他无説处看来只得作抵字解复卦亦然不盈未是平但将来必会平二与五虽是陷于隂中必竟是阳会动陷它不得如有孚如维心亨如行有尚皆是也砥】纂注【毛氏曰水之性行则亨止则盈水以亨为用不以盈也盈则有泛溢之虞惟其不盈所以适于既平也　冯氏椅曰五在上卦之中有刚明之才居大君之位宜有以出险矣而上犹有一隂焉此所以不盈而祗既平也葢下有坎故水流而不盈上无隂则为盈之象矣上未出险故祗既平而已上一隂犹岸也龙门之险水流湍激至盟津而平乃利涉焉以水既平也既平则险可济故无咎卦中唯二五才足以出险而皆陷焉二在下上又一坎故曰有险五在上流下坎焉故曰不盈　许氏曰九五以刚阳之才处极尊之位中而且正可以有为也然适在险中未能遽出故诸卦皆有须待之义夫能为者才也得为者位也可为者时也有才位而无其时不缓待之则有咎矣】上六系用徽纆寘于丛棘三嵗不得凶【吕音训徽陆许韦反纆陆氏曰音墨刘云三股曰徽两股曰纆皆索名寘陆氏曰之防反置也刘作示言众议于九棘之下子夏作湜姚作寔寔置也张作置晁氏曰王弼云寘置也丛陆才公反】集解【程子曰上六以隂柔而居险之极其陷之深者也以其陷之深取牢狱为喻如系缚之以徽纆囚寘于丛棘之中隂柔而陷之深其不能出矣故云至于三歳之久不得免也其凶可知　朱子曰以隂柔居险极故其象占如此】附録【朱子语问系用徽纆云字释文云三股曰徽两股曰纆皆索名是否曰据释文如此铢】纂注【徐氏曰徽纆丛棘皆坎象　冯氏椅曰丛棘刺之丛生者也得如罪人斯得之得得其情者也　林氏栗曰棘以木言者枣也以丛言者刺也　张氏汝弼曰坎为刑狱九家坎为丛棘传曰业棘如今之棘寺　袁氏曰不得者罪人不服之辞冯氏当可曰上恋五而不去系用徽纆寘于丛棘之象四攀五以上出上顾五而复入险何由而济也　李氏舜臣曰上六当出险矣而隂柔下比无出险之才下乗五刚将有系寘之患犹人陷犴狱举手挂徽纆投足蹈丛棘者也三歳不得凶犹困坎在下初六亦曰三歳不觌凶遇坎而三歳羁縻一律也　双湖先生曰满上坎二爻有三歳之象】大象传水洊至习坎君子以常德行习教事【吕音训洊陆氏曰在荐反徐在闷反旧又才本反尔雅云再也刘云仍也京作臻干作荐】集解【程子曰坎为水水流仍洊而至两坎相习水流仍洊之象也水自防滴至于寻丈至于江海洊习而不骤一作让者也其因势就下信而有常故君子观坎水之象取其有常则常久其德行人之德行不常则伪也故当如水之有常取其洊习相受则以习熟其教令之事夫发政行教必使民熟闻听然后能从故三令五申之若骤告未喻遽责其从虽严刑而驱之一无之字不能也故当如水之洊习　朱子曰治已治人皆必重习然后熟而安之】纂注【丘氏曰洊再也初六乃内水之方至者也六四乃外水之洊至者也　蔡氏曰常德行坎刚中象习教事重坎象　耿氏曰行险者武事所谓教事武事也冯氏椅曰教武事也如周官大司马四时之教是也程氏曰水盈科而后进先至者陷后至者不陷水洊至习坎也常德者水无不下习教者如水之出险序周宣王之诗者曰有常德以立武事意出于此　司马公曰水之流也习而不止以成大川人之学也习而不止以成大贤故君子以常德行习教事　潘氏曰六子皆重卦也坎曰水洊至离曰明两作震曰洊雷艮曰兼山防曰随风兑曰丽泽皆取重复之义也】彖传习坎重险也【吕音训重陆直龙反】集解【朱子曰释卦名义】水流而不盈行险而不失其信集解【程子曰习坎者谓重险也上下皆坎两险相重也初六云坎窞是坎中之坎重险也水流而不盈阳勤于险中而未出于险乃水性之流行而未盈于坎既盈则出乎坎矣行险而不失其信阳刚中实居险之中行险而不失其信者也坎中实水就下皆为信义有孚也　朱子曰以卦象释有孚之义言内实而行有常也】附録【朱子语水流不盈才是説一坎满便流出去一坎又满又流出去行险而不失其信则是説决定如此坎水只是平不解满盈是满出来并渊】纂注【郑氏湘卿曰潮水有信】维心亨乃以刚中也集解【程子曰维其心可以亨通者乃以其刚中也中实为有孚之象至诚之道何所不通一作亨以刚中之道而行则可以济险难而亨通也】行有尚往有功也集解【程子曰以其刚中之才而往则有功故可嘉尚若止不行则常在险中矣一作也坎以能行为功朱子曰以刚在中心亨之象如是而往必有功也】纂注【蔡氏曰刚中二五也往有功动则出坎也　余氏曰行有尚即节九五之往有尚所谓通也】天险不可升也地险山川丘陵也王公设险以守其国险之时用大矣哉集解【程子曰髙不可升者天之险也山川丘陵地之险也王公君人者劝坎之象知险之不可陵也故设为城郭沟池之险以守其国保其民人是有用险之时其用甚大故賛其大矣哉山河城池设险之大端也若夫尊卑之辨贵贱之分明等威异物采凡所以杜絶陵僣限隔上下者皆体险之用也　朱子曰极言之而賛其大也】纂注【冯氏椅曰上一坎天也坎性趣下故不可升下一坎地也山川丘陵皆为险阻王天子九五也公诸侯六三也其国指所都邑谓天子诸侯皆以重险守之设险之象险有时有用因时而设险则国可守而与天地相为长久其用岂不大哉　齐氏曰五天位故曰天险二地位故曰地险天险无形故不言地险有形故曰山川丘陵　双湖先生曰山丘陵皆互艮象川坎象二至五似离为市有国象互震为春似离为夏互艮伏兑为秋坎为冬亦有四时之象焉】小象传习坎入坎失道凶也集解【程子曰由坎而更入坎窞失道也是以凶能出于险乃不失道也】求小得未出中也集解【程子曰方为二隂所陷在险之地以刚中之才不至陷于深险是所求小得然未能出坎中之险也】来之坎坎终无功也集解【程子曰进退皆险处又不安若用此道当益入于险终岂能有功乎以隂柔处不中正虽平易之地尚致悔咎况处险乎险者人之所欲出也必得其道乃能去之求去而失其道益困穷耳故圣人戒如三所处不可用也】樽酒簋贰刚柔际也【吕音训樽酒簋今本作樽酒簋贰陆氏曰一本更有贰字晁氏曰案有贰字者因王弼失之京刘一行皆以贰用缶为句虞云礼有副樽故贰用缶张弧陆希声説皆同虞】集解【程子曰象只举首句此比多矣樽酒簋贰质实之至刚柔相际接之道能如此则可终保无咎君臣之交能固而常者在诚实而已刚柔指四与五谓君臣之交际也　朱子曰陆氏释文本无贰字今从之】坎不盈中未大也集解【程子曰九五刚中之才而得尊位当济天下之险难而坎尚不盈乃未能平乎险难是其刚中之道未光大也险难之时非君臣协力其能济乎五之道未大以无臣也人君之道不能济天下之险难则为未大不称其位也　朱子曰有中德而未大】附録【朱子语亚夫问坎不盈终未大也曰水之为物其在坎只能平自不能动故曰不盈盈髙之义中未大者平则是得中不盈是未大也砥】上六失道凶三岁也集解【程子曰以隂柔而自处极险之地是其失道也故其凶至于三岁也三歳之久而不得免焉终凶之辞也言久有曰十有曰三随其事也陷于狱至于三歳久之极也它卦以年数言者亦各以其事也如三歳不兴十年乃字是也】纂注【丘氏曰坎以四隂陷二阳四隂为险者也然就四隂而论则初上之险尤甚初陷于下使二之坎有险者初为之也上陷于上使五之坎不盈者上为之也故二爻象皆以失道罪之然初之失道也自入于坎窞而已上之失道也则为人系以徽纆寘于丛棘是知初陷二之罪轻上陷五之罪重也冯氏椅曰闻之颐大过者坎离之象也颐隂中大过阳中时隂阳之过中耳故大过之后受之以坎坎者阳中而不过坎之后受之以离离者隂中而不过坎离所以济颐大过过中之失也】
