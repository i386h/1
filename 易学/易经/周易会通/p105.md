<!-- { "loadSidebar": true } -->
　　【则其悔可亡变不以贞则事有不可胜悔者古人所以重改作也　程氏曰泽火不相遇则睽相遇则革革也者从其所胜而已　朱氏曰已日先儒读作已事之已当读作戊巳之已十日庚更革也自庚至已十日浃矣已者浃日也又曰无妄之震纳庚革之离纳已故有此象　冯氏曰已干名朱氏正之六二同卦以庚为义取日至已句日矣故人从乃孚其革而大亨者利在于正而其悔亡葢革易有悔也又曰周官垂法于象魏浃日而敛之浃日则人已相孚可以敛之而不示也　双湖先生曰洪氏随笔云已日惟朱子发改为已日僧昙莹云作已亦可十二辰自子至已六阳极变午已日乃孚也是知好竒固各有説但作已于革义无取作已于易有甲例固不同也】初九巩用黄牛之革【吕音训巩陆氏曰九勇反固也马同】集解【程子曰变革事之大也必有其时有其位有其才审虑而慎动而后可以无悔九以时则初也动于事初则无审慎之意而有躁易之象以位则下也无时无援而动于下则有僭妄之咎而无体势之重以才则离体而阳也离性上而刚体健皆速于动也其才如此有为则凶咎至矣葢刚不中而体躁所不足者中与顺也当以中顺自固而无妄动则可也巩局束也革所以包束黄中色牛顺物巩用黄牛之革谓以中顺之理自固不妄动也不云吉凶何也曰妄动则有凶咎以中顺自固则不革而已安得便有吉凶乎　朱子曰虽当革时居初无应未可有为故为此象巩固也黄中色牛顺物革所以固物亦取卦名而义不同也其占谓当坚确固守而不可以有为圣人之于变革其谨如此】纂注【冯氏椅曰变革与皮革字同义异如屦之为礼噬嗑之为市合易中率取其声同则不拘其本义也　毛氏曰易道尚变故贲之爻有不贲者存损之爻有弗损者在而革亦不専言革也反其变革为黄牛之革巩而固之戒其轻也革而当其悔乃亡戒之于初所以全其革也吕氏曰六二居中柔顺故曰黄牛与遯六二执之用黄牛之革同义　双湖先生曰离卦象离为牝牛又曰黄离则黄牛为离象矣】六二已日乃革之征吉无咎集解【程子曰以六居二柔顺而得中正又文明之主上有刚阳之君同徳相应中正则无偏蔽文明则尽事理应上则得权势体顺则无违悖时可矣位得矣才足矣处革之至善者也然臣道不当为革之先又必待上下之信故已日乃革之也如二之才徳所居之地所逢之时足以革天下之新天下之治当进而上辅于君以行其道则吉而无咎也不进则失可为之时为有咎也以二体柔而处当位体柔则其进缓当位则其处固变革者事之大故有此戒二得中而应刚未至失于柔也圣人因其有可戒之疑而明其义耳使贤才不失可为之事也　朱子曰六二隂柔中正而为文明之主有应于上于是可以革矣然必已日然后革之则征吉而无咎戒占者犹未可遽变也】纂注【蔡氏曰一爻为一日过于初故曰已日已日乃可革之时征即革之谓五刚为应故吉而无咎　李氏舜臣曰初至二已日象卦辞已日乃孚元亨利贞其六二当之欤　王氏湘卿曰纳甲离属已二爻离之主故言已日二旬之中未至于己不可革也　王氏曰二五虽有泽火之异同处厥中隂阳相应往必合志不忧咎也】九三征凶贞厉革言三就有孚集解【程子曰九三以刚阳为下之上又居离之上而不得中躁动于革者也在下而躁于变革以是而行则有凶也然居下之上事苟当革岂可不为也在乎守贞正而怀危惧顺从公论则可行之不疑革言犹当革之论就成也合也审察当革之言至于三而皆合则可信也言重慎之至能如是则必得至当乃有孚也已可信而众所信也如此则可以革矣在革之时居下之上事之一作有当革若畏惧而不为则失时为害惟当慎重之至不自任其刚明审稽公论至于三就一作复而后革之则无过矣　朱子曰过刚不中居离之极躁动于革者也故其占有征凶贞厉之戒然其时则当革故至于革言三就则亦有孚而可革也】附録【朱子语革言三就三畨结褱成就如第一畨商量这个是当革不当革説成一畨又当如此商量一畨至于三畨然后説成了却不是三人来説渊】纂注【蔡氏曰处革之后犹征不已则凶若一于贞固失继革之义则危就成也初未可革二则革之三则有孚故曰三就有孚　冯氏当可曰下卦之终火进遇泽故征凶也　毛氏曰火居泽下能无危乎往则凶而居则危本爻适当其会也　朱氏曰与上六兊口为应革言有孚之象　石氏曰三就则议之之审所以有孚　冯氏椅曰六二应九五之君革于已日之后故征则吉九三应上六之穷革道已成故征则有凶也】九四悔亡有孚改命吉集解【程子曰九四革之盛也阳刚革之才也离下体而进上体革之时也居水火之际革之势也得近君之位革之任也下无系一有无字应革之志也以九居四刚柔相际革之用也四既具此可谓当革之时也事之可悔而后革之革之而当其悔乃亡也革之既当唯在处之以至诚故有孚则改命吉改命改为也谓革之也既事当而革行之以诚上信而下顺其吉可知四非中正而至善何也曰唯其处柔也故刚而不过近而不逼顺承中正之君乃中正之人也易之取义无常也随时而已　朱子曰以阳居隂故有悔然卦已过中水火之际乃革之时而刚柔不偏又革之用也是以悔亡然又必有孚然后革乃可获吉明占者有其徳而当其时又必有信乃悔亡而得吉也】纂注【雷氏曰无应悔也与九五同心同徳九五信之不疑故悔亡　耿氏曰以阳居隂有悔当水火交会之际如火之极则水当代王至此可以改制以五行则水火当更离火兊金正夏秋之交　蔡氏曰革前有悔悔亡革而当也当则人心皆信之矣故可改前之命令汤武革命是也】九五大人虎变未占有孚【吕音训变晁氏曰京作辨下同説之案辨古变字】集解【程子曰九五以阳刚之才中正之徳居尊位大人也以大人之道革天下之事无不当也无不时也所过变化事理炳着如虎之文采故云虎变龙虎大人之象也变者事物之变曰虎何也曰大人变之乃大人之变也以大人中正之道一作徳变革之炳然昭著不待占决知其至当而天下必信也天下蒙大人之革不待占决知其至当而信之也　朱子曰虎大人之象变谓希革而毛毨也在大人则自新新民之极顺天应人之时也九五以阳刚中正为革之主故有此象占而得此则有此应然亦必自其未占之时人已信其如此乃足以当之耳】附録【朱子语问大人虎变是就事上变君子豹变是就身上变曰岂止是事上也从里面做出来这个事却不只是空殻子做得文王其命维新也是也自新后如此尧克明峻徳然后黎民于变大人虎变正如孟子所谓所过者化所存者神上下与天地同流岂曰小补之哉补只是这个里破补这一些如圣人却是浑沦都换过了如炉鞴相似补只是锢露圣人都是浑沦换过　革未占有孚伊川于爻中占字皆不把做卜筮尚其占説易説伊川言所过变化事理炳着所过谓身所经歴处也】纂注【蔡氏曰刚居中正故曰大人虎兊象虎变成□变动自然变化之义　朱氏曰兊为虎虎具天地之文然未着也变则其文炳然　冯氏当可曰兊应西方白虎之宿又曰虎西方肃杀英灵之正气其徳配龙葢神兽也冯氏椅曰大人虎变汤武革命即位之象虎言其威武变言其为大君也又曰凡大事必假卜筮然后占其吉凶舜之命禹亦曰官占惟先蔽志昆命于元龟有如室家相庆于来苏之先未占而已有孚矣葢孚之有素也与政令之革已日乃孚之义不同　钱氏曰虎者毛虫之长君之象真虎之变其文炳焕羿莽操懿隂谋祸贼以盗天下狐鼠鬼蜮之俦耳视虎变何如哉　双湖先生曰文王卦辞于蒙比发筮义周公又于此爻发占义不但可见易为卜筮作又可以见圣人于君师变革等事谨重不敢轻如此】上六君子豹变小人革面征凶居贞吉集解【程子曰革之终革道之成也君子谓善人良善则已从革而变其着见若豹之彬蔚也小人昏愚难迁者虽未能心化亦革其面以从上之敎令也龙虎大人之象故大人云虎君子云豹也人性本善皆可以变化然有下愚虽圣人不能移者以尧舜为君以圣继圣百有余年天下被化可谓深且久矣而有苖有象其来格烝乂葢亦革面而已小人既革其外革道可以为成也苟更从而深治之则为已甚已甚非道也故至革之终而又征则凶也当贞固以自守革至于极而不守以贞则所革随复变矣天下之事始则患乎难革已革则患乎不能守也故革之终戒以居贞则吉也居贞非为六戒乎曰为革终言也莫不在其中矣人性本善有不可革者何也曰语其性则皆善也语其才则有下愚之不移所谓下愚有二焉自暴也一无也字自弃也人苟以善自治则无不可移者虽昬愚之至皆可渐磨而进也唯自暴者拒之以不信自弃者絶之以不为虽圣人与居不能化而入也仲尼之所谓下愚也然天下自弃自暴者非必皆昏愚也往往强戾而才力有过人者商辛是也圣人以其自絶于善谓之下愚然考其归则诚愚也既曰下愚其能革面何也曰心虽絶于善道其畏威而寡罪则与人同也唯其有与人同所以知其非性之罪也朱子曰革道已成君子如豹之变小人亦革面以听从矣不可以往而居正则吉变革之事非得已者不可】
