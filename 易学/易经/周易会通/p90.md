<!-- { "loadSidebar": true } -->
　　经【艮下坎上】集解【程子曰蹇序卦睽者乖也乖必有难故受之以蹇蹇者难也睽乖之时必有蹇难蹇险阻之义故为蹇难为卦坎上艮下坎险也艮止也险在前而止不能进也前有险陷后有峻阻故为蹇也】附录【程子语蹇便是处蹇之道困便是处困之道道无时不可行游酢】蹇利西南不利东北利见大人贞吉【吕音训蹇陆氏曰纪免反王肃徐纪偃反兑宫四世卦】集解【程子曰西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人则能济天下之难故利见大人也济难者必以大正之道而坚固其守故贞则吉也凡处难者必在乎一无乎字守贞正一无正字设使难不解不失正德是以吉也若遇难而不能固其守入于邪滥虽使茍免亦恶德也知义命者不为也　朱子曰蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不宜走险又卦自小过而来阳进则往居五而得中退则入于艮而不进故其占曰利西南不利东北当蹇之时必见大人然后可以济难又必守正然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉葢见险者贵于能止而又不可终于止处险者利于进而不可失其正也】附录【朱子语艮下坎上其卦为蹇蹇难也西南隂方平易之地东北阳方险阻之处当蹇之时利趋平易而不利走险阻又利见大人以济蹇而守正则吉故筮得此卦其占如此以彖传言之云易本义合如此偶读漫记蹇利西南是説坤卦分晓但不知从何插入这坤卦来此须是个变例圣人列这里见得有个做坤底道理大率阳卦多自隂来隂卦多自阳来震是坤第一画变坎是第二画变艮是第三画变易之取象不曾确定了它渊蹇无坤体只取坎中爻变如沈存中论五姓一殷蹇利西南谓地也据卦体艮下坎上无坤而繇辞言地者往往只取坎中爻变变则为坤矣沈存中论五姓自古无之后人既如此呼唤即便有义可推渊】纂注【林氏曰蹇躄也説文云足跛也　易氏曰卦本无坤体干三索于坤而得艮今六二上往而易五则由东北之艮位而复西南之坤位以济险之道利顺不利止也　董氏曰二与五为应六二柔中之臣不自安于险峻之内见九五刚中大人坦然行平易之道于峻险而趋之故圣人以利见许之也　李氏舜臣曰震坎艮相遇为蹇解而坎常在焉二卦皆以坎为义艮下坎上则是止乎险中故为蹇坎下震上则是动而出乎险中故为解命名大率以出险与不出险为义也又曰坎配诸卦凡十有四大半皆险难之谓其问遇难而无救者无如困遇难而不行者莫如蹇葢困则有泽而无水之象蹇则具天下山川之至险　双湖先生曰后天八卦方位艮坎东北卦与西南卦离卦为对艮坎合为蹇故不利东北则坤离合为晋是为利西南矣是以蹇为难而晋为进也蹇卦无西南文王姑即东北对方言之不必卦内有取于西南也况二阳尽变而之坤则亦有离东北而就西南之象乎艮坎成蹇卦体虽为不利而九五以刚健中正君于上六二以柔顺中正臣于下三五互离目为见又有人臣利见大人之象焉大人谓五见谓二二五刚柔皆正故吉又观睽尽变为蹇睽取目有所见象重离在前也蹇取足不能进象重坎在前也名义甚巧】初六往蹇来誉集解【程子曰六居蹇之初往进则益入于蹇往蹇也当蹇之时以隂柔无援而进其蹇可知来者对往之辞上进则为往不进则为来止而不进是有见几知时之美来则有誉也　朱子曰往遇险来得誉】纂注【程氏曰六非济蹇之才初非济蹇之位往则犯难来则获见险能止之誉　李氏舜臣曰古人生居乱世无官守言责者类皆髙蹈隐沦以待天下之清卒之身名俱髙传播万世夫是之谓往蹇来誉与夫履富贵而蹈危机以致名位俱仆为后代之指笑者有间哉】六二王臣蹇蹇匪躬之故集解【程子曰二以中正之德居艮体止于中正者也与五相应是中正之人为中正之君所信任故谓之王臣虽上下同德而五方在大蹇之中致力于蹇难之时其艰蹇至甚故为蹇于蹇也二虽中正以隂柔之才岂易胜其任所以蹇于蹇也志在济君于蹇一作艰难之中其蹇蹇者非为身之故也虽使不胜志义可嘉故称忠荩不为已也然其才不足以济蹇也小可济则圣人当盛称以为劝矣　朱子曰柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而已至于成败利钝则非所论也】纂注【蔡氏曰王臣为五之臣也蹇蹇入难之深也匪躬之故为王之事也　杨氏万里曰诸爻圣人皆不许其往唯六二九五无不许其往之辞者二为王者之大臣五履大君之正位复不往以济而谁当任乎　杨氏曰二臣位当济君上之蹇五君位当济天下之蹇故不言往来　蔡氏曰二五居中得位济蹇者也往来不必言矣　双湖先生曰躬艮象六二当重坎之初有蹇蹇象】九三往蹇来反集解【程子曰九三以刚居正处下体之上当蹇之时在下者皆柔必依于三是为下所附者也三与上为正应上隂柔而无位不足以为援故上往则蹇也来下来也反还归也三为下二隂所喜故来为反其所也稍安之地也　朱子曰反就二隂得其所安】纂注【徐氏曰九三当位与上为应上柔无位不足与济难故曰往蹇　郭氏雍曰反者既往复反之辞　郭氏京曰往蹇来正今本作来反象同】六四往蹇来连【吕音训连陆氏曰力善反马云难也郑如字迟久之意】集解【程子曰往则益入于坎险之深往蹇也居蹇难之时同处艰戹者其志不谋而同也又四居上位而与在下者同有得位之正又与三相比相亲者也二与初同类相与者也是与下同志众所从附也故曰来连来则与在下之众相连合也能与众合得处蹇之道也　朱子曰连于九三合力以济】纂注【徐氏曰六四近君往从乎五则隂柔不足以济五之蹇惟下连九三牵引以进乃克有济　单氏曰六四已至于险中而犹往焉则益蹇矣连于阳以避难则安其所也】九五大蹇朋来集解【程子曰五居君位而在蹇难之中是天下之大蹇也当蹇而又在险中亦为大蹇大蹇之时而二在下以中正相应是其朋助之来也方天下之蹇而得中正之臣相辅其助岂小也得朋来而无吉何也曰未足以济蹇也以刚阳中正之君而方在大蹇之中非得刚阳中正之臣相辅之不能济天下之蹇也二之中正固有助矣欲以隂柔之助济天下之难非所能也自古圣王济天下之蹇未有不由贤圣之臣为之助者汤武得伊吕是也中常之君得刚明之臣而就渐大难者则有矣刘禅之扎明唐肃宗之郭子仪德宗之李晟是也虽贤明之君茍无其臣则不能济于难也故凡六居五九居二者则多由助而有功蒙泰之类是也九居五六居二则其功一作助多不足屯否之类是也葢臣贤于君则辅君以君所不能臣不及君则賛助之而已故不能成大功也　朱子曰大蹇者非常之蹇九五居尊而有刚健中正之德必有朋来而助之者占者有是德则有是助矣】附録【朱子语问蹇九五何故为大蹇曰五是为蹇主凡人臣之蹇只是一事至大蹇须人主当之砥问大蹇朋来之义曰处九五尊位而居蹇之中所以为大蹇所谓遗大投艰于朕身人君当此之时须屈羣防用羣力乃可济也僴】纂注【徐氏曰朋谓三五与三皆阳故曰朋　毛氏曰祸乱天所以开圣人也九五德正而位尊立乎险中以合天下使天下之有志者朋来而取节于我是故自我言之所谓当位贞吉以正邦也自朋来者言之所谓利见大人往有功也然则九五陷坎险之中所以为蹇也而其位则君也治蹇者也以治蹇之主而居至险之中此所以拨乱反正乘危致安也欤　郑氏刚中曰诸爻皆以来为言与朋来之来异诸爻之来自外反内也朋来之来自下趋五也　双湖先生曰凡天下之蹇皆聚于人君之一身故称大蹇又阳爻亦称大合二五两爻观之五为济蹇之主二为济蹇之臣故五称大蹇二称蹇蹇又观蹇之二五与比之二五一也比何为而乐蹇何为而难葢不徒系爻实系卦体比以坎下乘坤蹇以坎下乘艮文王曰利西南不利东北坤正西南角卦艮正东北角卦平易险阻之分不徒在于坎尤在于坤艮者葢可见矣李氏开曰四爻皆言往蹇而来善唯二与五不言往以中正济蹇之才可以往故也】上六往蹇来硕吉利见大人集解【程子曰六以隂柔居蹇之极冒极一作隂险一作蹇而往所以蹇也不往而来从五求三得刚阳之助是以硕也蹇之道戹塞穷蹙硕大也寛裕之称来则寛大其蹇舒矣蹇之极有出蹇之道上六以隂柔故不得出一作能耳得刚阳之助可以舒蹇而已在蹇极之时得舒则为吉矣非刚阳中正岂能出乎蹇也利见大人蹇极之时见大德之人则能一作利有济于蹇也大人谓五以相比发此义五刚阳中正而居君位大人也在五不言其济蹇之功而上六利见之何也曰在五不言以其居坎险之中无刚阳之助故无能济蹇之义在上六蹇极而见大德之人则能济于蹇故为利也各爻取义不同如屯初九之志正而于六二则目之为寇也诸爻皆不言吉上独言吉者诸爻皆得正各有所善然皆未能出于蹇故未足为吉唯上处蹇极而得寛裕乃为吉也　朱子曰已在卦极往无所之益以蹇耳来就九五与之济蹇则有硕大之功大人指九五晓占者宜如是也】附録【朱子语问往蹇来誉曰来往二字唯程传言上进则为往不进则为来说得极好今人或谓六四往蹇来连是来就三九三往蹇来反是来就二上往蹇来硕是来就五已说得通但初六来誉则位居最下无可来之地其说不得通矣故不若程传好只是不往为佳耳不往者守而不进故不进则为来诸爻皆不言吉葢未离乎蹇中也至上六往蹇来硕吉却是蹇极有济之理既是不往唯守于蹇则必得见九五之大人与共济蹇而有硕大之功矣铢】纂注【徐氏曰硕大也刚也近附九五之大人故曰来硕下得乎刚可以出蹇故吉也　丘氏曰来硕应三也三阳为大大人五也上既得三之应则宜与之共见大人而成济蹇之功先言来硕后言利见者葢上得三而后可以援五也　项氏曰艮之上爻为硕剥之硕果是也又曰上六之往犹初六之来上六本无所往特以不来为往耳初六本无所来特以不往为来耳　王氏宗传曰大蹇至上六始为吉者以为蹇至此极物极则反蹇极必通也】大象传山上有水蹇君子以反身修德集解【程子曰山之峻阻上复有水坎水为险陷之象上下险阻故为蹇也君子观蹇难之象而以反身修德君子之遇艰阻必反求诸已而益自修孟子曰行有不得者皆反求诸己故遇艰蹇必自省于身有失而致之乎是反身也有所未善则改之无歉于心则加勉乃自修其德也君子修德以俟时而已】附録【朱子语或言蹇与困相似君子致命遂志与君子反身修德亦一般曰不然泽无水困是尽干燥处困之极事无可为者故只得致命遂志若山上有水蹇则犹可进步如山上之泉曲折多艰阻然犹可行故教以反身修德岂可与困为比只观泽无水困与山上有水蹇两句便全然不同僴】纂注【郭氏京曰君子以正身修德正字误作反字冯氏曰艮为躬在内故有反身之象坎水象德蒙之育德亦坎也　双湖先生曰反身则思不出其位之义艮象修德则常德行之义坎象坎在艮下为蒙而称君子以果行育德坎在艮上为蹇而称君子以反身修德葢反身如山不动而修德如水滋润乎山之象也】彖传蹇难也险在前也【吕音训难陆乃旦反】集解【程子曰蹇难也蹇之为难如干之为健若易之为难则义有未足一作尽蹇有险阻之义屯亦难也困亦难也同为难而义则异屯者始难而未得通困者力之穷蹇乃险阻难之义各不同也险在前也坎险在前下止而不得进故为蹇】见险而能止知矣哉【吕音训知陆音智】集解【程子曰以卦才言处蹇之道也上险而下止见险而能止也犯险而进则有悔咎一作吝故美其能止为知也方蹇难之时唯能止为善故诸爻除五与二外皆以往为失来为得也　朱子曰以卦德释卦名义而賛其美】纂注【都氏曰险在前而行者遇之则不可以有行也险在下而行者在上则可以有行矣险在下可行而乃止焉非知险者也此卦所以为蒙有不明之义险在前知其不可进而止焉可谓知险矣此卦所以为蹇而蹇则知者之事所以反乎蒙也】蹇利西南往得中也不利东北其道穷也【吕音训中陆氏曰如字郑云和也又张仲反王肃云中适也】集解【程子曰蹇之时利于处平易西南坤方为顺易东北艮方为险阻九上居五而得中正之位是往而得平易之地故为利也五居坎险之中而谓之平易者葢卦本坤由五往而成坎故但取往而得中不取成坎之义也方蹇而又止危险之地则蹇益甚矣故不利东北其道穷也谓蹇之极也】利见大人往有功也当位贞吉以正邦也【吕音训正邦陆氏曰荀陆绩作正国为汉朝讳】集解【程子曰蹇难之时非圣贤一有大人字不能济天下之蹇故利于见大人也大人当位则成济蹇之功矣往而有功也能济天下之蹇者唯大正之道夫子又取卦才而言蹇之诸爻除初外余皆当正位故为贞正而吉也初六虽以隂居阳而处下亦隂之正也以如一作如以此正道正其邦可以济于蹇矣】蹇之时用大矣哉集解【程子曰处蹇之时济蹇之道其用至大故云大矣哉天下之难岂易平也非圣贤不能其用可谓大矣顺时而处量险而行从平易之道由至正之理乃蹇之时用也朱子曰以卦变卦体释卦辞而賛其时用之大也】纂注【双湖先生曰利西南往得中论卦变也蹇本升卦坤上防下坤乃西南平易之方自升九二上往得坤体之中是为利西南而往得中矣升九二既往五则下体成艮艮正东北方卦所谓不利东北其道穷也利见互离目为见大人九五也九二之往为九五可谓有功矣九五刚中当位贞吉可以正邦矣当蹇之时而成其用之大有如此者本义释卦辞谓蹇自小过来而彖传则分明自升来或自既济来则皆有往西南之象耳】小象传往蹇来誉宜待也【吕音训宜待也陆氏曰张本作宜时也郑本作宜待时也】集解【程子曰方蹇之初进则益蹇时之未可进也故宜见几而止以待时可行而后行也诸爻皆蹇往而善来然则无出蹇之义乎曰在蹇而往则蹇也蹇终则变矣故上已一作六有硕义】王臣蹇蹇终无尤也集解【程子曰虽艰一作蹇戹于蹇时然其志在济君难然未能成功然一无然字终无过尤也圣人取其志义而谓其无尤所以劝忠荩也　朱子曰事虽不济亦无可尤】纂注【雷氏曰初六以不往为有誉六二以匪躬为无尤有位无位之间耳】往蹇来反内喜之也【吕音训喜陆氏曰如字徐许意反犹好也】集解【程子曰内在下之隂也方蹇之时隂柔不能自立故皆附于九三之阳而喜爱之九之处三在蹇为得其所耳处蹇而得下之心可以求安故以来为反犹春秋之言归也】往蹇来连当位实也集解【程子曰四当蹇之时居上位不往而来与下同志固足以得众矣又以隂居隂为得其实以诚实与下故能连合而下之二三亦各得其实初以隂居下亦其实也当同患之时相交以实其合可知故来而连者当位以实也处蹇难非诚实何以济当位不曰正而曰实上下之交主于诚实用各有其所也】大蹇朋来以中节也集解【程子曰朋者其朋类也五有中正之德而二亦中正虽大蹇之时不失其守蹇于蹇以相应助是以其中正之节也上下中正而弗济者臣之才不足也自古守节秉义而才不足以济者岂少乎汉李固王允晋周顗王导之徒是也】纂注【耿氏曰易以节为行险故节之彖曰説以行险当位以节葢节物之性亦行险也五居中以节所以行险而致朋来也】往蹇来硕志在内也利见大人以从贵也集解【程子曰上六应三而从五志在内也蹇既极而有助是以硕而吉也六以隂柔当蹇之极密近刚阳中正之君自然其志从附以求自济故利见大人谓从九五之贵也所以云从贵恐人不知大人为指五也】附录【程子语蹇以反身修德故往者在外也在外必蹇来者在内也在内则有誉无尤来连朋来来硕皆反身修德之谓也蹇蹇不暴进内顾之象也暴进出外则无事矣连音平连则无穷也朋来则众来言朋来未免于有思也至于来硕则来处于大人之事也故曰从贵罗氏拾遗】纂注【董氏曰内以五之位言贵以五之德言以位则上不当往于外而当来于内以德则五有大人之德居大人之位此其可贵也】经【坎下震上】集解【程子曰解序卦蹇者难也物不可以终难故受之以解物无终难之理难极则必散解者散也所以次蹇也为卦震上坎下震动也坎险也动于险外出乎险也故为患难解散之象又震为雷坎为雨雷雨之作葢隂阳交感和畅而缓散故为解解者天下患难解散之时也】解利西南无所往其来复吉有攸往夙吉【吕音训解陆氏曰音蟹震宫二世卦】集解【程子曰西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其宜也如是则人心懐而安之故利如西南也汤除桀之虐而以寛治武王诛纣之暴而反商政皆从寛易也无所往其来复吉有攸往夙吉无所往谓天下之难已解散无所为也有攸往谓尚有所当解之事也夫天下国家必纪纲法度废乱而后祸患生圣人既解其难而安平无事矣是无所往也则当修复治道正纪纲明法度进复先代明王之治是来复也谓反正理也天下之吉也其发语辞自古圣王救难定乱其始未暇遽为也既安定则为可久可继之治自汉以下乱既除而不复有为姑随时维持而已故不能成善治葢不知来复之义也有攸往夙吉谓尚有当解之事则早为之乃吉也当解而未尽者不早去则将复盛事之复生者不早为则将渐大故夙则吉也　朱子曰解难之散也居险能动则出于险之外矣解之象也难之既解利于平易安静不欲久为烦扰且其卦自升来三往居四入于坤体二居其所而又得中故利于西南平易之地若无所往则宜来复其所而安静若尚有所往则宜早往早复不可久烦扰也】附录【朱子语先生举解卦云无所往其来复吉程传以为天下之难已解而安平无事则当修复治道正纪纲明法度进复先代明王之治夫祸乱既平正合修治道求复三代之规模却只便休了两汉以来人主还有理会正心诚意否须得人主如穷阎陋巷之士治心修身讲明义理以此应天下之务用天下之才方见次第德明】纂注【蔡氏曰坎难震动动则离乎难解之义也利西南者坎震东北之卦也难解于东北至西南则无不利矣无所往其来复吉往进也来复退归也谓二难既解则居中以复其安静也主内象言有攸往夙吉夙早也难有未解者当急往而解之不可久扰也主外象言　李氏舜臣曰以画观之四隂二阳坎险在前是为蹇四隂二阳坎险巳过是为解则解者蹇之反也以卦观之坎上震下为屯坎下震上为解则解者屯之反也屯蹇者难之方兴解则难之巳散蹇之止于险下固不若屯之动于险中屯之动于险中又不若解之动于险外也　双湖先生曰解乃蹇之反体亦为蹇变而成解昔焉艮止于坎险之下者今震动而出乎坎险之上矣是险难既散而为解也其曰利西南无所往其来复吉者自蹇九五言之也若曰西南虽利今九五于西南既无所往则宜来复于九二以成坎体就下而吉也其曰有攸往夙吉者自蹇之九三言之也若曰九三若有所往则宜早往居四以成震体出乎坎险之上亦吉也大抵卦体一转移间九五来复于二九三上往居四便成解卦矣文王卦辞不过如此若必欲就卦中取西南之象则胶滞而有所不通矣诸家皆不免此弊蔡氏释来复以下好説西南亦无归着】初六无咎集解【程子曰六居解初患难既解之时以柔居刚以隂应阳柔而能刚之义既无患难而自处得刚柔之宜一有也字患难既解安宁无事唯自处得宜则为无咎矣方解之初宜安静以休息之爻之辞寡所以示意　朱子曰难既解矣以柔在下上有正应何咎之有故其占如此】纂注【李氏过曰初六一柔本在卦上今反而居下与二阳遇宜其无咎也　李氏舜臣曰震阳动乎险上初与为应借以解散于屯蹇者安有咎哉】九二田获三狐得黄矢贞吉集解【程子曰九二以阳刚得中之才上应六五之君用于时者也天下小人常众刚明之君在上则明足以照之威足以惧之刚足以断之故小人不敢用其情然犹常存警戒虑其有间而害正一作政也六五以隂柔居尊位其明易蔽其威易犯其断不果而易惑小人一近之则移其心矣况难方解而治之初其变尚易二既当用必须能去小人则可以正君心而行其刚中之道田者去害之事狐者邪媚之兽三狐指卦之三隂时之小人也获谓能变化除去之如田之获狐也获之则得中直之道乃贞正而吉也黄中色矢直物黄矢谓中直也羣邪不去君心一入则忠直之道无由行矣桓敬之不去武三思是也　朱子曰此爻取象之意未详或曰卦凡四隂除六五君位余三隂即三狐之象也大抵此爻为卜田之吉占亦为去邪媚而得中直之象能守其正则无不吉矣】纂注【都氏曰人民曰获器用曰得获者得之难得者获之易程氏曰田有获者用武有功之象　李氏舜臣曰坎为穴为隠伏物之穴居而隠伏者狐也三狐坎三爻象刘氏曰狐者性伏而情奸昼伏而夜动小人道也杨氏万里曰当解之世此爻欲其获狐三戒其致寇四欲其解拇五欲其退小人六欲其射隼一卦六爻而】
