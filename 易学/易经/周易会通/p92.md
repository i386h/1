<!-- { "loadSidebar": true } -->
　　【后欲之起则甚防渐渐到炽处故曰窒窒谓塞于初古人说情窦窦是罅隙须是塞其罅隙曰惩也不专是戒于后若是怒时也须去惩治他始得惩者惩于今而戒于后耳窒亦非是真有个孔穴去塞了但遏絶之使不行耳又曰观山之象以惩忿观泽之象以窒欲欲如污泽然其中秽浊解污染人须当填塞了广云观山之象以惩忿是如何曰人怒时自是恁突兀起来故孙权曰令人气涌如山易说惩忿如摧山窒欲如填壑僩山下有泽损君子以惩忿窒欲必是降下山以塞其泽便是此象六十四卦象皆如此祖道惩忿如救火窒欲如防水大雅问何以窒欲伊川曰思此莫是言欲心一萌当思礼义以胜之否先生曰然易説】纂注【项氏曰艮少男兊少女忿莫甚于少男欲莫甚于少女故损言惩忿窒欲　蔡氏曰山下之泽润上行而水渐减损之象也惩止也窒塞也忿则陵物欲则溺已二者皆所当损惩忿艮象窒欲兑象　林氏栗曰风雷为益者雷震则益风风怒则益雷山泽为损者山摧则损泽泽动则损山此损益二卦有自然之象也】彖传损损下益上其道上行【吕音训上陆时掌反】集解【程子曰损之所以为损者以损于下而益于上也取下以益上故云其道上行夫损上而益下则为益损下而益上则为损损基本以为髙者岂可谓之益乎　朱子曰以卦体释卦名义】纂注【蔡氏曰损干之上而益坤之上也上行益在上也　朱氏曰益上而谓之损上以下为基譬之筑墉损其基以增上之髙则危矣非益也　耿氏曰贵以贱为本髙以下为基故益下则下与上俱益损下则下与上俱损　李氏舜臣曰在下者民之象而在上者君之象也损民益君亦分之常而作易者名之为损葢损民者乃所以损国故设卦命名深寓至戒也　刘氏曰古之为人上者无损下获益之理故易以损下为损益下为益后世乃有百姓输已之财以助公上者皆非盛世之事也　双湖先生曰损下益上卦变也损自泰来损九三之刚益上六之柔而成损曰其道上行深寓不足之意于逆施之辞云耳】损而有孚元吉无咎可贞利有攸往集解【程子曰谓损而以至诚则有此元吉以下四者损道之尽善也】纂注【李氏过曰夏商周之贡助彻不过什一皆损下益上之义也其法不过天下之中正故曰可贞出力奉上下然后可得而治故曰利有攸往】曷之用二簋可用享二簋应有时损刚益柔有时【吕音训应陆氏曰师如字旧应对之应】集解【程子曰夫子特释曷之用二簋可用享卦辞简直谓当损去浮饰曰何所用哉二簋可以享也厚本损末之谓也夫子恐后人不达遂以为文饰当尽去故详言之有本必有末有实必有文天下万事无不然者无本不立无文不行父子主恩必有严顺之体君臣主敬必有承接之仪礼让存乎内待威仪而后行尊卑有其序非物采则一作而无别文之与实相须而不可缺也及夫文之胜末之流逺本丧实乃当损之时也故云曷所用哉二簋足以荐其诚矣谓当务实而损饰也夫子恐人之泥言也故复明之曰二簋之质用之当有时非其所用而用之不可也谓文饰未过而损之与损之至于过甚则非也损刚益柔有时刚为过柔为不足损益皆损刚益柔也必顺时而行不当时而损益之则非也】损益盈虚与时偕行集解【程子曰或损或益或盈或虚唯随时而巳过者损之不足一作及者益之亏者盈之实者虚之与时偕行也　朱子曰此释卦辞时谓当损之时】附録【朱子语损上益下曰益损下益上曰损所以然者葢邦本厚则邦宁而君安乃所以为益也否则反是僴】纂注【闾丘氏曰无君子莫治野人无野人莫养君子贡助征役有国家者所不能免也但用之有节取之有制不失信于民则自然乐输以奉其上矣　冯氏椅曰应平声当也旧读去声非也夫刚非当损柔非当益也损刚益柔葢有时如此故二簋之享亦当有时如此也三刚而损其一止有二刚可以用享耳损益盈虚与时偕行覆释损刚益柔之义谓损而不巳必虚益而不巳必盈亦唯与时偕行耳】小象传巳事遄往尚合志也集解【程子曰尚上也时之所崇用为尚初之所尚者与上合志也四赖于初初益于四与上合志也　朱子曰尚上通】九二利贞中以为志也集解【程子曰九居二非正也处説非刚也而得中为善若守其中德何有不善岂有中而不正者岂有中而有过者二所谓利贞谓以中为志也志存乎中则自正矣大率中重于正中则正矣正不必中也能守中则有益于上矣】一人行三则疑也集解【程子曰一人行而得一人乃得友也若三人行则疑所与矣理当损去其一人损其余也】损其疾亦可喜也集解【程子曰损其所疾固可喜也云亦发语辞】纂注【游氏曰有疾初无可喜因人而去之故曰亦可喜也】六五元吉自上祐也【吕音训祐陆氏曰音又本亦作佑】集解【程子曰所以得元吉者以其能尽众人之见合天地之理故自上天降之福祐也】弗损益之大得志也集解【程子曰居上不损下而反益之是君子大得行其志也君子之志唯在益于人而已】附録【朱子语问损卦下三爻皆是损巳益人四五爻是损巳从人上爻为人上之象不待损巳而自有以益人曰三爻无损益人底意只是盛到极处去不得自是损了四爻损其疾只是损了那不好了便自好五爻是受益也无损已从人底意】
