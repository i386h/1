<!-- { "loadSidebar": true } -->
　　【郑氏刚中曰自四以下宗庙之象康成谓艮为门阙巽木宫阙象　胡氏曰人生则精神萃于身既殁虽欲见其容貌而不得圣人观萃卦设为庙祧以萃祖宗精神于其间以尽孝子之心也　徐氏曰大人五也贞二五位正也当萃之时利见大人则萃道亨也然必利于贞聚不以正其能亨乎大牲血祭之盛也物萃则用大牲以祭所以称其萃之义也故吉时萃则动无不顺故利有攸往　李氏过曰宗庙者人心所系武王伐商载主以行髙帝初兴立汉社稷皆以系人心也必得九五之位然后为萃之主故曰利见大人萃不以正其终必离故曰利贞　双湖先生曰萃有艮体自五以下皆艮象止蓄而有萃义又坤土之上有艮土隂土得阳土土萃而益多亦有萃义要之萃所以得名由兊在坤上姑广其义耳升亦然乎　赵氏曰阳居五而五隂从之为比阳居五与四而四隂从之为萃二卦若相似也然比者众隂始附之初圣人作而万物覩之时也故曰原筮元永贞无咎又曰不寜方来后夫凶皆附之意也萃者二阳相比羣隂萃而归之君臣同徳万物盛多之时也非下顺上説不足以为萃岂二五相应而已哉　毛氏曰萃似比何以异乎曰水在地上固相亲也而散漫未有所归故其卦曰不寜方来其爻曰失前禽名分未定不必其皆比也泽上于地固钟于泽者也故曰王假有庙利见大人天下一家盛极之时也】初六有孚不终乃乱乃萃若号一握为笑勿恤往无咎【吕音训若号陆氏曰絶句户报反马郑二王户羔反晁氏曰虞为号令郑王为号咷握陆氏曰乌学反傅氏作握郑云握当读为夫三为屋之屋蜀才同】集解【程子曰初与四为正应本有孚以相从者也然当萃时三隂聚处柔无守正之节若舍正应而从其类乃有孚而不终也乃乱惑乱其心也乃萃与其同类聚也初若守正不从号呼以求正应则一握笑之矣一握俗语一团也谓众一有聚字以为笑也若能勿恤而往从刚阳之正应则无过咎不然则入小人之羣矣　朱子曰初六上应九四而隔于二隂当萃之时不能自守是有孚而不终志乱而妄聚也若呼号正应则众以为笑但勿恤而往从正应则无咎矣戒占者当如是也】附録【朱子语不知如何説个一握底句出来董録】纂注【蔡氏曰有孚应四也不终柔也三柔相比乱萃者也　潘氏曰隂柔无信守不能终乃乱其萃聚之志至于号泣而为羣隂所笑一握下三隂也　朱子曰号笑谓四兊口象一握互艮握手象　双湖先生曰初当萃之始何遽至失信乱萃号呼而贻笑乎皆隂柔不正应又不正故也舍众隂而往仅以隂阳相得可无咎耳取象有蒙全体义者此爻号笑一握蒙上兊艮故也】六二引吉无咎孚乃利用禴【吕音训禴陆氏曰羊略反殷春祭名马王肃同郑云夏祭名蜀才作跃刘作□】集解【程子曰初隂柔又非中正恐不能终其孚故因其才而为之戒二虽隂柔而得中正故虽戒而防辞一作其辞防凡爻之辞闗一作开得失二端者为法为戒亦各随其才而设也引吉无咎引者相牵也人之交相求则合相待一作持则离二与五为正应当萃者也而相逺又在羣隂之间必相牵引则得其萃矣五居尊位有中正之徳二亦以中正之道往与之萃乃君臣和合也其所共致岂可量也是以吉而无咎也无咎者善补过也二与五不相引则过矣孚乃利用禴孚信之在中诚之谓也禴祭之简簿者也菲薄而祭不尚备物直以诚意交于神明也孚乃者谓有其一作有孚孚则可不用文饰専以至诚交于上一有下字也以禴言者谓荐其诚而已上下相聚而尚饰焉是未诚也葢其中实者不假饰于外用禴之义也孚信者萃之本也不独君臣之聚凡天下之聚在诚而已　朱子曰二应五而杂于二隂之间必牵引以萃乃吉而无咎又二中正柔顺虚中以上应九五刚健中正诚实而下交故卜祭者有其孚诚则虽薄物亦可以祭矣】附録【朱子语孚乃利用禴説如伊川固好但恐如此却是圣人説个影子却恐不恁地想只是説祭升卦同渊】纂注【徐氏曰二五正应宜萃也二以柔居柔中类聚而安于下五以众归于四有位而匪孚虽应而未萃也人之情相求则合相持则睽二五本应相引而萃则吉无咎　冯氏椅曰下卦中爻多引其类如泰与小畜之类是也本爻与五为正应引初六六三以萃于五为得君臣之大义故吉而无咎　程子曰用大牲者萃之主也用禴者六二而已　耿氏曰六二柔顺自守不求于五而五引之故吉而无咎也　吴氏黻曰为大臣不待礼至然后起则自待轻不足大用是亦为咎　李氏曰六二才柔廉于自进故有引而后从之象　朱氏曰禴夏祭以声为主祭之薄也　双湖先生曰周礼大宗伯以禴夏享先王王氏注曰夏则阳盛矣其享以乐为主秋尝则荐新冬烝则众物备】六三萃如嗟如无攸利往无咎小吝集解【程子曰三隂柔不中正之人也求萃于人而人莫与求四则非其正应又非其类是以不正为四所弃也与二则二自以中正应五是以不正为二所不与也故欲一无欲宇萃如则为人弃絶而嗟如不获萃而嗟恨也上下皆不与无所利也唯往而从上六则得其萃为无咎也三与上虽非隂阳正应然萃之时以类相从皆以柔居一体之上又皆无与居相应之地上复处説顺之极故得其萃而无咎也易道变动无常在人识之然而小吝何也三始求萃于四与二不获而后往从上六人之动为如此虽得所求亦可小羞吝也　朱子曰六三隂柔不中不正上无应与欲求萃于近而不得故嗟如而无所利唯往从于上可以无咎然不得其萃困然后往复得隂极无位之爻亦小可羞矣戒占者当近舍不正之强援而逺结正应之穷交则无咎也】纂注【李氏过曰往而萃五则无咎始嗟终萃故小吝乎　双湖先生曰六三至五互巽亦兊之反体故有嗟如象　郑氏汝谐曰下三隂皆萃于阳三独无附故咨嗟怨叹而无攸利然三不以无应之故能往归于上虽小吝而亦无咎上体説能巽而受之无咎也上本不相得小吝也上谓在上之阳也】九四大吉无咎集解【程于曰四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也一作矣夫上下之聚固有不由正道而得者非理枉道而得君者自古多矣非理枉道而得民者盖亦有焉如齐之陈恒鲁之季氏是也然得为大吉乎得为无咎乎故九四必能大吉然后为一作能无咎也　朱子曰上比九五下比众隂得其萃矣然以阳居隂不正故戒占者必大吉然后得无咎也】纂注【李氏曰下比三隂有得民之象在萃而得君得民人臣之盛者也　丘氏曰此爻与随九四同义随四以上承九五而致天下之随亦有强臣迫君象故随以有孚而后无咎萃以大吉而后无咎】九五萃有位无咎匪孚元永贞悔亡集解【程子曰九五居天下之尊萃天下之众而君临之当正其位修其徳以阳刚居尊位称其位矣为有其位矣一作也得中正之道无过咎也如是而有不信而未归者则当自反以修其元永贞之徳则无思不服而悔亡矣元永贞者君之徳民所归也故比天下之道与萃天下之道皆在此三者王者既有其位又有其徳中正无过咎而天下尚有未信服归附者葢其道未光大也元永贞之道未至也在修徳以来之如苖民逆命帝乃诞敷文徳舜徳非不至也葢有逺近昏明之异故其归有先后既有未归则当修徳也所谓徳元永贞之道也元首也长也为君徳首出庶物君长羣生有尊大之义马有主统之义焉而又恒永贞固则通于神明光于四海无思不服矣乃无匪孚而其悔亡也所谓悔志之未光心之未慊也　朱子曰九五刚阳中正当萃之时而居尊固无咎矣若有未信则亦修其元永贞之徳而悔亡矣戒占者当如是也】附録【朱子语问萃卦九五萃有位以阳刚居中正当萃之时而居尊位安得又有匪孚曰此言有位而无徳则虽萃而不能使人信故人有不信当修其元永贞之徳而后悔亡也铢】纂注【赵氏曰比以九五一阳为主故卦有元永贞之辞萃有两阳爻故元永贞独归之九五亦可见易中卦爻彖象之辞无非一理所贯也　冯氏曰卦二阳爻所以萃众隂也九四臣位九五之位则君也故九五之萃为有位以四之位不当之也匪孚有悔也必尽君道元永贞然后匪孚之悔可亡】上六赍咨涕洟无咎【吕音训赍陆氏曰徐将池反王肃将啼反咨陆氏曰音谘又将利反赍咨嗟叹之辞也郑司马云悲声怨声晁氏曰虞作资赙也陆希声作资才也涕陆氏曰徐音体洟陆氏曰他丽反又音夷郑云自目曰涕自鼻曰洟】集解【程子曰六説之主隂柔小人説髙位而处之天下孰肯与也求萃而人莫之与其穷至于赍咨而涕洟也赍咨咨嗟也人之嗟之由己自取又将谁咎为人恶絶不知所为则陨获而至嗟涕真小人之情状也　朱子曰处萃之终隂柔无位求萃不得故戒占者必如此而后可以无咎也】纂注【冯氏椅曰上兑説也説极而悲故象如此　胡氏曰居卦外而无应故赍咨涕洟　冯氏曰萃极而散穷无所归之象赍咨叹也涕洟悲泣也　项氏曰赍咨兊口之叹涕洟兊泽之流　钱氏曰初之号三之嗟上之赍咨涕洟皆隂柔之常态　李氏舜臣曰萃六爻或有应无应或当位不当位而辞皆曰无咎乃天地万物之真情真情相合吉多凶少故也兹萃之所以亨欤】大象传泽上于地萃君子以除戎器戒不虞【吕音训除陆氏曰如字本亦作储又作治王肃姚陆绩云除犹修治师同郑云除去也蜀才云除去戎器修行文徳也荀作虑】集解【程子曰泽上于地为萃聚之象君子观萃象以除治戎器用戒备于不虞凡物之萃则有不虞度之事故众聚则有争物聚则有夺大率既聚则多故矣故观萃象而戒也除谓简治也去恶也除而聚之所以戒不虞也　朱子曰除者修而聚之之谓】附録【朱子语问泽上于地萃君子以除戎器戒不虞大凡物聚众盛必有事故当豫为之备如人少处必无争才人多少闲便自有争所以当豫为之防也又泽本当在地中今却上于地上是水盛有溃聚奔之忧故其取象如此僴】纂注【冯氏曰简治而除旧也除旧置新谓之除犹治乱谓之乱驯扰谓之扰也戎器兵车介胄也　毛氏曰除戎器戒不虞犹泽之有防也　双湖先生曰除戎器泽容水象戒不虞地顺象兊正秋属金主刑杀亦有戎器象　丘氏曰天生五材谁能去兵用兵乱也去兵亦乱也君子当萃聚之世而除武器非右武也特戒不虞而已如秦皇之销锋镝铸金人李唐之议销兵则非谓之除戎器汉武席文景富庶之极至穷兵黩武以事四夷又岂戒不虞之义乎】彖传萃聚也顺以説刚中而应故聚也集解【程子曰萃之义聚也顺以一作而説以卦才言也上説而下顺为上以説道使民而顺于人心下説上之政令而顺从于上既上下顺説又阳刚处中正之位而下有应助如此故能聚也欲天下之萃才非如是不能也説音悦　朱子曰以卦徳卦体释卦名义】王假有庙致孝享也集解【程子曰王者萃人心之道至于建立宗庙所以致其孝享之诚也祭祀人心之所自尽也故萃天下之心者无如孝享王者萃天下之道至于有庙则其极也】利见大人亨聚以正也【吕音训聚以正陆氏曰荀作取以正晁氏曰案取古文】集解【程子曰萃之时见大人则能亨葢聚以正道也见大人则其聚以正道得其正则亨矣萃不以正其能亨乎】纂注【郭氏京曰彖利见大人亨利贞案彖举繇辞脱利贞字凡六十四卦彖先举繇辞后以义结皆无遗漏脱亦明矣】用大牲吉利有攸往顺天命也集解【程子曰用大牲承上有庙之文以享祀而言凡事莫不如是丰聚之时交于物者当厚称其宜也物聚而力赡乃可以有为故利有攸往皆天理然也故云顺天命也　朱子曰释卦辞】附録【朱子语顺天命説道理髣髴如伊川説也去得只是文势不如此他是説丰萃之时若不用大牲则便是与以天下俭其亲相似也有此理这时节比不得那利用禴之事】观其所聚而天地万物之情可见矣集解【程子曰观萃之理可以见天地万物之情也天地之化育万物之生成凡有者皆聚也有无动静始终之理聚散而已故观其所以聚则天地万物之情可见矣】纂注【郭氏雍曰天地万物之情所以聚者不过顺説而已　徐氏曰天地万物髙下散殊咸则见其情之通恒则见其情之久萃则见其情之同不于其聚而观之情之一者不可得而见矣】小象传乃乱乃萃其志乱也集解【程子曰其心志为同类所惑乱故乃萃于羣隂也不能固其守则为小人所惑乱而失其正矣】引吉无咎中未变也集解【程子曰萃之时以得聚为吉故九四为得上下之萃二与五虽正应然异处有间乃当萃而未合者也故能相引而萃则吉而无咎以其有中正之徳未遽至改变也变则不相引矣或曰二既有中正之徳而象云未变辞若不足何也曰羣隂比处乃其类聚方萃之时居其间能自守不变逺须正应刚立者能之二隂柔之才以其有中正之徳可觊其未至于变耳故象含其意以存戒也】往无咎上巽也集解【程子曰上居柔説之极三往而无咎者上六巽顺而受之也】纂注【蔡氏曰从上二阳有巽体】大吉无咎位不当也集解【程子曰以其位之不当疑其所为未能尽善故云必得大吉然后为一作能无咎也非尽善安得为大吉乎】纂注【郭氏雍曰四得上下之聚而非君位故言不当也】萃有位志未光也【吕音训未光也陆氏曰一本作志未光也】集解【程子曰象举爻上句王者之志必欲诚信着于天下有感必通含生之类莫不怀归若尚有匪孚是其志之未光大也　朱子曰未光谓匪孚】附録【朱子语问萃九五一爻似亦甚好而反云有位未光也是如何曰见不得读易到这様且恁地解去若强説便至凿了易説】赍咨涕洟未安上也集解【程子曰小人所处常失其宜既贪而从欲不能自檡安地至于困穷则颠沛不知所为六之涕洟盖不安于处上也君子慎其所处非义不居不幸而有危困则泰然自安不以累其心小人居不择安常履非据及其穷迫则陨获躁挠甚至涕泣为可羞也未者非遽之辞犹俗云未便也未便能安于上也隂而居上孤处无与既非其据岂能安乎】
