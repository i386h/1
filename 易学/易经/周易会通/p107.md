<!-- { "loadSidebar": true } -->
　　经【巽下离上】集解【程子曰鼎序卦革物者莫如鼎故受之以鼎鼎之为用所以革物也变腥而为熟易坚而为柔水火不可同处也能使相合为用而不相害是能革物也鼎所以次革也为卦上离下巽所以为鼎则取其象焉取其象者有二以全体言之则下植为足中实为腹受物在中之象对峙于上者耳也横亘乎上者也鼎之象也以上下二体言之则中虚在上下有足以承之亦一无亦字鼎之象也取其义则木从火也巽入也顺从之义以木从火为然之象火之用唯燔与烹燔不假器故取烹象而为鼎以木巽火烹饪之象也制器取其一作诸象也乃象器以为卦乎曰制器取于象也象存乎卦而卦不必先器圣人制器不待见卦而后知象以众人之不能知象也故设卦一无卦字以示之卦器之先后不害于义也或疑鼎非自然之象乃人为也曰固人为也然烹饪可以成物形制如是则可用此非人为自然也在井亦然器虽在卦先而所取者乃卦之象卦复用器以为义也】鼎元吉亨【吕音训鼎陆氏曰丁冷反法象也即鼎器也离宫二世卦】集解【程子曰以卦才言也如卦之才可以致元亨也止当云元亨文羡吉字卦才可以致元亨未便有元吉也彖复止云元亨其羡明矣　朱子曰鼎烹饪之象为卦下隂为足二三四阳为腹五阳为耳上阳为有鼎之象又以巽木入离火而致烹饪鼎之用也故其卦为鼎下巽巽也上离为目而五为耳有内巽顺而外聪明之象卦自巽来阴进居五而下应九二之阳故其占曰元亨吉衍文也】纂注【郭氏忠孝曰圣人明卦必以道独井鼎以器者道器一也由道可见器由器可推道也　双湖先生曰易六十四卦取象凡三颐井鼎是也颐则象在卦先井鼎则制器必在卦后卦伏羲所作凡天下之器寜有先于卦者乎卦以形言则足腹耳已具以质言则干兊皆金巽亦兊金反体又有巽木离火兊水以致烹饪之用而巽鸡干亥豕伏坤牛兊羊离雉鼋鼍之属亦皆足充鼎之实而成其致养之功推之如夫子所谓享帝养圣贤者岂非大善而亨通之道乎卦辞元亨之占凡四大有蛊升鼎是也自元亨外无余辞唯大有与鼎大有以一隂有五阳而为大亨鼎有天下之重器其占固宜与大有同矣又非蛊升所可同日语也若常人占得二卦随其髙下亦有元亨之义】初六鼎颠趾利出否得妾以其子无咎【吕音训颠趾陆上丁田反下音止出陆氏曰徐尺遂反或如字象同否陆氏曰悲已反恶也象同】集解【程子曰六在鼎下趾之象也上应于四趾而向上颠之象也鼎覆则趾颠趾颠则覆其实矣非顺道也然有当颠之时谓倾出败恶以致洁取新则可也故颠趾利在于出否否恶也四近君大臣之位初在下之人而相应乃上求于下下从其上也上能用下之善下能辅上之为可以成事功乃善道如鼎之颠趾有当颠之时未为悖理也得妾以其子无咎六隂而卑故为妾得妾谓得其人也若得良妾则能辅助其主使无过咎也子主也以其子致其主于无咎也六隂居下而卑巽从阳妾之象也以六上应四为颠趾而发此义初六本无才徳可取故云得妾言得其人则如是也　朱子曰居鼎之下鼎趾之象也上应九四则颠矣然当卦初鼎未有实而旧有否恶之积焉因其颠而出之则为利矣得妾而因得其子亦由是也此爻之象如此而其占无咎葢因败以为功因贱以致贵也】附録【朱子语或曰据此爻是凡事须用与他畨转了却能致利曰不然只是偶然如此此本是不好底爻却因祸致福所谓不幸中之幸葢鼎颠趾本是不好却因颠倾出鼎中恶秽之物所以反得利而无咎非是故意欲翻转鼎趾而求利也僴得妾以其子得妾是无要其重却在以其子处颠趾利出否伊川説是得妾以其子无咎彼谓子为王公在丧之称者恐不然渊】纂注【林氏曰鼎以足竒耳偶而成器以初为趾则初画偶而欠一趾趾欠则下以上为颠上以下为折　徐氏曰妾初也子四也柔巽处卑妾之象也从刚应四以其子也言妾虽贱从子贵也　齐氏曰兊为妾巽颠则为兊故曰妾　双湖先生曰初位之刚六爻之柔以初得六得妾之象也爻不正故称妾下巽伏震长子之象也主器有人无咎之道也　李氏过曰全体一鼎分上下体为二鼎上体之鼎有耳而无足故九四之鼎折足下体之鼎有足而无耳故九三之鼎耳革六爻皆取鼎象故曰鼎象也】九二鼎有实我仇有疾不我能即吉【吕音训仇陆氏曰音求匹也郑云怨耦曰仇】集解【程子曰二以刚实居中鼎中有实之象鼎之有实上出则为用二阳刚有济用之才与五相应上从六五之君则得正而其道可亨然与初宻比隂从阳者也九二居中而应中不至失正已虽自守彼必相求故戒能逺之使不来即我则吉也仇对也隂阳相对之物谓初也相从则非正而害义是有疾也二当以正自守使之不能来就已人能自守以正则不正不能一有以字就之矣所以吉也　朱子曰以刚居中鼎有实之象也我仇谓初隂阳相求而非正则相陷于恶而为仇矣二能以刚中自守则初虽近不能以就之是以其象如此而其占为如是则吉也】纂注【徐氏曰怨耦曰仇不善之匹也谓初五为正应而宻比初柔隂阳相匹而非正是初为我仇也即就也初自颠趾有疾也不能就二是我仇有疾不我能即也故吉　双湖先生曰我仇有疾本义从程徐氏详矣横渠云我仇谓九三隔塞己路而为患者使其有疾不能加我则美实可保而吉可致汉上引子夏云仇谓四以二四为匹敌二据初四比五三四失应故相与为仇胡安定耿希道皆以三四间隔九五为疾石守道谓九二以阳居鼎中是有实也五应于二而乘四是有疾也鼎既有实不可更加于人是以不我能即吉诸説不同如此除本义从外石説为优证以豫卦六五贞疾恒不死亦以下乘九四之刚取象正与鼎六五同余説以备参考】九三鼎耳革其行塞雉膏不食方雨亏悔终吉【吕音训行陆下孟反塞陆悉则反雉膏陆氏曰如字郑云雉膏食之美者】集解【程子曰鼎耳六五也为鼎之主三以阳居巽之上刚而能巽其才足以济物然与五非应而不同五中而非正三正而非中不同也未得于君者也不得于君则其道何由而行革变革为一作谓异也三与五异而不合也其行塞不能亨也不合于君则不得其任无以施其用膏甘美之物象禄位雉指五也有文明之徳故谓之雉三有才用而不得六五之禄位是不得雉膏食之也君子蕴其徳久而必彰守其道其终必亨五有聪明之象而三终上进之物隂阳交畅则雨方雨且将雨也言五与三方将和合亏悔终吉一无此二字谓不足之悔一再有不足之悔字终当获吉也三怀才而不偶故有不足之悔然其有阳刚之徳上聪明而下巽正终必相得故吉也三虽不中以巽体故无过刚之失若过刚则岂能终吉　朱子曰以阳居鼎腹之中本有美实者也然以过刚失中越五应上又居下之极为变革之时故为鼎耳方革而不可举移虽承上卦文明之腴有雉膏之美而不得以为人之食然以阳居阳为得其正苟能自守则隂阳将和而失其悔矣占者如是则初虽不利而终得吉也】附録【朱子语问鼎九二鼎耳革是如何曰他与五不相应五是鼎耳鼎无耳动不得革是换变之义他在上下之间与五不相当是鼎耳变革了不可举移虽有雉膏而不食此是阳爻隂阳终必和故有方雨之吉学蒙】纂注【林氏曰上无正应而承乘皆刚故有行塞之象　郭氏忠孝曰凡物之行以足独鼎待故以耳耳革则行塞矣　李氏椿年曰雉膏不食离明在上而无应象　兰氏曰方者方欲而未必然之辞　徐氏曰雉离象膏爻柔象谓六五亦以鼎实取象三以阳刚之才而居巽之上其才足以有济而于六五无相遇之道有革异之情故其行则不通于雉膏则不食犹人有才徳而不为时用不得君之禄而食之也方雨亏悔终吉雨隂阳和合而成方雨且将雨也亏失也三怀才不遇有不足之悔然五有聪明之徳三终上进之物方将和合而相得始虽有不足之悔而终获相遇之吉也　双湖先生曰此爻大槩为四隔塞与五暌异之辞耳五也三变则三五皆坎亦耳象其行塞四隔不通也雉膏亦五不食亦为四隔不得食方雨三若动为坎雨隂阳和洽而失其悔矣终吉之占也兊口在上三隔四亦不食象兊为泽亦有雨象余氏曰鼎九三越五应上故为耳革而行塞然三五同功亦有相合之理故曰方雨亏悔】九四鼎
