<!-- { "loadSidebar": true } -->
　　【程子曰三处文明之极与二四二隂间处相贲贲之盛者也故云贲如如辞助也贲饰之盛光彩润泽故云濡如光彩之盛则有润泽诗云麀鹿濯濯永贞吉三与二四非正应相比而成相贲故戒以常永贞正贲者饰也贲一作修饰之事难乎常也故永贞则吉三与四相贲又下比于二二柔文一刚上下交贲为贲之盛也　朱子曰一阳居二隂之间得其贲而润泽者也然不可溺于所安故有永贞之戒】纂注【蔡氏曰三陷二柔之中有坎象故曰濡如坎刚中心亨故永贞吉】六四贲如皤如白马翰如匪寇婚媾【吕音训皤陆氏曰白波反説文云老人貌易贲如皤如董音槃云马作足横行曰皤郑陆绩作燔音燔荀作波翰陆氏曰户旦反董黄颖云马举头髙仰也马荀云髙也郑云白也又寒案反】集解【程子曰四与初为正应相贲者也本当贲如而为三所隔故不获相贲而皤如皤白也未获贲也马在下而动者也未获相贲故云白马其从正应之志如飞故云翰如匪为九三之寇雠所隔则婚媾遂其相亲矣已之所乘与动于下者马之象也初四正应终必获亲苐始为其间隔耳媾古豆反　朱子曰皤白也马人所乘人白则马亦白矣四与初相贲者乃为九三所隔而不得遂故皤如而其往求之心如飞翰之疾也然九三刚正非为寇者也乃求婚媾耳故其象如此】附録【朱子语此爻无所贲饰其马亦白也言无饰之象如此学蒙】纂注【王氐大宝曰皤髪白柔饰于柔隂盛阳衰皤如之象吕氏曰三近而不相得故为巳寇　张子曰六四以柔居隂性为艮止志坚行洁终无尤也　姚氏小彭曰商人尚白戎事乗翰翰与皤皆白色　双湖先生曰皤如四之自饰也白马翰如恐是指三言三之来非寇乃是求婚媾耳马取互坎震象亦皆以九三成坎震则马九三象矣皤翰皆白色凡物之湿者日干则白互坎得离故取白象上九白贲亦蒙此义寇亦坎象不言吉凶者四守正以待正应可知矣】六五贲于丘园束帛戋戋吝终吉【吕音训贲陆氏曰黄本贲作世束帛陆氏曰子夏云五匹为束二三纁象隂阳戋戋陆氏曰在千反马云委积貌薛虞云礼之多也及音牋黄云猥积貌一云显见貌子夏作残残】集解【程子曰六五以隂柔之质密比于上九刚阳之贤隂比于阳复无所系应从之者也受贲于上九也自古设险守国故城垒多依丘坂丘谓在外而近且髙者园圃之地最髙近城邑亦在外而近者丘园谓在外而近者指上九也六五虽居君位而隂柔之才不足自守与上之刚阳相比而志从焉获贲于外比之贤贲于丘园也若能受贲于上九受一作随其裁制如束帛而一无而字戋戋则虽其柔弱不能自为为可吝少然能从于人成贲之功终获其吉也戋戋剪裁分裂之状帛未用则束之故谓之束帛及其制为衣服必剪裁分裂戋戋然束帛喻六五本质戋戋谓受人剪制而成用也其资于人与蒙同而蒙不言吝者葢童蒙而赖于人乃其宜也非童幼而资贲于人为可吝耳然享其功终为吉也　朱子曰六五柔中为贲之主敦本尚实得贲之道故有丘园之象然隂性吝啬故有束帛戋戋之象束帛薄物戋戋浅小之意人而如此虽可羞吝然礼奢宁俭故得终吉】附録【朱子语贲于丘园束帛戋戋是个务农尚俭防意戋戋是狭小不足之义以字义考之从水为浅从贝为贱从金为钱如所谓束帛戋戋六五居尊位却如此崇本尚俭便是吝啬如卫文公汉文帝是也虽是吝却终吉此在贲卦有反本之义到上九便白贲和束帛之类都没了必大问或以戋戋为盛多貌曰非也戋戋者浅小之义凡浅字笺字皆从戋戋问浅小是俭之义否曰然所以下文云吝终吉吝者虽不好看然终却吉去伪贲于丘园是个务实防束帛戋戋是贲得不甚大所以説吝两句是两意渊问贲于丘园是在艮体故安止于丘园而不复有外贲之象曰虽是止体亦是上比于九渐渐到极处若一向贲饰去亦自不好须是收敛方得问敦本务实莫是反朴还淳之义曰贲取贲饰之义他日却来贲田园为农圃之事当贲之时若似鄙吝然终得吉吉则有喜故象云有喜也问伊川解贲于丘园指上九而言看来似好葢贲三隂皆受贲于阳不应此爻独异而作敦本务实説也先】
