<!-- { "loadSidebar": true } -->
　　经【巽下坎上】集解【程子曰井序卦困乎上者必反下故受之以井承上升而不已必困为言谓上升不已而困则必反于下也物之在下者莫如井井所以次困也为卦坎上巽下坎水也巽之象则木也巽之义则入也木器之象木入于水下而上乎水汲井之象也】附録【朱子语井象只取巽入之义不取木义渊】井改邑不改井无丧无得往来井井【吕音训井陆氏曰精领反周书云黄帝穿井世夲云化益作井宋衷云化益伯益也广雅云井深也郑云井法也字林作开子挺反周云井以不变更为义师説井以清洁为义震宫五世卦丧陆息浪反】集解【程子曰井之为物常而不可改也邑可改而之他井不可迁也故曰改邑不改井汲之而不竭存之而不盈无丧无得也至者皆得其用往来井井也无丧无得其徳也常往来井井其用也周常也周也井之道也】附録【朱子语井是那掇不动底物事所以改邑不改井渊】汔至亦未繘井羸其瓶凶【吕音训汔陆氏曰徐许讫反几也王肃其乞反繘陆氏曰者橘徐又居宻反郑云绠也方言云关西谓绠为繘郭璞云汲水索也羸陆氏曰律悲反徐力追反象同蜀才作累郑读曰蘽晁氏曰案见大壮姤】集解【程子曰汔几也繘绠也井以济用为功几至而未及用亦与未下繘于井同也君子之道贵乎有成所以五谷不熟不如荑稗掘井九仞而不及泉犹为弃井有济物之用而未及物犹无有也羸败其瓶而失之其用丧矣是以凶也羸毁败也　朱子曰井者穴地出水之处以巽木入乎坎水之下而上出其水故为井改邑不改井故无丧无得而往者来者皆井其井也汔几也繘绠也羸败也汲井几至未尽绠而败其瓶则凶也其占为事仍旧无得丧而又当敬勉不可几成而败也】附録【朱子语汔至略作一句亦未繘井羸其瓶是一句意至而止绠未及井而瓶败言功不成也学防】纂注【徐氏曰以卦体言初柔为泉眼二三刚为泉石四柔为井中空处五刚为泉实已汲将出井也上柔为井空处有全井象　李氏舜臣曰自古国邑之建必先视其泉之所在是以公刘创京于豳之初相其隂阳观其流泉先卜其井泉之便而后居之也又曰坎者天一之水也见于诸卦者皆诸水下流之失故多以险谕其在卦而得水之真性者井是也以画观之一阳实其中二隂围其外譬之阳气初回暖律于凝隂之中冬水因之而变温此坎之真性也尝以此观天下之水其在冬而温者独井泉而已葢得之地脉不失其本真及注之川泽风雨霜露之所剥失其本性无复有向来一阳之温矣载观井泉之水在人身则精血是也川流之水在人身则涕洟之类是也精血固蔵者乃井泉生动之性而涕洟往而不反者诸水下流之失也　冯氏椅曰凡川流趋下之水皆雨之所降会而成流者也若穴地得泉乃天地之英水之元也反之吾身为涕唾便泉皆咸而在下者也惟舌根之窍其津甘美古人以譬井泉是也若坎之气腾而为云降而为雨集而成川则离其真久矣是以君子不贵也又曰繘关西谓绠汲水索瓶汲器文从缶瓦器也或谓古无桶故不取巽木象韩信以木罂渡师如樽罍古皆用木疑古以木为瓶从缶则又瓦为之者此象巽木无疑　丘氏曰繘巽绳象瓶坎缶象　双湖先生曰井卦辞専论卦变井固困反体亦困变体困二至四互离为市邑象自困六三上往为井六四困九四下来为井九三则离已改居上矣是改邑也而二五刚中为井泉者初未尝改是不改井也无丧无得邑之改者初不见其丧井之不改者亦不见其得往来井井困六三上往居四成上体之井困九四下来居三成下体之井也井以三阳为泉阳上至五几至井口矣而巽绳在下是未繘井也二至四互兑为毁折三至五互离为腹象瓶而兑上爻正当离中而毁折之是羸其瓶也泉几至而未繘瓶已羸而莫达是无及物之功矣其凶可知】初六井泥不食旧井无禽【吕音训泥陆乃计反象同禽晁氏曰崔云禽古擒字获也説之案崔识之】集解【程子曰井与鼎皆物也就物以为义六以隂柔居下上无应援无上水之象不能济物乃井之不可食也井之不可一无可字食以泥污也在井之下有泥之象井之用以其水之养人也无水则舍置不用矣井水之上人获其用禽鸟亦就而求焉旧废之井人既不食水不复上则禽鸟亦不复往矣葢无以济物也井本济人之物六以隂居下无上水之象故为不食井之不食以泥也犹人当济物之时而才弱无援不能及物为所舍也　朱子曰井以阳刚为泉上出为功初六以隂居下故为此象葢不泉而泥则人所不食而禽鸟亦莫之顾也】纂注【朱子曰初在井下六自坤上来汨之泥也互兑口在上不食也干初九往为坎水去泥存旧井也离为飞鸟四不应初无禽也　李氏椿年曰旧井废井也　冯氏曰易之取象不一而足皆縁改邑为义井虽不改而汲之者少则泥而不可食不汲不食则废井矣　徐氏曰人品汚下不能强于为善无用于世为人所弃观扵此爻可以知所当勉矣】九二井谷射鲋瓮敝漏【吕音训谷陆古木反又音浴射陆氏曰食亦反徐食夜反郑王肃皆音亦云厌也荀作邪鲋陆氏曰音附鱼名也子夏谓虾蟇瓮陆氏曰屋送反李于钟反郑作瓮云停水器也説文作罋云汲瓶也敝陆氏曰婢世反王徐扶灭反漏晁氏曰陆希声作屡借也説之未知陆所据】集解【程子曰二虽刚阳之才而居下上无应而比于初不上而下之象也涧谷之水则旁出而就下二居井而就下失井之道乃井而如谷也井上出则养人而济物一作出上而养人济物今乃下就汚泥注于鲋而已鲋或以为虾或以为蟇井泥中防物耳射注也如谷之下流注于鲋也瓮敝漏如瓮之破漏也阳刚之才本可以养人济物而上无应援故不能上而就下是以无济用之功如水之在瓮本可为用乃破敝而漏之不为用也井之初二无功而不言悔咎何也曰失则有悔过则为咎无应援而不能成用非悔咎乎居二比初岂非过乎曰处中非过也不能上由无援非以比初也　朱子曰九二刚中有泉之象然上无正应下比初六功不上行故其象如比】附録【朱子语程沙随以井卦有井谷射鲋遂説井六爻有虾蟇之象广鲋沙随以为蜗牛如今废井中多有之渊】纂注【徐氏曰井谷者井旁穴也射下注也鲋泥中防物蛙属谓初瓮汲水瓶也九二刚中上无应与下比初六不上出而下注有井谷射鲋之象又为泉实可汲而在瓮敝漏之象在井而射鲋在瓮而敝漏皆无与之故也尝谓人才生世自非果于暴弃甘为下流之归者不可与为善苟阳刚之禀资质之美者皆可以进徳良由上无应与而为之诱掖汲引者故上达之难下达之易也冯氏椅曰鲋或谓虾蟇或谓防鲋　项氏曰鲋常处泥中得水即活　双湖先生曰姤初六幽谷只取隂爻中叚象则此爻称井谷射鲋谷与鲋皆指初爻明矣瓮敝漏象难取恐承上三五互离为瓮为兊体毁折以致敝漏而水下注射鲋乎若只泥本爻则胶矣】九三井渫不食为我心恻可用汲王明并受其福【吕音训渫陆氏曰息列反徐又食列反黄云治也恻陆氏初力反説文云痛也】集解【程子曰三以阳刚居得其正是有济用之才者也在井下之上水之清洁可食者也井以上为用居下未得其用也隂之性上又志应上六处刚而过中汲汲于上进乃有才用而切于施为未得其用则如井之渫治清洁而不见食为心之恻怛也三居井之时刚而不中故切于施为异乎用之则行舍之则藏者也然明王用人岂求备也故王明则受福矣三之才足以济用如井之清洁可用汲而食也若上有明王则当用之而得其效贤才见用则已得行其道君得亨其功臣得被其泽上下并受其福也汲音急　朱子曰渫不停污也井渫不食而使人心恻可用汲矣王明则汲井以及物而施者受者并受其福也九三以阳居阳在下之上而未为时用故其象占如此】附録【朱子语九三可用汲以上三句是象下两句是占大槩是説理决不是説汲井渊若非王明则无以收拾人才渊】纂注【冯氏椅曰淘井曰渫浚治也　朱氏曰巽为股为入股入坎下而水清洁治井之象渫也兑口在上不食也我九三自谓上六坎体为加忧为心病故为我心恻坎在井上坎为轮井车汲引之象五为王互离为明王明则受福矣　徐氏曰恻伤怛也三以刚乘刚有井渫象在下又有不食象　李氏士表曰有已渫之徳而未食者未离乎下也夫泥而不食自取之也渫而不食寜不恻然哉时焉而已耳】六四井甃无咎【吕音训甃陆氏曰侧旧反马云为瓦里下达上也子夏云修治也干云以甎叠井曰甃字林云井壁也】集解【程子曰四虽隂柔而处正上承九五之君才不足以广施利物亦可自守者也故能修治则得无咎甃砌累也谓修治也四虽才弱不能广济物之功修治其事不至于废可也若不能修治废其养人之功则失井之道其咎大矣居髙位而得刚阳中正之君但能处正承上不废其事亦可以免咎也　朱子曰以六居四虽得其正然隂柔不泉则但能修治而无及物之功故其象为井甃而占则无咎占者能自修治则虽无及物之功而亦可以无咎矣】纂注【徐氏曰四下乘井渫之刚虽才柔未能上出然无初之泥非二之谷上承井洌之刚将上出矣砌甃其井修治之使勿坏虽未有济物之功亦可无咎　丘氏曰三在内卦渫井内以致其洁四在外卦甃井外以御其汚葢不渫则汚者不洁不甃则洁者易汚此君子内外交相养之道　项氏曰泥与甃皆隂也初六不正在下故不能自修而为泥六四正而在上故能自修而为甃甃所以御泥而达泉也有闲邪存诚之功故为修井之象　朱氏曰古者甃井为瓦里双湖先生曰四本坤爻土也居坎初水也水与土合离火然之而成瓦有用瓦甃井之象汉上谓瓦里是也故甃字从瓦】九五井洌寒泉食【吕音训洌陆氏曰音烈洁也説文云水清也王肃作例】集解【程子曰五以阳刚中正居尊位其才其徳尽善尽美井洌寒泉食也洌谓甘洁也井泉以寒为美甘洁之寒泉可为人食也于井道为至善也然而不言吉者井以上出为成功未至于上未及用也故至上而后言元吉　朱子曰洌洁也阳刚中正功及于物故为此象占者有其徳则契其象也】纂注【程氏曰水之始达曰泉坎水正性则寒　郑氏刚中曰水生天一于方为北坎宫之阳以其在北故寒有阳故冽　朱氏曰説文洌清洌也井五月卦隂气自下而上井寒矣故九五有寒泉象兊口承之有食象　王氏曰泉惟寒则清洌而甘故人汲而食之　郭氏雍曰洌言井之修洁主人事言寒言泉自然之性主天理言人事学也天理命也两得之斯为至矣　毛氏曰三五皆泉之洁者也三居甃下未汲故不食五出乎甃已汲故曰食　郑氏东卿曰井以阳为泉者水固天之一阳而生也巽二阳一在地位趋下射谷而非井矣一在人位居甃之下汲之不及不若坎之一阳浮溢于甃上也井欲溢而鼎戒盈徳与器之辨也】上六井收勿幕有孚元吉【吕音训收陆氏曰徐诗救反又如字马云汲也陆绩云井榦也荀作甃晁氏曰虞云收鹿卢收繘也勿陆氏曰干本勿作罔幕陆氏曰音莫覆也】集解【程子曰井以上出为用居井之上井道之成也收汲取也幕蔽覆也取而不蔽其利无穷井之施广矣大矣有孚有常而不变也博施而有常大善之吉也夫一作人体井之用施两有常非大人孰能他卦之终为极为变唯井与鼎终乃为成功是以吉也　朱子曰收汲取也晁氏曰收鹿卢收繘者也亦通幕蔽覆也有孚谓其出有原而不穷也井以上收为功而坎口不揜故上六虽非阳刚而其象如此然占者应之则必有孚乃元吉也】附録【朱子语收虽作去声读义只是收也渊】纂注【朱氏曰坎为轮在井上下应巽绳收也玉篇谓以物覆井曰幕　杨氏万里曰上六爻画开勿幕之象　李氏过曰井六爻纲领最好初井泥二井谷皆废井也三井渫则渫初之泥四井甃则甃二之谷既渫既甃则井道全矣故五爻井洌而泉寒上爻井收而勿幕功用始及物而井道大成矣又曰初与二在井之地故初泥而二谷三与四人位必尽人事故三渫而四甃五与上则得之天矣是以三才之位取义也　丘氏曰内卦井道小成外卦井道大成又曰合六爻观之泉井实也先儒以三阳为泉三隂为井阳实隂虚之象也九二射鲋九三井渫九五寒洌曰射曰渫曰洌非泉之象乎初六井泥六四井甃上六井收曰泥曰甃曰收非井之象乎以卦序言之二之射始达之泉也三之渫已洁之泉也五之洌则可食之泉矣初之泥方掘之井也四之甃已修之井也上之收则出汲之井矣又以二爻为一例初二皆在井下不见于用故初泥二谷三四皆在井中将见于用放三渫而四甃五上皆在井上已见于用矣故五言食而上言收也】大象木上有水井君子以劳民劝相【吕音训上陆氏曰如字师又时掌反劳陆力报反相陆氏曰息亮反王肃如字】集解【程子曰木承水而上之一作来乃器汲水而出井之象君子观井之象法井之徳以劳徕其民而劝勉以相助之道也劳徕其民法井之用也劝民使相助法井之施也　朱子曰木上有水津润上行井之象也劳民者以君养民劝相者使民相养皆取井养之义】附録【朱子语问木上有水井之义曰如草木之生津润皆上行露水直至树末此则木上有水之义虽至小之物亦然如石菖蒲每晨叶尾皆潮水珠虽藏之宻室亦然非露水也曰然问井字之义与木上有水何与曰木上有水便如井中之水水本在井底却能汲上来供人食用故取象如此又问程子井桶之説是否曰不然木上有水是木穿水中张上那水若作汲桶则解不通矣且与后面羸其瓶之説不相合也个木上有水井説者以为木是汲器则后面却有瓶瓶自是瓦器此不可晓怕只是説水之津润上行至那木之抄这便是井水上行之象问是桔橰之类答云亦恐是如此又云禾上露珠便是下面水上去大率里面水气上则外面底也上渊】纂注【李氏士表曰象之所像不一而足期于意尽而已木上有水非井也井之用也亦犹木上有火非鼎也鼎之用也　蔡氏曰井之水自下而上本之水亦自下而上故取以为象劳民坎象劝相巽象　程氏曰君子置井疆以养民使之稼穑必有以劳之未知所为则劝之已为而力不给则相之　李氏开曰坎劳卦水之出也不劳而人以为劳则有之矣劳其勤苦而劝相其不足则井为无穷之用双湖先生曰蔡氏谓劳民坎象可取诸劳卦义劝相巽象亦可取诸命令义也】巽乎水
