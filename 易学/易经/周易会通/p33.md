<!-- { "loadSidebar": true } -->
　　【以坎体中实阳刚中正而居尊位为有孚得正之象坎水在前干健临之将涉水而不轻进之象故占者为有所待而能有信则光亨矣若又得正则吉而利涉大川正固无所不利而涉川尤贵于能待则不欲速而犯难也】附録【朱子语需主事孚主心需其事而心能信实则光亨以位乎尊位而中正故所为如此刋涉大川而能需则往必有功利涉大川亦承上文有孚光亨贞吉渊问需卦大旨曰需者宁耐之意以刚遇险时节如此只当宁耐以待之且如涉川者多不以宁耐致覆溺之祸故需卦首言利涉大川铢问干阳上进之物前遇坎险不可遽进以陷于险故为需先生曰遇此时节当随逺随近宁耐以待之直至需于泥甚郎当矣然能致慎亦不至败至于九五需得好只是又难得这般时节当此时只要安以待之耳至上六居险之极又有三阳并进六不当位又处隂柔亦只得敬以待之则吉铢】纂注【石氏曰几干在下者必当上复今欲上复前遇坎险未可直进宜须待之　杨氏万里曰需非不决之需见险而未可动能动而能不动者也　李氏问曰约象为离故曰光亨　冯氏椅曰京房易积数曰六位二三四为互体三四五为约象需主干而言也言干阳有孚于九五也　毛氏曰需者干也需之主则五也为三阳计则需以待之为九五计则援而进之也　张氏汝弼曰利涉大川者干济乎坎也以刚健之徳临事而惧何所往而不利哉　双湖先生曰需以干遇坎得名惟刚明能需柔躁则否有孚以四阳言卦辞取渉川象凡八需讼同人蛊大畜益涣中孚需干方遇坎健足以行故云利涉讼干已过坎健无所施故云不利涉二卦取干坎象又讼与同人互巽及有离象蛊与大畜互震皆取木象益兼取震巽木象中孚取巽木行兊泽象涣取巽木象而二卦又皆互震木象又自蛊而下卦体或四爻或五爻皆有虗舟之象焉以是知文王取涉川象大槩有见于干坎震巽中孚之兊同人之离至若大畜之艮非所取义也爻取涉川象凡四己见卦图中　真氏曰案易诸卦凡言利涉大川皆取济险涉难之义】初九需于郊利用恒无咎集解【程子曰需者以遇险故需而后进初最逺于险故为需于郊郊旷逺之地也处于旷逺利在安守其常则无咎也不能安常则躁进犯难岂能需于逺而无过也　朱子曰郊旷逺之地未近于险之象也而初九阳刚又有能恒于其所之象故戒占者能如是则无咎也】纂注【冯氏椅曰林外曰坰坰外曰郊郊外曰野郊言去水之逺也恒久也　李氏舜臣曰安行守静待时之义以干之健而必进乃能需以待焉以此涉世何咎之有　薛氏曰郊逺难沙近难泥涉难　余氏曰需以初为郊同人以上为郊皆中爻之外也】九二需于沙小有言终吉【吕音训沙陆氏曰如字郑作沚】集解【程子曰坎为水水近则有沙二去险渐近故为需于沙渐近于险难虽未至于患害己小冇言矣凡患难之辞大小有殊小者至于有言言语之伤至小者也二以刚阳之才而居柔守中寛裕自处需之善也虽去险渐近而未至于险故小冇言语之伤而无大害终得其吉也　朱子曰沙则近于险矣言语之伤亦灾害之小者渐进近坎故有此象刚中能需故得终吉戒占者当如是也】纂注【双湖先生曰言多从兊取以兊冇口舌象小隂小指六四二当互兊之初故曰小有言孔氏曰小谓四也隂为小君子之进小人惧其害己不免于有言然九五在上三阳同心小人终当退听矣故终吉】九三需于泥致寇至【吕音训寇陆氏曰如字郑王肃本作戎】集解【程子曰泥逼于水也既进逼于险当致寇难之至也三刚而不中又居健体之上有进动之象故致寇也茍非敬慎则致丧败矣　朱子曰泥将陷于险矣寇则害之大者九三去险愈近而过刚不中故其象如此】附録【朱子语以其迫近坎险故有致寇至之象文蔚】纂注【李氏舜臣曰进而尤近乎水者为泥泥性善陷坎为寇盗坎近九三来自外卦而为寇于内者也三所以致寇者以已上进而有以迫起之也　郑氏刚中曰寇非但盗与我敌而相伤者是也　朱氏曰坎为盗盗有戎兵寇也　毛氏曰近则有言逼则致寇其势然也　赵氏曰曰郊曰沙曰泥皆以坎水逺近而取象曰利用恒曰小有言曰致寇至皆因逺近为戒　双湖先生曰泥寇是象需致至是占泽水混为泥】六四需于血出自穴集解【程子曰四以隂柔之质处于险而下当三阳之进伤于险难者也故云需于血既伤于险难则不能安处必失其居故云出自穴穴物之所安也顺以从时不竞于险难所以不至于凶也以柔居隂非能竞者也若阳居之则必凶矣盖无中正之徳徒以刚竞于险适足以致凶耳　朱子曰血者杀伤之地穴者险陷之所四爻坎体入乎险矣故为需于血之象然柔得其正需而不进故又为出自穴之象占者如是则虽在伤地而终得出也】附録【朱子语问程传穴物之所安也本义谓穴者险陷之所二说不同某窃以为以坎为陷之所正得坎体之象未知是否先生曰穴是陷处唤做所安处不得分明有个坎陷也一句柔得正了需而不进故能出于坎陷四又是坎体之初有出底道理到那上六则索性陷了渊】纂注【蔡氏曰血穴皆坎象三刚进迫故有伤　冯氏椅曰偶画中阙穴之象　苏氏曰需于血者抗而伤也出自穴者不胜而避也　林氏曰时数既至君子道亨则小人之需者自出穴以避之也　李氏舜臣曰需之时二隂作难陷一阳于艰险之中而一阳在上居位履中刚健之徳可辅以有为者也故在下之三君子同徳比义力尽而往救之四居人臣之极位偃然乗三阳之上而塞君子之路比之上六其恶尤甚是宜三阳并进而首攻之也双湖先生曰坎为水为血今不曰需于水而曰需于血故本义以为杀伤之地四在下卦之上又有出自穴之象】九五需于酒食贞吉集解【程子曰五以阳刚居中得正位乎天位克尽其道矣以此而需何需不获故宴安酒食以俟之所须必得也既得贞正而所需必遂可谓吉矣　朱子曰酒食宴乐之具言安以待之九五阳刚中正需于尊位故有此象占者如是而贞固则得吉也】附録【朱子语问需于酒食贞吉曰需只是待当此之时别无作为只有个待底道理然又须是正方吉渊坎体中多说酒食想须有此象但今不可考渊】纂注【单氏曰九五得尊位大中需之主也三阳所以进者以九五也故需于酒食以待焉酒食者劳忠臣宴嘉賔之具也中则能有所待正则待之以有礼此羣臣所以为之用而贞吉也　谢氏曰坎为水为险为毒水之险毒者酒也　徐氏曰贞吉者得需之正则吉不然宴酣无度非正也凶可知矣　徐氏之祥曰需中有兊为口舌有饮食象　双湖先生曰酒象谢氏备矣坎为食象则未闻意坎豕兊羊离雉为食水在火上烹义着矣】上六入于穴有不速之客三人来敬之终吉【吕音训不速陆氏曰如字马云召也释言云微也召也】集解【程子曰需以险在前需时而后进上六居险之终终则变矣在需之极久而得矣隂止于六乃安其处故为入于穴穴所安也安而既止后者必至不速之客三人谓下之三阳干之三阳非在下之物需时而进者也需既极矣故皆上进不速不促之而自来也上六既需得其安处羣刚之来茍不起忌疾忿竞之心至诚尽敬以待之虽甚刚暴岂有侵陵之理故终吉也或疑以隂居三阳之上得为安乎曰三阳干体志在上进六隂位非所止之正故无争夺之意敬之则吉也朱子曰隂居险极无复有需有陷而入穴之象下应九三九三与下二阳需极并进为不速客三人之象柔不能御而能顺之有敬之之象占者当陷险中然于非意之求敬以待之则得终吉也】附録【朱子语福州刘昭信易说云见险而止为需见险而不止为讼能通其变为随不能通其变为蛊近来解易者多引之僴福州韩某云能安其分则为需不能安其分则为讼随蛊同刘说此是说卦对然只是此数卦对得好其他底又不然渊】纂注【张子曰上无所出故降入自穴恭以纳之虽处极上不至于失　朱氏曰客在外主人以辞速之曰吾子入矣主人需矣此之谓速　李氏舜臣曰三阳君子也其进也四以抗而伤上以敬而吉小人不敢干君子君子亦不薄小人也干知险而需所以为君子之谋隂知敬而避所以为小人之戒　毛氏曰穴者二隂之所凭也而在五左右所以为城狐社鼠也使人主左右无小人则三阳者何需之有　冯氏椅曰六画偶偶则虗虗则生敬故有敬之象三阳已至时不可阻圣人教其敬之所以开小人改过之方也　胡氏次焱曰四外卦之初出尚有可之之所上外卦之终出无可之矣故入而藏出逃其巢穴所以避阳而去入伏于巢穴所以避阳之来】大象传云上于天需君子以饮食宴乐【吕音训上陆时掌反于天陆氏曰王肃本作云在天上宴陆氏曰乌练反徐乌殄反安也干同郑云宴享也李轨乌衍反乐陆音洛】集解【程子曰云气蒸而上升于天必待隂阳和洽然后成雨云方上于天未成雨也故为须待之义隂阳之气交感而未成雨泽犹君子畜其才徳而未施于用也君子观云上于天需而为两之象懐其道徳安以待时饮食以养其气体宴乐以和一作养其心志所谓居易以俟命也　朱子曰云上于天无所复为待其隂阳之和而自两耳事之当需者亦不容更有所为但饮食宴乐俟其自至而已一冇所为则非需也】附録【朱子语需待也以饮食宴乐谓更无所为待之而已待之须冇至时学道者亦犹是也人杰】纂注【双湖先生曰饮食坎象宴乐乐天也乾象　司马公曰云上于天万物防之滂沱下施万物饮之以丰以肥以荣以滋故君子以饮食宴乐】彖传需须也险在前也刚健而不陷其义不困穷矣集解【程子曰需之义须也以险在于前未可遽进故需待而行也以干之刚健而能需待不轻动故不陷于险其义不至于困穷也刚健之人其动必躁乃能需待而动处之至善者也故夫子賛之云其义不困穷矣　朱子曰此以卦徳释卦名义】纂注【李氏舜臣曰干之三阳在下而上卦遇坤离兊则为泰为大冇为夬进无龃龉何也柔顺在上而无逆也若夫坎险在上安得冐进而不少需哉　冯氏椅曰前遇巽则为隂小所畜前遇艮则为阳大所畜遇坎则险陷在前而不进也　司马公曰坎陷也而云不陷者何也需然后进所以不陷也】需有孚光亨贞吉位乎天位以正中也【吕音训位陆氏曰如字郑音涖】集解【程子曰五以刚实居中为孚之象而得其所需亦为有孚之义以干刚而至诚故其徳光明而能亨通得贞正而吉也所以能然者以居天位而得正中也居天位指五以中正兼二言故云正中】纂注【郭氏雍曰以卦言之干犹需于五以爻言之五犹需于物故曰需须也以干之刚健其遇险也止于不险不困穷而已则险之为义大矣能无需乎有其徳以待天下之需者九五也故言位乎天位以中正为需之主宜矣】利涉大川往有功也集解【程子曰既有孚而中正虽渉险阻往则有功也需道之至善也以干刚而能需何所不利　朱子曰以卦体及两象释卦辞】附録【朱子语利涉大川利涉是干也大川是坎也往有功是干有功也煇】小象传需于郊不犯难行也利用恒无咎未失常也【吕音训难陆乃旦反利用恒今本有无咎二字陆氏曰本亦有无咎者】集解【程子曰处旷逺者不犯冒险难而行也阳之为物刚健上进者也初能需待于旷逺之地不犯险难而进复宜安处不失其常则可以无咎矣虽不进而志动者不能安其常也君子之需时也安静自守志虽有需而恬然若将终身焉乃能用常也】纂注【杨氏时曰乾道上行为常方需之时险在前宜需而后进虽久于其所未为失常也】需于沙衍在中也虽小有言以吉终也【吕音训衍陆氏曰以善反徐怡战反】集解【程子曰衍寛绰也二虽近险而以寛裕居中故虽小有言语及之终得其吉善处者也　朱子曰衍寛意以寛居中不急进也】需于泥灾在外也自我致寇敬慎不败也集解【程子曰三切逼上体之险难故云灾在外也灾患难之通称对眚而言则分也三之致寇由已进而迫之故云自我寇自己致若能敬慎量宜而进则无丧败也需之时须而后进也其义在相时而动非戒其不得进也直使敬慎母失其宜耳　朱子曰外谓外卦敬慎不败明占外之占圣人示人之意切矣】附録【朱子语问敬慎曰敬字大慎字细小如人行路一直恁地去便是敬前面险处防冇吃跌便是慎慎是惟恐有失之意铢孔子虽说推明义理这般所在人变例推明占筮之意需于泥灾在外占得此象虽若不吉然能敬慎则不败又能忍以需待处之得其道所以不凶或失其刚健之徳而又无坚忍之心则不能不败矣文蔚问敬慎不败本义以为明占外之占何也曰言象中本无此意占者不可无此意所谓占外意也铢】纂注【丘氏曰寇坎也三既迫坎则害己切己故曰致寇至夫坎险在外未尝迫人由人急于求进自迫于险以致祸败象以自我释之明致灾之由不在他人也然于此能以敬慎自处则亦不至于败也】需于血顺以听也集解【程子曰四以隂柔居于险难之中不能固处故退出自穴盖隂柔一作柔弱不能与时竞不能处则退是顺从以听于时所以不至于凶也】纂注【丘氏曰需之二四干坎之防也三恃健冒险而进四据险以待干之来圣人于三之象以敬告之能敬则不犯坎矣于四之象以顺告之能顺则不忤干矣二者交尽其道此处需之要也】酒食贞吉以中正也集解【程子曰需于酒食而贞且吉者以五得中正而尽其道也】附録【朱子语以正中以中正也只一般只是要叶韵渊】不速之客来敬之终吉虽不当位未大失也集解【程子曰不当位谓以隂而左上也爻以六居隂为所安象复尽其义明隂宜在下而居上为不当位也然能敬慎以自处则阳不能陵终得其吉虽不当位而未至于大失也　朱子曰以隂居上是为当位言不当位未详】附録【朱子语易中当字皆当音去声音见乾卦注都浪反　问不当位如何曰凡初上二爻皆无位二士三卿大夫四大臣五君位上六之不当位如父老不任家事而退闻僧家之有西堂之类铢王弼说初上无位如言干之上九贵而无位需之不当位然干之上九不是如此需之不当却有可疑二四上是隂位不得言不当渊问王弼说初上无隂阳定位如何曰伊川说隂阳竒耦岂容无也干上九贵而无位需上六不当位非隂阳之位此说极好】纂注【蔡氏曰敬故未大失　愚案朱子语録谓易中当字皆当音去声此以字义言若叶韵处则皆合音平声】
