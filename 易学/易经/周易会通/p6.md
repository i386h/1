<!-- { "loadSidebar": true } -->
　　圣人观象以画卦揲蓍以命爻使天下后世之人皆有以决嫌疑定犹豫而不迷于吉凶悔吝之途其功可谓盛矣然其为卦也自本而榦自榦而支其势若有所迫而自不能已其为蓍也分合进退从横逆顺亦无往而不相值焉是岂圣人心思智虑之所得为也哉特气数之自然形于法象见于图书者有以啓于其心而假手焉耳近世学者喜谈易而不察乎此其专于文义者旣支离散漫而无所根着其涉于象数者又皆牵合傅防而或以为出于圣人心思智虑之所为也若是者予窃病焉因与同志颇辑旧闻为书四篇以示初学使毋疑于其说云淳熙丙午暮春旣望云台真逸手记附録【朱子语示喻读易之説甚善向见敬夫及吕伯恭皆令学者专读程传往往皆无所得盖程传但观其理而不考卦画经文则其意味无穷各有用处诚为切于日用功夫但以卦画经文考之则不免有可疑者熹盖尝以康节之言求之而得其画卦之次第方知圣人只是见得隂阳自然生生之象而摹写之初未尝有意安排也至于经文亦但虗心读之间略晓其一二至有不可晓处则便放下不敢穿凿以求必通如此却似看得有些意思亦尝粗笔其説而未成也至于画卦揲蓍之法则又尝有一书抚印以传名曰啓蒙不知贤者曾见之否今以奉试详考之荅郑仲礼读易亦佳但经书难读而此经为尤难盖未开卷时已有一重象数大槩工夫开卷之后经文本义又多被先儒硬说杀了今人看得意思局促不见本来开物成务活法廷老所传鄙法正为欲救此弊但当时草草抄出疎略未成文字耳然试略考之亦粗见门户梗槩若有他説则非吾之所敢闻也荅赵崇宪所喻读易甚善此书夲为卜筮而作其言皆依象数以断吉凶今其法已不传诸儒之言象数者例皆穿凿言义理者又太汗漫故其书为难读此本义啓蒙所以作也然本义未能成书而为人窃出再行模印有误观覧啓蒙本欲学者且就大传所言卦画蓍数推寻不须过为浮説而自今观之如论河圗洛书亦未免有剩语要之此书真是难读不若诗书论孟之明白而易晓也此是伪学见识不审明者以为如何荅刘君房大抵易之一书最不易读而今人喜言之正所谓画神者殊不知只是瞒得不会底于自已分上成得何事而世人自有晓得者亦不可得而欺也熹向来作啓蒙正谓见人说得支离因窃以易中所说象数圣人所已言者不过如此今学易者但晓得此数条则易略通大体而象数亦皆有用此外纷纷皆不湏理会矣闻已见之尝试推考自当见得其第二篇论太极两仪四象之说尤精诚得其说则知圣人画卦不假纤毫思虑计度而所谓画前有易者诚非虚语也荅方宾王啓蒙初间只因看欧阳公集内或问易大衍遂将来筭得出以此知诸公文集虽各自成一家文字中间自有好处縁自这道理人人同得看如何也自有人见得到底叶贺孙】纂注【玉斋胡氏曰易本义一书阐象数理义之原示开物成务之教可谓深切着明矣啓蒙又何为而作也朱子尝言易最难读以开卷之初先有一重象数必明象数而后易可读啓蒙四篇其殆专明象数以为读本义者设与象非卦不立数非蓍不行象出于图书而形于卦画则上足以该太极之理而易非沦于无体数衍于蓍防而达于变占则下足以济生人之事而易非荒于无用且其间又多发造化尊阳贱阴之意易之纲领孰有大于是者哉明乎此则本义一书如指诸掌矣然啓蒙固为读夲义设而读啓者又未可以易而视之也　双湖先生本义啓蒙论曰有天地矣可无易乎不可也有易矣可无本义啓蒙乎不可也金声玉振集大成众言淆乱折诸圣朱夫子其圣人之徒欤盖自汉儒始变乱古易至有流为术数之归而卒大乱于王弼且杂以虚无之论吾易遂晦蚀于天下寥寥千载孰我觉之大易有图易通有书发徃古不传之秘开万世理学之源斯道始有系属迨夫易传写胸中之成书皇极具经世之大法正蒙阐象数之条目是虽古经变乱未就正而术数虚无之学为之一洗吾易粲然复明未几陋儒妄作异端蠭起易置图书刘牧指斥邵子林栗冒伪著述麻衣易之易道又几晦蚀朱夫子勃兴探前圣之精微破俗学之缪妄本义啓蒙有作而后吾易始大明于世愚尝谓孔圣以来朱夫子有功于易断断乎其不可及已今观本义之为书也图书位定而天地自然之易明先后天卦分而羲文之易辨二篇十翼不相混杂易经始为之复古六十四卦三百八十四爻两言以蔽之曰象占而观玩不涉虚文至于扶阳抑阴进君子退小人发于坤初六之爻者不过数语而天之经地之义人之纪易之要领直包括无遗恨此本义不可少于天下也啓蒙之为书也本图书则揭天生神物章而易之本原正原卦画则表易有太极章而易之位列明明蓍防则发明大衍章而卦扐之法定考变占则博取左氏传以明断例而吉凶趋避之见审合四篇大防壹皆寓尊阳之微意而小人盗贼不得窃取而用此啓不可少于天下也语録成书如太闗易麻衣刘牧与夫林栗袁枢之徒所以惑世诬民者莫不斥其缪黜其伪折其悖摧陷廓清羽翼数圣人之易于天下此愚所谓自孔圣以来朱夫子有功于易断断乎不可及者岂诬也哉或曰是则然矣易者隂阳刚柔仁义性命道徳之书今断然蔽之以卜筮得毋局于一偏而不免汉儒术数之弊乎且系辞明言易有圣人之道四焉今本义惟以象占分之而不及辞变得毋四者之月遗其二乎吁是皆未之思也易固隂阳刚柔仁义性命道徳之书而卜筮者正将使人尽仁义之道参隂阳刚柔以顺性命以和道徳耳岂徒托之空言而不见诸实用乎又况卜筮之顷至理无乎不在正得圣人作易本意朱子已尝言之奈何以此疑吾易乎至于圣人之道虽有四实不离乎二有象而后有辞有占而后有变不得于象则玩辞为空言不由于占则观变为何所故有象辞有占辞占而后有卦变爻辞举象占则辞变在其中若惟举占则象辞变在其中此四者之序由轻归重辞变统于象占象又统于占所以本义举象占而统论易书一以贯之曰占谓之有遗可乎哉或又曰易之所重在占固也人之于易必占而后可用不占则易竟无用矣乎曰不然也朱子尝曰凡读一卦一爻便如占筮所得虚心以求辞义之所归以为凶吉可否之决然后考其象之所以然求其理之所以然推之于事使上自王公下至民庶所以修身治国皆有所用初未尝不示人以学易而用之之方也必曰占乎而后用之朱子之志荒矣　愚案文公年谱淳熙十二年乙已春二月崇道秩满复丐祠夏四月拜华州云台之命故于次年称云台真逸时年五十有七】









　　因革
　　【愚案朱子以伏羲易文王易孔子易当分为三等又曰易自伏羲至伊川自成四様因而推之由伏羲始画八卦以来歴代圣贤经传注解其所因所革何啻三等四様之不同哉姑据师授及所闻见叙其大槩列于是编之首非唯使读易者不惑于古今之同异具知程朱子之因革则于愚所更定者庶无大过矣】
　　包牺氏易
　　始则河图以画八卦因而重之为六十四卦凡三百八十四爻【朱子曰圣人作易之初但有此六画而未有文字可传到得文王周公乃系之以辞　案易系辞传曰河出图洛出书至所以断也此统言三圣人作易之始以教人卜筮又曰天一至地十天数五至行神也此专言河图之数又曰古者包牺氏之王天下也至万物之情又曰易有太极至生八卦又曰八卦成列至爻在其中矣此言伏羲始画八卦重为六十四卦又説卦传曰天地定位至八卦相错此言伏羲八卦方位又曰雷以动之至坤以藏之此言以六十四卦圆周于其外而又以方叠于其中取对待以立体邵子得之传授列为四图所谓先天之学也又说卦传曰昔者圣人之作易也至以至于命此言伏羲画卦教人用易以穷尽夫理性命之精微又系辞传曰大衍之数五十至而成卦此言伏羲教人揲蓍之法又曰包牺氏作结绳而为网罟以佃以渔盖取诸离此言圣人虽不假卜筮而用易所谓制器尚象之事凡此皆伏羲之易也汉上朱氏谓先儒论重卦者六家盖王弼虞翻以为伏羲重郑之徒以为神农重孙盛以为夏禹重司马迁扬雄以为文王重孔颖达曰説卦云昔者圣人之作易也幽赞于神明而生蓍谓伏羲矣上系论四营而成易十八变而成卦明用蓍在六爻之后则是时伏羲已重卦矣又下系首言八卦成列因而重之十三卦取象非重不可况周礼三易别皆六十有四当以王虞孔氏之説为定　又案周礼三易一曰连山二曰归藏三曰周易其经卦皆八其别皆六十有四杜子春谓连山伏羲归藏黄帝郑谓夏曰连山商曰归藏周曰周易説者谓三代建正不同故于易之首卦各见其义孔頴达曰案世谱等书神农一曰连山氏亦曰列山氏黄帝一曰归藏氏旣并是代号则周易称周取岐阳地名易纬云因代以题周是也东莱吕氏深善连山归藏同是代号之説且曰下系十三卦制器尚象神农黄帝尝有取于易而夏商则无考以为孔氏之説无足疑者连山十卷见唐艺文志司马膺注自唐以前并无其书隋儒林传牛奏求天下遗书何用刘光伯遂伪造连山易鲁史记等録上送官承赏而去后有人讼之坐除名则唐之连山必隋世伪书归藏易十三卷隋经籍志晋太尉薛贞注长孙无忌等论次其书以为归藏汉初已亡案晋中经有之唯载卜筮不似圣人之防以本卦尚存故具于周易之前以备周易之缺宋崇文总目载归藏三卷云隋世十三卷今但存初经齐母本蓍三篇文多缺乱莫详朱子荅林学蒙问连山归藏亦谓无所考当阙之大抵与三坟诸易皆伪书也无足取徴故不及列之为二代】
　　文王易
　　取伏羲六十四卦分为上下经二篇以伏羲易但有卦画而无辞遂于逐卦之下作为卦辞名之曰辞左传又名曰繇辞【如乾卦元亨利贞坤卦元亨利牝马之贞之是也　案伏羲之易只因太极生两仪积至六画而为六十四卦故横图之序则首干而终坤圆图方位则天尊而地卑耳文王之易所以首干次坤者盖本天地之位着君臣上下之分以纪纲人极今观乾坤二卦辞利贞安贞吉之训可以见文王之心矣要之文王彖辞只是卜筮占决之辞亦多取象及卦变大抵皆因占以寓教又案説卦传曰帝出乎震至言乎艮与万物出乎震两章则取流行以成致用邵子谓此文王八卦乃入用之位后天之学也详见朱子易图又系辞传曰易之兴也其于中古乎至巽以行权此发明文王处忧患不假卜筮用易之事所谓以动者尚其变之义乎凡此皆文王之易也】
　　周公易
　　六十四卦三百八十四爻爻下之辞【如乾卦初九潜龙勿用坤卦初六履霜坚氷至之是也　案爻辞为周公作者易初无明文马融王肃姚信谓周公作爻辞孔颖达正义引説者云爻辞有説文王处如升卦上六王用享于岐山之武王克商之后始追号文王为王若爻辞并是文王作不应文王自説王用享于岐山又明夷六五箕子之明夷武王观兵之后箕子始被囚奴文王不宜预言箕子之明夷又左传韩宣子适鲁见易象而知周公之徳验此诸説以为卦辞文王爻辞周公马融陆绩之徒并用此説　右三圣人之易通谓之经】
　　孔子易
　　易十翼之辞十篇
　　上传第一　　　　　　下传第二
　　象上传第三　　　　　　象下传第四
　　系辞上传第五　　　　　系辞下传第六
　　文言传第七　　　　　　説卦传第八
　　序卦传第九　　　　　　杂卦传第十
