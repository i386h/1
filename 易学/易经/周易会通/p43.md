<!-- { "loadSidebar": true } -->
　　经【干下坤上】集解【程子曰泰序卦履而泰然后安故受之以泰履得其所则舒泰泰则安矣泰所以次履也为卦坤隂在上干阳居下天地隂阳之气相交而和则万物生成故为通泰】泰小往大来吉亨【吕音训泰陆氏曰如字大通也郑云通也马云大也坤宫三世卦】集解【程子曰小谓隂大谓阳往往之一作居于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人往处于外是君子得位小人在下天下之泰也泰之道吉而且亨也不云元吉元亨者时有污隆治有小大虽泰岂一槩哉言吉亨则可包矣　朱子曰泰通也为卦天地交而二气通故为泰正月之卦也小谓隂大谓阳言坤往居外干来居内又自归妹来则六往居四九来居三也占者有刚阳之徳则吉而亨矣】纂注【李氏舜臣曰凡易中阳为明隂为暗阳为实隂为虗阳为富隂为贫阳为贵隂为贱阳为大隂为小诸卦可例推作易者尊阳而卑隂盖如此又曰天位乎上地位乎下此乾坤之体也天气下降地气上腾此乾坤之用也当泰通之世阳来于内隂往于外来者为主故大者吉而亨盖阳在内而实则吉气胜而为亨也　蔡氏曰坤本在下之物自下而上故曰往干本在上之物自上而下故曰来往者已去则来者当时大来则阳当时用故吉亨　双湖先生曰小往大来卦变也泰自否来否三隂往居于外三阳来居于内而成泰也伏羲画卦隂阳一时俱定卦中爻画无能上下往来之理惟卜筮遇九六则有本卦之卦以为占文王观象而系卦见此卦有自彼卦来之象寓于往来数字间卦体始为之活动矣上经可推仅四卦非揲着求卦之义也】初九拔茅茹以其彚征吉【吕音训拔陆蒲八反茅陆氏曰卯交反郑音苗茹陆氏曰汝据反牵引也王肃读为如彚陆氏曰音胃类也傅氏曰彚古伟字美也古文作董遇作夤出也郑作夤勤也】集解【程子曰初以阳爻居下是有刚明之才而在下者也时之否则君子退而穷处时既一作将泰则志在上进也君子之进必与其朋类相牵援如茅之根然拔其一则牵连而起矣茹根之相牵连者故以为象彚类也贤者以其类进同志以行其道是以吉也君子之进必以其类不惟志在相先乐于与善实乃相赖以济故君子小人未有能独立不赖朋类之助者也自古君子得位则天下之贤萃于朝廷同志协力以成天下之泰小人在位则不肖者并进然后其党胜而天下否矣盖各从其类也　朱子曰三阳在下相连而进拔茅连茹之象征行之吉也占者阳刚则其征吉矣郭璞洞林读至彚字絶句下卦放此】附録【朱子语泰初九云占者阳刚则其征吉矣当云占者阳刚而得其类则征吉矣以其彚亦占辞曰以其彚属上文尝见郭璞洞林亦如此做句便是那时人已自恁地读了盖拔茅茹者物象也以其彚者人也道夫先生曰易最难防须识圣人作易之意且如泰之初九拔茅茹以其彚征吉谓其引贤类进而云拔茅茹何耶如此之类须要思量某之启蒙自说得分晓且试去防因云某少时看文字时见有说得合道理底须旁搜逺取必要看得他透今之学者多不如是如何时举退看启蒙晚往侍坐时举曰向者看程易只就注解上生讲论却不曽靠得易看所以不见圣人作易之本意今日防启蒙方见得圣人一部易皆是假借虗设之辞盖縁天下之理若正说出便只作得一件用唯以象言则当卜筮之时看是甚事都来应得如泰之初九若正作引贤类进说则便只作得引贤类进用唯以防茅茹之象言之则其它事类皆可应也启蒙警学篇云理定既实事来尚虗用应始冇体该本无便见得易只是虗设之辞看事如何应耳未知如此看得否先生颔之时举】纂注【耿氏曰茹如茹荤之茹谓茅之始生其秀可茹也　袁氏曰不谓之往吉而谓之征吉盖凡言征者必以正行之季氏舜臣曰干下坤上卦则借象以示交泰也干三爻皆上征坤三爻皆下复爻则辨位以正隂阳也卦言来者谓天气之下降爻言征者谓君子之上亨又曰卦以气交自上而下者也爻以位升自下而上者也　双湖先生曰拔茅茹是象以其彚是占征吉亦占占者观象引类以征故吉易取茅象凡三泰取阳爻否大过取隂爻泰否以全体取亦以有互体震巽也荀爽谓震为蕃鲜李鼎祚谓巽为草木泰互震为茅三阳为根否互巽为茅三隂为根故拔茹而彚联初不以隂阳爻拘亦非谓茅洁白不污为君子象盖于否大过有不通矣若大过借用白茅亦是巽体上冇兑金乃已刈之茅用以借地一隂不可以茹言矣茹则言拔借地不言茹取象甚明白亦取巽象】九二包荒用冯河不遐遗朋亡得尚于中行【吕音训苞今本作包陆氏曰本又作包象并下卦同荒陆曰本亦作巟音同郑注礼云秽也说文水广也又大也郑读为康云虗也晁氏曰虞云巟大川也说文作巟易包巟用冯河字书又作流郑读为康大也说之案象数无田秽之荒今人犹有水巟之语其失自王弼始象辞巟河是一事冯陆音凭】集解【程子曰二以阳刚得中上应于五五以柔顺得中下应于二君臣同徳是以刚中之才为上所専任故二虽居臣位主治泰者也所谓上下交而其志同也故治泰之道主二而言包荒用冯河不遐遗朋亡四者处泰之道也人情安肆则政舒缓而法度废弛庶事无节治之之道必有包含荒秽之量则其施为寛裕详宻革事理而人安之若无含宏之度有忿疾之心则无深逺之虑有暴扰之患深未去而近患已生矣故在包荒也用冯河泰宁之世人情习于乆安安于守常惰于同循惮于更变非冇冯河之勇不能有为于斯时也冯河谓其刚果足一作可以济深越险也自古泰治之世必渐至于衰替盖由狃习安逸因循而安自非刚大之君英烈之辅不能挺持奋以革其也故曰用冯河或疑上云包荒则是包含寛容此云用冯河则是奋改革似相反也不知以含容一作宏之量施刚果之用乃圣贤之为也不遐遗泰宁之时人心狃于泰则苟安逸而已乌能复深思逺虑及于遐逺之事哉治夫泰者当周及庶事虽遐逺不可遗若事之微隠贤才之在僻一作刚陋皆遐逺者也时泰则固遗之矣朋亡夫时之既泰则人习于安其情肆而失节将约而正之非絶去其朋与之私则不能也故云朋亡自古立法制事牵于人情卒不能行者多矣若夫禁奢侈则害于近戚限田产则妨于贵家如此之类既不能一无既不能字断以大公而必行则是一冇不字牵于朋比也治泰不能朋亡则为之难矣治泰之道有此四者则能合于九二之徳故曰得尚于中行言能配合中行之义也尚配也　朱子曰九二以刚居柔在下之中上有六五之应主乎泰而得中道者也占者能包容荒秽而果断刚决不遗遐逺而不昵朋比则合乎此爻中行之道矣】附録【朱子语冯河徒涉语集注问好学论似多头项曰伊川文字都如此多头项不恁纒去其实只一意如易传包荒便用冯河不遐遗明亡意只如此他成四项起了纒说此论须做一意纒防蔡念成】纂注【兰氏曰荒初也初内二外故曰包　冯氏当可曰初比二为未用犹贤者之荒逺三比二则材过于刚二独中中后则包初以进前则用三以行位在内而志应于外为不遐遗巳应五而初应四三应上同类各从其应为朋亡　冯氏曰遐逺谓外三隂朋谓内三阳中行道也谓六五中道之主尚上之也配也节斋谓与尚公主之尚同　双湖先生曰初在地下冇荒野象三刚前互兊泽冇冯河象本爻才刚位中故能包后用前以进而成泰道所谓不遗遐逺不昵朋比上合乎中行之主者也盛矣哉　龙氏仁夫曰案泰比皆言包泰之包荒包容夫在外者也否之包承包羞包藏夫在内者也此君子小人之辨】九三无平不陂无往不复艰贞无咎勿恤其孚于食有福【吕音训陂陆氏曰彼伪反徐甫寄反倾也又破河反偏也】集解【程子曰三居泰之中在诸阳之上泰之盛也物理如循环在下者必升居上者必降泰久而必否故于泰之盛与阳之将进而为之戒曰无常安平而不险陂者谓无常泰也无常往而不返者谓隂当复也平者陂往者复则为否矣当知天理之然方泰之时不敢安逸常艰危其思虑正固其施为如是则可以无咎处泰之道既能艰贞则可常保其泰不劳忧恤得其所求也不失所期为孚如是则于其禄食有福益也禄食谓福祉善处泰者其福可长也盖徳善日积则福禄日臻徳逾于禄则虽盛而非满自古隆盛未有不失道而防败者也　朱子曰将过于中泰将极而否欲来之时也恤忧也孚所期之信也戒占者艰难守贞则无咎而有福】附録【朱子语问泰卦无平不陂无往不复与城复于隍因言否泰相乗如此圣人因以垂戒先生曰此亦事势之必然治久必乱乱久必治天下无乆而不变之理子善遂言天下治乱皆生于人心治久则人心放肆故乱因以生乱极则人心恐惧故治由此起曰固是生于人心然履其运者必冇变化持守之道可也如明皇开元之治自是好了若但能把捉不至如天寳之放肆则后来亦不应如此狼狈铢因言观圣人立象系辞当好时便须有戒惧收敛底意当不好时便须有艰难守正底意彻首彻尾不过敬而已卦中无全好者亦无全不好者大率敬则好不敬则不好先生颔之铢勿恤其孚只作一句读孚只是信此言勿恤后来信与不信义刚于食有福如食旧徳之食东坡赤壁赋吾与子所共食之食砥】纂注【蔡氏曰孚信然之谓食亨也君子居三之时艰苦刚贞不可以时之将陂而怠其心乃可无咎勿恤其孚又不可以隂之必复而动其心　丘氏曰孚指六四不诫以孚之孚言不可以三隂之将复而动其虑惟严于自守以防之则庶防长亨所有之福矣　张子曰因交与之际以着戒能艰贞则享福可必　徐氏直方曰小人之所以胜君子者非乗其怠则攻其隙艰则无怠之可乗贞则无隙之可攻如此则可以无咎可以勿忧其孚矣或曰隂阳交运否泰相仍时势然也虽艰贞勿恤如之何曰平陂往复者天运之不能无艰贞勿恤者人事之所当尽天人有交胜之理处其交履其会者必有变化持守之道若一诿之天运以为无预于人事则圣人之易可无作矣　李氏椿年曰将近小人故其辞危或问关子明艰贞之道曰天人冇期变而能通故治乱有可易之理大哉人谋与天地相终始乎　双湖先生曰平阳画横平象陂隂画中断险陷象往复卦变也言三隂自否上往以成泰又将自泰下复成否也食互兊口象】六四翩翩不富以其邻不戒以孚【吕音训篇篇今本作翩翩陆氏曰子夏传向秀作翩翩轻举貌古文作偏偏象同】集解【程子曰六四处泰之过中以隂在上志在下复上二隂亦志在趋下翩翩疾飞之貎四翩翩就下与其隣同也邻其类也谓五与上夫人富而其类从者为利也不富而从者一无者字其志同也三隂皆在下之物居上乃失其实其志皆欲下行故不富而相从不待戒告而诚意相合也夫隂阳之升降乃时运之否泰或交或散理之常也泰既过中则将变矣圣人于三上云艰贞则有福盖三为将中知戒则可保四已过中矣理必变也故専言始终反复之道五泰之主则复言处泰之义朱子曰巳过乎中泰已极矣故三隂翩然而下复不恃富而其类从之不待戒令而信也其占为有小人合交以害正道君子所当戒也隂虗阳实故凡言不富者皆隂爻也】纂注【冯氏椅曰翩同偏诗偏偏者鵻鸟相继斜飞之貎　郭氏雍曰隂虗也以乾坤之防言之亦已耗矣故曰不富　毛氏曰三之于隂也勿恤而聼其用孚故四之于阳也亦不戒以孚戒生于疑我不彼恤则彼不我戒君子无意害小人小人亦信不吾害也徐氏曰先儒有言从善如登从恶如崩言为善之难而从恶之易也善阳也恶隂也阳性固升亦必引翼扶持而后进若隂性本下不待招麾呼号而相与就下已有不可御之势矣】六五帝乙归妹以祉元吉【吕音训祉陆音耻一音止】集解【程子曰史谓汤为天乙厥后有帝祖乙亦贤王也后又有帝乙多士曰自成汤至于帝乙罔不明徳恤祀称帝乙者未知谁是以爻义观之帝乙制王姬下嫁之礼法者也自古帝女虽皆下嫁至帝乙然后制为一作其礼法使降其尊贵以顺从其夫也六五以隂柔居君位下应于九二刚明之贤五能倚任其贤臣而顺从之如帝乙之归妹然降其尊而从顺于阳则以之受祉且元吉也元吉大吉而尽善者也谓成治泰之功也　朱子曰以隂居尊为泰之主柔中虗已下应九二吉之道也而帝乙归妹之时亦尝占得此爻占者如是则有祉而元吉矣凡经以古人为言如髙宗箕子之类者皆放此】附録【朱子语帝乙归妹今人只做道理譬喻推说看来须是帝乙嫁妹时占得此爻渊】纂注【张氏汝弼曰互体兊约象震有归妹卦体　阮氏曰易着人事举商周帝乙髙宗箕子是也　陆氏希声曰以柔在上帝乙妹之象下应于二下嫁之象　李氏过曰五归妹而二尚主交际之义　袁氏曰泰者福祉之时也三亦言于食有福　冯氏椅曰福祉自天泰之时天道下济故多福祉之象又曰左氏晋赵鞅卜救郑阳虎以周易筮之遇泰之需曰宋方吉不可与也微子帝乙之元子也宋郑甥舅也祉禄也若帝乙之元子归妹而有吉禄我安得吉焉乃止哀公九年案商君有三乙成汤为天乙一也祖乙圯于耿二也自成汤至于帝乙乃微子之父三也今汤归妹之辞见汉京房传曰汤嫁妹之辞曰毋以天子之尊而乗诸侯毋以天子之富而骄诸侯隂之从阳女之从夫天地之义也往事尔夫必以礼义具有证据则非微子之父明矣虎去商千余载间巳讹如此则夫名同实异者古令讹谬何可胜数哉传记之未可尽信久矣读书者必如孟子之于武成云汉断之以理可也又曰此爻或者以其事相应之象如所谓周易有之在师之临之类　双湖先生曰泰中四爻固互归妹而三四爻易位亦成归妹归妹三四爻互复为泰泰五即归妹之五归妹五即泰之五故其辞同若夫证以京房传帝乙为汤证以阳虎言则帝乙为纣父姑两存以备参考然其为嫁妹辞一耳】上六城复于隍勿用师自邑告命贞吝【吕音训隍陆氏曰音皇城堑也子夏作堭姚信作湟晁氏曰案古文作皇】集解【程子曰掘隍土积累以成城如治道积累以成泰及泰之终将反于否如城上頽圯复反于隍也上泰之终六以小人处之行将否矣勿用师君之所以能用其众者上下之情通而心从也今泰之将终失泰之道上下之情不通矣民心离散不从其上岂可用也用之则乱众既不可用方自其亲近而告命之虽使所告命者得其正亦可羞吝邑所居谓亲近大率告命必自近始凡贞凶贞吝有二义有贞固守此则凶吝者有虽得正亦凶吝者此不云贞凶而云贞吝者一无者字将否而方告命为可羞吝否不由于告命也　朱子曰泰极而否城复于隍之象戒占者不可力争但可自守虽得其贞亦不免于羞吝也】附録【朱子语城复于隍须冇这个城底象隍底象邑底象城隍邑皆土地在坤爻中自冇此象渊城复于隍隍是河掘其土以为城又因以固城也勿用师师是兵师凡坤冇众与土之象也自邑告命是倒了邑是私邑却倒来命令自家虽做得正人君到此也则羞吝渊方泰之时只得自治其邑程先生说民心离散自其亲近者而告命之虽正亦吝然此时只得如此却未至于凶砥】纂注【杨氏时曰治隍而为城坤土上升之象城复于隍土复其所之象　吕氏曰勿用师征不自上出也自邑告命贞吝夷于列国不足以命诸侯也　徐氏曰古之人君有处泰之道既泰忽安逸而不戒卒至于丧师败国穷守一邑而播告之修不能及逺虽贞固自保卒贻千古之羞者盖不知此爻之义也　赵氏曰三上各居一卦之极故虽应而皆有警戒之辞九三之时尚可为也故能艰贞则无咎上六之时不可为也虽自邑告命而不免于吝此所以贵于制治于未乱保邦于未危也与　郑氏汝谐曰往复者有是理也所以使之然者人事也处泰之终坤体而隂柔安得不否处否之终干体而阳刚安得不倾人事天理未有不相符者　林氏栗曰初四升降之始故有拔茅翩翩之辞二五升降之中故有归妹得尚之义三上升降之极故有往复城隍之象　项氏曰凡上爻皆称邑以其无民也泰自邑谦征邑晋伐邑升虗邑皆是也非上爻皆称邑人讼比无妄是也　杨氏万里曰乾坤天地之泰初屯人物之泰初有物此有养故需以养之养者生之原亦争之端争一生焉小者讼大者战师以除其恶比以附其善畜以生聚履以辨治而后致泰岂一手一足之力哉故曰古之无圣人人之类灭久矣又曰乾坤开辟之世乎屯蒙洪荒之世乎需养结绳之世乎讼师阪泉涿鹿之世乎畜履书契大法之世乎泰通尧舜雍熙之世乎过此而后泰而否否而泰一治一乱治少乱多泰岂可复哉故曰泰其上古之极治欤　冯氏椅曰自乾坤之后始涉人道经歴六坎险阻备尝内有所畜外有所履然后致泰而泰之后否即继之以此知斯人之生立之难而丧之易国家之兴成之难而败之易天下之治致之难而乱之易此又序易之深意而亦天地自然之理也】大象传天地交泰后以财成天地之道辅相天地之宜以左右民【吕音训财陆氏曰音才徐才载反荀作裁相陆息亮反左右陆氏曰音佐佑左右助也】集解【程子曰天地交而隂阳和则万物茂遂所以泰也人君当体天地通泰之象而以财成天地之道辅相天地之宜以左右生民也财成谓体天地交泰之道而财制成其施为之方也辅相天地之宜天地通泰则万物茂遂人君体之而为法制使民用天时因地利辅助化育之功成其丰美之利也如春气生万物则为播植之法秋气成实万物则为收敛之法乃辅相天地之宜以左右辅助于民也民之生必赖君上为之法制以敎率辅翼之乃得遂其生养是左右之也　朱子曰财成以制其过辅相以补其不及】附録【程子语李嘉仲问财成天地之道辅相天地之宜如何曰天地之道不能自成须圣人裁成辅相之如岁之有四时圣人春则教民播种秋则教民收获是财成也教民锄耘灌溉是辅相也又问以左右民如何曰古之盛时未尝不教民故立之君师设官以治之周公师保万民与此卦言左右民皆是也后世未尝教民任其自生自育只治其缺而已律　朱子语问后以财至左右民若论圣人财成辅相之功当无时而不然何独于泰卦言之先生曰天地交泰万理各遂其理圣人自此方能致用若天地闭塞万物不生圣人亦无所施其巧煇问财成辅相字如何解曰财成犹裁截成就之也辅相便只是于财成处补其不及而已问财成何处可见曰眼前皆可见且如君臣父子兄弟夫妇圣人便为制下许多礼数伦序只此便是财成处至大至小之事皆是固是万物本有此道理若非圣人财成亦不能得如此齐整此皆天地之所不能为而圣人能之所以賛天地之化育而功与天地参也　问继天立极曰天只生得许多人物与你许多道理然天却自做不得所以必得圣人为之修道立教以教化百姓所谓财成天地之道辅相天地之宜是也盖天做不得底须圣人为他做也　又问辅相财成学者日用处有否曰饥食渴饮冬裘夏葛耒耜罔罟皆是并僴财成是裁做段子底辅相是佐助他底天地之化儱侗相续下来圣人便截作段子如气化一年一周圣人与他截做春夏秋冬四时渊问干健坤顺如何得冇过不及之差曰乾坤者一气运于无心不能无过不及之差圣人冇心以为之主故无过不及之失所以天地之功必有待于圣人杨长孺】纂注【朱氏曰泰者天地之交也财成辅相者以人道交天地也防氏曰财者节其过犹言范围成者补其亏犹言弥纶蔡氏曰天地之道谓日月寒暑之往来东西南北之经纬天地之宜谓春生秋杀髙黍下稻于道则用制成】
