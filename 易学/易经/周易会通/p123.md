<!-- { "loadSidebar": true } -->
　　经【艮下震上】集解【程子曰小过序卦有其信者必行之故受之以小过人之所信则必行行则过也小过所以继中孚也为卦山上有雷雷震于髙其声过常故为小过又隂居尊位阳失位而不中小者过其常也葢为小者过又为小事过则为过之小】小过亨利贞【吕音训小过陆氏曰古卧反义与大过同王肃云音戈兊宫逰防卦】集解【程子曰过者过其常也若矫枉而过正过所以就正也事有时而当然有待过而后能亨者故小过自有亨义利贞者过之道利于贞也不失时冝之谓正】可小事不可大事飞鸟遗之音不冝上宜下大吉【吕音训遗陆如字上陆氏曰时掌反彖同郑如字谓君也】集解【程子曰过所以求就中也所过者小事也事之大者岂可过也于大过论之详矣飞鸟遗之音谓过之不逺也不宜上宜下谓宜顺也顺则大吉过以就之葢顺理也过而顺理其吉必大　朱子曰小谓隂也为卦四隂在外二阳在内隂多于阳小者过也既过于阳可以亨矣然必利于守贞则又不可以不戒也卦之二五皆以柔而得中故可小事三四皆以刚失位而不中故不可大事卦体内实外虚如鸟之飞其声下而不上故能致飞鸟遗音之应则宜下而大吉亦不可大事之类也】附録【朱子语问小过飞鸟遗音本义谓致飞鸟遗音之应如何曰看这象似有羽虫之孽之意如贾谊鹏鸟之类是也学蒙】纂注【蔡氏曰小过柔为主柔性下故宜下则大吉兰氏曰上卦四五隂阳皆失位故不宜上下卦二三刚柔皆当位故曰宜下　郑氏刚中曰不宜上者上二隂乘阳乘阳而上非隂所宜也宜下者谓下二隂顺阳顺阳而协非上逆之比也　孔氏曰飞鸟遗其音声哀以求处过上则愈无所适过下则不失其安　双湖先生曰小过飞鸟文王卦象也以全体横观有飞鸟之象故爻辞蒙卦义亦两取象飞鸟又与离为飞鸟象不同各有义例小过反是叠画坎卦不可以离例论也利贞指三上言亦因为初四五戒四隂过可小事二阳防不可大事遗音卦有兑口象】初六飞鸟以凶集解【程子曰初六隂柔在下小人之象又上应于四四复动体小人躁易而上有应助于所当过必至过甚况不当过而过乎其过如飞鸟之迅疾所以凶也躁疾如是一有则字所以过之速且逺救止莫及也　朱子曰初六隂柔上应九四又居过时上而不下者也飞鸟遗音不宜上宜下故其象占如此郭璞洞林占得此者或致羽虫之孽】附録【朱子语初六飞鸟以凶只是取其飞过髙了不是取遗音之义中孚有卵之象小过中间二画是鸟腹上下四隂为鸟翼之象鸟出乎卵此小过所以次中孚也煇】纂注【徐氏曰初柔本下而上与四应四动体初从四而动知鸟之飞动而不止又小过之义上逆下顺初躁动而从上失冝下之义故凶　项氏曰二爻皆当鸟翅之末初六在艮之下当止而反飞以飞致凶故曰飞鸟以凶上六居震之极其飞已髙动而成离则丽于罔罟故曰飞鸟离之凶　李氏舜臣曰大过之栋小过之飞鸟皆以一卦取象然大过之栋寄之三四两爻小过之飞鸟寄之初上二爻何也栋梁之用在室中飞鸟之逆顺见于上下故也】六二过其祖遇其妣不及其君遇其臣无咎【吕音训妣陆必履反】集解【程子曰阳之在上者父之象尊于父者祖之象四在三上故为祖二与五居相应之地同有柔中之徳志不从于三四故过四而遇五是过其祖也五隂而尊祖妣之象与二同徳相应在它卦则隂阳相求过之时必过其常故异也无所不过故二从五亦戒其过不及其君遇其臣谓上进而不陵及其君适当臣道则无咎也遇当也过臣之分则其咎可知　朱子曰六二柔顺中正进则过三四而遇六五是过阳而反遇隂也如此则不及六五而自得其分是不及君而适遇其臣也皆过而不过守正得中之意无咎之道也故其象占如此】附録【朱子语三父四祖五便当妣过祖而遇妣是过阳而遇隂然而隂不可过则不能及六五却反回来六二上面渊】九三弗过防之从或戕之凶【吕音训戕陆氏曰徐在良反】集解【程子曰小过隂过阳失位之时三独居正然在下无所能为而为隂所忌恶故有一作所当过者在过防于小人若弗过防之则或从而戕害之矣如是则凶也三于隂过之时以阳居刚过于刚也既戒之过防则过刚亦在所戒矣防小人之道正已为先三不失正故无必凶之义能过防则免矣三居下之上居上为下皆如是也　朱子曰小过之时事每当过然后得中九三以刚居中众隂所欲害者也而自恃其刚不肯过为之备故其象占如此若占者能过防之则可以免矣】附録【朱子语中孚小过两卦体突不可晓小过尤甚如云弗过防之从或戕之则是不能过防之也四字只是一句至弗过遇之与弗遇过之皆是两字为絶句意义更不可晓煇】纂注【双湖先生曰朱子谓弗过遇之是两字为絶句愚谓弗过防之亦当两字为絶句葢小过乃隂过之时故二阳爻皆称弗过是言阳弗能过也防之防隂也言弗能过之则当防之若不防而反从之则彼或得以戕我而凶矣二隂在下有上进之势故当防】九四无咎弗过遇之往厉必戒勿用永贞集解【程子曰四当小过之时以刚处柔刚不过也是以无咎既弗过则合其宜矣故云遇之谓得其道也若往则有为必当戒惧也往去柔而以刚进也勿用永贞阳性坚刚故戒以随宜不可固守也方隂过之时阳刚失位则君子当随时顺处不可固守其常也四居髙位而无上下之交虽比五应初方隂过之时彼岂肯从阳也故往则有厉　朱子曰当过之时以刚处柔过乎恭矣无咎之道也弗过遇之言弗过于刚而适合其宜也往则过矣故有厉而当戒阳性坚刚故又戒以勿用永贞言当随时之宜不可固守也或曰弗过遇之若依六二爻例则当如此説若依九三爻例则过遇若如遇防之义未详孰是当阙以俟知者】附録【朱子语九四弗过遇之过遇犹言加意待之也上六弗遇过之疑亦当作弗过遇之与九三弗过防之文体正同渊】纂注【李氏光曰方羣隂用事之时求动而进则危矣故当戒谨亦勿固守其正而昧于几也处小人之间求进则为所挤陷守节则为所嫉忌葢处位不当姑静以俟夫时而已　双湖先生曰九四弗过与九三同义遇之前遇乎隂也上往则危厉必当致其戒谨然阳性本上故又戒其勿用永贞言不必永久贞固以自守但戒谨则可免厉矣二隂在上有遇之之势故当戒】六五宻云不雨自我西郊公弋取彼在穴【吕音训弋陆余职反】集解【程子曰五以隂柔居尊位虽欲过为岂能成功如宻云而不能成雨所以不能成雨自西郊故也隂不能成雨小畜卦中已解公弋取彼在穴弋射取之也射止是射弋有取义穴山中之空中虚乃空也在穴指六二也五与二本非相应乃弋而取之五当位故云公犹公上也同类相取虽得之两隂岂能济大事乎犹宻云之不能成雨也　朱子曰以隂居尊又当隂过之时不能有为而弋取六二以为助故有此象在穴隂物也两隂相得其不能济大事可知】附録【朱子语宻云不雨大防做不得事底意思渊弋是俊壮底意却只弋得这般物事渊】纂注【朱氏曰兊泽之气上而为云兊隂盛也故为宻云兊西震东巽风杨之云自西往东由隂而升隂倡而阳不和不雨之象故曰自我西郊五自谓曰我又曰小畜彖辞与小过六五同葢小畜所畜者小小过所过者小皆不可以大事过之则畜之矣二卦虽殊而大者为小者所畜则一而已　冯氏椅曰正犹蛊之彖应巽之五之象葢五位乎君足以主一卦故象或应他卦之彖也　徐氏曰公谓五弋射取也彼谓二在穴二柔居中象因卦有飞鸟之象故曰弋彼在穴乎　双湖先生曰小过全体似坎弓象互巽绳弋象二隂在艮山之下岩穴象穴亦隂爻中断象】上六弗遇过之飞鸟离之凶是谓灾眚集解【程子曰六隂而动体处过之极不与理遇动皆过之其违理过常如飞鸟之迅速所以凶也离过之逺也是谓灾眚是当有灾眚也灾者天殃眚者人为既过之极岂唯人眚天灾亦至其凶可知天理人事皆然也　朱子曰六以隂居动体之上处隂过之极过之已髙而甚逺者也故其象占如此或曰遇过恐亦只当作过遇义同九四未知是否】纂注【蔡氏曰过遇五也今在五上故弗遇过之过乎五也离过之逺也过而不中故凶天灾人眚俱有也　兰氏曰始以小过为无伤而弗改如鸟之飞翔于始其终遂至于离其罔罗　余氏曰飞鸟离之疑如鸿则离之之离　苏氏曰弗过遇之君子不能过小人而遇者也弗遇过之小人不肯遇君子而过之者也九四不能过六五而承之故曰弗过遇之上六过九三而逺之故曰弗遇过之　冯氏椅曰此卦犹大过中二爻故二五初上皆配取象　双湖先生曰此爻与四正相反九四曰弗过遇之上六曰弗遇过之弗过遇之者阳防而弗能过乎隂反遇乎隂也弗遇过之者隂上而弗能遇阳反过乎阳也小过隂过而阳弗过之时故四言弗过而上言过四前有隂有相遇之理上已过阳无复遇之期故四言遇而上言弗遇亦可见也飞鸟离之取逺过之象隂过如此非隂之福也灾眚荐至凶孰甚焉此可为小人过盛者之戒】大象传山上有雷小过君子以行过乎恭丧过乎哀用过乎俭【吕音训行陆下孟反】集解【程子曰雷震于山上其声过常故为小过天下之事有时当过而不可过甚故为小过君子观小过之象事之冝过者则勉之行过乎恭丧过乎哀用过乎俭是也当过而过乃其宜也不当过而过则过矣　朱子曰山上有雷其声小过三者之过皆小者之过可过于小而不可过于大可以小过而不可甚过彖所谓可小事而宜下者也】附録【朱子语山上有雷小过是声在髙处下来飞鸟遗之音也是髙处声下来为小过声在髙处是小过之义渊君子行过恭用过俭皆是宜下之意煇小过是过于慈惠之类大过则是刚严果毅底气象僴小过大率是过得不多如大过便説独立不惧小过只説这行丧用度都只是这般小事渊】纂注【徐氏曰大壮当仲春雷乃发声小过有雷方在艮震之交先惊蛰而发故曰过　项氏曰曰行曰丧曰用皆见于动以象震也曰恭曰哀曰俭皆当止之节以象艮也　双湖先生曰震有行象互巽有恭象中四爻互大过为棺椁有丧象互兊为口有哀号象用则属震动俭则属艮止三者之过皆当小过时也李氏舜臣曰行已之际恭可过傲不可过临丧之际哀可过乐不可过制用之际俭可过奢不可过皆过为卑小应小过之象　朱氏曰考父过恭髙柴过哀晏平仲过俭非过于理也小过所以为时中也】彖传小过小者过而亨也集解【程子曰阳大隂小隂得位阳失位而不中是小者过也故为小事过过之小小者与小事有时而当过过之亦小故为小过事固有待过而后能亨者过之所以能一作求亨也　朱子曰以卦体释卦名与其辞】过以利贞与时行也集解【程子曰过而利于贞谓与时行也时当过而过乃非过也时之宜也乃所谓正也】柔得中是以小事吉也集解【朱子曰以二五言】纂注【郭氏京曰柔得中是以可小事也是以下脱可字小事下误增吉字案彖举繇辞例无增损若可小事合有吉则不可大事不合有凶则小事不合有吉断可知也】刚失位而不中是以不可大事也集解【朱子曰以三四言】纂注【李氏曰得其时则柔足以有为故柔得中是以可小事假二五而言也非其时则刚不能以有为故刚失位而不中不可以大事假三四而言也】有飞鸟之象焉集解【程子曰小过之道于小事有过则吉者而彖以卦才言吉义柔得中二五居中也隂柔得位能致小事吉耳不能济大事也刚失位而不中是以不可大事大事非刚阳之才不能济三不中四失位是以不可大事小过之时自不可大事而卦才又不堪大事与时合也有飞鸟之象焉此二句不类彖体葢解者之辞误入彖中中刚一作实外柔飞鸟之象卦有此象故就飞鸟为义】纂注【陆氏希声曰中孚卦柔在内而刚在外有鸟实之象今变为小过则刚在内而柔在外有飞鸟之象　方氏曰有飞鸟之象在柔小之卦则为小鸟安于小外则大吉】飞鸟遗之音不宜上宜下大吉上逆而下顺也集解【程子曰事有时而当过所以从宜然岂可甚过也如过恭过哀过俭大过则不可所以在小过也所过当如飞鸟之遗音鸟飞迅疾声出而身已过然岂能相逺也事之当过者亦如是身不能甚逺于声事不可一作能逺过其常在得冝耳不宜上宜下更就鸟音取宜顺之义过之道当如飞鸟之遗音夫声逆而上则难顺而下则易故在髙则大山上有雷所以为过也过之道顺行则吉如飞鸟之遗音宜顺也所以过者为顺乎宜也能顺乎宜所以大吉　朱子曰以卦体言】纂注【蔡氏曰上逆而下顺隂之道也】小象传飞鸟以凶不可如何也集解【程子曰其过之疾如飞鸟之迅岂容救止也凶其宜矣不可如何无所用其力也】附録【朱子语若占得者更无可避之理故象曰不可如何也必大】不及其君臣不可过也集解【程子曰过之时事无不过其常故于上进则戒及其一作其及君臣不可过臣之分也　朱子曰所以不及君而还遇臣者以臣不可过故也】从或戕之凶如何也集解【程子曰隂过之时必害于阳小人道盛必害君子当过为之防防之不至则为其所戕矣故曰凶如何也言其甚也】弗过遇之位不当也往厉必戒终不可长也集解【程子曰位不当谓一作故处柔九四当过之时不过刚而反居柔乃得其宜故曰遇之遇其宜也以一无以字九居四位不当也居柔乃得其宜也当隂过之时阳退缩自保足矣终岂能长而盛也故往则有危必当戒也长上声作平声则大失易意以夬与剥观之可见与夬之象文同而音异也　朱子曰爻义未明此亦当阙】附録【朱子语此爻小象恐不得如伊川説以长字为上声勿用永贞便是不可长久勿用永贞是莫常恁地又曰莫不一向要进易説终不可长也文义未明此亦当阙僴】纂注【双湖先生曰不可长是説四可上往不可久长之意】宻云不雨已上也【吕音训已上陆氏曰并如字上又时掌反郑作尚云庶几也】集解【程子曰阳降隂升合则和而成雨隂已在上云虽宻岂能成雨乎隂过不能成大之义也朱子曰已上太髙也】纂注【郭氏京曰已止也误作上字　单氏曰小畜之不雨阳将尽而上交也故曰上往也小过之不雨隂已过而下交也故曰已上也】弗遇过之已亢也集解【程子曰居过之终弗遇于理而过之过已亢极其凶宜也一作矣】附録【朱子语问小过初六不可如何也六二臣不可过也过字平声九三自是叶了九四又转韵位不当也当字平声终不可长便是叶已上也上字作平声已亢也便也是平声疑自当字以下不然葢广韵唐中上字无平声但终不可长之长字作音仗则皆叶矣皆在四十一漾韵】纂注【愚案朱子叶韵之説则郭氏谓已上之误非矣】经【离下坎上】集解【程子曰既济序卦有过物者必济故受之以既济能过于物必可以济故小过之后受之以既济也为卦水在火上水火相交则为用矣各当其用故为既济天下万事已济之时也】既济亨小利贞初吉终乱【吕音训既济陆氏曰节计反下卦同郑云既已也尽也济度也坎宫三世卦亨小陆氏曰絶句以小连利贞者非】集解【程子曰既济之时大者既已亨矣小者尚有一有未字亨也虽既济之时不能无小未亨也小字在下语当然也若言小亨则为亨之小也利贞处既济之时一无之时字利在贞固以守之也初吉方济之时也终乱济极则反也　朱子曰既济事之既成也为卦水火相交各得其用六爻之位各得其正故为既济亨小当为小亨大抵此卦及六爻占辞皆有警戒之意时当然也】附録【朱子语亨小当作小亨大率到那既济了时便有不好处所以説小亨如唐时贞观之盛便向那不好处渊既济是已济了大事都已亨过了只更小小底正在亨通若能戒谨恐惧得常似今犹自得不然便一向不好去了伊川之意亦是如此但要説作亨小所以不分晓又曰若将济便是好今已济便只是不好去了学蒙初吉终乱便有不好在末后底意思渊】纂注【李氏舜臣曰水火相逮两相交接既济之象既济则为亨矣而卦辞所谓亨乃在于小何也易以隂柔为小离之一隂在中是也坎一阳在上与之相应小者得大者之应而亨也况六爻中三隂皆出三阳之上则是小者皆在上而亨也三阳下之隂阳相交而为既济亦犹泰通之世隂上阳下而相交也其所以致亨者非独两两相应以居位各正故也初三五阳位皆以九居之二四六隂位皆以六居之六十四卦无如既济最正故曰利贞向使不正安能相济夫既济功成物极则反理之必然故曰初吉终乱卦辞亦虑既济后盈溢太过者邪　蔡氏曰初吉六二也终乱上六也既济终为未济矣又坎难在外象】初九曳其轮濡其尾无咎【吕音训曳陆以制反濡陆音儒】集解【程子曰初以阳居下上应于四又火体其进之志鋭也然时既济矣进不已则及于悔咎一作吝故曳其轮濡其尾乃得无咎轮所以行倒曳之使不进也兽之涉水必揭其尾濡其尾则不能济方既济之初能止其进乃得无咎不知已则至于咎也　朱子曰轮在下尾在后初之象也曳轮则车不前濡尾则狐不济既济之初谨戒如是无咎之道占者如是则无咎矣】附録【朱子语曳轮濡尾是只争些子时候是欲到与未到之间不是不欲济是要济而未敢轻济如曹操临敌意思安间如不欲战老子所谓犹若冬涉川之象涉则毕竞涉只是畏那寒了未敢便涉易説】纂注【郑氏刚中曰坎为轮初在坎后曳之也　蔡氏曰狐有濡尾象亦坎象也　李氏舜臣曰徐进而不躐等无咎之道也】六二妇丧其茀勿逐七日得【吕音训□今本作丧陆息浪反茀陆氏曰方拂反首饰也马同干云马髴也郑云车蔽也子夏作髴荀作绂董作髢晁氏曰马一行虞亦作髴云鬓髪也説之案茀古文绂字】集解【程子曰二以文明中正之徳上应九五刚阳中正之君宜得行其志也然五既得尊位时已既济无复进而有为矣则于在下贤才岂有求用之意故二不得遂其行也自古既济而能用人者鲜矣以唐太宗之用言尚怠于终况其下者乎于斯时也则刚中反为中满坎离乃为相戾矣人能识时知变则可以言易矣二隂也故以妇言茀妇人出门以自蔽者也丧其茀则不可行矣二不为五之求用则不得行如妇之丧茀也然中正之道岂可废也时过则行矣逐者从物也从物则失其素守故戒勿逐自守不失则七日当复得也卦有六位七则变矣七日得谓时变也虽不为上所用中正之道无终废之理不得行于今必行于异时也圣人之一有为字劝戒深矣　朱子曰二以文明中正之徳上应九五刚阳中正之君宜得行志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐而自得之戒】纂注【冯氏椅曰诗翟茀谓以藋为蔽车之饰　李氏舜臣曰离为雉为文则有翟茀之象　王氏安石曰此爻巽顺在中妇象也两刚为之蔽茀象也弃二刚以应五故曰妇丧其茀苟得志乎五则虽二刚犹在上下为之蔽又焉用逐七日者从其应以往返之时言　李氏开曰自二之外七日还本位与复震六二同义　刘氏曰易以日言近以嵗言逺】九三髙宗伐鬼方三年克之小人勿用【吕音训鬼方陆氏曰苍颉篇云鬼逺也】集解【程子曰九三当既济之时以刚居刚用刚之至也既济而用刚如是乃髙宗伐鬼方之事髙宗必商之髙宗天下之事既济而逺伐暴乱也威武可及而救民为心乃王者之事也唯圣贤之君则可若骋威武忿不服贪土地则残民肆欲也故戒不可用小人小人为之则以贪忿私意也非贪忿则莫肯为也三年克之见其劳惫之甚圣人因九三当既济而用刚发此义以示人为法为戒岂浅见所能及也　朱子曰既济之时以刚居刚髙宗伐鬼方之象也三年克之言其久而后克戒占者不可轻动之意小人勿用占法与师上六同】附録【朱子语髙宗伐鬼方疑是髙宗旧日占得此爻故圣人引证之吉凶如此如箕子之明夷帝乙归妹皆恐是如此又曰汉时去古未逺想见卜筮之书皆存如汉文帝之占大横庚庚都似传古人説话又曰夏唘以光想是夏唘曾占得此卦煇】纂注【徐氏曰鬼方幽逺小国也苍颉篇云鬼逺也近坎有鬼方象离体有伐象尽坎三爻而成既济有三年克之象三当既济之中以刚居刚欲兼举内外之治故有髙宗伐鬼方之象　张子曰上六险而应卦之终乱者也鬼方之象　顼氏曰髙宗所伐正南乡之夷今南夷犹称鬼主国家亦以都鬼主爵之云东北方者非也　程氏曰沈黎志云鬼方俗尚鬼大者嵗输一牛主祭者曰鬼主大者曰都天鬼主故宋获羌戎囚之长亦曰鬼章然则髙宗所伐其今黎雅以南欤商颂载髙宗责荆楚之辞亦及氐羌且曰居国南乡则或然矣　双湖先生曰案唐髙祖纪注鬼方夏曰獯鬻商曰鬼方周曰猃狁汉曰匈奴魏曰突厥突厥右匈奴北部今项氏程氏説又如此姑记之　龙氏仁夫曰案左传云投之四夷以御魑魅所谓鬼方也小雅有内奰于中国覃及鬼方之语通言夷方本无専指然以象例考之南离无鬼象北坎无伐象又此卦下离故伐言于三后卦上离故伐言于四其象明甚以事理求之帝王征苖挞荆楚伐徐方皆南征也战蚩尤伐猃狁皆北伐也然自秦汉以来为中国患者每在北圣人前民用知来物防意疑在此　李氏开曰三年上隔三位故曰三年　郑氏汝谐曰九三以刚阳处欲变之位刚阳则过于有为欲变则动而之外内治已济必欲用阳刚以求功于外者故为之戒曰以髙宗之盛而伐鬼方犹三年而后克之其可用小人而唘多事之源乎无事之世舍内治而幸边功者皆小人唘之也】六四繻有衣袽终日戒【吕音训繻陆氏曰而朱反王肃郑音须子夏作襦王廙同薛云古文作繻晁氏曰子夏作繻説文作需袽陆氏曰女居反丝袽也王肃音如説文作絮云緼也广雅云絮塞也子夏作茹京作絮晁氏曰説文作絮一曰敝絮易繻有衣絮説之案近文絮作袽又作防通用】集解【程子曰四在济卦而水体故取舟为义四近君之位当其任者也当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也不言吉方免于患也既济之时免患则足矣岂复有加也　朱子曰既济之时以柔居柔能预备而戒惧者也故其象如此程子曰繻当作濡衣袽所以塞舟之罅漏】附録【朱子语六四以柔居柔能虑患豫防葢是心低小底人便能虑事柔善底人心不粗虑事细宻刚果之人心粗不解如此渊】纂注【蔡氏曰繻帛之美者袽衣之敝者既济过中时且变矣故四有衣袽之戒言繻虽美则必至于有袽事虽济则必至于未济必须终日戒惧乎此则忧疑可释而不至于终乱矣林氏曰説者谓衣之败絮可以塞漏舟愚谓不然漏舟而待败絮非防患之道也离为日三爻皆离有终日象坎为忧有戒惧象】九五东隣杀牛不如西邻之禴祭实受其福【吕音训禴陆氏曰羊略反祭之薄者】集解【程子曰五中实孚也二虚中诚也故皆取祭祀为义东隣阳也谓五西隣隂也谓二杀牛盛祭也禴薄祭也盛不如薄者时不同也二五皆有孚诚中正之徳二在济下尚有进也故受福五处济极无所进矣以至诚中正守之苟未至于反耳理无极而终不反者也已至于极虽善处无如之何矣故爻象唯言其时也　朱子曰东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也】附録【朱子语问九五爻以言纣虽贵为天子祭祀之盛而不若文王薄祭却可以福祐葢时之兴衰自是如此曰子云云云十六日月虽缺未多更圆似生明之时毕竟是渐缺去月初虽小于生魄时毕竟是长底时节问占得此爻则如何曰这当看所值之时何如大意大底不得便宜易説】纂注【双湖先生曰案程传东邻谓五西邻谓二本义从之横渠又谓东邻上六西邻六四愚窃谓此爻周公所以发先天八卦方位也先天离东坎西今既济离先坎后即方位之自东而西也东邻指离六二西邻指坎九五五以二为东邻二亦以五为西邻也牛离象杀牛离为戈兵象坎为幽隂多説祭祀水性就下又有禴薄之象实受其福又可见九五阳爻为实也尝谓文王序卦上经首乾坤终坎离即先天干南坤北离东坎西四方四正之卦下经首咸恒终既济未济即先天山泽雷风四隅反易之卦与夫坎离之交不交也先天一图在文王序卦中矣今于此东西之象尤信若夫卦体自有东西邻象未必为文王与纣事况当周公时周家既已伐而取其国又何必为抑之辞载于经乎此是先儒説经之过本义因仍未革亦俟后之人耳】上六濡其首厉集解【程子曰既济之极固不安而危也又隂柔处之而在险体之上坎为水济亦取水义故言其穷至于濡首危可知也既济之终而小人处之其败坏可立而待也　朱子曰既济之极险体之上而以隂柔处之为狐涉水而濡其首之象占者不戒危之道也】纂注【陈氏友文曰涉水而至于濡尾不害其为济也首亦濡则溺矣故厉　冯氏曰首在前尾在后则既未济之六爻象皆横观也皆有坎水故首尾皆濡以见凡事之欲济者身在其中乃可济也首尾皆濡则身在其中矣又曰既济险乃在前未济乃出乎险者也而卦义相反葢以水火相济不相济为象也然险终在前故既济终厉终出乎险故未济终孚应易穷则变之义】大象传水在火上既济君子以思患而豫防之集解【程子曰水火既交各得其用为既济时当既济唯虑患害之生故思而豫防使不至于患也自古天下既济而致祸乱者葢不能思患而豫防也】纂注【蔡氏曰思患坎难象豫防离明象　司马公曰既济未济反复相承也艰险未济君子以矜慎之志辨物之宜处之以道如是险无不济功无不成事既济矣无所复为则又当思未萌之患而豫防之是以君子能康又民物而永保安乐也】彖传既济亨小者亨也【吕音训既济亨小者亨也晁氏曰孔谓合有两小字】集解【朱子曰济下疑脱小字】纂注【郭氏京曰既济亨小小者亨也案亨小下脱小字既济之义只在小者亨若小者不亨不为既济故夫子先举繇辞然后以小者亨也为义结了若空有者亨两字不成义也】利贞刚柔正而位当也集解【程子曰既济之时大者固一无固字已亨矣唯有小者一有未字亨也时既济矣固宜贞固以守之卦才刚柔正当其位当位者其常也乃正固之义利于如是之贞一有正字也隂阳各得正位所以为既济也　朱子曰以卦体言】纂注【郭氏雍曰六爻有应者八卦然应而皆得位者六十四卦独此一卦而已是知既济者必在有应必得其位然后可也　赵氏曰坤上干下为泰以天地之交也坎上离下为既济以水火之交也以象言之水火若未可同于天地以画观之则干画居坤之中而为坎坎者干之中也故干居西北而坎居正北坤画居干之中而为离离者坤之中也故坤居西南而离居正南坎离者乾坤之大用也故泰之六爻虽相应而二五处非其位既济之六爻不唯皆应而刚柔无一之不当以是爻而居是位则其应者皆正也水火相交而刚柔正应则其为既济也岂不大哉】初吉柔得中也集解【程子曰二以柔顺文明而得中故能成既济之功二居下体方济之初也而又善处是以吉也　朱子曰指六二】终止则乱其道穷也集解【程子曰天下之事不进则退无一定之理济之终不进而止矣无常止也衰乱至矣葢其道已穷极也九五之才非不善也时极道穷理当必变也圣人至此奈何曰一无曰字唯圣人为能通其变于未穷不使至于极也尧舜是也故有终而无乱】纂注【冯氏椅曰初论六二而终当九五以九居五则其徳当乎大君之位而上下五爻亦各当其位而天下定矣所谓利贞者以此也然各当其位之定而无复有事则一气之流行物情之营为万事之更代所谓定者乃乱之源也故既济之终则乱故孔子又赞之曰终止则乱其义着明矣　丘氏曰人之常情处无事则止心生止则心有所怠而不复进此乱之所从起处多事则戒心生戒则心有所畏而不敢肆此治之所由兆治乱者天也所以制其治乱者人也彖曰终乱而传曰终正则乱止则乱矣不止乱安从生玩止一辞则知夫子之于賛易也其防深矣乎　双湖先生曰文王卦辞初吉终乱之云不过如泰极则否之类既济极则反为未济耳非有他也夫子释之则曰终止则乱味止之一字即杂卦所谓既济定也之义葢既济之隂阳各归其家易于伏而不动履其运者若一切止而不为则乱之所由起矣此又夫子之防也然则如之何而可亦曰刚柔虽正位虽当而气机之运不可使一息或停譬之人身心火既降肾水既升可谓一身之既济矣然善于康济者岂可使升者不降降者不升必如所谓静极复动动极复极一动一静互为其根而循环无端焉而后可耳此夫子终止则乱之防意也】小象传曳其轮义无咎也集解【程子曰既济之初而能止其进则不至于极其义自无咎也】七日得以中道也集解【程子曰中正之道虽不为时所用然无终不行之理故丧茀七日当复得谓自守其中异时必行也不失其中则正矣】三年克之惫也【吕音训惫陆氏曰备拜反郑云劣弱也陆绩作备云当为惫惫困劣也】集解【程子曰言惫以见其事之至难在髙宗为之则可无髙宗之心则贪忿以殃一作残民也】附録【朱子语问三年克之惫也以言用兵是不得已之事以髙宗之贤三年而克鬼方亦不胜其惫矣曰言兵不可轻用也学蒙】终日戒有所疑也集解【程子曰终日戒惧常疑患之将至也处既济之时当畏慎如是也】东邻杀牛不如西邻之时也实受其福吉大来也集解【程子曰五之才徳非不善不如二之时也二在下有进之时故中正而孚则其吉大来所谓受福也吉大来者在既济之时为大来也亨小初吉是也】濡其首厉何可久也集解【程子曰既济之穷危至于濡首其能长久乎】附録【朱子语问既济上三爻皆渐渐不好葢出明而入险四有衣袽之象曰有所疑也便是不美之端倪自此已露五杀牛则太自过盛上濡首则极而乱矣不知如何曰然时运到那时都过了康节所谓饮酒酩酊开花离披时节所以有这様不好防意思出来学蒙初九义无咎也咎字上声六二以中道也道亦上声音斗九三换平声惫字通入备字备字改作平声则音皮六四有所疑九五不如西邻之时又吉大来也来字音黎上六何可久也久与已通已字平声为朞易説】
