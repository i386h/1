<!-- { "loadSidebar": true } -->
　　【咎也下専自任上必忌疾虽当凶难以一无以字义在可为然必有其孚诚而所为合于中道则诚意通于上而上信与之矣专为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣在下而有为之道固当有孚中行又三隂爻而不中故发此义或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜为义故不论其本质也　朱子曰六三隂柔不中不正不当得益者也然当益下之时居下之上故有益之以凶事者葢警戒震动乃所以益之也占者如此然后可以无咎又戒以有孚中行而告公用圭也用圭所以通信】附録【朱子语益之用凶事犹书言用降我凶德嘉绩于朕躬舒髙伊川说易亦有不分晓处甚多如益之用凶事説作凶荒之凶直指刺史郡守而言在时未有这守令恐难如此説董録】纂注【蔡氏曰凶事用心衡虑之事也六三与上为应故有凶事之象中行在一卦之中也故二四皆曰中行圭所以通其中之信告公虽见于外而所用者亦唯在通中之信而已　徐氏曰三与上应而以为有凶事者以上有或击之凶而三位又多凶故也　李氏舜臣曰益损上益下下卦皆蒙益者也故六三亦曰益之三以隂居阳震动不安有凶之象故曰益之用凶事周官以委积待凶荒以荒礼哀凶札或弛其政或去其征皆损上之所取以益下之凶荒者也上有以益之故遇凶事而无咎三上有应有孚之象三隂在三阳之中损益得中是谓中行告公用圭者所以表其诚信也　林氏栗曰凶事有三有札瘥之政有死丧之礼有甲兵之事益损上益下其凶荒札瘥之政乎　李氏过曰居下之上而长民奉君命以益民者也凶荒札瘥益之用凶事也凶荒之年宜发仓廪赈救则无咎有孚中行心苟自信酌中行之不必待君命也事巳然后用圭告公正如汲黯河内事　胡氏允曰周礼珍圭以征守以恤凶荒杜云珍当作镇郑云王使人征诸侯忧凶荒则授之以往致王命焉　王氏大实曰圭东方之玉震动于三用圭之象】六四中行告公从利用为依迁国集解【程子曰四当益时处近君之位居得其正以柔防辅上而下顺应于初之刚阳如是可以益于上也唯处不得其中而所应又不中是不足于中也故云若行得中道则可以益于君上告于上而获信从矣以柔防之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也　朱子曰三四皆不得中故皆以中行为戒此言以益下为心而合于中行则告公而见从矣传曰周之东迁晋郑焉依葢古迁国以益下必有所依然后能立此爻又为迁国之吉占也】附録【朱子语中行与依见不得是指谁　程昌防守寿春虏人来占得此爻迁来鼎州后平杨么有功并易説】纂注【郑氏刚中曰益之防乃兑之反益之四即损之三反复有兑口故皆曰告公坤为国自初之四迁国之象　李氏过曰四近君非三之比迁国之事须先告公上既从然后为之不然则为擅命　徐氏曰四与初为往来之爻有迁之象迁国顺下而动也古者建国有便于民则视民利用迁然必有所依以立国　蔡氏曰依谓近五也　都氏曰四以柔依五刚以弱依彊之象程氏曰卫迁楚丘依齐也杞迁缘陵依晋也卦体震互体坤诸侯之象也　林氏栗曰初者四之配初言利用大作四言利用迁国互明之也　李氏椿年曰三赈济凶荒之事若待告而后为之则无及矣故必成功而后告也四迁国大事也必待告公上得从然后为之可也　李氏舜臣曰初利用大作元吉是用之于大事也二王用享于帝吉是用之于大礼也三益用凶事是用之于大灾也四利用为迁国是用之于大迁也　双湖先生曰三四居一卦之中故皆称中行亦犹中孚二隂在中故名中孚】九五有孚惠心勿问元吉有孚惠我德集解【程子曰五刚阳中正居尊位又得六二之一无之字中正相应以行其益何所不利以阳实在中有孚之象也以九五之德之才之位而中心至诚在惠益于物其至善大吉不问可知故云勿问元吉人君居得致之位操可致之权苟至诚益于一作于益天下天下受其大福其元吉不假言也有孚惠我德人君至诚益于一作于益天下天下之人无不至诚爱戴以君之德泽为恩惠也朱子曰上有信以惠于下则下亦有信以惠于上矣不问而元吉可知】纂注【蔡氏曰心二也惠顺也我以有孚而顺二之心洪范所谓皇建有极用敷锡厥庶民者也有不待形诸言语而获元吉也二亦以有孚而顺五之德洪范所谓锡汝保极者是也　李氏舜臣曰刚中有孚象惠心者非可人给而家养之也圣人之仁如一气之春举斯加彼使欲富寿安佚之心皆遂所欲初不问其人也我之所惠以心则人之感惠以为德矣双湖先生曰心只是本爻取象九五以阳居阳故有孚惠心上九以阳居隂故立心勿恒初至五似颐有口象故三四曰告五曰问者以一阳上止不动也】上九莫益之或击之立心勿恒凶集解【程子曰上居无位之地非行益于人者也以刚处益之极求益之甚者也所应者隂非取善自益者也利者众人所同欲也专欲益巳其害大矣欲之甚则昏蔽而忘义理求之极则侵夺而致仇怨故夫子曰放于利而行多怨孟子谓先利则不夺不餍圣贤之深戒也九以刚而求益之极众人所共恶故无益之者而或攻击之矣立心勿恒凶圣人戒人存心不可专利云勿恒如是凶之道也所一作谓当速改也　朱子曰以阳居益之极求益不巳故莫益而或击之立心勿恒戒之也】附録【朱子语问或击之曰或字众无定主之辞言非但一人击之也立心勿恒勿字只是不字非禁止之辞此处亦可疑且阙之録】纂注【冯氏椅曰益卦恒之交也防下震上为恒震下防上为益今益之穷将复易位而为恒矣故圣人戒之以立心可恒也不然凶矣　王氏大寳曰刚为益柔为损上九应于六三莫益之之象比于九五或击之之象　丘氏曰益者损之反益之六二损之六五也损卦其益在上故上为益主而五与之近故曰或益之上益五也益卦其益在下故初为益主而二与之近亦曰或益之初益二也十朋之义与损同但损之五曰元吉则谓其居得尊位以柔履刚为善益之二曰永贞吉则以爻位皆柔不能固守故以永贞为戒也　双湖先生曰击下互艮手象指五蒙上九击蒙亦艮体恒九三亦有不恒其德之戒葢益之上九即恒之九三不安于恒陵躐等级超于震上以求益者也故其辞同三上皆防体说卦谓防为不果为进退为躁卦其立心勿恒之验欤此所以莫有以益之而反或有以击之也此爻其戒恒之九三乎大抵损极则益而吉益极则损而凶是以君子怕处其益之极也】大象传风雷益君子以见善则迁有过则改集解【程子曰风烈则雷迅雷激则风怒二物相益者也君子观风雷相益之象而求益于巳为益之道无若见善则迁有过则改也见善能迁则可以尽天下之善有过能改则无过矣益于人者无大于是　朱子曰风雷之势交相助益迁善改过益之大者而其相益亦犹是也】附録【朱子语迁善当如风之速改过当如雷之猛祖道曰莫是才迁善便是改过否曰不然迁善字轻改过字重迁善如惨淡之物要使之白改过如黑之物要使之白用力自是不同迁善者但是见人做得一事强似我心有所未安即便迁之若改过须是大段勇猛始得祖道风是一个急底物见人之善巳将不及迁之如风之急雷是一个勇决底物巳有过便断然改之如雷之勇决不容其些子迟缓易説】纂注【吕氏曰风雷震动万物变而新之在人有迁善改过之善　张氏清子曰挠万物者莫疾乎风动万物者莫疾乎雷风飞雷厉交相助益见善则迁有过则改则有即义贵乎疾也顔子得善勿尖不贰过夫子忧闻义不能徙不善不能改者以此　东莱吕氏曰损益二象最切学者损无如忿欲益无如迁改若甚易知推到精密处甚难又曰惩塞迁改皆是用力处】彖传益损上益下民说无疆自上下下其道大光【吕音训疆陆居良反下同下下陆上遐嫁反下如字】集解【程子曰以卦义与卦才言也卦之为益以其损上益下也损于上而益下则民説之无疆谓无穷极也自上而降已以下下其道之大光显也阳下居初隂上居四为自上下下之义朱子曰以卦体释卦名义】纂注【徐氏曰损上益下者损上之刚益下之柔也下卦坤坤柔为民坤得益故民说无疆上干之下爻下为坤之下爻自上下下也天道下济而光明其道大光也故为益　双湖先生曰损上益下亦卦变也益自否求损四刚益初柔而成益也曰民说无疆其道大光视上行之賛其欣幸之意为如何　愚案鲁哀公以年饥用不足问于有若有若对以盍彻又对以百姓足君孰与不足百姓不足君孰与足葢深有得于损上益下之防也】利有攸往中正有庆集解【程子曰五以刚阳中正居尊位二复以中正应之是以中正之道益天下天下受其福庆也】利涉大川木道乃行集解【程子曰益之为一无为字一作于道于平常无事之际其益犹小当艰危险难则所益至大故利涉大川也于济艰险乃益道大行之时也益误作木或以为上防下震故云木道非也　朱子曰以卦体卦象释卦辞】附録【朱子语问益卦木道乃行曰不须改木字为益只木字亦得某见一朋友説有八卦之金木水火土有五行之金木水火土如干为金易卦之金也兊之金五行之金也防为木是卦中取象震为木乃东方属木五行之木也五行取四维故也去伪问木字本益字之误如何曰看来只是木字涣卦说乘木有功中孚说乘木舟虚以此见得只是木字渊】纂注【双湖先生曰五以中正应二二亦以中正应五以此而利往以益天下固为君臣之庆会而天下实同受其福庆矣利有攸往以二五之中正有庆也利涉大川以震防之木道乃行也卦辞焕然矣朱氏曰利涉大川言木者三益也涣也中孚也皆防也】益动而防日进无疆集解【程子曰又以二体言卦才下动而上防动而防也为益之道其动防顺于理则其益日进一本益字在日进下广大无有疆限也动而不顺于理岂能成大益也】天施地生其益无方【吕音训施陆始防反】集解【程子曰以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所一无所字则有限量无方谓广大无穷极也天地之益万物岂有穷际乎】纂注【冯氏椅曰以卦变推广致益之功　李氏舜臣曰天施地生指乾坤初体而言也干施一阳以益于下而为震坤以一隂上应于干之生育而为防上施下生二者相济无所不被故曰其益无方】凡益之道与时偕行集解【程子曰天地之益无穷者理而已矣圣人利益天下之道应时顺理与天地合与时偕行也　朱子曰动防二卦之德干下施坤上生亦上文卦体之义又以此极言賛益之大】纂注【蔡氏曰无疆以悠久言无方以广大言与时偕行又言益道之适乎时也　双湖先生曰震防于时为春夏正当天地施生雷雨益物之时故曰凡益之道与时偕行言圣人体此凡所以为益之道有庆赏而无刑威也　赵氏汝楳曰二卦之损刚益柔一也而损下为损益下为益何邪葢损下非圣人之得已而益下乃圣人之本心唐帝所谓吾瘠天下肥亦此意也】小象传元吉无咎下不厚事也集解【程子曰在下者本不当处厚事厚事重大之事也以为在上所任所以当大事必能济大事而致元吉乃为无咎能致元吉则在上者任之为知人已当之为胜任不然则上下皆有咎也　朱子曰下本不当任厚事故不如是不足以塞咎也】附録【朱子语利用大作一爻象只曰下不厚事也自此推之则凡居下者不当厚事如子之于父臣之于君僚属之于官长皆不可以逾分越职纵可为亦须是尽善方能无过所以有元吉无咎之戒也谟】纂注【张氏清子曰初九为震动之主上应六四近君之臣则初受四之任者重矣故利用为大作兴之事得大善之吉惜初居下不可以任厚事若进而居大臣之位则可以当厚事矣】或益之自外来也集解【程子曰既中正虚中能受天下之善而守固则有有益之事众人自外来益之矣或曰自外来岂非谓五乎曰如二之中正虚中天下孰不愿益之五为正应固在其中矣　朱子曰或者众无定主之辞】益用凶事固有之也集解【程子曰六三益之独可用于凶事者以其固有之也谓专固自任其事也居下当禀承于上乃专任其事唯救民之凶灾拯时之艰急则可也乃处急难变故之权宜故得无咎若平时则不可也　朱子曰益用凶事欲其困心衡虑而固有之也】告公从以益志也集解【程子曰爻辞但云得中行则告公而获从象复明之曰告公而获从者告之以益天下之志也志苟在于益天下上必信而从之事君者不患上之不从患其志之不诚也】有孚惠心勿问之矣惠我德大得志也集解【程子曰人君有至诚惠益天下之心其元吉不假言也故云勿问之矣天下至诚懐吾德以为惠是其道大行人君之志得矣】纂注【郭氏雍曰损之上九言大得志葢自损得益而为得志也此言大得志葢君有惠天下之志至于天下信而懐其德是为大得志之时也】莫益之偏辞也或击之自外来也【吕音训偏陆氏曰音篇孟作徧云周帀也晁氏曰当作徧】集解【程子曰理者天下之至公利者众人所同欲苟公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有击夺之者矣云莫益之者非有偏已之辞也苟不偏己合于公道则人亦益之何为击之乎既求益于人至于甚极则人皆恶而欲攻之故击之者自外来也人为善则千里之外应之六二中正虚已益之者自外而至是也苟为不善则千里之外违之上九求益之极击之者自外而至是也系辞曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子言动与求皆以其道乃完善也不然则取伤而凶矣　朱子曰莫益之者犹从其求益之偏辞而言也若究而言之则又有击之者矣】纂注【董氏曰利无独专之理谓可独专而不必益人者一偏之辞众心所不与纵使三不击之三之外或有来击之者甚言专欲之犯众怒也】
