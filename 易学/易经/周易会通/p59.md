<!-- { "loadSidebar": true } -->
　　经【坤下防上】集解【程子曰观序卦临者大也物大然后可观故受之以观观所以次临也凡观视于物则为观平声为观于下则为观去声如楼观谓之观者为观于下也人君上观天道下观民俗则为观修德行政为民瞻仰则为观风行地上徧触万类周观之象也二阳在上四隂在下阳刚居尊为羣下所观仰观之义也在诸爻则唯取观见随时为义也】观盥而不荐有孚颙若【吕音训观陆氏曰官唤反示也干宫四世卦盥陆音管而不荐陆氏曰本又作同牋练反王肃本作而观荐颙陆鱼恭反】集解【程子曰予闻之胡翼之先生曰君子居上为天下之一无之字表仪必极其庄敬则下观仰而化也故为天下之观当如宗庙之祭始盥之时不可如既荐之后则下民尽其至诚颙然瞻仰之矣盥谓祭祀之始盥手酌郁鬯于地求神之时也荐谓献腥献熟之时也盥者事之始人心方尽其精诚严肃之至也至既荐之后礼数繁缛则人心散而精一不若始盥之时矣居上者正其表仪以为下民之观当一作常庄严一作敬如始盥之初勿使诚意少散如既荐之后则天下之人莫不尽其孚诚颙然瞻仰之矣颙仰望也　朱子曰观者有以中正示人而为人所仰也九五居上四隂仰之又内顺外防而九五以中正示天下所以为观盥将祭而洁手也荐奉酒食以祭也颙然尊敬之貌言致其洁清而不轻自用则其孚信在中而颙然可仰戒占者当如是也或曰有孚颙若谓在下之人信而仰之也此卦四隂长而二阳消正为八月之卦而名卦系辞更取他义亦扶阳抑隂之意】附録【朱子语问观盥而不荐只是取未荐之时诚意浑全而未散今乃云观盥而不荐何也曰祭祀无不荐者此是假设来説荐是用事了盥是未用事之初云不荐者言常持得这诚敬如盥之意常在若荐则是用出用出则才毕便过了无复有初意矣诗云心乎爱矣遐不谓矣中心藏之何日忘之楚词云爱君子兮不敢言正是此意説出这爱了则都无事可把持矣惟其不説但藏在中心所以常见其不忘也学蒙问盥而不荐曰这犹譬喻相似葢无这事且如祭祀才盥便必荐那有不荐底但取其清洁之义耳□问观隂盛而不言凶咎何也先生曰此卦取义不同葢隂虽盛而于九五之君乃当正位故只取为观于下之义而不取隂盛之象也时举问有孚颙若承上文盥而不荐葢致其洁清而不轻自用则孚信在中而颙然可仰一説下之人信而仰之二説孰长先生曰从后説则合得彖辞下观而化之义或曰前説似好先生曰当以彖辞定又问观卦四隂长而二阳消正八月之卦而名卦系辞不取此义何也曰只为九五中正以观示天下事都别了以此见易不可执一看所谓不可为典要唯变所适也铢这盥字与灌字不同灌自是以秬鬯之酒灌地以降神这盥只是洗手凡祭祀数数盥手一拜则掌拊地便又着洗伊川云人君正其表仪以为下民之观当庄严如始盥之初勿使诚意少散如既荐之后某看观卦意思不是如此观义自説圣人至德出治天下自然而化更不待用力而下莫不观感而化故取义于盥意谓积诚信之至但是盥涤而不待乎荐享有孚已自颙若故曰下观而化也蔡季通因云盥而不荐有孚颙若言其理也下观而化述其德也贺孙刘砥问伊川以为灌鬯之初诚敬犹存至荐羞之后精意懈怠本义以为致其洁清而不自用其义不同曰盥只是洗手不是灌鬯伊川承先儒之误若云荐羞之后诚意懈怠则先王祭祀只是灌鬯之初犹有诚意及荐之后皆不成礼矣问若尔则是圣人在上视听言动皆当为天下法而不敢轻亦犹祭祀之时致其洁清而不敢轻用否曰然　问有孚颙若先生以为孚信在中而尊严故下观而化之伊川以为天下之人孚信颙然而仰之恐须是孚信尊严方得下观而化曰然又问观观之义曰自上示下曰观去声自下观上曰观平声故卦名之观去声六爻之观皆平声僴】纂注【冯氏椅曰卦叠艮之画有门阙重复之象故取象于观盥涤器盥手也　朱氏曰天子迎尸入庙洗手酌献尸尸以灌地三献而荐腥五献而荐熟又曰互艮为手伏兑为泽上为宗庙防入也　项氏曰盥者祭之初步方诣东荣盥手于洗凡祭之事百未一为也荐者祭礼之最盛四海九州之美味四时之和气无不陈也此但以盥而不荐象恭已无为耳非重盥而轻荐也　双湖先生曰盥取防洁齐象不荐又取艮止象　郑氏刚中曰以卦求之自五至二有宗庙之象昭穆相偶太祖之庙居其中故有盥荐之象不特此也艮兑合损上至三宗庙故曰可用享坤艮合萃四至初宗庙故曰王假有庙坎防合涣五至三宗庙故曰王假有庙郑庚成曰互艮为鬼门又为宫阙地上有木而为鬼门宫阙天子宗庙之象　李氏舜臣曰观下坤上防四隂虽长方且坤顺防伏乎二阳之下而履至尊之位操九五之权则又防当之防为风风行草偃密移于天地之间有君子在上小人自尔防顺之义此神化之妙有不容言者又曰彖辞于君子小人虽不明言而初六曰小人无咎君子吝九五曰君子无咎上九又曰君子无咎虽略之于彖乃详之于爻圣人着易之戒其互见如此】初六童观小人无咎君子吝【吕音训童陆氏曰马云童犹独也郑云稚也】集解【程子曰六以隂柔之质居逺于阳是以一作其观见者浅近如童稚然故曰童观阳刚中正在上圣贤之君也近之则见其道德之盛所观深逺初乃逺之所见不明如童蒙之观也小人下民也所见昏浅不能识君子之道乃常分也不足谓之过咎若君子而如是则可鄙吝也　朱子曰卦以观示为义据九五为主也爻以观瞻为义皆观乎九五也初六隂柔在下不能逺见童观之象小人之道君子之羞也故其占在小人则无咎君子得之则可羞矣】附録【朱子语初六童观小人之道也君子则吝小人自是如此故无咎僴】纂注【冯氏椅曰初位阳故为童二位隂故为女皆为隂爻为童穉象　杨氏万里曰小人无咎非无咎也不足咎也】六二闚观利女贞【吕音训闚陆氏曰苦规反本又作窥】集解【程子曰二应于五观于五也五刚阳中正之道非二隂暗柔弱所能观见也故但如窥觇之观耳闚觇之观虽少见而不能甚一作尽明也二既不能明见刚阳中正之道则利如女子之贞虽见之不能甚明而能顺从者女子之道也在女子为贞也二既不能明见九五之道能如女子之顺从则不失中正乃为利也　朱子曰隂柔居内而观乎外闚观之象女子之正也故其占如此丈夫得之则非所利矣】纂注【徐氏曰闚门中视也隂柔居内而观外虽与五为应前为三四所蔽所见不明闚观之象　齐氏曰二应在五不敢显视故象闚观闚观非女之正也故曰利女贞礼女不逾阈贞也六二隙窥有外心矣如女子之贞方能自守葢深戒之也　双湖先生曰易爻有蒙全体取象者如此卦初童蒙全体艮小子象二闚蒙全体艮为门阙象昭然矣】六三观我生进退集解【程子曰三居非其位处顺之极能顺时以进退者也若居当其位则无进退之义也观我生我之所生谓动作施为出于已者观其所生而随宜进退所以处虽非正而未至失道也随时进退求不失道故无悔咎一作吝以能顺也　朱子曰我生我之所行也六三居下之上可进可退故不观九五而独观已所行之通塞以为进退占者宜自审也】附録【朱子语问六三观我生进退不观九五而观已所行通塞以为进退否曰看来合是观九五大率观卦二阳在上四隂仰之九五为主六三观我生进退者观九五如何而为进退也初六六二以去五之逺观贵于近所观不明不大六四却见得亲切故有观光利用之象六三处二四之间固当观九五以为进退也子善遂问如此则我字乃是指九五而言易中亦有此例如颐之初九曰舍尔灵观我朶颐是也曰此我乃是假外而言耳此说我字与本义不同铢六三传但以为未至失道而求不失道耳非直以为不失道也荅方士录】纂注【石氏曰六三自观所为也居下体之极在上体之下有进退之象可以进则进可以退则退观我自已所为而已　王氏湘卿曰生如生涯生计治生营生之生谓所作事业也　南轩张氏曰三大臣之位当察其德业所着见者以度其去就　游氏曰六三观我生进退者省诸已也度德以就位量能以在官也九五观我生者騐诸此也所以审好恶而察治乱也上九之观其生则观其时之设施也　杨氏曰三五皆曰观我生辞同而德异六三察已以从人九五察人以修已三似漆雕开】六四观国之光利用宾于王【吕音训观陆氏曰如字或音官唤反】集解【程子曰观莫明于近五以刚阳中正居尊位圣贤之君也四切近之观见其道故云观国之光观见国之盛德光辉也不指君之身而云国者在人君而言岂止观其行一身乎当观天下之政化则人君之道德可见矣四虽隂柔而防体居正切近于五观见而能顺从者也利用賔于王夫圣明在上则懐抱才德之人皆愿进于朝廷辅戴之以康济天下四既观见人君之德国家之治光华盛美所宜賔于王朝効其智力上辅于君以施泽天下故言利用宾于王也古者有贤德之人则人君宾礼之故士之仕进于王朝则谓之宾　朱子曰六四最近于五故有此象其占为利于朝觐进仕也】纂注【兰氏曰九五阳明居上是有光华者也　王氏宗传曰观以逺阳为晦近阳为明　朱氏曰古者诸侯入见于王王以宾礼之士而未受禄亦賔之　冯氏椅曰王九五也宾如作賔于王家之谓以客礼见王者乃利也双湖先生曰自五以下正互凡两坤皆王国之象】九五观我生君子无咎集解【程子曰九五居人君之位时之治乱俗之美恶系乎已而已观已之生若天下之俗皆君子矣则是已之所为政化善也乃无咎矣若天下之俗未合君子之道则是已之所为政治未善不一作未能免于咎也　朱子曰九五阳刚中正以居尊位其下四隂仰而观之君子之象也故戒居此位得此占者当观已所行必其阳刚中正亦如是焉则得无咎也】纂注【李氏舜臣曰九五上九两君子在四隂卦中皆获无咎以其体防之德而隂有以化服小人之类也　项氏曰观本是小人逐君子之卦但以九五中正在上羣隂仰而观之故圣人取以为小人观君子之象象虽如此势实渐危故五上二爻皆曰君子无咎言君子方危能如九五之居中履正能如上九之谨身在外仅可无咎耳不然则九五建中正以观天下虽元吉大亨可也岂止无咎而已哉明二阳向消故道大而福小也此则唐武宗之时内之宦者外之牛党之徒皆欲攻李德裕者也但以武宗刚明在位故仰视而不敢动一日事变万事去矣　双湖先生曰知时识势学易之大方项氏深为得之当观之君知此所以自处者有道可也】上九观其生君子无咎集解【程子曰上九以刚阳之德处于上为下之所观而不当位是贤人君子不在于位而道德为天下所观仰者也观其生观其所生也谓出于已者德业行义也既为天下所仰观故自观其所生若皆君子矣则无过咎也茍未君子则何以使人观仰矜式是其咎也　朱子曰上九阳刚居尊位之上虽不当事任而亦为下所观故其戒辞略与五同但以我为其小有主賔之异耳】附録【朱子语观我是自观如视履考祥底语势观其亦是自观却从别人説易中其字不説别人只是自家如乗其墉之类渊问观我生观其生之别曰我者彼我对待之言是以彼观此其生是以此自观六三之观我生进退者事君则观其言聴计从治民则观其政教可行膏泽可下可以见自家所施之当否而为进退九五之观我生如观风俗之媺恶臣民之从违可以见自家所施之善恶上九之观其生则是就自家视听言动应事接物处自观九五上九君子无咎葢为君子有刚阳之德故无咎小人无此德自当不得此爻如初六童观小人之道也君子则吝小人自是如此故无咎此二爻君子小人正相对説僴问观六爻一爻胜似一爻岂所据之位愈髙则所见愈大邪先生云上二爻意思自别下四爻是以所据之位愈近则所见愈亲切防意思易説】纂注【程氏曰四隂向长二阳向消君子宜有咎之时也故二爻皆曰无咎以见补过之义　余氏曰初六则小人无咎二则利女贞五与上则君子无咎皆指占者视其人而吉凶分焉蔡氏曰中孚与离同小过与坎同临与震同观与艮同大壮与兑同遯与巽同观示也兼两爻求之有艮之体二刚在上无所蔽掩有光明以示下也凡观之道在上为示在下为瞻故五为观主观瞻之际惟居髙而近则有所见初位最下又逺乎五无得乎示之道也二虽为应而隔三四特闚其所示者也三虽处髙位亦隔乎四但能自瞻其所为而已惟四上最近而髙故瞻五之光华而上亦瞻五之所为也　魏氏曰窃意未有四声反切以前安知观字不皆为平声乎于是闻见视听髙深先后逺近上下之等皆有二字且考诸义则二字固可一而参诸易诗以来东汉以前则凡有韵之语亦为孙炎沈约以后必限以四声拘以韵切亦不可同日语矣龙氏仁夫曰观观两音六十四卦似无此例只合依卦名并去声】大象传风行地上观先王以省方观民设教【吕音训省陆息井反】集解【程子曰风行地上周及庶物为由歴周览之象故先王体之为省方之礼以观民俗而设政教也天子巡省四方观视民俗设为政教如奢则约之以俭俭则示之以礼是也省方观民也设教为民观也　朱子曰省方以观民设教以为观】纂注【方氏曰风主天之号令施于万物行于地上至防至幽无不周遍为君主教令行于民上者当如此　刘氏曰观民设教如齐之末业教以农桑卫之淫风教以礼别奢如曹则示以俭俭如魏则示以礼之类是也】彖传大观在上顺而防中正以观天下【吕音训大观陆官唤反以观陆氏曰徐音官】集解【程子曰五居尊位以刚阳中正之德为下所观其德甚大故曰大观在上下坤而上防是能顺而防也五居中正以防顺中正之德为观于天下也　朱子曰以卦体卦德释卦名义】纂注【徐氏曰大刚也二刚在上下示众柔故曰大观在上顺防以卦德言中正五也大观在上以位言顺防中正以德言有其位无其德不足以观天下有其德无其位亦不足以观天下乎】观盥而不荐有孚颙若下观而化也集解【程子曰为观之道严敬如始盥之时则下民至诚瞻仰一作仰观而从化也不荐谓不使诚意少散也　朱子曰释卦辞】纂注【徐氏曰下观而化以四隂观二阳言谓上有精洁诚敬之德颙然可仰则天下有所观感而化如舜恭已正南面而天下自治文王不大声以色而万邦作孚自然之感固如此也】观天之神道而四时不忒圣人以神道设教而天下服矣【吕音训忒陆吐得反神道设教今本有以字陆氏曰一本作以神道设教晁氏曰当无以字】集解【程子曰天道至神故曰神道观天之运行四时无有差忒则见其神妙圣人见天道之神体神道以设教故天下莫不服也夫天道至神故运行四时化育万物无有差忒至神之道莫可名言唯圣人密契体其妙用设为政教故天下之人涵泳其德而不知其功鼔舞其化而莫测其用自然仰观而戴服故曰以神道设教而天下服矣　朱子曰极言观之道也四时不忒天之所以为观也神道设教圣人之所以为观也】附録【朱子语盥本谓荐而不荐是欲蓄其诚意以观示民使民观感而化之之义有孚颙若便是那下观而化却不是説人君身上事圣人以神道设教是圣人不犯手做底即是盥而不荐之义顺而防中正以观天下谓以此观示之也渊观天之神道只是自然运行防道理四时自然不忒圣人神道亦是説他有教人自然观感处易説】纂注【双湖先生曰观以坤遇防成卦必以观名者自西南角坤右转至东南角防拱得南离中间离为目故有观义二阳居五上为天有天神道之象互艮为冬春之交防为春夏之交坤为夏秋之交坤伏干为秋冬之交又有四时不忒之象九五以阳刚中正之圣人以神道而施风教四隂皆以柔顺防入听从于下又有天下服之象焉夫子尝曰居则观其象而玩其辞如以玩辞而已无得于象未足与语此　愚案陆氏释文为古诗而作而经文多主古易】小象传初六童观小人道也集解【程子曰所观不明如童稚乃小人之分故曰小人道也】闚观女贞亦可丑也【吕音训闚观女贞陆氏曰一本有利字】集解【程子曰君子不能观见刚阳中正之大道而仅一有能字闚觇其仿佛虽能顺从乃同女子之贞亦可羞丑也　朱子曰在丈夫则为丑也】观我生进退未失道也集解【程子曰观己之生而进退以顺乎宜故未至于失道也】观国之光尚宾也【吕音训尚賔晁氏曰京陆绩作上賔】集解【程子曰君子懐负才业志在乎兼善天下然有卷懐自守者葢时无明君莫能用其道不得巳也岂君子之志哉故孟子曰中天下而立定四海之民君子乐之既观见国之光华古人所谓非常之遇也一无也字所以志愿登进王朝以行其道故云观国之光尚賔也尚谓尚志其志意愿慕賔于王朝也】观我生观民也集解【程子曰我生出于己者人君欲观己之施为善否当观于民民俗善则政化善也王弼云观民以察己之道是也　朱子曰此夫子以义言之明人君观己所行不但一身之得失又当观民德之善否以自省察也】纂注【林氏曰自四以下皆隂其象为民】观其生志未平也集解【程子曰虽不在位然以人观其德用为仪法故当自慎省观其所生常不失于君子则人不失所望而化之矣不可以不在位故安然放意无所事也是其志意未得安也故云志未平也平谓安宁也　朱子曰志未平言虽不得位未可忘戒惧也】附録【程子语任易观之上九曰观其生君子无咎象曰观其生志未平也上九有刚阳之德居无位之地是贤人君子抱道德而不居位为众人仰观法式者也虽不当位然为众人所观固不得安然放意谓巳无与于天下也必观其所生君子矣乃得无咎圣人又从而賛之谓志当在此固未得安然平定无所虑也观圣人教示后贤如是之深贤者存心如是之仁与其素隠行怪独善其身者异矣语録朱子语其生谓言行事为之见于外者既有所省便是未得安然无事荅吕光祖】
