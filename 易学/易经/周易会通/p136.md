<!-- { "loadSidebar": true } -->
　　【亡吉凶之要在观彖辞而已　龚氏曰以彖为要知者观之无待于爻葢所要愈约所知愈易中爻者六爻之要而彖者又一卦之要也】二与四同功而异位其善不同二多誉四多惧近也柔之为道不利逺者其要无咎其用柔中也集解【朱子曰此以下论中爻同功谓皆阴位异位谓逺近不同四近君故多惧柔不利逺而二多誉者以其柔中也】附録【朱子语问其要无咎其用柔中也近君则当柔和逺去则当有强毅刚正之象始得此二之所以不利然而居中所以无咎曰也是恁地说又曰其要无咎若作去声则是要约之义若作平声则是要其归之之意又曰要去声是要恁地要平声是这里取那里意思又曰其只欲无咎易说】纂注【郭氏京曰注云惧近也今本误以近也字为正文近字上仍脱惧字　许氏曰二与四皆阴位也四虽得正而犹有不中之累况不得其正者乎二虽不正犹有得中之美况正而得中者乎四近君之臣也二逺君之臣也其势又不同此二之所以多誉四之所以多惧也】三与五同功而异位三多凶五多功贵贱之等也其柔危其刚胜邪【吕音训胜陆升证反一音升】集解【朱子曰三五同阳位而贵贱不同然以柔居之则危唯刚则能胜之　此第九章】附録【朱子语二与四同功三与五同功却说得好但利不利逺者也晓不得易说】纂注【潘氏梦旂曰三与五功同乎阳而位有贵贱之异三以臣之贱而居下卦之上故多凶五以君之贵而居上体之中故多功然五君位也柔居之则危刚居之则能胜其事故六居五多危九居五多吉也许氏曰上卦之中乃人君之位也一爻之德莫精于此在干则刚健而断在坤则重厚而顺未或有先之者至于坎险之孚诚离丽之文明巽顺于理艮笃于实皆能首出乎庶物不问何时克济大事谓五多功者此也独震忌强辅兊比小人于君道为未善观其戒之之辞则可知　双湖先生曰案此章専论爻画以示人首论六爻之始终次论爻之初上又次论中四爻因及彖辞末则申论中四爻分二四三五阴阳而论以见逺近贵贱安危之不同而刚柔之用亦异其致意在中四爻而四爻之中所主又在二五居二体之中也】易之为书也广大悉备有天道焉有人道焉有地道焉兼三才而两之故六六者非他也三才之道也集解【朱子曰三画已具三才重之故六而以上二爻为天中二爻为人下二爻为地】附録【程子语唯人气最清可以辅相裁成天地设位圣人成能直行乎天地之中所以为三才天地本一物地亦天也只是人为天地心是心之动则分了天为上地为下兼三才而两之故六也大临】纂注【朱氏曰天地人三者一物而两体阴阳也而谓之天刚柔也而谓之地仁义也而谓之人故曰三才兼三才而两之故六兼之者天之道兼阴与阳也地之道兼柔与刚也人之道兼仁与义也六者非它即三才之道也是故三画有重卦六即三三即一也　杨氏万里曰重卦之后则兼三才而两之是一三才为两三才也合为一卦则阴或居上安知地之不为天阳或居下安知天之不为地五为君则天道为人道矣二为臣则地道为人道矣】道有变动故曰爻爻有等故曰物物相杂故曰文文不当故吉凶生焉集解【朱子曰道有变动谓卦之一体等谓逺近贵贱之差相杂谓刚柔之位相间不当谓爻不当位此第十章】附録【朱子语问道有变动至故曰文曰道有变动不是指那阴阳老少之变是说卦中变动如乾卦六画初潜二见三惕四跃这个便是有变动所以谓之爻爻中自有等差或髙或低或逺或近或贵或贱皆谓之等易中便可见如说逺近相取而悔吝生近而不相得则凶二与四同功而异位二多誉四多惧近也三与五同功而异位三多凶五多功贵贱之等也又曰列贵贱者存乎位皆是等也物者想见古人占卦必有个物事名为物而今亡矣这个物是那别贵贱辨尊卑防物相杂故曰文如有君又有臣便为君臣之文是两物相对待在这里故有文若相离去不相干便不成文矣卦中有阴爻又有阳爻相间错则为文若有阴无阳有阳无阴如何得有文学蒙】纂注【徐氏曰卦之全体三才之道也道则变动不居如潜见跃飞之类皆道之变动而谓之爻爻也者效天下之动也或刚或柔而小大有等故谓之物物即阴阳二物也一不独立二则为文阴阳两物交相错杂故谓之文阳居阳位阴居阴位当也阳居阴位阴居阳位不当也吉凶由是而生则可以观变玩占而见其文之着矣　双湖先生曰此章论易不徒爻画有天地人之道具焉惟其有是道所以变动不居即其为道也屡迁之义使徒有是爻而非有道寓于其间则亦何变动之有若物相杂则是因六爻中阴阳二物自相杂居而成文以生吉凶而为人事失得之象耳】易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也【吕音训纣陆直又反易者陆以豉反】集解【朱子曰危惧故得平安慢易则必倾覆易之道也　此第十一章】附録【朱子语其辞危是有危惧之意故危惧者使之平安慢易者使之倾覆易之书于万物之理无所不具故曰百物不废学蒙】纂注【柴氏曰非末世则情伪不如是之滋炽也非盛德则易道无自而也末世纣之事也盛德文王之事也文王之心忧患天下后世故其辞危惧此因文王危辞而论易道能使如此岂易使之邪殖有礼覆昏暴天之道也徐氏曰知易之道而有所恐惧可使安平也不由其道而有所慢易必至倾覆也故曰危者使平易者使倾】
