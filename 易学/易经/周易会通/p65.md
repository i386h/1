<!-- { "loadSidebar": true } -->
　　钦定四库全书
　　周易会通卷六
　　元　董真卿　撰
　　经【震下干上】集解【程子曰无妄序卦复则不妄矣故受之以无妄复者反于道也既复于道则合一无合字正理而无妄故复之后受之以无妄也为卦干上震下震动也动以天为无妄动以人欲则妄矣无妄之义大矣哉】附録【程子语无妄震下干上圣人之动以天贤人之动以人若顔子之有不善岂如众人哉惟只在于此间耳葢犹有巳焉至于无我则圣人也顔子切于圣人未达一息耳不迁怒不贰过无伐善无施劳三月不违仁者此意也绚】无妄元亨利贞其匪正有眚不利有攸往【吕音训无妄陆氏曰亡亮反无妄无应妄也説文云妄乱也马郑王肃皆云妄犹望谓无所希望也防宫四世卦】集解【程子曰无妄者至诚也至诚者一无者字天之道也天之化育万物生生不穷各正其性命乃无妄也人能合无妄之道则所谓与天地合其德也无妄有大亨之理君子行无妄之道则可以致大亨矣无妄天之道也卦言人由无妄之道也一无也字利贞法无妄之道利在贞正失贞正则妄也虽无邪心苟不合正理则妄也乃邪心也故有一作其匪正则为过眚既已无妄不宜有往往则妄也　朱子曰无妄实理自然之谓史记作无望谓无所期望而有得焉者其义亦通为卦自讼而变九自二来而居于初又为震主动而不妄者也故为无妄又二体震动而干健九五刚中而应六二故其占大亨而利于正若其不正则有而不利有所往也】附録【朱子语无妄本是无望这是没理会时节忽然如此得来面前朱英所谓无望之福是也桑树中箭栁树汁出渊问若以为无望即是愿望之望非诚妄之妄曰有所愿望则是妄但望字説得浅妄字説得深　或説无妄卦曰卦中未便有许多道理圣人只是説有许多爻象如此占着此爻则有此象无妄是个不指望偶然底卦忽然而有福忽然而有祸如人方病忽勿药而愈是所谓无妄也据诸爻名义合作无望不知孔子何故説归无妄人之卜筮如决杯珓如此则吉如此则凶杯珓又何尝有许多道理如程子之説説得道理尽好尽开阔只是不如此未有许多道理在又曰无妄一卦虽云祸福之来也无常然自家所守者不可不利于正不可以彼之无常而吾之所守亦为之无常也故曰无妄元亨利贞其匪正有眚若所守匪正则有眚矣眚即灾也问伊川言灾自外来眚自内作是否曰看来只一般防有不同耳灾是偶然生于彼者眚是过误致然书曰眚灾肆赦春秋曰肆大眚皆以其过误而赦之也僴眚是过误灾便直是自外来砥问虽无邪心苟不合正理则妄也既无邪何以不合正曰有人自是其心全无邪而却不合于正理如贤智者过之类其心岂曾有邪却不合正理佛氏岂亦有邪心者夔孙因论易传无妄虽无邪心茍不合正理则妄也乃邪心也或以子路使门人为臣事为证先生曰如鬻拳强谏之类是也僴所论易传无妄之説甚善但所谓虽无邪心而不合于正理者实该动静而言如燕居独处之时物有来感理所当应而此心顽然固执不动则虽无邪心而只此不动处便非正理又如应事接物处理当如彼而吾所以应之者乃如此则虽未必出于有意之私然只此亦是不合正理既不合正理则非邪妄而何恐不可专以庄敬持养此心既存为无邪心而必以未免纷扰敬不得行然后为有妄之邪心也荅方賔王直卿云説实理字又説自然字便有精在处且如天命流行祗有个自然防道理不期然而不能不然者也天下雷行物与无妄是一自然之理】纂注【李氏舜臣曰人受天地之中以生天神天明本自无妄有生之后人伪诱之妄念乃起又曰乾道变化一气防运而生者自生化者自化无不得其性命之正夫安有所谓妄者哉　冯氏椅曰朱子谓史记作无望自文王以来多为无望之义马季长郑康成王子雍皆同斯义古人用字声同者义亦通之如豫之为预履之为礼噬嗑之为市合不一端而足今观卦内作无所期望而有得其义多通序卦之意非可如此推也葢动出于人则为之而期其成有所望也动而听命于天非可期望也又曰自贲至无妄四卦皆言有攸往之利不利葢相沿生文以为占也　许氏慎曰目病生翳曰眚　双湖先生曰元亨利贞之占九五刚健中正固足以当之而无妄成卦实由初九则利贞亦指初言也其匪正谓三三不正则离毁而有眚矣不利有攸往戒震九若往二则六二来初而成讼矣九若往三则六三来初而成遯矣皆不利于有所往也又艮止在前亦有不利往之象惟守正不动则自有无妄元亨之吉利焉】初九无妄往吉集解【程子曰九以阳刚为主于内无妄之象以刚实一无实字变柔而居内中诚不妄者也以无妄而往何所不利卦辞言不利有攸往谓既无妄不可复有往也过则妄矣爻言往吉谓以无妄之道而行则吉也　朱子曰以刚在内诚之主也如是而往其吉可知故其象占如此】纂注【徐氏曰初刚当位而动为无妄之主动以正者如是而行何往非吉　兰氏曰初则当行终则当止行止适当则无妄不妄则吉无妄之初当行者也故往则有吉无妄之终当止者也故行则有眚　李氏舜臣曰初阳无应而爻辞谓之往吉何也两刚相遇不牵于系应之私是之谓无妄此初所以吉四所以无咎也若夫六二九五应六三上九应而三不免于灾五不免于疾上不免于眚有应者反不若无应之为愈可见矣震阳初动诚一未分刚实无私以此而往动与天合其又奚必有应而后能往哉此初九之往所以得无心之吉也　双湖先生曰卦辞不利有攸往戒震也爻辞初往吉二则利有攸往者葢卦体艮止在前动亦不正爻则初前二隂二前一隂无窒碍故也】六二不耕获不菑畬则利有攸往【吕音训不耕获陆氏曰黄郭反或依注作不耕而获非下句亦然菑陆氏曰侧其反马云田一歳也董云反草也畬陆氏曰音余马云田三歳也董云悉耨曰畬説文云三歳治田也字林弋恕反晁氏曰或作作畭説文作畬三歳治田也易不菑畬礼记坊记云易云不耕获不菑畬凶孔颖达坊记正义曰无功得物是其凶】集解【程子曰凡理之所然者非妄也人所欲一无欲字为者乃妄也故以耕获菑畬譬之六二居中得正又应五之中正居动体而柔顺为动能顺乎中正乃无妄者也故极言无妄之义耕农之始获其成终也田一歳曰菑三歳曰畬不耕而获不菑而畬谓不首造其事因其事理所当然也首造其事则是人心所作为乃妄也因事之当然则是顺理应物非妄也获与畬是也葢耕则必有获菑则必有一作为畬是事理之固然非心意之所造作也如是则为无妄不妄则所往利而无害也或曰圣人制作以利天下者皆造端也岂非妄乎曰圣人随时制作合一作因乎风气之宜未尝先时而开之也若不待时则一圣人足以尽为矣岂待累圣继作也时乃事之端圣人随时而为也　朱子曰柔顺中正因时顺理而无私意期望之心故有不耕获不菑畬之象言其无所为于前无所兾于后也占者如是则利有所往矣】附録【朱子语六二在无妄之时居中得正故吉其曰不耕获不菑畬是四事都不做谓虽事事都不动作亦自利有攸往　耕菑固必因时而作然对获畬而言则为首造矣易中取象亦不可以文害辞辞害意若必字字拘泥则不耕而望获不菑而望畬亦岂有此理邪荅镐爻辞分明説道不耕获了自有一般时节都不须作为砥问不耕获不菑畬曰言不耕不获不菑不畬无所为于前无所兾于后未尝略起私意以作为唯因时顺理而已程传作不耕而获不菑而畬不唯添了而字又文势牵强恐不如此又问史记作无望谓无所期望而有得疑有六二不耕获不菑畬之意曰此出史记春申君传正説李园事是説无把鼻而有一事正合无妄之灾无妄之疾亦见得古人相传尚识得当时此意也铢此爻乃自始至终都不营为而偶然有得之意耕获菑畬率事之始终而言也当无妄之世事有如此者若以义言则圣人之无为而治学者之不要人爵而人爵从之皆是也大抵此爻所谓无妄之福而六所谓无妄之祸也易説】纂注【李氏过曰无妄诚也实理也有一毫求得于外心便害无妄之体耕而获菑而畬求得于外也必无耕获菑畬之心然后可以有所往二以隂居隂虽得中然未实也中未实则必外求因有此戒　游氏曰不耕获不菑畬以明君子之于物应而不唱其于事述而不作非乐通物也乐循理也　郭氏雍曰爻象之辞葢非一意坊记辞义皆异果欲不耕而获不菑而畬皆妄也故凶　龙氏仁夫曰耕获菑畬而得谷此常理也然天命偶然亦有不用力而获者无望之福也若有如此福利自然至前则宜有所往矣则字唤得分明然利往与否又在占者审择此未定之占　双湖先生曰坊记引易而与易异岂其笔误邪然记意未为不是而易此爻则自説无望之福震于稼为反生震体故取耕获象初二为地二在地之上为田有菑畬象干九二见龙在田是也然曰不耕获不菑畬又取艮止义曰则利有攸往又震动象也】六三无妄之灾或系之牛行人之得邑人之灾集解【程子曰三以隂柔而不中正是为妄者也又志应于上欲也亦妄也在无妄之道为灾害也人之妄动由有欲也妄动而得亦必有失虽使得其所利其动而妄失已大矣况复凶悔随之乎知者见妄之得则知其失必有称也故圣人因六三有妄之象而发明其理云无妄之灾或系之牛行人之得邑人之灾言如三之为妄乃无妄之灾害也设如有得其失随至如或系之牛或谓设或也或系得牛行人得之以为有得邑人失牛乃是灾也借使邑人系得马则行人失马是乃灾也言有得则有失不足以为得也行人邑人但言有得则有失非以为彼己也妄得之福灾亦随之妄得之得失亦称之固不足以为得也人能知此则不为妄动矣　朱子曰卦之六爻皆无妄者也六三处不得正故遇其占者无故而有灾如行人牵牛以去而居者反遭诘捕之扰也】附録【朱子语六三便是无妄之灾或系之牛行人之得何预邑人事而邑人之灾如谚曰闭门屋里坐祸从天上来是也此是占辞然吉凶以贞胜有虽得凶而不可避者纵贫贱穷困死亡却无悔咎故横渠云不可避咎趋吉一以贞胜者是也砥问无妄之灾先生曰此卦六爻皆是无妄但六三地头不正故有无妄之灾言无故而有灾也如行人牵牛以去而居人反遭捕诘之扰此正无妄之灾之象铢】纂注【刘氏弥邵曰六三才柔而位不当所谓匪正者也故有灾然出于意料之外故曰无妄之灾　丘氏曰初体震动是为行人三与二邻是为邑人　双湖先生曰三固是无妄之灾然亦其不正之所致使九三得正宁有是乎牛离象初至四似离繋艮止义二至四互艮二隂本坤体有邑象三正人位故称人】九四可贞无咎集解【程子曰四刚阳而居干体复无应与无妄者也刚而无私岂有妄乎可贞固守此自无咎也九居隂得为正一作贞曰以阳居干体若复处刚则为一无为字过矣过则妄也居四无尚刚之志也可贞与利贞不同可贞谓其】
