<!-- { "loadSidebar": true } -->
　　经【坎下离上】集解【程子曰未济序卦物不可穷也故受之以未济终焉既济矣物之穷也物穷而不变则无不已之理易者变易而不穷也故既济之后受之以未济而终焉未济则未穷也未穷则有生生之义为卦离上坎下火在水上不相为用故为未济】未济亨小狐汔济濡其尾无攸利【吕音训未济陆氏曰离宫三世卦狐陆音胡汔陆氏曰许讫反説文云水涸也郑云几也】集解【程子曰未济之时有亨之理而卦才复有致亨之道唯在慎处狐能度水濡尾则不能济其老者多疑畏故履氷而听惧其陷也小者则未能畏慎故勇于济汔当为仡壮勇之状书曰仡仡勇夫小狐果于济则濡其尾而不能济也未济之时求济之道当至慎则能亨若如小狐之果则不能济也既不能济无所利矣　朱子曰未济事未成之时也水火不交不相为用卦之六爻皆失其位故为未济汔几也几济而濡尾犹未济也占者如此何所利哉】纂注【蔡氏曰狐坎象尾指初　朱氏曰孟喜云小狐济水未济一步下其尾故曰汔济濡尾又曰狐首轻尾重听水负尾以济其刚不息是以终济　余氏曰未济本有亨之道但如小狐几济而濡尾则无所利耳谓占遇未济者皆无攸利不可也在所处如何耳　李氏舜臣曰圣人作易一卦必求所以亨之理在既济时有既济之亨未济时有未济之亨既济已然之亨未济方来之亨又曰坎为水为穴为隐伏物之穴居隐伏往来水问者狐也　林氏曰既之为言尽也已往之辞也未之为言有所待也方来之辞也郑氏湘卿曰上坎下离为既济上离下坎为未济然离中有坎坎中有离二体而互成四卦四卦而归二体其实一也坎水也其性淫而邪离火也其性烈而正坎常为小人离常为君子然离中有坎情其性也故既未之离反为小人坎中有离性其情也故既未之坎反为君子君子在上而小人在下则治无不济故坎上离下为既济小人在上而君子在下则治莫能济故离上坎下为未济此以人事言也】初六濡其尾吝集解【程子曰六以隂柔在下处险而应四处险则不安其居有应则志行于上然既已隂柔而一无而字四非中正之才不能援之以济也兽之济水必揭其尾尾濡则不能济濡其尾言不能济也不度其才力而进终不能济可羞吝也　朱子曰以隂居下当未济之初未能自进故其象占如此】纂注【徐氏曰既济初濡其尾无咎未济初濡其尾吝者既济之初才刚足以有济又下卦离体明也明则知缓急之宜而不急济又苟知缓急之义则虽濡尾亦终济矣故无咎未济之初才柔不足以济天下又下卦坎体陷也陷则冒险以进而急于求济不知未济之义则至于濡尾而不能济矣故可吝　李氏光曰志欲有为而才不足虽履危涉难奋不顾身为可吝也　朱氏曰卦后为尾坎水濡之濡其尾也　李氏过曰未济者既济之反未济之初六即既济之上六故爻义相蒙　林氏栗曰卦言无攸利而爻言吝者以在下一卦之初其失未逺也故系之以忧虞尔】九二曳其轮贞吉集解【程子曰在它卦九居二为居柔得中无过刚之义也于未济圣人深取卦象以为戒明事上恭顺之道未济者君道艰难之时也五以柔处君位而二乃刚阳之才而居相应之地当用者也刚有陵柔之义水有胜火之象方艰难之时所赖者才臣耳尤当尽恭顺之道故戒曳其轮则得正而吉也倒曳其轮杀其势缓其进戒用刚之过也刚过则好犯上一无上字而顺不足唐之郭子仪李晟当艰危未济之时能极其恭顺所以为得正而能保其终吉也于六五则言其贞吉光辉尽君道之善于九二则戒之恭顺尽臣道之正尽上下之道也　朱子曰以九二应六五而居柔得中为能自止而不进得为下之正也故其象占如此】纂注【蔡氏曰以刚居中上应六五有才济难者也然以刚应柔易生陵忽之心故能缓其所以行乃得正而吉也　李氏舜臣曰既济曳轮濡尾在初爻未济初既濡尾矣而二犹曳其轮以时不同也然此爻于五刚柔相应虽在险中未可骤进惟守正待时刚中之材终可济安得不吉　冯氏椅曰未济缘既济立象故濡尾濡首两卦既同而伐鬼方与曳其轮先后一位尔葢未济之二乃既济之五未济之四乃既济之三其爻之刚则然也所不同者时与位之异故吉凶异焉　熊氏曰坎有轮象离有牛象而曳之既济坎在外初与四应故离自内曳之欲其得所止也未济坎在内五与二应故离自外曳之欲其出于险也双湖先生曰二五互既济二即未初故象同二不贞故戒】六三未济征凶利涉大
