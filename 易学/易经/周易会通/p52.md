<!-- { "loadSidebar": true } -->
　　【下天道下济而光明也坤三隂居下卦之上地道卑而上行也下济与卑谦义光明上行亨义天道艮一阳也亏益以日月言坎与伏离象地道坤也变流以山川言艮坎象鬼神坎幽隂之气也人道三人位也害福恶好于人世间亦三四人位象也阳尊隂卑谦尊而光即天道下济光明义卑而不可逾即地道卑而上行义坤在上故不可逾此皆君子冇终之道也】小象传谦谦君子卑以自牧也【吕音训牧陆氏曰牧养之牧徐音目一音茂】集解【程子曰谦谦谦之至也谓君子以谦卑之道自牧也自牧自处也诗云自牧归荑】附録【程子语自牧归荑卑以自牧之意荑柔顺意九庭拾遗】鸣谦贞吉中心得也集解【程子曰二之谦徳由至诚积于中所以于声音中心所自得也非勉一有强字为之也】附録【程子语六二鸣谦处中得正而有徳者故鸣谦者乃中心得也罗氏拾遗】劳谦君子万民服也集解【程子曰能劳谦之君子万民所尊服也系辞云劳而不伐有功而不徳厚之至也语以其功下人者也徳言盛礼言恭谦也者致恭以存其位者也冇劳而不自矜伐冇功而不自以为徳是其徳厚之至也言以其功劳而自谦以下于人也徳言盛礼言恭以其徳言之则至盛以其自处之礼言之则至恭此所谓谦也夫谦也者谓致恭以存其位者也存守也致其恭巽以守其位故髙而不危满而不溢是以能终吉也夫君子履谦乃其常行非为保其位而为之也而言存其位者盖能致恭所以能存其位言谦之道如此如言为善有令名君子岂为令名而为善也哉亦言其令名者为善之故一作效也】纂注【蔡氏曰万民众柔义】无不利防谦不违则也集解【程子曰凡人之谦冇所宜施不可过其宜也如六五或用侵伐是也唯四以处近君之地据劳臣之上故凡所动作靡不利于施谦如是然后中于法则故曰不违则也谓得其宜也　朱子曰言不为过】附録【朱子语六四防谦是合如此不是过分事故解象云言不为过不违则是不违法则】利用侵伐征不服也集解【程子曰征其文徳谦巽所不能服者也文徳所不能服而不用威武何以平治天下非人君之中道谦之过也】附録【朱子语问谦是不与人争如何六五上六二爻皆言利用侵伐利用行师象曰利用侵伐征不服也若以其不服而征则非所以为谦矣先生曰老子言大国以下小国则取小国小国以下大国则取大国言抗兵相加衰者胜矣孙子曰始如处女敌人开户后如脱兔敌不及拒大扺谦自是用兵之道只退处一步耳所以利用侵伐也盖自初六积到六五上六谦亦极矣自宜人人服之尚更不服则非人矣故利用侵伐也如必也临事而惧皆是此意又曰坤为地为众凡说国邑征伐处多是因坤文蔚】纂注【朱氏曰征者上伐下也以正而行司马法曰负固不服则侵之圣人虑后世观此爻有干戈妄动者故之曰征不服也　蔡氏曰不服谓四】鸣谦志未得也可用行师征邑国也【吕音训征国今本有邑字陆氏曰本或作征邑国者非晁氏曰多邑字已具卦中】集解【程子曰谦极而居上欲谦之志未得故不胜其切至于鸣也虽不当位谦既过极宜以刚武自治其私故云利用行师征邑国也　朱子曰隂柔无位才力不足故其志未得而至于行师然亦适足以治其私邑而已】附録【程子语上六鸣谦乃有求者也有求之小止于征国邑而已故曰志未得也罗氏拾遗　朱子语问志未得也如何曰为其志未得所以行师征邑国盖以未尽信从故也】纂注【丘氏曰二与上皆曰鸣谦以有感于三也然柔近刚则先得乎刚二比三近也故中心得上应三逺也故志未得】
