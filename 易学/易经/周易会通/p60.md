<!-- { "loadSidebar": true } -->
　　经【震下离上】集解【程子曰噬嗑序卦可观而后有所合故受之以噬嗑嗑者合也既有可观然后有来合之者也噬嗑所以次观也噬齧也嗑合也口中有物间之齧而后合之也卦上下二刚爻而中柔外刚中虚人颐口之象也中虚之中又一刚爻为颐中有物之象口中有物则隔上下不得嗑必齧之则得嗑故为噬嗑圣人以卦之象推之于天下之事在口则为物隔而不得合在天下则为有强梗或谗邪间隔于其间故天下之事不得合化一无也字当用刑法小则惩戒大则诛戮以除去之然后天下之治得成矣凡天下至于一国一家至于万事所以不和合者皆由有间也无间则合矣以至天地之生万物之成皆合而后能遂凡未合者皆有间也若君臣父子亲戚朋友之间有离贰怨隙者葢谗邪间于其间也除去之则和合矣故间隔者天下之大害也圣人之观噬嗑一作齧台之象推之于天下万事皆使去其间隔而合之则无不和且洽一作治矣噬嗑者治天下之大用也去天下之间在任刑罚故卦取用刑为义在二体明照而威震乃用刑之象也】噬嗑亨利用狱【吕音训噬嗑陆氏曰上市制反齧也下胡腊反合也防宫五世卦】集解【程子曰噬嗑亨卦自有亨义也天下之事所以不得亨者以有间也噬而嗑之则亨通矣利用狱噬而嗑之之道宜用刑狱也天下之间非刑狱何以一作不可以去之不云利用刑而云利用一无利用字狱者卦有明照之象利于察狱也狱者所究治情伪得其情则知为间之道然后可以设防与致刑也　朱子曰噬齧也嗑合也物有间者齧而合之也为卦上下两阳而中虚颐口之象九四一阳间于其中必齧之而后合故为噬嗑其占当得亨通者有间故不通齧之而合则亨通矣又三隂三阳刚柔中半下动上明下雷上电本自益卦六四之柔上行以至于五而得其中是以以隂居阳虽不当位而利用狱葢治狱之道惟威与明而得其中之为贵故筮得之者有其德则应其占也】纂注【李氏过曰噬嗑震下离上震雷离电天地生物有为造化之梗者必用雷电击搏之圣人治天下有为民之梗者必用刑狱断制之故噬嗑以去颐中之梗雷电以去天地之梗刑狱以去天下之梗也　张氏汝弼曰卦中有坎为刑狱　杨氏时曰噬嗑除间之卦也除间以刑为用故利用狱狱者所以治间而求其情也治而得其情则刑之而天下服矣故不言利用刑而曰利用狱也双湖先生曰易六十四卦彖辞惟噬嗑取象于狱者以上下两阳而中虚有狱之象九四一阳间于其中有狱囚之象四阳不正互坎为盗陷于囚狱明照而威震动必察情噬之使嗑有利用狱之象呜呼文王当羑里时想演易至此其亦伤无明王在上是以于明动之卦深有感也臣罪当诛兮天王圣明韩子其知心之论也欤】初九屦校灭趾无咎【吕音训屦陆氏曰纪具反校陆氏曰爻教反下同马音教止今本作趾陆氏曰本亦作趾趾足也晁氏曰案止古文】集解【程子曰九居初最下无位者也下民之象为受刑之人当用刑之始罪小而刑轻校木械也其过小故屦之于足以灭伤其趾人有小过校而灭其趾则当惩惧不敢进于恶矣故得无咎系辞云小惩而大诫此小人之福也然惩之于小与初故一有后字得无咎也初与上无位为受刑之人余四爻皆为用刑之人初居最下无位者也上处尊位之上过于尊位亦无位者也王弼以为无隂阳之位隂阳系于竒偶岂容无也然诸卦初上不言当位不当位者一作不言位当不当者葢初终之义为大临之初九则以位为正若需上六云不当位干上九云无位爵位之位非隂阳之位也　朱子曰初上无位为受刑之象中四爻为用刑之象初在卦始罪薄过小又在卦下故为屦校灭趾之象止恶于初故得无咎占者小伤而无咎也】纂注【朱氏曰周官掌囚下罪桎桎足械也械亦曰校　蔡氏曰屦屦也校械也灭没也趾在下人所用以行者初象灭趾谓受刑于初则小惩大戒罪过止息而不行故无咎　都氏曰趾言下体之下而行者也耳言上体之上而闻者也　杨氏万里曰屦校不惩必至何校灭趾不诚必至灭耳初九之小人能惩于薄刑止其恶而不行则不贻上九恶积罪大之凶祸矣　双湖先生曰案趾只取下体初爻不论隂阳噬贲壮夬皆阳鼎艮皆隂咸其拇足大趾亦指初六屦亦初象校在足曰屦在项曰何狱中物皆蒙坎象坎坚多心木在狱校属】六二噬肤灭鼻无咎【吕音训肤陆氏曰方于反马云柔脆肥美曰肤】集解【程子曰二应五之位用刑者也四爻皆取噬为义二居中得正是用刑得其中正也用刑得其中正则罪恶者易服故取噬肤为象噬齧人之肌肤为易入也灭没也深入至没其鼻也二以中正之道其刑易服然乘初刚是用刑于刚强之人刑刚强之人必须深痛故至灭鼻而无咎也中正之道易以服人与严刑以待刚强义不相妨　朱子曰祭有肤鼎葢肉之柔脆噬而易嗑者六二中正故其所治如噬肤之易然以柔乘刚故能甚易亦不免于伤灭其鼻占者虽伤而终无咎也】附録【朱子语噬肤灭鼻肤腹腴拖泥处灭浸没也谓因噬肤而没其鼻于器中也僩】纂注【冯氏当可曰一身之表皆为肤　朱氏曰隂为肤剥六四亦取肤象　林氏曰互艮为鼻二乘刚有没鼻之象冯氏椅曰肤皮之表也噬者治狱之人肤肉腊胏囚也爻取噬为治狱之象又取肤为狱囚之象二之灭鼻无咎者指治狱也初之无咎囚可无咎也二三五之无咎囚不得而咎之也中四爻治狱者也初上囚之始恶怙终者也　李氏过曰以六爻之位言之五君位也为治狱之主四大臣位也为治狱之卿又其下也为治狱之吏颐中之物最大干胏是也六二体柔以噬肤之道噬之自伤其鼻然亦无咎也治狱者也故咎不在已　双湖先生曰肤身之皮肤取互艮象与剥六四象同如冯李説则治狱者噬囚肤而自没其肤其义巳通若证以初爻屦校灭囚趾噬鼻灭囚肤文势似亦可通】六三噬腊肉遇毒小吝无咎【吕音训腊肉陆氏曰音昔马云晞于阳而于日曰腊肉郑注周礼曰小物全干曰腊】集解【程子曰三居下之上用刑者也六居三处不当位自处不得其当而刑于人则人不服而怨怼悖犯之如噬齧干腊坚韧之物而遇毒恶之味反伤于口也用刑而人不服反致怨伤是可鄙吝也然当噬嗑之时大要噬间而嗑之虽其身处位不当而强梗难服至于遇毒然用刑非为不当也故虽可吝而一无而字亦小噬而嗑之非有咎也朱子曰腊肉谓兽腊全体骨而为之者坚韧之物也隂柔不中正治人而人不服为噬腊遇毒之象占虽小吝然时当噬嗑于义为无咎也】纂注【齐氏曰周礼腊人掌田兽之脯腊注薄物为脯小物全干为腊　朱氏曰三互艮艮为黔喙之属离为雉日熯之腊肉之象六三位不当以柔噬刚刑人不服反伤之故遇毒毒坎险象四五坎师以此毒天下亦指坎　林氏栗曰腊者肉见于外而骨藏于中以六居三外柔内刚腊肉之象噬之遇骨不期遇其害也外示柔弱中藏险狠以匿其情奸民也揣其骨而徐齧之故小吝　冯氏曰三刚藏于六柔中故噬而遇毒多凶之象不中正故吝隂小故其占为小吝噬之乃其治狱之职故无得而咎之故诸爻虽不善亦无咎矣　李氏过曰六三体亦柔见二之伤也以噬腊肉之道噬之遂为所毒虽小吝意在去恶已则何咎】九四噬干胏得金矢利艰贞吉【吕音训干陆音干胏陆氏曰缁美反马云有骨谓之胏郑云箦也字林云含食所遗也一曰脯也子夏作脯徐音甫荀董同晁氏曰説文作食所遗也易噬干雄说从陆绩作胏】集解【程子曰九四居近君之位当噬嗑之任者也四已过中是其间愈大而用刑愈深也故云噬干胏胏肉之有联一无联字骨者干肉而兼骨至坚难噬者也噬至坚而得金矢金取刚矢取直九四阳德刚直为得刚直之道虽用刚直之道利在克难其事而贞固其守则吉也九一无九字四刚而明体阳而居柔刚明则伤于果故戒以知艰居柔则守不固故戒以坚贞刚而不贞者有矣凡失刚者皆不贞也在噬嗑四最为善　朱子曰胏肉之带骨者与胾通周礼狱讼入钧金束矢而后听之九四以刚居柔得用刑之道故有此象言所噬愈坚而得听讼之宜也然必利于艰难正固则吉戒占者宜如是也】附録【朱子语得金矢荆公已尝引周礼钓金之説僴问不知古人狱要钧金束矢之意如何先生云这不见得想是词讼时便令他纳此教他无切要防事不敢来又问云如此则不问曲直一例出此则实有寃枉者亦惧而不敢诉矣先生云这个须是大切要防事如平常事又别有所在如剂石之论】纂注【杨氏时曰九四合一卦言之则为间者也以一爻言之则居大臣之位任除间之责者也　李氏椿年曰腊肉小干胏难噬于腊　李氏过曰颐中之梗正在此爻九四近君治狱之卿诸爻以柔噬九四独以刚噬正如干胏而九四体刚以噬干胏之道噬之遂得其情　冯氏椅曰肉之附骨犹四之附九居于离火故为干胏之象又説卦离为乾卦　双湖先生曰卦互坎为豕离为戈兵又为火故有干胏象蒙金矢指坎九二象此爻正互坎中爻兰氏曰九干之防干为金也齐氏曰坎为矫輮为木人为弓矫木加金施于弓亦有矢象金矢李季辨引周礼説案周礼秋官大司寇以两造禁民讼入束矢于朝然后听之以两剂禁民狱入钧金三日乃致于朝然强听之注讼谓以财货相告者造至也使讼者两至既两至使入束矢乃治之不至不入束矢则是白服不直者也必入束矢者取其直也古者一弓百矢束矢其百矢欤狱谓相告以罪名者剂今券书使狱者各赍券书既两券书使入钧金又三日乃治之重刑也不券书不入金则是亦自服不直者也必入金者取其坚也三十斤曰钧九四不正故戒以贞吉　龙氏仁夫曰紫金矢与金柅金车金及黄矢语势同似不必引钧金束矢为义】六五噬干肉得黄金贞厉无咎集解【程子曰五在卦愈上而为噬干肉反易于四之干胏者五居尊位乗在上之势以刑于下其势易也在卦将极矣其为间甚大非易嗑也故为噬干肉也得黄金黄中色金刚物五居中为得中道处刚而四辅以刚得黄金也五无应而四居大臣之位得其助也贞厉无咎六五虽处中刚然实柔体故戒以必正固而怀危厉则得无咎也以柔居尊而当噬嗑一作坚之时岂可不贞固而怀惧哉一作忘危惧也　朱子曰噬干肉难于肤而易于腊胏者也黄中色金亦谓钓金六五柔顺而中以居尊位用刑于人人无不服故有此象然必贞厉乃得无咎亦戒占者之辞也】附録【朱子语问九四利艰贞六五贞厉皆有艰难正固危惧之意故皆为戒占者之辞先生曰亦是爻中有此道理大扺才是治人彼必为敌不是易事故虽时位卦德得用刑之宜亦须以艰难正固处之至于六三噬腊肉遇毒则是所噬者坚韧难合六三以隂柔不中正而遇此所以遇毒而小吝然此亦是合当治者但难治耳治之虽小吝终无咎也铢】纂注【林氏栗曰干肉折肉披筋而熯之似刚非刚似柔非柔噬之则嗑不噬不嗑也以六居五刚柔得中干肉象　蔡氏曰干以五言肉以六言黄象离中金刚也　张子曰得黄金者得居中持坚之义余氏曰金矢黄金不必泥周礼只是刚直刚中耳双湖先生曰五不正故戒以贞犹厉况不正乎然虽厉而无咎者以居位得中故免于咎耳　李氏过曰九四噬嗑既得其情以狱成上于五五柔主以噬干肉之道噬之干肉无骨者以柔噬之也得黄金赎刑也古者金作赎刑如吕刑五刑之赎皆有罚以千锾为差是也九四以刚噬六五以柔噬以刚噬者有司执法之公以柔噬者人君不忍之仁也然犹贞厉则无咎正如穆王训夏赎刑刑既轻矣犹曰朕言多惧是也　龙氏仁夫曰案项氏曰噬者除其恶得者取其善噬干胏之强而收金矢之用噬干肉之强而收黄金之用圣人之仁如此愚谓听狱之难久矣系辞圣人于此深致意焉夫圜扉丛棘之间未必皆强梗不肖者居之也而有金矢黄金之属在焉小则为堂阜之夷吾葢齐之名卿也大则为郡邸之皇孙葢汉之英主也使防鲍叔之知人丙吉之长者则遂巳矣治狱者其可茍哉周公呼太史而告之曰司寇苏公式敬尔由狱以长我王国此意与噬嗑辞同】上九何校灭耳凶【吕音训何陆氏曰何可反又音河本亦作荷音同象同王肃云荷担晁氏曰案何古文】集解【程子曰上过乎尊位无位者也故为受刑者居卦之终是其间大噬之极也系辞所谓恶积而不可揜罪大而不可解者也故何校而灭其耳凶可知矣何负也谓在颈也　朱子曰何负也过极之阳在卦之上恶极罪大凶之道也故其象占如此】纂注【胡氏曰居卦之极罪之大者也校加于首而没其耳所以凶也　毛氏曰以怙终故寄之上九齐氏曰下互坎体有耳之象　郭氏雍曰初上灭字或以为刑独孔氏训没屦校桎其足桎大而没趾何校械其首械大而没其耳也若以诚耳为刵灭鼻为劓灭趾为腓则上九复不为凶而初二又不为无咎也书注劓轻刑吕刑腓辟为重故汉斩趾同于弃市方初六小刑固不当断趾上九非大复不当轻刑以是知三者之灭皆非刑也　冯氏当可曰卦有四元咎一吉一凶治天下至于用狱皆出于不获已不获已而为之得麤免于过咎可也九四之吉以对上九之凶使四不艰贞则其凶如上矣　蔡氏曰噬之用在中故中四爻为噬也初上二爻受噬者也为噬故爻辞皆称噬受噬故爻无噬辞　丘氏曰初过小而在下故屦校灭趾为用狱之始上恶极而怙终故何校灭耳为用狱之终中四爻治狱之人然卦才刚柔不同噬之难易亦异二以柔居柔于象为噬肤易噬者也五以柔居刚刚柔得中于象为噬干肉比噬肤则难矣三柔中有刚肉藏骨之象故曰噬腊肉比干肉又难也四刚中有柔骨聨肉之象故曰噬干胏胏则骨大于腊噬之最难者也此中四爻之别也然二灭鼻三遇毒四艰贞五贞厉者言治狱之道当致谨而不可轻也　双湖先生曰以全体言九四为一卦之间则受噬者在四彖辞利用狱是刑四也以六爻言则受噬者在初上故初上皆受刑四反为噬之主与三隂爻同噬之彖爻取象有不同如此爻中称腊称干皆离象故説卦曰离为乾卦】大象传雷电噬嗑先王以明罚勑法【吕音训勑陆氏曰耻力反此俗字也字林作敕郑云敕犹理也一云整也】集解【程子曰象无倒置者疑此文互也雷电相须并见之物亦有噬象电明而雷威先王观雷电之象法其明与威以明其刑罚饬其法令法者明事理而为之防者也　朱子曰雷电当作电雷】附録【程子语电者隂阳相轧雷者隂阳相击也轧者如石相磨而火光出者电便有雷击者是也大临　朱子语问诸卦象皆顺説独雷电噬嗑倒説何邪曰先儒皆以为倒説二字二字相似疑是如此僩问雷电噬嗑与雷电丰似一同先生曰噬嗑明在上动在下是明得是理先立这法在此未有犯防人留待异时之用故云明罚敕法丰威在上明在下是用这法时须是明见下情曲折方得不然威动于上必有过错也故云折狱致刑此是伊川之意其説极好道夫】纂注【蔡氏曰明罚离象勑法震象　张氏汝弼曰体电之光以明罚则情伪不能逃体雷之威以勑法则强梁不敢犯　徐氏曰明罚者所以示民而使之知所避勑法者所以防民而使之知所畏此先王忠厚之意也未至折狱致刑处故与丰象异然罚之当避人犹有冐罚为之法之可畏人犹有犯法不顾者先王不得已而用刑　项氏曰石经作电雷晁公武谓象无倒置者当从石经】彖传颐中有物曰噬嗑【吕音训颐陆以之反】集解【朱子曰以卦体释卦名义】纂注【王氏宗传曰卦象各有指鼎井大过栋挠小过飞鸟之类逺取诸物也艮背颐口噬嗑颐中有物之类近取诸身也】噬嗑而亨集解【程子曰颐中有物故为噬嗑有物间于颐中则为害噬而嗑之则其害亡乃亨通也故云噬嗑而亨】刚柔分动而明雷电合而章集解【程子曰以卦才言也刚爻与柔爻相间刚柔分而不相杂为明辨之象明辨察狱之本也动而明下震上离其动而明也雷电合而章雷震而电耀相须并见合而章也照与威并行用狱之道也能照则无所隠情有威则莫敢不畏上既以二象言其动而明故复言威照并用之意】附録【未子语张洽问易彖传刚柔分者二噬嗑节也何以言刚柔分曰据某观之只是三隂三阳谓之刚柔分分犹均也问易中三隂三阳之卦多独二卦言之何也曰偶于此二卦言之余卦别有义刚柔分语意与日夜分同时举】纂注【杨氏时曰刚在下则动柔在上则明动而明初未章合而后章　李氏过曰人之頥中自有雷电齿刚而舌柔雷之击搏必与电合齿之噬齧必与舌俱然后成章】柔得中而上行虽不当位利用狱也【吕音训上陆时掌反当陆氏曰都浪反易内皆同有异者别出】集解【程子曰六五以柔居中为用柔得中之义上行谓居尊位虽不当位谓以柔居五为不当而利于用狱者治狱之道全刚则伤于严暴过柔则失于寛纵五为用狱之主以柔处刚而得中得用狱之宜也以柔居刚为利用狱以刚居柔为利否曰刚柔质也居用也用柔非治狱之宜也朱子曰以卦名卦体卦德二象卦变释卦辞】附録【朱子语彖辞中刚柔分以下都掉了颐中有物只说利用狱爻亦各自取义不说噬颐中之物渊】纂注【朱氏曰六五柔中虽不当位施之用狱则无若柔中之为利矣或曰柔足以用狱乎曰为人君止于仁不以刚断称也　杨氏时曰古之治狱吏以狱成告于正正听之正以狱成告于大司寇司寇听之棘木之下大司寇以狱成告于王王命三公参聴之三公以狱成告于王王三宥之而后制刑此以柔用之意也　双湖先生曰下体本坤分初柔上而为五上体本干分五刚下而为初此刚柔分也柔得中而上行即初柔上而得中也噬嗑刚柔分而柔得中节刚柔分而刚得中故于两卦发其义】小象传屦校灭趾不行也【吕音训不行也陆氏曰本或作止不行也】集解【程子曰屦校而灭伤其趾则知惩诫而不敢长其恶故云不行也古人制刑有小罪则校其趾葢取禁止其行使不进于恶也　朱子曰灭趾又有不进于恶之象】噬肤灭鼻乘刚也集解【程子曰深至灭鼻者乘刚故也乘刚乃用刑于刚强之人不得不深严也深严则得宜乃所谓中也】遇毒位不当也集解【程子曰六三一无三字以隂居阳处位不当自处不当故用刑者难服而反毒之也】利艰贞吉未光也【吕音训未光大也今本作未光也陆氏曰本或无大字】集解【程子曰凡言未光其道未光大也戒于一作以利艰贞葢所以不足也不得中正故也】纂注【杨氏时曰虽利艰贞未能使无讼故曰未光也　杨氏万里曰有强梗者天下之不幸去强梗者圣人之不得巳也故曰未光也】贞厉无咎得当也集解【程子曰所以能无咎者以所得其当也所谓当居中用刚而能守正虑危也】何校灭耳聪不明也【吕音训聪不明也陆氏曰马云耳无所闻郑云目不明耳不聪王肃云言其听之不明】集解【程子曰人之聋暗不悟积其罪恶以至于极古人制法罪之大者何之以校为其无所闻知积成其恶故以校而灭伤一无伤字其耳诫聪之不明也　朱子曰灭耳葢罪其聴之不聪也若能审聴而早图之则无此凶矣】经【离下艮上】集解【程子曰贲序卦嗑者合也物不可以茍合而巳故受之以贲贲者饰也物之合则必有文文乃饰也如人之合聚则有威仪上下物之合聚则有次序行列合则必有文也贲所以次噬嗑也为卦山下有火山者草木百物之所聚也下有火则照见其上草木品彚皆被其光彩有贲饰之象故为贲也】贲亨小利有攸往【吕音训贲陆氏曰彼伪反徐甫寄反李轨府瓫反傅氏云贲古班字文章貌郑云变也文饰之貌王肃扶文反云有文饰黄白色艮宫一世卦】集解【程子曰物有饰而后能亨故曰无本不立元文不行有实而加饰则可以亨矣文饰之道可增其光彩故能小利于进也　朱子曰贲饰也卦自损来者柔自三来而文二刚自二上而文三自既济而来者柔自上来而文五刚自五上而文上又内离而外艮有文明而各得其分之象故为贲占者以其柔来文刚阳得隂助而离明于内故为亨以其刚上文柔而艮止于外故小利有所往】纂注【徐氏曰有质必有文质者本也文者所以贲饰之也贲以刚柔往来交错为文而成卦则刚大柔小干刚为质于内而柔来文之本刚得柔大者通矣又六二中正得位无往不通故亨坤柔为质于外而刚往文之本柔得刚小者利矣双湖先生曰小利有攸往文王卦变例也孔子彖传分明以贲自泰变来谓泰上六来文九二之刚泰九二上文上六之柔则成贲卦朱子又推及损与既济变来亦有相文之义若谓自噬嗑变贲则小正指噬嗑六三言六自三往居四九自四来居三谓之小利有攸往可也况贲乃噬嗑之反其象尤近意文王所取或在此所谓小往是也夫子自发柔来刚上相文之义朱子又自彖传推广之大抵卦变一可变六十四由人自取通焉止矣但谓夫子即文王之説朱子即文王夫子之説则冇所未可也　郭氏京曰不利有攸往与彖传并误作小利　余氏曰本义説卦变专取两爻相比而相易故多失正意贲与涣其最著者要当随地而观耳至于损益亦是卦变以其不可用相比相易之例遂止曰卦体疑皆未然也】初九贲其趾舍车而徒【吕音训趾陆氏曰一本作止郑云趾足晁氏曰案止古文舍陆音舍象同车陆氏曰音居郑张璠作舆后汉时始有居音晁氏曰案车古文】集解【程子曰初九以刚阳居明体而处下君子有刚明之德而在下者也君子在无位之地无所施于天下唯自贲饰其所行而已趾取在下而所以行也君子修饰之道正其所行守节处义其行不茍义或不当则舍车舆而宁徒行众人之所羞而君子以为贲也舍车而徒之义兼于比应取之初比二而应四应四正也与二非正也九之刚明守义不近与于二而逺应于四舍易而从难如舍车而徒行也守节义君子之贲也是故君子所贲世俗所羞世俗所贵一作贲君子所贱以车徒为言者因趾与行为义也　朱子曰刚德明体自贲于下为舍非道之车而安于徒步之象占者自处当如是也】纂注【双湖先生曰趾象见噬嗑初爻下车前有互坎象初未入坎体故有舍车徒行象　郭氏雍曰君子以义为荣不以徒行为辱初九以贱自居舍车而徒所谓穷不失其义者矣　都氏曰无所乗而行谓之徒行凡易之义所乘者在下乗之者在上初在下卦之下无所乘也】六二贲其须【吕音训须陆氏曰如字字从彡从水边者非晁氏曰案须与归妹六三同今文作嬬贱妾也】集解【程子曰卦之为贲虽由两爻之变而文明之义为重二实贲之主也故主言贲之道饰于物者不能大变其质也因其质而加饰耳故取须义须随颐而动者也动止惟系于一无于字所附犹言恶不由于贲也二之文明唯其贲饰善恶则系其质也　朱子曰二以隂柔居中正三以阳刚而得正皆无应与故二附三而动有贲须之象占者宜从上之阳刚而动也】纂注【朱氏曰毛在颐曰须在口曰髭在颊曰髯三至上有颐体二在颐下须之象二三刚柔相贲贲其须也夫文不虚生须生于颐血盛则烦滋血衰则减耗林氏栗曰须所以贲其颐也】九三贲如濡如永贞吉【吕音训濡陆如防反】集解
