<!-- { "loadSidebar": true } -->
　　经【艮下坤上】集解【程子曰谦序卦有大者不可以盈故受之以谦其有既大不可至于盈满必在谦损故大有之后受之以谦也为卦坤上艮下地中有山也地体卑下山髙大之物而居地之下谦之象也以崇髙之徳而处卑之下谦之义也】谦亨君子有终【吕音训谦陆氏曰卑退为义屈也下物也兊宫五世卦子夏作嗛云嗛谦也晁氏曰案篆无嗛字】集解【程子曰谦有亨之道也有其徳而不居谓之谦人以谦防自处何往而不亨乎君子有终君子志存乎谦巽达理故乐天而不竞内充故退让而不矜安履乎谦终身不易自卑而人益尊之自晦而徳益光显此所谓君子有终也在小人则有欲必竞有徳必伐虽使勉慕于谦亦不能安行而固守不能有终也朱子曰谦者有而不居之义止乎内而顺乎外谦之意也山至髙而地至卑乃屈而止于其下谦之象也占者如是则亨通而有终矣有终谓先屈而后伸也】附録【程子语他卦皆有悔凶咎唯谦未尝有他卦有持而亨唯谦则便亨罗氏拾遗　朱子语谦便能亨又为君子有终之象渊】纂注【蔡氏曰刚屈乎柔之下谦之义也刚下柔交通之道故亨君子三也君子冇是徳始虽卑而终益尊始虽晦而终益光故有终　徐氏曰九三一卦之主而居下卦之终故曰有终又诸卦三爻多言终　司马公曰君子之徳诚盛矣业诚大矣不谦以持之无以保其终也　李氏舜臣曰设卦命名多以卦之反对取象谦豫二卦反履小畜之对也履谦取画在三豫小畜取画在四特隂阳之画不同耳皆五隂一阳五阳一隂之卦也一隂在下卦三阳之上其位不顺故名之小畜一阳在下卦三隂之上其位则顺故名之豫一隂在上卦三阳之下其位则宜故名之履一阳在上卦三隂之下其位非宜故名之谦　冯氏椅曰一阳五隂之卦其立象也一阳在上下者为剥复象阳气之消长也在中者为师比象众之所归也至于三四在二体之际当六画之中故以其自上而退处于下者为谦自下而奋出乎上者为豫此观画立象之本旨也象立矣而玩焉以实象言之则山在地中以虗象言之则髙处卑下内止外顺皆其义也艮三爻尤吉盖自处者下也　双湖先生曰谦唯阳刚君子能之隂柔之人无取于谦也盖阳为大为尊为贵隂为小为卑为贱然一阳卦六必至三而后名谦者三人道也有公侯之尊贵乃肯自卑而处上卦三隂之下此所以为谦也自九居三成谦有艮之笃实有坎之劳有震之动而又承坤之重盛徳如此安止不迁谓之君子有终宜哉】初六谦谦君子用涉大川吉集解【程子曰初六以柔顺处谦又居一卦之下为自处卑下之至谦而又谦也故曰谦谦能如是者君子也自处至谦众所共与也虽用渉险难亦无患害况居平易乎何所不吉也初处谦而以柔居下得无过于谦乎曰柔居下乃其常也但见其谦之至故为谦谦未见其失也朱子曰以柔处下谦之至也君子之行也以此涉难何往不济故占者如是则利以涉川也】纂注【蔡氏】
