<!-- { "loadSidebar": true } -->
　　经【震下艮上】集解【程子曰颐序卦物畜然后可养故受之以颐夫物既畜聚则必有以养之元养则不能存息颐所以次大畜也卦上艮下震上下二阳爻中含四隂上止而下动外实而中虚人颐颔之象也颐养也人口所以饮食养人之身故名为颐圣人设卦推卦之义大至于天地养育万物圣人养贤以及万民与人之养生养形养德养人皆颐养之道也动息节宣以养生也饮食衣服以养形也威仪行义以养德也推已及物以养人也】颐贞吉观颐自求口实【吕音训颐陆氏曰以之反此篆文防宫游魂卦】集解【程子曰颐之道以正则吉也人之养身养德养人养于人皆以正道则吉也天地造化养育万物各得其宜者亦正而已矣观颐自求口实观人之所颐与其自求口实之道则善恶吉凶可见矣　朱子曰颐口旁也口食物以自养故为养义为卦上下二阳内含四隂外实内虚上止下动为颐之象养之义也贞吉者占者得正则吉观颐谓观其所养之道自求口实谓观其所以养身之术皆得正则吉也】纂注【冯氏当可曰凡人之颐上曰辅下曰车辅不动艮也车独运用震也辅上九之象车初九之象　杨氏万里曰艮一阳上覆震一阳下承中四偶画众齿之象也　李氏过曰人生有口体之累孰不求养然得之必有道故曰贞吉　李氏开曰自其防而观之一饮一食之不正积为非礼非义之本者皆根于口体之奉　项氏曰颐贞吉总言一卦之义观颐自求口实乃观颐之道　双湖先生曰愚观首震终艮后天八卦之序今震艮合颐为口象东西南北包罩以见生齿之众大春夏秋冬流转以见生齿之悠久干马坤牛坎豕兑羊防鸡离雉皆囿其间又见天生万物为养人之具中四爻两互坤体惟寓致养之义震艮合颐之象至哉曰贞吉葢吉凶悔吝生乎动必如震初阳之动以贞而后吉也况为口体而动乎曰观颐卦体似离为目有观道矣曰自求口实四隂中虚不容不为实之是求矣然而必以正为主焉故必首之以贞吉之辞也文王观卦系辞之意其大要不过如是而已】初九舍尔灵观我朶颐凶【吕音训舍陆音舍朶陆氏曰多果反动也郑同京作防晁氏曰京作防与朶同音动也刘亦作防防颐多辨也】集解【程子曰蒙之初六蒙者也爻乃主发蒙而言颐之初九亦假外而言尔谓初也舍尔之灵乃观我而朶颐我对尔而设初之所以朶颐者四也然非四谓之也假设之辞尔九阳体刚明其才智足以养正者也能咽息不食灵喻其明智而可以不求养于外也才虽如是然以阳居动体而在颐之时求颐人所欲也上应于四不能自守志在上行説所欲朶颐者也心既动则其自失必矣迷欲而失已以阳而从隂则何所不至是以凶也朶颐为朶动其颐颔人见食而欲之则动颐垂涎故以为象　朱子曰灵不食之物朶垂也朶颐欲食之貌初九阳刚在下足以不食乃上应六四之隂而动于欲凶之道也故其象占如此】附録【朱子语凡卦中説防不是正得一个离卦必是伏个离卦如观我朶颐是也兑为羊大壮卦无兑恐便是三四五爻有个兑象这説取象是不可晓处也多如干之六爻象皆説龙至説到干却不为龙龙是变化不测之物干须着用龙当之如夫征不复妇孕不育此卦是取离为大腹颐象本卦虽无离卦却是伏得这卦易説】纂注【徐氏曰颐卦全体内柔外刚有象朶动也颐颔也朶颐下动震象又曰灵以静为养朶颐以动为养也舍尔灵而观我朶颐者失其静养之道而溺于动养之欲也　朱氏曰之所以灵者蛰则咽息不动无求于外故能神明而寿　冯氏椅曰朶下垂貌木垂为朶故世以花为朶　王氏曰夫安身莫若不竞修已莫若自保守道则福至求禄则辱来居养贤之世不能贞其所履以全德而舎其灵之明兆羡我朶颐而躁求离其致养之至道闚我宠禄而竞进凶莫甚焉　双湖先生曰离为卦体似离故有象尔我若作六四与初九自舍尔之灵反观我而朶颐也观亦取全体似离目象并损益凡三　孙氏奕曰颐所以观其养也作易圣人初九既取于六四又取于虎何哉葢之为性不嗜食者也虎之为性其交有时者也饮食男女人之大欲存焉有一溺其所欲必伐其良心戕其正性乌有所谓自养者哉故圣人有取于虎以明君子自养者如此】六二颠颐拂经于丘颐征凶【吕音训颠陆丁田反拂陆氏曰符弗反违也薛同下同一音敷弗反子夏作弗云辅弼也晁氏曰刘一行作弗辅弼也下同案弗古弼字】集解【程子曰女不能自处必从男隂不能独立必从阳二隂柔不能自养待养于人者也天子养天下诸侯养一国臣食君上之禄民赖司牧之养皆以上养下理之正也二既不能自养必求养于刚阳若反下求于初则为颠倒故云颠颐颠则拂违经常不可行也若求养于丘则往必有凶丘在外而髙之物谓上九也卦止二阳既不可颠颐于初若求颐于上九往则有凶在颐之时相应则相养者也上非其应而往求养非道妄动是以凶也颠颐则拂经不获其养尔妄求于上往则得凶也今有人才不足以自养见在上者势力足以养人非其族类妄往求之取辱得凶必矣六二中正在他卦多吉而凶何也曰时然也隂柔既不足以自养初上二爻皆非其与故往求则悖理而得凶也　朱子曰求养于初则颠倒而违于常理求养于上则往而得凶丘土之髙者上之象也】纂注【冯氏当可曰应五而五不应反而求初所以为颠颐　李氏曰二应五五居尊位而养道不足反资养于初拂颐之常者也　勉斋黄氏曰颐之六爻只是颠拂二字求养于下则为颠求食于上则为拂六二比初而求上故颠颐当为句拂经于丘颐为句征凶则其占辞也六三拂颐虽与上为正应然毕竟是求于上以养已所以有拂颐之象故虽贞亦凶也六四颠颐固与初为正应然是赖初之养以养人故虽颠亦吉六五拂经则是比于上所以有拂经之象然是赖上九之养以养人所以居贞而吉但不能自养所以不可涉大川尔　双湖先生曰勉斋所读六二爻句虽与本义不同然证之以五爻拂经亦通若二之颠颐与四同拂经与五同而吉凶异者此又系两卦体葢颐养之道以安静为无失二动体故颠拂而凶四五静体故虽颠拂亦吉震三爻凶艮三爻吉可见矣丘颐上艮为山象】六三拂颐贞凶十年勿用无攸利集解【程子曰颐之道唯正则吉三以隂柔之质而处一有又字不中正又在动之极是柔邪不正而动者也其养如此拂违于颐之正道是以凶也得颐之正则所养皆吉求养养人则合于义自养则成其德三乃拂违正道故戒以十年勿用十数之终谓终不可用无所往而利也　朱子曰隂柔不中正以处动极拂于颐矣既拂于颐虽正亦凶故其象占如此】纂注【李氏过曰三去上隔互体坤坤数十故曰十年　陈氏友文曰隂虽求养于阳然必以正而后吉六三求养于上九六四求养于初九均也而吉凶异焉何也此正不正之辨也六四正也初九亦正也以正养正于理为顺故吉且无咎六三不正上九亦不正以不正养不正于理为拂故凶而无攸利　双湖先生曰六三不正而云贞凶者葢谓拂颐之常理虽贞且凶况不正乎其凶可必矣坤数十以土成数言也】六四颠颐吉虎视眈眈其欲逐逐无咎【吕音训视陆氏曰徐市志反又常止反眈眈陆氏曰丁南反威而不猛也马云虎下视貌一音大南反逐逐陆氏曰如字敦实也薛云速也子夏作攸攸志林云攸当为逐苏林音迪荀作悠悠刘作跾云逺也説文跾音式六反晁氏曰汉书序传作浟浟音涤】集解【程子曰四在人上大臣之位六以隂居之隂柔不足以自养况养天下乎初九以刚阳居下在下之贤也与四为应四又柔顺而正是能顺于初赖初之养也以上养下则为顺今反求下之养颠倒也故曰颠颐然已不胜其任求在下之贤而顺从之以济其事则天下得其养而已无旷败之咎故为吉也夫居上位者必有一作其才德威望为下民所尊畏则事行而众心服从若或下易其上则政出而人违刑施而怨起轻于陵犯乱之由也六四虽能顺从刚阳不废厥职然质本隂柔赖人以济人之所轻故必养其威严眈眈然如虎视则能重其体貌下不敢易又从于人者必有常若间或无继则其政败矣其欲谓所须用者必逐逐相继而不乏则其事可济若取于人而无继则困穷矣既有威严又所施不穷故能无咎也二颠颐则拂经四则吉何也曰二在上而反求养于下下非其应类故为拂经四则居上位以贵下贱使在一无在字下之贤由已以行其道上下之志相应而一有泽字施于民何吉如之自三以下养口体者也四以上养德义者也以君而资养于臣以上位而赖养于下皆养德也　朱子曰柔居上而得正所应又正而赖其养以施于下故虽颠而吉虎视眈眈下而专也其欲逐逐求而继也又能如是则无咎矣】附録【朱子语问虎视眈眈本义以为下而专也葢赖其养以施于下必有下专之诚方能无咎程传作欲立威严恐未必然先生曰颐卦难看正谓此等且虎视眈眈必有此象但今未晓耳铢曰音辨载马氏云眈眈虎下视貌则当为下而专矣先生曰然又曰其欲逐逐如何先生曰求养于下以养人必当继继求之不厌乎数然后可以养人而不穷不然则所以养人者必无继矣以四而赖养于初亦是颠倒但是求养以养人所以虽颠而吉铢六四一爻理会不得虽是恁地解毕竟晓不得如何是施于下又如何是虎】纂注【南轩张氏曰虎视常垂首案茍氏九家艮有虎象　耿氏曰六二六四皆自飬正而能有所养者也然二未离乎下四则在上矣故二之颠颐不如四之吉也　冯氏椅曰二为茍合四为正应二动而有求四止而待求此吉所以独在四也　蔡氏曰六四艮体静止能静以待养于初故吉】六五拂经居贞吉不可涉大川集解【程子曰六五颐之时居君位养天下者也然其隂柔之质才不足以养天下上有刚阳之贤故顺从之赖其养已以济天下君者养人者也反赖人之养是违拂于经常既以已之不足而顺从于贤师傅上师傅之位也必居守贞固笃于委信则能辅翼其身泽及天下故吉也隂柔之质无贞刚之性故戒以能居贞则吉以隂柔之才虽倚赖刚贤能持存于平时不可处艰难变故之际故云不可涉大川也以成王之才不至甚柔弱也当管蔡之乱几不保于周公况其下者乎故书曰王亦未敢诮公赖二公得终信故艰险一作难之际非刚明之主不可恃也不得已而济艰险者则有矣发此义者所以深戒于为君也于上九则据为臣致身尽忠之道言故不同也　朱子曰六五隂柔不正居尊位而不能养人反赖上九之养故其象占如此】附録【朱子语六五隂柔之才但守正则吉故不可以涉患难僴居贞吉犹洪范用静吉用作凶所以不可涉大川六五不能养人反赖上九之养是以拂其常矣故守常则吉而涉险阻则不可也铢】纂注【杨氏绘曰六二从初六五从上俱失中爻之常　刘氏曰以无养下之德故不加颐字只曰拂经　朱氏曰艮止也有居之象　耿氏曰不能有所养则动而无辅以居贞则吉也　毛氏曰六五君也养人者其事也养贤者其道也而爻则隂也二者胥失之是拂其常者也无事犹可以分相縻故曰居贞吉欲有所为则难以济矣无臣民而求成事未之有也故曰不可涉大川　双湖先生曰六五不正故戒以居贞则吉卦体象虚舟上卦坎位象大川五不利涉上利涉者五柔安于艮止上刚止极而动也　丘氏曰豫五不言豫以豫悦之权由乎四也颐五不言颐以颐养之权由乎上也五君位也豫颐六五不能自有其权者以弱而迫于强臣故也然颐五承柔故虽拂经而居贞则吉豫五乘刚是以有贞疾未亡之戒】上九由颐厉吉利涉大川【吕音训厉吉陆氏曰严厉也马王肃云危】集解【程子曰上九以刚阳之德居师傅之任六五之君柔顺而从于已赖已之养是当天下之任天下由之以养也以人臣而当是任必常懐危厉则吉也如伊尹周公何尝不忧勤兢畏故得终吉夫以君之才不足而倚赖于已身当天下一有之字大任宜竭其才力济天下之艰危成天下之治安故曰利涉大川得君如此之专受任如此之重茍不济天下艰危何足称委遇而谓之贤乎当尽诚竭力而不顾虑然惕厉则不可忘也　朱子曰六五赖上九之养以养人是物由上九之养也位髙任重故厉而吉阳刚在上故利涉川】纂注【丘氏曰养人之权在五而已居其上为众所归位髙任重易失之专故必以危厉处之而后得吉也　李氏舜臣曰豫六四曰由豫者即由颐之谓也由豫在四犹下于五也而已有可疑之迹乃今由颐在上则过中而嫌于不安故厉然艮止之性虽使之当权亦必不致于侵暴以招凶而况君子居此要之以仁德为养使天下皆被其泽何嫌之有故由豫则终于勿疑由颐则虽厉而吉也此非周公之才德不足以胜此又曰颐六爻上三爻皆吉下三爻皆凶葢下体震易失于妄动上体艮知止其所当止故也观此则君子之所养当如何哉又曰阳者养人隂者养于人者也　冯氏当可曰颐之所以成颐由此一爻又曰颐者养也养人亦所以自养也六爻之中动而从人以求养者皆凶静而受人之养者皆吉李氏曰颠颐者上反养于下也由颐者天下由之而养也朶颐者动以致养也丘颐者止于上而养下也拂颐者失养之道拂经者失养之常此六爻之义也　蔡氏曰刚能养柔柔不能养刚故柔爻皆求养乎刚者也】大象传山下有雷颐君子以慎言语节饮食集解【程子曰以二体言之山下有雷雷震于山下山之生物皆动其根荄发其萌芽为养之象以上下之义言之艮止而震动上止下动颐颔之象一有也字以卦形言之上下二阳中含一无含字四隂外实中虚颐口之象口所以养身也故君子观其象以养其身慎言语以养其德节饮食以养其体不惟就口取养一无养字义事之至近而所系至大者莫过于言语饮食也在身为言语于天下则凡命令政教出于身者皆是慎之则必当而无失在身为饮食于天下则凡货资财用养于人者皆是节之则适宜而无伤推养之道一有则字养德养天下莫不然也　朱子曰二者养德养身之切务】附録【朱子语或云谚有祸从口出病从口入甚好曰此语前辈曾用以解颐之象慎言语节饮食广一日侍食先生曰只易中节饮食三字人不曾行得文蔚】纂注【蔡氏曰慎节主静艮象言语饮食主动震象　冯氏椅曰言语饮食出入颐者也法雷之动以慎其所出法山之止以节其所入】彖象颐贞吉养正则吉也观颐观其所养也自求口实观其自养也集解【程子曰贞吉所养者正则吉也所养谓所养之人与养之之道自求口实谓其自求养身之道皆以正则吉也　朱子曰释卦辞】附録【朱子语颐须是正则吉何以观其正不正葢观颐是观其养德是正不正自求口实是观其养身是正不正未説到养人处观其所养亦只是説君子之所养养浩然之气模様　自养则如爵禄下至于饮食之类是説自求口实并渊问颐观其所养作所养之道观其自养则所以养生之术先生云所养之道如学圣贤之道则为正黄老申商则为非凡见于修身行义皆是也所养之术则饮食起居皆是也又问伊川把观其所养作观人之养如何曰这两句是解养正则吉所养之道与养生之术正则吉不正则不吉如何是观人之养不晓程説是如何学蒙】纂注【李氏舜臣曰古之观人每每观其所养而所养之大小则必以其所自养者观之夫重道义之养而略口体此养之大者也急口体之养而轻道义此养之小者也养其大体则为大人养其小体则为小人天之赋予初无小大之别而人之所养各殊则其所成就者亦异　耿氏曰不观其养心之大而观其自求口实何也人之所以忘其大体者以从事于口体之养也口体之养求不失义则养其大体可知矣是以观其自求口实足以知其自养矣】天地养万物圣人养贤以及万民颐之时大矣哉集解【程子曰圣人极言颐之道而賛其大天地之道则养育万物养育万物之道正而已矣圣人则养贤才与之共天位使之食天禄俾施泽于天下养贤以及万民也养贤所以养万民也夫天地之中品物之众非养则不生圣人裁成天地之道辅相天地之宜以养天下至于鸟兽草木皆有养之之政其道配天地故夫子推颐之道賛天地与圣人之功曰颐之时大矣哉或云义或云用或止云时以其大者也万物之生与养时为大故云时　朱子曰极言养道而賛之】纂注【杨氏时曰天地养万物失其正则隂阳缪戾而物不遂其生矣圣人养贤不以正贤者不安其位而民不被其泽矣夫天地之养物圣人之养贤与人之自养各当其可然后得其正得其正而后吉则颐之时岂不大矣哉　冯氏椅曰又以六画推广卦用天上九圣人上九贤人初九万民万物中四隂大指二阳葢二阳养四隂也又曰夫子賛易黙寓十有二时豫随遯姤旅五时义坎睽蹇三时用颐大过解革四时颐肖离犹夫夏也小过肖坎犹夫冬也震在坎上而为解其犹春乎兑在离上为革其犹秋乎夫子皆以大矣哉讃之岂无深意】小象传观我朶颐亦不足贵也集解【程子曰九动体朶颐谓其说隂而志动既为欲所动则虽有刚健明智之才终必自失故其才亦不足贵也人之贵乎刚者为其能立而不屈于欲也贵乎明者为其能照而不失于正也既惑所欲而失其正何刚明之有为可贱也】六二征凶行失类也集解【程子曰征而从上则凶者非其类故也往求而失其类得凶宜矣行往也　朱子曰初上皆非其类也】纂注【朱氏曰养之经阳养隂上养下五君位二当受养于五五虽养道不足以隂阳言之已类也又在相应之地上应上九则失其类矣】十年勿用道大悖也【吕音训悖陆氏曰布内反逆也】集解【程子曰所以戒终不可用以其所由之道大悖义理也】颠颐之吉上施光也【吕音训施陆始防反】集解【程子曰颠倒求养而所以吉者葢得刚阳之应以济其事致已居上之德施光明被于天下吉孰大焉】居贞之吉顺以从上也集解【程子曰居贞之吉者谓能坚固顺从于上九之贤以养天下也】由颐厉吉大有庆也集解【程子曰若上九之当大任如是能兢畏如是天下被其德泽是大有福庆也】附録【朱子语问伊川解颐作下三爻养自体上三爻养德义如何先生云看来下三爻是资人以为养上三爻是养人也六四六五虽是资初与上之养其实是它居尊位借人以养而又推以养人故此三爻似都是养人之事伊川説亦得但失之疎也学蒙问本义言观颐谓观其所养之道自求口实谓观其所以养身之术与程传以观颐为所以养人之道求口实为所以自养之道如何先生沈吟良久曰程传似胜葢下体三爻皆是自养上体三爻皆是养人不能自求所养而求人以养已则凶故下三爻皆凶求于人以养其下虽不免于颠拂毕竟皆好故上三爻皆吉】
