<!-- { "loadSidebar": true } -->
　　经【坤下艮上】集解【程子曰剥序卦贲者饰也致饰然后亨则尽矣故受之以剥夫物至于文饰亨之极也极则必反故贲终则剥也卦五隂而一阳隂始自下生渐长至于盛极羣隂消剥于阳故为剥也以二体言之山附于地山髙起地上而反附着于地頺剥之象也】剥不利有攸往【吕音训剥陆氏曰邦角反马云落也説文云裂也干宫五世卦】集解【程子曰剥者羣隂长盛消剥于一作一字阳之时众小人剥丧于一无于字君子故君子不利有所往唯当防言晦迹随时消息以免小人之害也　朱子曰剥落也五隂在下而方生一阳在上而将尽隂盛长而阳消落九月之卦也隂盛阳衰小人壮而君子病又内坤而外艮有顺时而止之象故占得之者不可以有所往也】纂注【冯氏椅曰剥如剥枣之剥击也又邦角切割也裂也诸爻以割裂为义或曰王介父晚悟豳诗剥枣之义葢落之也非自落也　双湖先生曰不利有攸往戒阳也有挽留一阳意体艮止之象也若一阳更往则剥而为坤阳道尽矣如之何可往哉】初六剥牀以足蔑贞凶【吕音训蔑陆氏曰莫结反犹削也楚俗削蔑之言马云无也郑云轻慢也荀作灭】集解【程子曰隂之剥阳自下而上以牀为象者取自身之所处也自下而剥渐至于身也剥牀以足剥牀之足也剥始自下故为剥足隂自下进渐消蔑于一无于字贞正凶之道也蔑无也谓消亡于正道也一作消亡正道也一作消亡于正也隂剥阳柔变刚是邪侵正小人消君子其凶可知　朱子曰剥自下起灭正则凶故其占如此蔑灭也】纂注【兰氏曰一阳在上五隂载之有牀之象　蔡氏曰牀者人之所安其体则上实下虚故取以象剥足在下又取以象初蔑无也贞正也剥于下而自失其正故曰蔑贞阳不可无也蔑贞凶故戒　徐氏曰初二取刚既逺故皆曰蔑贞朱氏曰蔑无之也无君子之正则凶也　李氏舜臣曰阳正隂邪以隂蔑阳故曰蔑贞剥卦隂爻凡五六三舍羣隂以应上九故无咎六五以宫人之宠待羣隂而杀其权故无不利若初六六二六四则居剥之世专以隂剥阳者故三爻皆因剥牀而凶是则圣人虽于隂类当长之时犹不许小人之害君子其戒昭然也　双湖先生曰下四隂爻虽因已成之卦系辞其实各原其初剥阳言之葢卦本纯干也初之蔑贞其姤之时乎二之蔑贞其遯之时乎但以剥阳为蔑贞不以位论矣三之无咎其否之时乎四之凶其观之时乎五之以宫人宠正当剥之时也圣人既于观四别取观国之光义而于剥五又取率羣隂以受制于阳为利焉至上九直象之以不食之硕果其扶阳抑隂之意每如此夫】六二剥牀以辨蔑贞凶【吕音训辨陆氏曰徐音办具之办足上也黄云牀箦也薛虞云膝下也郑符勉反晁氏曰案古文作分今文作辨郑作辨云足上称辨谓近膝之下屈则相近申则相逺故谓之辨辨分也崔燝云辨牀梐也】集解【程子曰辨分隔上下者牀之干也隂渐进而上剥至于辨愈蔑于正也凶益甚矣　朱子曰辨牀干也进而上矣】附録【朱子语问初与二蔑贞凶是以隂剥阳小人蔑君子之正道凶之象也不知只是阳与君子当之则凶为复隂与小人亦自为凶曰自古小人灭害君子终亦有凶但此爻象只是説阳与君子之凶也】纂注【孔氏曰辨谓牀身之下足之上分辨处也　胡氏曰初民之象故曰足四切近于君故曰肤二居肤足之间是上下分辨之际人臣之位也始剥于民又剥于臣】六三剥之无咎【吕音训六三剥无咎今本有之字陆氏曰一本作剥之无咎非晁氏曰案京刘荀爽一行皆无之字】集解【程子曰众隂剥阳之时而三独居刚应刚与上下之隂异矣志从于正在剥之时为无咎者也三之为可谓善矣不言吉何也曰方羣隂剥阳众小人害君子三虽从正其势孤弱所应在无位之地于斯时也难乎免矣安得吉也其义为无咎耳言其无咎所以劝也朱子曰众隂方剥阳而已独应之去其党而从正无咎之道也占者如是则得无咎】纂注【冯氏椅曰剥之无咎有之字非后人以賛有之字遂疑经脱此一字増入也　丘氏曰剥下五隂皆剥阳者而处其中独与上应不忍党邪以害正是小人而知有君子也故在剥之时为无咎　王氏宗传曰六三小人中之君子也失上下之羣隂而与上九协焉可无取乎　李氏过曰圣人未尝不开小人为善之门　杨氏文焕曰复之六四中行独复者以居四隂之中而不陷者也剥之六三剥之无咎者舍四隂之朋而应上也】六四剥牀以肤凶【吕音训肤陆氏曰方于反京作簠谓祭器】集解【程子曰始剥于牀足渐至于肤肤身之外也将灭其身矣其凶可知隂长已盛阳剥已甚贞道已消故更不言灭贞直言凶也　朱子曰隂祸切身故不复言蔑贞而直言凶也】纂注【毛氏曰四属上体故曰肤　张氏汝弼曰艮为肤噬嗑六二噬肤互艮体　冯氏椅曰一阳与四同为艮体初剥及艮阳之肤也　郭氏雍曰六四上体居牀之上则肤矣】六五贯鱼以宫人宠无不利【吕音训贯陆氏曰古乱反徐音防穿也】集解【程子曰剥及君位剥之极也其凶可知故更不言剥而设义以开小人迁善之门五羣隂之主也鱼隂物故以为象五能使羣隂顺序如贯鱼然反获宠爱于在上之阳如宫人则无所不利也宫人宫中之人妻妾侍使也以隂言且取获宠一作亲爱之义以一阳在上众隂有顺从之道故发此义　朱子曰鱼隂物宫人隂之美而受制于阳者也五为众隂之长当率其类受制于阳故有此象而占者如是则无不利也】纂注【齐氏曰九家易防为鱼剥隂积为防者四姤遯否观皆有防故于剥六五言贯鱼六五四隂之主也艮手持之亦有贯鱼象　虞氏曰艮为门阙为宫室　张氏汝弼曰柔得尊位众隂以次相傅有后以宫人备数进御于君之象　冯氏当可曰五隂剥阳意极不善至是乃肯为宫人之宠以六五本柔顺而得中以率其下也　杨氏时曰先王之时六宫各率其属以时进御于王所九嫔掌之御叙于王之燕寝女御掌之而嫔御之职皆列于天官太宰涖之则燕好嬖昵之私不得干其上矣贯鱼之象也　项氏曰女治内事虽王后三夫人九嫔二十七世妇八十一御妻森然并列受宠于内亦于国家何不利之有又曰以宫人言之则五为王后与君同处四为夫人佐后三为九嫔主九御下卦之长也二为世妇初为御妻五者循序而进以治隂事以当夜时如剥之五隂但用于午未申酉戌之月亦在天道未为不利也若用于阳月以侵发生之事则为厉气耳此爻别明后宫之义以见小人但以此宠之则无害也　南轩张氏曰五虽君位而卦有隂为之主不取君义者坤剥遯明夷归妹旅也非人君所处故无君义　双湖先生曰易以天道明人事卦至九月五隂既长谓观九五不剥为隂不可也特圣人系爻不言隂剥阳但言处剥之道此便是扶阳抑隂挽四世道之防意虽然亦卦爻本有此象圣人因而发之隂阳消长固有必然之势人事之尽自有转移之妙也鱼五隂象贯一阳象宠待也宠之以宫人如畜之以臣妾柔而服之无不利矣】上九硕果不食君子得舆小人剥庐【吕音训得舆陆氏曰京作德舆董作德车晁氏曰案车古文】集解【程子曰诸阳消剥已尽独有上九一爻尚存如硕大之果不见食将见复生之理上九亦一作一一作已变则纯隂矣然阳无可尽之理变于上则生于下无间可容息也圣人发明此理以见阳与君子之道不可亡也或曰剥尽则为纯坤岂复有阳乎曰以卦配月则坤当十月以气消息言则阳剥一有尽字为坤阳一有复字来为复一有然字阳未尝尽也剥尽于上则复生于下矣故十月谓之阳月恐疑其无阳也隂亦然圣人不言耳隂道盛极之时其乱可知乱极则自当思治故众心愿载于君子君子得舆也诗匪风下泉所以居变风之终也理既如是在卦亦众隂宗阳为共载之象小人剥庐若小人则当剥之极剥其庐矣无所容其身也更不论爻之隂阳但言小人处极则及其庐矣庐取在上之象或曰隂阳之消一作交必待尽而后复生于下此在上便有复生之义何也夬之上六何以言终有凶曰上九居剥之极止有一阳阳无可尽之理故明其有复生之义见君子之道不可亡也夬者阳消隂隂小人之道也故但言其消亡耳何用更言却有复生之理乎　朱子曰一阳在上剥未尽而能复生君子在上则为众隂所载小人居之则极剥于上自失所覆而无复硕果得舆之象矣取象既明而君子小人其占不同圣人之情益可见矣】纂注【程子语问十月何以谓之阳月曰十月谓之阳月者阳尽恐疑于无阳也故谓之阳月也然何时无阳如日有光之类葢隂阳之气有常存而不移者有消长而无穷者　朱子语上九之象谓一阳在上如硕大之果人不及食而独留于其上如君子在上而小人皆载于下则是君子之得舆也然小人虽载君子而乃欲自下而剥之则是自剥其庐耳葢唯君子乃能载葢小人小人必赖君子以保其身今小人欲剥君子则君子亡而小人亦无所容其身如自剥其庐也且看自古小人欲害君子则害得尽后国破家亡其小人曾有存活得者否故圣人象曰君子得舆民所载也小人剥庐终不可用也若人占得此文则为君子之所为者必吉而为小人之所为者必凶矣其象如此而理在其中却不是因欲説道理而后説象也时举硕果不食则不食便有复生之意不必云推广而言也答方士繇小人剥庐是説隂到这里时把它这些阳都剥了此是自剥其庐舍无安身已处众小人托一君子为庇覆若更剥了是自剥其庐舍便不成剥了渊或问硕果不食伊川谓阳无可尽之理变于上则生于下无间可容息也变于上则生于下乃剥复相因之理毕竟须经由坤坤卦纯隂无阳如此则阳有断灭也何以能生于复曰凡隂阳之生一爻当一月须是满三十日方满得那腔子做得一画成今坤卦非是无阳始生甚防未满那腔子做一画未成非是坤卦纯隂便无阳也然此亦是甚深与事但伊川当时解不曾分明道与人故令人做一件大事防文蔚阳无可尽之理説得甚精且以卦配月剥九月坤十月复十一月剥一阳尚存复一阳已生又坤纯隂阳气阙了三十日安得谓之无尽尝细考之这一阳不是刬地生来才交立冬便萌芽下面有些气象了上面剥一分下面便萌芽一分上面剥二分下面便萌芽二分积累到那复处方成个一阳坤初六便是阳已萌芽　自观至剥三十日剥方尽自剥至坤三十日方成坤三十日阳渐长至冬至方是一阳第二阳方从此生去隂剥每日剥三十分之一一月方剥得尽阳长每日长三十分之一一月方长成一阳隂剥时一日十二刻亦每刻中渐渐剥全一日方剥得三十分之一阳长之渐亦如此长黄干举冬至子之半先生曰正是及子之半方成一阳子之半后第二阳方生阳无可尽之理这个才剥尽阳当下便生不曾断续伊川説这处未分晓似欠两句在中间方説得隂剥阳生不相杂处虞复之云恰似月望便见隂阳生逐旋如此隂不防一上剥阳不防一上长也防杨至问十月何以为阳月先生因反诘诸生令思之云程先生于易传中虽发其端然终説得不透彻诸生以所见荅皆不合复请问其旨先生云剥尽为坤复则一阳生也复之一阳不是顿然便生乃是自坤卦中积来且一月三十日以复之一阳分作三十分从小雪后便一日生一分上面趱得一分下面便生一分到十一月半一阳始成以此便见得天地无休息处时举九月隂极则阳已下生谓如六阳成六段而一段又分作三十小段从十月积起至冬至成一爻不成一阳是陡顿生亦须以分毫积起且天运流行本无一息间断岂解一月无阳且如木之黄落时萌芽已生了不特如此木之冬青者必先萌芽而后旧叶方落若论变时天地无时不变如楞严经第二卷首段所载非惟一歳有变月亦有之非惟月有变日亦有之非惟日有变时亦有之但人不知耳此説亦是义刚阳无骤生之理如冬至前十月中气是小雪阳已生三十分之一分到得冬至前几日须已生到二十七八分到至日方成一画不是昨日全无今日一旦便都复了大抵剥尽处便生如列子所谓运转无已天地密移畴觉之哉凡一气不顿进一形不顿亏亦是不觉其成不觉其亏葢隂阳浸消浸长人之一身自少及老亦莫不然贺孙如人胞胎十月具方成个儿子陈植剥上九一画分为三十分一日剥一分至九月尽方尽然剥于上则生于下无间可息至十月初一日便生一分积三十分而成一画但其始未着耳至十一月则此画已成此所谓阳未尝尽也道夫问隂亦然今以夬干姤推之亦可见矣但所谓圣人不言者何如荅曰前日刘履之説蔡季通以为不然熹以分明是如此但圣人所以不言者这便是一个参赞裁成之道葢抑隂而进阳长善而消恶用君子而退小人这便可见此理自然恁地虽尧舜之世岂无小人但有圣人压在上面不容他出而有为耳岂能使之无邪刘履之曰蔡季通尝言隂不可以抗阳犹地之不足以配天此固然之理也而伊川乃谓隂亦然圣人不言耳元定不敢以为然也道夫】纂注【张氏汝弼曰剥自干变干为木果下应六三不为所剥故不食　冯氏椅曰阳为大故称硕果　丘氏曰果中有核实也核中有仁仁也仁则生矣此自剥而复也　朱氏曰坤为舆为众艮为舍庐象　蔡氏曰君子谓刚舆在下载上谓众柔主刚言则一刚在上乘众隂君子得舆象小人众柔庐在上庇下谓刚主柔言众柔下进剥刚小人剥庐象　杨氏曰贯鱼者众隂在下之象也硕果者一阳在上之象也】大象山附于地剥上以厚下安宅集解【程子曰艮重于坤山附于地也山髙起于地而反附着于地圮剥之象也上谓人君与居人上者观剥之象而厚固其下以安其居也下者上之本未有基本固而能剥者也故上一作山之剥必自下下剥则上危矣为人上者知理之如是则安养人民以厚其本乃所以安其居也书曰民为邦本本固邦寕】附録【朱子语问上以厚下安宅安宅者安于义礼而不迁否曰非也厚下者乃所以安宅如山附于地惟其地厚所以山安其居而不摇人君厚下以得民则位亦安而不摇犹所谓本固邦宁也僴】纂注【蔡氏曰厚下坤象安宅艮象　毛民曰窃谓大象别立一义主乎象不主乎卦体也　冯氏椅曰以上下厚薄取象而不以隂阳消长为义此圣人用卦之防权也　双湖先生曰剥者崩頽之义五隂自下而上剥一阳将见艮剥为坤则山剥为地矣山附于地未可言剥然以五隂剥一阳言之则有山崩为地之势故名之曰剥为人上者观象而知所以厚下安宅则又善于用剥者也　司马公曰基薄则墙頽下薄则上危故君子厚其下者所以自安其居也】彖传剥剥也柔变刚也集解【朱子曰以卦体释卦名义言柔进于阳变刚为柔也】纂注【郭氏京曰剥剥落也脱落字其落字本与剥字成义若无落字义亦不圆　蔡氏曰五柔将变上刚而为柔也　陈氏友文曰夬彖曰刚决柔此曰柔变刚何也曰此君子小人之辨也君子刚明果断小人隂贼险狠君子去小人声其罪与天下共弃之名正言顺故曰决小人之欲去君子辞不顺理不直必萋菲浸润以侵蚀之使之日销月铄而不自知故曰变一字之间君子小人之情状皦然矣】不利有攸往小人长也【吕音训长陆丁丈反】集解【程子曰剥剥也谓剥落也柔变刚也柔长而刚剥也夏至一隂生而渐长一隂长则一阳消至于一无于字建戌则极而成剥是隂柔变刚阳也隂小人之道方长盛而剥消于一作刚阳故君子不利有所往也】顺而止之观象也君子尚消息盈虚天行也集解【程子曰君子当剥之时知不可有所往顺时而止乃能观剥之象也卦有顺止之象乃处剥之道君子当观而体之君子尚消息盈虚天行也君子存心消息盈虚之理而能顺之乃合乎天行也理有消衰有息长有盈满有虚损顺之则吉逆之则凶君子随时敦尚所以事天也　朱子曰以卦体卦德释卦辞】纂注【丘氏曰剥言不利有攸往则曰顺而止复言利有攸往则曰以顺行于柔长而戒之使止者所以忧小人之进于刚长而勉之使行者所以喜君子之来观圣人利不利之辞则知其为君子发也冯氏椅曰顺而止之以卦性告筮者观此之象顺小人方长之势而止之使不至为坤尽去君子耳　杨氏万里曰不利有攸往此君子处剥之道也盍观诸剥之象乎坤顺艮止止乱以顺止小人亦以顺顺而止之非逆而激之此君子治剥之道也　胡氏允曰消者姤也息者复也盈者干也虚者坤也此言十二卦之往来皆天道之运行君子尚之者以明剥不终剥而有复止不终止而有行也　李氏舜臣曰消息盈虚乃时运之使然君子尚之与时偕行虽处剥之时而不至于咨嗟慼忧而变其所守者知其后之必复而屏心宁耐以待也不然不愤羣隂之进尽力以抗则必激起其虿尾之毒甘受其摧剥縻烂之祸而不可救药矣　双湖先生曰顺而止之固止小人之进亦是止君子之去夫当剥乱之世一君子在上止而不去犹足为世道之福也】小象传剥牀以足以灭下也集解【程子曰取牀足为象者以隂侵没阳于下也灭没也侵灭正道自下而上也】剥牀以辨未有与也集解【程子曰隂之侵剥于一作刚阳得以益盛至于剥辨者以阳未有应与故也小人侵剥君子若君子有与则可以胜小人不能为害矣唯其无与所以被蔑而凶当消剥之时而无徒与岂能自存也言未有与剥之未盛有与犹可胜也示人之意深矣　朱子曰言未大盛】纂注【丘氏曰与应也凡隂阳相应则为有与困九四应初六言有与是也隂阳不应则为无与井九二不应九五言无与是也咸六爻皆应则谓感应以相与艮六爻皆不应则谓之敌应不相与剥之未有与者是言当剥之时在上未有阳以应隂无以止隂之进也大凡小人为害使其间有一君子与之为应以遏止之则其心犹有所顾忌而不敢肆使虽为恶未至如是之甚也惟其未有与此剥道所以进长而不可救也圣人于此不谓之无与而谓之未有与葢不忍隂邪之害正而犹兾有人以止之也其意深矣亦通】剥之无咎失上下也【吕音训剥之晁氏曰多此之字已具卦中余例此】集解【程子曰三居剥而无咎者其所处与上下诸隂不同是与其同类相失于处剥之道为无咎如东汉之吕强是也　朱子曰上下谓四隂】附録【朱子语夬之九三虽应上六然曰君子夬夬则非不决小人也但圣人以壮于頄为戒耳剥之六三虽处羣阴之中然象以失上下明之而程传又以吕强当其事则其心迹亦不相违矣葢心迹无可判之理程书言之详矣吾徒所宜深考也】纂注【丘氏曰上谓四五下谓初二违去四隂而独从刚故曰失上下也】剥牀以肤切近灾也【吕音训切近陆氏曰如字徐巨靳反郑云切急也】集解【程子曰五为君位剥已及四在人则剥其肤矣剥及其肤身垂于亡矣切近于灾祸也】纂注【杨氏时曰剥牀以足以辨剥其所安而已六四履近君位则剥及肤矣其为灾也不切近乎】以宫人宠终无尤也集解【程子曰羣隂消一无消字剥于一无于字阳以至于极六五若能长率羣隂骈首顺序反获宠爱于阳则终无过尤也于剥之将终复发此义圣人劝迁善之意深切之至也】君子得舆民所载也小人剥庐终不可用也集解【程子曰正道消剥既极则人复思治故阳刚君子为民所承载也若小人处剥之极则小人之穷耳终不可用也非谓九为小人但言剥极之时小人如是也】
