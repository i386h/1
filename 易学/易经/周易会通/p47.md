<!-- { "loadSidebar": true } -->
　　经【离下干上】集解【程子曰同人序卦物不可以终否故受之以同人夫天地不交则为否上下相同则为同人与否义相反故相次又世之方否必与人同力一作欲乃能济同人所以次否也为卦干上离下以二象言之天在上者也火之性炎上与天同也故为同人以二体言之五居正位为干之主二为离之主二爻以中正相应上下相同同人之义也又卦唯一隂众阳所欲同亦同人之义也它卦固有一隂者在同人之时而二五相应天火相同故其义大】同人于野亨利涉大川利君子贞【吕音训同人陆氏曰和同也离宫归魂卦】集解【程子曰野为旷野取逺与外之义夫同人者以天下大同之道则圣贤大公之心也常人之同者以其私意所合乃昵比之情耳故必于野谓不以昵近情之所私而于郊野旷逺之地既不系所私乃至公大同之道无逺不同也其亨可知能一作既与天下大同是天下皆同之也天下皆同何险阻之不可济何艰危之不可亨故利涉大川利君子贞上言于野止谓不在昵比此复言宜以君子正道君子之贞谓天下至公大同之道故虽居千里之逺生千岁之后若合符节推而行之四海之广兆民之众莫不同一作合小人则唯用其私意所比者虽非亦同所恶者虽是亦异故其所同者则为阿党盖其心不正也故同人之道利在君子之贞正　朱子曰离亦三画卦之名一隂丽于二阳之间故其徳为丽为文明其象为火为日为电同人与人同也以离遇干火上同于天六二得位得中而上应九五又卦唯一隂而五阳同与之故为同人于野谓旷逺而无私也有亨道矣以健而行故能涉川为卦内文明而外刚健六二中正而有应则君子之道也占者能如是则亨而又可涉险然必其所同合于君子之道乃为利也】附録【朱子语同人于野亨利涉大川是两象一义利君子贞是一象渊】纂注【郭氏雍曰名卦不曰同天者圣人明人道以同人为大故也　冯氏椅曰上干君也天也下离六二一爻在离之中人位也干上离下五阳同归二之一隂有以天同人之象亦为人君同乎斯人之象故成卦曰同人尔雅邑外曰郊郊外曰牧牧外曰野四方之所辐辏无所隔碍于此同人无不亨通离中虗有舟虗能载之象载上三阳健于行水故利渉大川双湖先生曰案厚斋分三画卦论以离中为人位若论六画卦则二为地自天视地则地为旷野又有同人于野象可谓人道之亨矣大川离伏坎象离为虗舟有利涉象君子贞六二中正象君子不专指阳言　丘氏曰以三画卦言之二五皆在人位相应则相同故曰同人野者广大旷逺之地川者险阻艰难之所于野而亨者大同也渉川而利者此同舟共济何患胡越之异心也利君子贞者盖正则同邪则异正则公邪则私所以利君子之守正也　李氏舜臣曰卦辞反否昔也不利君子贞今也利君子贞】初九同人于门无咎集解【程子曰九居同人之初而无系应是无偏私同人之公者也故为出门同人出门谓在外在外则无疎昵之偏其同博而公如此则无过咎也朱子曰同人之初未有私主以刚在下上无系应可以无咎故其象占如此】附録【朱子语凡一爻皆具二义吉者茍不如此则凶凶者茍不如此则吉如同人于门须是自出门去与人同则无咎若以人从欲则凶必大】纂注【蔡氏曰门二也同人之始出门即同未见逺近广狭之情故无咎进即遇二故有此象　丘氏曰两户为门隂画偶冇门之象同人随之初九节之九二皆前遇偶故谓之门一扇为户阳画竒有户之象节之初九亦前遇竒故谓之户户一而门二也　薛氏曰自朝及野人君之道也故门无咎郊无悔野方亨】六二同人于宗吝集解【程子曰二与五为正应故曰同人于宗宗为宗党也同于所系应是有所偏与在同人之道为私狭矣故可吝二若阳爻则为刚中之徳乃以中道相同不为私也　朱子曰宗党也六二虽中且正然有应于上不能大同而系于私吝之道也故其象占如此】附録【朱子语易虽抑隂然有时把隂为主如同人是也然此一隂虽是一卦之主又却柔弱做主不得渊铢问同人卦六二与九五柔刚中正上下相应可谓尽善却有同人于宗吝与先号咷之象者先生曰以其太好两者时位相应意趣相合只知欵宻却无至公大同之心未免系于私故有吝观二人同心其利断金同心之言其臭如兰固是他好处然于好处犹有失以其系于私昵而不能同也大凡悔者自凶而趋吉吝者自吉而趋凶铢】纂注【蔡氏曰宗谓二与五本应故曰宗林氏栗曰异体为配同体为宗二于五为配于初三为宗同体离也　李氏过曰众阳皆欲同二而二与下体同同于宗也　张氏汝弼曰亲其所亲则疎者隔矣党其所党则逺者疑矣不亦吝乎初与三皆近而情相得又离卦本以一隂丽二阳之间其相与之情决非干三阳所能间矣特同人之象贵乎大同不贵乎自私也　冯氏当可曰以卦体言之则有大同之义以爻义言之则示阿党之戒　双湖先生曰卦统论干天下同乎离六二之人而六二爻则自论其与人同之道固不可以一槩论也】九三伏戎于莽升其髙陵三岁不兴【吕音训莽陆氏曰莫荡反王肃防党反郑云丛木也】集解【程子曰三以阳居刚而不得中是刚暴之人也在同人之时志在于同卦唯一有二字一隂诸阳之志皆欲同之三又与之比然二以中正之道与五相应三以刚强居二五之间欲夺而同之然理不直义不胜故不敢显伏藏兵戎于林莽之中懐恶而内负不直故又畏惧时升髙陵以顾望如此至于三嵗之久终不敢兴此爻深见小人之情状然不曰凶者既不敢故未至凶也　朱子曰刚而不中上无正应欲同于二而非其正惧九五之见攻故有此象】纂注【都氏曰六二柔中草莽之象伏戎于莽下据六二之象　刘氏献曰三居下体之上故谓之陵有凭上之志故谓之升双湖先生曰戎兵戎离象莽互巽象柔在下也巽又为入有伏象又为髙有髙陵象此爻变冇艮体亦陵也位三有三岁象　李氏过曰三与五隔三爻故曰三岁李氏舜臣曰天下之理萃则必争卦以相同为义而三则伏戎四则乗墉五则大师克何也二应五而三爻据之所以争也呜呼出而与人同至易至简之事而乃如此故易中必知险简中必知阻不知易者殆不可以涉世也】九四乗其墉弗克攻吉【吕音训墉陆氏曰徐音容郑作庸晁氏曰案庸古文】集解【程子曰四刚而不中正其志欲同二亦与五为仇者也墉垣所以限隔也四切近于五如隔墉耳乗其墉欲攻之知义不直而不克也茍能自知义之不直而不攻则为吉也若肆其邪欲不能反思义理妄行攻夺则其凶大矣三以刚居刚故终其强而不能反四以刚居柔故有困而能反之义能反则吉矣畏义而能改其吉宜矣　朱子曰刚不中正又无应与亦欲同于六二而为三所隔故为乗墉以攻之象然以刚居柔故有自反而不克攻之象占者如是则是能改过而得吉也】附録【朱子语问伏戎于莽升其髙陵如何先生曰只是伏于髙陵之草莽中三岁不敢出与九四乗其墉皆为刚盛而髙三欲同于二而惧九五之见攻故升髙伏戎欲敌之而五阳方刚不可夺故三岁不兴而象曰不能行也四欲同于二而为三所隔故乗墉攻之而以居柔遂自反而弗克也程传谓升髙陵有升髙顾望之意此说虽巧恐非本义铢问三四皆有争夺之义何也曰只是争六二一爻凡易之情近而不相得则凶六二与九五相应三以刚居刚则便迷而不反四以刚居柔便有反侧防道理初上则在事外不相干涉所以无争必大】纂注【张氏根曰不曰悔亡而曰吉圣人贵迁善如此胡氏允曰三之升髙陵升四而望五也四之乗其墉乗三而攻二也三恶五之亲二故有犯上之心四恶二之比三故有陵下之志　双湖先生曰三以四为陵其指四也三岁不兴有终下卦之象四以三为墉其指三也弗克攻才虽刚而志终弱也圣人与四以吉开其自反之门耳然与四不与三者以其无君之恶尤甚而不可与也】九五同人先号咷而后笑大师克相遇【吕音训号陆户羔反咷陆氏曰道刀反号咷啼呼也旅卦同】集解【程子曰九五同于二而为三四二阳所隔五自以义直理胜故不胜愤抑至于号咷然邪不胜正虽为所隔终必得合故后笑也大师克相遇五与二正应而二阳非理隔夺必用大师克胜之乃得相遇也云大师云克者见二阳之强也九五君位而爻不取人君同人之义者盖五専以私昵应于二而失其中正之徳人君当与天下大同而独私一人非君道也又先隔则号咷后遇则笑一有正字是私昵之情非大同之体也二之在下尚以同于宗为吝况人君乎五既于君道无取故更不言君道而明二人同心不可间隔之义系辞云君子之道或出或处或黙或语二人同心其利断金中诚所同出处语黙无不同天下莫能间也同者一也一不可分分乃二也一可以通金石冒水火无所不能入故云其利断金其理至微故圣人賛之曰同心之言其臭如兰谓其言意味深长也　朱子曰五刚中正二以柔中正相应于下同心者也而为三四所隔不得其同然义理所同物不得而间之故有此象然六二柔弱而三四刚强故必用大师以胜之然后得相遇也】附録【朱子语问大师克相遇夲义无说何也先生曰旧说只用大师克胜之方得相遇或云大师之克见二阳之强则非也铢曰二五本自同心而为三四所隔故先号咷先谓理直也大师克而后相遇则后笑矣盖亦义理之同物终不得而问之故相遇也先生颔之铢】纂注【冯氏椅曰与旅上九笑号先后正相反萃初六亦言号笑又曰九五大君也当与天下相孚于大同之世而乃私系所应是以彊弗友之徒竞起而争之夫以上伐下直举而措之耳何至动大众而仅能胜之哉私故也作易者以为失君人大同之道故备言其私昵之状而以敌国交兵之法言之其训严矣　王氏逢曰以刚居上非所以善同于下而又同乎已之应失同人于野之义九三九四所以悖之　程氏曰六爻尽变为师故三四五爻皆言兵戎　杨氏时曰虽相克遇亦不言吉也双湖先生曰五爻变下互兊有号咷笑象以全卦之互巽为风离为火皆有声象全体伏师尽变亦为师对】
