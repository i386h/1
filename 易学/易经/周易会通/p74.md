<!-- { "loadSidebar": true } -->
　　【也兑毁之弃如也言不容于内外者如此　许氏曰九四阳处近君而能保其吉者以有才而敬慎故也火性上炎动成躁急非惟不顺君之所用且反为君之所忌也恣横专逼鲜有不及唯噬嗑之去间睽离之相保羇旅而亲寡之时取君义为甚轻故其所失亦比它爻为甚缓究而言之固非本善之才也】六五出涕沱若戚嗟若吉【吕音训出陆氏曰如字徐尺遂反王嗣宗敕类反涕陆氏曰徐它米反又音弟沱陆氏曰徒河反荀作池一本作沲□今本作若陆氏曰□古文若皆如此戚陆氏曰千寂反子夏作嘁子六反咨慙也晁氏曰案戚古文】集解【程子曰六五居尊位而守中冇文明之德可谓善矣然以柔居上在下无助独附丽于刚强之间危惧之势也唯其明也故能畏惧之深至于出涕忧虑之深至于戚嗟所以能保其吉也出涕戚嗟极言其忧惧之深耳时当然也居尊位而文明知忧畏如此故得吉若自恃其文明之德与所丽中正泰然不惧一作虑则安能保其吉也　朱子曰以隂居尊柔丽乎中然不得其正而迫于上下之阳故忧惧如此然后得吉戒占者宜如是也】附録【朱子语六五介于两阳之间忧惧如此然处得其中故不失其吉渊】纂注【冯氏椅曰滂沱大雨也沱若言如大雨然郑氏曰自目出曰涕人为烟所冲则出涕曰沱若以下卦离火冲突之烈也　李氏舜臣曰六五当重离之中以明继明者也独离体至柔以居尊位而九四以刚盛得势突来陵暴五柔不能制不免有乘刚之忧故至于出涕戚嗟然而终以获吉者以上制下以顺攻逆终以必胜故终获吉　李氏过曰三日既昃上体继之五为继明之主四以不正之刚乃间其中不免有乘间抵巇起侥幸觊觎之念者不知神器不可妄干也故死如弃如故象曰无所容也六五出涕戚嗟吉者葢以继世易位事也故出涕戚嗟则吉象曰离王公也葢此礼天子与诸侯达也　许氏曰下有强辅而六以文明柔中之才而丽之悔可亡也事可济也然更得九二应之为贵故大有睽鼎未济皆吉而它卦止以得位得中而免也】上九王用出征有嘉集解【程子曰九以阳居上在离之终刚明之极者也明则能照刚则能断能照足以察邪恶能断足以行威刑故王者宜用如是刚明以辨天下之邪恶而行其征伐则有嘉美之功也征伐用刑之大者】折首获匪其丑无咎【吕音训折陆氏曰徐之舌反】集解【程子曰夫明极则无防不照断极则无所寛宥不约之以中则伤于严察矣去天下之恶若尽究其渐染诖误则何可胜诛所伤残亦甚矣故但当折取其魁首所执获者非其丑类则无残暴之咎也书曰殱厥渠魁胁从罔治　朱子曰刚明及逺威震而刑不滥无咎之道也故其象占如此】附録【朱子语有嘉折首是句渊】纂注【蔡氏曰王五也上以阳刚居五之上处离之极刚明可以及逺五惟用之出征则有嘉美之功又曰离为甲胄戈兵故有征伐之象　李氏舜臣曰六五以一柔丽二阳之间九四之阳以炎炎方盛之势陵突六五六五则资上九以制之故曰王用出征言用上九以征四也九四之逆上九助六五以顺征之宜乎有折馘执俘之嘉而获非类者何咎之有　李氏过曰继体之君自当出征有扈之战啓所以承禹商奄淮夷之征成王所以继武王周公作立政终之曰克诘尔戎兵以陟禹之迹召公毕公命康王无它意惟曰张皇六师无壊我髙祖寡命而已葢不如是不足以正邦也然则出征岂细事哉有嘉折首王者之兵只诛首恶丑类不获不以为咎也】大象传明两作离大人以继明照于四方【吕音训作陆氏曰郑云作起也荀云用也】集解【程子曰若云两明则是二明不见继明之义故云明两明而重两谓相继也作离明两而为离明之义也震防之类亦取洊随之义然离之义尤重也大人以德言则圣人以位言则王者大人观离明相继之象以世继其明德照临于四方大凡以明相继皆继明也举其大者故以世袭继照言之朱子曰作起也】附録【朱子语明两作犹言水洊至今日明来日又明若説两明却是两个日头易説作起也如日然今日出了明日又出是之谓两作葢只是这一个明两畨作非明两乃两作也僴】纂注【耿氏曰重明者上下明也继明者先后明也彖言二五君臣故以上下重明言之二体言明两作皆君也故以先后继明言之　兰氏曰离为火为日为电而独言明者葢指一偏则不足以尽继明之义六十四卦唯离称大人　项氐曰离之内卦明于前者也外卦明于后者也六五不胜嗣位之悲仁孝之子也上九张皇正国之典刚明之君也有子道焉有君道焉威德兼备如是则足以继明而照四方矣武帝武而不仁元帝仁而不武皆离德之不备者也　郭氏京曰继明上脱明照字】彖传离丽也日月丽乎天百谷草木丽乎土【吕音训草木丽陆氏曰如字説文作防晁氏曰説文作防草木相附防土而生易曰百谷草木防于地説之案□古文丽篆文防别篆文土陆氏曰王肃本作地晁氏曰説文一行亦作地】集解【程子曰离丽谓附丽也如日月则丽于天百谷草木则丽于土万物莫不各有所丽天地之中无无丽之物在人当审其所丽丽之得其正则能亨也】重明以丽乎正乃化成天下集解【程子曰以卦才言也上下皆离重明也五二皆处中正丽乎正也君臣上下皆有明德而处中正可以化天下成文明之俗也　朱子曰释卦名义】附録【朱子语重明是五二君臣重明之义大象又説大人继世重明之义不同渊】纂注【齐氏曰山杨氏曰火无常形丽物而有形最得本旨人之生也得水为精得火为神其合也气聚而形成于有其分也气散而神泯于无葢精所以为形而神丽于形者也天地形之大者也日月丽天百谷草木丽土其神之发见而可见者也五为天位上离伏坎日月丽乎天也二为地位互震伏防防为木震为草为稼百谷草木丽乎土也明二也重明五也】柔丽乎中正故亨是以畜牝牛吉也集解【程子曰二五以柔顺丽于中正所以能亨人能养其至顺以丽中正则吉故曰畜牝牛吉也或曰二则中正矣五以隂居阳得为正乎曰离主于所丽五中正之位乃为正也学者知时义而不失轻重则可以言易矣　朱子曰以卦体释卦辞】小象传履错之敬以辟咎也【吕音训辟陆音避】集解【程子曰履错然欲动而知敬慎不敢进所以求辟免过咎也居明而刚故知而能辟不刚明则妄动矣】黄离元吉得中道也集解【程子曰所以元吉者以其得中道也不云正者离以中为重所以成文明由中也正在其中矣】日昃之离何可久也集解【程子曰日既倾昃明能久乎明者知其然也故求人以继其事退处以休其身安常处顺何足以为凶也】突如其来如无所容也集解【程子曰上陵其君不顺所承人恶众弃天下所不容也朱子曰无所容言焚死弃也】　六五之吉离王公也【吕音训离王公也陆氏曰音丽郑作丽王肃云离王者之后为公梁武力智反王嗣宗同】集解【程子曰六五之吉者所丽得王公之正位也据在上之势而明察事理畏惧忧虞以持之所以能吉也不然岂能安乎】纂注【孔氏曰五为王位而言公者取其便文以会韵也】王用出征以正邦也【吕音训陆氏曰王肃本此下更有获匪其丑大有功也】集解【程子曰王者用此上九之德明照而刚断以察除天下之恶所以正治其邦国刚明居上之道也】纂注【双湖先生曰案易大传曰日月运行一寒一暑隂阳之义配日月悬象着明莫大乎日月日月之道贞明者也日往则月来月往则日来日月相推而明生焉寒往则暑来暑往则寒来寒暑相推而歳成焉愚谓太极中万物何莫非易之呈露特日月继照真天地自然之象图书迭出真天地自然之数作易之原虽肇于图书而易之为义尤着明于日月郑氏厚曰易从日从月天下之理一竒一偶尽矣天文地理人事物类以至性命之防变化之妙否泰损益刚柔失得出处语黙皆有对敌故易设一长画二短画以总括之所谓一隂一阳之谓道者此也陆氏秉曰易字篆文日下从月取日月交配而成是日往月来迭相为易之义説文日实也太阳之精无亏故文从圈满而画竒于内为日圈缺而画偶于内为月徐氏曰隂不可以抗阳臣不可以敌君也或曰日月特坎离二象何以得专易之名曰易有爻与位九六为爻之隂阳初二三四五上为位之隂阳以爻之隂阳言唯坎离二卦当日月之象以位之隂阳言初二三为位之离四五上为位之坎六十四卦之位皆坎离则六十四卦之位皆日月之象也况日月隂阳之精天地功化皆寄在大光明中日之功又大于月月特受日之光大哉日乎出则昼入则夜行南陆则暑行北陆则寒万万古生杀惨舒皆日功用不然八表同昏父母诸子亦且奈何哉或又曰离隂卦乃日象坎阳卦乃月象何也隂阳之精互藏其宅也又説离虽隂卦实生于阳仪坎虽阳卦实生于隂仪阳中有隂隂中有阳也然则离日坎自厥义彰矣　愚案横渠张子谓易乃是性与天道其字日月为易易之义包天地变化则固不止于郑陆二氏主此説也】


　　周易会通卷六
<经部,易类,周易会通>
　　钦定四库全书
　　周易会通卷七
　　元　董真卿　撰
　　周易下经
