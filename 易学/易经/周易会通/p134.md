<!-- { "loadSidebar": true } -->
　　【地只是个阴阳圣人看这许多般事物都不出阴阳两字便是河图洛书也只阴阳麤说时则是奇偶圣人却看见这个上面都有那阴阳防道理故说道读易不可恁地逼拶它欧公只是执定那仰观俯察之说便与河图相碍遂至不信它渊圣人作易之初葢是仰观俯察见得盈乎天地之间者无非一阴一阳之理有是理则有是象有是象则其数便自在这里非特图书为然葢所谓数者祗是气之分限节度处得阳必奇得阴必偶凡物皆然而图书特为巧而着耳贺孙古者伏羲观鸟兽之文与地之冝那时未有文字只是仰观俯察而已想得圣人心细虽以鸟兽羽毛之微也尽察得有阴阳今人心麤如何察得或曰伊川见兔曰察此亦可以画卦便是此义曰就这一端上亦可以见耳凡草木禽兽无不有阴阳鲤鱼脊上有三十六鳞阴数龙八十一鳞阳数龙不曽见鲤鱼必有之又龟背上文中间一簇成五段文两边各插四段共成八文又八文之外两边周围共二十四段中间五段者五行也两边插八段者八卦也周围二十四段者二十四气也个个如此又如草木之有雌雄银杏桐楮牝牡麻竹之类皆然又树木向阳处则坚实其背阴处必虚软男生必伏女生必偃盖男阳气在背女阳气在腹僴以通神明之德以类万物之情尽于八卦而震巽坎离艮兑又緫于乾坤曰动曰陷曰止皆健防意思曰丽曰说曰入皆顺防意思圣人下此八字极状得八卦情尽必大文蔚曰先生易中谓伏羲作易验阴阳消息两端而已此语最尽曰阴阳虽是两个字然却是一气之消息一进一退一消一长进处便是阳退处便是阴长处便是阳消处便是阴只是这一气之消息做出古今天地间无限事来所以阴阳佽一个说亦得做两个说亦得】纂注【朱氏曰自此以下明备物致用立成器以为天下利者无非有取于易皆仁也曰王天下者明守位也所谓崇髙莫大乎富贵也　柴氏曰仰观象于天而参验于鸟兽之文于是得阴阳之理俯观法于地而参验于地冝于是得刚柔之情近取诸身逺取诸物而知理之所在物我无二三才之道黙会于心要不出乎阴阳二端相变而已　项氏曰象以气言属阳法以形言属阴鸟兽之文谓天产之物飞阳而走阴也土地所冝谓地产之物木阳而草阴也　蔡氏曰圣人偏观乎物故所画之卦精可以通神明之德麤可以类万物之情神明之德不可见者也故曰通万物之情可见者也故曰类　愚案朱子深取魏伯阳参同契尝隐名而为之注此语録中所论男伏女偃乃本之程子而不用魏说何也岂以其言之近亵而舍之乎抑亦未究其书以前之言乎】作结绳而为罔罟以佃以渔葢取诸离【吕音训为罟今本作为罔罟陆氏曰音古马姚云犹网也黄本作网罟云取兽曰网取鱼曰罟佃陆氏曰音田亦作田渔陆氏曰音鱼本亦作渔又言庶反马曰取兽曰田取鱼曰渔】集解【朱子曰两目相承而物丽焉】附録【朱子语葢取等字乃模样是恁地葢字便是一个半间半界底字贺孙　潘子善问据十三卦取象葢取之离者言绳为　罔罟有离之象非覩离而始有此也铢】纂注【张子曰柔附于物饮血茹毛故古所先　南轩张氏曰古者禽兽多而人民少故包牺氏为之防罟以佃以渔非徒使民皆知鲜食之利抑亦去其害而安其居也　杨氏万里曰敎民食肉自包羲始】包牺氏没神农氏作斵木为耜揉木为耒耒耨之利以敎天下盖取诸益【吕音训斵陆陟角反耜陆氏曰音似京云耒下耓也陆绩云广五寸耓勑丁反耒陆氏曰力对反京云耜上曲木也说文云耜曲木垂所作字林同力佳反徐力猥反本或作揉木为耒耨非耨陆氏曰奴豆反马云锄也孟云耘除草晁氏曰王昭素云诸本或作耜乃合上文】集解【朱子曰二体皆木上入下动天下之益莫大于此】附録【朱子语问本义上入下动于卦义则是于取象有所未晓曰耜乃今之铧胡瓜切鍫七消切耒乃铧柄虽是下入毕竟是上而用力方得入学蒙】纂注【蔡氏曰耜耒首也斵木之锐而为之耒耜柄也揉木使曲为之　谢氏曰耒耜者今谓之犂曲木在上俗名犂冲即耒也斵削二片在下以承鐡二片俗呼犂壁即耜也巽木在震上阴柔之木可以矫揉而为曲有耒象互艮手执之象震为足行于坤地之下泥涂之中震为田耕田象　钱氏曰耨芸除草也　张子曰天施地生故播种次之　杨氏万里曰敎民粒食自神农始　程氏曰飞走之类实害禾稼唯罔罟田渔之制立然后耒耜之利见于天下　朱氏曰炎帝时民厌鲜食而食草木之实于是始为耒耜以敎天下故曰神农　愚案耒耜之说诸儒所论惟谢氏以为今之犂耒即犂冲及巽木取象皆是而以耜为犂壁则非也朱子以耜为铧鍫耒为鍫柄闽人多用之但于揉木为柄无所取考之十三卦取象皆以两物合为一事之用如衣裳舟楫门柝之类则耒耜亦两木合为一器耳葢犂冲别用一曲木前首趋下施横木轭以驾牛者犂壁则以木承一片曲铁加于耜上使耕起之土翻转向身外者而緫名之曰犂农为天下之大本犂乃农器之大者圣人以之取象于易则学者固冝麤知其制也】日中为市致天下之民聚天下之货交易而退各得其所葢取诸噬嗑【吕音训为市陆氏曰世本云祝融为市说文时止反】集解【朱子曰日中为市上明而下动又借噬为市嗑为合也】纂注【张子曰聚而通货交相有无又次之　蔡氏曰天下之民不同业天下之货不同用致而聚者噬而嗑之义也　谢氏曰噬嗑上离下震震大涂艮小俓有市井街巷之象故日中为市二三五坤爻故曰致天下之民初四上干爻为金为玉二三五坤爻为廪为裳故曰聚天下之货互艮手下震亦艮手之反如两人相交易之象二上互旅商旅藏于市井之象震伏巽巽为利市三倍亦各得其所之象　郑氏东卿曰十三卦始离次益次噬嗑所取者食货而已食货者生民之本也】神农氏没黄帝尧舜氏作通其变使民不倦神而化之使民冝之易穷则变变则通通则久是以自天祐之吉无不利黄帝尧舜垂衣裳而天下治葢取诸乾坤【吕音训易穷则变变则通通则久陆氏曰一本作易穷则变通则久祐陆氏曰本亦作佑治陆直吏反章末同】集解【朱子曰乾坤变化而无为】附録【程子语圣人主化如禹之治水顺则当顺之治则顺治之古之伏羲岂不龙垂衣裳必待尧舜而后垂衣裳据如此事只是一个圣人都做得了然必须数世而后成亦因时而已所谓溥博渊泉而时出之也须是先有溥博渊泉方能时出自无溥博渊泉岂能时出之入关録识变知化为难古今风气不同故器用亦异是以圣人通变使民不倦各随其时而已矣后世虽有作者虞舜为弗可及矣葢当是时风气未开而虞舜之德又如此故后世莫可及也故三代之治后世决可复不以三代为治者终苟道也绚　朱子语黄帝尧舜氏到这时合当如此变易穷则变道理亦如此垂衣裳而天下治是大变他以前防事了十三卦是大槩说则这几个卦也自难晓渊通其变须是得一个人通其变若听其自变如何得贺孙】纂注【耿氏曰庄子云不离于精谓之神人兆于变化谓之圣人以神农称神则黄帝者圣人之事也然则自神农而上则神人之事所谓不离于精者也自神农而下则圣人之事所谓兆于变化者也兆于变故通于变兆于化故神而化之通其变使之不弊则民固不倦矣神而化之顺其自然则民固冝之矣　谢氏曰干天在上衣象衣上盖而贠有阳奇象坤地在下裳象裳下两股有阴偶象上衣下裳不可颠倒使民知尊卑上下不可乱则民志定天下治矣　南轩张氏曰作衣裳以被之于身垂绡为衣其色而象道襞幅为裳其色纁而象事法乾坤以示人使民知君臣父子尊卑贵贱莫不各安其分也　杨氏万里曰所谓衣裳即舜所谓古人之象五色作服者是已葢始于黄帝备于尧舜　丘氏曰十三卦制器而尚象皆通变冝民之事特于黄帝尧舜氏言之者牺农之时人害虽消而人文未着衣食虽足而礼义未兴为之君者方且与民并耕而食饔飱而治蚩蚩蠢蠢葢未识所谓上下尊卑之分于是三圣人者仰观俯察体乾坤之象正衣裳之仪使君臣分义截然于天髙地下之间天下其有不治乎斯时也其世道一新之防而黎民于变之机也】刳木为舟剡木为楫舟楫之利以济不通致逺以利天下葢取诸涣【吕音训挎今本作刳陆氏曰本又作刳口孤反徐又曰口沟反掞今本作剡陆氏曰本又作剡以冉反楫陆氏曰本又作檝将輙反下同徐音集又子入反方言云楫谓之桡或谓之櫂说文云楫舟櫂也致逺以利天下陆氏曰一本无此句】集解【朱子曰木在水上也致逺以利天下疑衍】纂注【谢氏曰刳木虚为舟剡木薄锐为橹桨通谓之楫涣二四互震木三五互艮亦木四上巽又木木在坎水上有舟楫象合六爻观初偶如船头橹三四偶如船左右四桨初二为船头二五船腹二四间船仓五上船尾干三爻金在震巽木中有刳剡之象　南轩张氏曰衣裳之垂葢欲逺近之民下观而化然川途之险阻则有所不通惟夫舟楫之利既兴则日月所照霜露所队莫不拭目观化天下如一家中国如一人矣】服牛乘马引重致逺以利天下葢取诸随【吕音训服牛晁氏曰说文作犕牛音备引重致逺以利天下陆氏曰一本无以利天下一句】集解【朱子曰下动上说】附録【程子语服牛乗马皆因其性而为之胡不服马而乗牛乎理之所不可绚】纂注【司马公曰服牛乘马附物而行随之象也　朱氏曰上古牛未穿马未络至是始服乗之　谢氏曰随本否卦干上为马坤下为牛初上易成随有服牛乗马象服牛者置牛于箱下以牵车乗马者人在马上跨鞍也初三震木三五互巽木二三坤牛在两木中如在车箱下故曰服牛三五互巽股四上反巽亦股四五干为马马在两股间如人在马上跨鞍故曰乗马古者大车多用牛牵故曰引重车马可万里故曰致逺　愚谓平地任载之大车载物之多者则服牛以引重田车兵车乗车之小车载人而轻者则乗马以致逺左晋伯宗辟重曰辟重则用牛则用马葢牛以顺为道而力在肩故服而驯之以引重马以健为道而力在足故乗而驾之以致逺服牛乗马穿鼻络头虽人为也亦各因其天而任之故取诸随】重门击柝以待暴客盖取诸豫【吕音训重陆直龙反柝陆氏曰他洛反马云两木相击以行夜说文作晁氏曰今说文又出此字非古本说文也暴陆氏曰郑作虣】集解【朱子曰豫备之意】纂注【徐氏曰内坤为阖户互艮为门阙重门之象　谢氏曰艮为门阙豫二四互艮四上震反亦艮一正一反两艮也故曰重门震为木为声柝也艮手击之有击柝象柝俗呼梆子击以警夜三五互坎为盗暴客也豫豫备有豫防之义也　朱氏曰上古外户不闭御风气而已至是始有暴客之防　司马公曰豫者怠惰之意击柝者所以警怠惰也】断木为杵掘地为臼臼杵之利万民以济葢取诸小过【吕音训断陆氏曰下缓反又徒缓反断絶杵陆昌吕反掘陆其月反又其勿反臼陆求酉反】集解【朱子曰下止上动】纂注【杨氏万里曰耒耜耕稼之始臼杵脱粟之始　南轩张氏曰圣人敎人知艰食矣复为之臼杵以治其五谷此小有所过者乎　双湖先生曰震木互兊金断之有为杵之象艮土互巽木入之有掘臼之象其义则下止而上动也】木为弧剡木为矢弧矢之利以威天下葢取诸睽　【音训弧陆氏曰音胡说文云木弓剡陆氏曰以冉反字林曰锐也因冉反睽陆苦圭反又音圭】集解【朱子曰睽乖然后威以服之】纂注【朱氏曰知门柝而不知弧矢之利则威天下者有未尽故敎之以弧矢之利　谢氏曰睽二至五互既济三至上互未济皆有伐鬼方象故曰威天下　双湖先生曰睽所以取弧矢者以其有互坎也说卦坎为弓睽上九张弧说弧皆取互坎象坎又为坚多心之木兊反为巽绳则之为弧兊为金则剡之为矢而其义则取睽乖之时不可无弧矢以威不服使之不至扵离散也】上古穴居而野处后世圣人易之以宫室上栋下宇以待风雨葢取诸大壮集解【朱子曰壮固之意】附録【程子语上古之时民皆巢居而穴处后世易之以栋宇而不以巢居穴处为可变者以栋宇之利故也语録】纂注【蔡氏曰栋屋脊檩也宇椽也栋直承而上故曰上栋宇两垂而下故曰下宇栋取四刚义宇取二柔义双湖先生曰震木在上而为栋干天在下而为宇兊泽雨象震伏巽风象　司马公曰风雨动物也风雨动于上栋宇健于下大壮之象也　徐氏曰穴居而野处无以待风雨故宫室不得不兴震风凌雨然后知厦屋之为帡幪故栋宇不可不固大壮之义也】古之葬者厚衣之以薪葬之中野不封不树丧期无数后世圣人易之以棺椁葢取诸大过【吕音训衣陆于既反□陆如字今本作丧】集解【朱子曰送死大事而过于厚】纂注【谢氏曰大过巽下为木上兊反巽亦为木棺椁皆木为之木皆四片大过全体又有坎穴皆埋葬象初上坤爻为土上下皆土而木四片在土之中故象棺椁　南轩张氏曰君子不以天下俭其亲于此而过无害也　余氏曰栋宇棺椁皆取四阳非此无以抗风雨水泉之阴也大壮象兊阴在上也大过象坎表里皆阴也又曰卜筮之说详于上系制器之说详于下繋　都氏曰杵臼棺椁所以使民养生送死无憾也所以依于人者过厚也然养生不足以当大事故取小过之义而已送死足以当大事故取大过之义焉】上古结绳而治后世圣人易之以书契百官以治万民以察葢取诸夬【吕音训治陆直吏反契陆苦计反】集解【朱子曰明决之意　此第二章言圣人制器尚象之事】附録【朱子语上古结绳而治后世圣人易之以书契天下事有古未之为而后人为之因不可无者此类是也如年号一事古所未有后来既置便不可废胡文定却以后世建年号为非以为年号之美有时而穷不若只作元年二年三年也此殊不然三代以前事迹多有不可考者正縁无年号所以无统纪难记如云某年王某月个个相似更无理会处及汉既建年号于是事乃各有所纪属而可记而今有年号犹自奸伪百出若只写一年两年三年则官司词诉簿厯凭何而决少间更无讨理会处尝见前辈说有两家争田地甲家卖在元祐几年乙家买在其先甲家遂将元字改擦作嘉字乙家别将出文字又在嘉祐之先甲家遂又将嘉祐字涂擦作皇祐有年号犹自被人如此无后如何僴结绳今溪洞诸蛮犹有此俗又有刻板者年月日时以至人马粮草之数皆刻板为记都不相乱僴如十三卦后人解说便多牵强如重门击柝以待暴客只是豫备之意却须用互体推艮为门阙雷震乎外之意剡木为矢木为弧只为睽乖故有威天下之象亦必待穿凿附会就中推出制器之义殊不知卦中但有此理而已故孔子各以葢取诸某卦言之亦曰其大意云尔汉书所谓获一角兽葢麟云皆疑辞也谟】纂注【蔡氏曰言有所不能记者则造书以记之事有所不能信者则造契以信之取明决之义　双湖先生曰案黄公绍韵会韩子宋人得契密数其齿谓以刀分之有相入之齿缝也刀判缺之故曰契又曲礼执右契两书一札同而别之又郑云书契以书书木边言其事刻其木谓之书契今夬取书契之象何也意者干兊本同生于太阳分之则为干一兊二合之则为夬有判合之象又兊为口舌为言有书之象又为金反体为巽木干亦金也又有刻木为契之象故书契有取诸夬此夫子述五圣人虽不假卜筮而用易所谓制器尚象之事也　柴氏曰在显著之地而情不可揜以治以察也　徐氏曰夬乃君子决小人之卦书契者亦所以决去小人之伪而防其欺也　耿氏曰十三卦之辞或言利或不言利何也盖罔罟不如耒耜杵臼之裕万民之食门柝能保其内不如弧矢之能威天下舟楫牛马无所不通故得言利也又曰以前不云上古以下三事或言上古或言古与上不同者葢未造此器之前更无余物之用非是后世以替前物故不言上古也此以下三事皆是未造此物之前已更别有所用今将后用而代前用故本之云上古及古者　程氏龙曰右十三卦之取象虽各不同然皆制器尚象圣人立成器以为天下利之象也罔罟耒耜所以足民食交易舟车所以通民财杵臼弧矢所以利民用衣裳以华其身宫室以定其居门柝以卫其生棺椁以送其死凡所以为民生利用安身养生送死之道已无遗憾矣然百官以治万民以察卒归之夬之书契何也葢器利用便则巧伪生忧患作圣人忧之故终之以书契之取象书契可以代忘言之兊干天可以防书契之伪其视罔罟等象虽非一时之利实万世之大利也故结绳初易为罔罟终易为书契圣人以定大业断大疑悉于书契乎观百官治万民察诚非书契不可也十三卦终以夬卦之取象圣人之意深矣　杨氏万里曰呜呼鸿荒之世民之初生非若今日之备器用便起居具服食也自斯人之饥而未知佃渔也圣人于是乎作罔罟自斯人之肉食而未知粒食也圣人于是乎作耒耜自斯人之食货或有余或不足之偏匮也圣人于是乎作市易自斯人之寒而衣皮未知织纴之制也圣人扵是乎作衣裳自斯人之出入厄于川隔而道断也圣人于是乎作舟楫自斯人之疲于负担而趼于逺涂也圣人于是乎作轮辔自斯人之虞于宼攘而懈于守御也圣人于是乎作门柝自斯人之知有耕耨而未知有舂揄也圣人于是乎作杵臼自斯人之无爪牙以自济而忧于抟噬也圣人于是乎作弧矢自斯人之穴处而病于湿垫也圣人于是乎作宫室自斯人之死而感于蔂梩之掩也圣人于是乎作棺椁自斯人之穷于结绳而相欺无借也圣人于是乎作书契然非圣人之私知也取于十三卦之象然后成亦非一圣人之能为也歴五圣人而后备盖斯人生生之道若此其难而圣人所以生生斯人者若此其劳也故韩愈曰如古之无圣人人之类灭久矣又曰今吾与汝安居而暇食优游以生死与禽兽异者宁可不知其所自邪又曰易未作圣人取诸天地人物以作易易既作圣人复取易以制器　真氏曰案此所列卦象之意葢离之中虚而物丽乾坤之上下风之行水上此皆物象之自然者也有自然之象则有自然之理人之所共覩也然常人见其象而昧其理惟圣人见是象则知是理知是理则制是器人皆谓备物致用立成器以利天下出于圣人之心思不知圣人亦因其所固有而已葢天地之间昭布森列莫非至理之所存故曰春秋冬夏风雨霜露无非敎也又曰天何言哉四时行焉百物生焉天岂有隐乎哉百姓日用而不知耳学者诚能虚心以体天下之物则精义妙道莫不昭昭然接于吾之心目然后真知道器之相合而显微之无间也又后汉志上古圣人见转蓬始知为轮轮行可载因物智生复为之轝轝轮相乗流运罔极任重致逺天下获其利后世圣人观于天视斗周旋魁方杓曲以携龙角为帝车于是乃曲其辀乗牛驾马登险赴难周览八极故易震乗龙谓之壮言器莫有尚之者也此志所云即十三卦之意故附焉　龙氏仁夫曰案六卜四卦自包牺画卦时俱有邵子朱子说甚明十三卦取象无可疑者但如互卦变卦等处意中古演易以来方有之炎黄尧舜时未必有也诸儒求十三卦象义不可得则穿凿变互为说似非经防　昌黎韩子原道曰云云古之时人之害多矣至人之类灭久矣　胡氏家皇王大纪曰余读五帝书而后知圣人泽及斯民之逺也后世有立功于一时兴利于一邦者人犹追思而之是数圣人者曽不得推苗裔立宗子建庙庭春秋四时享天下之报也有天下者端拱九重之内治其国家上之天文下之地理中之人伦衣食之原器用之利法度之章礼乐之则谁推明制作之也而忘之乎戎狄之人驾一偏空说失事理之正而其神像乃得蟠据中华名山巍业相望又听其雕梁画栋羣沦灭三纲之人而豢飬之此何道也其不耕不植侵渔民利耗蠧民财乃细事耳为政者恬不以为虑中华无人可悲之甚矣　愚案韩胡与此相发明原道人所常读故不具载大纪以伏羲神农黄帝尧舜为五帝故云今三圣之大道而俾専一艺者报之则又不知其何说也】是故易者象也象也者像也【吕音训象也者像也陆氏曰众本并云像拟也孟京虞董姚还作象】集解【朱子曰易卦之形理之似也】附録【朱子语易者象也象也者像也只是仿佛说不可求得太深佐易者象也是緫说起言易不过只言阴阳之象下云像也材也天下之动也则皆是说那上面象字学履】纂注【蔡氏攸上东卿助周易物象释疑而论之曰昔者圣人之作易也始画八卦而象在其中象与卦并生以寓天下之赜故曰易者象也葢俯仰以观逺近以取神明之德可通鬼神之情状可得而况于人乎况于万物乎及因而重之发挥于刚柔而生爻则拟诸其形容者其变不一而象亦为之滋矣故邑屋宫庭舟车器械服带簪履下至鸟兽虫鱼金石草木之类皆在所拟至纎至悉无所不有所谓其道甚大百物不废者此也其在上古尚此以制器其在中古观此以系辞而后世之言易者乃曰得意在忘象得象在忘言一切指为鱼兎筌蹄殆非圣人作易前民用以敎天下之意也】彖者材也集解【朱子曰彖言一卦之材】爻也者效天下之动者也集解【朱子曰效放也】是故吉凶生而悔吝着也集解【朱子曰悔吝本微因此而着　此第三章】附録【朱子语林学履问易者象也象也者像也四句莫只是解个象字否曰是解易字像又是解象字材又是解彖字末句意亦然义刚】纂注【南轩张氏曰易者象也象也者像此者也谓之彖则言其象之材而已谓之爻则言其象之变而已至于吉凶则悔吝着也故悔者有改过之意至吉则悔之着也吝者有文过之意至凶则吝之着也　双湖先生曰此章说卦象及彖辞爻辞论人事之悔吝至吉凶而始着葢卦爻辞无非所以明失得之报欲人观象玩辞之际知有悔心而不吝于改过庶几有吉而无凶耳　朱氏曰易之有象拟诸其形容而已犹绘画之事雕刻之工一毫损益则不相似矣象之辞又谓之彖者言乎其材也卦有刚柔才也有是时有是象必有是才以济之才与时会斯足以成务矣然天下之动其微难知有同处一时有同处一事所当之位有不同焉则趋舎进退殊涂矣故曰爻者效天下之动也是以卦同爻异趋时之变不得而同然所归则若合符节故自伏羲神农黄帝尧舜凡六万一千四百有余岁而行十三卦而已夫爻动有吉凶悔吝吉凶者所以生大业也吉凶生而悔吝着其动可不谨乎】阳卦多阴阴卦多阳集解【朱子曰震坎艮为阳卦皆一阳二阴巽离兊为阴卦皆一阴二阳】其故何也阳卦奇阴卦耦【吕音训奇陆纪冝反】集解【朱子曰凡阳卦皆五画凡阴卦皆四画】附録【朱子语问阳卦多阴至阴卦偶曰阳卦五画所以多阴阴卦四画所以多阳因为之说曰阳卦冝多阳而多阴阴卦冝多阴而多阳其故何也葢阳卦之数必五奇数也奇则阴画自多阴卦之数必四偶数也偶则阳画自多其多阴多阳皆自然而然非人力所能参也先生曰是学蒙】纂注【双湖先生曰尝因语録而推八卦奇耦之画每卦虽各得其三而合之则为六乾坤合为六震巽合亦六坎离合亦六艮兊合亦六适符老阴挂扐之用数緫之则四六二十四画而成老阴过揲之数若无与于老阳之数矣然以阳卦五画阴卦四画观之奇耦之合又皆老阳挂扐之用数故乾坤合为九震巽合亦九坎离合亦九艮兊合亦九悉数之实成三十六而为老阳过揲之数焉此乾坤用九用六其数黙见于卦画之可推者如此虽出于偶然其实亦莫非自然之妙也岂可以人力参哉】其德行何也阳一君而二民君子之道也阴二君而一民小人之道也【吕音训行陆下孟反下同】集解【朱子曰君谓阳民谓阴　此第四章】附録【朱子语二君一民试敎一个民而有两个君看是甚模样渊】纂注【徐氏曰君谓阳民谓阴君子之道以阳统阴小人之道以阴统阳钱氏曰阳卦君子之道阴卦小人之道亦举大槩巽离兊非一于小人也　双湖先生曰此章専以八卦阴阳画数分君子小人之道　柴氏曰一君二民道大而公君子之道也二君一民道小而私小人之道也卦体乎君子小人之道而象彖爻所以发明此道者也然在诸卦为阳卦者未必皆君子之道为阴卦者未必皆小人之道葢此特借阴阳二卦之体以明君子小人之道不同耳非可一例成卦也爻彖象乃是发明此道非发明此卦也】易曰憧憧往来朋从尔思子曰天下何思何虑天下同归而殊涂一致而百虑天下何思何虑【吕音训憧憧陆氏曰本又作昌容反】集解【朱子曰引咸九四爻辞而释之言理本无二而殊涂百虑莫非自然何以思虑为哉必思而从则所从者亦狭矣】附録【朱子语憧憧往来自不妨如暑往寒来日往月来皆是常理只着个憧憧便閙了德明所谓天下何思何虑正谓虽万变之纷纭而所以应之各有定理不假思虑而知也董问天下同归而殊涂一致而百虑何故不云殊涂而同归百虑而一致曰也只一般但他是从上说下自合如此说易说感应之理本不消思虑空费思量空费计较空费安排只顺其自然而已僴】纂注【蔡氏曰天下万殊何思何虑而能感之以其迹而言则归虽同而涂则殊以其心而言则志虽一而虑则百殊涂百虑纷然并作果何从而思何从而虑也　真氏曰案上蔡对程子曰天下何思何虑子曰是则是有此理贤却发得太早在却云恰好着工夫上蔡以为善煆炼岂非何思何虑非学者所可遽及要必由思而入欤　张子曰何思何虑行其所无事而已下文皆是此一意行其所无事惟务崇德但无意有意则非行其所无事行其所无事则是意必固我已絶今天下无穷动静情伪止一屈信而已在我先行其所无事则复何事之有日月寒暑之往来尺蠖之屈龙蛇之蛰莫非行其所无事是以恶其凿也百虑而一致先得此一致之理则何用百虑虑虽百卒归乎理而已　柴氏曰言天地万物皆本扵天理之自然人当弃私欲而循天理也所谓理夫子之一贯子思之诚曾子之守约是也同归而殊涂天下无二理也一致而百虑天下无二心也致谓极致明其所同归极其所一致则天下虽涂殊虑百无不应者何思虑为哉】日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉【吕音训屈陆丘勿反下同信陆氏曰本又作伸同音申下同】集解【朱子曰言往来屈信皆感应自然之常理加憧憧焉则入于私矣所以必思而后有从也】附録【朱子语日往则月来一段乃承上文憧憧往来而言往来皆人所不能无者但憧憧则不可学蒙】纂注【杨氏万里曰吾观诸日今夕之往所以为来朝之来吾观诸月今夕之来所以为来朝之往葢前之屈乃后之信也吾观诸寒暑折胶之寒不生于寒而生于烈日流金之暑不生于暑而生于坚氷葢今之信乃昔之屈也　张子曰屈信相感而利生焉感以诚也情伪相感而利害生杂以伪也】尺蠖之屈以求信也龙蛇之蛰以存身也精义入神以致用也利用安身以崇德也【吕音训尺蠖陆氏曰纡缚反虫名也徐又乌郭反蛇陆氏曰本又作虵同蛰陆直立反全身今本作存身陆氏曰本亦作存身】集解【朱子曰因言屈信往来之理而又推以言学亦有自然之机也精研其义至于入神屈之至也然乃所以为出而致用之本利其施用无适不安信之极也然乃所以为入而崇德之资内外交相养互相发也】附録【程子语圣人之道更无精麤从洒扫应对至精义入神通贯只一理虽洒扫应对只看所以然者如何入关録　朱子语尺蠖之屈以求信也龙蛇之蛰以存身也屈信消长阖辟往来其机不曽停息大处有大阖辟小处有小阖辟大处有大消息小处有小消息此理万古不易如目有瞬时亦岂能常瞬定又须开不能常开定又须瞬瞬了又开开了又瞬至纎至微无时不然防且如精义入神如何不思那致用底却不必思致用防是事功是效验渊义至于精则应事接物之间无一非义不问小事大事千变万化改头换面出来自家应副他如利刃快劒相似迎刃而解件件判作两边去贺孙精义入神以致用也盖唯如此然后可以应务未至于此则凡所作为皆出于私意之凿防行而已虽使或中君子不贵也荅程洵利用安身今人循理则自然安利不循理则自然不安利大雅问利者义之和也顺利此道以安此身则德亦从而进矣曰孔子遭许多困厄身亦危矣而德亦进何也大雅云身安而后德进者君子之常孔子遭变权之以冝宁身不安德则须进曰然大雅精义二字闻诸长者所谓义者冝而已矣物之有冝有不宜事之有可有不可吾心处之知其各有定分而不可易所谓义也精义者精诸此而已所谓精云者犹曰察之云耳精之之至而入于神则于事物所冝毫厘委曲之间无所不悉有不可容言之妙矣此所以致用而用无不利也　精义入神正与利用安身为对其曰精此义而入于神犹曰利其用以安身耳并荅江元通天下何思何虑一段此是言自然如精义入神自然致用利用安身自然崇德节问此章止言万变虽不同然皆一理之中所自有防不用安排曰此只说得一头尺蠖若不屈则信不得龙蛇若不螯便不伏得气如何存得身精义入神疑其与行处不相关然而见得道理通彻乃所以致用利用安身与崇德不相关然而动作得其理则德自崇天下万事万变无有不感通往来之理学蒙尺蠖屈便要求信龙蛇蛰便要存身精研义理无毫厘丝忽之差入那神妙处这便是要出来致用外面用得利而安身乃所以入来自崇已德致用之用即是利用之用所以横渠云精义入神事豫吾内求利吾外利用安身素利吾外致养吾内事豫吾内言曽到这里面来渊问横渠说精义入神一条曰入神是入至于微妙处此却似向内做工夫非是作用于外然乃所以致用于外也贺孙】纂注【余氏曰既曰屈信相感而利生矣恐人知信之利而不知屈之所以利也故以尺蠖龙蛇明之其为人切矣】过此以往未之或知也穷神知化德之盛也集解【朱子曰下学之事尽力于精义利用而交养互发之机自不能已自是以上则亦无所用其力矣至于穷神知化乃德盛仁熟而自致耳然不知者往而屈也自致者来而信也是亦感应自然之理而已张子曰气有阴阳推行有渐为化合一不测为神此上四节皆以释咸九四爻义】附録【程子语易圣人所以立道穷神则无易矣酢穷神知化化之妙者神也绚穷神至命必本于孝悌穷神知化必本于孝悌穷神知化由通于礼乐刘安节曰孝悌之行何以能尽性至命也世之言通以性命为髙逺孝悌为浅近而不知其一说道无本末精麤之别洒扫应对形而上者存焉世岂无孝悌之人而不能尽性至命亦由之而不知也人见礼坏乐崩则曰礼乐亡矣然未尝亡也夫盗贼人之至不道者必有统属必有听顺然后能羣处而谓礼乐一日亡乎知礼乐之无所不在而未尝亡也则于穷神知化也何有安节释道所见偏非不穷深极微也至穷神知化则不得与矣柄　朱子语过此以往未之或知亦只是虽欲从之未由也已之意德明穷神知化德之盛这德字只是上面崇德之德德盛后便能穷神知化便如聪明叡知皆由此出自诚而明相似渊夫子之敎颜子只是博文约礼二事至于欲罢不能既竭吾才如有所立卓尔处只欠个熟所谓过此以往未之或知也穷神知化德之盛也人杰未之或知是到这里不可奈何穷神知化虽不从这里出来然也有这个意思渊精义入神以致用也利用安身以崇德也过此以往未之或知也穷神知化德之盛也只是这一个非于崇德之外别有个德之盛也做来做去做到彻处便是广尺蠖虫子屈得一寸便能信得一寸来许他之屈乃所以为信龙蛇于冬若不蛰则冻杀了其蛰也乃所以存身也精义入神乃所以致用也利用安身乃所以崇德也欲罢不能如人行步左脚起了不由得右脚不起所谓过此以往未之或知也若到那穷神知化则须是德之盛也方能义刚天下何思何虑一句便是先打破那思字却说同归殊涂一致百虑又再说天下何思何虑谓何用如此憧憧往来而为此朋从之思也日月寒暑之往来尺蠖龙蛇之屈信皆是自然防道理不往则不来不屈则亦不能信也今之为学亦只是如此精义入神用力于内乃所以致乎外利用安身求利于外乃所以崇德于内只是如此做将去虽至于穷神知化地位亦只是德盛仁熟之所致何思何虑之有谟系辞解咸九四据爻义看上文说贞吉悔亡贞字甚重程子谓圣人感天下如雨寒暑无不通无不应者贞而已矣所以感人者果贞矣则吉而悔亡葢天下本无二理果同归矣何患乎殊涂果一致矣何患乎百虑所以重言何思何虑也如日月寒暑之往来皆是自然感应如此日不往则月不来月不往则日不来寒暑亦然往来只是一般往来但憧憧之往来者患得患失既要感这个又要感那个便是憧憧忙乱用其私心而已屈信相感而利生焉者有昼必有夜设使长为昼而不夜则何以息夜而不昼安得有此光明春气固是和好只有春夏而无秋冬则物何以成一向秋冬而无春夏又何以生屈信往来之理所以必待叠相为用而后利所由生春秋冬夏只是一个感应所应复为感所感复为应也春夏是一个大感秋冬则必应之而秋冬又为春夏之感以细言之则春为夏之感夏则应春而又为秋之感秋为冬之感冬则应秋而又为春之感所以不穷也尺蠖不屈则不可以信龙蛇不蛰则不可以藏身今山林冬暖而蛇出者往往多死此即屈信往来感应必然之理夫子因往来二字说得许多大又推而言学所以内外交相养亦只是此理而已横渠曰事豫吾内求利吾外素利吾外致养吾内此下学所当致力处过此以上则不容计较所谓穷神知化乃养盛自致非思勉所及此则圣人事矣　神化二字虽程子说得亦不甚明惟是横渠推出来推行有渐为化合一不测为神又曰一故神两在故不测两故化并董穷神知化化是逐些子挨将去防一日复一日一月复一月节节挨将去便成一年这是化神是一个物事或在彼或在此当其在阴时全体在阴在阳时全体在阳都只是这一物两处都在不可测故谓神横渠言一故神两故化又注云两在故不测这说得甚是分晓渊林问正蒙形而上者得辞斯得象矣神为不测故缓辞不足以尽神化为难知故急辞不足以尽化如何是缓辞急辞曰神自是急辞化是渐渐而化若急辞形容之不可防】易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪【吕音训死其今本作期陆氏曰亦作期】集解【朱子曰释困六三爻义】附録【朱子语问非所困而困焉名必辱大意指困于石说石是挨动不得防物事自是不须去动他若只管去用力徒自困耳又曰且以人事言之有着力不得处若只管着力去做少间去做不成他人便道自家无能便是辱了名或曰若在其位则做得曰自是如此爻意义谓不可做防事便不可入头去做学蒙】纂注【南轩张氏曰有应于上将以求名今困于石此非所困而困焉名必辱也有依于下得以安身今据于蒺藜此非所据而据焉身必危也在困之时名辱身危有死之理此身不行道虽妻且不可见冝乎凶也　杨氏万里曰君子有不幸之困无以致之在陈畏匡是已故名不辱而身不危小人无幸免之困为不善以致之以其非所据而据是以非所困而困尚可得而保其名保其身保其家保其妻子乎　柴氏曰此言困之小人不知义以危身】易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也【吕音训射隼陆上食亦反下恤允反括陆氏曰古活反结也】集解【朱子曰括结碍也此释解上六爻义】附録【朱子语张敬夫说易谓只依孔子系辞说便了如说公用射隼至成器而动者也只如此说便了固是如此圣人之意只恁地说不得缘在当时只理会得象数故圣人明之以理贺孙公用射准孔子自是发出言外意学蒙】纂注【朱氏曰藏可用之器待可为之时动无结阂出则有获唯乗屈信之理而其用利者能之】子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也【吕音训校陆胡孝反下同止今本作趾陆氏曰本亦作趾】集解【朱子曰此释噬嗑初九爻义】纂注【冯氏椅曰不以不仁为耻故见利而后劝于为仁不以不义为畏故畏威而后惩于不义朱氏曰小人不耻不仁故不畏不义陷于死亡辱及其先耻孰大焉虽愚也而就利避害与人同故见义而】
