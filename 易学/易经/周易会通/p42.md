<!-- { "loadSidebar": true } -->
　　经【兊下干上】集解【程子曰履序卦物畜然后有礼故受之以履夫物之聚则有大小之别髙下之等美恶之分是物畜然后有礼履所以继畜也履礼也礼人之所履也为卦天上泽下天而在上泽而处下上下之分尊卑之义理之当也礼之本也常履之道也故为履履践也借也履物为践履于物为借以柔借刚故为履也不曰刚履柔而曰柔履刚者刚乗柔常理不足道故易中唯言柔乗刚不言刚乗柔也言履借于刚乃见卑顺说应之义】附録【朱子语问履如何都做礼字说曰辨上下定民志便也是礼底意思】履虎尾不咥人亨【吕音训履陆氏曰利耻反礼也艮宫五世卦咥陆氏曰直结反齧也马云龁也同】集解【程子曰履人所履之道也天在上而泽处下以柔履借于刚上下各得其义事之至顺理之至当也人之履行如此虽履至危之地亦无所害故履虎尾而不见咥齧所以能亨也　朱子曰兊亦三画卦之名一隂见于二阳之上故其徳为说其象为泽履有所蹑而进之意也以兊遇干和说以蹑刚强之后有履虎尾而不见伤之象故其卦为履而占如是也人能如是则处危而不伤矣】附録【朱子语履卦上干下兊以隂蹑阳是随后蹑它如踏它脚迹相似所以云履虎尾是随后履他尾故于卦之三四爻虎尾义便是隂去蹑他阳背脊后处伊川云履借说得生受砥履三四爻正是蹑他虎尾处阳是进底物事四又上蹑五亦为虎尾之象砥】纂注【李氏过曰虎西方兽也兊西方也有虎象虎尾在三履虎尾蹈危机也人惟履患难而不为患难所伤然后为履道之亨　张氏根曰刚莫如虎而柔能履之礼之可尚如此　双湖先生曰履虎尾象若以干为虎说而应干固彖传意象则未闻以兊为虎则虽有西方白虎之象然以三为尾母乃以虎口为虎尾乎而不咥象亦难见证以革五上爻虎只当象兑兊三为口则兊初为尾无可疑者初与四应四来应初则有履虎尾之象矣四但应初无预于三又有不咥人之象其亨可知此即九四爻履虎尾而愬愬终吉者也至若以六履三正当兊口爻又不正又为毁折其咥固宜彖主四言故不咥人亨亨则吉也三就本爻取故曰咥人凶与彖异矣三四皆人位故曰人易爻颐革虎象凡三颐自取艮寅象】初九素履往无咎集解【程子曰履不处者行之义初处至下素在下者也而阳刚之才可以上进若安其卑下之素而往则无咎矣夫人不能自安于贫贱之素则其进也乃贪躁而动求去乎贫贱耳非欲有为也既得其进骄溢必矣故往则有咎贤者则安履其素其处也乐其进也将有为也故得其进则有为而无不善乃守其素履者也朱子曰以阳在下居履之初未为物迁率其素履者也占者如是则往而无咎也】纂注【张子曰隂累不干无应于上故其履洁素　冯氏椅曰兊西色白素之象　郭氏忠孝曰素有先定于内之义　东莱吕氏曰此最是教人出门第一步　李氏过曰处下体之后而虎在前人之涉世举足皆危机也惟能素其位而行则各安其当然之分而不蹈危机素富贵行乎富贵素贫贱行乎贫贱以此而往何咎之有】九二履道坦坦幽人贞吉【吕音训坦陆氏曰吐但反说文云安也广雅云平也明也苍颉篇云着也】集解【程子曰九二居柔寛裕得中其所履坦坦然平易之道也虽所履得坦易之道亦必幽静安恬之人处之则能贞固而吉也九二阳志上进故冇幽人之戒　朱子曰刚中在下无应于上故为履道平坦幽独守贞之象幽人履道而遇其占则贞而吉矣】附録【朱子曰伊川这一卦说那大象并素履履道坦坦处却说得好履道道即路也渊】纂注【徐氏曰上无应与而独善其身日用常行坦然平易不为艰难阻絶之行自守以正外物不乱故吉　虞氏曰二变震为大途故曰坦道　双湖先生曰九二不正而云贞吉者戒之以正则吉也】六三眇能视跛能履履虎尾咥人凶武人为于大君【吕音训眇陆氏曰妙小反字书云盲也说文云小日跛陆氏曰波我反足跛也依字作破】集解【程子曰三以隂居阳志欲刚而体本隂柔安能坚其所履故如盲眇之视其见不明跛躄之履其行不逺才既不足而又处不得中履非其正以柔而务一作胜刚其履如此是履于危地故曰履虎尾以不善履履危地必及祸患故曰咥人凶武夫为于大君如武暴之人而居人上肆其躁率而已非能顺履而逺到也不中正而志刚乃为羣阳所一有不字与是以刚躁蹈危而得凶也　朱子曰六三不中不正柔而志刚以此履干必见伤害故其象如此而占者凶又为刚武之人得志而肆暴之象如秦政项籍岂能久也】附録【朱子语武人为于大君必有此象但六三隂柔不见得有武人之象易说】纂注【蔡氏曰眇跛爻柔也能视能履位刚也　徐氏直方曰卦有兊互体有巽离离为目巽多白眼故冇眇能视象巽为股兊为毁折故有跛能履象　潘氏曰以六居三质柔志刚不量已力妄欲冇为应上九而履羣阳如眇欲视跛欲履武人欲为君冝其凶也　双湖先生曰武人隂象以一柔为成卦之主而统五阳有武人为大君者之象大阳也或曰六三隂柔非武人之象不知阳类多是寛和仁厚底人隂类多是勇敢强暴底人阳主生隂主杀阳之气温厚隂之气严凝也　耿氏曰视欲正视不正则眇者也行欲中行不中则跛者也故归妹九二不正则为眇能视初九不中则为跛能履六三不正不中故眇跛兼焉　冯氏椅曰归妹下卦亦兑九二幽人其象亦同　余氏曰兊毎有眇跛之象者以其毁折欤履言于三三为兊主故兼之归妹言于初二初二非主也故分之初在下故言跛二上言眇】九四履虎尾愬愬终吉【吕音训愬愬陆氏曰山革反子夏传云恐惧貌何休注公羊传云惊愕也马本作虩虩音许逆反云恐惧也说文同云履虎尾虩虩迄逆反晁氏曰案愬虩覤三字同音色】集解【程子曰九四阳刚而干体虽居四刚胜者也在近君多惧之地无相得之义五复刚决之过故为履虎尾愬愬畏惧之貌若能畏惧则当终吉盖九虽刚而志柔四虽近而不处故能兢慎畏惧则终免于危而获吉也　朱子曰九四亦以不中不正履九五之刚然以刚居柔故能戒惧而得终吉】纂注【李氏过曰有畏惧之心则不至于轻举妄动以蹈危机　都氏曰未有恐惧修省而不能转祸为福者】无五夬履贞厉【吕音训夬陆古快反】集解【程子曰夬刚决也五以阳刚干体居至尊之位任其刚决而行者也如此则虽得正犹危厉也古之圣人居天下之尊明足以照刚足以决势足以专然而未尝不尽天下之议虽刍荛之微必取乃其所以为圣也履帝位而光明者也若自任刚明决行不顾虽使得正亦危道也可固守乎冇刚明之才茍专自任犹为危道况刚明不足者乎易中言贞厉义各不同随卦可见　朱子曰九五以刚中正履帝位而下以兑说应之几事必行无所疑碍故其象为夬决其履虽使得正亦危道也故其占为虽正而危为戒深矣】附録【朱子语夬履是做得忒快虽合履底也有危厉渊】纂注【司马公曰五履至贵之位众之所归畅其中正以懐其海内从命者赏逆命者诛善善恶恶而不在于私】上九视履考祥其旋元吉【吕音训考祥陆氏曰本亦作详晁氏曰荀作详审也郑作详云履道之终考正详备】集解【程子曰上处履之终于终视其所履行以考其善恶祸福若其旋则善且吉也旋谓周旋完备无不至人之所履考视其终若终始周完无咎善之至也是以元吉人之吉凶系其所履善恶之多寡吉凶之大小也　朱子曰视履之终以考其祥周旋无亏则得元吉占者祸福视其所履而未定也】附録【程子语视履考祥居履之终反观吉凶之祥周至则善吉也故曰其旋元吉绚　朱子语视履考祥居履之终视其所履而考其祥做得周备底则大吉若只是半截时无由考得其祥后面半截却不好未可知旋是那圑旋来却到那起头处渊】纂注【冯氏椅曰相视所履以騐休咎之象祥者吉凶之兆也读如祯祥之祥　朱氏曰吉事有祥祥生于所履者也视我所履则吉可考而知矣　李氏舜臣曰干之行健动极而不知止殆将无所归宿矣惟能旋而与三相应履之善终者也　项氏曰上与三应以六三所视所履考其祸福之祥则六三虽凶而上九反吉盖三履刚而上履柔三应刚而上应柔故彼之凶反足以为我之吉履柔为善应柔为吉故曰元吉又曰履六爻皆以柔为吉故九二坦坦九四终吉上九元吉皆履柔也柔则不敢肆行所以其行常吉六三终以履刚而凶初九九五所履皆正然初仅能无咎九五不免于厉皆履刚也盖刚者喜动而好决任刚而行者复多可悔之事也】大象传上天下泽履君子以辩上下定民志集解【程子曰天在上泽居下上一作天下之正理也人之所履当如是故取其象而为履君子观履之象以辩别上下之分以定其民志夫上下之分明然后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士修其学学至而君求之皆非有预于已也农功商贾勤其事而所享有限故皆冇定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辨上下使各当其分以定民之心志也　朱子曰程传备矣】纂注【游氏曰天髙地下礼制行矣人之所履礼而已故上天下泽有履之象君子观象于此则可以辨上下上下既辨则名分立而民志定矣此以成卦之体言之　冯氏椅曰卦本以兑履干为义正与小畜以巽畜干对也天泽上下自是孔子賛象之意然市合之取诸噬嗑备豫之取诸豫古人用字声同者皆通则履之为礼因天泽之象亦可兼通要之立卦之义则以践履之履也　司马公曰履者人之所履也民生有欲喜进务得而不可厌者也不以礼节之则贪侈无穷是故先王作为礼以治之使尊卑有等长防有伦然后上下各安其分而无觊觎之心此先王治世御俗之方也】彖传履柔履刚也集解【朱子曰以二体释卦名义】说而应乎干是以履虎尾不咥人亨【吕音训说陆音恱】集解【程子曰兑以隂柔履借干之阳刚柔履刚也兑以恱顺应乎干刚而履借之下顺乎上隂承乎阳天下之至一作正理也所履如此至顺至当虽履虎尾亦不见伤害以此履行其亨可知　朱子曰以卦徳释彖辞】纂注【雷氏曰六三进则履干之后履虎尾也反不咥人而得亨者由说而应乎干故也】刚中正履帝位而不疚光明也【吕音训疚陆氏曰久又反马云病也陆绩作疾】集解【程子曰九五以阳刚中正尊履帝位茍无疚病得履道之至善光明者也疚谓疵病夬履是也光明徳盛而辉光也　朱子曰又以卦体明之指九五也】附録【朱子语问履卦以兊遇干和说以蹑刚强之后所以有履虎尾而不伤之象但彖言刚中正履帝位而不疚正指九五而言而九五爻辞乃曰夬履贞厉有危象焉何也先生曰夬决也九五以刚中正履帝位而下又以和说应之故其所行果决自为无所疑碍所以虽正亦厉盖曰虽使得正亦危道也为戒深矣铢】小象传素履之往独行愿也集解【程子曰安履其素而往者非茍利也独行其志愿耳独专也若欲贵之心与行道之心交战于中岂能安履其素也】附録【程子语素履者雅素之履也初九刚阳素履以定但行其志耳故曰独行愿也绚】纂注【冯氏椅曰无应故曰独中庸君子素其位而行不愿乎其外是也】幽人贞吉中不自乱也集解【程子曰履道在于安静其中恬正则所履安裕中若躁动岂能安其所履故必幽人则能坚固而吉盖其中心安静不以利欲自乱也】纂注【张子曰中正不累无援于上故中不自乱得幽人之吉】眇能视不足以有明也跛能履不足以与行也集解【程子曰隂柔之人其才不足视不能明行不能逺而乃务刚所履如此其能免于害乎】咥人之凶位不当也武人为于大君志刚也集解【程子曰以柔居三履非其正所以致祸害被咥而凶也以武人为喻者以其处阳才弱而志刚也志刚则妄动所履不由其道如武人而为大君也】愬愬终吉志行也集解【程子曰能愬愬畏惧则终得其吉者志在于行而不处也去危则获吉矣阳刚能行者也居柔以顺自处者也】附録【朱子语志行也只是说进将去渊】纂注【杨氏时曰以刚承阳处多惧之地履虎尾之象也然而体刚而志柔知愬愬戒惧顺以从上故志行而终吉矣】夬履贞厉位正当也集解【程子曰戒夬履者以其正当尊位也居至尊之位据能専之势而自任刚决不复畏惧虽使得正亦危道也　朱子曰伤于所恃】元吉在上大有庆也集解【程子曰上履之终也人之所履善而吉至其终周旋无亏乃大有福庆之人也人之行贵乎有终　朱子曰若得元吉则大冇福庆也】
