<!-- { "loadSidebar": true } -->
　　经【坎下干上】集解【程子曰讼序卦饮食必有讼故受之以讼人之所需者饮食既有所须争讼所由起也讼所以次需也为卦干上坎下以二象言之天阳上行水性就下其行相违所以成讼也以二体言之上刚下险刚险相接能无讼乎又人内险阻而外刚强所以讼也】讼有孚窒惕中吉终凶【吕音训讼陆氏曰才用反争也言之于公也郑云辩财也讼离宫游魂卦窒陆氏曰张栗反马作咥云读为踬犹止也郑云咥觉悔貎彖同惕陆汤歴反彖同中陆氏曰如字马丁仲反彖同吉陆氏曰冇孚窒一句惕中吉一句】集解【程子曰讼之道必冇其孚实中无其实乃是诬妄凶之道也卦之中实为有孚之象讼者与人争辩而待决于人虽有孚亦须窒塞未通不窒则已明无讼矣事既未辩吉凶未可必也故有畏惕中吉得中则吉也终凶终极其事则凶也】纂注【丘氏曰字从言从公言出于公则为讼不公则为诬为诈非讼也　郑氏汝谐曰坎之三爻惟二刚而无应窒于二隂之间窒生讼讼生惕　冯氏当可曰有孚而窒焉故讼讼而未明则惕　胡氏允曰曲直未明故窒胜负未明故惕中吉虞芮之相逊是也终凶雍子纳赂而蔽罪邢侯是也】利见大人不利涉大川集解【程子曰讼者求辩其曲直也故利见于大人大人则能以其刚明中正决所讼也讼非和平之事当择安地而处不可陷于危险故不利涉大川也朱子曰讼争辩也上干下坎干刚陷险上刚以制其下下险以伺其上又为内险而外健又为已险而彼健】
