<!-- { "loadSidebar": true } -->
　　【泰至四而后壮泰不言壮者隂阳敌也犹人之血气方刚故曰大壮　耿氏曰小者壮则非其宜也姤女壮勿用取是也大者壮乃其宜也　丘氏曰遯小利贞小者利于贞也指二隂言大壮利贞大者利于贞也指四阳言隂之进不正则小人得以陵君子阳之进不以正则君子不能胜小人皆扶阳抑隂之意　双湖先生曰四阳爻初三正二四不正而云利贞者戒之也而成卦之主又重在九四一爻然则戒四尤切也四虽不正圣人方喜其震动得时故但戒之】初九壮于趾征凶有孚集解【程子曰初阳爻干体而处下壮于进者也在下而用壮壮于趾也趾在下而进动之物九在下用壮而不得其中夫以刚处壮虽居上犹不可行泛在下乎故征则其凶有孚孚信也谓以壮往则得凶可必也　朱子曰趾在下而进动之物也刚阳处下而当壮时壮于进者也故有此象居下而壮于进其凶必矣故其占又如此】纂注【徐氏曰趾在下初象三刚在前未可进也趾进则进犯乎刚而其凶必矣　冯氏当可曰人行趾先动古人之始事必踌躇进退孙以出之期于成事今壮于趾是始事而用壮进鋭如此何为不凶　程氏曰大壮则止欲养其壮以有待　兰氏曰壮之初九与夬之初九一也或为趾或为前趾何也曰夬五阳已盛将夬一隂初九前往而不可遏故谓之前趾而戒之以往不胜为咎大壮则四阳虽壮而二隂未全消未可即往故谓之趾而直继之以征凶有孚也　双湖先生曰趾象详见噬嗑初九爻下本义必字释有孚义】九二贞吉集解【程子曰二虽以阳刚当大壮之时然居柔而处中是刚柔得中不过于壮得贞正而吉也或曰贞非以九居二为戒乎曰易中取所胜为义以阳刚健体当大壮之时处得中道无不正也在四则有不正之戒人能识时义之轻重则可以学易矣　朱子曰以阳居隂已不得其正矣然所处得中则犹可因以不失其正故戒占者使因中以求正然后可以得吉也】纂注【双湖先生曰九二不正而云贞吉者戒之以正则吉也若匪正则有凶矣　刘氏曰二之应五以阳刚承柔用刚得中乃能贞吉四刚不中故必贞吉而后悔亡】九三小人用壮君子用罔贞厉羝羊触藩羸其角【吕音训罔陆氏曰罗也马王肃云无羝陆氏曰音低张云羖羊也广雅云呉羊曰羝触陆氏云徐处六反藩陆氏云方袁反徐甫言反下同马云篱落也羸陆氏曰律悲反又力追反下同马云大索也徐力皮反王作缧音螺郑虞作累蜀才作累张作蔂晁氏曰案古文作累孔颖达亦云羸拘累纒绕也】集解【程子曰九三以刚居阳而处壮又当干体之终壮之极者也极壮如此在小人则为用壮在君子则为用罔小人尚力故用其壮勇君子志刚故用罔罔无也犹云茂也以其至刚蔑视于事而无所忌惮也君子小人以地言如君子有勇而无义为乱刚柔得中则不折不屈施于天下而无不宜茍刚之太过则无和顺之德多伤莫与贞固守此则危道也凡物莫不用其壮齿者齧角者触蹄者踶羊壮于首羝为喜触故取为象羊喜触藩篱以藩篱当其前也葢所当必触喜用壮如此必羸困其角矣犹人尚刚壮所当必用必至摧困也三壮甚如此而不至凶何也曰如三之为其往足以致凶而方言其危故未及于凶也凡可以致凶而未至者则曰厉也　朱子曰过刚不中当壮之时是小人用壮而君子则用罔也罔无也视有如无君子之过于勇者也如此则虽贞亦危矣羝羊刚壮喜触之物藩篱也羸困也贞厉之占其象如此】附録【朱子语此卦多説羊是兑之属季通曰这个是夹注底兑卦两画当一画渊】纂注【蔡氏曰用壮无礼之勇也用罔不虑之决也处位不中而好进前犯乎刚固守乎此以为正则危矣大壮三四五爻有兑象兼二爻看亦有兑象兑为羊羝羊喜用其角而触者藩四也羸拘累纒绕也进则为四所困故以羝羊羸角为象　李氏过曰用壮用罔理义与血气之别也　京氏曰壮一也小人用之君子有而不用　刘氏曰三欲应上而四隔之以重刚不中而鋭于进凡用壮如此者未有不羸角　冯氏当可曰易取象变通不一方言大壮则四阳为一类以三言之则九四当前别为震体三之壮则以四为敌也　南轩张氏曰四阳之进亦羣羊之象　胡氏允曰藩取震为竹为萑苇之象四阳五上隂故有藩决之象也　冯氏椅曰大率干下必上复上卦为阳卦者必阻之需大畜是也大壮合二体观之则九三在三阳之前故触九四之藩葢三阳皆欲辟九四以上复　双湖先生曰圣人于九三一爻设君子小人两义亦如恒六五妇人吉夫子凶大有九三公用亨于天子小人弗克否六三小人吉大人否亨遯九四君子吉小人否之类非谓九三既为君子又为小人也谓小人当此之时用其壮君子当此之时用其罔耳兑羊象九三以全体言则为羊在干体则象羝羊上六亦以全体象羊而以在震体称羝羊也　余氏曰易爻辞言君子小人者必以相反取义大壮之三即遯之四不应一言德一言位也用罔正用壮之反耳贞厉之占戒也羝羊之象重戒也姤初六始言贞吉继之以见凶又继之以羸豕孚蹢躅反覆丁宁与此相类】九四贞吉悔亡藩决不羸壮于大舆之輹【吕音训决陆音穴象同晁氏曰虞读为夬决之决輹陆氏曰音福本又作辐】集解【程子曰四阳刚长盛壮已过中壮之甚也然居四为不正方君子道长之时岂可冇不正也故戒以贞则吉而悔亡葢方道长之时小失则害亨进之势是有悔也若在他卦重刚而居柔未必不为善也大过是也藩所以限隔也藩篱决开不复羸困其壮也髙大之车轮辐强壮其行之利可知故云壮于大舆之輹輹轮之要处也车之败常在折輹輹壮则车强矣云壮于輹谓壮于进也輹与辐同　朱子曰贞吉悔亡与咸九四同占藩决不羸承上文而言也决开也三前有四犹有藩焉四前二隂则藩决矣壮于大舆之輹亦可进之象也以阳居隂不极其刚故其象占如此】附録【朱子语此卦如九二贞吉只是自守而不进九四藩决不嬴壮于大舆之輹却是有可进之象此卦爻之好者葢以阳居隂不极其刚而前遇二隂有藩决之象所以为进非如九二前有三四二阳隔之不得进也铢】纂注【张氏清子曰四以上则震为大涂羣羊并驱而前无羸困之患舆之行正在輹輹壮则大舆由大涂而往四阳上进将为夬之决干之纯矣　蔡氏曰九四为壮之主以刚决柔壮之正者也位不当故冇悔得正而吉其悔可亡藩五也决开也以刚决柔易而无困也輹在车之下所用以行者下乘三刚壮輹之象　双湖先生曰九四亦不正而云贞吉者亦戒之也与九二义同以此观之卦辞贞吉为二四两爻明矣舆輹详见小畜九三爻下】六五丧羊于易无悔【吕音训丧陆息浪反象同易陆氏曰以防反象同郑音亦谓佼易也陆续作埸疆埸也晁氏曰案易乃古文疆埸字与象数合】集解【程子曰羊羣行而喜触以象诸阳并进四阳方长而并进五以柔居上若以力制则难胜而有悔唯和易以待之则羣阳无所用其刚是丧其壮于和易也如此则可以无悔五以位言则正以德言则中故能用和易之道使羣羊虽壮无所用也　朱子曰卦体似兑有羊象焉外柔而内刚者也独六五以柔居中不能抵触虽失其壮然亦无所悔矣故其象如此而占亦与咸九五同易容易之意言忽然不觉其亡也或作疆埸之埸亦通汉食货志埸作易】附録【程子语丧羊于易羣行而触物大壮众阳并进六五以隂居位惟和易然后可以丧羊易非难易之易乃和易乐易之易廸　朱子语丧羊于易不若作疆埸之易汉食货志疆埸之埸正作易葢后面有丧羊于易亦同此义今本义所注只是从前所説如此只且仍旧耳铢】纂注【徐氏曰六五为刚所决故曰丧羊然以柔居中易而无拒故无悔　冯氏椅曰丧羊以平易而失刚彊之象　郭氏京曰丧牛于易爻象皆误作羊　愚案郭氏举正先儒多取之但此以羊为牛未敢谓然以卦之全体言则为厚画兊三至五又互兊故三四五六皆言羊也睽旅丧牛以有离耳】上六羝羊触藩不能退不能遂无攸利艰则吉集解【程子曰羝羊但取其用一无用字壮故隂爻亦称之六以隂处震终而当壮极其过可知如羝羊之触藩篱进则碍身退则妨角进退皆不可也才本隂柔故不能胜已以就义是不能退也隂柔之人虽极用壮之心然必不能终其壮有摧必缩是不能遂也其所为如此无所往而利也隂柔处壮不能固其守若遇艰困必失其壮失其壮则反得一有其字柔弱之分矣是艰则得吉也用壮则不利知艰而处柔则吉也居壮之终有变之义也　朱子曰壮终动极故触藩而不能退然其质本柔故又不能遂其进也其象如此其占可知然犹幸其不刚故能艰以处则尚可以得吉也】附録【朱子语上六取喻甚巧葢壮终动极无可去处如羝羊之角挂于藩上不能退遂然艰则吉者毕竟有可进之理但必艰始吉耳铢问传以艰字为遇艰困则失其壮而得柔弱之分故吉窃意不能退遂而无所利则是己艰困矣而又曰遇艰何也恐此艰字只作艰难其事而不敢求进不已则吉如大畜九三利艰贞之艰説如何荅云当如大畜之例易説问大壮本好爻中取却不好睽本不好爻中取却好如六五对九二处非其位九四对上九本非相应都成好爻不知何故曰大壮便是过了才过便不好如睽卦之类却是易之取爻多为占者而言占法取变爻便是到此处变了所以困卦虽是不好然其间利用祭祀之属却都好问此正与见羣龙无首吉利永贞一般曰然却是变了故如此道夫】纂注【蔡氏曰羝羊取在上用角之义大壮之时刚者壮也柔居动体之极见刚者壮亦从之而用壮不知其不可也故其进退皆无所利艰则吉者茍知其难能安乎柔而不进则吉也　李氏舜臣曰阳之上进三自当与上应唯三居干健之极上居震动之极两皆好动急于求合故无所利唯知艰难而待之则四乃诸阳之类终不能碍其婚匹之相从也　丘氏曰尝以壮上遯初二爻观之遯刚遯也初六以柔处遯之下见刚者遯亦从而遯焉圣人谓柔者不当遯也故有勿用攸往之戒壮刚壮也上六以柔处壮之终见刚者壮亦从而用壮焉圣人谓柔者之不能壮也故有无攸利艰则吉之戒凡人有是才而后可以为是事无其才而冐为其事其不败者鲜矣　双湖先生曰九三居干体之极在下卦之上刚动而欲进上六居震体之极在上卦之上动极而在上又卦有互兑全体有夹画兑故皆取羝羊用角之义又三与上为正应本当有合者也然三欲进而为四所隔故羸其角而不能应乎上上虽与三为应而穷于上故既不能退而得乎三又不能遂而成其进故无攸利必艰难自守以待之庶成其吉耳】大象雷在天上大壮君子以非礼弗履集解【程子曰雷震于天上大而壮也君子观大壮之象以行其壮君子之大壮者莫若克已复礼古人云自胜之谓强中庸于和而不流中立而不倚皆曰强哉矫赴汤火蹈白刃武夫之勇可能也至于克己复礼则非君子之大壮不可能也故云君子以非礼弗履　朱子曰自胜者强】附録【朱子语或问雷在天上大壮君子以非礼弗履伊川以为自胜者为强非君子之大壮不可能也又引中庸四説强哉矫以为证其义是如此否先生曰固是雷在天上是甚生威严人之克已能如雷在天上则威严果决以去其恶而必为善若半上落下则不济事何以为君子须是如雷在天上方能克去非礼煇】纂注【蔡氏曰礼者正大之文以天而动取二象言　冯氏去非曰天上而泽下所以为礼天下而雷上宜其戒非礼也徐氏之祥曰礼天秩乾象震为足履属震象】　彖传大壮大者壮也刚以动故壮集解【程子曰所以名大壮者谓大者壮也隂为小阳为大阳长以盛是大者壮也下刚而上动以干之至刚而动故谓大壮为大者壮与壮之大也　朱子曰释卦名义以卦体言则阳长过中大者壮也以卦德言则干刚震动所以壮也】大壮利贞大者正也正大而天地之情可见矣集解【程子曰大者既壮则利于贞正正而大者道也极正大之理则天地之情可见矣天地之道常久而不已者至大至正也正大之理学者黙识心通可也不云大正而云正大恐疑为一事也朱子曰释利贞之义而极言之】附録【朱子语大壮利贞是利于正也所以大者以其正也既正且大则天地之情不过于正大煇问大者正与正大不同上大字是指阳下正大是説理曰然亦缘上面有大者正字方説此学蒙问如何见天地之情曰正大便见得天地之情天地只是正大未尝有些子邪处道夫】纂注【齐氏曰大者壮以气言也大者正以理言也　程氏曰天地之情常欲阳伸而隂屈　刘氏曰天地使阳居大夏以显其功使隂居大冬而委于不用此天地之正大也　兰氏曰复者一阳在内而甚微故曰心心者在内而难见大壮则四阳壮盛已形于外故曰情情则显于外而易见窃谓心难见故曰其见乎情易见故曰可见矣　李氏舜臣曰大而利贞乃天地之情也孔子賛彖非独大壮如咸恒萃皆曰天地万物之情可见岂非因诸卦利贞之象而论天地之至情者乎　双湖先生曰乾象为天震坤初爻变坤象为地震方复于坤下为见天地之心心在内以静为主者也震既动于天上为见天地之情情在外则全以动为言者矣】小象传壮于趾其孚穷也集解【程子曰在最下而用壮以行可必信其穷困而凶也　朱子曰言必穷困】九二贞吉以中也集解【程子曰所以贞正而吉者以其得中道也中则不失正况阳刚一有壮字而干体乎】小人用壮君子罔也集解【程子曰在小人则为用其强壮之力在君子则为用罔志气刚强蔑视于事靡所顾惮也　朱子曰小人以壮败君子以罔困】藩决不羸尚往也集解【程子曰刚阳之长必至于极四虽已盛然其往未止也以至盛之阳用壮而进故莫有当之藩决开而不羸困其力也尚往其进不已也】纂注【蔡氏曰尚往者前无困沮可以上进也故曰尚往】丧羊于易位不当也集解【程子曰所以必用柔和者以隂柔居尊位故也若以阳刚中正得一作居尊位则下无壮矣以六五位不当也故设丧羊于易之义然大率治壮不可用刚夫君臣上下之势不相侔也茍君之权足以制乎下则虽有强壮跋扈之人不足谓之壮也必人君之势有所不足然后谓之治壮故治壮之道不可以刚也】不能退不能遂不详也艰则吉咎不长也【吕音训详陆氏曰详审也郑王肃作祥善也晁氏曰案古文祥字】集解【程子曰非其处故进退不能是其自处之不详慎也艰则吉柔遇艰难又居壮终自当变矣变则得其分过咎不长乃吉也】
