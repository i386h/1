<!-- { "loadSidebar": true } -->
　　【以过而上六之才亦不可以有行也故占者如之】附録【朱子语革下三爻有谨重难改之意上三爻则革而善葢事有新故革者变故而为新也下三爻则故事也未变之时必当谨审于其先上三爻则变而为新事矣故渐渐好曰然又曰乾坤到九四爻谓乾道乃革也是到这方变了学衅】纂注【朱氏曰兊阳称虎隂称豹陆绩曰考之天文尾为虎火也箕为豹水也而同位于寅虎豹同象而异爻虎大豹小故虎在阳位豹在隂位也九五自离来火也上六兊体之隂水也离二文之中故二交五而文炳明离三文已过故三交上而文蔚茂三交上成九君子豹变也上交三成六小人革面也　项氏曰革面非谓面革而心不革面者向也古者面皆谓向如正墙面南面皆是　杨氏万里曰不得尊位大中而变者其文蔚然非若虎变之炳也上六居过中之位时位不及于九五故所变者革面而已　冯氏当可曰牛虎豹皆有革当革卦而取皮革之义易之所以为通也牛革取其固虎豹之革取其文】大象泽中有火革君子以治歴明时集解【程子曰水火相息为革革变也君子观变革之象推日月星辰之迁易以治厯数明四时之序也夫变易之道事之至大理之至明迹之至着莫如四时观四时而顺变革则与天地合其序矣　朱子曰四时之变革之大者】附録【朱子语问革象不曰泽在火上而曰泽中有火葢水在火上则水灭了火不见得水决则火灭火炎则水涸之义曰泽中有火则二物并在有相息之象否曰亦是恁地易説水能灭火此只是説隂盛阳衰火盛则克水水盛则克火此是泽中有火之象便有那四时改革底意思君子观这象便去治厯明时治厯明时非谓厯当改革葢四时变革中便有个治厯明时底道理渊泽中有火自与治厯明时不甚相干圣人取象处只是依稀地説不曾确定指杀只是见得这些意思便説易説泽中有火革是言隂阳相胜复故君子治厯明时髙问革与睽相类睽上火下泽则不相入此火在泽下有变革之理睽中女在前少女在后有相离之义而此以中女继少女故曰革铢】纂注【项氏曰兊为巫史治厯之象离为日中明时之象　朱氏曰冬至日起牵牛一度右行而周十二次尽斗二十六度则复还牵牛之一度而厯更端矣牵牛者星纪也水之位也日月交会于此泽中有火之象也厯更端者革也昔黄帝迎日推策始作调厯阅世十一厯年五千而更七厯至汉造厯歳在甲子乃十一月冬至甲子朔为入厯之始是时日月如合璧复会于牵牛距上元太初十四万三千一百二十七嵗葢日月盈缩与天错行积久闰差君子必修治其厯以明四时之正所谓四时之正者冬至日月必会于牵牛之一度而望晦朔分至启闭皆得其正矣日月不会者司厯之过也震尝问厯于郭忠孝曰古厯起于牵牛之一度沈括谓今宿于斗六度谓之嵗差何也曰久则必差差久必复于牵牛牵牛一度者乃上元太初起厯之元也　史氏曰歴代之厯唯大衍得其正唐一行作葢大衍之数其用四十有九易六十四卦自干顺数之至于革适当四十有九圣人于彖曰汤武革命于象曰君子以治厯明时夫汤之厯起于甲寅周之厯起于丁巳谓之革命则一代之兴必有一代之厯君子治厯而取象于革岂不以大衍之数为或然邪　双湖先生曰以兊继离是以秋继夏有暑往寒来之象故以之治厯】彖传革水火相息二女同居其志不相得曰革【吕音训水晁氏曰案兊无为水之象此字必误惜乎古今无一人辨之者不然革则既济也且火泽为睽矣息陆氏曰如字马云灭也李斐注汉书同説文作熄】集解【程子曰泽火相灭息又二女志不相得故为革息为止息又为生息物止而后有生故为生义革之相息谓止息也　朱子曰以卦象释卦名义大略与睽相似然以相违而为睽相息而为革也息灭息也又为生息之义灭息而后生息也】附録【程子语革言水火相息止息也既有止息之理亦有生息之理行已息训为生者葢息则生矣一事息则一事生中无间断硕果不食则便为复也寒往则暑来署往则寒来寒暑相生而嵗成焉绚　朱子语问革二女志不相得与睽不同行有异否曰意则一但变韵而叶之耳易説】纂注【王氏安石曰泽火非如坎离有隂阳相逮之道其相遇则相息而已其相息也唯胜者能革其不胜者耳　兰氏曰少女反在外而前中女反在内而后故不谓之行而止曰不相得　李氏舜臣曰泽火相息必有一胜兊非北方之正水少隂之气不能以敌南方之正火兊之隂画下有二阳画限之而离火从下暵之此火能革泽水也故有温泉而无寒火又曰睽彖曰二女同居其志不同行革彖曰二女同居其志不相得不同行不过有相离之意故止于睽不相得则不免有相克之事故至于革　李氏曰火动而上泽动而下未若泽火相息其势不能两存也二女同居其志不同行未若志不相得其势不能两立也此睽与革之分也　双湖先生曰水火相灭息人皆知之相生息人或不知也李隆山云水火之用在世间无日不相革要取其盛多者言之耳火盛于南方巳午之地而水则胚胎于巳午之间水盛于北方亥子之地而火则胚胎于亥子之际故火用事则水在胎息之中水用事则火在胎息之中水火二者相息如此此以生息言也然此特论坎离之水火兼以气言之耳兊泽之水质虽同而气则异且以离遇兊而为革此正夏秋相继之卦兊于秋已不止为泽而为金其为水胜火而革之欤抑亦火克金而复授以金也説者谓六月乃土长夏之月故火生土土生金耳四序有相生而无相克也歴观彖辞兊遇诸子之卦无有取象于水者兊遇离而为睽亦只以泽言唯于革夫子欲论相息之义以水火为言耳以离火遇泽若天色久亢泽水无有不被离日暵干者矣隆山少隂气之説得之】己日乃孚革而信之【吕音训信之陆氏曰一本无之字】集解【程子曰事之变革人心岂能便信必终日而后孚在上者于改为之际当详告申令至于己日使人信之人心不信虽强之行不能成也先王政令人心始以为疑者有矣然其久也必信终不孚而成善治者未之有也】文明以説大亨以正革而当其悔乃亡集解【程子曰以卦才言革之道也离为文明兊为説文明则理无不尽事无不察説则人心和顺革而能照察事理和顺人心可致大亨而得贞正如是变革得其至当故悔亡也天下之事革之不得其道则反致害故革有悔之道唯革之至当则新旧之悔皆亡也説音悦朱子曰以卦徳释卦辞】纂注【赵氏曰变革之难非内明而外説不可也内明则见理必尽外説则无咈于人情　郭氏雍曰明故见于未革之先説故见于己革之后】天地革而四时成汤武革命顺乎天而应乎人革之时大矣哉集解【程子曰推革之道极以天地变易时运终始也天地隂阳推迁改易而成四时万物于是生长成终各得其宜革而后四时成也时运既终必有革而新之者王者之兴受命于天故易世谓之革命汤文之王上顺天命下应人心顺乎天而应乎人也天道变改世故一作事迁易革之至大也故赞之曰革之时大矣哉朱子曰极言而赞其大也】附録【朱子语革是更革之谓到这里须尽畨转更变一畨所谓上下与天地同流岂曰小补之哉小补之者谓扶衰救逐些补缉如锢露家事相似若是更革则须彻底重新铸造一畨非止补苴罅漏而已汤武顺天应人便如此学蒙易言顺天应人后来尽説应天顺人非也易説顺天应人革就革命上説言顺天理应人心胡致堂管见中辨得好】纂注【李氏曰夏革春而阳事毕春革冬而隂事毕时变系焉汤革夏而为商武革商而为周天命系焉　冯氏曰汤武应九五上顺上六天也下应六二人也　蔡氏曰豫遯姤旅言时义者言当其时处其义也坎睽蹇言时用者言当其时妙其用也颐大过解革言时者言当谨其时也随言随时之义者言当随时为义也　双湖先生曰案梁武帝受禅顔见逺不食卒武帝曰我自应天从人何预士夫事管见曰易之革曰汤武革命顺乎天而应乎人未闻应乎天也应者对感而言人事作于下则天理应乎上岂曰天感乎上而人应乎下欤为是言者不知天之为天矣故易惟曰顺乎天顺乎天者顺理也后世务名不务实以兵取国者曰吾应天顺人也相承而罔察至以为尊号则其失之也逺矣】小象巩用黄牛不可以有为也集解【程子曰以初九时位才皆不可以有为故当以中顺自固也】已日革之行有嘉也【吕音训行陆如字又下孟反】集解【程子曰已日而革之征则吉而无咎者行则有嘉庆也谓可以革天下之弊新天下之事处而不行是无救济世之心失时而有咎也】革言三就又何之矣集解【程子曰稽之众论至于三就事至当也又何之矣乃俗语更何往也如是而行乃顺理时行非己之私意所欲为也必得其宜矣　朱子曰言已审】改命之吉信志也集解【程子曰改命而吉以上下信其志也诚既至则上下信矣一作也革之道以上下之信为本不当不孚则不信当而不信犹不可行也况不当乎】大人虎变其文炳也【吕音训炳陆兵领反】集解【程子曰事理明者若虎文之炳焕明盛也天下有不孚乎】君子豹变其文蔚也小人革面顺以从君也【吕音训蔚陆氏曰音尉又纡弗反广雅云茂也数也又作斐晁氏曰説文作斐分别文也易君子豹变其文斐也】集解【程子曰君子从化迁善成文彬蔚章见于外也中人以上莫不变革虽一作唯不移之小人则亦不敢肆其恶革易其外以顺从君上之敎令是革面也至此革道成矣小人勉而假善君子所容也更往而治之则凶矣】纂注【蔡氏曰蔚者隐然有文之谓柔暗故有此象】
