<!-- { "loadSidebar": true } -->
　　经【巽下巽上】集解【程子曰巽序卦旅而无所容故受之以巽巽者入也羁旅亲寡非巽顺何所取容苟能巽顺虽旅困之中何往而不能入巽所以次旅也为卦一隂在二阳之下巽顺于阳所以为巽也】巽小亨利有攸往利见大人【吕音训巽陆氏曰孙问反广雅云顺也晁氏曰説文作□云巽也此易巽卦为长女为风者説文今巽字作□云具也説之案□古文□篆文巽俗文】集解【程子曰卦之才可以小亨利有攸往利见大人也巽与兊皆刚中正巽説一作兑义亦相类而兊则亨巽乃小亨者兊阳之为也巽隂之为也兊柔在外用柔也巽柔在内性柔也巽之亨所以小也　朱子曰巽入也一隂伏于二阳之下其性能巽以入也其象为风亦取入义隂为主故其占为小亨以隂从阳故又利有所往然必知所从乃得其正故又曰利见大人也】附録【朱子语巽有入之义巽为风如风之入物只为巽便能入义理之中无巽不入董録】纂注【冯氏椅曰巽一隂在二阳下取义卑也顺也伏也入也卑以其下于阳顺以其承于阳伏以其藏于下入以其进于下其象为风亦以其委曲而入于物无所不顺也又曰诸家不过述夫子赞説此彖葢主六四一爻立象虽是六子之卦然易之为例凡二隂在上者以震上立本二隂在下者以艮下立本观其二爻之往来升降以立卦象此卦二隂在下则二当为六成遯卦今六自二升四九乃自四降二则成巽而不为遯所谓小者六也自下达上近君位亨也利有攸往亦言六自二往四则不为遯也利见大人者是六居四宻亲九五而隂阳之情相得也初于二亦有利见大人之象而専主一卦之本者当在六四一爻　双湖先生曰尝于泰否往来窃窥文王彖辞卦变之防因以例余卦皆合冯氏此卦已先得我心所同然者但愚谓六既往居四互离离为目又居九五故有利见大人之象若初六于九二有不可同日语者也】初六进退利武人之贞集解【程子曰六以隂柔居卑巽而不中处最下而承刚过于卑巽者也隂柔之人卑巽太过则志意恐畏而不安或进或退不知所从其所利在武人之贞若能用武人刚贞之志则为宜也勉为刚贞则无过卑恐畏之失矣　朱子曰初以隂居下为巽之主卑巽之过故为进退不果之象若以武人之贞处之则有以济其所不及而得所宜矣】纂注【冯氏椅曰巽为进退于初六遽言之何也进退者在三画之巽则主一隂前遇二阳之象在重隂之巽则主下一爻矣　蔡氏曰进退巽柔不决也利武人之贞断决也位刚故有此象　双湖先生曰履六三亦武人象履自三至五互巽六三正互巽之初爻也武人义详见履卦初六不正而云正者戒之以正则利也】九二巽在牀下用史巫纷若吉无咎【吕音训纷陆氏曰方云反广雅云众也喜也一云盛也】集解【程子曰二居巽时以阳处隂而在下过于巽者也牀人之所安巽在牀下是过于巽过所安矣人之过于卑巽非恐怯则谄説皆非正也二实刚中虽巽体而居柔为过于巽非有邪心也恭巽之过虽非正礼可以逺耻辱絶怨咎亦吉道也史巫者通诚意于神明者也纷若多也苟至诚安于谦巽能使通其诚意者多则吉而无咎谓其诚足以动人也人不察其诚意则以卑巽为谄矣　朱子曰二以阳处隂而居下有不安之意然当巽之时不厌其卑而二又居中不至已甚故其占为能过于巽而丁寜烦悉其辞以自道达则可以吉而无咎亦竭诚意以祭祀之吉占也】附録【朱子语九二得中所以过于巽为善用史巫纷若吉看来是个尽诚以祭祀之吉占易説】纂注【毛氏曰巽初民之象牀者二也长民者也古者席地而坐唯长民者坐于牀亦不抗也巽而在牀之下近民之义也夫近民则必深知其疾苦矣故祝史为之延福巫医为之除病凡为民除害者纷举而行之所以吉也民之所喜谁能咎之　朱氏曰祝史达人之意以告鬼神巫师导鬼神之意以告人葢以口舌往来二五之间者也故曰纷若　冯氏椅曰周官史掌卜筮巫掌袚禳卜筮所以占其吉凶袚禳所以除其烖害　蔡氏曰史巫皆善口舌互兑有史巫口舌之象　郑氏东卿曰巽以阳爻为牀箦而隂爻为足四阳行列箦之象也二隂四隅在下足之象也九二之牀东首上九之牀西首而足传之故皆有巽在牀下之象　潘氏曰以阳处隂过于巽也故九二上九皆有牀下之象然上九丧其资斧九二可用于史巫二得中而上失中也　双湖先生曰牀处全体巽木象剥之牀以卦形之肖象取耳许氏曰兊之中以刚为説巽之中以刚为入皆有才适用之臣也然兊务于上巽务于下其势有所不同如井之义贵于上行也而九二无应徇已才而下之违时拂义人莫肯与以谷射瓮敝取象其亦宜乎】九三频巽吝集解【程子曰三以阳处刚不得其中又在下体之上以刚亢之质而居巽顺之时非能巽者勉而为之故屡失也居巽之时处下而上临之以巽又四以柔顺相亲所乗者刚而上复有重刚虽欲不巽得乎故频失而频巽是可吝也　朱子曰过刚不中居下之上非能巽者勉为屡失吝之道也故其象占如此】附録【朱子语九三频巽不比频复复是好事所以频复为无咎巽不是大故好底事九三别无伎俩只管今日巽了明日又巽自是可吝易説】纂注【王氏宗传曰三居两巽间一巽既尽一巽复来故频巽　兰氏曰频复无咎频巽则吝何也葢复者改过也圣人不重无过而重改过改过所以无咎频巽则以其重刚频巽非其本心所以有咎】六四悔亡田获三品集解【程子曰隂柔无援而承乘皆刚宜有悔也而四以隂居隂得四之正在上体之下居上而能下也居上之下巽于上也以巽临下巽于下也善处如此故得悔亡所以得悔亡以如田之获三品也田获三品及于上下也田猎之获分三品一为干豆一供賔客与充庖一颁徒御四能巽于上下之阳如田之获三品谓遍及上下也四之地本有悔以处之至善故悔一无悔字亡而复有功天下之事苟善处则悔或可以为功也　朱子曰隂柔无应承乘皆刚冝有悔也而以隂居隂处上之下故得悔亡而又为卜田之吉占也三品者一为干豆一为賔客一以充庖】附録【朱子语卜田之吉占特于巽之六四言之此等处有可解者有不可解者只得虚心玩味阙其所疑不可强穿凿也董録田获三品伊川主张于作上下説得较牵强易説】纂注【许氏曰六四隂柔之质自多惧也顺入之才能承君也以是而处每堪其任故八卦皆无凶悔之辞冯氏椅曰以巽接下故下皆赴之九三以刚居阳又在下体之上干豆之象也初六与已配应賔主之象九】
