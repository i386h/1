<!-- { "loadSidebar": true } -->
　　经【坎下坎上】集解【程子曰习坎序卦物不可以终过故受之以坎坎者陷也理无过而不已过极则必陷坎所以次大过也习谓重习它卦虽重不加其名独坎加习者见其重险险中复有险其义大也卦中一阳上下二隂阳实隂虚上下无据一阳陷于二隂之中故为坎陷之义阳居隂中则为陷隂居阳中则为丽凡阳在上者止之象阳在中陷之象在下动之象隂在上説之象在中丽之象在下防之象陷则为险习重也如学习温习皆重复之义也坎陷一作险也卦之所言处险难之道坎水也一始于中有生之最先者也故为水陷水之体也】附録【朱子语或问习坎之义传云一始于中有生之最先者也故为水夫阳气之生必始于下复卦之象是也今曰始于中其义如何荅云气自下而上为始程説别是一义各有所主不相妨然亦不可相杂易说】习坎有孚维心亨行有尚【吕音训习坎陆氏曰便习也重也刘云水行不休故曰习坎徐苦感反本亦作埳京刘作欿险也陷也晁氏曰徐氏云上脱一坎字説之案例诸今文则脱在古文则不脱古文则以其卦为其名故也古文又以为水字】集解【程子曰阳实在中为中有孚信维心亨维其心诚一故能亨通至诚可以通金石蹈水火何险难之不可亨也行有尚谓以诚一而行则能出险有可嘉尚谓有功也不可则常在险中矣　朱子曰习重习也坎险陷也其象为水阳陷隂中外虚而中实也此卦上下皆坎是为重险中实为有孚心亨之象以是而行必有功矣故其占如此】附録【朱子语或问习坎八卦中独坎加习字説者多矣未知义果如何荅云此等不必深求其説易説问横渠谓博学于文只要得习坎心亨何也曰见得这事理透了处断了便无疑行之又果决便是习坎心亨凡事皆如此且以看文字一节论之如到那一处见这説又好见那説又是如此有碍如彼又不通便是险阻处到这里须讨一路去方透便是习故心亨僴又云不特看文字且如学这一件物事未学时心里不晓既学得了心里便通晓得这一事若这一事晓不得于这事上心便黑暗僴】纂注【郭氏京曰卦首习字上脱卦名坎字彖传同案説卦明八卦象义称坎多矣并无习字其误益明　顶氏曰重卦坎字在六十四卦之先故加习字以起后例示离震艮兑防皆当以重习起义也乾坤不加习字者六爻只是一爻故也　都氏曰习之义训因书曰卜不习吉是也　邵子曰坎有孚维心亨行有尚中正行险往且有功虽危无咎能自信故也伊尹以之　谢氏曰坎互屯蒙蹇解四卦此坎所以多凶也中爻山雷颐颐中虚此坎中有离坎中阳为明此坎中之内明也　程氏曰故为水离为火水火二字乃坎离之画　李氏舜臣曰乾坤三画以初相易而成震防以中相易而成坎离以三相易而成艮兑故乾坤者隂阳之祖而坎离则天地之中也坎居正北于时为子为夜之中离居正南于时为午为日之中夜之中而一阳生焉故坎之三画一阳居中日之中而一隂生焉故离之三画一隂居中天地隂阳之中即坎离之中此乃造化张本之地故易上经始乾坤而终坎离贵其得天地隂阳之中而为易之用也且天一下降坎中在物为水而在人为精以画观之坎之一阳居中而中实即精藏于中而水积子渊之象也地二上兆离中在物为火而在人为神以画观之离之一隂在中而中虚即神寓于心而火明于空之象也坎之中实是为诚离之中虚是为明中实者坎之用中虚者离之用也作易者因坎离之中而寓诚明之用诚明起于中者易之妙用而古圣人之心学也曰有孚维心亨以象观之则阳居坎险是为心病以理观之则阳为诚实是为心亨故宜乎行有尚而终能济险也】初六习坎入于坎窞凶【吕音训窞陆氏曰徒坎反説文云坎中更有坎王肃又作陵感反云窞坎防也字林云坎中小坎一曰旁入】集解【程子曰初以隂柔一无柔字居坎险之下柔弱无援而处不得当非能出乎险也唯益陷于深险耳窞坎中之陷处已在习故中更入坎窞其凶可知　朱子曰以隂柔居重险之下其陷益深故其象占如此】纂注【杨氏万里曰重坎之下故为窞偶画穴之象王氏曰最处坎底上无应援是以凶也】九二坎有险求小得集解【程子曰二当坎险之时陷上下二隂之中乃至险之地是有险也然其刚中之才虽未能出乎险中亦可小自济不至如初益陷入于深险是所求小得也君子处险艰而能自保者刚中而已刚则才足自卫中则动不失宜　朱子曰处重险之中未能自出故为有险之象然刚而得中故其占可以求小得也】纂注【都氏曰隂为险者也隂趣下者出乎一隂之上而掩乎一隂之下故为有险　李氏舜臣曰坎有孚心亨惟赖刚中九二为二隂所陷然上下附比为所伏役故求隂小为有得象　许氏曰下柔险之始也上柔险之极也而已以刚阳之才独居中焉是已无赖于彼而彼有待于已也加以至尊应之不尔则几于困矣大率有应而道行则以贞干之义为重无应而处中则以须守之义为重错举而言则卦之才皆备焉】六三来之坎坎险且枕入于坎窞勿用【吕音训险陆氏曰如字古文及郑向本作检郑云木在手曰检晁氏曰案象数当作检枕陆氏曰徐针鸩反王针甚反郑云木在首曰枕陆绩云闲碍险害之貌九家作玷古文作沈直林反薛同晁氏曰王弼云枕枝而不安之谓也干宝作桉安也虞云枕止也闲碍险害之貌】集解【程子曰六三在坎陷一作险之时以隂柔而居不中正其处不善进退与居皆不可者也来下则入于险之中之上则重险也退来与进之皆险故云来之坎坎既进退皆险而居亦险枕谓支倚居险而支倚以处不安之甚也所处如此唯益入于深险耳故云入于坎窞如三所处之道一无之道字不可用也故戒勿用　朱子曰以隂柔不中正而履重险之间来往皆险前险而后枕其陷益深不可用也故其象占如此枕倚着未安之意】附録【朱子语问来之坎坎先生曰经文中叠字如兢兢业业之类是重字来之自是两字各有所指谓下来亦坎上往亦坎之往也进退皆险也铢险且枕只是前后皆是枕便如枕头之枕砥】纂注【王氏宗传曰干之三处二干之间故曰终日干干坎之三处二坎之间故曰来之坎坎　双湖先生曰险下险也且枕又将枕上险也入于坎窞指六四象坎坚多心木有枕象】六四樽酒簋贰用缶纳约自牖终无咎【吕音训樽酒陆氏曰絶句簋贰陆氏曰絶句缶陆氏曰方有反絶句旧读樽酒簋絶句贰用缶一句纳晁氏曰京一行作内云内自约束牖陆氏曰音酉陆绩作诱】集解【程子曰六四隂柔而下无助非能济天下之险者以其在髙位故言为臣处险之道大臣当险难之时唯至诚见信于君其交固而不可间又能开明君心则可保无咎矣一作也夫欲上之笃信唯当尽其质实而已多仪而尚饰莫如燕享之礼故以燕享喻之言当不尚浮饰唯以质实所用一樽之酒二簋之食复以瓦缶为器质之至也其质实如此又须纳约自牖纳约谓进结于君之道牖一有有字开通之义室之暗也故设牖所以通明自牖言自通明之虑以况君心所明处诗云天之牖民如壎如箎毛公训牖为道亦开通之谓一作义人臣以忠信善道结于君心必自其所明处乃能入也人心有所蔽有所通所蔽者暗处也所通者明处也当就其明处而告之求信则易也故云纳约自牖能如是则虽艰险之时终得无咎也且如君心蔽于荒乐唯其蔽也故尔虽力诋其荒乐之非如其不省何必于所不蔽之事推而及之则能悟其心矣自古能諌其君者未有不困其所明者也故讦直强劲者率多取忤而温厚明辨者其説多行且如汉祖爱戚姬将易太子是其所蔽也羣臣争之者众矣嫡庶之义长幼一作少长之序非不明也如其蔽而不察何四老者髙祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之心其言之切孰与周昌叔孙通然而不从彼而从此者就攻其蔽与就其明之异耳又如赵王太后爱其子长安君不肯使质于齐此其蔽于私爱也大臣谏之虽强既曰蔽矣其能听乎爱其子而欲使之长久富贵者其心之所明也故左师触龙因其一有所孚明而导之以长久之计故其听也如响非惟告于君者如此为教者亦然夫教必就人之所长所长者心之所明也从其心之所明而入然后推及其余孟子所谓成德达才是也　朱子曰晁氏云先儒读樽酒簋为一句贰用缶为一句今从之贰益之也周礼大祭三贰弟子职左执虚豆右执挟匕周旋而贰是也九五尊位六四近之在险之时刚柔相际故有但用薄礼益以诚心进结自牖之象牖非所由之正而室之所以受明也始虽艰阻终得无咎故其占如此】附録【朱子语问旧读樽酒簋贰为句用缶为句乃古注及程氏説晁以道本樽酒簋句贰用缶句本义从之其説如何先生曰既曰樽酒簋贰又曰用缶亦不成文理贰益之也铢樽酒簋做一句自是説文如此砥樽酒簋贰今人硬説作二簋其实无二簋之实陆德明自注断人自不曽去看如所谓贰乃是周礼大祭三贰之贰是副贰之义此不是熹穿凿却有古本若自强为一説无来歴全不是圣贤言语矣葢卿问用缶纳约自牖如何曰不由户而自牖以言艰难之时不可直致也季札纳约自牖虽有向明之意然非是路之正渊问牖非所由之正乃室中受明之处岂险难之时不容由正以进邪先生曰非是不可由正葢事变不一势有不容不自牖者终无咎者始虽不甚好然于义理无害故终亦无咎无咎者善补过之谓也铢问其次致曲与易中纳约自牖之意亦略相类纳约自牖是因人之明而导之致曲是因已之明而推之是如此否先生曰正是如此时举】纂注【冯氏椅曰樽盛酒器簋盛食物器内圆外方曰簋贰副之也缶瓦器虚而有声可击之以作乐约质言也牖牖下谓本爻近臣之象也　张氏汝弼曰震有着尊象连上体坎有酒象全体有簋象坎为缶比之盈缶亦坎象着尊盛酒醴齐奠之牖下乐则用缶以爵纳牖下而酌献之五则俯而受之刚柔相济各以其正故无咎也　林氏栗曰礼饮于牖尸奠牖下室前也周官司约掌邦国及万民之约剂治神之约为上神约谓命祀郊社羣望及所祭祖宗也其不能修祀嘏者纳剂而已一樽之酒一簋之食其乐用缶其告用约可谓简且陋矣而君子以是为礼鬼神以是来歆者贵其诚也　项氏曰姚小彭云冠之醴子与问名之醴賔舅姑之醴妇三者皆用特樽甒醴而子与賔皆不在牖醴妇与教成之祭皆席乎牖间而教成之祭复不用樽与甒是故用樽甒而在牖者惟醴妇为然此所以象刚柔之际也酒止于特樽故称樽酒醴以瓦甒盛之故称用缶于象坎为酒为缶李氏舜臣曰八纯卦六爻俱无应惟以比而相交际为义居坎险之时以渐出上为贵六四离下体进而附】
