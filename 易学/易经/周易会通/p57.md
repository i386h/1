<!-- { "loadSidebar": true } -->
　　【新无逸豫自止之意】彖传蛊刚上而柔下巽而止蛊集解【程子曰以卦变及二体之义而言刚上而柔下谓干之初九上而为上九坤之上六下而为初六也阳刚尊而在上者也今往居于上隂柔卑而在下者也今来居于下男虽少而居上女虽长而在下尊卑得正上下顺理治蛊之道也由刚之上柔之下变而为艮巽艮止也巽顺也下巽而上止止于巽顺也以巽顺之道治蛊是以元亨也　朱子曰以卦体卦变卦徳释卦名义盖如此则积而至于蛊矣】附録【朱子语问刚上柔下有数义刚在上而柔在下为卦体下卑巽而上茍止所以为蛊此卦义又自卦变言之自贲井既济来皆刚上而柔下此卦变曰是铢巽而止蛊犹顺以动豫动而说随皆言卦义其本义之说盖是赵徳庄说又曰巽而止蛊却不是巽而止能治蛊巽而止所以为虫赵徳庄说下面人只务巽上面人又懒惰不肯向前上面一向刚下面一向柔倒塌了这便是蛊底道理　先生说江圣锡曽言某人别山往赴召山送之云且缓下手莫去拆倒人屋子谓屋不可大段整理他只得且撑拄过因言山解蛊卦以巽而止为治蛊之道所以有此说大凡看易须先看成卦之义险而健则成讼巽而止则成蛊蛊艮上而巽下艮刚居上巽柔居下上髙亢而不下交下卑巽而不能救此所以蛊壊也巽而止只是巽顺便止了更无所施为如何治蛊徳明易要分内外卦看伊川却不甚理会如巽而止则成蛊止而巽便不同盖先止后巽却是有根株了方巽将去故为渐必大】纂注【游氏曰饬天下之蛊者义主于巽而道贵于止　袁氏曰巽而止所以为蛊巽而止之所以亨蛊】蛊元亨而天下治也【吕音训治陆直吏反】集解【程子曰治蛊之道如卦之才则元亨而天下治矣夫治乱者茍能使尊卑上下之义正在下者巽顺在上者能止齐安定之事皆止于顺则何蛊之不治也其道大善而亨也如此则天下治矣】附録【朱子语蛊元亨而天下治言蛊之时如此必须是大善亨通而后天下治】纂注【杨氏时曰夫刚上而柔下巽而止合二体而为蛊也即其体因其才而用之以道其变则蛊元亨而天下治矣　南轩张氏曰由朝廷至闾里孰非事也而独举父子何也天下之本在国国之本在家一家之责莫重于子能尽父道则家齐矣由是而之焉则国可治而天下可平故曰蛊元亨而天下治】利涉大川往有事也集解【程子曰方天下壊乱之际冝涉艰险以往而济之是往有所事也】先甲三日后甲三日终则有始天行也集解【程子曰夫有始则必有终既终则必有始天之道也圣人知终始之道故能原始而究其所以然要终而备其将然先甲后甲而为之虑所以能治蛊而致元亨也　朱子曰释卦辞治蛊至于元亨则乱而复治之象也乱之终治之始天运然也】纂注【徐氏直方曰先三后三者六爻也爻终于六七则更为之端矣七日得七日来复皆其义也所谓终则有始天行也】小象传干父之蛊意承考也集解【程子曰子干父蛊之道意在承当于父之事也故祗敬其事以置父于无咎之地常懐惕厉则终得其吉也尽诚于父事吉之道也】纂注【郑氏曰子改父道始虽劳而终则吉盖其事若不顺而其意则在于承其父也】干母之蛊得中道也集解【程子曰二得中道而不过刚干母蛊之善者也】干父之蛊终无咎也集解【程子曰以三之才干父之蛊虽小有悔终无大咎也盖刚断能干不失正而有顺所以终无咎也】裕父之蛊往未得也集解【程子曰以四之才守常居寛裕之时则可矣欲有所往则未得也加其所任则不胜矣】干父用誉承以徳也集解【程子曰干父之蛊而用有令誉者以其在下之贤承辅之以刚中之徳也】不事王侯志可则也集解【程子曰如上九之处事外不累于世务不臣事于王侯盖进退以道用舍随时非贤者能之乎其所存之志可为法则也】






　　周易防通卷四
<经部,易类,周易会通>
　　钦定四库全书
　　周易防通卷五
　　元　董真卿　撰
