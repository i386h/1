<!-- { "loadSidebar": true } -->
　　【氏时曰礼始于谨夫妇为宫室辨内外男位乎外女位乎内男不入女不出所以闲有家也所以谨始也始不闲终必乱矣　胡氏允曰闲户阈所以隔内外也】六二无攸遂在中馈贞吉【吕音训馈陆氏曰巨愧反食也】集解【程子曰人之处家在骨肉父子之间大率以情胜礼以恩夺义唯刚立之人则能不以私爱失其正理故家人卦大要以刚为善初三上是也六二以隂柔之才而居柔不能治于家者也故无攸遂无所为而可也夫以英雄之才尚有溺情爱而不能自守者况柔弱之人其能胜妻子之情乎如二之才若为妇人之道则其正也以柔顺处中它本无此五字正妇人之道也故在中馈则得其正而吉也妇人居中而主馈者也故云中馈　朱子曰六二柔顺中正女之正位乎内者也故其象占如此】纂注【徐氏曰六二以柔居中巽顺应五妇之道也遂専成也妇人无所专成惟在主中馈而已所谓唯酒食是议者也贞吉者居中得正固守顺道故吉也　朱氏曰二主妇坎水离火应巽木亨饪主馈事也孟母曰妇人之礼精五饭羃酒浆养舅姑缝衣裳而已故有国门之修无境外之志　双湖先生曰采蘩采苹之诗以公侯夫人奉祭祀为不失职大夫妻共祭祀为循法度祭祀葢馈事之大者妇无遂事惟在中馈可见矣故六二贞吉惟以在中馈言彖辞所谓利女贞者其六二当之欤】九三家人嗃嗃悔厉吉妇子嘻嘻终吝【吕音训嗃嗃陆氏曰呼落反又呼学反马云悦乐自得貎郑云苦热之意荀作确确刘作熇熇晁氏曰侯云嗃嗃严也郑作熇熇苦热之意案确古文嘻嘻陆氏曰喜悲反马云笑声郑云骄佚喜笑之意张作嬉嬉陆绩作喜喜晁氏曰案喜古字】集解【程子曰嗃嗃未详字义然以文义及音意观之与嗷嗷相类又若一作人苦急束一作速之意九三在内卦之上主治乎内者也以阳居刚而不中虽得正而过乎刚者也治内过刚则伤于严急故家人嗃嗃然治家过严不能无伤故必悔于严厉骨肉恩胜严过故悔也虽悔于严厉未得寛猛之中然而家道齐肃人心祗畏犹为家之吉也若妇子嘻嘻则终至羞吝矣在卦非有嘻嘻之象葢对嗃嗃而言与其失于放肆宁过于严也嘻嘻笑乐无节也自恣无节则终至败家可羞吝也葢严谨之过虽于人情不能无伤然茍法度立伦理正乃恩义之所存也若嘻嘻无度乃法度之所由废伦理之所由乱安能保其家乎嘻嘻之甚则致败家之凶但云吝者可吝之甚则致于凶故未遽言凶也　朱子曰以刚居刚而不中过乎刚者也故有嗃嗃严厉之象如是则虽有悔厉而吉也嘻嘻者嗃嗃之反吝之道也占者各以其德为应故两言之】附録【朱子语先生因吃茶罢曰物之甘者吃过必酸苦者吃过却甘茶本苦物吃过却甘问此理如何曰也是一个道理如始于忧勤终于逸乐理而后和葢礼本天下之至严行之各得其分则至和又如家人嗃嗃悔厉吉妇子嘻嘻终吝都是此理易説】纂注【徐氏曰九三以刚居刚而不中故有嗃嗃之象比乎二四两柔之间故又有嘻嘻之象治家之道易以情胜义茍刚而不中虽过于严而有悔厉然而家道齐肃人心祗畏犹为家之吉而未失道也若笑乐无节而情爱昵比之私胜则败度丧礼失节乱伦家道所由以壊也岂不终可吝乎　林氏栗曰离火故有炎嗃之象郑子产云家道尚严而戒渎故曰悔厉吉东莱吕氏曰此爻如对两家而言且如入一家见其父子夫妇济济有礼可以知其必兴见其嘻嘻然日以歌舞为乐可以知其必败　双湖先生曰六爻独于九三称家人以其当一卦之中介乎二隂之间有夫道焉为一家之主者也水火相射而成声有嗃嗃嘻嘻之象坎为子离为妇故又有妇子之象焉】六四富家大吉集解【程子曰六以巽顺之体而居四得其正位居得其正为安处之义巽顺于事而由正道能保有一无有字其富则为大吉也四髙位而独云富者于家而言髙位家之尊也能有其富是能保其家也吉孰大焉　朱子曰阳主义隂主利以隂居隂而在上位能富其家者也】附録【朱子语占法阳主贵隂主富渊】纂注【徐氏曰六四位当应刚又介二刚之间以柔得刚以虚受实莫此之盛故曰富家大吉　冯氏当可曰富家道兴隆之象　李氏开曰初闲之二馈之三治之四则享其富此治家之序也顺于阳则益不胜其为吉矣　双湖先生曰以富贵对言则阳贵隂富若以贫富对言则阳实为富隂虚为贫阳实为大隂虚为小四承乗应皆阳有其富有其大耳】九五王假有家勿恤吉【吕音训假陆氏曰更白反至也郑云登也徐古雅反马云大也】集解【程子曰九五男而在外刚而处阳居尊而中正又其应顺正于内治家之至正至善者也王假有家五君位故以王言假至也极乎有家之道也夫王者之道修身以齐家家正而天下治矣自古圣王未有不以恭已正家为本故有家之道既至则不忧劳而天下治矣勿恤而吉也五恭已于外二正家于内内外同德可谓至矣　朱子曰假至也如假于太庙之假有家犹言有国也九五刚健中正下应六二之柔顺中正王者以是至于其家则勿用忧恤而吉可必矣葢聘纳后妃之吉占而凡有是德者遇之皆吉也】附录【朱子语王假有家言到这里方具得许多物事有妻有妾方始成个家渊问王假有家先生曰有家之有只是如夙夜浚明有家亮采有邦之有谓三德者则夙夜浚明于其家有六德者则亮采于其邦有是虚字非如奄有四海之有也铢】纂注【杨氏时曰天子理阳道后治隂德天下之内治聴之也故勿恤吉　兰氏曰刚中正为家人之主而初二三四各当其位亦如人君正身齐家使父子兄弟夫妇各正位乎内外而不相紊故不待忧恤而吉　林氏栗曰传曰闺门之内具礼矣乎严父严兄妻子臣妾犹百姓徒役也然则古之圣人推一家之治以及乎天下如斯而已矣　双湖先生曰常人处家之道九三爻已尽之此又自王者事所谓刑于寡妻至于兄弟以御于家邦者是也然王者自可用初三上爻常人得五爻亦有有家之道也】上九有孚威如终吉集解【程子曰上卦之终家道之成也故极言治家之本治家之道非至诚不能也故必中有孚信则能常久而众人自化为善不由至诚已且不能常守也况欲使一作使众人乎故治家以有孚为本治家者在妻孥情爱之间慈过则无严恩胜则掩义故家之患常在礼法不足而渎慢生也长失尊严少忘恭顺而家不乱者未之有也故必有威严则能终吉保家之终在有孚威如二者而已故于卦终言之　朱子曰上九以刚居上在卦之终故言正家久逺之道占者必有诚信严威则终吉也】纂注【司马公曰上九以阳居上家之至尊者也家人望之以为仪表茍其身正不令而行是以内尽至诚为下所信然后有威如可畏而获终吉也　徐氏曰上九以阳刚居卦之终家道大成人信之矣故曰有孚然不以人信而或弛律身益严故曰威如身愈修则家愈齐保家之道也故曰终吉　冯氏当可曰为人父者躬行之有素则家人无不孚之者矣其所谓躬行者岂饬厉以为威哉正其衣冠尊其瞻视俨然人望而畏之非心罔念已潜消而黙化矣此威如之谓也反身之谓也夫六爻自初至五刚柔各得其位家道贵整肃也此爻宜以柔居之乃反柔为刚何也家道整肃不可有始而无终也故曰威如终吉　蔡氏曰初与四二与五皆以柔应刚故有顺德三与上以刚遇刚故三嗃嗃而上威如也　熊氏曰初闲上威言终始贵乎严而治家之道贵严不贵寛也又曰一卦四阳二隂阳以刚而主严隂以柔而主顺正家之道若是而已　李氏过曰卦中六爻不惟男女之定位刚柔之位亦不可易上父道三母道贵严五夫道贵义以九居之四子道二妇道贵顺以六居之初女之道安得用刚葢女子之未从人也当以礼自防不然则为不有躬之女故亦以九居之刚柔皆当所以为家道之善】大象传风自火出家人君子以言有物而行有恒【吕音训行陆下孟反】集解【程子曰正家之本在正其身正身之道一言一动不可易也君子观风自火出之象知事之由内而出故所言必有物所行必有恒也物谓事实恒谓常度法则也德业之着于外由言行之谨于内也言慎行修则身正而家治矣　朱子曰身修则家治矣】附录【朱子语风自火出家人是火中有风如一堆火光此气自薰蒸上出是也易説或问风自火出如灯焰上气出如何答曰固是此卦之大象指炉中火曰亦如此火气上薰炙也大雅风自火出先生曰谓如一炉火必有气冲上去便是风自火出然此只是言自内及外之意煇】纂注【郭氏雍曰风外也火内也风自火出由内之外也修身内也欲齐其家者先修其身是风自火出之道也言有物而行有恒君子之修身也　冯氏椅曰物物则也恒度也齐家自修身始修身自言行始　李氏过曰风自火出槖籥之火也大凡鼓铸须是鼔得许多风从火里出故风自火出槖籥自有一个户庭阃奥家之象也就中必有模范风也火也金也器也皆有模范君子体之言有物行有恒正家以身言行身之模范也物恒其则也一身之模范一家之模范也一家之模范天下之模范也】彖传家人女正位乎内男正位乎外男女正天地之大义也集解【程子曰彖以卦才而言阳居五在外也隂居二处内也男女各得其正位也尊卑内外之道正合天地隂阳之大义也　朱子曰以卦体九五六二释利女贞之义】纂注【冯氏曰经止言女正而孔子推明一家之人皆利于正冇补世教为多又曰兼三才而两之五天二地也　双湖先生曰卦以二体言故惟言利女贞而説离数多彖传就二五言故説男女正而内外爻义兼备广彖辞之防也不以卦论男女】家人有严君焉父母之谓也集解【程子曰家人一无人字之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也朱子曰亦谓二五】附录【朱子语问家人有严君焉传曰家人之道必有所尊严而君长者谓父母也如此则严君作两字説然自旧诸家只作一字説未知如何曰所尊严之君长也易説问家人彖辞不尽取象曰注中所以但取二五不及他象者但因彖辞而言耳大扺彖传取象最精象中所取却恐有假合处道夫】纂注【司马公曰家者治之至小者也然亦有严君之道焉严恭也知事亲则知事君矣】父父子子兄兄弟弟夫夫妇妇而家道正正家而天下定矣集解【程子曰父子兄弟夫妇各得其道则家道正矣推一家之道可以及天下故家正则天下定矣　朱子曰上父初子五三夫四二妇五兄三弟以卦画推之又有此象】纂注【赵氏曰父义母慈母何以亦称严葢母之不严家之蠧也渎上下之分庇子弟之过乱内外之别嫚帷薄之仪父虽严有不能尽察者必父母尊严内外齐肃然后父尊子卑兄友弟恭夫制妇听各尽其道而后家道正正家而天下定矣　朱氏曰家人犹臣妾也子事父母妇事舅姑皆鸡鸣而朝故曰严　张氏汝弼曰国有严君则朝廷治家有严君则人伦正　冯氏椅曰凡曰贞者不特正有固守之义女贞之义所该者广孔子特以男女内外之位正言之　南轩张氏曰九五居外六二居内男女正位之象也四阳二隂阳疆而隂弱夫倡妇随之象也二柔皆居隂位执柔而不抗之象也内明而外防处家之象也　双湖先生曰长女居上中女居下长幼有序之象也自初至五皆得其位尊卑各安其分之象也　郑氏东卿曰家人之卦由人事而名也天理在焉学者不劳通其情而拘于家人一事则六十四卦皆拘也】小象传闲有家志未变也集解【程子曰闲之于始家人志意未变动之前也正志未流散变动而闲之则不伤恩不失义处家之善也是以悔亡志变而后治则所伤多矣乃有悔也　朱子曰志未变而预防之】纂注【赵氏曰闲于始则人心未变无伤恩害义之事故悔亡教妇初来教子婴孩是也】六二之吉顺以巽也集解【程子曰二以隂柔居中正能顺从而卑巽者也故为妇人之贞吉也】家人嗃嗃未失也妇子嘻嘻失家节也集解【程子曰虽嗃嗃于治家之道未为甚失若妇子嘻嘻是无礼法失家之节家必乱矣】富家大吉顺在位也集解【程子曰以巽顺而居正位正而巽顺能保有一无有字其富者也富家之大吉也】纂注【蔡氏曰顺在位谓父子兄弟夫妇各正其位而无逆也　徐氏曰富家者非必金帛宝玉而后为富但父父子子兄兄弟弟夫夫妇妇各安其位顺而无逆能保有其家而不败则所谓富也吉莫大焉】王假有家交相爱也集解【程子曰王假有家之道者非止能使之顺从而已必致其心化诚合夫爱其内助妇爱其刑家交相爱也能如是者文王之妃乎若身修法立而家未化未得为假有家之道也　朱子曰程子曰夫爱其内助妇爱其刑家】威如之吉反身之谓也集解【程子曰治家之道以正身为本故云反身之谓爻辞谓治家当有威严而夫子又复戒云当先严其身也威严不先行于己则人怨而不服故云威如而吉者能自反于身也孟子所谓身不行道不行于妻子也　朱子曰谓非作威也反身自治则人畏服之矣】纂注【南轩张氏曰居家人之上家人所瞻仰而视效者也身不修则家不可齐此家人六爻卒归于反身也反身谓何言有物行有恒而已　赵氏曰世固有严于处家而未知所以反身者或至于上下胥怨而父子亦不用其情岂易之所谓威如哉】
