<!-- { "loadSidebar": true } -->
　　经【震下坎上】集解【程子曰屯序卦曰一无曰字有天地然后万物生焉盈天地之间者唯万物故受之以屯屯者盈也屯者物之始生也万物始生郁结未通故为盈塞于天地之间至通畅茂盛则塞意亡矣天地生万物屯物之始生故继乾坤之后以二象言之云雷之兴隂阳始交也以二体言之震始交于下坎始交于中隂阳相交乃成云雷隂阳始交云雷相应而未成泽故为屯若巳成泽则为解也又动于险中亦屯之义隂阳不交则为否始交而未畅则为屯在时则天下屯难未亨泰之时也】屯元亨利贞勿用有攸往利建侯【吕音训屯陆氏曰张伦反坎宫二世卦】集解【程子曰屯冇大亨之道而处之利在贞一作正固非贞一作正固何以济屯方屯之时未可冇所往也天下之屯岂独力所能济必广资辅助故利建侯也　朱子曰震坎皆三画卦之名震一阳动于二隂之下故其徳为动其象为雷坎一阳陷于二隂之间故其徳为陷为险其象为云为雨为水屯六画卦之名也难也物始生而未通之意故其为字象屮穿地始出而未申也其卦以震遇坎乾坤始交而遇险陷故其名为屯震动在下坎险在上是能动乎险中能动虽可以亨而在险则宜守正而未可遽进故筮得之者其占为大亨而利于正但未可遽有所往耳又初九阳居隂下而为成卦之主是能以贤下人得民而可君之象故筮立君者遇之则吉也】附録【程子语处屯难而冇致亨之道其惟贞固乎然能守正不变者鲜矣师说杂编　朱子语问屯彖云利建侯而本义取初九阳居隂下为成卦之主也先生曰此彖辞一句盖取初九一爻之义初九一爻盖成卦之主也一阳居三隂之下有以贤下人之象有为民归往之象隂从阳也故宜立君故象曰以贵下贱大得民也此意甚好因问程传只言宜建侯辅助如何先生曰易只冇三处言利建侯屯两言之豫一言之皆言立君左氏分明有立君之说卫公子元遇屯则可见矣铢凡易中利字多为占者设盖是活人方有利不利若是卦画何利不利之冇如屯利建侯乃是占得此卦者之利晋文公曽占得此卦屯豫皆有此辞果能得国若常人见之亦随髙下自有个主宰防道理但古者卜立君卜大迁卜大封是事体重者故爻辞以其重者言之必大有一例成卦之主皆说于彖辞下如屯之初九利建侯大有之五同人之二皆如此】纂注【南轩张氏曰物之始萌必勾挛拳曲可见屯之义矣　杨氏万里曰气始交未畅曰屯物勾萌未舒曰屯世多难未泰曰屯　赵氏曰震动于下而坎险陷之深以轻进犯难为戒　程氏曰震初九元之象也二五相应亨之象也各当其位利贞之象也　李氏舜臣曰屯卦震阳为主而元亨利贞与干同长子肖父也以说卦考之干为龙震亦为龙干为马震亦为马干为健震亦为健每事皆与干同若震之色又为黄是干一阳初交坤而乾坤之气皆具故曰黄者天地之杂也震之受性于乾坤者如此则其出而代干以用事又何疑哉　徐氏直方曰干为父坤为母六子者乾坤之六子也继父母而用事者男也震长男也坎中男也艮少男也故乾坤之后继之以屯屯卦义也下震上坎卦体也凡画卦者皆自下起下者为先也长男先中男次之继屯者蒙蒙卦义也下坎上艮卦体也中男先而少男次之矣父母之生子也长男少男各一而已居长少之间者皆中男也故自屯至比中男者六也　双湖先生曰元亨利贞占辞也当屯难之世遽称元亨亦犹蛊壊之时而有元亨之义卦辞大扺主在震初九一爻分而言之勿用有攸往戒震也震性好动前有名山大川为之险阻往则犯难又艮止于上故戒利建侯劝五也时方屯难九五利在于建立初九以为侯乃可以镇定祸乱转屯难而为亨通也文王于震首取建侯象又互坤有国邑象国语司空季子为晋公子重耳占得国遇屯尝取互体坤象矣自坤卦以下元亨利贞之占凡七卦详见论在临卦辞下】初九磐桓利居贞利建侯【吕音训磐陆氏曰步干反本亦作盘又作槃晁氏曰案古文作般三皆通】集解【程子曰初以阳爻在下乃刚明之才当屯难之世居下位者也未能便往济屯故磐桓也方屯之初不磐桓而遽进则犯难矣故宜居正而固其志凡人处屯难则鲜能守正茍无贞固之守则将失义安能济时之屯乎居屯之世方屯于下所宜有助乃居屯济屯之道也故取建侯之义谓求辅助也　朱子曰磐桓难进之貎屯难之初以阳在下又居动体而上应隂柔险陷之爻故有磐桓之象然居得其正故其占利于居贞又本成卦之主以阳居隂为民所归侯之象也故其象又如此而占者如是则利建以为侯也】附録【朱子语问初九利建侯注云占者如是则利建以为侯此爻之占与卦辞异未知其指曰卦辞通论一卦所谓侯者乃属他人即爻之初九也爻辞专言一爻所谓侯者乃其自己故不同也道夫又曰此亦大槩如此到占得时又看如何若是自卜为君者得之则所谓建侯者乃已也若是大臣卜立君者得之则所谓建侯者乃君也縁易本不是个绷定底文字所以曰不可为典要同上】纂注【张子曰磐桓犹言柱石磐磐石也桓桓柱也谓建侯如柱石在下不可以动然志在行正也　冯氏椅曰磐桓回旋之貎一曰动而有阻之象　项氏曰初九爻辞全类卦辞曰盘桓利居贞即勿用有攸往也毛氏曰屯以初为主故以一爻尽屯之义而以余爻为之客以究其义蒙之二震之初皆然　李氏舜臣曰易以屯次乾坤盖以大子代父母而经纶也　游氏曰夫建侯王者事也而于初九言之者以刚动之而不失其正其自任以天下之重盖王佐才也象所谓君子以经纶者非初九其谁邪故其体国致君宜以协济为意其曰利建侯者乃代天理物之职也　郭氏忠孝曰贞屯悔豫皆利建侯以震阳爻为侯也故屯初九为侯豫九四为侯　双湖先生曰屯豫建侯固以震亦以坤为国邑也若初九一爻虽重尽当卦辞然不曰为侯必曰利建侯利建之者谁乎重又在五君矣磐石一阳象艮阳在上为小石则震阳在下为磐石矣】六二屯如邅如乗马班如匪寇防媾女子贞不字十年乃字【吕音训亶今本作邅陆氏曰张连反亦作邅晁氏曰案说文作驙駗驙也駗音屯乘马陆氏曰绳证反四马曰乗下同子夏传音绳晁氏曰案刘子所辨此传非卜商作班如陆氏曰如字郑本作般晁氏曰般古文作班媾陆氏曰古后反马本作冓晁氏曰案冓古文】集解【程子曰二以隂柔居屯之世虽正一作五应在上而迫于初刚故屯难邅囘如辞一有助字也乗马欲行也欲从正应而复班如不能进也班分布之义下马为班与马异处也二当屯世虽不能自济而居中得正有应在上不失义者也然逼近于初隂乃阳所求柔者刚所陵柔当屯时固难自济又为刚阳所逼故为难也设匪逼于寇难则往求于防媾矣婚媾正应也寇非理而至者二守中正不茍合于初所以不字茍贞一作正固不易至于十年屯极必通乃获正应而字育矣以女子隂柔茍能守其志节久必获通况君子守道不囘乎初为贤明刚正之人而为寇以侵逼于人何也曰此自据二以柔近刚而为义更不计初之徳如何也易之初义如此朱子曰班分布不进之貎字许嫁也礼曰女子许嫁笄而字六二隂柔中正有应于上而乗初刚故为所难而邅囘不进然初非为寇也乃求与已为婚媾耳但己守正故不之许至于十年数穷理极则妄求者去正应者合而可许矣爻有此象故因以戒占者】附録【朱子语问初九以阳在下而居动体上应六四隂柔险陷之爻固为磐桓之象然六二屯如邅如乗马班如亦似有磐桓意先生曰磐桓只是欲进而难进貌若六二则有险难矣盖乘初九之刚下为阳迫故为所难而邅囘不进又问匪寇婚媾程传谓设匪逼于寇难则往求于婚媾此说如何曰熹旧二十许岁时读至此便疑此语有病只是别无他说可据只得且随他说然每不满后来方见得不然盖此四字文义不应必如此费力解也六二乗初九之刚下为阳所迫然非为寇也乃来求己为婚媾耳此婚媾与己皆正指六二也问十年乃字曰易中此等取象不可晓如说十年三年七日八月等处皆必有所指但今不可穿凿姑缺之可也铢耿氏解女子贞不字作许嫁笄而字贞不字者为未许嫁也却与婚媾之义相通亦说得有理伊川说作字育之字】纂注【冯氏椅曰班从刀分玉人马异处也书班师左传班马之声古语则然婚媾当作昬媾男曰昬女曰姻媾男女之合也今转注从女非　南轩张氏曰屯者物之初有防媾象　王氏安石曰易之辞有妇冇妇人冇女有女子妇有夫之称也妇人言其为母也女未有夫之称也女子又言其为子也此言女子何也以有所怙也以有所怙故乗刚而不失正也其有所怙者何也以九五为之应也　都氏曰女子臣之未受命之象　冯氏当可曰初寇二二欲应五而不得应屯之象也自己行藏他人得而制之者隂柔故也　徐氏曰愚闻之师曰易之道有己正而他爻取之以为邪者有己凶而他爻得之以获吉者屯之初非不正也而二近之则为寇旅之上非不凶也而五承之得誉命　孔氏曰因六二之象以明男女婚媾之事其余人事亦当法此如有人偪近于难逺有外应未敢遽进被近者所陵经久之后乃得相合是知万事皆象于此非惟男女而已诸爻男女之象义皆然　双湖先生曰说卦震坎称马盖本诸此曰足曰美脊又以初中二阳名屯坎上震下故爻多马象二乗初上乗五四应初亦云乗若三爻乗马皆称班如而上独泣者以时当屯难宜班如不可速往然二四皆有正应可归上独穷极下又无应所以泣也他卦诸爻称马如贲四大畜三明夷二睽涣初中孚四自大畜取乾象外余皆有震坎大畜亦有互震以是知诸爻称马多就震坎取象又与文王取诸坤不同寇只指初婚媾隂阳爻取十年互坤土成数】六三即鹿无虞惟入于林中君子几不如舍往吝【吕音训鹿陆氏曰王肃作麓云山足晁氏曰案鹿古文几陆氏曰徐邈音祈辞也又音机近也速也郑作机云弩牙也舎陆氏曰式夜反止也徐氏音舍象同吝陆力刃反又力慎反】集解【程子曰六三以隂一无隂字柔居刚柔既不能安屯居刚而不中正则妄动虽贪于所求既不足以自济又无应援将安之乎如即鹿而无虞人也入山林者必有虞人以导之无导之者则惟陷入于林莽中君子见事之几微不若舎而勿逐往则徒取穷吝而已　朱子曰隂柔居下不中不正上无正应妄行取困为逐鹿无虞陷入林中之象君子见防不如舎去若往逐而不舎必致羞吝戒占者宜如是也】附録【朱子语问即鹿无虞曰虞只是虞人六三隂柔在下而居阳位隂不安于阳则贪求阳欲乗隂则妄行故不中不正又上无正应妄行取困所以为即鹿无虞陷入林中之象铢若不舎而往是致吝之道这道理若人做事如求官爵者求之不已便是取吝之道求财利者求之不已亦是取吝之道贺孙】纂注【冯氏椅曰虞人掌山泽之官吝不足之意易以吉凶明得失而多为悔吝无咎之辞何也天下之理惟中则合道得中则吉失中则凶未至于失而不尽乎中者则有过与不及过过也不及亦过也故悔则知过而必改吝则知过而不肯改必改则无咎而趋于吉不肯改则有吝而趋于凶约象为艮有山林象郭氏忠孝曰六三互艮有知止之心故曰君子防不如舎　郭氏京曰鹿当作麓　赵氏曰屯卦惟初与五以刚明之才处屯难之世可以小得余四爻皆以六居之幽弱之资安能济难故二与四与上皆乗马班如而三即鹿无虞也　双湖先生曰鹿山兽亦取互艮象矣虞山泽之官上六在艮山之上象三上无应无虞象又曰案李衡云吝者可鄙之名或不能通变或舍义徇利或党比不容皆曰吝朱子曰吉凶相对而悔吝居其中间悔则自凶而向吉吝则自吉而向凶得之矣】六四乗马班如求防媾往吉无不利集解【程子曰六四以柔顺居近君之位得于上者也而其才不足以济屯故欲进而复止乗马班如也已既不足以济时之屯若能求贤以自辅则可济矣初阳刚一作刚阳之贤乃是正应已之婚媾也若求此阳刚一作刚阳之婚媾往与共辅阳一无阳字刚中正之君济时之屯则吉而无所不利也居公卿之位已之才虽不足以济时之屯若能求在下之贤亲而用之何所不济哉　朱子曰隂柔居屯不能上进故为乗马班如之象然初九守正居下以应于己故其占为下求婚媾则吉也】附録【朱子语问六四求婚媾此婚媾疑指初九之阳婚媾是隂何阳亦可言曰婚媾通指隂阳但程传谓六四往求初九之婚媾则恐其未然也铢】纂注【双湖先生曰本义云下求婚媾是指初九在下来求四为婚媾求者在彼往者在我故吉不然岂有阳不倡而隂反倡男不行而女先行以是为吉无不利者乎　杨氏时曰六四静而正居险而不妄动者也故曰乘马班如班如者冇待而行也夫初以阳下隂非婚媾者也而四应之求而往者也屯难之时智者以其谋勇者以其力竞起赴功者皆是也而四独居险而不为难待求而后往非择义之明畴克尔故往吉无不利而孔子曰求而往明也孔明之于先主其防是乎】九五屯其膏小贞吉大贞凶集解【程子曰五居尊得正而屯时若有刚明之贤为之辅则能济屯矣以其无臣也故屯其膏人君之尊虽屯难之世于其名位非有损也唯其施为有所不行徳泽有所不下是屯其膏人君之屯也既膏泽有所不下是威权不在己也威权去已而欲骤正之求凶之道鲁昭公髙贵乡公之事是也故小贞则吉也小贞则渐正之也若磐庚周宣脩徳用贤复先王之政诸侯复朝谓以道驯致为之不暴也又非恬然不为若唐之僖昭也不为则常屯以至于亡矣　朱子曰九五虽以阳刚中正居尊位然当屯之时陷于险中虽有六二正应而隂柔才弱不足以济初九得民于下众皆归之九五坎体有膏泽而不得施为屯其膏之象占者以处小事则守正犹可获吉以处大事则虽正而不免于凶】附録【朱子语伊川易解也失契勘说屯其膏云又非恬然不为若唐之僖昭也这两人全不同一人是要做事一人是不要做与小黄门啗果实度日呼田令孜为阿父不知东汉时若一向尽引得忠贤布列在内不知如何只那都无主可立天下大势如人衰老之极百病交作略有些变动便成大病贺孙】纂注【杨氏万里曰以刚明之主宜其拨乱反正有余也然其膏犹屯者有君无臣故也六四近臣则弱六三近臣则又弱六二大臣则又弱惟一初九逺而在下贤而在下然则将欲冇为谁与有为　冯氏当可曰九五阳也而陷于羣隂之中必得刚明之才如九五之类者为助则可以解屯初九其人也又蔽于三隂磐桓而不得进岂得不屯邪　李氏舜臣曰小者贞固则吉大者贞固则凶犹恒其徳贞妇人吉夫子凶者也　李氏椿年曰小者无以出险故贞则吉大者必思所以出险故贞则凶　蔡氏曰屯者物始生之时初与五皆刚而初得时五虽以刚居中正之位弗及之矣得位失时膏泽屯塞之象　丘氏曰五坎体陷而失势初震体动而得时　余氏曰屯坎言膏鼎离亦言膏贞当如周礼训问详见旅九三下　双湖先生曰凶有但言凶者有贞凶有终凶有征凶冇有凶之类江都李衡曰有凶者事本无凶若不知进退必有凶圣人逆以示人使早为之防者又有必凶之理其非己形者故特曰凶者必然之凶数之使然祸成而不可解之谓也】上六乗马班如泣血涟如【吕音训涟陆音连晁氏曰说文作防泣下也易泣血防女】集解【程子曰六以隂柔居屯之终在险之极而无应援居则不安动无所之乗马欲往复班如不进穷厄之甚至于泣血涟如屯之极也若阳刚而有助则屯既极可济矣　朱子曰隂柔无应处屯之终进无所之忧惧而已故其象如此】纂注【杨氏万里曰屯上难极非刚明何以亨今以柔当之进无必为之才退有无益之泣朝夕必亡而已唐之僖昭是也　胡氏次焱曰四乗震马而利者震动也动则屯可出也上乗坎马而泣血者坎陷也陷则屯未易出也　郭氏忠孝曰二之班如待五之媾四之班如待初之往上六班如独无所待进退不决而自伤耳　李氏舜臣曰屯难之世未可遽往故诸爻求应皆班而有待上六处险之外乗马无所适从痛时悯道而泣血涟如也】大象传云雷屯君子以经纶【吕音训论今本作纶陆氏曰论音伦郑如字谓论撰书礼乐施政事黄頴云经纶匡济也本亦作纶晁氏曰茍云经常也论理也便直作纶非】集解【程子曰坎不云雨而云云者云为雨而未成者也未能成雨所以为屯若子观屯之象经纶天下之事以济于屯一无屯字难经纬纶缉谓营为也　朱子曰坎不言水而言云者未通之意经纶治丝之事经引之纶理之也屯难之世君子冇为之时也】附録【朱子语问屯需二象皆隂阳未和洽成雨之象也然屯言君子以经纶而需乃言饮食宴乐何也曰需是缓意在他无所致力只得饮食宴乐屯是物之始生象草木初出地之状其初出时欲破地面而出不无龃龉艰难故当为经纶其义所以不同也时举】纂注【郭氏雍曰坎在上为云在下为雨　李氏舜臣曰坎在震上为屯以云方上升畜而未散也坎在震下为解以雨泽既沛无所不被也故雷雨作解者乃所以散屯而云雷方兴则屯难之始也　姚氏曰纶纬也以织综经纬　项氏曰经以象雷之振纶以象云之合　双湖先生曰二阳象经四隂象纶经上止下动而纶以横之也　游氏曰经纶者因情循理而治之无汨其序之谓也易于屯曰君子以经纶言所以济难当如此】彖传屯刚柔始交而难生【吕音训难陆氏曰乃旦反六二象同贾逵注周语云畏惮也】集解【朱子曰以二体释卦名义始交谓震难生谓坎】附録【朱子语易中说卦爻多只是说刚柔这是半就人事上说去连那隂阳上面不全隂阳上说卦爻是有形质了隂阳全是气彖辞所说刚柔半在人事上　刚柔始交是震此是山说震一索而得男也渊】纂注【张氏汝弼曰物生向上其象震也为坎冬寒气所难盘屈地下而未达此其为屯之难生也杨氏时曰干一索而得震隂阳始交也坎在上难生也毛氏曰屯者其生难俗谓乳子为难月然则难生者生未生之问也已生则解矣】动乎险中集解【程子曰以云雷二象言之则刚柔始交也以坎震二体言之动乎险中也刚柔始交未能通畅则艰屯故曰难生又动于险中为艰屯之义】大亨贞集解【朱子曰以二体之徳释卦辞动震之为也险坎之地也自此以下释元亨利贞乃用文王本意】附録【朱子语问屯本义下有云自此以下释元亨利贞皆用文王本义何也曰大王本意说乾元亨利贞只是说乾道大通而至正故筮得者其占当得大通而利于正固至孔子方作四徳说后人不知将谓文王作易便作四徳说即非也如屯卦所谓元亨利贞者以其能动即可以亨而在险则宜守正故筮得之者其占为大亨而利于正初非谓徳也故孔子释此彖辞只曰动乎险中大亨贞是用文王夲意释之也铢】纂注【熊氏曰屯字从屮古草字上有一画盖草之方萌未达故其根芽盘屈而不能伸难之象也然一阳才动于下已有不可遏之势故曰大亨　冯氏椅曰动乎险中以卦性明卦象震动于坎险之中所以济屯也大谓震之一阳亨于九五之贞乃所谓利也】雷雨之动满盈集解【程子曰所谓大亨而贞一作正者雷雨之动满盈也隂阳始交则艰屯未能通畅及其和洽则成雷雨满盈于天地之间生物乃遂屯有大亨之道也所以能大亨由夫一无夫字贞也非屯固安能出屯人之致屯冇致大亨之道亦在夫一无夫字贞固也】附録【朱子语雷雨之动满盈亦是那郁塞底意思渊】天造草昧宜建侯而不宁【吕音训造陆徂早反草昧陆氏曰音妹广雅云草造屯董云草昧微物而不寜陆氏曰而辞也郑读而曰能能犹安也】集解【程子曰上文一冇既字言一有夫字天地生物之义一有是以字此言时事天造谓时运也草草乱无伦序昧防昧不明当此时运所宜建立辅助则可以济屯虽建侯自辅又当忧勤兢畏不遑寜处圣人之深戒也　朱子曰以二体之象释卦辞雷震象雨坎象天造犹言天运草杂乱昧晦防也隂阳交而雷雨作离乱晦防塞乎两间天下未定名分未明宜立君以统治而未可遽谓安宁之时也不取初九爻义者取义多端姑举其一也】附録【朱子语宜建侯而不寜不可道建侯便了须更自以为不安寜方可渊问彖传言宜建侯而不宁岂以有动而遇险之象邪曰圣人见有此象故又因以为戒曰宜立君而又不可遽谓安宁也铢天造草昧宜建侯而不宁孔子又是别出一道理说当此扰攘之时不可无君故须立君砥问屯彖辞曰刚柔始交而难生本义云始交谓震难生谓坎程传以云雷之象为始交谓震始交于下坎始交于中如何先生曰刚柔始交只指震言所谓震一索而得男也此三句各有所指刚柔始交而难生是以二体释卦名义动乎险中大亨贞是以二体之徳释卦辞雷雨之动满盈天造革昧宜建侯而不宁是以二体之象释卦辞只如此看甚明縁后来说者交杂混了故觉语意重复铢】纂注【蔡氏曰草萌地中未明之象　丘氏曰彖传大率于章首先释卦名义次释卦辞又次释卦义冇未尽者从而推广之此彖传之定例也其辞则杂取卦体卦象卦徳卦变四者互明之卦体以两体及六爻之义言如刚柔始交震而难生坎之类是也卦象以天地雷风山泽水火言如雷雨之动满盈之类是也卦徳以健顺明险动入止说言如动乎险中之类是也卦变以刚柔往来上下言如柔来文刚分刚上而文柔之类是也自屯以下大要皆不越乎此矣　项氏曰草属震言始创也昧属坎未明也草昧者棼棼泯泯之貌言天造之初如此所谓屯也　毛氏曰天造草昧即生民之初也　杨氏时曰天造草昧非宁居之时故宜建侯而不宁建侯所以自辅也使人各有主而天下定矣　双湖先生曰动以雷言满盈以雨言天造作也震动象草东方震物生象昧北方坎幽晦象建侯震象不宁坎象】小象传虽磐桓志行正也集解【程子曰贤人在下时茍未利虽磐桓未能遂往济时之屯然有济屯之志与济屯之用志在行其正也】以贵下贱大得民也【吕音训下陆遐嫁反】集解【程子曰九当屯难之时以阳而来居隂下为以贵下贱之象方屯之时隂柔不能自存有一刚阳之才众所归从也更能自处卑下所以大得民也或疑方屯于下何有贵乎夫以刚明之才而下于隂柔以能济屯之才而下于不能乃以贵下贱也况阳之于隂自为贵乎】纂注【杨氏万里曰震以一阳为二隂之主故曰贵二隂贱而一阳下之故曰下贱】六二之难乗刚也十年乃字反常也【吕音训难陆乃旦反】集解【程子曰六二居屯之时而又乗刚为刚阳所逼是其患难也至于十年则难久必通矣乃得反其常与正应合也十数之终也】即鹿无虞以从禽也君子舎之往吝穷也【吕音训从陆氏曰如字郑黄子用反】集解【程子曰事不可而妄动以从欲也无虞而即鹿以贪禽也当屯之时不可动而动犹无虞而即鹿以有从禽之心也则见防而舎之不从若往则可吝而困穷一作穷困也】纂注【程氏曰蔡邕石经郭京举正即鹿无虞何以从禽也皆有何字今本脱】求而往明也集解【程子曰知己不足求贤自辅而后往可谓明矣居得致之地一作位己不能而遂己至暗者也】屯其膏施未光也【吕音训施陆式防反】集解【程子曰膏泽不下及是以徳施未能光大也人君之屯也】泣血涟如何可长也【吕音训长陆直良反】集解【程子曰屯难穷极莫知所为故至泣血颠沛如此其能长久乎夫卦者事也爻者事之时也分三而又两之足以包括众理引而伸之触类而长之天下之能事毕矣】附録【朱子语屯是隂阳未通之时蹇是流行之中有蹇滞困则穷矣贺孙】
