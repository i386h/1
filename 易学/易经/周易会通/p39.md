<!-- { "loadSidebar": true } -->
　　【人之象故筮者得之则当为人所亲辅然必再筮以自审冇元善长永正固之徳然后可以当众之归而无咎其未比而有所不安者亦将皆来归之若又迟而后至则此交已固彼来已晚而得凶矣若欲比人则亦以是而反观之耳】附録【朱子语问不寜方来后夫凶曰别人自相比了已既后于众人却强要去比他岂不为人所恶是取凶也后夫犹言后人春秋传有云先夫当之矣亦是占中一义必大后夫不必如伊川说左传齐崔武子卜娶妻卦云入于其宫不见其妻凶人以为凶它云先夫已当之矣彼云先夫则此云后夫正是一様语阳便是夫隂便是妇砥后夫凶言九五既为众隂所归若后靣更添个阳来则必凶古人如袁绍刘馥刘繇刘备之事可见两雄不并栖之义渊】纂注【杨氏时曰先王仆伍其民郷田同井出入相友守望相助疾病相扶持比所以吉也众散民流用荡析离居凶可知矣　冯氏椅曰原再也如原庙原蚕之原方来各以其方来又曰六位先后有二义衡观之则外在前内在后竖观之则下者乃其所归往而谓之先在上者乃归之缓而后之者也五君而谓之夫以阳爻有夫道也徐氏曰后夫谓后乎夫上也上居卦终比五独后也比道贵先比而独后则失所当比而凶矣】初六有孚比之无咎集解【程子曰初六比之始也相比之道以诚信为本中心不信而亲人人谁与之故比之始必有孚诚乃无咎也孚信之在中也】有孚盈缶终来有它吉【吕音训缶陆氏曰方有反瓦噐也郑云汲器也尔雅云盎谓之缶它陆氏曰敕多反本亦作他】集解【程子曰诚信充实于内若物之盈满于缶中也缶质素之器言若缶之盈实其中外不加文饰则终能来有它吉也它非此也外也若诚实充于内物无不信岂用外饰以求比乎诚信中实虽它外皆当感而来从孚信比之本也　朱子曰比之初贵乎有信则可以无咎矣若其充实则又有它吉也】附録【朱子语终来有它说将来似显比便有那周徧底意思易说易中言语煞有不可晓者盖当时事与人言语自有与今日不同者如有孚比之无咎有孚盈缶终来有它吉之类渊孚有在阳爻有在隂爻伊川谓中虚信之本中实信之质渊】纂注【兰氏曰易言有孚者二十一有言信其如此者有言有孚诚者　冯氏椅曰缶瓦器尔雅曰盎也初阳实六隂虚虗者缶也实者盈也　郑氏刚中曰陶土为缶初取以为象者坤土而有坎水故也　子夏曰非应故称它程氏曰终来有它吉者非初之时吉在后也　赵氏曰易六爻贵于正应其近而相得亦有不应者惟比诸爻不论应否而专以比五为义】六二比之自内贞吉集解【程子曰二与五为正应皆得中正以中正之道相比者也二处于内自内谓由巳也择才而用虽在乎上而以身许国必由于巳巳以得君道合而进乃得正而吉也以中正之道应上之求乃自内也不自失也汲汲以求比者非君子自重之道乃自失也　朱子曰柔顺中正上应九五自内比外而得其贞吉之道也占者如是则正而吉矣】纂注【李氏舜臣曰比之世隂皆求阳而非阳求隂故二之比五自内之外出应乎上者也　王氏宗传曰二五各当位所谓贞也】六三比之匪人【吕音训匪陆氏曰非鬼反马云非也王肃本作比之匪人凶】集解【程子曰三不中正而所比皆不中正四隂柔而不中二存应而比初皆不中正匪人也比于匪人其失可知悔吝一作咎不假言也故可伤二之中正而谓之匪人随时取义各不同也　朱子曰隂柔不中正承乗应皆隂所比皆非其人之象其占大凶不言可知】附録【朱子语问比之匪人曰初应四四是外比于贤为比得其人二应五五为显比之君亦为比得其人惟六三应上上为比之无首为比之匪人也时举】纂注【朱氏曰与否之匪人同义刘氏曰承乗应皆隂匪人之象凡居者之隣学者之友仕者之同僚皆当戒匪人之伤焉】六四外比之贞吉集解【程子曰四与初不相应而五比之外比于五乃得贞正而吉也君臣相比正也相比相与宜也五刚阳中正贤也居尊位在上也亲贤从上比之正也故为贞吉以六居四亦为得正之义又隂柔不中之人能比于刚明中正之贤乃得正而吉也又比贤从上必以正道则吉也数说相须其义始备　朱子曰以柔居柔外比九五为得其贞吉之道也占者如是则正而吉矣】纂注【赵氏曰外有可比则为贞吉不必应而后为正也　王氏安石曰四宜应内者也内无可比而比乎外亦义之与比而无适莫者也刚柔正而位当故贞吉　王氏湘卿曰五为比主六二自内卦比之六四外卦比之况二四隂皆得正位故皆曰贞吉】九五显比王用三驱失前禽邑人不诫吉【吕音训三驱陆氏曰匡愚反徐云郑作敺马云三驱者一曰干豆二曰賔客三曰君庖】集解【程子曰五居君位处中得正尽比道之善者也人君比天下之道当显明其比道而已如诚意以待物恕己以及人政施仁使天下蒙其惠泽是人君亲比天下之道也如是天下孰不亲比于上若乃暴其小仁违道干誉欲以求下之比其道亦已狭矣其能得天下之比乎故圣人以九五尽比道之正取三驱为喻曰王用三驱失前禽邑人不诫吉先王以四时之畋不可废也故推其仁心为三驱之礼乃礼所谓天子不合围也成汤祝网是其义也天子之畋围合其三面前开一路使之可去不忍尽物好生之仁也止取其不用命者不出而反入者也禽兽前去者皆免矣故曰失前禽也王者显明其比道天下自然来比来者抚之固不煦煦一作呴呴然求比于物若田之三驱禽之去者从而不追来者则取之也此王道之大所以其民皥皡而莫知为之者也邑人不诫吉言其至公不私无逺迩亲踈之别也邑者居邑易中所言邑皆同王者所都诸侯国中也诫期约也待物之一不期诫于居邑如是则吉也圣人以大公无私治天下于显比见之矣非唯人君比天下之道如此大率人之相比莫不然以臣于君言之竭其忠诚致其才力乃显其比一作比其君之道也用之与否在君而已不可阿防逢迎求其比已也在朋友亦然修身诚意以待之亲己与否在人而已不可巧言令色曲从苟合以求人之比已也于乡党亲戚于众人莫不皆然三驱失前禽之义也　朱子曰一阳居尊刚健中正卦之羣隂皆来比已显其比而无私如天子不合围开一面之网来者不拒去者不追故为用三驱失前禽而邑人不诫之象盖虽私属亦喻上意不相警备以求必得也凡此皆吉之道占者如是则吉也】附録【朱子语邑人不诫盖上人显明其比道而不必人之从己也　邑人不诫如有闻无声言其自不消相告戒又如归市者不止耕者不变相似渊伊川解显比王用三驱失前禽所谓来者揜之去者不追与失前禽而杀不去者所譬颇不相类如何先生曰田猎之礼置旃以为门刈草以为长围田猎者自门驱而入禽兽向我而出者皆免惟驱而入者皆获故以前禽比去者不追获者比来则取之大意如此无縁得一一相似伊川解此句不足疑但邑人不诫吉一句似可疑恐易之文义不如此张洽圣人于人来者不拒去者不追如何一一要私意周旋才恁地便滞于一偏况天理自不如此贺孙】纂注【林氏曰阳为明故称显　程氏曰易以田喻用武　冯氏椅曰比卦师之反也故九五喻王者之田　郑氏曰大司马狩田既陈设驱逆之车郑氏谓驱出禽兽趋田者　蔡氏曰前禽谓上上独后比五即含之三驱失前禽之象李氏舜臣曰三驱不合围而尽取之逆我而去者则舍顺我而来者则受初六终来冇他六二比之自内六四外比之贞此三者五皆从而受之其三驱取顺之谓乎六三居内卦之前而比之匪人上六居外卦之前而比之无首此二者或伤或凶皆其自取九五不问也其舍逆而失前禽之谓乎　李氏椿年曰六二正应邑人也得位得中不待期约而自孚故曰不诫吉　双湖先生曰五隂皆称比之比乎五也九五独称显比为众隂所比也显互艮辉光象三驱坤三爻象互艮为旃门入隂为长围下三隂驱而入门象上一隂在门外失前禽象邑人六二坤为邑三画卦二人位也二应体王自治邑也】上六比之无首凶集解【程子曰六居上比之终也首谓始也凡比之道其始善则其终善矣冇其始而无其终者或有矣未有无其始而冇终者也故比之无首至终则凶也此据比终而言然上六隂柔不中处隂之极固非克终者也始比不以道隙于终者天下多矣　朱子曰隂柔居上无以比下凶之道也故为无首之象而其占则凶也】附録【程子语比之始不善则凶绚】纂注【冯氏椅曰以六位自下言之初始而上终初本而上末以全体自上观之上首而初足上角而初尾干姤艮贲既未济之象可见上六无首不能率众以比于君之象言无能为首也与干用九辞同而旨异　徐氏曰首先也无首不先也众皆比五上独后之故有无首凶象彖既言后夫凶此又言无首凶则凡比所当比而懐私顾恋不能早从而至于凶者必矣　双湖先生曰隂无一上六隂爻自有无首象以六爻观之九五一爻称显比余爻皆称比之初比之无咎二四比之贞吉皆以其比五也独三比之匪人而伤上比之无首而凶是三上自相比而不比五也其不能为首率众以比君可见凶亦冝矣至若与干用九无首同而吉凶异者盖干纯阳变隂不以刚为天下先吉之道也故无首吉比取我比人之义乃以穷隂不能为之倡首则是无以为比也故无首凶】大象传地上有水比先王以建万国亲诸侯集解【程子曰夫物相亲比而无间者莫如水在地上所以为比也先王观比之象以建万国亲诸侯建立万国所以比民也亲抚诸侯所以比天下也　朱子曰地上有水水比于地不容有间建国亲侯亦先王所以比于天下而无间者也彖意人来比我此取我往比人】附録【朱子语伊川言建万国以比民言民不可尽得而比故建诸侯使比民而天子所亲者诸侯而已这便是他比天下之象渊】纂注【杨氏时曰水在地上相比而不离先王观比之象建国画地而封之为之属连使相亲比则诸侯知尊君亲上而天下从之矣　徐氏之祥曰彖言五隂比一阳象言一阳比五隂　胡氏次焱曰五家为比比有长五比为闾闾有胥四闾为族族有师五族为党党有正五党为州州有长五州为乡乡有大夫此井牧也起徒役家一人比五人闾二十五人族百人党五百人州二千五百人乡一万二千五百人出军则先六乡后六遂此征伐自井牧出但摭其中二千五百人为师以名之者举中以槩其余也大国次国小国皆以里计方里为井四井为邑方二里四邑为丘方四里四丘为甸方六里积而上之四十里为都四都加十里为同等而上之大国百里次国以次降公侯百里伯子男以次降此封建自井牧始独摭五家为比以言建国者原初以概其余也　项氏曰万国象地诸侯布其上象水】彖传比吉也【吕音训比吉也晁氏曰王昭素谓多此也字】集解【朱子曰此三字疑衍文】比辅也下顺从也集解【程子曰比吉也比者吉之道也物相亲比乃吉道也比辅也释比之义比者相亲辅也下顺从也解卦所以为比也五以阳居尊位羣下顺从以亲辅之所以为比也朱子曰此以卦体释卦名义】附録【朱子语比吉也也字羡当云比吉比辅也下顺从也比辅也解比字下顺从也解吉字】纂注【郭氏京曰比吉吉下误増也字凡彖先举繇辞后以义结下皆有也字繇辞下并无也字　兰氏曰地处下水情润下天地间相亲比无过于此　郭氏雍曰天下吉生于顺凶生于逆】原筮元永贞无咎以刚中也集解【程子曰推原筮一作占决相比之道得元永贞而后可以无咎所谓元永贞如五是也以阳刚居中正尽比道之善者也以阳刚当尊位为君徳元也居中得正能永而贞也卦辞本泛言比道彖言元永贞者九五以刚处中正是也】不寜方来上下应也集解【程子曰人之生不能保其安宁方且来求附比民不能自保故戴君以求寜君不能独立故保民以为安不宁而来比者上下相应也以圣人之公言之固至诚求天下之比以安民也以后王之私言之不求下民之附则危亡至矣故上下之志必相应也在卦言之上下羣隂比于九五五比其众乃上下应也】后夫凶其道穷也集解【程子曰众必相比而后能遂其生天地之间未有不相亲比而能遂者也若相从之志不疾而后则不能成比虽夫亦凶矣无所亲比困屈以致凶穷之道也　朱子曰亦以卦体释卦辞刚中谓五上下谓五隂】附録【朱子语伊川易传此卦彖辞以圣人之公言之固至诚求天下之比以安民也以后王之私言之不求下民之附则危亡至矣盖且得他畏危亡之祸而求所以比附其民犹胜于全不顾者正此谓也僴】纂注【徐氏曰后夫凶如万国朝禹而防风后至天下归汉而田横不来如隗嚣公孙述之徒终何如哉道穷致凶所自取也　丘氏曰蒙内卦坎为初筮彖释之曰以刚中谓九二也比外卦坎为原筮原再也彖释之曰以刚中谓九五也】小象传比之初六有它吉也集解【程子曰言比之初六者比之道在乎始也始能有孚则终致有它之吉其始不诚终焉得吉上六之凶由无首也】比之自内不自失也集解【程子曰守已中正之道以待上之求乃不自失也易之为戒严宻二虽中正质柔体顺故冇贞吉自失之戒戒之自守以待上之求无乃涉后凶乎曰士之修己乃求上之道降志辱身非自重之道也故伊尹武侯救天下之心非不切待礼至然后出也　朱子曰得正则不自失矣】纂注【徐氏曰二柔顺中正上应九五由内比外故曰自内以中相应故曰贞吉象言不自失则又推原二之比五必当反求诸内自无所失而后可以比于人也】比之匪人不亦伤乎集解【程子曰人之相比求安吉也乃比于匪人必将一无必将字反得悔吝一作咎其亦可伤矣深戒失所比也】纂注【徐氏曰三居不正之位而应上比之匪人也上比无首而凶已乃应之亦可伤矣马援劝隗嚣専意东方而隗嚣降蜀至于杀身亡宗为天下笑者非大可伤乎】外比于贤以从上也集解【程子曰外比谓从五也五刚明中正之贤又居君位四比之是比贤且从上所以吉也】显比之吉位正中也集解【程子曰显比所以吉者以其所居之位得正中也处正中之地乃由正中之道也比以不偏为善故云正中凡言正中者其处正得中也比与随是也言中正者得中与正也讼与需是也】舎逆取顺失前禽也集解【程子曰礼取不用命者乃是舍顺取逆也顺命而去者皆免矣比以向背而言谓去者为逆来者为顺也故所失者前去之禽也言来者抚之去者不追也舍音舍】纂注【郭氏京曰失前禽舍逆取顺也今本误倒其句小象并系先举爻辞后以义结此独先申义而后举爻辞三百八十三爻并无此例误亦明矣　丘氏曰舍逆谓舍上一隂而隂以乗阳为逆也取顺谓取下四隂而隂以承阳为顺也失上一隂故曰失前禽】邑人不诫上使中也集解【程子曰不期诫于亲近上之使下中平不偏逺近如一也　朱子曰由上之徳使不偏也】比之无首无所终也集解【程子曰比既无首何所终乎相比有首犹或终违始不以道终复何保故曰无所终也　朱子曰以上下之象言之则为无首以终始之象言之则为无终无首则无终矣】附録【程子语近世浅薄以相欢狎为相与以无圭角为相欢爱如此者安能久若要久须是恭敬君臣朋友皆当以敬为主也比之上六比之无首凶象曰比之无首凶无所终也比之有首尚惧无终既无首安得有终故曰无所终比之道须当冇首也或曰君子淡以成小人甘以壊曰是也岂有甘而不壊者安节】纂注【程氏曰卦言其才则夫当顺从而不可后爻言其变则首当统下而不可无其凶一也　丘氏曰或谓干用九无首则吉比上六无首则凶何也曰干纯六阳不可过盛而用九无首则吉者戒阳也比惟一阳不可不尊而上六比之无首则凶者戒隂也】
