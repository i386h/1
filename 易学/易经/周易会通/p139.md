<!-- { "loadSidebar": true } -->
　　【筮用到那参天两地方是取数处渊或曰生蓍本义引防传蓍生满百茎为证某谓生字似只当与下面立卦立字生爻生字同例看所谓生蓍者犹言立蓍而用之耳未知是否荅曰卦爻是人所画蓍是天地所生不可作一例说兼以立蓍而用之为生蓍亦不成文理易说】纂注【张子曰方其将有谋也将有问焉命于蓍此所谓生蓍非谓在野而生蓍也事在未来之前吉凶在方册之上蓍在手中卒归一处一时合岂非幽賛于神明而得尔也　朱氏曰神明天地也圣人賛天地以立人道于是生蓍之法以起数其用起数一及其究也上下与天地同流而无迹故曰幽賛】参天两地而倚数【吕音训参陆七南反又音三倚陆氏曰于骑反马云依也王肃其绮反立也蜀才作竒晁氏曰案竒古文】集解【朱子曰天圎地方圆者一而围三三各一竒故参天而为三方者一而围四四合二偶故两地而为二数皆倚此而起故揲蓍三变之末其余三竒则三三而九三偶则三二而六两二一三则为七两三一二则为八】附録【朱子语问参天两地旧説以为五生数中天参地两不知其説如何曰如此却只是三天二地不见参两之意又曰这却是积数不是倚数参天者参之以三两地者两之以二也以方圆而言参两如天之圎径一则以围三而参之地之方径一则以围四而两之否曰是道夫天一而围三地一而围四然天全用而地半用如参天为三两地为二也铢参天两地而倚数一个天参之而为三一个地两之而为二三三为九三二为六两其二一其三为七两其三一其二为八二老为隂阳二少为柔刚参不是三之数是无往参焉之参高问参天两地而倚数曰天围得数之三地方得数之四一画中有三画三画中三之则为九此天数也阳道常饶隂道常乏地之数不能为三止于两而已三而两之为六故六为坤去伪参天两地而倚数此在揲蓍上説参者元是个三数防物事自家从而三之两者元是个两数防物事自家从而两之虽然却只是说得个三两在未见得成何数倚数云者似把几件物事挨放这里且如先得个三得个三只成六又得个三方成九若得个二却成八恁地倚得数出来有人说参作三谓一三五两谓二四一三五固是天数二四固是地数然而这却是积数不是倚数渊一个天参之则三一个地两之则二数便从此起此与大衍之数五十各自说一个道理不须合来看然要合也合得一个三一个二成五衍之则成十便是五十渊】纂注【张子曰地所以两分刚柔男女而效之法也天所以参一太极两仪而象之性也又曰两不立则一不可见一不可见则两之用息　潘氏梦旂曰蓍数卦爻易之□也道徳性命易之妙也参天两地谓五也数数者必以五虽穷乎十百千万必以五数之所以倚数也】观变于隂阳而立卦发挥于刚柔而生爻【吕音训观变陆氏曰一本作观变化挥陆氏曰音辉晁氏曰扬也王廙韩云散也】附録【朱子语问观变于隂阳而立卦观变是就蓍数上观否曰恐只是就隂阳上观未用说到蓍数处学蒙观变于隂阳且统说道有防画阳防画隂成个甚卦发挥刚柔却就七八九六上说初间做这个卦时未晓得是变与不变及至发挥出刚柔了方知这老隂少隂那是老阳少阳渊分竒偶便是画积画便成卦卦中看画便是爻学蒙问既冇卦则有爻矣先有卦而后言爻何也曰自作易而言之则有爻而后有卦此却是以后人观易而言方其立卦时只见得是卦及细别之则有六爻问隂阳刚柔一也而别言之何也曰观变于隂阳近于造化而言发挥刚柔近于人事而言且如泰卦以卦言之只见得小往大来隂阳消长之意爻里面便有包荒之类道夫】纂注【蔡氏曰隂阳七八九六也观七八九六之变则卦可得而立矣隂阳之变即可以为爻后言发挥刚柔而生爻者盖未入用则谓之隂阳已入用则谓之刚柔也】和顺于道徳而理于义穷理尽性以至于命【吕音训尽陆津忍反】集解【朱子曰和顺从容无所乖逆统言之也理谓随事得其条理析言之也穷天下之理尽人物之性而合于天道此圣人作易之极功也　此第一章】附録【程子语和顺于道德而理于义者体用也绚和顺于道徳而理于义义则是天道也易言理于义一也求是即为理义言理义不如且求是易晓求是之心俄顷不可忘理于义此理云者犹人言语之间常所谓理者非同穷理之理凡观书不可以相类而泥其义不尔则字相梗当观其文势上下如充实之美与诗之言美轻重不同精义所务于穷理者非道须尽穷了天下万物之理又不道是穷得一理便到只是要积累多后自然见去大临穷理尽性矣曰以至于命则全无着力处如成于乐乐则生矣之意同绚穷理尽性以至于命三事一时并了元无次序不可将穷理作知之事若实穷得理即性命亦可了大临如言穷理以至于命以序言之不得不然其实只是穷理便是尽性至命也棣穷理尽性至命一事也才穷理便尽性尽性便至命因指树曰此木可以为柱理也其曲直者性也其所以曲直者命也理性命一而已时氏拾遗理也性也命也三者未尝有异穷理则尽性尽性则知天命矣天命犹天道也以其用言之则谓之命命者造化之谓也□穷理尽性以至于命只穷理便是至于命子厚亦是失于太快此义尽有次序须是穷是便能尽得已之性则推类又尽人之性既尽得人性须尽并万物之性一□尽得如此然后至于天道也其间煞有事岂有当下便理会了学者须是穷理为先如此则方觉有合言知命与至于命尽冇逺近岂可以知便谓之至也精义理则须穷性则须尽命则不可言穷与尽只是至于命也横渠昔常譬命是原穷理与尽性如穿渠引源然渠与源是两物后来此议必改大临　朱子语问和顺道德而理于义是就圣人上说是就易上说曰是说易又问和顺是圣人和顺不曰是易之和顺道德而理于义如吉凶消长之道顺而无逆是和顺道徳也理于义则又极其细而言随事各得其冝之谓也和顺道徳如极髙明理于义如道中庸学蒙和顺道徳而理于义是统说防穷理尽性至命是分说防上一句是离合言之下一句以浅深言之凡卦中所说莫非和顺那道徳不悖了他理于义是细分它逐事上各有个义理和顺字理字最好看圣人这般改移不得渊和顺道徳是黙契本原处理于义是应变合冝处物物皆有理须一一推穷性则是理之极处故云尽命则性之所自来处故云至荅许升穷理是理会得道理穷尽尽性是做到尽处如能事父然后尽仁之性能事君然后尽义之性闳雅穷理是知上说尽性是仁上说言能造其极也至于范围天地是至命事言与造化一般又问穷理尽性至于命曰此本是就易上说易上尽具许多道理直是穷得物理尽得人性到得那天命所以通书说易者性命之原此只言作易者如此后来不合将做学者事看渊穷理尽性至命本是就易上说易上皆说物理便是穷理尽性即此便是至命也诸先生把来就人上说能穷理了方至于命圣人作易时固是具得许多道理人能体之而尽则便似那易它说那吉凶悔吝处莫非和顺道徳理于义穷理尽性之事这一句本是说易之书如此后人说去学问上却是借它底然这上也有这意思皆是自浅至深淳问穷理尽性以至于命程张之说孰是曰各是一说程子皆以见言不如张子冇作用穷理是知尽性是行觉程子是说得快了如为子知所以为孝为臣知所以为忠此穷理也为子能孝为臣能忠此尽性也能穷其理而充其性之所有方谓之尽以至于命是拖脚说得于天者盖性是我之所至者命是天之所以与我者也昔尝与人论舜事舜尽事亲之道至天下之为父子者定知此者穷理者也能此者尽性者也必大】纂注【胡氏宏曰命有穷通性无加损尽其性则至于命勉斋黄氏曰性命一也天所赋为命物所受为性性命系于气则天之所赋吾之所受者刚柔通塞受制于不齐性命纯乎徳则天所赋吾之所受者中正纯粹皆原于固有之徳穷理尽性则不但徳胜其气而已且将性命于天矣天徳天理徳以所得者而言理以本然者而言故性曰天徳命曰天理亦一而已非二物也如此则气之偏者变而正柔者变而强昏者变而明矣其不可变者死生夀夭有定数也　南轩张氏曰义在我也命在天也天下之人皆知义命则圣人之易不作矣惟夫不知义不知命此圣人不得已而生蓍倚数立卦生爻凡以为天下不知义命者设也　朱氏曰昔者圣人至倚数说防数也观变于隂阳而立卦说揲蓍分卦也发挥于刚柔而生爻说爻有变动也和顺至至于命说所繋爻彖之辞也　双湖先生曰此章大抵论伏羲作易后欲教天下后世用易故示人以因蓍求卦之法无非欲使斯人安于义命之天而已圣人虽专指伏羲然文王周公系辞初不出义命之教亦在其中矣】昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章【吕音训迭陆田节反六位陆氏曰本又作六画】集解【朱子曰兼三才而两之总言六画又细分之则隂阳之位间杂而成文章也　此第二章】附録【程子语立天之道曰隂与阳立地之道曰柔与刚立人之道曰仁与义兼三才一之也而两之不雨则无用绚有道者亦一作言自分明只作寻常本分事说了孟子言尧舜性之舜由仁义行岂不是寻常说话至于易只道个立人之道曰仁与义则和性字由字也不消道自己分明隂阳刚柔仁义只是一个道理吁昔者圣人立人之道曰仁曰义中庸曰仁者人也亲亲为大义者冝也尊贤为大唯能亲亲故老吾老以及人之老幼吾幼以及人之幼唯能尊贤故贤者在位能者在职唯仁与义尽人之道则谓之圣人大隠仲尼言仁未尝兼义于易曰立人之道曰仁与义而孟子言仁必以义配盖仁者体也义者用也知义之为用而不外焉者可与语道矣世之所论于义者多外之不然则混而无别非知仁义之说者也酢立人之道曰仁与义据今日合人道废则是今尚不废者犹只是有那些秉彞卒珍灭不得以此思之天壤间可谓孤立其将谁告邪大临　朱子语昔者圣人之作易将以顺性命之理圣人作易只是要发挥性命之理模写那个物事下文所说隂阳刚柔仁义便是性中有这个物事顺性命之理只是要发挥性命之理渊问立天之道曰隂阳道理也隂阳气也何故以隂阳为道曰形而上者谓之道形而下者谓之器明道以为须着如此说然器亦道道亦器也道未尝离乎器道只是器之理如这交椅是器可坐便是交椅之理如这人身是器语言动作便是人之理理只在器上理与器未尝相离所以一隂一阳之谓道淳问隂阳以气言刚柔则有形质可见矣　仁与义则又合气与形而理具焉然亦一而已矣盖隂阳者阳中之隂阳柔刚者隂中之隂阳也仁义者隂阳合气刚柔成质而是理始为人道之极也然仁为阳刚义为隂柔仁主发生义主收敛故其分属如此或谓子云说君子于仁也柔于义也刚盖取其相济而相为用之意曰仁体刚而用柔义体柔而用刚铢隂阳柔刚仁义看来当曰义与仁当以仁对阳仁若不是阳刚如何做得许多造化义虽刚却主于收敛仁却主发舒这也是阳中之隂隂中之阳互藏其根之意且如今人用赏罚到赐与人自是无疑便做将去若是刑杀时便迟疑不肯果决做这见得阳舒隂敛仁属阳义属隂处渊仁礼属阳义智属隂袁机仲却说义是刚底物合属阳仁是柔底物合属隂殊不知舒畅发逹便是那刚底意思收敛藏缩便是那柔底意思它只念得于仁也柔于义也刚两句便如此说殊不知正不如此又云以气之呼吸言之则呼为阳吸为隂吸便是收敛底意郷饮酒义云温厚之气盛于东南此天地之仁气也严凝之气盛于西北此天地之气气也僴盖尝论之阳主进而隂主退阳主息而隂主消进而息者其气强消而退者其气弱此隂阳之所以为柔刚也阳刚温厚居东南主春夏而以作长为事隂柔严凝居西北主秋冬而以敛藏为事作长为生敛藏为杀此刚柔之所以为仁义也以此观之则隂阳刚柔仁义之位岂不晓然而子云之所谓于仁也柔于义也刚者乃自其用处之末流言之盖亦所谓阳中之隂隂中之阳固不妨自为一义但不可以杂乎此而论之耳荅袁枢若子云于仁也柔于义也刚又自是一义便是这个物事不可以一定名之看它用处如何隂阳是阳中之隂阳刚柔是隂中之隂阳刚柔以质言是有个物了见得是刚底柔底隂阳以气言□子仁义礼知既知得界限分晓又须知四者之中仁义是个对立底闗键盖仁仁也而礼则仁之着义义也而知则义之藏春夏秋冬虽为四时然春夏皆阳之属也秋冬皆隂之属也故曰立天之道曰隂与阳立地之道曰柔与刚立人之道曰仁与义是知天地之道不两则不能以立故端虽有四而立之者则两耳埴隂阳成象天道之所以立也刚柔成质地道之所以立也仁义成徳人道之所以立也道一而已随事着见故有三才之别于其中又各有体用之分焉其实则一太极也董阳也刚也仁也物之始也隂也柔也义也物之终也　亚夫问仁如何比刚曰如春生则气舒自是刚秋杀则气收敛而渐衰自是柔佐立天之道曰隂与阳是以气言立地之道曰柔与刚是以质言立人之道曰仁与义是以理言董兼三才而两之初刚而二柔三仁而四义五阳而上隂两之如言加一倍本是一个各加一个为两显子天下道理只是一个包两个五行五个便是十个甲乙便是两个木丙丁便是两个火戊己便是两个王金水亦然所谓兼三才而两之便都是如此义刚问将以顺性命之理而下言立天地人之道乃继以兼三才而两之此恐是言圣人作易之由如观鸟兽之文与地之冝始作八卦相似盖圣人见得三才之理只是隂阳刚柔仁义故为两仪四象八卦也只是这道理六画而成卦也不知如何曰圣人见得天下只是这两个物事故作易只是模写出这防问模写出来便所谓性命之理性命之理便是隂阳刚柔仁义否曰便是顺性命之理问兼三才如何分曰以一卦言之上两画是天中两画是人下两画是地初刚而二柔三仁而四义五阳而上隂两卦各自看则上与三为天五与二为人四与初为地问以八卦言之则九三者天之阳六三者天之隂九二者人之仁六二者人之义初九者地之刚初六者地之柔不知是否曰恁地看也得如上便是天之隂三便是天之阳五便是人之仁二是人之义四是地之柔初是地之刚道夫问分隂分阳迭用刚柔隂阳刚柔只是一理兼而举之否曰然道夫】纂注【张子曰易一物而合三才隂阳气也而谓之天刚柔质也而谓之地仁义徳也而谓之人又曰隂阳天道象之成也刚柔地道法之效也仁义人道性之立也又曰隂阳其气刚柔其形仁义其性　游氏曰立天之道至仁与义夫道一而已其立于天下则有两端故君子有刚克焉执其义之端也有柔克焉执其仁之端也执其两端而用之以时中此九德之所以有常而三徳所以用又也　程氏珙曰范围成化上下同流盖原于至理之自然而然者也谓如天经星着天体之广运而无外日月运行次之五纬旋次于内天道干行生生化化此隂阳卦象之所以立也谓如地山岳峻峙原野坦夷河海污下地道承天而时行此刚柔之所以立也谓如人天覆于上地载于下人生其间而父子君臣彞伦攸叙此人道之所以立也　勉斋黄氏曰天之道不外乎隂阳寒暑往来之类是也地之道不外乎柔刚山川流峙之类是也人之道不外乎仁义事亲从兄之类是也隂阳以气言刚柔以质言仁义以理言虽若有所不同然仁者阳刚之理也义者隂柔之理也其实只一而已天地亦大矣人以藐然之身乃与天地并立而为三至其为道则又与天地混然而无间其可不知所自立哉非阳刚隂柔则虽天地不能以自立不仁不义则亦不可谓之人矣不谓之人则与禽兽奚异哉由仁义则与天地并立而无间由不仁不义则无以自别于禽兽学者具亦知所择矣　双湖先生曰易为斯人作也性命之理天所赋于人人所受于天之理也圣人将以顺人心性命之理是以兼三而两六画成卦以立天地人之道三才之道虽有隂阳刚柔仁义之殊大抵以立人道仁义为主盖人负隂阳之气以有生肖刚柔之质以有形具仁义之理以成性莫不有三才之道焉仁义之道立即所以使之隂阳合徳刚柔有体以顺性命之理也故下文惟曰分隂分阳迭用柔刚以成六位之章而不复言仁义者岂不以使斯人皆得以揲着求卦分隂阳用柔刚以断吉凶而成亹亹则仁义之道固在其中矣上章由易说上人此章由人说上易倒上章文势先说顺人心性命之理而以将以是以之辞相为唤荅义则昭然兄曰性命之理非指仁义之道而何画则有九六之爻三才之爻各两故至六画而卦成位则初二三四五上分初三五为位之阳分二四上为位之隂阳为刚隂为柔一柔一刚迭用于一卦六位之间以相间错而成文章伏羲画六十四卦如此教人因蓍求卦之法其象亦如此】天地定位山泽通气雷风相薄水火不相射八卦相错【吕音训薄陆氏曰旁各反陆绩云相附薄也马郑顾云薄入也射陆氏曰食亦反虞陆绩董姚王肃音亦云厌也】集解【朱子曰邵子曰此伏羲八卦之位干南坤北离东坎西兊居东南震居东北巽居西南艮居西北于是八卦相交而成六十四卦所谓先天之学也】附録【程子语易八卦之位无不曽有说先儒以为干位西北坤位西南乾坤任六子而自处无为之地此大故无义理雷风山泽之类便是天地之用岂天地外别有六子如人生六子则有各任其事而父母自闲风雷之类于天地间如人身之有耳目手足便是人之用也岂可谓手足耳目皆用而身无为乎安节　朱子语问山泽通气只为两卦相对所以气通曰泽气升于山为云为雨是山通泽之气山之泉脉流为泽为泉为水是泽通山之气是两个之气相通道夫山泽通气水火不相射山泽一髙一下而水脉相为灌输也水火下然上沸而不相灭息也或曰射音亦与斁同言相为用而不相厌也僴问水火不相射或音石或音亦孰是曰音石水火与雷风山泽不相类本是相克底物事今却相应而不相害问若以不相厌射而言则与上文相类如何曰不相射乃下文不相悖之意不相悖乃不相害也水火本相害之物便如未济之水火亦是中间有物隔之若无物隔之则相害矣此乃以其不相害而明其相应也道夫问八卦相错曰乾坤自是个不动底物事动是隂阳如一隂对一阳一阳对一隂六十四卦圎转皆如此相错煇先天图更不可易以象言之天居上地居下艮为山故居西北兊为泽故居东南离为日故居于东坎为月故居于西震为雷居东北巽为风居西南】纂注【朱氏曰天地定位干上坤下也山泽通气艮兊三相易也雷风相薄震巽初相易也日月不相射坎离中相易也　柴氏曰不言八卦而言八物非物无以见相与变化之理】数往者顺知来者逆是故易逆数也【吕音训数往陆色具反又色主反逆数陆色主反】集解【朱氏曰起震而歴离兊以至于干数已生之卦也自巽而歴坎艮以至于坤推未生之卦也易之生卦则以干兊离震巽坎艮坤为次故皆逆数也　此第三章】附録【朱子语数往者顺这一是从卦气上看来也是从卦画生处看来渊】纂注【双湖先生曰一逆一顺此是从卦气上看有逆无顺此是从卦画生处看数往者顺知来者逆此两句说先天圆图且以卦画初生之序而观本自干一而兊二离三震四以至巽五坎六艮七坤八今即圆图左方之序而观之则自震北当冬至子半离东当春分卯半干南当夏至午半是顺天而左旋皆已生之卦也所以数其生之已往者岂非顺乎又即圆图右方之序而观之则自巽南当夏至午半坎西当秋分酉半坤北当冬至子半是逆天右转皆未生之卦也所以知其生之方来者岂非逆乎是故易逆数也一句是说先天横图自太极生两仪四象八卦以至六十四卦由干一至坤八则皆以逆而数矣详见前九图内　南轩张氏曰易之于天下皆逆数而察其来故易逆数也逆如逆暑逆寒预为之主者也　丘氏曰易言藏往知来彰往察来又言数往知来则方来已往之事易皆有以知之然往者已过而易知来者未形而难见易之占筮为知来设故曰易逆数也正如所谓占事知来所谓遂知来物所谓前民用皆逆数之谓也　尹氏曰易之道如日星但患于理未精失其几会则暗于理者也未到泰之上六便知泰将及未到否之上九便知否欲倾此谓几会易之为书要知测未萌事若已往事何用知之数亦不必逆筹筭盖数者理也理有必然如政在大夫五世希不失陪臣执国命三世希不失故也】雷以动之风以散之雨以润之日以烜之艮以止之兊以说之干以君之坤以藏之【吕音训晅今本作烜陆氏曰况晚反京云干也本又作暅徐古邓反又香元反无烜字说陆音恱后皆同】集解【朱子曰此卦位相对与上章同　此第四章】附録【程子语古言乾坤退处不用之地而用六子若人则便分君道无为臣道有为若夫则谁与安排它如是须有个道理故如八卦之义须要玩索大临　朱子语雷以动之四句取象义多故以象言艮以止之四句取卦义多故以卦言又曰唤山以止之又不得只得云艮以止之　后四卦不言象也只是偶然到后两句说干以君之坤以藏之却恁説得好并学蒙】纂注【蔡氏曰动则物萌散则物具二者言生物之功也润则物滋烜则物舒二者言长物之功也止则物成説则物遂二者言收物之功也君则物有所归藏则物有所息二者言藏物之功也又曰此章卦位相对与上章同而上章则言卦象自相为用此章则言八卦造物流行有生长收藏之事也　朱氏曰前説乾坤而至六子无形者聚而有形也此説六子而归乾坤有形者散而入于无形也终始循环不见首尾易之道也　潘氏梦旂曰上文先言乎天地之无为后言乎六子之相为用言天地之用六子也此章先言乎六子之职后言乎乾坤之道言六子非乾坤无以主之藏之　郭氏京曰干以居之居字误作君字夫子于此一节明长养万物之功不及君臣之义】帝出乎震齐乎巽相见乎离致役乎坤説言乎兊战乎干劳乎坎成言乎艮集解【朱子曰帝者天之主宰邵子曰此卦位乃文王所定所谓后天之学也】附録【朱子语问战乎干何也曰恐是个肃杀收成底时节故曰战乎干　问劳乎坎恐是万物有所归有个劳徕安定他之意道夫问劳乎坎据下文万物之所归也故曰劳乎坎窃意劳字当作去声读未知是否荅云恐或如此然此一节多难晓处时举劳乎坎是説万物休息底意成言乎艮在东北是説万物终始处易説帝出乎震万物发生便是它主宰从这里出齐乎巽晓不得离中虗明可以为南方之卦坤安在西南不成西北无地西方肃杀之地如何云万物之所説干西北也不可晓如隂阳只在这里相薄劳乎坎劳字去声似乎慰劳之意言万物皆归藏于此用慰劳他道夫】纂注【蔡氏曰帝者以主宰乎物为言也出者发露之谓震居东方于时为春齐者毕达之谓巽居东南于时为春夏之交也相见物形明盛皆相见也离居南方于时为夏致犹委也委役于万物无不养也坤居西南于时为秋夏之交也説言者物形至此充足而说也兊居西南于时为秋战者阳气始萌隂疑而战也干居西北于时为秋冬之交也劳者阳方脱乎战故劳坎居北方于时为冬成言者阳气至此物之所成终而成始也艮居东北于时为冬春之交也　双湖先生曰自巽至兊皆隂卦忽与干遇隂疑于阳必战故曰战乎干　杨氏时曰成言乎艮艮者万物之所成终而成始也止于此矣复出乎震不终止也故艮曰时止则止时行则行】万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治盖取诸此也坤也者地也万物皆致养焉故曰致役乎坤兊正秋也万物之所说也故曰说言乎兊战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮【吕音训向陆许亮反治陆直吏反】集解【朱子曰上言帝此言万物随帝以出入也　此第五章所推卦位之説多未详者】附録【程子语南北之位岂可不定下所以定南北者在坎离也坎离又不是人安排得来莫非自然也吁艮止也生也止则便生不止则不生此艮终始万物酢冬至一阳生每逢至后则倍寒何也隂阳消长之际无截然断絶之理故相搀掩过如天将晓复至隂黑亦是理也大抵终始万物万物盛乎艮此尽神妙须研穷此理大临　朱子语问何以谓之隂阳相薄曰干阳也乃居西北故曰隂阳相薄恐是如此也见端的未得　艮者万物之所以成终而成始也犹春冬之交故其位在东北　文王八卦不可晓处多如离南坎北离坎却不应在南北且做水火居南北兊也不属金如今只是见它底惯了一似合当恁地相似　文王八卦坎艮震在东北离坤兊在西南所以分隂方阳方文王八卦有些似京房卦气不取卦画只取卦名京房卦气以复中孚屯为次复阳气之始也中孚阳实在内而未发也屯始发而艰难也只取名义文王八卦配四方四时若卦画则不可移换并董帝出乎震与万物出乎震这两説文王卦问何以知为文王卦曰邵子之説如此问子细看此数叚前两叚第三第四章説伏羲卦位后两自帝出乎震以下説文王卦位自神也者妙万物而为言下有两共第六章前一段乃文王卦位后一乃伏羲底恐夫子之意以为伏羲文王所定方位不同如此然生育万物既如文王所次则其方位非如伏羲所定不能能变化既成万物无伏羲底则做文王底不出窃恐文义如此説较分明曰如是则其归却在伏羲上恁地説也好但后两第六章却除了乾坤何也荅曰窃恐着一句神也者妙万物而为言引起则乾坤在其中矣曰恐是如此荅黄干】纂注【柴氏曰此言八卦见于一嵗之造化　蔡氏曰帝之出入不可见而为物者可见故又以物言焉气无物不行物无气不生然气之生也有渐不能遽遍乎物自帝出乎震至成言乎艮一气流行之渐生成之功也震巽离干坎艮皆以方言兊以时言坤以地言所以然者夫子欲备三者之义互言之耳是虽有三又足以见其未尝相离之义也　程氏曰言兊正秋则四时可推言坎正北方则四方可推言坎者水也坤者地也则八物可推坤不言西南坤之用不止于西南也干不言万物隂阳不止于在物者也圣人于离有所取则它卦可以通其类焉　项氏曰兊为口舌艮有伏兊皆得用言字　徐氏曰坎离天地之大用也得乾坤之中气故离火居南坎水居北也震动也物生之初也故居东兊説也物成之后也故居西此四者各居四位也震属木巽亦属木震阳木也巽隂木也故巽居东南已之位也兊属金干亦属金兊隂金也故居西北亥之方也坤艮皆土也坤隂土艮阳土坤居西南艮居东北者皆所以均旺乎四时也此四者分居四隅也后天八卦以震巽离坤兊干坎艮为次者震巽属木木生火故离次之离火生土故坤次之坤土生金故兊干次之金生水故坎次之水非土亦不能以生木故艮次之水土又生木木又生火八卦之用五行之生循环无穷此所以为造化流行之序也双湖先生曰邵子以此两属之文王八卦意其本之文王卦辞坤卦西南得朋东北丧朋正北两之方位也蹇解卦辞亦然又尝谓帝出乎震至成言乎艮八句疑是八卦圎图之题日万物出乎震以下皆是解说或如朱子论天一地二章未可知也】神也者妙万物而为言者也动万物者莫疾乎雷桡万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火不相逮雷风不相悖山泽通气然后能变化既成万物也【吕音训妙陆氏曰如字王肃作眇音妙董云眇成也晁氏曰眇古文妙字桡陆氏曰徐乃饱反王肃乃教反又呼劳反熯陆氏曰王肃呼但反火气也徐作暵音汉云熟暵也晁氐曰说文作暵字干也易燥万物者莫暵乎离火晁氏曰説文作离盛陆郑又作成里也水火不相逮今本作火火相逮陆氏曰郑宋陆二王无不字逮音代一音大计反悖陆氏曰必内反逆也】集解【朱子曰此去乾坤而专言六子以见神之所为然其位序亦用上章之説未详其义　此章六章】附録【程子语神是极妙之语良佐天者理也神者妙万物而为言者也帝者以主宰事而名绚神也者妙万物而为言若上竿弄瓶至于斵轮诚至不可得而知上竿初习数尺而后至于百尺习化其髙矧圣人诚至之事岂可得而知河南语录　朱子语水火不相逮又似与上靣水火不相射同又似是伏羲卦易説问如雷风水火山泽自不可唤做神曰神者乃其所以动所以桡者是也荅干神也者妙万物而为言者也至既成万物也本义云云窃谓上言六子用文王八卦之位者以六子之主时成用而言故以四时为序而用文王后天之序下言六子用伏羲入卦之位者推六子之所以主时成用其言故以隂阳交合为义而用伏羲八卦之序盖隂阳各以其偶合而六子之用行所以能变化尽成万物也文王八卦则兊震以长男而合少女艮巽长女而合少男皆非其偶故自动万物者莫疾乎雷至终万物始万物者莫盛乎艮皆别言六子之用故以四时之次言之而用文王八卦之序下则推其所以成用于隂阳各得其偶故用伏羲八卦若上用伏羲卦次则四时失其序下用文王八卦则兊震艮巽皆非其偶矣伏羲卦序与今卦序不同不知孔子创为之而作序卦邪抑自文王周公系辞之后已更伏羲之序如此而孔子特以序卦明义邪鉢】纂注【朱氏曰上说天地定位六子致用此说六子合而为乾坤乾坤合而生神妙万物而为言者物物自妙也郑康成曰共成万物不可得而分故合谓之神横渠曰一则神两则化妙万物者一则神也　南轩张氏曰夫八卦各有所在也而神则无在而无不在八卦各有所为也而神则无为而无不为强名之曰神者即其妙万物而为言也　程氏曰始言六子之材各有所长终言六子之情各有所合　杨氏时曰前论震离坎兊艮巽之属则兼乾坤而言之此不言乾坤而言六子者岂非乾坤其始任六子以成功及其终也六子成其功以归于乾坤乾坤则有所不与乎孔子曰天何言哉四时行焉百物生焉　徐氏曰伏羲八卦方位主造化对待之体而言文王八卦方位主造化流行之用而言对待非流行则不能变化流行非对待则不能自行项氏曰上陈八卦辨其分治之迹此引八物明其气化之神惟艮独不言山者崔景曰山于终始万物之义】
