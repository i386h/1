<!-- { "loadSidebar": true } -->
　　经【干下巽上】集解【程子曰小畜序卦比必有所畜故受之以小畜物相比附则为聚聚畜也又相亲比则志相畜小畜所以次比也畜止也止则聚矣为卦巽上干下干在上之物乃居巽下夫畜止刚健莫如巽顺为巽所畜故为畜也然巽隂也其体柔顺唯能以巽顺柔其刚健非能力止之也畜道之小者也又四以一隂得位为五阳所说得位得柔巽之道也能畜羣阳之志是以为畜也小畜谓以小畜大所畜聚者小所畜之事小以隂故也彖专以六四畜诸阳为成卦之义不言二体盖举其重者】小畜亨宻云不雨自我西郊【吕音训小畜陆氏曰本又作蓄同敕六反积也聚也郑许六反养也巽宫一世卦】集解【程子曰云隂阳之气二气交而和则相畜固而成雨阳唱而隂和顺也故和若隂先阳唱不顺也故不和不和则不能成雨云之畜聚虽宻而不一有能字成雨者自西郊故也东北阳方西南隂方自隂唱故不和而不能成雨以人观之云气之兴皆自四逺故云郊据四而言故云自我畜阳者四畜之主也　朱子曰巽亦三画卦之名一隂伏于二阳之下故其徳为巽为入其象为风为木小隂也畜止之之义也上巽下干以隂畜阳又卦唯六四一隂上下五阳皆为所畜故为小畜又以隂畜阳能系而不能固亦为所畜者小之象内健外顺二五皆阳各居一卦之中而用事有刚而能中其志得行之象故其占当得亨通然畜未极而施未行故有宻云不雨自我西郊之象盖宻云隂物西郊隂方我者文王自我也文王演易于羑里视岐阳为西方正小畜之时也筮者得之则占亦如其象云】附録【程子语问小畜曰小畜是所畜小及所畜虽大而少皆小畜也不必专言君畜臣臣畜君唐棣或以小畜为臣畜君以大畜为君畜臣先生云不必如此大畜只是所畜者大小畜只是所畜者小不必指定一件事便是君畜臣臣畜君皆是这个道理随大小用迪畅申伯问宻云不雨自我西郊曰西郊隂所凡雨须阳倡乃成隂倡则不成矣今云过西则雨过东则否是其义也所谓尚往者隂自西而往不待阳矣棣长安西风而雨终未晓此理须是自东自北而风则雨自南自西则不雨何者自东自北皆属阳坎卦本阳阳倡而隂和故雨自西自南隂也隂倡则阳不和防蝀之诗曰朝隮于西崇朝其雨是阳来倡也故雨防蝀在东则是隂先倡也莫之敢指者非谓手指莫敢指陈也犹言不可道也易之宻云不雨自我西郊言自西则是隂先倡也故云虽宻而不雨今西风而雨恐是山势使然语録　朱子语小畜亨是说阳縁隂畜他不住故阳得自亨横渠言易为君子谋不为小人谋凡言亨皆是说阳到得说隂处便分晓说道小人吉亨字便是下面刚中而志行乃亨易说问宻云不雨自我西郊先生云此是以巽畜干巽顺干健畜他不得故不能雨凡雨者是隂气盛凝结得宻方湿润下降为雨且如饭甑盖得宻了气郁不通四畔方有湿汗今干上进一隂止他不得所以彖中云尚往也是指干欲上进之象到上九则以卦之始终言畜极则散遂为既雨既处隂徳盛满如此所以有君子征凶之戒又问云尝闻人说此卦作巽体顺是小人以柔顺畜君子以虗礼卑辞相拘系其畜止人术甚小而无大谋大作故曰小畜不知如何先生云易不可专就人上说且就隂阳上防分明巽畜干隂畜阳故谓之小若配之人事则为小人畜君子也得为臣畜君也得为因小小事畜止也得不可泥定事说时举】纂注【程氏曰不雨者未能施泽也人臣道盛而未得君之象　毛氏曰文王观易象适有会于心故以所遭者言之其事则文王其象则自有君臣以来冇之矣　南轩张氏曰以大畜小以隂畜阳天地之大经古今之通义也然事有出于一时不独天下国象凡百君子之欲行事小人得以扰系之大事之将就小物得以邀阻之皆小畜也兰氏曰凡易之西郊西邻西山皆自隂爻所致　李氏舜臣曰小畜小过皆隂用事故止为宻云而不能为雨泽　冯氏椅曰云者兑泽气也小畜畜三阳小过包二阳隂阳皆失交通之义故不雨　双湖先生曰隂阳和洽则散而为雨隂少则阳气泄而不收小畜一隂畜五阳是也隂多则阳气郁而不达小过四隂包二阳是也故皆不能成雨宻云兊泽气上蒸象不雨巽风散之离日烜之象西郊兊象本义我者文王自我则文王正以宻云不雨自比如沙随所谓人臣道盛而未得君象是也若夫一隂卦六畜必四者干下必上逹巽上必下入四当其际也名卦之义彰矣　胡氏旦曰文王当纣之时左右憸人终不能以止其进以此知文王志在明夷而道在小畜】初九复自道何其咎吉集解【程子曰初九阳爻而干体阳在上之物又刚健之才是以上进而复与在上同志其进复于上乃其道也故云复自道复既自道何过咎之有无咎而又有吉也诸爻言无咎者如是则无咎矣故云无咎者善补过也虽使爻义本善亦不害于不如是则有咎之义初九乃由其道而行无有过咎故云何其咎无咎之甚明也　朱子曰下卦干体本皆在上之物志欲上进而为隂所畜然初九体干居下得正前逺于隂虽与四为正应而能自守以正不为所畜故有进复自道之象占者如是则无咎而吉也】附録【朱子语问小畜初九复自道何其咎吉此爻与四相应正为四所畜者乃云复自道何邪先生曰易亦有不必泥爻义看者如此爻只平看自好复自道便吉复不自道便凶自可无疑者矣时举复自道之复与复卦之复不同复卦言巳前不见了这阳如今复在此复自道自复他本位从那道路上去如无往不复之复渊】纂注【冯氏椅曰阳本在上之物故自下升上曰复此言由其所复之故道也　朱氏曰复自道圣人明阳不受畜于隂之义方氏曰九在初即复不逺之复也自道者此道于人无与焉初与四为正应故受畜复四最为亲切有不善未尝不止止而复复而归诸道虽曰受他人之止而道非他人之道自复己物而已如此何过咎之有无咎而又吉也】九二牵复吉集解【程子曰二以阳居下体之中五以阳居上体之中皆以阳刚居中为隂所畜俱欲上复五虽在四上而为其所畜则同是同志者也夫同患相忧二五同志故相牵连而复二阳并进则隂不能胜得遂其复矣故吉也曰遂其复则离畜矣乎曰凡爻之辞皆谓如是则可以如是若已然则时已变矣尚何教诫乎五为巽体巽畜于干而反与二相牵何也曰举二体而言则巽畜乎干全卦而言则一隂畜五阳也在易随时取义皆如此也　朱子曰三阳志同而九二渐近于隂以其则中故能与初九牵连而复亦吉道也占者如是则吉矣】纂注【胡氏曰九二以阳刚应五五虽刚阳居上而体本隂柔非制畜之极不能逆己之进故得牵连而复所以得吉者居中之故也　丘氏曰九二以阳刚而在下体之中亦欲上进非六四所能畜故与初九阳类牵连而进复其本位亦不至自矣其中道也】九三舆说辐夫妻反目【吕音训说陆氏曰吐活反说云解也辐陆氏曰音福本又作輹音服马云车下缚也郑云伏莵晁氏曰案说文作輹云车轴缚也易与说輹说文辐字云车轑也不以易为证】集解【程子曰三以阳爻居不得中而宻比于四隂阳之情相求也又昵比而不中为隂畜制者也故不能前进犹车舆说去轮辐言不能行也夫妻反目隂制于阳者也今反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也故说辐反目三自为也舆音余　朱子曰九三亦欲上进然刚而不中迫近于隂而又非正应但以隂阳相说而为所系畜不能自进故有舆说辐之象然以志刚故又不能平而与之争故又为夫妻反目之象戒占者如是则不得进而有所争也】附録【朱子语先生说舆说辐夫妻反目因云被它止畜不得进必与有争自家必要进时如何须是能正室时方得煇舆说辐夫妻反目一爻可谓不好然能以刚自守则虽得此爻而凶不应矣铢小畜但能畜得九三一爻而已九三是近它底那两爻自牵连上来涑】纂注【冯氏椅曰干为圜三阳上进有车象互兊毁折说辐象　蔡氏曰夫三妻四三昵四非正反为柔制故至反目　张氏汝弼曰巽为多白眼反目之象　徐氏之祥曰小畜二五互睽睽乖故反目三上互家人三过刚不中故小象谓不能正室　郭氏曰大畜舆说辐止于二也良马逐行道于三也小畜牵复于二未为成徳故说辐于三不能行也项氏曰辐陆氏释文云本亦作輹子夏虞翻传同案辐无说理必轮破毂裂而后说舆下之輹乃有说时车不行则说之今畜道但止不行非有破裂象恐与大畜大壮同作輹为长又曰九三反目称妻言相敌也上九既雨称妇言相顺也　双湖先生曰干为圜象车全体故大有九二称大车坤为舆舆不过车中之箱今本爻及大畜二三及大壮四皆干体而称与者以干体上皆有偶画象舆姑举舆以名之辐乃轮中之直指轮成则不可复说輹乃车下之轴缚车不行则可说者平庵引陆氏释文诚是而论舆卫详见大畜爻目互离象反目互兊毁折象尝观卦爻辞多不同今小畜诸爻各自取义无复宻云西郊意亦可见爻辞周公作故不同也】六四有孚血去惕出无咎【吕音训血陆氏曰如字马云当作恤忧也晁氏曰案血古文去陆起吕反】集解【程子曰四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之吉系于四四茍欲以力畜之则一柔敌众刚必见伤害惟尽其孚诚以应之则可以感之矣故其伤害逺其危惧免也如此则可以无咎不然则不免乎害矣此以柔畜刚之道也以人君威严而细微之臣冇能畜止其欲者盖有孚信以感之也　朱子曰以一隂畜众阳本有伤害忧惧以其柔顺得正虚中巽体二阳助之是有孚而血去惕出之象也无咎宜矣故戒占者亦有其徳则无咎矣】纂注【杨氏时曰为一卦之主而下当三阳之进势不足以畜之则伤而去惕而出矣　张子曰四比于五与之合志虽为下所侵被伤而去懐惧而出于义无咎　李氏舜臣曰需三阳并进九三虽曰致冦而六四则曰需于血出自穴小畜三阳并进九三虽曰说辐而六四亦曰血去惕出隂阳相迫不能无伤圣人必使隂避阳着以为训虽六四为一卦之主不少假借也易之书其专戒隂柔之用事者邪　双湖先生曰四正坎位之初故为血阳在下卦之上故为去出】九五有孚挛如富以其邻【吕音训挛陆氏曰力専反马云连也徐力转反子夏传作恋云思也】集解【程子曰小畜众阳为隂所畜之时也五以中正居尊位而冇孚信则其类皆应之矣故曰挛如谓牵连相从也五必援挽与之相济是富以其邻也五以居尊位之势如富者推其财力与邻比共之也君子为小人所困正人为羣邪所瓦则在下者必攀挽于上期于同进在上者必援引于下与之戮力非独推己力以及人也固资在下之助以成其力耳　朱子曰巽体三爻同力畜干邻之象也而九五居中处尊势能有为以兼乎上下故为有孚挛固用富厚之力而以其邻之象以犹春秋以某师之以言能左右之也占者有孚则能如是也】附録【朱子语富以其邻与上合志是说上面巽体同力畜干邻如东家取个西家取个取上下两画也此言五居尊位便动得那上下底挛如如手把挛住之象渊问小畜卦以一隂而畜五阳而九五乃云富以其邻是与六四之隂并力而畜下三阳不知九五何故反助隂邪先生曰九五上九皆为隂所畜又是同巽之体故反助之也铢问小畜九五富以其邻本义云巽体三爻同力畜干邻之象也据程传则曰以一隂畜五阳某谓以统体言之固是以一隂畜五阳然就九五而言则下与四比上与上连为邻之象谓巽二爻同力畜干却见得自上畜下之义分明未知是如此否曰更以泰卦不富以其邻对之即可见其文意渊富以其邻言有富厚之力而能用其邻不富以其邻言不待富厚之力而能用其邻僴】纂注【冯氏椅曰一卦惟四五言冇孚则四五之相孚者明矣都氏曰六四九五近而相得与中孚九五同故皆言有孚挛如　朱氏曰易言交如者异体交也言挛如者同体合也　林氏栗曰易以逺而配为交如近而合为挛如言绸缪固结也　石氏曰上三爻巽体皆务畜者也六四为畜之主然隂则虚乏九五阳为富能推其富以助六四共止畜之是富以其邻也　李氏曰阳实为富隂虚为贫隂能有阳亦为富本爻阳居阳为富家人六四得初九阳实亦为富谦六五应亦隂泰四坤体故皆称不富】上九既雨既处尚徳载妇贞厉【吕音训徳晁氏曰子夏传作得京虞翻同】集解【程子曰九以巽顺之极居卦之上处畜之终从畜而止者也为四所止也既雨和也既处止也隂之畜阳不和则不能止既和而止畜之道成矣一作畜道之成也大畜畜之大故极而散小畜畜之小故极而成尚徳载四用柔巽之徳积满而至于成也隂柔之畜刚非一朝一夕能成由积累而至可不戒乎载积满也诗云厥声载路妇贞厉妇谓隂以隂而畜阳以柔而制刚妇若贞固守此危厉之道也安有妇制其夫臣制其君而能安者乎】月几望君子征凶【吕音训防陆氏曰徐音祈又音机晁氏曰子夏传京刘一行作近说在中孚】集解【程子曰月望则与日敌矣几望言其盛将敌也隂已能畜阳而云几望何也此以柔巽畜其志也非力能制也然不已则将盛于阳而凶矣于几望而为之戒曰妇将敌矣君子动则凶也君子谓阳征动也几望将盈之时若已望则阳已消矣尚何戒乎　朱子曰畜极而成隂阳和矣故为既雨既处之象盖尊尚隂徳至于积满而然也隂加于阳故虽贞亦厉然隂既盛而亢阳则君子亦不可以有行矣其占如此为戒深矣】附録【朱子语小畜虽是隂畜阳到极处和而为雨毕竟隂制阳不顺所以云虽贞亦厉砥既雨既处言便做畜得住了做得雨后这气毕竟便透出散了徳积是说隂徳妇人虽正亦危月才满便亏君子到此亦行不得这是那隂阳皆不利底象小畜上九疑是太甲伊尹之事当之注云隂既盛则亢阳则君子亦不可以有行恐当云君子于此宜静而不宜动故征则凶也方与上意不相害曰作伊周之事说亦得作易本意只说隂畜阳到极处问既如此则何故又曰君子征凶曰便是易本意只言隂畜阳若以事言之则伊尹之于太甲周公之于成王固如此如武后之于髙宗亦然问武后事恐不可谓之既雨曰他也自和问恐不可谓之妇贞曰易中之意只言妇虽贞犹厉而况于不贞乎盖易文本是两下说在那里不可执定防道夫】纂注【李氏过曰卦言不雨畜未成也上九既雨畜道成也　项氏曰上居畜极畜道既成昔之不雨者今既雨矣昔之尚往者今既处矣昔之说辐者今为载矣昔之反目者今为妇矣　冯氏椅曰干阳至上而穷穷则不可复进而受畜矣故不雨者今既雨牵复者今既处巽之隂于是乎尚徳之载然使为妇者以是为贞则厉也戒巽也巽于是乎为几望之月使为君子者犹有所征则凶也戒干也夫隂虽盛岂得加阳阳不失道岂制于隂此易所以两致其戒不使至于极也　双湖先生曰雨坎位象上变亦坎处上象妇巽象月象与雨同几望隂盛敌阳矣此爻归妹五中孚四凡三皆取上体坎位象君子指干三阳盖妇之所尚在于徳之能载今乃居上而以畜制为事当小畜之时虽为得正亦危道矣月隂象几望隂浸盛而敌阳此时君子亦不可以有行也尚徳载妇贞厉此为妻占月防望君子征凶此为夫占君子对妇言也　龙氏仁夫曰防望无明象以坎为月体兊为上后望前之月此纳甲说经言防望者三独归妹六五坎兊体全小畜上六变而后有坎中孚六四变而后有伏坎其义仅通】大象传风行天上小畜君子以懿文徳集解【程子曰干之刚健而为巽所畜夫刚健之性唯柔顺为能畜止之虽可以畜止之然非能固制其刚健也但柔顺以扰系之耳故为小畜也君子观小畜之义以懿美其文徳畜聚为蕴畜之义君子所蕴畜者大则道徳经纶之业小则文章才艺君子观小畜之象以懿美其文徳文徳方之道义为小也　朱子曰风有气而无质能畜而不能久故为小畜之象懿文徳言未能厚积而逺施也】附録【朱子语问小畜象义如何曰天在山中大畜盖山是坚刚之物故能力畜其三阳风是柔软之物止能小畜之而已时举小畜象言畜他不住且只逐些子泄出来只以大畜比之便可见大畜说多识前言往行以畜其徳小畜只是做得这些个文徳如威仪文辞之类】纂注【徐氏曰风行天上小畜但取巽柔畜干刚之义不取巽风畜干天之象　冯氏椅曰懿美也文徳柔顺之徳也　双湖先生曰此象専主一柔言美文徳之事难放他卦两体并论杨氏时曰小畜之时以柔畜刚故君子以懿文徳孔子曰逺人不服修文徳以来之则畜刚莫尚乎文徳也防氏曰风行天上柔巽之上行也君子观象于此则美其文徳也天以刚健故其事武地以柔顺故其事文】
