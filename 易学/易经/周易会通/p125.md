<!-- { "loadSidebar": true } -->
　　川集解【程子曰未济征凶谓居险无出险之用而行则凶也必出险而后可征三以隂柔不中正之才而居险不足以济未有可济之道出险之用而征所以凶也然未济有可济之道险终有出险之理上有刚阳之应若能涉险而往从之则济矣故利涉大川也然三之隂柔岂能出险而往非时不可才不能也　朱子曰隂柔不中正居未济之时以征则凶然以柔乗刚将出乎坎有利渉之象故其占如此葢行者可以水浮而不可以陆走也或疑利字上当有不字】纂注【刘氏弥邵曰六三居险之极未能出险而隂柔失位才不足以济又求进焉凶可知矣乌能渉大难乎既曰未济征凶又曰利涉大川文义相背本义或疑利字上有不字为得之大抵未济下三爻皆未能出险三与初爻皆隂柔才不足以济险九二刚中才足以济险时未可进守贞则吉以此推之三非利渉可知矣　李氏舜臣曰六爻俱失位而又三征凶岂非未济之时以征则凶而居贞则吉者乎　冯氏椅曰葢上六无应不可以往则坎未能出故不利涉也　双湖先生曰自三至五又有互体之坎故又有大川象】九四贞吉悔亡震用伐鬼方三年有赏于大国【吕音训震晁氏曰震字汉名臣奏作祗孟京虞云震敬也一行同】集解【程子曰九四阳刚居大臣之位上有虚中明顺之主又已出于险未济已过中矣有可济之道也济天下之艰难非刚健之才不能也九虽阳而居四故戒以贞固则吉而悔亡不贞则不能济有悔者一无者字也震动之极也古之人用力之甚者代鬼方也故以为义力勤而逺伐至于三年然后成功而行大国之赏必如是乃能济也济天下之道当贞固如是四居柔故设此戒　朱子曰以九居四不正而有悔也能勉而贞则悔亡矣然以不贞之资欲勉而贞非极其阳刚用力之久不能也故为伐鬼方三年而受赏之象】纂注【郑氏刚中曰四居互坎之中动成震故以威震为义　程子曰震为雷天之威也用伐鬼方此大臣赞其兴衰拨乱者有赏于大国葢以大国赏功也　徐氏曰下履乎坎有难未济亦有鬼方之象　冯氏椅曰鬼方初六也有赏六五大君也大国本爻之位阳为大位为国也　陈氏友文曰既济之三离之上也未济之四离之下也二爻正当济难之地故象讨伐但既济言髙宗未济则受命出征者耳　齐氏曰既济九三伐鬼方鬼方在南三互离之初也未济九四伐鬼方四亦当离之初也　双湖先生曰三年离三爻象】六五贞吉无悔君子之光有孚吉集解【程子曰五文明之主居刚而应刚其处得中虚其心而阳为之辅虽以柔居尊处之至正至善无不足也既得贞正故吉而无悔贞其固有非戒也以此而济无不济也五文明之主故称其光君子徳辉之盛而功实称之有孚也上云吉以贞也柔而能贞徳之吉也下云吉以功也既光而有孚时可济也　朱子曰以六居五亦非正也然文明之主居中应刚虚心以求下之助故得贞而吉且无悔又有光辉之盛信实而不妄吉而又吉也】纂注【李氏光曰九二中正之臣为之正应四上二阳相与夹辅能虚已而任用之故贞吉而无悔也　林氏曰四应在初故先悔而后亡五应在二故贞吉而无悔　蔡氏曰文明之主故称君子之光下得二四恭顺刚明之臣故言孚吉　双湖先生曰光谓象管辂曰日中为光朝日为辉有孚六五以中虚为孚上九则以刚实为孚矣曰贞吉者亦戒之以正则吉也】上九有孚于饮酒无咎濡其首有孚失是集解【程子曰九以刚在上刚之极也居明之上明之极也刚极而能明则不为躁而为决明能烛理刚能断义居未济之极非得济之位无可济之理则当乐天顺命而已若否终则有倾时之变也未济则无极而自济之理故止为未济之极至诚安于义命而自乐则可无咎饮酒自乐也不乐其处则忿躁陨获入于凶咎矣若从乐而耽肆过礼至濡其首亦非能安其处也有孚自信于中也失是失其宜也如是则于有孚为失也人之处患难知其无可奈何而放意不反者岂安于义命者哉　朱子曰以刚明居未济之极时将可以有为而自信自养以俟命无咎之道也若縦而不反如狐之涉水而濡其首则过于自信而失其义矣】附録【朱子语未济九四与上九有孚皆不可晓只得且依稀如此説易説取狐为象上象头下象尾渊未济看来只阳爻便好隂爻便不好但六五上九二爻不知是如何葢五以得中故吉上九有可济之才又当未济之极可以济矣亦云不吉更不可晓煇问未济上九以阳居未济之极宜可以济而反不善者窃谓未济则当寛静以待九二九四以阳居隂皆能静守上九则极阳不中所以如此先生云也未见得如此大抵时运既当未济虽有阳刚之才亦无所用况又不得位所以如此　问居未济之时未可以动作初六隂柔不能固守而轻进故有濡其尾之吝九二阳刚得中得正曳其轮而不进所以贞吉曰看来只是如此大槩难晓某之解也且备礼依众人解説又曰坎有轮象所以説轮大槩未济之下卦皆是未可进用濡尾曳轮皆是此意六三未离坎体便也不好到四五已出乎险方好六又不好了又曰濡首分明是狐过溪而濡其首今象却云饮酒濡首皆不可晓　未济与既济诸爻头尾相似中间三四两爻如损益模様颠倒了它曳轮濡尾在既济为无咎在此卦则或吝或贞吉这便是不同了并易説两卦各自説濡尾濡首不必拘説在此言首在彼言尾大槩既济是那日中衙晡时候盛了只是向衰去未济是那五更初时只是向明去圣人当初见这个爻里有这个意思便説出这一爻来或是从隂阳上説或是从卦位上説这个説得散漫不恁地逼拶它它这个説得疏到它宻时盛水不漏到它疏时疏得无理会若只要就名义上求它便是今人説易了大失它易底本意它周公做这爻辞只依稀地见这个意便説这个事出来大叚散漫渊】纂注【林氏曰坎为酒象离中虚饮酒象濡首沉溺之形　徐氏曰濡坎象首上象　丘氏曰饮而至于濡首则昔之有孚者今失于是　蔡氏曰五为济主三四助之已成济功矣已独处上无所用力惟于饮酒自乐不妄生事乃为无咎又曰既济之后必乱故主在初卦而亨取二未济之后必济故主在上卦而亨取五又曰坎者隂陷阳而阳难离者隂丽阳而阳明是坎虽阳卦而阳不得用离虽隂卦而阳犹得用故既济未济名义主坎以坎阳卦也其亨主离以离阳得用也　刘氏弥邵曰未济下三爻未出险初濡尾二曳轮三征凶上三爻已出险矣四志行五有孚吉上有孚饮酒而已既济吉少凶多未济吉多防少虽吉未尝不戒也　李氏过曰圣人设卦必终于未济者所以寓生生不穷之意也未济易之终上九未济之终生生不穷之理在是夫乱者治之基治者乱之伏未济之极岂终不济哉以上九之材言终于必济矣又曰未济不如既济之初既济不如未济之终　冯氏椅曰尝闻之天包地外天如鸡子地如卵黄此以象言也洛书之数自一至九偶数在竒数之中大衍之数五十其用四十九葢竒数则生生不穷也易之爻三百八十四始于干之初九终于未济之上九九又生一其数不穷而偶爻包伏于竒数之内此造化自然之数也又曰过之大故继之以坎离之全过之小故继之以坎离之交眞氏曰案程传自需有孚至此爻论孚信之义无一不切于用者其间虽论人君之事然在人臣亦无不可】
