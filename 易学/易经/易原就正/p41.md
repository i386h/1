<!-- { "loadSidebar": true } -->
　　八卦取象于人身亦可取象于男女矣虽男女凡物皆有而天地间人为贵故取二老为父母得乎干之道者成男得乎坤之道者成女长中少有伦有序则震巽坎离艮兊为六子矣説见文王八卦次序圗右第十章
　　干为天为圜为君为父为玉为金为寒为氷为大赤为良马为老马为瘠马为驳马为木果
　　八卦之取象于人物既然则经文之即其义而广之者正不可胜纪也试观夫干之象纯阳至健为天矣天体圆而无端则为圜六子皆其所统则为君万物皆其所始则为父干徳之纯粹为玉干徳之刚坚为金干在后天位西北于时则冬也冬不寒耶寒极则水凝而为氷干在先天位南方于时则夏也阳色赤盛极不大赤耶干健也马也健之最善为良马健之最乆为老马健之最坚为瘠马健之最猛为驳马阳体圎实为木果终之以木果者生生而不已也荀九家有为龙为直为衣为言
　　坤为地为母为布为釜为吝啬为均为子母牛为大舆为文为众为柄其于地也为黑
　　进观夫坤之象纯隂至顺为地矣万物资生则为母时动辟而敷施为布虚而能容为釡静翕收藏为吝啬赋形有定为均坤顺也牛也顺极则为子母牛厚而能载为大舆卦画之偶灿然有章非文耶偶画乏多森然不一非众耶物之载也必有所以持之者不为柄耶其于地也为黒北方纯隂之正色也
　　荀九家有为牝为迷为方为囊为裳为黄为帛为浆
　　震为雷为龙为黄为旉为大涂为长子为决躁为苍筤竹为萑苇其于马也为善鸣为足为作足为的颡其于稼也为反生其究为健为蕃鲜
　　再观夫震之象一阳动乎重隂之下起也起于地者为雷起于渊者为龙乾坤始交而有震天而地黄非黄耶阳气始施则为旉万物毕出为大涂一索得男为长子隂躁在上阳进必决非决躁耶震东方也其色青阳虽穉而质则坚苍筤防竹滋引而东生非苍筤竹耶下阳实而上隂虚下本实而上干虚者荻芦也非萑苇耶干为马震得干之初画其于马也二隂上折马开口而鸣也一阳下动马蹄悬而也阳动而健马腾然而作也二隂在上一阳圎明色白而质文犹马颡之有的而可观也干之初阳生生之机也帝出乎震稼穑之始也阳反动于隂之下犹萌芽先根而后上长也其于稼也为反生阳长必终于干而后已其究也不为健耶至于健而阳气盛极矣则万物之生有不滋蕃而鲜洁者乎
　　荀九家有为玉为鹄为鼓
　　巽为木为风为长女为绳直为工为白为长为髙为进退为不果为臭其于人也为寡发为广颡为多白眼为近利市三倍其究为躁卦
　　再观夫巽之象巽入也物之善入莫如木气之善入莫如风不为木为风乎一索得女为长女巽徳之制也纠木使直者绳引绳制木者工不为绳直为工耶少阳之卦而隂先之隂本黑而阳制之则为白矣风无限地则为长木可参天则为高隂为主而性多疑不为进退不果耶阳气外达而上行隂折下垂而内入非臭耶阳属气隂属血其于人也血不上升则寡髪阳气上盛则广颡白属阳黒属隂一隂二阳则又为多白眼矣阳主义隂主利巽近离离数三日中为市而三其数非近利市三倍耶其究也隂长必终于坤不又为躁卦耶
　　荀九家有为杨为鹳
　　坎为水为沟渎为隠伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多为通为月为盗其于木也为坚多心
　　再观夫坎之象水内明而外暗坎内阳而外隂水之所行者沟渎也流而不盈非为水为沟渎耶阳匿隂中韬晦不露水或隠而或伏不又为隠伏耶阳在隂中抑而制之为矫輮而矫輮之所成不又为弓轮耶坎陷也以其险也阳陷隂中内险不宁其于人也为加忧且坎体之中实心为物累而病矣耳为物壅而痛矣火气也水血也于八卦之中宜乎其为血卦矣得干之中画而为血卦不亦赤乎既得干之中画干为马其于马也则阳明在中为美脊刚猛在内为亟心上画柔则马首不昂也下画柔则马蹄不厚也不又为下首为薄蹄耶首下蹄薄则行不进而为曳矣坎本坤体也坤为大舆坎不亦有舆象耶然而险且阻矣其于舆也为多坎水之性流不为通乎坎水之精凝不为月乎阳为隂所攫而匿之窃而善藏者盗也不又为盗乎五行各有所生乃坎水生大而刚在中其于木也为坚多心
　　荀九家有为宫为律为可为栋为丛棘为狐为蒺藜为桎梏
　　离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为其于木也为科上槁
　　再观夫离之象火内暗而外明体隂而用阳离内隂而外阳矣不为火耶火之精为日火之光为电再索得女为中女离阳在外甲胄之外坚也离火炎上戈兵之上鋭也火从人有人象焉隂在内而中虚其于人也为大腹水湿润火干燥则于八卦之中为乾卦内柔性静则为鼈外阳性躁则为蟹离防也隂防阳也物之善防则为蠃离中虚也物之中虚则为蚌有文明之象焉不为乎离既为火惟木生之木生火而中虚则必上槁其于木也为科上槁科即盈科之科也空也
　　荀九家有为牝牛
　　艮为山为径路为小石为门阙为果蓏为阍寺为指为狗为防为黔喙之属其于木也为坚多节
　　再观夫艮之象隆起于坤地之上而刚突者不为山耶一阳横平犹山上之蹊径也为径路一阳峻立犹山上之拳石也为小石一阳高驾于上二隂对峙于下上实下虚出入可通者非门阙耶一阳在上犹木之果也二隂在下犹草之蓏也不为果蓏耶艮止也阍者止入寺者止出不又为阍寺耶人之止物者指也物之止物者狗也以刚之在前者而象之鼠刚在齿鸟刚在喙则为防为黔喙之属矣山不有木乎木有坚而多节者刚在外其于木也为坚多节荀九家有为鼻为虎为狐
　　兊为泽为少女为巫为口舌为毁折为附决其于地也为刚卤为妾为羊
　　再观夫兑之象坎水而塞其下流则为泽三索得女为少女兊説也説神者为巫説人者为口舌兊正秋也金气肃杀蕃鲜之属毁折矣果蓏之属附决矣兊得坤之上画有地象焉二阳在下而一隂在上犹土之下坚刚而上湿卤也其于地也为刚卤于人则柔媚而少贱为妾于物则内刚而外柔为羊
　　荀九家有为常为辅颊
　　右第十一章
　　序卦传
　　有天地然后万物生焉盈天地之间者唯万物故受之以屯屯者盈也屯者物之始生也物生必蒙故受之以蒙蒙者蒙也物之穉也物穉不可不养也故受之以需需者饮食之道也饮食必有讼故受之以讼讼必有众起故受之以师师者众也众必有所比故受之以比比者比也比必有所畜故受之以小畜物畜然后有礼故受之以履履而泰然后安故受之以泰
　　泰者通也物不可以终通故受之以否物不可以终否故受之以同人与同人者物必归焉故受之以大有有大者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以茍合而已故受之以贲贲者餙也致餙然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也
　　不言乾坤而言天地以见天地为乾坤之形体乾坤为天地之功用天地即乾坤也天开地辟而万物生万物既生而万事起或相因而为序或相反而为序皆自然而然之至理信乎天地无心而成化文义自明説见经中各彖注
　　右上篇
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不乆也故受之以恒恒者乆也物不可以乆居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以解觧者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉下经首咸而男下女男女为夫妇之始夫妇为人道之大端也上经自天道而及人道下经由人道而反于天道故受之以未济终焉亦自然而然者也圣人所以有心而无为文义自明説见经中各彖注右下篇
　　杂卦传
　　乾坤刚柔比乐师忧
　　临观之义或与或求
　　屯见而不失其居蒙杂而着
　　震起也艮止也损益盛衰之始也
　　大畜时也无妄灾也
　　萃聚而升不来也谦轻而豫怠也
　　噬嗑食也贲无色也
　　兊见而巽伏也
　　随无故也蛊则饬也
　　剥烂也复反也
　　晋昼也明夷诛也
　　井通而困相遇也
　　咸速也恒乆也
　　涣离也节止也解缓也蹇难也睽外也家人内也否泰反其类也
　　大壮则止遯则退也
　　大有众也同人亲也革去故也鼎取新也小过过也中孚信也丰多故亲寡旅也
　　离上而坎下也
　　小畜寡也履不处也
