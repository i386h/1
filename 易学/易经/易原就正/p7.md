<!-- { "loadSidebar": true } -->
　　上六入于穴有不速之客三人来敬之终吉【之小畜】云上于天可需也云而为风不雨矣何需乎无可需而柔正有济险之志则直入于穴矣自我西郊干之三爻近于西三与上应以刚正应柔正连类而来非不速之客乎柔固不敢于侮刚而正则能敬之敬之则同心共济终能成涉川之功而吉也亦小畜亨之义也
　　象曰不速之客来敬之终吉虽不当位未大失也上无济险之责而有济险之志有济险之志而无济险之才不自量力度德而入穴是其失也岂当也哉乃能资人以济险而终吉未大失也
　　讼【坎下干上】
　　讼有孚窒惕中吉终凶利见大人不利涉大川
　　需而继之以讼何也讼为需之综卦也所谓反易之卦二十八此又其一也飬道兴而争端起也盖自干出而遇坎而知坎之为利固多其为害亦大矣兹干上而坎下是干欲制坎也而坎则险又坎欲防干也而干则刚争端起而能无讼乎圣人有忧之以为皆坎之故也坎中实不有孚乎有孚而受制于刚之下不亦窒乎窒而讼讼之始也始而中中而终始可也中犹可也终则不可也不当惕中乎惕中吉而终则凶也干五有大人之象坎体有大川之象知吉知凶利见不利涉判然矣
　　彖曰讼上刚下险险而健讼
　　讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　卦名讼其义何也以卦德上干刚而下坎险也而不特此也刚其体者用必健再合险健而观之内险外徤矣即分险健而观之已险彼健矣皆讼之道也讼安得不有吉有凶有利有不利哉所谓孚窒惕中而吉者为卦自遯变刚来居二而得中刚而能柔也终凶者讼未有终而不凶者也不可成也故卦体九五为中正之大人而二尚之卦象坎水为渊源之大川而干刚可入乎讼之所以惟得吉也圣人之忧民如此
　　象曰天与水违行讼君子以作事谋始
　　天地万物之理上下固有定分而上者贵于能下下者贵于能上若上下之势不相亲则上下之情相违矣违则疑疑则忿忿则讼也故天地不交而为否火泽不交而为睽未济所以慎辨物居方兹干上天也坎下水也其天与水违行之象乎是明明示人以违而不亲之为讼也君子观象而知所以法之矣有作期成事必循乎天理自始善终谋必合乎人情作事谋始其究也用晦而明
　　初六不永所事小有言终吉【之履】
　　讼而见大人何啻履虎尾乎然履者礼也惕中者以礼自持矣岂肯终讼非不永所事乎坎变化为口舌亦小有言而已故不终凶而终吉也
　　象曰不永所事讼不可长也虽小有言其辨明也初讼之始也而予之以终吉何也不永所事适得乎讼之不可长也虽小有言所辨于上下之礼自明也盖不终讼者也不终讼则不终凶不终凶则终吉矣
　　九二不克讼归而逋其邑人三百戸无【之否】
　　二坎险之主也孚窒而欲讼否之匪人不利君子贞岂克讼也哉乃卦变自遯有逋象焉刚来非归耶遯而来非归而逋耶又以坎为坤坤有邑象焉坎有家象焉三阳连类而处于坤地之上邑人三百戸之象焉盖之否而乾坤之策一百八十本坎之防九十二刚来之策二十八合之共三百也大徃小来归逋下邑敛德避难之义也庶几可以无
　　象曰不克讼归逋窜也自下讼上患至掇也
　　逋逃也窜逃而藏匿也二险主何以不克讼限于上下之势也则归逋者不但逃而已逃而藏匿于邑人三百戸之中也窜也所以避患也不然而干名犯义患之至也自取之也掇也
　　六三食旧德贞厉终吉或从王事无成【之姤】
　　讼非妇人事也女壮何为哉三在遯二本六也兹卦变虽居阳位而原旧之柔德仍未变非食旧德者乎窒而厉者此也而吉者亦此也故于不正知其所贞于不中知其有终则贞厉而终吉也推而言之三近干干为君君则王也当知小心不敢于越分畏事不敢于居功而况既曰利见大人又曰勿用取女岂从王事而有成乎
　　象曰食旧德从上吉也
　　我在其下者皆上也三近干食旧德而终吉者以柔德顺从乎在上之三阳而得吉也人只是不肯顺从人所由讼端斯起耳
　　九四不克讼复即命渝安贞吉【之涣】
　　讼而涣涣者散也既曰不利涉大川又曰利涉大川四何以处此哉不利涉者主也利涉者客也世固有唆讼者其如我之不讼何四虽不中而欲讼刚居柔位而不克以假庙之诚为孚窒之惕理以自解正以自守矣是以无成讼之凶而获息讼之吉也
　　象曰复即命渝安贞不失也
　　天下讼端之起莫不以一朝之忿徃而不复执而不渝遂至于悖理逆情涉川终凶而后已胥失之矣以是知四之不克讼而得吉者复即命于天理为不失渝安贞于人情亦不失也四之所以吉也
　　附余
　　二以下讼上其不克者势也四以上讼下其不克者理也可见讼不可以不度势而揆理
　　九五讼元吉【之未济】
　　五卦之所谓听讼之大人也讼之兴也正如水火之不交皆由于羣狐之不知畏而敢于涉川者汔济而濡尾小惩而大诫也天下无寃民斯已耳不大善而吉乎
　　象曰讼元吉以中正也
　　两彖无元吉之辞五何以讼元吉哉既得干刚之中又居阳位之正是德中而体正也朱注所谓听不偏而断合理则中正之用也是以元吉
　　上九或锡之鞶带终朝三褫之【之困】
　　终讼而困天理人情之必然鞶带注谓命服之餙太云带其钩鞶锤以玉环干为衣为圜为玉为金有鞶带之象焉终朝卦六爻为六日亦为六时一日十二时昼夜各六上则有终朝之象焉褫夺也坎为盗盗思夺上与三应坎体也连类而夺之则又有三褫之象焉听讼者原为天下伸寃理枉也乃见上之终讼而困若寃若枉钖之鞶带容或有之而不知上之终讼而困者恃干刚之健为兊説之口强辞夺正怙恶穷奸虽有取胜之时断无不败之理终朝三褫之国法可欺人心难昧亦有言不信之义也然不系凶咎悔吝之辞者何也圣人深恶其终讼也
　　象曰以讼受服亦不足敬也
　　讼无必胜之理而况受服乎即受服亦不足敬而况终朝三褫乎圣人之恶终讼也千古而一心
　　师【坎下坤上】
　　师贞丈人吉无咎
　　讼而继之以师何也争讼兴而兵端起也自干刚不足以制坎险兹坤顺出而抚循之犹严父不能化劣子慈母出而率从也水归于地兵寓于民注所谓伏至险于大顺藏不测于至静之中又二五相应之专以一阳而统五阴皆师象也然师可以不正乎师可以不任老成之人乎贞丈人吉无咎否则不能有功而无过矣
　　彖曰师众也贞正也能以众正可以王矣
　　刚中而应行险而顺以此毒天下而民从之吉又何咎矣
　　卦名师其义何也以卦体言之也坤为众而坎又自坤来九二以一阳统五阴则师之为言众也师不可以不正二五应与而刚柔皆不得其正故戒之以贞贞之为言正也左之右之众无不正非王者之师乎则丈人吉而无咎者又可于卦体卦德知之矣二刚中而五柔应非所以任老成之人乎坎险不测坤顺以宁兵凶事也行虽似乎毒天下而天下不以为毒救民于水火之中者血流自漂杵稽首若崩角矣惟见其吉也夫何咎之有哉可以王矣以此毒天下而民从之皆推原彖辞也则孔子之易也
　　象曰地中有水师君子以容民畜众
　　天下之顺者莫顺于地犹之民也天下之险者莫险于水犹之兵也地藏水而水以润地犹之民寓兵而兵以衞民也兹坤上地也坎下水也其地中有水之象乎是明明示人以顺而且险之为师也君子观象而知所以法之矣兵可百年而不用不可一日而不畜民可有事而令其死不可无事而失其养容民畜众其究也类族辨物
　　初六师出以律否臧凶【之临】
　　初师之始也师而临非师出耶丈人而偹四德坎水而塞下流节制之师也非以律耶而又曰否臧凶者何也八月有凶之义也善其始者不可不善其终而况师乎是丈人之所当慎也
　　象曰师出以律失律凶也
　　师固不可以无律然律之善不善律之得失也否臧则失律矣是以凶也八月之戒丈人可不慎哉
　　九二在师中吉无咎王三命【之坤】
　　二卦主也之坤臣道之纯者也利牝马之贞而君子有攸徃非在师乎以九居二而得中刚而能柔恩威并济有制胜取残之吉无穷兵黩武之咎矣是丈人也而不特此也应五任专虽相隔三爻而有加无己所谓时地日逺眷注日隆者也坤为文为布有王三锡命之象焉亦后得主之义也
　　象曰在师中吉承天也王三锡命怀万邦也
　　坤之道顺承天施而已二之坤而在师虽有中德权不重不足以威逺任不专不足以成功其吉也承天之也莫于命然锡命岂为二哉坤为地为众有邑国之象焉王盖怀万邦也原为怀万邦而二在师亦以怀万邦而三锡命
　　六三师或舆尸凶【之升】
　　南征吉而曰师或舆尸凶何也以其当恤而勿恤也兵危道也凶器也必其知己知彼而后可进可退不当恤乎三不中不正以坎为防升而勿恤防木上升不下矣下则必折也是见伤也坎为舆师升而见伤不舆尸乎故当恤者不可谓勿恤也勿恤而或至于舆尸不亦凶乎
　　象曰师或舆尸大无功也
　　三之升而勿恤奋气直前岂不欲有功耶知进而不知退未有不败者也至于舆尸岂不大无功耶故将不贵勇而贵智兵不贵忿而贵义也
　　六四师左次无咎【之解】
　　卦有内外外为上亦为左用师者守则据敌之上战则趋敌之右制胜之道也四外卦而柔正师而解不战矣非左次乎次舎也亦无徃来复有徃夙吉之义也虽无胜功亦无败咎
　　象曰左次无咎未失常也
　　用师之道有常有变变不可测常不可失知不可与战而不与之战全军退舍非兵家之常乎四得之矣何咎之有
　　六五田有禽利执言无咎长子帅师弟子舆尸贞凶【之坎】禽之义己见屯三爻坤为地田也变而为坎坎为盗盗于田者非禽乎用兵非圣人意也不得已而用兵必有孚心亨行有尚禽也而执之何咎乎然将不可以不选而任不可以不专也五与二应二坎主而互三四为震震长子也三四则弟子矣丈人吉无咎可不长子帅师乎若又委之于弟子则未有不舆尸者故虽贞亦凶也
　　象曰长子帅师以中行也弟子舆尸使不当也
　　二之可以帅师固互震而为长子矣然不徒以其为震也二本坎主而得乎刚中行险之道者也帅师而中行使之当矣非中行而使之当乎不当乎舆尸之凶岂弟子任其过哉
　　上六大君有命开国承家小人勿用【之蒙】
　　师而居上有大君之象焉上则师终也坤为柄为文为布为均顺极而为艮笃实辉光非大君有论功行赏之命乎又坤有国象而坎有家象卦偹井田之意爻当封建之时非开国承家乎然而蒙也蒙昧君心者要功滥赏必自小人之再三凟也坎险为之也勿用者凟则不告之义也艮止为之也非贞吉无咎之丈人不得有开国承家之君命
　　象曰大君有命以正功也小人勿用必乱邦也
　　师所以靖乱也师之终功固不可以不正而不可又为乱之始也故大君之命爰正师功而正功之际岂无不忠不孝不仁不义之小人功虽可録罪亦可诛倘姑恤而用之未有不为乱阶者开国承家夫何异于借冦兵而赍盗粮必乱邦也
　　比【坤下坎上】
　　比吉原筮元永贞无咎不宁方来后夫凶
