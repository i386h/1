<!-- { "loadSidebar": true } -->
　　五之无悔固幸而丧羊也丧羊之易何幸哉爻有不幸而位正当者矣不有幸而位不当者耶位不当而丧羊丧羊易而无悔即谓之不幸中之幸也亦可
　　上六羝羊触藩不能退不能遂无攸利艰则吉【之大有】大壮而恒且不可而况大有乎恃壮者未尝不以为进退可自如殊不知上以极柔动而应三之过刚三已触藩羸角矣上虽不致于羸角不亦羝羊触藩耶既已触藩无刚决之才者自不能猛然而退以守本柔弱之质者抑岂能奋然而遂其进耶无攸利其去羸角也几希矣然大有元亨大壮利贞合两彖而为四徳犹可艰难以得吉艰则吉艰乎不艰乎
　　象曰不能退不能遂不详也艰则吉咎不长也
　　天下事必精详于其前复详慎于其后而能退步在我进亦自遂兹不能退而又不能遂非其前后并不致详耶无攸利是其咎也乃本彖利贞而之彖元亨利贞而艰元亨则吉岂终无攸利哉咎不长也
　　晋【坤下离上】
　　晋康侯用锡马蕃庶昼日三接
　　大壮而继之以晋何也晋者进也壮未有不欲进而况大壮耶然何以不系贞亨等辞而独言康侯为进而得位者言之也卦变自观来观五阳刚而为君故称王晋五隂柔则为臣故称侯坤下有国邑之象而离上则明照四方安国之侯也非康侯耶康侯不当锡优隆而眷接殷切耶坤为牝马则蕃息又为众则庶也离为日其数三又五与内三爻为类有三接之象焉用锡马蕃庶昼日三接是康侯多受大赐而显被亲礼矣又何必更以贞亨等辞虚文嘉与之哉
　　彖曰晋进也
　　明出地上顺而丽乎大明柔进而上行是以康侯用锡马蕃庶昼日三接也
　　卦名晋其义何也天地之间物之只有进而不见其退者惟日为然是晋也者进也则卦辞之所谓康侯而锡马日接者可即其卦象卦徳卦变而知之矣象维何以离日之明而出于地上有其时矣徳维何以坤地之顺而丽乎大明有其徳矣变维何以观四之柔进而上行于五有其位矣逢时而徳位俱隆所由称康侯而用锡马蕃庶昼日三接者非以是哉
　　象曰明出地上晋君子以自昭明徳
　　天地之大使无离火之明不知其为天地矣安知复有万物哉故离为火日则火之精也系于天而出于地其未出也不见其为日其既出也无不被其明隂晴非所论也兹离上明也坤下地也非明出地上之象乎是明明示人以大地光明之为晋也君子观象而知所以法之矣人心之徳如日之明私欲以蔽如未出地明徧于物惟自克昭自昭明徳其究也饮食宴乐
　　初六晋如摧如贞吉罔孚裕无咎【之噬嗑】
　　变地而为雷动万物者莫如雷动而不可当摧万物者亦莫如雷也噬嗑者必齧而后合是我欲进而人未遽信也应贪而畏人之四安得不见摧而况用狱未有不摧人者非晋如摧如耶然顺以为动动而明也勉其不正而贞焉不犹可以得吉乎倘终不见信而罔孚也寛裕自处又孰得而咎之哉隂性本暗而多疑有罔孚之象坤象为釡而能容有裕之象
　　象曰晋如摧如独行正也裕无咎未受命也
　　既曰贞吉而必系之以晋如摧如者何也以其为坤之六也纯隂未交于九来居四之不正不可反我之不正以自励而独行正也耶既曰罔孚而犹系之以裕无咎者何也以其为晋之初也在下无与乎柔进上行之非命不可即我之正命以自安而非未受命也耶
　　六二晋如愁如贞吉受兹介福于其王母【之未济】二亦欲进者也变坎为加忧而濡尾无攸利不晋如愁如乎然未济有亨道焉以六居二而得正不贞吉乎贞吉云何介大也福者无所不顺之称也坤无所不顺而徳合无疆何其大也大顺非介福耶又坤为母二得坤之中画为隂之至尊而离亦然且晋自观来观五以九称王晋五以六上行非王母耶是五虽非正应而善类相资兹介福即受之于其王母也
　　象曰受兹介福以中正也
　　老子曰天道无亲常与善人二之介福岂特王母之赐哉必有所以受兹者不失其中徳而又居乎正位王母亦因其当福而福之耳
　　六三众允悔亡【之旅】
　　不中不正宜有悔矣晋进也旅去其所止而不处亦进也坤为众至三则众矣坤隂连类彼此相允晋而旅非为众人所允去其所止而进乎旅贞吉悔不亡乎
　　象曰众允之志上行也
　　卦变柔进而上行初二三皆柔也不皆欲上行者耶乃初摧而二愁至三而众允者其志岂徒为悔之亡耶可以得志而上行矣
　　九四晋如鼫防贞厉【之剥】
　　离为日变而为艮艮为防又互坎为盗以日盗之防晋而剥非晋如鼫防乎贪而畏人防之情也不利有攸往虽贞亦厉而况不贞耶
　　象曰鼫防贞厉位不当也
　　四在观卦为利宾位当者也九在观卦称君子亦位当也兹柔进而上行刚来而不中不正乃致有鼫防贞厉之象非以其位不当而何哉
　　六五悔亡失得勿恤往吉无不利【之否】
　　柔进而上行以四之六而居九之五位有失正而得中之象焉非失得耶故以隂居阳而又否之匪人是其悔也然不利君子贞而君子未尝不贞也悔不亡乎否极则泰来失得何足恤明徳自昭匪人其如予何而况大往小来者行且小往大来矣往吉无不利
　　象曰失得勿恤往有庆也
　　失得之于人大矣何易言勿恤哉盖大明在上无所不照自否而往未有不泰者也不徒勿恤而已也往有庆也是以吉无不利也
　　上九晋其角维用伐邑厉吉无咎贞吝【之豫】
　　火极而为雷刚明而上动非角耶进无可进而犹动而进也非晋其角耶角无所用而坤有邑象离为戈兵之豫而行师不维用伐邑耶伐邑危道也不亦厉耶然利建侯矣不亦吉而无咎耶苐建侯而必行师也虽贞亦吝也
　　象曰维用伐邑道未光也
　　维用者只此而已之词也夫离之为道火光炎上明照四方岂区区及一邑哉乃动而为震离火息其炎上矣光乎不光乎明不足以及逺伐邑且至于贞吝道未光也
　　明夷【离下坤上】
　　明夷利艰贞
　　晋而继之以明夷何也明夷为晋之综卦也所谓反易之卦二十八此又其一也夷者伤也明出地上有不入地中者乎是日行之有昼必有夜也然而夜也者为万物静息之机也星辰所以凝光草木所以着根于日夫何伤不见其明则以为明之夷矣天地生物之心惟正日行以成嵗序日行而明夷不宜乎有艰贞者在耶故当明夷之占者亦惟有艰难守正而已矣
　　彖曰明入地中明夷
　　内文明而外柔顺以蒙大难文王以之
　　利艰贞晦其明也内难而能正其志箕子以之
　　卦名明夷其义何也以卦象得名以卦徳取义也象维何离日之明出地上则万物光昭入地中则一切冥昧兹自地上而入地中不见其为明矣非明夷耶徳维何明入地中虽天地之常序亦人世之夙夜犹之乎蒙难也岂无有内如离徳之文明而外如坤徳之柔顺者耶以此而蒙大难则文王与纣之事也所谓利艰贞者亦可知矣明不自恃而晦以自飬卦体之坤五离二是也晦其明也五应二而二明夷非内难耶上近五而五得中非能正其志耶则箕子与纣之事也
　　象曰明入地中明夷君子以莅众用晦而明
　　剑必有匣镜必有函韬其光也不韬其光则露而易蔽尘且昏矣故天地之有日月万物惟其照临而有昼必有夜出入旸昧亦其常序耳兹离火在下而坤地居上非明入地中之象乎是明明示人以昼旸夜昧之为明夷也君子观象而知所以法之矣坤为众而莅之不可以不明离为明而用之惟善晦莅众用晦而明其究也作事谋始
　　初九明夷于飞垂其翼君子于行三日不食有攸往主人有言【之谦】
　　变火而为山明止矣明不夷乎夷而犹谦也离为雉虽有逺举之志不敢有髙飞之心不于飞垂其翼乎然雉不能一飞即逺去也离为日其数三又为可不食君子有终三日则夷尽其于行也虽变艮为黔喙之属非三日不食乎山髙水长惟有去而已矣倘更有所欲为而往也人必有议我者矣行者客也不行者主也主人不有言乎亦离本干体干为言初为离主之隂所掩而有此象也饿于首阳之下者当之
　　象曰君子于行义不食也
　　食之于人大矣食则生不食则死容三日乎惟君子知有义而已矣与其不义而生也宁死明夷而行矣义之所在生不大于死死不大于义而况食乎首阳之饿所以千古独成其为圣之清
　　六二明夷夷于左股用拯马壮吉【之泰】
　　离以中虚为明之泰为干中实矣而且干于西北则为寒为水非明夷耶然夷而犹泰也何夷乎离为大腹腹之下为股干为天天左旋则左股也未及腹而先及股非夷于左股耶伤虽未切既及股将及腹矣救之不可以不速若雉之垂翼而飞则迟矣必马之疾驰而壮也庶几免祸而得吉非用拯马壮吉耶亦干为马之象泰吉亨之义也此释羑里而称西伯者当之
　　象曰六二之吉顺以则也
　　圣人之处常也固不恃才以损徳其处变也亦惟善权以合道六二之拯夷而吉可知矣柔中得正本自坤来以为干循地顺而昭天则当夷而夷非其顺耶当拯而拯不有则耶顺以则安得不吉岂特马壮乎哉
　　九三明夷于南狩得其大首不可疾贞【之复】
　　狩者畋以去害也南狩者以明去暗也离以炎上为明之复为震息其上炎矣非明夷耶夷之极而明必复七日之义也阳刚得正与上六暗主为应离居南方本干位干为首兹变体动而以顺行利有攸往可以向明除害矣不于南狩得其大首耶然自复至干必渐而及若以为贞也而疾之则不可盖得其大首者示人君不道之戒不可疾贞者严人臣不轨之防武王所以观兵孟津诸侯不期来防者八百而后吊民伐罪也
　　象曰南狩之志乃大得也
　　圣人欲与天下除其害必先与天下见其心不然得不得未可知也南狩者不必论其有戡乱之才与胜残之徳而志在除害以救民将何所不得乎乃大得也
　　六四入于左腹获明夷之心于出门庭【之豊】
　　坤中虚而无碍有出门庭之象焉坤为腹腹有左右中四于坤体居左非左腹耶三为离炎上之明而居四下非入于左腹耶晦明于人所不见不知也虽无明夷之事而时切明夷之心变坤而为震顺而动矣顺而晦明可以动而逺去矣勿忧宜日中不亦获明夷之心于出门庭耶四盖以微罪行不欲为茍去者也故微子不失为殷仁
　　象曰入于左腹获心意也
　　大臣遇暗主而思去国有其心未能适如其意者往往有之四入于左腹矣吾尽吾心矣可以如吾意矣不然四安能出门庭哉
　　六五箕子之明夷利贞【之既济】
　　上水下火明几息矣微子明而去比干夷而死箕子为之奴正所谓明夷也明夷可不贞乎初吉终乱于我何加焉
　　象曰箕子之贞明不可息也
　　利贞之戒戒占者也何戒乎箕子之贞正如水火之相济也水外暗而内明火内暗而外明暗者自暗明者自明明不可息也
　　上六不明晦初登于天后入于地【之贲】
　　坤之极是地之上也岂地中之离犹明乎不明矣晦而已矣非不明晦耶之贲为山以坤地而隆其上干体之至髙者也非初登于天乎山髙地厚以离火而伏于下坤柔之至暗者也非后入于地乎夷人之明者适以自夷其明耳非纣而何
　　象曰初登于天照四国也后入于地失则也
　　明者君之则也登天普照未尝不明入地失则南狩可危须知吊伐亦圣人不得已也
　　家人【离下巽上】
　　家人利女贞
