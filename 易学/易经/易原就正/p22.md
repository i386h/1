<!-- { "loadSidebar": true } -->
　　遇雨何以吉哉上之羣疑皆因炎火所生变震则息其炎矣震主又互为坎主震雷坎雨雷雨作而火岂犹能复炎耶所疑未有或存者羣疑亡也
　　附余
　　暌则六爻皆暌也何独四上言暌而且曰孤盖暌惟火动而上以致于泽动而下也而况泽虽下而水有归火方上而气即散乎离以阳明为火之炎故独四上言暌而且见其孤也

　　易原就正卷六
<经部,易类,易原就正>
　　钦定四库全书
　　易原就正卷七
　　邢台包仪撰
　　蹇【艮下坎上】
　　蹇利西南不利东北利见大人贞吉
　　睽而继之以蹇何也蹇为睽之用卦也睽用蹇蹇亦用暌睽乖而蹇难女睽于内男不蹇于外乎卦惟九五刚健中正而二应之当水险山阻之际能进而居于西南之坤方水由地中行也若退而入于东北之艮位山激而泛滥横流矣孰利孰不利不亦判然逈别耶又五既有刚健中正之徳则大人也二柔顺而亦中正不当利见以济难耶然而患难君臣有徳不可以自恃失正不止于无功贞而后吉约象有未济在焉犹恐其汔济濡尾也
　　彖曰蹇难也险在前也见险而能止知矣哉
　　蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　卦名蹇其义何也以卦徳言之也足不能进而行之难难也以坎水髙出于艮山之上而险在前也然坎险而艮止徳败于安乐知长于患难见险而能止合坎艮而内外刚明之知者也知矣哉则当蹇而所谓有利有不利必贞而后得吉者可知矣卦变自小过来震主一阳往而居五是得坤之中也故利西南若仍退而近三艮山髙阻其道止此而穷也故不利东北又卦体九五为刚健中正之大人二正应而利见之不亦一往而成济蹇之功耶然二五各当位而犹然以贞吉诫又何也大患不可以茍安小康非所以长治君正莫不正一正君而国定矣贞而后吉非以正邦耶故当蹇而蹇因时善用遭逢盘错乃见贤豪蹇之时用大矣哉
　　象曰山上有水蹇君子以反身修徳
　　天下之险莫如水天下之阻莫如山既险且阻其何以行之哉兹艮下山也坎上水也其山上有水之象乎是明明示人以险阻不可行之为蹇也君子观象而知所以法之矣山卓然有身象水渊然有徳象时不可必而身可反遇不可齐而徳可修反身修徳其究也同而异
　　初六往蹇来誉【之既济】
　　险在前而之彖有终乱之戒焉可以往乎往则蹇矣然而初无可来也不往便是来以山为火山髙火明有隆望流光之象焉非誉耶思患而豫防反身以修徳未有不得誉者也
　　象曰往蹇来誉宜待也
　　天下无济于事而身名俱丧者皆轻举妄动之人为之也故观变以待时非圣人独巧于自全亦适合乎其宜耳初不往便是来不蹇则得誉待乎不待乎宜待也
　　六二王臣蹇蹇匪躬之故【之井】
　　井王制之井也二当臣位改邑不改井非王臣耶险在前而又井焉蹇而又蹇非蹇蹇耶其故何也艮有身象则躬也变巽则匪躬矣九五正在险中而二应之是犯难直前虽繘之至不至与瓶之羸不羸吉凶皆非所论也匪躬而已矣
　　象曰王臣蹇蹇终无尤也
　　匪躬而无济于事岂不有尤之者耶然之井而王臣蹇蹇矣繘井不疑羸瓶何怨虽曰无功亦终无尤也孔明之死而后已正合此爻之义
　　九三往蹇来反【之比】
　　比辅也无辅而往则蹇矣来而就辅隂从阳正也三艮主以阳刚就辅于二之隂柔非反耶险在前而共济之亦不得不反不宁方来之义也不然则后夫矣
　　象曰往蹇来反内喜之也
　　三刚正而二柔正二方蹇蹇匪躬矣隂柔不足以图功徒在内而正多忧三以阳刚不往而来也反于内而隂阳相比未有不喜之者
　　附余
　　借忧字对看喜字因三互坎离坎忧而离喜也
　　六四往蹇来连【之咸】
　　山泽之通气可以不相连乎无所感而往徒蹇而已四隂柔虽正而无才三阳刚合力以相济往则蹇而来则连往乎抑来乎连乎抑蹇乎来连亦取女吉之义也
　　象曰往蹇来连当位实也
　　四本与初应何以舍初而连三初不当位而三当位初又隂虚而三阳实也而况刚柔各得其正山泽之相连一气乎
　　九五大蹇朋来【之谦】
　　五卦变自小过来进震主为坎主正处险中矣非大蹇耶之谦居尊当蹇而能谦同志之朋未有不来助之以济蹇者君子所以有终
　　象曰大蹇朋来以中节也
　　不曰中正而曰中节何也来反来连来硕之朋皆得正而不中五不得不以中而节之也应刚而刚应柔而柔刚柔相济而不失其正非以中节耶
　　上六往蹇来硕吉利见大人【之渐】
　　渐进也上无可进当以退为进可以往乎不来便是往往则终于蹇而已与三为正应来就之而刚柔合力蹇极而渐济自有硕大之功非往蹇来硕乎吉可知也女归未有不见大人者而况九五有刚健中正之徳居尊而为济蹇之主乎故又利见大人也
　　象曰往蹇来硕志在内也利见大人以从贵也
　　上无可往而惟有来硕也者阳之大而实也九三刚正居内而当位实为艮主而之比若不专心与相比隂柔终蹇而已矣来而就硕非以其志在内耶而又利见大人者何也虽有济蹇之志又得济蹇之材而权不在我不从济蹇之主亦不能成济蹇之功九五坎主而居尊见大人非所以从贵也耶
　　附余
　　凡往皆坎凡来皆艮来硕者当是下应九三也若云来就九五则何必又说利见大人象故曰志在内也九五非内卦其为九三无疑
　　解【坎下震上】
　　解利西南无所往其来复吉有攸往夙吉
　　蹇而继之以解何也解为蹇之综卦也所谓反易之卦二十八此又其一也世运之数未有治而不乱乱而不治者也蹇极而有不解者乎故动乎险中为屯动乎险外则解矣后天卦位震居东坎居北既动而出险不可又动而入险故蹇利西南以避难解利西南不又犯难也盖大难方解惟以无事为福不得已而尚有所事亦惟简易以相安复吉夙吉总不离乎利西南也其字即指西南卦变坤隂易巽阳以成解耳
　　彖曰解险以动动而免乎险解
　　解利西南往得众也其来复吉乃得中也有攸往夙吉往有功也
　　天地解而雷雨作雷雨作而百果草木皆甲坼解之时大矣哉
　　卦名解其义何也以卦徳言之也坎虽至险震则能动险之不陷非以其动耶动而逺害非免乎险耶此其所谓解也而解之利而吉者可知矣卦变自升来三往居四而入坤体坤为众往而得众故利西南四来居三而二不变二得三为坎主而居坤体之中也故其来复吉二得中而又与五为正应往不有功耶故有攸往夙吉然则解也者不独人道有然也天地之道不亦有解之时乎震雷坎雨非时不作动万物者莫如雷润万物者莫如雨震为旉为大涂坎一阳在内有甲象二隂在外有坼象雷雨作而百果草木有不甲坼者乎此天地之解也时为之也天地不能违时亦犹万物之不能违天地解之时大乎不大乎大矣哉
　　象曰雷雨作解君子以赦过宥罪
　　雷者天之威雨者天之泽威中有泽犹刑罚中之有赦宥也故圣人神武而不杀亦如天道之好生兹震上雷也坎下雨也其雷雨作之象乎是明明示人以威动泽流之为解也君子观象而知所以法之矣过不赦无田自改罪不宥无由自新下车开网之世民日迁善而不知为之者赦过宥罪其究也言有物而行有恒
　　初六无咎【之归妹】
　　征凶无攸利而曰无咎何也初在升卦本巽主兹变而为坎体则险矣险亦宜乎其有咎而非其咎也三为之也乃三往居四为正应借之以动而出险又之归妹为兑兑说也坎水而塞其下流不险而说矣非无咎耶
　　象曰刚柔之际义无咎也
　　既以巽为坎柔变刚也复以坎为兑刚又变柔升与四相得坤巽皆柔也解与四相应震坎又皆刚非刚柔之际耶刚柔各得其当揆之于义之彖虽凶何咎之有
　　九二田获三狐得黄矢贞吉【之豫】
　　二坎主也坎有狐象狐属隂初与三为正卦之坎体三与五则互卦之坎体皆狐也非三狐耶乗承而比应之非获耶又坎为弓轮一阳则矢也居中则黄也不失便是得非得黄矢耶难既解矣而又行师非田乎世难之解务须尽除狐媚侯其有三狐之获而无一矢之失乎然而以九居二矣不可以不贞贞而后吉亦复吉夙吉之义也
　　象曰九二贞吉得中道也
　　以九居二非正也何予之以贞而吉哉坎主而得中狐不能媚矢不致失岂惟得中得乎中之道者也不贞吉乎
　　六三负且乗致冦至贞吝【之恒】
　　三于坎马为下首有负象变巽为股为髙髙其股者乗象也又坎为盗有冦象巽为风忽然而来如盗之不可测也故有至象卦变六来居三不中不正既以巽为坎险复以坎为巽入至险而善入以小人而踞君子之位何异本负也而且至于乗乎又之恒而恒雷恒风万物摧毁贪暴临民盗心斯起不亦致冦至耶虽贞亦吝何况不贞乎
　　象曰负且乗亦可丑也自我致戎又谁咎也
　　婢不可以作夫人以其丑态自露也下贱而居髙位不亦可丑也耶冦至则戎至矣谁致之谁之咎哉自我致戎于人乎何尤
　　九四解而拇朋至斯孚【之师】
　　而汝也四在升卦原与初同巽体巽为股股之最下者拇也兹卦变四则震主矣震为足初与四应与足相应者亦拇也故曰而拇师众也于人为朋丈人吉初应四岂丈人乎附足而动者也非拇耶比眤庸流贤豪日逺解而拇则同类之朋自至恐而拇亦不易解也必朋至而后可信其能解
　　象曰解而拇未当位也
　　拇亦足之助也况而拇耶乃必欲解之者何也彼以六居初此以九居四应之不以正非徒无益而又害之未当位也
　　六五君子维有解吉有孚于小人【之困】
　　当解而之困困尤不可以不解大人是君子也君子维有解而已矣然解未有不吉者然而有言不信矣必騐于小人而后信
　　象曰君子有解小人退也
　　君子解小人固不以迹而以心小人去君子自是心离而迹显矣君子果有解小人之心耶小人未有不显然而退者也故以退为解之騐
　　上六公用射隼于髙墉之上获之无不利【之未济】帝出乎震动之主也少隂则为君动极者非公耶墉者墙内外之限以三居下卦之上而处二阳之间也隼鹞属鸷鸟也鹰之搏噬不能无失惟隼为最凖每发必中也坎有禽象而三之贪恶则象隼又坎为弓轮故有射象当未济之时小人犹狐也而濡尾及其当解则不啻隼之防髙墉矣解未济者非公不可以震动为离明射而获之彼无攸利我无不利矣
　　象曰公用射隼以解悖也
　　三刚变为柔隂窃阳位以雷厉风行之恶为蠧国殃民之害悖甚矣至此而悖亦极矣悖极则当解射隼所以解也公之用其有当于解之时乎
　　附余
　　卦惟四五言解何也解以动而出险也是在震而不在坎四震主而五君位一当解之任一当解之权上则动极而解矣故亦不言解而孔子则补出解字
　　损【兑下艮上】
　　损有孚元吉无咎可贞利有攸往
　　曷之用二簋可用享
