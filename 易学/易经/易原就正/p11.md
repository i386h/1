<!-- { "loadSidebar": true } -->
　　象曰火在天上大有君子以遏恶善顺天休命水火为天地之大用地妙于用水而天妙于用火故光天化日照临万有而万有借之以变化无穷火之用頋不大哉然火在天之前后左右或不能无遗照焉惟在天之上则无所不照矣兹离上火也干下天也其火在天上之象乎是明明示人以物无遗照之为大有也君子观象而知所以法之矣此天之休命也我惟能顺之而后可以永其休顺之如何天命有善而无恶恶务令其无所施善务令其知所式遏恶善顺天休命其究也建万国亲诸侯
　　初九无交害匪咎艰则无咎【之鼎】
　　交系应之谓也害人致我者咎我自致也易之用本贵乎交不交则咎在我非所论于大有之初也大有之初犹人生初出母懐便是富贵子弟原不必交交则未有不引我损我而致害者也若初不系而四不应大有元亨鼎亦元亨四既不得致害初岂或自致咎耶艰则无咎者既以其初而予之复以其初而戒之也
　　象曰大有初九无交害也
　　初心未变多欲未萌无交故无害则知有交必有害矣安得不艰
　　九二大车以载有攸徃无咎【之离】
　　离得坤之中画坤为大舆二不可为大车乎非大车不足以载大有而又有牝牛在焉可以知有攸徃而无咎矣
　　象曰大车以载积中不败也
　　世岂无车虽大而不可载者乎以其或至于败也本彖元亨之彖利贞二积两彖为四德而得中焉夫何败故有徃而无咎
　　九三公用亨于天子小人弗克【之睽】
　　睽矣而公用亨于天子何也睽而合之义也干为天为君有天子之象焉三居下卦之上有公侯之象焉又为玉为金有献享之义约象夬则于王庭矣非公用亨于天子乎有大不居用亨我后自是小人之所不能
　　象曰公用亨于天子小人害也
　　遏恶善之朝忠侫不可以不辨要知此一物足以释西伯文王岂有翦商之心
　　九四匪其彭无咎【之大畜】
　　彭盛貎所有既大所畜又大不家食而涉大川可谓盛矣盛则必衰非刚而能柔者得无咎乎不矜其德不居其功明哲保身其斯之谓与
　　象曰匪其彭无咎明辨晳也
　　晳者事无巨细一一分理无遗也当大有而或有见之不明辨之不早何顺天之休命乎匪彭者之大畜而多识前言徃行既明且辨一一分理无遗夫复何咎
　　六五厥孚交如威如吉【之干】
　　大有之世非干之德威兼偹不足以通天下之志畏天下之心而享久安长治之休之干厥孚何如乎五虚而得中故交如六柔而能刚故威如如也者拟似其交之不以迹而威之不以形也安得不吉
　　象曰厥孚交如信以发志也威如之吉易而无备也一阴之孚而得五阳之交非信以发志乎既交如而又威如非恐其易而无备乎交所以善威所以遏恶可以顺天休命矣
　　上九自天祐之吉无不利【之大壮】
　　本彖元亨之彖利贞合之为四德居四德而处大有自无用壮之失而享顺天之休顺天天安得不祐之祐者助也助天之威者雷也变大壮为雷在天上非自天祐之乎吉无不利天人交至其舜禹授受之时乎
　　象曰大有上吉自天祐也
　　处大有难处大有之上为尤难非天祐何自而吉哉然所以致天祐者人也可以知天祐之必有自矣附余
　　六爻不言大有而小象独于初上言大有者何也大有初九者所以戒生来冨贵之人善守大有于其始大有上吉者所以勉久逺富贵之人保全大有于其终
　　谦【艮下坤上】
　　谦亨君子有终
　　大有而继之以谦何也所有既大不可不谦也卦德内止而外顺卦象山处于地下皆谦也谦有不亨者乎故君子惟退以为进而屈以为伸难乎其为始信乎其有终也
　　彖曰谦亨天道下济而光明地道卑而上行
　　天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也谦而即系之以亨何也不观之天地乎莫高于天而能下莫厚于地而善卑然而光明者益见其高上行者不滞于厚非谦有必亨之理乎可以即天地而类推之矣在天之成象在地之成形即二气之屈伸徃来与生人之情伪感应不谦则盈矣不益流福好则亏变害恶矣故孤寡不谷而德愈光汚辱自甘而人莫逾君子有终谁谓非谦之必亨
　　象曰地中有山谦君子以裒多益寡称物平施
　　物不得其平争端斯起天下事争之则不足让之则有余所以贵谦也谦有谦于至高而屈于至卑者乎山与地较高卑逈异兹坤上地也艮下山也其地中有山之象乎是明明示人以山下于地之为谦也君观象而知所以法之矣多者不可以不裒寡者不可以不益物必称而得宜施必平而无怨裒益称平其究也辨上下定民志
　　初六谦谦君子用涉大川吉【之明夷】
　　谦以地中有山之明夷岂日入地中非谦乎谦而又谦利艰贞之义也能艰贞便是君子山与泽通气在地中而水随火导川流益自不息则大川矣以艰贞之心为涉川之用何徃不济两彖虽无吉词有终安得不吉
　　象曰谦谦君子卑以自牧也
　　卑者明入地中之象也自牧者明夷之用晦也初以柔处下不是因人而致其谦是居卑之体涵飬成就自然而然也
　　六二鸣谦贞吉【之升】
　　柔顺而中正柔顺是有能谦之资中正是得善谦之道变防为鸡有鸣象焉谦而有鸣之者亦升之义也声望啧啧于人口便见其贞是以吉也
　　象曰鸣谦贞吉中心得也
　　王莽之下士而致称功颂德则知有鸣谦而不贞不吉者矣贞吉者彼鸣我谦岂徒声音笑貎为哉中心得也
　　九三劳谦君子有终吉【之坤】
　　之坤地也万物皆致飬焉互坎劳卦也水利万物而不争劳而能谦善世而不伐君子之终也安贞之吉也若劳而不谦便是小人便应终凶韩信霍光岂汉家寡恩薄德耶
　　象曰劳谦君子万民服也
　　坤飬万物其于人也非万民耶万民服人道好谦之公心也天下既仰其丰功又髙其雅量有不终吉者乎
　　六四无不利防谦【之小过】
　　四德位俱当无不利者不宜上宜下大吉之义也又戒之以防谦者何也小过互兊为口口以悦人而且飞鸟遗音以是知谦不嫌于过言过乎谦亦小过之一端也
　　象曰无不利防谦不违则也
　　推贤让功道理合当如此使蔺亷知之觉回车负荆俱属多事
　　六五不富以其邻利用侵伐无不利【之蹇】
　　不富者阴也蹇利西南正后天坤位也坤为众五又得坤之中上下相从非不富以其邻乎不利东比者艮也互震变坎而又互离震动坎险而离为甲胄为戈兵不利用侵伐乎然伐而曰侵见五与三非正应也侵伐且利复何不利之有哉其不言谦者何也君不必有谦之名而况卑法地矣何必更言谦乎
　　象曰利用侵伐征不服也
　　兵凶噐也圣人不得已而用之夫何利于侵伐乎卦惟九三一阳非我同类梗化不服不得不征征而服则为纯坤矣
　　上六鸣谦利用行师征邑国【之艮】
　　艮止也谦至上谦极而止矣艮为黔喙之属有鸣象焉有鸣我谦者理直则气壮义奋则功成五征不服之三上与三应上变坤为艮三亦以坤地而为艮山非邑国乎用以行师而征之夫谁曰不利师众也坤之象也
　　象曰鸣谦志未得也可用行师征邑国也
　　艮不获其身不见其人鸣谦何益哉不得志于三征三是征其邑国故侵伐之五可用之以行师以是知人即谦到极处未有邑国不征者去邠之太王几人哉若太王即用之以征狄人又何致居岐山之下
　　附余
　　二与上两鸣谦何也二中正而防顺谦得恰好而善于谦人故鸣之上柔顺而艮止谦到极处而无可谦人故亦鸣之善于谦故许之以贞吉无可谦故许之以行师
　　豫【坤下震上】
　　豫利建侯行师
　　谦而继之以豫何也豫为谦之综卦也所谓反易之卦二十八此又其一也夫人而既谦矣天下未有不和乐以应之者抑时而既豫矣亦未有无所摄而御之者坤为众有师象焉震为长子有侯象焉建侯以统众行师以用众皆占者之所利也
　　彖曰豫刚应而志行顺以动豫
　　豫顺以动故天地如之而况建侯行师乎
　　天地以顺动故日月不过而四时不忒圣人以顺动则刑罚清而民服豫之时义大矣哉
　　卦名豫其义何也兼卦体卦德而言之也言乎其体九四一阳而上下应之卓然惟其所欲为刚应而志行矣言乎其德内坤顺而外震动先顺而后动顺以动也非皆所以为豫乎然何以建侯行师亦利也有顺动之德者天地之所不能违建侯行师特人事之当然而然耳当然而然者时也义也不可即顺动而类推之乎天地所以无戾气圣人所以养太和皆顺以动也豫之时义大乎不大乎
　　象曰雷出地奋豫先王以作乐崇德殷荐之上帝以配祖考
　　谦者礼也豫者乐也礼本地制乐由天作地制以艮天作以震自一阳来复为黄钟而六阳终于无射律吕相生正变不忒何莫非阳之奋也兹坤下地也震上雷也其雷出地奋之象乎是明明示人以阳和顺动之为豫也先王观象而知所以法之矣象其声以因天和取其义以葆人和重气之始冬至祀上帝于圜丘而配以祖重物之成秋季祀上帝于明堂而配以考作乐崇德殷荐以配其究也懿文德
　　初六鸣豫凶【之震】
　　震惊百里豫可以如雷之鸣乎小人初当得意便自满自矜凶之道也
　　象曰初六鸣豫志穷也
　　初非穷地鸣其所豫志穷矣安得不凶
　　六二介于石不终日贞吉【之解】
　　二何以有石象也之解以坤为坎矣地之中有刚焉非石乎观于艮刚之为小石可知也凡物两间为介介所以分坎一阳间于二阴之间非介乎故豫而解是不溺于豫矣吾见其介然自守者如石之安而静也静生明明生断理欲之几防又待终日而后辨哉贞吉即复吉夙吉之义也不终日者变象互离为日在西南坤方未终也
　　象曰不终日贞吉以正中也
　　介于石能守而已矣何以遂不终日而予之以贞吉哉二本坤之中德六居阴之正位既正且中自不为豫所溺见得明而后守得定亦惟守得定而所见无不明矣安得不予之以贞吉
　　六三盱豫悔迟有悔【之小过】
　　小过有飞鸟之象焉鸟之飞也必先上视四由豫而三仰之小人附势溺欲徃徃仰靣看人非盱豫乎盱豫亦人情之常也过小而易改者也故勉之以悔不悔则有悔矣变艮山而阻止有迟滞之象焉
　　象曰盱豫有悔位不当也
　　不中不正豫非溺人人自溺耳位不当也所由宜下不下而盱以致悔也
　　九四由豫大有得勿疑朋盍簪【之坤】
　　雷出地奋故豫四为卦主而之坤不由四而豫乎利建侯行师不大有得乎簮所以聚发也防一阴为寡发坤三阴而震二阴则多髪矣以一阳聚五阴非朋盍簮乎亦得朋之义也而戒之以勿疑何也阳断而阴疑之坤故戒之周公所以吐握惟谨也
　　象曰由豫大有得志大行也
　　四则所谓刚应而志行者也爻言其刚应象明其志行志不大行所得便未必大有
　　六五贞疾恒不死【之萃】
　　豫而可以萃乎沉溺于豫者也与四三互而为坎坎为加忧为心病是政出于由豫之四恩不能施于盱豫之三位虽居尊而贞势则危疑而疾矣假庙利徃不又有恒不死之象乎然何以不言豫也豫固君之所当然也是以贞也
　　象曰六五贞疾乗刚也恒不死中未亡也
　　提出六五正见以柔暗乗刚明不能振作而贞疾矣疾不几于亡乎何以有恒不死之象以其中也中岂遽至于亡耶
