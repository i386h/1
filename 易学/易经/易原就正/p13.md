<!-- { "loadSidebar": true } -->
　　卦何以名临也以卦体之刚长也刚岂遽长耶渐至而不骤方来而未艾有自然而然不期然而然之妙也浸而长也隂符经曰天地之道浸言一气不顿进一形不顿亏临之刚长而阳逼于隂者其斯之谓乎则元亨利贞者可知矣卦徳内说而外顺卦体刚中而柔应自是元亨而必言利贞者盖大亨以正不独人事当然亦天道之所必然耳而况浸长者不能不浸消耶至于八月有凶以明其长而至于消也即至矣可不戒哉
　　象曰泽上有地临君子以教思无穷容保民无疆以二阳之浸长论之临者大也以两卦之时义论之则不行之谓临也至于斯而不行必说而众顺之也天下有说如兑而众顺如坤者乎兹坤上地也兑下泽也其泽上有地之象乎是明明示人以说众不行之为临也君子观象而知所以法之矣说可以教众必能容教有尽而思无穷容有限而保无疆教思容保其究也逺小人不恶而严
　　初九咸临贞吉【之师】
　　咸感也感而无心曰咸初备四徳而为正众之丈人是大公至正之君子无心感人以为临而天下亦以无心化之故曰咸临何其贞也阳节方长隂节方消未至八月但有吉而无凶
　　象曰咸临贞吉志行正也
　　隂浸长则思党小人以害君子阳浸长则思正一己以正天下咸临贞吉者是以九居初本志既正而行有不正者乎行之象决兑泽而下流也
　　九二咸临吉无不利【之复】
　　复刚反而临刚长君子得时得位之象也若得时得位而以有心临天下则小人何所容岂无穷无疆之世哉故亦曰咸临而其占为吉无不利者何也是无疾无咎利往之义也而况刚得中而势上进耶
　　象曰咸临吉无不利未顺命也
　　二象未顺命本义云未详诸家解者又俱未妥窃谓否四爻有命无咎注谓天命二之复复其见天地之心此命字亦应是天命盖隂阳消长之理原是天命若但听顺天命而一无人力维持世何贵乎有君子哉二之咸临得吉而无不利者固有天命在焉而实有人力以维持其间未徒顺乎天之命也
　　六三甘临无攸利既忧之无咎【之泰】
　　三为兑主兑为口为说泰然临人而徒以口说之是把好言好语将以笼络在下之君子非甘临耶咎在是矣君子终不为之笼络何利之有然而兑之为徳也少女之性不说则忧与其甘而无利何如忧之无咎哉
　　象曰甘临位不当也既忧之咎不长也
　　泽不可以为天也小人而可乗君子之器乎以不中不正之隂柔下临浸长之二阳甘何益哉位不当也以是知忧之无咎亦非本无咎也咎自此而庶不长也处泰而有不当泰者戒之哉
　　六四至临无咎【之归妹】
　　征凶无攸利而曰至临无咎何也是犹未至于八月也归妹有婚媾之义四应初而各得其正若婚媾然矣而况后天卦位坤兑之交恰好地泽接非临之至乎至即冬至夏至之至也是以两彖虽凶何咎之有
　　象曰至临无咎位当也
　　成卦之位不当不可以为至应爻之位不当亦不可以为至兹卦位适如后天之坤上兑下而爻位又柔正适应乎刚正皆当也寕复有或至或不至之咎乎
　　六五知临大君之宜吉【之节】
　　坤有国象五居其中非大君耶变坤地而为坎水水知也如是以为临非知临耶知临而能节则不至于苦矣非大君之宜乎安得不吉
　　象曰大君之宜行中之谓也
　　以六居五柔矣非正也大君之宜何谓乎坤位得中坎水流行知临而吉无所不宜行中之谓也
　　上六敦临吉无咎【之损】
　　损以为临而有孚利往也天下何损乎临而无所损非敦厚其临者乎吉而无咎善于损而不至八月有凶者也敦之象变艮而坤土隆其上也
　　象曰敦临之吉志在内也
　　内谓内卦说万物者莫说乎泽志在内则教思容保无非厚泽矣故敦临而吉也此志之象则因教思容保取义也
　　观【坤下防上】
　　观盥而不荐有孚颙若
　　临而继之以觏何也观为临之综卦也所谓反易之卦二十八此又其一也我临人人必观我我有所以为观者而后可观也为观莫如尊可观莫如敬而尊敬莫如承祭八月之卦当酉政酉月当尝祭万物告成荐宗庙而尝新之时也上巽为洁互艮为手又止也将祭者洁手非盥耶洁手而又止焉非不荐耶九五中实非有孚耶既尊且敬非颙若耶夫如是以为观而诚可观矣隂节虽长孰不仰化于阳徳耶附余
　　本义四隂长而二阳消为八月之卦而名卦系辞更取他义亦扶阳抑隂之意何谓也盖九月则又进一隂而为剥十月则六爻皆隂而为坤兹当隂长阳消之际其实是盛隂窥伺衰阳而九五应先受其剥落乃圣人意在扶阳抑隂谓九五有中正之徳不是四隂窥伺九五是九五为四隂所仰也故名其卦曰观否则四阳长而为大壮四隂长则当为小壮矣岂圣人扶阳抑隂之意哉而彖辞云云者是又不欲示之以为观之迹而示之以为观之神也若曰阳位之尊严如此阳徳之冲穆如此宜乎其下观而化也
　　彖曰大观在上顺而防中正以观天下
　　观盥而不荐有孚颙若下观而化也
　　观天之神道而四时不忒圣人以神道设教而天下服矣
　　卦名观其义何也卦体以九居五而在四隂之上阳大隂小以小观大非大观在上耶卦徳内顺以柔胜而外巽以行权况九五之既中且正以为观于天下乎此其所以名观也可以知其致洁而诚中形外者有不下观而化者耶由是而极言之观不以迹而以神也四时不忒天之神道为之也设教而天下服圣人之神道为之也皆所以为观也故君子过化必本于存神以神道设教圣人浑然一天矣
　　象曰风行地上观先王以省方观民设教
　　物之善入也莫如风其善化物也亦莫如风故万物致养乎坤洁齐乎巽洁齐者教之义也兹巽上风也坤下地也非风行地上之象乎是明明示人以善入善化之为观也先王观象而知所以法之矣同是民也而方异之同是教也而民异之省方以观民设教以为观其究也非礼弗履
　　初六童观小人无咎君子吝【之益】
　　卦以观示为义爻以观瞻为义本义详矣初变坤而为震震一索而得男初也非童耶童何知有颙若之诚与涉川之利哉益则观无益则不观童之情也君子乎小人乎小人可也君子则不可咎吝逈别矣
　　象曰初六童观小人道也
　　初而六也童之柔暗者也变坤顺而为震动柔暗而好动观非所观矣岂君子之道哉小人道也
　　六二闚观利女贞【之涣】
　　门内露隙而视谓之闚假庙渉川而曰闚观利女贞何也身在庙而心在川不闚观耶假庙而不荐颙若以渉川丈夫岂如是耶得坤之中画而居二女子之贞也故利焉
　　象曰闚观女贞亦可丑也
　　非礼勿视视之不可不正也容闚观耶虽女子所宜而贞亦非美徳况不为女子者乎其丑也可胜道哉盖心神涣散之女子假庙涉川未有不丑态万状者
　　六三观我生进退【之渐】
　　变坤而为艮艮有身象故曰我渐进也进可以不自察其生平乎然而犹观也进不遽进退不竟退是尚在进退之间可进而进可退而退不以进退为进退而以我生为进退也进退者三近巽也
　　象曰观我生进退未失道也
　　知进而不知退亢龙亦有悔以退而为进老子其犹龙甚矣进退时宜之难也而三则不中不正似乎失进退之道矣观我生以为进退是处于进退无可无不可之间也未失道也
　　六四观国之光利用宾于王【之否】
　　以巽木为干天而互坤坤有国象干为君则王也然则不利君子贞而曰观光用宾何也否阳往者也观之否阳来者也阳来而有孚颙若非国之光乎非王之宾乎利之者何也犹恐其徒观也终于不荐而已也
　　象曰观国之光尚宾也
　　卦以九五为主有主不可以无宾五为四隂所逼正欲得宾以自辅之否而阳来则宾也其尚之也必矣岂徒观光而已哉
　　九五观我生君子无咎【之剥】
　　观八月之卦也时虽未至于剥而剥则五当之然应剥之数在天而不可剥之理在我我生而果君子也小人奈我何哉以九居五既中且正观我生非君子无咎耶
　　象曰观我生观民也
　　天下之治乱本于民心之向背我之生平可知矣则五之所以观我生者正惟观民以自观也坤为众隂为民应与之二中正则得民且得众矣
　　上九观其生君子无咎【之比】
　　其指九五也比辅也上非所以辅五者哉然必其可辅而辅之否则微子不失为殷仁比干何益于纣主乃观其生而君子矣无咎矣安得不比之乎亦原筮元永贞之义也
　　象曰观其生志未平也
　　下有欺罔之羣小上不可无愤励之孤忠观其生而君方有道民不离心有志者岂不念先剥而后坤国丧则家亡势必将以及我矣容不愤然自励也哉志未平也变坎为水水有不平之象焉
　　附余
　　五上两爻皆曰君子无咎圣人之微词也一以明其为君子而四隂虽长五上实无咎可乗自当仰而观之一以警其为君子而四隂方长五上必无咎自信而后可以为观
　　噬嗑【震下离上】
　　噬嗑亨利用狱
　　观而继之以噬嗑何也噬齧也嗑合也相观必期于相合有间之者不齧之而后合耶噬嗑矣即所以亨也天下有强梗而间我者可推此而治之矣内震威而外离明中爻互坎为桎梏互艮为阍寺阍寺者内不得出外不得入禁止之严也治狱之道惟威与明而六五又寛柔得中不亦利用狱乎噬嗑之义大矣哉
　　彖曰颐中有物曰噬嗑
　　噬嗑而亨刚柔分动而明雷电合而章柔得中而上行虽不当位利用狱也
　　卦名噬嗑其义何也于卦体得其象焉下动而上止頥之象也兹下动而上丽一阳间于其间非頥中有物齧而合之之象乎噬嗑之义云尔也而利用狱者可得而详言之矣治狱之道不噬安得嗑不嗑安得亨而且过刚则或枉过柔则或纵非善动不足以御变非虚明不足以得情即使如雷似电不合亦不章若夫有位无徳不中亦不行狱闗重大岂易用哉故即卦之所以得名与其体徳象变而彚观之无不适得其所利虽以六居五而似不当位亦宜乎其法严而性寛也利用狱也
　　附余
　　或曰卦以九四一阳间于其中为頥中有物曰噬嗑山火贲以九三一阳间于其中岂不得为頥中有物耶是贲亦可以为噬嗑余曰若以山火为噬嗑是頥中有舌非物也舌可以齧而合之耶或又曰何以见九三则为舌也余曰于咸之上爻知之上六咸其辅颊舌兑为口谓之辅颊可也上六与九三为正应犹辅颊之有舌也故山火自为贲不可为噬嗑况为卦下动而上丽非頥口齧合之象乎故以九四为物间而名其卦为噬嗑
　　象曰电雷噬嗑先王以明罚勑法
　　圣人本欲以徳化天下也至于用刑岂得已哉然而难言之矣非至明则既死不可复生非至威则惩一不能警百圣人何以用刑而有刑措之风耶兹离丽于雷上电也震动于电下雷也非电雷之象乎是明明示人以至明至威之为噬嗑也先王观象而知所以法之矣罚不明则民无所措手足法不则民何所为从违明罚法其究也劳民劝相
　　附余
　　易六十四卦而以刑罚之事着于大象者凡四噬嗑曰明罚勅法贲曰明庶政无敢折狱丰曰折狱致刑旅曰明慎用刑而不留狱噬嗑旅上卦为离丰贲下卦为离离明也圣人知刑狱为人司命故设卦观象必以文明为主而后世付之文法俗吏何耶
　　初九屦校灭趾无咎【之晋】
