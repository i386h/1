<!-- { "loadSidebar": true } -->
　　易自太极分隂阳隂阳备五行而五行生克之理不可不及亦不可太过如木也水生之金克之不及与太过皆无益而有害者也故弱水逢强木则涸水多木不漂乎弱金遇强木则缺金刚木不伐乎兹巽下木也兑上则酉中金水之泽也非泽防木之象乎是明明示人以太过之为大过也君子观象而知所以法之矣木本直而有立象泽流行而有遯义独立者懐疑遯世者心忧不惧无闷其究也慎言语节饮食
　　初六借用白茅无咎【之夬】
　　巽为木初隂则茅也又为白非白茅耶夬决也当大过而决小人危道也必先有以自安而后可以无咎刚而为栋者已挠矣柔而为茅者可借也借而用之虽过于慎两彖皆利往何咎之有
　　象曰借用白茅柔在下也
　　易之道刚有刚之用柔有柔之用因其时地而用所当用自不负所用也可以知巽柔之为白茅使不在下安得用之以为借乎
　　九二枯杨生稊老夫得其女妻无不利【之咸】
　　泽防木而能生者惟杨而已杨过则必枯二正过之始也然于四阳之中则下也生于下非枯杨生稊乎之咸取女吉而比初隂非老夫得其女妻乎夫虽老而妻犹女生育之功可成也夫何不利之有
　　象曰老夫女妻过以相与也
　　天下事有不可过者有不妨过而可以过者夫妻相当是相配也不相当而为夫妻是相与也兹老夫而女妻夫过矣女与之老亦何乐而不与之过以相与也
　　九三栋挠凶【之困】
　　三居内卦之上栋象也过刚不中而之困以巽为坎坎陷也栋而陷非栋挠乎是以凶也
　　象曰栋挠之凶不可以有辅也
　　居室之制凡壁楹户牖一切土木相连者皆得依倚而可以有辅惟栋则挺然独立挠则挠矣凶无如何不可以有辅也而况三之过刚必折乎
　　九四栋隆吉有它吝【之井】
　　四居外卦之下亦栋象也而髙出于巽木之上之井则往来不改非栋隆乎挠者凶而隆者不亦吉乎然犹恐其不终隆也有它吝亦繘井羸瓶之戒也
　　象曰栋隆之吉不挠乎下也
　　栋之所以挠者不在上而在下也四与初应刚柔相济矣不挠乎下则隆者自隆安得不吉
　　九五枯杨生华老妇得其士夫无咎无誉【之恒】
　　泽防木而能生者固惟杨杨过而枯五尤过之极也而于四阳之中又在上生在上非枯杨生华耶之恒有夫妇之象焉利有攸往而比极隂非老妇得其士夫乎妇已老而夫虽士断无生育之理矣即使无咎名亦不正二多誉而不与五故曰无誉圣人所以鄙之也
　　象曰枯杨生华何可久也老妇士夫亦可丑也
　　天下之不可久者莫如华而况枯杨所生耶即如夫妇之道本属天伦人纪之常似无可丑者乃老妇而士夫焉不亦可丑也哉
　　上六过渉防顶凶无咎【之姤】
　　泽不可以为天也凶之道兆于此矣天在上而又当上非顶象耶姤遇也凡人之遇有幸不幸焉泽至此竟防木矣过而渉之者不防顶乎凶何如之然而遇为之也岂其咎哉龙逢比干千古无不惜之故断之以凶而予之以无咎圣人正恐见义不为者借口
　　象曰过渉之凶不可咎也
　　事虽不济而心则无可尤盖幸而成天下之事固当论其功不幸而死天下之事自当原其心所谓不可以成败论英雄过渉而凶者可咎耶不可咎耶
　　坎【坎下坎上】
　　习坎有孚维心亨行有尚
　　大过而继之以坎何也防木之泽势必决兑之下塞流行而为坎一泄千里前波后浪汪洋无际非水之习焉而为坎耶习焉而为坎正以明坎之为水逈不同于兑之为泽也而况反覆皆坎乎故羲皇谓之坎而文王特谓之习坎所谓不易之卦八此又其一也然而坎也者险也陷也四隂各外虚而二阳皆中实非有孚耶险可以陷吾身而不可以陷吾心非维心亨耶心有定主何险不济非行有尚耶心亨则行尚信乎处险者孚之断断不可无也
　　彖曰习坎重险也
　　水流而不盈行险而不失其信
　　维心亨乃以刚中也行有尚徃有功也
　　天险不可升也地险山川丘陵也王公设险以守其国险之时用大矣哉
　　卦名坎而曰习坎其义何也坎为水天下之险莫险于水上下皆坎前后皆水险而又险非重险耶然险矣何取乎有孚水之为道也流虽趋下而不至于盈行虽极险而必不失信卦象如此所由取有孚之义也可以知维心亨者二五之刚皆得中也行有尚者如是以往必有功也大哉险乎其时不可违而用不可废乎使天可以升苍苍者皆得而测识之矣使地无山川丘陵万物其何所容焉王公不有所以守其国社稷不亦危乎故天地有自然之险而王公即因天地之险以为险险之时用大矣哉
　　象曰水洊至习坎君子以常徳行习教事
　　水火皆天地之大用也自天一生水地六成之而水尤为万物之源故天地之间惟水居多不至则已至必洊至逝者如斯来者又如斯也兹坎下水也坎上亦水也其水洊至之象乎是明明示人以相习而为坎也君子观象而知所以法之矣水之流也习不已而成大川人之学也习不已而成大贤治已必徳行有常治人必教事时习常徳行习教事其究也继明照于四方
　　初六习坎入于坎窞凶【之节】
　　坎窞即俗所谓水旋窝舟人谓之回溜者是也舟入回溜楫无所施舵亦不灵即免沉溺难保损伤节之象水泽也习坎而又之节初居重险之下而陷益深有窞象非入于坎窞乎苦节不可贞是以凶也
　　象曰习坎入坎失道凶也
　　习坎而入坎不能行有尚矣非失其有孚心亨之道乎既失处坎之道未有不入坎而凶者也
　　九二坎有险求小得【之比】
　　处坎以济险而至于无险为贵比之象水地也坎而之比非犹有险乎有险复何求乎比有求象相比者必相求也变坎水为坤地坤为釡为囊有得象水中之地势不能大有小象二虽刚而得中有心亨之义焉亦求小得而已矣
　　象曰求小得未出中也
　　二坎主有心亨之义不能行有尚而止于求小得何也驾于一隂之上而犹掩于一隂之下是未出乎险之中也虽不失心亨之义而行有尚无与焉
　　六三来之坎坎险且枕入于坎窞勿用【之井】
　　之往也坎坎上坎下坎也乗二刚有枕象变巽为木枕木者圆转而不安险且枕前有险而后且枕险也坎之井往来井井者来之坎坎矣坎而可以井乎其险益陷其陷益深险且枕入于坎窞矣故井可以用坎而坎不可以用井来之何为乎
　　象曰来之坎坎终无功也
　　来而又之者岂不欲济险有功耶殊不知隂柔非济险之才而不中不正徳位俱无徒坎坎耳终无功也何用哉
　　六四樽酒簋贰用缶纳约自牖终无咎【之困】
　　樽之象以初爻为足二爻为底三四爻为身五爻为盖六爻为口先天坎水居酉位水酉者酒也簋盛黍稷器内圆而外方者为卦上坎下坎坎内阳而外隂阳圆而隂方故象簋则贰字应作句读缶坎中实也牖室之所以受明卦体二五两阳象牖之槛而上下中四隂虚而受明者也故象牖然何独于四爻取之以其处两卦之间而近五也然四何以不言坎之困泽无水矣不言坎可也大人当困时惟贞而已虽樽酒簋贰必竭其用缶之诚犹恐其有言不信也纳约自牖虚而能受或以为太防也非其咎耶处困无咎处坎终无咎也
　　象曰樽酒簋贰刚柔际也
　　柔不足以济险刚亦不足以济险故国家不幸而当坎困君臣之间尚徒隆礼以相加而不能刚柔以相际虚文耳可以知樽酒簋贰者礼虽薄而心自诚刚柔际也有何患之不可捍而倾之不可定乎
　　九五坎不盈只既平无咎【之师】
　　坎之师地中有水坎岂盈乎至平而止矣虽于人无功亦于已何咎心亨之义也
　　象曰坎不盈中未大也
　　水流而不盈坎亦可以不盈乎地中之水也大则盈不大则不盈未大也未大而岂无将大可大之时乎故不可以遽咎之未大正与二爻小得对
　　上六系用徽纆寘于丛棘三歳不得凶【之涣】
　　绳三股为徽四股为纆坎为矫輮为亟心变巽为绳直矫輮为用亟心为体非绳之徽纆乎又坎于木也为坚多节上坎下坎非丛棘乎故荀九家有为丛棘所变之巽又为木木为歳星三嵗之井勿用之三也三险枕入窞安能为我解系而出置也故曰不得涣散也坎之涣则亦可以不言坎不言坎而言坎体险极之象当假庙渉川之时而有孚心亨行有尚无与焉则精神涣散矣何异系徽纆而寘丛棘乎位险才弱又无应与虽三嵗且不得是终无解系出寘之日也凶而已矣
　　象曰上六失道凶三嵗也
　　甚矣险之不可以隂柔济也盖有孚心亨行有尚此济险之道也上六则失道矣失道之凶非三嵗备尝其既险且枕入窞勿用之后而能翻然于系之何以解寘之所由出乎
　　离【离下离上】
　　离利贞亨畜牝牛吉
　　坎而继之以离何也离为坎之究卦也所谓不易之卦八此又其一也自天一生水地二生火以来水为万物之源火为变化之本无水则万物俱息无火则变化以穷何以见天地至神至妙之大用也哉是以坎离独得乾坤之正交而隂阳互根水火相济坎之不可无离犹离之不可无坎也然而离也者丽也物之所丽不可不正必利贞也能正而有不亨者乎利贞维何干得坤之正交而为离坤为牛非牝牛耶牝牛柔顺柔顺即其贞也畜牝牛未有不吉利贞之所以亨也
　　彖曰离丽也日月丽乎天百谷草木丽乎土重明以丽乎正乃化成天下
　　柔丽乎中正故亨是以畜牝牛吉也
　　卦名离其义何也隂附于阳而丽乎阳也阳为质而隂为文隂固不可以不附阳而质亦不可无文以丽之不观之天乎日月之所系也使天而无日月则昼夜寒暑谁为之是日月丽乎天也再观之地而见以为地者土也百谷草木之所载也使土而无百谷草木则坟衍原隰何为哉是百谷草木丽乎土也兹为卦上离下离非于人有重明之象乎明不可以不正正亦不可以不明重明以丽乎正明以化之正以成之有不化成天下者乎可以知利贞亨之义矣同一柔也若不中不正则凶咎悔吝随象而系其占乌乎亨而且予之以畜牝牛吉盖卦体二五皆柔本坤顺之中而得干交之正柔丽乎中正故亨中正之牝牛不足畜耶是以吉也安得不系之曰利贞亨
　　象曰明两作离大人以继明照于四方
　　理不独立数不孤生有一必有二凡物皆两也故有天必有地有隂必有阳有昼必有夜有日必有月所谓日月之代明使无以为代明而明不有时而息乎兹离上火之明于前也离下明之继于后也非明两作之象乎是明明示人以明不可息之为离也大人观象而知所以法之矣既前鉴于已往亦后烛乎将来我无昏志物无遁情继明照四方其究也常徳行习教事
　　初九履错然敬之无咎【之旅】
　　旅有去其所止而不处之象非履乎火光炎上初为二隂所掩则或起或防纷杂不齐非错然乎履而错然非其咎乎然火烈人望而畏之有敬象焉茍能敬之便自无咎亦旅贞吉之义也
　　象曰履错之敬以辟咎也
　　履错不似乎趋咎者耶何以敬为其敬正所以避履错之咎也
　　六二黄离元吉【之大有】
　　二得坤之正交于干者以为离主坤为地天而地黄黄中色也非黄离乎所有者大不元吉乎柔丽乎中正者也
　　象曰黄离元吉得中道也
　　卦凡二皆中也有凡中即元吉者乎中而不得其道既非黄离从何元吉兹柔丽乎中正是柔中而得夫坤顺之道者也而况之大有乎火在天上矣安得不予之以元吉
