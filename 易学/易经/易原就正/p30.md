<!-- { "loadSidebar": true } -->
　　宜日中不可过也而小过之故不言丰可也然既刚且正必有相资以保之而不致于过者初明四动均阳也不旬乎四为震主而本与初应是配主也遇其配主虽旬何咎乎往有尚勿忧宜下之义也
　　象曰虽旬无咎过旬灾也
　　配主过旬矣何必曰虽旬无咎哉正恐其之小过而过之也若过旬未有不灾者也安得无咎耶雷火焚山天之灾也故有灾象
　　六二丰其蔀日中见斗往得疑疾有孚若吉【之大壮】蔀周匝障蔽之谓之大壮雷在天上则四布隂云故有蔀象干兊离震为日月星辰是震辰也离星也星丽于辰而光明成文者非斗而何丰不可过而况大壮乎以火而为天二与五应是以至明而遇柔暗尚大之主也尚大则丰柔暗则蔀非丰其蔀乎宜日中而蔀焉日中且见斗矣何往乎往则勿忧者不转而疑我疾我乎然而破疑者莫如信惟此虚中之诚足启感动之心非有孚若乎吉之道也利贞之义也
　　象曰有孚若信以志也
　　有孚何以即若哉信者疑之对也彼以疑我以信未有不足以感其志者也安得不吉
　　九三丰其沛日中见沫折其右肱无咎【之震】
　　注谓沛作斾幡幔也幡帜也幔幕也震本坤体坤为布为帛为柄震为黄为龙蛇以有柄之布帛黄其色而龙蛇其形非幡幔耶之震则上幡下幔也沫谓小星诗曰小星在东震东方也三互巽为股在内卦之上则肱也犹艮为手咸初在内卦之下则拇矣之彖匕鬯者尚右故曰右肱又互兊为毁折故曰折其右肱丰不可壮而况如雷之震乎以火而为雷是以明极而遇上六动极之主也动而昏蔽者幡幔也非丰其沛乎宜日中而沛甚于蔀日中且见沫矣虩虩哑哑无与焉震惊而丧匕鬯者也丧匕鬯非折其右肱乎然以阳居阳而得正遇为之也岂其咎哉
　　象曰丰其沛不可大事也折其右肱终不可用也既丰其沛矣祗可以见小星尚可以为大事耶亦既折其右肱矣虽人之不能用我我岂尚可为人用耶
　　九四丰其蔀日中见斗遇其夷主吉【之明夷】
　　丰以明动而得亨明可夷乎明入地中亦蔀象不亦见斗乎故与之大壮者同其象二应五而四近五也然而下有同徳者在焉初方以四为配主四不以初为夷主乎夷主者初最下夷明最先亦最甚而为被夷之主也遇其夷主明动犹可以相资吉之道也亦利艰贞之义也
　　象曰丰其蔀位不当也日中见斗幽不明也遇其夷主吉行也
　　四之象虽与二同然词同而意不同也彼丰蔀此亦丰蔀二得位而应五四不得位而近五位不当也彼见斗此亦见斗二离丽于天上之辰而不至于幽四离晦于地下之火而不止于不明幽不明也故惟有夷主之可遇也虽艰贞而勿忧吉行也
　　六五来章有庆誉吉【之革】
　　初不言丰而五亦不言丰何也丰而革矣故亦不言丰备四徳而离主应之五质柔暗可不虚中下贤来就文明之章美以善革而保丰耶若能来章互兊而又变兊上下皆泽谁不庆幸彼此皆说谁不称誉不有庆誉而吉乎勿忧宜日中之义也
　　附余
　　凡卦自外而内曰来自内而外曰往五与二应注谓来致似二为五所致而来也于卦例不合当是来就则合矣
　　象曰六五之吉有庆也
　　名者实之着也福者徳之泽也以六五而得吉岂徒誉也哉其实有徳泽之可庆也是以吉也
　　上六丰其屋蔀其家闚其户阒其无人三岁不觌凶【之离】坎为栋则离有屋象因屋以为家家必有户因户而为闚无人是中虚也故寂然而阒三嵗则应三也乃见沫而不觌丰极矣而又以雷为火动极而明极惟知有已不知有人适所以自蔽也不亦丰其屋以蔀其家乎之离中虚也应三亦离也非闚其戸阒其无人三岁不觌乎凶莫甚焉此则但勿忧而不宜日中者也畜牝牛无与矣尚大者戒之哉
　　附余
　　世上极乖巧的人做出极痴呆的事来秦始隋流为千古笑话
　　象曰丰其屋天际翔也闚其户閴其无人自藏也离为雉雉飞不逺亦不髙岂能天际翔乎观丰屋之所为而推其尚大之心则似乎天际翔也是以闚户无人岂真无人哉非人藏而不见我我自藏而不见有人耳宜乎其三嵗不觌也
　　旅【艮下离上】
　　旅小亨旅贞吉
　　丰而继之以旅何也旅为丰之综卦也所谓反易之卦二十八此又其一也丰大也旅去其所止而不处也穷大者未有不失其居而去者也再观丰旅约象皆大过丰尚大而栋挠故失居旅善柔而利往不小亨乎小亨者不宜刚而宜柔也柔不可以不贞而况处旅乎能守其所以处旅之贞则不失其小亨之道而吉矣
　　彖曰旅小亨柔得中乎外而顺乎刚正而丽乎明是以小亨旅贞吉也
　　旅之时义大矣哉
　　旅何以近于小亨也以卦体卦徳言之也体维何以六五之柔得中于外卦者即旅之处乎外也承乗乎上下之刚而皆顺焉即行之不敢逆乎刚也徳维何如艮山之能止如离火之能明而必相丽焉是止与明亦不敢恃乎已而违乎人也甚矣处旅之难也是以小亨而旅之所以贞而吉也则当旅之时而思旅之义有不可以常居而槩之者其时其义亦甚大矣哉
　　象曰山上有火旅君子以明慎用刑而不留狱
　　同是山也同是火也君子观贲之象但明庶政而无敢折狱以为火在山下明不及逺也若火在山上则无分昼夜见山者未有不见火者也而况见火即见山耶兹艮下山也离上火也其山上有火之象乎是明明示人以髙明逺及之为旅也君子观象而知所以法之矣刑狱闗乎民命固不可以不明尤不可以不慎必使刑如山之不移而亦狱如火之不滞明慎用刑而不留狱其究也制数度议徳行
　　初六旅斯其所取灾【之离】
　　以山而为火之离山上山下皆火也而山焚矣非天之灾耶艮本是坤体坤为吝啬变火为离而过于明过于明而又吝啬安得不琐琐离丽也旅人之所宜也且两彖皆吉而曰琐琐取灾何也旅固不可以不明但不可过于用明也丽人而过于用明势必琐琐琐琐谁能容之非斯其所取灾耶不琐琐何灾乎此与两彖俱反者也
　　象曰旅琐琐志穷灾也
　　旅虽不宜于琐琐然琐琐亦何致于取灾琐琐者其言语行事无不专一于其心其志然也即时遇或未必穷之而用心太过天道恶盈志穷有不降之灾者乎
　　六二旅即次怀其资得童仆贞【之鼎】
　　即就也次舎也就正而止于此也艮象也又艮为少男而初居最下则二之童仆也以柔顺中正之徳而处旅互巽而又变巽巽顺而处于艮止之下非即次而安乎巽近利市三倍非怀资而裕乎巽为工初以少男之体居下而丽于我非得童仆之贞信无欺而有赖乎三者皆旅之贞而吉者也故不必言鼎元亨而元亨之义亦在其中矣
　　象曰得童仆贞终无尤也
　　甚矣旅之不可不得童仆之贞也若童仆不贞恐即次怀资犹未可以自保得童仆贞虽无次可即无资可怀尚可相依于途艰而况即次怀资耶终无尤也
　　九三旅焚其次丧其童仆贞厉【之晋】
　　旅非康侯事也锡马昼接无与焉以过刚之人旅自山而地矣地上有火不焚其次乎过刚而又不中初不与之相依不丧其童仆乎而且晋也者进也知进而不知退虽刚正而贞也不亦厉乎处旅者当以二为则而以三为诫也
　　象曰旅焚其次亦以伤矣以旅与下其义丧也
　　旅之所借以安者次也而可焚乎焚矣不亦伤乎而况丧其童仆耶当旅之时而过刚不中以与下揆之于义岂童仆之罪哉其义丧也
　　九四旅于处得其资斧我心不快【之艮】
　　四互巽亦互兊兊金与巽木相属有斧象焉以火而为山火生土土生金是资也而取金于山必用斧故曰得资斧又巽为股兑为口为説股上口下则心也心宜説而不快者何也之艮矣不获其身不见其人何説之有故曰心不快艮止也旅而艮时止则止非旅于处乎阳居隂位阳主义隂主利以火而为山非得其资斧乎然不获其身不见其人矣我心岂能快乎盖旅不贵止而贵行也行则进可以逹道而退亦可以归隐若侨居久寄虽得资斧终是旅人故我心不快
　　象曰旅于处未得位也得其资斧心未快也
　　夫旅也而可以处耶以阳居隂上近矢亡之五下应琐琐之初未得位也未得位资斧何为乎徒得资斧我心是以未快也
　　六五射雉一矢亡终以誉命【之遯】
　　名于世谓之誉受爵于朝谓之命以离互兊文其口以说人者誉也以火为天君之光被于人者命也终者遯而后亨之义也五独不言旅何也遯则不成其为旅矣而况五不可旅耶离主也离为雉约象为大过前兊金而后巽木巽为工为直兊为附决有矢象变离为干干数一有一矢之象矢不射雉乎然而遯矣巽又为不果兊又为毁折非射雉一矢亡乎虽然遯有亨道也以离主之文明说在人口光被天恩不终以誉命乎旅之失利而得名者也以观四之得利而不成名者正相反
　　象曰终以誉命上逮也
　　逮及也终以誉命者因誉而得命也盖未有不誉闻之于上而能命逮于下者也上逮也
　　上九鸟焚其巢旅人先笑后号咷丧牛于易凶【之小过】小过有鸟象焉离于木也为科上槁变震震上虚下实有巢象焉不宜上而离体居上火炎上非鸟焚其巢乎又离于五声为笑震于五声为呼震本自干来干于五声为哭呼而哭则号咷也飞鸟遗音于旅人非先笑后号咷耶盖以火为雷火炎烈而雷亢激极离体干阳之用矣失离主坤隂之本矣一变而丧得中之牝牛非丧牛于易乎骄而不顺处旅如是是以凶也
　　象曰以旅在上其义焚也丧牛于易终莫之闻也以旅与下而其义丧以旅在上者其义不当焚耶故诫之以丧牛于易冀其闻而不失其顺也乃变震虽如雷之鸣焉而离火其究也为坎坎心病而耳痛终莫之闻也安得不凶
　　附余
　　旅最下则以琐琐取灾最上则焚巢致凶盖髙亢与卑鄙皆非处世之道也而况处旅乎

　　易原就正卷八
<经部,易类,易原就正>
　　钦定四库全书
　　易原就正卷九
　　邢台包仪撰
　　周易下经
　　巽【巽下巽上】
　　巽小亨利有攸往利见大人
　　旅而继之以巽何也巽入也伏也卑而顺也旅可以不卑伏而顺入乎然巽一索而得女隂为主凡事不可以图大而小则亨也再观卦体复有以隂从阳之义若欲图大而利有攸往必须利见阳刚中正之大人而后可
　　彖曰重巽以申命
　　刚巽乎中正而志行柔皆顺乎刚是以小亨利有攸往利见大人
　　卦名巽之义何以巽下巽上重之而犹是巽也巽风善入顺以及下而下不敢违有申命之象焉重巽乃所以申命也然小亨而利往利见者何也以九五之刚而巽乎既中且正之徳非大人耶二与为应位虽异而徳则同何志之不可行哉而又初与四皆巽主以一隂伏于二阳之下柔皆顺乎刚隂能从阳也是以小亨而又不特小亨已也谁谓利有攸往不当利见大人哉志行巽风之象也
　　象曰随风巽君子以申命行事
　　水之与风皆渐而善入也水之润物也深故坎以之习教风之挠物也疾故巽以之申命书曰尔惟风下民惟草通于民志者可以知巽之道矣兹上巽而下亦巽非随风之象乎是明明示人以相继善入之为巽也君子观象而知所以法之矣大君之于小民不可有事而无命亦必先申而后行申命行事其究也恐惧修省
　　初六进退利武人之贞【之小畜】
