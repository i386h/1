<!-- { "loadSidebar": true } -->
　　卦名革其义何也以卦象言之也离火在下而兊泽之水在上火然则水干水决则火灭非水火相息耶又离为中女兊为少女乃少上而中下非二女同居其志不相得邪既有应革之理又有必革之势此其所谓革也天下事茍不至于如水火如二女圣人岂得已而更张哉故已日乃孚者必待既革而后信之也又卦徳我虽文明而能革必以人之皆说而乐于革事虽大亨而宜革必以理之得正而善于革革而当而所革之悔乃亡也于是而知革必于其时乎世道莫大于天地事变莫大于汤武天地之隂阳消长四时之序也非革而后成邪汤武之天道人心命之所在也非革而能顺应耶革之时大乎不大乎大矣哉
　　象曰泽中有火革君子以治歴明时
　　水在火上为既济泽犹水也革不曰泽在火上而曰泽中有火何也水火为天地之大用坎离原自互根故水可以在火上兊则坎水而塞其下流之为泽泽之下无火矣故有火惟泽中而泽中岂容有火耶兹上兊泽而下离火非泽中有火之象乎是明明示人以势不相容之为革也君子观象而知所以法之矣四时之变天之革也道莫大于法天事莫先于治厯天道明焉则人事乃尽治歴明时其究也果行育徳
　　初九巩用黄牛之革【之咸】
　　二在初前为离主得坤之中画有黄牛象初则离体其革也革岂女子事哉之咸而利贞取女则当巩固自守矣虽非革之时亦有革之义黄牛之革在也不即巩用黄牛之革乎
　　象曰巩用黄牛不可以有为也
　　初阳刚而得正有为者也乃以离性之炎急而为艮徳之静止利贞之女也巩用黄牛尚可以有为乎
　　六二已日乃革之征吉无咎【之夬】
　　二离主离为日彖取卦象为已日爻以一爻为一日初至二非已日邪故彖已日革而后信也爻已日信而后革也当革而有文明之徳刚柔应与皆中正革而夬决于去故者也然必已日而乃革之何也孚号有厉告自邑不利即戎之义也以此而征吉又何咎乎亦利往悔亡之义也
　　象曰已日革之行有嘉也
　　革而夬知夬之难则知革之难矣可不信而后革乎已日革之者二柔徳而应虎变之大人其征而行也有嘉矣有嘉岂但无咎哉是以吉也嘉字之义见随五
　　九三征凶贞厉革言三就有孚【之随】
　　三与上为正应上当兊口不有相谋而革之言乎又歴三爻而至上非三就乎以刚正应柔正不有孚乎两备四徳而曰征凶贞厉何也过刚不中革而随以大而为雷躁动于革者也不征则凶而贞亦厉乎然而时则当革矣茍不躁动而谋之再三其革也可不待已日而乃孚也
　　象曰革言三就又何之矣
　　之往也革不可以躁动而往也故爻欲其言之三就而后可革然既三就矣倘三就而又不敢革其又何之也哉
　　九四悔亡有孚改命吉【之既济】
　　将革而谋曰言革而行之曰命互干为天为言有命令之象变则互离矣有文明而改命之象焉四以阳居隂是其悔也之既济而水火相济刚柔不偏初吉悔不亡乎且兊泽而决其下流所谓水决则火灭信乎其当革之时也不有孚乎终乱矣不改命乎当革而革不必已日而后信其吉也
　　象曰改命之吉信志也
　　改命非易易也何遽予之以吉哉以其有孚矣盖欲天下信我心必先自信其志有孚非信志耶安得不改命而吉
　　九五大人虎变未占有孚【之丰】
　　注希革而毛毨盖仲夏毛希而革易仲秋毛落而更生卦体离为夏兊正秋皮之有毛因时而变也又兊为泽为口离文明为大腹变震为足其数四文泽其身而四足震动口腹用事者虎之象也亦丰美之义也五阳刚中正为革之主王假之非大人乎大人之革丰矣有虎象非虎变乎此汤武革命者也汤武革命岂待占而后孚乎勿忧宜日中似可无论也者
　　象曰大人虎变其丈炳也
　　大人而丰美其革何必取象于虎变哉以其丈也与二应二离主其文光明而昭著不亦炳乎虎变之象有然也是之取尔天下炳然一新矣
　　上六君子豹变小人革面征凶居贞吉【之同人】
　　豹生于虎而类虎次于虎而食虎故虎不敢先于豹而在虎之前者则豹也是以卦象虽同而取象各异亦所以别大人君子之殊耳兊为口干为首自首至口则面也革而同人无人不同革矣利君子贞不有君子耶君子之革也虽不能如大人之虎变非豹变邪同人而于野小人不亦革面乎然而革也者非得已也革既成尚可以征哉征凶居贞吉以上非涉川之时也而六亦非涉川之才也已日悔亡斯已矣
　　象曰君子豹变其文蔚也小人革面顺以从君也蔚茂也深密之貎也同一革也君子小人何以逈不同哉君子自为治小人因君而向化也自治者以文豹变之文则蔚也向化者以心革面之心顺以从君也
　　鼎【巽下离上】
　　鼎元吉亨
　　革而继之以鼎何也鼎为革之综卦也所谓反易之卦二十八此又其一也革去故而鼎取新既革命而宜鼎定也然鼎亦一器耳何足重哉重之者国家始建郊庙立焉必有鼎以备祭祀之用是鼎与郊庙并重矣故国家相传为主器重鼎所以重郊庙也王者郊天而假庙有不元亨者乎
　　彖曰鼎象也以木巽火亨饪也圣人亨以享上帝而大亨以养圣贤
　　巽而耳目聪明柔进而上行得中而应乎刚是以元亨卦名鼎其义何也合一卦上下之体而象之也初隂为足二三四阳为腹五隂为耳六阳为宛然一鼎也非所以尚象耶况当此象而以木巽于火之下非鼎之所以亨饪耶盖圣人制象之义原为洁诚享帝以报功致敬养贤以辅治兹亨饪也者岂非亨以享上帝而大亨以养圣贤哉此固可以元亨而犹不特此也卦徳巽顺而离明卦象离为目而又为鼎之耳巽而耳目聪明矣卦变又自巽来以四柔之正居五位之尊柔进而上行矣若上行而不得中即得中而不应刚亦未可以有为也乃卦体六五柔中而应九二之刚矣徳位与贤才俱备未有不元善而亨通者也是以元亨
　　象曰木上有火鼎君子以正位凝命
　　木之用大矣哉生人之资木当其七木巽于水以出水谓之井木巽于火以纳火谓之鼎井鼎皆所以前民用然而井不如鼎之重也贵足而尊耳贵体而尊用天地所鉴鬼神所依圣人之治国家必自鼎始矣兹巽下木也离上火也非木上有火之象乎是明明示人以制器尚象之莫重于鼎也君子观象而知所以法之矣正位而后可以定鼎凝命而后可以主鼎正位凝命其究也经纶
　　初六鼎颠趾利出否得妾以其子无咎【之大有】
　　巽主也而以隂居阳是其咎也乃初于鼎为足非趾邪以木巽火而与离体之四应非颠趾邪鼎取新必先除旧初隂否恶颠趾而出否不亦利乎然颠趾则巽之综也为兊兊为妾出否则巽之究也为震震为长子非得妾以其子乎主鼎者莫如长子可谓大其所有矣夫何咎犹不失两元亨之义也
　　象曰鼎颠趾未悖也利出否以从贵也
　　鼎趾而颠也不亦悖乎然不颠则否恶不能尽出未悖也抑出否何以利也初隂浊与四为正应隂贱而阳贵去浊以相从非以从贵耶此所谓得妾以其子也
　　九二鼎有实我仇有疾不我能即吉【之旅】
　　疾害也害我者则我之仇也二三四皆鼎腹而二则腹之底也鼎之烹饪惟底为不虚非鼎有实乎近初而颠趾非我仇有疾乎然旅矣去而不留岂我能即乎是以吉也
　　象曰鼎有实慎所之也我仇有疾终无尤也
　　鼎而旅不亦有所之耶然有实之鼎也可不慎所之耶能慎所之自不为仇所即而疾之矣终无咎也安得不吉
　　九三鼎耳革其行塞雉膏不食方雨亏悔终吉【之未济】三过刚失中而之未济是其悔也盖鼎之举措在耳故五为鼎主初为之出否二为之有实四覆餗则形渥上玉则大吉三之于五也何如乎无援非应又不相近是初二四上各得其正而三独当其变者也其越五而应上也以巽木之极刚入离火之腾炽木火炎烈鼎沸耳热而不可举故于五也耳革其于上也行塞又离为雉五则雉之膏也互兊为口本有食象耳革则隂变而为阳虽有雉膏之美不得为人之食矣然隂变为阳是离变为干矣热极而天风不妨将雨耶方雨则隂阳自和而亏其过刚失中之悔矣且天风为姤而五之姤姤遇也三虽失中而得正终能舎上而与五雉膏自在也自食食人无不可者不终吉乎亦未济亨之义也
　　象曰鼎耳革失其义也
　　鼎重器也举措惟在耳所以尊而贵之之义也耳革不亦失其义乎
　　九四鼎折足覆公餗其形渥凶【之蛊】
　　形渥程传以为赧汗何也形者面之状貌也渥者泽之霑濡也四互干为首变则互兊为泽离主在其上为目三五两耳居其傍如是则四为面矣面上润泽状貌霑濡也非赧汗而何鼎中之饪曰餗公家之物是公餗也蛊壊也与颠趾之初应非鼎折足乎亦互兊为毁折也折足不覆公餗乎覆餗其形不渥乎大臣用人不当败乃公事不徒可愧贻害天下国家者匪轻是以凶也鼎非涉川之具也所谓赐乘舟而来者必因时地以取义也易不可为典要如此附余
　　注形渥作刑剭重刑也古者刑不加于大夫四与初为正应非有私也荐贤虽云不当为国确有诚心非罔上行私欺君误国者比四罪何致刑剭程传谓形渥为赧汗羞愧之甚也极是
　　象曰覆公餗信如何也
　　颠趾之初本非鼎任也四以为正应而信之至于覆公餗当信乎不当信乎信如何也
　　六五鼎黄耳金利贞【之姤】
　　贯鼎耳以举鼎者也姤遇也五主鼎耳也二佐鼎也五得坤之中画为黄耳二非姤之女壮故金君臣相遇刚柔相济利贞而已
　　附余
　　金玉如何分别巽与离同是干体但巽自少阳来故九二刚而且坚为金离自少隂来故上九刚而能温为玉虽统干之象为金为玉所由微有分别者在也
　　象曰鼎黄耳中以为实也
　　五主鼎者也岂特黄耳已哉必有实也何以为实也以柔中应刚中二不鼎有实乎中以为实也
　　上九鼎玉大吉无不利【之恒】
　　恒久也长男长女用事也主鼎者莫若长子而长女又治其内刚柔相济非鼎玉乎鼎得久安良大臣福国无穷大吉元亨之义也无不利亨无咎利贞利往之义也
　　象曰玉在上刚柔节也
　　之于鼎也过刚则恐其有所伤太柔又恐其不胜任兹离阳原自少隂来而又以阳居隂玉之在上也刚柔节也
　　震【震下震上】
　　震亨震来虩虩笑言哑哑震惊百里不丧匕鬯
　　鼎而继之以震何也震为长子主器者必长子也而况动万物者莫疾乎雷则震未有不亨者也虩蝇虎也环顾周虑而不宁哑笑声也匕匙也桑棘为之也升牢于爼者也鬯畅也百草之本也以秬黍酒和鬰金灌而降神上畅于天下畅于地无所不畅也又震为大涂有里象焉百里者阳动为九隂静为八阳数四九三十六隂数四八三十二震一阳而二隂合之得百数也震下震上故虩虩而又哑哑上震匕而下震鬯也笑言后天震与兊对待兊为说为口舌能虩虩而又哑哑是哑哑与虩虩相对待故震又取对待之兊有笑言之象焉然则震固亨何以处震而致亨哉当震之来也虽隂阳之激正天地之威灵敢不恐惧而虩虩乎亦不徒虩虩已也而且笑言哑哑矣茍震来而能笑言虩虩而能哑哑方是世间竒男子圣贤豪杰之大丈夫可以主器者矣震惊虽百里升牢灌降自若也而岂丧匕鬯乎此其所以亨也
　　彖曰震亨
　　震来虩虩恐致福也笑言哑哑后有则也
　　震惊百里惊逺而惧迩也出可以守宗庙社稷以为祭主也
