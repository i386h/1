<!-- { "loadSidebar": true } -->
　　初六鸿渐于干小子厉有言无咎【之家人】
　　渐之取象于鸿者以其至有时而行有序欲进而不遽进得渐之义也鸿且终身不重匹于女归为尤切再即卦象而观之在前者乗风而髙巽于后在后者黔喙之属止而不敢前亦鸿之象也干水涯也二三四五坎而初近之非干耶艮为少男之家人而居初非小子耶又家人风自火出声气相感也声气相感其于人也非言耶隂居阳位则其咎也故得渐之义者莫如鸿鸿水鸟也未及于水必先及于水之涯非鸿渐于干乎干非鸿之所安也于家人之小子不亦厉乎厉且有谋鸿者矣不有言乎然而时为之也遇为之也女归而利女贞焉何咎之有
　　象曰小子之厉义无咎也
　　小子而既厉矣安得无咎新进孤臣履危蒙讥所不免者小子之厉亦所遭之不幸岂小子之咎哉揆之于义小子固宜有厉也厉因小子而有咎不当于义而无耶贾长沙所由千古惜之
　　六二鸿渐于磐饮食衎衎吉【之巽】
　　石之近水大而平穏者曰磐二何以有石象也石者山之骨当艮体之中而之巽柔变刚矣非石而何互坎水而应九五非磐石而何凡坎有饮食之象既互坎而之巽又互兊兊为说为口舌饮食而说口舌非衎衎耶二柔顺中正上应阳刚亦中正由干而进鸿之渐也不于磐乎利有攸往之义也既渐于磐饮食可以自如不亦衎衎乎女归而见大人之义也吉之道也
　　象曰饮食衎衎不素饱也
　　二于卦变柔来也柔来而饮食衎衎不疑其为素餐而徒饱耶以柔中正应刚中正得之以道处之自安不素饱也
　　九三鸿渐于陆夫征不复妇孕不育凶利御冦【之观】以山而为地则陆也鸿渐不于陆乎陆非鸿之所宜渐卦变自涣来九进居三征夫也过刚不中知进而不知退非夫征不复乎与长女之巽上应阳有余而隂不足妇之刚躁者无子非妇孕不育乎女归之吉无与焉不亦凶乎惟互坎为盗有冦象又互离为戈兵有御冦象颙若之孚何所利御冦而已矣深明过刚之不利于渐也
　　象曰夫征不复离羣丑也妇孕不育失其道也利用御冦顺相保也
　　丑类也孤鸿不容入羣类亦不肯同羣类而复其故地夫征之不复无异孤鸿之离羣丑也乾道成男坤道成女隂阳交而育妇孕阳和而育妇孕之不育非失其成男成女之道耶天下凡事皆不当过刚惟御冦不妨于过刚利用之以御冦非顺此而可以相保耶
　　六四鸿渐于木或得其桷无咎【之遯】
　　巽为木四巽主而之遯鸿不渐于木乎然鸿趾连而不爪不能握木非平柯不能安凡木平柯又难得四乃乗艮之一阳有桷象焉遯亨小利贞不期得而幸得之非或得其桷乎虽无当所渐而渐之吉岂有非所渐而渐之咎哉
　　象曰或得其桷顺以巽也
　　或得其桷固四之柔正而顺也而顺则何以哉四巽主也巽本坤来其顺也非即以其巽耶
　　九五鸿渐于陵妇三嵗不孕终莫之胜吉【之艮】
　　渐而艮焉兼山叠起非鸿渐于陵乎艮止也五与二应刚中正应柔中正五夫而二妇也乃二既艮体而止于内五又之艮而止于外两相止而隔三爻徒应而不得合非妇三嵗不孕乎不获其身不见其人之义也究正应也虽隔三四谁得而终止之终莫之胜吉女归吉之义也
　　象曰终莫之胜吉得所愿也
　　至三嵗而不孕几失所愿矣夫孰知本是正应不过有待而后合及终莫之胜而吉也不亦得所愿乎
　　上九鸿渐于陆其羽可用为仪吉【之蹇】
　　变巽而为坎不风而云矣鸿渐于山水之间上而至于云也非陆乎利西南之义也凌霄之翮不近尘縁堪为重望其羽可用为仪吉利见大人之义也
　　象曰其羽可用为仪吉不可乱也
　　云路之间而有鸿焉已不得见其羽之何如也尚可用以为仪哉而不知鸿进以渐而不失其时亦翔以羣而不失其序云路虽髙而志终不乱是不可乱也何羽之不可用为仪而吉也
　　归妹【兊下震上】
　　归妹征凶无攸利
　　渐而继之以归妹何也归妹为渐之综卦也所谓反易之卦二十八此又其一也渐进而不可无所归也然兊以少女而从震之长男归而妹也其不正也亦甚矣可以说而征乎可以动而征乎征则未有不凶者也其于男也利乎其于女也利乎一无所利而已矣
　　彖曰归妹天地之大义也天地不交而万物不兴归妹人之终始也
　　说以动所归妹也
　　征凶位不当也无攸利柔乗刚也
　　卦名归妹其义何也孤隂不生孤阳不长乾坤交而有六子六子交而万物生生无穷焉归妹者非天地之大义耶若天地不交则万物何由而兴乎故归妹之于人也女道以终而母道伊始也然以卦徳言之则不正之甚也以少女而从长男因兊之说以至于震之动所归是其妹也安得不征凶乎而又何所利乎可即卦体而明其然矣二四以阳居隂有男以不正而从女之象三五以隂居阳有女以不正而从男之象位不当也故征凶上卦以六五乗九四下卦以六三乗九二有夫屈于妇妇制其夫之象柔乗刚也故无攸利婚姻之不得其正岂非皆说动之所由致乎
　　象曰泽上有雷归妹君子以永终知敝
　　随与归妹隂阳之杂也随男而归妹女男可息而女则敝也何言乎其杂也泽水也而属金雷火也而属木水在内而木从之疑于火木在外而水从之疑于金内外疑情冦媾疑形合之不正终之必敝兹兊在下而震在上非泽上有雷之象乎是明明示人以相合不正之为归妹也君子观象而知所以法之矣有始有终终固不可以不永有完有敝敝尤不可以不知永终知敝其究也居贤徳善俗
　　初九归妹以娣跛能履征吉【之解】
　　以用也娣之为言第也言次第御于君也当归妹之际而用之在下兊为妾非以娣乎应震主为足而不相与非跛乎然以刚正之徳而屈于下无所往而又有攸往非跛能履乎既有攸往可以征也复吉夙吉不征凶而征吉矣
　　象曰归妹以娣以恒也跛能履吉相承也
　　归妹而以娣何以哉以其刚正而有常久之心不因说而动也以恒也故跛能履而得吉者雷雨有相助之功水泽有承顺之徳相承也注谓承助其君则相字应读去声
　　九二眇能视利幽人之贞【之震】
　　归妹而不言归妹刚中者不说以动两震不归一妹也而曰眇能视何也应与皆不得其正以兊体而互离为目兊兼金水与离火相克克则杂而不纯非眇乎然应与虽不正而皆中也虩虩哑哑不丧匕鬯非眇能视乎有道无縁因时守正可也之震则互艮为山约坎为水处山水之间而不能逺及者非幽人乎利幽人之贞而已矣
　　象曰利幽人之贞未变常也
　　说动者变常者也一变其常不贞矣虽幽人何利乎故勉二以幽人之贞者正予二以未变常也
　　附余
　　履之六三亦曰眇能视跛能履圣人取象何以词同而意异盖履之六三为兊说之主喜事者也本无见事之明而眇本无任事之才而跛而自谓能视能履也归妹之初与二一以阳刚得正一以阳刚得中本有见事之明任事之才奈何一则居中无应犹跛也一则有应不正犹眇也虽跛虽眇人见其犹能视犹能履也亦圣人重阳刚而抑隂柔之意也
　　六三归妹以须反归以娣【之大壮】
　　三兊主也妹也归则宜有娣之者而何致于为娣贱其以须之心也盖女壮且勿取而况大壮耶不中不正而大壮说矣雷动于天雨可待而至也不有所以须乎由须之心而推其须之行妾也必不可以为君而为娣以主而为娣非反归耶犹幸其利贞也而不至于凶
　　象曰归妹以须未当也
　　妹也而可须乎妹而须当乎不当乎以须者似未尝不以为当于归妹而论之则断断乎其未当也
　　九四归妹愆期迟归有时【之临】
　　不行之谓临备四徳而不行非归妹愆期乎愆期者何迟归有时也变震而为坤得地之纯乎顺者也既不致于征凶犹自慎夫八月
　　象曰愆期之志有待而行也
　　妹之归也岂好为愆期哉愆期盖有志也志必待六礼之成以为四徳之配故不行之谓临非不行也有待而行也
　　六五帝乙归妹其君之袂不如其娣之袂良月几望吉【之兊】
　　月生明于震上于兊望于干亏于巽下于艮晦于坤兹震变而为兊上之月也是几望也兊本干体干为衣兊为口衣之口则袂也变又之兊是兊上兊下两袂也震之次隂有君象兊之为妾则娣也当五位而柔中之兊内外上下咸相喜说何异帝乙归妹乎亨之义也兊正秋也尚实徳而谢虚名非其君之袂不如其娣之袂良乎利贞之义也又互坎为月月自震而至于兊非月几望乎柔中之徳之盛如此吉可知也
　　象曰帝乙归妹不如娣之袂良也其位在中以贵行也何贵乎借帝乙之归妹反不如娣袂之良以美五哉五之位不在柔而在中也以此为贵无有贵于此者矣故不尚饰而行也
　　附余
　　泰卦因帝乙于归妹之时占得五爻以之受福正词也此爻因帝乙归妹以明此卦之大义贵徳不贵饰也借词也
　　上六女承筐无实士刲羊无血无攸利【之睽】
　　兊女也震象筐震士也兊为羊无实者上震变为离火有形而无质也无血者三兊变为干天纯阳而无隂也二不言归妹上亦不言归妹何也睽矣曰女曰士未成其夫妇也何必更言归妹哉既不成其为夫妇女虽承筐岂有实乎士即刲羊岂有血乎莫非乖异而已矣何利之有盖归妹天地之大义也故小事吉无与焉
　　象曰上六无实承虚筐也
　　阳实而隂虚既上且六则无实矣非虚筐耶虚筐可以不承而女乃承之则亦虚筐而已矣
　　附余
　　合观象传以恒未变常未当有待而行在中以贵皆为说动者下砭承虚筐可笑尤甚
　　丰【离下震上】
　　丰亨王假之勿忧宜日中
　　归妹而继之以丰何也丰盛而大也得其所归有不盛大者乎盛大有不亨者乎然而归也者往也为天下所归往非王乎盛极必衰丰中多故理势然也王假之不又有忧道乎而不知徒忧无益也卦象离为日震东方东方之日势必至于中天若已至中天则无可如何矣犹未至于中天不尚宜于日之中乎勿忧宜日中所以保丰而不失其亨也
　　彖曰丰大也明以动故丰
　　王假之尚大也勿忧宜日中宜照天下也
　　日中则昃月盈则食天地盈虚与时消息而况于人乎况于鬼神乎
　　卦名丰其义何也即丰而言之丰则无所不丰矣不亦大乎内有离徳之明而外以震徳之动明动相资所由公私无蔽上下维新而致丰也其亨也何待言哉惟恐王假之即以自尚其大耳而不知尚大之心乃所以致忧之端也勿忧宜日中可不趂此日之未中而宜中者普照天下以保丰耶若日中则未有不昃者矣犹之月盈而有食也盖天地之理有盈必有虚虽天地不能以自主亦随乎其时耳时消而消时息而息然不消则亦不息矣能不与时消息耶是天地且不可过中而况人与鬼神自是有进退存亡屈伸往来也
　　象曰雷电皆至丰君子以折狱致刑
　　自先王于祥刑之始观噬嗑用狱之象而知至明莫如电以之明罚至威莫如雷以之勅法罚既明而法已勅本不欲天下犯之也犯之则狱兴而刑不免其何以折狱而致刑哉先王先明而后威君子威照并行矣兹震上雷也离下电也非雷电皆至之象乎是明明示人以威照并行之为丰也君子观象而知所以法之矣刑之未定则狱不可以不折狱之已成则刑不可以不致折狱致刑其究也亨于帝立庙
　　初九遇其配主虽旬无咎往有尚【小过】
