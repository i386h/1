<!-- { "loadSidebar": true } -->
　　四柔正而隂多疑终乱者只因自信不乱所以致乱四恐终乱而终日戒虽有衣袽此念不敢安然自信思前想后不觉其忧从中来患如外至有所疑也
　　九五东隣杀牛不如西隣之禴祭实受其福【之明夷】先天之对待离东坎西则东之隣为坎西之隣为离也杀牛厚享也禴祭薄祀也相因而推致之象也离得坤之中画为大腹有牛象焉五以水为地应二而夷其明非东隣杀牛乎离则顺承乎坎水之上升下降而利艰贞非西隣之禴祭乎不如者坎中满满则溢离中虚虚则受实受其福不徒虚有其文也此文王与纣之事初吉终乱之时也
　　象曰东隣杀牛不如西隣之时也实受其福吉大来也时也者天不能违而人不可逆故尧舜胡然而有朱均汤武自然而有桀纣既为西隣之时矣东隣之杀牛何为哉终止则乱可以知实受其福者爻虽不必复言吉而其吉也不但不期而自来必且天人交集而大来也
　　上六濡其首厉【之家人】
　　家人利女贞女不可以言济也坎为狐初应坎体而濡其尾上居险极而非濡其首乎女虽贞则亦危矣所以明终之必乱也时为之也非其罪也故不系凶咎悔吝之辞也
　　象曰濡其首厉何可乆也
　　濡至于首溺身可知矣岂特厉而已哉既济之终便是未济可乆乎不可乆乎终止则乱何可乆也
　　未济【坎下离上】
　　未济亨小狐汔济濡其尾无攸利
　　既济而继之以未济何也未济为既济之综卦也所谓反易之卦二十八此又其一也既济终乱其道穷矣物不可穷也故天地之道静别而动交有春夏必有秋冬亦必有秋冬而后有春夏水火为天地之大用岂相交而不相别乎未济者物穷则变变则通通则乆总而言之终则有始也是以卦之中爻约象则为既济不即有亨道肇于其间乎然就未济之时观未济之象以明未济之义坎在下则小狐也防于下而不能上互离为火火炎上非汔济乎乃互离者又互坎不亦濡其尾乎既济而濡尾已处陆地未济而濡尾尚在水中夫何利之有哉
　　彖曰未济亨柔得中也
　　小狐汔济未出中也濡其尾无攸利不续终也虽不当位刚柔应也
　　卦名未济而即系之以亨其义何也以卦体言之也当未济之时刚不可以用事而柔亦不可以过不及卦之离主以六居五而柔得中中则何事不可济而亨哉然则小狐汔济者以坎主互离火上炎而水下流是未出乎坎之中也濡其尾无攸利者始欲济而而终未济水火异物不交则无以续其终也再即卦体而观之隂阳虽各不当位而刚柔则皆得乎正应亦卦之所以亨也
　　象曰火在水上未济君子以慎辨物居方
　　自河图天一生水地二生火是水本在下火本在上也但天地之生物不穷虽雷风山泽各神其妙而惟水火互根为天地之大用若水火不交何以相为用哉乃既济之后而水火各居其所正以反本而昭用之必有其体也兹坎下水也离上火也其火在水上之象乎是明明示人以水火不交之为未济也君子观象而知所以法之矣凡有物必有方岂特水火乎哉欲居方而各适其用须辨物而先明其体总不可以不慎也慎辨物居方其究也思患而豫防之
　　初六濡其尾吝【之睽】
　　火泽相睽犹之乎未济也故不取之彖而取本彖坎为狐初当其后非即本彖之濡其尾乎隂柔失正欲济未能而徒睽焉不亦吝乎无攸利之义也
　　象曰濡其尾亦不知极也
　　知当作智火明水暗初居坎下内暗之极者也当未济之初以柔弱无位之材之睽而求合也不量力不度徳不审势不达时遽欲进而图功乃至于濡其尾焉岂但不知亦不知极也
　　九二曳其轮贞吉【之晋】
　　坎为舆二刚中则轮也晋进也而曰曳其轮何也以水而为地水动而地静水通而地塞是知时之未可以进者非曳其轮乎虽蕃昼接不足以动其心守未济之贞而吉者也
　　象曰九二贞吉中以行正也
　　以九居二位本非正而两彖又无贞吉之辞九二何以贞吉哉二坎主也得干之中画位虽失正而刚得中矣干之中有行而不正者乎中以行正安得不贞而吉也
　　六三未济征凶利涉大川【之鼎】
　　鼎元亨未济而当济之时也乃材位不足以济之而犹然未济也水流行有征象只此而征不亦凶乎然以坎而为巽矣坎水而得巽木有舟楫之象焉乘木则可以涉川而出险自不致汔济濡尾之无攸利也非利涉大川乎仍不失元亨之义也亦占者所当自重耳
　　象曰未济征凶位不当也
　　同是卦爻也而独三言未济同是坎险也而独三言征凶何也三处险体之上当济而犹未济既柔暗而又隂躁安得不征既不中而又不正安得不凶时可为而位则不当也
　　九四贞吉悔亡震用伐鬼方三年有赏于大国【之蒙】阳居隂位以火而为山又明而止矣非失正而有悔乎蒙犹可以养正也贞则吉而悔乃亡然何以贞而吉乎以童蒙之奋发勉未济之功能变互震不当震而用既济之伐鬼方乎未济为既济之综卦诚能用力之乆彼三年克之此不当三年有赏于大国乎所由贞吉而悔亡也大国者对鬼方小国而言也
　　象曰贞吉悔亡志行也
　　四贞吉而悔亡固以其有震伐之材以行其震伐之志耳使有志而时不可行亦末如之何也未济为既济之综卦而中爻约象即既济四则当约象既济之时当既济志其行矣乎
　　六五贞吉无悔君子之光有孚吉【之讼】
　　以六居五不贞矣安得吉而无悔葢卦之所谓未济亨者也当未济之时柔得中而中则不致汔济濡尾矣非贞吉无悔乎大人固君子也以火而为天是文明之主光照天下矣非君子之光乎柔中即虚中也虚中不又有孚耶以柔中应刚中刚柔相济则何事不济讼有孚而窒者之讼者则有孚而吉矣利见不利涉之义也
　　象曰君子之光其晖吉也
　　光之散布而普及者谓之晖君子之光岂必有孚而后吉哉亲炙其光者无论矣而光之所及未有不向荣而成化者其晖吉也
　　上九有孚于饮酒无咎濡其首有孚失是【之觧】
　　统观一卦之象下坎水也上离火也变离而为震震动也水之下而动火于上者酒也雷雨无私则有孚也未济而解是既济矣无往来复有往夙吉安静以自信自养狐喜酒而善饮非有孚于饮酒乎无咎之道也然亦不可以太过过则濡尾者且至于濡首而反以有孚失无咎之道矣
　　象曰饮酒濡首亦不知节也
　　饮酒而何乃至于濡首酒以有孚而饮首即以有孚而濡是不但于酒不知节于所孚亦不知节也附余
　　羲皇六十四卦之方位先天也天之道也文王六十四卦之次序后天也人之道也圣人法天道以尽人道教人尽人道以合天道故先天为体后天为用也上经尊乾坤所以大天地生成之本下经贵咸恒所以明男女物则之始乾坤交而为泰否咸恒交而为损益不损则亦泰不益则亦否剥而复即天地之心以见人心夬而姤即人情以见天地之情而洊雷随风兼山丽泽不见上经而必居于革故鼎新之后者何也让功于水火而不敢先成能于水火而不敢后所以处下经水火之间也葢水火为天地之大用万物生于水故继乾坤而屯经纶五性发于火故继防否而同人类辨虽诸卦皆本于乾坤而坎离独得乾坤之中画是以置坎离于上下经之中而终之以既未济焉亦坎离交而为既未济既未济交而为泰否泰否交而仍为乾坤矣若夫肖乾坤而有颐大过肖坎离而有小过中孚肖震巽而有临遯肖艮兊而有观大壮亦自然之情伪也故圣人间取意而每慎之无非大后天之用而究不外乎先天之体也






　　易原就正卷九
<经部,易类,易原就正>
　　钦定四库全书
　　易原就正卷十
　　邢台包仪撰
　　系辞上传
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　朱注详矣此夫子追论易之所由作非羲皇私意之所为即河图而仰观俯察因造化自然之实理以成卦爻之法象也故八卦之统于乾坤六爻之各有贵贱六十四卦之刚柔迭用三百八十四爻之吉凶互见与夫蓍策卦爻之隂变为阳阳化为隂皆天地万物之自然而然者也易岂圣人之私意为哉
　　附余
　　此节虽云朱注详矣但注中所谓吉凶者易中卦爻占决之辞也句似误盖此章专论羲皇作经之实理先天之易有画无文辞是后天文周所系下章是也兹不与文周相干安得非误学者不可不知若更正云吉凶者易中卦爻得失之占也则合矣
　　是故刚柔相摩八卦相荡
　　羲皇即河图而仰观俯察既已知天地万物之理无在非隂阳也是故画一竒以象阳因其性之健而称刚画一耦以象隂因其性之顺而称柔刚柔既立变化无穷矣则见其刚摩于刚而生太阳柔摩于刚而生少隂柔摩于柔而生太隂刚摩于柔而生少阳所谓两相摩而为四也刚摩于太阳少隂而生干离柔摩于太阳少隂而生兊震柔摩于太隂少阳而生坤坎刚摩于太隂少阳而生艮防所谓四相摩而为八也八卦既成而又各以干兊离震防坎艮坤之次第荡其上则自干而至复自姤而至坤所谓八相荡而成六十四卦矣此易卦之变化也皆自然而然者也而变化岂尽于此哉
　　鼓之以雷霆润之以风雨日月运行一寒一暑
　　彼相摩相荡而成八八六十四卦者横图也其又以干兊离震三十二阳卦布之左防坎艮坤三十二隂卦布之右而为图图者何也所以象天也天不有雷霆乎图之震雷也综之则为艮而阳光外见则霆矣一动一止是鼓之以雷霆有然也天不有风雨乎图之防风也综之则为兊而隂泽上施则雨矣一入一说是润之以风雨有然也天不有日月乎图之离日也坎月也一东一西一昼一夜是日月之运行也天不有寒暑乎图之隂始于干生姤阳始于坤生复寒往则暑来暑往则寒来是一寒而一暑也此变化之成象者亦自然而然者也
　　乾道成男坤道成女
　　彼六十四卦既圆布以象天而又方布者何也所以形地也万物始于天而生于地必有门户之可凭置干于西北非天门乎置坤于东南非地户乎天地定位否泰反类诸卦不交于乾坤则交于否泰故震坎艮本坤来而得乎干之道者成男防离兊本干来而得乎坤之道者成女此变化之成形者亦自然而然者也
　　干知大始坤作成物
　　自有圆图方图而天地之道尽此矣岂特成象成形而已哉凡物之属乎隂阳者莫不干君之而坤藏之即莫不干始之而坤成之矣干知大始坤作成物者也
　　干以易知坤以简能
　　然则知大始不亦难乎作成物不亦烦乎乃干惟健而动也动而惟健焉则所知何其易也抑坤惟顺而静也静而惟顺焉则所能何其简也以易以简非乾坤之所以妙万物而隂阳不测之谓神乎
　　易则易知简则易从易知则有亲易从则有功有亲则可乆有功则可大可乆则贤人之德可大则贤人之业夫乾坤既惟易简人秉乾坤而生不当法乾坤之易简乎朱注详矣我一本于易简天下谁复为烦难有亲有功可乆可大则所以进徳而居业者极平平无竒之修途却都是出人头地之造诣也
　　易简而天下之理得矣天下之理得而成位乎其中矣惜乎人惟恐不能如干之易如坤之简也若易简无异于乾坤岂乾坤内尚复有遗理乎天下之理得则赞化育而参天地圣人体道之极功作易与学易之能事毕矣
　　右第一章
　　圣人设卦观象系辞焉而眀吉凶
