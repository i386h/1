<!-- { "loadSidebar": true } -->
　　九三日昃之离不鼔缶而歌则大耋之嗟凶【之噬嗑】变震有缶象又有鼔象互兑有歌象又有嗟象中爻约大过于人为老夫老妇有大耋象之噬嗑离上而震下矣离为日日射东方之震木返照也非日昃乎虽犹离也日已昃矣非日昃之离乎天时之有昼夜世道之有盛衰犹人之有生死人定者固可以胜天数定者亦可以夺理至于日昃鼔缶而歌已晚矣大耋之嗟何益哉凶可知也
　　象曰日昃之离何可久也
　　世无生而不死之人而况桑榆暮景乎鼔缶而歌且幸一日之余生大耋之嗟徒滋百年之妄想使日昃而可久即羲文今日犹存也何可久也
　　九四突如其来如焚如死如弃如【之贲】
　　如也者意中想像若似乎之词也变离而为艮艮山也山突然而起非突如乎又止也止则不往何以来也之贲而为山非来如乎火无所不焚山亦无如之何也焚则死死则弃不焚如死如弃如乎火烈无情信然哉后明将继而四以阳刚不正致此也
　　象曰突如其来如无所容也
　　凡物皆可以容物惟火一无所容而况火如山之突然而来乎未有不焚而死弃者也
　　六五出涕沱若戚嗟若吉【之同人】
　　变干干于五脏为肺五情为悲五声为哭本离中虚有鼻象鼻与肺通故悲而哭者必涕互兑为口为说不说则戚且见于口而嗟沱者横流也若者比类而甚之之词也五隂柔居尊而不得正又且于上下不正之阳刚同人而遇不可同之人于野则燎原之火矣利君子贞能不忧不惧乎火无所不焚而独不能焚川利渉大川是以吉也亦惟涕戚而后吉也
　　象曰六五之吉离王公也
　　六五若是其涕戚而何以吉也天理之所不冺人情之所不容惟名分之足恃耳变干为君非王公耶本自离来非离王公耶王公其谁敢易之所由虽涕戚而终得吉也
　　上九王用出征有嘉折首获匪其丑无咎【之豊】
　　王假之非王耶离为戈兵为甲胄变震而宜日中离明震威则明威逺及矣非王用出征耶又变震震为足足之最上则首也离火而息其上炎非折首耶出征而止于折首可嘉也非有嘉折首耶丑类也离之究也为坎上则究坎矣坎离水火不相类而得以相济非获匪其丑耶凡出征者有无功而得过者矣亦有功过相半者矣兹有嘉折首便是不穷兵不嗜杀获匪其丑便是能纳降能服敌不但有功无咎之道也
　　象曰王用出征以正邦也
　　征之为言正也所以正人之不正也王之殱首恶而宥余孽者期于正邦而已也邦之象孔子自取之卦彖传照天下之义也
　　附余
　　水火为天地之大用上经起乾坤而终坎离固矣但离上爻何以称王而取出征折首之象天下所归往者王也五行各有生克制化之功而水火之用水之克火是其常火之制水是其变若火不足以制水则水不能生物而反为害必得火以制之而后成其化不为天下所归往耶兹坎上爻系置而三嵗不得暗极矣非炎上至明之火不足制之何以解系而出置既未济所由取伐鬼方之象正火之所以制水而暗者化于明也

　　易原就正卷五
<经部,易类,易原就正>
　　钦定四库全书
　　易原就正卷六
　　邢台包仪撰
　　咸【艮下兑上】
　　咸亨利贞取女吉
　　上经首乾坤而下经首咸恒何也乾坤父母也自乾道成男坤道成女二气交感化生万物万物生生而变化无穷焉惟人也得其秀而最灵皆本于男女而夫妇者也天地交而水火之大用以彰则山泽雷风用事矣咸恒者男女之始夫妇之道乎人道之兴由于夫妇夫妇之配始于男女故下经首咸恒而咸又先于恒也所谓山泽之通气也咸有不亨者乎然而不可不贞也所取不可非女也取女吉非女则不吉矣可不慎哉
　　彖曰咸感也
　　柔上而刚下二气感应以相与止而说男下女是以亨利贞取女吉也
　　天地感而万物化生圣人感人心而天下和平观其所感而天地万物之情可见矣
　　卦名咸其义何也无心而感也男女之道人物同然蝇虱无异皆出于自然而然不期然而然者也非无心之感而谓之咸乎可即其卦体卦徳卦象以明卦辞之意矣体维何兑柔居卦之上而艮刚处卦之下艮山之气感而兑泽之气应兑泽之气感而艮山之气应非相与耶徳维何内如山之止而本无异虑外如泽之说而自有同情非止而说耶象维何兑以少女上于少男之上艮以少男下于少女之下非男下女耶故相与则亨止说则贞下女则取女是以亨利贞取女吉也而感则必通之理不可恍然于天地之大圣人之神乎天地何尝有心哉静别而动交与万物若无预也乃感者自感不觉其化者自化生者自生矣圣人亦何尝有心哉下观而化民日迁善而不知为之者感人心而天下和平矣于以知感不以心而以情也天下岂有无情之物哉怪石可以成虎腐草可以为萤配马而驘接木而果比比然也而况因类而感乎观其所感而天地万物之情可见矣附余
　　咸恒两彖传本义谓或以咸自旅变恒自丰变但咸之柔上刚下若不接二气感应句串看殊无义味且恒之刚上柔下若以卦变言皆不得其正矣彖之所谓利贞者不亦相反耶卦变歌曰咸旅恒豊皆疑似夫疑似者未必确然之词也故于经文无悖直从卦体可也
　　象曰山上有泽咸君子以虚受人
　　天地间无不通气之物何独言山泽哉盖山泽且通气而况他乎以其虚也虚而后能通通而后能受也山若不虚泽必不居兹艮下山也兑上泽也非山上有泽之象乎是明明示人以山泽通气之为咸也君子观象而知所以法之矣广益大修身之量持盈为絶物之端以虚受人其究也惩忿窒欲
　　初六咸其拇【之革】
　　咸无心之感也宜静而不宜动之革则以山为火山静而火动矣艮有身象而动之最下者则拇也非咸其拇耶革之四徳无与焉犹幸有悔亡者在也故不至于二三之凶吝
　　象曰咸其拇志在外也
　　初艮体艮止也何以动而欲行有动之者与外卦兑体之四为正应心之所向能不为说我者动乎志在外也
　　六二咸其腓凶居吉【之大过】
　　拇之上而易动者则腓也之大过以为利往而往也非咸其腓耶而不知栋且挠矣不亦凶乎然以六居二犹有中正之徳者能因其所居而静以居之庶乎反凶而得吉
　　象曰虽凶居吉顺不害也
　　君子素其位而行不愿乎其外愿外则逆理而不能顺受其正矣徒知有利而不知有害者也二之虽凶居吉者以艮止而为巽顺非安分而顺应耶栋任挠而往任利惟中惟正以自处夫孰得而害之
　　九三咸其股执其随往吝【之萃】
　　腓之上而随足动者则股矣股之动并拇与腓萃聚而动者也非咸其股耶然股不能自动而惟随所动三艮主也止极而偏为执执其随正所以为股也假庙用牲无与焉如是而曰利往往必见吝而已矣
　　象曰咸其股亦不处也志在随人所执下也
　　三正所以为艮者也艮为止止则宜乎其能处矣乃因初拇二腓之不处也而咸其股焉岂得自主而处耶亦不处也随之也有所执也有所执者志在焉志在而所执之髙下定矣随人者未有髙出于人上者也下也安得不往而见吝
　　九四贞吉悔亡憧憧往来朋从尔思【之蹇】
　　变泽而为水同类也有朋象焉憧憧者心不定而行无已也取兑泽决其下塞而川流不息之象焉四当股上脢下心象也而不言心咸主也而不言咸何也咸感于无心不可以言心故不言咸而独言贞不贞则悔矣蹇贞吉之蹇者不贞吉乎贞而吉悔不亡乎然而有利不利也若不论东西南北而但憧憧往来则大人不可见惟朋从尔思而已贞乎不贞乎盖以四阳居隂位而失正须知因占设戒之谆且切也
　　象曰贞吉悔亡未感害也憧憧往来未光大也
　　不正而感便为心害则知四之贞未感也未感则亦何害之有所由吉而悔亡也又四之本体互干而为天变卦互离而为日心在人之中如日在天之上以其光大也若累于私感而憧憧往来是兑泽决其下流因所说而陷其心矣岂犹然光大之心乎光大之心断未有憧憧者也
　　九五咸其脢无悔【之小过】
　　阳刚中正而曰咸其脢无悔何也咸不可过也大过者凶矣小过非其悔耶犹幸其中正也当脢处而无所感岂有所私耶人之四肢百骸五脏六腑总于背而脢不动亦犹鸟翼之附于背而展敛不在背也咸脢无悔可小事不可大事之义也
　　象曰咸其脢志末也
　　天地万物之情各有所感方成世道然而情之所通志之所专也五当尊位不能感人心而天下和平失其本矣但咸脢而无所感谓非志末也耶不宜上者也于已虽无悔于世复何益
　　上六咸其辅颊舌【之遯】
　　脢之上而最动者则辅也颊也舌也皆取象于兑为口也然一口何以三取象鄙之也泽不可以为天泽最下而天最上而况又居上乎以天为口实者必信口荒唐而无所据以此感人人未有不遯者也不言凶咎悔吝者有小利贞者在也
　　象曰咸其辅颊舌滕口说也
　　辅颊舌皆所以动而言者咸其辅颊舌则无所不动无所不言矣非滕口耶滕口者或词气有相伤或声容有不善人将遯我而凶咎悔吝立至矣兹犹然兑也兑则说也感人以言而人说人虽遯我未有不以我为说者也
　　恒【巽下震上】
　　恒亨无咎利贞利有攸往
　　咸而继之以恒何也恒为咸之综卦也所谓反易之卦二十八此又其一也男下女而夫妇矣夫妇之道不可以不久而立心如一日也兹长妇职内长子职外男女分治不改其度天地之序也然则象属雷风而义言夫妇何取之乎曰皆取之也雷动而风发雷振而风止唱随之义也雷警而风温雷伏而风烈代终之义也得其恒理未有不亨而无咎者也可不正而固耶诚知贞之为利也则无所往而不利矣
　　彖曰恒久也刚上而柔下雷风相与巽而动刚柔皆应恒
　　恒亨无咎利贞久于其道也天地之道恒久而不已也利有攸往终则有始也
　　日月得天而能久照四时变化而能久成圣人久于其道而天下化成观其所恒而天地万物之情可见矣卦名恒其义何也得乎常理之正而经久也阳尊而隂卑上下之分也卦体震在上而巽在下非刚柔得其正而上下得其常耶雷动而风行相与之义也卦象震在前而巽在后非雷风得其正而相与得其常耶即以卦徳观之内巽顺而外震动是巽震得其正而顺动得其常矣再以卦体观之刚应柔而柔应刚是应则得其正而皆应得其常矣此其所以为恒也则卦辞之恒亨无咎而必言利贞者可知矣久不可非其道也天地之道惟正能久不正何以亘万古而如新则所谓利有攸往者又可知矣以其贞也贞者四徳之终也贞下起元始终终始循环无端是利贞未有不利往者也于以博观而推言之日月何以久照四时何以久成非得乎隂阳变化之正而能然乎则知圣人之化成天下者不徒于其久也久于其道也恒可以不利贞耶不正于心者必见之于其情天地万物之情岂非各得其正而后可以言恒哉
　　象曰雷风恒君子以立不易方
　　变化无方者雷风之不可测也然而雷属乎天而出于地风属乎地而下于天必有所以为雷为风者虽千变万化而不失其常者也兹震上雷也巽下风也非雷风之象乎是明明示人以相与不易之为恒也君子观象而知所以法之矣以其不变化者贞其变化之端以其至变化者大其不变化之用立不易方其究也见善则迁有过则改
　　初六浚恒贞凶无攸利【之大壮】
