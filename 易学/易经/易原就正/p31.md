<!-- { "loadSidebar": true } -->
　　进从于阳也退安于下也隂为主而性多疑居阳位而疑益甚非进退不能以自定乎密云不雨之义也以风而为天干刚善断可法也利武人之贞则利往而利见矣
　　象曰进退志疑也利武人之贞志治也
　　两可不决之谓疑一定不乱之谓治凡人志无两可则不疑志有一定则自治初乃不果于从阳安得不进退而志疑若能果决于从阳便是利武人之贞而志治矣
　　九二巽在牀下用史巫纷若吉无咎【之渐】
　　古礼尊者坐于牀上卑者拜于牀下史职卜筮巫职袚禳纷若烦悉其辞之谓也二巽而变艮艮体有床象焉当艮刚之下则牀下也之渐渐进也巽之卑者渐至于牀下而止矣非巽在牀下耶二与五应而不正似乎过巽而有咎然互兑矣兑为口舌以口舌通诚悃而説神者史巫也史而又巫不纷若耶用史巫纷若通其诚悃而志行矣女归利见之义也吉又何咎乎
　　象曰纷若之吉得中也
　　纷若者不似乎非謟则媚耶而何以吉也以阳居隂阳虽失正而隂则得中得中则当巽而巽处乎时位之不得不然是以吉也
　　九三频巽吝【之涣】
　　过刚不中岂能巽者耶乃居巽体而又近巽主是勉为此巽而又强作彼巽者也非频巽耶刚暴原不可假柔逊而况之涣涣散也以涣散之心而为巽入之行巧言令色如见其肺肝然岂不可羞是以吝也两彖无与焉
　　象曰频巽之吝志穷也
　　频巽者初未尝即见其可吝也天下真者不可假假者不可真而况巽发于志耶观人于其所忽志穷则故态复露矣吝乎不吝乎
　　六四悔亡田获三品【之姤】
　　承乗皆刚而无应女壮矣非其悔乎居隂得正而勿用取女悔不亡乎姤遇也利往利见何遇乎互离为戈兵互兊为刚卤之地巽主则风行用戈兵而风行于刚卤之地者田象也巽鸡兊羊而离雉非田获三品乎小亨之义也
　　象曰田获三品有功也
　　夫田而有获则已无悔而况获三品耶是不特悔亡而且有功矣
　　九五贞吉悔亡无不利无初有终先庚三日后庚三日吉【之蛊】
　　蛊壊也巽而蛊非其悔乎阳刚而中正非其贞乎贞则吉而悔乃亡矣利往利见而又利涉夫何不利之有非无初有终乎所以然者巽木也木坏者治之必以金犹屋坏者干之必以木也蛊取材于木而言震之甲之蛊者不取材于金而言兊之庚乎然取材于金而不可无土以生之故先庚而三日得坤之丁后庚而三日得艮之癸丁所以丁宁癸所以揆度坤艮皆土而戊巳寄焉兊徳其盛矣乎而且十干以戊巳为中过中则变故谓之庚庚更也金义也有所变更而悉裁之于义是以吉也元亨之义也
　　附余
　　庚金属义甲木属仁干蛊之孝子便是仁人巽顺之忠臣岂非义士
　　象曰九五之吉位正中也
　　巽以隂为主者也九五以阳刚居巽体其吉也不几几乎难哉葢不正则不贞必致有悔无利而不得其终矣不中则亦不能巽以行权当事变而先庚三日后庚三日矣安得吉哉幸九五之得位也尤幸其得位而既正且中也
　　上九巽在牀下防其资斧贞凶【之井】
　　上犹是阳刚也乃巽而卑下如井不过于巽乎与三应三为二之牀则亦巽在牀下矣然应三而三不与也巽虽倍利刚居木上有资斧之象焉而变坎为盗不防其资斧乎羸瓶之义也巽极而失其阳刚之徳是以虽贞亦凶耳
　　象曰巽在牀下上穷也防其资斧正乎凶也
　　二之巽牀下为变艮之渐止于三而不得遽进也上何以亦在牀下哉之井井不穷于下而穷于上而况前无进步不得不退而床下矣上穷也故羸瓶示戒而乃致资斧之防未有不凶者也
　　兊【兊下兊上】
　　兊亨利贞
　　巽而继之以兊何也兑为巽之综卦也所谓反易之卦二十八此又其一也兊为泽説万物者莫説乎泽是未有巽于人而人不説者也亦未有兊上兊下彼此皆説而不亨者也然而説不可以不正説之不正非于我为邪辟则于人为謟媚而失其可亨之道矣故戒之以利贞
　　彖曰兊説也
　　刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉卦名兑其义何也兑为泽泽之所及未有不説者也而况又为口口舌所以取説乎槩而言之则説也可以观卦体而知亨利贞之义矣二五刚中而三上柔外柔于外则説刚得中则贞刚中而柔外非説以利贞乎是以顺乎天而应乎人天人皆説则亦无不亨矣以此而民可先也民自忘劳以此而难可犯也民自忘死説而至于忘劳忘死何其大也劳与死岂劝民而为之哉不劝民而民自不觉劝矣哉
　　象曰丽泽兑君子以朋友讲习
　　治天下之道莫不尽于乾坤而乾坤之道尽乎学而已矣故干之不息而三男从之震以修省坎以徳教艮以止思坤之厚载而三女从之巽以申命离以继照兑以讲习此八者皆学也世未有不学而可以治天下者也体是八者以求治道而后五十六事可逓起也然他不槩论艮之止思心学也兊之讲习理学也丽泽羣居退而独思心之外无理理之外岂有心哉兹上兑而下亦兑其丽泽之象乎是明明示人以两泽相丽之为兑也君子观象而知所以法之矣兑之有益而无害者莫如学不讲而不明亦不习而不熟丽泽之功非朋友不足以相资朋友相习其究也思不出其位
　　初九和兊吉【之困】
　　刚正而当兑初无所系应以处困之心处兑未有不和者也蔼然自适非和兑耶安得不吉亦贞大人吉之义也
　　象曰和兑之吉行未疑也
　　和兑固当予之以吉而何以吉哉决兊泽之下而为坎水之流行矣刚正以为説夫谁得而困其行故困虽有言且不信兊则行亦未之疑也
　　九二孚兊吉悔亡【之随】
　　居隂失正兊之随説而从人矣非其悔耶然刚中则孚备四徳以为説非孚兊耶其吉也更何悔之不亡乎亦无咎之义也
　　象曰孚兊之吉信志也
　　和兑者以刚正而行未疑矣孚兊者以刚中而同其吉何也正见于事故论行中以心言则论志葢刚中则所説不妄虽随人以为兊而心惟专一则志无疑端我先有以自信天下岂复疑我哉不但行未疑而且信志也
　　六三来兊凶【之夬】
　　兊主也柔外而不中不正上无应与不来就同体之二阳以为兊乎是来兊也夬利往而可以来乎二阳虽同体一得其正一得其中岂肯为三所兊势必于王庭矣孚号而戎我矣凶可知也兊之不贞者也
　　象曰来兊之凶位不当也
　　夫来兊何凶之有哉以其位也兊主而不中不正以一隂处于四阳之间上无所应不得不来来而之夬以致凶位不当也
　　九四商兊未宁介疾有喜【之节】
　　四近五之中正而又比三之柔邪其兊也几不能以自决而且之节有制议之道焉非商兊乎苦节不可贞又岂能宁乎是説而得忧者也若于不当兊者而介然以疾之则无忧而有喜矣利贞之义也
　　象曰九四之喜有庆也
　　九四之喜喜与五兊也五为中正之君天下咸被其泽而无不説者岂特一人之私喜乎吾知未宁则有忧有喜则有庆也
　　九五孚于剥有厉【之归妹】
　　五阳刚中正能孚而不当厉者也乃不孚于兊而孚于剥厉因非所孚而有也故可不言兊也然何以孚于剥哉近引兊而之归妹説而动也引我者未有不剥我者也剥我而犹説而动焉非孚于剥乎征凶无攸利不有厉乎
　　象曰孚于剥位正当也
　　孚剥者岂知其孚于剥耶自恃以为我当尊位谁敢剥我我亦断不致为人所剥而不知实受其剥矣位正当也
　　上六引兊【之履】
　　致人就已谓之引小人善用其狐媚人自不觉为之所引上兊主成説之主也履虎尾不咥人亨非善于引诱以为兊乎引则不贞矣何以不言凶咎悔吝乎揭小人之用心为君子之深诫云耳
　　象曰上六引兊未光也
　　上而六也其引人以为兊用心在韬晦隠防之际人自不觉为之所引不可以彰明顕着之迹求之也泽不可以为天天岂光也哉未光也
　　涣【坎下巽上】
　　涣亨王假有庙利渉大川利贞
　　兊而继之以涣何也兊説而涣散未有説而不散者也为卦风行水上水但聚而不散风则足以散之散则离离亦未有不合者涣其必有亨之道乎然则既涣矣虽有亨道而人心离散王者何术以处此哉中爻互艮为阍寺有庙象互震为长子有主祭之象巽木乘乎坎水则舟楫以涉川之象也于是而假庙以尽孝固为收拾人心之大本涉川以建业尤是聫属人心之至要利贞者顺时恊礼不徒滛祀以幸福伐暴取残亦非行险以要功
　　彖曰涣亨刚来而不穷柔得位乎外而上同
　　王假有庙王乃在中也
　　利涉大川乘木有功也
　　卦名涣而即系之以亨者何也以卦变言之也本自渐来九来居二而得中是以艮山有限之刚来而为坎水渊流之不穷也六往居三得九之位而上同于四是以坎水不盈之柔当艮山静止之地而上同于巽风之善入也是以亨也故七世之庙可以观徳爱敬起焉礼乐兴焉精诚聚于庙中仁孝通于天下王假有庙非王乃在中耶而且人世之用木当其七自圣人制器尚象如臼杵如门柝如弧矢牛之引重马之致逺生之所以居死之所以皆木之功也而舟楫则所以济不通利涉大川非乘木有功耶然而在中有功非利贞者不足以语此也
　　象曰风行水上涣先王以享于帝立庙
　　甚矣坎之不可无巽也无巽则无以制其性而用之矣葢水之性惟下而木以上之是故谓之井水之性惟聚而风以散之是故谓之涣然风之涣水也有文象焉文不可不由于质敬天报本之思质尽而文生焉圣人用易之大也兹巽上风也坎下水也其风行水上之象乎是明明示人以源合流分之为涣也先王观象而知所以法之矣何莫非天帝不可以不亨谁能无本庙不可以不立亨于帝立庙其究也折狱致刑
　　初六用拯马壮吉【之中孚】
　　当涣而初何以不言涣风之散水也必不能散极底之水不涣安用豚鱼然则两涉川而曰用拯马壮吉何也承刚来不穷之二坎马之壮者也用而拯之故不必有利贞之戒可以济涣而无不吉也亦中孚之义也
　　象曰初六之吉顺也
　　涣之初而六也隂柔非济涣之才而何以吉哉用拯马壮者惟马壮之是拯是用顺乎刚来不穷之二而不敢违也
　　九二涣奔其机悔亡【之观】
　　奔者来之速也机车中凭木俯据之以为安者坎于舆为多于木为坚多心故有机象二则卦变所谓刚来而不穷者也刚来非奔乎不穷非奔其机乎以九居二假庙而不荐非其悔乎虽失正而得中颙若以涉川悔不亡乎善于观涣者也
　　象曰悔奔其机得愿也
　　涣而奔非其愿也奔其机则得愿矣
　　六三涣其躬无悔【之巽】
　　互艮有身象故曰躬三则卦变所谓柔得位乎外而上同者也当坎水之面而又之巽随风巽风吹水面身受离披非涣其躬乎然风能散水散于此者必聚于彼于水终无伤是得位虽不中而上同则巽主善入可离亦可合何悔之有利往利见之义也致身以济涣者也
　　象曰涣其躬志在外也
　　三军可夺帅匹夫不可夺志志在躬则不足论矣葢三以柔得位乎外而上同外卦之四居隂得正而涣羣三则隂居阳位而不得不涣躬同心共济所以无悔岂非其志在外耶
　　六四涣其羣元吉涣有丘匪夷所思【之讼】
