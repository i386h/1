<!-- { "loadSidebar": true } -->
　　卦名震帝出乎震固自有亨之道而何以亨也震来虩虩者因恐惧而致自天祐之之福也然徒有恐惧之心而无所以自恃无恐者则亦恐惧而已矣安得有则以致福哉笑言哑哑者必能笑言哑哑而后有致福之则也如是而震惊虽百里亦逺者不能不卒然骇于外而惊迩者不敢不惕然动于中而惧也其何妨于匕鬯乎不丧匕鬯此诚出震之长子也继世以为宗庙社稷之祭主所谓震代父事而有不亨者哉
　　象曰洊雷震君子以恐惧修省
　　动万物莫疾乎雷惊必百里迅非一声栽者培之倾者覆之动而不知所惕无乃不仁而可与言则何亡国败家之有故桑土之不宜风雨之不时君子且谨焉而况洊雷耶兹震上而震下其洊雷之象乎是明明示人以惊天动地之为震也君子观象而知所以法之矣以为天之威不可以不恐惧以为人之忧不可以不修省恐惧修省其究也申命行事
　　初九震来虩虩后笑言哑哑吉【之豫】
　　初成震之主也之卦之义适合本卦之象焉不妨直取其合者而系之矣顺以动而心和乐外动内顺者恐惧修省也非震来虩虩乎恐惧修省者自不失其心之和乐也非后乃笑言哑哑乎其吉也亦不丧匕鬯建侯行师之义也
　　象曰震来虩虩恐致福也笑言哑哑后有则也
　　周公以爻象有合于卦象不妨取卦辞为爻辞故孔子亦即以释彖之义释爻之象也
　　六二震来厉亿丧贝跻于九陵勿逐七日得【之归妹】亿度也变兊为泽隂主利泽其身而口虚尾实者贝象也九陵者九仭之陵也互艮为山有陵象兊二艮七得九数七日者一爻为一日六爻皆变究为巽循环至初则七日震为足动则为作足有或跻或逐之象焉二柔顺中正之归妹女子也震来能不厉乎亿其虽有贝焉未有不丧者也征凶无攸利之义也然而无伤也雷动于少隂之一阳而阳穷于九跻九陵以避之初动极则七日而刚变为柔矣非勿逐七日得耶丧而复得犹不失不丧匕鬯之义也
　　象曰震来厉乗刚也
　　震来当恐惧以致福而何以厉哉以柔中归妹之二逼雷出地奋之初乗刚如此安得不厉
　　六三震苏苏震行无【之丰】
　　变离为火火炎上而错乱散漫有苏苏之象焉上震是震惊下震是震动震行者震动而有所行也即恐惧修省也三非王也而但勿忧非震惊之来而苏苏者乎宜有矣然而犹是震动之体也茍能恐惧而修省震行亦可以无宜日中之义也
　　象曰震苏苏位不当也
　　震则宜乎其虩虩而何以苏苏也以隂居阳既不正而又失中安知恐惧以致福是以苏苏位不当也惟震行而后可与哑哑者也
　　九四震遂泥【之复】
　　遂者徃而不返也复而震是阳升也震而复则阳防矣四阳居隂位已不能震而变坤为土互坎为水水土相敌则为泥非震而至于遂泥者乎不言吉凶悔吝者亦无疾无咎之义也
　　象曰震遂泥未光也
　　四即洊雷也洊至之雷在天上则为霆为电何其光也乃震而遂泥矣虽无疾无咎之可拟议而岂犹光耶未光也
　　六五震徃来厉亿无丧有事【之随】
　　震而随之非震徃亦徃震来亦来乎徃动极而来乘刚不亦厉乎然隂居阳位不过于柔而得中备四徳而无咎矣可亿其无所丧也而且不徒无丧而已者既备四徳自能有恐惧之心必当有修省之事也
　　象曰震徃来厉危行也其事在中大无丧也
　　徃来者行也厉也者不自安而危也进征凶而退遂泥与震徃来而不自安非危行耶然则无丧而有事者何也其事即在此危行之中也其事在中恐惧修省而致福且有得矣何言丧乎大无丧也
　　上六震索索视矍矍征凶震不于其躬于其隣无咎婚媾有言【之噬嗑】
　　索索消阻貌矍矍旁皇貌视者变离为目也躬者震为足噬嗑卦象自目至足则躬也婚媾者上变离而三互坎水火有婚媾之象焉故徃来厉者是其隣苏苏者婚媾也有言者震善鸣也噬嗑为頥中有物凡人有一物横于其内未有不作消阻之状者外之所见无不旁皇矣震而噬嗑安得不内索索而外矍矍以此而征震惊而丧匕鬯者也安得不凶幸非其躬之震也隣也犹可以得无咎虽然以视苏苏者未免反不如其能震行婚媾不有言乎
　　象曰震索索中未得也虽凶无咎畏隣戒也
　　震极矣而犹索索然何也凡人有得于中者自是意气飞何至于形容消阻索索者中未得也又何以虽凶而无咎震所以为戒也及躬而畏之亦晚矣即隣以为戒岂致有及躬之咎哉畏隣戒也
　　艮【艮下艮上】
　　艮其背不获其身行其庭不见其人无咎
　　震而继之以艮何也艮为震之综卦也所谓反易之卦二十八此又其一也太极动而生阳静而生隂一动一静互为其根故后天次艮于震前静极而动也序卦次艮于震后岂非动极而静耶艮为山静莫静于山艮为止未有不止而能静者也然而静也者一静而无不静止固静行亦静也奈吾有身焉而又不能无人焉身至动而人每足以挠吾静吾何以处艮哉内卦有身象外卦有人象艮为径路有行象为门阙为阍寺有庭象一阳上止有背象阳之不进则不获而亦不见矣身虽动而背则止艮其背背岂随身而动乎身且不获而况人乎故行可以庭也庭可以人也葢人自为人于我无与非不见其人耶动静不失其为艮何咎之有哉
　　彖曰艮止也时止则止时行则行动静不失其时其道光明
　　艮其止止其所也上下敌应不相与也是以不获其身行其庭不见其人无咎也
　　卦名艮其义何也一阳极于二隂之上而不进矣止也然止不能无行犹静之不能无动故不止无以为静若止而不行亦无以见动之能静也止亦因乎其时耳非时止则止时行则行耶以是知震动之极而继之以艮静也人未有絶动以为静者茍动静而不失其止而止行亦止之时焉则内无己私外无物蔽矣其道不亦如艮阳之辉光着明耶彖之所谓艮其止者可知矣凡人一身五官四体皆不可以言止皆非止之所也而惟背为止非止其所耶止其所而卦体六爻上下虽应隂阳则相敌而不相与不相与则身自身行自行庭自庭人自人岂有物交物而引之之咎乎是以不获其身行其庭不见其人无咎也
　　象曰兼山艮君子以思不出其位
　　至动莫如水至静莫如山水流必洊山峙必兼洊所以相继而不盈兼所以相持而不动兹艮上山也艮下亦山也非兼山之象乎是明明示人以至静不动之为艮也君子观象而知所以法之矣心本静而思则动天下无絶思之人心有矩而思有位天下无出位之理得位即以得矩不出是以不动思不出其位其究也朋友讲习
　　初六艮其趾无咎利永贞【之贲】
　　艮有身象身之最下则趾也之贲矣初而艮不可贲也初而贲犹可艮也非艮其趾乎不然以六居初则文胜质丧之咎安得无之然艮必有始而有终初正敦艮之始也可不利永贞乎亦小利有攸往之义也
　　象曰艮其趾未失正也
　　凡身之动必先乎趾动不正则无所不失其正矣何况以六居初而可以贲乎艮其趾不动矣人生而静本来之正自若也未失正也
　　六二艮其腓不拯其随我心不快【之蛊】
　　拯救也三为成卦之主二之所随也互坎为心病为加忧故有心不快之象变巽为股股之下趾之上则腓也当艮而艮其腓矣三乃艮限列夤而厉薫心二岂能拯随而心快乎利涉大川无与焉不言凶咎悔吝者二虽之蛊而蛊不在二也
　　象曰不拯其随未退聴也
　　不拯其随其随不当退聴耶三则止乎上矣互坎为耳痛岂肯退而聴二耶未退聴也强制不动方将以学力自负如何肯退聴告子所以终不服孟子
　　九三艮其限列其夤厉薫心【之剥】
　　夫人之身能屈伸自如者其力在腰卦体以一阳居下卦之上而当其中间有限象焉注谓身上下之际即腰胯也是矣但以夤为膂膂脊骨也似于爻义未妥淮南子九州之外有八夤夤维也縁连也腰络也列剖也分解也俗作裂腰胯既不得屈伸即如分解其腰络而上下判隔矣于爻义似相属也三为限限岂可以艮乎哉过刚强制艮其限安得不列夤而厉厉而至于薰心哉薰心者互坎为心病艮一阳外达而气上行有薰心之象焉不利有攸往惟有剥而已矣正告子强制勿求而反动其心者
　　象曰艮其限危薰心也
　　艮其限与心无涉也而何致薰心厉也者不安之甚而危也心者身之主危不至薰心乎
　　六四艮其身无咎【之旅】
　　旅去而不留之义也限之上非身耶四当身而柔正一切去而不留五官四体无不得其所止矣非艮其身乎旅贞吉故得与本彖同其占曰无咎
　　象曰艮其身止诸躳也
　　躳说文从身从吕吕象脊骨之形即古膂字则躳是背膂也彖谓艮其背不获其身而爻谓艮其身不亦相戾耶盖艮其身者不徒于五官四体之身而止之也艮我身之前面悉如我身之背后动亦止静亦止则寂然无我矣止诸躳也
　　六五艮其辅言有序悔亡【之渐】
　　渐取象于鸿以其有序也以隂居阳是其悔也互震为善鸣身之上则辅矣辅者言之所由出也亦悔之所由生也然不可以遽止未尝不可以渐止也非艮其辅乎言不有序乎悔不亡乎亦女归吉无咎之义也
　　象曰艮其辅以中正也
　　言虽有序犹是言也何以谓之艮其辅哉辅不能无言也言不可无序也时然后言自无太过不及之悔矣非以其有中徳耶
　　上九敦艮吉【之谦】
　　尔雅丘阜再成为敦土之积而髙者曰丘阜积之又积曰再成加厚之意也山上之山非加厚耶谦者有而不居之义也艮至上而犹谦君子有终非敦艮耶敦艮安得不吉
　　象曰敦艮之吉以厚终也
　　谦固君子有终也敦艮之吉岂特有终而已哉自初之永而至于上之终山上有山艮而又艮非加厚以为止之终耶
　　渐【艮下巽上】
　　渐女归吉利贞
　　艮而继之以渐何也艮止也渐进也物未有终止而不进者也然而进不遽进必以渐而进如女之归而后吉也为卦艮男先于巽女男下于女女必六礼成而后归二五隂阳皆得其正吉之道也不当如二五之正而利贞乎是未进不可以不渐渐进不可以不贞也
　　彖曰渐之进也女归吉也
　　进得位往有功也进以正可以正邦也
　　其位刚得中也
　　止而巽动不穷也
　　卦名渐其义何也由渐而进也是以如女之归而吉也然又何以利贞哉卦变涣来而九进居三旅来而九进居五非皆得位之正耶自未济者兼之而又约象为未济当未济而得位不可同心合力以往有功耶既得位而又以正正已即所以正人正位不可以正邦耶盖得位者不徒以其位亦不徒位之刚故卦体三犹惟以正而五则刚得中也而且卦徳止于下而巽于上则未进而能渐渐进而能贞动岂有穷乎此其所以利贞也
　　附余
　　渐之进也注谓之字疑衍又曰或是渐字盖重复字处古文从简俗作连防者多经虽不宜或当日一时笔误因连防似草书之字传写又误竟作楷书之字矣当是渐字无疑
　　象曰山上有木渐君子以居贤徳善俗
　　同一巽也在艮下则为山下有风而蛊坏在艮上则为山上有木而渐长蛊则不可以悠忽而振民必先于育徳渐则不可以急遽而贤徳乃所以善俗巽以行权万物乌得不齐乎巽也兹巽木在上而艮山在下非山上有木之象乎是明明示人以木托于山不速自长之为渐也君子观象而知所以法之矣徳必渐积而后盛俗必渐厚而后化盖徳之贤俗之善非一朝一夕而得居也居贤徳善俗其究也永终知敝
