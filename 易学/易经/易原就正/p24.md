<!-- { "loadSidebar": true } -->
　　夬于王庭孚号有厉告自邑不利即戎利有攸往益而继之以夬何也夬决也天道人事益无终益之理未有不决而去之者也卦为三月刚长五阳易尊阳而恶隂非圣人之私意乃天下之公心自姤一隂始壮壮而至夬当决而决决之可也而又岌岌乎难之何以故姤者乱之始夬者乱之终圣人慎之于始可不慎之于终乎号告兑为口之象也王者之庭入门皆九数则一卦二体之象也四井为邑井九百畆四九三十六则干策老阳之数之象也自也者五阳各自有其邑也干兑皆属金兵象非戎象耶五阳决而一隂去非往象耶于王庭者正小人之罪也孚号有厉者众君子同心合力而犹安不忘危也告自邑不利即戎者既不可以假公济私亦不可以伤生好杀也如此而夬夫何不利往哉
　　彖曰夬决也刚决柔也健而说决而和
　　于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　卦名夬其义何也以卦体言之而昭其徳之美也兑为附决加以干之三阳阳甚盛而隂甚孤隂不敢附于阳而惟见其决也是干刚与兑刚相类而共决一柔也然阳刚太过不亦有伤天地之和耶乃干健虽不息而兑说则不乖内存决去之心而外不失和平之气者也于以知于王庭者不得不正其罪也柔乘刚已不可而况乗五刚耶孚号而犹有厉者不可以夸张我众藐视彼寡或致玩逸以贻羞其危乃光也告自邑而犹不利即戎者又不可以恃已无私除奸过暴或致投防不忌器所尚乃穷也利有攸往者自复而临刚浸而长犹长之始也三阳而泰四阳大壮亦长之中也至夬已五阳矣决此一隂为纯干非刚长乃终耶
　　象曰泽上于天夬君子以施禄及下居徳则忌
　　天之大无物不有天之上则无物可以容止而久安也而况泽乎本属于地而上于天未有不即下者兹兑上泽也干下天也非泽上于天之象乎是明明示人以势必溃决之为夬也君子观象而知所以法之矣王庭之上不容小人一朝居因小人惟以天下供天禄不以天禄公天下也禄不可以弗施徳不可以自居禄及下而不居徳其究也厚下安宅
　　初九壮于前趾往不胜为咎【之大过】
　　夬之初也而可以大过乎知利往而不知栋桡者也变干为巽巽为股股之最下则趾也阳前而隂后自干来非前趾耶故且壮而有胜象殊不知前趾虽壮栋桡而往岂胜哉徒自为之咎耳以是知君子决小人未能深谋逺虑于必胜虽杀身成仁不足为功适以为咎
　　象曰不胜而往咎也
　　从来君子当新进之初愤愤嫉邪急于二决以自快未有不败乃公事者盖胜不胜当必之于未往之先不可幸之于既往之后不得胜算不往何咎乃不胜而往也虽英雄不可以成败论而我何以谢过于天下
　　九二惕号莫夜有戎勿恤【之革】
　　干有惕象号则本彖之辞也以干为离离为日日在于西北干天之亥地非暮夜耶又离为戈兵非有戎耶二刚而能柔备四徳以为夬不且惕且号耶我不即戎而小人或隂谋戎我戒备无虞何足恤哉勿恤者亦之革悔亡之义也
　　象曰有戎勿恤得中道也
　　有戎而可以勿恤乎事变之来在人者不可测在我者可自信二之自信得中矣而不特中也刚而能柔得中之道矣得中道者孰不与之同心合力戎其奈我何哉周亚夫所以军中夜惊坚卧不动
　　九三壮于頄有凶君子夬夬独行遇雨若濡有愠无咎【之兑】
　　干为首首之前面刚突者观也故象頄卦惟上爻一隂三独应之泽上于天决则为雨有独行遇雨之象焉濡则因雨象而象之也兑为说不说则愠矣三过刚不中健之极而用壮之气见于顔色非壮于頄乎故戒之以有凶然之兑则健而说矣健而说则决而和与上为正应是君子当夬而夬有决小人之心无决小人之迹者也虽不孚号而独行利往而乃遇雨而若或濡之而且有愠之皆无伤也小人终必决去故又予之以无咎
　　象曰君子夬夬终无咎也
　　夫君子虽有夬夬之心而不见其夬夬之迹岂得竟予之以无咎哉特恐其未能夬夬耳果能夬夬遇雨可也若濡可也有愠亦可也至小人决去之日而后信君子决之以心不以迹也非终于无咎者耶狄梁公所以为不可及
　　九四臀无肤其行次且牵羊悔亡闻言不信【之需】夬而需有待而后决也渉川者贵于有待庭者可以无待乎有待而后决固未能安然以自处愤然而独往矣兑为口臀者口之底也变兑为坎伤其臀非无肤耶又为坎是兑泽决其下塞而流行也行而犹需焉非次且耶四盖不中不正不可与众竞进者也必如卦象之兑羊在前而干夬牵之随后则可以行而悔亡也然而兑已变坎坎为耳痛为心病兑虽言坎亦闻之未必信
　　象曰其行次且位不当也闻言不信聪不明也
　　当夬而可行则行不可行则不行而何以次且为哉决小人者有才不如有徳有势不如有权不中不正徳不足以服众权不足以除奸次且不前非以其位不当耶然闻言又何以必其不信哉坎固为耳矣虽复为耳痛而未必不聪奈何其为心病也心病则不明非聪不明耶
　　九五苋陆夬夬中行无咎【之大壮】
　　苋俗马齿菜陆路之髙平者兑为刚卤苋纯隂而滋蔓多生于其地五与上切近之大壮以刚壮之君比柔媚之臣未有不为所愚者非苋之陆耶既为苋陆安能夬夬若以为当夬而夬之必絶彼之偏私尽我之中行亦利贞之义也而后可以无咎
　　象曰中行无咎中未光也
　　既中行矣何以不言吉亨仅予之以无咎哉五幸得正虽不致失己之中行而刚明之徳究竟为上六之隂所掩中未光也
　　上六无号终有凶【之干】
　　此正所以为夬也卦惟一隂莫与同类非无号耶乃之干矣岂真有四徳耶以小人之心假君子之迹始虽可餙终必自败势极时穷孚号者于王庭矣人人得而诛之又谁复怜而救之其终也惟有凶而已矣
　　象曰无号之凶终不可长也
　　无号不妨直言凶而必曰终有者何也夬至上矣非夬之终耶一决而为纯干可长乎不可长乎终不可长也
　　姤【防下干上】
　　姤女壮勿用取女
　　夬而继之以姤何也姤为夬之综卦也所谓反易之卦二十八此又其一也夬决而姤遇决必有所遇也卦为五月夏至隂生自决尽为纯干而一隂忽生于下也然夬而即受之以姤不犹剥而即受之以复乎天地循环隂阳互乗理固然也姤亦何伤乃姤而为巽巽长女不亦壮乎又以一隂遇五阳女之不贞者也而可以取乎盖剥为乱之将终姤为乱之方始圣人不忧剥而忧姤女壮所以忌其盛勿用所以严其防也
　　彖曰姤遇也柔遇刚也
　　勿用取女不可与长也
　　天地相遇品物咸章也
　　刚遇中正天下大行也
　　姤之时义大矣哉
　　卦名姤其义何也不相期而卒然遇也以卦体言之则又巽之一柔遇干之同类五刚也然复而临刚浸而长姤而遯柔不浸而亦长乎勿用取女者虽不能禁其不长不可与之以长也若夫即姤以论姤而姤之时义亦大矣一隂岂无端而至哉巽本干体坤交于干而一索得女非天地相遇耶故巽从父而代母事万物出震必至巽而后齐品物流形不于此咸章乎而且以九五之刚遇中正之位干至徤而巽善入天下莫不遇之矣不亦化理大行乎即天地而知姤之时即中正而知姤之义一隂之生虽微姤之时义大矣哉
　　象曰天下有风姤后以施命诰四方
　　月令以夏至之日施命令诰四方正取与天下相遇之义也天之大无物不有风之行无物不入使有天而无风万物何以洁齐抑使风在天之上与在地之下又未可以物物而遇之也兹干上天也巽下风也其天下有风之象乎是明明示人以物无不遇之为姤也惟后观象而知所以法之矣有阳不可以无隂有君不可以无民君民相遇厥惟命令施命诰四方其究也至日闭闗后不省方
　　初六系于金柅贞吉有攸往见凶羸豕孚蹢躅【之干】巽隂自坤来坤为大舆故巽亦有舆象舆必系柅于前所以止之也以九二为柅刚在前也非金柅耶又巽为风有往象隂柔汚浊有豕象初生犹弱有羸象蹢躅则隂躁之象也干之四徳人所皆备君子存之小人去之理欲之介善恶之分也小人而知恶之不可为坚以自止则有吉而无凶不然则凶自此见矣然既为小人其恶必不可止君子可不严为之防哉
　　象曰系于金柅柔道牵也
　　一隂始生一小人始进也未必便能为害可弗系柅岂须金柅耶殊不知柔之为道不富以隣不戒以孚始进虽孤正恐其连类而相牵也
　　九二包有鱼无咎不利宾【之遯】
　　巽隂善于潜伏故象鱼二止初于内故象包初则成卦之主也五阳皆其宾之遯小利贞小人而能守正君子容之则制之在我安得为害无咎之道也若令其遯而与众遇则隂为主而阳为宾小人壮而君子遯矣利乎不利乎
　　象曰包有鱼义不及宾也
　　不利初之遇宾也固矣鱼既包而有之揆之于义虽之遯岂能遯乎制我者以及宾哉义不及宾也
　　九三臀无肤其行次且厉无大咎【之讼】
　　巽为股股之上者臀也变巽为坎伤其臀非无肤耶又之讼水违行而不利渉大川其行不次且耶而况孚窒者居不安惕中者行不进乎只一初隂也二乗之而包有鱼四应之而包无鱼三处不中之位臀无肤不安于二也行次且不进于四也不亦厉乎然既无所遇虽有终凶之戒亦自无见凶起凶之大咎
　　象曰其行次且行未牵也
　　五阳同类而遇一隂四与初为正应惟四可以牵连而遇之者乃初因二之不利宾而系金柅四则包无鱼矣凶且自此起引类何为哉三与初虽有同体之爱不得不行奈四未之牵也其行所以次且
　　九四包无鱼起凶【之巽】
　　四与初为正应而曰包无鱼何也巽象鱼至四而防体尽矣初已遇二系金柅而不利宾非无鱼耶人不为我容谁其容我凶将自此而起矣且之巽而小亨九阳也大也当姤而女壮小者亨大者不又宜乎其凶耶
　　象曰无鱼之凶逺民也
　　鱼隂物以喻小人无鱼何以凶哉小人而臣也逺之则吉小人而民也逺之则凶初守正奉法之小民而四逺之凶不宜乎
　　九五以杞包含章有陨自天【之鼎】
　　巽为木为长为髙至五以阳刚主卦于上则髙大坚实之木也故象杞者蔓生于地隂物中之甘美者也初在下而隂美故象之变干为离则章美在内非含章耶离为日而在干上日落于西北之干位则亥矣不为日而为星干天也天道将变则星陨不有陨自天耶五以干刚制巽柔杞髙防大包于下即蔓延必不能实而满女虽壮容之自不致逞意而为害然不可令其测我也含章其要矣天运循环隂阳迭胜有陨自天姤必为复也亦之鼎元亨之义也
　　象曰九五含章中正也有陨自天志不舍命也
　　徳刚而位亦刚何以能含章哉五中也九居五中而正也既中且正内含章美其谁能测是以隂长阳消虽天之命而挽回气运则人之志也志可以舍命耶有陨自天无谓天道不可以人力为也
　　上九姤其角吝无咎【之大过】
　　卦以一隂遇五阳而独上言姤何也勿用取女矣不遇则已遇则包之夫谁敢与壮女姤哉上则以为大过矣栋且桡矣云女壮乎而何妨于姤乃变兑为羊刚乎上而坼焉则角也角岂可以遇物耶是絶物也不亦吝乎然虽有絶物之吝而无伤于隂邪之咎亦利有攸往之义也
　　象曰姤其角上穷吝也
