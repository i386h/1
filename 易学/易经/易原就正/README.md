<!-- { "loadSidebar": true } -->
　　钦定四库全书　　　　　经部一
　　易原就正　　　　　　　易类
　　提要
　　【臣】等谨案易原就正十二卷
　　国朝包仪撰仪字羽修邢防人拔贡生其始末无考观其自序称早年闻有皇极经世而无由求得其书自顺治辛卯至康熙己酉七经下第贫不自存薄游麻城乃得其书于王可南家至江宁寄食僧寺玩求其防者一年始有所得葢亦孤寒之士刻志自立者也仪之学既从邵子入故于陈抟先天图信之甚笃其凡例并谓行世易説种不胜数要皆未尝读皇极经世无怪乎各逞私智而总非立象尽意观象系词之本防其持论尤胶于一偏然其书发挥明简词意了然乃非抛荒经义排比黑白徒类算经者比其谓洛书无与于易则差胜他家之缴绕毎爻皆注所变之卦亦尚用左氏筮法颇为近古葢其学虽兼讲先天而发易理明易象者为多其盛推图学特假以为重焉耳乾隆四十四年四月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　易原就正原序
　　予童防时附学于浙绍陈师而忘其讳字常见师揲蓍徃徃多竒中心窃以为神而喜之及将授经予遂愿读易父毓华公曰易固天地间理学之秘文章之宗功业之本也世无传者皆如面墙即陈先生亦不过明于数而已矣母邵曰惟吾家皇极经世书斯易之奥也儿愿读易须自勉于是读易既而陈师南旋后此之师惟举子业是训即数法亦不之讲系辞传曰夫易何为者也夫易开物成务冒天下之道如斯而已者也数法不讲则理学不明圣人明天道察民故兴神物吉凶同患之至意果何为也哉无怪乎易道之不明也久矣于予心殊未安奈何为制科消磨日月亦并无由求所谓皇极经世书也自辛夘至己酉七次落第行将以明经如嵗例而本经未明俯仰可胜愧怍斋戒揲蓍以决终身得丰之震九三丰其沛日中见沬折其右肱无咎象曰丰其沛不可大事也折其右肱终不可用也神乎神乎圣人明明告我矣且忆予折伤右肱之年即予愿读易之年也岂非数乎岂非数乎已而已而惟理可以胜数欲穷理则不可以不学易而学易之志尤不可以不愤也故始而克去一切他念继而屏絶一切他书朝斯夕斯眠斯食斯于辞必求其所由系于象必求其所由立尝有一辞一象之不得其防虽费经旬阅月之思务期必得而后再玩他辞再观他象也如是者九年其间藩逆变而无妄破家拙于生计而又遭回禄八口嗷嗷几乎室人交谪矣岂西铭所谓贫贱忧戚庸玉汝于成耶而学易之功不敢不益勤且笃适因友人作楚游邂逅麻城王子可南投辖欵留者三月余相与谈易而可南悦甚出其家藏之皇极经世书曰此书传家三代矣曽未有识者子能识之乎予惊喜之余亦不意其开卷即觧也可南大异之既而曰莫非数也王氏三代藏此书其为子藏耶子其书主也请即以赠子行他日得康节先生之秘而不屑教我则今日之雅也予拜而受之获不世之宝不若也别可南而返过金陵普德寺而次焉佛香僧饭者一年于皇极经世书日有所得从此而负笈萍踪随地明心因物见性不欲还家恐为妻子累者又六年而后求合于易之先天后天相为体用河图洛书相为表里复三年而一以贯之矣于丁夘年注上下经完系辞诸传乃夫子追论作易之原教人以学易之方似乎可以不注是年冬游长安周子东侯悟易理于奕数以为阙此非全书犹皇极经世有内篇不可无外篇也于戊辰夏补注告成焉然屈指于易恰好亦如康节先生之二十年矣噫予岂于康节先生亦数应私淑之耶何当年读易之始便为兆于母邵之慈训也但注中有因本义似与经文牵强者既无可质又不可复为阙疑不得不体贴更改求与经文相合云尔非敢以私智自逞得罪于先圣先贤鬼神其鉴之哉然犹未敢自以为必当如是也故命之曰易原就正后学包仪谨识于淑邵堂
　　易原就正凡例
　　一读易之法尽在系辞诸传然不读皇极经世书则系传多不可觧系传不可觧则于卦象经文其犹正墙而立也与
　　一河图乃作易之原学易者湏先将河图之数洞彻于胷中然后知一画开天之所由来而生生之谓易理与数皆自然而然者也
　　一洛书虽系传与河图并举然图自为卦而书自为畴与易全无干渉学易者可以理防而不可以牵合
　　一伏羲八卦邵子以为先天文王八卦邵子以为后天合先后天而体用偹确乎其如见圣人之心即如见天地之心焉学易者不可不极深而研几也
　　一易名周易者羲皇有画无文民用不彰自文王系彖周公系爻孔子十翼以后天阐先天而前民用学易者明乎后天之所以为用便得乎先天之所以为体矣
　　一易道不明非不明于理之故不明于象之故也圣人立象以尽意固已通神明之德类万物之情矣而又设卦以尽情伪系辞焉以尽其言是无一非象也岂特广八卦而已哉若不明其象虽满口説理都是隔靴挠痒
　　一彖言一卦之材体德象变皆材也爻合两彖之义所谓各指其所之也兹易原就正特于逐爻下注明之卦可以知两彖之体德象变或为主为賔或应取应舎一字不可増减者皆非圣人私意之所为
　　一卦有正有变有错有综有约有互有究正者本卦也变者之卦也错者三画上卦即以三画下卦加之以成六画也综者卦之反易而一卦便成两卦也约者卦中四爻自上而下互之也互者卦中四爻自下而上错之也究者六爻皆变阳极而隂隂极而阳也此之谓易揲蓍求卦者亦然
　　一行世易説种不胜数要皆未尝读皇极经世无怪乎各逞其私智而总非圣人立象尽意观象系辞之本防惟海宁陈彦升先生所着易象正庶几于皇极经世殆有得而惜乎非全书以其亦杂于私智也然其説有必不可易者易原就正间多取而浑成一家言难以别也是以不复别之也特表而出之不敢没先儒功苦之善也

　　易原就正凡例
　　钦定四库全书
　　易原就正首卷
　　邢台包仪撰
　　河图
　　自有天地万物以来其所以为天地万物之理形而上者谓之道冥然而不可见形而下者谓之器则昭然而不可掩然则器也者载道之具也有器必有数数寓于器则理管于数矣故天地不能示人以理而示人以数即数以求理而天地万物之理自无不备河图者示人以数者也羲皇即图数之四方内外中央上下仰观俯察而知天地之间生生不息之机莫非气而已矣气一也而分阴分阳则有一必有二是一与一为二有二必有三是一与二为三有三必有四是一与三为四有四必有五是二与三为五而方内之一二三四已成中宫之五矣于是有五必有六则一得五而为六有六必有七则二得五而为七有七必有八则三得五而为八有八必有九则四得五而为九有九必有十则五得五而为十而方外之六七八九与中宫上下之十不又皆得五而成者乎而其始则起于一也起于一生于五成于十致生成之数而天地万物尚复有遗理乎不离乎五行不离乎阴阳不离乎一阴一阳不离乎两其五行于是见阴阳为奇耦即奇耦以作易而变化生生无穷焉
　　洛书
　　洛书虽孔子畧言之而详其説未尝不可以河图槩之也以其数而论之河图有十洛书无十似未可以槩也殊不知河图之十五得五而成十洛书虽无十有五则亦未尝无十也而况履一戴九左三右七肩足之二八四六皆十乎然洛书纵横皆十五亦可以河图槩之否曰亦可以槩之图内之一二三四五十五也中宫之五与十十五也四方之六与九七与八不皆十五乎以其理而论之河图于阴阳五行之理顺而水生木木生火火生土土生金金复生水洛书于阴阳五行之理逆而水克火火克金金克木木克土土复克水宜若相戾也殊不知河图对待之位北方一六水克南方二七火西方四九金克东方三八木而洛书对待之位则东南四九金生西北一六水东北三八木生西南二七火是各有相生相克之理也可以知造化之运生而不克则生者无从而裁制克而不生则克者亦有时而间断此图书生成之妙未尝不各自全偹也然则何以图为卦而书为畴畴者类也连类而相因者也故洪范首五行次五事次八政次五纪而皇极居其中三德稽疑庶徴福极无非相因所必致之理而图已为卦书不得不为畴耳若书而虚其中则亦太极也奇耦各二十则亦两仪也一二三四合九八七六纵横十五而互为七八九六则亦四象也四方之正以为乾坤坎离四隅之偏以为兊震巽艮则亦八卦也而河图之一六为水二七为火三八为木四九为金五十为土又岂非洪范之五行乎何不可以连类相因而为畴也是则洛书固可以为易而河图亦可以为范刘歆谓河图洛书相为经纬八卦九畴相为表里诚哉是言也节斋蔡氏谓河图数耦耦者静静以动为用故其位合皆奇而易之吉凶生乎动盖静者必动而后生也洛书数奇奇者动动以静为用故其位合皆耦而范之吉凶见乎静盖动者必以静而后见也此论尤妙并识之
　　伏羲八卦次序
　　羲皇因河图而画卦未尝言太极也孔子系辞谓易有太极是生两仪两仪生四象四象生八卦盖太极也者即河图之中宫也中宫之五为五行之生数次十为五行之成数偹生成之数存而不用而天地万物之理莫不管于此非太极而何哉两仪者去五与十而四方内外之一三七九二四六八各得夫奇耦之数二十也四象者则以内之一二三四为其位外之六七八九为其数者也然则遂相生而成八卦者何也天下之理一而已矣理体于气而用乎数故有一则有二一倍一而为二分阴分阳也有二矣二倍二而为四阴阳太少也有四矣四倍四而为八又太少各生一阴一阳也仪者匹也象者像也卦者挂也阴阳匹配像其太少而天地万物无不挂于上也以是知羲皇见河图阴阳有奇耦之数画一奇焉则阳也画一耦焉则阴也而阴阳必有太少太少又各生阴阳自下而上再倍而三以成八卦干一兊二离三震四防五坎六艮七坤八为一定之次序矣柝四方之合图之数亦本八也然何以三画而成卦三者奇耦之实数天地之真数也上天下地而人处于其中恰好其为三才也自然而然者也兼三才而两之则又成六十四卦矣
　　伏羲八卦方位
　　方正也矩也义之所在也位涖也列也所当立者也八卦既成顾名思义自各有不易之方与应置之位也干为天矣有天则有天之为雷为风坤为地矣有地则有地之为山为泽而水火又为天地之大用羲皇何以正方列位惟义所在而立之诚至当乎莫尊于天而南方为纯阳莫卑于地而北方为纯阴干南坤北非天地一定之位乎山髙于西北泽深于东南此山泽通气而艮兊居焉雷殷于东北风习于西南此雷风相薄而震防居焉东方木也木生火西方金也金生水是以离东坎西而水火不相射也而且于干兊离震太阳少阴之卦布之左而示人以己生之数于防坎艮坤太阴少阳之卦布之右而示人以未生之数已生者徃而顺未生者来而逆是故夫易逆数也因而重之以成六十四卦莫非其自然而然无不可以逆而知之者也
　　伏羲六十四卦次序
