<!-- { "loadSidebar": true } -->
　　由汉而唐易经行世凡经防释之外未有及于图书之文刋列经首者迨故宋之初陈图南始创意推眀象数自谓因玩索孔子三陈九卦之义得其逺新有书述特称龙图离合变通图余二十是全用大天一地二至天五地十五十有五之数杂以纳甲贯穿易理内一图谓形九宫附一图谓形洛书者则尽去其五生数只起地六至地十自释十为用十为成形故洪范陈五行之用数语而已及终其书再出两图其一形九宫者元无改异标为河图其一不过尽置列大五十有五之数于四方及中而自标异谓为洛书并无例言说特移二七于南四九于西莫可知其何所祖法而作而标以此名大抵因如前说洪范五行之二火四金太准易因之为二南四西而然然其流未逺知者亦鲜自图南五而至刘牧长民乃増至五十五图名以钩隠师友自相推许更为唱述各于易间有注释曰卦徳论曰室中语曰记师说曰指归曰精防曰通神亦緫谓周易新注每欲自神其事及迹而究之未见其真能有所神竒也时则有李觏泰伯着六论以駮其非是至谓愳其诖误学子壊隳世敎而删其图之复重存之者三焉河图也洛书也八卦也夫长民之多为图画固未知其是而泰伯亦元未识此图之三本之则一尔河图本列八卦而数五十有五也及长民軰始破洛书古说谓非只是洪范必别有书出于羲之上世羲乃得而并则之以作易也泰伯之见则又与之同此愚又莫能知何为其然也葢尝夷考大此章自有法象天地变通四时县象日月而又有及于蓍龟故因谓之天生神物圣人则之者正谓蓍也易惟蓍是用所谓蓍之徳贠而神幽賛于神明而生蓍易岂有事哉因其均可以占故牵联及龟尔以上文谓法象天地变通四时故申之曰天地变化圣人效之上文谓县象日月故申之曰天垂象圣人象之至扵天生神物乃申谓之如河出圗洛出书圣人亦得以则之也盖由河之出圗羲前既得以则而画卦因及于洛之出书禹后复得以则而叙畴尔又岂害扵比类而互言之哉岂尝直欲以圗书之数之义之条贯比而同之哉岂尝直谓圗书并出于一时哉且不惟汉儒引洪范以为洛书虽圗南之初谓形洛书者亦不过谓十为用十为成形故洪范陈五行之用也者是明指洛书为洪范矣不知长民辈不本其初故倍其师而谓洛书非出于禹之时益使后之人迷乱而失所据依何也又不谓孔子之谓圣人之则之也非特八畴分布四正四维五行置于坎一五事置于坤二五纪置扵巽四五福置扵离九一以九畴之次叙陈列扵河圗之卦次夫九畴谓禹次第之者直自初一次二次三四而以次用之也今随河圗十五縦横而置之则成乱次矣未暇一一辨诘且以初一之五行言之既谓五行自当分配五方何得以五者限萃一方不以推行恶得谓五行哉以至谓火金易位与河圗不同其颠倒迷不可训知若此其后杨次公自着洞极托名于关子明其叙本萹称子曰河圗之本七前六后八左九右圣人观之以画八卦是故全七之三以为离竒以为巽全八之三以为震竒以为艮全六之三以为坎竒以为干全九之三以为兊奇以为坤正者全其位隅者尽其画而谓四象生八卦此谬之尤者乾坤相索而生六子今为男女者反防生父母之卦邪况泛言二七为火四九为金犹可谩所未识者今至眀言离九为七兊七为九是河图一可变置矣而可乎又谓洛书之文五处其中九前一后三左七右四前左二前右八后左六后右后世稽之以为三象因而九变之以二十七象今案其说惟五处其中一语于洛书不悖余悉河圗之数而河图之数乃因洛书以五处中而尽失其所以为五之理尔书之九畴以皇极之五处中固无别用是可以定去羲之时将几世几年虽只去禹之世固已千数百年矣其称书之出洛以比羲之图之出河于理恶乎而不可长民故为此说是且并孔子之大不之信邪考图南之为龙图虽自谓得于孔子三陈九卦之而作然其序曰龙图者天散而示之羲合而用之孔黙而形之且明称始图之未合惟五十五数则是谓大天数二十有五地数三十合而言之不知何以于其末改标之以为洛书殆其始误也长民辈乃承误而益増其误遂真以为洛书而有五十五图以实其误以至泰伯已后悉以图南之标异之五十五数为真洛书也不思图南标洛书之始偶谓用十夫洛书所叙九畴其十数当何从而起哉意岂谓大之河图既可出而示世则洛书亦可以并出示之因假大五十五数托为书之九畴乎九畴所言皆用纵比而同之谓五十五数其用又安在哉此不可之大者也故尝因长民之事讨其原图南之后种放许坚李溉未及见其它有著述若其所亲授之师如范谔昌所着大易源流其称龙马负图出河羲皇穷天人之际重定五行生成之数定地上八卦之体故老子自西周授孔子造易之原天一正北地二正南天三正东地四正西天五正中央地六配子天七配午地八配卯天九配酉地十配中寄于末乃天地之数五十有五矣因考其既以图之前五数置于北南东西之正及中复以后五数配子午夘酉及中何也夫子午夘酉非四方之正邪地十配中云寄于末夫中抑有末邪谛详所置之数正令图所传有四方而无四维之数者是谔昌巳元不识图南所以标异特因太准易取于洪范一水二火三木四金五土而然凿空无故造端老子増立怪论以实图南易置二七四九之位尔然犹未尝以九畴分配九宫也究覈谔昌之取用不过循纳甲之绪余及五子归庚之殊向又谓天上八卦坎离对中之外移置干兊坤于东艮震巽于西不谓五行之说多起于易后而反引五行以为定卦之原此又其敢于创异之大端也是冝长民不独増以五十五图又因谔昌坎离震兊四正之外而以四成数同于四方谓坎六退本卦三数以余三数三画为干离七退本卦三数以余四数四画为巽震八数退本卦三数以余五数五画为艮兊九数退本卦三数以余六数六画为坤皆以数为画标为河图是不揣本而齐末夫八卦各三画以刚柔生爻未闻本卦只用三画而以其余画之多反分为别卦也所陈之数抑配偶然且以坎离震兊为四象则尤非也象本在未成卦之先故曰四象生八卦也又云洛书之九畴本河图自然之数虚皇极于中而以位也至河图之有天五乃兼地十以为十五其五乃四分于成数之内而合于十岂尝有五虚防而实置于图之中位哉图之误正由此五次公之假设此妄例特以葢其所祖者乃子云三方九州而二十七部私以为书耳于斯二者固已真易置图书矣而朱元晦蔡季通反祖之信以为闗子眀作也不计子明之易精诣岂此摹拟者比乃循此肤臆之见因扶其说亦谓河圗七前六后八左九右洛书之文九前一后三左七右四前左二前右八后左六后右谓大既陈五十有五数洪范又谓天乃锡禹洪范九畴而九宫之数戴九履一左三右七二四为肩六八为足正背之象刘牧意见以九为河图十为洛书托言出于希夷与诸儒旧说不合又引大以为二者皆出扵伏羲之世其易置圗书并无明騐其朱蔡之指斥又如此而直以图南始标误之洛书为河图而以其初正指河图反以为洛书则朱蔡实自误而反罪长民之先误専己自是张其辩说不克自反一至于此惟程泰之易原时能理到至郑东卿辈寻迹依傍一意诞谩广増图说皆非实指徒使后之人失其真是信其所不当信疑其所不当疑并与本来宗樊然扰乱是其所非而非其所是迹究其始不过由图南用十之一语立一图之误至于为此纷纷始犹借河图以相因依而为洛书之说久则舍图取书又久乃遂以书为图荒然莫知河图为何物所以有图者实为何事执其五十五数以为图不知其五十五数其始特以误及洛书今反执之为图是图既非图其谓书以为图者书益非其书者矣徒自言人人殊使学者亡羊多岐求马唐肆纷如聚讼吾谁适从不啻三百年于此故推原致误之由防列群疑之妄直以河图本数讨正之庶几学者见之了焉防心自断知图南之谓其由三陈九卦而得者类于谩隂阳家袭于以一六八白取以为起例者流于末若干凿度以谓太一取其数以行四正四维皆合十五者凿于纬之拘赘亦不尽然然从昔儒先莫不断断然谓非人所能伪作者今以余自本观之直谓不必它求特以说卦帝出乎震一章环中徃复参究之以天一至地四地六至天九求其实体天五与地十眀其虚用则参伍以变参天两地错综倚数莫不左右逢原一皆脗合乎孔子系易之初是之谓众言淆乱折诸圣则明河之出图通古不妄足以见易矣因洞悉洛之出书九畴之外岂复有图有数之妄作者诚古今之一大快事也

　　易图通变卷五
<经部,易类,易图通变__易筮通变>
　　钦定四库全书
　　易筮通变卷上
　　宋　雷思齐　撰
　　卜筮
　　洪范之稽疑曰择建立卜筮人乃命卜筮诗曰尔卜尔筮体无咎言曰卜筮偕止防言近止记之月令则曰孟冬之月命大史衅防占兆吉凶宜若筮相须为用也易大曰探索隠钩深致逺成天下之亹亹者莫大乎蓍又曰以卜筮者尚其占则夫易宜兼卜筮之用者也大诰曰宁王遗我大寳绍天明即命金縢曰乃卜三一习吉于是莫见夫筮记又曰天子无筮诸侯有守筮天子道以筮于是又莫见夫卜而説卦则曰昔者圣人之作易幽賛于神明而生蓍参天两地而倚数观变于隂阳而立卦发挥于刚柔而生爻以至和顺于道徳而理于义穷理尽性以至于命乃独归夫筮而未始及夫卜也由筮命蓍而蓍筮之用着于大衍之数实详且备而之卜则莫之一语及也虽一间见谓为卜蓍为筮之説于别出而愚自童丱习见世之常占掷钱以画卦爻云自京房始矣且贾公彦亦以画卦之单拆重交之爻谓以钱复见有假于之刳中以布其钱者又杂于记谓卜得某卦之某卦之大凡且人有常言实称卜卦故亦随之等视筮卜筮为一槩未尝以为意也葢尝见周礼春官之属大卜掌三兆之法一曰玉兆二曰瓦兆三曰原兆其经兆之体皆百有二十其颂皆千有二百其下有卜师掌开兆人掌六以其方色与体辨之大卜又掌三易之法一曰连山二曰归藏三曰周易其经卦皆八其别皆六十有四其下有筮人掌三易之九筮以辨吉凶凡国之大事先筮而后卜上春相筮凡国事共筮然后知卜之用则以兆其书兆之体颂至百有二十千有二百之多而易之筮用蓍固未始出于六十四卦之外则卜自卜筮自筮未始相为用也况洪范固有従筮従従筮逆筮共违于人之别则其卜筮之分校然其辨白黑未始若后世説卜筮者樊然殽乱至若是之甚心甚异之由是于左传之类究其成验乃判然识卜筮之道卜者未尝引易之筮筮者未尝引之卜也今疏列为徴
