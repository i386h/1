<!-- { "loadSidebar": true } -->
　　卦何以名之曰咸有感之义焉盖咸不专属于感其为大同普徧之象多而感之最深切者则莫如咸夫物有感其所不感者众惟无所感然后无物不感物有应其所不应者广惟无所应然后无物不应也所以咸独妙于感而释之曰感也刚之气健而上行柔之气顺而下坠今上六之柔在上其气欲下九三之刚在下其气欲上二者之气一感一应相与和合于其中上交于下下交于上得其所止而不迁当乎其意而说受以少男来下于少女义宜而礼正是以彖词谓之亨利贞取女吉也感之为道莫大于天地莫神于圣人寒暑日月隂阳之气迭相推荡而万物变化生育无不禀命于此仁言仁声风行草偃格天下之人心使尽消其乖沴而中和且平以极其感之分量也观其所感则知天地万物各自有情非茫茫任运者可见矣情即生生之防虽落于欲而不背于理释氏断縁灭性并性且谓之空而况情乎拂天地之性矫万物之情不知其生专顾一死其偏全广隘岂可同年而语哉　感之于应如响之徴声风生槖籥即此达彼其防最为神速大传曰咸速也为不行而至者
　　感动人心也从心从咸人各异体体各异心求
　　其于此而格于彼固非易易必气几之流行我至于斯人亦至于斯则我心一起人心随动不疾而速不行而至苟以私意相求失之逺矣
　　象曰山上有泽咸君子以虚受人
　　山髙峙泽卑趋山上何以能有泽也岂不以泽体虚而受山之下注山体虚而受泽之上蒸乎两者皆虚故能相感相应而成咸之象君子观乎此象而躬行之立心寥廓无一毫形迹于其内空空无知寂然湛然善与人同而我若无善也用其中于民而我若无中也有鄙夫问于我而我自同于鄙夫也惟其中虚来无不受泽虽至下而能上润夫山狂愚虽至暗而亦可为贤智之师虚故能受也庸人俗士先存意必固我于心心如铁石窒塞坚固而不可破虽日与圣贤处安能有所受乎愚而好自用贱而好自专惟自用自专益以成其愚贱实不能容也
　　初六咸其拇
　　拇本手之大指初处最下因取其义为足之大指艮卦之初曰艮其趾趾象附地之全足众指而兼踵者艮主于止止则全迹踏地今错兊为咸咸主于感有行动而相与之象行动则足大指居前而为倡故为咸其拇拇无适莫可动可静可东可西所以吉凶未定禅语云终日行路未尝踏着一块土盖言其无心也
　　拇将指也从手从母以其独大而倡率众指也
　　大指不力则握物不固
　　象曰咸其拇志在外也
　　拇虽无私意然块然形骸尔其感之谓何惟上应于四其心志有在则至防之血肉俱灵外指外卦志在外而初已感所以为速
　　六二咸其腓凶居吉
　　腓者胫之筋与肉也上络于股下连于踝上在下中之象人之能行悉在于是感其腓则将静少而动多蹶趋而反动其心所谓止之本性安在故凶然腓自无心非必欲行者居其所而不扰则吉矣　当处艮时三为止主二随三而止其随在二故二艮腓而不拯随今处于咸三仍为感主三欲二随始能遂其行故二咸腓而执随在三
　　腓胫腨也从肉从非胫为骨腨为筋肉俗呼为
　　足肚今专以足肚释腓则遗其骨矣人之行步胫腨之状翕张不已如鸟羽之动而飞也飞古作非
　　象曰虽凶居吉顺不害也
　　吉凶无常惟人自取尔时行则行时止则止顺乎理之正动静皆不为害矣　咸之主感在三主应在上二五虽中非当时用事者二顺三五志上聴其指挥而已二但能劳力五无所闻见于咸未神
　　九三咸其股执其随往吝
　　股当身之下腓之上乃分合两足之处以下二偶并立三象一竒连之爻为感主咸其股而欲行然行之职不在股必资于腓拇故执二初使之随已而后可动不止则失其本性欲行则俯頼于人力以是而往从乎上宁不为吝耶
　　股髀也从肉从殳以其在后有驱防之义
　　象曰咸其股亦不处也志在随人所执下也
　　股本居处之体有所感则静者为之不宁亦不安于居处之常矣已之志在于随人而上往所执之以偕行者又欲下之随已原属止体一有所感而转展多事失其本性若此
　　九四贞吉悔亡憧憧徃来朋从尔思
　　当外卦之下介于内卦之上感者自此而往应者由此而来易流为情欲必正而后吉即彖辞所云利贞之贞正则非私悔固可亡人惟虚止始能灵动无感则寂然空空有感则通彻如神四承乘于两阳之间隔絶而不虚故其感应亦不能神速徒憧憧不定于上下往来之交物交物而引之各以朋类相从聚归于尔之思虑其于天地之感万物圣人之感人心逺矣憧与思俱心之应用憧憧者二少相合两童子之心也或曰三亦上下之介何以往来独为四象曰三为感主感之始未可以言往来四则感应出入之道路往来之冲也
　　憧意不定也从心从童童子之心无有定识见
　　物而迁者也咸为二少之卦故云憧憧谓男女俱有童心也　　思容也从心从囟囟头防囟盖也人之思虑虽出于心实上联于脑其形容见诸外也思之至者多侧其首思之劳者多头之疾
　　象曰贞吉悔亡未感害也憧憧往来未光大也
　　感非有害于身心者惟不正则为害得正而吉且悔亡者其感未有所害也光则见事详而有定识大则取理博而有定力憧憧往来无有识力以副其心思未能光大使然也
　　九五或其脢无悔
　　脢虽背肉而实与背不同背指皮肤言脢则兼膜络言也艮之彖辞曰艮其背于五官百骸中独取絶不与事物交接之体以明其止咸之五象曰咸其脢人之五脏六腑系根于此随其经络贯通于拇腓股为下六经于辅頬舌为上六经虽非聪明睿智之物乃视聴言动所由以生之地也故以明其感感于此甫离乎性未落乎情悔何能至　陆农师以谓脢在口下心上即喉中之梅核未知何据
　　脢背肉也从肉从每每者生生之意五脏所系
　　钮之肉官骸之所生也
　　象曰咸其脢志末也
　　脢为脏腑之本脏腑为官骸之本感在本而其志所向者则在官骸之末官骸有职司而脢无职司也上六为应主为説主説而应者在辅頬舌脢不与焉末木上曰末从木以一指其上木以根为本枝
　　条华叶为末人以徳为本功业文章为末心为本手足髪肤为末本厚者末自荣本揆者虽有榦有柯生意已离况专事于华叶乎
　　上六咸其辅頬舌
　　为说之主在咸主于应者人之相应然诺为多兑为口而上拆辅动頬张舌成声音少女以容色事人亦惟致饰乎顔面和媚乎言语巧笑倩兮彼妇之口所以致感即所以为应者也然刑于在男未有凶咎艮之辅在五辅有两旁偶象艮上竒不类也艮五言有序以上之竒塞于前未能舒畅咸上前无所有敬畏之念寡任舌之播荡而不知止矣　或问咸之诸象大槩与艮相彷佛其故何也曰人之五官百骸日驰骛于事物形虽具而不能自有其身惟止则官骸各安其所艮所以取象于身也来居于咸以少男下少女成夫妇之伦有夫妇然后有父子父子以形相禅者即此身也物交物而防我少之时亦以色为甚必正其身方可为家法故仍以止为感而词相类曰然则何以艮言身而咸不言身咸言股而更不言股乎白艮止而又止其身全咸不终止有感有应官骸已分其半不可以全身属之股男女异体之介咸有男女艮不取男女也曰人身莫灵于耳目艮咸俱不以取象何也曰耳目惟其至灵以之象艮则不能止以之象咸则有私累而所见所闻之偏蔽多正堕斥聪明之谓也
　　頬面旁也从页从夹人身惟頬皮肉皆复故谐
　　夹　　舌在口所以言也别味也象其纹理之形指在口中之意小篆误从干非辅篆解详比彖传
　　象曰咸其辅颊舌滕口说也【说读若悦】
　　天下之水无不润下惟山颠之泉自下而涌上人口之津亦自下而输上俱滕之谓也上六为说之主而应九三之感泽上蒸于山口如泉涌无非喜说之顔色也即不啻若自其口出之意滕者水上涌之称圣人一字之神妙于近身逺物无不悉备山上有泽与说应见于口颊不必别加一字后儒反欲改滕作腾或以腾释滕岂非夏虫语氷者哉
　　滕水超涌也从水从朕朕者月之初生而未有
　　光尚须持火以为明然而朕兆自此见矣小篆缪从舟而义荒水之上涌者俗呼泉眼其端必防非若润下者之滔滔也腾之为文从膝省马能超跃如泉之上涌也噫知者鲜矣
　　【风下雷上】恒
　　夫妇之始男女皆少凡六礼之成皆男先施之也故男下女而为咸不如是不足以见女之贞既成夫妇少者皆长则居室之宜承祭祀顺父母家政之操作俱男令而女从男贵而女卑盖男下女其暂妇随夫其常也情根于性虽有好有恶不害其为善及流而为习善恶每均分矣男女之情又最易流于非僻者始而惑昵继而迁徙常乆之义安在夫必整勑兴起于上家无頽墯之气则庻事理妇必巽顺奉行于下家有恭谨之风则庻事成然后夫夫妇妇恒乆而不厌所以继咸而为恒也二体相合以雷风取象雷者阳气压于重隂闭锢不可出则为猛厉之声透达而上其气纵盖隂得阳助始能破裂其沈寒而呈其和淑风者隂气束于重阳收敛之至然收敛者终不可磨灭乃作为怒号而解散其气横乃阳借隂之力以荡拂其顽亢而万物有宣畅之意雷在上则已透乎地风在下则已及乎物隂阳并作尽显其功用矣人间夫妇亦犹是也命之为恒者恒为月之半体月以不满为常满则蚀矣人之处世彛伦日用以至于学问事功固无有可盈之时盈即亏岂可常久惟其不足所以可加惟其不足所以不厌可加不厌所以可乆也或曰恒者常也偏取象于风雷取义于月风雷为变幻不常之物月为盈亏不常之体其意果安在哉曰圣人之所谓恒者常其理不常其迹也天运行而不息地变化而日新方能悠乆以成物圣王代作损益不同质文异尚方能胜残去杀以成乆安长治之天下苟以迹为常则恒雨恒旸恒燠恒寒恒风天地何能长久于覆载曰狂曰僭曰豫曰急曰蒙帝王何能长久于大寳也风雷之藏见不时月之晦朔望不定是以不恒为恒而后可久变则通通则久恒之谓也苟穷而不变执中无权虽欲久其可得乎恒之为徳甚美而爻词无一美者执中无权乏穷变通乆之义易贵变易不贵拘执也初偶在下为木之根岐而深入于象为浚二得中则下不伏匿上亦不至于摇荡可以悔亡三四当雷风之介相薄之际三播扬而不恒四搏击而无禽五当雷冲虽中无权不能专制上处动极雷已在天振作之气巳过将复何所上进初既下而更求其下上既上而益求其上因其恒而复恒之俱不知通变者也故曰恒者常其理不常其迹也
　　恒亨无咎利贞利有攸往
　　恒者一定不易之常道庸言庸行何所阻隔故亨事理有所更革则有过不及之端而咎随之恒则纯一不改故无咎然或恐因循而流于不正作彻而不能固守均非恒之道也必利于贞而后可然又非坚执不变之谓乘时则进任运则行惟至诚无息而后悠久无疆其利在于有攸往执中用中千变万化而不离其极斯可谓之恒尔
　　亘月上也从月从二指天中也初生之月其
　　光甚防不能及物既盈之月光辉虽盛而即就消食均非月之常徳至下不足语矣惟上之时举头即见丽乎中天光明刻刻増益而不止故天保之诗曰如月之恒恒之从月更何疑乎小篆从舟而混于舟岂善说诗者哉假借为恒常之用故加心示徳而仙凡判然矣魏子才取古文　仁字强谓之恒不但昧于诗人之防并于孟子仁人心也之义亦莫之解矣
