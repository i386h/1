<!-- { "loadSidebar": true } -->
　　隂阳消长天运旋转在上之穷隂决去不期其至而忽遇之于下故为姤隂居上其位虽髙其时垂尽为退弃之象隂返其迹虽微其理巽顺其气方生生有日新月盛之象不可视为潜伏之一隂易而忽诸其女直以壮矣巽为长女壮之谓也取女之道六礼既备而后行邂逅相遇非取女之正也
　　姤偶也谓偶然相遇也从女从后古后后二字
　　通用与人期约必前往以相赴后而得遇则偶然也男女配合前者为嫡后至为妾媵不过与君子相遇而己非匹敌也为一隂在下有女居于后之象
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　姤之为言遇也刚性果决刚欲上进柔性沾滞柔欲下行以柔忽与刚相遇则两相胶固而柔能制刚矣勿用取女者谓隂虽在下其始生之势方渐进而陵逼乎阳不可助之而与其盛长也自古女祸之烈必先蛊惑于男男与之以盛长之权而后莫能制女非自长也与之长也天髙地卑其位隔絶苟非相遇则闭塞而无施生髙卑气通隂阳间襍品物于此悉禀其生生之化育相交错而显著刚无所遇困戹于下为潜为惕何能大行其志有阳刚之才徳得遇中正之位以居之始可大行其道于天下遇合之偶然适逢其时虽庸众亦可以表见不得其防虽圣贤何所施其智力天地之大德曰生圣人之大寳曰位遇与不遇为之也然则姤之时与之义不亦大矣哉遇逢也从辵从禺禺本动物无有定处行而相
　　值乃偶然之事非期会所及也兽之往来必循故迹不逾分寸徐行而忽践其故迹亦不相期约而值者
　　象曰天下有风姤后以施命诰四方
　　天无质风无形风行于天下无不鼓动而舒散其来也卒然而遇故名其卦为姤人君观乎此象知天之所以号令万物者唯风人君之所以号令臣民者唯命诰施之四方风行草靡无不信从云雷雨雾霜雪岚霾方偶逺近各有不同唯风之为物其在万国九州虽有猛烈悠扬之或异而东西南北之去来未有不画一者后之命诰辇毂穷荒咸为一体故谓之同风命者明显直截之令诰者丁寜反覆之辞也如尚书之八诰是也命略诰详
　　诰告也从言从告为以言语告戒人也当即告
　　字后人加言以分别之古文作　　从言从肉从又是祭告鬼神之意正与誓义相通
　　初六系于金柅贞吉有攸往见凶羸豕孚蹢躅
　　柅者收丝之器金柅以铜銕为丝车之柄而旋转之取其坚且滑也一隂居五阳之下其力最弱其质最微不能自为兴起必附于阳而后引之使出犹丝之幺忽必系于柅而后蔓延纵横也即古乐府所云女萝乔木之意夫阴之随阳女之依男小人之附君子乃事势之必然亦义理之至正者乌有不吉但恐自此而往其力渐壮女以依男者制男小人以依君子者倾君子其为凶也已见于相亲相倚之日矣独不见夫豕乎虽系羸之于杙似乎不敢躁动然其放突之性岂因系羸而即改吾早巳信其能蹢躅矣葢丝之系柅丝所欲也豕之就羸豕所不欲也徒知系羸之同而不知亲疎恩怨之分从此霄壤乎君子可不戒惧哉是女之制男小人之倾君子实男之罪君子之罪也如曰柅为止车之木未见既止之以木又系车于止车之木也是系字如何安顿况止车为轫为軏为輗未有为柅者羸豕与羸角羸缾同义
　　柅篗柄也从木从尼篗收丝之器尼者取人坐
　　而运木之意葢收丝之器如车轮轮则行以动尼则坐而转也或从尸从木作　义尤易明　　彳亍上读昌棘切下读昌菊切左足举歩曰彳右足举歩曰亍合之为行説文以小歩歩止释之非也凡人之行一足举而向前则一足止左歩右止右歩左止岂有歩专属左而止专属右之理乎小篆改作谐声以　　蹢易彳从足从啻以　　躅易亍从足从蜀蹢取其足迹之践地躅取其行之可见而烦难周折甚矣
　　象曰系于金柅柔道牵也
　　柔之为道不能独往必有所牵引始能附之而行非止柔不进之谓大凡牵引皆挽之使前不属止义
　　九二包有鱼无咎不利宾
　　包即庖字包有鱼与孟子庖有肥肉同义二与初近姤之最先有夫妇之象夫妇得鱼烹餁于庖厨之内以自娱乐亦情理之常胡咎之有姤乃方遇之夫妇未亲釡鬵之职岂能修燕享以速嘉宾则鱼究为庖厨所有之物甘美止以自奉于宾何所利乎如曰鱼可包藏吾见亦罕矣
　　庖烹餁之所周礼庖人掌供禽兽畜辨其名物
　　凡生死鲜薧之类从包者兼收并畜之意故即包而转其声后人加广以别之辗转飜誊有加偏旁有不加偏旁经生不明斯义遂暗中摸索矣
　　象曰包有鱼义不及宾也
　　鱼以燕賔虽出自庖厨庖厨终不得而有之夫既据为已有安得及宾之义乎
　　九三臀无肤其行次且厉无大咎
　　姤三从夬四来如损益之二五既未济之三四其爻辞俱相髣髴三本风体上近乎天无所阻挠宜其行之疾速何以有无肤次且之象亦以初为木根其性下入三位上下之介乘承比应皆刚欲随风而飏起则上碍于四欲随木而深入则下窒于二故为进退不果之象处此位者两无可据危厉何待言哉然而与其失之卤莽一偾而不可救药宁失之因循犹可为补过之地也天下之荣辱得丧皆因遇合而成低回详审自无不期之遇亦无意外之虞也故无大咎
　　象曰其行次且行未牵也
　　人之得行其道者必有所姤遇始得牵引而上进三欲行而上下皆刚未有牵之者故次且尔
　　九四包无鱼起凶
　　二之鱼徒有于包厨之内而宾不获享四之意欲娱宾而包厨之内实无鱼焉安能起而成礼名实两丧故凶起如起而为夀起而更衣之起同葢四处羣阳之中独与初应是一阴之来唯四能有之此人情物理之常可以自信者也当姤之时不期而遇倾葢如故握手出肺肝固不可以寻常之交道为准则者也故初四阴阳正应反所不取初二偶然邂逅即定平生之交其时义使然四又乌能抗之也哉
　　起能立也从走从已已乃小儿幼弱之意小儿
　　将走必先能立起
　　象曰无鱼之凶逺民也
　　近则遇远则否民可近不可逺初之幼弱伏处于下民象也四为大臣不能代君宣命以得民疾痛疴痒不之觉谁与亲就故食无鱼而民散矣
　　九五以杞包含章有陨自天
　　置鱼于包裹之内其解既已牵强矣此又欲屈乔木以包裹一其牵强不巳甚乎如云之藤蔓藟附于杞是以包杞非以杞包也圣人不为此影响不切之象葢曰用杞之美材为薪充庖厨而烹云尔此义与诗野有死麕白茅包之相似夫死麕乃遗弃之秽物而用明洁之白茅以燔之而充庖不几贵贱失位也乎乃蔬菜之凡品而用茏苁之杞以然之而供庖不亦髙卑易序也乎然五以君下民以贤下愚如以美材烹常羮正施命诰于四方之元后也其一身之所蕴蓄措诸礼乐事功者焕乎其有文章茍未悉表着于天下则犹若含而未露于是自髙而及卑自上而及下使在天之文章陨而至于穷陬遐域茕独小民无不瞻彬彬郁郁之盛治此正品物咸章天下大行之谓也是则姤之大者也
　　杞木名从木从已好生谿涧亦名枸杞枸性纠
　　杞性直句有枝柯交结之义已有榦木直立之义一种而稍有不同者　　蓏也象藤蔓结实之形在木为果在地为蓏　　陨从髙下也从阜从员员即圆之省体置圆物于髙阜之上转而就下不必人力矣
　　象曰九五含章中正也有陨自天志不舍命也
　　刚遇中正故有文明之盛治其徳其位均相称也为人君志在苍生岂能家至而戸晓之不过因命诰以及民耳其自天之陨断不能舍命诰而别为之术也
　　上九姤其角吝无咎
　　兽之百骸角最无情其处最髙身未露而其形先见相遇以此有抵牾而无欵曲踽踽落落独行无与人生如此孰与为欢乎故吝然而世路荆棘人心鬼蜮恩之所在怨必归之冦讐戈矛断不施于行路而施于亲密视此始终难合者岂不脱然于恩怨之外乎故无咎　寡交者必视已过髙视天下之人无足以当其意而人亦畏之角之象也
　　象曰姤其角上穷吝也
　　君子之于学也匹夫胜予自视无知君子之于世也非斯人而谁与故能生生不息应变不穷使身世之遭逢概以无情处之则髙亢无所之穷极无所往自取其吝也
　　夬言君臣君臣之穷至于决絶而极其去国之时俱有凄怆眷恋之至情出诸无可如何者也姤言夫妇夫妇当谨之于始慎而至于勿取圣人欲其遇合之正夫本合者离而欲去壮趾惕号壮逵次且中行无号其位之逺近处之难易若此本不相知者不期而遇系柅有鱼次且无鱼含章姤角其遇合因时非人力可为又若此去不欲其速合不欲其苟观乎去就离合之际而君臣夫妇之道思过半矣
　　【地下泽上】萃
　　物既相遇而相合凡其同类与同气者俱将趋而防聚于此矣葢合少而聚多姤暂而萃乆也故姤之后乃有萃也天下最易防聚莫之间隔者无如水水所会聚为滙为潴必在寛广卑下之处始能容受众流停蓄而成汪洋浩渺之区然与水之本性则又异矣水行而泽不行也水在地无不浸润地得水以坚水得地以流故为比比者舍己从人相得相亲也来不拒去不追听天下之飞翔其治化疏濶所以建国亲侯而不疑泽在地无有渗漏泽为之凑泊以托于地地为之隄防以固其泽故曰萃萃者聚众人而合为一体蓄积备具宁静而固守之也藏垢纳污易入难出驱天下于途辙必当制度整肃所以除戎器戒不虞而防其或变何也比以民还民萃则以我治民也水皥皥泽欢虞也卦之两阳居君相之位君子得时众阴望而趋赴之所聚既众情文不一有号有笑有握有引有龠之喧有嗟有咨有涕洟错襍于其内为君相者宐孚诚固结使人人乐利然后下顺而上説圣人又恐上焉者徒知臣民当顺我当享其説故爻词欢欣鼔舞少恐惧愁怨多而于两阳则言其不当位言其未光以见聚人应天命之难也
　　后儒多以四位近君两刚并莅嫌于僭逼谓四近下卦三阴先萃于四更欲因四萃五此皆谄谀之见増益人君猜忌之心者也观五之阳刚正位岂后世哀平灵献可比君相当权元首股肱喜起何嫌何疑而必欲尽削其承疑辅弼亦为不善读书矣
　　萃亨王假有庙利见大人亨利贞用大牲吉利有攸往会聚天下之人无有阻隔亨通之至也惟王者足以当之王者又不敢以万国朝贡为吾躬之显荣而推原于祖功宗徳使百职趋蹡咸肃雝于其庙而两相昭假者羣聚而无衺心王者虽不欲専务为盛大然四海臣庶所以会归者皆欲沐浴此大人之光华尔则天下悉由大人而得亨岂非上下同出于正道乎夫如是则其假庙可以备物成礼用大牲而获吉夫如是则其见大人可以因人和而集事葢有往必利也天与人归王者受命之象
　　萃艸貌从艸从卒言艸生丛襍之状江河流逝
