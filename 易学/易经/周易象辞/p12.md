<!-- { "loadSidebar": true } -->
　　物之防穉莫急于养养莫先于饮食饮食何以谓之需上水下天何以为需之象需有迟缓之义有期待之义有沾湿之义天下惟饮食与人相为终始其用最久当其用则迟缓而不能骤人之致力于饭食或寛以时而得或望以岁而成亦复迟缓而无容欲速播种耔耘日至皆熟断无欺谬可以刻期可以等待无所用其助长不必忧其后时自地以上皆谓之天成形之物无不亲下独水质甚虚能蒸为云气腾空而上九霄之髙逺岚霭所不得达其所布沍俱日月星辰之下以人视之则见其髙逺矣然而腾空之水究必返下而为雨以沾湿乎万物也夫人从童穉壮强以至耄耋何日非需何日非养需之以渐摩养之以学问圣王之于人民需之以敎化养之以徳泽遂其刚正生长之性平其险难陷溺之事俱从容涵泳而成未有可以躁进急取者也　需为饮食之道饮食之重者惟五谷既有耕种耔耘之功又必仰赖于时雨故六爻取义连贯而成章初需于郊郊野外也雨之始兆见其油然作云矣二需于沙沙水际也川泽之间易于蒸湿云雾多先从此而兴三需于泥泥道途泞淖也道途沾湿未有益于农夫而早困顿于行旅故曰致宼四需于血血古洫字不加偏旁言雨之来也待之郊至于郊而未也待之沙至于沙而未也待之泥至于泥而犹未也待之沟洫而至矣利我禾稼雨公田而及私万民欢呼出宂而瞻望之也穴屋室也上古穴居仍其称者见田庐之朴陋无异于穴土而居也五需于酒食盖风雨以时而大有年民足君足在上者既享正供而朋酒羔羊时跻于堂上入于穴谓收获既毕岁功告成无所待于外故不言需惟事塞向墐户入此室处矣岂惟家人妇子得乐其乐即邻里乡党岁时之往来俱有笾豆之实矣虽至于不速之客亦可以敬之矣一卦六爻之辞与豳风七月之诗相为表里七月不见其繁此不见其简畎畮情形各各具备读易者无徒贵于虚理则圣人之意思过半矣
　　需有孚灮亨贞吉利涉大川
　　水在天上自然施行此事理之可信者也物之有性者无如水故言有孚在水泽之卦居多夫刚柔相应同徳相孚二五刚中一徳同气流行无所窒碍云上于天其象昏昧岂知霄汉之表非云可至苍苍湛湛其昭明朗彻之光无时而或翳天之所以为天光显亨通自若也然时有当待不宜勉强但守正以竢之自然获吉水在天为雨在地为川人情变幻诈罔莫测君子惟待以诚信则蛮貊可行惟烛察其义理则幽隐可格惟持之以正道则邪僻不能为害大川虽险等诸袵席矣故云利涉
　　需从雨从而遇雨不进止须也愚按李阳冰据云
　　上于天谓需当从天作□今从而者譌也而之与天古文楷书俱甚不同惟小篆　而　天豪厘之间耳稽古之士莫不是之但反覆于篆传之释文则阳冰之论尚为臆説愚未敢遽信也夫子曰需须也须面毛也而亦面毛也面毛附于颐颊随其动止有相倚之义有顺时进退不必勉强之义所以以需释而燎然可见又□雨之为文已是指天防水而下复加天无乃重复乎□灮从廿指火之发越从火指其本体小篆　从火从人言火能代日用而照人也　涉从步从水谓步行于水中也后以舟车行水通为涉川象众水合流之形故连水之两旁以防隐流之意
　　彖曰需须也险在前也刚健而不陷其义不困穷矣需有孚灮亨贞吉位乎天位以正中也利涉大川往有功也
　　饮食人所必须亦为天下之所共欲耕也而馁在其中俎豆而攘夺随其后逸居无敎晏安鸩毒君子忧之庶民知需之所须矣亦知险之在前否耶为众人者质性柔懦因境而迁饥寒劳苦不暇治礼义饱食安居则又多窒塞其灵明者矣惟有刚健之徳者乃不为逸乐之所陷溺循正路而行素位随地随时处之得宜其为义岂有困戹而不通穷极而无措者乎需之所以有孚灮亨贞吉者以立乎天位之人乃圣人也圣人而居天位正无邪曲中无偏党不劳人以自逸不利民以自养使匹夫匹妇终身安饱耕田凿井家给而人足雨晹时若不知谁为之者信而后劳逸道使民以是而往何功不成利涉大川者往则有功之谓也　圣人着须之险知饮食之有争鬭将欲先事而杜讼之原使民无讼庸人见利而忘义不仁不可以长处乐不见其险而讼端起矣虽安饱亦至于困穷
　　须颐上毛也从页从多指人首之旁有毛象形须
　　不能自动因颐为动止借为斯须须待之用小篆加立作防以别之不明假借之义也　而从□省象毛下垂掩半□形须象毛侧出形而乃正视须乃旁观也
　　象曰云上于天需君子以饮食宴乐
　　云未成雨而上于天需之即降矣云气上通于天天气下交无所阻隔时和年丰之象小民忘其暑雨祈寒之痛而收黍稷仓箱之利君子乐以天下始敢飨其任土之贡饮食宴乐同于亿兆此所谓无为而治太平有象者也苟饥者弗食劳者弗息天下之父子兄弟离散以供一人之般乐怠傲虽庖有肥肉吾得而食诸　不曰云在天上而曰云上于天者见云自下而升佀跻于上非真能在天之上也云上于天则蔽日饮食宴乐则蔽聪明睿智惟天空明非云所能及惟君子洗心斋戒非饮食宴乐所能迷
　　饮汤液所为以济人渴者也古从　【集】从水言集
　　物于水而造成之意周礼六饮之类是也酒亦曰饮亦水所为也转去声酌以献人也小篆作□楷作饮俱不若古文之义简而易明　食从厶【集】从艮【苾】集物之精洁以养人者也食以五谷为贵以匕取之曰皀转去声以礼食人也合饮食二字观之古文之精义入神岂秦人所能测　宴从日从安庸人得女则安耽女于室则日照于上而不知其曙故后时为宴乐象人执干羽手舞足蹈之形从白者指掌乐之
　　人容貎妍好也从两幺者饰于干羽之首若缨络流苏之类也从防者指手足作舞态也旧解此字未有当者小篆从木作乐以为钟簴之防意转读落人喜悦则有舞之之形也又转效好之之意喜悦之事人所同好也北音本同不必转
　　初九需于郊利用恒无咎
　　阳刚居初为干之始贤人而在下者也隠居待时需于国外之郊野草莽之臣处畎畮而乐道素贫贱而行贫贱无所歆羡无所期望观其志实不欲有异于农夫察其事亦不过日勤其四体若将终身由之而不改用此为恒何咎之能及　士君子之安居草野亦是人生之一位易田畴察树畜未尝不可以自得此用恒也用恒即居易也即素位也苟有出位之思则颠蹶旋生矣故曰不恒其徳或承之羞君子所以贵占也　自国邑而视郊野若与天接初干之下象之
　　郊国外也从邑从交言交接于城郭也孟子郊于
　　大国如曰国外百里为郊古者公侯不过百里是虽大国犹无郊也借为祭天之称祭天者为坛于近郊因以得名
　　象曰需于郊不犯难行也利用恒无咎未失常也安居草野出作入息无求于人无争于世尽我所当为不犯难而前行苟逢治世王公百职有其人无烦畎畮之虑如未治平又孰顾刍荛之问闭户可也他人知此能勉于暂而不能安于久期于没齿无怨终身由之以为常道而不失
　　犯犬侵人也从犬从已已草木之华未发谓猛犬
　　藏身如花萼之未露使人不见突出而相侵　失指放手而遗落也
　　九二需于沙小有言终吉
　　郊沙泥皆地象也何以见于天云上于天天气下降地气上升而后成雨时雨之至山川出云以应天之象也二五同徳相孚干阳上进将涉川以有为需于水际以待舟楫沙水际也招招舟子卭须我友君子慎重矜持不欲轻济小有言辞之对答或与同涉稍抵牾有人涉卬否之意终必获吉
　　沙泥土之质为清流淘汰去其黏软而成者必在
　　水旁水多则不见水少则见之故从水从少凡江海之滨通称曰沙行旅之待涉必憇息于此际礼素沙妇人服即借用之今作纱俗　言从二【上】从干从口谓以口干人也言本乎心出乎口加乎人圣门以为慎至不敢轻发书惟口出好兴戎老氏祸从口出皆干之义也
　　象曰需于沙衍在中也虽小有言以吉终也
　　水无不放乎海君子无不欲行其志虽当需以待时其拯溺救焚之心何尝稍去于怀抱二之需沙以求济裵瞻望一往情深衍在于中进退合宜虽小有言于始必以吉终
　　衍水朝宗于海也从水从行与涉之义相佀但涉
　　者以人涉水衍者水自行也凡有沙之地必有急疾之水或从上而过或伏流而去乃衍之谓也人之需沙其心欲济亦犹是也君子具匡时安民之略壮而欲行今古同然孔子之于春秋孟子于战国其事正同凡水遇湍峡之处则阻遇寛平之处则行故借为寛余之用今为借专而忘其本则于沙不合矣　下卦三阳其重在二得中为主天之枢也彖辞利涉有功指二而言五为坎主居于天位不可言涉
　　九三需于泥致冦至
　　泥者水土相和黏滞之物三与水接水之所比必在于泥沙不沾水能洒然自脱不为所累泥性浑浊水入而不可离为外物之所襍乱胶葛污染无能蝉蜕于尘埃之表虽同谓之需而处非其地动止有碍颠蹶相随遇事皆成患难人物多为讐敌竭其知力仅足支持以自守如致冦之至也致用力以抵当拒遏之也释氏以五蕴为浊世涉世为苦海不胜厌恶惟求解脱正指需泥之意吾圣人至赜而不乱至动而不恶日从君臣父子兄弟夫妇朋友中千磨百链而出丝经缕纬无不合宜所以为难
　　泥从水从尼水需于土则滞腻而难行也转去声
　　义同凡水之所濡有润泽和悦之意如零露泥泥是也　致造诣也从至从攵【古踬字】谓力有不逮勉而及之也如曰致使冦敌之至是召兵起衅之罪人何能不败
　　象曰需于泥灾在外也自我致寇敬慎不败也
　　三之胶固滞腻欲行而不通者以患难当前失足则陷于险其灾不逺即在于外也当内外交闗切近之意彼冦之来自我独当兢兢业业惟恐其有失坠敬以持已慎以接物故不能至于败　在外非逺之之词言上下相连即此已是致寇非召之之谓言当敌人之冲自我之职任无可推委
　　灾水溢为害也从川从一一指壅塞之事水顺
　　则利壅塞则害别作灾言水火人所必须俱能为祸患也　败毁也从贝从攴不惜物力而暴殄之意通为胜负之用　以衍释沙以灾释泥絶非后世训诂所能测识圣人俱从象中探讨不徒以虚理槩世者学人崇尚空俱弃而不讲深可惜也
　　六四需于血出自穴【血即洫字】
　　四为坎体沟渎之象也畎广尺深尺倍畎为遂倍遂为沟倍沟为洫倍洫为浍俱田间行水之道畎遂则家自有之沟洫则井自有之浍则诸细流之所防合数井之所共也于郊于沙于泥其望雨者俱不若沟洫之亲切惟于洫而需之为卦始有饮食之象卦之所以得名全在于此六爻之闗键亦全在于此然则何以不置之于下卦乎下卦本干乃空中之天未曽有雨难亲沟洫及交乎坎则雨之功用莫先于稼穑当其瞻望云霓也惟忧旱干之害岁凡我室中之人虽儿童妇女不敢宁居或桔橰或抱瓮俱出自穴而襄事农夫之劳苦有时所当需而其迫切犹如是出从屮从乚【象土之拆裂不成字】象草木解包箨而出土之形通为出入之用　穴地洞之象形上古穴居野处就髙燥之地凿一洞以容身小篆作宂从宀从八【八别也】言与宫室有分别是先有宫室而后有穴取义颠倒非是
　　象曰需于血顺以听也
　　水必下达其性最顺农夫听雨旸于天听法令于君上其人亦最顺需于沟洫无能施其知力惟有顺以听之而已顺有以水注首之意耕田望雨身首沾湿亦其所乐
