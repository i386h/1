<!-- { "loadSidebar": true } -->
　　泰之小徃大来吉亨何也天地形体至崇极卑今小徃而屈大来而伸是天气旋于地下地气逹于天上二气相交而万物乘时洪纎髙下各以通畅也上下人情无有隔越両相交应而志同也阳为统御之本在内而主命令隂为承奉之才在外而司运用内者健而不息外者顺而弗违元后亲贤好善倚任君子君子居内而劳心万民服其德化禽兽草木咸蒙其福泽小入居外布满田野劳力而事事各安其分乐其业以听在位者之指挥内外合冝世运昌隆之象也所谓君子者治人食于人知义而不知利济人爱物有公无私是其道也所谓小人者食人治于人见利而不见义有私而无公是其道也当泰之时世非尽君子而君子之道日长世非无小人而小人之道日消何以能长在内而秉权何以能消在外而服从故也　君子小人原其初本以位言位之得为即谓之道君子公天下小人私一身各尽其职非有害于世也苟易地而失职大乱未有不因之而起者葢公天下之人使伏于草野则无可用其公私一身之人使立于朝廷则无不殉其私而祸始不可胜言矣遂至君子小人之名判为霄壤岂其本然哉君子道长则合在朝在野之人而兴仁兴让小人而效君子之风声小人道消则合在内在外之人而尽除其自私自利小人而去小人之俗习不必刑罚放流而天下丕变斯其为至治与
　　是直也从日从正及是时也日之经天东西之
　　候多正惟倏忽人心之萌动非僻之念蕃是或偶见几微之介是非之判也是非之辨邪正之本也长生也指人头发之形人生自少至老惟发无时不长故取为生之意小篆作　　从倒亡从兀从匕化其説支离而反晦转平声为长乆长远长短之用与长防字有别　　消尽也从水从肖水能泛涨而盈溢凝沍而为冰雪及乎消尽则肖其水之常而已
　　象曰天地交泰后以财成天地之道辅相天地之冝以左右民
　　髙髙下下其形不交今天居地下而地居天上是二气贯通合而为一相交而成泰也天地开畅万物和乐其间缺防参差之事不可胜计必頼人功为补缀安排而后能尽善尽美此其人非圣人居天位不可任也天地生财物天地不能成也惟后能财成其道使天下可共由天地有所偏枯天地不能支其倾而扶其危惟后能辅相其所冝使天下可共安凡此皆为民也民处卑弱力有不足左之右之俾遂其生乐其业而已故能成泰也　财自可解不必强改作裁后继体君也从化从囗【围】言以德政教化其邦
　　国也旧解从囗支离无当　　才伐木而去其根枝可以僃用者也从木省体指事借为人才才能才物之用财加贝材加木皆赘也　　成万物成实也从戊从午夏至之后火土同宫万物皆致养成实小篆谐丁声作　　丁亦火也其义同　　相工师抡才而用之也从木从目以目察木知所用之处借为大臣辅弼之名亦抡才而器使也瞽者以杖度地而后行是以木代目也故相师亦用此取持危扶颠之意故相有审视与賛相二义　　宜所安也从宀从夕从一人情昼则驰逐夕则求安一者得其地而处宀者得其室而居也夕而得地与室宜莫如之古文从多谓一夕之安未可为冝必夕夕如此始为
　　冝也　　左手相左助也从从工人之任事必在又【右】手凡欲制作精工则以手相助而后可施其巧　　右助也从又从口人之力有所不足以右手扶翼之以口教诲之皆以助之也左取自助右取助人俗废借又而用左右增加佐佑为相助之义俗书害理所当正者　详玩泰之一字财成辅相左右六字尽在其中穷经者不可不知六书郑渔仲曰六书明六经如指掌非妄语也
　　初九拔茅茹以其彚征吉
　　自伏羲之制网罟神农之播百谷天下饔飱之事僃至于天之降割灾害之兴而饮食从此复废当泰之初天下犹未平生于其时者田野荒没民无所粒食乃拔茅以为茹连其根彚而共取之几与鸿荒之草衣木食等矣其救灾捍患亟竢于人虽君子伏处下位亦须徃而任事乃克有济惟征则吉也
　　拔擢也从手从犮犮者犬行而踬于物也犬行
　　最疾踬而不能举动以手去其所踬之物则其行如故取象于犬者以他物踬则有伤惟犬出则无害也凡引擢皆用之诗舍拔则获言既拔而开弓舍其所拔则矢徃而有所获矣郑氏以为矢末朱氏以为矢括　　茅菅也从草从矛其叶利能伤人故谐矛其干挺直逢霜不委亦有矛义其穗蓬然可以为帚其洁白可以缩酒质复柔滑可借物其茎萚缕纫可索可屦其根连结其味甘　　茹食也从草从如言草如人意而可食者也诗不可以茹柔亦不茹来咨来茹与史茹毛饮血其义并同　　彚木之髙伟而实者可兼收并畜彚而取之以待用也借为类聚之称
　　象曰拔茅征吉志在外也
　　君子茹荼戮力不遑寜处岂暇为身家计乎诚以天下之生民已溺已饥以为忧其志之所在广远而博大也外者对身家而言
　　九二包荒用冯河不遐遗朋亡得尚于中行
　　天地相交中惟一水水包地外流乎地上不就川渎汛滥而无归汤汤浩浩包荒之象也包谓地之围抱在于水中荒谓水之洋溢不由地道葢干之中画原为坎居于下体所承所乘无有偶画以为涯涘不得所夹持左右両竒皆化为水故有此象然何以他卦不取其义而反取于泰乎曰泰以气则交以形则颠越天地颠越水自腾空矣斯时之忧民者起而任事莫先于治水治水之道穷其害探其原乃始于河流之不顺故防瀹决排惟首事于河河浑河也河势汹涌犇腾莫御非可以迁就杀减也必冯其性而引道之行所无事则四渎百川咸返其润下之初功始于西北讫于东南乘四载而越八年人力所通靡不至矣凡相机冝度成毁不亲履其地终有未悉之情不以遐陬远域而或遗之如此之难事如此之大功一人独断而独行不以淆于羣议即在廷诸臣亦不能施其参賛乃迥出乎侪类之上而朋亡矣犹书云天下莫与争能莫与争功之意于是水由正道还其本性得尚于地中而行矣犹水由地中行也语语相因一气连贯于象于理俱有实防　不敢暴虎不敢冯河暴虎冯河死而无悔俱非美德而以果断刚决朦胧解之于义不合且其爻辞一句自为一义不相连属于文有碍
　　防水广也从亾从川川流亾灭其水横行茫无
　　畔岸也借为田野不治荒芜之用故加草俗通用之而本字遂废书防度土功诗大王防之孟子流连防亾与此爻俱当用防反从加赘之荒于理大悖致使经不明矣　　冯马行疾也从马从仌【冰】良马之行虽疾乘之者安凝而不动也借为凭借之用言马行疾速人须冯鞍以自固故与凭相通用　　河水出炖煌塞外昆仑山原入于中国东流万里而后注海从水从可可者人气自下而逹上也浑河之水地气厚悍水如沸釜自下而上　　遐逺也从辵从叚远不可至事多假借故凡意想测度俱不如亲履其地之为真　　遗亾也从贵从辵凡物之可贵者不翼而飞不胫而驰易于亾失也借为赠遗之用言使者之行持珍贵之物以徃也　　朋两贝相比也象两贝形古者以贝为通行之货必大小相似合为一朋而后可贵其细小不成朋者谓之么贝其直贱借为同道相与之称言两人比并共相助益也　　亾失也从入从乚【隠】四方而专指东北为艮山之位人隐莫如山入隐则亾也
　　象曰包荒得尚于中行以光大也
　　六爻正应二独居中得干之全体是以圣王而躬亲劳瘁下同庻民之事故其成就之德业地平天成亦亘古所未有者四海九州无不徧履无不底定何大如之壤赋九等焕然采章何光如之故曰以光大也地道含光大圣王平水土地道始章
　　九三无平不陂无徃不复艰贞无咎勿恤其孚于食有福
　　天地之交其介在于三四歴初而二及至乎二天气过中将返而归其正位向之平者于此而将陂向之徃者于此而将复是乃天地之常理不足怪也世无有平不就陂徃不即复者观泰之始世本未泰后之所以致此甚难得逢其盛可不艰辛贞固以保守而求其无咎乎惟当勿爱恤其孚诚以维系夫人心使二气长交而不散则平陂徃复在天运而不在人心其于生民稼穑求食者庻乎可以长保其福矣　愚按陂有隄防之义所以障川泽者正与二之冯河相应
　　平均正也从水从二【上】物莫平于水其上不流
　　则平之至矣小篆从亏从八作　　缪矣　　陂阪也一曰沱也从阜从皮大陆绵亘于阪沱之间为之包皮以防土崩水溢也　　艰戹也从从艮黄土坚而黏取之甚难知其难则反顾矣故取艮意恤忧也从心从血人身无形之气可补有形之血难生血不能灌濡则心惮于思虑心血之所周到皆其爱之至也爱之必反为之忧矣　　福祜也从示从畐畐有享义谓祭而百神享之则人受天之禄矣
　　象曰无徃不复天地际也
　　天地之交防在于此其去来亦在于此其几至微间不容发无有接续之迹而有徃来之分其徃其复皆在此际乾坤相遇天地之心见矣君子慎之
　　际壁会也从阜从祭垒土为壁如阜之状其交
　　会之处燥湿涂漫稍有不冝无不离而为隙者人之祭祀欲格鬼神合隂阳而一之犹合水土成一体也
　　六四翩翩不冨以其邻不戒以孚
　　地不能上于天天气下则地气因之而上耳三阳旣交而还上升则三隂亦旋随而下降地质重浊其性沉坠耸空翅轻翩翩而飞者乘阳之上腾交臂而过相迎相错之象人情安居乐业则谓之冨当徃来之冲翩翩迁徙不得宫居饱食乃以其邻之故也四邻于干三陂则四何能独平三徃则四何能不复此气化之流行隂阳消长之常道不烦告戒而自然可信者也　三四上下隂阳之会两诚孚信阳主唱隂主随三勿恤其孚以诚信施于隂也四不戒以孚诚信相感彼动而此觉自然应于阳也
　　翩疾飞也从羽从扁扁侧也鸟侧身则飞更疾
　　速也
　　象曰翩翩不冨皆失实也不戒以孚中心愿也
　　泰以气交乃天地之寄寓非实位也翩翩徃来不遑安养者皆失其实位而莫可依据也不戒以孚者中心相应各从其愿非相为期约而后聼信者也
　　六五帝乙归妹以祉元吉
　　圣君之从臣笃信而专一直如女之从夫始得遂其明良喜起之盛当泰之时有九二之贤六五为之君柔中虚巳以听其宣力効忠如帝乙之归妹不以天子之贵冨骄诸侯学焉而后臣恭已无为天下之福祉无不集于其身矣吉之大者也卦之二体中含雷泽有归妹之象故系辞相同女子以嫁为归帝女之归乃下嫁亦是隂将返下之象　或曰子以九二为泰主其爻辞皆王者之事又于六五为虚已任贤之君是泰有二天子矣未见其然也曰万古之泰极盛于唐虞唐尧之世舜摄天子禹为平治之事虞舜之世禹为相一如舜相尧舜之功绩着于唐禹之功绩着于虞与予所言若合符节　成汤号天乙后有祖乙武乙及纣父帝乙大传云易当殷之未世则此帝乙为纣父无疑
　　乙象春草宛曲而出隂气尚彊其出乙乙也甲
　　为阳木首尚戴甲而未拆乙为隂木首既分而两岐身尚宛曲不能直遂与鸟之乙有异　　祉福也从示从止止者神临而锡之福也
　　象曰以祉元吉中以行愿也
　　五柔中之君任二刚中之臣一中相应凡二之所行皆五之所愿上下相交君臣合德天下人民共蒙其福祉
　　上六城复于隍勿用师自邑告命贞吝
