<!-- { "loadSidebar": true } -->
　　之水艸不能生潴泽之地其艸蕃茂卒有毕义谓艸所毕集也卒亦有众多义谓艸之种类不可计也假古頟切读若格至也从人从叚叚者借也计雅切鬼神幽明之道非有实迹可据而天之于人祖考之于子孙必借明以逹幽借人以感鬼借有以兆无而后其精气可通故凡感格之事皆以假借而显其诚敬然其大者则始于尸假人以为鬼也　　庙敬先祖貌也从广从朝古朝庙二字同用后加广以别之朝本朝夕之朝与早同义人君视朝日未出月未没勤于聴政之意子孙有事于祖考亦必夙兴夜寐以尽其恪恭如臣民之趋朝也广者以朝适庙在其东方但见其侧不见其正故不从宀　　牲牛完全从牛从生凡郊社禘祫必卜牺牲而用卜得吉矣则别为畜饲之乃谓之牲言未杀也杀则毛血巳去非完全矣从牛举其重也
　　彖曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　萃之义云何犹之乎言聚也下顺而上说人民服从王者和乐由其有刚中之徳而所应亦中正故能使天下归之咸聚而不去也王者以天下之力致孝于鬼神臣民归附于大人实相聚以正道祭则受福事则有功神人共与岂人之智力可希望乎乃天命使然王者直顺而不违尔夫受命而兴其于穆之运不可窥测但观其人心之归向而聚会者髙厚灵蠢之情俱章章可覩矣孟子使主祭百神享使治事事治天下归之如水就下正用牲利往泽地为萃之意孝善事父母者从老省从子谓子在老人之下
　　能曲承其意竭尽其力也
　　象曰泽上于地萃君子以除戎器戒不虞
　　羣流就湿而成泽泽固深且广矣然归乎地者即能溢出乎地上则萃可喜也亦可畏也君子观其象知臣民归已者众其情性参差将有凶顽不类萌蘖于中虽在治安不忘危乱故当戢干戈韬弓矢之时戎器皆已屏除常惧有意外之事非思虑所及防者葢戒备其不虞为急务也
　　除殿陛也从阜从余阜指阶级之髙下余指堂
　　下之旁舍以其不在堂室借为革除迁除言置之旁舍而别具陈设之物于堂于室也　　器皿也从四口象笾豆鼎彝陈列形旧云从戢者非也从犬犬能守古祭祀及常用之器其铭识不曰子孙世宝则曰子孙永用器之从犬示后人以善守之意
　　初六有孚不终乃乱乃萃若号一握为笑勿恤往无咎人之会聚当其初来归也莫不有孚信相感以为趋向故能不约而同是可必之于初者然从此以后其事变方殷岂可即保其终乎葢至赜至襍本未可齐今则聚矣正乃所以乱乃萃者也天下之广兆民之众岂与此唱彼和相要约于一堂之上共为欢笑者等哉言若匹夫之友则可呼号而聚握手笑语而无他也然顺说之时天命所在勿用忧恤往而从上自得无咎　初处地下泽流就之有藏垢纳汚之象故云乱泽趋下则有声故云号云笑
　　握搤持也从手从屋屋中之物取之甚易其藏
　　甚固手之搤持而不失坠亦犹是也
　　象曰乃乱乃萃其志乱也
　　形迹固聚矣而其志皆不同则乱正生于萃吾志茍治何畏乎纷纭
　　六二引吉无咎孚乃利用禴
　　彖传刚中而应谓五之应二二得地之中位之正率羣阴而归于有位之大人相引其朋类为吉且无咎也其孚诚之感格可以达于幽明不必备物尽礼即用禴祭之薄鬼神亦歆享而来萃矣况于人之有形有质者哉泽性自上而下萃二欲萃五必引之使上也卽汲引之谓
　　禴篆阙古俱作　　礿夏祭也夏月牲牢易败反为防慢勺其可用之物而荐之龠管乐笙箫之属用音乐以娯神寒暑无所改变鬼神无形所歆飨者唯音与气而巳勺亦乐名也圣人知鬼神之情状故祭祀尚音与气
　　象曰引吉无咎中未变也
　　居羣顺之内而独得中与众共聚孚诚特固始终不变
　　六三萃如嗟如无攸利往无咎小吝
　　在地之上与泽相承萃之为象莫切于此矣故为萃如处众阴之内而独无应虽依附于人未有甄别之者故为嗟如夫襍聚于众人中彼以众人畜我亦何所利然顺以从时往而有归可以无咎不能独立独行仅与世推移宁不小有所吝乎
　　象曰往无咎上巽也
　　四五两阳得权于上天下往归是在上者有以入人之深聚者皆获顺命矣巽入也上巽谓上先感我而我往也
　　九四大吉无咎
　　君相同治得君之专臣民莫不望而归萃乘时御世其才其徳原足以相配故能下顺上説葢我道大而获吉也九五刚中既非孱弱之主亦无猜忌之心故天下信之而无咎　如伊尹相汤周公相武王君臣皆阳刚之圣人天下朝觐讼狱同来同理嫌疑何生若伊尹相太甲周公相成王则虽顺説而不能无咎惟阳刚之君得阳刚之相是不世之际防也
　　象曰大吉无咎位不当也
　　毋以天下萃己而谓我才徳当然以位言之实处多惧之地为不当也
　　九五萃有位无咎匪孚元永贞悔亡
　　众阴萃于二阳而居君位者五也以刚中之圣居天下之大寳臣民聚而归之何咎之有其孚信之及于人者不必皆自一己之所出而长人之善永逺贞固而不失其不虞之悔于此尽亡惟大人公天下无所猜忌故虽萃于四者亦咸萃于我矣　元乃人君之徳永贞乃永保其君位犹言天禄永终也比与萃俱四海归心之象比着于彖词者即彖即五比惟知有君也萃着于五象者萃有君有相当之者在五也
　　象曰萃有位志未光也
　　虽有其位苟无其徳则志岂能光显乎五徳位俱兼又得贤臣以佐之所以能顺説而当天命言人君不可以位自侈轻人民之聚也
　　上六赍咨涕洟无咎
　　泽性就下得地形之卑广者而会聚焉凡财用谋画俱出于此人得资之而悦乐赍财用也任土之贡咨谋画也智能之士涕洟哭泣之状説乐之反也泽居于上将泛溢横流人才赋税不能聚矣故兑説变为涕洟然君相明良以顺天命上六得其所归仍可无咎
　　赍持遗也从贝从齐齐指五谷之类贝指珍寳
　　之类言持黍稷金玉以赠遗也　　咨谋事曰咨从口从次问不厌详以口相访次第而及也　　洟鼻液也从水从夷读他计切去声夷有伤之义言伤于肺而鼻流液也涕洟俱泽出于首者泽在上之象
　　象曰赍咨涕洟未安上也
　　泽本在下之物而居于上失其宐而不安势必反而向下以成升也
　　萃卦六爻皆无咎葢以人才既聚用长以益短用有以济无人人皆得以补过也
　　【木下地上】升
　　萃之所聚者众千人为英万人为杰英杰之士出于聚会之中流俗不能沈埋其才智将渐进而上升升所以继萃也卦取象于地中生木木始萌茁于地下得土气之熏蒸养以时日遂成干霄拂云之物使培之也不厚则植根不固稍有摇荡偃仆随之必所入愈深所出愈大故升之取义自微而着皆由渐积而成米粟自粒穗积而至升已可记数从此以及斗釡钟庾及太仓莫不始于升也布帛自丝忽积而至八十缕为升已可经纶从此以及寻丈及冠冕衣裳亦莫不始于升也君子自小学以达于圣贤亦犹是也自委吏乘田以登于治国平天下亦犹是也六爻之升义各不同初之允升其升以气二之用禴其升以声三之升虚邑其升以位由下卦而陟上卦之象四之亨岐山柴望则礼隆已极王则人爵已极山则形髙已极升之无可复升者也五之升阶有天下而不与髙而不危之象上之防升不息则形位声气俱消不知老之将至心与天通者也夫升本在上之名圣人示以极降之象莫卑于地矣偏指地下之木是舍其枝榦而专言其根也故求升者不于升必先于降先降则顺先升则逆也
　　升元亨用见大人勿恤南征吉
　　卦名为升而其所以升之象与义皆在于卑下凡民视之而不觉彼包含緼积之气固巳大亨而不可遏斯时之大人尚未得为万物所快覩惟用见而后升之分量乃尽然防无或阻者勿须忧恤其光显之未至木向春夏则荣滋长南为离火之位介乎木土之间坤土得之而融和巽木得之而蕃蔚顺趋其时此天地人物之自然南征故吉也虽言其序次亦其势所必至也
　　升十龠也从斗从一谓得斗中之十一也説文
　　作　　亦从　　加一而斛量象形不可寻或谓象机上丝缕形则得之借凡登上之用云自此而积也正与卦义积小髙大切合
　　彖曰柔以时升巽而顺刚中而应是以大亨用见大人勿恤有庆也南征吉志行也
　　木在地之中方句萌初柔之甚者时之未至则伏藏而不出时既至矣则奋然而特升其升之道惟巽入居下自能顺行上达且内抱刚中之徳有应于外是以能无所遏抑而太亨也大人见用于世今已必然可勿忧恤天下生民无不受其福庆也南征之吉乘时御运使平生所懐之志得于天而修于人者俱至此而尽见诸行事也　老子万物草木之生也柔脆其死也枯槁坚强者死之徒柔弱者生之徒强大处下柔弱处上此正柔以时升之义
　　象曰地中生木升君子以顺徳积小以髙大
　　木性上达然其所以生生者必在地中非入之深不成其升之事君子知陵节逆行不可以居身躐等鋭进不可以为学当法地徳之顺积累夫纎小以养成巽木为髙为大之才苟欲越次而升是卓无根之木于地上生意巳絶何髙大之足云　释氏去其人伦日用非顺徳当下领悟立跻圣域非积小以髙大浅识者徒畏其祸福有志者独乐其精微元妙岂知地中生木之义乎
　　初六允升大吉
　　升之初位实为木根岐而处下其所入者深于此则其髙大也见于彼不必覩其枝榦华叶而已允信其可升矣君子学行俱成小试则小应大试则大应皆自操乎隠伏之时岂俟布诸经纶而始定哉此非一人之吉其为吉也大矣　晋升之义相近允有进之义晋允在三三地上与日近也升允在初初木根得地气厚也
　　象曰允升大吉上合志也
　　贤人升降乃世道治乱之基此出彼应上下志同不特臣求君而君亦求臣也　初岐为木根则二三挺为木榦下根欲入上榦欲出似乎不同而榦升全在根固其志实相合也木下生根则上叶时刻不爽
　　九二孚乃利用禴无咎
　　萃自上而流下六二又为柔质不能遽上而应五故必引之使上然后孚诚相格而礼之隆杀始可勿论矣升自下而达上九二又禀阳刚之气其上而应五也乃其时势之固然孚诚感格通于鬼神竟可略其仪文度数即用禴祭之薄而已利矣何咎之有　升二为木干其欲透地而出若有槖籥以吹嘘萃二为地中其容受泽处水土调和若有气机以鼔荡故二爻皆有用禴之象
　　象曰九二之孚有喜也
　　上下相孚将有利民之喜矣
　　九三升虚邑
　　四邑为邱邱谓之虚小国寡民之象也三位下卦之上其升巳离乎地将自裔土弱侯而起天下归之不系吉凶者非常之事不可言吉南征志行不可言凶其西伯戡黎三分有二之时乎
　　虚大邱也从丘从虍百家聚落不成都市仅择
　　髙广之地日中相防以有易无尔人散之后仍为鸟兽之所逰息为其无市廛故也因其聚少散多借为虚耗盈虚古有魖字以别于邱虚俗反不用专归于借又于本文加土作墟缪戾甚矣
　　象曰升虚邑无所疑也
　　徳髙位卑由渐而进天下信之故曰无所疑
　　六四王用亨于岐山吉无咎
　　昔升虚邑而不疑是人信之也今之亨于岐山则天受之矣天与人归吉且无咎王文王也文王未尝为天子故见于四而不见于五有形之升至山而莫加无形之升至格天而莫加文王自此不进以服事殷徳弥盛而心愈小也
