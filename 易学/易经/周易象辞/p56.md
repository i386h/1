<!-- { "loadSidebar": true } -->
　　云车辙鲋鱼得升斗水即活者言其浅水易生指为鲫者是也　　瓮汲缾也从缶从雝雝水鸟出没于水汲缾佀之　　漏屋穿水下也从屋省体从雨屋下有雨漏义自明后人以刻漏之漏加水而漏下以别于屋漏亦已赘矣俗遂因之屚字反不用又屋屚奥窔上古穴居通明于顶有雨穿下君子毎事不忘本因有屋屚之称
　　象曰井谷射鲋无与也
　　一息尚存为田野之遗老何不且耕获以养其残生射鲋于井谷苟活甚矣上无恤农之政下无耦耕之畔谁可为与而复其先畴之恒业也哉或曰二五同德五为中正之主得为于上二岂雕残之若此曰五为水主养而不穷生生盛大者二木刳为汲器生意已絶非九五所能造者也汤武岂能辅相桀纣使为夏商之令主乎二乃伯夷太公之流与
　　九三井渫不食为我心恻可用汲王明并受其福渫即泄字井田不治其畎浍沟洫皆灭没而不能灌濡其流水皆渫去而不循故道不可得而望嵗矣民其不食矣彼有其民有其地者恬然不以为忧而乃为我心之所恻怛田野之荒芜经界之败壊岂农夫之罪哉使其至于如此者实王者之故尔使王而恫恤民隠知民为邦本稼穑艰难天下人民并受其爱养之福矣王指文王纣虐已稔文王虽三分有二东土之流离饥饿不得被文王之泽者文王悯之欲锡之福而不能也如以渫为洁不特训义臆説意味索然而心恻受福作何着落
　　渫除去也从水从枼枼言水之渗漏如木叶之
　　零陨而人不觉也俗皆用泄字即枼之省文尔因俗儒误认弃上之三十为世遂以世字加诸木上以为枼也不识枼乃木之加体指事非三十为世之谓
　　象曰井渫不食行恻也求王明受福也
　　彼田已壊而不耕彼民已饥而不食彼昬不知我行其野见此景象而心恻然莫可或解将何术以济之乎但求王者明乎此则斯民庶得受其福乎
　　六四井甃无咎
　　井当四位离乎下卦有出昧土之象登乎上卦有向王明之象入其疆而田野辟农夫勤于耕耨八家相聚有事于井当木落水涸之时共甃而整治之去其缺壊补其罅隙而井已重新矣食用有资旱干有备可以无咎
　　甃井壁也从瓦从秋井既以木为垣于垣之内
　　陶瓦以封之壁而井乃固时至于秋既为农隙正水涸木落可以治井下卦防往木落有秋之象古礼立秋浚井改水甃之义也
　　象曰井甃无咎修井也
　　嵗之所以凶荒田之所以芜秽岂土膏之独薄与特以农政不修故尔王有志于恤民恶有易地易民者哉不过除其患害补其缺畧井虽旧修之则新矣诗曰周虽旧邦其命维新
　　九五井冽寒泉食
　　五为坎主泉之象也古之凿井必相度其地之泉穴在于何处然后迎之濬及其所则泉自下而上汨汨不絶其水清洁与凑集之水不同所以谓之冽也水之有原者曰泉冬必温夏必寒当耕耘灌溉之时农夫在田其水正寒汲而为食利人甚普盖自修井以来黎庶乐业土地开辟皆王者之德泽足以浸灌滋润乎生民也校诸下卦之萧条惨戚孰不思兴起而归养乎虽欲不革不可得矣
　　冽水清也从水从列古作　　象水自下而上
　　之形水之下流味必咸浊水之上出味必甘清古文简易明白小篆加水谐列是反从矣
　　象曰寒泉之食中正也
　　水出地中正位北方以润万物王者执中用中正乎天位以养万民
　　上六井収勿幕有孚元吉
　　夫修井以来旧日之废坠已戢地利之生产已殷天则雨旸时若而民获物阜歳丰矣井田至于秋冬为大有年其所収获栖被原野勿用盖藏一以见盈仓溢禀至庐舎不能容纳足徴所畜之多一以见人有资生比屋充牣道不拾遗足徴风俗之美此其信于天下之实据所谓太平有象非若麒麟鳯皇景星庆云之瑞也是为有孚而元吉如曰収为汲绠已属臆说至于井之有幕自古及今罕闻罕见何遂以勿幕者为元吉也礼鼎有幕以防尘蝇之秽此之勿幕但言堆积于场上未尽纳于仓箱也是即后世余粮栖于畎畆之谓
　　収捕也敛也从　　缚之义从攴朴击之义収
　　敛五谷者先缚而后朴击之捕获罪人亦若是故通为収捕之用　　幕帷在上曰幕覆食案亦曰幕帷幔之制施于莫夜为多故从巾从莫
　　象曰元吉在上大成也
　　圣王不忍土地之荒芜人民之愁苦吾疆吾里而修之井甃泉洌民勤土膏财成辅相行之毕世至此而始得达之天下及乎亿兆乃元吉之明王在上人人受福天不爱道地不爱寳而大有秋成也汤武之革命已基于此
　　下卦三爻佀沬土上卦三爻佀西方美人先王之制井田人人有恒产天下无贫民故可言一夫一妇不被其泽若己推之沟中后世井田既壊昬暗之朝其人民之为刍狗不必言凶荒之日赤子之就涂炭亦不必言即有爱民之君值丰熟之时其乐其利多归于豪强兼并孱弱农夫终嵗勤劳仍有食糠覈者岂特一夫一妇哉欲为三代之治必当先复井田欲复井田必当师其意而不泥其迹天下之所产自足供天下之用一年之収获自足给一年之食今既无恒业游惰者非仰地外之谷也亦养于此田也贫困者非竟能薇蕨毕生也亦贷此富室之所入也师其意但均其田八口之家准以今田约二十畆田之硗瘠者则加以十畆硗瘠之至者则増至四十畆使可更易而迭种凡一方之田俱有是三等所谓公田亦视此三等而错襍于私田之侧八家助其耕种耔耘至収获而纳粟于公庭然后尽一嵗之事不泥其迹不必制为井形不必拘于八家九区之数孟子巳云请野九一而助国中十一使自赋战国之时阡陌未尽坏已须润泽况欲泥之于又数千年之后乎是井田之不可复不在于顽犷而在于迂儒也
　　困井相因田庐既坏依草附木不能居止则将流离播迁民不地着矣所以田野有无禽射鲋之惨地脉絶民心去夏殷之亡兆明王恻然于此修旧维新有徳有人有土有财天与人归汤武之兴莫能御焉
　　【火下泽上】革
　　井田之収获每歳而一革制度之废兴一姓而一革天下之改革视乎民民之向背视乎养善养民者焉能家哺而戸餔之亦为之井田教之畜牧而已井田以供粢盛粢盛具则必备犠牲然后可以供祭祀可以养圣贤革之继井其义不一而足火下泽上以火熟水将以治皮也爻有牛虎豹皆取兽皮之意牛革尚其坚固虎豹之革尚其文采然兽皮何以有变革之义黄牛虎豹各为一物而具一物之质性及取而成革则但资生人之用而变革其所生之质性矣二体两象原取以火革泽泽受火之煎烹而改易其气味如王者之陶冶斯世而移风俗也下卦三爻由渐而进初审时二正当其时三则临事戒惧皆我往革彼之象上卦三爻四受革而改命五既变而施以礼乐上则化成天下朝廷草野悉变文章之治皆我为彼革之象夫天下时而已矣时者日往月来寒往暑来相推代而成者也日月寒暑推代不息遂生治乱遂有古今素问曰亢则害承乃制物未有穷而不变极而不反者至治之世乱萌已伏大乱之世治端亦兆故者不得不去新者不得不来日出而照临万物其时已过则退入于苍茫大泽之下何事不为尘迹故天地革而四时成即夏命终而汤革之殷命终而武革之之事存乎其中治厯明时因天道而知人事有孚改命因人事而信天道也顺天应人舍时无能为也厯四时之序春木生夏火秋金生冬水冬水复生春木惟夏秋之交火克金火徂暑金继令独有变革之义所以取泽火为象离南方兑正秋经此二时两禾咸登帝尧命羲和其授人时亦以农务为重革鼎二象其交合之际原有物以间之其义最确伯不得略革之泽上火下使无釜以闲隔则泽决火灭不能成革中藏干金金釜象也火而无薪丽于何处中藏巽木木薪象也始可以变革滋味鼎之火上木下亦自焚耳于鼎乎何有惟其中隠干兑干兑皆金为鼎之质其物重大合两金而成体兑为泽在于金上始有烹饪之具成熟食之功四卦循环颠倒巧合缺一不可
　　革已日乃孚元亨利贞悔亡
　　夫自困井已来生民之顦顇亦已甚矣修井之补救方隅之有年何足以维新乎天下非改易其性情变化其风俗不可得而治也然而改革之事易骇众人之耳目非施之有渐需以歳月岂能信于人心已尽也已日犹言毕世夫有此革也乾坤为之再造权量法度正朔服色代有损益惟元亨利贞之四徳则贯乎天地之始终特因其革而愈显创始未定虽天时已至圣人不能无悔及乎人心既孚悔己亡之　王者必世而后仁善人为邦百年可胜残去杀周家积徳累世始开王业　万物自有形之始以至衰老无刻不变但以渐而更改不觉其可惊畏不受其痛苦耳圣王之革天下与天地之革万物同
　　革兽皮象具角尾开胸腹之形治之使柔而可
　　用者曰韦未治而生者曰革　己象人口气出形言语已尽而气尚未収故为止尽之义又为字句之断絶处耳
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　水火之性迭为兴废一盛一衰如气之有呼吸故曰相息息者心气之出入而运于鼻水能灭火然水若于物即蒸而成热热乃生火火能涸水然火之所向必先煎逼而出水是水又生于火其性常相反而气常相通如天之寒暑人之呼吸也中少二女同居一室非相猜疑即相妒忌其志各有所向而不相得故谓之革已日乃孚者渐仁磨义嵗月既久然后革而人信之也圣人心志如白日行天光明正大经东西而纬昼夜其所以信之于民者岂有他哉维此文明之徳而民咸説之大亨以正革当其防悔乃可亡天地之气化温凉寒暑迭为改革而成四时帝王之兴起有以除暴取残而改革其天命上顺乎天下应乎人天受民受惟其孚东征西怨亦惟其孚此圣人之所以合于天地而再造乾坤者也其时信大矣哉息为止之义泽乃空旷之地未可即谓之水而实水所止息处日行处下虽不可云止而实羣动宴息时男女异情各性同息一室爱恋绸缪二女同形同气共居并息格格不相入水火本中男中女寒热湿燥判然相遇则相得而成既济泽火少女中女相近而日疏必各为更变而不久仍其旧也　四时以相生为序禅继之正道因之惟夏秋之交以相克为生则殷周之征伐所以行其权南火而入西金自夏交秋之象
　　象曰泽中有火革君子以治厯明时
　　泽与水不同水流行泽畜积流水逝波寒暑不甚改变惟停留潴集之水夏日必寒冬日必热革继井而为卦泽乃井泉井水在冬甚温泽中有火之象也圣人教民粒食即有以火革水之事敬授人时正示民东作西成之限民非水火不生活水火非变革不可以治饔飱饔飱必本于稼穑稼穑必因乎天时治厯明时则趋事赴功无有失期故帝王之代兴首重夫正朔天地之革以寒暑易姓之革以制度　泽中有火与水在火上有辨水火男女相交有异体之象故曰在上泽火二女不交无彼此之分故曰中有素问云泽中有阳焰木华海赋云阴火潜然皆泽中有火之谓此火生于刚卤不能暵物海水虽咸未煮为盐不任调和皆有待于革之意
　　厯古作厤从秝从厂秝者谓七月九月二禾之
　　成熟也二禾登场一嵗之阅厯尽矣厂葢藏也小篆加止作歴止者七曜之经由止于二十八舎也时从之从日四时有过不及必视日之纒度以为凖则之往也日之所往指躔度也小篆加寸作时言人有测算之法
　　初九巩用黄牛之革
