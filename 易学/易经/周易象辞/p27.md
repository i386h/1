<!-- { "loadSidebar": true } -->
　　随有获其事可云美矣其义则凶也聴天下之随随矣
　　九五孚于嘉吉
　　以贤君首出受逺近之随天下虽广俱登陟于一堂如燕享防合上下之情通賔主之礼备诚信绸缪和説无阻孚于嘉之象也嘉防合礼以孚主之非仅仪文之盛美矣主随若此孰不归心故吉也　人君见天下归已视天下人才咸欲附我而成功名愚者骄恣而忘恭敬智者以名位笼络贤士均非盛德也必恭敬如见大賔诚笃如对家人父子始可谓之孚嘉孟子所云食而弗爱非孚也爱而弗敬非嘉也
　　象曰孚于嘉吉位正中也
　　有其位者人必随之孚嘉而受天下之随唯居天位而具正中之德者能之
　　上六拘系之乃从维之王用亨于西山
　　隂柔之性多所沾滞故二三上俱言系系则于随时之义逺矣居卦之极随无所往不得不退而向后以随之拘束也言束身而系之五也五为随主因我之拘系彼即从而维系之乃彼也犹汉书称乃公乃翁诗云乃祖乃父同谓交相固结之象于斯时也王者之德泽不特説于人心而抑且鉴格于鬼神用是亨于西山是天受之也民随天受虽欲不王不可得遇于四是系四之丈夫而失初同体之小子也其随如此可谓去取合宜殆将有求而必得者矣但人以求得为随则凡可以有得者岂不辨礼义而从之耶故善随时者不以利为利以居正为利也
　　西山周地兑西方之卦也亨西山即柴望秩山川也周之盛德于斯可见　天受不可见征诸神享神享亦不可见征诸民归民归者随也二老西顾其子焉往即商之宗臣亦不能违时矣奈之何不欲民随而且殴之也系者随相反众人所以不能随时者俱因有系恋之私败其几愚其知也君子洗心退藏本无适莫故能随时阳性轻清而圆转初四出门在道非乡曲之见五孚嘉防合羣情非一人一己之事曾何系哉隂性重浊而执滞然二三之位途路尚广嵗月尚富或可通方迁变于将来至于上则日薄西山徒悔往者之失不特为系且为拘为维坚固而不可移所谓随时者安在但上穷而已苟不达于理无媿于心鬼神亦鉴其诚岂滔滔皆是者所可髣髴乎拘从手从句有拘束之义　　维车盖维也从
　　糸从隹隹飞往上而糸牵之在下车盖在上系之者在下其义相似此爻自系于五为拘五复来系上为维拘维二义其不可移易如此
　　象曰拘系之上穷也
　　隂穷于上势不能不拘身而下系耳此所谓随时之义也
　　山与泽之二象咸属乎地山乃地之隆起者泽乃地之卑下者卑下之处众水所归故以泽名之大约雷伏地中不过如山之出地其深止矣雷出地上亦不过如山之高其力尽矣泽既卑下原与蛰雷相近有相亲之义其出泽也泽与之俱升旋降而为雨如女之从男故雷泽为归妹其在泽中也雷与泽休息安养如臣民之从君朋友之相从故泽雷为随天下同体相从天作合者唯父子兄弟异体相从人作合者君臣夫妇朋友雷阳泽隂长男少女皆异体相从者也説以动男女相説而后从以从为动也动而説君臣朋友先动以相从而后得君信友以为説也归妹以説为主女从男之道然也随以动为主臣从君下从上之道然也
　　【风下山上】蛊
　　随则聴其自然因时进退不加勉强造作之劳人人相习于无事苟且因循莫为之主谁执其咎天下方以为乂安和乐不知鱼烂土崩而莫可收拾矣随之成蛊以畏事酿为多事也彼动者至此而止説者安此而入頽墯之气象已成腐浥之状貌未露蚀其内无损于外饰其外不察于内从来身心家国天下之祸未有不如此者也巧言令色以欺人则为学问之蛊四肢百骸无恙而元气内耗则为疾病之蛊承祖宗之富厚侈养成平纲纪既弛而粉饰不改则为天下国家之蛊盖蛊不成于蛊之时实造于随之日及觉为蛊又无可措手足矣故设卦观象皆属已往人当乎此际者不可不知所以治之之道天时人事回还往复乱之终即治之始败壊之极即整饬之端卦合山风二象而成体风者隂气束于阳而为吹嘘或为温和或为冷急应时鼓动宣泄于槖籥则能披拂其烦苛涤除其郁翳今也压于山而不能出则凝聚而为湿溽使土壤枯槁草木溃腐矣凡易象言风必兼指木于其中故素问云风木同气
　　蛊元亨利渉大川先甲三日后甲三日【原缺讲义】
　　蛊腹中虫也春秋传曰皿虫为蛊晦淫之所生
　　也臬桀死之鬼亦为蛊从虫从皿谓虫生于器物之内外不可见乃隂湿之气所化者晦淫犹言隂湿臬桀而死者为厉鬼其血渍于枯朽之木亦成虫以蚀物素问云凡虫木气所化故春深木王百虫皆出甲东方之孟阳气萌动象木戴孚甲之形以其蔽
　　身而出故借为甲兵以其为天干之首故借为事物之长古与介通用甲胄曰介胄甲虫曰介虫
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也卦反随而成蛊艮刚在上巽柔在下二三之刚在上初柔在下上刚在上四五之柔在下刚上则益其上柔下则甚其下两不相谋而中空虚防者卑而下入止者静而上安外视之若依然如故其内则溃败矣所以谓之蛊也蛊则废坏已极非补偏救敝所能任当其大坏尽废之时已有更始重新之道故曰元亨而天下从此可治可利涉大川者矫其頽墯之习振作兴起往而有事不避艰险也先甲三日后甲三日者彼蛊之终即有此治之始虽人力之所拮据而实则天道流行莫之为而为者也　郑司农以先甲三日取更新后甲三日取丁宁此后人纳甲之法岂文王大中至正之论所不取也剥消息盈虚曰天行复反复其道曰天行蛊终则有始曰天行天无时不行但其行不可见于往来接续之际方觉显然如律厯之气候征诸二十四节变成春夏秋冬也盛衰兴废犹昼夜寒暑君子第尽其人事而已
　　象曰山下有风蛊君子以振民育德
　　风气主乎散若天空若地广若水濶则无所拂逆任其所之故谓之行若天下则凡成形质之物皆与之相遇若泽上则隄防之水蒲鱼之利存焉若山下则尤其阻隔而不能行矣故皆谓之有有者觉有风之触也山下有风其东西南北去来不得自如俱回旋反激非风所自生之正方乃其死气也所以成蛊君子处此知頽废之俗习不可苟且而为政必振作其民使之出于败壊而人人兴起以趋事其德既巳消亡心思志念俱梏之反复无复天命之本然当如婴孩之养育以成其德盖风俗人心至此俱宜再造者也蒙之育德以童蒙未能充足养而教之使满其分量蛊之育德以习俗败壊既久本性剥落复教而养之使还其故有俱取山下者以山土高厚能长养万物也
　　振举救也奋也从手从辰辰者三月阳气动雷
　　电作振起农时也蛊之振民举而救之于败坏之中使自奋汉解一字不可移易如此
　　初六干父之蛊有子考无咎厉终吉
　　干直立之物挺出不仆木之枝叶俱附此而生者也下体防木干象蛊者前人已壊之绪干父之蛊是去其朽腐之旧木而卓然维新使父蛊而不能干聴其败坏与无后而堕家业者等尚得称为子乎生子干蛊可谓有子矣厥考之所缺畧而未竟者俱得完备不至有所遗恨故无咎然其忧勤危厉必过于他人终乃获吉考者故父之称父之蛊乃子之责任有子干之其父之言行始可考核
　　象曰干父之蛊意承考也
　　干父之蛊与创业者不同孝子之心知有先考不知有功业或有政事所当改者亦不得不为变易但其意非为功业计也为承先考也武王周公缵王季文王之绪乃为承考乃为达孝汉祖唐宗直是功利尔岂承考哉
　　意志也从心从音音者言中含一指其微妙精
　　详而未显于外者也意在于心含而未无所不备而实有专属也意与志虽互训相似而不同意从音音在心则含蓄居多志从之之往也则巳有方向矣
　　九二干母之蛊不可贞
　　卦之诸爻皆无正应唯九二上应六五之柔君有母之象与晋之王母小过之遇妣同意干母之蛊似乎寡妇之子子虽秉政不敢自专如为母完先人之事干蛊不可以常理因循自为守正故彖辞言元亨利独不言贞其意可见此爻之不可贞谓常变通因时非以从命为孝者也
　　象曰干母之蛊得中道也
　　干母之蛊当不刚不柔无过不及贵得夫中道尔得中道者以不可贞为正也
　　九三干父之蛊小有悔无大咎
　　位当上下之交盖人子代父为政者也木虽压乎山而三以刚居刚其干甚劲上比于四以柔居柔其土亦稍疏将穿之而出为风之终回旋既久又欲上达以遂其性故干父之蛊似有更易辙尽改前人矩矱之象然而究为干蛊之子亦何伤于父志乎虽小有悔而无大咎其为过则轻为家国则重矣君子当审其大小而勇于从事也
　　象曰干父之蛊终无咎也
　　夫以功利为心则改政改臣有媿子道干父之蛊则终成父志矣久而弥善者也谓究竟无可咎尔孝子之用心不当如是乎
　　六四裕父之蛊往见吝【往句下同】
　　处山之下有谷之象故言裕裕者饶裕之意常人居穷约则多警敏居富厚则多頽堕然而富厚之振作易于成功凡其所当整饬纪纲法度具在有不劳悉变者国家闲暇未雨绸缪其才其力非尽优于胼手胝足之徒也特承饶裕于前人尔自命才力超迈遽思有事宁不窒乎盖曰此裕父之蛊也欲往而有事必见吝矣往即往有事之往四重隂才弱也近君不敢决有父兄在也故当有事之际不欲其即往裕衣物饶也从衣从谷谷者山下出水之处自
　　然有聚防寛饶之象独言衣者贫贱服裋繻富贵服襃博望而知其饶裕也
　　象曰裕父之蛊往未得也
　　裕父之蛊往者不宜有事而有事岂能尽遂其愿未可以为得也　赵宋之天下正当承平无事所谓裕父之蛊神宗急于图治深信王安石之躁妄变乱祖宗法度遂展转相因至于糜烂国家则不宜往而往之为祸也大矣子孙承享已成之基业其为干蛊原有因革二道非可专尚有事也圣人作易以前民用千万世已前如见
　　六五干父之蛊用誉
　　此继体守文之象也前人创业垂统于兹唯有继志述事不必别有纷更但宜将顺其美礼乐文章光显万世矣其干父之蛊也直表暴前人之嘉言懿行用誉之而已足矣山止乎上魏魏成功风行乎下万方草偃如是其易岂人力哉天行也
　　誉称也从言从与谓以言语与人也称人之善
　　使名誉彰闻胜乎赠人以货物也
　　象曰干父用誉承以德也
　　干父之蛊而用誉者何也岂不以事业已着于前后人承之者不必以作为之纷扰而承之以德乎毕世百年咸基于此
　　上九不事王侯高尚其事
　　位在山之上登泰山而小天下者也帝王之兴废世运之迁改倐忽已为尘迹高岸为谷深谷为陵而圣贤豪杰与之俱往昔日之为王侯者于今安在今日之王侯其又可恃耶时势驱人从风而靡当任蛊之责者不得不有所干立既兴起功业有其人主持世道有其君则置身物外不委贽以事王侯何但殷有多士即尧亦有务许然其为人也非仅仅以孤洁自夸安静为得无所事事者其事则居仁由义可垂诸久逺而不同富贵以磨灭不借竹帛以明显盖高出乎众人之表而独有专尚者也
　　象曰不事王侯志可则也
　　言而世为天下法行而世为天下则必假道于王侯然后可若夫志固不安于晚近与古人游矣宁非百世之师可典可则者与　士何事孟子曰尚志是此爻左证　天下共趋之途有一人焉独异其行天下共争之事有一人焉独异其志天下不足重而一人重矣
