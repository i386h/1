<!-- { "loadSidebar": true } -->
　　以虚中文明之德柔顺以从天下之贤人君子凡天下之才能功绩皆其才能功绩也故成斯大有之盛治葢其孚信交于上下謇谔盈廷而无不受恭已南面垂衣裳而威仪焕然也吉孰如之　天子一位其祸莫大于唯言莫违其恶德莫甚于好刚自用三代之季桀纣之失天下也俱以刚暴非君弱臣强也唯周室东迁乃君弱臣强尔然其所以失此权势者则又由于幽厉之刚暴也乃以君道贵刚朂之得无近于使民战栗之意乎歴观后世君天下之败亡其有不自用自专恶闻其过者否间有强臣窃柄尾大不掉者则必昬愚迷惑之所至是当责其不明不当责其不刚也曾有离明之主而惧政令之旁落乎师臣者帝友臣者王非可好刚为也
　　威从女从戌戌为霜降之月女子之昬期也女
　　将嫁德容言功节文咸故谓之威仪礼仪事大属诸阳威仪事小故属隂而从女六五以柔顺大中之君而五阳应之故曰威如
　　象曰厥孚交如信以志也威如之吉易而无也人君以虚怀诚信待天下之臣民凡为臣民者恭敬以从事唯恐输将之或后皆六五有以感其志也其威仪文章焕乎可观坦易明白无有猜忌戒而天下不萌觊觎之心此所谓修文德而来远人舞干羽而格有苖者也葢惟正之贡藏于民间非府库之所私也苟或见时际丰隆君兴黩货之念掊克以充牣虽桀裂以御其臣下百计以防其攘夺珠玉锦绣非不多也安得而独享诸
　　慎也从人从防【具也】人有戒慎当有具以应
　　不时之用
　　上九自天祐之吉无不利
　　天下之至大有人君之享大有恒百年毕世而不可得遇幸际此时者固其才德所致而要亦有天命存乎其间日中则昃几微之顷尔六五信顺尚贤自始彻终无有陨越至冨极贵不见其骄亢所以自天祐之吉无不利倘惟知贵刚作威作福玉食其去信顺尚贤逺矣天命能终祐乎
　　祐助也从示从右言鬼神以右手助之力以口
　　助之言也
　　象曰大有上吉自天祐也
　　诗曰靡不有初鲜克有终矧当大有之时但见其民丰物阜而无敌国外患者耶则处盛满而能克终者难矣故人君之患在于贫弱者少出于富强者多今当大有之世至上而获吉始终一德可知故能享天之福祐夏殷季世财非不聚也天命巳去君何能有焉天与人归必信顺尚贤而后可
　　同人以一隂在下而君独应之是人君之听偏而人臣之党私也犬有以一隂在上而臣皆应之是人君之虚公无我而人臣之竭才事上也同人之日出东方其明偏而有蔽伏莽乘墉用明以成其暗大有之日正中无不烛照大车彭彭以享其盛所虑者日中则昃冨厚难居察察不可为明尔五以隂柔处之满而不溢故能终有也为人君者舍已从人天下之善无不归之贵刚云乎哉

　　周易象辞卷五
　　钦定四库全书
　　周易象辞卷六
　　余姚黄宗炎撰
　　【山下地上】谦
　　夫日中则昃月盈则食盛满之势岂人所易居守之之道唯自贬损以防其骄亢故大有之后继之以谦也谦之为象合地山而成卦地势平顺山形峻絶似乎山高而地卑也然而地之为地东西南北万里之中其为崔嵬嶻而不可攀越者何能计数乎以近者视之若千寻万仞廻出乎地远而迨于一舍之外则亏日月而干霄汉者悉入乎地中而不见是嵚崎之力易穷而广厚之量莫测也山亦恶能逃于地外哉地常不足能包山之有余地常卑弱能纳山之高强然山体下止则为刚土以络地地体上顺则为柔土以连山皆收敛于内成其坚固凝聚之气不为越亢满之形以西南之地土益东北之山土犹语云泰山不让土壤故能成其高卦承大有之后恭敬退让非声音笑貌之虚文盖实见盛之必衰盈之必倾毫髪不可以增益惟宜欿然以自守下体三爻谦谦鸣谦劳谦皆自处于寡义在所益上体三爻防谦不富侵伐行师征邑皆巳见其多义在所裒裒多益寡天时人事之所必然故遭逄盈满为小人之不幸以其不能谦也谦之为道养徳养心俱自取于卑下匹夫胜予有令闻而不敢居有勲劳而不敢矜动容周旋兢兢于规矩以之临大事则毅然而任重艰难归已功名让人此地之所以致养乎万物而山之所以成终而成始也山为刚土地为柔土东北西南两相对待刚土为骨柔土为肤地上之山如人身骨节隆起于肤外山藏于地如人身诸骨隠伏于肤内凡为平地者亦莫不有刚土以错杂但浅深隠现之不同登髙峰之絶顶眺望羣山各有枝干脉络微显皆行于地底能穿江越河甚而跨海者有之则地固载山山亦植根于地以互结交固也所以易位而为剥则山无根底徒附于地上必将倾圯崩堕不能乆峙者也故谦非柔媚容説者所能唯刚介不阿者能之
　　谦亨君子有终
　　有功德而不矜伐舍巳而从人立身以恭执事以敬乃可谓之谦人唯傲慢自是故多窒碍而不通既以谦矣何用不亨然天下小心畏事者亦往往自处卑下不欲与人校得失辩是非甘自安于柔懦此其力之不足非其德之有余也苟或居得为之势则慎重之念渐轻而偃蹇之意渐着矣唯君子为能操之于盈满之际至于髦期而不改则谦之为德直与性俱成者矣故曰有终非始之难终之难也
　　谦敬也从言从兼人之骄倨莫甚于言语谦之
　　取义于言兼者不言而躬行之谓即先行其言而后从之也大凡笃实行者自知践履之难每见已不若人必无夸大之辞不言则已言则兼行自能敬谨而卑约
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　谦者位不欲居人之上功不欲居人之先所以能亨莫高于天天道旋转于地下其气下济故能垂七政以照临而成光明之象莫卑于地地道通逹于天其形虽卑其上行之气莫得而遏抑之也吾观天道寒极而隂消暑极而阳往日中则西倾月望则魄生是亏盈也春温未极而夏暑随之秋凉未极而冬寒随之日虽速一嵗而周天月虽迟一月而周天是益谦也吾观地道蕃盛者必趋于消索帝王之都会倐为坵墟人物之冈薮易为榛莽是盈之就变也深谷积为邱陵硗确转为膏壤下里边鄙乘时而集天下之舟车是谦之纳流也黍稷非馨高明鬼瞰作善降之百祥主祭而百神享是鬼神害盈而福谦也至于人道其恶盈也势之所在则面是而背非权之已去则弯弓而从事其好谦也智者竭其谋勇者竭其力轻千里而告之以善矣彼有德有功其位本高高而能谦适所以増益其光辉而如天之下济不矜不伐自视甚卑卑非柔懦孰得而逾越之则如地之上行高如泰华跛牂可陟卑极于地终日为人所践履而欲逾于其外虽夸父不能此卑不可逾之明騐也光而不可逾君子之所以有终欤　天之生人各有分量防堂杯水止浮芥舟燕雀飞扬不过枋榆有天下而不与其量过于天下也箪食豆羮见于色其量不及箪食豆羮也未满乎量不期恭而自恭既盈其量不期骄而自骄有若无实若虚唯其谦也谦不可量四海不为富天子不为贵所以可居天位而安万乘若田舍翁有钟庾之贮则足高气扬不能自禁岂复可加以区釡乎
　　卑贱也执事也从甲谓贵者出令甲也从左谓贱者
　　奉令不但右手执事虽左手亦勉力以操作也　　亏气损也从雐鹰其声如虎从亐气之舒也言气以号呼而至损伤通为凡物缺损之用天以气言则尤切逾越也从足从俞俞有进之义言以足进而越之也
　　象曰地中有山谦君子以裒多益寡称物平施
　　地厚山高载华岳而不重地之谦以顺也山为刚土植根于地而为之骨地为柔土包括于山而作之肤山之谦以止也地中有山之象所以名之曰谦也君子观乎其象见山虽峻絶地实含之不觉其多地虽卑下山实负之不觉其寡则万事万物之参错而不齐裒乎彼而益乎此适得其当称其物之轻重大小施而错之均平不颇各得所宜圣者作明者述愚不肖者奉行未尝覩贤智之有余又何从知庸众之不足非君子莫治野人野人不可以为劳非野人莫养君子君子不可以为贵骄于何生傲于何长此光明而不可逾谦之原也
　　褒衣博裾从衣从□【保】详绎其义乃保母怀抱
　　小儿制为寛博之衣便于里防也因有爱惜之义故借为褒贬之褒因有有余之义故转为褒益之褒俗误作裒非是　　多重也从二夕会意作于朝息于夕人之常也苟能夜以继日日计之不足嵗计之有余不期其多而自多矣汉志所云一月女工四十五此之谓也后儒引周礼一后三夫人当夕以重夕为多此侮圣之言也　　寡少也从门从颁言室家之内其所赐与不必皆多唯以均为当借为诸侯自称谓恩德之及人者少犹不谷之云不能养人也称铨也从禾者凡轻重长短皆凖于禾十二粟为一分十二分为一铢十二秒当一分十分而寸从爯【音义同】手举之也古但用爯而义尽
　　初六谦谦君子用渉大川吉
　　卦本谦也初处最下是谦而又谦也故云谦谦谦不厌其卑故以君子归之人情傲慢纵恣康荘即能摧毂袵席即起戈矛如以敬慎退逊处之何险之不济用谦谦之道以渉大川大川安于燕居矣未有不吉者初未与物交不可为险难甫当山下不可为大川葢君子立身处世唯当以戒慎恐惧为心无他谦而已矣
　　象曰谦谦君子卑以自牧也
　　谦以恭敬逊慎为义似乎属与人接物而言岂知君子宅身居巳空空无知学如不及求无大过其处于卑者乃其所以自养葢育德滋心若此而非在外之容仪也牧养牛也人心骄亢每欲出乎齐民牛性犇悍恒欲鬭很而超逸牧人之养牛引其縻而加之軶牛无不聼命者君子之养心以义为縻以礼为軶而鞭策之以学问则妄念潜消唯觉自视欿然岂特对人为谦哉
　　牧养牛人也从牛从攴攴者人执鞭朴以驱策
　　之也
　　六二鸣谦贞吉
　　谦以安身立命本不期于表暴也而令闻日彰鸣谦之谓也养之于初至此则粹面盎背为和乐之音声葢动容貎斯逺暴慢出词气斯逺鄙背者也以柔顺之德居中正之位谦将上行其吉宜矣山体下虚山鸣谷应之象诗人以鸟鸣嘤嘤为求友之声正与此鸣相似夫鸟之和乐而为鸣羣鸟从而和之君子恭敬自处人乐从之千里告善亦犹是也
　　鸣鸟声也从鸟从口防意
　　象曰鸣谦贞吉中心得也
　　鸣者声闻之逹于外者也苟为无本则色荘者矣唯其中心自得所以徴诸雍雍和美之音也养之已至故能心得至于心得则不自知其谦矣
　　九三劳谦君子有终吉
　　卦之所以成谦以九三一阳当上下之交覆山而载地有能不矜有功不伐劳而谦者也阳性上往艮德为止止而不进则满不至于溢髙不至于危君子处此所以有终而吉也故以彖辞归之　夫日中月盈日月之至盛也其终则为仄为食午未之际草木畅茂亦其至盛也其终则为雕零黄陨人世功名之至盛其终则为防身亡家唯能止而不使之至于极盛则终即其始期颐耄耋乃谓之考终乎
　　劳剧也从力从营省言极力经营则劳瘁也古
　　作　　从悉从营省言悉心经营则劳剧也正或劳心或劳力之意凡人劳则热其火内生而逹于外着两火者一为君火一为相火也
　　象曰劳谦君子万民服也
