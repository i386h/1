<!-- { "loadSidebar": true } -->
　　趾本动体而先止之自无躁妄之失行止以时得其正矣趾即止彖传艮其止止其所与此不殊正从一从止一指上也止象人足之践地者言人能视上为凖则而践履之其止必正是正者原申艮止之义
　　六二艮其腓不拯其随其心不快
　　下之行止在趾上之行止在股腓处其间欲行欲止不能自由虽知人之非而无拯之之术但可随之而已然二以柔顺中正岂肯乐于随人其心有所迟滞而不快也　时行时止无心者不能知有心者知之而又不由于己随人俯仰恶得为快　二以中正之德能止其所者拂意当前吾欲南而彼欲北志已定而事已移如辅嗣所云体与情反质与愿违又岂能逆天逆命必止于其所而不迁乎是心不自止而随人者也
　　快喜也从心从夬心本太虚有事物焉以系之
　　则为之束缚而不喜夬而去其所系喜何如哉因其心有决断故借为快利快便之用
　　象曰不拯其随未退听也
　　二之不能拯而但随于下上之间者以三为艮主在我之上但欲出令者尔未肯退而听命于我固其宜矣即初在我下亦动止自如非退听者也
　　九三艮其限列其夤厉薫心
　　当上下之交两山之界三以一阳横亘于间为之防限气隔絶而不通矣止非其所也在于人身是分列其夤之象夤腰胯脊骨之际防升降屈伸之所自由稍有窒塞则呼吸不可以接续隂阳不可以聨贯心亦虚悬无所倚托孤立而不能为主宰危厉薫炙莫可安宁矣是止也而反以动其心此告子不得勿求之学　卦由二体摩荡以成其画则奇是塞其往来之路也其义则止是絶其贯通之气也其位则下体之上是去其接续之几也两体判然各区于三画而不成一体之象下体至夤而毕心不在焉似乎可以漫无可否四肢百骸将为尘垢而其危厉反因下体薫蒸以上及于心欲求抱神以静其可得乎　圣人之道修己以安百姓尽其性以尽人物之性故吉凶与民同患智周万物而道济天下惟此仁爱之情流行于异体之内以相灌濡艮限列夤尔为尔我为我人自人物自物兀然枯橛朽枝生机安在
　　限从阜从艮古人之定邦域必有山川为之表
　　识以为此疆彼界茍无山川之地则髙陆陵阜亦可以指示艮者止于是而反见此表识也　　列分解骨肉之意从刀从□□残骨也　　夤从肉从寅腰胯也或作胂寅取防敬之意凡人之敬怠见于腰脊仰俯申取屈伸之意人之屈伸必由于腰脊　　薰从草从黑黒为火气之所成草则通彻于火气也虞仲翔以限为束带处意圆而语滞夤乃束带处限即指之是奇经八脉中之带也
　　象曰艮其限危薰心也
　　人身火上水下艮其限则水不得上升火不得下降心火无肾水以相济孤阳飞越其危至于薰灼其心失止之时失止之所其害如此
　　六四艮其身无咎
　　处限之上亦交防之际三为止主而四非正主三实而四虚实则间隔虚则贯通能贯通一身之神气血脉者惟在于此故以身属之然心位也心之官则思不可以徒止故不言心而言身身止而心思行止动静不失其时故得无咎正与艮限薰心相反止诸身者转展屈伸无不自如上下升降无不得宜是全体相为聨络也
　　象曰艮其身止诸躬也
　　身者申也仰而向上故见其胸腹躬者屈也俯而向下故见其膂脊艮背在后不属胸腹而属膂脊故夫子指躬以明之
　　躳从身从吕吕者人之脊骨凡二十一节象其
　　交贯之形肾当其第十四椎乃屈伸俯仰之处人俯则吕见躳象俯以吕指之借为律吕之用因别作膂躳又谐弓声以指其曲背俗书也
　　六五艮其辅言有序悔亡
　　天下之事生民之身扰于动作者固多而扰于言语者亦不少行止以时内有涵飬之功外有静黙之度发而为言所谓心声徳音必秩然而有次第者也故为艮辅言序之象言语既慎无悖出无口过其悔可亡　辅颊骨之聨于上者口容止辅止则言无所出慎之又慎始能为文章无华而不实之害修辞立诚亦此之谓
　　象曰艮其辅以中正也
　　五之艮辅非徒制于外也飬之有素于中而得其正出身加民千里应之者与
　　上九敦艮吉
　　山之所以象兼者在上三以一阳覆于重土上复以一阳覆于重土使层层积累髙而不危其形磅礴其气混沦敦艮之象也天地之运防人生之行止自上古而趋衰季自孩提而至耄耋何日非浇醇散朴之事迨乎其终昔之全受者所存无几矣葢以动而烁之使薄也惟艮止之上不特无所镌削刻剥且愈培而愈厚益凝而益坚止时止所莫盛于此吉孰如之
　　象曰敦艮之吉以厚终也
　　躁妄轻薄靡有克终者上止而不迁培其实而増其髙至终而益厚士君子学业日新月盛与山比隆传曰敦厚以崇礼正厚终之义
　　震以初四为主然而四不如初雷藏地下初者神全气壮四之洊雷其声散矣艮以三上为主然三不如上山覆地上上止者徳峻体厚三之艮限丘陵而已　二当雷冲自下逹上跻九陵而止九陵者山之髙者也五当君位其言自上而施下出身而加民者也二乗初而动五承上而止　三震惊之后怃然自失苏苏之状也四安养有日反身自如艮身之义也五往来有事二艮腓随人义亦相类　震上索索
　　矍矍动将终而欲止艮初自震上而来至此而定见其趾之方止故曰趾
　　【山下木上】渐
　　止而不能进是为稿木死灰岂有光明之道物不可终止于止之时已具进之识己克进之量葢艮之止也原从震动而来厯尽天下之变故人世之喜惧得防无足以撄其心者时而进也从容暇裕由渐而行故谓之渐渐与晋虽同为进义而其进之道不同晋为康侯直进而接见于天子故曰进也渐为女归迟迟待聘六礼备而后进见于夫子舅姑故曰之进也之往也言将往而进也恶得与康侯等哉以之字为衍文者未之思也其六爻皆取象于鸿者渐为女归之卦而继之者复为归妹有取于奠雁之义也雁以秋分南征春分北徂往来有信长防有序终身不再耦独当于女归之吉者故象特尚之卦体上木下山无水之象而渐之文有水鸿之性喜水者何也中藏有坎故也此言外之理象外之象　愚毎玩鸿渐之地疑干磐陆木陵陆襍乱无序何所取义先儒虽牵强凑合多不可通为之愤悱者有日因将鸿之象事终始防绎幸而得逹实目前麤迹人自忽略而莫肯细求尔夫雁之为物其往来于南北也南卑北髙卑者多水泽髙者多丘阜下卦卑象其南飞之事也上卦髙象其北翔之事也按盐鐡论雁作鴌禽经亦作鴌又作同为雁字张华注云秋适南方集于江干故字从干春向燕代宿于岸谷故字从岸初曰干干水涯也二曰磐磐水际之有石者也此南飞之鸿也三曰陆自南而将北渐以向髙南北之界也四曰木五曰陵北翔之鸿也上曰陆又自北而返南渐而就卑舍陵木之栖复从南北之界也无不妙合自然圣人取象之不可忽如此
　　渐女归吉利贞
　　为卦以山遇木止而能入木在山上其根下入本渐髙入渐深艮土止其所巽木入其中昼夜之所息雨露之所飬自甲拆以至干霄皆由渐以及女之归人始于不知姓名以至宜家宜室其通以媒妁其行以六礼得渐之义而吉矣利在固守其正无越次欲速之事葢天下正者未有不渐不渐未有能正者也渐从水从斩言水之害物必缓而渍润以及乎
　　败壊又斩为断截天下之物惟水不可斩截为之疏决为之隄防非渐不能成也禹贡草木渐包正与山上有木渐相合转平声作渐磨为凡缓以相及之总称
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　之往也渐非骤进也将往而进也如女之往而归则吉也女进为有家士进为得位君子懐才抱德穷厄于下功何从而见既进得其位往何患乎无功而贪功者急于进枉己未有能正人惟进身以正则内外大小咸观而化故可以正邦其位伊何乃九五有阳刚之德而居得其中一邦之人孰不相率而归于正而乃止而不迁巽而不骄安静以持身和顺以接物因之而有举动无所窒碍岂至穷尽乎
　　象曰山上有木渐君子以居贤徳善俗
　　木虽至髙不能百寻其出乎泰华之上者由渐进也即荘生跛牂之説天下最难变化者习俗王者善人亦必毕世百年然后能渐为移易未可骤为革除惊骇人心者也故君子于是所居者贤人之德内自进修风俗随之以迁善岂一朝一夕所能致哉斯亦由渐而臻乎此也
　　俗习也从人从谷谷者水之所趋莫为之使而
　　自然就下一方之水有一方之谷其曲折东西各有不同其奔放无弗同也人之习染限于方隅非有刑驱势廹而好尚尽归一途茍非贤智迥絶者未易振拔亦犹水之各赴于谷也
　　初六鸿渐于干小子厉有言无咎
　　初位在下东南卑湿之处鸿雁来賔之候必居水泽渐于干也鸿之夜宿长大者安居于善地防小者警卫而外向应时鸣号以防不测小子虑其危厉而有言之象也安不忘危可以无咎
　　鸿鸿鹄也从防从水本作防足矣工者彻通上
　　下之意防飞逹于南北故从工至南方必集于水故又加从水解者从鸟从江声意两失　　干象竹木残干之形以其义牙向人有可骇之义故训犯也江河之涯为水所犯故亦谓之干
　　象曰小子之厉义无咎也
　　以小子而能防患有事君敬长之道孤臣孽子习与性成义当无咎
　　六二鸿渐于磐饮食衎衎吉
　　磐水际大石也鸿集于浅水倚磐石以自卫亦南来之时也时遇秋冬北方寒冽惟有层氷衰草鸿无所饮食其来南方正草木华实稻梁被野江湖澂流方于斯而清洁鸿就兹而饮食惟见其衎衎自得即得其所哉之意故吉
　　般辟也舟之旋从舟从殳殳所以运舟使般旋
　　便辟而转动也水际之石迅流遇之有漩洄之状亦谓之般石后人加石作磐以别之器之圆而浅者亦谓之般后人加皿作盘以别之其实止一字尔衎行喜貌从行从干干求也言行而遂其求鸿飞万里以求食得食而喜恱衎之切象如此
　　象曰饮食衎衎不素饱也
　　夫子恐人之观乎鸟而徒效其稻梁之谋惟便所趋是飬其小体者也必有不素饱者在则饮食而无愧此人所以异于禽兽也
　　饱厌也从食从包食之厌饮使腹果然若包里
　　之状古文从保作　　言保赤子者当时其饮食也
　　九三鸿渐于陆夫征不复妇孕不育凶利御冦
　　陆髙平地也南北之界卑非水泽髙非岸谷春分之际鸿将北徂矣先渐于陆大约鸿就食南方其身肥大不能髙举多为网罗矰缴所及有夫征不复之象鸿卵鷇于北南非孳尾孚伏之时有妇孕不育之象是鸿之南也如人旅处实拂其而凶然防防之宻如啣芦昼飞廵警夜备有利御宼之象
　　孕懐子也从人从子防意而象形
　　象曰夫征不复离羣丑也妇孕不育失其道也利用御寇顺相保也
　　何以言夫征不复乎葢以鸿之遭弓矢而为醯醢者有之矣罗揜捕而为贽奠者有之矣是则离其羣类者也丑类也又奚取于妇孕不育乎鸿卵伏于北今未离夫南也是失其生育之道即孕亦不育况必不孕乎彼鸿之羁旋其凶亦已甚矣独可用以御寇者岂不以鸿性顺序羣居顺扰贵贱长防画然有定分昼夜虑患以相保守可得免于外侮也
　　六四鸿渐于木或得其桷无咎
