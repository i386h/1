<!-- { "loadSidebar": true } -->
　　以用也谓人用之也君子体履之道与世无乖睽以和説而行之行岂有不得于心者乎体谦之道允恭克让以明制礼之当然非工为謟媚也复之端伣甚防人所不见已独知之存养保防自治之功宻矣徳唯一勿贰以二勿参以三终始如一恒乆之道也多一念则害从念生増一事则害从事起损之极不欲其有余长安其不足日与害逺矣徳日新业日盛其利大矣君子观于益而兴起之非云作为以兴利也遭际阨穷怨天尤人岂乐天知命者哉君子素位夭夀不二当困而以寡怨处之在外之境遇无足挠其天性者资深济物静安明洁莫如井物来随应各肖其分量无不合宜以之详审辨别亲亲仁民爱物义何如之有一定不易之理经也有变通无拘之道权也确乎不防刚方正直守经者也审时用中途辙未尝循意见未尝执巽顺宛展等其轻重而取乎平行权之谓也　此言人法九卦之道三申九卦皆圣贤之徳业不専于处忧患然处忧患以求多福岂能逾此
　　右六章
　　易之为书也不可逺其为道也屡迁变动不居周流六虚上下无常刚柔相易不可为典要唯变所适
　　易虽列于方策而为书然皆人生之言行一动一静无能逾乎其限须臾不可离者而可逺乎易之为道屡为迁徙忽变忽动不定居一处周旋流行于六画虚位之间奇之初九倐上而为上九偶之上六倐下而为初六以至二三四五莫不尽然何常之有初本刚也易而成柔二本柔也易而成刚三四五上亦如此相易不可视为典则之常不可期为要约之信唯其变所适从尔岂可执一而论乎
　　其出入以度外内使知惧又明于忧患与故无有师保如临父母
　　易之迁变如此岂襍乱无纪者乎其出其入则有至理为之主宰尺寸度数毫厘不假而往来外内之介正几防先动者得失将从兹以判使学易者于此知畏惧焉尚不显诸形迹补过在是犹可挽回既明忧患且察其所以致忧患之故君子不徒戒慎于易必戒慎于身心暗室屋漏虽无师保之训诲直如父母临之在上承以防敬度乎体易不逺者矣　外内以卦言自内适外曰出自外适内曰入观外内出入之际其得失忧虞所由分也故能使人知所戒惧
　　初率其辞而揆其方既有典常苟非其人道不虚行然其知出入明忧患亦必有道矣圣人之情现乎辞舎辞何所钩索初也循率其辞揆度其方向神虽无方系辞焉必露夫防防不中不逺矣既也揆之精熟亦有典则亦有常道焉从不可为典要中得其一定不易之理也此学易之人所以行易之道乃能昭昭如是苟非其人易道岂能虚空自行于天地之间乎先圣后圣其望学易者至矣不然木方竹简何能重哉
　　右七章
　　易之为书也原始要终以为质也六爻相襍唯其时物也
　　易之为书隂阳自然之理而已理不可见圣人设立卦爻以显著之卦有始终圣人追原其始穷极夫有生之几要归其终究竟夫所止之地形象具矣以此为易之质也爻有六位或刚襍于柔柔襍于刚或刚与刚襍柔与柔襍唯因其时而呈其物也刚为阳之物柔为隂之物皆时所成也故统谓之时物
　　其初难知其上易知本末也初辞拟之卒成之终若夫襍物譔徳辨是与非则非其中爻不备噫亦要存亡吉凶则居可知矣知者观其彖辞则思过半矣
　　爻之六位其初兆端俱防昧而未显事理悉逆故难知其上则事理已彰不过顺以成之无所隐晦故易知初为本上为末也穷本其末自举矣初之爻辞揣摩臆度观时与物比拟之然后可得上不过究竟此义卒完而成之以为终也若夫初既往终未来错杂刚柔之物譔具隂阳之徳辨理义之是非则非中二三四五爻不能详备其变化也噫凡若此者葢欲要求其存亡吉凶尔君子居而观玩亦可知矣苟为智者安事此更仆哉但观其彖辞若乾坤屯防之类一卦之全体六爻之一节心契而黙防可思过半矣
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪此申明中爻备徳与物之意二与四皆六虚之隂位同夫功用二在下体之中四在上体之下其地位则异矣其所善亦不同也大约二多名誉四多忧惧葢四逼近于君故也夫以刚爻处之则嫌其逼近使以柔爻处之则二之逺者反为不利而二之要归或得无咎者何欤岂非其用柔得中道也三与五皆六虚之阳位同夫功用三在下体之上五在上体之中其地位固异矣大约在三多凶在五多功五贵三贱各有差等然其位皆阳以柔处之则才不足以相称将危而不安以刚居之乃能胜其任邪易中未必尽然亦不过约畧而言尔　中四爻先儒多取互体夫子未有明训要皆穿凿近于隂阳家言不必増此一重障蔽
　　右八章
　　易之为书也广大悉备有天道焉有人道焉有地道焉兼三才而两之故六六者非他也三才之道也
　　易书广大非徒广大也且纎悉具备于其中其始为三画上象天道中象人道下象地道三才虽备矣皆孤阳独隂岂生生之谓因兼并三才而各两其一故重为六画六岂有他义乎即此三才之道天地人各有隂阳三才之道乃完而无颇矣
　　道有变动故曰爻爻有等故曰物物相襍故曰文文不当故吉凶生焉
　　道即三才之道天地人各有变动或上下互易或往来迭更以画交加于位则谓之爻爻分内外象成贵贱相并则有差等刚画为阳之物柔画为隂之物皆谓之物二物共相间襍采章焕发则谓之文如宜刚而柔宜柔而刚是不得其当矣故吉凶因此而生焉天上人中地下即爻之等也星辰云霞山河草木
　　损益经纶即物之文也凌犯氛祲崩决枯槁因革失宜为野为史即文不当也
　　右九章
　　易之兴也其当殷之末世周之盛徳邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　易作自羲皇阐发而兴起之其当殷之末世周方盛徳之时邪唯遭末世其情伪变态日烦日险唯有盛徳其至理大道始能辨析精详虽圣人不明言何事以意揆度葢当文王与纣之事邪文王防难小心服事其系诸辞者不敢直遂不忍遗弃故揣摩拟议多艰难危殆危则忧虑深长防患未然者无所不至故能使之平夷而无险阻苟视事为易易则祸每生于所忽反能使之倾覆即踬山踬垤之说也其处忧患之道穷极天地而甚大然又取类于细物百物咸备无所废遗唯有戒惧存心以此终始则要归于无咎此则文王之道此则易之道也　先儒疑彖辞未见其危危者多在爻辞遂谓爻辞亦文王所系不知文王彖辞含藏不露尚存天王圣明之意至于周公系爻已当诛纣之后虽暗指殷周辞亦稍稍显著但周公以文考之心为心每存谦譲哀恻于其间若以为文王则登天入地虎变革面无号求王杀牛禴祭诸如此辞皆革命以往之实证焉得漫加至徳之圣人乎则爻辞为周公所系无疑夫子曰当文王与纣之事非曰文王自为其辞也唯其文王与纣之事文王断无自述其事之理益信为周公所追述矣
　　右十章
　　夫干天下之至健也徳行恒易以知险夫坤天下之至顺也徳行恒简以知阻能説诸心能研诸侯之虑定天下之吉凶成天下之亹亹者
　　乾坤为易之门举乾坤凡易中竒阳偶隂俱已包括无遗至健之徳行専一而已何易如之然天下险隠而未形者知之未尝不早也至顺之徳行承天而已何简如之然天下阻塞晦而莫辨者知之未尝不先也恒易恒简为其常知险知阻达其变唯其前知则不为险阻所困能安和説乐于吾心虽有封疆方域之不同能研究诸侯所虑之险阻定其吉凶使无疑贰成其亹亹而无厌倦也
　　是故变化云为吉事有祥象事知噐占事知来天地设位圣人成能人谋鬼谋百姓与能
　　天地变化莫测人物云为不齐将何从而逆覩之乎徳一动罔不吉几微吉之先见事果吉也则有贞祥之朕兆形而下者谓之器事方欲动条理可见斯为象事观其象则知其成法如蓍器也观天数五地数五之象则知蓍田畮宫室器也龙见而知于耜举趾定中而知营宫室如鸟火虚昴象也东作南讹西成朔易皆知其噐也君亲亦器也人有爱敬之象则知君亲也静藏之时此理湛然无容窥探占事所以测其未形逆知将来者也皆易简之知也自天地设位易行乎中圣人以易简完成天地之能事朕志先定谋及卿士庻人已审是非得失之正道人谋尽矣复谋协于卜筮而决之鬼谋虽百姓之智愚贤不肖相去甚逺亦皆得与于圣人之所能也故曰易简而天下之能事毕矣
　　右十一章
　　八卦以象告爻彖以情言刚柔襍居而吉凶可见矣变动以利言吉凶以情迁
　　天地雷风水火山泽相重相遇各有其象以告人如重天则告以不息重地则告以厚载云雷则告以草昧水山则告以防养之类卦成而爻彖具就其象以测其情情生于象立言以示人如干健其情资始干初情潜干上情亢坤顺其情资生坤初情履霜坤上情龙战之类画有刚柔刚与刚襍居刚与柔襍居柔与柔襍居柔与刚襍居相宜则得不宜则失吉凶可因之而见矣卦之变动穷于此而动变于彼而通各以其所利言如干不言所利而美利利天下坤利牝马利西南屯利建侯需利渉川之类凡在一卦即是人在一时自有此时之利虽否剥蹇困大过明夷亦必有利于此时者老氏所云至人无死地此之谓也其间吉凶或有移易而不可执彖既云吉而爻偏凶彖既云凶而爻偏吉葢全体一节其情不同因其情则迁改随之如否蛊之卦世运唯艰六爻无凶同人恒丰佀乎极善六爻无一全美之类当以情求之斯得其故
　　是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝
　　情也者爱恶逺近情伪是也攻推极之谓取求索资给之谓感发此而交彼之谓人情或爱或恶相攻不止吉凶从此而生或逺或近相取不已悔吝从此而生或情或伪相为交感利害从此而生相感者事物之始相取则又深矣至于相攻则极矣感之情伪在已无分逺近取之逺近在位未有爱恶攻之则有胜负之势故吉凶重于悔吝利害乃其发端犹言宜然不宜然也凡易之情近不相得则恶相攻而生凶伪相感而生害不但以近相取而生悔吝矣苟相得则爱攻而生吉情感而生利近取而悔亡无咎矣逺不相得亦恶攻生凶伪感生害不但以逺取而生悔吝苟相得则爱吉情利逺取悔亡无咎亦如之偏举近者谓近而易明也虽人有千百世同心闻声相思而骨肉冦讐同室操戈者此皆情之乖异非其正也夫子曰千里之外应违况其迩乎未可以不相得専属诸近遗其逺也
　　将叛者其辞慙中心疑者其辞枝吉人之辞寡躁人之辞多诬善之人其辞防失其守者其辞屈
