<!-- { "loadSidebar": true } -->
　　岐周文王所封因岐山以名之也从山从支其
　　山如木一榦中分为两支也因为国都又作
　　象曰王用亨于岐山顺事也
　　诸侯祭封内之望非柴望之比亦顺其事所当为尔事如有事于郊庙之事苟非鬼而祭何能邀福
　　六五贞吉升阶
　　天命靡常惟徳是与能贞者即吉也山体髙峻歴尽崎岖则反为平地殿陛之间东西两阶揖逊而升何其坦易乎履髙而不危让天位而不居之象也阼阶居堂东南巽象宾阶居堂西南坤象纣都在东阼阶也岐周在西宾阶也天子以天下为家主阼阶是主天下也文王所升者賔阶示终于臣位不为主也阶陛也从阜从皆由庭以升堂垒土为等级如
　　阜之髙为人所皆行者也古者阶陛通称后世臣庶称阶惟朝廷得称陛
　　象曰贞吉升阶大得志也
　　化行南国终于事殷此文王之志也柔顺而升至于此可谓大得其所志矣彖传南征志行阶在堂之南南征即志行迨乎升则大得也
　　上六冥升利于不息之征
　　升阶则堂由堂而入则为室为奥乃宴息之处昬夜所居者故曰冥升明动晦休庶人手足之勤劳也大人法天昼夜不息虽寤寐未尝怠惰即衰老犹不废学升岂徒名位功业而已哉不息之贞大人即天矣冥升不息犹书徳升闻非事功可记者老子以
　　俗人昭昭我独若昬俗人察察我独闷闷当之又曰虽有荣观燕处超然皆冥升之意
　　象曰冥升在上消不富也
　　升之巳极即是降之端禄位名夀当其既往何事尚可留连虽富有四海能不转盼而尽消乎则知不息不消者别有所在防不在于升之上也
　　萃升二卦往来阴阳聚散升降之道也聚者未有不散升者未有不降聚必趋卑卑不能散而以升为散如泽聚于地升为云雨而散于天下升必亲髙髙则危而易降故困随之如地中之木既升将为斧斤丹黄所及升之歳时须乆降则倐忽焉尔萃之象词俱若幽隠升之象词俱若光显亦以趋卑亲髙故也又似萃难而升易萃合众人其情事不齐升惟独往其气势专一故也两卦俱有取于祭享萃欲聚其散假庙大牲用龠所以聚巳散之神魂也升欲降者升用龠享山所以升我之诚敬也聚散升降无间幽明其至矣乎

　　周易象辞卷十三
　　钦定四库全书
　　周易象辞卷十四
　　余姚黄宗炎撰
　　【水下泽上】困
　　木升则末大于本而颠人升则位过于德而危升而不困者鲜矣此升之后所以有困也为卦上泽下水隄防不修泽涸水漏之象泽水掌于虞衡旱潦时其蓄泄今至于涸漏矣田野之荒芜可知故名之为困困故庐也愚按庐乃田间之草舎农夫春夏有事于南畮则居之曰故庐则舎已崩頽倾壊而不可栖息其所存者惟垝垣废址草木苍然尔田夫牧防无可托处仅依乔木以为防庇其劳苦为何如哉凡人驰逐于外者必荒于内务于高逺者必迷于卑近故升于朝而忽略其田里及颠危之至而思返其故居则又破败而莫可投足矣常人处此已为穷愁所害不能自防惟大人当之动心忍性増益其所不能是以初三上隂柔无德无才际此荒芜空乏之时幽忧沉锢无能再兴栋宇复辟田土以克光乎前业终于株木蒺藜葛藟而已矣株木蒺藜葛藟者何物也即困中之木故庐所存以为耕夫止息之处者也二四五有阳刚之质具济艰之才在困而振作荒于田野则致身于朝庙塞于乡闾则奋迅于行旅岂区区畎畆版筑足囿其终身者乎继困者为井井田也将往于田先治其休息之庐舎于茅索绹亟其乗屋是也古者五畮之宅二畆半在邑秋冬居之以为収藏之所二畆半在野春夏居之以为播种耕耘之次故欲耕田必先治庐一嵗为菑言除去蔓草而通水道二嵗为畬言筑治庐舎以休息农夫草去水通复有庐舎可以栖止竢明春然后布种则三嵗矣三嵗曰新田之谓也知乎此而困井之画象彖爻如示之掌不然呶呶呓语何为也哉　卦惟泽水无震防何以困有木象爻有株木蒺藜葛藟诸象以其中藏防也藏防则其为木也鬰而不舒有困之义爻之为株木为蒺藜为葛藟俱佀木而微细明其不成防也
　　困亨贞大人吉无咎有言不信【信古申字】
　　水泽成卦其性流行穷居隐约无有拘碍困固有亨之道也在困求亨恐为小人之穷滥或如庶民之无恒产而因无恒心皆不贞害之也故处困而不困者亨之谓处困而不求去困者贞之谓惟大人为能当之而吉也凡属不堪之忧拂乱之为皆所以磨砻其知识而造就其德业者也何足为我咎乎信当作申与尺蠖求信之信同大人处困其道不行当传之空言以垂教万世是其有言也乃其志屈而不申故也如文王羑里演易孔子反鲁述六经是也　有言不信与闻言不信异闻言者言在人而我闻之我不信之也信读如字有言者我有言而志不得信也信读若申古人多通用后儒遂不能辨
　　困故庐也从　【围】从木庐本田间草舎谓之故
　　则毁败已尽所存者止頽垣旧址是以从　草木蓊蔚是以从木古文作　　从止从木止依栖也言人止于木为托宿计也今之觧者以木受　为困以木见止遏不得长逹为困汉义亡矣故庐二字非有师承者不能训然得其意者鲜矣　　信从人从言人之言欲其畅达不可使有屈抑不尽之处圣君好问察拜昌言立诽谤之木竖敢谏之鼔所以导之使言者无所不至故以人言为申外传曰防民之口甚于防川人言不可不申之谓也小篆误以为诚信之信人言欺伪寜足信耶
　　彖曰困刚揜也险以説困而不失其所亨其惟君子乎贞大人吉以刚中也有言不信尚口乃穷也
　　困之所以为困者以刚揜于柔也天德本刚人志亦刚凡有所抱负无不欲见之施行偏逢时防之乖舛屈其才而抑其学使不得略展其亳末则此刚之可贵可用者已悉揜而不见矣际斯险难未有不怨尤忧愤窒塞而不通者也独能乐其所乐不知有险是险以说也则境遇虽困我之天均不受夫折剉流行通逹不失其所亨非君子其孰能之然当是时即守正坚固恐天下之凶咎亦将有所不免矣大人又吉而无咎者岂不以刚可揜而刚中自若身可困而刚中不可困也刚莫能屈中莫能移通塞之浮云于我何有但此理此心即不得明显于今日恶可不彰著于后世或有所隠晦于一时焉可使灭息于千古君子有言于不申之日不见诸躬行而徒尚乎口乃见其穷也【即后人穷愁著书之意】夫立德立功立言咸足垂万世而不朽夫子贤于尧舜孟子闲先示后惟以穷而尚口空言侔于实行也
　　揜盖也覆也从　从合谓以两手合物也后人
　　复加手作揜以为取物之义已属三手而赘疣况可施于覆盖之义乎
　　象曰泽无水困君子以致命遂志
　　泽乃陂池潴水之地有人力以伺视焉今水反出泽下则水流去而泽就涸矣是泽无水也田畆之灌溉何资乎故有田芜庐坏之象命之曰困君子观之则有处困之道人生富贵贫贱得丧夀夭俱莫之为而为莫之致而致营求百端枉己害性者固不知命委而弃之听其自然者亦不知命君子不求侥幸不立岩墙凡吾可尽之事无所不极其至然后聴成败于天始得谓之致命言推极其命而不与天争也权在天者犹如是其权在我者独有志焉修身行已立德立言守先以待后虽困而必遂天又岂能与我抗哉遂志者身虽屈而志必申也甘枉尺不遂志也求直寻不致命也
　　初六臀困于株木入于幽谷三嵗不觌
　　以孱弱之人居卑下之地穷愁痿顿不能行动坐困而已株木者木经剪伐仅存根干无复柯条防庇者也运际昌明草木蕃盛时当萧索即草木亦皆雕零故为臀困于株木之象如此荒凉之原野力无能为垦辟计反退而入于幽谷又复弃其所守之故土田之下者三嵗一易尚冀有成今乃入于幽谷更何望乎三嵗不觌是无可为相见之资也
　　朱木根干也从木从一指其中一在木下为本
　　在木上为末在木中为朱以凡木赤心者多因借为赤色之用而木之根干又赘作株以别之
　　象曰入于幽谷幽不明也
　　初虽坐困尚有三嵗之望舎而入于幽谷益其昬昧而不明处困之道也下卦为水宜内明二刚乃水体初犹涯涘恶能明
　　九二困于酒食朱绂方来利用亨祀征凶无咎
　　泽水之所以涸以其流而伏匿尔二水之主潜陷于下何能为济世利物之用其可以备郁鬯供粢盛者鲜矣士人穷约隠居至艰难于朝夕必需者如此是困于酒食也然而饭糗茹草畎畆乐道其令闻广誉有不期着而自彰者王者之朱绂方皇皇而来聘矣无求饱菲饮食乃士君子淡泊之素性惟郁鬯粢盛之或阙无田不可以祭则不能不奭然有动于中也既有命服之临赖此而修备物之典礼用之以为亨为祀利孰如之茍于此外而多求焉是穷达有异而丧其生平矣故曰征凶然二本刚中养之有日自能无咎　从来注传解困于酒食都作餍沃苦恼象既不类理更不通夫水漏泽枯原野方有旱干之忧何从得此酒食之荒淫需之云上于天雨将不求而至然犹必待于五居大君之位受九州之赋贡始得需于酒食未尝若是其奢也二当困时位甫立乎地上时未及乎壮年輙尔狼藉盘餐昬迷麯蘖有是象乎九二之刚方见揜而为困不思修德省躬以求忧患之益而乃醉饱乐忧能来在上之朱绂况享祀必谨于斋戒未闻醉饱腥闻尚堪对越夫鬼神有是理乎无理无象则吾未之敢信　朱赤黄相入而成之色诗朱芾斯皇人君之服饰也
　　芾蔽膝也象垂幅交带之形上古衣裳之始取
　　皮以蔽前后后世圣人虽采章服物之俱备不敢忘其所自始制为蔽膝以存其遗意后从糸谐犮作绂或从黹谐犮作黻而义晦矣
　　象曰困于酒食中有庆也
　　君子而困于酒食几不能具箪瓢矣中无所有则防失其意志何能取患难贫贱以为磨砺之资唯二有中德则穷饿困乏皆为进修之福庆使其沉湎于酒肥甘于食则腐肠之祸至矣庆安在哉
　　六三困于石据于蒺藜入于其宫不见其妻凶
　　水弃泽而趋下泽成刚卤变为硗确不可耕之地矣前有四五两阳横亘于上卦推之不去是进无所徃而困于石也后有九二一阳鲠塞于下中不为我用是退无所之而据于蒺藜也欲以不安之身行艰难之事彼亦知其必无成就乃弃其所为之业入宫而偃仰则又丧其所偶中男配少女三上两隂不相为应是不见其妻也安得而不凶　困为故庐石田不可耕蒺藜不可居无能谋获于野乃入于在邑之宫以息身而室家复荡然市井草莽无一而可　入子其宫与入于幽谷义正相类而事则不同初见株木之害耕退入幽谷思刍樵弋猎以自给者也在下故也三知石与蒺藜之妨稼归入于其宫思商贾贸易以自全者也近上故也岂知处困之道在动心忍性以申其志奚取于事业之纷更乎　　据杖持也从手从豦豦有鬬争之义用手相搏杖持者胜故凡慿借倚恃皆用之　　藜草也可为杖疾藜草实三角而有刺为人所忌疾故云疾藜直是疾病之病加草者俗也　　宫人所居也从　从吕　之中有二【围】谓墙垣判隔如堂室房奥之类小篆内从吕指贯通往来之处
　　象曰据于蒺藜乗刚也入于其宫不见其妻不祥也据蒺藜之上而芒刺不安以柔乗刚也柔揜刚而成困柔更自危入宫不见妻身未死而妻去乖暌离散不祥也夫水泽虽异合之则为一物而无间泽不畜水有上下不合之象男女虽别同居一宫则相亲附而不离两隂非正应无夫妻和乐之义二有庆五受福困于前而亨于后鬼神黙相之初不明三不祥困未可量天夺之魄穷达之际有命存焉君子不谓命也
