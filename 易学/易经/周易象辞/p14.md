<!-- { "loadSidebar": true } -->
　　是爻在水之上其与天隔絶之象正见于此然而吐纳云雨以应乎天者亦见于此夫水非能自絶于天也原其往昔则为父母所生所化一本乎兹及其放乎四海涵坤舆而浴日月可谓万物之最钜者矣然究不能出天之范围涸于沃焦泄于尾闾皆天之所载也决去于上而又亲附于下依然食其父母之旧徳故人之蒙天祜享余庆者不可有狭小祖宗制度之心即源逺流长亦皆食此栽培覆帱之旧徳当循守正道兢兢危厉不敢陨越则终可以保其吉矣事父事君其道同也或从王事任劳而不居功但求事济何必成之自我天下修新怨者必忘旧徳喜棼争者必急功利苟能食旧无成何至于讼　爻词大概与坤三相佀坤三之从王两地相连地下之地无所发生但输其博厚之气于地上而不居成功讼三之从王天水不相接其形违悖然而蒸为雨露发为云岚亦水气之上输于天者然也人但知天之膏泽下施而在下之水不居成功
　　旧旧留也一作鸺【音义同】留从萑【乌有毛角】从臼凡鸟巢
　　大者用枯枝结架泥土墐固小者用纫草聮缀柔草借覆惟鸺留穴木而居其形如臼人不能见休者言其鸟休息于木中也必大树古木则有之新林弱防不能成也故借为新旧之用
　　象曰食旧徳从上吉也
　　上下相悖畔而成讼食旧徳则知所本知所本则下不畔上而从之矣下能从上上亦亲下吉之道也君子贵乎自反
　　九四不克讼复即命渝安贞吉
　　天水违不相遘遇有讼之形势而不成故为不克讼之象天行西旋西之极则又从下而返于东水行东流既达于海则还与西防干位西北由兑歴坤而离而防而震而艮复与坎遇坎位正此由艮歴震而防而离而坤而兑复与干交为复就其位而臣听命于君子听命于父之象其行之悖逆一变而安于正道金水同气父子同体相生相养故吉也　食旧徳与复即命畧相佀天水违行正在二爻之介一云食旧一云复命正消其违行之迹而返其同气之初故能无讼
　　命从口合从令卪言口口令节人合觌人面而告
　　诫令之也　渝变汚也从水从俞俞有顺之义顺流而往习染日深变其本质矣汚非必不洁之谓但改易其真色则为汚
　　象曰复即命渝安贞不失也
　　复即命渝安贞者非变也乃其常也九四能不失其常道而已
　　九五讼元吉
　　讼岂美名听讼亦岂美徳而能元吉者何也卦之诸爻自上终讼外俱能致吉非诸爻之能自吉也赖有大人为之君化民成俗使不至于讼也无讼之道洗心斋戒以自治见过内省以自严故能不赏而劝不怒而威以成盛治听讼犹人后世循吏之恩信可以折狱酷吏之残刻可以禁暴何足语此
　　象曰讼元吉以中正也
　　本义中则听不偏正则断合理直一能吏事耳未足以语大人惟允执厥中正已物正者可以当之
　　上九或锡之鞶带终朝三褫之
　　居讼之极有终讼象以上讼人有取胜之象攘人之功窃人之位而骄矜自得倐忽变迁不过一终朝之顷三锡鞶带于其身而复三褫之乍服乍脱喜不自持鄙贱之状可憎可丑盖言或锡之或褫之至于三也观小儿之着新衣正类乎是
　　锡青金也从金从易五金之中惟锡最易从革故
　　从易借作赐予之称赐从贝锡从金皆指所予之物予人戒吝欲其易不欲其难也古止借用易三代鼎彝皆然与裼通用诗衣裼礼裼裘是也　鞶大带也男子带鞶妇人带丝从革指带之质从般取带般旋于身之意　带束要及佩物者从芾加体指聮属之衣芾为衣服之始故也　褫夺衣也从衣从虒虒虎之有角者其兽不见于世义不可详或云虎之搏人其衣自脱吾恐古先圣贤不忍出此不仁之语制为文字也且又何取于角虎乎以愚意测之虒之从即指虎皮之意凡脱免衣冠皆可通用
　　象曰以讼受服亦不足敬也
　　服以荣身章有徳也以讼而受岂足敬乎
　　受人与而取之也从舟从手舟载物之匡匪若今
　　承盘之类周礼六彛皆有舟小篆譌从爫从冂【既】失谐声又与授乱矣　服从身从【即臣服之服】言衣之在身甚安妥也小篆譌从舟而义晦借为车右骑之称大人能自讼而后能使民无讼在下四爻皆敬信之君子涵泳大人之教化上下皆消其险健者也三代之季浚民之膏血威驱而势夺残虐以取之暴殄以用之乃复设为法令定为律例孱弱遗举足挂罗网是犹御人国门之外而禁穿窬窃国而诛窃钩岂可得哉故知上古之讼非若后世之击断也
　　需二小有言终吉有待而未往慎于始而得终讼初小有言终吉稍有衅而还消明于始而有终需上主客以敬敬者何礼让是也讼上上下以攘夺攘夺者何不让是也












　　周易象辞卷三
　　钦定四库全书
　　周易象辞卷四
　　余姚黄宗炎撰
　　【水下地上】师
　　小而犴狴讼之谓也师之始大而原野师之谓也讼之终讼而不已非言辞之可胜非一人所能理必有至于兴干戈而动众者此讼与师相承相继之情事也大传曰讼必有众起传者皆云凡讼皆有党与彼此之党各非一人是讼由众人而起信然则先有众而后有讼其序倒合彼此两家之党讼者多不过十余人止矣未可言众圣人忧深虑逺推见至隐知讼不可终终必相杀戮而后快在上之人一朝之忿攻城屠邑灭国残家俱始于一念之好胜也如上六终讼而锡鞶带挠乱是非颠飜枉直彼方窃位而肆志岂狱吏所能平此其势非军旅讨之不可得战陈之事圣人所恶不得已而用之时使然也其象下水上地地之于水无乎不在水伏于地水行地中地以载水水复载地合之则相倚附而安于衽席离之则发为波涛而成险陷天下无处非地无地非水何民非兵何兵非民其为民也爱亲敬兄其为兵也亲上死长散而为耕稼樵渔则顺之至聚而执矛盾弓矢则险之至得其心则耰耝可以挞坚甲利兵失其心则米粟城池委而弃之岂欺我哉天心好生国民为贵以兵卫民非以兵戕民也君子不以养人害人是以圣人用师为之井田学校教之孝弟忠信人人不忍畔其父兄不忍弃其长上非若后世之隂谋秘计如鬼如蜮以欺诈为本以杀戮为事佀乎用兵一涂与进礼退义迥然不同是视民与兵为二也不知教民即所以教兵教兵即所以教民无他道无别术也为陈为战驱生民于必死之地膏血涂于草莽白骨积如丘山以之攘夺天下而侈富厚残虐亿兆而快一已此天地之阸运帝王之闰位岂圣人用师之意乎卦以一阳统率羣隂众人听命于将帅也以在下之中而专制度人君委任之重也以内卦而治外卦出兵而征伐也分而言之初为法令二为大将三四为偏裨五为君上为成功就师而论贞者正也征者正也所以正人之不正也既得其正须择将帅将帅已定人君宜专心听任不得从上操权制其动止将帅行兵律令严明贵贱画一偏裨奉命不得旁挠猜忌破斧缺斨士卒罢劳太平之后其忧方大终以小人勿用而师之道尽矣　古者兵民合一农隙讲事田猎即为武僃馌南畮饷耕夫即为养兵有事则戎衣而往无事则袯襫而耘聚不忧馈运之不继散不虞击刺之废弛如水在地掘地得水顺之至而险消后世兵民既分选强壮者使不地着矣又反仰食于孱弱敲朴而取其赋税以养凶顽残暴之徒无事则坐浚生民之膏血而安于游惰有事则炽其凶锋而驿骚乎天下如水离于地用之须极其牵挽之劳不足以济枯槁不用须尽其隄防之固仅可免于泛决曷若使水自润地民自习兵之为善乎故曰善战者服上刑
　　师贞丈人吉无咎
　　师非有异道惟贞而已用师将以正人之不正而其身可不先正乎既谓之师羣居易扰克敌须人统率驾御者不可以不慎未宜好事而轻举也未宜果敢而贪功也必老成典型众所素知而习闻爱敬而亲信之人方足以当斯任丈人是也得其人而专委之则有成功之吉而无偾事之咎
　　师万二千五百人为师从【阜】从帀【匝】军旅之所
　　至必择髙地倚险而居故从阜营卫端肃队伍周密故从帀以其为众人所归仰故借为师傅之称　丈十尺也从又【古】从十【指杖头形或云十尺】指右手执杖而度量短长之意老者扶杖而行故借为老人之称为借所专俗加木作杖　呉澄据子夏传作大人子夏传伪书不足凭丈人名义甚美何必改作
　　彖曰师众也贞正也能以众正可以王矣刚巾而应行险而顺以此毒天下而民从之吉又何咎矣
　　师者非他即吾之众庶也春耕夏耘秋刈冬畜则为农春搜夏苗秋狝冬狩则为众率之而救民除暴则为师教于平日用于仓卒文事武备其道不二贞者非他即正已以正人也人有不正理所不能谕法所不能加则率众以正之也夫入孝出弟先公后私天下之所同然亦天下之所同欲能以亲君死上之众正同然同欲之情有不归之如父母者乎虽求无王不可得矣诡道以取胜残刻以立威又何足云九二以刚中之将帅有其才而兼有其徳既为众所信服又得君心之专任刚柔相应制于阃外虽以行师之险但见其和顺而安详用此为瞑之毒药瘳天下之疾病而民趋赴以从之除残救暴固吉也穷兵黩武之咎何有焉
　　众三人为众象一人居中主其事二人听从之小
　　篆加目作　言人聚防之处易于扰乱当以目察见其情状也　毒象恶虫形虫之伤物者其性毒通为凡伤害之称小篆譌从母
　　象曰地中有水师君子以容民畜众
　　地在上水在下见地而不见水掘地聚氷见水实异于地有地即有水是水皆藏乎地地中有水之象也水至险地至顺险伏于顺顺能平险君子以师佀之体地之博厚以容其民消水之不测以畜其众民即众众即民民则顺众则险能容能畜则惟见其顺而不见其险　圣人于军旅之事每不忍言五兵以除乱贼乱贼即窃弄五兵行一不义杀一不辜而得天下千古同心皆所不为汤武以还未见有前涂倒戈者其所行奚止一不义所杀奚止一不辜而已哉圣人于此宁不尽然而伤心乎故但言容民畜众而不及夫征讨也吾善为陈吾善为战谓之殃民非容畜矣
　　容盛受也从宂从防【兖】宂甚陿隘而防以兖之意
　　则所盛受者多矣兖有寛平之义借为容貌之容言人能容受则自有威仪也犹云喜怒不形于色之谓古文省宂中儿止从防以是知从谷之谬
　　初六师出以律否臧凶【臧即藏字读若常】
　　行师之道无亲疎贵贱而限之以律始画一而不紊乱如后世所谓知仁信勇严是也功则必赏不以疏贱而忽罪则必诛不以亲贵而免若六律之不可假借出师之始即所必谨方能御众如御寡履险如平地是师出以律也否谓有所闭塞而不可行之令臧隐匿也谓有所怙恃而不可申之法则将帅之权岂能重乎亲贵既翫疏贱因之而解体其不至于败亡者未之有也如以否臧为不善则每卦每爻俱可着此语不必于师之初也　律者截竹为筒以定五音清浊髙下毫不可借然后其声调和人心喜悦师克在和天时地利不如人和是也所以闻钟鼓而知胜负听军声而知吉凶三千一心和也致其和者律也离心离徳不和也致其不和者否臧也周礼春官太师执同律以听军声宫则军和士卒同心商则战胜士卒强角则军扰多变失志征则将急数怒军士劳羽则军弱少臧臧谓俘虏男曰臧女曰获周礼伪书未可尽信行师而重俘虏岂救民之意
　　律乐节也从彳【读若踯左步也】从聿愚按十二律积黍飞
