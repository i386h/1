<!-- { "loadSidebar": true } -->
　　天地之道不外于隂阳圣人作易所以尽隂阳之能事两间无处非隂阳诎信往来动静阖辟交错而不止若道路然则一隂一阳直谓之道矣隂阳之道降于天授于人物天与人物相接续交闗之际为继混然元气之授受纯粹精微莫可形容但可云善也此善非有对待与善恶之善不同盖从无能名而强名之尔既禅于人物遂有禀赋而一定为成已离乎天形质各具遂生含灵散不可合者则云性也此皆一隂一阳之所化育无迹象可拟就夫得慈受温和之气多则为仁者仁体所见即谓之仁不见一隂一阳也得清明澄彻之气多则为智者智质所见即谓之智不见一隂一阳也至于百姓起居隂阳之中日以为用而不知谁为之者仁智已遗其全百姓竟迷所自君子之道虽各具于性然能全知者鲜矣
　　显诸仁藏诸用鼔万物而不与圣人同忧盛徳大业至矣哉富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神
　　道虽鲜见岂竟隐于无何有而终莫覩乎其昭著而显者非自能显也显必根诸仁其秘密而藏者非终于藏也藏必诸用非内非外即动即静鼔万物而振作之万物随乎气化自行自止无补救之力参賛之权不与济世之圣人同其忧民之责盛徳不离乎仁而用藏焉大业不离乎用而仁显焉至矣哉莫可加矣圣人作易正忧民之忧易成使天下皆知趋避先忧在圣人不在易矣何云富有资始资生无不具备是之谓大业何云日新通变趋时运行不竭是之谓盛徳隂阳徴于徳业若此然皆寓于法象阐于易者也隂阳相交而生六子八卦相交而生二篇之易实生生不已之谓也其生生奈何一竒画而为阳为刚自成其象之谓干凡一百四十二阳爻皆此竒也一竒既立一偶效而法之之谓坤凡一百四十二隂爻皆此偶也竒连不断如天象之清虗而无间隔偶中拆裂如地形之重浊而有窒碍指其画而言也成象效法已陈则有占矣参伍错综极其数之所至知未现于将来之谓占数未定而有定将来而未来岂可聼其穷极而委之于数通变在人岂数之所能囿而尽信夫占也则此通变之权全归人事也此隂阳为之也隂阳变动莫可端倪不测之谓神也神则无能名状至矣极矣亦不离乎隂阳而云隂阳非道必求所以一隂一阳而始名之道岂非道在迩而求之逺乎
　　右五章
　　夫易广矣大矣以言乎逺则不御以言乎迩则静而正以言乎天地之间则备矣夫干其静也専其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳
　　此皆易之广大而广大实本乎易简夫易之为道其广无所不容受其大无所不包括以其逺而言之则周徧而莫可止极御止也以其迩而言之则随在各足性情自具不必求之于形着不必虞其或偏颇盖静而正也以言乎天地之间洪纎髙下或气或形则无遗漏而皆备于易矣易必本于乾坤举乾坤而诸卦在其中干画竒而实静则专一不杂动则直遂不挠惟专惟直故大从此生也坤画偶而虗静则翕聚不散动则开辟无阻惟翕惟辟故广从此生也乾坤之广大配乎天地竒偶迭变流通莫定配乎四时坎离得乾坤之中气俱以一隂一阳为主宰其义配乎日月易固若此其浩荡若此其精微也然而凡干皆易凡坤皆简其善若此则配乎刚健柔顺之至徳学易者求之于广大徒増驰骛易不可见知易简以从事易不逺人矣
　　右六章
　　子曰易其至矣乎夫易圣人所以崇徳而广业也知崇礼卑崇效天卑法地天地设位而易行乎其中矣成性存存道义之门
　　易至极而无可复加圣人于此崇其徳使巍巍峻絶无可攀跻广其业含宏溥博无能限量立心行事夫复何憾知识髙明已有生知之质进而不已知崇而徳益崇践履谦恭既有复礼之功日趋平坦礼卑而业益广圣人岂自为造作也彼崇者在天圣人效之崇非自崇也彼卑者在地圣人法之卑非自卑也天地设位已来即有此崇卑之象即有易道行乎其中继善以后所成之性即是崇徳广业之资但庸众放失而不求即与天地逺圣人存而又存此性纯固于穆运行道义俱由此而出入如门户然莫之能违莫之或改也效天法地亦与性俱成非勉强而然右七章
　　圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化
　　爻象之立原所以状天下之纷赜变动本无一定之体众人不能见圣人先有以见之万事万物喧嚣繁琐不胜其别白画为竒偶之卦拟诸近似而髣髴其形容取象其物之宜于彼宜于此与竒偶之画确然符合所以谓之象象成而赜在象中不觉其赜矣庶类品族交错往复动而不胜其窒碍何能为之条理乃观其防聚疏通使动者行其典礼各有章程秩序系辞以断吉凶所以谓之爻爻着而动在刚柔相交之内矣由是而言天下之至赜卦有其象象约而该博何有于厌恶由是而言天下之至动爻有其辞爻齐而辞定何有于棼乱君子学易拟吾身所居之位为何象而后出言则言可传议吾身所值之时为何爻而后举动则动可法始于拟议终成变化是学易而合于圣人矣
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行乎迩见乎逺言行君子之枢机枢机之荣辱之主也言行君子之所以动天地也可不慎乎
　　举此七爻以为拟议言动之大概学易者可类推上下二篇而身体之矣　言行即言动中孚以鹤之声交立象见声虽无形诚之感应能孕而成子君子之言出身加民其行迩见逺如枢运戸如机矢应斯荣违斯辱一言一行利普万民而泽及百世失则反是天地之大言行实能动之惟慎以出庶尽拟议之道尔
　　同人先号咷而后笑子曰君子之道或出或处或默或语二人同心其利断金同心之言其臭如兰
　　人类至众人事不齐其行有出处之难同其言有语黙之难同于百千万亿中得二人焉唱和感应此心相同不能间隔如至利之物何畏乎至坚虽金亦可断也而为言但觉彼此相宜如兰之臭也荘生相视莫逆东海西海深淂此意
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　天下人之过失大约起于不慎不慎之至则为骄骄则临深为髙视人与物俱轻薄而莫可用身陷于大过亦未尝觉察苟处身以卑是错地者无有失坠复能防卫以自防而承借用茅可不谓慎之至乎匹夫胜予薄物俱可重用以斯慎术虽当大过之时可以无大过矣
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　竭尽心力亦云劳矣而不夸伐于人着有成迹可为功矣而不以徳自居其识量宏逺未尝见劳与功也非厚之至乎盖云有功而复能下人也徳盛礼恭如此其极岂非髙功盛名人所难居惟以谦守之致尽其恭敬以存此劳臣之位尔曽谓保守禄位者乎
　　亢龙有悔子曰贵而无位髙而无民贤人在下位而无辅是以动而有悔也
　　此正与劳谦君子相反故并列之
　　不出户庭无咎子曰乱之所生也则言语以为阶君不宻则失臣臣不宻则失身几事不宻则害成是以君子慎宻而不出也
　　事之几防者未即昭著言语泄漏而祸患已成故君子贵于慎宻慎宻之人审时度势在静以图维然后出无败偾
　　子曰作易者其知盗乎易曰负且乘致冦至负也者小人之事也乘也者君子之器也小人而乘君子之噐盗思夺之矣上慢下暴盗思伐之矣慢藏诲盗冶容诲滛易曰负且乘致冦至盗之招也
　　作易之圣人其知盗之所自起乎夫盗之为盗不过不安其分尔茍天下人人得宜各当其位虽有窥伺之心亦不敢今以身负物之小人忲然乘君子之器盗见之而不平矣是彼有可夺之理则思所以夺之事上不能恭敬而敖慢其上接下不能慈惠而虐其下盗亦知其上下无可容则思声罪以伐之货财乃人所同欲而轻慢以藏直教诲使盗也女子而夭冶以饰其容貎直教诲使滛也躬自负荷而乘舆直招盗使来也岂盗之罪哉
　　右八章
　　大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂
　　传义移第十一章天一地二凡二十字于此章之首接以天数五凡四十四字置在大衍之前今从韩康伯旧本　衍即引申之谓衍一至五复大衍之自六至十其数为五为十乃夫子五十学易之五十也其用四十有九盖以蓍草四十九茎为用所以用四十九茎之故诸儒穿凿牵强未有得其自然之理者夫子亦无明训不敢不阙疑矣分而为二以下皆揲蓍之法惟挂一之挂当是置一茎于象两之间故云象三非挂于小指间也如挂与归竒同扐既不象三且五嵗再闰岂取义取象之道乎每分挂揲扐自一变至十八变皆如是独又举后挂者恐人三变止一挂也筮法前贤大僃不必蹈袭
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　天为阳阳数竒一三五七九是也地为隂隂数偶二四六八十是也平分五位相得皆半竒与竒类相从而合偶与偶类相从而合天之竒数乘之则为二十有五地之偶数乘之则为三十总天地之数则为五十有五用以推详事物之理穷尽屈伸之妙成变化行鬼神断在是矣　宋儒以此为河图之数既无圣训牵此就彼甚觉支离亦与先天等图同属矫揉未敢信也
　　干之防二百一十有六坤之防百四十有四凡三百有六十当期之日二篇之防万有一千五百二十当万物之数也
　　初变挂扐之数不五则九再变不四则八三变亦不四则八凡三变之后得五与四四通计十三则过揲所得者四其三十六而其数九得九与八八通计二十五则过揲所得者四其二十四而其数六合十有八变计之为干之防二百一十有六为坤之防百四十有四共为三百六十以当一期秊之日数也悉举二篇六十四卦三百八十四爻阳爻百九十二毎爻四九三十六防统得四千九百一十二防隂爻百九十二每爻四六二十四防统得四千六百八防合之则万有一千五百二十防以当天地间万物之数也但言乾坤者明六子各分父母之肢体干阳坤隂用九用六之道也
　　是故四营而成易十有八变而成卦八卦而小成引而伸之触类而长之天下之能事毕矣
　　营谓营求四营谓一分二卦三揲四扐也四营逓举成变易之始至十有八变而成一卦之终当其未成卦之先四营三变而成一爻仅可谓之小成八卦于此已露朕兆其后五爻俱引营变之例而伸之触天地雷风之类而长之天下能事毕尽于四营十八变之中矣　成易是分挂揲扐之苐一次成卦是分卦揲扐之苐七十二次小成是三变成爻分挂揲扐之苐九次八卦即指六十四卦非云下卦也盖言求得一爻之法若此则引伸触类可得六十四卦如云再加于六十四卦之上而为四千九十六卦则荒诞不经之论矣非易简也
　　显道神徳行是故可与酬酢可与祐神矣
