<!-- { "loadSidebar": true } -->
　　二四颠頥同而吉凶异虎视耽耽其欲逐逐大非美辞又得无咎其故何也大凡頥之所重在于养人自养则贱求养于人尤其卑卑者矣下卦三爻皆自养与求养者上卦三爻皆养人者也震在下位卑而主动农夫力耕勤四体分五谷自养而已庻人在官抱关击柝乞禄升斗求养而已俱以动而得食者也艮居上体高而主止王公卿相重禄以爵人鼎烹以飨士开府库仓廪以济小民其自养寡而养人多俱以止而宰割天下置斯民于含哺鼓腹者也四位大臣使天下之舌有所振荡卷舒则民口有食民腹不馁出为命令教之树畜省耕省敛尽其教诲也故其颠頥独为吉也虎夜行能一目放光一目视物耽耽而注视此民之望养于我犹民具尔瞻之意虎不得食则将搏人民不得食亦将背上伊可畏也亿兆之众四海之广其欲甚多奔驰而至逐逐不已亦皆有以应之使之各得所愿其养人也大矣故无咎或曰虎视之威猛逐逐之欲广居四位者何能各遂其求以飬之也曰操养人之权必家箪食户豆羮饿莩载道矣思食其臣颁五等于天下颁六等于国中思食其民正经界易田畴时使薄敛如此则耽耽之望副逐逐之欲遂所操至简所行至易吉且无咎又何难哉　汉书叙传作其欲浟浟顔注以为欲利之貌辅嗣以逐逐为尚实虽若不同详其字义浟浟如水之来而不穷逐逐如人之行而有求亦不甚远在小人自为则皆属凶徳在君子应人之欲则有覆载之量能各尽其所愿也
　　耽视近而志远从目从冘冘人行出界也人离
　　乡土视之所及者近志之所达者远
　　象曰颠頥之吉上施光也
　　颠頥何以能吉四居大臣之位使仰望求食者皆颠頥而得养其施予之恩自上而及下可称光显矣光者正大明白之意非施惠小补也艮止故光明
　　六五拂经居贞吉不可涉大川
　　当养人之位天下之为頥者所共观故凡得食者必摩拂经厯于此以万民之口体为口体以万民之甘苦为甘苦居天下之正位者宜如是则吉也不可谓吾养之吾当用之劳民以勤事所云涉大川也夫养民者与民休息使耕耨以时人人得尽力于树畜则逸老慈防农夫无饥矣如云五居君位而不能养人反赖上九之养则禄去公室歌舞他氏此厝火积薪而偷安也何吉之有
　　象曰居贞之吉顺以从上也
　　居正位而养人天下臣民顺以从上此君上之上非上爻之上
　　上九由颐厉吉利涉大川
　　颐之所以成颐实上下二阳为之主然而初之能动又系于上之能止则六爻之颐皆由乎上也故曰由颐代君养民上下交谪宜知危惧惟厉乃吉当此任者无或畏难苟安凡可以养人者如疏河则壤分田制禄有利必兴有害必除不敢辞劳不敢避险是其职也故以利涉大川勉之或曰同为养民也何以在五不可涉大川在上利涉大川得无五不能养人而上能养人其说未可尽非与曰不然也先儒之泥于五不能养人者非以五为柔爻谓其力不足与若然彼四亦柔且能尽养人之善岂五当大君之位既许其吉而反不能养人与岂以四五象传有上施从上俱泥为上九与不知上乃对下而言自求养者视之即彖辞所称观颐者也夫君逸臣劳万古之常经五之涉大川必勤民动众有妨于颐养之道者也上之涉大川必尽其心力以成其颐养之道者也五之时颐未终至上而颐乃终也颐终则民富民饱劳而不怨也
　　象曰由颐厉吉大有庆也
　　上九养老慈幼黎民不饥天下治平孰大于此王道之成普天同庆者也
　　养天下非一人之事大君居正位而安静防已无为使熈熈攘攘者各得尽力于所事为治之道无他不扰民而已大臣察见民隐亿兆之不齐人情之繁杂而能各遂其欲无他因民所利而已大贤当养民之任立法度振纲纪兴利除害不避艰难使养民之道可久而不壊则上九之责为独重故以大有庆归之若下卦三爻则自养求养者之事君子羞之
　　【风下泽上】大过
　　人至期颐而少壮之事已过矣奉养太过者伤生故泽以滋木而即以灭木饮食以生人而即以杀人颐所以变而为大过也下之根柢元气既尽而不能含畜上之枝叶生意已枯而莫可归着硕大臃肿何所适从时之至于此天运使然虽圣贤所必至但圣贤囘视一生践履总核既往之言行必无己甚之事大过之举心安而神和故能不惧无闷超然于生死之表非异教之贪生畏死可以几及者也天下万事万物惟留不足者乃有余地惟有实际者乃可依据卦之四阳填塞于内以为学问则自是而不受善以为养生则藏府充满而气血不行上下二隂朽腐于外进无穷理尽性之门退无安身立命之处本末俱防前后不相连属徒负此厚重难移之质寓托于欲崩欲堕之顷正佛氏所谓县崖撒手时也栋桡之栋先儒俱指为栋宇惟郝仲舆以为桥梁非屋梁也其取象甚确盖泽中之木桥也非屋也人生何日不过平居无事则忽而不觉苟有一言一行之不慊此日遂如有所间隔为之徬徨而不能过人之行路何地非过坦途正道亦俱忽焉而不察及遇接续之处山尽水穷始知桥梁之为过也爻之老夫女妻为重婚之男老妇士夫为再醮之女俱有离乱死亡之象盖继此者为河决水溢兵戈灰烬天地将终俟乎再造或曰木上之水为井而养人木上之泽灭木而象死亡何相背之若斯曰坎水流行过而不留者也正北方之卦水生木者也泽水潴畜停积而不去者也正西方之卦其位金金克木者也过有失中之义有已往之义言行失中贵于能改属诸已往则不可追夫子曰学易可以无大过察见于几微止过于未顔子有不善未尝不知知之未尝见于行事也苟有过而使之见于言行则皆为己往而不可追矣迨及奄兹日积月累觉此身局脊于高厚媿悔何所用其力乎人生出入悔吝之门往来凶咎之途临渊履氷如以朽腐之木为梁大泽相携手负戴而行其上可不知所战栗耶初举步之始借茅以往慎之至而免咎二夫妻同行既溺其妻而别配其女三桥梁崩壊四重脩之而不易其木五复夫妇同游至溺其夫而重嫁其士上则梁木腐烂已极不可游行乃徒步而涉水虽至灭顶之凶而人不溺死故无咎以其与彼岸近也如不知时而乘梁以过其能脱于死亡乎
　　大过栋挠利有攸往亨
　　四阳强盛居中用事大过之所以命名也大壮亦四阳下有可据之地进而不过遯亦四阳上有可出之门退而不过惟是四阳蟠绕充塞人世之位与人生之事无不厯尽少壮之年华已迈硕大孤县进退无从二隂无位缀于两端坚重居中不胜其任梁栋横泽往者来者挠乱搅扰而行将有崩圯之祸然阳刚得位二五居中知其过而思改则犹有补救之道故利有所往则可亨也或惧而坐视不行或疑而去来不决载胥及溺何能亨乎　大过之时时为之也彼往亦何能即济然往而不济者盖有之矣至于不往则断无能济者也天之生民一治一乱一阖一辟有大过之时必生济大过之人以处之不必其出于一人也往亨之人岂即挠栋之人耶苟挠栋而觉于早修于夙亦何不可哉
　　大过过度也从辵从呙呙者口戾不正也
　　人之过不及非言则行呙为口过辵为行过释曰度者乃度去之义与素问度百岁乃去之度同　　栋极也从木从东栋为屋梁之最高者故称极屋梁不一外视之皆不可见栋处屋脊见其东西横亘于上但言东者举其首也借为桥梁之称同为上高下虚之意　　挠扰也从手从尧尧有髙之义举手相髙是攘臂也故为搅扰之意
　　彖曰大过大者过也栋挠本末弱也刚过而中巽而説行利有攸往乃亨大过之时大矣哉
　　大过之义为四阳过盛也夫既为泽梁之栋矣往来之人扰杂挠乱亦其常尔但此之为栋其本末缀于两岸者二隂柔弱不能胜其任也四刚虽过二居下卦之中五居上卦之中操得为之势有用世之才不以太刚而以巽顺不以威武而以和说其若是者俱可行也故利往而得亨大过之时天地之昼夜人身之生死能止恶于未形见几于微杪则生为不虚而死为全归不然徒生浪死虽忧惧其可免乎君子视其时为大不轻忽而听其尘迹也
　　象曰泽灭木大过君子以独立不惧遯世无闷
　　泽以生木今泽泛滥而加乎木上是以养之者害之也为泽灭木之象大过之义盖取诸此君子观其象不随风而靡不随波而逝挺然独立有以自信而不惧虽举世无可容身至于遯藏隐晦而无闷盖君子战竞惕厉于平日不以寡和而自疑忧勤于脩徳讲学之时不以人不知而为患君子固不与时皆过也
　　初六借用白茅无咎
　　人生之过未有不始于怠忽成于傲慢者也君子欲求寡过必惟巽惟慎谨于初戒于微其失鲜矣初六以隂处下以柔承刚错物于地而借之用白茅是无倾畸损伤之过矣初为木本其时虽弱然未离乎岸性又善入故无咎以是为言行之始基时虽过而无大过也
　　借借祭也从艸从耤耤田也以供郊庙祭祀白
　　茅又以缩酒荐牲与耤田之粢盛同用借凡承借依借之类
　　象曰借用白茅柔在下也
　　白茅柔滑与物无拒格借之皆安初柔而承四刚巽慎在下亦犹是也
　　九二枯杨生稊老夫得其女妻无不利
　　杨非江南杨栁乃西北白杨盖冢墓间树植之木古诗所云白杨风萧萧白杨多悲风者是也其枝条劲直迎风作响声甚哀切解作杨栁误矣大过之时人之壮盛已过来曰苦短回思年少冝尔室家中更岁月而其与齐者先逝但见其墓木已拱寒暑迁改昨日之枯杨而今又生稊矣老夫重婚得其女妻以安晚景不亦胜于老而鳏者乎故云无不利
　　枯槀也从木从古木之古者生意已尽则多枯
　　槀借秋冬落叶之木亦曰枯　　杨木也从木从易言其得阳气之先逢春而萌芽者稊篆阙从禾从弟弟者防弟之义谓其莩秩秩而有先后也
　　象曰老夫女妻过以相与也
　　老夫女妻已过少壮之时而始相与其宴尔宜家岂能复如昔日昧谷短景亦复不长矣
　　九三栋挠凶
　　三四当上下之交正桥梁穹起之处人所往来最为冲要者也故两爻皆言栋而三又木交于泽泽出木上有洪水泛滥浸没其桥梁之象其负戴携手而度者纷纭扰乱趋奔孔亟有栋挠之象此一栋也附于上岸者弱不胜其任加以水侵木朽岂能经此扰乱其为崩折也无疑矣恶得而不凶
　　象曰栋挠之凶不可以有辅也
　　夫栋挠之人提携奔走非不多也谁可为之支颠扶败者乎于此求辅佐而兴起之不可得也途人之度栋当其危时则生死仅争于毫末及乎既过则微芒不介于胸中庸众之行事无不皆然言行之愆忒至生灾患虽锥舌噬脐悔恨无及迨乎防乱既平既安且宁视向日之呼天抢地者不啻梦寐而莫省矣人恒过然后能改能改即非凡人故圣人于大过着此阅厯之象学易者玩之而无穷如以栋折榱崩拟之不过曰败壊而已于大过之义絶无关涉气味索然
　　九四栋隆吉有它吝
