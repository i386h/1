<!-- { "loadSidebar": true } -->
　　后复加土以别之古之附郭曰附庸王莽更为附城亦窃此意所以谓之庸者以城郭为君国之大役劳民之力不可出于租庸调之外当农隙以从事仅可如常庸之制岁三日而止也故命以示戒
　　象曰乘其墉义弗克也其吉则困而反则也
　　我旣乘墉而有僃彼觊觎之奸义自不能克矣然我仅仅为守御之计何足为同人之尚耶其获吉者何与岂不以我之捍卫坚固使彼智力俱困而渐反于规矩制度之则乎反于则矣险阻濳消疆里无碍将为同人之盛治矣
　　九五同人先号咷而后笑大师克相遇
　　以阳刚中正之人而居君位天下大同虽遐陬异域未有不云龙风虎而从者何其言同人若此之难也葢尧以不得舜为忧舜以不得禹皋陶为忧大君之求贤以自助不惮大声疾呼以招同心求之旣得则喜説之色形于顔面此同人先号咷而后笑之象也彼同心之人混迹稠人广众之内无从辨别惟志同道合则一气相感自能彼此无间而相遇合是大师克相遇之象也师众也大师犹言大众也克能也即选于众之意贤人旣同庻民安有不同者哉旧解谓卦止六二一隂五阳俱欲同之至于搆怨兴兵君臣相夺则是后世之争幸臣嬖妾矣岂其然岂其然大传君子之道或出或处或黙或语人之形迹各不相同同者惟心耳心同则断金而莫逆如兰而可亲形迹虽混于大众之中而此心独克遇于声应气求之表岂区区会合之比乎
　　号呼也从号【气遏而口舒之】从虎言其声之猛厉也借
　　凡号令之用　　咷从口从兆谓坼口如兆以出声笑从竹从夭许氏误遗其字李阳冰为之补篆愚谓喜笑之笑当即用歗字或作啸亦可此笑字当与【箫】管之通用葢象形而笑会意也天下之声出于窍惟竹最虚故从竹竹之完者无声唯夭折之乃可成声作为管龠笙箫之类也倘用于喜笑可云借用不可言正文
　　象曰同人之先以中直也大师相遇言相克也
　　所以谓之同人者其声应气求本出于同心同德葢在未同之先者五刚健中直二柔顺中直虽在异体而心已孚合故也大师相遇君臣朋友防合之情有不期然而然者言相克犹言各相能也声气相孚各不阻隔于众人不混淆于庸俗也则一人所好乌得如是　此友参以大传则号咷也笑也正诗人嘤鸣求友之声也但嘤嘤和平而号咷迫切则其时之或异尔和平当其暇日迫切当其及时也
　　上九同人于郊无悔
　　国外曰郊郊外曰野上九去城郭市朝已远其所同者不过出作入息之农夫非有争名争利之险者虽若朴陋固鄙无有所闻见而胸怀荆棘谈笑戈矛亦可以一空矣故无悔此沮溺丈人不求同人者与
　　象曰同人于郊志未得也
　　君子之同人欲以通天下之志也今舍朝市城郭之冨美而甘同于郊亦岂可云得志哉畏伏莽乘墉之险恶寜弃彼而就此尔　同人于野则通天下之志同人于郊则志未得郊野似乎相近而志若此其相背何也郊者仅对城市而言逺乎名利安乎澹泊云尔野者总天下而言九州万国之封疆不能界江山河岳之险阻不能限葢一道同风之谓也
　　【天下火上】大有
　　同人者有人斯有土大有者有财斯有用也先王之建万国授以一同之地诸侯各子其民使之树艺五谷不失其时则草野之仓箱皆为公堂之用九州之壤赋又皆入贡于天子此大有之所以次同人也其象上火下天为日正中天之时凡属形气之物无不照临于其中卦以一隂为主而居五位上下诸阳环而应之为人君者虚已听人端拱无为为人臣者贤能任职政事毕举此诚治道之极美王化之至盛也或曰大有实与比相反若然则显比之吉为可疑矣曰比五为君拨乱反正者也非刚断英武不能除天下之梗化其臣非柔顺听命亦不足徴远迩朝宗之象大有为君垂衣裳而天下治者也非温恭克让虚已下贤不能取诸人以为善其臣非才质刚强亦不能分九官十二牧之位此元首明而喜股肱良而起庻事康而熈之象也夫水虽附地而载地者亦水则九五一阳所以经络乎上下者每籍五隂之虚受日旣升天而天仍冒乎日上则六五一隂所以乆照贞明者又全頼五阳之健行而不息此君臣刚柔之义各有攸当也后世之君臣反是其济难扶危才能未必超出于天下故布衣昆弟角力而侯王非如比之以一阳役五隂也及乎丧乱旣平君骄臣谄一人孤危于上予圣予智天下委靡承顺犹恐不得其欢心非如大有之以一隂听五阳也观于此而唐虞三代以及汉唐之污隆断可知矣卦为火天同德君臣一体初远于五草莽之臣二应于五乃藩辅之臣以壤赋上贡者三下卦之上出则方伯入则三公天子之师傅四为同体之亲臣贵戚之卿也五为舍已从人之天子上为至治之世天命眷注之象卦之六爻无一不美天子下贤无政不举上下二篇斯其至矣乎而考亭偏云君道贵刚太柔则废是以汉唐之盛为盛也岂其然哉　大有畧与丰相以丰爻词无一尽美大有爻词无一不善葢丰之盛火在上君王富而骄侈也大有之蓄积在下百姓足君孰与不足也君富者丰蔀丰屋障蔽而昬迷百姓足者大载彭彭而献享也为人君者可以知所处矣
　　大有元亨
　　一卦五阳可谓大矣六五一隂虚已下贒五阳悉为其所有故曰大有其卦火在天上为曰正中天下成形成象之物无不具瞻而覆庇世道昌明民丰物阜之象也此天地开泰之时盛大而通畅絶无收敛闭藏之气故但言元亨而不言利贞葢形容其极盛犹言三皇之世如春五帝之世如夏也
　　大有有从又右从月月自下已后渐向
　　消灭及乎合朔之三日乃忽见于西方西者天之右也无者倐现现而在右惟月为然故以右月为有月为隂为小日为阳为大故月生西方其有小而日丽中天为大有也此火在天上命卦曰大有之义
　　彖曰大有柔得尊位大中而上下应之曰大有其德刚健而文明应乎天而时行是以元亨
　　大有之为卦以一柔得君位乃大中之位也人君以柔自处上下之阳皆欲献其才能而应之凡大者尽为其所有故曰大有也其为德则运行以刚健而无事不举烛照以文明而无微弗察成功文章葢兼之矣日非能自明丽乎天而贞乆乃应乎天之不息而与时俱行是以元亨也　刚健者动作于下臣无旷官废职者矣文明者临莅于上君无偏蔽迷惑者矣何有君弱臣强之嫌乎
　　象曰火在天上大有君子以遏恶扬善顺天休命天不可升而火之精能跻乎其上是火在天上也日丽中天何物不见大有之象也君子于此用髙明之照临察见其隐微四海之广亿兆之众恶虽未萌早有以遏之而不使之彰显是变格其心志而非刑政之治也善或有所未申必欲举而扬之以极乎畅逹而直遂是辅相之而使自得也则恶不迨于罚善不期于劝矣天无私覆日无私照恶不形善必着皆顺承上天之休命以成至治之王道于穆不显明命昭然非刚健文明之君子其孰能与于此
　　遏微止也从辵从曷曷何也何则莫辨其可否
　　不敢遂行之意言微露其端而即止也
　　初九无交害匪咎艰则无咎【害胡八切下并同】
　　害车轮受轴处以键束之也借为利害之害因借所专复立辖字以别之初居下位无应援于上已不交接于人人亦无从而辖已辖统辖也天子不得臣诸侯不得友独善其身固匪有咎者然当艰难自处耕田而食织布而衣一介无所取予不求于人而独得惟艰难则可以无咎也不然隐居放僻肆志傲物岂盛世之事哉
　　害车轴耑键也从□者车屋也从丰者刻木为
　　节指车之轮轴也从口者象受轴之窍也一车之力任于轴而运于轮统之唯辖故通为钤辖统辖等用以其关系于车者最大易于伤坏故借为利害伤害之用后人忘其所自二字遂分而害反乆假不归矣愚反覆此爻嫌其词语重复旣曰无交与而无伤害又曰匪咎又曰无咎同一意也而至再至三无是理也日之行天犹车之行地所以从来有和驭羲辔之语大有为卦取象于车下体三阳健行不息二居中为车初三在旁为轴端之辖车形已御日而行上体三爻乃行车之事四之彭犹诗言出车彭彭也五之厥孚交如者驱和銮而游康荘威如者斧钺而饰车容也上之天祐言车虽尽善人事尽美必属天命之眷注方能任重致远无破辕折轴之患世之得为大有昌明隆盛非易几及者也
　　象曰大有初九无交害也
　　时当大有九州之壤赋万国之茅土一民一物莫不归于职方唯彼位居初九则姓名不上逹乎天子斧芾不下逮乎袯襫故我不交人人不害我而无咎不然邦有道而贫贱岂非耻乎
　　九二大车以载有攸徃无咎
　　三阳并运于下而二当其中独应于五任天下之重以行远是用大车载物而有所徃之象也惟天不息故能御日而贞明唯远方致贡故必丰厚以输将其有所徃也才称其力自然无咎
　　车舆轮之总名象贯木轮轑之形载见小畜上
　　爻象词
　　象曰大车以载积中不败也
　　二所以胜大车之载者何也初三两刚比辅于左右二居于中任重委积虽多才力坚厚足以当之无有偾败之患也
　　九三公用亨于天子小人弗克
　　时当大有物阜年丰畿甸之外万方之所产所畜亦皆蕃庶而盛美羣后百辟虽各君其国各子其民而四海朝宗无不会归于皇极九三在下卦之上实诸侯之方伯连帅也率其与国而脩贡献公用亨于天子之象也此小人对公而言谓四民之类犹言野人也彼小人者践土食毛尽涵濡于天子之福泽其乐其利岂不欲稍致其私以颂万年乎然而各限于分力有所弗克也夫既以跻于公堂公之所亨何莫非小人之亨也何必自致于天子而始见小人之诚乎如曰蠧国害民之小人弗克亨天子之任岂大载匪彭而小人偏克也耶葢大有之世含餔鼔腹田野小人沐天子之恩膏亦思以涓埃仰畣髙厚而圣人已先鉴其诚悃若曰彼万邦之致亨者虽我公侯而实出于我小人之暑雨祈寒之劳瘁也云尔
　　象曰公用亨于天子小人害也
　　小人总辖于诸侯诸侯统辖于天子是公之来亨者岂公能身亲稼穑而至斯也未有不出于小人之筋力者天子鍳公之诚公鍳小人之诚则小人虽有封疆之隔而实亦天子之所辖也　车有两辖初为左辖三为右辖二为大车爻辞未露象传补之
　　九四匪其彭无咎
　　此爻有天子亲臣之象任土方物其致贡于天子乃侯邦之所进彼为藩辅者极丰腆以将诚敬而亲臣无是也居辅弼之任其忠君爱国使天子得以长保其大有者岂在于黄圭璧之盛乎故虽匪其彭而无咎也诗云出车彭彭又云四牡彭彭皆言车马之声壮大也四切近下卦輨辖之声间关故有此象彭鼔声也从壴乐在县之形从彡指其声也击
　　鼓近邉其声若咚击鼓从中其声曰彭连二声而合之则为也
　　象曰匪其彭无咎明辨晳也
　　处盛满之时而居近君之位其权势利禄足以震詟乎天下其致君泽民之道岂止以富厚丰隆为能事四以离体洞逹本有光明察之详审自能辨别极其精微无不昭晳则其所以为君为国者更有重于大载用亨之公侯矣四上两阳五之所丽以为明者也任大责重故四曰明而上曰天
　　晢昭晣明也从日从折如日之明方可折断
　　六五厥孚交如威如吉
