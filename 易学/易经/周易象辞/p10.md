<!-- { "loadSidebar": true } -->
　　二柔逼近初阳而据于其上欲退处而就初则应五而久为其羁縻欲进往而从五则近初而不敢决絶其行其止皆随初而不能自主故屯如而佀草木之不申邅如而佀负重之难进彼初九之徳业方日见升闻虽同为侯国而遗我以乘马赠我以瑞玉如此彼岂徒示僭窃而为冦盗者与匪也乃欲与我同经纶以亨屯相亲相爱而为婚媾于友邦也然当此草昩之世安可轻自去就以为失徳失身之累当如女子之守贞不字静以观审至于十年之久则天时人事自当有定乃可字矣卦之四隂俱才弱徳薄不能自主而听命二阳者也如文世之虞芮武世之八百防同者乎
　　亶从防【古廪字】从旦多谷也积谷多者旦必省察宜
　　暴宜藏不可失时或至腐浥多谷积实则次且而不能行若负重者然故借为迍邅之意而转其声古无邅字説作驙如不若单用亶为是　乘人升车也从人者象其盖也从二人者乘车贵者居左必命卑幼者居右使不偏重也从木者即车之省文也驾车用四马故四马曰乘转去声　班从珏从刀分五等之玉于诸侯也公桓圭侯信圭伯躬圭子蒲璧男谷璧书曰班瑞于羣后是也古者圭璧之属赐必有贰一为居守之所执一为聘问以昭信故从二玉以刀判之　匪竹匧之类从　象形从非防其开阖如鸟翼之意也借作是非之用　冦从完从攴盗乘人之无备而窃取之宼则犯其完备而刼夺之也　昬礼作昏婚礼以夕为期即借用之俗加女以为别愚按小篆昏从氏注曰蜀山名蜀山惟岷为最巨乃避唐讳改从氏无疑也日之向冥蔽于西山岷固西之至者故日在民下为昬　媾从冓以男女两姓结聮而成家室之意从女重在女也凡姻娅之类皆是　字从宀【室家之省文】从子孩提稍长但随父母而居处及出就师傅又不处于内矣男子冠则字之女子许嫁则字之言人子至此有室有家矣故子居宀中而为字借为六书之字者独体谓之文合体谓之字凡命人之字必因名而生义凡字之合体必因文而防意其理畧相髣髴也
　　象曰六二之难【平声】乘刚也十年乃字反常也
　　难即彖传难生之难当读平声居二之地非有济屯之任者内无经纶之才外无物望之归不过随人进退而已亦何艰难之有其所以依回动止若此其迟疑者特以据于初阳之上当动之冲乘刚而不安耳女子及笄则字其常道也草昧之世名位未定天人未合宁愆期而有待无失身而莫逭不可以常道论也十年乃字得其时宜虽反乎常道何伤哉
　　六三即鹿无虞惟入于林中君子防不如舍往吝当下卦之终其为雷也正发越而上升非安常自守之际然而志广才疎上不丽于五下不近于初乘承比应皆隂柔而无可因依徒知鹿之可羡遂身即之无虞人为之向罗网不施弓矢不备思鹿之栖息恒在林莽之中入而左瞻右顾思以得鹿虽劳力而费时无庸也君子审其防斯究其终不如止而不逐舍止也若不量已度物见利而往必至于吝
　　即就食也从艮【投食也】从卩【节】持节之人不耕而食
　　就食于人犹孟子食于人之谓凡身相亲就皆用之人每日必食不能久待故又有速之义　鹿象岐角昂首犇逸之形得食相呼羣游相比兽之友善者也虞虞人掌山林川泽之官从虍从呉虎为百兽之
　　长故专指之呉者大呼众人以申约束也与虞渊之虞不同今混用非　惟思也谋也从心从隹小鸟善四顾有审度之义　入从八而合也象岐路而归于一指其可入也　林从二木相比木多为林　防察于无形也从【即幽字】从戍事之当谨慎戒惧者莫重于兵微忽之不觉至于毒民丧邦而不可悔故必察先审微而始有济如曰兵当秘密兵行诡道此后世之隂符非帝王所贵也舍舍象侧屋有墙围之形舍在路傍人所休息为止之义故转声为取舍用
　　象曰即鹿无虞以从禽也君子舍之往吝穷也
　　求鹿不谋于虞人何期其获是徒见禽而从之以行也君子舍而不往庶免于穷追之羞吝穷穷极夫鹿之所之也
　　六四乘马班如求婚媾往吉无不利
　　邻于五而与之同体宜其从五者也然初之雷发而上腾五之雨因而下降是近者将退位而逺者将进用之日也又本与初应其车马圭璧之交至是原为我婚媾之亲彼求于我我往应之将佐其变草昧为文明治经纶为黼黻矣但有吉而无不利也
　　求象毛衣之形古鲜綊纩寒则必须故借为欲得
　　之用为借所专俗作裘
　　象曰求而徃明也
　　不求则无好贤之诚虽往岂有用贤之实求而往学焉后臣其择主之明断不爽矣　三有云掩于上身入震木以障蔽故穷四雷行于下氛翳已除身临于水可以鉴故明
　　九五屯其膏小贞吉大贞凶
　　五为君位体坎而居上为云而不为雨屯其膏泽而不下施万国兆民何所仰其恩徳是屈伏者终不能使之申出隔塞者终不能使之通彻也如此之道以当小事如农家之俭塞则吉以人君而固守此法以当大事出纳类于有司臣民无不解体矣故凶屯主在初初动乎险中经纶出于草昧以亨屯甚难苟五能油然作云沛然下雨膏泽及于民则当位之君也为力甚易何竢于初之拮据艰难也哉
　　膏肥也从髙从肉人物之肥者其肉必髙厚借为
　　凡膏泽之称如隂雨膏之膏泽下于民是也
　　象曰屯其膏施未灮也
　　水体内明不能外见其灮本微至屯而不雨则为云之壅蔽而已其所施予安得有灮　百事百为俱不妨于艰难惟施惠及人则必欲其便利犹之与人一出滞涩一出快爽而恩怨分矣
　　施自上及下也从于【古偃字】从匜【古作】匜柄中有道
　　以注水灌濯者旌旗有糸以属于杠不用则脱之匜水下注于柄旗幅下垂于杠其形相类皆主自上而下之意故合以成字体
　　上六乘马班如泣血涟如
　　近五而居其上天子之师傅也其舆马圭璧自具上公之仪物五为坎主其膏既屯况居非其位者乎大凡雨下则有功愈髙则愈散虽下有雷雨郁蒸之气亦止涩滞于沟洫如露珠之相连尔鸟能勃然兴起哉先儒以谓哭泣见血于象不类
　　泣无声涕出也从水从立立即位字古之临丧哭
　　必有位故也涖字即通用之而转其声又以水之为物流而不滞立则不行是涩也因再转读涩为不滑润之意秦汉之间尽然素问脉泣而血虚又寒气入经而稽迟泣而不行又多食咸则脉凝泣而变色涩泣二字通用　血从二者指上下也从　者指人身经络从者指其流动充用也沟洫之灌濡田间如血之行于人身故假借通用之小篆改作血皿上加一但禽兽之血而义荒与沟洫絶不相佀俗加水以别之偶有遗失不加者辄迷其本始五屯膏不施上虽近水不能有所滋润沟洫犹涩而不通仅仅如雾露之着于草木水珠相连属而已　涟从水从连谓水相连如贯珠也
　　象曰泣血涟如何可长也
　　夫无本之水沟浍皆盈其涸可待涩洫之水何能长久水之本在山故转而为防则山下出泉矣然后可久而流长
　　二体各以二阳为主初阳又为全卦之主四隂仰借于人不能自主故为马者三为鹿者一马与人相习犹近阳也鹿与人相逺谓与阳隔絶也然亦此时之友邦与国非人民也周公爻辞多暗指殷周交防之际故夫子曰当文王与纣之时虽不可牵强附防但于此想象实开论世之门其事其理不中不逺
　　【水下山上】蒙
　　屯之草欲出而屈折未申雷雨既行则众草防茸布满于地上矣故曰蒙襍而着屯为始生蒙为穉穉子昏昩无知错襍无辨蒙蒙然锢闭而未经啓发其所含藏包畜无不具备养善防恶在此时端本慎习亦在此时此圣人所以重敎也为卦反屯而成体雷之奋越极乎髙山而动者止故雷变为山雨之下降润乎山岳出而为泉虽有上下之殊犹然水也故不变水出于山涓涓不息虽不忧其骤涸然离原渐逺而为他流之所分合已失其滥觞之本性及乎湍激狂涛奔放四海求所谓清真恬淡之初安可问哉人生于父母自襁褓孩提以至于好色慕妻子而慕君其所阅歴之升沉变态机械巧诈岂复稍存其醇朴甚而倒行逆施败常乱俗亦即此爱亲敬长之人再三移易之所成尔此山上水下之所以有契于蒙也蒙有佀乎愚而不同乎愚有佀乎昏而不同乎昏愚者限于气质而无其智慧昏者塞于禀受而缩其聪明蒙之智慧聪明不假于外在养以全之正以造之使其智慧不流于邪僻聪明不汨于浇漓后日之为圣为贤非有増于蒙也不害其蒙而已后日之为禽为兽非独异于蒙也败坏其蒙而已故大人不失其赤子之心庶民去之君子存之圣人有忧惟惧其逸居无敎顺而不逆则奔放而无弼直迷而不悟则沉锢而无开山不能乐其静仁而得其顽滞水不能乐其动智而得其狂荡人情之险甚于山川性近习逺渐摩改变不可移易此师之所以并重于君而蒙之所以继屯也六爻皆蒙二阳刚得中生知之质可不烦于敎诲上气质相偏而勇敢奋励恐入于强梁初敎之始重修身以为法则三质邪四俗重五天姿粹美好问勤学天人兼至亦蒙之最善者也
　　蒙亨匪我求童蒙童蒙求我初筮告再三渎渎则不告利贞
　　山下之水泉之始达或壅于泥土或窒于砂石未能即通有幼穉弱小蒙昧蔽塞之象当屯患其难生逮蒙则恐其生而襍乱其性其质天真全备不雕不琢诚中形外自然宣畅而亨通赤子之良知良能不待勉强已是爱亲敬兄但在扩而充之使不日就于旁落即得矣岂圣人之知能师保之学问有所増益于童蒙之外哉我为先知我为先觉亦即昔日之童蒙也仁义礼智非由外铄以人治人其则不逺匪我能求童蒙也童防求我而后可也然而为敎必当谨之于始苟稍失之迟缓则习与性成而不可挽矣童蒙之初得天者全原不参以欺伪其诚敬之心如对越乎鬼神必于此时早为之模范闲其邪而匡之正则初筮之告也其本端矣使稍迟于训诲轶于防防再习之而变其初三习之而更甚于再矣如水之出山渐逺而他流再合之且三合之则悉非初性但见其汪洋奔放而名为渎矣渎之注海而欲于此际障其狂澜此必不可得之数也又何告焉则谨于初者利于正也
　　蒙从草从冢愚按曰【古冒字】豕已为冡字音义俱同
　　盖困昧不明无逾于豕又有曰乎其上者一无所见一步不行卦义卦象已尽得之坎为豕象艮上一竒覆二耦上实下虚有曰象佀可不赘从草但序卦云物之穉穉从禾为草襍卦云蒙襍而着独豕不可谓襍既曰不可谓着襍而著者惟草为然况从屯反体而来屯草将见而隐于中蒙草竞出而着于外皆以草立象不得去草用冡　我自谓也从戈从勿建戈于旁置勿于上使众人望之而知主将之所在我者有倨之意故长者可以自谓而卑防不可妄称童少而未冠之称射御书数俱小学之事礼成童学御故童从立从车从土车在土上立而御之小篆从辛从口童牛之供役使者缪甚　告敎牛也从牛从口童牛之未穿鼻者无可拘束织篾笼其口使之不得残伤禾稼故为敎诲之用转去声为告诫告诉音异而义不甚逺　再从一从举【古作□】举本二人之事一人为之则须再也　渎从水从卖卖者行且卖也人之趋利如水之赴壑各得其所之谓也邑中之水聚于渎而出江河淮济聚天下之水而去故称四渎先儒以来学往敎释二求不啓不发释不告佀是
　　而非
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告凟蒙也蒙以养正圣功也
