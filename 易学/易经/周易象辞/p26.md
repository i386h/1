<!-- { "loadSidebar": true } -->
　　有土有民跻斯世于安和人臣之志可为无所阻滞大行不抑者也九四之志以济民物安天下为已任故上下归已而不以为嫌人君专任威权独揽而不以为逼惟其志之公也故曰有伊尹之志则可无伊尹之志则篡如其道则舜受尧之天下不以为泰圣人视天下为至公之物能尸其事则居其位能成其功则操其柄顺时而动大行此志何嫌何疑乎后世贱儒视天下为至重之物似乎富贵利禄皆可私为已有而济世利民之意反轻其志先不立动曰窃权动曰逼主彖传曰刚应而志行象传曰志大行论人者当观其志不当疑其迹也此正伊尹周公之事雷出地而行乎空中何物得以阻隔四雷之主故
　　曰大行
　　六五贞疾恒不死
　　其位则君也其才其德柔弱而不能艾安天下康济万民承世道之逸豫无所忧危反因説乐以致疾疾则不豫矣深居高拱悠游以自养是用固守之道以治疾疾虽未能即愈亦得恒保其身而不死惟倚任得人虽政非已出而宗庙社稷晏然如故不可以四之由豫生猜忌大臣之心自速其死亡也
　　疾从疒【牀】从矢病之轻者曰疾疾之加者曰病
　　人感内外伤致感在凑理其患在表如矢之伤皮肉也故从矢感入经络逹于藏府其患在里必为壮热故从丙丙火盛火也有疾病则行坐少而卧多故皆从床其来也忽然故有疾速之称为人所甚恶故有忌疾之称能知疾病二字义者可与言医矣死从歺从人魂魄离也谓人之形状虽具即就凘灭而见残筋枯骨也小篆作
　　象曰六五贞疾乗刚也恒不死中未亡也
　　在君位而得不亲万几保守以养疾病岂非付托得人之效与其所乘者乃刚也刚则胜任矣虽至于迁延之乆而不死天下之臣民知有四而四能戴五居此中位无丧亡之祸也　为君之道无他唯知人而已得其人则惟恐任之不专权之不重使太甲早聼伊尹岂有颠覆之事成王不惑流言岂有骨肉伤残之惨及其处仁迁义衮衣东迎又岂别有治术亦不过仍前委任伊尹周公而不疑尔微独孺子嗣王即尧老舜摄二十有八载之倦勤何尝非贞疾恒不死也而解经者以君弱臣强为嫌亦未察夫顺动之义焉
　　上六冥豫成有渝无咎
　　雷出地则逹乎天故上有晦冥之象人生顺意多而拂意少安乐逸豫未有不昬迷者然老者宜安宜逸所以冥豫不如鸣豫之凶君子进德修业与时偕进虽成人成功成德若似乎已定其品位而复改变以求进益岂谓垂莫之秊而遂可自画乎即成而有渝变之道也前此之冥豫安能咎之惟其震体所以无咎
　　冥幽也从冖【幂】从日从六言日已遮蔽如幂而
　　高陆之上尚有光也正与晓之义对古文无六字更觉简当
　　象曰冥豫在上何可长也
　　苟耄耋而忘其进修崦嵫短景为豫防何故云冥豫在上何可长也惟能变其已成之德业而孳孳好学不知老之将至则可乆可大矣
　　谦一阳载地如负重者然故谓之劳豫以一阳横亘于地上如道路然故谓之由谦彖辞云君子有终终乃至于征伐行师岂非阳在下卦不能逆而治上三又止而不进逺人尚有阻化者与豫彖辞云建侯行师六爻全不及此岂非以阳在上卦其势足以俯临亿兆四又动而振作有其威力无庸亲事于军旅与葢重门击柝以豫备其反侧潜消者与反覆二卦谦以礼而豫以乐制礼作乐刑罚将错而况于兵革乎
　　【雷下泽上】随
　　天下艰苦之事当前则必退避説乐之事至未有不欢欣鼓舞而随之者矣豫之有随所必然也其随伊何时而已矣时者适逢其防之谓未至不能先既往不能追因时之道酌量损益合乎几宜无假于布置所用皆中乃时中之妙也大传曰随无故也言天下本无事不待于造作因其已然而相安于无事斯可矣不自主于内而顺从于外不创始于前而从人之后不立异以更端而因循以仍旧以修身则无意必固我以治人则无惊世骇俗然而苟且怠惰之习亦自此而养成故在圣人为舍已从人之大用在庸人为偷安畏难之壊俗圣人藏动于説所随者公天下也庸人因説而动所随者便一身也其卦泽在上雷在下阳气潜伏灭迹于广漠之野静而雷泽与之俱静两相随以静也及乎雷之将动大川巨浸蒸为湿润之气而泽先见乎上动而雷泽与之俱动两相随以动也卦之六爻俱以近相随以隂随阳随同类之上者初在二之下初当随二乃出二之门以交于四二与五应本当随五乃舍逺就近而系于初三近四则系四四随五四五为时之君相所谓天下随时者也故三有得四有获五受天下之随防合于一堂故为嘉四五君臣同德君不可言随臣特着交孚之义见君亦非可自专者也上系于五穷而来随其微子箕子之象与　随者似有物马以为之唱率而我往随之之义似物者何时也时者日月寒暑所推代而成者也唐虞夏商因之以出莫为莫致不得不归之天天不可测测之以四德知四德则知天时知天时则安往而不得其随释氏之无心任运有似乎此但其任运付诸六根所谓元亨利贞者俱弃而不讲故违天逆时者庸愚之妄作妄为者也聴天任时者庸愚之无才无德者也不察天时既无违逆亦无听任者异学也若夫羲文周孔之道则知天时中参赞位育随天时也而裁成辅相之权必操于我不可谓之聴任知不可而为独立不惧亦随天时也而进礼退义从吾所好不可谓之违逆随也者圣之时者也随从也从辵从隋随裂肉也古者杀牲以供祭
　　祀賔客俱有敬谨之意行乎其间解割俱循其理不使奏刀违逆割肉或不方正观庄生之披郤导款目无全牛与贾生之排击剥割皆中理解俱极其形容以喻修齐治平之道则裂肉固一要技也人之行止举动得其所宜一事一物自有脉络无烦造作随之而已随即时中用中也
　　随元亨利贞无咎
　　随者无所适莫因天下自然之理势行其无事妙合几宜者也得其道则用中于民取诸人以为善无可无不可是也失其道则滔滔皆是和光同尘毋为福先毋为祸始是也尧舜不能不传贤禹不能不传子汤武不能不革命皆时也随之可也逆之不可也元亨利贞本干之四德具在日用事物之间我能随时则四德皆为我有随即干也尚何咎乎
　　彖曰随刚来而下柔动而説随大亨贞无咎而天下随时随时之义大矣哉
　　刚亢于上柔安于下则违背而不随卦之所以为随者以长男之刚来下于少女之柔以初九之刚来下于六二之柔以四五之刚来下于上六之柔震动而兑説刚动而柔説则隂皆随阳矣故谓之随随则无有勉强造作大亨贞者天道无咎者人事天道人事得其所随故无不善天下唯有随时而已矣时者无过不及不先不后之谓随时者适当其几宜之谓治道之污隆古今之升降人物之不齐莫可殚述因之而千变万化以施其经纶因之而事半功倍以成其德业韶乐夏时殷辂周冕议礼制度考文徴杞宋从今用不过随时之义也故曰大矣哉
　　象曰泽中有雷随君子以向晦入宴息
　　震为雷东方之卦二月雷始声歴巽离坤而至于兑与之对待兑为泽西方之卦八月雷始收声雷遇泽而不动为泽中有雷之象时时收随乎时也故名为随君子观乎东西之义知日出谷而当作日入昧谷而当止观乎潜藏之道知养动必以静应感必以寂随时渊黙不以察察劳其神明时向晦冥入于宴安之所而栖息伏其至刚至动以厚其力足其气也息者鼻气而通于心者也庸人之气麤浮躁妄见可説于外即动于内而随之君子有静养之功外无可説内不可动其为息也亲之若无庄生云至人之息以踵正得此意　大泽之中蛟龙之所栖息雷以时蛟龙随以飞腾藏器待时亦犹是也
　　向北出牖也从宀从口指屋内小囱之形囱通
　　明为人所亲附故借为向背之向凡有向则有背故经时亦借为向俗以其混也复谐乡声加作向义无所取宜削
　　初九官有渝贞吉出门交有功
　　耳目口鼻人身之官也耳交于声目交于色口交于味鼻交于臭皆为物引而欲随之随之则变矣耳目口鼻皆聴命于心心之官则思思则不听淫声不视艶色思则箪豆万钟非义不受思则黍稷非馨明德惟馨官之有渝变皆归之于正则吉如是则心有所主不见外物而迁出门而交于天下始能随时而不丧失其本心可以有功矣不然趋时乗几惟功利之随而轻忽夫礼义亦为不善变矣所以致谨于随初也　圣人惧天下之五官蔽于物以心为君主使之去邪而从正心正而五官皆正一正君而国定矣释氏惧天下之六根染于尘以谓心本自无随六根之自起自灭而不动念念不动而根尘俱空身外无余而惟我独贵矣此圣人与释氏之铁门限也
　　官臣事君也从宀有居守也从防【堆】有所委积
　　也如府藏财库藏器仓廪藏五谷之类借为凡职司之用人身内有十二官外有五官庄生云官欲止而神欲行
　　功从力从工尽于外者为力尽于内者为工竭
　　其智勇何事不成何功不就
　　象曰官有渝从正吉也出门交有功不失也
　　耳目之官有以变之惟恐其随物而不正变而从正则为吉以是而出门以交天下至于成功依然赤子之良知不放失其本心也夫随则变我而从彼易流于不正随时则趋事而赴功惟恐丧失其本心君子当谨之始故圣人于随初着之
　　六二系小子失丈夫
　　二之正应在五所当系者在随之时以柔居柔与初同体初阳欲动即附之依之不能自主是系在下之小子而失在上之丈夫也随以随时为义舍逺就近亦随时者所不废故不着吉凶悔吝之辞然而见小欲速之戒已显然可见矣　随贵随时所谓随时者非目前之荣辱得丧也众人所共趋之路风行草偃乃小人之随君子岂君子之随时哉惟众人方昬昬昧昧莫窥其朕兆而君子已判然于胸中今日之小子未必不为将来之大人今日之丈夫未必不为将来之仆妾其系其失实得丧荣辱之枢机可不慎所随乎
　　系絜束也从人从系系以糸系物一者指所系
　　之物有自上垂下之义加人似赘与系通用系专指缚车而言实不相逺
　　象曰系小子弗兼与也
　　所近在小子而亲爱独钟则有所从违弗能兼而与之也
　　六三系丈夫失小子随有求得利居贞
　　三虽在下卦实与四比又为雷体势必上进进则先不开于我而我无意于其间则随者愈众而功易成四不居功天下莫不明其功也　乗势待时其成功必易初出门交四而有功三系四而求得乐与天下成功名功无不归之
　　象曰系丈夫志舍下也
　　三将离下而上以随四志不安于卑近从上之志专宁舍下而不惜　二三皆隂爻以在上之阳爻为夫在下之阳爻为子二有正应指五为夫三无正应指四为夫
　　九四随有获贞凶有孚在道以明何咎
　　位当离下陟上凡天下之随时者无不往来于此初交已而有功三系已而求得二虽系初初又率之而随已已则随五两孚固结随时之宜莫善于此上下左右皆得其志随有获之象也虽非诡遇羍获而权势过盛故正亦不免于凶其真诚孚信着于道路彼自此往来以相随者无不明之究亦何所咎乎　三四为上下之介随时者所必趋之道路故有得有获三以随得其人权尚在人求然后得惟恐不正正则尽善矣四以身受人之随其权侔主不必求而自有获虽出于正而有从无违有顺无逆非君子所乐居也惟以身为道路使天下昭彰显易而出入于此悉皆往随于五与我无与乃为人臣受随之时宜
　　象曰随有获其义凶也有孚在道明功也
