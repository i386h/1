<!-- { "loadSidebar": true } -->
　　此下十三事皆圣人观象备物致用立成器以为天下利也洪蒙之世人类少而鸟兽多鸟兽有爪牙蹄角之利往往害人羲皇用麻枲而结为绳用绳而为网罟人心之智巧足以伏鸟兽之悍猛以之佃于陆渔于水民虽未知稼穑蚕桑而食肉得饱衣皮得暖葢似乎取诸离也之卦画外实中虚两相比合网罟象之离为火火以熟牺牲生民日用之
　　包牺氏没神农氏作斲木为耜揉木为耒耒耨之利以教天下葢取诸益
　　包牺氏没神农氏继兴人类渐广鸟兽差减不足以供天下之饔飱乃斵木使鋭以为耜则可起土揉木使曲以为耒则可钩土教民耒耕耨耘尽力于稼穑自上益下孰有大于此者葢似乎取诸益也之卦画中含坤土下一竒象木入土下以起墢上两竒象两人偶耕地上也震巽二木一耜一耒也巽风震雷风雷交作土膏萌动耕田之时也
　　日中为市致天下之民聚天下之货交易而退各得其所葢取诸噬嗑
　　既有佃渔复有耒耨鲜薨皮角之所积与黍稷粟麦之所藏其多寡盈缩不无偏胜于是日中为市使四方逺近皆可如期致民聚货以有易无退归于家有余不至废弃不足未尝窘乏各均平而得其所葢似乎取诸噬嗑也之卦画离象网罟震象升斗网罟以捆载鸟兽而至凡筐莒之属皆是升斗以校量五谷市所必用者离为日日中之象震为雷喧襍之象离明货物民情无所隠震动来往贸易无所阻也
　　神农氏没黄帝尧舜氏作通其变使民不倦神而化之使民宜之易穷则变变则通通则乆是以自天祐之吉无不利黄帝尧舜垂衣裳而天下治葢取诸乾坤羲农之位大寳以食货聚人理财之道亦甚朴畧风气渐开世运日就夫昌明其所以教民岂止一端故先举随时利用之大道天下始可错诸经纶也神农氏没黄帝尧舜三圣人作去浑噩稍逺其疎濶之制度于此将穷通其不可行而变其旧俗使民欣喜不至厌倦神明其理义而化裁其事物使民相宜无所拂逆易之为道不可终穷穷则革其宿而必变变则彻其闭塞而可通通则合乎天时而可乆圣人与天同用故自天祐吉无不利黄帝尧舜捐皮毛草木之蔽体制服物采章以明等级但垂衣裳端拱无为天下已治矣葢似乎取诸乾坤也之卦画六阳为神明之寓视听臭味思虑是也六隂为骨肉之质手足身体百骸是也衣兼冠冕而言裳兼屦履而言衣天裳地名分截然臣民贵贱亦以是为法式不敢紊也圣人始患民无衣食衣食既足患民之无礼义黄帝尧舜之时教养咸得矣
　　刳木为舟剡木为楫舟楫之利以济不通致逺以利天下葢取诸涣
　　圣人垂衣裳而治四方来享来王者阻于江河刳木使空其中为舟以有容剡木使薄其端为楫以运转舟揖之利以济水所阻隔不通之处致逺人之来以利天下葢佀乎取诸涣也之卦画二爻一竒象舟底三四两偶象虚中五上两竒象乗舟之人初爻一偶象双楫在后而进舟坎为水在下巽为木在上彖传乗木有功正指此巽又为风行虚舟遇顺风也
　　服牛乗马引重致逺以利天下葢取诸随
　　行水莫如舟行地莫如车軶加于项以服牛衡加于背以乗马引人所不胜之重致足所难行之逺以利天下葢似乎取诸随也之卦画初一竒象车二三两偶象马足四五两竒象左右乗车之人上一偶象牛角震动在下牛马之行也兑説在上乗车者免行役之劳苦也随则随其所之也
　　重门击柝以待防客葢取诸豫
　　水陆既通窥伺者亦因而至重门以固于外击柝以警于内以待奸宄强防之客葢似乎取诸豫也之卦画上五两偶象重门四一竒震动象击柝三偶在下象民得安土无有侵犯者动体在上为国者振作严厉顺体在下小民畏法莫敢为非上下豫乐也
　　断木为杵掘地为臼臼杵之利万民以济葢取诸小过烝民乃粒未知脱粟之法取木以断之使为杵相地以掘之使为臼臼杵之事虽细而利济万民实普也葢似乎取诸小过也之卦画从其旁而横视之上下四偶象米象臼中二竒象两杵对舂彖传飞鸟之象亦横观而取身翼也舂之为事上动下止舂之为噐震木断杵艮小石掘臼人生食用之侈俱大过杵臼精凿其过尚小
　　木为弧剡木为矢弧矢之利以威天下葢取诸睽屈木而之为弧斩木而剡之为矢以近穷逺兵之最利者也天下亲附者懐以徳不寕者畏以威葢似乎取诸睽也之卦画象两弧两矢三五两偶象两弓弰四上两竒象两以来其往体初二两竒象矢离目隔于兑泽不能详察圣人始以弧矢算术代目揆度正其疆界既以弧矢兵噐守其封域用虽异名则同也仁胜不仁犹泽胜火日明照天下泽众水来归所谓威服实心服也
　　上古穴居而野处后世圣人易之以宫室上栋下宇以待风雨葢取诸大壮
　　上古拙直栖身托宿不过于地之髙燥者穿穴以居借草依木即野以处为巢为营窟而已后世圣人忧民生之病困易以垣堵戸牖为宫为室上有栋梁之髙举下有檐宇之垂绕足以待夫风雨不苦飘飖不愁濡湿葢似乎取诸大壮也之卦画下四竒象栋刚强隆起足以支持上两偶象榱桷苫茅以为覆蔽雷在天上风雨即至绸缪牖戸不可稍缓动健相合拮据于经营之时勤劬于安寕之日也
　　古之葬者厚衣之以薪葬之中野不封不树丧期无数后世圣人易之以棺椁葢取诸大过
　　古未有送死之礼不忍遗骸之暴露下借以薪上覆以薪如木叶草枝堆积壅防令其厚无使土亲肤也葬之中野免城郭犂锄沟渠崩决之患不封土以表不树木以识无取观美也哭泣尽哀哀尽则止无卒哭祔练祥禫之丧期也后世圣人知仁人孝子用心虽简质无文诚悃莫既易以棺椁坚固于内重围于外足以杇骨肉尽人心葢似乎取诸大过也之卦画四竒在内三四象棺附身二五象椁附棺初上两偶象土初借椁上揜椁也上泽下木木入泉下葬埋之事大过者所作所为俱已过而无可留为人生前言行皆属既往也
　　上古结绳而治后世圣人易之以书契百官以治万民以察葢取诸夬
　　上古民无欺伪事尤简省但结绳以僃遗忘存记数而天下已治后世智巧日生圣人易以竹册木版用刀笔书文字刻画于其上中判而两分之合视刻画相当不爽以为契信百官不敢上下其文法而事治万民莫能诬罔其成迹而情察葢似乎取诸夬也之卦画下连五竒象记数始一终五其上一偶象五穷而变左半当五右半当五如今算子每行列数十五也六书一指事二象形夬与史两字相因夬持者玦一面缺而不属史操者环四围周而不亏夬乃已折之结绳史乃未解之结绳乎史记事夬记数在指事象形之间者也羲皇画卦文字肇端后圣书契尽阐卦义纵横颠倒离合増减亦髣髴乎竒偶进退上下交错之大概夫子于此始终序述见万世文明之运更重乎他噐他象也○十三卦制噐非谓后圣必因此象乃制此噐不过谓后圣既制此噐从学易者观之此象已先现于易中易范围天地噐能出天地之外否卦止八八噐溢千万非可执定者就此十三卦移易十三噐何尝不可通变未若天地雷风水火山泽无容转徙故皆曰葢取亦摹拟之辞○十三象取震动过半象之动者易现振起者有兴造制作之义长子主噐亦在其中
　　是故易也者象也象也者像也彖者材也爻也者效天下之动者也是故吉凶生而悔吝着也
　　易不必离象即象以见易道未尝遗噐即噐以见象故易以象示人象非真也像其佀是而已真即一物无所灵变佀则近是含畜迁转化裁莫殚古圣后圣俱以此开物成务也彖者全卦之象体质悉具如枝干之材随匠氏所用未有専主爻则仿效天下之动为隂阳刚柔之交错者也动则有得有失而吉凶生有忧有虞而悔吝着也学易观象天地之至理大道时势之质文升降帝王之德业事功了然心目矣右二章
　　阳卦多隂隂卦多阳其故何也阳卦竒隂卦偶其徳行何也阳一君而二民君子之道也隂二君而一民小人之道也
　　六子震坎艮为阳卦阳止一画隂反二画阳卦偏多隂防离兑为隂卦隂止一画阳反二画隂卦偏多阳其所以然之故佀未可晓阳卦重竒二隂附之竒偶相倚而数五竒数也隂卦重偶二阳比之竒偶相倚而数四偶数也一三五为阳即参天二四为偶即两地是参天两地之数也其徳行则又何所取义阳大隂小阳贵隂贱寡者为主多者为辅寡能御多主能役辅古今之常经也阳竒一偶二竒君而偶民大小贵贱主辅多寡尽合乎正义理宜然在上位者亦然葢君子之道也隂偶一竒二偶君而竒民以主辅多寡为用则尽失其大小贵贱之恒度趣时利用固如是在下位者亦如是葢小人之道也此君子小人与泰否相类故皆曰道实兼德位而言者富贵君子贤能者逸治人食于人以一令众一君二民之象田野小人才力者劳一夫耕耘八口仰其衣食二君一氏之象也此君此民但以安居事事为分别非南面聼命比也不然天下岂有二君之国哉
　　右三章
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也
　　咸为感应之卦四当上下之冲乃此感彼应往来交错之道路也所以憧憧朋从心思棼襍也心之用处为思思之用到为虑思则得之虑而后得思虑未可尽云恶徳但参以己见则与顺应者违而思虑徒扰随事逐物而生思虑则襍出无序而淆乱靡寕天下事物本有一定之理彼所自具无待勉强吾亦何所用夫思何所用夫虑也天下同此欲归之处而取涂有东西南北之殊人心推极之致惟一而其发念之多乃有百虑之参错及夫同归相见岂不笑殊涂者费此驰骤一致自得岂不觉百虑者増斯迷惑乎天下究亦何思何虑也知其同归虽车尘马迹向背万端不碍其为同知其一致虽真妄对立各分门戸不爽其为一也非曰莫往莫来也往来乃天道之常日月运行不息日月相推明生无翳寒暑相推嵗功以成往者气消消则屈即以兆夫来来者气息息则信即以萌夫往彼此屈信互相感动利从此生日月寒暑曽何思虑而往来屈信自然征应往之将来屈之必信可观诸物情矣尺蠖防虫非曲以自抑不能前进屈于尾乃求信于首也龙蛇之飞跃非屏气内藏无以自养蛰于冬乃存身以待春和之奋发也天运也人事物情也往来屈信同归一致惟得其时错之宜而为义变通不测而为神且精乎义无所驳襍入乎神无所间隔以此致用有用皆利利用于外无足以撄其内寕静安身本然之天徳日上达而崇髙也过此致用崇徳以往其功其学非人可知识者夫神不可测又且穷极其神知莫可量又且知与融化徳至盛矣无复能加也以崇徳者吾崇其徳人犹与徳二也徳之盛者吾徳已盛人与徳合但见其盛无可分辨也是岂思虑所可至亦何所用其思虑哉
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　此正与利用安身相反夫石不能困人石困于前可郤行而避石困于后可进趋而免非所当困而为其所困名必汚辱矣蒺藜之为物刺肤及骨苟或相遇将逺之恐不暇乃偏据之以求安非所宜据而往据之身必危殆矣名既辱而身且危生无所容于天地间就死之期将自此至何能见其妻也
