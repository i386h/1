<!-- { "loadSidebar": true } -->
　　象曰东邻杀牛不如西邻之时也寔受其福吉大来也杀牛之祭在东邻可以云盛然时已将去岂能以文节之繁挽天心之鉴注西邻之禴祭又何足贵而时则方隆所以不如也与时消息天且弗违受天之福何吉不臻故曰大来
　　上六濡其首厉
　　濡沾湿也既济之水无深险之象何至于在上者而濡其首上居既济之极火熖猛烈水汤腾沸其气越于上沾湿于首如人之饮食奉养使其面目润泽此非粹盎之徴居使之然也必至于危厉
　　象曰濡其首厉何可乆也
　　濡首之厉以既济为成功不虞其终乱治乱相倚往来无端目前之适意何可以乆留　门以水火既济可致长生圣人言何可乆正与之反背是彼之水火非我之水火也学易者不可不知
　　【水下火上】未济
　　既济则人情安逸不复有为而易以此终是穷尽无所事也物岂有穷尽之理乎传曰物不可终穷受之以未济终未济居易之终必思所以济之事复始矣既济之火薪传者也其火易烬既济之水鼎烹者也其水立涸皆终穷之物也未济之水江河也其火太阳木石也性生生而体变动用之不竭取之不尽皆旡穷之义也日躔不与分至同行晦朔不与节候同交昼夜不以子午平分皆旋转无端消长互用此所以知来藏往生生不息也然则何以又曰男之穷也物穷者穷而终男穷者穷而始穷未有不始不穷亦无所见其始也既济上水下火水将流下火将就上相合之际比宻无间未济反之上者自上下者自下虽相磨荡隔絶而不通其象各见于三四两爻之介既济伐鬼方戒衣袽严其疆界不令有所侵夺也未济渉川伐鬼方除其梗塞不令有所背叛也未济非不济也水火各居本位待人而济坎离得天地之中水行地中西原而东放火行天中东升而西沉既济乃咸池浴日毕事晏息之时未济为日出榑桑万物动作之候昨日之莫气得所休养无不悉洗其旧习而方新之朝气更明心为火洗心正所以明明徳也天下之生息必始于湿湿热者水火之防微滑滴
　　不枯即为郁蒸郁蒸既乆必出为润泽在天地则谓之氤氲在事物则谓之醖酿旋相克而旋相生变化无穷寔兆于此以显天地之神功成男女之大用以未济终终则又始示无穷也　水火背驰欲济甚难初二两爻止成既济初一爻之象用力多而成功少也三当隔絶之地水性润下随之则终于不济利渉是逆之使上也四火体炎上未能振起在下之物惟震动如雷则隂火自下出五为日之中正照及万方至上则水又受火之气薫蒸而为酒未济复有济之用矣
　　未济亨小狐汔济濡其尾无攸利
　　既济之亨以人用言故小未济以水火言各安其位自然之性无所拂逆是以能亨狐性善疑能济水而不能浮渡必俟冻合水涸然后敢行其尾长大稍有沾湿则退却而不敢前小狐则迟疑更甚何望有成故云无攸利卦反既济而来一治一乱未能即济天下大有为之人临事敬慎而不轻试多谋而善防未有进而复疑疑而不果者正以为未济之象　或读作亨小为句与既济同其如彖传释句何汔水涸也坚冰临河与涸相似详井卦　狐貍同类埋兽之属多夜行昼伏坎水在下本其所惮又有离日当空决旡敢济之理盖极形容其未济也为卦刚柔六爻俱不当位上下二篇惟此一见有难于成事之义故取象亦求其甚难者
　　未从木加其枝叶象繁盛畅茂之形指其未有
　　成实之事六月为未辰禾黍尚有待而收获借为凡事将成不即成之称又借为不可必之辞济见上卦狐妖兽也鬼之所乘从犬从其形畧与相似善
　　藏其身匿影不见如之藏于叶下也能为灾祥其产多在北方河水冻合伏冰上聼无水声见有车马之迹然后敢渡其尾长大惟恐沾湿行必揭尾物之多疑最不能济事者
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　既济之初吉以柔得中反而为未济其中仍在虽有往来上下之殊所得无改其能亨者以此当汔而济本非艰难之事以小狐处之迟疑畏缩未能即出险中至于濡尾而无所利则惟有退匿不果而已安能续往而终济乎三隂三阳无一当位其能任事而克济者非一人敢独擅刚柔相应必因辅佐以有成不至于终不济也　既未济刚柔亦皆得中何以俱畧而不举独两言柔得中乎盖既济以火熟水水有借于火火旡求于水济之之权全在于二离照行空人民快覩二之刚中乃为上应之臣日之下熯者广水之上蒸者微也然五非二亦不能自济君臣恊力功归于君亦是常道
　　象曰火在水上未济君子以慎辨物居方
　　火本丽空而炎上水本行地而润下各安其位无有交错不相和合未济之象也君子体物而得其性察方而知所安物至多也分羣而处不至于陵乱方至异也聚类而归不令其搀越天下夺伦犯分之祸俱由辨之不明居之不宜则自相杂扰并育不害并行不悖极其纷頥自有条理君子于此不可不慎慎则物情方向因其自然不假矫揉而已得之矣火外明水内明俱辨之象　辨当用　为是详履卦
　　初六濡其尾吝
　　幽隠在下伏于水际观望迟疑濡尾而退然犹愈于冐险冯河者矣仅为羞吝而不至于凶
　　象曰濡其尾亦不知极也
　　狐之求济必于水涸冰坚之时初临水涯而遽濡其尾亦不知其所究竟也极终也即不续终之谓坎水内明宜知然知在二而不在初
　　九二曳其轮贞吉
　　水之行地乃其正位二为坎主习险之人磨砻世故老成坚忍非畏险者比也居得其中上应明照之主当未济之时思所以济之之道乌可观望而不进下同于濡尾之初哉故曳其轮而使之行将往乎上以求济然而未能即济有乘舆以待渡之象任劳不避固守其正而吉也　乘舆止可施于浅津水险必须舟楫未济之象也在既济曳轮濡尾俱在于初今分属二爻其故何也既济之时水火气交为力易初为之而二享其成未济之时水火异性用功难一人之事二人协助而始就
　　象曰九二贞吉中以行正也
　　在险之内曳轮而往似果于行二得中以行之无有不正者虽不当位而得贞吉　夫子于此言行益信曳之非止先儒以隂爻隂位阳爻阳位为贞反是为不贞六十四卦唯未济有三贞吉而六爻全不当位因知其説之未然
　　六三未济征凶利渉大川
　　当内外之交上下背驰而不相亲就中成隔塞其使之然者三与四耳四离体能下照三坎体不能上滋故未济独见于三水性润下滔滔不返若随之而征波靡狂澜何所底止是未济终旡可济矣安得而不凶当济世之任者利在挽其日下之势或絶流而渡或逆流而上渉大川而出乎险则未济者庻乎有济三当其介水之隄防不可不勉　先儒疑既云征凶又云利渉令人何所信从正疏加不字于利渉大川之上晦庵言但可浮舟不可陆走俱执滞胶固以辞害意由于不能观象
　　象曰未济征凶位不当也
　　以隂居阳质柔而好刚位不中正恐不能挽穨波而有济
　　九四贞吉悔亡震用伐鬼方三年有赏于大国
　　丽薪之火反归于上虽飘荡而不焚暴露而不烬以得火之正道故吉也向所谓豫防之患衣袽之戒其悔可亡矣四以阳刚之才去下而隲上彼降者聼其自降我升者任其自升乾坤之内不已成隔絶不通之象乎乃用震动之气赫怒以威天下往我鬼方慿离明之所照下烛其幽隠比及三年彼裔土之人既仰维新之化使五服诸侯其朝贡以时而所以宴飨锡赉者亦有其道有赏谓燕飨之礼锡赉之物大国谓五服之诸侯　四以在上之火欲克在下之水无可施其力当用龙雷劈雳之隂火从地而升则水气复薰蒸而上往使逺方之不贡不廷者无不朝宗于天子否塞之象至此尽通　既济而穷兵幽逺恐有黩武之嫌是诸侯之朝聘防同本无失职也未济而讨不用命正以养作新之气使公侯伯子男相观而化成先儒解释大国俱不甚通畅不知如开国承家之例而赏功臣以大国乎又不知言大国之君当有赏于征伐有功之臣也然二者之中皆于上下不交为未切惟裔土宾服诸侯顺从为与象合
　　赏赐有功也从贝从尚功为国家之所尚而以财
　　物赐之自无滥予之事
　　象曰贞吉悔亡志行也
　　以明制险以上临下使乖异判隔之世可以相亲而相就则在我之志亦可通行而无阻滞矣天下之壅蔽即志之壅蔽也逹可行于天下君子之志方遂
　　六五贞吉无悔君子之光有孚吉
　　五为离主明丽于中天居火之正位贞明而吉何悔之有大君之照临普天之下何所不见而独有承受其光能与君子相应而相孚者则在九二二为坎主水映日而生采月望日而生明其孚信之不爽可因此而得彼是二孚其光而亦吉　火上水下其形不交波澄日朗光采焕自朔而往月逺于日光华映射水之与月其气无不孚应于日然皆以火孚水故彖传独举柔中　四以才能之近臣佐五虚明之共主君臣附丽以相济其光照于天下故贞吉同悔亡无悔亦同震用者奉天子之威灵以伐不宁也与髙宗之自伐者异四已定乱而五始成文徳之治为君子之光制礼作乐黎民于变
　　象曰君子之光其晖吉也
　　爝火希微隂火青荧岂能有所映唯其为君子之光则丽天而逺照沐其余采者独灿烂而成晖清扬澄澈不可掩抑且又因之而获吉
　　晖象日光四射之形唯注于水则采色特异故日
　　出日入其光射于海水映为五色云霞俱昼夜所无者月为水之精亦映之而成明小篆　晖从日从军指军威之盛日光照耀于甲兵此西秦之俗书于义无取
　　上九有孚于饮酒无咎濡其首有孚失是
　　周礼有五齐禾黍初酿而未加水者也愚谓此即济字不加偏旁遂混其声音耳因齐而取象于饮酒未济之终有将济之理此可信者也待时而至如需之宴乐而已禾黍既已成齐俟水即为酒矣不甚艰难也故为有孚于饮酒而无咎然酒之为物托体于水禀性于火能乱人之心志而改其面目稍弛敬畏之意则薰灼于首者若濡染之变易人生之谨愿诚信皆为是而此失是也指酒而言　酒质水性火一物而具坎离之象水上升之气弱酒上升之气强未济欲其既济既济恐其终乱未济之终将济先以为戒上九之饮酒非有失也已无咎矣圣人恶酒之防溺以濡首失是状酒之恶徳周公酒诰言酒之丧徳伐性祸国亡家腥闻于天丁宁反覆六七百言而此爻以二语括之其最难于摹状者有孚失是盖酒能浇醇散朴令愿者狂怯者猛常一所有之孚俱失于是盖周公目覩纣之酗滛殄灭于系易之终复申其戒先儒释下句馍糊不明未有当者大抵谓易是象
　　聼其句字零星不能接续贯穿一句自为一义一字自为一义成何文字以愚意读之未有不一气聫络者六经尚书极为古奥太易尤加简錬其血仍在因惮于摉索视为碎金防璧岂其然
　　象曰饮酒濡首亦不知节也
　　酒以祭祀取其气上升以养老取以和血脉以燕飨取其洽宾主皆有济义然犹绘饕餮于彛罍想节足于巵爵而不敢纵茍至于濡首以狂药翳其离明诗所云彼昏不知也则仪文节度尚何在哉离火外明宣知其光在五过中反暗
