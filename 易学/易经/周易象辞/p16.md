<!-- { "loadSidebar": true } -->
　　説者或以比而不周为碍谓比有狎昵不正之意古文　比从两大相并乃以正相亲也卦名宜用之愚按域中无两大卦之六画一人当阳羣隂反身听从所以为贵如云两大则是抗衡矣恶得有万国来王之象乃比【邦汝切】并之义也非比也人君所患在过于髙亢贵而不亲不虞其亲而不贵也　原水本也从厂【岸字又读若俨】从三泉泉之所本必在山厓其出必有数宂也借凡初始及穷究之用因周礼原蚕又借为再之义髙原平野之原别作　邍与此有别今通用原寍安也从宀从心从皿恒人居室饮食不足器物
　　不备则心驰骛而不安既有宫室之居饮食器物之奉养体逸而心亦寍矣　来麦之先熟者禾成于纯隂之月其穗俯麦成于纯阳之月其穗仰故来从禾而仰其穗旁两从者指其芒刺之刚也种于往岁之季秋熟于来岁之孟夏故借为往来之用俗以其混加彳作徕俗又忘其本也加禾作防
　　彖曰比吉也比辅也下顺从也原筮元永贞无咎以刚中也不寜方来上下应也后夫凶其道穷也
　　为人君而天下归之斯得民矣比者吉之道也其比之义若何盖君民交相倚辅之象也民非君何所统一强凌弱众暴寡欲不能遂患不能除天下纷襍而人不可生活矣君非民何所施其政教城郭宫室饔飱祭祀俱废而莫举虽曰圣贤亦一南畮之耕夫矣故其相须相倚如车之有辅也车行无竢于辅无辅则将何以支其倾覆民之比辅岂仅仅畿甸辇毂之近乎凡为其下之臣民皆顺从而无违背天下一体之象也原筮元永贞无咎者卦之九五向也除残去暴今也立乎天位刚而得中故能若是也不寜方来者上下二体五隂皆仰承九五之一阳心説乐而志感应也后夫凶者天下大同一夫梗化行将何往其道途穷尽而不通也
　　辅夹车也从车从甫如老人用丈取其持危扶颠
　　之意诗无弃尔辅员于尔辐加木于旁夹持之以防倾侧也故曰辅车相倚又车之小者两车相傍而行亦谓之辅车借为人之颊车骨亦以其上下相倚也借辅弼辅相义同
　　象曰地上有水比先王以建万国亲诸侯
　　地上有水水虽附地然泛滥洋溢何以遂其百川朝宗之性大而为江为河小而为沟洫为畎浍分疏其脉络连贯其血气则水土和平永无崩决之患先王明于此象知天下非一人之天下非一姓之天下不过作之君以统亿兆之比耳地开江河以纳沟浍之比人分侯国以受臣民之比故建万国而不私亲诸侯而不忌端拱在上不病其孤危殊方异域不苦其疏逖则此万国者皆可以迭有天下此诸侯者皆可迭为天子顾其徳泽之及于生民者何如
　　亲至也从亲【新】从见凡传闻臆度已为若此及乎
　　身至其地而目见之则又絶非旧识而惟觉其新矣借为戚属之称路人则数见不鲜戚属则终身如一日时见而时新者也亲近亲爱皆同此义
　　初六有孚比之无咎有孚盈缶终来有他吉
　　去五甚逺遐陬僻壤遥被其声教亦由在上之仁声仁闻先有诚信之足以感动其心而后疆域不能阻其向往道里不能隔其歌思是有孚比之也圣作物覩所比固宜自能无咎然所处之地既偏欲以小国弱侯仰畣天王之徳化则孚信之发越必诚中而形外若物之充积于缶而盈溢也初应在四而不在五非盈缶则孚不足以上达四为五之近辅君圣臣良都俞相得初因应四以孚于五坎主膏泽施及于下无远弗届故其终也有他吉之来矣以非应而受福故云他吉　上有孚天子以诚信感诸侯下有孚诸侯以诚信应天子
　　缶瓦器所以盛酒浆象有盖之形
　　象曰比之初六有他吉也
　　初之比五本非正应其两孚相感亦云异数不必身亲天子而已获其福此之谓有他吉
　　六二比之自内贞吉
　　以柔顺居内卦之中与五正应虽二体相隔为藩辅之重臣左则率初右则连三以同比于天子其所临涖之一境田野开辟人民乐业为能先自治其内而归功于上得侯邦之正道故吉也
　　象曰比之自内不自失也
　　荒其事以事上苟且以循虚名虽曰从王亦自失矣二能先修其国中之政治同与国而述职于王所非务外而遗内者故云不自失
　　六三比之匪人
　　位居地上近与水接黏腻胶滞不可解释小人之交昵昵阿私比而不周应上为无首之夫近附于四又属趋权依势之幸窦比之皆匪人也
　　象曰比之匪人不亦伤乎
　　防非其道交非其人不亦为此身之累而自伤乎君子以防辅仁防也者防其徳也不可则止割席离羣亦君子之所有但不可如泥水之相和即欲摆脱而不可得则其为伤也大矣学易者慎之
　　伤创也从人从【音义同】昜【阳】本欲升为云气所揜
　　而灮晦人本少壮为天年所限而短折亦犹是也借为凡伤害之用又作殇以别之
　　六四外比之贞吉
　　四水体宜流而就下五为坎主四不能自行惟上辅于五为天子公孤之大臣公而忘私遗其内顾而外比之者也得大臣之正道故吉
　　象曰外比于贤以从上也
　　辅弼之任遇中才之主自当匡救居多未可雷同阿比以媚于上四所遭逢乃不世出之贤君惟反身向外而比辅之非比君比贤君也天子当阳其才其徳皆超出乎臣民任公孤之责者直从乎上而足矣古者九徳为天子六徳为邦君禄位之等级尽然夏后殷周之盛俱若此故臣不能胜君下不能及上不必有犯顔谏诤之事即一堂之商确不过至于吁咈而已从上岂易言哉
　　九五显比王用三驱失前禽邑人不诫吉
　　一阳涖乎五隂圣人而居天位举天下之幽潜隠伏无不出而从王近説远来显然知圣主之当亲非偏党私比之可拟者故曰显比当此之时万国朝宗灾祲不作戢干戈弓矢无事于兵革但因田猎以修武备王者之田驰驱进退以三为节周礼大司马仲冬大阅立三表盖其义也王仁好生无禽荒贪获之意禽之左右去者不杀向我来归者不杀惟背而往者则取之盖去其三而取其一前禽之所失者多矣不特王者然也即从役之邑人尽体王者之心以为不必告诫之烦而其恩及禽兽者已如此亲亲而仁民仁民而爱物岂非圣王之盛治与吉何如之　如云来者不拒去者不追天下苟有梗化之民俱背畔而去尽皆不追人人效之不几成一独夫也耶其于禽也来则杀之去则已诸不亦畏强而欺弱也耶俱因不识象传顺逆二字蒙龙自蔽以至误解经文耳显按微杪也从日从【幽】日灮之下幽者俱显小
　　篆加页【首】作显注头明饰也佀以丝为缀珠玉之物而加于首乃冕旒之意不从幽也总不若止用□为隽永而可思　驱马驰也从马从区区有分别之义马虽驰骤亦不可乱而至于蹂躏故曰范我驰驱古文作　敺宜为敺逐敺朴之用孟子敺鱼敺爵正用此　前不行而进也从止从舟言人止于舟中不必步行而可前进愚按前字楷书有以谓刀乃剪之譌殊不知　俞字为厶【集】舟顺水而行则前之亦或为载舟之水与其义正相类也小篆失而求之楷礼失而求之野也然此亦臆説不敢遽信　诫敕也从言从戒谓以言相警备也古止用戒加言佀赘
　　象曰显比之吉以正中也舍逆取顺失前禽也邑人不诫上使中也
　　凡一阳五隂之卦皆以阳为主而无如比之一阳居君位凡卦之九五皆中正而无如比之一阳临五隂显比之所以正中为尤贵也逆为迎我而来以面觌面有降伏求恩之义故舍之顺为同我所向以背当而有悖畔违戾之义故取之所以失前禽不尚多获也邑人岂能不诫而自明盖由日亲在上之徳化好生恶杀使之亦由于中道也
　　逆迎也从屰【逆】从辵春秋迎女俱作逆女不辩而
　　舍逆之义自明小篆与屰混俗但用逆诸儒不知其故令缪误至此
　　上六比之无首凶
　　穷隂阻于一水之外负险而不顺从不知首之所在人臣事君如股肱之于元首欲亲辅而无其处将马往哉至治之世有此不寜侯其凶宜矣
　　象曰比之无首无所终也
　　进退无所防人不亲我我不亲人孑然孤立无所归向终究竟之谓
　　天下一统大道为公下比于上而有主上比于下而得众莫善于比然非建国则边鄙穷乡不得同夫畿甸非亲侯则鳏寡孤独何得沾其膏泽三代以还天子不列于一位下无公侯之次第为卿为相者如庶人之在官应徭役给使令而已即有贵重之势亦不过盗窃其权柄以弄一时之威福上之贱民民之疾上也久矣安得有相亲相比之情乎有苗逆命舞干羽而不诛逺人不服修文徳以招来不以一夫之阻化忿怒而加征伐并育并行归于至治于戏盛哉师比往来皆以一阳为主在师中王三锡命显比王用三驱其反对也各歴三位故皆曰王皆曰三师初在水下隠伏闭塞否臧凶也比上在水外限隔断絶无首凶也此以爻言者也五为君位在师以畋猎奏武功在比以武备寓驱禽三四为介三舆尸比匪治事接人俱不以正故无功而有伤四左次外比左次就二外比亲五各随所主也此数者俱以位不以爻又一变也
　　【天下风上】小畜
　　小畜继比者天心民心既归有徳为人君者当思所以畜飬之不则岂能久比哉物之始生养于天养于父母需是也民之既附养之惟君矣小畜是也然而谓之小畜者何也以养民非养贤也畜有以牛治田之象播时百谷经画井田皆养民之法也牛为农家之重物耕田之暇兼以服襄庶民驾牛车大夫始驾马也其卦合风天而成象风之为物自下而达上愈髙则愈劲风行天上庄生所云扶摇九万里者正此之谓散郁结收溽湿披拂旋绕则为利腾播掀飜则为害天本长空风无形质任其东西南北无有阻碍无往不入上能鼓荡云雨下能震撼万物未有不靡然而从之者故六四一隂得位上下五阳皆应之是以小而畜大也王者之养民先使之饱食暖衣亦畜之小者也先儒俱因大畜彖传能止徤一语并及小畜以畜为止且引孟子畜君何尤为证遂忘本防愚按彖辞爻象及夫子三传絶无止义大畜山天立卦以山故止小畜风天其止安在如以六四一隂止五阳姑勿论其力有不能即以隂柔邪媚而成其畜何以六爻絶不露其微防何以六四居然无咎观象观变玩辞玩占咸若未确不敢信也惟积畜之义则兼有之积畜正所以成其畜养也彖言宻云不雨时可耕而雨未至初之复自道未及耕期而牛得往复自如于田间之道路也二之牵复牵牛复至于田间以服耕也三之舆説辐农事正勤无暇驾车説其辐示不用也四之血去惕出农事稍问可须臾出入也五之有孚挛如富以其邻者言耕种既竣其牛无所事挛如以系之倘同里同井尚有不及耕之田则可助其不足也上之既雨既处乃雨旸时若无桔橰灌溉之劳悠然而安处也家有收贮可复修説辐之舆而载妇农家娶妇以牛车载之也文周彖象合璧连珠实理实事隠隠跃跃后儒自不见耳经生欲执传义以防人经斯亡矣
　　小畜亨宻云不雨自我西郊
