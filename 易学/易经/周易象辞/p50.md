<!-- { "loadSidebar": true } -->
　　夫物损之则虗虗则有承受之地土虗为行潦勺水归之虗成江海为百谷王心能虗义理无不凑集位高而虗近依逺趋人民莫不以善告益孰有大于此者乎损正所以成其益故损益相因而序也损益二事若判然不同实一几相贯稍有前后尔转损体而成益反山泽为风雷损干下一阳以益坤下一隂之象物以下为基国以民为本培其基固其本所以美其辞为益世衰道防惟知惟辟玉食以四海而养一人絶无一人忧万方之事彖传言至损上益下不觉欢忻鼔舞极其賛叹如身逢盛世其实合两卦彖象而并观益之振动变更不若损之恬澹无为也家饶则多费国富强则喜制作多学而识则恃聪明而轻性天益止可施于民以民最下虽日有所増加终不至夫盈满故也雷之一阳压于重隂未能破闭锢而自起风之一隂束于两阳亦未能闭鬰结而自散然其压束之防阳纤隂必不日就于消灭将渐而増加而奋防阳之气至迅厉而为雷纎隂之气至猛烈而为风振作鼓荡两相宣畅隂助阳以驱隂阳助隂以辟阳则又隂阳交益于一时者也初大作二享帝三凶事四迁国俱劳民动众襍然共举不几以益下者困下乎五能以惠心行之皆爱民以勤民不为姑息之政务令乆安长治可法可传非更改变易一洗旧习之因循无能为也大纲既定宜安静以守之永为恒宪苟于此复求益焉则上所以招或击也损不终损而得益益不终益而致击故盛衰之始君子贵知时哉
　　益利有攸徃利渉大川
　　君爱其民能损己以益下民心欣喜归向用巽入而行动作何适不从故利有所徃以成事功防独顺行坦途即蹈险履危亦皆平夷而不难虽渉大川而亦利也如下四爻皆有徃渉川之象惟在五之孚惠而己三代以还驱民渉川莫之敢逆岂尚存益下之心与
　　益饶也从皿从水皿所容受者少水所増加稍过
　　则溢出益之字义亦非美辞风雷成卦无有坎兑而益文从水彖有渉川其故何也风雷交作必有雨以应之此象外之象以其非本卦之所有故仅见涓滴于器中尔　盖为非分之増水亦从卦外而至
　　彖曰益损上益下民説无疆自上下下其道大光利有攸徃中正有庆利渉大川木道乃行益动而巽日进无疆天施地生其益无方凡益之道与时偕行
　　益之取象以损上卦阳实益下卦隂虗小人力养君子其分宜然不若能反所赋税以赉于下民之感恩説服无有疆界可限也贡助彻之法既立其敝也惟知逆取于下以富上父子相离老弱填乎沟壑天下凄惨而无色泽减十一之正供散为田野之膏血自上而下及于下民天下皆春气和蔼其道盛大且赫奕有光辉也五为中正之君二为中正之臣徃而任事必不至于劳民民已蒙其福庆与位连正东东南为木道两木相合刳舟剡楫以行何大川之不济益所动作出以巽顺日渐加进无有穷尽之处天气下施于地地承受之生生万物其益岂有方所为之究竟乎凡天地所以益物之道周旋不絶春夏固益秋冬亦益也长养固益秋冬亦益也王者益民之道亦与昼夜寒暑偕行而不息也　益道与时偕行乃因时损益之意王者之政令有在昔日则利民在今日反害民有在前日为易事在后日为艰难不酌时而行益民即所以病民也
　　象曰风雷益君子以见善则迁有过则改
　　风雷者隂阳舒之盛气鼓动天地之槖籥风散隂气以及下雷举阳气以达上然后隂阳交得其平而为益于万物也君子见风雷变幻不常人之徳业岂可物而不化见善有可从则弃其故武急于迁徙以相就吾有过之当去则荡涤其萌芽必使更改而无遗雷厉风行尽除其苟安畏难之积习学问进益孰逾于此
　　初九利用为大作元吉无咎
　　自上益下初最宜受益者也象雷体奋之一阳当鼓动兴起以有事盖生生之气亦经纶之枢纽也欲开辟万世规模置诸民康物阜岂因循苟且所能办哉其利用有为者必大有所造作如井田以养民学校以教民军旅以卫民使后人奉为典章守而勿失其益下也非欢虞小补之谓元吉无咎斯可矣夫卦自损以来但知损民益君剥削饿賸寒余之膏血聚而敛于一庭泥沙以用之肥肉腐庖廐马践粟委弃皮币珠玉于穷年不省之区犹复鞭朴其疮痍卖鬻其妻子而展输堆积新故败壊莫为纪数上焉者有之不足为増増之不足为乐无之不足为减减之不足为忧下焉者稍得迟缓其湏臾则饱食暖衣父子和顺苟不顾其缓急饿莩盈野室家涂炭三代以后之人君吾不敢求其宫室之杀于阿房建章也吾不敢求其嫔御之仅如周礼也吾并不敢求其珍禽竒兽弗禄食太仓也其逸豫骄侈之具俱与今同仅求其不取无用之物终身未尝一御耳目未尝一接者以寛民命有何害于崇高富贵乃数千年来竟莫或议及也漠因乎秦唐因乎隋损下益上以井田之例校之奚啻十取其五井田者官授民者也犹然助耕而已谓为十一今田则民所自置者本无母钱而强夺其子息沃壤如江浙每歳耕获官几十七瘠土穷乡亦取其三之一加以杂办差徭有尽以输官而不足者有悉偿以恒产而不足者何必旱潦为虐哉天恤遗黎生圣人居天位非大为振作安能革数千年之政乎利用为大作或有鍳于鹿台钜桥而立斯象与所以为益下之首事也
　　象曰元吉无咎下不厚事也
　　能使斯民元吉无咎诚可法可传矣岂在下者能自为厚生之事乎必在上者有以致之尔
　　六二或益之十朋之弗克违永贞吉王用享于帝吉贤圣之君损上益下宇内含生无不受其膏泽二特有中正之徳自与编户不同尤为当世所注意者不觉其大寳之骈臻矣益弗违与损五同辞五为君位受益其分也直谓之元吉二位非君因时受益当省克欲毋贪毋盈永守其正道为吉祸福之集于人莫可测度不得不归诸鬼神推诸天命柔顺中正上格天心王者以此承天享帝帝即锡王以百福天聪明自我民聪明天明畏自我民明畏王能益下以及民帝亦益下而享王之诚敬故吉也　或问二非君位此爻言王且云享帝又为王者之大礼何也曰人君下贤岂分财推觧所可比乎将以共禄共位此贤人者固简在帝心者也得此帝臣荐之于天而吾民受益无穷期矣
　　象曰或益之自外来也
　　益非一方不可预定自其分外来集于此
　　六三益之用凶事无咎有孚中行告公用圭
　　人君爱民与父母之保赤子同其用心所以培养防佑之者无所不用其极益之以平日未已也益之以嘉羙之事而犹未巳也恐强梁害善不可不修刑恐虐乱治不可不讲武刑三赦而不得则彻乐减膳兵以防礼行之皆凶事也思益下之道详尽无亏防患未然无可奈何而用凶事仁人君子委曲爱民之法则也故无咎然古今损益有治法而无治人即吉事行之乆亦生况于兵刑之凶事乎惟在我确有诚信爱人之心居上下之交获上治民位乎其中而行政损益得宜无媿立法之至意然犹不敢自专告诸先公用圭以荐礼极其隆也　位当风雷相薄有抟击战争之象佀刑佀兵而为凶事三四俱上下之交俱为中行周祖后稷唐虞诸侯也文王生未为天子三四之告皆称公倘泥于爻位之例三四象公二在其下反象王象帝将置五于何地乎故知读易无例也　周礼琰圭以易行以除慝正用兵刑之防意□圭天子公侯伯所执之瑞玉又用以祭天祀神者也从玉为质上象其鋭首之形説文作珪从玉从圭【封】防意颁诸侯之爵土即锡圭以信守之谓桓信躬则得矣若介圭与蒲谷璧何总之废事形之过也
　　象曰益用凶事固有之也
　　为民者必详尽周到兵以定乱刑以惩恶原为益下中所固有之事非过计也
　　六四中行告公从利用为依迁国
　　损之三益之四皆以身徃益人者故损三象行而就彼益四象迁徙依人夫懐益下之志位居于中以行所事必先告我先公人神协谋筮允从矣如盘庚避河太王避狄武王都镐成王建洛皆迁国也使民弃其乡里逺适他邦更变烦扰民亦何以堪此然欲为乆逺之益非暂劳何能有成且民心惟我是依赤子依其父母但知慈亲之可恃并不知故土之可懐也虽迁国为非常之事而亦利用也秦不足论若汉之新丰五陵其为依安在直是流窜无辜尔岂与闻益下之道者哉
　　依倚也从人从衣衣附于人身动止不离最亲切
　　者也　迁登也从辵从防防本升高与登何异加辵实俗人赘笔　象鸟巢言人所托栖也上下四手两人举之而去为移徙意移徙必舍卑湿而就高燥故云登云升当择善所又从节古作　拪从手从西西即栖也用手挽物而寻栖息之所也
　　象曰告公从以益志也
　　恐迁国病民有伤益下之志告之祖庙而从所卜可以成其益民之素志矣
　　九五有孚惠心勿问元吉有孚惠我徳
　　大作享帝凶事迁国四爻为象振动变更之日多安静宁谧之时少得无以养人者害人乎人君孚信协于万民无不知其以惠爱为心劳之乃所以益之也切问其他自宜元吉夫既天下信之矣岂止功业盛大与将使黎民沐浴雍熈臻无为之至治受惠在我之徳也则化民非声色矣
　　惠仁也从心从叀叀车轴耑也全车之运用俱管
　　辖于此仁爱及人者当有术以济之使可转动而不穷
　　象曰有孚惠心勿问之矣惠我徳大得志也
　　惠民为心可勿问其难易况又得元吉乎夫以事功为惠未可云至治渐仁摩义惠民于我徳然后大得我爱民之志也圣人惟恐人君好为勲名益下之心浅厉民之政烦则殆矣特賛惠徳为大得志则弼教明刑制礼作乐尽归无为而后已
　　上九莫益之或击之立心勿恒凶
　　益至于终则盈满己极无有余地复为容受彼先拒人人莫得而益之隂阳消长之数迭为升防既莫能益必就夫损势位随时而去爼豆袵席悉为戈矛竟不知灾害所兴从何卒至言或击盖夫人而可击之也君子持满守盈之道惟知进退存亡宠辱不惊尔卦体躁动患得患失其立心无恒常之徳此其所以凶也雷风为恒易位为益反其恒之次第是为勿恒富贵当益极无位无民有天下不与之意亡矣学
　　问当益极自以为是拒人千里之外空空无知之意亡矣气血当益极硕大臃肿如戚施籧篨聪明睿智之灵性亡矣士君子湏有终身不自足之心守为恒徳高不危满不溢舜禹未尝自为圣汤武未尝自为功通不变其塞乐无改其志益固未有极时也
　　象曰莫益之偏辞也或击之自外来也
　　据益而言谓之莫益此一偏之辞耳上岂止于莫益乎且有不及防之击自外而来未可指名者也祸福无常门乗时而至时益则不期益而益出望外时不受益虽多方偹击而击亦来于意外君子所以贵知时也
　　偏颇也从人从扁扁者一戸之版图非天下大观
　　有不全之义以其不全又为颇侧之义
　　损益因乎盈虗盈虗又随损益惟时使然书云满招损谦受益时乃天道即此意也天地隂阳之气其来者日进而日益其徃者亦日退而日损损可保长益不可乆恃故山泽之在天地间亘古不变风雷虽猛烈直湏臾已尔损言益者即损是益人心无声色货利之扰智慧高朗审时不忒益不言损者势位富厚作为纷赜虽有损之几倪不自觉也损则静益则动也三代损益因时立法虽忠敬质文未有乆而不敝者君子救大约用损之事寡而用益之事多故老子曰失道后徳失徳后仁失仁后义失义后礼新故相寻益而不止天真太朴亦几损尽而无余苟惩忿窒欲以为损迁善改过以为益则天弗能违时勿能囿矣
<经部,易类,周易象辞>
　　钦定四库全书
　　周易象辞卷十三
