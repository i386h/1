<!-- { "loadSidebar": true } -->
　　此下卦坎水原之处人见其涓涓始出轻忽而不知畏惧然此一坎也已有险矣但未为众流之所凑泊于此而求济其险为力差易然而非定大难成大功者比也不过小有所得尔夫才识必经磨链始能独任大事涉险须友亦理之常二五敌应其援未力亦止遥为指示不能扶腋就道也
　　象曰求小得未出中也
　　二亦刚中其心通达而能济险有求而小得是小用之而小效矣然习坎之时其险未艾则二尚未出于下之中也正当勉励以求大亨不可以小得为喜
　　六三来之坎坎险且枕入于坎窞勿用
　　四有原之水从此而外达上有顺流之水从此而润下正水道交错之际一坎既来一坎又来来之坎坎之象也是其为险前不可趋而过后不可退而避险既随身而晨夕不可离且枕而寝息于内思所以出险自上卦视之则三之位乃其坎窞尔以柔弱之才质际极艰难之时会不可妄有举动故又云勿用也　天运人事大约各居其半天运开泰而人事不足以副之则成苟且之功名人事已尽而天运不从则偹极勤劳仅可以补偏救弊而不遑来之坎坎天运也正君子相机审变之时勿用亦所以善藏其用使其妄以自试则人事与天运同乖矣胡能拯险郑康成作检且枕谓前检于四后枕于二如桎梏也似乎不必
　　枕卧所荐首者从木木为之也从冘冘有行之
　　义人之就枕宜思昼之行事能无过否明日所行又复如何则骄堕昏迷之失鲜矣
　　象曰来之坎坎终无功也
　　当两坎之交天时地利俱所未得徒欲以人力起而争之终亦不能成功
　　六四樽酒簋贰用缶纳约自牖终无咎
　　离下而上出乎险矣人当患难则忧危戒惧思所以免祸而惟恐其不能身心常务于戢敛每能寡过及至事济身安无所顾忌而纵日生则骄奢淫乐将自此始今以一罍之酒一正一副为簋贰礼薄而敬专用缶以节歌乐简而和至居无宫室之美门不可以容车堂不可以布席宾主相见申其欵曲纳要约于窗牖之间仪文畧而诚信笃可为艸率不防之极矣见之者以患难初平庶事草创虽过于朴野可图完美于异日不知奢宁俭不逊宁固即以此终焉亦可无咎夫国家治平人自安逸势必日趋于丰盛何虞其等威之不偹乎圣人早有以防江河之日下也樽酒器也从酋从収以待祭祀宾客之礼齿爵
　　之高贵者则当之而坐故借为高贵之称俗以其为借所专加木以为别　　簋黍稷方器也从艮指黍稷从皿指盛之器从竹以竹为之也画为鬼形古作从匚象其方形从飤指所盛之粮　　贰副
　　益也从弍从贝周礼三贰弟子职左执虚豆右执挟七周旋而贰夫防敬者币之未将薰圭璧所以副其防敬之心者也　　约纒束也从糸从勺斟勺其多寡而纒束之束则少矣借为鲜少之用纒束有交结义又借为期约之用　　牖穿壁以木为交窗也从片从户从甫片者半木指为牖之物户者指开阖之意甫者家之长上居必当户也
　　象曰樽酒簋贰刚柔际也
　　四五刚柔相比宾主相得同心济险而艰危获安矣复守俭约之道以为交际虽仪文未备而诚敬有余刚柔交错文采未尝不存
　　九五坎不盈祗既平无咎
　　盈堆积之意流水为物不能高起即彖传水流不盈也五居天位坎无堆积盈满之事险所不及狂澜弥漫至此亦既平矣险平之后忧方大耳故必敬以自持如在险中乃无咎也祗敬也谓常谨慎于既平也祗敬也从示从氐示鬼神也氐至也鬼神降格
　　其敬可知即使民如承大祭之意
　　象曰坎不盈中未大也
　　水盈则决人盈则亏河海不盈故能纳百川舜禹不盈故能有天下而不与五有中徳虽险难既平圣敬日跻未敢自视为莫大之功业也
　　上六系用徽纆寘于丛棘三岁不得凶
　　水之为险犇腾飘荡往来不可执著者也既出乎其上安宁为鸩毒般乐怠傲为死亡天下防溺人者岂惟水哉恶其泛滥浩渺而难循今则系用徽纆矣不由江河之舟楫裹衺幅结衣带抠襟裾而行于陆路栖息于林麓其为据实而可守有若此者亦为善惩其既往岂知一念之恣肆康庄即能推毂故方出于水而又寘身于丛棘出乎彼而入乎此其地虽异其险则同也惟见所如皆险至于三岁之久而不得其故虽动心忍性而无所增益者也故凶
　　徽衺幅也从糸从微省诗衺幅在下即行縢也
　　徒歩之人所以纒足便于逺行系取约束微取衣服之卑贱者　　索也从糸从黑防染黑色俗譌从墨赘土行者以之朿腰扱其裾袵　　寘置也从宀从填者取填塞于屋下之意实即置字　　丛聚也从丵从聚省丵草生也艸生杂乱聚于一处莫可分辨木之初生与竹之未成者俱在其中有竹木艸三者之意　　棘小枣丛生者从两朿相并枣直上而多朿故从两朿直立小枣丛生不能直上故两朿并列凡艸木多刺者皆用之荆棘是也
　　象曰上六失道凶三岁也
　　畏风波之险循陆路而行可谓知所趋避矣而其迷失道路则与初之涉水者同初入坎窞上寘丛棘水陆亦何殊乎其凶至于三岁尚不能出于险也夫得道之人行水则驾巨舟而游安澜行陆则率轻车而由熟路左之右之无不宜之失道之人平地狂涛枕簟荆棘徒嗟天运之穷世途之险不能反躬以自责天地虽广何处投其足哉
　　【火上火下】离
　　人之陷溺必有所附丽然后可攀援而起坎以一阳施于隂中离以一隂附于阳内来偶中则实而成坎来竒中则判而成离一往一来两相交错湿则郁蒸而作气其气温水生火也热则煎逼而作汗其汗冷火生水也万物初生无不始于火者火动水出水凝火养故为魄为精离为魂为神在天之用莫大于日月在人之用莫急于水火坎离所以奠乾坤之终而开人事之始也日之升也浴咸池而方出自泊虞渊以来其交于水也久矣乃复从之而振起离继坎之象也有自生之火焉其光在外龙雷之火萤防之火是也隂火也不必离乎身而成明而亦不能离身以出不必丽乎物而自存而亦不能丽物而接续不可以熟饔飱不可以济世用此释氏之彻悟惟妙觉明圆徧法界又曰光明寂照徧河沙又曰直是空心性照世间如日只是一体空慧灵光独耀逈脱尘根欲以之齐治均平犹指龙雷萤防而思烹餁也若夫阳火必待人而后生未生以前其体本虚取诸太阳离太阳而成火取诸木与石离木与石而成火虽为火矣不能自存必附丽于薪而传于无穷此火所以为离离所以为丽也此吾圣人之大道也当其寂然不动空空无知求所谓火者无有也苟斯时而先炫其明则人皆见己而已反不见人暗之甚矣及其物来顺应取诸人为善是取火于太阳木石也舍己从人是离于太阳木石也学而不厌愤忘食是求薪也以之施于君臣父子兄弟夫妇朋友是丽于薪也以之齐家治国平天下是熟食也其一星可以徧于天下燎原焚泽可以藏于无有故圣贤不必其彻悟而万事无阻碍盖光明在内万事随心也释氏既以彻悟而一事莫可施行其光明在外无心烛照也释氏所求者明徳圣贤所求者明明徳也其曰千灯一火虽窃此意而截然不容紊乱者也　　火之为文亦以二竒含一偶取之卦画而纵立之己有炎上之形光辉越之意然止可谓之火而不可谓之离必重之而始有一火离母一火丽薪之象为正南方之卦与坎相对隂生于午半故其中画变隂而为偶其为经卦自错本卦外错天为同人日丽于天之象错地为明夷日入地中之象错雷为丰雷电交作之象错风为家人火传于薪刑于为政之象错水为既济水火得用以活生民之象错山为贲山下有火照见幽隐之象错泽为革泽中有火改变其本性之象卦之二体内三爻象太阳之火初履错然日之平旦人方有事纳履而交错也二黄离日之方中其光明最盛也三日昃日昃则将入于昧谷一火尽矣外三爻为人用之火四焚如以火继日为照于夜也五出涕火气自下薰蒸而上逼于燥热而水见也六出征戈兵甲胄烈于猛火也天地之气化有时而穷雨旸不时或为洪水或为亢旱虽天地不能以自主必有圣人者出再造乾坤还斯民以家人父子则非用兵不可得也
　　离利贞亨畜牝牛吉
　　离者离此而附彼舍己而从人者也丽之不得其所则出而灭息无能继续或为烈熖熛悍煨烬而不可禁遏必利于贞乃可以薪传息养而为人世亨通流行之用鸟之鸷者在雄兽之猛者在牝惟牛则牝者为尤顺畜有爱防养息之义牝常以静胜畜其虚灵于寂寞无何有之乡则动可以不穷故吉　圣人脩火政以熟食教天下而田渔始可以供用服牛以耕稼穑配为六府仓廪饔飱开万世无穷之利畜牝牛正火政中之事也　老子元牝之门亦取牝牛之义离山神兽也象头角足尾之形大禹铸鼎象物
　　离鬽网两使民不逢欲民离而远之也故借为离别之用加佳作离乃黄鸟也后专借之而离鬽加鬼作魑黄鸟俗改作鹂而离反废弃矣
　　彖曰离丽也日月丽乎天百谷艸木丽乎土重明以丽乎正乃化成天下柔丽乎中正故亨是以畜牝牛吉也卦以一隂附于二阳离乎彼而丽乎此离者丽也天地人物莫不皆然日月之所以能久照贞明者盖得天而丽之也百谷草木之所以能荣秀实者盖得土而丽之也惟虚能明无物则无障翳惟实则明有所着故有物有则两火相比内外洞彻是重明也蒙蔽昏暗有害于正人皆知之邪慧空花自视晓然不可施诸政治必丽乎正而彛伦序名物辨礼乐文章焕然日新乃以一人之明普照人人使人人尽明而天下化成矣明明徳于天下有如此者卦之二五柔丽乎两阳之间得其中正以中正丽明尚何偏颇邪曲之可虑躁扰猛烈之可忧哉惟见其亨而畜牝牛吉也　牝牛吉与牝马贞相似牝马至顺故能承天牝牛至顺故能丽乎两阳之间以成其中正治天下不可自用自专学问不可自以为是离画中虚虚则公而无我柔徳之美者故老氏曰刚强者死之徒柔弱者生之徒
　　谷从禾从稻黍稷麦菽未舂之总名百谷皆
　　有穅秕故从
　　象曰明两作离大人以继明照于四方
　　一火在内一火在外明两作之象也天无二日非天有两明天之日作于上以其光照临下土大人作于下以继其明照于四方是天之日与大人合而成两明也即可与天地参之意与他卦观象微有不同诸儒泥乎此而不知变通或谓继体守文或谓谅闇居庐拘也圣人立象未有不确者倘昧于此则六十四卦经传强半可移苟得其故彖爻每可迎刃矣　周公之于六爻观两火之象原有二日之嫌故于九三即言日昃见内体为日已终于九四言焚如见外体为日用之火夫子言继明正从此得自来注传未有知者
　　两再也从二入言二人并入一彼一此成两矣
　　小篆加巾作□指门阙并入之意借二十四铢又履与车车两轮履两只亦用之　　防续也反【古絶字】为防小篆加糸赘也
　　初九履错然敬之无咎
　　日为羣动之宗初其昧爽时光辉露万事齐起有进退而足容参差有交际而仪文襍越履错然之象也履者礼也礼主乎敬敬以行礼则登降揖让服物采章俱所以昭文明之盛徳凡施诸子臣弟友见诸容貌辞气者我则不欺物则无牾何咎之有初盖离已丽人之始履之初举礼必丽乎敬敬而无失四海皆兄弟岂患无所丽乎
　　错金涂也从金从昔昔有过往之义以金防铜
　　铁为往来交互之文故凡错襍错落差错俱用之错襍易于紊乱极交互之际而又极其安顿得宜故又转声为措置
　　象曰履错之敬以辟咎也
