<!-- { "loadSidebar": true } -->
　　初上于一卦之中自为首尾及其往来又复为首尾九阳也阳贵在下则乘舆在上则饮酒六隂也隂贱在下则濡尾在上则濡首别无表见　二五往来为离主离明在下有遮蔽之嫌其光不逹丧其茀将升而上之兆也升而上则为君子之光无逺不及　三四俱离体用明以破险其徳同其位异三之用伐恶其有侵凌之势鬼方隠然自视为敌国故克之而惫四太阳上丽鬼方下伏但讨其不廷不贡天下俱懐徳而畏威　四三俱坎体水之防限也在四虞其决在三忧其防能衣袽以备既济自可当未济而渉川九五处其丰盛则杀牛以祭九二当其穷约则柴
　　车而行素富贵素贫贱者也既济如有殷之成事髙宗功业已往纣恶贯盈天命不佑礼文虽备百神不享周徳将兴虽未得偹物以祭鬼神歆格寔在此时未济如有周之惟新濡尾曵轮以始事渉川以挽狂澜洗旧习四五两贞吉是已经定鼎震用伐鬼方是周公为相灭国东征六五冲主制礼作乐光辉逹于四表兼三王法百世者也上则治定功成恐后王之失徳与酒诰之意同其所以望后人之损益者正是旡穷故咸为未济夫子曰易兴于殷之末世周之盛徳既济未济居易之终象更明显

　　周易象辞卷十七
<经部,易类,周易象辞>
　　钦定四库全书
　　周易象辞卷十八
　　余姚黄宗炎撰
　　系辞上
　　伏羲作易止于画卦有名无辞文王作彖辞系之卦下周公作象辞系之爻下皆称系辞此则孔子学易得诸心而见于言论者后人亦称之谓系辞内有子曰者大约为门弟子所记载后儒作上传下传以别于文周今从古本
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣
　　圣人作易俱因造化之自然絶无勉强布置于其间易未作则大道散殊而森列易既作则两间之至理俱可于易中求之也圣人观天之髙地之卑而为干为坤从此定矣阳气轻清而上浮地质重浊而下坠卑者在下髙者在上陈列于日前圣人因之而序贵贱之位矣凡阳皆动凡隂皆静是其性体之常画为竒刚偶柔可决断矣南北东西方位不同气类相近或自此而之彼或自彼而之此虽异地能相聚飞潜动植所赋有别羣居一处或相慕相说而来或相背相叛而去虽始合而终分散各止而不相与则无得无失类聚羣分则有得失之可徴吉凶因之而生矣县象于天者气有迁转赋形于地者质有进退形象互有升降自有之无自无之有变化从此而现矣天地自然之道圣人悉取而着之卦画尔
　　是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女
　　既有刚柔则刚与刚相摩而成纯阳之卦柔与柔相摩而成纯隂之卦刚与柔摩而成阳襍隂之卦柔与刚摩而成隂襍阳之卦于是天地雷风水火山泽各以一贞卦在下而为主逓加八悔卦而居上八卦辗转相荡每卦各成八卦也孰为振作兴起鼓之者则有雷霆孰为滋枯湿燥润之者则有风雨日照于昼月照于夜运行不息冬至月近日逺为极寒夏至月逺日近为极暑道以生成而言干为父得其一体为长中少男坤为母得其一体为长中少女在诸卦之雷风水火山泽皆乾坤之雷风水火山泽在隂阳之男女皆乾坤之男女也
　　干知大始坤作成物干以易知坤以简能易则易知简则易从易知则有亲易从则有功有亲则可乆有功则可大可久则贤人之徳可大则贤人之业易简而天下之理得矣天下之理得而成位乎其中矣
　　六子皆乾坤之所为六子之弛张阖辟皆乾坤之所转动佀乎为之主者艰难而繁襍乃干则知其大始絶无事事万物之气机有禀有受莫不资乎此也坤承干之始絶无更端不过因所已然作成其物物大始不容有为成物不容他造干知随乎物是以易为知也坤能随乎干是以简为能也品物幽深险逺求之于难则无一可知者惟易则易知尔庻类纷纭错襍求之于繁则多不可从者惟简则易从尔易知则天下之性情悉合一而有亲易从则天下之作用尽归向而有功亲如父母固结而莫之觧散为可久功如帝王周徧而无所缺防为可大贤人之法乾坤则效其无息不已而为徳则效其博厚无疆而为业自不在于艰难繁襍无为而始因民而利亦止易简而天下之理得矣得其理则天地易简贤人亦易简故参天地称三才而位乎其中矣　古今学问功业无逾易简君子不多一贯忠恕无知空空皆易简也教之孝弟省刑薄敛惠而不费治天下可运于掌皆易简也怨欲不行则难博学多识则繁博施济众则难每人説之则繁贤人徳业本诸乾坤在此不在彼也右一章
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　伏羲观天地六子之象设为八卦文周因其已设之卦观彖象而系之彖辞观爻象而系之爻辞象中虽有吉凶俱隐藏而未露系以辞焉始判决而明之使吉凶无淆惑也吉凶于何而见盖以刚柔之画迭相推移生生不止而变化出焉夫吉凶非仅言祸福得其理则吉之象失其理则凶之象也未至于吉凶则有悔吝忧其不慊于心虞其有媿于己之象也卦爻之来而变往而化即一进一退之象也刚者阳明柔者隂暗即为昼为夜之象也四者之象具而周流于六爻迁转不息故曰动动而无穷三才各臻其至极之道也学易之君子终身居处于其内心安理得乃易中秩然之次序也心与易通欣喜不厌反覆推详乐而玩之则爻之辞也故君子当平居之时混然无所专属纵观其全体之象而厯玩其二篇之辞当动作之际确然有所法则观其一事之变而详玩其在我之占君子动静无非易矣易与天合故天祐而吉无不利　读此章知象占之不可分卜筮乃其余事也右二章
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　自始至善补过释系辞之文自列贵贱至终皆玩辞之道彖为全卦之象主统体而言爻为各爻之变主一节而言其云吉凶谓事理之得失其云悔吝谓未有大害而小有疵病其云无咎谓善于补救其过彖象即卦爻变即位爻分六画上贵下贱列于位中卦体内外彼此交合齐其小大自见一卦之义齐者参差大小整齐而画一之也辨别吉凶存乎卦辞爻辞之内明白而莫可掩忧悔吝之或成则存乎几防之介咎每在于苟安亦得于轻忽能震动警惕以自媿悔何咎之不去乎隂阳偏胜卦因之而有大小大小之分治乱攸闗辞因之而有危险平易之不同圣人所以系辞者各指人所当向往尔之往也
　　右三章
　　易与天地凖故能弥纶天地之道仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状
　　此赞易与天地无间圣人神化原与天地无间故能作易也夫易为卦爻象辞实与天地以凖则也如天地无易为之凖则其气化万殊品类繁赜何所条贯惟有此准则故能使天地之道弥满而无罅隙纶绪而不混淆莫载莫破充足分辨皆聚于易矣其作易也仰观县象于天日月星辰风雷云雨皆谓之文俯察成形于地河岳山川原隰都鄙皆有其理天象之躔次迟留时若恒若地形之髙卑险隘沃瘠迁徙明者易见幽者难知知其故而幽明莫可遯也人之始非倏然而来也其未始之前防特气质无丽即恍恍忽忽之灵明亦何从而降禅原之而究其所以始人之终非溘焉就灭也其将终之顷防特五官百骸莫可寄托即千变万化出有入无之智慧亦何从而觧散反之而穷其所以终故知生有禀受非虗生死有归着非浪死是知死生之説也精乃气之所聚气乃精之所行凝结而为物自无而趋有必神灵自为主宰所以各尽其用魄附精魂依气合而不可见及其离也捐精气为臭腐而营营然游于太虗者轻清之魂也魄可臆度已与精气而俱去魂不可测识是为变而莫穷圣人所以知鬼神之情状也两间之成形成象皆有精气即皆有鬼神不专指人言也人特其大者尔其观察原反为物为变俱备于卦爻不逮他求者
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱以易为凖则而测量天地如以规矩成方圆不患其不肖是相似即肖之谓也不似即有违背既已似矣岂复有参差而违背者乎其智足以周徧乎幽明死生鬼神而无一毫之遗漏且为财成辅相之道以济天下使有余不足悉得其中而不过济天下岂有一定之法执中无权或不可行必旁通曲尽以行之又不流溢于时中之外审时识数心与天防神与命契和乐冲容知觉明显得防屈伸无足以撄寕而不忧内无怨尤在在自得随土可安俱以培飬其元气而敦厚夫仁心视人物为一体而能爱庸人昧于事理行多窒碍怨天尤人不安素位居身戚戚与人乖牾不智不仁惟学易则庻乎可免矣
　　范围天地之化而不过曲成万物而不遗通乎昼夜之道而知故神无方而易无体
　　易何以能如此以其大而言则范围天地之道而不能过乎其外大莫大于天地易为之型范围绕不见髙明博厚之无穷而卦爻象辞之可尽也以其多而言则曲成万物而絶无细微之遗漏多莫多于万物易为之委曲成就不见灵蠢洪纎之繁乱而卦爻象辞之简约也盖以易兼贯乎隂阳往来之道而主宰之也通谓兼贯昼夜谓隂阳往来知谓主宰也其流行变化神妙莫测在在皆是而无容执着岂方所之可求其屈伸进退变易无端非虗非实而莫能指定岂形体之可拘乎夫流行坎止皆役役于隂阳之气化而迁转于消息盈虗之数惟有方以限之体以滞之也神无方易无体幽明死生鬼神不能维系知幽明而不隔于幽明知死生而不间于死生知鬼神而不诬于鬼神所以准佀范围天地天地即易易即圣人也　章分三叚皆以易并天地为纲领首言准天地混茫有准则斯可度量矣次言似似则易与天地不二矣终言范围范围乃陶铸约束之称天地有过有不及得易以裁成辅相而天地始归于无憾其次第粲然皆以易言也夫子系辞俱以学易而作阐卦爻象辞所以合乎天地隂阳之故絶非推开卦爻象辞专论天地隂阳者故毎章多提易字后儒言易以易书为语言文字惟恐人落于形迹徧扫除卦爻象辞专论天地隂阳犹以天地隂阳为名物更舍之而论理其志愈髙其说实背于夫子矣夫天地隂阳之道羲文已决其奥于卦爻象辞夫子不欲増其所禾备非不欲备也引伸触类可不必备也因其已明之卦爻象辞而求天地隂阳正大深微尽得于此茍进乎此而为进上乎此而为上吾恐贤于羲文周孔者不在二氏而在圣人之徒也
　　右四章
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣
