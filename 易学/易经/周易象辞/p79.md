<!-- { "loadSidebar": true } -->
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　以八卦成列而言则乾坤各居一位亦各司一职以乾坤之主宰而言则乾坤寔运用隂阳神不可测于何而见之但见万物之自得其宜自行其事恰恰美好能妙万物故言其神也雷动风挠火燥泽説水之润艮之终始六子原具此才能至于交相感应得中气而为水火两相逮及得始交而为雷风不相悖畔分终画而为山泽其气相通迭相重错其象自立其义乃现然后能变化无穷成此万物之情状也言水火雷风山泽非止云水与火交雷与风交山与泽交也葢递相交错仅示此例也六子禀于乾坤六子之张弛皆乾坤之神妙也　如以图而言则此章先后天混淆令人何所适从
　　右六章
　　干健也坤顺也震动也巽入也坎防也离丽也艮止也兑説也干为马坤为牛震为龙巽为鸡坎为豕离为雉艮为狗兑为羊干为首坤为腹震为足巽为股坎为耳离为目艮为手兑为口
　　前以徳言有健顺动入防丽止説之义详八纯卦及附録后以象言明取物取身之义一物不必泥于一卦一卦亦不必执于一物不过得其佀是而已右七章
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮再索而得男故谓之少男兑三索而得女故谓之少女
　　长男长女得天地之气至醇故雷风之气莫可御中男中女得天地之气而兼质故水火能流行乎上下少男少女得天地轻清之气寡重浊之质多故山泽凝滞物而不化　读此章则知八卦相生之序邵氏一隂一阳层垒加上以谓根干枝叶岂夫子之説乎膏肓可霍然矣
　　右八章
　　干为天为圜为君为父为玉为金为寒为冰为大赤为良马为老马为瘠马为驳马为木果
　　自有干马坤牛干首坤腹以及六子各得物与身之一象夫子恐人拘泥于此故推广而言之凡可髣髴俱从类想像皆合于卦义也干本象天运转不息为圜于国为君于家为父皆贵莫与并者质纯粹而为玉坚刚而为金居至高则为寒气凝结则为冰阳之色赤纯阳则为大赤马健行健之至为良马久行不止为老马周身皆刚为瘠马毛有斑驳为驳马旋马若鳞骏马之称也包含气化生生接续为木果也
　　坤为地为母为布为釡为吝啬为均为子母牛为大舆为文为众为柄其于地也为黒
　　坤本象地作成万物为母边幅平顺经纬错综为布虚而容受饔飱养物为釡含畜不露时至而后发生为吝啬无有偏颇无有辨别随其质性而成其开塞为均顺而又顺以成生育之功为子母牛无物不载为大舆晶华之气自下而达于上以昭著于两间为文偶画数多为众处处可执持为柄土之中色黄其于地也得纯阴之色为黒黑土极肥宜于禾稼亦言其生物之功也
　　震为雷为龙为元黄为旉为大涂为长子为决躁为苍茛竹为萑苇其于马也为善鸣为馵足为作足为的颡其于稼也为反生其究为健为蕃鲜
　　震本象雷当东方青龙之位又随雷而自下达上为龙天元地黄初交而竒偶错为元黄以一竒承二偶如枝之载华叶为旉旉荣也阳动于下必欲上往二阴乃地之体质平广无碍为大涂干一索得男为长子势猛气勇当之者裂且急迫而不可需迟为决躁春荣生草苍翠青莨初生曰萑长大曰苇竹与萑苇俱下刚上柔为苍莨竹为萑苇震动主行有马象声大莫如雷为善鸣马后右足白曰骧后左足白曰馵馵従马従二二指其白也位东属左阳在下属后足为馵足阳欲起为作足旋毛在额中虚佀射的其画上虚下实为的颡此四者良马之相也其于禾稼如五谷初入地破殻而出根反向上震甲木戴甲之时为反生分干初体刚不可抑其究为健正东得木之气纯自此而茂盛初生之色新而且洁为蕃鲜
　　巽为木为风为长女为绳直为工为白为长为髙为进退为不果为狊其于人也为寡髪为广颡为多白眼为近利市三倍其究为躁卦
　　巽本象木象风坤一索而得女为长女木曰曲直绳柔而可引巽顺従绳曲者皆直为绳直人生之用木物甚多斵始成器为工阴黑阳白两阳在上为白木自勾萌而至干霄风自地而及九天为长为髙阳欲上往阴欲下入以其同体未有决防为进退为不果天下馨香之气多出于草木为狊气阳血阴髪为血之余而在上阳骨阴肉颡骨而亦在上目原属离之象离阴在中黑白均称巽阴在下白浮于上故于人为寡髪为广颡为多白眼市乃交易之所往来皆以利集入于中而不觉近市趋利浸多则浸喜巽顺善入为近利市三倍一阴附于二阳虽下必上虽入必出初而进退不果后则骋于一决其究为躁耳　震巽为阴阳初变故两卦皆言其究竟盖因始以测其终也
　　坎为水为沟渎为隠伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心
　　坎本象水水之流行者为沟渎一阳陷于二阴之间其阳不能显著为隠伏陷于险中失其本性矫其曲者使之直輮其直而使之曲变易曲直莫若弓与轮为矫輮为弓轮在险则忧阳居中象心阴揜之则病肾水开窍于耳中实则痛水行于地血行于身其人为加忧为心病为耳痛为血卦干为大赤坎分其一体而得中为赤骨脊居中以刚现于外则美心脏居于内以不能出则亟竒首象上一阴抑之不能昻则下下一隂象蹄过于微弱则薄未能去险不可驰骤须牵曳而行其马为美脊为亟心为下首为薄蹄为曳干马坤舆以舆驾马马陷则岂能独安其舆为多眚水行必达于海为通水之君为月藏匿不彰为盗水气生木刚当乎中其木为坚多心
　　离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为其于木也为科上槁
　　离本象火火之帝为日阴火为电坤再索得女为中女甲披于身胄冒于首戈长兵皆以刚而衞人离阳外隂内为甲胄为戈兵画虚其中于人为大腹火能燥物为乾卦以骨裹肉为鼈为蟹为蠃为蚌为火气逼木滋溢于外则中空空则上槁矣科者斗量之义谓中空也其木为科上槁
　　艮为山为径路为小石为门阙为果蓏为阍寺为指为狗为鼠为黔啄之属其于木也为坚多节
　　艮本象山震二隂平坦在前象大涂艮一阳横亘地上佀行于山上为径路土多石少为小石二偶加一竒为门阙上小而坚下小而脆为果蓏在今年则成终在来年则成始亦为果蓏防门阙而禁止出入者为阍寺艮象手手之用为指刚在外而御人刚在前而善啮为狗为鼠为黔喙之属刚在上木产于山为坚多节
　　兑为泽为少女为巫为口舌为毁折为附决其于地也为刚卤为妾为羊
　　兑本象泽坤三索得女为少女兑画上开以言语事神为巫以言语事人为口舌在外一阴中防为毁折依阳一阴拆裂为附决地土丰厚则膏腴兑上一偶土气甚薄其地为刚卤少女従姑姊为妾内柔外刚为羊　八卦取象不过偶举其万一或亦当时卜筮家所尚者未必即是夫子之定论至于诠释亦不免近于穿凿岂欧阳氏之疑正为是与
　　右九章









　　周易象辞卷二十
　　钦定四库全书
　　周易象辞卷二十一
　　余姚黄宗炎撰
　　序卦
　　连山首艮归藏首坤其所序列自皆不同周易首干次坤以及六十四卦之次第文王之所序列也夫子发其义理而防通之为序卦二篇后人加传字于下今从旧本亦十翼之一也
　　有天地然后万物生焉盈天地之间者唯万物故受之以屯屯者盈也屯者物之始生也物生必蒙故受之以蒙蒙者蒙也物之穉也
　　在气化则为天地以易理而言则谓之乾坤追原作易之始未有乾坤之名故直称天地也万物虽指成象成形之类然以易论即六十四卦亦是也故曰以言乎天地之间则备矣万物虽盈于两间不能及虚空之百一惟气则充满洋溢无微不到然隐莫能覩最可徴者乃在雷雨将作未作之时醖酿郁蒸下自九渊上逹九天物物各见和润之气即是生机之所兆端屯之为盈为始生盖以此屯生则形气既具必赋诸性情授以知识遂纷纭蔽锢而迟滞故为蒙为穉也
　　物穉不可不养也故受之以需需者饮食之道也饮食必有讼故受之以讼讼必有众起故受之以师师者众也众必有比故受之以比比者比也比必有所畜故受之以小畜物畜然后有礼故受之以履
　　饮食犬欲与生俱生唯恐有溺于此者故在必需之内寓需缓俟时之义使人无躁急强求也民之失徳干糇以愆毫末之微而至争鬬讼狱极其求胜之力而生于兴师动众众以定乱必有所统一而比辅之归附虽至非畜养得宜何以乆而能固衣食既足教以人伦知礼而践履之书云既富方谷夫子曰富而加之教也需之饮食在天在父母所以养蒙小畜之畜在君上所以匡其比也
　　履而泰然后安故受之以泰泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫
　　人之践履大而纲常名教小而饮食起居处处各得其当则心泰身安行无不通矣人情有所拂逆始长虑却愿无一往之失通极而无窒塞则上不喜闻匡弼下亦惮于纳箴规其为隔碍也岂不甚哉欲通其否在忘人己屏私意大同夫物我前此之否可去后此之来归者众能以虚公成大有之世大有天祐千古难逢唯谦可以长守谦则与人无争患与物无违忤安往而非豫乐乎
　　豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以苟合而已故受之以贲贲者饰也
　　愁惨之气必多疑贰生退避矣和説则易于顺从我之随人人之随我豫乃中心诚服非威屈势驱比也得人则何事不成相随则风靡苟且多致败坏豪杰之士起而更张易辙去其积习之頽惰振作维新巍巍乎为天下之大观大君以临万民万民以观大君因相就而相合虽有中梗亦可噬去上下交嗑也合之易其离必速直遂则近于禽兽故制为仪文闲夫嗜欲行情以敬贲饰之所以有取乎天文人文也
　　致饰然后亨【飨】则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过物不可以终过故受之以坎坎者防也防必有所丽故受之以离离者丽也
