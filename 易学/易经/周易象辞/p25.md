<!-- { "loadSidebar": true } -->
　　一刚而率众柔在其下者二隂为卑为寡卑者经九三而上行寡者得九三而益之在上者三隂为高为多高者从九三而下济多者得九三而裒之彼万民者俱頼此而平施又复止而不进安于下卦而终焉德盛礼恭东西南北寜不心説而诚服乎
　　六四无不利防谦
　　已过乎山而就夫地是歴尽崎岖无有阻难者去险处顺更何虞乎故无不利防者指麾如意之谓率性皆道动容中礼无徃非谦也　初曰牧养乃谦之始基二曰心得则养已成矣三曰劳曰民服措诸事业而功勲着矣谦之为道亦既尽矣故云有终及至于四是终而复始其布置施为纵横如意不逮戒谨而自恭不必端荘而自敬者也
　　防裂也又以手指麾也从手从为言分裂指麾
　　皆手所为也分裂即分布之意
　　象曰无不利防谦不违则也
　　不违则犹言不逾矩也色温貎敬随其所施无不合宜言斯可模行斯可楷各得其当然之极则何有于过不及哉
　　六五不富以其邻利用侵伐无不利
　　五虽君位而三为成卦之主其功勲事业皆三代之劳矣富有天下而藏之民间任之劳臣故君不富而用则取诸其邻也邻臣邻也指三在下卦而言富则盈盈即非谦恭俭之君未有聚财自专者岂唯平居为然即侵伐之事其所利用者亦不过如此尔古今之大缪俱以富国强兵为行军之本威武独防为出师之道曽不知府库之富未可恃必富在天下乃足乆甲兵之强不足畏必邻国朝宗乃艾安人君骋威不过匹夫之勇必命将任之乃无敌于天下是行军出师亦必以谦德为贵也谦果无所不利矣
　　侵渐进也从人从又从帚人持帚洒扫由尺寸
　　而渐进非可超越以往者借为侵伐之用言徐徐从事与征讨骤加不同
　　象曰利用侵伐征不服也
　　侵伐非谦之事以谦德而行侵伐则不服者服矣舞干羽而有苖格正人之不正孰胜于此
　　上六鸣谦利用行师征邑国
　　二之鸣虚谷传声也上之鸣登高而嘑也谦贵卑不贵高高者之鸣虽声闻于逺而和之者寡似于上下有隔絶之象其退让恭敬利用之于行师以征其邑国夫行师者争鬭攘夺无所不至岂谦者所乐闻哉然以鸣谦用之乃仁声仁言传播遐迩虽干戈威武亦皆文德怀来矣邑国者邦内之国诗云商邑翼翼是也言侵伐言邑国俱不敢夸之辞谦象也五上两爻侵伐行师若辞意重复但五之大防言谦不特为文治即侵伐亦谦可也上之大防言谦本能修武备行师亦无害于谦也
　　象曰鸣谦志未得也可用行师征邑国也
　　圣人之志岂不欲以谦治天下哉鸣于上而无和则于其志有未得也必不得已乃可用行师以征其邑国也见圣人志本在谦谦有未得至于行师非其志矣　二鸣谦而中心得上亦鸣谦而志未得居下之谦易居上之谦难也二为寡寡在所益故得上为多多在所裒故未得
　　【地下雷上】豫
　　人情傲妄则很愎与物必乖应事必踈谦恭敬慎视天下皆可亲爱天下之人亦无不亲爱于我者其雍雍和乐从容暇豫之气象于斯着矣谦固继之以豫也豫有和乐之义有从容之义卦承谦来其遏抑退藏非一朝一夕自然变而为扬宣畅凡郁之极未有不申之至者然取象于雷地何也雷以阳气伏于九冈闭锢沉匿可谓甚矣其时之万物俱窒塞而莫吐及时至而猛厉奋迅以出地气悉随之以上升其将离地也势最急廹其既出地也气皆安舒至于安舒则万物和乐万事从容矣和乐从容而为声音琴瑟钟鼓以宣之作而为器具重门击柝以备之皆顺时振动者也顺则豫説动则豫备豫说豫备事理相因大凡人情安舒则和乐其所图维必能详审稍有匆遽则缺畧每生于此际惟豫説乃能豫备豫备之至天下之艰难不足畏仓卒不足虞惟豫备乃益豫説也然常人阅歴忧患其心神警敏处于安乐未有不怠惰乘之者怠惰迟缓则忽于当前而不觉三四当人位有迟疑之戒故豫莫重于知几知几非他亦仍是豫备而已初在地下雷所自出之处故云鸣二在地中土之坚者故云石三近雷有惊瞬之象故云盱四为成卦之主雷体而出地者故云由五当雷冲故云疾上居豫极説乐之至则惟有昬迷而巳矣故云冥二体六爻又有作乐声容之义初之鸣考钟伐鼔管籥并奏也二之石石抚石也三之盱干羽杂进仪文可观也四之朋盍八音齐举舞佾皆集也五之疾乐大备而繁促节也上之成乐竟而阕也雷为众声之长当其始不能无猛厉震惊既而宣泄天地之和万物由兹而生遂建侯行师未尝不变更动众及其寜民定乱歌功诵德气象雍和以昭格于鬼神礼以和行乐以和作有以也夫
　　豫利建侯行师
　　豫有安舒和乐先事知几之义震为长子居于地上有土有民建侯之象一阳得用而统羣隂又非君位为将帅行饰之象夫建侯者必君民亲爱设险守国行师者必将卒同心知彼知此俱非和乐知几不可建侯备钟鼔之县闻其乐而知国祚之兴衰行师执同律以聼军声辨其宫商而知胜负亦皆和乐知几者也故豫之所利在此　一阳统率五隂惟大君坐明堂而朝诸侯为宜此之象也外是则将帅率师亦一人操权而号令亿万故复师谦豫皆有行师之辞独剥不言行师者上阳无位止于极外不能指麾在下之羣隂故也师二居中应君又在下卦乃人臣奉君命而出境专征之象故特以饰名归之谦三不敢自专以征伐行师归权于君与辅弼之臣谦道当如是也豫四近君而总师柄其权震主故五有疾死之嫌复初居下位卑力薄未可驾御羣隂至于卦终乃取行师之象犹云大败由是观之行师之道惟居下卦则不僭得中则吉能止则有终舍文人君子未可也豫从象从予人情夺之则怒而忧予之则喜
　　而乐喜乐形于顔色乃受赐予之象许叔重谓兽之大者但言象矣于予何取未然
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉卦何以谓之豫也九四一刚为卦之主五柔应之聼其转布施为莫或违之者君子之所懐抱志无不行矣古今之经纶作用必以动而后成然惟顺时则不先不后适合其几宜是顺以动方为豫也豫之顺以动即天地之所以为天地亦不过如此况于建侯行师乎焉能有他道也天地以顺而动故日月代明成其昼夜而无过差四时迭进序为寒燠而无愆忒圣人以顺而动则刑罚之设皆条理灿然清而不淆使民心説服不敢犯之矣豫之因时其义顾不大哉四以一阳居近君之地自有君弱臣强之象以其威权行于境外建侯行师其事也故不言其翊主内治之道若何夫子之特举刑罚亦见威权过重之意反覆丁寜于顺动以明地道臣道不可不慎也
　　忒失常也从心从代省人心本正引于外物而
　　代其本心则失其常道矣又曰更也更即代之意小篆又作宜合为一字　　罚罪之小者从刀从詈谓以刀笔列其罪状于方册之中不使再犯也清朗也水澂之貎从水从青水之澂者其色青借为明白之用
　　象曰雷出地奋豫先王以作乐崇德殷荐之上帝以配祖考
　　阳气压于重隂之下欲升而不得则为靁劈地以出凡天下之阳气皆随其上逹之势各自奋迅而起靁出而土膏萌动地气奋也当此之际通彻和畅万物説乐故名为豫先王观乎此象思所以宣人情之郁滞导事物之雍和者无过于声音乃以五音十二律寓诸金石丝竹匏土革木之中作为一代之乐崇高其美德歌舞盛陈以享郊庙大合众工极于九变荐之上帝协和神人格于上下配以祖考与靁声之宣畅同也殷作乐之盛也
　　奋大飞也从奞从田田野空濶鸟得张羽而大
　　飞借为凡兴起振作之义　　崇嵬高也从山从宗凡山必有根之所如水之有原乃万山之宗主其形势必崔嵬高峻散其干枝脉络为一方之羣山也殷作乐之盛称殷从防【依】从殳防乃反身之谓
　　乐工俯仰升降翩翻其身也殳者乐工所执以舞之干羽也众工随太师为节奏其声容咸从之借为凡盛厚之称今于作乐殷荐而仅云盛既忘其本兼不知圣文之明确其不可移易如此　　配酒色也从酉酉即酒也从已已指饮酒之人各有一已之分量也随其分量征乎面色其多寡恰相配合而不可强也借为凡相称相当之意
　　初六鸣豫凶
　　圣人以忧患作易宴乐原非所尚豫许其和不许其佚初在羣隂之中独与豫主为应安舒喜説之象见诸言词自鸣其得意则骄矜傲慢满而盈溢矣凶何疑乎葢初自谦上来谦多遏抑令闻广誉表暴而为鸣及至此则宣泄无余蕴正与敬慎退藏相反小人一处顺境讙呼呌笑不能自持者也
　　象曰初六鸣豫志穷凶也
　　人或始于忧勤终趋怠忽者众矣位当初六实人事之始基而逸乐彰闻于外志非逺大即此已穷极而莫可増益所以凶也　鸣谦者居卦之终如人之耄耋处爻之上如位之师保犹云志未得何器量之也惟谦故不盈鸣豫者居卦之始如甫亲人事处爻之初如稍承顾盻即云志穷何自视之菲薄也惟豫故无求益立志之君子安可不毅乎
　　六二介于石不终日贞吉
　　处逸豫之时多柔弱而不能坚固多舒徐而不能敏速人情使然时为之也六二得地之中其于土也为骨土之骨则石矣禀性坚固廉隅分别介不可移寜静冲漠之至其明自生事物当前见几敏速不俟终日已先觉矣盖以贞而获吉也夫安乐足以愚人之志虑觊望足以蔽人之聪明内懐恬淡外絶希冀以至静观天下之至动迅雷之轰烈非不可惊也曽未顷刻而气息莫追郊原平顺万古如故富贵浮云晏安鸩毒智者不溺也
　　石山石也象在嵓下之形
　　象曰不终日贞吉以中正也
　　中正自守外慕不能入顺制动静生明知防于微有吉无凶
　　六三盱豫悔迟有悔【豫句迟句】
　　当动静之交雷虽从此而出然既离乎地则絶无踪迹之可按矣徒张目仰视羡其去之疾速不及攀附以为悔盱人之豫而自悔其迟心无主而説于外其能免于悔乎如一等素无品行之人向尝随行侍坐藐焉不以为意倐然奋迅而起操天下之大权已方聸其颦笑以为荣辱使早知此我欲为彼所为亦复何难但悔其迟尔苟顺动随时进礼退义奚至于是盱张目也从目从于于气舒也人张目则口亦
　　开其气多出　　迟徐行也从辵从穉省穉子不能疾行也
　　象曰盱豫有悔位不当也
　　与动为隣外见可欲也居不中正内无所主也故曰位不当
　　九四由豫大有得勿疑朋盍簮
　　雷以一阳振起乎地上万物随之而越凡含阳气者皆由乎此而为豫震为大涂天下所共由也一刚秉政羣隂附之云合飇起乃大有所得也得谓得众四非君位内外响应不无可疑之理然顺时以动非揽权要民私恩结众者人皆信之勿可疑也上下人情不约而同交相会聚而总统于四四能聨属之则不散辞为朋盍簮之象大臣得君得民有如此者由从田加体指事田间塍径曲折错乱不可通
　　行必有一处可便于出入以逹大路者故引田之上以指其出路　　簮首笄也象人首加物束髪之形以竹为之俗遂从竹谐朁作簮转展叠加赘疣反从正义不可问矣
　　象曰由豫大有得志犬行也
