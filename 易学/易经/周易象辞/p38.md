<!-- { "loadSidebar": true } -->
　　以阳刚之体为栋于接续之介下应初六承之以柔所借又安其为栋隆起而吉矣但三四两阳比列方可步趋彼三既挠而凶则此隆未必能专美故有它人之吝恐妨在我之吉也　三四当两体之中故皆为栋三之挠与四之隆似乎大异而实不相远三之栋其状矻然其质坚纫絶无壊烂之可指而应在上六以隂居隂弱为更甚兑为毁折是末巳崩栋随之矣斯挠也非三挠也四之栋巍巍而隆起在四固吉也而其本则附于初六之岸以隂居阳弱亦差强巽为入尚有承借之地然而三既挠矣四岂得而终隆其吝虽不生于四而生于它斯隆也四不能独隆也君子之过身自蹈者恒少而起于它人者恒多周
　　公之过在管叔孔子之过在昭公观过斯知仁矣隆丰大也从生从降言天所降生者必授之丰
　　大者也借为凡事物厚盛之称
　　象曰栋隆之吉不挠乎下也
　　身为栋初能承借之于下不为所扰乱是以隆而获吉
　　九五枯杨生华老妇得其士夫无咎无誉
　　男女齿均方为夫妇少壮之时日已过有妇防其所天而穷隂独存见彼墓上之白杨几荣几落今又枯枝而复生华矣此未亡之老妇改嫁而得其士夫年齿不伦在老妇虽若免于老寡之穷而无咎在士夫则苟且相耦其名亦不美而无誉　二五皆刚敌应不相与就其近者而自为夫妇原非择配者比也二近初老夫女妻五近上老妇士夫种种颠倒悖缪人生过失遭时不造其反常越礼无所不至君子处此不为风会所乱斯谓独立矣
　　华荣也从艸从按草木华也读若敷况亏
　　切本即一字俗儒因有户切之转声加艸于上以别之此爻当叶夫韵其应作无疑从从亐艸木橤叶下垂其气舒而为也
　　象曰枯杨生华何可久也老妇士夫亦可丑也
　　杨生墟墓之间载枯载华而日月逝矣人生驹隙能见杨之几枯几华乎其在斯世何可久也老妇士夫邂逅相从聊为同类究亦可耻丑类也耻也
　　丑可恶也从鬼从酉鬼物可恶无而似有醉者
　　可恶人而似鬼故以此为丑　愚按史记秦有嫪毐毐注曰人无行也毐之文从士从母即老妇士夫之谓今譌从母失其义矣
　　上六过涉灭顶凶无咎
　　初柔为本本弱犹近地能慎行而无咎上柔为末末弱则易颠而莫可退避然居大过之终虽质性懦弱而涉厯之事已多知所取舍见栋之必頽宁去梁而就涉过渉而至于灭顶可谓凶矣然其位高得据上流即达彼岸虽防其负荷惊怖其神智不竟死于淹溺犹可得无咎如曰灭顶而没己非正命覆压溺不吊何云无咎或曰成仁取义非身死而无咎者乎曰过渉灭顶是冯河也恶得比于成仁取义盖坠梁而陨身势在必死过渉灭顶冀万死而一生即彖辞利有攸往犹云择祸莫若轻也人至垂老过亦多矣自能审其轻重
　　顶颠也从页从丁人二十则成丁谓之弱冠言
　　其首异于童子也丁本科斗之形其始生时惟一大头故指之为头也
　　象曰过涉之凶不可咎也
　　过渉之危亦以极矣然幸全其身虽凶而不至于死可为知所趋避矣尚可以为咎乎　过渉灭顶将往而入于坎也
　　乾坤坎离本体无反对凡四卦震与艮遇巽与兑遇合体无反对亦凡四卦圣人卦画之神化莫可思议如此详见寻门余论
　　人之生也鹿鹿于饮食男女由少壮而老死皆是颐趋大过尤悔皆从此集岁月亦从此逝矣惟君子幼而志学不知老之将至求无大过而已夫时不可失及时黾勉嗜欲无能扰渉厯无足惊凡吾之时皆进徳脩业之时也故夫子反覆于此二卦同賛其时之大也
　　【水下水上】坎
　　过者行也行而不止则必陷其身过者失也失而不改则必陷其心大过之后所以为坎也坎者地有缺陷其陷在己为人践陷则又陷人其卦干再索于坤变坤之中画而成坎其上下二仍为地其一乃阳气之灌注流行贯通于地中其象为水然不取雨露江海之义而取义于地之缺陷者何也盖丰屋穷岩之下雨露所不能濡高陵大陆之上江海所不及润土则无乎而不是者也土中之气联络乎坤舆无毫发之或间概而视之土也去其土而使有缺陷焉则水聚矣是坎乃土之气也土之缺也雨露从此而氤蒸江河从此而原者也水不外乎土必去土而水见在土则为气出土始为水也五行之中土实生水谓之克者以水见所生而归根复命息养于其内也　　水之有文即取之卦画而直立之以便于偏旁结搆然流行回荡形意宛然流动之水中心最急故其中连而不断见其去之迅速也其性坚其势滑所谓滑为水骨者指此也其附岸之处两旁稍缓故若断若续作为曲折涟漪之纹若施张于水面所谓波乃水之皮者指此也天一生水水为生生之本及其放成江湖河海风涛莫测险孰甚焉彼庸众者听其滔滔羣胥陷溺以至于死亡而不觉圣贤则生于此而习于此虽日用饮食若涉深渊习之既久天地间险陷之事可惊可怖者以身御之平如袵席或入焉而不濡或殉焉而不避则习之功用为大也坎为正北方之卦阳生子半适当其中水泉萌动人身血脉每于子刻朝宗于心心为土藏子归奉母然后输于百骸故彖词云维心亨也未重之卦为水而巳未有神奇变化也重之则为坎两相摩荡吉凶利害出焉以本末而论下卦之二为泉原流而向外上卦之五为川渎受而行诸以高卑而论五为上流二为下流徃来交错各有盈科而进之义坎为经卦自重本卦外错天为讼天水违行以争辩成其险错地为师以容畜藏其险错雷为解以发舒散其险错风为涣以舟楫济其险错火为未济险得其所顺其性无能为害错山为蒙止其险于初重在教也错泽为困说而处险乐以忘忧之象也卦之六爻取人徒步涉水之象初处最下入于坎窞之最深迷失其常涉之故道也二涉而求援人各在险自顾不暇未能即出于坎也三已涉一水而一水复临其险更甚不能济矣坎险在下四出乎上有过涉而置酒相庆之象五坎水就下无有险阻不盈而即平可以涉矣但人君为政不能制济险之具而恃险之不来不能为杠为梁为舟楫以济不通而以水浅可涉为无咎岂得为大乎上畏水之险循陆而行远于风波寘身丛棘其迷失道路与初等尔是水不为害而陆地为害也此死于安乐者也　天地之有六子雷风为男女之长其象属天山泽为男女之少其象属地水火为男女之中其象行乎人间天地各偹其体火在天为日在地隐于木石水在天为雨露在地为江河此二者人所日用其流行于人间最盛故居中而专属之人
　　习坎有孚维心亨行有尚
　　一坎之水蹄涔行潦何能有所变动必习之而彼此相合吉凶悔吝生矣世路险巇人情险恶不知操心虑患则举步艰难无往而不窒圣人惧安乐之为死地必习于坎以出坎天下至险莫如水至信亦莫如水在江海而为潮汐在川流而为进退皆有孚之义也水无所不入心无所不通水浸润而不出心记识而不忘穷上返下九天九渊者水出有入无亘古亘今者心平如袵席长养万物者亦水懐山襄陵昬垫下民者亦水为圣为贤参赞天地者亦心为禽为兽毁灭彛常者亦心也遇险有不可亨之事无不可亨之心水之涓涓不息盈科而进不舍昼夜者何也是其向往不与众同而别有所专注欲达于海也水之行尚在海人心之尚当在何所乎观于水者可知自取矣　心为土藏而火寓焉西南坤土东北艮土正南离火乃其位也何以见于坎水正北方之卦心中有隙隙中有血此血几微乃水之至神心无水则块然肉尔何以能亨
　　习坎羽数飞也从羽从自言羽自此而始
　　常常弄习之使其贯于飞飏也坎陷也从土从欠欠为人气舒之象又为不足之意土气之所舒见于不足之处是其缺陷也　　心人身土藏象形人心似莲蘂倒挂与脊骨第五椎相对凡藏府筋骸俱从此灌濡联络中象其质旁指心包络中一防指其虚处神明所由生也小篆作　　指其系之下垂而失其形刘向父子及説文解字俱以为土藏惟素问以为火藏盖指其位而言也水火木金皆附于土肺肝肾脾皆统于心详绎坎义并维心亨之彖词则知土藏之确而汉儒之学有师承非漫然者也释氏之无心者恶心之着相维心亨者从心所欲不逾矩也
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉坎而谓之习坎者何也一坎之水为原不永为派不长小者超越而游泳之大者一苇杭之其为险也几何哉惟其会合众流一习再习至于百千万习而滔天之势成盖言重之而为险也水之性流动不息无委积盈满之时趋而就下沟壑之险不避涸于秋冬溢于春夏随于朔望刻期去来而不失其信二五两刚居上下之中有心之象水无不达心无不通也流水盈科而进放乎四海君子成章以造乎圣贤有尚而行往岂徒然必有济世利民之功也天以无为险至高至虚不可攀跻而升也地以实为险其间不可逾越者乃山川邱陵也王公以人为险合虚实有无而并用之是设为险以保守其邦国法天险则有礼乐刑政使天下森严而不敢犯法地险则有城隍关塞使敌国外患畏惮而不敢窥则险之为时所用也大矣哉　八卦之中险为恶徳人所不可有者而习于险则又君子莫大之学问也戒慎恐惧动心忍性皆习险也王公而不习险则骄淫卿士而不习险则旷官庻民而不习险则堕四肢险本可畏习则不畏矣习于骑者能不衔勒而驰骤习于水者能舞跃于危涛巨浪间旁人见而凛冽彼身入而不知险燕安鸩毒险生于无险也险生于无险险不可救矣
　　象曰水洊至习坎君子以常徳行习教事
　　一水流而来一水复续而至先后两体合而为一但见其渐深渐广而无彼此踪迹之可间习坎之象也君子观乎此日就月将自细至巨以常其徳行子弟从之朋友远来无骄无吝以习其教事学不厌教不倦人已合一徳愈盛而教愈大物我相承而化于道犹细流归并而为江海也
　　洊古作　　瀳水至也从水从荐荐有进之义言水流而进也石本作存言有水存于此而外水复来恐是俗书无所承受者
　　初六习坎入于坎窞凶
　　处重险之下水之最深者也将欲涉而尝试之迷其向徃至入于坎中之窞欲求出险而反陷于最深凶孰甚焉习之为言贯熟也与险日习久而得其性情则无恶于险矣初试于险以未尝困心衡虑之人当艰难劳苦之任未有不缪以承缪舛而增舛者也故患难之加才力有余者可以振拔而奋起或勇于更改或急于逃避可几其出险如其无过人之智者一经患难躁妄以求脱必将甚于恧缩不前者矣窞坎中小坎也从穴从臽臽即坎也坎中之坎
　　以深益深也
　　象曰习坎入坎失道凶也
　　本欲习坎而出坎反入于坎中之坎盖迷失其水道而至于凶也常涉之人知流有缓急地有浅深行于水中实如道路昧昧而往不能辨也　古者文字不若后世之浩繁入小学而习六书以至精御至简故经传之中无往而不妙合如窞之一字夫子賛曰习坎入坎汉注窞则曰坎中小坎岂不若合符节确有授受者哉迨及晋唐去圣渐远其道荡然矣郑渔仲曰六书明六经如指掌其言大而非夸惜乎荆卿未讲于剑术也吾于渔仲亦云
　　九二坎有险求小得
