<!-- { "loadSidebar": true } -->
　　辩曰阴阳虽有动静之分然而动静非截然两事阴阳非判然两物言动而生阳静而生阴则可言动极而静静极复动则不可动如春夏之发生包藏含蓄即在其中静如秋冬之收敛胚胎萌蘖即在此内动者是阳阳无阴不能动静者是阴阴无阳不能静苟无阴之动则飘落絮随风播荡无阳之静则朽骨枯林灵魂尽灭譬诸昼夜一分昼去则一分夜来一分夜去则一分昼来譬诸气血血附气而行气随血而转不逮其极而始复也言一动一静互为交错则可言互为其根则不可动静咸植根于太极如曰动根于静静根于动是天之生物已非一本不待墨者已先二本矣老氏云有物混成生天生地庄生云至阴肃肃至阳赫赫肃肃出乎天赫赫发乎地以此数语演为生阴生阳之説大传之言阴阳动静俱以易之为书奇偶往来象天地之气化非竟指天地而状貌之也此先圣后儒背道而驰之大概尔
　　分阴分阳两仪立焉
　　辩曰传之言分阴分阳指易中卦爻奇耦之象其徳则迭有刚柔之用非曰分阳而立为天分阴而立为地所以谓之两仪者亦因奇耦之画而得名也仪者文也天下之物纯一则不文奇耦相间杂而成文章谓之仪仪者象也卦爻有竒有耦成其物象谓之仪故曰两仪岂直指天地之形质乎
　　阳变阴合而生水火木金土
　　辩曰阳统阴承阳施阴受阳始阴生意无亏缺言无偏蔽今云阳变阴合此时之阳尚是无形之眹兆从何而言变既已变矣彼己自为一物阴何从而合阴阳既合万物齐生岂有先生水火木金土自为一截万物又为一截若祖之于祢祢之于子也其先也孰引之其后也孰遏之所谓水火木金土者何也万物中之五物也非五物独贤于他物特以万物所具之气若有此五等然若水若火若木若金若土盖指其近似者而儗之也岂真五物哉况云五者之能生人物哉
　　五气顺布四时行焉
　　辩曰有天地即有四时夫子曰日月运行一寒一暑寒暑相推而岁成就四时而推之中含五气日月者阴阳之成象者也寒暑者四时之发用者也今曰五气顺布而四时行岂先排列此五位然后四时就道而行则是又以五行生阴阳也夫春气温和万物向荣草木尤其显著者故以春为木云木气者特春气之变文耳非木能使春温和也夏气暵热其逼于物如火之焦燥此火得令之时故以夏为火非火能使夏暵热也秋气肃杀物至此而坚刚有似金故以秋为金令因亦谓之金气非金能使秋肃杀也冬气凝结而万物闭藏凝结者如水之向寒而氷冻闭藏者如水之防聚而无隙故以水令为王于冬非水之能使冬凝结闭藏也木无土不植火无土不宿金无土不生水无土无所归土之无位者非无位也无地非其位也木火金水之时皆其所休飬也故王于四时然就四时之和合而言有似乎土之于木火金水非土之能使四时休飬也
　　五行一阴阳也阴阳一太极也太极本无极也
　　辩曰无极即是太极太极即是祖气非别有无极而后为祖气也若合以夫子之言则是祖气作易矣恶乎可
　　五行之生也各一其性无极之真二五之精妙合而凝辩曰五行各性性已纷杂岂能防合而成人阴阳既生五行则阴阳即在五行之中当成功者退不当复参于五行之班而为二五也二五并列俨然成七杂乱棼扰如何谓之精如何可以凝大传曰天地絪緼万物化醇男女搆精万物化生故三人损一以致一三且不能生况于七乎老氏云泛乎其可左右万物恃之而生而不辞天得一以清地得一以宁万物得一以生侯王得一以为天下贞道生一一生二二生三三生万物校之于此自觉无
　　乾道成男坤道成女二气交感化生万物万物生生而变化无穷焉
　　辩曰干男坤女显然形质此时万物无不具备何故方言二气之交感而化生万物也吾不知此男女者合雌雄牝牡俱在其内而言也又不知专指人而言也如合雌雄牝牡则与图之所分属者不侔如专指人人无化生异类之事人物之始气化所生聚而成形以形相感则人生人鸟生鸟兽生兽虫鱼草木俱以类相禅矣此一推原也实取庄生肃肃出乎天赫赫发乎地两者交通成和而物生焉然不若庄生之无罅漏也
　　惟人也得其秀而最灵形既生矣神发知矣五性感动而善恶分万事出矣
　　辩曰既受于人五道三徳行之唯一喜怒哀乐皆缘于感水火木金土至此不过为臣官之用岂得各擅其权而一国三公政出多门也哉即或有偏喜偏怒偏哀偏乐或仁之过不及义之过不及礼之过不及智之过不及信之过不及者欲于此而专责仁于木责义于金责礼于火责智于水责信于土指其一性之失职非愚则狂矣夫性一也分天命气质而为二已属臆説何得复因气质而析为五感动在事不在性四端流露触物而成即以乍见孺子论之发为不忍乃其仁往救乃其义救之而当乃其礼知当救乃其智身心相应乃其信焉有先分五性然后感动之理哉夫子曰继之者善成之者性今曰善恶分是有性善有性不善也如以感动为习则性不任其咎庄生云多方乎仁义而用之者列于五藏哉而非道徳之正也茂叔葢苗裔于此
　　圣人定之以中正仁义而主静立人极焉
　　辩曰既云五性不当偏举仁义而遗礼智信且以中正先之也夫仁义为性之所发现仁而为从井之救则愚义而为乞隣之与则不直圣人处之无过不及不偏不倚乃谓之中正中正者事理之当然也虚辞也今曰定之以中正仁义则是木仁金义原非全徳必待圣人定之使中且正然后不流于煦煦孑孑此所谓仁义非孔孟之仁义也大传曰至赜不可恶至动不可乱艮之彖传曰时止时行动静不失其正説卦传曰兼三才而两之俱一动而一静曰主静则偏枯而非孔孟以立人极则天极地极皆两而人极独一矣于三极六位之道或未暇讲与圣人之所以异于二氏者以其能静能动也坐明堂而朝万国一日二日万几其心如澄渊无为而治与木石居与鹿豕游其闻见若决江河未尝有专事于静者也彼槁木死灰虽愈于火牛狂象其非中正则一也记曰定而后能静静而后能安此从学之途未为学之至境无欲故静此无欲固非对私欲之欲而言即爱亲敬长寂然未发大人同于赤子必继善已往学问切磋性流为情虽有欲而仍不入于恶始完大人之分量如仅守此无欲之静则犹为赤子尔乌能尽参赞位育而云立人极也盖老氏之学致虚极守静笃离形去知甘瞑于无何有之乡慹然似非人内守而外不荡归根曰静静曰复命其主静之谓与
　　故圣人与天地合其徳与日月合其明与四时合其序与鬼神合其吉凶君子修之吉小人悖之凶
　　辩曰列此三等人品宜以主静归君子而为修身之功则无病矣至于圣人恐非一静所能尽者
　　故曰立天之道曰阴与阳立地之道曰柔与刚立人之道曰仁与义
　　辩曰上之四合乃大人已成之徳业此之三立乃一卦所以六画之故不取其义理但取其规模濶大辞气雄壮而已阴阳仁义又若与前不侔
　　又曰原始反终故知死生之説大哉易也斯其至矣辩曰原始反终止是易准天地之一端亦非可偏举以毕天下之能事焉有天地合徳日月合明四时合序鬼神合吉凶之大人而以知生死为至如释氏之重坐脱立亡者乎盖由此图出自方士神仙之教但求长生不死庄生云生死亦大矣又云无视无听抱神以静形将自正必静必清无劳汝形无摇汝精乃可以长生目无所见耳无所闻心无所知汝神将守形形乃长生慎汝内闭汝外多知为败又以能儿子为衞生之经皆以主静求长生也故以治身为道之真以绪余土苴为家国天下彼所重唯在此茂叔传图亦从此悟入其撮缀圣人之言而强谓之易者也圣人夭寿不贰朝闻夕死视死生如日用起居今畧去务民事人而以知生死为学之究竟易之尽量亦自呈其立论之原尔至于老庄之四肢百骸将为尘垢死生终始将为昼夜亦非局蹐于死生者茂叔于学则全得之老于图则杂以仙真于説则冐以易道未可与夫子之太极两仪四象八卦同年而语也
