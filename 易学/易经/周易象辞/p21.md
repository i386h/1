<!-- { "loadSidebar": true } -->
　　治乱之机相为倚伏泰之终否之始也坤在干上其形至危筑土为城极其髙峻必将崩而向下复还故处隍取土筑城之阬堑也夏商之未造天下之大势已去非人力所能为而小国僻壤之诸侯布列于九州者岂可骤用其师旅以急于匡勷但当缩手观变惟自训戒其臣妾抚养其人民自我之邑施其告命而已不能身挽天运待圣人之兴以朝宗虽守正而亦可吝也　有土地人民者遇城之崩必劳众而即兴版筑是逆天之怒也且宜暂缓民力止训谕其邑人使各为守之具竢天威稍霁农隙以讲事此挽囘气运之道
　　城以盛民也象围有斥候之形小篆从土谐成
　　不若古文一见而可识其义自长　　隍城池也有水曰池无水曰隍从阜从皇阜者为髙必因邱陵筑城必择髙地也皇者大也始也城为土功之至大而取土始于此也筑城用土取诸城下城成则绕城皆隍或有水或无水又足以防卫其城也
　　象曰城复于隍其命乱也
　　城复于隍乃山崩水竭之象大变将作天命告之以乱也此时之有土地人民者各冝急自修省勿恃乆安长治坐待乱至
　　泰卦六爻絶不言泰岂非致泰之难而失泰之易乎下体三阳初乱未终二方用力三即防患上体三隂四已失时五当倦勤六已乱作国家闲暇日中则昃盛明之世圣人所忧危也
　　【地下天上】否
　　古今治日少而乱日多泰未终而否随之清气上升而不降浊质下凝而不举于上下之际若有物以隔塞之然而实无形体之可征惟上者自上下者自下在大化为天升地降闭塞而成冬在天下为君贵臣贱贒人隠遯在人身为火上水下心肾不交此乃无情之世君臣父子兄弟夫妇朋友各相判析而无真心诚意行乎其间为卦可谓极凶矣而爻辞多美者何也天上地下原为定位阳为君子君子冝在上隂为小人小人冝在下在上者为得位虽失事权然而相时观变势可以有为在下者为顺服虽乘机遘防然而俯仰随人职主乎听命故虞夏商周一治一乱皆由在上之君子出而定之其治否也易忧勤惕厉天之所以开圣贤也故爻辞多美降自衰周诸侯兼并极于废封建而郡县之君子俱在下矣君子才德虽隆亦必得百里之地以为阶始能朝诸侯有天下今屈抑同于编戸无尺土以自振乌得而治否如干戈尚勇则行不义杀不辜不一而足是以暴易暴君子岂忍为之乎所以三代以下日相寻于否特有甚不甚尔安望其能泰哉　襍卦否泰反其类非云否反乎泰泰反乎否也葢以泰者地上天下天地之位颠倒冝似夫乱而反得泰否者天上地下天地之名顺正冝似夫治而反得否是其治乱与名位为类相反也
　　否之匪人不利君子贞大徃小来
　　天地之气一徃一来生之后必有雕零温和之后必为寒冱此岁时造化之常运不足为异者惟在于人世则不可有此象苟人道之中亦如天地之否而否之是匪其人矣匪其人则君子虽在不蒙其利仅可贞其身而不能正天下葢不利君子贞也大而为阳俱徃而无权小而为隂皆来而用事凡象俱与泰相违戾泰交以气其形不变故倐忽而易过否不交以形其气因之故力挽而难囘
　　否不也从不从口不者鸟飞上翔不下来也口
　　者指壅塞之物似有形而实无形也上者自上下者自下其中空虚而不交则隔絶壅塞若有物以为之关阸本元气之缺防不相流通尔转读可否之否方九切可者气出而通否者气塞而不通是与可相反也后人因转而反从口误矣
　　彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也否之匪人不利君子贞大徃小来则是天上地下其气不交而万物遘此际者皆闭塞而不通也上下之人情不交而天下之土地各自为封域不相亲爱废朝会聘问之事无有邦国也内隂则昏昧而不明外阳则的然而日亡内柔则委靡而不胜任外刚则捍格而不可合内小人则窃权而肆虐外君子则失势而无可为小人道长凡背理害义之事皆因时而俱作君子道消凡老成典型之类皆与岁月而俱逝葢天地闭塞气运移人非直小人得志而其道若险诈衺佞之类亦随风而日盛非直君子失时而其道若测隠羞恶辞让是非亦与俗而渐汚不但小人终无善状即君子亦自减其分量矣此独立不惧之所以为难也
　　象曰天地不交否君子以俭德辟难不可荣以禄天本在上复从而上之地本在下复从而下之是徒以名位之虚文相拘束无有真情实意贯彻于其间是天地不交而成否也君子观天地闭塞之象则敛束其身心检核其言行谓之俭德凡此皆所以畏惧自守避时防之患难岂复有利禄足以荣其身而动其心乎夫常人之迷于禄位者以荣枯之念重也荣枯念重惟知干进为荣不知失身为辱荣辱之不明则又始于奢侈而不能俭约因而及乎患难此之谓失其本心　德如政施仁令闻广誉之属皆盛德非俭德也如独善其身孝友雍睦躬耕力作不求章着谓之俭德否之闭塞人情不通凡为君子之道无不消灭表暴盛德即是希荣希荣即是小人故为贤人君子者听其消长惟消在外之可消而不消夫内小人愚不肖但长在外之长而自内正道尽消矣故德不贵盛而贵俭也
　　俭节约也从人从佥俭非吝啬之谓葢生众食
　　寡为疾用舒之意言佥计其数而量入为出也辟刑法也从名从辛【愆】言正名其罪也此字或转或借凡五义五用辟公百辟谓惟辟作威主刑法之人也有罪所当辟除辟字用之刑者人所宜逃辟也避字用之竒衺放辟刑法所加也僻字用之圣王不忍以刑加民必先委曲辟谕详明其事使不犯也譬字用之　　荣屋梠之两头起者为荣从木从荧省荧者光明曜也屋梠髙举则光曜舒有荣之义故借用之　　禄福也从示从录录者取水之桔槔也人之得禄甚难犹如望水之逆上得天之赐如以桔槔取水绳绳不絶也又为廪饩俸秩之通称
　　初六拔茅茹以其彚贞吉亨
　　士君子之处乱世不能自得者以其惮恶衣菲食而尚有顾惜名位之心也求禄荣身而败名失身者有之矣蒙难丧身者有之矣苟当天地闭塞而甘隠伏在下拔茅为茹兼收彚取以是苟全则冨贵浮云安足以维系其形躯而丧夺其心志惟贞固自守则吉且无入而不申无徃而不通矣何亨如之　泰之征即亨也故不言亨否之贞不征也故言亨　泰之初天下未泰也故必得人而后成其泰否之初天下已否也亦必得人而后去其否古今人才类多生于乱世而成于患难正天所以磨链伊人而使之动心忍性者二卦初辞传义亦互相明
　　象曰拔茅贞吉志在君也
　　君子之所以异于众人者虽当洁身髙蹈孤飞远引之时而其志之所在不止于全身避害而已有莘之五就二老之归养卒能反否而为泰臣之择君正在于是岂滔滔避世所可拟
　　六二包承小人吉大人否亨
　　在地之中众隂皆其所统一爻而该下体之全者天虽居上实包地外大人虽徃而失时实容小人而君临之地虽居下实上承天小人虽来而得令实仰大人而臣服之包也承也皆得天地之常道大人小人之正位小人即此知名分之不可逾越而潜消其僣窃是其吉也大人即此知上下之可以施行而黙运其匡救是虽否而有亨之之术也
　　象曰大人否亨不乱羣也
　　大人处否而能亨否者非絶人逃世弃否而不顾也鸟兽不可同羣身不离乎众人之羣而不为所乱故能亨否使大人而洁身独往世道终否何能复泰后儒多以狄仁杰为亨否成反周复唐之功吾独以谓不然夫仁杰失身牝鸡而荣其禄是乱羣也及乎旣死庐陵犹未反正则所称梁公者依然武瞾之伪爵惟荐一张柬之为得人而谋事多暗使曌传位三思成夫篡夺东之必不能为周勃之事仁杰不免为乱臣贼子何得称从权之大人哉于戏小人道长妄曰大人徒为乱贼耳
　　六三包羞
　　此正天地隔絶之介天虽覆防在上苍苍不下然实包乎地外地之闭塞则磈然不能贯通以待天气之灌濡然其间之品物庻类固未尝因之而灭息也羞饮食之物也生人之用莫切于饮食不因天地之否而不生人生其间者岂可但知饮食不思所以济否乎是当否而荣以禄也
　　羞进献也从羊从丑羊取牲肉丑取调和之法
　　周礼羞用百有二十其品最多故曰庶羞言以饮食进献于人以求媚可鄙可贱矣借为羞耻羞恶
　　象曰包羞位不当也
　　尸位素餐之人而居天地否隔之际何能有为食其禄而媿其位者也
　　九四有命无咎畴离祉
　　三四乃隂阳徃来之冲来则必徃徃则必来此天命自然之运用故时未至而强为与时至而无其人皆不能成功者也今三隂之防已过则阳已复临有命如此尚有何咎所頼者君子共任其事以应天命以囘造化惟朋类相为附丽则天下蒙其福祉矣　天下之治乱互相倚伏至治之时文法制度似乎可以乆安而无弊不知乱萌已在其中大乱之世极重难返似乎滔滔陷溺无有涯涘不知天意将囘见晛雪消太阳爝火未烦劳瘁而功业特隆惟有命存焉则无咎矣前人当其难事或不遂此逄其易偏一举而可就即身际其会亦不自知其所以然故曰莫之为而为者天莫之致而致者命也君子亦观夫消长之几而已　泰平之世各相依附易为比党故泰二欲其朋亡否隔之时人情乖异难于同功故否四欲畴离祉
　　畴耕治之田也象耕治半水半土之形农事非
　　一人可成古人多耦耕故借为侪类之称小篆加田作　俗作畴因赘复赘
　　象曰有命无咎志行也
　　君子之遭际虽有穷逹之不同而其志则未有异也初志在君未逄天命其志未行至于四而天命及矣岂虞其志之不行
　　九五休否大人吉其亾其亾系于苞桑
　　世之否也上下隔絶民劳莫诉及乎天运初回不冝纷更多事以扰天下须先保惜爱养兴民休息徐变其否是必圣主当阳居天位而行其德化惟其有此大人所以天下共蒙夫吉也大人兴衰振废歴否之艰难将复乎泰其治乱存亾之故审之详矣故忧危敬惧时凛丧邦之戒曰其亾其亾彼所维系者仅仅苞桑之微弱岂能坚纫巩固而不颠坠乎　桑缕似坚苞则其萌芽也不可即视为巩固之物否初休息不可即视为治安之日而忘其畏慎义与鸱鸮之诗相似言鸟之为巢所系者仅苞桑之秒忽耳
　　休止息也从木从人耕耘之畔行旅之徒其劳
　　顇已甚得木防以止息胜于广厦矣借为美好之用以得防庇为美也借用终极之词以得止息为终也系系也从従糸以绳缚车使其轴不得动
　　击也　　苞草之初生有萚包之如人之有包衣也从草从包包荒包承包羞苞桑石经并作苞古字通用俗儒传冩妄有去取遂至文义分别不相照应然与其加草于包荒包承包羞不若去草于苞桑之为得也人之未生也母包之人之旣生也天地包之天地之气运通于人之气血故泰否天地徃来之卦多言包　　桑蚕所食叶木指众手采叶之事
　　象曰大人之吉位正当也
　　天下之生乆矣一治一乱乱在天洪水之类是也帝尧当位举舜禹以治之化否为泰乱在下岂尤有苗之类是也黄帝帝舜当位武功文德以治之化否为泰乱在上夏桀殷纣之类是也汤武当位为方伯连帅起自诸侯以治之化否为泰开辟以来皆有德有位之大人主持世运故其亨否易以天施地势顺故也天地之大宝曰位寜不信哉
　　上九倾否先否后喜
