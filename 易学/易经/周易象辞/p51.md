<!-- { "loadSidebar": true } -->
　　余姚黄宗炎撰
　　周易下经
　　【天上泽下】夬
　　凡物有所増益必至盈满逾乎其量则溢出而向下舜禹授之天下不见其有舜禹江海也天下杯水也蓬荜之士天子顾问宰推毂量不能容或多至丧其生平蓬荜之士坳堂杯水也顾问推毂杯为舟也古今无分量外之功名亦无分量外之徳业分量不能容受颠蹶随之此益之所以必决也此夬之所以继益也天本至髙泽本最卑天反居下而泽反居上髙卑倒置势必倾覆天之将雨大川巨浸俱蒸云吐雾输于寥廓旋当沛然下降无久羁天上之理皆决之象其画以一隂据于五阳之上处非其位徒以非道之説销天下之刚直遏天下之健行未有久而不败者愚按卦爻象辞絶无决去小人之义先儒徒执扶阳抑隂之例遂以刚长乃终一语为五阳决一隂失其意矣夫隂阳之在天地何尝瞬息相离岂有可扶可抑但以类推阳有似君子隂有似小人据六十四卦而论阳得位未尝全吉隂得位亦未全凶顾其时何如耳观苋陆夬夬柔乗五刚及施禄居徳则夬之君位在上爻而不在五爻合观六爻似上六一隂昬暗贵而无位髙而无民五阳无所施其匡弼各有凄然去就之忧再绎夬之文义有以手持玦之象人臣有罪待于境上赐之环则还赐之玦则决决去也圜者为环周围无亏缺者为玦有一面之不属干为金为玉环之质也兑为毁折为附决决之义也反覆详覈情状宛然初为小臣去就甚轻见防而作者也二居下卦之中自守封疆慎以观时者也三当去就之间裵瞻顾至于必不可留而后决去者也四五与上同体为贵戚近臣无决去之道故四欲居则乱及欲行则不忍欲谏则不聴者也五知其不可谏韬晦自藏随行逐队以去者也上仁贤已尽国家颠隮无所施其号令矣诸阳自顾之不暇何曽见其好刚使气恃众而驱逐小人乎
　　夬扬于王庭孚号有厉告自邑不利即戎利有攸往夫天下国家当益之后仓库充实人才足用人君于此往往骄奢自是不纳善言恶闻谏诤位髙无辅立于其朝者小人则阿説苟容君子则道不行而求去卦之五阳皆君子也皆有眷兹宗社出门罔罔之悲元首股肱同为一体至于去国岂得己哉治百官察万民非一人任也彼二三大臣同立于王庭以对扬休命当其孚诚相信号呼相应之时已有危厉存乎其间安不忘危进不忘退但当告戒其私邑可为退处之计不利于自恃无恐即兵戎以自卫则无君忘上罪之大者唯利于负罪引慝往而不现尔或曰士君子之仕也际世昌明则弹冠相庆见事不可为则携手同行瞻乌爰止将谁执其咎乎曰有比干有箕子有微子各行其事也宫之竒百里奚固尝效焉葢就去国而言无道卷懐明哲保身亦圣人所不非也古之卿大夫俱有食邑不但于诸侯
　　夬玉佩也从□象玦从丨贯玦之索从又以手
　　持之也小篆因玦以玉为质加玉为偏旁而其形反晦愚按尔雅肉倍好曰璧好倍肉曰环肉好一曰玦大传上古结绳后圣易以书契盖取诸夬尝求之而不得其故岂古者防叏二字相因叏所持者玦防所执者乃环与岂防象方结之绳叏象已解之结与扬飞举也从手从昜昜性上升言飞举者人举手以上物使之显者也　　庭宫中空地在屋之前以歩立瞻望之处从广侧屋从廷可安歩独立也
　　彖曰夬决也刚决柔也健而説决而和扬于王庭柔乗五刚也孚号有厉其危乃光也告自邑不利即成所尚乃穷也利有攸往刚长乃终也
　　夬之为义取其判决无所瞻顾而依违也刚柔相比两相兼济以成用此理之常至刚柔性背莫能调济则刚将决絶于柔而去矣柔多沾滞刚多果敢唯刚能决柔柔不能决刚也朝廷之上君臣扬防纲纪是张乃以一柔之昬暗贵极无位乗于五刚之上无可用其弼直也虽当孚信呼号通彻之时而早知有危厉其兢业畏惧之心乃其光明鉴烛之智也人臣当恩义乖暌祸患莫测外视宗社生灵内顾身家性命以为救败计诸侯自守其国卿大夫自治其邑不可即戎以恃强然其所为岂得已哉其所尚者乃穷极不堪计无他出也穷如兽穷则搏之穷人臣止宜引罪自退往而不返以全臣道刚正之气不可磨灭其势遄长是有终也夫文王以百里侯国僻处岐周自公刘以来积徳行仁独夫残贼防于毒害其身苟欲阻兵自救岂曰不能乃甘束身美里聴生死荣辱于昬主正不利即戎之谓也如云称兵以清君侧无乃已甚乎
　　决行流也从水从夬夬有缺之义决水就缺处
　　而去
　　象曰泽上于天夬君子以施禄及下居徳则忌
　　川泽之气蒸而向上以达于天必返而归下以説万物润枯槁此夬之象也君子之居天位者覩九州之赋贡自下而上输当与百僻卿士共享天禄复自上施而及于下此泽天之明象人君之正分也若以谓吾能富贵天下人居以为徳则天下人即忌之矣居如居功之居徳如恩徳之徳君臣至情相倚一体共天位食天禄此常事尔所以同于父子比于天地义之至也苟徒以名物驱使天下而无至情至义行乎其间则犬马草介顾不殆哉夫子于去国之臣而言若此所以谨其离合之原也
　　忌憎恶也从心从己己之为言私也人有己无
　　则忌之己不如人则忌之其憎恶皆从私起
　　初九壮于前趾往不胜为咎
　　在下之小臣非贵戚肺腑非乔木世家其君臣之分谊轻其去就之决防亦易见吾道不行而事不可为则纳履而去壮者矫健之谓壮于前趾言去之疾速有前而无郤也人臣不胜其任弃所职而往是负在上之倚任虽未至于偾事然即此轻受轻委己足为咎初葢见防明决非此之类
　　胜任也从力从腅腅兆也能胜其任与否先视
　　其力而□兆见矣
　　象曰不胜而往咎也
　　初乃时不可为而去非力不胜而往者如不胜其任而始往岂得洁身逺害乎即此为咎
　　九二惕号莫夜【句】有戎勿恤【夜句】
　　为下卦之主乃藩屏之臣小心敬慎于号呼相应之时虽当莫夜凡人俱晏安而弛戒备二独至此而犹惕厉惧患难或起于忽微也平居之兢业如是以之而当大事莅兵戎则神闲气定可无忧虑矣惕号莫夜与夕惕若相似读象传知其如此分句也○彖词不利即戎此有戎勿恤似不相合何也即戎有负固不服犯上要君之意有戎谓彼加兵于我变起仓卒而应之合宜
　　象曰有戎勿恤得中道也
　　有戎为国家之大事何能勿恤唯得中道以处之故也中则合乎权宜不以晏安弛警不以事变徒忧养之有素行之坦坦者也
　　九三壮于頄有凶君子夬夬独行遇雨若濡有愠无咎居下卦之上公侯大臣而接于天子者见时事之莫可用其力遂奋然思去即置身于九达之頄急行而不顾位为藩辅其向背岂可如此之轻易乎有凶之道存焉矣君子处之当夬而又夬一决不忍絶至于再决犹迟迟吾行不敢携手随众宁独行茕茕去之不速至于遇雨若沾滞其身有所愠怒而不惜乃可以无咎君子去就唯义所在洁身髙蹈三非其位也独行谓初处下位进退自如二居中自守与上寥逺可以不行四五贵戚欲行不得唯三介于上下之交又与上应也
　　頄九达道也从九从首言头头是道也首字或
　　作或作页本一字则頄即馗何疑哉自徐缪音页为入声遂生支离而义反不明矣解者以頄为颧不如颧骨之頯其文从与九何渉馗逵二字古人通用东汉贾馗亦作贾逵頯頄二字则义相县絶况三在下卦之上未可象颧　　愠怒也从心从昷昷者器中热气醖酿之意怒藏于心如醖酿而成也
　　象曰君子夬夬终无咎也
　　君子于去就之际留连慎重忠厚之至然其终也亦不及于咎何取乎悻悻哉
　　九四臀无肤其行次且牵羊悔亡闻言不信
　　未泽体而居天上承乗比应皆刚格格不可入居则臀无肤难以安席行则次且而不能前进葢贵戚大臣与社稷宗庙相为存亡坐视国家之颠隮痛楚无以自解欲转而他适牵羊以为贽则庶可免于悔但于情于义有所不忍虽举足而未敢投非缄口不争非畏罪不谏奈彼之闻言而不信何
　　臀髀也从尸象曲足而坐之意从兀【牀】从几指
　　所坐之物也殿字从之俗反从殿加肉缪罔之至
　　象曰其行次且位不当也闻言不信聪不明也
　　所处之位原无可用其果决故足次且而不前上为説主居卦之极逸乐之至而丧其五官之德聴已不聪岂能明吾所言乎
　　九五苋陆夬夬中行无咎【苋月官切】
　　切近上隂泽上于天为云为雾蒙蔽之象心虽知是非目不敢办黒白如苋之处陆丧失其主则路迷动防食息起卧纷然错乱忽决骤而逺去又惊逐而来归苋陆夬夬之象也苋泽羊也羊目大而无瞳子所见模糊唯视羣中一牡羊之狡黠者为首悉随其行止上为兑主羣羊之首也既昬极而不能自顾遑及其他乎且以无首之泽羊处于髙陆或上或下或东或西俱无定见然羊性好羣丧一首则又将择一首以为向导上六决而向下以成姤则干进于上五为之主此爻往来俱不失其中虽同行逐队其中独守可以无咎五上相比不能决去上将反下五亦随之者也　四之羊山羊也欲其行则须挽故牵五之苋泽羊也行不须牵随逐而已故中行
　　苋泽羊也大尾细角俗呼绵羊者是也特着其
　　尾以别于山羊读月官切　旧解作苋菜名读胡练切误羊角为艸语多牵强
　　象曰中行无咎中未光也
　　随人进退而得无咎眸子眊焉其中未可云澂彻光明者也泽本内明起为云雾则无光矣
　　上六无号终有凶
　　居最危之地当必倾之时自谓足以陵践羣刚不知五阳皆去君臣道防众庶离心无所通其呼吸无可施其号令矣穷隂孤独终必有凶　人君视危为安视孤立为众辅贤人君子之去留漠然不相闗切耳揜聪恶闻其过始未有不恃其盛满以谓禄位在身爵赏由我天下莫敢与抗及其终也无所作其威福事已无可如何矣此皆禄不下施而居徳者也
　　象曰无号之凶终不可长也
　　如日在天吾生有命俱以孤危之位为可长保及至于终而始悟亦已晚矣
　　【风下天上】姤
　　人之所向去此则适彼情之所属判决于上则聮合于下隂阳消长合而离离而复合此姤之所以继夬也夬以穷隂在上共指为不祥之物相率而欲去之姤以微隂下生竞为亲爱以迎其方张之势乃相率而欲就之泽天同位西北近而不相得君臣同朝龃龉不入天位西北木位东南遥相对待男女异室绸缪相眷葢君臣上下睽隔难合而易离男女恩私牵缀难离而易合故夬为决而姤为遇也天下之去故就新离家而为家者莫如女其卦天上风下春风披拂于天下万物受之而生长如女遇男而成生育昬姻为嘉礼有燕飨之义故有豕有鱼有有角皆备物也取女所以主中馈爻凡三言包包庖厨也包牺氏取犠牲以供庖厨为祭祀燕飨之用故曰包牺亦作包羲古字不加偏旁往往互用是包即庖羲即牺也鱼非可包藏之物天下无理外之象不明斯义徒多支离回防而义愈晦矣
　　姤义取乎遇而六爻皆有不遇之象二不利宾是宾主不遇也三无肤次且是行旅不遇也四无鱼是臣民不遇也五含章陨天是身不遇而以命诰遇也上虽言姤所姤者角遇犹之不遇也唯初系于金柅则遇矣岂不以巽顺在下易为遇合乎然又有羸豕之诛正彖辞所谓勿用取女者也人生遇合聴之于天枉尺直寻为之诡遇君子不为也
　　姤女壮勿用取女
