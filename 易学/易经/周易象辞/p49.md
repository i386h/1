<!-- { "loadSidebar": true } -->
　　不专一意识种种萌动自不顺序矣本从言作　誖谓言易出则多乱也籀文从两或作　　疑而不定两相违背也古文作　从子从出为子而出其背畔父母可知尤觉简当明切
　　蹇之患难佀成于天者君子不敢怨尤但反身修徳以安义命尽其补救之道皆归功于人解之动而出险君子不敢贪天功以为己力乃赦过宥罪而薄责于人患难未尝推委安宁急欲解散足为缩手患难攘臂功名者之戒蹇之时人君亦在患难中主虽英武又必欲才能之臣为佐朋来先在于五五始得人而用解之时人君虗已施其恩泽于天下小人无不欢欣鼓舞湏辅弼无私膂力股肱辐凑而进朋至先孚于四四可同寅和衷苟蹇之朋不来于五天子未可云知人解之朋不至于四帝王未可为大度蹇难与解散异也
　　【泽下山上】损
　　险难既解人情懈怠其趋事赴功俱缓而不亟缓则所失者多矣故损继解雷风为天地之长男长女禀天地之气最盛山泽为天地之少男少女禀天地之质最巨万物之赋受无不气先而质后者山本居高泽本居卑其形质固然惟泽之气能上通乎山山之气能下贯乎泽则山常润而泽常积草木借以培养而生有交相感应之义其卦为咸今山之高者自高泽之卑者自卑雨露之所濡湿俱流而就下其所承受者不能展输上达则山将枯稿而不荣泽惟一徃而不返其为焦土为淤浊俱无生生之机所以谓之损也少男少女血气未定共居一室其嗜欲亦足以损人凡天下禄位名夀动人欣慕者无不可损我者也则其损为亏损为伤损皆为恶徳加以减省为义用亷革贪用静胜躁用简御繁是为道日损损之又损以至于无为损声色则耳目聪明损驰逐则百骸和调损罔念则心思睿智百姓所说我躬独止血气所説天君独止寕处不足毋处有余寕安卑下毋安崇高则其为损也亏损伤损何得而入哉夫惟能自损故不受人之损此以人事而合天者也天者何时而已矣时者理势之自然天地鬼神所不能违大传谓盛衰之始盛衰即盈虗也虗者衰之终损之至盛之始也盈者盛之终益之至衰之始也盛衰相倚如循环必视盈虗而逓转能损则虗恒虗则不终于衰日中月望君子不由也卦以损下益上为义国以民为本高以卑为基损下益上固非美事所以明损然下説则民力所堪上止则不尽民之力虽损而不为害下三爻本损九三变六三以益上上三爻本益上六变上九以损下三阳并列其势至盈故招损三隂并陈其形甚虗故受益初虽阳爻阳位以其处卑仅可斟酌而量损二阳爻隂位又复得中未可云盈也故无损无益四隂爻隂位宜得益者然邀福不如损疾损疾乃益之大者也五隂爻阳位有受有辞有取有与故民不病而益无穷也上居损之极其受益宜大得臣之益校他货贿不同又在元大寳之上者能知损益之时而富贵可长保矣
　　损有孚元吉无咎可贞利有攸徃曷之用二簋可用亨泽为贞卦山为卦移三之一阳于上若减此而増彼故谓之损也大约人情与而増之则喜取而减之则怨有损于民而能使之急公缓私共信其非厉已是君民一体吉孰有大于此者乎岂尚有聚敛之咎乎可固守以为赋税之正道而不变防独赋税凡有所徃而事事俱无不利者也当念民人疾痛稼穑艰难岂惟自奉之减省节俭且何徃而可奢用哉莫大于事神礼賔矣诚敬有余奚惧仪文之不足虽损至二簋亦成亨也老子治人事天莫如啬正有得于此损减也从手从员员者物之记数也手持其多寡
　　之数而校量之必有所失坠矣失坠则有所毁壊而减少矣　曷何也从曰从匈匈有求之义言语未定而寻求其理于何在也
　　彖曰损损下益上其道上行损而有孚元吉无咎可贞利有攸徃曷之用二簋可用享二簋应有时损刚益柔有时损益盈虗与时偕行
　　卦之所以取义于损者以其损下而益上也我失人得人失我得天地总此物力岂能民顦顇而君独侈忲邪则其减缩省约之道必当上行自为君者始君自损而有孚诚即得元吉无咎且可贞利有攸徃矣曷徃而散用其损下之物虽二簋可用享盖享礼至盛宜偹物丰腆今仅以二簋从事者实应乎时尔非谓二簋可世法也特有时宜若是也非谓凡刚必损凡柔必益惟刚处有余柔处不足以有余补不足亦有时而然也盈者损之虗者益之既损则盈者就虗将复得益既益则虗者就盈将复见损但觉日月寒暑之推移而人事盛衰亦因斯以倐改损益盈虗原无定着直与时而偕行迈者也君子乗时则不受天损知时则不欲受人益矣
　　象曰山下有泽损君子以惩忿窒欲
　　山泽质殊而气通山下有泽则高高下下不相贯濡削基以丰颠之象损之义也君子思象与义知恶徳当损者莫先于忿欲而恶徳之损人者亦莫甚于忿欲夫忿者强梁之气即死气也物之生者无不柔弱死则化为刚强古之用兵犹然善战不怒胜战不争而况于居身乎是不可以不惩稍有端即加遏灭勿使其形现也欲乃爱恋之私最足以愚人之智故求生之厚者必至于轻死古之至人不见可欲其心不乱虽有器物无所用虽有舟车无所乘何至汨没其性情而不觉故萌芽初动即杜絶其源而勿使之流则惟窒塞为善也忿近乎刚隆起若山欲近乎柔纒绵若泽
　　惩防也从心从征有所惩騐于心即删刈之不使
　　见于外也　忿悁也从心从分忿怒一势如烈火其心不能自主为气所分矣　欲贪欲也从欠从谷人之贪侈无有程限如谷之受水不能充满所谓谿壑难厌者也此乃气质使然非性情之罪俗加心作欲失其旨矣
　　初九已事遄往无咎酌损之
　　损下益上则初在下宜损也损刚益柔则阳爻阳位又宜损也臣民正当急公缓私之时己己私事遄徃以执公功可无观望之咎然居下非盈泽底不竭随其所贮之浅深酌而损之授者不劳受者不贪适得其时宜者也
　　遄徃来数也从辵从耑耑物初生之题也徃来频
　　数而不惮烦如草木之初生上蘖下根一时俱两事皆不容暂停也　酌盛酒行觞也从酉从勺勺乃挹酒之器如后世匏斗之类取酒于缾罍中而注之觞爵者也其容受甚寡宜计其浅深而行之于彼故借为度量之用
　　象曰已事遄徃尚合志也
　　上恤民隠欲止其劳下急趋上説于从事好仁好义其志尚相合也即经始勿亟庻民子来之意
　　九二利贞征凶弗损益之
　　赋税力役之事居下以奉上固其所当然至于懐才抱德而居下位者岂能舍所学以从上乎利于守正而应上之求苟与召役同征则凶矣夫待损已以益人所损者多所益者寡此细民之职其为益上也亦仅仅焉尔惟弗损于我致益于彼其为益始无穷尽士君子行吾道以事君之谓
　　象曰九二利贞中以为志也
　　初与二其志不同初以从上为志二以守中为志校诸区区益上似更大矣
　　六三三人行则损一人一人行则得其友
　　卦所以命名正在三上两爻隂阳迭换变天地之体而成少男少女使纯隂纯阳交易其有余不足黄错襍万物生生之本也三阳并列如三人同行纷縜各出不能相合则损去其一人以益上而此爻化为一隂如一人独行则与上刚柔相应得其爻以比辅专心共志无所旁分朋友同心夫妇共室惟致一而后能成功也
　　象曰一人行三则疑也
　　一人行则相得相湏之友自至迨乎三则参差不齐疑贰起矣此所以多不如少益不如损也
　　六四损其疾使遄有喜无咎
　　以上下刚柔之道律之于斯时也四宜受益苟非止体用贪得以处此日奉万钟之养而负疾以莅飨焉其亦稍有所乐否则益其所未有岂若损其所本无之善也故老子曰名与身孰亲身与货孰多世人但知名利之可荣不知名利之贼身所以増忿欲以加戚戚长忧是戕生伤性莫甚于求益而不能损也四隂爻隂位虗而不盈损除其疾病使五官百骸无非天和不亦可喜乎岂有损下之咎哉
　　象曰损其疾亦可喜也
　　人之善益不如善损求乐于外不如可喜于身损疾则去我之所本无而喜即在其中天下望益者必有损求喜者必有忧疾本我所无损之即为益非有益于我也喜非有所喜但喜其疾之无非有喜可期也即损是喜不必分外増加人人可得当前即是者
　　六五或益之十朋之弗克违元吉
　　君位宜受天下之益其所来之方与所授之人不可一定故云或藏明守智黙与神通可以驱大疑决大计有国者之物十朋之即天子守尺有二寸之类所谓昆命元遗我大寳者是也岂珠玉锦绣其他玩好可比乎我虽不敢重烦臣民将违而不取然人心所系诚悃是将乃莫之致而致者欲违之而弗克此非常之吉乃元吉也彖辞元吉正属于五则有孚不言可知　古者贝并用俱两两兼行故谓之朋每朋以大小定其贵贱十朋之其大为极一而直十朋者
　　象曰六五元吉自上祐也
　　夫曰或益之则不知其所自来矣人君富有四海不藏于府库而藏于民间下民之所喜説即为上天之所眷注五之元吉盖自上祐而能然　解经者多泥于损三益上之象谓上受三之益嫌非君位推以与五故爻言或益传言自上此以象害意也隂阳徃来岂同臣庻金帛小儿梨枣可以搬运逊譲者乎若然是为大君而仅受此转展之丑遗其为益几何哉易者变通神明之书未可拘拘论也
　　上九弗损益之无咎贞吉利有攸徃得臣无家
　　损三益上以成卦则损者无容再损其受益者未可涯际盖以弗损为益如泽之蒸云吐雾而输于山山虽受其滋润何尝稍减泽之涓滴乎惟居损之极虽体刚而不为盈也不盈何咎为损之正道故吉且操此术以徃所徃皆利凡彖辞之羙徳皆归焉三以友上为得友刚柔相济有余不足相补救也上以应三为得臣下能事上柔能承刚有比辅之道也大约卦象以内为家三内之二之初应五应四各有所益不与三为伍所以谓之无家即国尔忘家之意故夫子以致一证之　臣不必专归天子国君亦有卿大夫大夫亦有家臣不过因卦有上下即取臣象
　　象曰弗损益之大得志也
　　合志则志欲因人而显中以为志则志在我而望行大得志则凡在我所蕴蓄而期望者俱见之于事业声施天下矣行恭俭徳谦让治无为顾不至乎哉
　　【雷下风上】益
