<!-- { "loadSidebar": true } -->
　　王昭素按徐氏云出字上脱不丧匕鬯四字震卦之所以言亨者初爻与四爻也二爻三爻五爻上爻所震也虩虩者顾虑不安之貌哑哑者笑声不之貌震之方来而顾虑不安者乃所以为致福之理此以前震论初爻也震之徃来而笑声莫知所自可以为后之则此以后震论四爻也然四爻之遂不如初爻之吉者坤一索于初而后震谓之长男其象为雷雷乃声之时初爻有震惊百里之威所以言吉四爻之遂者亦初爻之余威而已惊逺者谓五爻也惧迩者谓二爻也匕鬯谓秬鬯郁鬯灌地以求神之出皆长子主噐之象二爻居中正之位惟以恐惧致福所以丧贝五爻得中而防尊位惟其后之有则所以无丧此不丧匕鬯出则可以守宗庙社稷乃所以明震亨之义也
　　象曰洊雷震君子以恐惧修省
　　洊者如水洊至习坎之义重也重云者上下皆震故曰洊雷震初爻为前震恐致福也所以贵乎恐惧耳四爻为后震后有则也所以贵乎修省耳然必有取乎洊震者欲君子之恐惧修省不敢一日间断以自已也
　　初九震来虩虩后笑言哑哑吉
　　象曰震来虩虩恐致福也笑言哑哑后有则也震者长男之卦也以初爻为主故初爻与卦皆言震来虩虩笑言哑哑其词虽同而其时不同盖卦以全体言故喜惧同时爻以各体言故前惧后喜以初爻本无哑哑之象于笑言字上独加后之一字则知后字乃上卦之九四爻特举九四之哑哑为初爻之虩虩发义自二爻至上爻皆不言吉而初爻之独以吉称国本所闗以恐惧致福而后遂有则故于初爻明吉之义也
　　六二震来厉亿丧贝跻于九陵勿逐七日得
　　象曰震来厉乗刚也
　　二爻次于初爻乗初爻之刚故言震来厉震方来厉未免丧其所有耳古者宝而货贝贝之为货人所资者也今丧贝及十万之数且极其髙逺跻于九陵所丧何其多耶惟二之长男柔顺中正能以恐惧自守虽有所丧初不必逐七日可得矣七日者卦中之六爻周而复始故言七日可得以其当于所位故焉耳
　　六三震蘓蘓震行无眚
　　象曰震蘓蘓位不当也
　　三爻逺于初爻者也不若二爻之最近而最恐然二爻以长男居正得中以厉存心丧贝必得三爻不当位故曰蘓蘓言神气缓散而不伸也当前震之来行以避之仅以旡眚乃怠慢之所自取也
　　九四震遂泥
　　象曰震遂未光也
　　九四爻后震也阳刚失位与前震为不同初爻之一阳方来震所以亨今一阳间于上下四隂爻之间且互坎卦为未光其震遂而不释故曰震遂读为致逺恐之以其威极必防不若初之恐惧致吉也
　　六五震徃来厉亿无丧有事
　　象曰震徃来厉危行也其事在中大无丧也
　　以六居五爻正长子主噐之时也五爻与二爻皆震之最近者其得丧亦在乎所防之位而巳二爻以震厉有丧有得五爻徃来皆厉何以有得无丧且成天下大有之事盖居得尊位正所以明不丧匕鬯出则可以守宗庙社稷以为祭主之义爻言亿无丧象言大无丧皆众多之事此出而主噐所以尤贵乎恐惧修省也
　　上六震索索视矍矍征凶震不于其躬于其邻无咎婚媾有言
　　象曰震索索中未得也虽凶无咎畏邻戒也
　　上六爻隂柔居震体之极虽比于六五爻之中而志不相得故曰中未得也索索者气衰而不振之貌矍矍者目动而不安之貌将安之乎所以征凶也然尚逺于四爻非若五爻之邻于四爻也九四爻之威仅足以及我之邻而不能及我之躬故曰震不于其躬于其邻畏邻戒而恐惧以临之是以虽凶而无咎然而九四之爻乃阳之爻也上六之爻乃隂之爻也隂与阳两相配合婚媾之义不能恐惧于震来之始迨乎迫之始知所畏宜其婚媾有言此亦必不能免之者矣
　　艮
　　艮　上　　艮　下
　　　　　　　
　　【敦艮】　辅　身　限　腓　趾
　　艮卦以兼山为止不徒止也止有行之理惟其时而已知时之説则知行与止之说圣人观象设卦而艮以背为主宁非专于止者哉盖人之身惟背为止专于止则止其所未足以明艮止之义故诸爻皆以动体为象初六爻言艮其止六二爻言艮其腓九三爻言艮其限六四爻言艮其身六五爻言艮其辅至上九爻则言以厚终由爻义推之固以动体为言动而不适乎时则各囿于一偏非艮体之全亦为止其所止惟圣人得乎时止时行之道是以卦中六爻之动随所感而应之也故曰动静不失其时其道光明行于其所当行止于其所可止行止皆当乃尽艮之道者也
　　艮其背不其身行其庭不见其人无咎
　　曰艮止也时止则止时行则行动静不失其时其道光明艮其止止其所也上下敌应不相与也是以不其身行其庭不见其人无咎也
　　晁古易按艮其止只依卦辞作艮其背
　　艮卦以止为义卦之定体也卦辞不过曰无咎而已未足以言圣人之止辞始明艮之之一字谓卦以艮名者时止也盖天下之理凡可止而不止与夫不当止而止者皆非圣人之时以舜之安汝止言之宜若淡然而无所事者及惟动丕应傒志则出而酬酢万物之变是为时止则止时行则行动静不失其时其道光明此行止以时乃圣人之事若言艮其止止其所也上下六位之爻皆敌应而不相与故曰艮其背背者以相背为义如两人背行则在我不其身至于在人则行其庭不见其人此止其所止之义非圣人时止时行之道者也是以不能随所感而应之惟能有以补其不相与之过使之情通此无咎之谓也
　　象曰兼山艮君子以思不出其位
　　重艮为体兼山之象山以静为义是以君子思不出其位夫所谓位者凡我所当为而不可过于有所为者皆位也天下之理初非甚髙难行不过君止于仁臣止于敬父子止于慈与孝其诸君子思不出其位者乎然必以思言之思乃出于心憧憧徃来何有纪极惟能思不出其位则尽我所当为之理是得其所止者也
　　初六艮其趾无咎利永贞
　　象曰艮其趾未失正也
　　初六爻居卦之下乃足趾之象凡人之行也必先举趾趾贵乎动而艮止之下动必失正正之于初则不果于有行于正为未失何咎之有也然初六爻柔顺未必能固守其正故利在永于贞盖贞则正固而有常矣是谓得其所止之理此所以致戒于艮之初六爻也
　　六二艮其腓不拯其随其心不快
　　象曰不拯其随未退听也
　　六二爻居艮止之上其象为腓矣腓者足之腹也上与股相依股动则腓随非能自动者也随乎三而已何以知其所随在三爻盖咸卦之九三爻言执其随谓股也股居下卦之上刚而不中六二爻能以中正拯之则刚而不病于刚今六二爻以隂柔不能拯三而惟志于随九三爻亦过刚不中不能退听于二是以其心不快凡在下位而上无应援乃柔而不立艮其腓之谓也
　　九三艮其限列其夤厉薰心
　　象曰艮其限危薰心也
　　九三上九爻皆成艮之主也上九居一卦之极而无所累于止以敦艮而止三爻下卦之上上下之际皆接于我而乃能固止其所是谓艮其限列其夤限与夤在人身皆为上下之交列而絶之能无厉乎厉既薰心而象辞复谓之危盖人心之天未始或忘心既不安其危特甚此三之言危薰心尤有甚于二之心不快也
　　六四艮其身无咎
　　象曰艮其身止诸躬也
　　六四爻巳出下之体而进于上之体在人则为身之象爻言艮其身而象释之以止诸躬何也躬即身之伛者也亦艮其背之义不言背而言躬躬犹足以见其身与不其身者为不同然自其身之伛者言之则见其背而不见其面故象于诸爻之下不言止而于此爻独言止者亦止诸躬而已岂仅免于咎故曰无咎也
　　六五艮其辅言有序悔亡
　　象曰艮其辅以中正也
　　六五爻居尊位而在众体之上其位为辅辅颊车也言之所自出也夫君子出其言善则千里之外应之出其言不善则千里之外违之从违之间荣辱系焉能无悔乎五爻惟位乎中正观其辅之所止而知其出乎言乃有序是以命令皆得其正当此悔所以能亡者也
　　上九敦艮吉
　　象曰敦艮之吉以厚终也
　　上九爻居一卦之极全兼山之体夫山者厚也故曰敦艮盖敦至上九之爻乃成卦之主艮之终者也天下惟善终者为难耳晚节不移惟厚徳者始能之此君子之行其所止非厚徳不能以有立也夫人之止难于久终故节或移于晚守或失于终事或废于久人之所同患也上九能敦厚于终止道之至善所以吉也艮卦之六爻惟此为吉者以其善于守终者也

　　周易总义卷十四
<经部,易类,周易总义>
　　钦定四库全书
　　周易总义卷十五
　　宋　易祓　撰
　　下经
　　渐
　　巽　上　　艮　下
　　　　　　　
　　陆　陵　木　陆　磐　干
　　渐之成卦艮下巽上上顺下止其进以渐渐者进也卦以女归为义而爻以鸿渐为说以象君子之进不苟于进安恬怡愉常有难进易退之风以爻义推之初六爻言鸿渐于干六二爻言鸿渐于磐九三爻则下体之极故言鸿渐于陆此三爻艮体以止为进者也六四爻言鸿渐于木九五爻言鸿渐于陵上九爻则上体之极故亦言鸿渐于陆此三爻巽体以顺为进者也广平曰陆人之所徃来者也有在磐之上者九三之爻是已有在陵之上者上九之爻是已盖处上与下两体之髙而皆择广平之地此君子之进所以不苟于进者也其进乃为有序者也渐之为用大矣哉
　　渐女归吉利贞
　　彖曰渐之进也女归吉也进得位徃有功也进以正可以正也其位刚得中也止而巽动不穷也
　　渐卦之为义进也凢人之进于徳进于事进于位其进皆以渐而女归为先女子谓嫁曰归以巽之女归艮之男男在下卦而得其所止女在上卦而知其所顺以渐为进故曰女归吉所谓利贞者贞之为言正也盖以卦变释之自涣卦而来九二进居九三爻自旅卦而来九四进居九五爻皆为得位故曰进得位徃有功也又得位而正故曰进以正可以正也以至卦中之诸爻皆正而九五爻之得位以刚而中故能总众正以成渐之功以卦之上下二体言之内艮止则居之而安外巽顺则行之而不迫以此而动动乃不穷也
　　象曰山上有木渐君子以居贤徳善俗
　　山上有木艮止而巽顺也君子自居贤徳先得其所止而后优柔巽入以善其俗非一朝一夕所能成亦渐进之义
　　初六鸿渐于干小子厉有言无咎
　　象曰小子之厉义无咎也
　　鸿者随阳之鸟也出必居水初六爻始离水故曰鸿渐于干干者水之湄也艮属少男为小子以柔在下即随卦系小子之义小子细人也以干在互坎之下乃穷迫之地未免厉而有言然在渐之初当柔顺以待时宁止于此而不可速于进则于义乃可以免无咎也
　　六二鸿渐于磐饮食衎衎吉
　　象曰饮食衎衎不素饱也
　　六二爻自干而磐磐者大石也渐逺于水安且固矣六二爻之柔顺中正上应九五爻之君当渐之时而进于安且固之地故言饮食衎衎二爻至四爻为互坎体易于凡卦之坎体皆有饮食之象食君之禄可饱饮食而已乎彼君子兮不素餐兮即不素饱之义也上应九五爻而中正之道可行于天下矣所以为吉也
　　九三鸿渐于陆夫征不复妇孕不育防利御寇
　　象曰夫征不复离羣丑也妇孕不育失其道也利用御寇顺相保也
