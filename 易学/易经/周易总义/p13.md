<!-- { "loadSidebar": true } -->
　　颐之成卦震下艮上上下二阳中含四阴外实而中虚上止而下动为颐之象也颐者养也大凡物之得所养者以静止自养为吉以妄动求养为戒观上下之二体可以概见之也初爻以孕頥为不足贵二爻以颠颐为行失类三爻以拂颐为道大悖此下卦震体动而求养于外所以三爻皆言凶也四爻以颠颐为上施光五爻以居贞为从上顺上爻以由頥为吉大有庆此上卦艮体止而自得其养所以三爻皆言吉也夫知自养之为吉而即知求养于外之为凶吉凶不占在人亦尽其在我者而已葢頥之为义岂养口体者哉
　　颐贞吉观颐自求口实
　　彖曰頥贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　頥之言贞吉者谓以正而养则吉也养有二义观其所养者养人者也观其自养者养已者也养人而不得其正则如犬马畜伋之类是也养已而不得其正则如餔啜从驩之类是也是二者何取乎頥惟所养者君子之人自养者君子之道然后可以言颐之正彖复以天地圣人之所养者而推原时之所以大则自养之末节所养之小惠岂足以尽頥道之贞吉者哉
　　象曰山下有雷颐君子以慎言语节饮食
　　震下艮上为頥之象言语自内而出饮食自外而入震动于下之义也言语出而欲其谨饮食入而欲其节艮止于上之义也非求养于人乃自养之正也君子以之
　　初九舍尔灵观我朶頥凶
　　象曰观我朶颐亦不足贵也
　　主爻称我义见观之六三
　　説者谓初九为尔四为我此泥于爻应之説者也葢颐之二体不论应比而惟取阳养阴为义六四重隂也资阳以为养乌能养初乎初上爻皆阳刚上为一卦之主天下由之而养故以主爻称我而谓初为尔若初之在下不能致养于物亦当如灵之自养乃以震动之体不安于下而求养焉以卦象推之外实中虚下动上止亦之象龟能咽息不求养于外初乃舍灵龟之义而朶頥于上九之养岂知所养之正者哉是谓饮食之人人皆贱之宜其不足贵也直曰凶而已
　　六二颠頥拂经于丘颐征凶
　　象曰六二征凶行失类也
　　六二重隂不富资阳以为养者也初阳在下近而相比求养于初其义为颠是为颠頥颐道虽颠亦求养之常然初之舍尔灵观我朶頥则自养犹不足安能致养于二于是拂其常经而求养于上九故曰于丘頥谓上卦艮体之山不言山而言丘者致养之道有所不足而上非正应其行亦为失矣此征凶之道也
　　六三拂颐贞凶十年勿用无攸利
　　象曰十年勿用道大悖也
　　三与上为正应以应求上得所养之正而凶莫甚于三者何也凢上之养下与下之养于上其义皆贵乎正故頥之卦徳曰颐贞吉三既不正汲汲求养于上上以艮体居止之极三以震体居动之极二者相违是谓拂頥之贞所以取凶三爻互坤为十数之成故曰十年勿用道大悖也悖亦拂頥贞之甚者何所徃而利
　　六四颠頥吉虎视眈眈其欲逐逐无咎
　　象曰颠頥之吉上施光也
　　四应于初二比于初皆曰颠頥而吉凶相反何也二以震体而动所养失其正乃取凶之道四以艮体而止所养得其正乃致吉之道惟四以止为吉是以不求乎初之养而有得于上之施其道光矣然上以阳刚居艮体之极艮居寅位在天文为虎其视眈眈者所以严乎外其欲逐逐者所以充乎内今四乃越五以求养宜若有咎惟得正而知所止是以无咎而能保其吉者也
　　六五拂经居贞吉不可涉大川
　　象曰居贞之吉顺以从上也
　　五之拂经与二同二则不正五则善用其正葢五居尊位以君道惠养天下頥之经也今以柔顺不足乃顺以从上而反资于上九之养拂頥之经矣惟居中在上有上九之贤以辅之是谓养贤以及万民且在艮体之中以居贞而吉所谓不可涉大川者震木动于下艮山止于上以柔顺处之固不可以成利涉之功必资上九之阳刚而后可以利涉亦即六五之功也
　　上九由頥厉吉利涉大川
　　象曰由頥厉吉大有庆也
　　一卦二阳而初九在下自养不足不能致养今阳刚在上自六五以下皆由我以养故曰由頥然上九居頥之终爻因忧其亢极而畏惕只惧可谓厉矣上九之厉而吉亦犹六五之居贞而吉六五贞吉而不可以涉大川者以柔顺之君可以守成上九厉吉而利于涉大川者以阳刚之臣可以济难君臣相得而后天下皆得其养所以谓之大有庆此养贤以及万民之效于一卦之终而见之也









　　周易总义卷八
<经部,易类,周易总义>
　　钦定四库全书
　　周易总义卷九
　　宋　易祓　撰
　　山经
　　大过
　　兑　上　　巽　下
　　　　　　　
　　【女　士　栋　栋　老　老妻　夫　隆　桡　夫　妇】
　　大过之成卦巽下兑上上下二隂而四阳居中大者过也卦之全体取象于木初为木之本上为木之末本末俱弱故卦言栋桡也而诸爻皆以阳过为义二爻以阳而近于本五爻以阳而近于末乃木之弱者故皆有取于枯杨之象然谓之生梯生华者二以阳居隂而五则过于阳也三爻与四爻乗承皆阳乃木之刚者故皆有取于栋之象谓之栋桡栋隆者四以阳居隂而三则过于阳也然曰隆曰桡与卦言栋桡相反何也卦举初上二爻言之爻举三四两爻言之而过之义则同君子于其过之中而求济焉大过之所以亨欤
　　大过栋桡利有攸徃亨
　　彖曰大过大者过也栋桡本末弱也刚过而中巽而説行利有攸徃乃亨大过之时大矣哉
　　大过以阳过为义而初上亦过于隂柔故以本末弱言之本末既弱阳刚之所以为过也此大过所以谓之栋桡葢栋桡则颠而覆矣乃言利有攸徃何耶此以济过之时言之夫大过之时未尝有不可支之而患无以济过之责今也二五爻虽过于刚而处之以中位巽顺于内兑説于外巽而説行则能抑其有余之阳而济其不足之隂所以利有攸徃而有亨之道也此大过之时所以谓之大也
　　象曰泽灭木大过君子以独立不惧遯世无闷
　　泽在木上而乃灭木大过也君子体大过之象独立不惧则所守在我而不可变遯世无闷则举世不我知而不加损是能以其大过人之徳而行济过之事者也
　　初六借用白茅无咎
　　象曰借用白茅柔在下也
　　大过之四阳在上履物者也夫履物为履履于物者为借初以巽体在下隂柔之才上承四阳故言借用白茅葢巽为草为白有白茅之象今初柔而在下不能无咎阳刚大过而以柔借之则谨畏自持而四阳无所用其刚矣是能补其阳刚之过何咎之有柔之善用也
　　九二枯杨生梯老夫得其女妻无不利
　　象曰老夫女妻过以相与也
　　二爻与五爻言老夫老妇者大过之义也凡物之过乎少壮者皆以老为言説者多以二为老夫初为女妻五为士夫上为老妇独虞翻以老妇喻初六以女妻喻上六谓巽为长女兑为少女而以大过取义葢二与五为应而五非其应也过乎五而得于上六五与二为应而二非其应也过乎二而得于初六二者皆过以相与此老夫老妇所以有枯杨之喻然二谓之生梯五谓之生华者何也华者而将散无所生息所以喻九五爻之过于阳二则不然九二爻虽为老夫而以阳居在卦下体阳过之始过而未及又得上六之士妻故言枯杨生梯梯者颠而复蘖反其始也其荣在下根本甚固诚大异于五之生华而无益于枯者也故曰无不利彖言刚过而中乃亨九二之谓乎
　　九三栋桡凶
　　象曰栋桡之凶不可以有辅也
　　九三言栋桡凶而卦言栋桡亨者何也卦之全体四阳为栋而本末俱弱栋桡之象惟君子有济过之道所以言亨九三则不然以阳居阳而上承二阳末重本轻刚过于上虽与上为正应而上过于柔弱且居大过之末具能辅之乎象言栋桡之凶不可以有辅无辅于上宜其凶也
　　九四栋隆吉有它吝
　　象曰栋隆之吉不桡乎下也
　　四爻与三爻皆阳也而有栋隆栋桡之异者何耶三以阳居阳上承二阳是为末重本轻与上为正应而过于柔弱故言栋桡而不可以有辅四以阳居隂下履二阳是谓本重末轻刚积于中不桡于下此所以为栋隆之吉然与初为正应而初之柔弱在下不能有济苟私于从应未免偏系是有它也故戒曰有它吝
　　九五枮杨生华老妇得其士夫无咎无誉
　　象曰枮杨生华何可久也老妇士夫亦可丑也大过之九五得中居尊宜非二之比也然九二爻乃阳刚之始乂得上六之少女为妻故其象为枯杨生梯葢梯者犹有生息之理五以阳居阳位阳过而极又得初六之老妇妇既老矣无复生息虽得士夫果何益哉故其象为枯杨生华阳刚上行耗蠧之余无益于枮其能久乎五本喻士夫而言老妇者五与二皆取义于老二有生息之理故先言老夫而继之以无不利五无生息之理故先言老妇而继之以无咎无誉而象则以为可丑者亦深戒乎阳刚之不可过者也
　　上六过涉灭顶凶无咎
　　象曰过涉之凶不可咎也
　　上居兑泽之极有过涉之象于是时也险难之必有奔溃而不可御者上六隂柔之极勇于济难以至于灭顶自其身言之所以为凶然杀身成仁亦不可咎此义之所以为无咎也
　　坎
　　坎　上　　坎　下
　　　　　　　
　　【过于　出　出　坎　有　坎用险　险　险　窞　险　窞】
　　坎险也坎之成卦卦之上下二体各以一阳陷于二隂之中其义为两险相重乃君子习坎之象初爻言入于坎窞则其险在下二爻言求小得则未出乎险三爻言来之坎坎则为重险徃来之地下三爻皆受险者也四爻言樽酒簋贰则人臣受险之道五爻言不盈既平则人君用险之道上爻言徽纆丛棘则过于用险而及于险上三爻皆治险者也卦体上下皆险而彖言刚中为亨则専指二五两爻然二何以言未出中五何以言中而未大中无定位以徳为本惟五比四为刚柔相济是以习坎而不陷于险坎之所以亨也
　　习坎有孚维心亨行有尚
　　彖曰习坎重险也水流而不盈行险而不失其信维心亨乃以刚中也行有尚徃有功也天险不可升也地险山川丘陵也王公设险以守其国险之时用大矣哉险便习也坎以二隂为险而一阳陷于险中以重险言之其险为益深所以贵乎习故曰习坎重险也重险谓之二体而习不以重取义若取重义则大象言水洊至不当复言习又言君子以常徳行习教事亦无重意此王辅嗣所以専有取于便习之説凡重卦皆一字而坎独加习字使人知重险之可惧习其行险之道而已若禹汤文武数圣人皆未免于险难惟其能重是以能安此圣人忧患以仁天下后世之心至于习坎险而后见也葢天下之至险莫如水水流而不盈者正所以为险行险而不失其信则三五阳刚中实其徳为有孚卦言有孚维心亨而彖以刚中明之刚中其心之谓欤行则有尚谓出险也徃则有功谓济险也如天地有自然之险王公有设险之固险之时何如哉彖复以大言之谓因其所以为难而亦所以为用惟圣人体习坎之义所以能用其大者也
　　象曰水洊至习坎君子以常徳行习教事
　　水之洊至为至险故贵乎习坎君子以常徳行习教事如政刑之亦习之以有常之徳诗之美宣王者曰有常徳以立武事武事即教事之一也而诗人犹以常徳为戒此所以修攘复古得习坎之道也君子以之
　　初六习坎入于坎窞凶
　　象曰习坎入坎失道凶也
