<!-- { "loadSidebar": true } -->
　　六四爻以隂柔得位而在顺体之下有顺而升之理即王用享于岐山之意自周而言岐山在西如小畜卦小过卦以互兊为西郊随卦以上六兊体为西山三者皆泛而言之四爻亦互为西指言享于岐山其惟文王乎盖文王之心上以顺事乎君顺而积之翼翼小心交通神明故言王用享于岐山至此不可复升故爻辞之中不言升而其位终不越乎四此所以防近君之位而至于吉且无咎顺之至也
　　六五贞吉升阶
　　象曰贞吉升阶大得志也
　　五君位也凡人君之位乎天位者所升为不一继体而嗣非升阶之义若舜禹则功徳被乎天下荐诸天而升者汤武则以仁义去民之害顺乎天而升者是二者其志大得皆以贞而吉其升有次序故以阶言之也
　　上六防升利于不息之贞
　　象曰冥升在上消不富也
　　上六者升之成也升至于上乃不可复升之地惟有黙进此道而已故曰冥升盖上六爻为坤之终虚变为冥乃干居西北之时斯谓之贞以物言之则消而不息是谓不富以道言之贞复于元始终不穷利莫大焉故曰利于不息之贞
　　困
　　兑　上　　坎　下
　　　　　　　
　　【困于劓　来徐困于困于幽葛藟刖　徐　石　酒食谷】
　　困之成卦兊居上坎居下凡卦之遇坎者皆有刚揜之义而困为甚卦自否变上九爻降而为二隂所揜所以成困考其爻义六爻之入于幽谷六三爻之困于蒺藜上六爻之困于葛藟言隂柔之未免乎困也九四爻之困于金车而有终九五爻之困于赤绂而有説九二爻以赤绂方来而利用享祀言阳刚之不可以终困也阳刚不可终困而二四五爻皆不言吉隂柔未免乎困而上六爻独言吉困极则能变矣如否之有泰虽险而终有济也此困而不失其所亨者欤
　　困亨贞大人吉无咎有言不信
　　曰困刚揜也险以説困而不失其所亨其惟君子乎贞大人吉以刚中也有言不信尚口乃穷也
　　范谔昌曰文脱无咎二字
　　困卦之为义有君子之困有小人之困小人有致困之道自取之也君子不幸而遭困乃莫之致而至于是乎有命存焉当刚揜为困之时以兊説行乎坎险之中是以君子不失其所亨君子之与大人果有异乎卦辞置贞字于大人之上而言刚中则专指二爻五爻谓二五两爻坚守刚中之徳是以吉且无咎是知大人者乃亨困之主而君子则善于用困者若小人不知命则不务徳而矜于言尚口乃穷不能以取信于人故曰有言不信岂兊为口而隂在上而以辨给为似者小人之事也若君子非言之贵而徳之贵此大传所以言困者徳之辨也
　　象曰泽无水困君子以致命遂志
　　泽未尝无水而谓之无水者水在泽下伏而不见与无同也君子之困即泽无水之义非命而何也惟君子顺而受之知其不可至而听其自至焉故曰致命致命者修身以俟命也凡以遂我之志而已志行而道不屈困之所以亨也泽无水困岂其平常之理也哉
　　初六臀困于株木入于幽谷三歳不觌
　　象曰入于幽谷幽不明也
　　此卦凡爻之下先言困字者谓本爻也困之上加以别字者谓应爻也初爻言臀困盖指九四爻九四爻兊体如夬之九四亦以兊体为臀之象凡行以臀为主固所借以拯困者而九四爻互巽之木为兊金所毁折有困于株木之象株木者无枝叶之木兊正秋之后草木黄落仅存其株而已九四爻既受困又不应初爻而初爻之隂柔在坎为不明在坎体之下则为入于幽谷是以三歳不觌言必出坎之三爻而后可以有济也
　　九二困于酒食朱绂方来利用亨祀征凶无咎
　　象曰困于酒食中有庆也
　　易于凡卦有坎体者多言酒食九二爻以坎水居兊泽之上为二隂所揜虽中而未能出险故言困于酒食惟其刚中自守而五爻以同徳相与是以有朱绂方来之庆也考之爻义自外而内曰来又斯干言朱芾斯皇郑氏谓芾者天子纯朱是知朱绂者天子之服也谓之方来者则九五爻以同徳来求于九二爻故二爻言利用亨祀而五爻言利用祭祀夫祭祀则天子以天地为主亨祀则诸侯以宗庙为主二者皆交通神明之礼益见君臣相与之至当是时也盖五爻可来而二爻不可徃是以征凶惟其刚中故虽凶而无咎
　　六三困于石据于蒺藜入于其宫不见其妻凶
　　象曰据于蒺藜乗刚也入于其宫不见其妻不祥也六三爻隂柔在坎体之上而二阳爻居其上下进退皆无所适冒险而动欲之乎外则二阳爻虽比而情不相与故言困于石言如石之无情而至坚者也欲之乎内则九二爻以阳刚已承之其末必伤故言据于蒺藜言如蒺藜之伤乎物而不可据者也内与外既两失所倚遂乃入于其宫而不见其妻宫指三谓本位之刚也妻指六谓本体之柔也入于其宫而不见其妻凶名辱而身危不祥莫大焉是小人之不善防困如此
　　九四来徐徐困于金车吝有终
　　象曰来徐徐志在下也虽不当位有与也
　　困上加来徐徐三字而象言志在下指初爻也初爻虽正应隂柔无位而二爻以阳刚居其上二坎体为矫輮为弓轮而阳刚为金有金车之象焉四爻隔于金车而未能从乎初故言于金车吝亦甚矣知其吝专从正应虽不当位以有与而终济是以谓有终者也
　　九四劓刖困于赤绂乃徐有説利用祭祀
　　象曰劓刖志未得也乃徐有説以中直也利用祭祀受福也
　　困上加劓刖二字指九二爻也二爻方见揜于二隂之中上为三爻所劓下为初爻所刖则二爻之受困其志未得故言困于赤绂采菽言赤绂在股而毛氏以为诸侯赤芾则赤绂者诸侯之服也乃二爻之所当服者言困于赤绂则陷于坎险不能尚徃惟二爻以中直在下而五爻以兊说在上所以乃徐有説相説所以相济故五爻言利用祭祀亦二爻言利用享祀之意至诚相与二五爻皆以是受福困而不失其所亨者也
　　上六困于葛藟于臲卼曰动悔有悔征吉
　　象曰困于葛藟未当也动悔有悔吉行也
　　柔揜刚为困刚固困矣柔亦病焉上六爻居一卦之终有困于葛藟之象盖五爻互巽为水以柔体在上为草如葛藟之累于木其臲卼不安若是委之命焉不过自为之谋曰动而有悔则诚有悔何动之有吾求以苟安而已不知困极有必通之理惟贞则可以吉先告之以征吉者言能征则吉也后告之以吉行者言知吉则行也此致命遂志困之所以有亨者也
　　井
　　坎　上　　巽　下
　　　　　　　
　　收　【寒泉】　甃　渫　谷　泥
　　井之成卦巽居为下卦坎居为上卦以木巽水自然之象也巽之卦气行乎八月故月令曰水始涸坎之卦气行乎十一月故月令曰水泉动此隂盛衰之理所以为六爻之义初爻之井泥不食二爻之井谷射鲋此废井也三爻为井渫则渫井之而为清洁之水四爻为井甃则甃井之谷而为停蓄之水至五爻之井冽寒泉食上爻之井収勿幕斯足以见井飬不穷之利也白云郭氏曰水若在下则为无用若在上则出而有功矣其尽巽卦居下与坎卦居上之大防也哉
　　井改邑不改井无丧无得徃来井井汔至亦未繘井羸其瓶凶
　　曰巽乎水而上水井井飬而不穷也改邑不改井乃以刚中也汔至亦未繘井未有功也羸其瓶是以凶也晁古易按徐氏文改邑不改井下脱无丧无得徃来井井二句范谔昌巽乎水作巽乎木朱子作巽乎水而上水井改邑不改井乃以刚中也无丧无得徃来井井飬而不穷也
　　井卦继于困卦之后泽无水困命也泽无水而井则有水是有性存焉以卦推之坎卦之三爻二隂爻在外为险乃井之象也一阳爻在内为二隂所陷乃井水之象也上卦坎下卦巽巽为木入乎坎陷巽水而上乃汲井之象也有井则有邑邑者众之所聚众有登耗故天下有可改之邑而井则居其所而不迁辞乃以刚中言之何耶井卦自泰卦来初爻之一阳升五爻为井则刚中主乎九五爻矣初爻徃而为五爻在井既无所得五爻来而为初爻在井亦无所丧而君子体无丧无得徃来井井之义则亦自尽其性而已卦之爻义本无繘井羸瓶之象作易者以与困卦相为表里故示人以性命之理致命者听其自至而尽性者当求其在我汔者几也繘者绠也汔至亦未繘井中道而废故言未有功羸其瓶则又甚焉者夫是以凶惟深究其井飬不穷之义而后可以言君子尽性之道也能知性命之説则知困卦与井卦之义也
　　象曰木上有水井君子以劳民劝相
　　木上有水者汲水之井也古今因取井象而为井地之法九夫为井四井为邑邑则无定取而井则居其所而不迁当出作入息之时君子因民之劳而劳之春耕秋敛之时君子以其不失时而劝相之是井地既有飬人之功矣而劝相之此亦井飬而不穷之义也夫
　　初六井不食旧井无禽
　　象曰井不食下也旧井无禽时舎也
　　初六爻井之下体也初之阳升为五为井冽寒泉之食井则五之隂降为初为井不食之旧井旧井不食邑为无人矣禽得而犯之今谓之无禽则犹有人焉旧井可治一时而舎未可求废此君子所以贵乎修性也
　　九二井谷射鲋瓮敝漏
　　象曰井谷射鲋无与也
　　二爻本应五爻者也阳刚自初升五岂相与者哉上无相与之情则就下而比于初有井谷射鲋瓮敝漏之象盖井卦五爻之土下居初爻为瓮互兊毁折为敝漏位在坎下为谷言其无上出之功也井贵乎上出也今谓之谷则下注井穴射鲋而已鲋蟇也射水所注也水虽下注犹可汲取而汲水之瓮敝漏无用其终于无所用耶夫二爻以刚中而不能或出井之功宜乎中人之性本可语上而反习于下乃自戕其性者也
　　九三井渫不食为我心测可用汲王明并受其福象曰井渫不食行恻也求王明受福也
　　九三爻以巽体洁齐为井渫渫者治也治其秽浊而为清洁者也井渫不食乃能自治以待其用必有为我心恻者我乃九三自谓也为我心恻者上六爻正应也上比于五在坎中未能汲三而三至五为互离故爻言王明而象言求王明求非君子之志王明在五爻而上六爻汲引故为可用用之则行而已是以兼善天下而并受其福此君子自尽其性修徳以待用之义也
　　六四井甃无咎
　　象曰井甃无咎修井也
　　六四爻已离巽体而入于坎体是言井甃无咎何也甃为瓦里坤卦五爻之土下居于初爻则瓦里不修非初爻之在下者乎自二爻至三爻犹为无用之井四爻居坎之下泉溢而涌将以上出故不患人之莫汲而患已之莫修已之不修井之咎也今以井甃为修井则防清洁而防秽浊有闲邪存诚之义矣何咎之有哉此所以见君子自守而不失其正者以此也
　　九五井冽寒泉食
　　象曰寒泉之食中正也
　　九五爻以九居五即泰之初九升而为井者也其位北方为寒故言井冽寒泉泉以中正言之者卦之三阳爻为水九二爻中而不正则谓之井谷九三爻正而不中则谓之井渫惟九五爻位乎中正而阳水上出乃井飬不穷之利然言食而不言吉井以上出为功利未及于人至上而后为元吉此君子博施致用而先尽其性者也
　　上六井収勿幕有孚元吉
　　象曰元吉在上大成也
　　井卦以上出为利五爻虽可食而未及于用至上六爻则井道之大成者也収者収繘也勿幕者勿蔽覆也盖君子之道必先尽其性而后能博施以致用不能广其利以济人则虽成犹未成也故言井収勿幕然必有孚而后元吉在上非指上六爻九五爻中正而寒泉之食至此有孚是谓大成尽元吉之道者也

