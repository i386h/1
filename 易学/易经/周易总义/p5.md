<!-- { "loadSidebar": true } -->
　　鞶大带也命服之锡也服以徳授则天下莫不敬其徳敬由内心以生者也上九阳刚太过居讼之终是谓终凶何有于徳而至于以讼受服乎以内卦邑戸食旧徳推之必无位而争爵邑者上居外卦之外贵而无位争爵为可知如忽突以兄弟而争蒯瞆辄以父子而争讼而或胜以至受服初非徳授何足敬也况未必胜乎故或之或者未必胜之辞纵使胜之必有终朝三褫之辱信乎讼之不可终也
　　师
　　坤　上　坎　下
　　　　　　　
　　【君　三　左　弟　长　师命　锡　次　子　子　出】
　　师之成卦坤在上为众坎在下为律以律制众师之象也师以九二为主阳刚在下卦之中其主将之任乎是以初之以律出师见可而进者也四之左次无咎知难而退者也上之承家开国皆九二之事所以言在师中吉若夫柔居阳位轻进败事者六三而已必有六五中顺之君为之进退取舍焉长子如九二则命之弟子如六三则舍之夫善将兵者固王将之事而善将将者实大君之事也
　　师贞丈人吉无咎
　　曰师众也贞正也能以众正可以王矣刚中而应行险而顺以此毒天下而民从之吉又何咎矣
　　论丈人之义曰师众也贞正也王者之道本乎正能以正用众而后可以当丈人之事也丈无他义盖取乎分寸尺丈之丈五度至于丈则分寸尺之所积其数为始定盖下卦坎体尔雅曰坎律铨也兵法也生度此法度之所取正者惟九二以丈人主此法度是以刚中而应行险而顺乃王者仁义之师而九二以法度用之非能以众正者乎如攻疾然虽曰毒之乃所以生之也民説而从为王孰御之此吉且无咎之义也
　　象曰地中有水师君子以容民畜众
　　地中有水防而不见遇险即出乃寓兵于农之象农民也兵众也坤为众之象坎以二隂为民之象容民而后畜众古者兵农之政盖见于此
　　初六师出以律否臧凶
　　象曰师出以律失律凶也
　　晁古易曰否字先儒多作不
　　初六师之始也古者用师之道师出以律而戒乎失律如楚之乱次齐之散乱呉之争舍晋之争舟皆失律之师失律为不臧不臧所以为凶出师之初即以凶为戒则知王者不轻于用师如此也
　　九二在师中吉无咎王三锡命
　　象曰在师中吉承天宠也王三锡命懐万邦也二爻之正位也以九居之而后可以任阃外之权上应六五之君则奉君而出师非承天宠而何五二皆得其中故言在师中吉无咎曰王三锡命懐万者观上六小人必乱之戒则知二之懐万者必非小人侥幸以求胜之举惟九二以长子帅师则以懐万为主此有征无战王者之师也
　　六三师或舆尸凶
　　象曰师或舆尸大无功也
　　三以隂居阳位志刚而体柔本不可以帅师故或之言人君或委而任焉则贪进败事舆尸之象也徂徕石氏谓尸为主舆然经之言舆者如小畜之舆説輹大畜之闲舆卫剥言君子得舆之皆不以众取义朱文公曰师徒败挠舆尸而归故三之大无功视二之在师中吉为有间爻辞又于五六发其义曰长子帅师弟子舆尸二者正安危存亡之机不可不谨所择此二之所以为吉三之所以为凶也
　　六四师左次无咎
　　象曰左次无咎未失常也
　　六四重隂也居坤体之下坤隂以静退为主故曰师左次传以师宿为次次则止而不进是已军事进则尚右退则尚左夫二以中道行师左之右之皆进退之常至四之时知其不可进而量敌虑胜为之左次以退为进何失常之有此其义所以为无咎也
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也六五用将之主也柔顺得中不为兵端不得已而应之田有禽之象禽之害稼去其害而已用师之道执其罪而声言于众故曰利执言无咎然柔顺之主用师固主于不暴任将或疑于不决曰长子帅师以中行者谓九二之刚中也弟子舆尸使不当者谓六三之失位也盖二互三四震体震以初爻为长子则次爻为弟子长子受任弟子失位亦在乎五之所择然弟子舆尸而下复继之以贞凶者师贞以丈人为吉丈人专主法度使小人参之虽贞亦凶矣圣人申六三之爻辞而一再言之所望于用将者甚切也
　　上六大君有命开国承家小人勿用
　　象曰大君有命以正功也小人勿用以乱也上六师之成也凡用师之道师出则严其律于始师休则正其功于终小人无自而入焉小人之所由以入者常自不以律始惟不以律始故小人行险侥幸以求胜师休之日将録其一胜之功命之开国承家则乱自此阶非王者保治之道论功行赏而独以小人必乱邦为言必之一辞致戒于小人尤切也
　　比
　　坎　上　　坤　下
　　　　　　　
　　【无　显　外　匪　比自有首　比　比　人　内　孚】
　　比之成卦坤上坎下卦以九五一阳为比之主而五爻皆隂不论其应否而专以比五为主故五之得位阳刚中正有下临诸侯之象至余爻分位如五等列爵有上朝天子之象二之蕴徳于内以正应比五初之诚信质实自他而比五四之亲贤从上以近而比五皆有吉之道至若三之隂柔不正所比匪人未免有伤也上之无终后而不比其凶为尤甚耳惟九五得所比之道至于上下皆得其应此比道之善者也
　　比吉原筮元永贞无咎不宁方来后夫凶
　　曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　比之言吉者盖一阳为五隂所比比者辅也先王封建万国如辅车之得下之顺以从而已筮者决也原者再也九五在上再筮以自审其徳元有善之意永有乆之意贞有固而不变之意能有此三者然后为比之主可以无咎矣而五居尊位犹在坎险不敢以自安故言不宁方来不宁与建侯不宁之义方来与朱绂方来之文相同其心不宁方且来比于下而后在下者无不比乎上夫上六居比之极乃独后乎五有凶而穷之道凡易言穷者穷则能变所以卦言比吉也
　　象曰地上有水比先王以建万国亲诸侯
　　地上有水宻比无间五王也余爻诸侯也坤在下国也晋毕万卜事遇屯之比则曰坤土动于下是为有国今坎水在上为众乃众建其国之象建万国则有以比乎国亲诸侯则有以比乎王建之而后亲之宻比无间之道也
　　初六有孚比之无咎有孚盈缶终来有他吉
　　象曰比之初六有他吉也
　　居比之初未与物交有诚信之道焉故言有孚比之无咎然去五最远未易遽比故再言有孚盈缶缶者质也盈者实也质而且实则诚信素积于中可以上比于五五亦自上比下故曰来非所应而应焉故曰有他吉
　　六二比之自内贞吉
　　象曰比之自内不自失也
　　比之为道皆以众隂比阳为贵如初之有他吉四之外比贞吉皆以求比而后济其有不求而自比者惟六二得中应五比之自内初未尝躁求于外而知所谓不自失之道以正而比所以贞吉也岂他比之可同哉
　　六三比之匪人
　　象曰比之匪人不亦伤乎
　　三隂柔不正去五甚远而上比于四下比于二介乎隂柔之间故曰比之匪人且二比五于内四比五于外皆有贞吉之道何以谓之匪人以二四言之固以比五为贞以三之一爻言之则上下隂柔非所比之正诚可伤也已
　　六四外比之贞吉
　　象曰外比于贤以从上也
　　易以上卦为外下卦为内而二体亦各有内外四与五同体而言外比亦所以比五也五以阳刚中正为比之主以德则贤也以位则上也四之比贤从上于义为正盖四与二同义皆柔顺得位故二言比之自内四言外比而皆谓贞吉
　　九五显比王用三驱失前禽邑人不诫吉
　　象曰显比之吉位正中也舍逆取顺失前禽也邑人不诚上使中也
　　五比之主也一阳居中正之位显比道于天下岂有心于求比者哉譬之从禽设驱逆之车逐禽于围乃田猎之常今王田不合围三面而驱顺而来则取之初不强其来逆而去则舍之亦不遏其去虽失前禽不顾也尽吾之比而已故以邑人言之邑人从王而田乃已之私属不待告诫而舍逆取顺自然有相比之理以此比天下不特顺者来比而逆者亦以不比比之吉孰大焉此无他使之以中而已
　　上六比之无首凶
　　象曰比之无首无所终也
　　干比既济未济皆以上为首
　　比以九五阳刚为主而羣隂皆比上居一卦之极而不能比无首也无首者无所终也以上下言之则为无首以始终言之则为无所终此即卦辞所谓后夫凶深所以为不能比乎阳刚者之戒














　　周易总义卷三
　　钦定四库全书
　　周易总义卷四
　　宋　易祓　撰
　　上经
　　小畜
　　巽　上　　干　下
　　　　　　　
　　【既雨有　有　反　牵　复自既处孚　孚　目　复　道】
　　小畜之成卦巽在干上干为巽所畜故曰小畜然则巽之隂柔何以畜干凢干阳在诸卦之下者皆称君子今也初九虽与四为应而能复于道九二以刚中自守而乃牵初以复九三近比于四而或至于反目君子在下岂隂柔所能畜者哉惟六四一隂上比二阳资阳刚以行其权是以能畜三阳于下而与之同比于五者考卦辞之义则言宻云不雨阳气未畅而不能大其施小者畜也
　　小畜亨宻云不雨自我西郊
　　曰小畜柔得位而上下应之曰小畜健而巽刚中而志行乃亨宻云不雨尚徃也自我西郊施未行也卦之为义以一隂而畜众阳何也三阳在下欲进于上而畜于六四之一隂四之所畜未宏必资上之二阳以畜之故言上下应之曰小畜健而巽者言健进于下而巽顺于上也刚中而志行者言二五皆以刚中合志而行也夫是之谓亨然小畜之亨乃一人之亨而非天下之亨既曰亨矣又曰宻云不雨言隂气郁结未可遽进及其上徃虽为上九之既雨继以既处则速止为宜盖巽体本隂四互兊谓西郊所谓自我西郊而施未行者言固守其隂柔身虽亨而泽不及乎天下小畜之道也
　　象曰风行天上小畜君子以懿文徳
　　风行天上起伏聚散着见于物文德之象也小畜以隂柔为主文徳未着懿之而已雄氏曰浸以光大不亦懿乎懿则美在其中以此畜阳虽未光大畜之不已羣阳为用君子之善用小畜者也
　　初九复自道何其咎吉
　　象曰复自道其义吉也
　　夫自下而上谓之复盖初九所谓复自道者干阳本在上之物今干体居下而初又居干体之下自下而进复于上乃乾道之常也然受畜于六四之一隂去四为甚逺阳刚上进有所格未免于咎也惟阳居阳位在下而得其正以道自守虽正应在于四不待于有所畜而能进之复自道其义为吉何咎之有也乎
　　九二牵复吉
　　象曰牵复在中亦不自失也
　　二以阳刚居下卦之中去四尚远未若初为正应而有进复自道之象惟其与初相比牵初以复故曰牵复然在已不能自复待人而后复未有不徇人而失已者今二以中自守虽非进复自道亦守我之中而不至于自失亦者继上文之辞
　　九三舆説辐夫妻反目
　　象曰夫妻反目不能正室也
　　陆氏释文辐作輹许氏説文曰易舆説輹云车轴转也子夏虞飜传俱作輹
