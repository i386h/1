<!-- { "loadSidebar": true } -->
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错【言咸卦之义也凡序卦所明非易之緼也盖因卦之次托以明义咸柔上而刚下感应以相与夫妇之象莫美乎斯人伦之道莫大乎夫妇故夫子慇懃深述其义以崇人伦之始而不系之于离也先儒以干至离为上经天道也咸至未济为下经人事也夫易六画成卦三材必备错综天人以效变化岂有天道人事偏于上下哉斯盖守文而不求义失之逺矣　错七各反徐七路反緼纡粉反】夫妇之道不可以不乆也故受之以恒恒者久也物不可以久居其所故受之以遯遯者退也【夫妇之道以恒为贵而物之所居不可以恒宜与世升降有时而遯也】物不可以终遯【遯君子以逺小人遯而后亨何可终邪则小人遂陵君子日消也】故受之以大壮【阳盛隂消君子道胜】物不可以终壮故受之以晋【晋以柔而进也】晋者进也【虽以柔而进要是进也】进必有所伤故受之以明夷【日中则昃月盈则食】夷者伤也伤于外者必反于家故受之以家人【伤于外必反脩诸内】家道穷必乖【室家至亲过在失节故家人之义唯严与敬乐胜则流礼胜则离家人尚严其敝必乖也】故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不巳必益故受之以益益而不巳必决【益而不已则盈故必决也　难乃旦反解音蟹】故受之以夬夬者决也决必有遇【以正决邪必有嘉遇也】故受之以姤姤者遇也物相遇而后聚故受之以萃萃者聚也聚而上者谓之升故受之以升升而不巳必困故受之以困困乎上者必反下故受之以井井道不可不革【井久则浊秽宜革易其故】故受之以革革物者莫若鼎故受之以鼎【革去故鼎取新既以去故则宜制噐立法以治新也鼎所以和齐生物成新之器也故取象焉　和去声又如字齐才细反】主器者莫若长子故受之以震震者动也物不可以终动动必止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽【旅而无所容以巽则得所入也　长丁丈反】巽者入也入而后说之故受之以兑兑者说也说而后散之故受之以涣【说不可偏系故宜散也　说音悦】涣者离也【涣者畅而无所壅滞则殊趣各肆而不反则遂乖离也】物不可以终离故受之以节【夫事有其节则物之所同守而不散越也】节而信之故受之以中孚【孚信也既已有节则宜信以守之】有其信者必行之故受之以小过【守其信者则失贞而不谅之道而以信爲过故曰小过也】有过物者必济【行过乎恭礼过乎俭可以矫世厉俗有所济也】故受之以既济物不可穷也故受之以未济终焉【有爲而能济者以巳穷物者也物穷则乖功极则乱其可济乎故受之以未济也】
　　周易杂卦第十一
　　干刚坤柔比乐师忧【亲比则乐动众则忧　比毗志反下同乐音洛】临观之义或与或求【以我临物故曰与物来观我故曰求　观古乱反】屯见而不失其居【屯利建侯君子以经纶之时虽见而盘桓利贞不失其居也　见贤遍反郑如字】蒙杂而着【杂者未知所定也求其蒙则终得所定着定也】震起也艮止也损益盛衰之始也【极损则益极益则损】大畜时也【因时而畜故能大也】无妄灾也【无妄之世妄则灾也】萃聚而升不来也【来还也方在上升故不还也】谦轻而豫怠也【谦者不自重大】噬嗑食也贲无色也【饰贵合众无定色也】兑见而巽伏也【兑贵显说巽贵卑退】随无故也蛊则饬也【随时之宜不繋于故也随则有事受之以蛊饬整治也蛊所以整治其事也】剥烂也【物孰则剥落也】复反也晋昼也明夷诛也【诛伤也】井通而困相遇也【井物所通用而不吝也困安于所遇而不滥也】咸速也【物之相应莫速乎咸】恒久也涣离也节止也解缓也蹇难也睽外也【相防外也】家人内也否泰反其也大壮则止遯则退也【大正则小人止小人亨则君子退】大有众也同人亲也革去故也取新也小过过也中孚信也丰多故也【髙者惧危满者戒盈丰大者多忧故也去起吕反】亲寡旅也【亲寡故寄旅也】离上而坎下也【火炎上水润下】小畜寡也【不足以兼济也】履不处也【王弼云履卦阳爻皆以不处其位为吉也】需不进也【畏险而止也】讼不亲也大过顚也【本末弱也】遘遇也柔遇刚也渐女归待男行也【女从男也】頥养正也旣济定也归妹女之终也【女终于出嫁也】未济男之穷也【刚柔失位其道未济故曰穷也】夬决也刚决柔也君子道长小人道忧也

　　周易注卷九
　　钦定四库全书
　　周易注卷十
　　魏　王弼　撰
　　原夫两仪未位神用藏于视聼一气化矣至隐乎名言于是河龙负图牺皇画卦仰观俯察逺物近身八象穷天地之情六位备刚柔之体言大道之妙有一隂一阳论圣人之范围显仁藏用寔三元之胎祖鼓舞财成爲万有之蓍知来藏徃是以孔丘三絶未臻枢奥刘安九师尚迷宗防臣舞象之年鼓箧鳣序渔猎坟典偏习周易研穷耽玩无舍寸隂是知卦之纪纲周文王之言略矣象之吉凶鲁仲尼之论备矣至如王辅嗣略例大则揔一部之指归小则明六爻之得失承乘逆顺之理应变情僞之端用有行藏辞有险易观之者可以经纬天地探测神匡济家推辟咎悔虽人非上圣亦近代一贤臣谨依其文辄爲注解虽不足敷易道庻几有禆于教义亦犹萤燐增辉于太阳防流助深于巨壑臣之志也敢不上闻
　　周易略例上
　　明
　　夫者何也【释其义故假设问端而曰何】统论一卦之体明其所由之主者也【统论一卦功用之体明辩也辩卦体功用所由之主立主之义义在一爻明辩也】夫众不能治众治众者至寡者也【万物是众一是寡众不能治众治众者至少以治之也】夫动不能制动制天下之动者贞夫一者也【天下之动动则不能自制制其动者贞之一者也老子曰王侯得一以爲天下贞然则一爲君体君体合道动是众众由一制也制众归一故静爲躁君安爲动主　夫音符后同】故众之所以得咸存者主必致一也【致犹归也众得皆存其存有必归于一故无心于存皆得其存也】动之所以得咸运者原必无二也【动所以运运不已者谓无二动故无心于动而动不息也】物无妄然必由其理【物众也妄虗妄也天下之众众皆无妄无妄之理必由君主统之也】统之有宗会之有元【统领之以宗主会合之以元首】故繁而不乱众而不惑【统之有宗主虽繁而不乱会之以元首虽众而不惑】故六爻相错可举一以明也【错杂也六爻或阴或阳错杂交乱举贞一之主以明其用】刚柔相乘可立主以定也【六爻有刚有柔或乘或据有逆有顺可立主以定之】是故杂物撰德【撰数也杂聚也聚其物体数其德行】辩是与非【辩明也得位而承之是也失位而据之非也】则非其中爻莫之备矣【然则非是中之一爻莫之能备讼云讼有孚窒惕中吉刚来而得中也困云贞大人吉以刚中也之例是也】故自统而寻之物虽众则知可以执一御也【无为之一者道也君也统而推寻万物虽殊一之以神道百姓虽众御之以君主也】由本以观之义虽博则知可以一名举也【博广也本谓君也道也义虽广举之在一也】故处琁玑以观大运则天地之动未足怪也据会要以观方来则六合辐凑未足多也【天地虽大覩之以琁玑六合虽广据之以会要天地之运不足怪其大六合辐凑不足称其多　琁悉全反玑音机辐音福凑千豆反】故举卦之名义有主矣观其辞则思过半矣【揔卦义义主中爻简易者道也君也道能化物君能御民智者观之思过其半】夫古今虽殊军国异容中之为用故未可逺也【古今革变军国殊别中正之用终无防逺　逺于万反】品制万变宗主存焉之所尚斯爲盛矣【品变积万存之在一】夫少者多之所贵也寡者众之所宗也【自此巳下明至少者爲至多之所主岂直指其中爻而巳】一卦五阳而一阴则一隂爲之主矣【同人履小畜大有之例是也】五隂而一阳则一阳爲之主矣【师比谦豫复剥之例是也】夫隂之所求者阳也阳之所求者隂也【王弼曰夫阴阳相求之物以所求者贵也】阳茍一焉五隂何得不同而归之隂茍焉五阳何得不同而从之故隂爻虽贱而爲一卦之主者处其至少之地也【王氏曰阳贵而隂贱以至少处至多之地爻虽贱众亦从之小畜云柔得位而上下应之是也】或有遗爻而举二体者卦体不由乎爻也【遗弃也弃此一爻而举二体以明其义卦体之义不在一爻丰归妹之是也】繁而不忧乱变而不忧惑约以存博简以济众其唯乎【简易者道也君也万物是众道能生物君子能飬民物虽繁不忧错乱爻虽变不忧迷惑】乱而不能惑变而不能渝非天下之至其孰能与于此乎【万物虽杂不能惑其君六爻虽变不能渝其主非天下之至神武之君其孰能与于此言不能也　与音预】故观以斯义可见矣【观以斯其义可见】
　　明爻通变
