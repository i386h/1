<!-- { "loadSidebar": true } -->
　　【防下兊上】大过【音相过之过】栋桡利有攸往亨彖曰大过大者过也【大者乃能过也　栋丁贡反桡乃教反】栋桡本末弱也【初为本而上为末也】刚过而中【谓二也居阴过也处二中也拯弱兴衰不失其中也】防而说行【防而说行以此救难难乃济也　说音恱】利有攸往乃亨【危而弗持则将安用故往乃亨】大过之时大矣哉【是君子有为之时也】象曰泽灭木大过君子以独立不惧遯世无闷【此所以为大过非凡所及也　遯徒逊反】初六借用白茅无咎【以柔处下过而可以无咎其唯慎乎　借在夜反】象曰借用白茅柔在下也九二枯杨生稊老夫得其女妻无不利【稊者杨之秀也以阳处阴能过其本而救其弱者也上无其应心无特吝处过以此无衰不济也故能令枯杨更生稊老夫更得少妻拯弱兴衰莫盛斯爻故无不利也老过则枯小过则稚以老分少则稚者长以稚分老则枯者荣过以相与之谓也大过至衰而巳至壮以至壮辅至衰应斯义也　稊徒稽反夫如字】象曰老夫女妻过以相与也九三栋桡凶【居大过之时处下体之极不能救危拯弱以隆其栋而以阳处阳自守所居又应于上系心在一宜其淹溺而凶衰也】象曰栋桡之凶不可以有辅也九四栋隆吉有它吝【体属上体以阳处阴能拯其弱不为下所桡者也故栋隆吉也而应在初用心不故有它吝也】象曰栋隆之吉不桡乎下也九五枯杨生华老妇得其士夫无咎无誉【处得尊位而以阳处阳未能拯危处得尊位亦未有桡故能生华不能生稊能得夫不能得妻处栋桡之世而为无咎无誉何可长哉故生华不可久士夫诚可丑也　华如字又音花誉音预又音余】象曰枯杨生华何可久也老妇士夫亦可丑也上六过涉灭顶凶无咎【处大过之极过之甚也渉难过甚故至于灭顶凶志在救时故不可咎也　顶都冷反】象曰过涉之凶不可咎也【虽凶无咎不害义也】
　　【坎下坎上】习坎【坎险陷之名也习谓便习之　坎苦感反便婢面反】有孚维心亨【刚正在内有孚者也阳不外而在乎内心亨者也】行有尚【内亨外闇内刚外顺以此行险行有尚也】彖曰习坎重险也【坎以险为用故特名曰重险言习坎者习乎重险也　重直龙反】水流而不盈行险而不失其信【险陗之极故水流而不能盈也处至险而不失刚中行险而不失其信者习险之谓也　陗七妙反】维心亨乃以刚中也行有尚往有功也【便习于坎而之坎地尽坎之宜故往必有功也】天险不可升也【不可得升故得保其威尊】地险山川丘陵也【有山川丘陵故物得以保全也】王公设险以守其国【国之为衞恃于险也言自天地以下莫不须险也】险之时用大矣哉【非用之常用有时也】象曰水洊至习坎【重险县絶故水洊至也不以坎为隔絶相仍而至习乎坎也洊在荐反】君子以常徳行习敎事【至险未夷敎不可废故以常徳行而习敎事也习于坎然后乃能不以险难为困而徳行不失常也故则夫习坎以常徳行而习敎事也　行下孟反】初六习坎入于坎窞凶【习坎者习为险难之事也最处坎底入坎窞者也处重险而复入坎底其道凶也行险而不能自济习坎而入坎窞失道而穷在坎底上无应援可以自济是以凶也　窞徒坎反坎底也】象曰习坎入坎失道凶也九二坎有险求小得【履失其位故曰坎上无应援故曰有险坎而有险未能出险之中也处中而与初三相得故可以求小得也初三未足以为援故曰小得也】象曰求小得未出中也六三来之坎坎险且枕入于坎窞勿用【旣履非其位而又处两坎之间出则之坎居则亦坎故曰来之坎坎也枕者枝而不安之谓也出则无之处则无安故曰险且枕也来之皆坎无所用之徒劳而巳　枕针鸩反】象曰来之坎坎终无功也六四樽酒簋贰用缶纳约自牖终无咎【处重险而履正以柔居柔履得其位以承于五五亦得位刚柔各得其所不相犯位皆无余应以相承比明信显著不存外饰处坎以斯虽复一樽之酒二簋之食瓦缶之纳此至约自进于牖乃可羞之于王公荐之于宗庙故终无咎也　簋音轨缶方有反牖音酉】象曰樽酒簋贰刚柔际也【刚柔相比而相亲焉际之谓也】九五坎不盈只既平无咎【为坎之主而无应辅可以自佐未能盈坎者也坎之不盈则险不尽矣只辞也为坎之主尽平乃无咎故曰祗既平无咎也说既平乃无咎明九五未免于咎也　只音支又祁支反】象曰坎不盈中未大也上六系用徽纆寘于丛棘三岁不得凶【险陗之极不可升也严法峻整难可犯也宜其囚执寘于思过之地三岁险道之夷也险终乃反故三岁不得自脩三岁乃可以求复故曰三岁不得凶也　徽许韦反纆音墨三股曰徽　　两股曰纆皆索名寘之豉反丛才公反】象曰上六失道凶三岁也
　　【离下离上】离利贞亨【离之为卦以柔为正故必贞而后乃亨故曰利贞亨也】畜牝牛吉【柔处于内而履正中牝之善也外强而内顺牛之善也离之为体以柔顺为主者也故不可以畜刚猛之物而吉于畜牝牛也畜许六反牝频忍反】彖曰离丽也【丽犹着也各得所着之宜　着直略反】日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也【柔着于中正乃得通也柔通之吉极于畜牝牛不能及刚猛也　重直龙反】象曰明两作离大人以继明照于四方【继谓不絶也明照相继不絶旷也】初九履错然敬之无咎【错然者警慎之貌也处离之始将进而盛未在旣济故宜慎其所履以敬为务辟其咎也　错七各反又七路反】象曰履错之敬以辟咎也六二黄离元吉【居中得位以柔处柔履文明之盛而得其中故曰黄离元吉也】象曰黄离元吉得中道也九三日之离不鼓缶而歌则大耋之嗟凶【嗟忧叹之辞也处下离之终明在将没故曰日昊之离也明在将终若不委之于人养志无为则至于耋老有嗟凶矣故曰不鼓缶而歌则大耋之嗟凶也　昊本作反耋田节反】象曰日昊之离何可久也九四突如其来如焚如死如弃如【处于明道始变之际昏而始晓没而始出故曰如其来如其明始进其炎始盛故曰焚如逼近至尊履非其位欲进其盛以炎其上命必不终故曰死如违离之义无应无承众所不容故曰弃如也　突徒忽反】象曰突如其来如无所容也六五出涕沱若戚嗟若吉【履非其位不胜所履以柔乘刚不能制下下刚而进将来害巳忧伤之深至于沱嗟也然所丽在尊四为逆首忧伤至深众之所助故乃沱嗟而获吉也　出如字又尺逐反涕他米反沱徒河反戚千寂反】象曰六五之吉离王公也上九王用出征有嘉折首获匪其丑无咎【离丽也各得安其所丽谓之离处离之极离道巳成则除其非类以去民害王用出征之时也故必有嘉折首获匪其丑乃得无咎也　离音丽拆之舌反】象曰王用出征以正邦也










　　周易注卷三
　　钦定四库全书
　　周易注卷四　　　　　　　魏　王弼　撰周易下经咸传第四
　　【艮下兊上】咸亨利贞取女吉彖曰咸感也柔上而刚下二气感应以相与【是以亨也　取音娶下同】止而说【故利贞也说音恱】男下女【取女吉也】是以亨利贞取女吉也天地感而万物化生【二气相与乃化生也】圣人感人心而天下和平观其所感而天地万物之情可见矣【天地万物之情见于所感也凡感之为道不能感非类者也故引取女以明同类之义也同类而不相感应以其各亢所处也故女虽应男之物必下之而后取女乃吉也　见于音现】象曰山上有泽咸君子以虚受人【以虚受人物乃感应】初六咸其拇【处咸之初为感之始所感在末故有志而巳如其本实未至伤静　拇茂后反足大指】象曰咸其拇志在外也【四属外卦】六二咸其腓凶居吉【咸道转进离拇升腓腓体动躁者也感物以躁凶之道也由躁故凶居则吉矣处不乘刚故可以居而获吉　腓房非反离力智反】象曰虽凶居吉顺不害也【隂而为居顺之道也不躁而居顺不害也】九三咸其股执其随往吝【股之为物随足者也进不能制动退不能静处所感在股志在随人者也志在随人所执亦以贱矣用斯以往吝其宜也　股音古】象曰咸其股亦不处也志在随人所执下也九四贞吉悔亡憧憧往来朋从尔思【处上卦之初应下卦之始居体之中在股之上二体始相交感以通其志心神始感者也凡物始感而不以之于正则至于害故必贞然后乃吉吉然后乃得亡其悔也始在于感未尽感极不能至于无思以得其党故有憧憧往来然后朋从其思也　憧昌容反又音童音钟】象曰贞吉悔亡未感害也【未感于害故可正之得悔亡也】憧憧往来未光大也九五咸其脢无悔【脢者心之上口之下进不能大感退亦不为无志其志浅末故无悔而已　脢武杯反又音每背脊肉也又音灰】象曰咸其脢志末也上六咸其辅颊舌【咸道转末故在口舌言语而已】象曰咸其辅颊舌滕口说也【辅颊舌者所以为语之具也咸其辅颊舌则滕口説也憧憧往来犹未光大况在滕口薄可知也　滕徒登反】
　　【巽上震下】恒亨无咎利贞【恒而亨以济三事也恒之为道亨乃无咎也恒通无咎乃利正也　恒如字久也】利有攸往【各得所恒修其常道终则有始往而无违故利有攸往也】彖曰恒久也刚上而柔下【刚尊柔卑得其序也】雷风相与【长阳长隂能相成也】巽而动【动无违也】刚柔皆应【不孤媲也】恒【皆可久之道】恒亨无咎利贞久于其道也【道得所久则常通无咎而利贞也】天地之道恒久而不已也【得其所久故不已也】利有攸往终则有始也【得其常道故终则复始往无穷极】日月得天而能久照四时变化而能久成圣人久于其道而天下化成【言各得其所恒故皆能长久】观其所恒而天地万物之情可见矣【天地万物之情见于所恒也】象曰雷风恒【长阳长隂合而相与可久之道也】君子以立不易方【得其所久故不易也】初六浚恒贞凶无攸利【处恒之初最处卦底始求深者也求深穷底令物无余蕴渐以至此物犹不堪而况始求深者乎以此为恒凶正害徳无施而利也　浚荀闰反】象曰浚恒之凶始求深也九二悔亡【虽失其位恒位于中可以消悔也】象曰九二悔亡能久中也九三不恒其徳或承之羞贞吝【处三阳之中居下体之上处上体之下上不全尊下不全卑中不在体体在乎恒而分无所定无恒者也徳行无恒自相违错不可致诘故或承之羞也施德于斯物莫之纳鄙贱甚矣故曰贞吝也】象曰不恒其徳无所容也九四田无禽【恒于非位虽劳无获也】象曰久非其位安得禽也六五恒其徳贞妇人吉夫子凶【居得尊位为恒之主不能制义而系应在二用心专贞从唱而已妇人之吉夫子之凶也】象曰妇人贞吉从一而终也夫子制义从妇凶也上六振恒凶【夫静为躁君安为动主故安者上之所处也静者可久之道也处卦之上居动之极以此为恒无施而得也　振之刃反】象曰振恒在上大无功也
　　【艮下干上】遯亨小利贞彖曰遯亨遯而亨也【遯之为义遯乃通也遯徒巽反】刚当位而应与时行也【谓五也刚当位而应非否亢也遯不否亢能与】
