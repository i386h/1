<!-- { "loadSidebar": true } -->
　　钦定四库全书　　　　经部一
　　周易注　　　　　　　易类
　　提要
　　【臣】等谨案周易注十卷魏王弼撰弼字辅嗣山阳髙平人官尚书郎年二十四而卒事迹具三国志本所注惟周易上下经又别作周易略例明宗防后东晋太常颍川韩康伯始续注系辞説卦序卦杂卦四隋书经籍志以王韩之书各着録故易注作六卷略例作一卷系辞注作三卷新旧唐书载弼注七卷则合略例计之今本十卷则并韩书计之也考王俭七志已称弼易注十卷【案七志今不此据经典释文所引】孔頴达周易正义亦合王韩为一书则其来已久矣吴仁杰古周易称弼以系辞上下字施之説卦前后二篇【案仁杰主隋志説卦三篇之説故有此语然今本从宋岳珂荆溪家塾本翻雕系辞以下实无字仁杰所见或别一本也】则误以韩氏之书归于王氏税与权古周易称韩康伯以上下系为七八卷説序杂为第九卷略例为第十卷则又误执周易正义康伯为弼弟子之説以今本为出康伯所编均之误也【案康伯晋简文帝时人弼则殁于魏正始十年逺不相及王应麟困学纪闻已辨正义之误】自郑氏费直之学始析易以附经至弼又更定之説者谓郑本如今本之乾卦其坤卦以下又弼所割裂然郑氏易注至北宋尚存一卷崇文总目称存者为文言説卦序卦杂卦四篇则郑本文言尚各自为今本乾卦之后即附文言知全经皆弼所更定非复郑氏之旧矣北宋以前学者皆宗弼本自晁説之以后始渐为刋正朱子据吕祖谦本作本义乃复其旧至明永乐中修周易大全又改从弼本坊刻遂沿之至今所谓积重者不可返欤原本六卷卷首题干第一泰第二噬嗑第三咸第四夬第五丰第六各以每卷之第一卦为名殊不可解相沿既久姑仍旧本録之略例一卷唐国子助教邢璹所注原附于末并仍其旧弼及康伯注皆无音此本之音全同经典释文疑岳珂采摭释文散诸句下今取便省览亦兼存之弼之所注为后来言理之滥觞赵师秀诗所谓辅嗣易行无汉学也隋志载晋州刺史顾夷等有周易难王辅嗣义一卷册府元又载顾悦之【案悦之即顾夷之字】难王弼易义四十余条京口闵康之又申王难顾是在当日已有异同至王俭顔延年以后此彼抑互诘不休平心而论使易不卜筮周公必不列太卜使易不明象孔子必不作象使易不用数孔子必不阐大衍之数揆以圣训作易之本始可知特末学支离或不免附会穿凿耳是注廓除象数使易不杂于防纬者实弼之功全废象数使易遂入于老庄者亦弼之过其得其失两不相掩正不必各执门户之见矣乾隆四十六年三月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　钦定四库全书
　　周易注卷一
　　魏　王弼　撰
　　周易上经干传第一
　　【干下干上】乾元亨利贞初九潜龙勿用【文言备矣　干竭然反亨许庚】九二见龙在田利见大人【出潜离隐故曰见龙处于地上故曰在田徳施周普】
