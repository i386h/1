<!-- { "loadSidebar": true } -->
　　【坎下巽上】涣亨王假有庙利涉大川利贞彖曰涣亨刚来而不穷柔得位乎外而上同【二以刚来居内而不穷于险四以柔得位乎外而与上同内刚而无险困之难外顺而无违逆之乖是以亨利涉大川利贞也凡刚得畅而无忌回之累柔履正而同志乎刚则皆亨利涉大川利贞也　假庚白反难乃旦反】王假有庙王乃在中也【王乃在乎涣然之中故至有庙也】利涉大川乘木有功也【乘木即涉难也木者専所以涉川也涉难而常用涣道必有功也】象曰风行水上涣先王以享于帝立庙初六用拯马壮吉【涣散也处散之初乖散未甚故可以游行得其志而违于难也不在危剧而后乃逃窜故曰用拯马壮吉】象曰初六之吉顺也【观难而行不与险争故曰顺也】九二涣奔其机悔亡【机承物者也谓初也二俱无应与初相得而初得散道离散而奔得其所安故悔亡也】象曰涣奔其机得愿也六三涣其躬无悔【涣之为义内险而外安者也散躬志外不固所守与刚合志故得无悔也】象曰涣其躬志在外也六四涣其羣元吉涣有丘匪夷所思【逾乎险难得位体巽与五合志内掌机宻外宣化命者也故能散羣之险以光其道然处于卑顺不可自专而为散之任犹有丘墟匪夷之虑虽得元吉所思不可忘也】象曰涣其羣元吉光大也九五涣汗其大号涣王居无咎【处尊履正居巽之中散汗大号以荡险阨者也为涣之主唯王居之乃得无咎也汗下旦反】象曰王居无咎正位也【正位不可以假人】上九涣其血去逖出无咎【逖逺也最逺于害不近侵克散其忧伤逺出者也散患于逺害之地谁将咎之哉　去羌吕反逖汤歴反逺袁万反】象曰涣其血逺害也
　　【兊下坎上】节亨苦节不可贞彖曰节亨刚柔分而刚得中【坎阳而兊隂也阳上而隂下刚柔分也刚柔分而不乱刚得中而为制主节之义也节之大者莫若刚柔分男女别也】苦节不可贞其道穷也【为节过苦则物不能堪也物不能堪则不可复正也】说以行险当位以节中正以通【然后乃亨也无说而行险过中而为节则道穷也说音恱】　天地节而四时成节以制度不伤财不害民象曰泽上有水节君子以制数度议徳行初九不出戸庭无咎【为节之初将整离散而立制度者也故明于通塞虑于险伪不出戸庭慎密不失然后事济而无咎也　行下孟反下注同】象曰不出户庭知通塞也九二不出门庭凶【初已造之至二宜宣其制矣而故匿之失时之极则遂废矣故不出门庭则凶也】象曰不出门庭凶失时极也六三不节若则嗟若无咎【若辞也以隂处阳以柔乘刚违节之道以至哀嗟自已所致无所怨咎故曰无咎也】象曰不节之嗟又谁咎也六四安节亨【得位而顺不改其节而能亨者也承上以斯得其道也】象曰安节之亨承上道也九五甘节吉往有尚【当位居中为节之主不失其中不伤财不害民之谓也为节而不苦非甘而何术斯以往往有尚也】象曰甘节之吉居位中也上六苦节贞凶悔亡【过节之中以至亢极苦节者也以斯施正物所不堪正之凶也以斯脩身行在无妄故得悔亡】象曰苦节贞凶其道穷也
　　【兑下巽上】中孚豚鱼吉利涉大川利贞彖曰中孚柔在内而刚得中说而巽孚【有上四徳然后乃孚　豚徒尊反】乃化邦也【信立而后邦乃化也柔在内而刚得中各当其所也刚得中则直而正柔在内则静而顺説而以巽则乖争不作如此则物无巧竞敦实之行着而笃信乎其中矣】豚鱼吉信及豚鱼也【鱼者虫之隐者也豚者兽之微贱者也争竞之道不兴中信之徳淳着则虽微隐之物信皆及之】利涉大川乗木舟虚也【乗木于用舟之虚则终已无溺也用中孚以涉难若乗木舟虚也　难乃旦反】中孚以利贞乃应乎天也【盛之至也】象曰泽上有风中孚君子以议狱缓死【信于中虽过可亮】初九虞吉有它不燕【虞犹专也为信之始而应在四得乎専吉者也志未能变系心于一故有它不燕也】象曰初九虞吉志未变也九二鸣鹤在隂其子和之我有好爵吾与尔靡之【处内而居重隂之下而履不失中不徇于外任其真者也立诚笃志虽在闇昧物亦应焉故曰鸣鹤在隂其子和之也不私权利唯徳是与诚之至也故曰我有好爵与物散之和胡卧反好如字又呼报反靡亡池反又亡彼反】象曰其子和之中心愿也六三得敌或鼓或罢或泣或歌【三居少隂之上四居长隂之下对而不相比敌之谓也以隂居阳欲进者也欲进而阂敌故或鼔也四履正而承五非已所克故或罢也不胜而退惧见侵陵故或泣也四履乎顺不与物校退而不见害故或歌也不量其力进退无恒惫可知也　罢如字又音皮阂五代反惫备拜反】象曰或鼓或罢位不当也六四月几望马匹亡无咎【居中孚之时处巽之始应説之初居正履顺以承于五内毗元首外宣徳化者也充乎隂徳之盛故曰月几望马匹亡者弃羣类也若夫居盛徳之位而与物校其竞争则失其所盛矣故曰絶类而上履正承尊不与三争乃得无咎也　几音机又音祈】象曰马匹亡絶类上也【类谓三俱隂爻故曰类也】九五有孚挛如无咎【挛如者系其信之辞也处中诚以相交之时居尊位以为羣物之主信何可舎故有孚挛如乃得无咎也　挛力圆反】象曰有孚挛如位正当也上九翰音登于天贞凶【翰髙飞也飞音者音飞而实不从之谓也居卦之上处信之终信终则衰忠笃内丧华美外故曰翰音登于天也翰音登天正亦灭矣翰胡旦反】象曰翰音登于天何可长也
