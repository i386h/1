<!-- { "loadSidebar": true } -->
　　【坤下艮上】剥不利有攸往彖曰剥剥也柔变刚也不利有攸往小人长也顺而止之观象也君子尚消息盈虚天行也【坤顺而艮止也所以顺而止之不敢以刚止者以观其形象也强亢激拂触忤以陨身身既倾焉功又不就非君子之所尚也　剥邦角反长丁丈反】象曰山附于地剥上以厚下安宅【厚下者牀不见剥也安宅者物不失处也厚下安宅治剥之道也　处昌吕反】初六剥牀以足蔑贞凶【牀者人之所以安也剥牀以足犹云剥牀之足也蔑犹削也剥牀之足灭下之道也下道始灭刚殒柔长则正削而凶来也　蔑莫结反】象曰剥牀以足以灭下也六二剥牀以辨蔑贞凶【蔑犹甚极之辞也辨者足之上也剥道浸长故剥其辨也稍近于牀转欲灭物之所处长柔而削正以斯为徳物所弃也　辨音办郑符勉反】象曰剥牀以辨未有与也六三剥之无咎【与上为应羣阴剥阳我独协焉虽处于剥可以无咎】象曰剥之无咎失上下也【三上下各有二阴而三独应于阳则失上下也】六四剥牀以肤凶【初二剥牀民所以安未剥其身也至四剥道浸长牀既剥尽以及人身小人遂盛物将失身岂唯削正靡所不凶】象曰剥牀以肤切近灾也六五贯鱼以宫人宠无不利【处剥之时居得尊位为剥之主者也剥之为害小人得宠以消君子者也若能施宠小人于宫人而巳不害于正则所宠虽众终无尤也贯鱼谓此众阴也骈头相次似贯鱼也　贯古乱反骈薄田反】象曰以宫人宠终无尤也上九硕果不食君子得舆小人剥庐【处卦之终独全不落故果至于硕而不见食也君子居之则为民覆荫小人用之则剥下所庇也　舆音余庐力居反】象曰君子得舆民所载也小人剥庐终不可用也
　　【震下坤上】复亨出入无疾朋来无咎反复其道七日来复利有攸往彖曰复亨刚反动而以顺行是以出入无疾【入则为反出则长故无疾疾犹病也　反复音福】朋来无咎【朋谓阳也】反复其道七日来复【阳气始剥尽至来复时凡七日】天行也【以天之行反复不过七日复之不可远也】利有攸往刚长也【往则小人道消也】复其见天地之心乎【复者反本之谓也天地以本为心者也凡动息则静静非对动者也语息则黙黙非对语者也然则天地虽大富有万物雷动风行运化万变寂然至无是其本矣故动息地中乃天地之心见也若其以有为心则异类未获具存矣】象曰雷在地中复先王以至日闭关商旅不行后不省方【方事也冬至阴之复也夏至阳之复也故为复则至于寂然大静先王则天地而行者也动复则静行复则止事复则无事也】初九不远复无袛悔元吉【最处复初始复者也复之不速遂至迷凶不远而复几悔而反以此修身患难远矣错之于事其殆庶防乎故元吉也　祗音支】象曰不远之复以修身也六二休复吉【得位处中最比于初上无阳爻以疑其亲阳为仁行在初之上而附顺之下仁之谓也旣处中位亲仁善邻复之休也　休虚虬反】象曰休复之吉以下仁也六三频复厉无咎【频频蹙之貌也处下体之终虽愈于上六之迷已去复逺矣是以蹙也蹙而求复未至于迷故虽危无咎也复道宜速慼而乃复义虽无咎它来难保】象曰频复之厉义无咎也六四中行独复【四上下各有二阴而处厥中履得其位而应于初独得所复顺道而反物莫之犯故曰中行独复也】象曰中行独复以从道也六五敦复无悔【居厚而履中居厚则无怨履中则可以自考虽不足以及休复之吉守厚以复悔可免也】象曰敦复无悔中以自考也上六迷复凶有灾眚用行师终有大败以其国君凶至于十年不克征【最处复后是迷者也以迷求复故曰迷复也用之行师难用有克也终必大败用之于国则反乎君道也大败乃复量斯势也虽复十年修之犹未能征也　生领反下卦同】象曰迷复之凶反君道也
　　【震下干上】无妄元亨利贞其匪正有眚不利有攸往彖曰无妄刚自外来而为主于内【谓震也　妄亡亮反】动而健【震动而干健也】刚中而应【谓五也】大亨以正天之命也【刚自外来而为主于内动而愈健刚中而应威刚方正私欲不行何可以妄使有妄之道灭无妄之道成非大亨利贞而何刚自外来而为主于内则柔邪之道消矣动而愈健则刚直之道通矣刚中而应则齐明之徳着矣故大亨以正也天之敎命何可犯乎何可妄乎是以匪正则有眚而不利有攸往也】其匪正有眚不利有攸往无妄之往何之矣天命不祐行矣哉【匪正有眚不求改以从正而欲有所往居不可以妄之时而欲以不正有所往将欲何之天命之所不祐行矣哉　佑音又】象曰天下雷行物与无妄【与辞也犹皆也天下雷行物皆不可以妄也】先王以茂对时育万物【茂盛也物皆不敢妄然后万物乃得各全其性对时育物莫盛于斯也】初九无妄往吉【体刚处下以贵下贱行不犯妄故往得其志】象曰无妄之往得志也六二不耕获不菑畬则利有攸往【不耕而获不获菑而畬代终巳成而不而造也不擅其美乃尽臣道故利有攸往檴黄郭反菑侧其反畬音余】　象曰不耕获未冨也六三无妄之灾或系之牛行人之得邑人之灾【以阴居阳行违谦顺是无妄之所以为灾也牛者稼穑之资也二以不耕而获利有攸往而三为不顺之行故或繋之牛是有司之所以为获彼人之所以为灾也故曰行人之得邑人之灾也　行违及之行下孟反】象曰行人得牛邑人灾也九四可贞无咎【处无妄之时以阳居阴以刚乘柔履于谦顺比近至尊故可以任正固有所守而无咎也】象曰可贞无咎固有之也九五无妄之疾勿药有喜【居得尊位为无妄之主者也下皆无妄害非所致而取药焉疾之甚也非妄之灾勿治自复非妄而药之则凶故曰勿药有喜】象曰无妄之药不可试也【药攻有妄者也而反攻无妄故不可试也】上九无妄行有眚无攸利【处不可妄之极唯宜静保其身而已故不可以行也】象曰无妄之行穷之灾也
　　【干下艮上】大畜利贞不家食吉利涉大川彖曰大畜刚健笃实煇光日新其徳【凡物既厌而退者弱也既荣而陨者薄也夫能煇光日新其徳者唯刚健笃实也　畜勑六反厌于艳反】刚上而尚贤【谓上九也处上而大通刚来而不距尚贤之谓也】能止健大正也【健莫过干而能止之非夫大正未之能也】不家食吉养贤也利涉大川应乎天也【有大畜之实以之养贤令贤者不家食乃吉也尚贤制健大正应天不忧险难故利涉大川也　令力呈反】象曰天在山中大畜君子以多识前言往行以畜其徳【物之可畜于怀令徳不散尽于此也　识如字刘作志行下孟反】初九有厉利巳【四乃畜巳未可犯也故进则有厉巳则利也　巳夷止反或音纪】象曰有厉利巳不犯灾也【处健之始未果其健者故能利巳】九二舆说輹【五处畜盛未可犯也遇斯而进故舆说輹也居得其中能以其中不为冯河死而无悔遇难能止故无尤也　舆音余说吐活反輹音服又音福】象曰舆说輹中无尤也九三良马逐利艰贞曰闲舆卫利有攸往【凡物极则反故畜极则通初二之进值于畜盛故不可以升至于九三升于上九而上九处天衢之亨涂径大通进无违距可以驰骋故曰良马逐也履当其位进得其时之乎通路不忧险阨故利艰贞也闲阂也卫护也进得其时虽涉艰难而无患也舆虽遇闲而故卫也与上合志故利有攸往也】象曰利有攸往上合志也六四童牛之牿元吉【处艮之始履得其位能止健初距不以角柔以止刚刚不敢犯抑锐之始以息强争岂唯独利乃将有喜也牿古毒反】象曰六四元吉有喜也六五豮豕之牙吉【豕牙横猾刚暴难制之物谓二也五处得尊位为畜之主二刚而进能豮其牙柔能制健禁暴抑盛岂唯能固其位乃将有庆也　豮符云反刘云豕去势曰豮】象曰六五之吉有庆也上九何天之衢亨【处畜之极畜极则通大畜以至于大亨之时何辞也犹云何畜乃天之衢亨也　何音河又音贺衢其俱反】象曰何天之衢道大行也
　　【震下艮上】頥贞吉观頥自求口实彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉象曰山下有雷頥君子以慎言语节饮食【言语饮食犹慎而节之而况其余乎　頥以之反养如字】初九舍尔灵观我朶頥凶【朶頥者嚼也以阳处下而为动始不能令物由巳养动而求养者也夫安身莫若不竞修巳莫若自保守道则福至求禄则辱来居养贤之世不能贞其所履以全其徳而舍其灵之明兆羡我朶頥而躁求离其致养之至道闚我宠防而竞进凶莫甚焉　舍音舍朶多果反动也】象曰观我朶頥亦不足贵也六二顚頥拂经于丘頥征凶【养下曰颠拂违也经犹义也丘所履之常也处下体之中无应于上反而养初居下不奉上而反养下故曰顚頥拂经于丘也以此而养未见其福也以此而行未见有与故曰頥征凶　顚丁田反拂符弗反】象曰六二征凶行失类也【类皆上养而二处下养初】六三拂頥贞凶十年勿用无攸利【履夫不正以养于上纳上以謟者也拂养正之义故曰拂頥贞凶也处頥而为此行十年见弃者也立行于斯无施而利】象曰十年勿用道大悖也六四顚頥吉虎视眈眈其欲逐逐无咎【体属上体居得其位而应于初以上养下得頥之义故曰顚頥吉也下交不可以凟故虎视眈眈威而不猛不恶而严养徳施贤何可有利故其欲逐逐尚敦实也修此二者然后乃得全其吉而无咎观其自养则履正察其所养则养阳頥爻之贵斯为盛矣悖布内反视市志反眈丁南反】象曰顚頥之吉上施光也六五拂经
　　居贞吉不可涉大川【以阴居阳拂頥之义也行则失类故宜居贞也无应于下而比于上故可守贞从上得頥之吉虽得居贞之吉处頥违谦难未可涉也】象曰居贞之吉顺以从上也上九由頥厉吉利涉大川【以阳处上而履四阴阴不能独为主必宗于阳也故莫不由之以得其养故曰由頥为众阴之主不可渎也故厉乃吉有似家人悔厉之义贵而无位是以厉也髙而有民是以吉也为养之主物莫之违故利涉大川也】象曰由頥厉吉大有庆也
