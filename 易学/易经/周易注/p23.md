<!-- { "loadSidebar": true } -->
　　案象无初上得位失位之文【隂阳居之不云得失】又系辞但论三五二四同功异位亦不及初上何乎【问其意也】唯干上九文言云贵而无位【阳居之也】需上六云虽不当位【隂居之也】若以上爲隂位邪则需上六不得云不当位也若以上爲阳位邪则干上九不得云贵而无位也隂阳处之皆云非位而初亦不说当位失位也【不论当位失位凶吉之由】然则初上者是事之终始无隂阳定位也【初爲始上为终施之于人为终始非禄位之地也】故干初谓之濳过五谓之无位未有处其位而云濳上有位而云无者也歴观众卦尽亦如之初上无隂阳定位亦以明矣夫位者列贵贱之地待才用之宅也【宅居也二四隂贱小人居之三五阳贵君子居之】爻者守位分之任应贵贱之序者也【各守其位应之以序　分扶问反】位有尊卑爻有隂阳尊者阳之所处卑者隂之所履也故以尊爲阳位卑爲隂位去初上而论位分则三五各在一卦之上亦何得不谓之阳位二四各在一卦之下亦何得不谓之隂位初上者体之终始事之先后也故位无常分事无常所非可以隂阳定也尊卑有常序终始无常主【四爻有尊卑之序终始无隂阳之常主也　去羌吕反】故系辞但论四爻功位之通例而不及初上之定位也然事不可无终始卦不可无六爻初上虽无隂阳本位是终始之地也统而论之爻之所处则谓之位卦以六爻爲成则不得不谓之六位时成也
　　略例下
　　凡体具四德者则转以胜者爲先故曰元亨利贞也【元为生物之始春也亨为会聚于物夏也利为和谐品物秋也贞能干济于物冬也干用此四德以成君子大人之法也】其有先贞而后亨者亨由于贞也【离卦云利贞亨】凡隂阳者相求之物也近而不相得者志各有所存也【比之六三处二四之间四自外比二为五贞所与比者皆非己亲是有所存者也】故凡隂阳二爻率相比而无应则近而不相得【随之六三系丈夫九四随有是无应而相得之例也　率音又音律又所律反比毗志反】有应则虽逺而相得【既济六二有应于五与初三相近情不相得之例】然时有险易卦有小大【否险泰易遯小临大】同救以相亲同辟以相防【睽之初九九四隂阳非应俱是睽孤同处体下交孚相救而得悔亡是同救相亲困之初六有应于四濳身幽谷九四有应于初来徐徐志意怀疑同避金车两相防逺也】故或有违斯例者也然存时以考之义可得也【或有情伪生违此例者存其时考其验莫不得之】凡者统论一卦之体者也象者各辩一爻之义者也【统论卦体象各明一爻之义】故履卦六三爲兊之主以应于干成卦之体在斯一爻故叙其应虽危而亨也【云柔履刚说而应乎干是以履虎尾不咥人亨也】象则各言六爻之义明其吉凶之行去六三成卦之体而指说一爻之德故危不亨而见咥也【六三履虎尾咥人凶言不咥象言见咥明爻其义各异也　行下孟反去羌吕反咥直结反】讼之九二亦同斯义【讼彖云有孚窒惕中吉刚来而得中注云其在二乎以刚而来正夫羣小断不失中应斯任矣九二不克讼归而逋其邑人三百戸无眚也】凡者通论一卦之体者也一卦之体必由一爻爲主则指明一爻之美以统一卦之义大有之类是也卦体不由乎一爻则全以二体之义明之丰卦之是也凡言无咎者本皆有咎者也防得其道故得无咎也【干之九三君子终日干干无咎若防失其道则有过咎也】吉无咎者本亦有咎由吉故得免也【师贞丈人吉无咎注云兴役动众无功罪也故吉乃免咎】无咎吉者先免于咎而后吉从之也【比初六有孚比之无咎终来有它吉之例也】或亦处得其时吉不待功不犯于咎则吉也【需之九二需于沙小有言终吉注云近不逼难逺不后时履健居中以待其会虽小有言以吉终也】或有罪自巳招无所怨咎亦曰无咎故节六三曰不节若则嗟若无咎象曰不节之嗟又谁咎也此之谓矣
　　卦略　【凡十一卦】
　　屯此一卦皆隂爻求阳也屯难之世弱者不能自济必依于彊民思其主之时也故隂爻皆先求阳不召自徃马虽班如而犹不废不得其主无所冯也初体阳爻处首居下应民所求合其所望故大得民也【江海处下百川归之君能下物万民归之难乃旦反冯皮冰反】
　　蒙此一卦隂爻亦先求阳夫隂昧而阳明隂困童蒙阳能之凡不识者求问识者识者不求所告闇者求明明者不谘于闇故童蒙求我匪我求童蒙也故六三先唱则犯于爲女四逺于阳则困蒙吝初比于阳则蒙也　【逺袁愿反】
　　履杂卦曰履不处也又曰履者礼也谦以制礼阳处隂位谦也故此一卦皆以阳处隂爲美也【九五夬履贞厉履道恶盈而五处尊位三居阳位则见咥也】
　　临此刚长之卦也刚胜则柔危矣柔有其德乃得免咎故此一卦隂爻虽美莫过无咎也　【长丁丈反】
　　观之爲义以所见爲美者也故以近尊爲尚逺之爲吝【逺爲童观近爲观国　观古乱反】
　　大过者栋桡之世也本末皆弱栋巳桡矣而守其常则是危而弗扶凶之道也以阳居隂拯弱之义也故阳爻皆以居隂位爲美济衰救危唯在同好则所赡褊矣九四有应则有它吝九二无应则无不利也【大过之时阳处隂位心无系应为吉阳得位有应则凶也　桡乃孝反赡常艳反】
　　遯小人浸长难在于内亨在于外与临卦相对者也临刚长则柔危遯柔长故刚遯也【遯以逺时爲吉不系爲美上则肥遯初则有厉】
　　大壮未有违谦越礼能全其壮者也故阳爻皆以处隂位爲美用壮处谦壮乃全也用壮处壮则触藩矣明夷爲闇之主在于上六初最逺之故曰君子于行五最近之而难不能溺故谓之箕子之贞明不可息也三处明极而征至闇故曰南狩其大首也【逺难藏明明夷之义　逺于万反难乃旦反】
　　睽者睽而通也于两卦之极观之义最见矣极睽而合极异而通故先见怪焉洽乃疑亡也【火动而上泽动而下睽义见矣　最见贤遍反】
　　丰此一卦明以动之卦也尚于光显宣扬畅者也故爻皆以居阳位又不应隂爲美其统在于恶闇而巳矣小闇谓之沛大闇谓之蔀闇甚则明尽未尽则明昧明尽则斗星见明防故见昧无明则无与乎世见昧则不可以大事折其右肱虽左肱在岂足用乎日中之盛而见昧而巳岂足任乎【丰之为义贵在光大恶于闇昧也　恶乌路反沛歩贝反又普贝反蔀歩口反与如字又音预】
　　周易注卷十
