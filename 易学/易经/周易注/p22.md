<!-- { "loadSidebar": true } -->
　　夫爻者何也【将释其义假设问辞】言乎变者也【爻者效也物刚效刚物柔效柔遇物而变动有所之故云言乎变者也】变者何也情僞之所爲也【变之所生生于情僞情僞所适巧诈多端故云情僞之所爲也】夫情僞之动非数之所求也【情欲伪动数莫能求】故合散屈伸与体相乖【物之爲体或性冋行乖情貎相违同归殊涂一致百虑故萃卦六二引吉无咎萃之为体贵相从就六二志在静退不欲相就人之多辟巳独取正其体虽合志则不同故曰合散干之初九潜龙勿用扣九身虽潜屈情无忧问其志则申故曰屈伸】形躁好静质柔爱刚体与情反质与愿违【至如风虎云龙啸吟相感物之体性形愿相从此则情体乖违质愿相反故归妹九四归妹愆期迟归有时四体是震是形躁也愆期待时是好静也履卦六三武人爲于大君志刚也兑体是隂是质柔也志懐刚武爲于大君是爱乎刚也】巧歴不能定其算数圣明不能爲之典要【万物之情动变多端虽复巧歴圣明不能定其算数制典法立要会也】法制所不能齐度量所不能均也【虽复法制度量不能均齐诈伪长短】爲之乎岂在夫大哉【情有巧伪变动相乖不在于大而圣明巧歴尚测不知岂在乎大哉】陵三军者或惧于朝廷之仪暴威武者或困于酒色之娱【陵三军暴威武视死如归若献酬揖让汗成霡霂此皆体质刚猛惧在防小故大畜初九有厉利巳九三舆说辐虽复刚健怯于柔弱也】近不必比逺不必乖【近爻不必亲比逺爻不必乖离屯六二初九爻虽相近守贞不从九五虽逺十年乃字此例是也　比毗志反】同声相应髙下不必均也同气相求体质不必齐也【初四二五三上同声相应不必均髙卑也同气相求不必齐形质也】召云者龙命吕者律【云水气也龙水畜也召水气者水畜此明有识感无识命隂吕者阳律此明无识感有识】故二女相违而刚柔合体【二女俱是隂类而相违刚柔虽异而合体此明异类相应】隆墀永叹逺壑必盈【隆髙也墀水中墀也永长也处髙墀而长叹逺壑之中盈响而应九五尊髙喻于隆墀六二卑下同于逺壑唱和相应也墀直其反】投戈散地则六亲不能相保【投置也散逃也置兵戈于逃散之地】
　　【虽是至亲不能相保守也遯卦九四好遯君子吉处身于外难在于内处外则超然逺遯初六至亲不能相保守也】同舟而济则胡越何患乎异心【同在一舟而俱济彼岸胡越虽殊其心皆同若渐卦三四异体和好物莫能间顺而相保似若同在一舟上下殊体犹若胡越利用御寇何患乎异心】故茍识其情不忧乖逺茍明其趣不烦强武【茍识同志之情何忧胡越也茍知逃散之趣不劳用其威武也】能说诸心能研诸虑【诸物之心忧其凶患爻变示之则物心皆说诸侯之虑在于育物爻变告之其虑益精　说音悦】睽而知其类异而知其通【睽曰万物睽而其事也男女睽而其志同也】其唯明爻者乎【知趣舍察安危辩吉凶知变化其唯明爻者乎】故有善迩而逺至命宫而啇应【善脩治也迩近也近脩治言语千里逺应若中孚之九二鸣鹤在阴其子和之鸣于此和于彼声同则应有若宫啇也】脩下而髙者降与彼而取此者服矣【处下脩正髙必命之否之初六拔茅贞吉九四有命畴离祉也与谓上也取谓下也君上福禄不独有之下人服者感君之德大有六五厥孚交如威如吉之例是也】是故情伪相感逺近相追【正应相感是实情蹇之二五之例不正相感是僞情頥之三上之例有应虽逺而相追睽之三上之例无应近则相取贲之二三之例是也】爱恶相攻屈伸相推【同人三四有爱有恶迭相攻伐否泰二卦一屈一伸更相推谢】见情者直徃则违【得也见彼之情徃必得志屯之六四求婚媾徃吉无不利之例不揆则徃彼必相违六三即鹿无虞惟入于林中君子几不如舍徃吝之例是也】故拟议以成其变化语成器而后有格【格作括括结也动则拟议极于变化语成器而后无结阂之患也】不知其所以爲主鼓舞而天下从者见乎其情者也【鼓舞犹变化也易道变化应人如响退藏于宻不知为主也其爲变化万物莫不从之而变是显见其情系辞曰圣人之情见乎辞又曰鼔之舞之以尽神】是故范围天地之化而不过曲成万物而不遗【范法也围周围也模范周围天地变化之道而不过差委曲成就万物而不有遗失】通乎昼夜之道而无体一隂一阳而无穷【阳通昼隂通夜昼夜犹变化也极神妙之道而无体可明一者道也道者虗无也在隂之时不以生长而为功在阳之时不以生长而为力是以生长无穷若以生长为功各尽于有物之功极岂得无穷乎】非天下之至变其孰能与于此哉【非六爻至极通变以应万物则不能与于此也　与音预】是故卦以存时爻以示变
　　明卦适变通爻
　　夫卦者时也爻者适时之变者也【卦者统一时之大义爻者适时中之通变】夫时有否泰故用有行藏【泰时则行否时则藏】卦有小大故辞有险易【隂长则小阳生则大否卦辞险泰卦辞易　易以防反】一时之制可反而用也一时之吉可反而凶也【一时有大畜之制反有天衢之用一时有丰亨之吉反有羇旅之凶是也羇居宜反】故卦以反对而爻亦皆变【诸卦之体両相反正其爻随卦而变泰之初九拔茅彚征吉否之初六拔茅彚贞卦既随时爻变亦准也】是故用无常道事无轨度动静屈伸唯变所适【卦既推移道用无常爻逐时变故事无轨度动出静入屈徃伸来唯变所适也】故名其卦则吉凶从其类存其时则动静应其用【名其谦比则吉从其名其蹇剥则凶从其震时则动应其用艮时则静应其用】寻名以观其吉凶举时以观其动静【寻谦比蹇剥则观知吉凶也举艮震则观知动静也】则一体之变由斯见矣夫应者同志之象也位者爻所处之象也【得应则志同相和隂位小人所处阳位君子所处】承乘者逆顺之象也逺近者险易之象也【隂承阳则顺阳承隂则逆故小过六五乘刚逆也六二承阳顺也逺难则易近难则险需卦九三近坎险也初九逺险易矣】内外者出处之象也初上者始终之象也【内卦是处外卦为出初为始上为终】是故虽逺而可以动者得其应也虽险而可以处者得其时也【上下虽逺而动者有其应也革六二去五虽逺隂阳相应徃者无咎也虽险可以处者得其时也需上六居险之上不忧出穴之凶得其时也】弱而不惧于敌者得所据也忧而不惧于乱者得所附也【师之六五为师之主体是隂柔禽来犯田执言徃讨处得尊位所以不惧也遯九五嘉遯贞吉处遯之时小人浸长君子道消逃遯于外附着尊位率正小人不敢爲乱也】柔而不忧于断者得所御也虽后而敢爲之先者应其始也【体虽柔弱不忧断制良由柔御于阳终得刚胜则噬嗑六五噬干肉得黄金之例初爻处下有应于四者即是体后而敢为之先则泰之初九拔茅茹以其彚征吉之例是也　断丁乱反】物竞而独安于静者要其终也【物甚争竞己独安静会其终也大有上九自天祐之吉无不利余竝乘刚竞其丰富己独安静不处于位由居上极要其终也】故观变动者存乎应察安危者存乎位【爻有变动在乎应有应而动动则不失若谦之九三劳谦君子有终吉之例爻之安危在乎位得位则安若节之六四安节亨之例失位则危若晋之九四晋如鼫鼠贞厉之是】辩逆顺者存乎承乘【隂乘于阳逆也师之六三师或舆尸凶隂承于阳顺也噬嗑六三小吝无咎承于九四虽失其正小吝无咎也】明出处者存乎外内【遯君子处外临君子处内】逺近终始各存其会【适得其时则吉失其要会则凶】辟险尚逺趣时贵近【遯之上九肥遯无不利此尚逺也观之六四观国之光利用賔于王此贵近也　辟音避】比复好先干壮恶首【比初六有孚无咎上六比之无首凶复之初九不逺复无祗悔元吉上六迷复凶干上九亢龙有悔大壮上六羝羊触藩不能退不能遂无攸利之例是也　比毗志反】明夷务闇丰尚光大【明夷云利艰贞晦其明也丰云勿忧宜日中是也】吉凶有时不可犯也【时有吉凶不可越分轻犯】动静有适不可过也【动静适时不可过越而动】犯时之忌罪不在大失其所适过不在深【若夬之九三壮于頄有凶得位有应时方阳长同决小人三独应之犯时之忌凶其宜也大过九四栋隆吉有它吝大过之时阳处隂位为美九四阳处隂位能隆其栋良由应初则有它吝此所适违时也】动天下灭君主而不可危也【事之大者震动宇宙弑灭君主违于臣道不可倾危若离之九四突如其来如焚如死如弃如之例是也】侮妻子用顔色而不可易也【事之小者侮慢妻子用顔色若家人尚严不可慢易家人九三家人嗃嗃悔厉吉妇子嘻嘻终吝是也】故当其列贵贱之时其位不可犯也【位有贵贱爻有尊卑职分旣定不可触犯】遇其忧悔吝之时其介不可慢也【吉凶之始彰也存乎微兆悔吝纎介虽细不可慢易而不慎也】观爻思变变斯尽矣
　　明象
　　夫象者出意者也言者明象者也【立象所以表出其意作其言者显明其象若干能变化龙是变物欲明乾象假龙以明干欲明龙者假言以象龙龙则象之意也】尽意莫若象尽象莫若言【象以表意言以尽象】言生于象故可寻言以观象【若言能生龙寻言可以观龙】象生于意故可寻象以观意【干能明意寻干以观其意】意以象尽象以言着【意之尽也象以尽之象之着也言以着之】故言者所以明象得象而忘言象者所以存意得意而忘象【既得龙象其言可忘既得干意其龙可舍】犹蹄者所以在兔得兔而忘蹄【蹄以喻言兔以喻象存蹄得兔得兔忘蹄】筌者所以在鱼得鱼而忘筌也【求鱼在筌得鱼弃筌筌七全反】然则言者象之蹄也象者意之筌也【啼以喻言筌以比象】
　　是故存言者非得象者也存象者非得意者也【未得象者存言言则非象未得意者存象象则非意】象生于意而存象焉则所存者乃非其象也【所存者在意也】言生于象而存言焉则所存者乃非其言也【所存者在象也】然则忘象者乃得意者也忘言者乃得象者也【忘象得意忘言得象】得意在忘象得象在忘言【弃执而后得之】故立象以尽意而象可忘也重画以尽情而画可忘也【尽意可遗象尽情可遗画若尽和同之意忘其天火之象得同志之心抜茅之画尽可弃也　重直龙反】是故触类可爲其合义可爲其徴【徴验也触逢事类则爲象鱼龙牛马鹿狐鼠之大人君子义同爲验也】义茍在健何必马乎类茍在顺何必牛乎【大壮九三有干亦云羝羊坤卦无干彖亦云牝马】爻茍合顺何必坤乃爲牛义茍应健何必干乃爲马【遯无坤六二亦称牛明夷无干六二亦称马　应音鹰】而或者定马于干【唯执干爲马其象未也】案文责卦有马无干则僞说滋漫难可纪矣互体不足遂及卦变变又不足推致五行【广推金木水火土为象也　漫末半反】一失其原巧愈弥甚【一失圣人之原旨广为譬喻失之甚】纵复或值而义无所取盖存象忘意之由也【失鱼兔则空守筌蹄遗健顺则空说龙马】忘象以求其意义斯见矣
　　辩位
