<!-- { "loadSidebar": true } -->
　　【巽下离上】鼎元吉亨【革去故而鼎取新取新而当其人易故而法制齐明吉然后乃亨故先元吉而后亨也鼎者成变之卦也革既变矣则制器立法以成之焉变而无制乱可待也法制应时然后乃吉贤愚有别尊卑有序然后乃亨故先元吉而后乃亨　鼎丁冷反】彖曰鼎象也【法象也】以木巽火亨饪也【亨饪鼎之用也　亨普庚反下竝同饪入甚反徐而鸩反】圣人亨以享上帝而大亨以养圣贤【亨者鼎之所为也革去故而鼎成新故为亨饪调和之器也去故取新圣贤不可失也饪孰也天下莫不用之而圣人用之乃上以享上帝而下以大亨飬圣贤也　享香两反】巽而耳目聪明【圣贤获飬则已不为而成矣故巽而耳目聪明也】柔进而上行得中而应乎刚是以元亨【谓五也有斯二德故能成新获大亨也　上时掌反】象曰木上有火鼎君子以正位凝命【凝者严整之貌也鼎者取新成变者也革去故而鼎成新正位者明尊卑之序也凝命者以成教命之严也　凝鱼承反】初六鼎顚趾利出否得妾以其子无咎【凡阳为实而隂为虚鼎之为物下实而上虚而今隂在下则是为覆鼎也鼎覆则趾倒矣否谓不善之物也取妾以为室主亦顚趾之义也处鼎之初将在纳新施颠以出秽得妾以为子故无咎也　颠丁田反趾音止出尺遂反或如字否悲已反下同覆芳目反倒丁老反】象曰鼎顚趾未悖也【倒以写否故未悖也　悖必内反】利出否以从贵也【弃秽以纳新也】九二鼎有实我仇有疾不我能即吉【以阳之质处鼎之中有实者也有实之物不可复加益之则溢反伤其实我仇谓五也困于乗刚之疾不能就我则我不溢得全其吉也　仇音求复扶又反】象曰鼎有实慎所之也【有实之鼎不可复有所取才任己极不可复有所加】我仇有疾终无尤也九三鼎耳革其行塞雉膏不食方雨亏悔终吉【鼎之为义虚中以待物者也而三处下体之上以阳居阳守实无应无所纳受耳宜空以待而反全其实塞故曰鼎耳革其行塞虽有雉膏而终不能食也雨者隂阳交和不偏亢者也虽体阳爻而统属隂卦若不全任刚亢务在和通方雨则悔亏终则吉也　行下孟反塞悉则反】象曰鼎耳革失其义也九四鼎折足覆公餗其形渥凶【处上体之下而又应初既承且施非已所堪故曰鼎折足也初已出否至四所盛则巳防矣故曰覆公餗也渥沾濡之貌也既覆公餗体为渥沾知小谋大不堪其任受其至辱灾及其身故曰其形渥凶也　折之舌反餗送鹿反渥于角反施始豉反盛音成知音智】象曰覆公餗信如何也【不量其力果致凶灾信如之何】六五鼎黄耳金利贞【居中以柔能以通理纳乎刚正故曰黄耳金利贞也耳黄则能纳刚正以自举也　典反又古反】象曰鼎黄耳中以为实也【以中为实所受不妄也】上九鼎玉大吉无不利【处鼎之终鼎道之成也居鼎之成体刚履柔用劲施以斯处上髙不诫亢得夫刚柔之节能举其任者也应不在一则靡所不举故曰大吉无不利也劲古政反】象曰玉在上刚柔节也
　　【震下震上】震亨【惧以成则是以亨】震来虩虩笑言哑哑【震之为义威至而后乃惧也故曰震来虩虩恐惧之貌也震者惊骇怠惰以肃解慢者也故震来虩虩恐致福也笑言哑哑后有则也　虩许逆反哑乌客反解佳卖反】震惊百里不丧匕鬯【威震惊乎百里则足可以不丧匕鬯矣匕所以载鼎实鬯香酒奉宗庙之盛也　丧息浪反卦内竝同匕必以反鬯勑亮反】彖曰震亨震来虩虩恐致福也笑言哑哑后有则也震惊百里惊逺而惧迩也【威震惊乎百里则惰者惧于近矣】出可以守宗庙社稷以为祭主也【明所以堪长子之义也不丧匕鬯则已出可以守宗庙　长丁丈反已音纪】象曰洊雷震君子以恐惧脩省初九震来虩虩后笑言哑哑吉【体夫刚徳为卦之先能以恐惧脩其徳也　洊在荐反】象曰震来虩虩恐致福也笑言哑哑后有则也六二震来厉亿丧贝跻于九陵勿逐七日得【震之为义威骇怠懈肃整惰慢者也初干具任而二乘之震来则危丧其资货亡其所处矣故曰震来厉亿丧贝亿辞也贝资货粮用之属也犯逆受戮无应而行行无所舎威严大行物莫之纳无粮而走虽复超越陵险必困于穷匮不过七日故曰勿逐七日得也　亿于其反下同郑如字丧去声贝如字跻子西反复扶又反】象曰震来厉乘刚也六三震苏苏震行无眚【不当其位位非所处故惧苏苏也而无乘刚之逆故可以惧行而无眚也　眚生领反】象曰震苏苏位不当也九四震遂泥【处四隂之中居恐惧之时为众隂之主宜勇其身以安于众若其震也遂困难矣履夫不正不能除恐使物安已徳未光也　泥乃计反荀本遂作队泥乃低反难乃旦反】象曰震遂泥未光也六五震往来厉亿无丧有事【往则无应来则乘刚恐而往来不免于危夫处震之时而得尊位斯乃有事之机也而惧往来将丧其事故曰亿无丧有事也】象曰震往来厉危行也其事在中大无丧也【大则无丧往来乃危也】上六震索索视矍矍征凶震不于其躬于其邻无咎婚媾有言【处震之极极震者也居震之极求中未得故惧而索索视而矍矍无所安亲也已处动极而复征焉凶其宜也若恐非已造彼动故惧惧邻而戒合于备豫故无咎也极惧相疑故虽婚媾而有言也　索桑落反矍俱反徐许反媾古豆反】象曰震索索中未得也虽凶无咎畏邻戒也
　　【艮下艮上】艮其背【目无患也艮根恨反】　不获其身【所止在后故不得其身也】行其庭不见其人【相背故也背音佩】无咎【凡物对面而不相通否之道也艮者止而不相交通之卦也各止而不相与何得无咎唯不相见乃可也施止于背不隔物欲得其所止也背者无见之物无见则自然静止静止而无见则不获其身矣相背者虽近而不相见故行其庭不见其人也夫施止不于无见令物自然而止而强止之则奸邪竝兴近而不相得则凶其得无咎艮其背不获其身行其庭不见其人故也　否备鄙反强其两反】彖曰艮止也时止则止时行则行动静不失其时其道光明【止道不可常用必施于不可以行适于其时道乃光明也】艮其止止其所也【易背曰止以明背即止也施止不可于面施背乃可也施止于止不施止于行得其所矣故曰艮其止止其所也】上下敌应不相与也是以不获其身行其庭不见其人无咎也象曰兼山艮君子以思不出其位【各止其所不侵官也】初六艮其趾无咎利永贞【处止之初行无所之故止其趾乃得无咎至静而定故利永贞】象曰艮其趾未失正也六二艮其腓不拯其随其心不快【随谓趾也止其腓故其趾不拯也腓体躁而处止而不得拯其随又不能退听安静故其心不快也腓符非反快苦夬反】象曰不拯其随未退听也九三艮其限列其夤厉薰心【限身之中也三当两象之中故曰艮其限夤当中脊之肉也止加其身中体而分故列其夤而忧危薰心也艮之为义各止于其所上下不相与至中则列矣列加其夤危莫甚焉危亡之忧乃薫灼其心也施止体中其体分焉体分两主大器丧矣　夤引真反又音薰许云反】象曰艮其限危薫心也六四艮其身无咎【中上称身履得其位止求诸身得其所处故不陷于咎也】象曰艮其身止诸躬也【自止其躬不分全体】六五艮其辅言有序悔亡【施止于辅以处于中故口无择言能亡其悔也】象曰艮其辅以中正也【能用中正故言有序也】上九敦艮吉【居止之极极止者也敦重在上不陷非妄宜其吉也】象曰敦艮之吉以厚终也
　　【艮下巽上】渐女归吉利贞【渐者渐进之卦也止而巽以斯适进渐进者也以止巽为进故女归吉也进而用正故利贞也　渐捷检反】彖曰渐之进也【之于进也】女归吉也进得位往有功也进以正可以正邦也其位刚得中也【以渐进得位也】止而巽动不穷也象曰山上有木渐君子以居贤徳善俗【贤徳以止巽则居风俗以止巽乃善】初六鸿渐于干小子厉有言无咎【鸿水鸟也适进之义始于下而升者也故以鸿为喻六爻皆以进而履之为义焉始进而位乎穷下又无其应若履于干危不可以安也始进而未得其位则困于小子穷于谤言故曰小子厉有言也困于小子谗谀之言未伤君子之义故曰无咎也】象曰小子之厉义无咎也六二鸿渐于磐饮食衎衎吉【磐山石之安者也进而得位居中而应本无禄养进而得之其为欢乐愿莫先焉　磐畔干反衎苦旦反养羊尚反】象曰饮食衎衎不素饱也九三鸿渐于陆夫征不复妇孕不育凶利御寇【陆髙之顶也进而之陆与四相得不能复反者也夫征不复乐于邪配则妇亦不能执贞矣非夫而孕故不育也三本艮体而弃乎羣丑与四相得遂乃不反至使妇孕不育见利忘义贪进忘旧凶之道也异体合好顺而相保物莫能间故利御寇也　孕以证反复扶又反】象曰夫征不复离羣丑也妇孕不育失其道也利用御寇顺相保也六四鸿渐于木或得其桷无咎【鸟而之木得其宜也或得其桷遇安栖也虽乘于刚志相得也　离力智反桷音角】象曰或得其桷顺以巽也九五鸿渐于陵妇三歳不孕终莫之胜吉【陵次陆者也进得中位而隔乎三四不得与其应合故妇三歳不孕也各履正而居中三四不能久塞其涂者也不过三岁必得所愿矣进以正邦三年有成成则道济故不过三歳也】象曰终莫之胜吉得所愿也上九鸿渐于陆其羽可用为仪吉【进处髙洁不累于位无物可以屈其心而乱其志峩峩清逺仪可贵也故曰其羽可用为仪吉　累劣伪反】象曰其羽可用为仪吉不可乱也
