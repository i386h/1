<!-- { "loadSidebar": true } -->
　　【时行也　否备鄙反】小利贞浸而长也【隂道欲浸而长正道亦未全灭故小利贞也　浸子鸩反长丁丈反】遯之时义大矣哉象曰天下有山遯【天下有山隂长之象】君子以逺小人不恶而严初六遯尾厉勿用有攸往【遯之为义辟内而之外者也尾之为物最在体后者也处遯之时不往何灾而为遯尾祸所及也危至而后求行难可免乎厉则勿用有攸往也　逺袁万反辟音避】象曰遯尾之厉不往何灾也六二执之用黄牛之革莫之胜说【居内处中为遯之主物皆遯已何以固之若能执乎理中厚顺之道以固之也则莫之胜解　胜升证反又音升说如字】象曰执用黄牛固志也九三系遯有疾厉畜臣妾吉【在内近二以阳附隂宜遯而系故曰系遯遯之为义宜逺小人以阳附隂系于所在不能逺害亦已惫矣宜其屈辱而危厉也系于所在畜臣妾可也施于大事凶之道也　系古诣反】象曰系遯之厉有疾惫也畜臣妾吉不可大事也九四好遯君子吉小人否【处于外而有应于内君子好遯故能舍之小人系恋是以否也　好呼报反否音鄙徐方有反又备鄙反】象曰君子好遯小人否也九五嘉遯贞吉【遯而得正反制于内小人应命率正其志不恶而严得正之吉遯之嘉也】象曰嘉遯贞吉以正志也上九肥遯无不利【最处外极无应于内超然絶志心无疑顾忧患不能累矰缴不能及是以肥遯无不利也　缴章略反】象曰肥遯无不利无所疑也
　　【干下震上】大壮利贞彖曰大壮大者壮也【大者谓阳爻小道将灭大者获正故利贞也】刚以动故壮大壮利贞大者正也正大而天地之情可见矣【天地之情正大而已矣正极大则天地之情可见矣】象曰雷在天上大壮【刚以动也】君子以非礼弗履【壮而违礼则凶凶则失壮也故君子以大壮而顺礼也】初九壮于趾征凶有孚【夫得大壮者必能自终成也未有陵犯于物而得终其壮者在下而壮故曰壮于趾也居下而用刚壮以斯而进穷凶可必也故曰征凶有孚】象曰壮于趾其孚穷也【言其信穷】九二贞吉【居得中位以阳居隂履谦不亢是以贞吉】象曰九二贞吉以中也九三小人用壮君子用罔贞厉羝羊触藩羸其角【处健之极以阳处阳用其壮者也故小人用之以为壮君子用之以为罗已者也贞厉以壮虽复羝羊以之触藩能无羸乎　羝音低羖羊也触处六反藩方袁反羸律悲反】象曰小人用壮君子罔也九四贞吉悔亡藩决不羸壮于大舆之輹【下刚而进将有忧虞而以阳处隂行不违谦不失其壮故得贞吉而悔亡也已得其壮而上隂不罔已路故藩决不羸也壮于大舆之輹无有能说其輹者可以往也　决音穴舆音余輹音福说吐活反】象曰藩决不羸尚往也六五丧羊于易无悔【居于大壮以阳处阳犹不免咎而况以隂处阳以柔乘刚者乎羊壮也必丧其羊失其所居也能丧壮于易不于险难故得无悔二履贞吉能干其任而已委焉则得无悔委之则难不至居之则敌寇来故曰丧羊于易　丧息浪反易以豉反】象曰丧羊于易位不当也上六羝羊触藩不能退不能遂无攸利艰则吉【有应于三故不能退惧于刚长故不能遂持疑犹豫志无所定以斯决事未见所利虽处刚长刚不害正茍定其分固志在一以斯自处则忧患消亡故曰艰则吉也】象曰不能退不能遂不详也艰则吉咎不长也
　　【坤下离上】晋康侯用锡马蕃庶昼日三接彖曰晋进也明出地上顺而丽乎大明柔进而上行【凡言上行者所之在贵也　蕃音烦昼竹又反三息暂反上时掌反凡上行竝同】是以康侯用锡马蕃庶昼日三接也【康美之名也顺以着明臣之道也柔进而上行物所与也故得锡马而蕃庶以讼受服则终朝三禠柔进受竉则一昼三接也着直略反下着明同禠勅纸反】　象曰明出地上晋君子以自昭明徳【以顺着明自显之道】初六晋如摧如贞吉罔孚裕无咎【处顺之初应明之始明顺之徳于斯将隆进明退顺不失其正故曰晋如摧如贞吉也处卦之始功业未着物未之信故曰罔孚方践卦始未至履位以此为足自丧其长者也故必裕之然后无咎　摧罪雷反着张虑反丧息浪反】象曰晋如摧如独行正也裕无咎未受命也【未得履位未受命也】六二晋如愁如贞吉受兹介福于其王母【进而无应其徳不昭故曰晋如愁如居中得位履顺而正不以无应而回其志处悔能致其诚者也修徳以斯闻乎幽昧得正之吉也故曰贞吉母者处内而成徳者也鸣鹤在隂则其子和之立诚于闇闇亦应之故其初愁如履贞不回则乃受兹大福于其王母也　愁状由反郑子小反】象曰受兹介福以中正也六三众允悔亡【处非其位悔也志在上行与众同信顺而丽明故得悔亡也】象曰众允之志上行也九四晋如鼫鼠贞厉【履非其位上承于五下据三隂履非其位人负且乘无业可安志无所据以斯为进正之危也进如鼫鼠无所守也　鼫音石子夏作硕鼠】象曰鼫鼠贞厉位不当也六五悔亡失得勿恤往吉无不利【柔得尊位隂为明主能不用察不代下任也故虽不当位能消其悔失得勿恤各有其司术斯以往无不利也】象曰失得勿恤往有庆也上九晋其角维用伐邑厉吉无咎贞吝【处进之极过明之中明将夷焉已在乎角而犹进之非亢如何失夫道化无为之事必须攻伐然后服邑危乃得吉吉乃无咎用斯为正亦以贱矣】象曰维用伐邑道未光也
　　【离下坤上】明夷利艰贞彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之象曰明入地中明夷君子以莅众【莅众显明蔽卫百姓者也故以蒙养正以明夷莅众　难乃旦反卦内同莅履二反】用晦而明【藏明于内乃得明也显明于外巧所辟也　辟音避下同】初九明夷于飞垂其翼君子于行三日不食有攸往主人有言【明夷之主在于上六上六为至闇者也初处卦之始最逺于难也逺难过甚明夷逺遯絶迹匿形不由轨路故曰明夷于飞怀惧而行行不敢显故曰垂其翼也尚义而行故曰君子于行也志急于行饥不遑食故曰三日不食也殊类过甚以斯适人人必疑之故曰有攸往主人有言逺袁万反】象曰君子于行义不食也六二明夷夷于左股用拯马壮吉【夷于左股示行不能壮也以柔居中用夷其明进不殊类退不近难不见疑惮顺以则也故可用拯马而壮吉也不垂其翼然后乃免也　股音古】象曰六二之吉顺以则也【顺之以则故不见疑】九三明夷于南狩得其大首不可疾贞【处下体之上居文明之极上为至晦入地之物也故夷其明以获南狩得大首也南狩者其明也既诛其主将正其民民之迷也其日固已久矣化宜以渐不可速正故曰不可疾贞　狩手又反】象曰南狩之志乃大得也【去闇主也去羌吕反】　六四入于左腹获明夷之心于出门庭【左者取其顺也入于左腹得其心意故虽近不危虽时辟难门庭而已能不逆忤也】象曰入于左腹获心意也六五箕子之明夷利贞【最近于晦与难为比险莫如兹而在斯中犹闇不能没明不可息正不忧危故利贞也】象曰箕子之贞明不可息也上六不明晦初登于天后入于地【处明夷之极是至晦者也本其初也在乎光照转至于晦遂入于地】象曰初登于天照四国也后入于地失则也
　　【离下巽上】家人利女贞【家人之义各自修一家之道不能知家外他人之事也统而论之非元亨利君子之贞故利女贞其正在家内而已】彖曰家人女正位乎内【谓二也】男正位乎外【谓五也家人之义以内为本故先说女也】男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣象曰风自火出家人【由内以相成炽也】君子以言有物而行有恒【家人之道修于近小而不妄也故君子以言必有物而口无择言行必有恒而身无择行　行下孟反】初九闲有家悔亡【凡教在初而法在始家渎而后严之志变而后治之则悔矣处家人之初为家人之始故宜必以闲有家然后悔亡也】象曰闲有家志未变也六二无攸遂在中馈贞吉【居内处中履得其位以隂应阳尽妇人之正义无所必遂职乎中馈巽顺而已是以贞吉也　馈巨愧反】象曰六二之吉顺以巽也九三家人嗃嗃悔厉吉妇子嘻嘻终吝【以阳处阳刚严者也处下体之极为一家之长者也行与其慢宁过乎恭家与其渎宁过乎严是以家人虽嗃嗃悔厉犹得其道妇子嘻嘻乃失其节也　嗃呼落反嘻喜悲反】象曰家人嗃嗃未失也妇子嘻嘻失家节也六四富家大吉【能以其富顺而处位故大吉也若但能富其家何足为大吉体柔居巽履得其位明于家道以近至尊能富其家也】象曰富家大吉顺在位也九五王假有家勿恤吉【假至也履正而应处尊体巽王至斯道以有其家者也居于尊位而明于家道则下莫不化矣父父子子兄兄弟弟夫夫妇妇六亲和睦交相爱乐而家道正正家而天下定矣故王假有家则勿恤而吉　假更白反】象曰王假有家文相爱也上九有孚威如终吉【处家人之终居家道之成刑于寡妻以着于外者也故曰有孚凡物以猛为本者则患在寡恩以爱为本者则患在寡威故家人之道尚威严也家道可终唯信与威身得威敬人亦如之反之于身则知施于人也】象曰威如之吉反身之谓也
