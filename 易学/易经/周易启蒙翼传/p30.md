<!-- { "loadSidebar": true } -->
　　三山林駉徳颂曰渊哉太之为书乎易以八以九易之蓍也以七之蓍也以六易之八也八而八之凡六十四卦然不易者八反易者五十六实以三十六卦而六十四也元之九也九而九之凡八十一家然不易者九反易者七十二实以四十五而八十一也蓍之七也七而七之凡四十九防其虚一也存一而虚之也蓍之六也六而六之凡三十六防其虚三者取其三而虚之也易以当日亦以当日易以当厯亦以当厯其阖辟变通无一而非易也至若易有彖则有首易有爻则有賛易之爻有象之賛有测以元文而准文言以攡莹掜圗告而准系辞此又其文之粗尔然亦诚有可疑者易之天五配以地十也有五而无十非易也易之六画加以六位也有画而无位非易也易之画即易之爻之重为重【元首四重方州部家】賛自賛【元首九賛非以四重为賛】非易也以元文拟文言似矣然元文不加之睟【元以睟准干】而加之中如其有心于卦气也则去元文可也而何必规规于圣人也元以首名准卦似矣然或以一首当一卦而或以二首焉如其有心于厯法也则自为之名可也而何必规规于圣人也【节文】
　　愚谓太以八十一首系之于方州部家四画之下于象与义初无所取特不过以四画分之有八十一样借以识八十一首之名又有七百二十九賛散之于八十一首之下毎首九賛皆是初一次二次三次四次五次六次七次八上九首首一样更无分别而七百二十九賛亦与八十一首象与义皆无相闗以八十一首名彊附于四画之下以七百二十九賛又彊附于八十一首之下然以中之初一作冬至第一日积起至飬之上九而一岁节气三百六十四日半一周又加踦嬴二賛以足日之余分而起闰又自冬至一日系之以牵牛星之第一度日一日躔星一度至三百六十四日半而斗星二十五度半亦周又以踦嬴二賛系斗星余度而一岁周天之日与星凑合恰好太之要法全在于此而老泉又甚议其增二賛之非且曰始于中之一讫于飬之九阙焉而未见者四分日之三尔以一百八分而为日以一分而加之一首之外尽八十一首而四分日之三可以见矣又曰四日半以为首而以四百八十七分求合乎二十八宿之度加分而数定去踦嬴而道胜吾无憾焉尔













　　参同契
　　参同契者后汉魏伯阳之所作也盖亦本之于易撰成参同契三篇复作补塞遗脱一篇大防借易以明火候炼丹修飬之法五代末孟蜀彭晓为之分章【分三篇为九十章】解义朱文公又隠名为之注雠定考辨正文复为上中下三篇今録序文及上中下数节以见一书之体而朱子论说并略具于左
　　参同契序
　　案神仙真人魏伯阳者会稽上虞人也世袭簮裾唯公不仕修真潜黙飬志虚无博赡文词通诸纬候恬淡守素唯道是从毎视轩裳如糠粃焉不知师授谁氏得古文龙虎经尽获妙防乃约周易撰参同契三篇又云未尽纎微复作补塞遗脱一篇继演丹经之奥所述多以寓言借事隠显异文密示青州徐从事徐乃隠名而注之至后汉孝桓帝时公复授与同郡淳于叔通遂行于世公撰参同契者谓修丹与天地造化同途故托易象而论之莫不假借君臣以彰内外叙其离坎直指汞铅列以乾坤奠量鼎器明之父母系以始终合以夫妻拘其交媾譬诸男女显以滋主析以隂阳导之反复示之晦朔通以降腾配以卦爻形于变化随之斗柄取以周星分以晨昏昭诸刻漏故以乾坤为鼎器以隂阳为隄防以水火为化机以五行为辅助以真铅为药祖以精为丹基以坎离为夫妻以天地为父母互施八卦驱役四时分三百八十四爻循行火候运五星二十八宿环列鼎中乃得水虎潜形寄庚辛而西转火龙伏体逐甲乙以东旋易曰圣人有以见天下之赜而拟诸其形容象其物宜公因取象焉非天下之至通其孰能与于此哉乃见凿开混沌擘裂鸿蒙径指天地之灵根将为药祖明视隂阳之圣母用作丹基泄一气变化之元漏大冶生成之本非天下之至达其孰能与于此哉其或定刻漏分晷时簇隂阳走神鬼蹙三千六百之正气回七十二候之要津运六十四卦之隂符天关在掌鼔二十四气之阳火地轴由心天地不能匿造化之机隂阳不能藏亭育之本致使神变无方化生纯粹非天下之至明其孰能与于此哉契云混沌金鼎白黑相符龙马降精牝牡袭气如霜马齿似玉犬牙水银与姹女同名朱汞共婴儿合体明分药质细露丹形尽周已化之潜功大显未萌之朕兆非天下之至神其孰能与于此哉其有假借爻象寓此事端不敢漏泄天机未忍秘藏理是以铺舒不已罗缕再三欲罢不能遂成篇轴盖欲指陈要道汲引将来痛彼有生之身竟作全隂之鬼非天下之至仁其孰能与于此哉复有通徳三光游精八极服金砂而化形质饵火汞以链精魂故得体变纯阳神生真宅落三尸而超三界朝上清而登上仙非天下之至真其孰能与于此哉晓所分真契为章义者盖以假借为宗上下无准文泛而道正事显而理微后世议之各取所见或则分字而义或则合句而笺不无畎浍殊流因有妍媸互起未学寻究难便洞明既首尾之议论不同在取舍而是非无的今乃分章定句所贵道理相黏合义正文及冀药门附就故以四篇统分三卷为九十章以应阳九之数名曰分章通真义复以朱书正文墨书旁义而显然可览也上卷分四十章中卷分三十八章下卷分十二章内有歌鼎器一篇谓其辞理钩连字句零碎分章不得故独存焉以应水一之数喻丹道隂阳之数备矣复自依约真契撰明镜圗诀一篇附于下卷之末将以重启真契之户牖也晓因师传授岁久留心不敢隠蔽文是用课成真义庶希万一贻及后人也昌利化飞鹤山真一子朝散郎守尚书祠部员外郎赐紫金鱼袋彭晓序
　　上篇
　　乾坤者易之门户众卦之父母坎离匡郭运毂正辐牝牡四卦以为橐籥覆冒隂阳之道犹工御者准绳墨执衔辔正规矩随轨辙处中以制外数在律厯纪月节有五六经纬奉日使兼并为六十刚柔有表里朔旦屯直事至暮蒙当受昼夜各一卦用之依次序又曰天地设位而易行乎其中矣天地者乾坤之象也设位者列隂阳配合之位也易谓坎离坎离者乾坤二用干用无爻位周流行六虚往来既不定上下亦无常幽潜沦匿变化于中包囊万物为道纪纲
　　中篇
　　朔旦为复阳气始通出入无疾立表微刚黄钟建子兆乃滋彰播施柔暖黎烝得尝临炉施条开路正光光耀渐进日以益长丑之大吕结正低昂仰以成泰刚柔并隆隂阳交接小往大来辐凑于寅运而趋时渐歴大壮侠列卯门榆荚堕落还归本根刑徳相负昼夜始分夬隂以退阳升而前洗濯羽翮振索宿尘干健盛明黄被四邻阳终于已中而相干姤始纪序履霜最先井底寒泉午为蕤賔賔服于隂隂为主人遯去世位收敛其精怀徳俟时栖迟昧冥否塞不通萌者不生隂伸阳屈没阳姓名观其权量察仲秋情任畜微稚老枯复荣荠麦牙蘖因冒以生剥烂肢体消灭其形化气既竭亡失至神道穷则反归乎坤元恒顺地理承天布宣
　　下篇
　　先白而后黄兮赤黑达表里名曰第一鼎兮食如大黍米自然之所为兮非有邪伪道若山泽气相烝兮兴云而为雨泥竭遂成尘兮火灭化为土若蘗染为黄兮似蓝成绿组皮革煮成胶兮麴糵化为酒同类易施功兮非种难为巧惟斯之妙术兮审谛不诳语于亿世后兮昭然自可考焕若星经汉兮昺如水宗海思之务令熟兮反覆视上下千周灿彬彬兮万遍将可覩神明或告人兮心灵乍自悟探端索其绪兮必得其门户天道无适莫兮常与贤者【注先白金吐液后黄液变黄牙赤黒水火号金砂黄牙第一鼎日夜一黍米三年白日冲天鼎中水火运用各归于土药在胎内变易无定貌】
　　龙虎上经
　　神室者丹之枢纽众石之父母砂汞别居出阳入隂流耀二方列数有三栖像水火制由王者武以讨叛文以怀柔土徳以王提劔偃戈以镇四方坎离数一二南北独为经故冠七十二石之长刚柔有表里隂阳禀自然金火当直事金水相含受雄雌并一体用之有条理变化既未神终则复更始初九为期度阳和准旦暮周厯合天心阳爻毕于已正隂离午自丁终于亥水火列一方守界成寒暑东西表仁义五行变四时如是则隂阳互用顺三一而得其理神室设位变化在乎其中矣神室者上下釡也设位者列雌雄配合之密也变化谓砂汞砂汞者金土之二用二用无定位张翼飞虚危往来既不定上下亦无常独居不改化归中宫包囊众石为丹祖宗有无相制朱雀炎空紫华曜日砂汞没亡诀不辄造理不虚设约文申奥叩索神明演爻徴卦五行为讽坎雄金精离雌火光金火相伐水土相克土王金乡三物俱丧四海辐凑以置太平并由中宫土徳黄帝之功金火者真铅也丹术着明莫大乎金火穷微以任化阳动则隂消混沌终一九寳精更相持合有三百八十四铢铢据一斤斤谓十六两也金精一化青龙受符当斯之时神室链其精火金相运推雄阳翠水雌隂赭黄金隂阳混交接精液包元万象凭虚生感化各有类众丹之灵迹长生莫不由于是元君始链汞神室含洞虚白生金公巍巍建始初冠三五以相守飞精乃濡滋女演其序戊已贵天符天符道渐剥难以应圗故演作丹意乾坤不复言丹砂流汞父戊己黄金母钟律还二六斗枢建三九赤童戏朱雀变化为青龙神初变成震三日月出庚东西分卯酉龙虎自相寻坤再变成兊八日月出丁上金半斤坤三变成干十五三阳备圎照东方甲金水温太阳赤髓流为汞姹女防明珰月盈自合亏十六运将减干初缺成巽平明月见辛干再损成艮二十三下下水半斤月出于丙南干三变成坤坤乙三十日东北丧其朋月没于乙地坤乙月既晦土木金将化继坤生震龙乾坤括始终如上三十日坤生震兊干干生巽艮坤八卦列布曜推移不失中调火六十日变化自为证神室有所象鸡子为形容五岳峙潜洞际会为枢辖火初温微亦如爻动时上戴黄金精下负坤元形中和流永情参合应三才干动运三光坤静含阳气神室用施行金丹然后成可不坚乎炼化之器包括飞凝开合灵户希夷之府造化泉窟阳气坤日晷南极五星连珠日月合璧金砂依分呼吸相应华盖上临三台下辅统录之司当密其固诘责能否火炼中宫土金入北方水土金三物变化六十日自然之要先存后亡或土数多分两违则或水铢不定同处别居刚柔抗行不相涉入非火之咎谴责于土土镇中宫笼罩四方三光合度以致太平五藏内飬四肢调和水涸灭影含曜内朗金水相莹闭塞沈耀调火温水之俱化道近可求水土独相配翡翠生景云黄黑混其精紫华敷太阳水能生万物圣人独知之金徳上白炼铅以求黄色焉感位生中宫黄金销不飞灼土烟云起有无互相制上有青龙居两无宗一有灵化妙难窥链银于铅神物自生银者金精铅色北灵水者道枢其数名一隂阳之始故能生银铅化黄丹寄位五金为铅外黑色禀北方内怀银精被褐怀玉外似狂夫银为铅子子隠铅中铅者银母子藏母胞素真眇邈似有似无灰池炎灼铅沈银浮洁白见寳可造黄金殻为金精水环黄液径寸之质以混三才天地未分混如鸡子圎髙中起状似蓬壶闗闭微密神运其中炉灶取象固塞周坚委曲相制以使无虞自然之理神化无方磁石吸铁隔碍潜通何况鸡子配合而生金土之徳常与永俱火记不虚作郑重觧前文丹术既着不可更疑故演此诀以附火记庶使学者取象无惑焉
