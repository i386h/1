<!-- { "loadSidebar": true } -->
　　大壮【六爻不变】
　　昭公三十二年十二月昭公薨于干侯【干侯在魏郡斥丘县皆境内邑愚案二十五年公伐季氏季平子请罪弗许三家遂共伐公公败奔齐次阳州二十六年二十七年居郓鲁地二十八年次干侯二十九年居郓三十年三十一年三十二年在干侯薨在外凡八年】赵简子问于史墨曰季氏出其君而民服焉诸侯与之君死于外而莫之或罪也对曰扬生有两有三有五有陪贰故天有三辰地有五行体有左右各有妃耦【谓陪贰】王有公诸侯有卿皆有贰也天生季氏以贰鲁侯为日久矣民之服焉不亦宜乎鲁君世从其失季氏世修其勤民忘君矣虽死于外其谁矜之社稷无常奉君臣无常位自古以然故诗曰髙防为谷深谷为陵【小雅】三后【虞夏商】之姓于今为庶主所知也在易卦雷乗干曰大壮天之道也【干为天子震为诸侯而干在上君臣易位犹臣大强壮若天上有雷】
　　愚案昭公干侯之事与夏王相弑商丘周厉王崩于彘皆天地间人道非常之大变也史墨乃妄引陪贰之説而谓天生季氏以贰鲁侯又明言社稷君臣无常奉无常位且妄引诗易以对左氏从而书之其与春秋书公薨干侯如青天白日不可掩蔽以诛季氏不臣之罪者异矣呜呼春秋何等时耶功利之习壊烂人心君臣大义澌灭殆尽不惟乱臣贼子如三家者放逐其君为不知有君而惟季氏之服诸侯不知有君而惟季氏之与史墨不知有君而放言无忌赵简子不知有君而聼言不辨左氏亦不知有君而载言不择夫岂知陵谷迁改乃地道之变而非常雷天大壮乃天道之常初非志变况易乃崇阳抑阴之书雷在天上夫子大象但取其成四阳壮长之卦而曰君子以非礼弗履耳未必如杜氏注所谓君臣易位也史墨不求其义妄引以对可谓诬天矣天但使季氏贰君何尝使季氏逐君哉如墨言一归之天道则公僭王卿僭侯乱臣贼子接迹于世矣纲常安在然则春秋夫子作也易象夫子翼也道一而已请得为易大壮一洗史墨之恶论
　　鲁阳虎筮救郑
　　泰需【一爻变】
　　哀公九年夏宋公伐郑秋晋赵鞅卜救郑不吉阳虎以周易筮之遇泰之需曰宋方吉不可与也【宋微子后今卜得帝乙之卦故谓宋吉不可与战】微子啓帝乙之元子也宋郑甥舅也祉禄也若帝乙之元子归妹而有吉禄我安得吉焉乃止集国语【注皆韦昭本注】
　　晋筮立成公
　　干否【三爻变】
　　周语简王十二年晋孙谈之子周适周事单襄公【谈晋襄公之孙恵伯谈也周谈之子晋悼公名晋自献公用骊姬谗诅不畜羣公子故周适周事单襄公】襄公有疾召顷公【襄公子】而告之曰必善晋周将得晋国成公之归也吾闻晋之筮也【成公晋文公庶子黒臀也归者自周归晋也赵不弑灵公赵盾逆黒臀于周立之蓍曰之筮立成公也】遇干之否曰配而不终君三出焉【干君也故曰配配先君也不终子孙不终为君也下变坤有臣象三爻故三也上干天子也五体不变周天子国也三爻有三变故君三出于周】一既徃矣【谓成公徃为君】后之不知其次必此【次成公而徃必周子】晋仍无道而鲜胄其将失之矣【仍数鲜寡胄后厉公数行无道公族后又寡少将失国也】必是善晋子其当之也顷公许诺及厉公之乱【谓弑】召周子而立是为悼公
　　晋公子重耳筮得国
　　屯豫【三爻变】
　　晋语秦伯【穆公】召公子【晋重耳】于楚楚子【成王】厚币以送公子于秦公子亲筮之曰尚有晋国【命筮之辞】得贞屯悔豫皆八也【震在屯为贞在豫为悔八谓震两阴爻在贞悔皆不动故曰皆八谓爻无为也】筮史占之皆八不吉【筮人掌三易以连山归藏占此二卦皆言不吉愚案曰皆八便见用夏商二易】闭而不通爻旡为也【震动遇坎险阻则爻无所为也】司空季子曰吉是在周易皆利建侯不有晋国以辅王室安能建侯我命筮曰尚有晋国告我曰利建侯得国之务也吉孰大焉震车也坎水也坤土也屯厚也豫乐也车班内外顺以训之【班徧也屯内豫外皆震坤顺屯豫皆有坤】泉货以资之【资财屯豫皆有艮坎水在山为泉源流而不竭】土厚而乐其实【屯豫皆有坤故厚豫为乐】不有晋国何以当之震雷也车也坎劳也水也众也主雷与车【内为主】而尚水与众车有震武【车声隆有威武】众顺文也文武具厚之至也故曰屯其繇曰元亨利贞勿用有攸徃利建侯主震雷长也故曰元众而顺嘉也内有震雷故曰利贞车上水下必伯【车动而上威也水动而下顺也有威而众从必伯】小事不济壅也故曰勿用有攸徃一夫之行也【一夫一索男象行作足象】众顺而有武威故曰利建侯【复述上事】坤母也震长男也母老子彊故曰豫其繇曰利建侯行师居乐出威之谓也【居乐母内出威震外居乐故利建侯出威故利行师】得国之卦也十月恵公卒十二月秦伯纳公子
　　晋大夫筮公子重耳归国
　　泰【六爻不变】
　　晋语秦伯纳公子及河董因迎公于河【因晋大夫辛有之后曰辛有之二子董之晋故晋有董史】公问焉曰吾其济乎对曰嵗在大梁将集天行元年始受实沈之星也【在大梁谓鲁僖公二十三年嵗星在大梁之次也集成也行道也言公将成天道也公以辰出晋祖唐叔所以封也而参入晋星也元年谓文公即位之年鲁僖二十四年嵗在大梁在实沈之次受于大梁也自胃七度至毕十一度为大梁自毕十三度至东井十五度为实沈】实沈之墟晋人所居所以兴也【墟次也所居居其年次所主祀也曰髙辛氏有季子曰实沈迁于大夏主祀参唐人是因成王灭唐封叔虞南有晋水子变改为晋侯故参为晋星】今君当之无不济矣【当星在实沈墟】君之行也嵗在大火阏伯之星也是谓大辰【鲁僖五年重耳奔时嵗在大火大火大辰也曰髙辛氏有子曰阏伯迁于商丘杞大火】辰以成善后稷是相唐叔以封【成善谓辰为农祥后稷所经纬以成善道相视也谓视农祥以成农事封者谓唐叔封时嵗在大火】瞽史记曰嗣续其祖如谷之滋必有晋国臣筮之得泰之八【干下坤上泰遇泰无动爻无同侯三至五震为侯阴爻不动其数皆八故云得泰之八与贞屯悔豫皆八义同愚谓此用夏商易断法也】曰是谓天地配享小徃大来【阳下阴升故曰配享小谓子圉大谓文公】今及之矣何不济之有且以辰出而参【愚谓参下当有入字】皆晋祥也而天之大纪也【所以大纪天时】济且秉成必霸诸侯子孙赖之君无惧矣公子济河懐公奔髙梁【晋地】壬寅公入于晋师甲辰秦伯还【送于河而还】丙午入于曲沃丁未入于绛即位于武宫戊申刺懐公于髙梁
　　家语
　　孔子筮得贲
　　贲【六爻不变】
　　孔子筮得贲愀然有不平之色子张进曰师闻卜者得贲卦者吉也而夫子有不平之色何也孔子对曰以其离耶在周易山下有火贲非正色之谓也夫质也黒白宜正焉今得贲非吾兆也吾闻丹漆不文白玉不雕何谓也质有余不受饰也【程舜俞筮法注云子云太经礥首次二曰黄不纯屈于根注易贲卦山下有火黄白色也故曰黄不纯也】
　　愚谓六爻不变法宜以彖辞占而彖所谓刚柔相文观天文以察时变观人文以化成天下者正切夫子事也而夫子占辞乃如此此其所谓法外意众人固不识者耶
　　坤凿度
　　孔子筮得旅卦
　　旅【六爻不变】
　　易坤凿度仲尼鲁人生不知易本偶占其命得旅请益于商瞿氏曰子有圣知而无位孔子泣而曰天也命也鳯鸟不来河无图至呜呼天之命也叹讫而后息志停读五十究作十翼
　　愚案商瞿受易夫子者也夫子乃请益焉何哉至于泣无位叹息天命之不与其然岂其然乎抑凿度乃纬书未可以为信也姑録而论之以祛惑云
　　附抄
　　【筮法有以卦名占者有以卦字占者有以卦气占者有以卦体卦象占者有以卦爻辞占者有以世应纳甲占者不一而足今附见以备观览】
　　丰丘濬歩当改元【宋丁未録杨绘过池阳见丘濬濬曰明年当改元以周易歩之】
　　【丰卦用事必以丰字纪年果改年元丰】
　　【愚谓此以卦名占者虽不筮而尚其变以歩之亦圣道以动者尚其变之义也】
　　贲宋叶助占得子【洪氏夷坚宋南渡前叶助年壮无子问日者黄某筮之得贲曰今日辰居土土加贲为坟君当生子但必有悼亡之戚果生男数嵗而晁夫人卒】
　　晋叶少蕴筮生子【同前叶助主少蕴少蕴登第为淮东提刑周崇实壻尝命一黄山人筮遇晋曰三年俊孪生二女晋卦坤离二阴也晋字两口卦辞昼日三接三年之象也侯验当以前程奉告少蕴深恶其説己而果然遂问异时休咎曰公贵人也当徧仪清要登政府终节度使宜善自爱少蕴以白父父曰三十年前有一黄氏占得汝之期不诬且谓当建节者岂比人耶试更召之真所筮者父子待之如神少蕴后为尚书左丞绍兴间年七十告老得观文殿学士除崇庆军节度使致仕二年薨竟如黄生之言愚谓前一则以卦字加日辰占此一则以卦字及卦辞占所谓建节者其亦康侯之象与】
　　泰有人筮父疾【北史赵辅和有人父为刺史得书云疾是人诣馆托别相知者筮遇泰筮者曰此占甚吉是人出辅和谓筮者云干下坤则父入土矣岂得吉果凶】
　　归妹之随【一爻变】　　晋顾士羣筮母病【郭璞洞林顾士羣母病命筮之得归妹之随云命尽秋节至七月遂亡归妹女之终兊主秋至立秋日亡】
　　【愚案前一则以卦体卦象占此一则以卦气及杂卦辞占程舜俞集筮法云案六经图下云泰天地气交之卦也而占父者忧之父入土也归妹男女有家之卦也而占母者患之女之终也观此亦可见占法矣】
　　蹇东汉沛献王筮雨【东观汉记沛献王辅善京房易永平五年少雨上御云台阙自以周易占之得水山蹇卦其繇曰蚁封穴大雨将至以问辅辅曰艮下坎上蹇艮为山坎为水山出云为雨蚁穴居知雨将至故以蚁为雨兆果如其言】
　　离之明夷【二爻变】宋太祖召陈抟筮【宋朝类要太祖即位】
