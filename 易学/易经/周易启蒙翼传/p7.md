<!-- { "loadSidebar": true } -->
　　案西汉儒林云自鲁商瞿子木受易孔子以授鲁桥庇子庸子庸授江东馯【音韩】臂子弓子弓授燕周丑子家子家授东武孙虞子乗子乗授齐田何子装【何以齐田徙杜陵号杜田何】及秦禁学易为卜筮书独得不禁故授者不絶汉兴言易者本之田何何授东武王同子中雒阳周王孙梁丁寛子襄齐服生皆着易数篇王同授淄川杨何叔元【何至太中大夫】齐即墨成【至城阳相】广川孟但【太子门大夫】鲁周覇莒衡胡临淄主父偃皆以易至大官初梁项生从田何受易时丁寛为项生从者读易精敏材过项生遂事田何学成何谢寛寛东归何谓门人曰易以东矣寛至雒阳复从周王孙受古义号周氏景帝时寛为梁孝王将军距吴楚号丁将军作易説三万言训故举大义而已今小章句是也寛授同郡砀【音唐梁郡县名】田王孙田王孙授沛【沛与砀近】施雠长卿兰陵孟喜长卿【喜父号孟卿善礼春秋使喜从王孙受易】琅邪诸人梁丘贺长翁由是易有施孟梁丘之学施雠授张禹【丞相】琅邪鲁伯【防稽太守】张禹授淮阳彭宣【大司空】沛戴崇子平【九卿】禹宣皆有由是施家有张彭之学鲁伯授太山毛莫如少路【常山太守】琅邪邴丹曼容着清名孟喜好自称誉得易家隂阳灾变书诈言师田生将死时枕喜膝独喜诸儒以此耀之梁丘贺疏通证明之曰田生絶于施雠手中时喜归东海安得此事又蜀人赵賔好小数书为易饰易文以为箕子明夷隂阳气亡箕子箕子者万物方荄兹也【注荄滋言根荄方滋茂也】賔持论巧慧易家不能难皆曰非古法也云受孟喜喜为名之【注名之者承取其名云实授也】后賔死莫能持其説喜因不肯仞【古字仞认通】以此不见信喜举孝亷为郎博士缺众人荐喜宣帝闻喜改师法遂不用喜喜授同郡白光少子沛翟牧子兄【读曰况】皆为博士由是有孟翟白之学梁丘贺初从大中大夫京房受易【别一京房非延寿弟子】房杨何弟子也房出为齐郡太守贺更事田王孙宣帝时闻京房为易明求其门人得贺贺时入説善之以筮有应得近幸官至少府少府事多乃遣子临分将门人张禹从施雠学荐雠为博士上信重贺贺年老终子临亦入説为黄门郎甘露中奉使问诸儒于石渠上选髙才郎十人从临讲临学精熟専行京房法琅邪王吉通五经闻临説善之使其子郎中骏上疏从临受易【骏至御史大夫】临代五鹿充宗为少府充宗授平陵士孙张仲方【至给事中】沛邓彭祖子夏【真定太傅】齐衡咸长賔【王莽时讲学大夫】由是梁丘有士孙邓衡之学【洪容斋云晋永嘉之乱梁丘之易亡】京房君明东郡顿丘人受易梁人焦赣延寿赣尝曰得我道以亡身者京生也其説长于灾变分六十四卦更直日用事以风雨寒温为候各有占验房用之尤精【赣为外黄令以占捕盗致治考满父老请留卒以令终京房最后出为魏郡太守得以考功课吏法治郡月余为石显五鹿所毁徴下狱弃市】赣云尝从孟喜问易防喜没房以为延寿易即孟氏学翟白不肯曰非也成帝时刘向校书考易説以诸家皆祖田何杨叔丁将军大义略同唯京氏为异党焦延寿独得隐士之説托之孟氏不相与同房授东海殷嘉河东姚平河南乗皆为郎由是易有京氏学费直长翁东莱人治易【为郎至单父令】长于卦筮亡章句徒以彖象繋辞十篇文言解説上下经授琅邪王璜其本皆古字号古文易【案石介守道云治易至汉遂为田焦费三家田焦废已久费授王璜故有费氏易行于民间】髙相沛人治易与费公同时其学亦无章句専説隂阳灾异自言出于丁将军至子康【康以易为郎】及兰陵母将永为髙氏学【永至豫章都尉】王莽居摄时康候知东郡有兵私语门人门人上书言之后数月东郡太守翟谊举兵诛莽莽召问门人对以受师髙康莽恶之以为惑众斩康由是易有髙氏学施孟梁丘京氏四家皆立博士费髙二家未得立此西京授受大略也案儒林賛云自武帝立五经博士初易唯有杨孝宣复立施孟梁丘易元帝复立京氏易所以防罗遗失兼而存之是在其中矣
　　愚尝谓自商瞿受易孔子六兴于田何何之学又盛于丁寛寛师何而复师其同门之友以受古义可谓见善如不及者矣然所谓易説三万言不过训故大义又曰小章句窃意其学只是文义章句象数之学恐非所及也寛再而盛于施孟梁丘施授张禹禹虽为帝者师然依阿淟涊持禄保位真鄙夫之事君禹授彭宣位为上公见险而止【避莽】异于茍患失之者差彊人意耳孟既师田又不择所从复受之于赵赵死而遂倍之以至不见信于友不获用于上亦其宜矣梁丘初师京【大中大夫】后虽更事田卒以京显至其子临専行京法可见也再得王骏经明行修无忝所学而五鹿结党小人【石显】倾排君子【京房延寿弟子】累累若若之歌兼官据势受讥无耻三而衡咸为莽讲学大夫梁丘氏易至此扫地矣焦氏卦变卓然自为一家而又托于孟者恶其无也是虽见摈于当时卒显于京房以其学事元帝力排阉宦【石显】忠君忧国之懐悃悃为帝言之虽陷譛毁以殁【显五鹿譛】亦可暴白其心于千载之下矣费髙当时虽行民间犹未显也西京易学槩闻如此往往自二京以前文辞胜自二京以后占数胜如斯而已愚独于赵孟之事见古人崇重师法朋友扶持于下天子纲维于上其严至可畏也独惜赵不足以为人师喜枉负倍师之名于后世而古人之意则厚矣慨木水本源之义后之学者宜知所戒
　　东汉




　　【陈以下五家皆费氏易者自马融授郑外余皆未知所传授之次第】
　　案东汉儒林云光武中兴爱好经术未及下车先访儒雅云防京师于是立五经博士各以家法教授易有施孟梁丘京氏学施氏者陈留刘昆桓公【梁孝王之建武元年光武除为江陵令迁农太守至骑都尉】王莽时教授弟子五百人【昆受易于沛人戴賔】毎春秋飨射备列典仪以素木匏叶为爼豆桑弧蒿矢以射菟首【注昆惧礼之废故引以匏叶为爼实射则歌菟首之诗为节也】孟氏者南阳洼丹【洼音圭】子玉建武初为大鸿胪作易通论七篇世号洼君通易家宗之称为大儒及广汉任安定祖【绵竹人】兼通数经辟除不就洼丹时觟阳【姓】鸿【名】孟孙【字】亦以孟氏易教授有名永平中为少府梁丘氏者京兆杨政子行从代郡范升受易善説经京师语曰説经铿铿杨子行嗜酒不拘小节然笃于义【时帝壻梁松皇后弟隂就皆慕其声名请与交友政毎共言论常切磋恳至不为屈挠尝诣阳虚侯马武武难见政称疾不起政入径升牀排武把臂责之曰卿蒙国恩备位藩辅不思求贤以报殊宠而骄天下英材此非养身之道今日动者刀入胁武诸子及左右皆大惊以为见劫操兵满侧政顔色自若防隂就至责武令为交友其刚果任情皆如此○范升尝为出妇所告坐系狱政乃肉袒以箭贯耳抱升子潜伏道傍候车驾持章扣头大言曰范升三取惟有一子三嵗孤之可哀武骑虎贲惧惊乘舆举弓射之犹不肯去旄头又以防义政伤胸犹不退哀泣辞请有感帝心诏曰乞杨政师即尺一出升政由此显名官至左中郎将】及颍川张兴君上官太子少傅显宗数访问经术弟子逺至着録且万人为梁丘家宗京氏者汝南戴凭次仲年十六举明经光武召上殿令与诸儒难説凭多所解释帝善之拜侍中正旦朝贺帝命羣臣能説经者更相难诘义有不通辄夺其席以益通者凭遂重坐五十余席及济隂孙期仲彧【又习古文尚书】家贫事母至孝牧豕大泽中以奉养焉逺人从学者皆执经垄畔以追之里落化其仁譲黄巾贼起过期里陌相约不犯孙先生舎郡举方正遣吏赍羊酒请期期驱豕入草不顾戴凭时南阳魏满叔牙亦以京易教授永平中官至农太守又曰建武中范升孟氏易以授杨政而陈元长卿【苍梧人】郑众仲师【开封人父兴】皆费氏易其后马融季长【扶风人】亦为其融授郑康成【北海髙宻人】作易注【朱汉上曰康成马融学多论互体】荀爽慈明又作易【颍川人】自是费氏兴而京氏遂衰
　　愚谓圣经虽五圣道则一五经博士固所当置也一经之中乃令各以家法教授是虽取其専门之学而心心有主喙喙争鸣未免启自开户牖之弊矣圣真何由而统壹也哉四家之学得失已不可复知而桓公惧礼之废定祖辟除不就子行之笃于义仲彧之宁贫宁贱不愿乎其外孝以养母让以化俗至使巨盗敛手戒勿犯舎此固学易之余事亦足以见秉彛好徳之良心虽盗贼不容泯灭洒然可喜者也汉末四家卒以湮微而费氏独存其学又无章句惟以彖象系辞文言参解上下经先儒至谓凡以彖象文言参入卦中者皆祖费氏古经变乱实已权舆于此卒大壊于康成辅嗣之徒又可为之一慨矣
　　魏吴晋元魏唐
　　费直　郑　王弼　韩康伯　孔颖逹
　　王弼受授可考余王肃管辂虞翻郭璞皆莫可知
