<!-- { "loadSidebar": true } -->
　　【坤下坤上】坤元亨【止】安贞吉彖曰至哉坤元【止】应地无疆象曰地势坤君子以厚徳载物初六履霜坚冰至象曰履霜坚冰【止】至坚冰也【止】用六利永贞象曰用六永贞以大终也文言曰坤至柔而动也刚【止】天而地黄案吴氏曰王弼注易用康成本谓孔子賛爻之辞本以释经宜相附近乃各附当爻每爻加象曰以别之谓之小象又取文言附于乾坤二卦加文言曰三字于首若系辞説卦序卦杂卦等篇则仍其旧别自为卷自是世儒知有弼易不知有所谓古经矣又曰原三家之学初欲学者寻省易了日趋于简便而末流之弊学者遂废古经使后世不见此书之纯全与圣人述作之本意可胜叹哉愚尝谓羲文周孔圣人也卦爻十翼皆易书也费氏以解经未为非是郑王以附经亦何不可况各从其类最便观覧而好古君子每不能无恨岂圣人之书不可混而一之乎葢夫子虽曰述而不作然自为一书非世儒傍文生义分行注脚之比故周爻已不尽同于文王而孔翼亦岂尽同于文王周公比而同之非特使学者猝莫区别而吾夫子制作初意亦不复可见矣晁氏曰刘牧云小象独干不系于爻辞尊君也石守道曰孔子作彖象于六爻之前小象系逐爻之下唯干悉属之于后者譲也呜呼他人尚何责哉若是者可不惧乎愚故録吴氏所载三家变易论之继以先儒所复古易还先圣之旧云朱子答吴氏书曰吕伯恭顷尝因晁氏本更定古易十二篇考订颇详然据淳于俊之説便以今王弼易为郑康成易尝疑其未安今得所示分别郑王二本乃有归着甚善然不知别有何证据也
　　古易之复
　　周易古经【吕氏微仲本】
　　上经第一　下经第二　上彖第三　　下彖第四上象第五　下象第六　系辞上第七　系辞下第八文言第九　説卦第十　序卦第十一　杂卦第十二右周易古经者彖象所以解经始各为一书王弼専治彖象以为注乃分缀卦爻之下学者于是不见完经而文辞次第贯穿之意亦然不属予因案古文而正之凡经二篇彖象系辞各二篇文言説卦序卦杂卦各一篇緫十有二篇元丰壬戌十月既望汲郡吕大防序【案龙侍郎袤字延之与吴氏仁杰书云顷得吕东莱所定古易一编朱元晦为之跋尝以板行乃与左右所刋吕汲公古经无毫髪异而东莱乃不及微仲尝编岂偶然同耶愚谓此朱吕二先生皆偶未及见东莱决非掩袭观文公与吴氏书则后来必就吴氏本见之矣但跋东莱本在前其时必未之见也今观所次序经本末并与东莱定本同但东莱只分上经下经而无第一第二字又东莱称彖上第一至杂卦第十小有不同尔】
　　古周易【晁氏以道本】
　　卦爻第一【不分上下经混同为第一】　　　彖二【不分上下彖混同为第二】象第三【不分大小上下象混同为第三】　　　文言第四【合乾坤文言为第四】系辞第五【不分上下系混同为第五】　　　説卦第六
　　序卦第七　　　　　　　杂卦第八
　　周易卦爻一彖二象三文言四系辞五説卦六序卦七杂卦八谨第如上案晋太康初汲县旧冢得古简编科斗文字散乱不可训知独周易最为明了上下篇与今正同别有隂阳説而无彖象文言系辞杜预疑于时仲尼造之于鲁尚未播之逺国而汉艺文志易经十二篇施孟梁丘三家顔师古曰上下经及十翼故十二篇是则彖象文言系辞始附卦爻而于汉欤先儒谓费直専以彖象文言参解易爻以彖象文言杂入卦中者自费氏始其初费氏不列学官唯行民间至汉末陈元方郑康成之徒皆学费氏古十二篇之易遂亡孔颖达又谓辅嗣之意象本释经宜相附近分爻之象辞各附当爻则费氏初变乱古制时犹若今乾卦彖象系卦之末欤古经始变于费氏而卒大乱于王弼惜哉奈何后之儒生尤而效之杜预分左氏于经宋衷范望辈散太賛与测于八十一首之下是其明比也揆观其初乃如古文尚书司马迁班固序雄法言叙篇云尔今民间法言列叙篇于其篇首与学官书不同槩可见也唐李鼎祚又取序卦冠之卦首则又效小王之过也今悉还其初庶几学者不执彖以徇卦不执象以徇爻云昔韩宣子适鲁见易象是古人以彖爻统名之曰象也故曰易者象也其意深矣岂若后之人卦必以象明象必以辞显纷纷多岐哉呜呼学者曽未之知也刘牧云小象独干不系于爻辞尊君也石守道亦曰夫子作彖象于六爻之前小象系逐爻之下唯干悉属之于后者譲也呜呼他人尚何责哉若夫文字之始有齐楚之异音卒有科斗籀篆书之四变因而讹谬者多矣刘向尝以中古文易经较施孟梁丘经至蜀李譔又尝着古文易则今之者皆非古文也安得覩夫刘李之书乎如古者竹简重大以经为二篇今又何必以二篇成帙哉谨録而藏诸以俟博古君子建中靖国元年辛巳五月二十四日嵩山晁説之题
　　古易考【程沙随本】
　　经一十二篇【宋艺文志序云孝宗时程迥所作易考十二篇别为章句不与经相乱】沙随曰迥作古易考曰上篇曰下篇曰彖上曰彖下曰象上曰象下曰文言曰系辞上系辞下曰説卦曰序卦曰杂卦凡十有二篇与康节百源易次序同【见古易章句外篇○案邵氏闻见后録云古易卦爻一彖二象三文言四系辞五説卦六序卦七杂卦八其次第不相杂也予家藏大父康节手写百源易实古易也百源在苏门山下康节读易之地旧秘阁亦有本沙随葢本诸此而篇第与二吕氏合只以文言在系辞之前为不同尔若夫邵氏八篇与晁以道本无以异也】
　　古易【吕东莱本与微仲篇次一同而微仲自一至十二之序小异尔】
　　周易上经第一　周易下经第二　周易彖上第一周易彖下第二　周易象上第三　周易象下第四周易系辞上第五　周易系辞下第六　周易文言第七周易説卦第八　周易序卦第九　周易杂卦第十汉兴言易者六家独费氏古文易而不立于学官刘向以中古文易经校施孟梁丘经或脱去无咎悔亡唯费氏经与古文同然则真孔氏遗书也东京马融郑皆为费氏学其书始盛行今学官所立王弼易虽宗庄老其书固郑氏书也费氏易在汉诸家中最近古最见排摈千载之后岿然独存岂非天哉自康成辅嗣合彖象文言于经学者遂不见古本近世嵩山晁氏编古周易将以复其旧而其刋补离合之际覧者或以为未安祖谦谨因晁氏书防考传记复定为十二篇篇目卷集一以古为断其説具于音训云淳熙八年五月望日东莱吕祖谦谨书【案如前吴氏所载费氏古易已自不能不小有变动而东莱谓费氏经真孔氏遗书岂吴氏考之犹未的欤又曰王弼虽宗老庄其书固郑氏书也此葢指其未变乱古本以前之书然郑字恐是费字之误葢康成正分以附经其书岂足引为据乎】右古文周易经传十二篇亡友东莱吕祖谦伯恭父之所定也某尝以谓易经本为卜筮而作皆因吉凶以示训戒故其言虽约而所包甚广夫子子作亦略举其一端以见凡例而已然自诸儒分经合之后学者便文取义往往未及翫心全经而遽执之一端以为定説于是一卦一爻仅为一事而易之为用反有所局而无以通乎天下之故若是者某葢病之是以三复伯恭父之书而有焉非特为其章句之近古而已也【云云】淳熙九年夏六月庚子朔旦新安朱某谨书
　　又辩晁氏吕氏得失云某案正义曰夫子所作象辞元在六爻经辞之后以自卑退不敢干乱先圣正经之辞及王辅嗣之意以为象本释经宜相附近其义易了故分爻之象辞各附其当爻下言之此晁氏引以证王弼分合经者然其言夫子作象辞元在六爻经辞之后则孔氏亦初不见十二篇之易矣又不于彖及大象之似亦有所未尽又曰某案诗疏云汉初为训者皆与经别行三之文不与经连故石经书公羊皆无经文而艺文志所载毛诗故训亦与经别及马融为周礼注乃云欲省学者两读故具载本文而就经为注据此则古之经传本皆自为一书故髙贵乡公所谓彖象不连经文者十二篇之古经传也所谓注连之者郑氏之注具载本经而附以彖象如马融之周礼也晁氏于此固不如吕氏之有据【案吕氏音训谓郑康成始合彖象于经则魏志之言甚明此义为得】然吕氏于乾卦经传之次第所以与他卦不同者则无説焉愚恐晁氏所谓初乱古制时犹若今之乾卦而卒大乱于王弼者似亦未可尽废也因记于此
　　周易本义【朱文公本】
　　古易经传一十二篇【即因东莱所定本作为本义明象占之教行于世者也】愚尝论所谓古易者孔子翼易不遽自附于先圣之后伏羲画卦文王卦辞周公爻辞自合为上下经二篇孔子所作十翼则自分为十篇是为古易十二篇也至前汉费直以彖象系辞文言解説上下经东汉郑康成费直易又以彖象文言本解易卦爻宜相附近始以附入其初犹若今乾卦彖象文言统附卦之末至三国魏王弼又郑学以彖与大象之辞附卦辞下分爻小象之辞各附当爻辞下加彖曰象曰以别之朱子曰王弼注本之乾卦葢存郑氏所分之例也坤以下六十三卦又弼之所自分也古经始变乱于郑氏卒大乱于王弼惜哉原其初二家但欲学者寻省易了日趋于简便自是以来古易十二篇遂亡不复可见于后世而后之读易者但知有王弼本猝莫别其何者为文王周公之易何者为孔子之易殽乱千有余年而圣人制作谦退之盛心与夫示学者以盈科而后进之意皆影响无至吕氏微仲始为复古易之倡晁氏继之东莱吕氏复因晁氏书定为十二篇文公本义则因东莱所定本掲十二篇以教天下且明象占大防真洗光咸池之日为学者之一大快矣今世儒解易又复仍王弼本而莫觉其非是何古易难谐于俗而康成辅嗣欲速好径之心使人骨醉魂迷而不返推是心以往舍范我驰驱而为之诡遇不由其道而鑚穴隙相窥逾墙相从亦何所惮而不为也哉呜呼数圣人之经何其变之易而复之难复之难而再变之愈易也由是观之乱经本末康成辅嗣之罪为尚小以其未见正于文公也世儒之罪为尤大以其既见正于文公故为而叛之也康成辅嗣三圣之罪人世儒其又康成辅嗣之罪人欤或曰斯无庸论矣今编次古易数家孰优曰微仲既为之倡东莱已暗与之合晁氏虽无失但省去三篇亦未为当今唯当以文公本义所从者为定尚何容喙
　　授

　　韩婴【景帝时太傅】　孙商　韩生　葢寛饶【景帝时韩婴燕人以诗经授之燕赵间亦以易授人推易意为之燕赵好诗以故其易微】
