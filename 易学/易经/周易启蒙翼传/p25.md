<!-- { "loadSidebar": true } -->
　　河图之数自一至十洛书之数自一至九汉儒以来相如此朱子本之所以知十为图九为书者盖大天一地二章正论自一至十之数极为详备诚以易之作由于是故详言之而言河出图洛出书必先图而后书者亦可以知天一地二章当以为河图也至于自一至九之数则易未尝明言刘牧欲易置图书始指参伍以变为论自一至九之数直指以为河图而以十数者为洛书则恐其未然何则不应圣人言五十五数如此其详而论四十五数如此其畧又不言三五以参伍两字该四十五数殆类世间隐语者较之天一地二章何若是之不侔也所以知其不可以此当之又况造化显自然之数当先其多而后其少先其全而后其略多而全者体数也体数不可有一之或缺少而略者用数也纵缺而无害譬则四肢百骸一不具不成全体至于用则或用手而不用足或用目而不用耳亦可见矣百数之内以五十五为天地体数【即自一至十数】以四十五为天地用数【用数自一至九阳数圆而常动也】虚十不用【隂数方而常静也】必体立而后用行十图九书义亦昭矣今读易者以为圣人皆本图书以作易自不妨盖先后天卦与图书合而十为图九为书正不必易置也
　　欧公图书怪妄之疑
　　欧公不信图书以为怪妄又因图书之疑并与繋辞不信以为非夫子作愚尝观温公通鉴魏明帝青龙问张掖桞谷口水涌寳石负图状象灵立于川西有石马鳯凰麒麟白虎牺牛璜玦八卦列宿孛彗之象唐氏曰河图洛书之説欧阳永叔攻之甚力今观此图与河图洛书亦何以异惜时无伏羲神禹故莫能通其义可胜叹哉愚亦恨不使欧公见之以祛其惑也若夫繋辞乃象数之总括义理之渊薮易无繋辞犹天无日月人旡眼目矣其可哉是何欧公无见于此也
　　文王重卦之疑
　　下繋首言八卦成列因而重之又曰古者包羲氏之王天下也于是始作八卦继之以作结绳而为罔罟以佃以渔盖取诸离与下文神农黄帝尧舜取诸益至夬十三卦已是六画之卦其为包羲自作而自重之自取之可见周礼三易并掌于太卜之官经卦皆八别皆六十有四亦昭昭矣王辅嗣虞仲翔以为伏羲重信然郑康成之徒以为神农重孙盛以为夏禹重司马迁雄又以为文王重是何其无见于繋辞所云也【汉上谓先儒论重卦者六家王虞郑孙司马也】孔颖达曰説卦云昔者圣人之作易也幽賛于神明而生蓍谓伏羲矣故干凿度云垂皇防者羲上繋论四营而成易十八变而成卦明用蓍在六爻之后非三画之时伏羲用蓍则是时伏羲已重卦矣陆徳明陆希声皆以弼论为是杨绘曰虞书筮协从则筮云者非八卦之可为也必六十四之然后为筮矣舜禹之际曰筮从则何文王重卦之有房审权曰舜史洪范已有筮从之文若三代别书方可言文王重卦今世不言神农夏禹多从辅嗣之説而言文王者尚或有之观此诸説可以释然矣
　　文王作爻辞之疑
　　冯厚斋解明夷六五爻箕子之明夷云箕字蜀本作其字此继统而当明伤之时之象其指大君当明伤之时而之子则其子亦为明夷矣又谓文王作爻辞移置君象于上六以初登于天后入于地况明夷之主六五在下而承之明夷之主之子之象也子继明夷之治利在于贞明不可以复夷也后世以其为箕遂傅防于文王与纣甚至以爻辞为周公作而非文王盖箕子之囚放在文王羑里之后方演易时箕子之明未夷也李子思【名舜臣号隆山】深然其説谓班马【固迁】只言文王演卦又曰人更三圣世厯三古止言包羲文王孔子未尝及周公也马季长以下【马融陆绩王肃姚信等】始有周公作爻辞之説絶不经见孔頴达始引韩宣子见易象与鲁春秋而知周公之徳与周之所以王为周公爻辞之证审尔谓周公作爻辞可也况春秋又将属之周公乎此论确矣愚谓以爻辞为文王作固自有据况夫子惟曰易之兴也当文王与纣之事是故其辞危言辞只説文王未尝及周公则所谓辞者安知非卦爻之辞耶愚固已疑之矣然考箕子囚奴诚在文王羑里之后文王决无预言之理而随之王用亨于西山升之王用亨于岐山又诚类太王文王之事夏商之王未有亨于岐山者朱子解作卜祭山川之义诸侯祭境内山川亦正二王为侯时事也以此观之则爻辞未必果文王所作故谓之作于周公韩宣子见易象之言诚可证也李子思辨鲁春秋之説盖自不晓其义宣子本意自説见易象则知周公之徳见鲁春秋则知周之所以王也周之王犹能为春秋之时之主义甚昭然若厚斋因蜀本其字之误尽疑天下之本反改而从之尤有所未可前汉赵賔正蜀人解明夷六五箕子为荄兹则蜀本箕字初未尝作其字况厚斋谓父当暗世而子故其子亦为明夷厯考前古惟尧舜老而舜禹摄此乃明徳相继夏商之王未见父在而子立者惟桀纣可当明夷之主其肯遽之子乎此冯氏见后世北齐末主前宋徽钦而有是説既谓文王作爻辞乃取此义乎爻辞称帝乙箕子自是一例况明夷箕子之称又自有夫子彖为之证据彖利艰贞箕子以之之辞与爻辞箕子之明夷利贞之辞正相应乌可傅防蜀本一字之误以证爻辞为非周公作哉愚故不能无辨以祛读者之惑云
　　李子思曰随上六王用亨于西山其事颇类太王文王或者遂以爻辞为非文王语然而易中王用之辞非一如王用三驱王用出征王用享于帝吉皆泛言未尝指名其人况称王而不称号耶愚谓易言王用凡五如离之王用出征益之王用享于帝吉无事可指犹可谓之泛言如比之王用三驱安知其非指商汤祝罔之事然犹曰不言其地未可必也至于随之王用享于西山升之王用享于岐山岐山即西山也岐西固皆因兊体取象而王用之辞决非泛言太王之前未见有亨于岐山者邑于岐山之下居焉自太王始就岐山称王非太王而谁皆有证据非臆度想象之言只此便可见爻辞之非文王作明矣又何必指为泛言而迁就傅防之乎冯厚斋又曰今观文王迁岐之诗披荆棘通道路窃意太王未卜宅之先必有负固不庭之国王者乃用此巽顺之道以通之故着此象所谓知以藏徃也若曰文王自称太王之徳则羑里之时文王一诸侯耳未称王也追王太王在武王有天下之后其曰文王自称与爻辞为非文王作则又失之甚矣愚谓厚斋窃意以下云云可谓中心疑者其辞枝矣岐山之王自有实事不据乃为此枝辞毋亦只欲傅防爻辞为文王作而不知其不可也若从先儒以爻辞归之周公自无羑里时未王以下之窒碍矣以爻辞为非文王作初亦何失之有
　　文王作文言之疑
　　梁武帝云文言是文王所作载于陆氏释文陈氏【友文】曰其意谓文言者文王之言也独不见文言之辞一则称子曰二则称子曰则子非孔子而何
　　文王始称易名之疑
　　冯厚斋曰皇甫氏曰文王在羑里演六十四卦着七八九六之爻谓之周易郑少梅曰自包羲以至夏商八卦虽重而未知所谓七八九六之常变也连山始艮归藏始坤夏商用之皆以不变为占故其数止于六十四而已文王因羑里之囚用以卜筮遂窜易繇辞更改术数立大衍之説开万有一千五百二十之防使一卦可以衍六卜四卦焉故名曰易易者变也周易之义惟二氏得之其曰衍六十四卦着七八九六之爻窜易繇辞立大衍之说诚为确论又曰意夏商卦下亦各有辞故周人并存以为占文王賛述包羲之卦衍蓍之数推九六之变以生爻故卦爻各繋以辞定名曰易自孔子賛文王易而夏商之书废矣然则名书以易自文王始文王以前曰卦而已孔子言包羲始作八卦不言易也周官三易其亦因文王之易而并称之乎此犹夏商称帝而因周文武并称三王也愚谓易名始自文王之説愚既略辨于前矣今又得一证下繋十三卦自黄帝尧舜氏作之下已有易穷则变之文况説卦论伏羲因蓍求卦之法继人推原伏羲六画成卦六位成章之由两以作易圣人言之至论文王与纣之事直不过曰易之兴而已曰作曰兴皆定名曰易谓伏羲以来不名之曰易可乎盖有不待文王演六十四卦着七八九六之变而后谓之易也郑氏谓夏商以不变为占容或有之证以洪范占用二曰贞曰悔或只用本卦内外卦为占亦未可知然自舜官占已曰卜筮恊从箕子又曰立卜筮人才曰筮则必有蓍而后可筮不筮亦何以得不变之卦而占之乎是又不待文王在羑里始立大衍用之以卜筮也二氏既皆有声于易冯氏又取之恐易足以惑人故不可无辨若夫夏商称帝因文武并称三王盖亦未之前闻也
　　既济东西邻为纣与文王事之疑
　　孔頴达曰又既济九五东邻杀牛不如西邻之禴祭説者皆云西邻谓文王东邻谓纣文王之时纣尚南面岂容自言已徳受福胜殷又欲抗君之国遂言东西相邻而已愚案孔氏引此以辨爻辞非文王作若是文王作必不自夸以见其作于周公也愚则谓此爻本不指纣与文王事非惟文王作时无此意周公亦无此意周家既伐而取其国又何必为是矜夸之辞载于经乎即卦言之自有此象因着其义尔先天八卦离正东坎正西此东西邻之义也离为牛为戈兵坎性就下又有幽隂之义祭祀之象此杀牛禴祭之象也卦爻多后天八卦方位惟此一爻先天八卦方位甚明毋亦周公因离下坎上之卦有自东徂西之象特着先天之例岂得是纣与文王事乎先儒求之之过本义因仍未革亦有俟于后之人也请得而申之
　　周公作彖象爻辞文言之疑
　　陈友文易传精义曰十翼先儒皆谓夫子作独范谔昌王昭素乃谓彖象爻辞小象文言并周公作不知何证愚谓援引不明而辄易其言者同于诞妄不足为惑可也故特着之以祛其惑
　　淇水不信序卦之疑
　　淇水文十翼皆孔子之言乎不得而知也然有疑焉序卦者韩康伯虽已明非易之蕴而未明所以然也易卦之序二二相从今序卦之文盖不恊矣有义之茍合者有义之不合而强通者是岂圣人之言耶【李清臣字邦直号淇水】愚谓圣人读易超然意与易防而为之辞岂常人寻行数墨者可并论以此疑之非矣韩康伯谓非易之蕴先儒极议其失【见中篇注下】谈何容易而犯不韪耶
　　易非全书之疑
　　欧公易序云读经解有差若毫厘缪以千里之説秦焚书时易以卜筮全然经解所引于今易旡之是未得为全书也案沙随程氏古易章句外编云汉儒引曰君子正其始万事理差之毫厘缪以千里此纬书通卦验之文也亦犹先儒引左氏传为春秋也近世儒者举此十六字附于坤文言之中曹建大谓不然而黄鲁直引为大不知何所本也愚读沙随外编始知易为全书而近世儒者可谓附赘县疣者矣

　　周易啓蒙翼传下篇
<经部,易类,周易启蒙翼传>
　　钦定四库全书
　　周易啓蒙翼传外篇
　　元　胡一桂　撰
