<!-- { "loadSidebar": true } -->
　　【初年十一月甲子召陈问享国长短曰今年是庚申麽睡而不答太祖又问培答曰睡到五更醒方问此事回首举杖画地作又木字讫投杖而睡太祖命筮之得离之明夷变色曰陛下得国中原而得南方火盛之卦非吉兆也太祖曰卿可言之用杖画灰作两卦象太祖曰朕寿几何窦仪在侧太祖命仪为执帽取帽盖巾项拜曰万嵗但是子年子月子日陛下终于火日之下离为火日陛下之子孙尽矣太祖愕然曰孰敢为之指离九三及明夷之九三曰此人为之太祖曰其人安出曰必在西北陛下之亲也太祖又曰复若何曰后一百九嵗南方有妖气入中国中国用之天下自此多事矣太祖曰宋之子孙若何曰甲午之嵗有金女者出丁酉金为妻才子孙生之其祸滋甚又六年而通于中国又六年丙午腾蛇宋其危乎明两作乎焚如死如弃如有二君者实受其祸太祖曰然则遂亡乎曰宋火徳也火徳犹盛宋之子孙当有兴于东北终于东南有近君者实窃其位太祖曰兴于东北终于东南其人安在曰明夷之六四曰获明夷之心于出门庭东北之位也出涕沱若兴复之志也近君者虽窃其位火徳也丁已嵗其危乎太祖曰中原可复得乎曰陛下得国之初而卜得东南旺卦亦终而已矣嵗在癸巳灭我者其衰乎甲午宋徳复兴有贤人扶之则可以复占如非其人虽能复之亦旋失之嵗在庚申宋之祚其衰矣自辛酉至庚申已三百年过此以徃未之或知也又指地炉中余木曰可能复过此乎舎杖而睡】
　　解之既济【五爻变】晋郭璞岁首为朝廷筮【晋书郭璞】
　　【璞为著作郎于时阴阳错谬而刑狱繁兴璞上疏曰臣闻春秋之义贵元慎始故分至啓闭以观云物所以显天人之统存休咎之证臣不揆浅见辄依嵗首粗有所占得解之既济案爻论思方涉春木土龙徳之时而为废水之气来见乗如外阳未布隆阴仍积坎为法象刑狱所丽变坎加离厥象不烛以义推之皆为刑狱殷繁理有拥滥又去年十二月二十九日太白蚀月月者属坎羣阴之府所以照察幽情以佐太阳者也太白金行之星而来犯之天意若曰刑理失中自坏其所以为法也臣术学庸近不綀内事卦理所及敢不尽言又去秋以来沉雨跨年虽为金家渉火之祥然亦是刑狱充溢怨叹之气所致徃建兴四年十二月中行丞相令史淳于伯刑于市而血逆流长摽伯者小人虽罪在未允何足感动灵变致若斯之怪耶明皇天所以保祐王家子爱陛下屡见灾异殷勤无已陛下能侧身思惧以应灵谴皇极之事不虚降不然恐将来必有愆阳苦雨之灾崩震薄蚀之变狂狡蠢戾以益陛下旰食之劳也臣谨寻案旧经尚书有五事供御之术京房易有消复之救所以縁咎而致爱因异而迈政故木不生庭太戊无以隆雉不鸣鼎武丁不为宗夫寅畏者所以飨福怠傲者所以招患此自然之法应不可不察也案解卦繇曰君子以赦过宥罪既济卦繇曰君子以思患而豫防之臣愚以为宜哀矜之诏引在予之责荡涤瑕衅賛阳布恵使幽毙之人应苍天以恱育否滞之气随谷风而舒散此亦寄时事以制用借开塞而曲成者也疏奏优诏报之】
　　【愚谓此以卦象占要之郭璞特假卜筮以儢其拳拳忠君爱国之懐抱正严君平与人子言依于孝与人臣言依于忠之微意也论卜筮者又不可不察】
　　干之同人【一爻变】回纥筮出师【唐书回纥将朝京师筮遇干之】
　　【同人卜者曰此行当见一大人后果见郭子仪而还】
　　【愚谓此以九二爻辞占朱文公本义引此云回纥谓郭子仪曰卜者言此行当见一大人而还其占盖与此合若子仪者虽未及乎夫子之所论然其至公无我亦可谓当时之大人矣】
　　干之大有【一爻变】北齐神武筮室中无火而有光【北史北齐神武室中无火而有光筮遇干之大有占者曰吉易称飞龙在天大人造也贵不可言愚谓此以九五爻辞及文言辞占】
　　睽段晦筮马逸【五代史唐藁城镇将段晦曽夜泊邮亭有马断鞅而逸数曰不知所适使使诣筮者董贺筮之遇睽据初九用事应有失亡之事毋乃马乎勿逐自复必有絷而送之者回家未曽入舎果有边鄙恶子牵而还之】
　　【愚谓此以睽初九爻辞占】
　　夬路晏筮伏盗【五代史唐明宗时行肇司马路晏夜适厠有盗伏焉晏心动取烛照之盗即告晏请勿惊某禀命有白察公正直不敢剚剑匣剑而去由是昼夜惊惧以备不虞召董贺筮遇夬二爻用事曰惕号莫夜有戎勿恤察象徴辞大有害公之心然难已过但守其中正请释忧心晏亦终无患○又案朱文公语録载王子献占遇夬九二曰惕号莫夜有戎勿恤吉占者曰必夜有惊恐后有兵权未几果夜遇寇旋得洪帅】
　　【愚谓二筮皆用夬九二爻辞占而后占又以戎象为有兵权也】
　　小过或人筮防姻【程沙随外编云或人筮得此者不知其占再筮之亦得小过为占之曰内卦互得渐渐女归吉外卦互归妹説以动所归妹也】
　　【愚谓此以初至四互一卦再以三至上又互一卦为占虽是一法要亦占之变例】
　　大过汉武帝筮伐匈奴【西汉匈奴武帝轮台之诏曰古者出师卿大夫预谋参以蓍不吉不行乃筮之得大过又在九五曰匈奴困败不可失时及占星望气蓍皆吉匈奴必破今计谋卦兆皆反程圣俞集筮法载思春曰大过木兆卦也外克内应克世之兆此所以败也】
　　【愚谓此卦乃占法变例卦体本不好何縁筮者吉而彼凶卦既不言变而云又在九五必五爻变也师春又自以京房易占反指匈奴为内为世言其受克而败亦成反説此皆不可晓岂筮者以九五君爻为主兊金克巽木而言匈奴困败乎是亦未可知也姑记之】
　　愚弱冠时集左氏筮法一编后以兵毁今再纂于此以春秋内外传为主并及家语凿度及附抄史传数条以备占法若郭氏洞林全用五行六神【青龙朱雀等】及年月日诸煞神占灵验无比不可胜书余因阅杜氏春秋解后序云晋太康元年三月汲郡有发旧冢者大得古书又有一卷纯集左传卜筮事名曰师春师春似是抄集者人名也然则已有着先鞭者矣编集不可少如此夫
　　辩疑
　　毛渐三坟易之疑
　　山坟为天皇伏羲氏连山易爻卦大象曰崇山君伏山臣列山民兼山物潜山阴连山阳藏山兵叠山象八卦其崇山君下则有君臣相君民官君物龙之类七卦气坟为人皇神农氏归藏易爻卦大象曰天气归地气藏木气生风气动火气长水气育山气止金气杀八卦其天气归下有归藏定位归生寃归动乗舟之类七卦形坟为地皇黄帝氏乾坤易爻卦大象曰干形天坤形地阳形日隂形月土形山水形川雨形云风形气八卦其干形天下有地天降气日天中道月天夜明之类七卦
　　案其篇第则天皇伏羲氏爻卦大象第一【即上山坟连山易】太古河图代姓纪第二【首载大古之人以女生为姓有合雄纪叙命纪纪其夀命通纪四姓有连逋纪纪男女羣居连逋通纪五姓号居方氏谓居各有方有神人提挺而治号提挺氏提挺三十五世通纪七十二姓故号通姓氏其后有有巢氏有巢子燧人氏燧人子伏羲氏因风而生故姓风河龙马负图始画八卦】天皇伏羲氏皇防辞第三【有皇曰惟我老极时生人众多欲相吞害龙马负图神开我心我画八卦咸安其居等语】人皇神农氏归藏易易爻卦大象第四【即上气坟归藏易】人皇神农氏政典第五【有昔在天皇肇修文教始画八卦明君臣氏物阴阳兵象以代结绳之政出言惟辞制噐惟象动作惟变卜筮惟占天皇氏归气我惟代政惟若古道以立敎等语】地皇轩辕氏坤干易爻卦大象第六【即上形坟坤干易】地皇轩辕氏政典第七【有皇曰岐伯天师尔司日月星辰阴阳厯数尔正尔考无有差忒先时者杀不及时者杀尔惟戒哉云云等语】
　　又案毛渐正仲作三坟书序云春秋左传云楚左史倚相能读三坟五典八索九丘孔安国序以为伏羲神农黄帝之书汉书艺文志録古书为详而三坟之书已不载岂当汉而亡欤元丰七年余奉使西京至唐州北阳道无邮亭得三坟书于民家三坟皆有坟乃古文而乃书复有姓纪皇防政典之篇文辞质畧信乎上古之遗书也好事者徃徃指为伪书征引政典曰先时者杀无赦不及时者杀无赦今政典之文颇合岂后人能伪耶愚独以为不然案孔安国尚书序云孔子序书讨论坟典断自唐虞以下迄于周则纵有三坟亦非不经孔子所览览而不録后虽有存焉者亦不过如删后之逸诗而已逸诗不可复入三百篇则虽有三坟已不得与易并况文义浅近安知非后人好事者为之而政典之文合正欲装做以取信尔故未敢以为信然又况夫子大谓伏羲始作八卦因而重之其卦次第即今先天六十四卦首干终坤者是也使伏羲真自有文字孔子方欣喜不暇岂肯舍之而不録乎必不然也盖当是时卦爻虽立法象虽着而文字则未生至黄帝时苍颉沮诵始作鸟迹篆字而所谓坟典者亦文字既生之后后世追述当时之事而作故安国以为言大道常道岂伏羲果自有文字乎且如生人之得姓亦始于黄帝之代而谓太古河图代有姓纪吾不信也故録而论之以祛观者之惑云
　　刘牧易置图书之疑
　　易大曰河出图洛出书圣人则之孔安国刘向父子班固闗子明陈希夷邵康节皆以十为河图九为洛书至刘牧乃以已意易置以九为图十为书托言出于希夷与诸儒旧説不合而不知希夷龙图序固自以十数为河图也【宋艺文志亦载】今观刘牧云河图洛书皆出于羲皇之世龙图其位有九四象八卦皆所包緼纵横合天地自然之数洛书则惟列五行生成之数而已伏羲但则图画卦以垂敎而洛书五行之数未必显故禹更陈五行而显九类也又曰洛书之出已久累圣但相师其数未者于典坟至大禹方叙而演之刘牧易置图书大意不过如此且牧以为图书皆出于伏羲之世固自不妨但既谓出伏羲之世则当皆説归伏羲取之以作易可也今云伏羲独则九数之图以作易而十数之书于易无预却数千年后待大禹取之以作范若使诚如牧说则大禹叙畴乃舍自然九宫之数而不则却去则十数之书不知将九畴与十数如何配合牧亦可谓臆度无理之妄谈矣先儒辨之已详在所不足惑可也【牧字长民三衢人牧所注易见前注下今愚所引牧说见牧钩隐图】
　　平庵项氏亦曰姚小彭氏云今所戴九履一之图乃易干凿度九宫之法【详见外篇纬书】自有易以来説易师未有以此为河图者至刘牧方以此为河图而又以十数之图为洛书其言不足据也
　　刘牧指参伍以变为四十五数之疑
