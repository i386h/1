<!-- { "loadSidebar": true } -->
　　九五贞吉悔亡无不利无初有终先庚三日后庚三日吉
　　处重巽之中亦有悔也以刚中正而居尊位是处巽而得其正者故其占为吉且悔亡而无不利有悔是无初也亡之而无不利是有终也然其整饬更新之术必也丁宁反复于其始而揆度审处于其继葢丁宁者所以申命也揆度者所以行事也申命既详行事又审则可谓入而能制矣是以吉也
　　象曰九五之吉位正中也
　　先庚后庚即申明贞吉之义故但曰九五之吉
　　上九巽在牀下丧其资斧贞防
　　上过中巽极巽之甚而无复断矣故有入于牀下而失其资斧之象牀下至深也斧所以断也徒事深入而失厥断制则不至于极壊不止以是为常其防甚矣
　　象曰巽在牀下上穷也丧其资斧正乎防也
　　正乎防言常乎防也　王辅嗣以卑顺解巽义后多因之然顺为坤之专德巽未闻有顺义考之于经曰伏曰入曰制曰齐皆与顺义差别王氏葢见柔顺乎刚之辞且见爻多牀下之象故以卑顺释之然牀下者隂所伏也巽在牀下所以入而制之也能使柔顺乎刚则齐矣卑者巽之形顺者巽之效皆非巽字正解若以人心之德言之以为沈潜深宻之义则可不可以卑顺训也
　　【兑下兑上】
　　兑亨利贞
　　二阳在内一隂在外刚中柔外其德为説在天地则阳气在内而敷散隂润于外以滋悦万物泽之象也在人则为实心在内而以和悦之道亲人其情悦物而物亦悦之兑之义也　程传曰能悦于物物莫不悦而与之足以致亨然为悦之道利于贞正非道之悦则为邪謟而有悔咎故戒利贞也
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　刚中柔外兼释名辞程传曰刚居中中心诚实之象柔在外接物和柔之象故为説而利贞愚谓一隂内伏而阳因之以入则邪僻无所隐于中一隂外见而阳载之以出则謟佞无所施于外此巽兑两卦之义
　　象曰丽泽兑君子以朋友讲习
　　口舌君子所慎惟讲习为至説而无伤
　　初九和兑吉
　　凡説道以刚为正柔为邪故卦之四阳皆善二隂皆恶又内卦为初外卦为终初心未失情必由中所感既深则有累于物故初二之义于四五又为善也居卦最初又独不与隂比卦之四阳不与隂比者此爻而已故为能以和为兑而其占则吉和者性之发情之正也
　　象曰和兑之吉行未疑也
　　感深则惑于物矣惟居初故行未疑
　　九二孚兑吉悔亡
　　二近六三宜有悔也有刚中之德故能以孚为兑吉而亡其悔矣
　　象曰孚兑之吉信志也
　　以信为志则不随物而迁
　　六三来兑防
　　不中不正为説之主凡可説之物无不感之而来防之道也居内卦故曰来
　　象曰来兑之防位不当也
　　以不正之德当交物之位
　　九四商兑未宁介疾有喜
　　承五近三有商兑未宁之象本刚德也故又有介疾有喜之占
　　象曰九四之喜有庆也
　　四居上位能去邪从正则其喜不独一身凡象传言有庆者多上三爻也
　　九五孚于剥有厉
　　凡兑居上体五上多有相感之象此卦之义又专于説者故特为孚于剥之戒
　　象曰孚于剥位正当也
　　居尊位而正与上六相比
　　上六引兑
　　隂居説极在外又有去而不返之象故曰引兑来兑者我感而物来引兑者物引而我去传曰则是物至而人化物也孟子曰物交物则引之而已矣此之谓也不言防者咸之辅颊舌明夷不明晦之例也
　　象曰上六引兑未光也
　　其心光明则不至于为物所引矣
　　【坎下巽上】
　　涣亨王假有庙利渉大川利贞
　　能散万物者莫如风行于水上则尤有荡摇离散之象所以名涣　物散而后能聚是涣有亨道也王者致其精诚以感假于有庙此聚涣之最大者涣散则不利于涉川矣而云利渉大川者惟其涣散故宜蹈险以合聚之故六爻皆有以涣济涣之义其道则在于正而固也
　　彖曰涣亨刚来而不穷柔得位乎外而上同
　　涣固有亨理然无以聚之不能亨也九二刚来为主于内则是有聚涣之本而不穷矣六四柔得位乎外卦而上同于九五则是主臣相助而有聚涣之资矣此涣所以能亨也凡易言刚来者皆内有主之象也
　　王假有庙王乃在中也利涉大川乗木有功也
　　卦体九五居中有王者诚心假庙之象卦象木在水上涉川之象
　　象曰风行水上涣先王以享于帝立庙
　　即彖辞假庙之义而又加以享帝
　　初六用拯马壮吉
　　居卦之初则犹未涣也故不言涣未涣而亟拯之吉之道也
　　象曰初六之吉顺也
　　力顺而易故曰顺也
　　九二涣奔其机悔亡
　　机所以为安者刚来为主于内则本固而安故有奔而就机之象时既涣矣有悔也本固而安则大势以聚故可以亡其悔
　　象曰涣奔其机得愿也
　　六三涣其躬无悔
　　三之才非济涣者而卦惟此爻有应于上则是志在济时而能不有其身之象葢涣之时皆能涣者志在济时而忘其私事之济否皆可无悔
　　象曰涣其躬志在外也
　　在外释涣躬之义且明应上
　　六四涣其羣元吉涣有丘匪夷所思
　　上同于五而下无应涣其羣之象也涣其羣者人臣之盛节故其占曰元吉丘聚也涣之为涣人之所知也涣之为聚非等夷思虑之所及也申决元吉之义
　　象曰涣其羣元吉光大也
　　言能涣其羣而元吉者由其心之光大无私故也光大无私则众志服而羣贤进岂非以散为聚乎庸俗私小之心何足以知之
　　九五涣汗其大号涣王居无咎
　　人之疾病得汗则散王者于生民疾病能尽诚呼号以解散之如涣汗然则血脉周流而上下之气通矣故虽当涣之时而王居可以无咎甚言王者开露诚意宣布德音之可以济涣也
　　象曰王居无咎正位也
　　九五居得正位有王居无咎之象
　　上九涣其血去逖出无咎
　　上居卦外不当事任惟离其所伤去而逺出则无咎矣逖逺也
　　象曰涣其血逺害也
　　恐疑于小畜血去之文故断涣其血为句而以逺害包去逖出之义
　　【兑下坎上】
　　节亨苦节不可贞
　　泽上有水未盈则止既满则流其止其行有自然之限制所以为节　节有亨道以其能止能行也如能止而不能行则为苦节苦节则不可以为正而常也
　　彖曰节亨刚柔分而刚得中
　　节固有亨道然所以可亨者以其适中也卦之刚柔相半而二五之刚得中则是不过中道之象此节所以亨也
　　苦节不可贞其道穷也
　　説以行险当位以节中正以通
　　又以卦德卦体申卦辞之意坎为习险有劳苦之义説以行之则不苦矣四五当上位以节天下五中而四正以中正行节道则通而不穷矣
　　天地节而四时成节以制度不伤财不害民
　　四时成则物阜而民安王者之制度所以顺天道因地利与之同节者也
　　象曰泽上有水节君子以制数度议德行
　　制数度以节其外议德行以节其心
　　初九不出户庭无咎
　　卦取泽上有水为节之义然水者流泽者止流则通而止则塞故爻又取泽水通塞为义下卦象泽之止三则止之溢而流也上卦象水之行上则行之极而止也初在泽之下二在泽之中故其辞皆曰不出然初处下居初时当止也当止而止知通塞者也故无咎
　　象曰不出户庭知通塞也
　　九二不出门庭防
　　二居下体之中可行之时也可行而止则为失时义而防矣二之爻德非不善也以卦取泽水为通塞闭坎水之下流而二正在其中此所以为失时之义故曰象也者像也
　　象曰不出门庭防失时极也
　　六三不节若则嗟若无咎
　　三止极而流又为説主不中不正非能节者以坎险在前困心衡虑正程子所谓説而遇险之义故为不节而能嗟悔其占可以无咎
　　象曰不节之嗟又谁咎也
　　又谁咎也与同人初九同皆许其补过之辞也
　　六四安节亨
　　柔得其正安于节者也如水之顺行而安流与卦义合故曰亨
　　象曰安节之亨承上道也
　　以柔正承九五之中正
　　九五甘节吉徃有尚
　　所谓当位以节中正以通者也甘者苦之反
　　象曰甘节之吉居位中也
　　居中有由中之义水之由中而出者其味甘也
　　上六苦节贞防悔亡
　　上流极而止又险极也苦节之象也凡水始由中出则甘流而注海或停潴为卤湿则苦苦者水之穷苦节者道之穷也不利于行故防无疚于身故悔亡或疑上之苦节失时之极比二为甚而犹悔亡何也曰上在事外虽道之穷独善其身而已何所悔乎二当时用而如此此其所以防也韩愈之论阳城引蛊上与蹇二意正若此
　　象曰苦节贞防其道穷也
　　【兑下巽上】
　　中孚豚鱼吉利涉大川利贞
　　二隂在内四阳在外凡中虗之物有感于外则化生于其中葢其中虚者实理具足故感于外而生于中非由外铄我也人心之性感物发动理亦如是孚之为字从爪从子鸟之覆卵气自外入形从中化内外之感中孚之义又二体刚皆得中中实信之质也卦德説而巽以説而入于人卦象泽上有风凡积水必生风风与泽又相入亦内外感应之理故为中孚中孚以虚为本葢虚则无所偏系然后能无所不感无所不感然后为诚之至也信及无知之物则无所不感可知矣利涉大川亦以其虚也古人云蹈水之道无私是也贞者固守乎理之正也守理之贞则无私而无不感矣
　　彖曰中孚柔在内而刚得中説而巽孚乃化邦也中虚则无私中实则有主故无妄无私也而曰刚主于内咸有感也而曰以虚受人其意皆互相备此二者孚之体也以説道巽入于人则邦无不化此又孚之用也
　　豚鱼吉信及豚鱼也利渉大川乗木舟虚也中孚以利贞乃应乎天也
　　中孚豚鱼吉本相连为文如履虎尾之例今既离卦名而释之则豚鱼吉之意不明故申之曰信及豚鱼也卦有乗木之象又有舟虚之象舟虚而涉川则利心虚而蹈险则宜天之道信而正而已矣
　　象曰泽上有风中孚君子以议狱缓死
　　泽者积隂之处也风以散之议狱缓死之象也程传曰君子于天下之事无所不尽其忠而议狱缓死最其大者也
　　初九虞吉有他不燕
　　中孚之爻不以相应为善中孚虚也应则有所系矣虞安也礼有虞祭是也刚居孚初初心不失然上应六四则虑为所迁故其占为能安以自守则吉若动于外而有他则不安也凡易例以初九而应六四以九四而应初六者皆无吉义此爻与大过之四辞正同也
　　象曰初九虞吉志未变也
　　有他则志变矣
　　九二鸣鹤在隂其子和之我有好爵吾与尔靡之九二刚中有实德者也虽无应于上而诚则必动故其象为鹤鸣于隂其子必和好爵在我必有与靡之者好爵谓酒也靡醉也葢有实德者虽潜隐不务于外然懿德之好出于自然所谓同声相应同气相求者此爻之义也　以其子为九五易无此例谓初九之同德则可耳葢初有子象如系小子有子考无咎童观小子厉之类是也
　　象曰其子和之中心愿也
　　中心愿言其以孚应也
　　六三得敌或鼓或罢或泣或歌
　　不中不正有应于上心系于物而实德亡矣内无实德故动静哀乐皆不自主因物而变者也
　　象曰或鼓或罢位不当也
　　六四月几望马匹亡无咎
