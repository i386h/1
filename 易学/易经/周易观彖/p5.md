<!-- { "loadSidebar": true } -->
　　五为比之主而有刚中正之德故极言比天下之道比者亲附之辞也隂相比则私矣显其比则公矣私故计较于物之徃来公故浑忘于彼之逆顺尽我所以比人之道而不计人之比不比则未向乎化者俟之而不追各得其性者安之而不扰此帝王比天下之至也失前禽者当猎之时前禽虽去而不追逐之也邑人不诫者郊野之人不知王者之田猎而戒备也此诗所谓大庖不盈徒御不惊者以象显比之世逺近相忘大顺无迹之盛吉之道也
　　象曰显比之吉位正中也舍逆取顺失前禽也邑人不诫上使中也
　　逺者虽逆如前禽然而在所舍是上之中也近者虽亲如邑人然而亦不诫是化乎上之中也
　　上六比之无首凶
　　比必有主如人身之有首九五卦主所谓元首者也上出其外而不比于五无首之象矣又居卦之终爲后夫之象所以凶也
　　象曰比之无首无所终也
　　后夫则其道穷故曰无所终
　　【干下巽上】
　　小畜亨密云不雨自我西郊
　　小畜者以一隂而畜众阳也凡隂性凝聚阳性发散故阳而遇隂必畅逹之隂而遇阳必阻止之然履亦一隂五阳而不爲畜者畜之义止也聚也在下者止之则不得升在内者聚之则不得发故必隂在外卦然后可以言畜除大有居尊不为畜壮夬之义皆有别取余则一隂畜阳谓之小畜二隂并力畜阳谓之大畜也又风行天上则云气飘扬未能厚聚亦为小畜之义○聚则必通故畜有亨道然所畜者小故其象如密云之不雨以其自我西郊而起以隂唱阳以小畜大也以小畜大故所畜者小然能聚而不散则终有亨通之理也
　　彖曰小畜柔得位而上下应之曰小畜
　　柔得位众阳应之以小畜大也然无大有尊位之分又无大畜并力之势一隂居四仅可以小小畜止而已又所畜者小之义也
　　健而巽刚中而志行乃亨
　　有刚健之资又巽入而不露有刚中之德又居位而志行此所以畜而能亨也畜有亨道传又推卦之善以明之○成卦之义虽主于一隂畜阳及系辞于爻则诸爻皆有畜义不复以隂阳别也故彖传以九五之刚中释小畜之亨义读易者因此乃谓隂虽畜阳阳犹可亨失卦意矣
　　密云不雨尚徃也自我西郊施未行也
　　密云不雨气上行而蓄聚未固也以其自我西郊隂而先唱故施未行也
　　象曰风行天上小畜君子以懿文德
　　君子学以聚之懿文德聚之小者
　　初九复自道何其咎吉
　　下卦三爻自畜者也处下居初而有刚正之德上应六四爲其所畜是能顺时义而止退复自道之象不惟无咎而且吉矣复谓返也
　　象曰复自道其义吉也
　　卦义当止而止是以得吉凡言时言义者皆谓卦之时义也
　　九二牵复吉
　　牵制也二可进之位矣然当畜时而有中德故亦能自牵制而返复吉之道也
　　象曰牵复在中亦不自失也
　　以其在中是有中德故不至躁进而自失
　　九三舆説辐夫妻反目
　　过刚不中居下之上不能自止当畜之时前有六四为畜之主又不得遂其进故有舆説辐夫妻反目之象
　　象曰夫妻反目不能正室也
　　隂阳和而后通犹夫妻和而后顺隂阳不和由阳不交于隂夫妻不和由夫不能正室也三近六四故取夫象上本卦义故取妇象
　　六四有孚血去惕出无咎
　　上卦三爻畜人者也卦之时义以小畜大四为成卦之主而位近五正为以臣畜君之象臣而畜君必有壅阏未能通逹者惟积诚之至则壅阏可去而情可通亦如人身之有结滞血去而气通也如是则可免于忧惕而无咎
　　象曰有孚惕出上合志也
　　承五中正是上合志也
　　九五有孚挛如富以其邻
　　上卦三爻所畜渐固而五以阳刚居尊德位兼盛所谓刚中而志行者也天下事当其时势难以骤返人心难以卒合收拾以萃其涣皆所谓小畜也及乎诚格势聚则人心固结上下响应为有孚挛如而富以其邻之象矣时当小畜故无吉利之占
　　象曰有孚挛如不独富也
　　言畜以孚为本不徒用势位之富
　　上九既雨既处尚德载妇贞厉月几望君子征凶畜极而成故既雨矣既止矣盖积德之满以至此岂智力之所能爲哉小畜时义以小畜大者也小之为道妻道也臣道也以小畜大而至于成退而不居可也故妇而守常不变则有危当月之几望而君子有行则凶葢当隂道极盈之时知进而不知退如月几望而有行之象也此以小畜之极为义于爻之隂阳无所取也
　　象曰既雨既处德积载也君子征凶有所疑也
　　疑如隂疑于阳之疑以小畜大则疑于大矣所以征凶也

　　周易观彖卷二
<经部,易类,周易观彖>
　　钦定四库全书
　　周易观彖卷三
　　大学士李光地撰
　　上经三
　　【兑下干上】
　　履虎尾不咥人亨
　　凡易爻同体而柔乗刚者多有危惧之象此卦六三既以柔乗刚又前蹑干之三阳进退皆危惧之象也故其卦名履而连虎尾为文者取危惧之象也卦象上天下泽名分尊严亦为履义○履虎尾否之匪人同人于野艮其背皆因卦名而连以辞者省文也人有履虎尾之危惧则有不咥人之象而且得亨矣
　　彖曰履柔履刚也
　　旧説以履为践之意取下二阳象也朱子以履为蹑之义取上三阳象也然卦意实兼此二义葢总谓之履则见其前郤之间措歩皆是而危惧不安之意见矣
　　説而应乎干是以履虎尾不咥人亨
　　又以卦之善释辞葢敬惧之心生于和説乃为恭顺之至
　　刚中正履帝位而不疚光明也
　　天下之难履者莫如帝位故又推九五之义言之
　　象曰上天下泽履君子以辨上下定民志
　　泽又居地之下言上天下泽则极乎尊卑之分矣先王制礼以辨尊卑尊卑既辨民莫不得其分而志以定如天泽之位既奠则万物之在其中者飞潜动静亘古不变诗云君子所履小人所视此之谓也
　　初九素履徃无咎
　　渉履未深凶惧未着有刚正之德能守其素故其占为素位而行则徃而无咎
　　象曰素履之徃独行愿也
　　独行愿所谓不愿乎其外也
　　九二履道坦坦幽人贞吉
　　二之渉履比初稍深矣而有刚中之德是能履中正平易之道而不失其幽静之操故其占为能守幽人之贞则吉
　　象曰幽人贞吉中不自乱也
　　有中德故能安静而不乱
　　六三眇能视跛能履履虎尾咥人凶武人为于大君三以柔履刚又为説主以应乎干乃成卦之主也然以爻德言之不中不正非能履者以卦象言之兑为口而三适当其缺是爻无吉义也以隂居阳才弱志刚如眇者自为能视跛者自为能履当履之时居下之上防行径进不能自止蹈虎尾而见伤之象也又言暴虎冯河死而无悔乃粗暴武人以此自效于大君者耳岂君子敬事之道乎凡爻既断吉凶之后而又加一辞者皆发明占外之意以反决其占也
　　象曰眇能视不足以有明也跛能履不足以与行也咥人之凶位不当也武人为于大君志刚也
　　位不当谓正当口处也凡易者象也卦有取象而爻适当之者则多不论爻德而以象为吉凶况若此爻之不中不正者乎
　　九四履虎尾愬愬终吉
　　卦取履虎尾为象在爻独于三四发之者处凶惧之位且以象言之三则蹑乎虎尾而四正虎之尾也四以刚居柔近而多惧故其义与卦同
　　象曰愬愬终吉志行也
　　明不独畏惧以自全
　　九五夬履贞厉
　　五与上履道之成也夬与旋正相反九五以刚居尊恐其自信明决则不复谦虚抑畏以致其周旋之密矣以此为贞能无厉乎
　　象曰夬履贞厉位正当也
　　言所履者崇髙可危之位而以刚德当之故夬决则有厉
　　上九视履考祥其旋元吉
　　上九取卦之终以发戒言人之德行或败于成天之眷佑或衰于后故必视所履以考其祥若周旋无亏乃得元吉履以敬惧为义故示人以谨终如始之道也
　　象曰元吉在上大有庆也
　　在上而大有庆所以为元吉若非终保福庆则不称元吉矣○履有三义履危一义也践履一义也礼一义也然践履必于礼而谨礼者惧以终始者也大传言德之基者以此
　　【干下坤上】
　　泰小徃大来吉亨
　　泰之名卦专取天地交一义观彖象传可见○天地之气通泰则隂沴去而阳和来矣上下之情通泰则邪慝去而正直来矣吉亨并言吉近而亨逺也
　　彖曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　总举名辞而后分释天地交二句释名内阳外隂以下释辞或疑隂阳君子小人可以大小言之健顺皆天德不可以大小言曰对健而言顺则为小顺唯居外是以配健而为德之善也苟非健为之主则其顺也柔靡而已矣
　　象曰天地交泰后以财成天地之道辅相天地之宜以左右民
　　凡天地之所有而人制用之者谓之财成天地所未有而人兴作之者谓之辅相然亦非两事也财成言其始辅相言其成如定时成嵗物土经野是财成也耕敛有节稻黍有宜使冬夏无旷时高下无弃土是辅相也天地交而万物生天地之泰也圣人左右民而万民遂人事之泰也
　　初九防茅茹以其彚征吉
　　泰否两卦六爻之辞或以消息取义或以交不交取义然理则互相发也泰运初来君子道长防茅连茹之象故以其彚征行而吉
　　象曰防茅征吉志在外也
　　言非私其彚也志于天下耳
　　九二包荒用冯河不遐遗朋亡得尚于中行
　　包荒者尊贤容众之谓盖善在所取而恶亦未遽弃诗曰爰有树檀其下维萚包荒之谓也冯河者勇也决也善必举举必先不善必退退必逺无有顾曕畏避之心也不遐遗者明足以烛幽隐虽侧陋之贤必存心焉伏匿之奸必察照焉朋亡者公足以化同异不独异行者无濡染之干而同道者亦无比周之累此四者必以包荒为本包荒者天地之心也覆载之量也然非用冯河则吾道不伸非不遐遗则所处不当非朋亡则或牵于私意亦无以尽合事理而服人心也故断而必明明而必公然后有以济包荒之用而合乎中道至于公则无我又有以存包荒之体而廓乎有容矣此与论语所谓寛信敏公者正相似夫泰者消小人之时也无包荒之量则无消之之本无以下三者则又无消之之道故曰举直错诸枉能使枉者直是之谓智仁合一宰世之要也
　　象曰包荒得尚于中行以光大也
　　包荒而无以下三者则是否贸乱贤不肖浑淆何以得合于中道乎以其有刚德而居中也故能正大光明而不牵于私不蔽于物所行无一偏之弊也
　　九三无平不陂无徃不复艰贞无咎勿恤其孚于食有福
　　平陂徃复理之必然而有信者所谓孚也艰贞则无咎而理数之常者不足恤自天祐之福可致矣三于时未过中也不待过中而戒圣人之于防也如此
　　象曰无徃不复天地际也
　　乾坤交际之间在卦义则隂正徃在爻义则隂将来
　　六四翩翩不富以其邻不戒以孚
　　交泰之义于四五两爻发之盖适当尊位故发此义虽不取消长之象为戒然虚已下贤上下交孚所以持过中之势永保天命无以易此也翩翩者象四五之在上而就下诗曰翩翩者鵻载飞载下是也阳实隂虚故言不富不富而以其邻则是好善忘势屈已而下交善类岂有不中心孚洽者乎不言吉亨者大臣之位得人之庆归之于君也
　　象曰翩翩不富皆失实也不戒以孚中心愿也
