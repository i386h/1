<!-- { "loadSidebar": true } -->
　　少男少女之配人道之始也故以咸为夫妇之道
　　物不可以乆居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也
　　盈则必溃故决去必复来故遇
　　物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革困上反下井居其所也不可不革者陶冶之义非改井也
　　革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹
　　人之进身必有所归宿无所归者不可进也
　　得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过事无定节则不足以取信中能自信则遇事必行而有似于过
　　有过物者必济故受之以既济物不可穷也故受之以未济终焉
　　若终于既济则穷矣未济故反复其道而不穷右葢因卦之序而为之传如此或疑非文王次第本意然易道之所以不穷者随其时之所趋无不可以相生无不可以相对也故揲蓍之法触类而长然后天下之能事毕矣夫子葢因卦序而发义以举例明乎卦卦相遇皆可以其理而通之学易者如此然后知易道之所谓变动周流者而占筮之用亦在其中焉
　　杂卦传
　　干刚坤柔比乐师忧临观之义或与或求屯见而不失其居蒙杂而着
　　静者动之本故虽有为而所居不失昬者明之机故虽晦昧而本心自着
　　震起也艮止也损益盛衰之始也大畜时也无妄灾也所畜者大则行止者时也省已无妄则值遇者灾也非大畜则不可以言时非无妄则不可以言灾
　　萃聚而升不来也
　　惟聚于下者可以素畜至于上升则不来矣学优而后仕信友以事君义皆如此
　　谦轻而豫怠也
　　心虚则轻意盈则怠
　　噬嗑食也贲无色也
　　食而不化则伤生华而无实则损德故噬之而合者饮食之正也反于无色者文饰之中也
　　兑见而巽伏也
　　隂见于外阳出而散之则説隂伏于内阳入而散之则洁谓隂自説自入者非也
　　随无故也蛊则饬也
　　故者对新之称守其故则不能舍已以随人饬其新则可以去弊而兴善
　　剥烂也复反也晋昼也明夷诛也井通而困相遇也井之为道常通不穷或值其困时所遇尔
　　咸速也恒乆也
　　感人在于俄顷之间乆道成乎必世之后
　　涣离也节止也解缓也蹇难也睽外也家人内也否泰反其类也大壮则止遯则退也
　　难进而易退
　　大有众也同人亲也革去故也鼎取新也小过过也中孚信也
　　行有时而或过心无时而不实
　　丰多故也亲寡旅也
　　丰盛而多故羁旅而寡亲皆言其处之难者
　　离上而坎下也小畜寡也履不处也
　　一隂畜乎众阳之多则寡而为力也防一隂行乎众阳之内则危而不敢宁处
　　需不进也讼不亲也
　　处势之难则需值情之乖则讼
　　大过颠也姤遇也柔遇刚也渐女归待男行也頥养正也既济定也归妹女之终也未济男之穷也夬决也刚决柔也君子道长小人道忧也
　　此八卦不反对而义相次葢阳太过则倾挠而颠矣故必与隂遇男女饮食皆隂也如渐之待归頥之养正则阳得隂之助而和既济之义也如归妹之终则阳不得隂之助而穷未济之义也然阳道不可穷故必决去隂柔而使君子之类常胜是一经之大义也右错杂六十四卦之序葢亦古有是法而夫子传之也序卦主于时之相生杂卦主于义之相对然相生者未尝不相对而相对者未尝不相生也二篇相为经纬表里之义惟深于易者能知之













　　周易观彖卷十二
