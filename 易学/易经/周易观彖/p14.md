<!-- { "loadSidebar": true } -->
　　处卦之初在事之外不立同异可免咎悔故当睽之时宜有悔也以其居初处下故得亡之象如马忽防失而弗寻逐是合者虽睽而不用心于合也然终有自复之理特无容其心可也恶人欲见我我在事外虽见无伤是睽者偶合而亦不立意为睽也然亦偶见以辟咎则可耳不恶而严可也若遂与之和比则有咎矣
　　象曰见恶人以辟咎也
　　九二遇主于巷无咎
　　巷者纡曲之路卑下者之行也睽之时离异已甚而为径直之事可乎虽内不失已而外必以委曲谦逊行之处睽之道也此即彖辞小事吉之意二刚中有应故系以此辞也
　　象曰遇主于巷未失道也
　　六三见舆曳其牛掣其人天且劓无初有终
　　三处上下之际正卦之所以为睽也上下不交其睽甚矣处睽甚则欲进合而势不能身且见伤可谓无初矣然以柔为説之主与上九正应时过则有合之理故曰有终朱子曰天当作而篆文相似剃湏也
　　象曰见舆曳位不当也无初有终遇刚也
　　舆曳则牛掣矣
　　九四睽孤遇元夫交孚厉无咎
　　四居大臣之位处睽之时而无应睽孤者也与初九同徳相与是遇元夫交孚之象虽非正应而助已者然不合以私而合以公不助以交而助以道正得人臣无党之义虽危何咎乎睽非善也而处大位者以特立为安则无咎之道也
　　象曰交孚无咎志行也
　　六五悔亡厥宗噬肤往何咎
　　凡物睽间而不合者必噬以去间而后合肤则噬之易者也五为文明之主柔而得中故虽当睽之时而在上位宜有悔也以其有徳可以亡之九二正应是厥宗也来合于五若噬肤然五则往而合之莫能为之间矣何咎之有
　　象曰厥宗噬肤往有庆也
　　上九睽见豕负涂载鬼一车先张之弧后説之弧匪冦婚媾往遇雨则吉
　　上九有应然处卦之极亢而不交故亦曰睽孤也刚明之甚用之于睽则为猜狠故忽见豕之负涂忽见鬼之一车至于欲张弧而射之其疑忌也至矣至于説弧而知其为婚媾则有和合之机故往遇雨而得吉也
　　象曰遇雨之吉羣疑亡也
　　朱子曰孔子不言象如见豕负涂载鬼一车之类孔子但言羣疑亡也则见数者皆是狐惑可疑之事而已后人觧説率多牵强愚谓朱子此论深得学易之要此所谓得其义则象数在其中者而具于太卜之官者亦不必问矣
　　【艮下坎上】
　　蹇利西南不利东北利见大人贞吉
　　前险后止是见险而止止于险者行之难也故为蹇又山上有水水在地中行则顺易自山而下亦蹇之意　旧説西南平易东北险阻者葢以坤艮之方别之坤为地平易艮为山险阻也然合坤蹇解三辞观之葢皆以先后为义东北阳也居先者也西南隂也居后者也在坤则先迷后得在蹇则往蹇来誉在觧则其来复吉皆处后之义也蹇之时见险而止故利于处后不利于争先又必见大人而后可以济险固守其正俟时而动吉之道也
　　象曰蹇难也险在前也见险而能止知矣哉
　　蹇之难与屯之难不同屯动于险则不避险蹇止于险则不走险也与需何以异乎曰健性能需需之卦义甚广艮性能止蹇之止主于一时之事而已
　　蹇利西南往得中也不利东北其道穷也利见大人往有功也当位贞吉以正邦也
　　二五皆居中以是而往则能度时审势以得其中而不冐进以防于困穷矣当位者自二以上皆得正位也当位所重者在中四爻故既济之外言正位当位得位不糸刚柔为文者独家人蹇渐三卦尔
　　蹇之时用大矣哉
　　言时用与坎睽之义同坎睽之用在卦义之外故推广而后赞之蹇之用在卦义之中则不待推广而直赞之也
　　象曰山上有水蹇君子以反身修徳
　　反身者艮之止修徳者坎之习也
　　初六往蹇来誉
　　以柔居蹇之初处后而得西南之义者也蹇未深故有誉
　　象曰往蹇来誉宜待也
　　六二王臣蹇蹇匪躬之故
　　蹇蹇者如行路之难而又难而不舍也或曰诸爻皆以往为失来为得二五不然何也曰卦之辞固曰利西南不利东北矣不又曰利见大人贞吉乎爻之义固以往为失来为得矣传不又曰往得中往有功乎五为大人而二应之有济蹇之责居得中正有处蹇之道其辞与他爻异者以此
　　象曰王臣蹇蹇终无尤也
　　已无过尤人亦不得而尤之
　　九三往蹇来反
　　二五得中安之地也三反就二既不冐进又得所安九三过刚非能反者以其正遇险而居止极所谓见险而止者故其辞如此
　　象曰往蹇来反内喜之也
　　二三相比而其情相得故曰内喜之
　　六四往蹇来连
　　连者连于五也五有刚徳六四承而连之可以济险或疑连于五则非来矣岂知往者冐进犯难来者就其所安非专以卦位取也如初六又何所来上六又何所往乎
　　象曰往蹇来连当位实也
　　当位实言所当之位近于实徳也
　　九五大蹇朋来
　　居坎之中为蹇之主故曰大蹇祸难之兴所以开治得道多助难斯解矣五与六二为应复获上下二隂之助皆朋来之象也
　　象曰大蹇朋来以中节也
　　当蹇之时举动一不中节则人心散矣五有中正之徳是以中节也
　　上六往蹇来硕吉利见大人
　　程子曰蹇之道戹塞穷蹇硕寛裕之称也来则寛大其蹇纡矣朱子曰诸爻皆不言吉葢未离乎蹇中也至上六往蹇来硕蹇极有可济之理必见九五之大人与之共济则有硕大之功也愚谓易爻自干之二五外未有言利见大人者独于此爻言之葢凡卦大人多取九五之象二应而四承之每多吉者其例至着不必言也独上无从五之义而此爻以时义往来而相从故特表而出之
　　象曰往蹇来硕志在内也利见大人以从贵也

　　周易观彖卷六
<经部,易类,周易观彖>
　　钦定四库全书
　　周易观彖卷七
　　大学士李光地撰
　　下经二
　　【坎下震上】
　　解利西南无所往其来复吉有攸往夙吉
　　内险外动以险故而动动而出乎险外解之义也解之本义是训解免然解免则消散而纾缓矣故又为散与缓之义也云雷为屯未解散之象也云升雨降屯者散矣亦解之象　蹇利西南解亦利西南者安退处后以固根本当难行之时止于险中固当守其止及解散之时动而岀险尤宜谨其动也然蹇之时必不可进故曰不利东北解之时则异矣无所往固当以安守为善有所往亦不可不往也但不可务外忘内而失其根本之图耳故不曰不利东此而其説往来之意与蹇爻殊者如此
　　彖曰解险以动动而免乎险解
　　解利西南往得众也其来复吉乃得中也有攸往夙吉往有功也
　　难解而与人休息可以得众矣无所往而来复得中之道也度其有功而后往则夙矣乆而无功则不可往也
　　天地解而雷雨作雷雨作而百果草木皆甲拆解之时大矣哉
　　天地解则物蒙其泽矣人事解则必使民遂其生也不能使民遂其生是虽解而不解也
　　象曰雷雨作解君子以赦过宥罪
　　赦过如雨之润枯也宥罪如雷之啓闭也
　　初九无咎
　　处于最后而隂柔能静爻义至明故直言无咎
　　象曰刚柔之际义无咎也
　　比应皆刚初但以柔顺之而处其后于卦之义为无咎
　　九二田获三狐得黄矢贞吉
　　解以解散为事然卦爻之义所务解散者皆内难也故狐以象邪媚拇以象亲私五则直言小人也天下之难多矣而圣人未之及惟以解散小人为急此所以去难之本也卦之所以利西南而来复吉者此也二刚中固有黄矢之象与三相近为获三狐获三狐而得黄矢是合乎中道嫉恶而不伤者也中则无不正矣
　　象曰九二贞吉得中道也
　　六三负且乘致冦至贞吝
　　隂不中正居下之上无徳窃位宜解之人也有如此之人则盗思夺之矣有国家者使有如此幸位之徒而不之去是之谓上慢下暴则盗思伐之矣夺犹可言也伐则害及于国家矣以此为常能无吝乎
　　象曰负且乘亦可丑也自我致戎又谁咎也
　　自我之我非谓负乘者谓使负而乘者
　　九四解而拇朋至斯孚
　　四居大臣之位凡有所私者皆宜解也大臣能解其私则天下之难孰不解者拇取应初为象凡姻娅及依附之小人皆拇之类也所私去则同徳之朋来矣自然之验故曰斯孚言可必也
　　象曰解而拇未当位也
　　言虽有刚徳以处髙位而未得正防其或有私情之溺尔
　　六五君子惟有解吉有孚于小人
　　六五虽居尊得中然本隂柔也故为之占戒曰为君子计者维有能解则吉耳何以验之验之于小人之进退也四本刚徳故曰朋至斯孚验之于君子之进也五柔质故曰有孚于小人验之于小人之退也
　　象曰君子有解小人退也
　　上六公用射隼于髙墉之上获之无不利
　　上以隂爻处卦外隼之象也内难既解则在外者攘除不难如登髙以射隼出而有获无不利也诸爻皆治内之事所谓其来复吉者至此则外难亦无不解矣所谓有攸往夙吉者也
　　象曰公用射隼以解悖也
　　【兑下艮上】
　　损有孚元吉无咎可贞利有攸往曷之用二簋可用享阳实隂虚实者益物虚者受益故以三隂三阳之卦裒其一阳以相与谓之损益然非损其近上者则不逹于上不至于上之上亦未足以见其为益上也非损其近下者则不逹于下不至于下之下亦未足以见其为益下也此卦损下卦之近上体者以益上卦之上是损下益上也益卦损上卦之近下体者以益下卦之下是损上益下也又泽益深则山益髙亦损下益上之象风之宣散助雷发生之势也亦损上益下之象损下益上曰损损上益下则曰益者程子曰譬如垒土损于上以培厚其基本则上下安固矣岂非益乎取于下以增上之髙则危坠至矣岂非损乎损者节损也节损之道必有实心存于内又必其
　　所处之理合于大善然后无咎可常而利有攸往也如二簋之薄可谓节损矣然而可以交于神明则以内有孚信而处之有顺时之善尔彖辞自以损字起义乃损所当损者不可泥损下益上説也益之义亦同
　　彖曰损损下益上其道上行
　　言损下益上何以谓之损乎既损其下则上亦当深自挹损是其道上行也上下皆损所以名损
　　损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行损而有孚元吉则无咎可贞利有攸往且虽二簋可用享矣损刚益柔有时又以卦体明二簋之义凡诚意为质为刚仪物为文为柔仪物或不备者时也卦之损阳实以益隂虚以诚意之有余补仪物之不足是有孚诚之积而不失乎顺时之善矣又推言其理以为凡事物之损益盈虚无有不与时而偕行者以结二簋有时之意
　　象曰山下有泽损君子以惩忿窒欲
　　以兑之説惩忿以艮之止窒欲
　　初九已事遄往无咎酌损之
　　当损下之时分当速往以益上然处下居初则犹不可不重已而度上也故当已其事而后遄往乃得无咎又当斟酌其浅深以为损也已事者谓毕我之事而后急彼之事如学而优则仕之类是也酌者谓如事之未可遽言之未可尽之类
　　象曰已事遄往尚合志也
　　尚合志者明所以遄往之故葢非有上之合志则虽止而不往亦分之宜矣
　　九二利贞征防弗损益之
