<!-- { "loadSidebar": true } -->
　　明出地上阳气上升光耀及物故为晋内顺外明为有恭顺之徳而功名显著于外下卦柔体一隂升居五位为人臣自下渐进而履公侯之尊皆晋之义也彖辞无占戒与观卦同葢占戒在其中也有安国
　　之功之徳然后可以当此宠遇言君子进则有为当如此也
　　彖曰晋进也明出地上顺而丽乎大明柔进而上行是以康侯用马蕃庶昼日三接也
　　释名辞与咸卦同三者皆所以为晋而有功徳宣着宠遇光荣之象也顺而丽乎大明者以顺为主而大明丽之葢明丽皆离徳离之明必有所丽故也　案彖辞有康侯之象卦惟九四一阳进而近君其义当之矣然爻辞防厉则知所取在五而不在四柔进上行所以发明卦意而起爻义也
　　象曰明岀地上晋君子以自昭明徳
　　明徳者人之所得乎天之理具于心而昭明不昧者也人之所以不能常明者气昏而物蔽之也君子敬胜怠以去其昏义胜欲以撤其蔽此所以自昭其明徳之道也明出地上则羣隂退伏人心之徳盖亦如是推之于世则君子进而小人退正盛而邪消也
　　初六晋如摧如贞吉罔孚裕无咎
　　凡晋之初未有即遂其晋者故晋如而复摧如事之常也于是而能不失其贞则始进之道得矣然自守其贞人未必信也故又必安于义命处之裕如然后可以保其所守之贞而无咎　进升之道以柔顺为善葢柔则安静而无躁进之嫌顺则循理而无妄动之失卦之爻非无刚也而其彖传曰柔进而上行明其善在柔也故凡柔爻皆吉
　　象曰晋如摧如独行正也裕无咎未受命也
　　独行则信者寡独行正所以罔孚也未受命与临之未顺命相似进退之际命虽塞而心亨则命不足为我制矣
　　六二晋如愁如贞吉受兹介福于其王母
　　进而稍上有天下治乱之忧有一已安危之虑故晋如而复愁如亦事之常也然二有中正之徳当晋之时与六五同徳相应故其占为能固守其占则吉而将受大福于其王母也不取母象而曰王母者以隂应隂如孙妇祔于祖妣母则非其班也
　　象曰受兹介福以中正也
　　六三众允悔亡
　　居二隂之上而近上体为众所推而上进之象也初曰罔孚二则以精诚格于王母而已至三则人皆信之故曰众允凡进而非其时必有悔也众允而进是以悔亡
　　象曰众允之志上行也
　　人臣之志未易遽逹于上众人信之则其志亦上逹而信于君矣故曰弗信于友弗获乎上此之谓也
　　九四晋如鼫防贞厉
　　四不中正以处髙位瞻虑顾畏鼫防之象也占者能自决于进退可矣若以保位持禄为常能无厉乎
　　象曰鼫防贞厉位不当也
　　无徳而处髙位
　　六五悔亡失得勿恤往吉无不利
　　柔进上行为明之主卦之所谓康侯者也视三之时又异矣故直曰悔亡然遇时居尊任专责重当此之际而以失得为念可乎故惟勿恤而往则吉而无不利也
　　象曰失得勿恤往有庆也
　　上九晋其角维用伐邑厉吉无咎贞吝
　　进至于极晋角之象上九以刚居之是危地也然维勤于自治其私则虽危而吉无咎葢功名盛则所务者逺而反蔽于近势位极则所统者众而多防于私于此不谨以至危身而陨名者多矣贞吝言若以进为常而不知戒惧修省则有吝也
　　象曰维用伐邑道未光也
　　因其道未光明故不可以不攻治其私
　　【离下坤上】
　　明夷利艰贞
　　明入地中明而见伤至昏之时也易之为忧患之卦多矣如否如剥如困皆是也然明而见伤则是圣贤而被伤害之象故周公之辞孔子之传独于此卦而多言殷之末世周之盛徳也　明而见伤无他道也惟艰难以守其贞而已
　　彖曰明入地中明夷内文明而外柔顺以蒙大难文王以之
　　此以文王当卦名明夷之义也
　　利艰贞晦其明也内难而能正其志箕子以之
　　明故贞晦故艰此以箕子当卦辞艰贞之义也传曰易之兴也其当文王与纣之事耶书曰惟十有三祀王访于箕子夫自河图洛书出而文明开得其道者文王箕子也而皆作于殷商之衰忧患之际葢身厄于一时而道光于万世如日之入地而晦甚乃能东出而中天也
　　象曰明入地中明夷君子以莅众用晦而明
　　用晦疑于不明矣然至明在内故用晦而益明若用明以为明则其明也察察而已矣
　　初九明夷于飞垂其翼君子于行三日不食有攸往主人有言
　　程子以见几逺避释此爻义其论甚美当读程传而反复之
　　象曰君子于行义不食也
　　六二明夷夷于左服用拯马壮吉
　　凡卦下为右上为左此卦下为明上为晦左股有伤急往以捄之适当其时故吉其义亦惟文王之事足以当之葢此爻文明之主也
　　象曰六二之吉顺以则也
　　敬顺不失常法也
　　九三明夷于南狩得其大首不可疾贞
　　先儒以为武王之事也书曰陈于商郊俟天休命记曰乆立于缀以待诸侯之至也葢不可疾贞之义
　　象曰南狩之志乃大得也
　　六四入于左腹获明夷之心于出门庭
　　上卦为左坤体为腹六四虽与上六同体而相背故犹可以自得其心而避去近离有向明之象故曰于岀门庭
　　象曰入于左腹获心意也
　　六五箕子之明夷利贞
　　位最近于上六其伤最甚而义无可避故以箕子之事当之
　　象曰箕子之贞明不可息也
　　程子曰虽遭患难其明自存不可灭息若逼祸患遂失其所守则是亡其明乃灭息也古之人如杨雄者是也
　　上六不明晦初登于天后入于地
　　明夷者有明徳而见伤也下五爻皆言明夷上六则夷人之明者故变文曰不明晦以其晦故伤人之明也殷之未防师克配上帝初登于天也惟不敬厥徳乃蚤坠厥命后入于地也
　　象曰初登于天照四国也后入于地失则也
　　【离下巽上】
　　家人利女贞
　　自既济外惟此卦自初至五皆得其正故为男女正位之象葢卦之上爻外也若隂居上则非男位乎外之义故惟此卦之象为合也又风之气本自火出邵子所谓火为风者是也风化自家而出故卦为家人家人贵乎女贞周子所谓家人离必起于妇人也
　　然女之贞又存乎已之仪刑教率而已故曾子固曰家人之义归于反身二南之化本于文王
　　彖曰家人女正位乎内男正位乎外男女正天地之大义也
　　以卦之爻位释卦名也先言女正位乎内则利女贞之意已见
　　家人有严君焉父母之谓也父父子子兄兄弟弟夫夫妇妇而家道正正家而天下定矣
　　承男女正位之意而申言之以尽利贞之义严君尊严之君也欲言父子兄弟之得其正而先言父母之为严君者明父母为一家之纲教之所由成也恩之深分之严莫如父子其次兄弟其次夫妇然尽父子之道者必于兄弟书所谓克谐以孝是也尽兄弟之道者必于夫妇诗所谓妻子好合兄弟既翕刑于寡妻至于兄弟是也始之以父母而母必与父同其严终之以夫妇而妇必与夫同其正此君子之道所以造端夫妇而家人之利女贞者此也
　　象曰风自火出家人君子以言有物而行有恒
　　有物有实事也有恒有常法也言有物如火之发明而必有所丽行有恒如风之行渐而必有所入
　　初九闲有家悔亡
　　家人之初正家之始也正家之始莫大乎以礼法为之闲则其本立矣又初居下为少小之象故取妻者自六礼至于庙见教子者自姆傅至于三冠必严其防必豫其教皆正始之要闲家之道也不言无悔者程子曰羣居必有悔以能闲故亡是也
　　象曰闲有家志未变也
　　志未变而闲之故为力也易若志之既变则在已尚有不可闲者况家人乎
　　六二无攸遂在中馈贞吉
　　无攸遂犹言无遂事也妇人之道酒食是议故以在中馈为得正而吉或曰女贞之道尽于此乎曰二南之诗惟有事于卷耳苹蘩之属周礼天官掌治内政亦惟饮食服御是职此修身齐家之实治国平天下之基也自説诗礼者失其义故后妃则欲其悯使臣预外政冡宰则病其不能持要职重而以为黩乱不经之书也其去圣人之意逺矣此爻柔顺中正正位乎内故其象与占如此
　　象曰六二之吉顺以巽也
　　顺者柔顺以从人也巽者巽入以事人也
　　九三家人嗃嗃悔厉吉妇子嘻嘻终吝
　　九三过刚故有嗃嗃严厉之象嗃嗃则有悔厉矣葢以义胜恩伤于情故有悔责善而离故有危也然乆而安习乃吉之道若嘻嘻然废礼义而狥情爱必致有可羞吝之事也
　　象曰家人嗃嗃未失也妇子嘻嘻失家节也
　　六四富家大吉
　　凡隂爻皆言不冨此独言冨家者柔在他卦则为虚中抑损之象故言不冨也在此卦则为助阳治家厚殖广生之象故曰冨也四之位视二为髙故在中馈者至此而冨家矣又为巽之主近利三倍亦冨家之象也或疑五为卦主不言大吉四言大吉何也曰男之功成于女犹天之功成于地此家人所为利女贞也故大吉之辞于四见之
　　象曰富家大吉顺在位也
　　在位言在上位也释所以为冨家之意
　　九五王假有家勿恤吉
　　假与格同言感格而化之也王者之道至于能化其家则天下之事可忧恤者虽多而勿用忧恤吉可必也九五卦主故其辞占如此
　　象曰王假有家交相爱也
　　使一家之人交相亲爱乃王者感格之效
　　上九有孚威如终吉
　　五之感格是有孚也三之嗃嗃是有威也家人之终是以合两义而言之葢乆逺无之道故其占曰终吉
　　象曰威如之吉反身之谓也
　　反身所谓言有物而行有恒是也治家者闲之于始而威如于终皆严之道也故曰家人有严君焉
　　【兊下离上】
　　睽小事吉
　　火上水下不交者也若泽则其浸润渗入愈下愈深所以为睽也家有长嫡则分定矣中少二女势不相下则情不相亲故其象亦为睽　睽之时上下之情不通大事固不可为也若因此而遂不为则益其睽矣故惟不略小事无不为之则诚意既尽感悟有机必终致和合而得吉也曰此主于在下者言也若在上者当何如曰在上者若当臣民睽散亦不可大事也必自近而逺自小而大以竢其情之通势之合屯之小贞吉大贞防泰之勿用师自邑告命是也
　　彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉释名而语势未断即是其义亦与释辞相连临无妄等卦之例也睽之时恐其有拂逆之情则愈乖戾矣故当以説为本説而后明丽焉则其明可以委曲审几而不至于猜察伤物矣又柔则和缓上行则有合物之势得中则动皆中节应刚则有和合之理此所以能行小事而得吉也行小事于暌之时惟説柔得中者能之然说柔得中用之以行小事亦以睽之时故也故连释卦之义以释辞也
　　天地睽而其事同也男女睽而其志通也万物睽而其事类也睽之时用大矣哉
　　天地尊卑之位至隔所以隂阳防而事同男女内外之辨至严所以恩义尽而志通万物之贵贱上下亲疎逺近大小精粗其分至殊所以有统摄联属防萃之道而其事类也苟混然无别则天地之化息而人物之理乱矣此就睽字而推其用与坎义同故皆言时用也
　　象曰上火下泽睽君子以同而异
　　同者兑之和説异者离之明察也
　　初九悔亡防马勿逐自复见恶人无咎
