<!-- { "loadSidebar": true } -->
　　以顺承天而行无疆贞元相生东北之位也又申东北丧朋之义○按元亨利贞之四德即东北西南之四方故文言释得朋丧朋而以前文之释四德者明之惟居后而得主故虽得朋而有含物化光之盛然卒于丧朋而以顺承终始也○按六二卦主故其德即坤德动刚则二之直也德方则二之方也得干为主所以虽柔静而能直方也化光则用与天配顺承则体与天合是皆二之所谓大而不习无不利也干彖传以九五明辞义故此于文言发之
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚氷至葢言顺也
　　隂阳之类在人心则为理欲之消长而有善恶在人事则爲君父臣子之顺逆而有治乱其理一也
　　直其正也方其义也君子敬以直内义以方外敬义立而德不孤直方大不习无不利则不疑其所行也直者心之正也方者义之行也君子之学以敬为主使邪曲之念不得萌于其心则内不期直而自直矣义以为质使偏陂之端无所施之于事则外不期方而自方矣孤犹偏也敬立则本固而有以为致用之基义行则用利而有以爲立本之助内外既合则德不偏而大矣然其大也葢以直而爲方其心既正故事循乎理而不疑于所行何待学习而后利乎○凡物之直者未必大也以其直而周方之积厚之则大矣敬而无义其德犹孤程子所讥佛氏之学是也然非直则不能成方如申韩引绳墨切事情而卒流于偏曲故敬者义之本也
　　隂虽有美含之以从王事弗敢成也地道也妻道也臣道也地道无成而代有终也
　　虽有美而含藏之至于时发而从王事犹且不敢居其成功其事之终也代上有终而已言地道以概妻臣
　　天地变化草木蕃天地闭贤人隠易曰括囊无咎无誉葢言谨也
　　天地有变化生物之时虽草木亦应之而蕃况于人乎当其闭塞则藏用不施故君子亦象之而隠晦
　　君子黄中通理正位居体美在其中而畅于四支发于事业美之至也
　　黄中通理释黄字曰黄又曰中明中德之在内也通理所谓虚而明通也正位居体释裳字礼者天下之正位卑以下人者也以正位居体明恭顺之着于身也恭顺之美根于中德故复以在中而发外者申之○二言直方五言中顺者二居下贵有刚方之操故以直方言五居上贵有虚冲之美故以中顺言也然内直之至即无不中矣外方之至即无不顺矣中庸之学始于敬义极于中和者此也或问乾坤之学何以不同曰干二之存诚干三之忠信即坤二之直坤五之中也干二之言信行谨干三之修辞立诚即坤二之方坤五之顺也葢阳实隂虗人心之德必兼体焉以其实心体之谓之存诚谓之忠信以其虚心涵之谓之直谓之中而其为性之存存无异也以其实心而形于事谓之立诚谓之信谨以其虚心而顺乎理谓之方外谓之正位而其爲发之中节无异也两卦之所以不同者特以人心之德互发其义先儒圣贤之説其大致则然然不可不知兼体之妙也
　　隂疑于阳必战爲其嫌于无阳也故称龙焉犹未离其类也故称血焉夫黄者天地之杂也天而地黄隂之盛而抗阳则防于无阳矣圣人嫌于是也故不言其来战阳者乃直以阳主战而称龙焉然阳者天德无对者也阳不能化乎隂驯致其道而与之战是犹未离乎隂之类也故并阳而称血焉虽然阳之道小而辨于物是以虽混淆汨乱之中而有不可冺没者存故又曰黄者天地杂矣然天而地黄也葢夫子之意以爲隂不宜称龙阳不宜称血故言龙战尊阳之辞也曰血责阳之义也曰黄又存阳之意也夫子所以賛易者即其所以作春秋之微指欤

　　周易观彖卷一
　　钦定四库全书
　　周易观彖卷二
　　大学士李光地撰
　　上经二
　　【震下坎上】
　　凡重卦命名所取不一或取卦象或取卦画或取卦德然象则尤其大者故夫子彖传既杂取体德象类释所以名卦之由至象传又特表两象之义【诸卦之例不同有以两象与体德之类于彖传中合释者是僃举所以为卦之义也有置两象而但以体德之类释者则为所取之义主于体德大象已具故不偹举也有卦义但取两象无他释者则但举其象或不举而遂释其辞亦爲大象已其故也】卦下之辞根卦立义至彖传乃各以其体德象类推所自来明理不苟附文不虗生趋时之善卦所固有且以明卦材所具而六爻时物已统摄乎其中使推爻之吉凶者观彖而居可知也【此例亦颇不同有名卦之义分为系辞之义者此卦与贲卦咸卦之类是也有卦既得名复推他义以释其辞者蒙需之类皆是也或辞无他取就卦而遂论其理谦頥之类是也须随处分别】乾卦已发大凡然自屯以下八卦相错而成其名辞义例尤不可以不知
　　屯元亨利贞勿用有攸徃利建侯
　　震阳动隂下爲始交坎阳防隂中为难生震继以坎是刚柔始交而难生也刚柔始交治乱之际凡乱极将治多难必生如欲晓必骤暗将春而陡寒葢隂阳相薄自然之理也又动乎险中防而求出之意雷动于下云生于天亦将通未通之时也是以名屯○屯者物始生而未通然生意满盈有必通之势事之未通困极积乆亦有必通之道故曰元亨正固者亨屯之本故又曰利贞时方屯塞未可事逺故又曰勿用有攸徃然屯非无事之时也必得其人以统理经营然后可以出险解难故又曰利建侯此数者皆屯之时义辞从名生者其取诸体德象类而各有所自来者释之于彖传中余卦皆然
　　彖曰屯
　　以下皆释辞也而举名以首之者明下三义皆屯所以名
　　刚柔始交而难生动乎险中大亨贞
　　始交则其气必逹祸难之生正所以开治也又能动乎险中则是因困苦艰难以自磨砺大亨而贞者也卦有此善故辞曰元亨利贞
　　雷雨之动满盈天造草昧宜建侯而不宁
　　天造草昧言当雷雨方动之时蒙翳而昏晦也以象时当屯闭则百事杂乱必得人以经理夫曰勿用有攸徃则固守之占也然当此之时虽不可以妄行而亦未可以安居建侯不宁然后合于动乎险中之义矣此传葢分成卦之义以释彖辞也
　　象曰云雷屯君子以经纶
　　雷动而周流通逹云兴而密合布覆有经纶之象焉
　　初九盘桓利居贞利建侯
　　屯有动乎险中之象而初九动之主则卦之主也又震体为长子主器有侯之象方屯之初居下之位故盘桓而难于进当此之时惟利于守其正固而已然在人则利建以为侯与干二五之利见大人同例
　　象曰虽盘桓志行正也以贵下贱大得民也
　　曰居贞则疑于不进故言虽盘桓而不可苟动然其居正者乃其志在行正者也以贵下贱又以爻位着其得民之象
　　六二屯如邅如乗马斑如匪防婚媾女子贞不字十年乃字
　　当屯之时以柔乗刚多难之象是以邅逥而未进班布而未行也匪防婚媾明九五之为正应但六二守正时未至则不苟合如女子之幽贞而未许嫁至于十年然后可以许人君子之安于屯塞守身以待时者宜如是也
　　象曰六二之难乗刚也十年乃字反常也
　　凡易象言乗刚者皆有危难之象葢阳性震动以隂乗之则不得以自安其象则然非谓两爻有相害之情也此卦诸爻皆屯者而二又乗刚则其难愈甚故虽二五正应而犹未得以即合安屯守正至十年然后复其常也
　　六三即鹿无虞惟入于林中君子几不如舍徃吝虞山之主也即鹿而无虞以导之则惟防于林中而已当屯之时以阳为主六三无阳刚之比应动极不能自止前遇坎险故有此象然居内体渉险未深故又戒占者以见几舍去勿有攸徃以取羞吝也
　　象曰即鹿无虞以从禽也君子舎之徃吝穷也
　　既无虞而即鹿则是急于从禽故尔诛其意也
　　六四乗马斑如求婚媾徃吉无不利
　　四居险体故亦有乗马班如之象然凡易以六四承九五者吉当屯之时比近阳刚又非六二在下之比也故二虽有婚媾而不字四则可以徃应其求而获吉利也旧以为四求初九于义亦通
　　象曰求而徃明也
　　曰求而徃明非四求也屯之时不利有攸徃者也因其求而徃故吉且利惟其审时处义之明故也若不待其求而徃则何吉利之有
　　九五屯其膏小贞吉大贞凶
　　居尊位则无屯然当屯之时为险之主又正在云位则是屯其膏之象时当险难其施不行也居尊位以施及天下为正既时有所难行必修之自近为之以渐至于积乆而通则吉矣遽行大事而图大功是大贞也恐有违时之咎是以凶也葢即彖辞利贞勿用有攸徃之意但就居尊位者言之故曰小贞大贞尔
　　象曰屯其膏施未光也
　　上六乗马斑如泣血涟如
　　上亦无应而处屯终险极与三之时又异矣故其象为乗马班如行进之难也泣血涟如忧伤之甚也
　　象曰泣血涟如何可长也
　　发明爻外之意言时既难行必明所以处之之道岂可徒忧伤而长自困乎
　　【坎下艮上】
　　蒙亨匪我求童蒙童蒙求我初筮告再三渎渎则不告利贞
　　山下有险者巗穴之地幽昧之处也防于险复止于阻暗塞之象也山下出泉始出而未盛大物生而蒙之意也是以名蒙○浊者清之路昏者明之机故蒙有亨道然蒙者之亨视乎发蒙者何如耳求之诚而教问之专而告皆发蒙所先也发之之道则又宜于正固葢术不可不愼而道不可不久乃正固之义
　　彖曰蒙山下有险险而止蒙
　　此释卦名不及出泉之象者象传已具也凡两象象传已具故彖传有举者有不举者
　　蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　志应刚中取九二六五之象余皆论其理也凡释辞有以象释或以理释者皆类此渎乱也因其乱故不告恐重以乱之也
　　象曰山下出泉蒙君子以果行育德
　　果行者果决其行育德者养育其德皆主发蒙者言也果行如水育德如山凡言君子之事有两义与两象配者皆先内而后外也
　　初六发蒙利用刑人用説桎梏以徃吝
　　柔才居下乃为蒙而须发者民之蚩蚩未能使之知也使之由之而已故禁于未发以为豫而小惩大戒以为福乃教民之始事也若废法以徃则寛而易犯必有羞吝矣
　　象曰利用刑人以正法也
　　书曰明于五刑以弼五教故以正法爲发蒙之要
　　九二包蒙吉纳妇吉子克家
　　卦惟二阳除上九在事外其余众隂皆统于二包蒙纳妇之象也子克家指应五而言易爻之例隂求阳者多阳求隂者少上求下者吉下求上者凶在此卦则暗求于明乐道忘势乃时义也故五求二而为童蒙然易之大义上下贵贱之分甚严五虽求二而五尊也故既言包蒙纳妇而又曰子克家如伊周虽为师保而其实则臣子之分而已自五言之则曰童自二言之则曰子所谓各尽其道者也
　　象曰子克家刚柔接也
　　专释子克家重二五之应
　　六三勿用取女见金夫不有躬无攸利
　　不中不正与上为应当蒙之时以隂求阳正也以下求上则謟援所不免非其正矣故其象如女见金夫不能自持而取之者无攸利也此爻盖承九二纳妇之意而言妇女蒙类也妇之纳犹蒙之包有教无类之心也女有所不取犹蒙有所不告不屑教诲之义也夫子曰举直错诸枉能使枉者直圣人成就人材之道亦多术矣
　　象曰勿用取女行不顺也
　　六四困蒙吝
　　象曰困蒙之吝独逺实也
