<!-- { "loadSidebar": true } -->
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎中有实德则不务于逺故子和尔靡皆以近者言之然而惟德动天无逺弗届故卦谓信及豚鱼而应乎天也
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　心同则无嫌于迹异非物之所能间而其号咷也相闻其笑语也相洽矣
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以徃其无所失矣
　　欲为大过之事基于敬慎之心故栋重物也而犹患其倾桡茅虽薄物而所以防倾桡者在是是用可重也
　　劳谦君子有终吉子曰劳而不伐有功而不德厚之至也语以其功下人者也德言盛礼言恭谦也者致恭以存其位者也
　　不伐不德礼言恭也然非德盛而厚之至者不能
　　亢龙有悔子曰贵而无位高而无民贤人在下位而无辅是以动而有悔也
　　説具乾卦
　　不出户庭无咎子曰乱之所生也则言语以为阶君不宻则失臣臣不宻则失身几事不宻则害成是以君子慎宻而不出也
　　言语谨宻节之大者
　　子曰作易者其知盗乎易曰负且乗致冦至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲滛易曰负且乗致冦至盗之招也
　　解小人乃致乱之根本使小人得以乗君子之器是上慢其爵禄而下得以肆其残暴也夺者一人之祸伐则国家之忧矣受伐者无防如慢藏之诲盗被夺者自辱如冶容之诲滛以上七爻举居安乐玩之例中孚同人以诚为本也大过初六以敬为基也谦则有终亢则有悔宻于几事谨于名器则乱无从生矣右第五叚　申释第二叚所居而安一节之意
　　天一地二天三地四天五地六天七地八天九地十指明河图数之所属也凡竒为天凡偶为地
　　天数五地数五五位相得而各有合
　　又就图数所列之位而指言之天地之数各五列成五位四方相生是相得也竒偶同居是有合也
　　天数二十有五地数三十凡天地之数五十有五此所以成变化而行鬼神也
　　又以图数而细计之以明所具之緼葢其四方竒偶之数由少而多则消息盈虚之变成乎其中矣内外賔主之位互藏其宅则鬼神不测之机行乎其内矣
　　大衍之数五十其用四十有九
　　蓍所以推衍天地之数大衍者蓍之尊称也常虚一而不用
　　分而为二以象两挂一以象三揲之以四以象四时归竒于扐以象闰五岁再闰故再扐而后挂
　　揲之时平分左右以象两仪也取右一蓍挂左小指以象三才也左右互揲以四为节以象四时也又归所挂之竒于左右之余并以象闰也揲四者为正数竒零者为闰数故卦为积余之端而扐为积余之总再扐之后而复起挂犹再闰之后而复起积也
　　干之策二百一十有六坤之策百四十有四凡三百有六十当期之日二篇之策万有一千五百二十当万物之数也
　　专以正数计之犹岁不数闰之意
　　是故四营而成易十有八变而成卦八卦而小成分挂揲归而成一变十八变而卦成矣方得内之八卦则为小成
　　引而伸之触类而长之天下之能事毕矣
　　卦成之后则有变卦而共为十二画是引而伸长之也以六十四卦之事类合之变卦是随其所触而互相长也故可以尽天下之能事
　　显道神德行是故可与酬酢可与祐神矣
　　吉凶之理明故有以显道趋避之机决故有以神德行由是可以与人答问而助神明之功
　　子曰知变化之道者其知神之所为乎
　　神之妙不可测而化之用则可知由图象论之则成变化者所以行鬼神也由蓍策论之则显道者所以佑神也
　　易有圣人之道四焉以言者尚其辞以动者尚其变以制器者尚其象以卜筮者尚其占
　　言莫美于易之辞动莫神于易之变制器莫备于易之象卜筮莫决于易之占前章言象辞变占以体用之序言也然学易自辞始辞因变而系变因象而生象因占而立故其序又如此
　　是以君子将有为也将有行也问焉而以言其受命也如向无有逺近幽深遂知来物非天下之至精其孰能与于此
　　此以蓍言之象辞变占之用所以行也明炳于几先故曰至精
　　参伍以变错综其数通其变遂成天地之文极其数遂定天下之象非天下之至变其孰能与于此
　　此以卦爻言之象辞变占之体所以立也用周于无穷故曰至变参伍以变者隂阳相生也错综其数者刚柔迭居也设卦而天地之文成爻立而天下之象定
　　易无思也无为也寂然不动感而遂通天下之故非天下之至神其孰能与于此
　　此又总蓍卦爻而言之其体寂无思为而天下之故涵焉其用因于有感而天下之故通焉机妙于不测故曰至神
　　夫易圣人之所以极深而研几也唯深也故能通天下之至唯几也故能成天下之务唯神也故不疾而速不行而至
　　以其至精故有以极深以其至变故有以研几以其至神故感应之妙莫能知其所以然者通志者明民之心成务者利民之用
　　子曰易有圣人之道四焉者此之谓也
　　至精至变至神归于象辞变占而已
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　又申前意开物故志通成务冒道皆所谓成务也
　　是故蓍之德圆而神卦之德方以知六爻之义易以贡圣人以此洗心退藏于宻吉凶与民同患神以知来知以藏徃其孰能与于此哉古之聪明睿知神武而不杀者夫
　　又推蓍卦爻之德先具于圣心也蓍之德神故有以开物而通志卦之德知故有以成务而定业六爻之用变故有以冒道而断疑易有圣人之道而圣人先备乎易之德故当其洗心藏宻与易之寂然不动者无异也及其同患而藏徃知来与易之感而遂通者无异也此圣心之至神也聪明睿知者神之体神武不杀者神之用
　　是以明于天之道而察于民之故是兴神物以前民用圣人以此斋戒以神明其德夫
　　圣有其德故作易教人以寓其道
　　是故阖户谓之坤辟户谓之干一阖一辟谓之变徃来不穷谓之通见乃谓之象形乃谓之器制而用之谓之法利用出入民咸用之谓之神
　　此即天道民故圣人所明察之以作易者也阖辟变通见象形器是天道也制用之法咸用之神是民故也
　　是故易有太极是生两仪两仪生四象四象生八卦八卦定吉凶吉凶生大业
　　易有太极之理而不可见是隂阳刚柔之本也圣人画卦自两仪始至于四象八卦而天道备矣吉凶定大业起而民故周矣
　　是故法象莫大乎天地变通莫大乎四时县象着明莫大乎日月崇高莫大乎富贵备物致用立成器以为天下利莫大乎圣人探赜索隐钩深致逺以定天下之吉凶成天下之亹亹者莫大乎蓍龟
　　合前两节而通论之也天地四时日月即阖辟变通见象形器者也处崇高之位备物致用以利天下即制法使民咸用者也定吉凶成亹亹即画卦以生吉凶而起大业者也
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　又合全章而通论之也天生神物结大衍之数变化垂象结阖辟变通见象形器之理河图洛书结章首天地之数也易为卜筮作故先神物观察者作易之本故次天地龙马之祥独启圣心故以图书终焉
　　易有四象所以示也系辞焉所以告也定之以吉凶所以断也
　　又归之象变辞占也卦有四象蓍数亦有之言四象则象变皆举矣系辞辞也定吉凶占也
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　第二章观象玩辞观变玩占之效至于如此故申明其意以释之尚辞尚变尚象尚占皆所以尚贤也右第六段　申释第二段居则观象一节之意葢图象蓍数者象辞变占之本故首述之中间乃明指四者为圣人之道末又原其皆出于圣人先得之心与天地自然之理而勉学者以体易合天之事也
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪系辞焉以尽其言变而通之以尽利鼓之舞之以尽神
　　书不足以尽所欲发之言言不足以尽所欲示之意然立象则足以尽意者言之指示有尽而象之包蕴无穷也象立则卦设矣人事之情伪尽在其中故因而系辞焉又足以尽言葢凡书之事理征于实而主于一易之事理涵于虚而该于万则有以类触旁通而言由此尽矣是故遇事变而通之可以尽利者言尽而天下之能事毕也以是鼓舞于人可以尽神者意尽而有以通天下之志也按前章言设卦观象下传言八卦成列象在其中此言立象先于设卦者其立象谓八卦设卦谓六十四卦与
　　乾坤其易之緼邪乾坤成列而易立乎其中矣乾坤毁则无以见易易不可见则乾坤或几乎息矣
　　原象之所自立也乾坤者象之宗天地设位有不易之体然后交易变易之用行焉非天地则变化之迹不可见非变化则天地之道不几于息乎是故象也者像此者也首章葢发此意故此结言之
　　是故形而上者谓之道形而下者谓之器化而裁之谓之变推而行之谓之通举而措之天下之民谓之事业形上超于形者即乾坤之理圣人所欲言之意也形下成于形者即乾坤之质圣人所因以立之象也有器则气化行乎其间因其流行之化而辨其节度故谓之变有变则有推移之机因其推移之妙则可以行之而不穷故谓之通天道者人事之本故可举而措之承上节之意而起作易之端也
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞
　　天下之赜形器之分也天下之动变通之迹也立之象以极其赜系之辞以鼓其动圣人所以尽意尽言而足以尽利尽神者此也
　　化而裁之存乎变推而行之存乎通神而明之存乎其人黙而成之不言而信存乎德行
　　言学易者之事也易具变通之理则人事所以化而裁之推而行之者不外乎是矣然变化之几甚防而转移之用至妙非神而明之者道不虚行也要必得其象外之精契其言前之意黙然不言以视象辞如筌蹄然然后能神明于易道此则存乎其人之心得而躬行者以为事业之本也然则圣人之意虽尽而得其意者难君子可不拟议观玩以尽其心乎右第七叚　总上传数章之意而结言之故多用前辞而加深切焉其所谓形上之道者即易简之理也所谓德行者即体易简之理而有以成位乎其中者是也

　　周易观彖卷十
<经部,易类,周易观彖>
　　钦定四库全书
　　周易观彖卷十一
　　大学士李光地撰
　　系辞下传
　　八卦成列象在其中矣因而重之爻在其中矣
　　始画八卦则物象已具重为六十四卦然后兼三以两分隂分阳而爻成焉
