<!-- { "loadSidebar": true } -->
　　象曰山下有风蛊君子以振民育德
　　风虽隂气然乃隂凝于内阳气入而散之者也隂气盛故物之形必壊阳气散之故物之气能滋山下有风所以为蛊壊之象而又有振动培育之象也振民如风育德如山作新民俗而飬育民德亦先甲后甲之意
　　初六干父之蛊有子考无咎厉终吉
　　诸爻皆言父母者明所以与革不同之理葢虽更始而其绪有承非全然改革之比故易中更改之卦莫大乎革其次蛊其次巽玩彖爻象皆可见也处蛊之初蛊未甚也蛊未甚而有子能干之则亲过未彰而考亦不至于有咎矣干蛊非易卑而居初尤其难者然为之豫而处之善故虽危而终吉○凡事亲之道有隐无犯而几谏不违故当以刚柔并济爲善初以柔居刚能干蛊若一于刚则激一于柔则废诸爻之义以此推之
　　象曰干父之蛊意承考也
　　言不袭父之事而善继父之志此考之所以无咎也
　　九二干母之蛊不可贞
　　以阳上应于隂有干母之蛊之象喻母于道视父尤难故不可一于贞固巽顺以入之然后可以孚格九二居柔得中故因爻德以设戒也
　　象曰干母之蛊得中道也
　　九三干父之蛊小有悔无大咎
　　过刚则有伤恩之事能无悔乎然时当干蛊故无大咎也
　　象曰干父之蛊终无咎也
　　六四裕父之蛊徃见吝
　　裕者寛缓之意三以刚居刚是干之而过于果决四以柔居柔是裕之而失于优防然裕之则蛊日深矣故三小有悔而四以裕而徃必见吝也
　　象曰裕父之蛊徃未得也
　　六五干父之蛊用誉
　　治蛊至此而成矣而五以柔中之德居之干蛊而以誉闻者也或曰干蛊而用誉如显亲之过何曰吾不失德则亲之德不失矣吾之誉即亲之誉也
　　象曰干父用誉承以德也
　　不承以事而承以德所以爲孝
　　上九不事王侯高尚其事
　　上无所承无复父母之象又在事之外无事者也故其象爲不事王侯然当蛊之时莫不有事不事王侯则其行弥高而义弥尚矣
　　象曰不事王侯志可则也
　　人知以事为事而不知以志为事蛊在事者以事干之也蛊在人心非事之所能干也以志为事者岂不谓之高尚其事乎○父母尊者也故下卦则取诸所应上卦则取诸所承凡以隂遇隂以阳遇阳及以隂遇阳皆曰父无嫌于称父也独以阳遇隂则曰母不可以称父也上虽无复父母之象然不可言不事父母故曰不事王侯也易于上下之位隂阳之分义理伦常之间其称名之必谨有如此者
　　【兑下坤上】
　　临元亨利贞至于八月有凶
　　凡物中则满而向衰及过中则己衰矣故惟二阳之卦居内爲主而势盛大爲主则物从之盛大则物下之临之义也其象泽上有地地泽之情相亲而高下有等又临下者常存畏惧诗所谓如临深渊是也故爲临或曰临主于上临下二阳居下何以为临曰观之义主乎君者也临之义不专主乎君者也二阳浸长理足以服从于物凡有临人之责者皆可以当之也○阳刚盛大则有大通之理而宜于正若其不正则不合于天道虽君子而有恃势之心亦德之衰也故又言至于八月有凶以见盛大之势不可恃如此八月七日之説以卦气推者多凿葢隂穷于六而进则少阳生于七阳穷于九而退则少隂生于八七八者隂阳始生之数也阳则曰日隂则曰月
　　彖曰临刚浸而长説而顺刚中而应大亨以正天之道也
　　卦所以为临刚浸而长也如此则应再着临字如蒙卦之例不然亦应着也字如履卦之例而与下文不复离别者葢根释名之义兼以释辞如后复无妄诸卦彖传皆此例也刚长所以亨也説顺刚中所谓正也当浸长之时体和説而行顺道刚而得中以应于物如此然后爲大亨而能以正合乎天道也
　　至于八月有凶消不乆也
　　象曰泽上于地临君子以教思无穷容保民无疆临人如此则不以盛大之势而以久大之德势有时而消德无时而尽也
　　初九咸临贞吉
　　咸有周遍之义又有感通之义葢无心之感无不周遍故二义一也初刚而正是能以德感物而爲临者得临之正矣故临人者如是则吉
　　象曰咸临贞吉志行正也
　　凡初爻多言志行正者在事之初观其所志
　　九二咸临吉无不利
　　二正当浸长之位且刚中而应则正不必言矣故亦曰咸临而其占吉无不利
　　象曰咸临吉无不利未顺命也
　　临之盛大天之命也君子但知大亨以正之爲天道不知浸长之为天命也顺乎道则有无穷无疆之业顺乎命而消不久矣是故君子未顺命也
　　六三甘临无攸利既忧之无咎
　　临虽盛大然消亦不久可忧而不可甘也三不中正为説之主居下之上以势临物而以为甘失临之道者也何利之有然甘苦之介一念之间故苟能知忧惧则必不以临为甘而咎可免矣此卦以説顺为善爻德非纯凶故又发此义
　　象曰甘临位不当也既忧之咎不长也
　　六四至临无咎
　　凡临物者以切近而能周至故临有逼义四以柔正与下体相切近临之周至者也以非卦主又非尊位故仅曰无咎
　　象曰至临无咎位当也
　　三四皆临人之位而其德有当不当
　　六五知临大君之宜吉
　　六五虚中有知之象居上之道莫大乎知知则明理知人而所行无不当矣所谓聪明睿知足以有临故其占如此则吉
　　象曰大君之宜行中之谓也
　　以其中而有知之羙则是所行皆中故谓之大君之宜也
　　上六敦临吉无咎
　　坤体至厚居临之终敦厚于临者也临之道有终为难非厚德以行乆道不能吉且无咎凡言吉无咎者皆吉而后得无咎也
　　象曰敦临之吉志在内也
　　因上居事外而发明之言敦厚于临乃心存天下非在事外者也○或疑观以二阳为主则观于人者此二爻而已余皆观人者也临亦以二阳为主而六爻皆有临人之义何也曰观之阳在上上爲下观其义正矣又观人观于人皆必有道焉故因卦位而两备其辞也临阳在下卦虽取临物为义而撰德于爻者不可以上位为所临之人又道专在临人临于人者训戒所不及也故但以卦义统之而不以主爻为分别
　　【坤下巽上】
　　观盥而不荐有孚颙若
　　二阳在上四隂在下阳为隂观以重画之卦论之有艮门阙之象古人门阙谓之观取其为人所观所谓两观者也此取下观上为义也其象风行地上有风化万物廵厯而振动之之象又取上观下爲义也然上而观下则下愈得所观矣是以名观○下之观上理也然必有为观之德然后可以称观之义凡祭祀盥手而未荐之初孚诚内存颙然可仰圣人之心斋戒于密未动而敬至于诚中形外此爲观之德也故举祭时一端言之
　　彖曰大观在上顺而巽中正以观天下观盥而不荐有孚颙若下观而化也
　　此释名辞如泰卦之例而倒其文大观在上以二阳居上言之释卦名也卦德顺而巽则是内积中和而养德也至外能巽入而感人也深九五以中正居尊则是有中正之德以观示天下释卦辞也先举卦义于前然后连引名辞于后此又一例然又申之曰下观而化也者葢大观在上则下观之矣有顺巽中正之德则观之而化矣又合名辞而总释其意也
　　观天之神道而四时不忒圣人以神道设教而天下服矣
　　四时者天之教天之所以为观者也圣人设教仁育义正与天之四时配圣人之所以为观者也然其设教之本则皆神道之所为神道者孟子所谓所存者神即卦辞盥而不荐圣人所以神明其德者是也此卦以三才之象言之两阳居上如天垂象以门阙之象言之古人悬象布法之处如圣人设教
　　象曰风行地上观先王以省方观民设教
　　此记所谓王者廵守命太师陈诗以观民风者也设教于朝廷则为民观而设者也设教于邦国则因观民而设者也
　　初六童观小人无咎君子吝
　　爻以正应为重常也然有因时义而变者则主于相近而不主于相应如随义相随观义相观皆以近而取义逺则不相及矣初居下去五上极逺童观之象也小人所见宜其浅近君子则可羞矣
　　象曰初六童观小人道也
　　六二闚观利女贞
　　二亦去五上逺虽与五相应闚观之象也所见不出闺门之外女之贞也而非丈夫之道
　　象曰闚观女贞亦可丑也
　　六三观我生进退
　　观我生犹言观我之平生谓德行也处观之时近于上体虽有可进之道然必内度其身以爲进退也德行既完然后观人而不失已焉观于人而民不失望焉
　　象曰观我生进退未失道也
　　不观我生以为进退则必有失道之事
　　六四观国之光利用賔于王
　　四比九五近天子之光者也处位已高故又有作賔王家之象
　　象曰观国之光尚賔也
　　尚上也言由上能賔臣故贤者来賔也
　　九五观我生君子无咎
　　五上二爻所谓大观在上而五则中正以观天下者也居此位者但当观我之生平何如尔君子处此则无忝于爲观之德所以无咎
　　象曰观我生观民也
　　观民言为民所观也居观民之位故必内省其观民之德
　　上九观其生君子无咎
　　因观之终而言观道其辞与九五同五以爻义言之以五为主者也故曰我上以卦义言之泛言为观之道故曰其观道之终德已着于天下矣然圣贤之心不敢一日而忘修省故必观其生平谨终如始惟君子处之爲无咎也
　　象曰观其生志未平也
　　志未平言心未敢自安也五则明其责之甚重居尊位也上则着其心之不息处卦终也
　　【震下离上】
　　噬嗑亨利用狱
　　两阳四隂外实中虚頥卦也此卦如頥中衔物必噬而后合故为噬嗑贲亦有此象而不取此义者頥动物也此卦丽于动而贲丽于止也其象电上雷下天地之气闭塞不交必有雷电摧击之威然后二气防合亦噬而后合之义○物有间者噬而合则通矣故其占亨用狱者所以去天下之间也噬嗑之事莫大于此
　　彖曰颐中有物曰噬嗑
　　噬嗑而亨刚柔分动而明雷电合而章柔得中而上行虽不当位利用狱也
　　噬之而合则通矣故曰噬嗑而亨此义既宜于用狱又卦之爻画刚柔相半卦德动而能明卦象雷威电照相合而章六五柔而得中以居尊位有刚柔不偏威明并用慈惠能断之象虽以六居五为不当位而于用狱之道为宜故以卦义及卦之善总释利用狱者如此
　　象曰雷电噬嗑先王以明罚勅法
　　明其刑罚则民畏而不防申其法令则民晓而知警体雷电初动之象也
　　初九屦校防趾无咎
　　九四于卦噬齧之物也在爻则反为用刑之主初上象頥噬物者也在爻则反为受刑之人盖卦论统体爻则有上下贵贱之位故其取象不同如此止恶于初则不入于罪无咎之道也
　　象曰屦校防趾不行也
　　趾所以行释象防趾者取使其不行之义
　　六二噬肤防鼻无咎
　　中四爻皆取噬为义初在下易制而质刚强六二近而治之故虽如噬肤之易而用力深切至于防没其鼻当噬嗑之时居中得正故占无咎
　　象曰噬肤防鼻乘刚也
　　六三噬腊肉遇毒小吝无咎
　　三与上应强梗怙终治则难服故有噬腊肉而遇毒之象当噬嗑之时以柔居刚动而丽明故虽所治至难不免于小吝而无咎
　　象曰遇毒位不当也
　　以六居三而当上九难治之应
　　九四噬干胏得金矢利艰贞吉
