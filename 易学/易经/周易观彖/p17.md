<!-- { "loadSidebar": true } -->
　　隂柔居困之极缴绕而不自止危动而不自安其困也亦自取之也苟能自思曰吾动皆悔矣由是惕然而有悔焉离而去之勿复牵系以自困则吉之道也此爻所以有葛藟之象者为兑之主尚口者也所以开其吉之门者处困莫善于説也
　　象曰困于葛藟未当也动悔有悔吉行也
　　未当者处困之道未当也动悔有悔所以吉者以其行而不居也释征字之义















　　周易观彖卷七
　　钦定四库全书
　　周易观彖卷八
　　大学士李光地撰
　　下经三
　　【巽下坎上】
　　井改邑不改井无防无得往来井井汔至亦未繘井羸其瓶凶
　　木下水上为井或曰下木器以上水也或曰但取入物于水而水上出之义不系乎木也如后説则于彖传为合　邑里有迁泉源常在是改邑不改井也有源之水注之不盈挹之不竭故无防无得而往来井井王者养人之道其有源不匮何以异此然井虽常在而汲水者器也器以汲水而或壊其器必无及物之功矣犹法虽常存而行法者人也人以行法而或失其人必无及人之泽矣汔至羸瓶以喻事之垂成而废法之方行而乱皆不得其人之故也以在下者言之在上者引而用之是其繘也用之不终膏泽不施是羸其瓶也汲罢则収繘而置之井上故曰繘井
　　彖曰巽乎水而上水井井养而不穷也
　　井义不穷发卦义以起释辞之意
　　改邑不改井乃以刚中也
　　以其井之有源而不穷也故改邑而不改井在卦则为刚中之象盖刚中则内有实而不穷矣此已包无防无得往来井井之义故不释
　　汔至亦未繘井未有功也羸其瓶是以凶也
　　象曰木上有水井君子以劳民劝相
　　木根入于水而滋润枝叶水功上行井之象也劳民者教民而慰劳鼓舞之使自养也劝相者教之友助赒恤之谊使相养也劳民如风之鼓动而使不倦劝相如水之灌输而使不竭
　　初六井泥不食旧井无禽
　　隂柔为泥在下为不食旧井申井泥之义无禽申不食之义
　　象曰井泥不食下也旧井无禽时舍也
　　九二井谷射鲋瓮敝漏
　　井谷有水异于泥矣然仅可射鲋而已瓮又敝漏安能及于人乎九二刚中而近于初上又无应故取此象也
　　象曰井谷射鲋无与也
　　九三井渫不食为我心恻可用汲王明并受其福以刚徳居下之上井之渫者然尚在下体功未上行则犹不食也故观者为之心恻以其渫而可以汲也故遇王者之明汲而用之则人并受其福矣三有应故其辞如此
　　象曰井渫不食行恻也求王明受福也
　　我者非井自我也乃道路之人之辞尔故欲求王明以受福亦行道者之心也
　　六四井甃无咎
　　四虽隂柔而上承九五之刚是泉非已出而能修井以承泉之象修饬其身以布上之恩泽无咎之道也
　　象曰井甃无咎修井也
　　九五井冽寒泉食
　　井洁而泉寒中正之徳也见食于人上行之功也不言吉者居尊位职在养人有孚惠心勿问之矣
　　象曰寒泉之食中正也
　　上六井収勿幕有孚元吉
　　不言汲而言収汲小而収大也上六隂虚有勿幕之象以其隂也故又言有孚则元吉也或曰上六隂材合乎汔至羸瓶之象何以得吉辞乎曰居井之上则非汔至也坎口不揜而収者众其不羸瓶可知矣六爻惟二有羸瓶之象是贤人君子其身侧防而莫之汲引者也故井谷射鲋
　　象曰元吉在上大成也
　　【离下兑上】
　　革已日乃孚元亨利贞悔亡
　　泽止水也水止而火自下煎之则干决而注之则火灭故泽火为革二女同居之卦如火风则一气风泽则相感惟泽火非类也故中上少下则不同行而为睽以下陵上则不相得而为革　已日乃孚非谓革之后已日而后见信也言改革之道甚大不可以易而为必迟之至于已日之乆乃去其故则人心孚信而可以得元亨矣然必其道合于至正然后革之时无有偏革之后不复更张一革而得其当故悔可亡也
　　彖曰革水火相息二女同居其志不相得曰革
　　不同行者家道睽乖而已不相得则必有变革之事
　　已日乃孚革而信之文明以説大亨以正革而当其悔乃亡
　　革而信之者言已日而后革则孚信也文明则见理详审説则举事和缓此所以能见信于人大亨而得其正也所革者当其悔乃亡否则岂能免于后悔哉
　　天地革而四时成汤武革命顺乎天而应乎人革之时大矣哉易之变莫大乎革也其余如蛊如巽振饬更新而已故独賛其时之大
　　象曰泽中有火革君子以治歴明时
　　程子曰君子观变革之象推日月星辰之迁易以治歴数明四时之序也夫变易之道事之至大理之至明迹之至着莫如四时观四时而顺变革则与天地合其序矣
　　初九巩用黄牛之革
　　革之为变义盖取禽兽之皮毛能代换者也故此卦多取禽兽之象当革之初时未至也故未可有为如巩固其物者束以黄牛之革中顺固守而不可妄动之象也
　　象曰巩用黄牛不可以有为也
　　六二已日乃革之征吉无咎
　　六二中正上与九五相应是上下合徳可以有为之时也故爻义与卦同盖其为文明之主则能审柔顺则不廹中正则不偏备革道之善故往而有为吉且无咎也或疑二为中顺之爻而黄牛之象在初与遯不同曰初与二近资其中顺之徳以自固故亦以巩用黄牛为义
　　象曰已日革之行有嘉也
　　行有嘉释征吉
　　九三征凶贞厉革言三就有孚
　　三四之间改革之时也九三过刚而不中正故以征凶贞厉为戒盖当改革之时妄动而往固凶固守其常亦危也然时则当革矣故又言苟能反覆详审改革之言至于三就则人必信之而可以革矣亦已日乃孚之意也
　　象曰革言三就又何之矣
　　九四悔亡有孚改命吉
　　四之时革而当矣故在已为悔亡而在人为有孚其志见信于人故以此改命而得吉
　　象曰改命之吉信志也
　　九五大人虎变未占有孚
　　有徳有位当革之时大人虎变之象也所谓顺乎天而应乎人者何待占决而后知人之孚信乎
　　象曰大人虎变其文炳也
　　上六君子豹变小人革面征凶居贞吉
　　变之大而文采可观者曰虎其次曰豹革面者凡野兽变化皆能革其面也圣作物覩虎变之义若象贤继徳乆道化成则豹变之义也世变风移故虽小人亦革面而听从矣斯时而复有所征行则凶居其正常则吉彖所谓利贞悔亡者盖革道之至故爻义以此终焉
　　象曰君子豹变其文蔚也小人革面顺以从君也炳者光辉发越之意以象创始也蔚者文理润宻之意以象增修也　象传用韵有似后世四声之法转以相叶者炳之入声为逼逼转去声则叶志字蔚之平声为氲则叶君字也
　　【巽下离上】
　　鼎元吉亨
　　卦画有鼎象观六爻之辞可见又以木入火烹饪之用所以名鼎　元吉亨当从彖传作元亨吉字衍也凡卦名下直曰元亨而无他辞者二大有鼎也大有之义与比相似然比以一阳统众隂所有者民也大有以一隂得众阳所有者贤也鼎之义与井相似然井在邑里之间所养者民也鼎为朝庙贵器所养者贤也易之义至于尚贤则吉无以加故其辞皆直曰元亨
　　彖曰鼎象也以木巽火亨饪也圣人亨以享上帝而大亨以养圣贤
　　释卦已明而卦之用与善未着故言鼎有享帝养贤之义以起释辞之端与井释名后言井养不穷者同
　　巽而耳目听明柔进而上行得中而应乎刚是以元亨卦徳巽入聪明卦体柔居尊位得中应刚有濬哲文明虚心下交之象是其能养贤者在此所以元亨也
　　象曰木上有火鼎君子以正位凝命
　　器之最正者鼎故古人多取鼎字为正字义汉书天子春秋鼎盛匡鼎来皆此义也凝命犹春秋传所谓定命鼎器至正故可以享帝君子正位则有以事天
　　初六鼎颠趾利出否得妾以其子无咎
　　初六无才徳有应于上易之例无吉者以当鼎之时义可得养故占与他卦异居下鼎趾之象也趾而颠喻居下而上交于义虽失然鼎可因以岀否秽人得因以免辱贱犹之为妾于人者虽非配合之正而有嗣息则以子贵矣无咎之道也
　　象曰鼎颠趾未悖也利出否以从贵也
　　颠趾所以为未悖者以其利在岀否以从贵也从贵兼释妾义
　　九二鼎有实我仇有疾不我能即吉
　　三阳居中鼎腹之象九二刚中鼎有实矣仇犹匹也有实而得应于上其匹偶必有疾恶之者惟能慎正自守使疾我者无因可干而无隙可乘则可以保所有而待时用矣故吉
　　象曰鼎有实慎所之也我仇有疾终无尤也
　　我无过尤则虽我仇亦不得而尤之
　　九三鼎耳革其行塞雉膏不食方雨亏悔终吉
　　三阳居中而此爻又居三阳之中实之羙者也然鼎以耳移无应于上有鼎耳革而其行塞之象有雉膏之美而不得以为人之食固可悔矣然当鼎之时贤人得养之时也如天地隂阳和合则方将降而为雨而膏泽下施虽有悔恨终且亏失所以得吉也
　　象曰鼎耳革失其义也
　　鼎以耳举时义然也
　　九四鼎折足覆公餗其形渥凶
　　四居鼎腹之上其实既盛有满盈而倾覆之理又下应初隂故有折足覆餗之象凡九四于初六苟取应义例无吉者而大过之栋惧其下之桡此卦之实惧其足之折故尢以应初为防吝也形渥作刑剭説本汉书诸家然王注程传皆为赧汗之义亦通诗所谓渥丹渥赭是也愧则发面而顔丹赤居大位而忝厥职如此能无防乎或曰大过之四虽以有他为戒而其象则隆此直曰覆何也曰栋在上则髙起隆之象也实在上则满盈覆之道也又大过之四所承者刚鼎之四所承者柔易之例九四承六五率多防惧虽大有与豫得时胜任亦有危辞也
　　象曰覆公餗信如何也
　　虚其所以自任受托者是谓失信可愧之甚矣
　　六五鼎黄耳金利贞
　　卦有养贤之义而六五尚上九之贤位正当之于象则如耳之虚而受之实而贯耳故其辞为黄耳金然任贤勿贰冝于坚乆故其占又曰利贞也或曰彖传言得中而应乎刚则金应谓九二曰凡卦有养贤尚贤之义而遇六五与上九者皆以二爻之义当之盖出乎君位之上是尊尚之象然非虚中之主则不能尚非刚徳之材则不足尚非其卦有此义又无缘而取此象也故大有大畜二五正应然所谓尚贤皆谓上九不谓九二况此卦自趾至各有定象则爻义所指明矣
　　象曰鼎黄耳中以为实也
　　黄中色也以中徳为实故象黄耳
　　上九鼎玉大吉无不利
　　金象以刚爻取自六五之柔言之也玉象以居柔取自上九之刚言之也当尚贤之时以是徳而居其位吉利可知凡彖辞直曰元亨爻辞曰吉无不利者大有鼎之卦及其上爻而已以知两卦尚贤之义两爻当之也
　　象曰玉在上刚柔节也
　　【震下震上】
　　震亨震来虩虩笑言哑哑震惊百里不丧匕鬯
