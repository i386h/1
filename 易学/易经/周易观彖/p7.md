<!-- { "loadSidebar": true } -->
　　谦亨君子有终
　　谦之名义彖传不具盖谦所以名因一阳统羣隂而居下体髙而不逼有功不德之象缘爻辞与彖同其义易晓故可不释也○程传云有其德而不居谓之谦人以谦逊自处何徃而不亨乎君子志存乎谦逊逹理故乐天而不竞内充故退让而不矜安履乎谦终身不易自卑而人益尊之自晦而德益光显此所谓君子有终也愚谓亨者事之可通有终者道之可久
　　彖曰谦亨天道下济而光明地道卑而上行
　　兼释名辞之义下济卑者谦也光明上行者亨也然不下济则不能光明不卑则不能上行矣是以谦而亨也按此亦是以卦之体象言葢一阳在下体之上是下济也艮德是光明也坤居上体是卑而上行也但非名卦之本象耳
　　天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也以礼自处故尊其气接物故光退然自下故卑人莫不敬故不可逾
　　象曰地中有山谦君子以裒多益寡称物平施
　　地中有山者山卑则平夷而如在地中葢损高就卑则几于平矣谦之象也自卑而尊人是裒多益寡也葢必如此然后适得其平耳推之事物莫不皆然
　　初六谦谦君子用渉大川吉
　　六爻皆谦者初居下是谦而又谦也君子用此以渉大川则能得人之和而可以济矣故吉
　　象曰谦谦君子卑以自牧也
　　卑者明初居下也爻君子字本属下句传则以谦谦为君子之行也九三亦然
　　六二鸣谦贞吉
　　柔顺中正极谦之美着闻于外不可掩遏鸣谦而得其正者也人能如是则吉
　　象曰鸣谦贞吉中心得也
　　中心得言由内有中正之实德非可以声音笑貎为也释贞字之义
　　九三劳谦君子有终吉
　　谦者有而不居之谓阳之德实是有其实而能谦者也故曰劳谦此爻卦之主故其占与彖同
　　象曰劳谦君子万民服也
　　万民服取羣隂归之之义得人心服是以有终也
　　六四无不利防谦
　　不言防谦无不利而曰无不利防谦程传云动作施为无所不利于防谦也居上位而近故其占戒如此
　　象曰无不利防谦不违则也
　　不违则明非过分之防乃事事不违于礼法耳
　　六五不富以其邻利用侵伐无不利
　　虚中居尊而当谦时不有其崇高富贵以德服人者也故曰不富以其邻必如是而后利用侵伐而于他事亦无不利葢兵者上人之事唯谦之至则无上人之心其侵伐也不得已而动所以利也
　　象曰利用侵伐征不服也
　　不富以其邻则人皆服之矣不服者自外于德侵伐其所自取也
　　上六鸣谦利用行师征邑国
　　二言鸣谦者德之纯也上言鸣谦者顺之极也谦德之盛如此可以行师矣然道先自治而后治人故用师则唯征其邑国盖终始自修不务于逺之意
　　象曰鸣谦志未得也可用行师征邑国也
　　言盛德之人虽至于鸣谦而其志不自以爲得也故虽可用行师亦唯自治其私邑而已夫谦德之光至于逺播然微有责人之意则犹未谦也五言以其邻而利用侵伐先近而后逺也上言利用行师而征邑国后逺而先近也两爻互发其实一意
　　【坤下震上】
　　豫利建侯行师
　　一阳居上体而上下应之居上则其志得行众应则人心和附豫之象也内顺外动爲顺乎理而动亦致豫之道又雷出地而声气畅逹以动万物之和皆所以爲豫也○建侯行师事之最大者人心和豫则无不乐从又建侯以宣德泽行师以除暴乱亦莫非致豫之道
　　彖曰豫刚应而志行顺以动豫
　　豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　赞卦皆言时赞爻皆言位时位两字乃卦爻之所以立也自豫以下赞卦之大者凡十二有言时义者有言时用者有但言时者豫随遯姤旅或得人心之归或处所遇之难故皆以义言之险暌蹇则义皆不善而有时而用故言用也养人解难大过改革则其得人之归所遇之难又有大焉者但言其时而义与用皆举之矣
　　象曰雷出地奋豫先王以作乐崇德殷荐之上帝以配祖考
　　风雨露雷无非所以动万物之和者而雷为盛礼乐刑政无非所以感人心之和者而乐为盛也
　　初六鸣豫凶
　　本义言卦以众乐为义爻以自乐为义唯九四爻辞义与卦同愚谓自乐而以礼则为和豫矣众乐而不以礼亦为逸豫矣葢其义一也隂柔则无立处下则志卑当豫得应喜而声鸣凶之道也
　　象曰初六鸣豫志穷凶也
　　豫未至凶志意穷满以至于鸣则凶矣
　　六二介于石不终日贞吉
　　不终日言其处逸豫之不耽也二之德中正坚确故无欲而能知几占者亦如是之正固则吉也
　　象曰不终日贞吉以中正也
　　明其所以介如石也
　　六三盱豫悔迟有悔
　　卦唯九四一阳故初应之则鸣三近之则盱以盱为豫可悔甚矣惟悔而速去之则可迟则必至于有悔也
　　象曰盱豫有悔位不当也
　　以不中正之德当近阳之位
　　九四由豫大有得勿疑朋盍簪
　　爲卦之主故曰由豫得应于上下是大有得也以其居上位而近乃危疑之地故其占又曰勿疑朋盍簮葢当其任则当至诚而不可自疑任之者亦当待之以至诚而不疑然后德孚交深而朋类盍聚也
　　象曰由豫大有得志大行也
　　所谓刚应而志行
　　六五贞疾恒不死
　　贞常也恒亦常也言因多疾之故而得以终其性命而不死也盖当豫之时柔而不正必溺于豫矣居得尊位易溺之甚者也然乘刚则是常有危难之象得中则是有德之象常有危难则警戒震动而不得以宴安有德则能恐惧修省而不溺于宴安如人之有病者每能谨疾爱身则不至于大病而伤其夀年矣是因常疾而常不死也孟子所谓生于忧患而死于安乐者正合此爻之意
　　象曰六五贞疾乘刚也恒不死中未亡也
　　乘刚是贞疾也唯有中德则能因疾谨戒故不至于死亡
　　上六防豫成有渝无咎
　　隂柔处豫之终湛溺于豫至于昏防其咎大矣然动极有变之义故又言旣成而能改悔则可以无咎也或曰上防于豫止于得咎初六渉豫未深何以遽言凶乎曰得应而至于鸣心移权势非昏沉于豫者比也三亦盱于四而犹系以悔辞何也曰三四异体虽近而情不亲岂初六正应可同乎即此三爻之辞足以见观象之权衡体物之极至矣
　　象曰防豫在上何可长也
　　居上而防豫岂可长久而不变乎

　　周易观彖卷三
　　钦定四库全书
　　周易观彖卷四
　　大学士李光地撰
　　上经四
　　【震下兑上】
　　随元亨利贞无咎
　　卦之上下两体及两体之六爻皆以刚而下柔以刚下柔则是能降尊屈贵忘其贤智以下于人我能随物物必随我有随之义其德内动外説中诚足以动物而外以和説行之亦随之义其象泽中有雷以至刚之性伏于至柔之下皆所以爲随也○随之道可以元亨然必利于贞乃得无咎盖不以正则我之随物者必有违道之私物来随我者未免朋从之感安能使天下随之而极大通之善乎或问随与比同人之义何异曰比者人来比我也而我徃比人之义次之同人者人我相同也而我徃同人之义次之随则主于我徃随人而人来随我之义则次之此其所以异也比言吉不言亨同人曰亨随曰元亨者深着以已下人之美
　　彖曰随刚来而下柔动而説随
　　大亨贞无咎而天下随时
　　时是也随固大亨然必贞乃无咎而天下皆随于是也
　　随时之义大矣哉
　　当作随之时义传经者因上文有随时而误尔
　　象曰泽中有雷随君子以向晦入宴息
　　阳气敛而藏于泽中阳随隂也君子向晦神随形息
　　初九官有渝贞吉出门交有功
　　初刚下于二柔五刚下于上柔此两爻成卦之主也又震刚下于兑柔初为震主于义尤重故于此发明隂阳唱随之理盖官者主也阳为主而隂随之正也今以刚下柔以阳随隂则主之道变矣是官有渝也然时义当然随然后合于义惟所守者正道所从者正人则无诡随之失有亲而可久无比匪之伤有功而可大吉而且获广交之益矣
　　象曰官有渝从正吉也出门交有功不失也
　　所从者正则不失己不失人矣故出门交而有功也
　　六二系小子失丈夫
　　初五既下二上则二上必从而系之时义如此自然之象也二五正应而系于初自初言之则有善下之美自二言之则失所从之正矣二有中正之德而义与时迁故其取象如此
　　象曰系小子弗兼与也
　　义不可兼故系初则失五
　　六三系丈夫失小子随有求得利居贞
　　六三一隂去初既逺则不为阳所下而上从于九四是系丈夫而失小子也以下从上以隂从阳则虽系之而实随之四有德位故三有求而必得然与卦以刚下柔之义相反惧有苟合不正之嫌惟以正道自居则无不利矣
　　象曰系丈夫志舍下也
　　卦之隂皆下系三独舍下而从上也
　　九四随有获贞凶有孚在道以明何咎
　　九四一刚无下柔之象惟为三之所系而三实随之上得下随是有获矣阳为隂随正也而与卦义相反是以凶也然使所交孚者一出于道义之正则以我随物物来随我皆道之所当然惟以明而行之可以无咎葢明则察理也辨而知人也审矣○卦惟三四不正又其相随也刚上柔下反乎卦义故其占戒如此然不纯为凶咎之爻者以隂随阳于唱随之道独得其常也故卦惟两爻言随余则阳爻言交言孚隂爻言系而已盖刚虽下柔而阳无随隂之义隂为阳所下又不可以随阳为言圣人于辞义之间其严如此
　　象曰随有获其义凶也有孚在道明功也
　　义谓卦义有孚能在于道者明理知人之功也
　　九五孚于嘉吉
　　卦以下柔为义五下上六者也又以正中之德而居尊位义得兼统羣爻非余爻一唱一随者比故摠言其所孚者皆善而占则吉葢兼上六之比六二之应在其中也
　　象曰孚于嘉吉位正中也
　　上六拘系之乃从维之王用亨于西山
　　上六卦外不与人相随者也以卦义九五下柔故上为所拘系而不能去系之不足又从而絷维之葢上有下贤之君则虽逸遯高举之士无不为所罗致又言此义也乃文王之所以亨于西山者也文王求贤下及兎罝屠钓此神明之所以享而王业之所以兴也
　　象曰拘系之上穷也
　　穷上则有徃而不返之象故必用拘系之
　　【巽下艮上】
　　蛊元亨利渉大川先甲三日后甲三日
　　卦之上下两体及两体之爻画皆刚上而柔下有上下不交之象焉不交则积而至于敝壊矣又其德巽而止巽者入也凡事能入而察之则必能断而行之入焉而止壊之道也其象山下有风山者草木发生之处其下有风亦零落敝壊之意物壊极则必有事无终壊之理故曰蛊者事也○物壊而事起焉乃元亨之道盖振敝兴壊则易乱而治矣渉大川事之大者也当蛊之时非厯危险不足以济也甲者日之始易壊而治更始之象也先甲三日弃旧以图新后甲三日丁宁而不倦
　　彖曰蛊刚上而柔下巽而止蛊
　　蛊元亨而天下治也利渉大川徃有事也先甲三日后甲三日终则有始天行也
　　蛊壊也壊则前之终蛊有事也有事则后之始终则有始释甲字之意也为前之终故当先甲而图其所以始为后之始则当后甲而虑其所以终蛊虽有事之卦然未有不因天时而起事者
