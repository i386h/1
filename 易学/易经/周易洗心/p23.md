<!-- { "loadSidebar": true } -->
　　雷风恒君子以立不易方【风雷无定时亦无定所以最不恒者莫风雷若然相薄与不相悖固恒也君子法之以有常待无常与事为权因时为变而所立之方乎不易处无常皆有常也】○初六浚恒贞凶无攸利【浚郑作濬○浚恒以浚为恒也巽德主入初巽主而处最下故入之深其入岂为非正但巽为震配妇道也始入而即求深能勿凶乎故巽虽利三倍而此无有也】浚恒之凶始求深也【求深有道渐以入之可也始入而即求深不欲速乎此恒而不于道者○李文贞曰事无速效学无小成治无近功事欲速则不达学鋭进即退速治始急则终怠皆浚恒之谓也】○九二悔亡【巽主柔而二刚似宜有悔然以隂从阳正道之可乆者故悔亡○凡爻无象而举占者即卦爻而在此之悔亡中也大壮二贞吉以壮之中解初无咎应四即已解也】九二悔亡能乆中也【卦柔爻刚则不过柔而刚得中又不过刚如是则可乆而悔亡矣此似不而实以道者】○九三不恒其德或承之羞【或郑作咸○处互干中德之最可乆者宜莫若此而以巽极互兑尽丧其可常之德宜奉以羞者且忽不知所自来也○综咸九四或尚有贞吉悔亡此惟羞者咸主于感心尚可移此主于恒不宜变也】不恒其德无所容也【巽为容不恒其德以求容必无所容矣此不恒而全失其道者】○九四田无禽【田变坤象卦体似师而师有禽此无禽者坎为禽此无坎也○射者男子之事震德主动而四震主居非其位巽始求深促之起弋震遂从之动而过早田之无禽巽无之也○折中云学不于圣而失其方治不准于王而乖其术】乆非其位安得禽也【震为阳主因居隂位故易为隂所牵而轻动则致无禽者初而徇初之浚者四此亦似恒而不于道者○乆于其道天下化成况迩者乎乆非其位妻易动之况逺者乎】○六五恒其德贞妇人吉夫子凶【贞礼记引作侦○处原坤之中其德亦宜可乆而又互兑柔而益柔以是为妇人之道可也本卦震居上体乃巽之夫而可若此乎其凶必矣】妇人贞吉从一而终也夫子制义从妇凶也【四不失其刚故从妇止无禽耳五并失其刚故凶此以不恒为恒而全失其道者○干索坤初巽以一隂从阳坤索干初震以一阳从隂而二之从阳悔亡五之从隂贞凶者隂之正道在从阳阳之正道在率隂也巽隂为主于内故震以失道而凶】○上六振恒凶【振张璠作震许慎作搘○振恒以振为恒也初上不入互体故初率入之恒而浚上率动之恒而振为巽所入而不知犹振振然曰我夫也云尔】振恒在上大无功也【并不止无攸利己也此亦以不恒为恒而全失其道者○必乆于其道而可言恒道也者时中之谓故轻变其常非恒也隂为物所移而犹自以为不变更非恒也大明终始而时乗以御其孰能之故彖曰亨无咎利贞而爻无一当之也】
　　遯　错临　　综【大　　上壮　　下】易【大畜】　　互姤
　　初六变【同人】　　　六二变姤　　　九三变否九四变渐　　　九五变旅　　　上九变咸
　　遯亨小利贞【遯归蔵作○其卦下艮上干京氏以为末月之卦也二隂浸长则阳日就消故名遯文王以亨与阳以利贞与隂益阳以元亨为重隂以利贞为重阳亨则犹有可为而隂利贞则定宴隂之所成亦有道也】
　　遯亨遯而亨也刚当位而应与时行也小利贞浸而长也遯之时义大矣哉【以卦体卦用释卦辞言遯之亨非时之亨乃君子处遯而亨也盖隂虽长至二而上卦纯干九五之刚方当其位而卦主在二方来应之是其时犹可行而君子之与时行者固有道也然隂长至二则隂虽未亨而浸长者其利贞者已在此矣夫隂阳消息皆时运之常君子不拒隂之长而乂非徒洁身而去之其扶阳使不衰顺隂使不害者时之义也遯之时义岂不大哉○子言时义者五豫之时雷出地上可大行也姤及遯时犹可为不忍藏也革之时除乱去暴汤武为之于不能也于之周流其旅乎不忍藏而又无可行圣人之仁至而义亦尽也若曰隂长至二君子已可洁身去之则沮溺丈人能之矣】○天下有山遯君子以逺小人不恶而严【山大矣而自天容之乎小也山髙矣而仰而望天夐乎逺也天非有意逺山使不可及而山自莫能及之君子之逺小人其不恶如天之无不容其严如天之终不可阶也】
　　初六遯尾厉勿用有攸往【上四阳君子之象下二隂小人象虞翻艮为虎尾初象○隂之始凝未敢遽进但尾君子而随其后若伺君子所往者然亦可危也君子镇静如山但勿用有所往而尾之者已无能为矣】遯尾之厉不往何灾也【危在初之伺其往耳君子不往而何灾乎盖有意鋭而前可以生事为罪有意退而去又可以避事为罪如山之凝然镇定斯能以勿用为用矣】○六二执之用黄牛之革莫之胜説【胜音升説脱同艮为手为拘执象虞曰艮为皮革象二本坤中黄牛象○二得坤中故见阳之欲遯挽之使留极其缱绻若用黄牛之革以繋缚之使不可脱者然】执用黄牛固志也【二之执五其志甚固所谓刚当位而应者然君子正以莫之胜脱而能脱之之为嘉也诗云彼求我则如不我得执我仇仇亦不我力小人之执君子之脱也○李氏心曰下二隂皆以系阳为义上四阳皆以遯隂为义】○九三系遯有疾厉畜臣妾吉【九三成卦之主当隂浸长之前一卦之用全在于此与二隂同体与三阳同德互干之健欲与阳同行互巽之疑又与隂为系有此疾也能无厉乎然为止主则有定力畜初为臣畜二为妾使安其分得其愿而不为众阳之害未甞非幸也故吉】系遯之厉有疾惫也畜臣妾吉不可大事也【惫王肃作毙九家作备来云败通○一与之系则隂即投隙以进借援而起既有此疾即勉力止之亦已惫矣畜臣妾即吉然岂可大事哉公望其能止隂子终虑其系隂也○赵汝愚于韩胄始既系之终又不善畜之贻患多矣】○九四好遯君子吉小人否【否音鄙○好犹美也四与三同德则引而近之与初为应又不见其逺之此深有得于不恶而严之道者也其为遯也好矣夫三与隂系尚不见君子小人之异至此而判然矣君子遯而亨故吉小人失君子而否道乃成闵子之辞费宰似之】君子好遯小人否也【由遯而否小人之罪非君子有意于避世也】○九五嘉遯贞吉【嘉美之至也二方与五为执而五从容进退于其间未甞逺之而二自不能近之此其不恶而严更有妙焉者孔子之于阳货似之】嘉遯贞吉以正志也【吾志自正磨不磷湼不缁不妨日即于磨湼矣】○上九肥遯无不利【邹云肥古作亦作蜚飞通九师云遯而能飞张衡曹植引易皆作飞此从王弼本○四五有应于下上无应也肥者疾惫之反脱然事外超然髙举与五同其嘉与四同其好并二隂亦在覆防之中而又不若三之系神完气静往来自如遯亨若此安有不利哉】肥遯无不利无所疑也【坦然大公无有彼此君子固吾同心小人亦吾同何疑之有不然我疑彼为小之而恐小人之有害于我以此而遯则此疑之之心已为机事而世途隘矣此山泽之癯也何足语于遯之肥哉子称蘧伯玉曰邦无道则可卷而懐之伯玉未甞一日归隠也其自明曰吾非斯人之徒与而谁与圣人岂以避世之士为能隠哉于干之初曰龙德而隠者也乐则行之忧则违之如此而后可语于圣人之遯也】大壮错观　　综遯　　【上下】易【无妄】　　互夬
　　初九变　　　九二变丰　　　九三变【归妹】九四变泰　　　六五变夬　　　上六变【大有】
　　大壮利贞【其卦下干上震京氏以为夘月之卦也朱氏震曰阳始于复长于临交于泰至四而壮犹人血气方刚故名大壮震者干之长子代天而大有为所谓帝岀乎震者也○干曰元亨利贞而大有曰元亨离者后天之干自体逹用据所达也大壮曰利贞震者帝之始出万物生生各正性命据所正也惟此二卦有干之全体大用若他卦则各有所指之辞】
　　大壮大者壮也刚以动故壮【以卦体卦德释卦名以言之四阳盛长大者北矣以理言之惟本于天德之刚以动所以壮也此卦以四爻为主】大壮利贞大者正也正大而天地之情见矣【又释卦辞壮之为利易见大之为正难知故言彖所谓贞非于大之外别有所为贞其大者即其正也盖大哉乾元元仁也太和之保合即仁而已矣故非仁无以为正也隂之于阳有疑战之象而阳于隂总长养之情即四阳盛长而此二隂未尝不归陶融化浃之中天地之情固如是也咸萃皆兼万物此不兼者万物之情未必皆正也】
　　雷在天上大壮君子以非礼勿履【自雷在地中之复至此奋而上于天阳已壮矣然非徒气之壮天德之刚为之也君子以干之大明内照而有非礼无不知以雷之果决外治而知非礼即勿履乃有以自全其天德之刚矣】
