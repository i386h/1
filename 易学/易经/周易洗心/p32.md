<!-- { "loadSidebar": true } -->
　　下故不食　　　　又巽综兑亦不食　　　　互兑干成夬泽在天上雨象○五为鼎耳而互兑毁之则耳革而不可行中虽有雉膏之美而不见食也然九三为互干之中阳必得隂乃雨今上得五下得初二隂助之不方雨乎是虽以互兑革耳亦以互兑成雨也亦终吉矣兑隂之终也】鼎耳革失其义也【义叶俄○鼎有耳故能行而用以享帝享贤耳革则无以亨而义失矣○革以改命属互干此不以定鼎属互干者不得五尊位不成君也然二圣贤伊吕之徒也方雨亏悔以雉膏养之不劳而王矣离五干得坤中故卦主之】○九四鼎折足覆公餗其形渥凶【形晁作刑渥郑作剭非○应初柔故折足互兑泽故形渥○餗糁食八珍之一渥厚渍也自二至四鼎实既盈而四以应初遂折其足中之膏美尽倾以出鼎圆旋转四面沾濡其形渥矣大臣不职及于颠覆愧泚之状似之晁谓用屋诛之刑非也古者刑不上大夫且一人失职诛及比屋何居】覆公餗信如何也【离藏已主信信宜在五而失之初所信如何哉】○六五鼎黄耳金利贞【五中虚耳象扄通贯耳以举鼎者指上九牛鼎扄三尺羊鼎二尺五寸余二尺天子餙以玉诸侯饰以金○六五为离之主所谓耳目聪明得中而应乎刚者也鼎惟有此虚中之耳故能受上之金以相举而用以享帝享贤遂正位凝命也不惟元亨而且利贞矣】鼎黄耳中以为实也【互干积实至于极满非有此耳亦何以行今此一爻乃干所索于坤而得其中以其至虚行其至实是虚乃以为实也】○上九鼎玉大吉无不利【上阳刚鼎象以贯五而被其中德故玉之○鼎之可举以五之为耳而乃贯以举之是上本金而以五之相受玉之也是上固以大而吉　五且用之以享帝享贤而无不利也】玉在上刚柔接也【非有二何以五言金上言玉盖耳非不能举故五有頼于上之刚而特言金非耳无所受故上有赖于五之柔而特言玉君取臣之刚以有为臣得君之柔以相受其刚柔之节固若是也】
　　震　　错巽　　综艮　　互蹇　　【三阳卦相为终始震中必互坎艮】
　　【初九一爻】变豫　　　六二变【归妹】　　　六三变丰九四变复　　　六五变随　　　上六变【噬嗑】两爻变解　　　三爻变恒　　　四爻变升五爻变井　　　游魂　【大过】　　　归防　随
　　震亨震来虩虩笑言哑哑震惊百里不丧匕鬯【震归藏作厘虩虩荀作愬愬言荀作语哑音呃笑声○其卦上下皆震动之极而惧之至也虩蝇虎自壁隙出盘旋不宁互艮为宫为隙为虎互坎为不宁象笑言恐惧之反震为讲论为大笑象雷声止于百里亦有所止象匕棘为之以载牲体鬯以降神坎为棘为酒象○坤索于干得其初阳一阳为二隂主此卦重震中互艮坎内卦之震以治已外卦之震以治人天下之理必先自治干甚小而后威足以治人故虩虩者震之本威数则玩故笑言者震之则雷于此震及于彼故震惊百里者震之行奏假无言不怒而威故不丧匕鬯者震之安此皆其所以亨也○六子皆不言元元在乾坤六子已不可见也震坎艮三阳卦主元亨故震坎皆言亨邹氏谓艮亦言亨特今本脱一亨字】
　　震亨震来虩虩恐致福也笑言哑哑后有则也震惊百里惊逺而惧迩也不丧匕鬯出可以守宗庙社稷以为祭主也【郭京程子并谓出上当有不丧匕鬯句今从之○宗庙社稷俱艮象○恐致福谓以惧而致福能出险而有终后有则谓互艮之止坎之律不过于恐惧时而申申夭夭也逺闻其声故惊近其威故惧震干之长子所谓帝出乎震者常存敬畏如承大祭不丧坎之匕鬯故足守艮之宗社焉】
　　洊雷震君子以恐惧修省【再至曰洊恐惧存于心修省见于事修克己之切省审察之严既修矣又加省焉惟恐一私未净此恐惧之至也如此则常如雷霆作于其上无时敢暇逸矣古人云对青天而不惧闻雷霆而不惊岂待震至乃修省哉】
　　初九震来虩虩后笑言哑哑吉【初与四皆震主而四震之过且互坎之陷艮之止其德不纯故以彖归之初明初为卦主也特言后见惟恐惧于前故可安乐于后非以怠而求暇逸也】震来虩虩恐致福也后笑言哑哑有则也【如是乃为有则范文正曰先天下之忧而忧后天下之乐而乐者与○无妄屯复随益皆内主震故初皆利益即噬嗑亦能止人之恶而无咎颐亦教人之道非果凶也然则如虩虩安往不吉哉】○六二震来厉亿丧贝跻于九陵勿逐七日得【亿古或作噫贝荀作败跻作隮○古人十万至万万皆曰亿众大之意离为贝坎见则离伏故丧贝九陵阳极于九互艮象内震往故能跻六爻周则复故七日○苏氏曰二阳震动者也四隂见震者也愚谓震之初方自干来其虩虩専之已本无意震人而刚正之形果决之气二已望而畏之谓震来矣于是尽丧所怀之资遁于互艮九陵之上然初非有求于二也见其恐惧以德绥之二能师其修省则七日而反其故居所丧之贝不必追求而自得之矣】震来厉乗刚也【二自以乗初之刚而恐惧失次非初有意震之也○几卦二多誉四多惧此震主在初二近之故惧】○六三震苏苏震行无眚【苏苏同复生也互坎为多眚○震雷未蛰虫复草芽屯震来而蘓苏然复生矣是天所为物与无妄者也特恐其匪正有耳如其震以行之而何乎】震苏苏位不当也【不当乘刚之位故不受其厉反得其生】○九四震遂泥【泥去声○遂田间小道艮为径路象泥湿土沾濡坎为沟渎象○四居重震其震在外不责已而责人直行私意求逞其威殊不知互艮则止互坎则陷轻觌其武而人玩之必滞而不通矣】震遂泥未光也【徳威惟威德明惟明光自内治生也求震于外陷于幽昩乌能光哉○艮笃实光辉则济动之过宜莫若止而未光者艮坎杂撰非以止之正济动而以动之过陷而止于幽也】○六五震往来厉亿无丧有事【前震方往后震又来以五视四犹以二视初其厉一也然四以二之丧贝为戒但事其所当为絶不妄为播越则其无丧以其有事也】震往来厉危行也其事在中大无丧也【震往又来岂不可危特其危在闻震即行不暇致详耳五不为四所惊而自修其事盖有中德故能镇定而大无丧也楚人谋徙阪髙而蒍贾不可似之○二亦在中而大丧者以乗刚故然勿逐七日得则亦无丧矣】○上六震索索视矍矍征凶震不于其躬于其邻无咎昏媾有言【索竭尽无余之意矍惊惶直视之形变离视象○上居震极生之意尽矣而闻四之来亦惊而矍然以视若因是而遂行其凶必矣盖此震不能及其躬止于其五之邻也夫何畏哉茍因是邻之震而反躬自治恐惧修省则自胜者强终无咎矣即四示威责譲亦不过昏媾之有言耳究何害哉○初之震也实故二丧贝而三无二近而迫三缓而暇所谓惧二也四之震也虚故五无丧而上视矍五近已得其情上逺尚慑其号所谓惊逺也若五之无丧三之无亦可谓不丧匕鬯者矣】震索索中未得也虽凶无咎畏邻戒也【蜀才首句作视矍矍得之○五中故得其情上不若五之中故未得情也然天下事以无所惧而败者恒多则以邻之戒为畏亦与邻之中无二矣○震人务戢其威震于人务坚其守】
　　艮　　错兑　　综震　　互解　　【三阳卦相为终始艮中必互震坎】
　　【初六一爻】变贲　　　六二变蛊　　　九三变剥六四变旅　　　六五变渐　　　上九变谦两爻变【大畜】　　　三爻变损　　　四爻变暌五爻变履　　　防魂　【中孚】　　　归魂　渐
　　艮艮其背不其身行其庭不见其人无咎【艮归藏作佷蜀才上重艮字观彖当有之邹谓古本上有艮亨二字今考诸本无的据未敢从○其卦上下皆艮则止之纯而厚之至也艮于文为反身背象互震为行不出艮门行庭象互坎伏不见象○人之一身莫止于背艮其背则当止而止也其余耳目手足各一其职而皆听命于心心一于止则视听持行皆无所事而不其身即行其庭而不出门并家之人亦无所见不过于止乎故止于无咎而已○震坎阳卦皆言亨则艮亦宜言亨震阳始言亨则艮阳终宜并言利贞而皆不言者艮止不见其亨而过止亦不可言正也陆氏九渊曰不其身无我不见其人无物语似近禆】艮止也时止则止时行则行动静不失其时其道光明【邹为古本下有故亨二字○静中有物不沦于虚动见天则不逐于物此动静一原之理如此则时止而止固止时行而行亦止也盖道与时宜动静不失其时则笃实之至辉光发焉无不也无不见也艮止之妙如此此释卦名而因极言艮止之道○张氏曰动而无动静而无静神也王氏守仁曰恶动之心非静求静之心即动】艮其止【晁本作背盖背本作北文似而悮耳】止其所也上下敌应不相与也是以不其身行其庭不见其人无咎也【释卦辞言人一身惟背无事则背之艮乃其所耳至于身必有屈伸人必有来往今上下各止而不相与虽视听持行不失其官内外上下未逾其职亦不过无咎耳岂得为光明也哉○八纯卦皆上下敌应然干统坤坤应天坎离乾坤正交即震动巽入兑説皆有情焉惟此上下各止非特无相与之事并无欲相与之情也困不见妻丰閴无人皆凶此无咎者卦体本止也然重艮亦过止矣】
　　兼山艮君子以思不出其位【两山对峙各止其位天下之理即位而存位以时异则道以时迁而思者心之动也心不能思则槁而思出其位则又驰盖思稍越于位之外即道有歉于位之中必思不出其位乃能动静不失其时也圣人上律下袭一定之理即因自然之运而生故思即无思也即无思以为思而动静真一原矣】
