<!-- { "loadSidebar": true } -->
　　初六濡其尾吝【济坎者离初在正离互离之下卦之不济独此一爻故以彖濡其尾属之明此之为小狐也】濡其尾亦不知极也【朱子疑韵不叶改极为敬按此音读如○未甞不叶○极终也险之难济二犹曵轮而初遽濡尾亦不知其终之必不能续矣○此未济之时不度德不量力急求济而终不济者】○九二曵其轮贞吉【二为坎主又互离之始刚中有济险之才德而又见险而不遽进善于待时也故正而吉○既济之初正离之始未济之二互离之始故皆以曵轮属之明曵坎之轮使不终陷必离也但既济之初已济此方谋所以济耳】九二贞吉中以行正也【九居二非正而中以行之以互离之明为济险之道而五之以柔中为亨者二亦亨之矣】○六三未济征凶利涉大川【六三在正坎互坎之交亦在正离互离之交济与不济皆决于此从初之濡尾则坎以互坎征而必凶者此也从二之曵轮则互离以先离其利涉大川者亦此也爻有两象故并着之○既济六爻皆不言既济盖言既济则已向于衰君子之所不敢矜言也未济于三爻一言未济盖此以上未济其下即能济君子之所愿望也】未济征凶位不当也【以不当位故征凶以征凶故未济此因未济而别言之然虽不当位而刚柔相应未甞不可亨则所以利涉大川者固有道在人自为耳】○九四贞吉悔亡震用伐方三年有赏于大国【方指坎初六○爻言贞吉者三皆不当隂阳之位五之贞吉为离主也二与四之贞吉以互离也互离以先离则坎之险早济矣故位不当宜悔而以互体之正亡之特必有奋之志如伐方之用震且必期其成如三年之有赏也古者天子用兵必命方伯连帅即亲征诸大国必以兵从故赏及之○既济之九三不言贞贞不待言也此之互离乃真以义正矣故特言贞九三不言震既济功已成此方始其事非震不行也九三言勿用小人此言有赏大国既济功成则忘易满防小人得以骄志中之此方图功恐赏不信则民不劝也】贞吉悔亡志行也【事未济也而志与二互离以行正则必济矣○既济之功莫髙于三未济之功莫断于四既济之三在正离之终故忧其力之疲未济之四在互离之上故喜其志之决于此能决则必不入险而能出险矣翔曰既济之四可互重坎故戒其疑未济之四可互重离故庆其震】○六五贞吉无悔君子之光有孚吉【离藏已坎藏戊皆主信故有孚○五为明主自其居中得位言则有贞而吉不为六三所牵而成坎则其悔自无其明之德自内达外而四与上同其光且与二相应而有孚者并化为重明也如是则诚吉矣】君子之光其晖吉也【日正中而光初出曰晖离居上卦而五正中固有光矣其与二相应而互为离者并二为日初出之晖其有孚者不更吉乎此刚柔之应所以孚而二之中以行正者亦以孚而行也○此二爻皆未济之所以终济渚九四之震阳道六五之孚隂道也】○上九有孚于饮酒无咎濡其首有孚失是【饮酒坎象濡首坎上象○上与三正应三有两象故上亦有两象孚于三之互离以先离则方既伐归而饮至大国之赏及于三而上之与饮酒为无咎矣若孚于三之坎上复互坎则濡其首者固坎上也未济征凶而我孚之其失不在是乎】饮酒濡首亦不知节也【饮酒可也濡首不太甚乎初为小狐以不知极而陷于坎险宜也上居明极而以应三之故载胥及溺焉其不知节亦可怪也已】

　　周易洗心卷四
<经部,易类,周易洗心>
　　钦定四库全书
　　周易洗心卷五
　　宗人府府丞任启运撰
　　系辞传上【郑氏曰伏羲作十言之教曰乾坤震防坎离艮兑消息止有图象未有文字胡氏煦曰伏羲之图以黒白分隂阳文王画而开之始以竒耦分隂阳愚按伏羲之图浑然一象而已未有卦画文字亦未有易之名神农开为卦画又易其次夏人因之名曰连山黄帝又易其次商人因之名曰归藏始设六十四画之名渐系以辞而亦未偹文王兼三圣总两经先天取诸伏羲后天取诸神农审定六十四卦之名错之综之以为序然后隂阳之上下往来可见乃名之周易而尽系以彖辞綂名一卦之大防周公又析六爻各系以爻辞明各爻之承乗应变与其所互又各有时位之殊而易乃无余蕴孔子此篇专以发明文王周公系辞之故故谓之系辞学者由是而学焉庶有以得其门而入也○分上下篇篇各十二章】
　　天尊地卑乾坤定矣卑高以陈贵贱位矣动静有常刚柔断矣方以聚物以羣分吉凶生矣在天成象在地成形变化见矣【断音煆见音现○天地者隂阳形气之实体卑高动静羣则天地间之万物也本天者高本地者卑而其中又各有高卑如日高而月卑山高而泽卑也本天者动本地者静而其中又各有动静如日月动而辰静水动而山静禽兽动而草木静也方谓所生之地方本异也或以善恶之同而由异而聚物本同也或以善恶之羣异而由同而分成形成象又总上卑高贵贱方物而言本一气而有两在如日月之精降为水火水火之气又升为云电凡万物之皆成象于天成形于地也言人止知乾坤图而四象八卦之变化由此而生六十四卦开而位有贵贱画有刚柔辞有吉凶其变化尤为无尽不知图画未作以前盈天天地间皆易也天尊地卑而乾坤之象已定其间万物有高者有卑者非即位之贵贱乎动者静者非即画之七八九六乎善恶之或以而聚羣而分非即卦辞吉凶之所判乎盖在天若日月风雷在地若水火山泽其变化皆至神是易未作而盈天地间皆易其变化固已见也】是故刚柔相摩八卦相荡鼓之以雷霆润之以风雨日月运行一寒一暑【摩一作磨荡诸本并作荡霆蜀才作电运姚宏作违今俱从韩康伯本○盈天地间皆易是故伏羲因图书设黒白二象名之曰乾坤而干刚坤柔始见既左白右黑又上白下黑则相摩而四象已生又于四象上各卦一白一黑名以乾坤震防坎离艮兑而八卦已成又于八卦各加八卦以騐隂阳消息则相荡而六十四卦又生斯时虽未定雷风水火山泽之名而天地间雷电之鼓风雨之润日月寒暑之运行其所以为变化者已具于图象之八卦中矣○雷电震离之合风雨防坎之交日月寒暑坎离之变不言山泽者二象有定形变化难见也电离雨坎日离月坎暑离寒坎凡三言之坎离为乾坤之中交功用尤大此后天之所以乾坤也】乾道成男坤道成女干知大始坤作成物干以易知坤以简能【大王肃作泰作姚虞并作化能姚作从易音异○乾坤摩荡鼓润运行物生其间凡得乾道皆成男也属震坎艮者皆是也凡得坤道皆成女也属防离兑者皆是也人生万物之中尤秀而最灵则人一生而天地万物之理尽在人矣干阳清清主知所知者大始之道坤隂浊浊主作所作者成物之能干一始而无乎不始是所知者以易知之而无所难干始而坤即成是所能者以简能之而无所扰人受生于天地而为天地之心则天地之易简固人所良知良能者也○干男坤女隂阳所以分干始坤终隂阳所以合朱子曰大抵阳先隂后阳施隂受阳之轻清未形隂之重浊有迹也】易则易知简则易从易知则有亲易从则有功有亲则可久有功则可大可久则贤人之徳可大则贤人之业【天地之理具在于人所患者人心多私与天地不相似耳果其存心如干之易则所知者性分之理我易而人亦易知如坤之简则所为者性分之事我简而人亦易从易知则吾心有贯通之妙于人情无扞格之艰而同心者自多易从则吾身有践履之安于人事无纷纭之扰而恊力者自众夫圣人盛徳大业配天地之无疆人虽未至于此而有亲则悦心之味可以久有功则推暨所及可以大圣即未敢知而贤则固可信矣】易简而天下之理得矣天下之理得而成位乎其中矣【成位上马融王肃本竝有易字○乾坤之理尽于易简则足以冐天下之道而天成位乎上地成位乎下人成位乎其中矣岂惟贤人之徳业已哉又极言以赞之也】
　　右第一章【此明伏羲大小圆图见其理原具于天地也朱子曰首二节以造化之实明作经之理后二节见乾坤之理分见于天地而人兼体之○愚谓学易之要易简二字尽之不易不简便与天地不相似孟子曰尧舜之道孝弟而已矣曾子曰夫子之道忠恕而已矣未有圣人而不简易者也或曰然则博学详説谨小慎防皆非欤愚曰此正圣人所为简易也盖天下之险阻皆起于人心之多私不尽去人欲之私必不能简易博学详説致其精谨小慎防致其宻谨宻之至斯易简矣不然以学问为支离礼法为桎梏必如告子之不得于言勿求于心不得于心勿求于气始于卤莾终于倡狂与天地之易简正相反也】
　　圣人设卦观象繋辞焉而明吉凶【虞下有悔吝字○伏羲设十言之教使人观象而已盖有是象则有是理卦图既设则随举一象而天地万物綂具其中吉凶随人自领后圣开之以竒耦代黑白嗣是先天后天其序不同其名亦异至文王恐吉凶未明民用未着复审定其卦名而繋以辞然后吉凶可见周公又就六爻时位之异各繋以辞而后吉凶无不析矣】刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也【虞娯通○干刚坤柔阳刚隂柔在图则白刚黑柔在画则竒刚耦柔在位则初三五刚二四六柔在三画卦则震坎艮刚防离兑柔在六画卦则复临防主刚姤遯否主柔相推如往来及乗承应错之综之互之变之皆是也失如初上三四失其位隂居阳阳居隂失其地否失其时遯失其或近失其隣远失其应得如二五得其中隂阳得其正防得其时临得其或近得其邻远得其应皆是也娯见其得而恃其才恃其时恃其也忧见其失而改前之为图后之效或情不相得而借此以通于彼也盖忧之则有悔心复自凶而反吉娯之则不戒惧即未必凶而已不免于吝矣至而伸曰进反而归曰退隂阳之迭嬗莫防于昼夜而寒暑生死之象亦如之三极天地人之至理也言伏羲立象以立意而文王周公之系辞以明吉凶者又岂有加于象之外哉盖刚柔本一气而分既分则性异而本一气其用又不能以不相资自刚柔两仪之象设而相推相荡变化已生有变化则或以相异而争或以相资而合于人事必有得失于人情必有忧娯文周系辞所云吉凶悔吝凡以明此而已盖变化者即相推而一进一退之象刚柔者即天地间隂阳逓嬗而一昼一夜之象然则繋辞之吉凶悔吝虽于六爻之动得之而实即易简而成位乎中之至道也】是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利【序在画卦若干兑离震在序卦若屯防需讼在消长苦复临防壮在卦变若干姤遯否在六爻若濳见惕跃系辞之明吉凶固由动以占而未占之时止辞而已未动之时止象而已其象之次皆有天理自然之序焉君子平居綂观全易之象而玩其辞其所居者既安于天理自然之序及动而时至事起乃取爻变之适合于是者因其动以玩其占又有以得夫时措之宜则动见天则而千变万化之妙原不出知能易简之中君子希天如是是以天亦祐之而吉而无不利也】
　　右第二章【此明周易之繋辞其吉凶原不越羲图中也朱子曰前二节圣人作易之事后二节君子用易之事】
