<!-- { "loadSidebar": true } -->
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之【象指全体变指一节小大如干阳大坤隂小用九大用六小上经大下经小齐如其事情而竝着之也介谓善恶之端震惕然警惧之谓也言文王全卦之彖辞其吉凶之象已着而周公毎爻惟变所适或彖吉而爻未必无凶彖凶而爻未必无吉且彖于吉凶外惟言无咎而爻又多悔吝之文岂公与文有异指哉盖得失有定则言吉凶若但小疵则知其疵而悔改即可趋吉视为小而吝改即至终凶悔固能迁而吝亦易改此正文王于吉凶外别言无咎以善人补过之心也是故列其贵贱虽在爻位有上下之异而齐其小大究在卦体有善恶之殊文王辨其吉凶已着其辞于象周公忧其悔吝又别其介于变盖人之震而无咎未有不存乎悔者是故文王于卦之大小即辞有险易而公又以悔指其由险而之易以吝指其由易而之险之端使人警惧于其介而要归于补过也周公因彖而别为爻辞以此○吝彖言无咎上下经各四盖咎多在人已之交而补过必在反己师容众比从王此大公之道自无咎也随因人复反已此补过之道必以恒为徳之固损为徳之修困为徳之辨乃庶免于忧患也极于艮之内不见己外不见人则无我之至自无过可补矣】
　　右第三章【此明文王周公之繋辞逓进而详之故见公爻亦不越文彖中也彖惟革一言悔亡余凡言悔吝皆公所补故特明之以上三章明三圣作易逓相因也朱子曰此释卦爻辞之通例】
　　易与天地准故能弥纶天地之道【天地释文作天下○准如其大而与之一也弓满曰弥丝比曰纶弥言其外满而无所余纶言其内比合而无所间三圣所作其致一也】仰以观于天文俯以察于地理是故知幽明之故原始反终故知死生之説精气为物游魂为变是故知神之情状【释文察亦作观反一作及○幽明以象言死生以物言神以气言三者皆天地之道也天有日月星辰之象故曰文地有高卑山泽之宜故曰理原者推之前而后可知反者要其终而始可复隂浊有质故曰精阳清无形故曰气其实阳亦有精隂亦有气精下降谓之游气上跻谓之魂在卦则以位之有定为精画之无定为气如干见则坤伏震见则防伏伏其魂而见其游也动爻必变动其游而变其魂也火珠林法八纯为精自下变而上为气极于五而反下为游魂内卦复其故为归魂也言天地之幽明必有其故而故难知圣人仰察俯观画一阳以象天一隂以象地积三画成乾坤二卦则知积阳则日明积隂则日幽阳外隂内者明隂外阳内者幽而幽明之故可知矣天地之生万物死万物必有其説而説难知圣人原阳之始于复而极于纯阳之干反隂之终于姤而极之于纯隂之坤则知阳反即物生隂至即物死而生死之説可知矣天地以神为功用而神之情状难知圣人立六位之虚以待六画之实而精与气合由一卦之实极六十四卦之变而游与魂殊则知物之物也气伸而合谓之神物之变也气反而散谓之而神之情状可知矣】与天地相似故不违知周乎万物而道济天下故不过旁行而不流乐天知命故不忧安土敦乎仁故能爱【道郑作导流京作留或曰古作旁行而各正故不流乐虞作变○易与天地凖如此是易诚与天地相似矣故与天地之道弥纶而不违也下又以其弥纶者极言之凡人以一已之知知万物则难而易该万物是其知足以周之以一已之道济天下则难而易该万物是知周而其道又足以济之故与天地之道浑合而无失也且知既周万物则可以正行亦可以旁行知周而道济则正行固不而旁行亦不流且人之所以多忧毎由于不知天命易弥纶天道则知天之命于物者各有定分循理则乐又何所忧人之所以寡爱毎由于不能居仁易弥纶地理则知身之所居即仁之所在欲立立人欲逹逹人又何不爱上节言易该天道之自然此节言易该人事之当然而人事之所以当然要即天道之自然也】范围天地之化而不过曲成万物而不遗通乎昼夜之道而知故神无方而易无体【范围马融王肃张璠俱作犯违谓裁成也今从韩○范铸金之器围其周郭也天地若洪罏鼓铸万物易为模范即其铸鼓者而曲肖之昼夜即幽明死生神也言非特与天地相似也已即夫地之化亦受其范围而不过焉故其于万物不惟知周道济而且曲成之而罔遗也非特于幽明死生神有以知之已也且通之而知幽死与不过一夜明生与神不过一昼且即幽即明即死即生即即神通一而无间也如此则天地之道神妙无方而易与天地准其弥纶者亦无体也】
　　右第四章【此极言易道之大首节大意已尽下皆就其弥纶者极言之朱子谓次节圣人用易以穷理三节圣人用易以尽性四节乃用以至命之事愚谓此下三章俱明易道之同于天地但言前圣之所作其大至于如此尚未及后圣之用之也】
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣【上二知音智鲜古作尠○太极以上无可言其可言者隂阳而已道由是而之焉之谓自着见之始以逹于无穷也对待者体之分流行者用之合一隂一阳无有方体无有止息是乃所谓道也从此自天之物隂阳妙合即知即仁一理浑然其继之者固无有不善自物受之而质以成则谓之性而气有偏全者并理亦有偏全焉其间有偏于静者于天地之道随其所见皆谓之仁偏于动者于天地之道随其所见皆谓之知更有气禀至浊如百姓者于道未尝不日用其中而不知所谓仁不知所谓知则天之降中人之受中虽同而君子之道固已少矣○朱子谓隂阳迭运者气也其理则所谓道为孔子补遗愚谓孔子所言隂阳即气即理未尝判理气为二物也且此言一隂一阳之谓道后言形而上者谓之道是明以隂阳为形而上矣且有气而后有形则气乃形而上不可谓气即器也朱子又谓道具乎隂而行乎阳继言其发也盖谓化育之功阳之事也成言其具也性谓物之所受生而具是道隂之事也仁阳知隂各得是道之一端随其所见而目为全体百姓日用而不知又其下者也然莫不有是道焉愚谓圣人言性始此既曰继之者善成之者性则性已不得纯谓之善故论语但曰性相近也孟子言性善是以其成者推而上之荀子言性恶是由日用不知者更等而下之但日用不知亦只是气质之昏未可便谓之恶若生同枭獍则性恶亦间有之然万中之一未可以是槩性荀子之言尤蔽也故论性语其全以孔子为凖语其本以孟子为宗】显诸仁藏诸用鼓万物而不与【管氏曰与去声絶句○仁者天地生物之心在内隂也而显之则阳用者天地生物之功在外阳也而藏之则隂此正一隂一阳之谓道其显也所以鼓万物之出机物生而天地不与其藏也所以鼓万物之入机物成而天地不与其不与者以天地固无心也○翔曰用即天地之知故朱子曰仁者体之存知者用之发】圣人同忧盛徳大业至矣哉【同忧即吉凶与民同患也天地无心圣人则有心矣故于见仁见知者不能不忧其偏于日用不知者更不能不忧其昩率其同忧之心其仁足以冐天下而徳盛着为同忧之事其用足以济天下而业大矣】富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神【圣人之大业何本即仁之富有者显之圣人之盛徳何具即用之日新者藏之而其徳之至盛业之至大则莫如易之作焉盖易之作隂生阳阳生隂其生生者即一隂一阳之道四营成易成此生生之象者犹气之未定总谓之干一继之之善三变而爻着此生生之法者乃象之既形斯谓之坤一成之之性至极七八九六之数成内卦之三爻卦即未偹而来在内者已可知此自内而出一仁之显又通其变加卦之三爻则卦已全可措之事业而利用安身此自外而内一用之藏而其中有错有综有互有变其不测也岂不诚与天地一隂一阳之道同其神妙哉○张子曰富有者大而无外日新者久而无穷朱子曰占筮也事未定属乎阳事行事也占已决属乎隂愚谓此章当玩两一字一阳一隂正张子所云两在故不测也若目之为器必析为二物则可测而非圣人之意矣】右第五章【此以天道明易道上二节以天道言下二节乃以作易言也】
　　夫易广矣大矣以言乎远则不御以言乎迩则静而正以言乎天地之间则偹矣【广中无所不容所谓纶也大外无所不綂所谓弥也不御用之逹静正体之存偹万物之理无不具也易之广大如此】夫干其静也专其动也直是以大生焉夫坤其静也翕其动也辟是以广生焉【朱子曰乾坤各有动静静体而动用静别而动交干一而实故以质言而曰大坤二而虚故以量言而曰广愚谓静而専者一之体所以立动而直者一之用所以行静而翕者二之体以虚而待动而辟者二之用遇实而交也此因上天地之交而言盈天地之间者万物皆天以大生之地以广生之也天地何以生盖干之体静固直而动又直坤之体静翕而动乃辟所以干之直能施于坤辟之中而坤受之而万物于以生也天地之广大固如此】广大配天地变通配四时隂阳之义配日月易简之善配至徳【易六十四卦皆自乾坤出非干索于坤即坤索于干是静正者乾坤之别不御者乾坤之交天地之间皆偹者乾坤之大生广生也是其广大诚配天地矣而天地之间有四时焉是万物之所恃以生长收藏者也而易又以变通配之其推迁于不觉者犹是也天地之间有日月焉是万物之所恃以照临作息者也而易又以隂阳配之其往来而不穷者犹是也且天地之至徳惟易简而易之干以易知坤以简能者实足以配之则真足以配乎天地大生广生之本矣而易之广大更为何如乎】
　　右第六章【此亦以天道明易道上章先言天后言易此章先言易后言天亦互相发也要皆承前章易与天地准故能弥纶天地之道而言】
　　子曰易其至矣乎夫易圣人之所以崇徳而广业也知崇礼卑崇效天卑法地【知去声○至崇莫如天至卑莫如地而天何以崇盖惟积阳故日积而高明者天之所以自成地何以广盖唯积隂故日积而博厚者地之所以载物也自成天之徳载物地之业易与天地准故圣人以易之睿知自明知日进于高则徳之崇如天矣以易之典礼治人礼日行于天下则业之广如地矣】天地设位而易行乎其中矣成性存存道义之门【存存存而又存久而无息也道者天理之自然义者人心之裁制知礼之本然皆道其当然则义也天地定位知阳礼隂之理无日不行乎其中自人受之则为性但众人昏昩放逸则失其性而无以与天地相参也圣人以知存心以礼存心至于存存不息则所性之理居之安资之深徳之崇者业亦广道义之门自我辟之而利用出入皆由是生矣】
　　右第七章【此以下乃言用易之事此成性存存则圣人之用易也金氏曰成性存存本原之功下章挺议乃一言一行之事】
