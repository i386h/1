<!-- { "loadSidebar": true } -->
　　子曰夫易何为者也夫易开物成务冐天下之道如斯而已者也是故圣人以通天下之志以定天下之业以断天下之疑【一本无下夫易二字王萧开作闉成作阖○在物为理开之乃明当务在人成之乃立易能开物故圣人以通天下之志易能成务故圣人以定天下之业而必开物乃成务盖天下事疑则怠决则勉以易断天下之疑则物开而务成矣易冐天下之道如此】是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明睿知神武而不杀者夫【知智通知来之知如字易郑音异韩音亦贡京陆虞竝作工荀作功邹作贞洗京虞董张蜀竝非先藏刘瓛作臧杀郑王干竝音帅徐读试今皆不从○圆神言未定方知谓己形易以贡谓明白以告人韩云变易以告人亦通神武犹大勇谓以天地之道自任不杀谓无私天理人所以生私欲人所以杀人不以天理自濯其心而汨于欲即杀也言易冐天下之道是故方其蓍也尚隠于无形及其成卦即形于有象而六爻之义皆显易以告人矣然其能如此者何哉盖易非徒卜筮圣人以此易理洗濯其心无一毫之私欲退而藏之静密之中无思也无为也而其心至仁凡民吉凶之患皆与同之故其神也不待用蓍而民情吉凶之未定者皆已知之其知也不待成卦而民情吉凶之已见者又悉藏之此其以天地为心必如古所称聪明睿知知之至神武勇之至不杀仁之至者始足与于此也○崔憬曰蓍数七七象阳圆也卦数八八象隂方也虞翻曰干神知来坤知藏往坎聪离明或曰艮土通睿兑泽静知神武震之勇不杀防之仁】是以明于天之道而察于民之故是兴神物以前民用圣人以此斋戒以神明其徳夫【圣人洗心藏密是以与天合徳而明于天道之吉凶与民同患是以与民同情而察于民之故顾民不能洗心藏密则昧于天而吉凶之故皆无以自见必至舍其所吉蹈其所凶圣人以同患之心视之能勿痛哉思惟蓍龟神明能绍天明于是兴之以为民用开其前使卜筮时俨然与神明质对则其斋戒亦所以神明其徳也则退藏于密虽非民所能而以此洗心亦庶几与民同之矣】是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神【见音现○圣人明于天道触目皆易也是故见户之阖其静而敛者即谓之坤户之辟其动而出者即谓之干且此户之一阖一辟即一隂一阳天施地生无有止息之象而谓之变由户者一往一来无有穷尽即万物生生变化无穷之象而谓之通盖凡隂阳始着有端倪可见皆谓之象至着而成形皆谓之器即其器之可用而制而用之皆谓之法用之而利于出利于入如刳舟乗马耕稼佃渔民遵用之以出作入息无所不利即谓之神圣人心目间无往非易亦无不可制之以前民用也】是故易有太极是生两仪两仪生四象四象生八卦八卦定吉凶吉凶生大业【圣人触目皆易无物不可制之以前民用而最大者莫如蓍卦之作焉盖伏羲之图其浑合者为太极白左黒右为两仪又白上黒下而四象形又于其上各挂一白一黒而八卦列大衍之法用四十九合而执之即太极分为左右即两仪至一画成而或竒或耦两仪定矣再加一画而或太隂太阳或少隂少阳四象判矣又加一画而八卦成则其性情材徳已着又于八卦上再加八卦并其所遇之性情材徳或相得或不相得而吉凶生焉物之情与民之故一也由其卦以观贵贱远近之位又由其爻以相其爱恶诚伪之情其吉凶确然可定吉凶定则民之疑断而事可成圣人之以盛徳为大业开天下之物成天下之务莫不由此也】是故法象莫大乎天地变通莫大乎四时悬象着明莫大乎日月崇高莫大乎富贵偹物制用立成器以为天下利莫大乎圣人探索隠钩深致远以定天下之吉凶成天下之亹亹者莫大乎蓍【立下荀悦有象字九家作册亹説文作斖下莫大陆徳明作莫善○法象变通随处皆是而举其最大则莫如天地四时日月圣人观象制器利用皆神而举其最大则亦莫如蓍必言富贵者非天子不能制度也圣人作易而天地四时日月之用皆在易又用蓍以神明变化于其间而定吉凶者所以断疑成亹亹者所以通志而定业也○大衍之法主于蓍而此兼言者攷占洪范薛注谓卜之法以蒙霁雨观兆之气以克圛审卦之辞本卦曰克之卦曰圛筮之法以贞悔审卦之辞本卦曰贞之卦曰悔是卜亦以折兆合之八卦而玩其辞故记曰圣人建隂阳天地之情立以为易卜之时易抱南靣也但大夫以下有筮无卜故易之卜法止藏之王官非大夫士所而孔子于易亦止明易道之通于百姓故详言蓍法而于畧言之后世遂失其耳】是故天生神物圣人则之天地变化圣人效之天垂象见吉凶圣人象之河出图洛出书圣人则之【洛王肃作雒○蓍虽神物而能用之惟圣人盖圣人之神与天地一也夫天地以四时为变化日月为垂象亦何人不见而惟圣人能效之象之然则卦象虽因乎河之出图洛之出书而非圣人亦莫能因之而作易也详见卷首】易有四象所以示也繋辞焉所以告也定之以吉凶所以断也【卦画既定卜筮又兴则筮之而得七八九六之四象既所以示再观文周之繋辞又所以告则观其象玩其辞吉凶定而疑可断矣】易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也【君子所以自天祐之吉无不利者以居则观象玩辞动则观变玩占之故民由象辞以定吉凶其吉无不利又有异哉盖圣人明于天道而察于民之故知天之所助者必顺人之所助者必信作卜筮以明吉凶民从卜筮则于天所示顺之圣所告信之且能齐戒以神明其徳是不惟顺之信之又以庶几乎贤也自天祐之岂不宜哉圣人与民同患之心乃庶慰也○朱子移此节置八章末钱氏移入末章谓祐助神明黙成之人不如仍此为妥】
　　右第十章【王弼本作十一章今从郑氏原本○取上章言蓍卦之法圣人制之在圣人则为洗心藏密而用以前民亦以神明其徳也然则圣人之意固已远矣洗心乃能成性藏之密故显之也即为道义之门】
　　易有圣人之道四焉以言者尚其辞以动者尚其变以制器者尚其象以卜筮者尚其占【象立而变因以生辞偹而占亦以起在圣人之洗心藏密其本固同即用以前民亦以神明其徳非有异意也然有象有变有辞有占而尚之者其所以遂各异矣尚其辞平日所乐而玩明其理也尚其变临事所取而裁适其宜也尚其象或肖其形或取其义尚其占趋其所吉避其所凶随人自取如此○王氏申子曰辞变象占偹而成易伊川易尚其辞汉上易説尚其变康节数学尚其象朱子本义尚其占必兼之乃偹愚按理不可见故设之象象不可拘故设之变然后辞以命之占以决之辞占因象变生也管辂郭璞只是象数然他较着实王弼始説理至程朱而理极精此后只是口説没个把鼻处】是以君子将有为也将有行也问焉而以言其受命也如向无有远近幽深遂知来物非天下之至精其孰能与于此【向古响通与音预下同○此尚辞占而象变在其中者君子平日熟玩其辞以得其理至将有事或心自问或卜之神曰此事当何如而易已随事告之不论时地之远近义理之幽深早见之甚明此非易有至精岂能如此○问以言不但筮时熟于易者心口自商此当用之爻便在便是易启其心】参伍以变错综其数通其变遂成天地之文极其数遂定天下之象非天下之至变其孰能与于此【天地之文虞作天下之爻○此尚象变而辞占在其中参左右及挂一也伍一挂二揲二扐也如是乃为一变错老隂老阳其数廻殊综少隂少阳其数最近成卦之后以干错坤离错坎上错下错全错各有三震综艮防综兑有六画之综有两体相易之综且有四画五画之互体凡五也由一爻之变通之而成天地六爻之文由一爻之数极之而定上下二体之象且由一卦而参之伍之错之综之以及极于六十四卦之尽则变化之妙悉见此非易原有其至变岂能如此哉辞占因象变出未有不观象而能玩辞不观变而能玩占者也精谓分析各当变谓化裁无方至精固从至变出也】易无思也无为也寂然不动感而遂通天下之故非天下之至神其孰能与于此【有为有行君子之有为也而易固无为通变极数君子之有思也而易固无思乃寂然不动而随天下之以言以动以制器卜筮者感之而各得其意以去非易有至神岂能如此哉变谓动而之物神则妙于无妙张子谓一故神两故化至变又从至神出也】夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至【研蜀作揅几平声○极犹穷也研物而极其细曰研易无思无为而能感而遂通天下之故者何盖易者圣人之作天下之理甚深而圣人能极之其动万变而圣人能研之以所极所研着之于易故其深也其精也无思而能通天下之志其几也其变也无为而能成天下之务而要其至精至变总出于至神圣人洗心藏密实有是无思无为者故通志成务其应感之防至于如此也○钱氏曰参伍错综总涵于太极者原寂然不动感而遂通即物物一太极也思以无思而思为以无为而为为至神至精从此其至变从此生人以有思有为挠其寂然之体而窒其感通之妙则多物于物而不神矣况天下之至神也哉】子曰易有圣人之道四焉者此之谓也【子曰字衍○象变辞占总出于圣不得其圣则源远而流愈分矣】
　　右第十一章【王弼移作十章今从郑氏原本○承上章言蓍卦之法圣人作之而君子用之其所尚各异也以言以动皆拟议以成变化之事由此亦可入于圣人所患者一分而不合则无以见圣人之意耳刘氏文龙以此章为纲下章为尚辞八卦成列至见乎辞为尚变天地之大徳至像也为尚象彖者材也至失得之报为尚占愚按十翼孔子手定未必如此牵连唯以郑本正王氏之违则甚是耳】
