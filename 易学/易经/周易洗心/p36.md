<!-- { "loadSidebar": true } -->
　　初九和兑吉【兑説之初未有私系故和而吉自二以上离巽杂撰则各有私系未必能和矣】和兑之吉行未疑也【至三互巽则进退不果而有疑初爻上行接二之阳同德无疑也】○九二孚兑吉悔亡【离藏己巳为信○二与三之互巽相接岂能无疑疑则有惑志而悔生矣幸其刚中且互离能以孚信自守故不为三所惑而悔亡】孚兑之吉信志也【孚信在中自无惑志○此卦上兑下兑而上体互巽愈加隂柔之疾不如下体互离犹可借其明以为审择也故二五皆刚中而五之孚不免孚于剥惟二之孚能信志焉】○六三来兑凶【卦本干也此爻自坤而来以説二阳而九二刚中説不以道不説也其凶必矣或以外元可应故反而求説二阳或以卦综巽巽四犹正综之则来在内而失正或谓内兑方尽外兑又来皆可通】来兑之凶位不当也【隂来居上原非其正或以巽柔下卦为正兑柔上卦为正此非其正或以巽四正综之失正皆可通】○九四商兑未宁介疾有喜【三不能得二之説又将求説于四而四与三互巽已为所系而有疑且上之引兑者又来于是商度其可説者而未宁幸其本刚且互离有明知媚説之足为我害介然疾恶麾而去之几惑而断大可喜也○变节故説而不流】九四之喜有庆也【喜止于已庆及于人公许之子重许之与初相应同其不疑与二互离同其信志与五同体免其孚剥岂仅一已之有喜已哉卦本以隂説阳而阳必以不受隂説为贵隂私而阳公也】○九五孚于剥有厉【剥指上隂上隂位已居极岂能剥阳而名之为剥者女少易牵而辅颊之言听尤易入常有刚正之士而为情所牵一言之惑而大节已丧者故直名之曰剥使人深警也九五位与上近几于孚之而有刚中之德故能自惕厉不为所引也】孚于剥厉位正当也【今本无厉字○惟其刚中故能有厉○卦于九五言厉者惟兑履二卦皆以兑故也履曰夬履贞厉此曰孚于剥有厉不见于夬剥二卦而见于此二卦者夬剥已处于之所极而履方以礼尊干此方自坤来以情説干絶不见其可危也唯絶不见其可危而已知夬剥之决于此矣故干于三变兑而即曰君子终日干干夕惕若厉无咎也知其几而慎其独纯之至于戒慎不覩恐惧不闻无所为剥安用夬哉】○上六引兑【引者诱而致之使彼自来也三之来犹以身为媚上之引但以意为招此其术更巧其情更深所以二犹能以刚中信其志五几以刚中正而不免孚于剥也非至健孰能割之】上六引兑未光也【二犹互离而可见上更防宻而难知此兑二隂尢主上也】涣　　错丰　综节　　【上下】易井　　互頣
　　初六变【中孚】　　　九二变观　　六三变巽　【伏震】六四变讼　　　九五变防　【伏革】　上九变坎　【伏离】
　　涣亨王假有庙利涉大川利贞【涣归藏作奂○其卦下坎上巽坎险湮鬰之气得巽风以散之故谓之涣其与解异者雷雨作则隂阳和而泽被于物涣则鬰虽解而物究未被其恩且涣散则物无主而亦不可以一朝居与解之震往而得众异其巽互为艮可以止其所散坎互为震有出险之能有主器之责则以互艮立庙而奉出震之帝以假之因以济险自无不利也盖其才足以有为故利而其名在于继体又正也此卦以二为主因五为用○涣为文章亦涣而卦但以难言者自刚柔始交而难生坎之时用为大也】
　　涣亨刚来而不穷柔得位乎外而上同【以卦体释卦辞明所以亨之故坎之中阳本自干来而今来居内卦上互震体足以自振是不穷也巽之下隂本自坤往而今往居四得位乎外而上同于九五之阳亦互艮而足以聚其所散此皆其所以亨也】王假有庙王乃在中也利涉大川乗木有功也【郭京云大川下当有利贞字郑本有之王申子云此下当脱释利贞一节○巽五互艮以立庙而坎二互震以假之则王在庙中矣即乗互震之木以涉坎之川自必有功也其为利贞不言可知】
　　风行水上涣先王以亨于帝立庙【冬月水泽腹坚巽风一行应时解散涣之道也然涣之中必有聚焉亨帝于郊外也立庙祀祖内也周初生民时维姜嫄有母无父受气于天受形于母此天人之交也先王尊后稷以配天于郊而于庙禘祭之时虚位东向以象帝后稷西向配之祖可以陟于天帝亦可以格于庙也天人至涣而圣人且以合之则莫不聚者矣】
　　初六用抍马壮吉【抍今本作极説文云古无拯字今从子夏本○坎为马而初为薄蹄未壮也二为马亟心而互震作足则壮矣抍顺也承也以承二故壮○内三爻坎体皆在险中而待巽之涣者也初待四来涣其难而质柔在下无能自往必承二之互震始能有行而吉不言涣者此时难犹未涣也】初六之吉顺也【言惟顺于九二之故以释抍字之义】○九二涣奔其机悔亡【机李作杌非二互震马壮故能奔机几同人所凴以安者互艮象○二为坎主虽在难中而阳刚足以自立乂互震动其才又足以有行正所谓乗木有功者见五同德在上有涣其难之志遂乗互震之壮马直徃而奔之凴五以为安而悔乃于是乎亡矣】涣奔其机得愿也【二之奔五谋出险也至而果可凴以安其愿得矣少康之奔有虞以之周之晋郑焉依犹次也魏孝静之奔宇文泰失所愿矣】○六三涣其躬无悔【坎至于三险已将出而与巽相接且变巽以从之并其身而涣之矣又何悔之有】涣其躬志在外也【人莫患乎有已之私舍已从人已且涣之其志大公何所不涣】○六四涣其羣元吉涣有丘匪夷所思【丘姚信作近夷旬作弟○羣指初三二隂与四皆隂故谓之羣邱互艮象同等稍降谓之夷巽长女坎中男巽上坎下象○外三爻巽体皆涣坎之难者也而四为巽主涣必由之初三以隂难阳与四羣类而巽涣之不以为党是诚得坤之元而顺承天矣故吉且与互互艮以艮邱之髙拯坎陷之众二即望其来拯而以风散之思之所及也以邱济之并非思之所及也】涣其羣元吉光大也【大哉乾元坤顺承之斯光者大巽以隂始而互艮阳终光者大矣】○九五涣汗其大号涣王居无咎【汗身之水亦坎象汗一出不反王者之令似之号王号巽命象艮为阙门为阍寺王居象○此所谓王假有庙者三奔而来五奉之立宗庙王假于庙而建大名大令布大泽使涣散之众咸知王居在此四方皆奉以为归而靡有二志何咎之有】王居无咎正位也【大位既正乃足以号令天下夏少康立于有虞汉光武即位鄗南唐肃宗即位灵武以之】○上九涣其血【句】去逖出无咎【血坎象　重险之卦此爻变而成巽故坎难以涣是杀伤之血惟此上九涣之也然奔而得机者二奉以假庙者五拯陷溺而登之位者四上居其上操之纵之嘘之吸之功成而不居血一涣而即去脩然逺举其出甚逺善藏其用乃得无咎也】涣其血逺害也【人之害皆上逺之然功高者不赏震主者身危涣人之害而身转罹其害矣夫不见风之鼓物而忽而藏者杳不知其所藏乎是能并已之功与名而涣之者也范蠡之不入越国庶几似之矣】
　　节　　错旅　　综涣　　【上下】易困　　互颐初九变坎　【伏离】　九二变屯　【伏鼎】　六三变需　【伏晋】六四变兑　【伏艮】　九五变临　【伏遯】　上六变【中孚】
　　节亨苦节不可贞【其卦下兑上坎坎水下流兑泽受之使止故谓之节其与困异者困兑上则絶其源此兑下但受其流上之源不已盈科后进泽盈而溢必将复行故亨也惟上为三所止两柔相敌有止无通则其节太苦不可为常耳此卦以五为主】
　　节亨刚柔分而刚得中苦节不可贞其道穷也説以行险当位以节中正以通然后乃亨也【然后乃亨句各本同今注疏本悮刻入注郭京正之○以卦体卦德释卦辞刚柔分之卦二十独节与噬嗑言之电即雷之光泽即水之聚难分故言分也九二不言得中非其位也刚柔分之卦刚居五者十惟渐与此言得中渐之进易急节之贞易苦难中故举中也坎刚与兑柔分则兑性之止未足变坎性之行而坎刚得位则坎体之行且足道兑体之止此节之所以亨五之所自为也惟上隂柔不能为行之主其道乃穷耳困之所可贞而节之苦不可贞者困之坎在下处臣民之位其处困宜贞节之坎在上居君人之位其制节当有道也盖三为兑主五为坎主卦之名取泽之壅节坎之流而卦之用在以坎之行通兑之阻夫所贵于兑者贵其互震以説行坎之险耳岂贵其互艮以塞阻坎之通乎故必如五之当位以节中正以通然后乃亨也不然以苦为贞失所以亨矣】天地节而四时成节以制度不伤财不害民【春夏之时天地交而万物生此卦兑正秋坎正冬乃天地之节而四时所以成也然兑为隂终而坎为干交于坤生生之根已在此矣故冬于四德为贞未甞至苦而不可贞也王者法天地之节以制度服用有式补助时行既不以不节而伤财亦不以过节而害民时乎可用而用之于节之中即其通之用也】
　　泽上有水节君子以制数度议德行【君子节以制度而度必有数大而九赋九式细而衣服有章笾豆有列为多为寡各有等次所以定民志也至于存之心而为德见之身而为行则又数度所自出其间亲亲之杀尊贤之等一一议之而后制为度之数品节皆天理也岂有阻抑而不可行者哉○朱氏曰议德行节中于已制数度节中乎民愚谓制有定议无定既制以为节矣而又议之因时以为权顺物以为应此其所以通也】
