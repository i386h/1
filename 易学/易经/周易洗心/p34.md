<!-- { "loadSidebar": true } -->
　　初九归妹以娣跛能履征吉【震为足兑承之履象兑毁折故跛○天子一娶四国诸侯一娶三国各以娣侄从大夫一娶三女亦一正而二媵也今三为兑主为震所归初二皆三之娣以三之毁折承震其足跛矣而初以刚正佐之是三虽跛而初固能履也以是而行亦何不吉】归妹以娣以也跛能履吉相承也【九家兑为常象○归妹而为娣固初在下位之常而跛之所以能履则以其刚能善承三之柔故也四与初正应其征也亦何凶乎】○九二眇能视利幽人之贞【互离为目视象兑毁折故眇○二亦娣而不言归妹以娣三已被出而二进摄内主归之时已非娣也以三之毁折居互离中目又眇矣而二以刚中继之是三虽眇而二则能视也幽人自守以正不为媚悦妇德如是可谓贞矣何所不利哉】利幽人之贞未变常也【幽间贞静妇德之常九二刚中故能不变】○六三归妹以须反归以娣【须荀陆皆作嬬○须如之贱者三为悦主本震所归之妹而与四为动主相近遽行媚悦自处贱矣自处以贱人必贱之故震出之使反归而遂以二之娣行使为内主也古者娶木三月见其不可承宗庙则出之】归妹以须未当也【内主与承宗庙而可以须之贱当之乎不当其任而反归固其所耳】○九四归妹愆期迟归有时【震为长男其娶宜早而何以愆期尚虚内主之位盖始见三之可悦而归之继见三之以须而疑之既审知三之跛眇乃反之而后以二之幽人归故迟归有时也至此而始知敝焉亦已晚矣】愆期之志有待而行也【待一作时○此正彖所谓征凶者征则必凶而待则犹不至凶与彖互相也】○六五帝乙归妹其君之袂不如其娣之袂良月几望吉【荀作既望非○震纳庚庚妻一故有帝乙之妹象月互坎象○五为震中娶九二幽贞之女如昔者帝乙所嫁之妹虽为小君其袂反不如其娣之华美葢阳以盈为盛隂以虚为美不为既望之月而但为几望之月何吉如之○泰之归妹往嫁干也此之归妹来嫁震也小畜之几望危其望此之几望幸其几小畜已上而此居中也】帝乙归妹不如其娣之良也其位在中以贵行也【贵一作德○兑本以三为悦主其贵似在三今以二之位在中故尊尚其德使以贵行而来正小君之位也】○上六女承筐无实士刲羊无血无攸利【筐郑王弼作匡血説文作○筐震象下兑承之女承筐象兑羊象互离克之士刲羊象○妇人之贽腵脩榛栗皆以筐承之女之既归必行承筐之礼以见于舅姑今三既被反则虽欲承筐而旡实矣士既归妻必刲羊以行同牢之礼今震以三邪媚而反归之则虽欲刲羊而无血矣此正彖所谓无攸利者也】上六无实承虚筐也【无实无血兑震皆无攸利而子専言女之无实以柔乗刚者其过在三三自以媚悦取贱于震非震有意贱之其虚自虚也二之幽人至刲羊岂终无血哉】
　　丰　错涣　　　综旅　上下易【噬嗑】　互【大过】
　　初九变【小过】　　　六二变【大　伏壮　观】　九三变震　【伏巽】九四变【明　伏夷　讼】　六五变革　【伏蒙】　上六变离　【伏坎】
　　丰亨王假之勿忧宜日中【假如字○其卦下离上震火炎雷其皆盛而木以生火电以先雷相助尤盛故名丰假大也丰已亨矣而过盛易衰惟王则有大之之道不徒为忧恤而常使如日之中可也后天之离即先天之干故有王象】
　　丰大也明以动故亨【今本作故丰此从林栗蔡杭二本○以卦德释卦词日出于东动而益上其亨可知】王假之尚大也勿忧宜日中宜照天下也日中则昃月盈则食天地盈虚与时消息而况于人乎而况于神乎【昃孟作稷○以卦体释卦词尚犹配也王何以假之卦象离为日而月亦受日之明以为明日始出于震月始生象震卦以离遇震时固亨矣但二为明主四为动主二用不相当必以离之明上配震之动使常如震之时则日方中而可以照天下乃其大之之道也夫日方出于震至互体之巽方犹未中而未几互兑日已转西日中则昃矣月始生象震至互体之兑象犹未盈而未几互巽月几半缺月盈则食矣日月为天地之大用而盈极则消虚极复息盈虚消息天地犹不能违而况人为天地之心神为天地之川讵能违哉然则所以尚大惟不盈已耳○剥将终而复息丰极盛而将消故俱消息盈虚谦以虚而受益丰既满而将衰故俱言天地神学易之要全在于此】
　　雷电皆至丰君子以折狱致刑【电明雷决电至而雷即至焉君子折狱法电之明致刑法雷之决亦明至而断自从之也】
　　初九遇其配主虽旬无咎往有尚【配郑作妃旬荀作均刘表作钧吴绂云当如字○日干之数有十满其数曰旬每月三旬比离三爻初爻一旬象○二为明主然虚不能自行必附上下二阳之实以行而初与四应则已遇配卦之主爻虽周徧于日之运行而无咎盖明之往惟初以之王之尚大惟初能有尚也】虽旬无咎过旬灾也【过旬之灾指九三于此先示日中则昃之戒】○六二丰其蔀日中见斗往得疑疾有孚若吉【蔀郑薛作菩斗孟喜作主○蔀席草巽为茅蔀象兑为星斗象巽为进退不果疑象离纳己巳主信孚象○二为明主今以互巽如蔀草之掩日光加互兑之毁折明体益亏且日中而见斗矣盖以二往五五非动主往不相应而疑生焉疑则蔽之者至而暗生焉然离之孚信本在中其孚信之心以周于上下二阳则初与四遇即二之与四遇而吉矣】有孚若信以志也【日照天下岂蔀所能蔽哉惟此相疑之心自入于蔀也二信于初如日始升织翳不作自其信而人皆信之天下仰其清明见日不见斗矣】○九三丰其芾日中见沫折其右肱无咎【芾郑作绂王弼作沛陆云或作斾今从子夏本沫郑作昩来作沫肱姚信作股○芾蔽芾入巽深而接震木芾象沬斗后辅星亦兑象三与初同为二股肱而居上右肱象互兑折象○互巽更深其蔽更甚若树之防不止于蔀并斗后小星而见之亦不止于见斗也如是则右肱伤折不及初之遇主逺甚然犹无咎者二之信未甞不之也】丰其芾不可大事也折其右肱终不可用也【明不足以照之安能大事虽于二无二心要在三已不可用矣】○九四丰其蔀日中见斗遇其夷主吉【同等而稍降谓之夷震长男离中女亦同等也而震长离中震阳离隂震上离下则等稍降初非明主而二之明附初以行是即夷之所主也四为动主本欲得二之明而二丰蔀见斗不免疑焉今得初以为夷主则即可借以得二而吉矣】丰其蔀位不当也日中见斗幽不明也遇其夷主吉志行也【志字诸本无今从郭京○蔀所以丰惟明主与动主位不相当之故但二不当四其本明之体犹存四不当二则震体无明直幽而不明矣所赖遇初而二之信以志行四愿得二之志亦行也】○六五来章有庆誉吉【五本无明而能来二之明盖互兑则能辟除巽木而去其蔽且泽亦能受日之光而来其明也】六五之吉有庆也【庆集于已举着于人要亦必有庆乃能得誉】○上六丰其屋蔀其家闚其户閴其无人三嵗不觌凶【丰説文作寷閴孟喜作室姚信作阅○震男得互兑巽二女家人象雷风恒雷泽归妹皆夫妇○隂居丰极不知日昃之戒且极震木以丰其屋至巽蔀之甚并其家而蔀之未甞无巽兑之家人而离明尽蔽至三嵗尚不能觌也岂不凶哉】丰其屋天际翔也闚其户閴其无人自藏也【际郑读瘵翔郑王孟李作祥藏郑王俱作戕○望其屋鸟革翚飞犹然髙及天际也而人安在矣是非无人自处尊贵不欲求明遂昏败至此耳知消息盈虚之道者可不以是为炯戒乎】
　　旅错节　　综丰　　上下易贲　互【大过】
　　初六变离　【伏坎】　六二变鼎　【伏屯】　九三变晋　【伏□】九四变艮　【伏兑】　六五变遯【伏临】　上九变【小过】
　　旅小亨旅贞吉【其卦下艮上离火在山上暂留而不乆如行旅之暂寓而即行故名旅上离行旅之人柔得中故小者亨下艮旅寓之地刚得正故贞者吉】
　　旅小亨【石磵谓二字衍】柔得中乎外而顺乎刚止而丽乎明是以小亨旅贞吉也旅之时义大矣哉【以卦体卦德卦综释卦词丰之离为主乎内而正今综之在外则失其位明不若丰但柔犹得中而下顺艮卦之刚则未必大亨而小者犹可亨也丰之震动乎外而盛大今综之为艮则不能动用不若丰但刚为止主而上丽离之明则不能尚大而正者犹可吉也盖观逺人以其所主得中顺刚犹不失已观近者以其所为主止而丽明犹不失人则旅之事虽小而当旅时其义义未尝不失也】
　　山上有火旅君子以明慎用刑而不留狱【亦言狱者因上丰卦而言明察其情火也慎止其易山也既明且慎即决断之而不留于狱以狱止可旅不可乆居也然此亦谓狱之小者若大辟可不留乎】
