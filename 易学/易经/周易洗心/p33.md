<!-- { "loadSidebar": true } -->
　　初六艮其趾无咎利永贞【趾茍作止○文彖取背为象故公爻亦就背分之取象与咸相似而异者咸相向艮相背也咸欲动故初即咸其拇艮欲止故初即艮其趾初与四在两艮之初其止未过故皆以彖之无咎与之而又言利永贞者当艮之初所为无过艮消干故并坤之用六系之也】艮其趾未失正也【震用在下艮用在上故震尤以初为正艮尤以上为正也卦三爻多失正而初无事故许其止○公以居业言故曰利永贞子以中道言故仅曰未失正】○六二艮其腓不抍其随其心不快【腓茍作肥抍荀作承陆作丞王弼作拯唐一行许慎皆从抍○抍承也顺也咸其腓者并三而执其随动之过也此艮其腓并不随互震之三以动又止之过矣心为天君百体从令今股与腓且不相使心岂快乎曰其心者外之使不能君也使君不能相君失正甚矣】不抍其随未退听也【退虞作为○钱氏曰不快心病不听耳病俱互坎象○腓不能退听于股心岂甘退听于腓其不快也宜矣】○九三艮其限列其夤厉熏心【列孟喜作裂非夤郑作荀作肾许慎作胂厉韩婴作危并通熏荀作勲虞作阍亦非○限上下分界处夤脊吕相续处人之两肾附两旁肾水而夤为水中之火医家谓之命门上交于心能动而有为生生之本皆系于此乃互坎互震之交象○止之不当而艮于限且并其夤而列之不特屈伸不可为有害于身且水脏之郁蒸为邪火至于上熏其心其危甚矣岂止心之不快已哉】艮其限危熏心也【所以熏心以艮其限之故止之失正其害如此○卦体敌应不相与则济止之过宜莫若互震之动而薰心者非以动之正济止而以止之过欝而蒸也其失较震之遂泥殆有甚焉而以视咸之朋从相反而均失矣】○六四艮其身无咎【外三爻之止皆得正者此爻在咸当心之位而此由限而上则背矣此正所谓止其所者故以彖之无咎与之孟子曰仁义礼智根于心盎于背未有不根心而能盎背者也】艮其身止诸躬也【直曰身曲曰躬言躬明身之能曲而前异乎艮限之不可屈伸也】○六五艮其辅言有序悔亡【序虞李作孚○咸相向并其颊舌见之艮相背见其辅而已艮其辅则言不妄言有序之又合其宜如此则伤易伤烦之悔皆亡矣盖口容止辞欲考此当止而止者也】艮其辅止以中也【姚作以正中王作以中正朱子谓正字衍今从虞李二本○其当止而止惟有中德故】○上九敦艮吉【三与上俱艮主而三止之过且互坎之险震之动其徳不纯惟此爻敦厚于艮明卦主之在上九也】敦艮之吉以厚终也【艮成始成终故初以永贞厚其始上以敦艮厚其终○朱氏曰贲颐防损大畜上皆吉皆厚终之意愚谓即剥之硕果蛊之髙尚亦以厚终也】
　　渐　　【错综】并【归　　　上妹　　　下】易蛊　　　互【未济】
　　初六变【家人】　　　六二变巽　　　九三变观六四变遯　　　九五变艮　　　上九变蹇
　　渐女归吉利贞【其卦下艮上巽以巽之长女待艮之少男其归有待故曰渐女归如此则吉而以顺德成终又利且贞矣○卦主巽之能渐故上巽体皆吉而于艮体多戒辞】
　　渐之进也女归吉也进得位往有功也进以正可以正也其位刚得中也止而巽动不穷也【以卦体卦德释卦辞进如晋如升何不言渐渐之进也惟女归为吉盖天先乎地君先乎臣男先乎女其义固一然出疆载质士犹可以急君惟女断不可以先男今艮男尚少巽女虽长自当安意以待之也且自否来天地不交矣而坤之三上进居四是得位而可有功以夫妇人伦之始家正乃可正此干索坤而坤上进干之九五刚而得中巽以隂承之则其位正以承此刚中故能往而有功也夫内之艮方止而巽之从阳又动而以渐则其动安有穷乎与归妹震之征凶正相反也】
　　山上有木渐君子以居贤德善风俗【诸本无风字此从王肃○山上生木长必以渐贤学所造德心所藏其居之也宜于正风上所感俗下所成其善之也宜于入而要其必以渐则一也○升卦义略同而有异者升论其之所必至渐论其时之不可骤李文贞谓渐卦之义在不茍于进是也】初六鸿渐于干小子厉有言无咎【鸿雁之大者知时而飞有序未月南乡酉月小者先至戌月鸿乃来宾最为有渐又古昏礼惟纳徴用币余五礼皆用雁尤见女归之渐故取象之干水涯也初居互坎下干象艮少男小子象○鸿食谷而居薮于水之涯未能饱也艮男犹少巽女未归中馈莫由主也虽家以艮之少不能无言然终必待之故虽厉而心无二也】小子之厉义无咎也【小子既厉何以无咎盖所以有言正以其少而必待之是于义固无咎也】○六二鸿渐于磐饮食衎衎吉【磐汉志作般训水涯地○艮为山互坎为水般象○山下近水其地多艺稻梁鸿渐于此有水可饮有粟可食故衎衎由艮互坎少男进为中男则渐长矣而卦阳爻隂居得其中是男子而守身如处女但安养而充长之不求遽进吉之道也】饮食衎衎不素饱也【素犹徒也饮食衎衎可以相呼共之而不遽合欲将之以礼不为徒饱故也○卦惟此爻以阴中正得阳中正女归之吉惟二与五当之】○九三鸿渐于陆夫征不复妇孕不育凶利御寇【胡氏并后陆字皆读逵程子从之朱子云当如字孕苗作乘非○艮山上爻陆象倒震征不复象五坎中实孕象又互离中虚不育象坎为寇艮止之御寇象同鸿甫在磐而即跻于髙平之陆进不以渐矣巽女之长已乆而艮男至此阳气方盈二主相接一见防合夫之娶不以礼而暌隔易生妇之交不以贞而猜嫌易起相与入于俭难之地夫一行而不反妇似孕而中虚岂不凶乎惟视情欲之感若寇盗然知亡身丧家皆山于此而三止其欲四亦保其贞则夫不征而妇不育自无不利矣○防六三见金夫不有躬而上九利御寇视女为寇而必御之圣人垂戒深矣】夫征不复离羣丑也妇孕不育失其道也利用御寇顺相保也【离丽也羣丑谓众隂阳陷隂中没于险矣故不复交不以道失女贞矣故不育非妊不育不可育也能御寇者必在艮而言顺相保者艮能止之巽乃顺之所谓止而巽动不穷也他卦多主阳卦之用惟此少男遇长女恐情不自止故深警之】○六四鸿渐于木或得其桷无咎【桷平枝也巽为木四以柔处下故平○鸿指间有羃不能握枝以栖而得横平之柯则亦可以暂息女子以夫为家于归有日而暂留母家亦犹是也待之乆而犹不遽归女正如此有何咎乎】或得其桷顺以巽也【由坤顺来而成巽正进得位而可正者四为卦主故特以德称之】○九五鸿渐于陵妇三嵗不孕终莫之胜吉【陵之峻髙于陆而无嫌者进以渐也至此而嫁正矣同一妇而三之妇孕可丑也五之妇不孕弥端也卦隂爻阳居得其中女子而有丈夫之志相敬如宾岂易孕乎然终莫之胜者以礼尊以德贵自终必孕也诗曰惟德之行大任有身】终莫之胜吉得所愿也【此正所谓刚得中者已得其中则有所愿人必从之矣又孰得而胜之】○上九鸿渐于陆其羽可用为仪吉【朱子谓此陆当读逵谓云路也李文贞谓逵亦非云路当读阿与仪韵叶钱邓来并读如字按卦义以巽女归艮男磐陆陵皆艮山象非谓上进于天也读如字为是○杨廷秀曰三自干而磐遂至于陆躁矣此自桷而陵复反于陆其位弥髙其心弥下不诚足为国之羽仪乎干氏寳曰妇道成母仪着矣】其羽可用为仪吉不可乱也【三之骤进而渐陆以近四而动于欲其心自乱也若上与三应则渐陆固其分也又谁得而乱之不可乱则自无寇又焉用御】
　　归妹　【错综】并渐　　　上下易随　　互【既济】
　　初九变解　　　九二变震　【伏巽】　六三变【大　伏壮　观】九四变临　【伏遯】　六五变兑　【伏艮】　上六变暌　【伏蹇】
　　归妹征凶无攸利【其卦下兑上震以震之长男见兑少女之可悦而取之其归者乃妹也故谓之归妹始合不正其终必敝故就震言其征必凶而就兑言亦无所利矣○震以干初交坤为阳始兑以坤上交干为隂终初阳始而上隂终此随之所以元亨利贞此以隂终居阳位阳始居隂位故凶凡卦无全凶即剥与否亦止不利而已此以凶属震罪震也而无利者并及兑矣】
　　归妹天地之大义也天地不交而万物不兴归妹人之终始也【归妹自泰而来泰之天地交矣而归妹之四自三动而上为雷三自四动而下为泽雷上泽下判然各别此亦天地之大义也天运循环则此天地不交而万物不兴者亦时运之适然但天地无心可以由合而分即可以由分而合而人心有欲则于难合之时尤易茍合当此不交之地而归妹二用猝然相遇于其中能勿合乎能正其始乃保其终人之有终全系于始不可不慎也】説以动所归妹也征凶位不当也无攸利柔乗刚也【以卦德卦体释卦词兑为少女婉娈可悦而震遂欲取之是因説而动其所归之妹乃情欲之私非天地之大义矣盖震之由三而进居四其位原不正而兑之由四而下亦以柔乘刚两不正而合终必敝也】
　　泽上有雷归妹君子以永终知敝【雷在泽中与时休息不轻也雷在泽上业已矣凡天下事其但终之敝每在始之时君子永念其终即知始于不正之必敝也○渐之正在巽故曰女归此之不正在震故曰归妹归之者震也震不归之兑自贱耳】
