<!-- { "loadSidebar": true } -->
　　初九壮于趾征凶有孚【震为足此与四应足趾象孚谓所信者指四○初当大壮之时见四动而在上谓己与同德急起相从以逐二隂壮于趾矣不知君子之去小人不可太迫迫则小人反相抗拒而伤败必多其征而凶者不独初自受之且有与之为耦者不可不惧也○遯之二隂欲上进惟三与同体能止之大壮之二隂思抗拒惟四与同体能行之皆善用因也】壮于趾其孚穷也【初不足惜也并所孚之四而穷之岂不惜战宋石介作庆歴圣德诗范文正公言此怪辈壊事亦此意也○项氏曰他卦以孚为美至大壮而穷非以孚穷以壮而穷也故君子慎壮】○九二贞吉【二为干中所谓正大而天地之情见者故以彖之贞与之】九二贞吉以中也【二五得中不见其壮故不言壮二之贞不独自贞也并能以初与三而贞之徐俟四之贞而尚往也】○九三小人用壮君子用罔贞厉羝羊触藩羸其角【羸虞郑作累王肃作缧蜀才作累张作蔂此从王弼○卦之大体重兑上体互兑三变成兑皆羊象震为竹为蕃藩象羸求胜而反弱之义羊鋭进而挂于藩羸象○羊之性顺而驱之即疾走逆而牵之则不行四阳盛长二隂在前以顺驱之彼自往矣三以过刚上折其角上六于是逆而拒之是小人本不壮而今用壮乃君子之用罔致之也罔不真也不顺乎天理之自然即罔而虽正亦危矣上来触而罣其角于四之藩上固失矣而我并累及于四又岂为得乎】小人用壮君子罔也【归其过于君子○此与遯九四相综】○九四贞吉悔亡藩决不羸壮于大舆之輹【震为蕃四动将变籓决象坤为大舆震以阳承其下舆輹象○四为震主与干同德所谓刚以动故壮者一卦之用全在于此故亦以彖之贞与之三之用罔有悔四则自决其籓我无籓彼亦无触不特上之角可以不羸且与二隂并载而驱矣王道荡荡何吉如之】籓决不羸尚往也【三阳并进豁达无碍】○六五丧羊于易无悔【郭京改羊为牛非易陆续作埸亦非羊兑象易乾象○羊性刚狠逆之则触今四籓决而五亦变去是化于干德之易并此刚狠而亡之也夫隂转为阳似乎可悔其实乃道之正无可悔矣○张氏浚曰干以易知易实君德也易其德易其心无所不用其易而后至诚足以感物而丧其羊】丧羊于易位不当也【五隂居尊意欲敌阳而丧其羊者其位原不当非所据而据见四阳之盛知不足以相当故变而从之也】○上九羝羊触籓不能退不能遂无攸利艰则吉【上与三敌故因三象而终言之遂进也言若五之丧羊则无悔矣若上因三用罔之故而与相触羸其角于籓至于不能进退亦何利乎惟以艰自处知大壮之时非隂所能抗三虽我逼而我不相抗则亦可以吉也】不能退不能遂不详也艰则吉咎不长也【详郑王俱作祥○用罔固三之过然上果度于理而退辟之则亦不必为羝羊之触惟不详理故至进退之不能其为咎也大矣茍能悔之则虽咎亦不长也又申戒之○项氏曰临三无攸利变即防矣大壮上九无攸利变即大有矣故皆曰咎不长】
　　晋　　【综　　上下易】皆明夷　　　错需　　互蹇初六变【噬嗑】　　　六二变【未济】　　　六三变旅九四变剥　　　六五变否　　　上九变豫
　　晋亨康侯用锡马繁庶昼日三接【晋孟喜作齐　诸本皆有亨字惟王弼本无○其卦下坤上离日出于地晋而益髙故为晋晋于文为日两至自北至至南至日益进也日既出地其亨可知康侯安国之侯指五也以自坤来故正名之曰侯干良马坤牝马昼日离象○离本乾象索于坤而为日而天地生物之心遂尽于日寄之凡风雷雨露皆以日与水土之气相交而后成无日则物无以生康侯之代天养民亦犹是也侯德如是故干锡以良马坤从以牝马孳息日蕃而侯益勤于民与此坤众昼日三接使檐蔀屋之氏情无不照烛乃无愧康侯之职无愧此宠锡之隆也周公吐握见士似之】
　　晋进也【释卦名义】明出地上顺而丽乎大明柔进而上行是以亨康侯用锡马繁庶昼日三接也【诸本皆无亨字郭京有之○以卦象卦德卦用释卦辞离合艮坎皆言亨小合他卦亦止言明惟在天上曰大中地上曰大明离本以坤中交干故以干之大为大也日丽天之中而明故曰应乎天此以坤地受日之明故曰顺而丽乎大明下卦纯坤之柔而进而上升于干之中是以干嘉其明而乐与宠锡坤爱其类而乐与依归也】
　　明出地上晋君子以自昭明德【日本明也入于地则昏徳本明也汨于欲则亦昏然日莫而入旦而出明体无伤人汨于欲其伤多矣君子见日之出地日所自为故已之德虽伤于欲而德为己之德欲亦已之欲自克其欲乃以自复其德之明也○钱氏曰干自强君子法干之健晋自昭君子出地之明李文贞曰敬胜怠以去其昏义胜欲以彻其蔽皆自昭明德之道】
　　初六晋如摧如贞吉罔孚裕无咎【摧郑作崔○崔山压之互艮象○六五以坤之中上行入于干为卦之主故下全坤皆欲上进顺而丽其大明之徳乃初方欲进而四之互艮者遽摧抑之似乎不吉然其晋实正而吉也盖其摧者特一时众志之未孚则然我寛裕以待之则上进之志众之所同自无二也】晋如摧如独行正也裕无咎未受命也【初未入互体故独行其正而与众罔孚然此独行之士正康侯所愿见而昼日三接者特以初与五不相应而四之鼫鼠又窃位以蔽贤故见摧抑耳其实土有接贤之侯下有同心之众但未受命也岂终不受命哉至于众允之时则二受福而初亦连而受命矣】○六二晋如愁如贞吉受兹介福于其王母【愁郑读悄训变色貌今如字○愁互坎加忧象王母指六五○二亦欲进而见四之互坎恐伤离之明故愁如然其晋实正而吉也五以坤柔进而上行成大明之体坤体皆顺而丽乎大明三岂与四互坎而伤其明哉离明全而丽其大明者皆受福矣】受兹介福以中正也【明二所以独言受介福之故顺而丽乎明者坤体之所同而二中正故所受尤大也正则进中又得缓急之宜】○六三众允悔亡【初罔孚未允也二愁如犹惧未允也至三则坤体全顺之至而众允矣虽互艮互坎皆似有悔而至顺者必不夺于互体故亡】众允之志上行也【五以柔进而上行故上行之志坤体之所同】○九四晋如鼫鼠贞厉【鼫子夏郑瞿并作硕○艮为鼠为石鼫鼠象又鼠画伏夜行坎隠伏象蔡谓五技鼠即蝼蛄非○四乘三隂之上互艮欲阻下之进互坎欲蔽上之明虽其附五似正要其贪而畏人其心术亦可危矣】鼫鼠贞厉位不当也【四近五之贤侯而不能推其志以得民下阻众之顺上蔽五之明其为窃位也甚矣】○六五悔亡失得勿恤往吉无不利【失马郑虞王诸本并作矢今从王弼失得坤得朋丧朋及离号笑象恤坎忧象○六五成卦之主彖所称康侯也以柔居尊似宜有悔然实以坤之顺丽干而明故悔亡虽鼫鼠之窃似失三隂之从似得而明皆足以照之则不必以是加忧惟往而顺承天施以勤乎民则以坤丽干正其身之吉而坤民皆被其泽而无不利也以是而承宠锡岂不宜哉】失得勿恤往有庆也【五之中本自干往而锡马蕃庶其庆在已画日三接其庆转及人折中曰四患得患失鄙夫之行也五康侯失得勿恤君子之志也】○上九晋其角维用伐邑厉吉无咎贞吝【以刚居上故谓之角四在同体之中故谓之邑伐离象邑坤象○上出互艮坎外故恶四之贪而据位欲伐去之虽投鼠而不忌器亦厉之道然志在除残故吉而五亦谅其心而无咎也然不以德化而称兵域之中虽正而文告亦浅矣】维用伐邑道未光也【何如五之勿恤而昼日之际鼫鼠自不形见乎】
　　明夷　错讼　　【综　　上下易】皆晋　　互解
　　初九变谦　　　六二变泰　　　九三变复六四变丰　　　六五变【既济】　　　上六变贲
　　明夷利艰贞【其卦下离上坤日入地下明为地掩故曰明夷就明而言固无不利就夷而言必艰以处之乃其正也】
　　明入地中曰明夷内文明而外柔顺以防大难文王以之利艰贞晦其明也内难而能正其志箕子以之【以郑荀向俱作似○以卦体释卦名卦德释卦辞文王未必以已事立卦而爻于五明繋以箕子孔子因思内三爻明体似周外三爻暗体似商言以坤之暗晦离之明是大难也文王缉熙敬止是内文明以服事殷是外柔顺文王善于防难如此且卦主在二利者二之明而艰贞者二以上体之坤晦其明也若就上卦言则五与二应犹有明焉惟上最暗耳公以利贞许箕子与纣同体其难乃在内而箕子能存其身爱其道安其君而又旡恶于周其正其志者讵非箕子之利贞乎○胡氏寅曰此一时也文王演易箕子演畴圣贤于患难自繋斯文之会盖有天意存焉】
　　明入地中明夷君子以莅众用晦而明【离之明可以烛坤而坤之晦乂未甞不可养离君子向明出治其莅众用明而好问好察又未甞不用众之晦以为明若处时之艰则文王隂行善亦养晦之道也○项氏曰聪明睿知守之以愚以坤养离也王申子曰不用晦而明则失之察用晦而不明则失之暗翔曰日之明不息也而有不用其明之时晦正所以养明也】
