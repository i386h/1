<!-- { "loadSidebar": true } -->
　　初九不出户庭无咎【干凿度云兑者日月出入之户月出乎泽日入乎泽胡云峰云初兑始酉宜阖户凡竒曰户内曰户初爻象○内三爻皆以説节坎之险者初自重坎一变而来成卦之主初之泽未甚盈而坎水注之亦未盛此当节而节者也故无咎○伊之耕莘吕之钓渭似之】不出户庭无咎知通塞也【今本无无咎二字○言节之道在中正以通初不出而何以无咎盖説以行险必度于出险之不易尚口之必穷非特无以节上之险将并其身而陷之初之不出乃正知通之有时而今尚塞而未可易出故也】○九二不出门庭凶【干凿度云震者日月往来之门日出乎震月入乎震胡氏云二互震始夘将辟户凡偶曰门外曰门二爻象○二之泽渐盈而五刚中在上与二同德泉之下注益多且互大涂可以出矣而守兑泽之壅遏不行是不当节而节者也故凶】不出门庭凶失时极也【初之不出无咎而二之不出何以凶二为门庭已在外而可出当出不出知塞而不知通宜其凶矣】○六三不节若则嗟若无咎【嗟兑口象○三之泽已盈而坎注之满而必溢不节若矣而三为説主见其不节则嗟之在其意固与上为无咎而不知不可贞也】不节之嗟又谁咎也【説以行险道也而有此嗟岂复能説以行险乎恐与上同心而不免与上同失矣○节坎者兑就全体言则以兑之説行坎之险就一爻言则以兑之塞阻坎之通也】○六四安节亨【外三爻皆以坎之行通兑之止者四为坤体之初静以待阳之自行则初虽不出户庭而四之安自有以亨之矣】安节之亨承上道也【节之亨当属之刚得中者四非中而何以亨盖五为坎主中正以通而四承之五中正而四之流已通五之通即四之通也大臣承流宣化似之】○九五甘节吉往有尚【九五当位以节中正以通居险之中而行而不息不惟安之而且若有甚甘者则其身所居固吉而其道之所行且能以坎之行通兑之阻二虽不出门庭而五之往实足以与兑之説相配是其中正之妙并足以失时者通也】甘节之吉居位中也【惟中故位当而以通○甘节如舜禹之有天下而不与行有尚则地平而天成也】○上六苦节贞凶悔亡【居险之极当节之终而应之者又隂能静而不能动能止而不能行其节苦矣故虽贞亦凶然而悔亡者其心固不自见其苦也子曰俭则固与其不孙也宁固故犹以悔亡许之】苦节贞凶其道穷也【位既非中道不能甘上无所承道不能安盖坎之流能下及不能上出是其凶亦道之穷使然而非其失时之极也则固无可悔者矣】中孚错【小过】　　　综【无　　上下】易【大过】　　互颐初九变涣　【伏丰】　九二变益　【伏恒】　六三变【小　伏畜　豫】六四变履　【伏谦】　九五变损　【伏咸】　上九变节　【伏旅】
　　中孚豚鱼吉利涉大川利贞【豚黄作遯○其卦下兑上巽泽之气自地以升于天风之气自天以及于地风感泽应皆动于不自知而此卦説主入主相接于中故谓之中孚而大象似离亦所谓已日乃信者孚之文象鸟伏卵卵阳在中母伏之月雏自拆而出巽为鸡兑为折象豚鱼鱼形似豚生大泽中风将起则出随风所向舟人谓之风信下互震舟浮泽上上互艮风亦自止利涉象○天地至诚物与无妄诚感即诚应风将起而泽中之豚鱼已知其将风感应之防至于如此此中孚者必无不吉也即以涉难何患不济而要二隂所以相孚者正以坤道之承天其用六者实利且贞也○此卦与小过相错此取二隂之相孚小过何不取二阳之相孚小过隂得中阳已失也然则何不以此名大过阳中有隂即于阳为未过也】○中孚柔在内而刚得中説而巽孚乃化也豚鱼吉信及豚鱼也利涉大川乘木舟虚也中孚以利贞乃应乎天也【以卦体卦德释卦辞巽兑皆干体而索于坤得其初以为入得其上以为説而今二柔相遇于内则其孚者柔为之而要惟干体能以此二柔为用则所以孚者仍此二五之刚得中主之故不曰小孚而曰中孚其孚如此乃可化也夫豚鱼泽物而为风信岂豚鱼能自信哉乃风之信自天而下信及豚鱼耳即互震之乗木舟虚其利涉亦唯得干初阳故则此巽兑之相孚者岂不以其坤道之利贞乃应乎干德之刚哉卦本主二隂而于推而属之二五不欲以隂主阳也】
　　泽上有风中孚君子以议狱缓死【兑秋金之肃巽春风之仁古者死刑待秋乃决君子犹时有所议以缓其死秋杀之中未甞不寓春生之仁必使死者与我两无憾而后已此之谓中孚也髙子羔之于刖者可谓能孚矣】
　　初九虞吉有它不燕【燕蜀本作乙○虞鸟名一名固泽止于泽而不变兑象○初守其信如虞之固守于泽其吉可知不然而一有他志则失其孚而不安矣或曰燕鳦也春分而来不失其信依人堂宇以为安不燕乃不信不安之象义亦可通而过巧】初九虞吉志未变也【互震之动则变未入互体故未变不释有它不燕初志实旡他也】○九二鸣鸖在隂其子和之我有好爵吾与尔縻之【縻古作防京房作劘王弼作靡误今从子夏陆续本○鸖色白而喜隂霜降则鸣诗曰鸖呜于九臯臯泽坎兑象鸣和兑口象縻巽绳象子指初不指五○二刚得中纯洁自守若鸖鸣而初为之子同声相应自必和之天性之亲动于不自知也则凡仁义忠信之为天爵者孰非天性乎则有是好爵以孚于五其縻之者且固结而不可解矣或曰爵亦鸟名自檐隙入其性畏慎啄必屡顾故古人借为官职之名与燕皆巽象义亦通】其子和之中心愿也【自呜其意无求于彼而彼自应之我感以天彼亦应以天也】　○六三得敌或鼓或罢或泣或歌【鼓互震象罢互艮象泣歌重离象○六三当与上九为应而孚者在中二爻则以兑上隂遇巽下隂其所得者其敌也以泽受气而兼互震之动互艮之止于是泽之声忽震如鼓忽息而罢矣忽声之悲如泣又忽乐如歌矣惟上所入而不能自主其所为贞者安在哉○孚在二隂而三不能孚者就全卦言则柔在内刚之得中就一爻言则三已上不从二也】或鼓或罢位不当也【三与四俱得敌而四无咎三不能者四位正犹上听于五之中三位不正不肯退听于二之中也】○六四月几望马匹亡无咎【几京作近荀作既○兑为月至巽东南几望象互震马象巽与震匹马匹象为艮防魂又互艮止故亡○兑月之行至巽则几望矣但巽者震之匹四居上卦不为互震而为互艮其为匹者不且亡乎然而无咎者五刚得中四所当听命者也如是则中孚以利贞矣】马匹亡絶上也【絶六三之隂而上从九五之阳则不失应天之义故与三之但得其厂者异也】○九五有孚挛如无咎【卦体之孚在三与四而所以有其孚者实在二五之刚得中而五尤中且正故二方与五相縻而五相直与二为挛盖縻但维系之而挛更固结之也有孚如此可以化矣】有孚挛如位正当也【五之中尤正故以孚全归之】○上九翰音登于天贞凶【翰羽也鸡鸣必先振翼故名翰音巽为鸡又重离为日日精为鸡象上天位登天象○日至先天震位则与巽相感而鸡呜呜不失时亦中之孚也鸡三鸣而天明而日出几疑中孚以利贞乃应乎天者莫过乎此然音可登天翰不可登天究非其实也故正亦凶】翰音登于天何可长也【随风之音过耳即止即音不能久矣○卦与小过相错中孚鸟之伏其孚者内也小过鸟之飞其过者外也故中孚莫吉于刚中之二爻小过莫凶于上下之二爻也小过之音以下遗为吉犹近实也中孚之音以上登为凶已涉虚也故君子心积于诚名戒其着】
　　小过错【中孚】　　综【无　　上下】易颐　　互【大过】
　　初六变丰　【伏涣】　六二变　【伏益】　九三变豫九四变谦　【伏履】　六五变咸　【伏损】　上六变旅　【伏节】
　　小过亨利贞可小事不可大事飞鸟遗之音不宜上宜下大吉【其卦下艮上震二阳坐困于四隂之中隂过乎阳故谓之小过但过者虽在小而阳之坐困者原未尝不亨盖其行之而利守之而正固有道也夫小既过则宜小事不宜大事可知且卦体似鸟初上飞之飞不极于上则互兑之音犹可遗互巽之耳过上则不能矣今卦主上动下止处此坐困之地则不宜于动宜于静理甚明安以处之则大之吉即大之亨得其贞即得其利也○四阳在中为大过何不以四隂在中为小过阳能束隂小未过也凡二阳有一得中即能有为散处在外犹能相拯惟此聚困小者乃过然犹曰大吉终不使隂胜阳也】
　　小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也【小过下俞有亨字小事吉石经作可小事○以卦体卦象释卦辞言小过之亨非小者以过为亨而处此小过者之能亨也盖此卦二主内止外动必先顺时而止之后乃可相时而动之其过以利贞者乃君子与时偕行之道也且小事之吉以二五之柔得中则隂原未自肆而不知节不可大事以三四之刚失位而不中亦阳所自断而非隂擅其权又飞鸟之象上二隂乗阳为逆下二隂承阳为顺遽动则与逆为争姑息则与顺相保此其所以宜下不宜上而大吉正与时行之道也○中孚以利贞为二隂之顺乎天小过以利贞不为二阳之顺乎地者隂贵顺阳不贵顺且隂主位阳主时时止而止时行而行究在阳不在隂也】
　　山上有雷小过君子以行过乎恭丧过乎哀用过乎俭【雷在天上阳气舒是大者壮此仅在山上阳为隂困不能髙是小者过君子当此宜小可知行过乎恭卑牧之至丧过乎哀幽墨之至用过乎俭樽节之至所谓过以利贞如此○大壮之君子非礼勿履其道此之过与时行其心小朱子云三者之过皆过于小且亦可小过不可大过也】
