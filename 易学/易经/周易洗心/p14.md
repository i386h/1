<!-- { "loadSidebar": true } -->
　　初九无交害匪咎艰则无咎【火克金似害象以同体故不害○乾坤交而难生此以干交坤而得隂为火火加金上能无害乎然初之与五固无交也无交则亦无害矣卦之五阳皆欲交五二攸往三用亨四上同体惟初最逺若不相闗者然然匪与五异心也所居之位然也然居此大同之世而孑然独处谓我非自异人其信乎惟不恃干之为福为庆而艰以处之乃诚无咎耳】大有初九无交害也【大有之世其交易滥滥则害从之三用亨而犹不免小人之害若初之无交则亦无害矣特言初者见惟初则可无交耳○李文贞曰初交浅故未受其害然保终甚难故贵艰也】○九二大车以载有攸往无咎【车蜀才作舆○坤为舆离得坤之中故亦为舆其大以得干故彖传所谓大中也○六五卦主以二正应故以其大车来载而九二遂往以从之则得其所载而无咎矣五言吉而二止无咎大有之世不敢有盈辞也】大车以载积中不败也【以不败释无咎惟五所积者大中故二受其载而不败不然上体若艮则二脱其輹而自止上体若防则二脱其辐而且反目矣不其败乎】○九三公用亨于天子小人弗克【亨享通来氏胡氏俱训通似泥○干凿度三为公互兑毁折小人害象○平正无私之谓公有是徳以称是位则可用亨于天子不然有是位无是徳即为小人弗克亨矣】公用亨于天子小人害也【小人非惟不克亨也且有害也○来谓此同人四爻之综者三欲通于天子而四为小人持兵戈以害之使弗克亨愚谓同人之合有私故三四有争大有之应无私故三四无争且以四之明辨晳岂有害人者】○九四匪其彭无咎【彭子夏作旁虞作尫非○彭车盛貎又鼓声盛也干氏寳曰骄满意震为车为鼓为玉为黄极烜赫之象○望其形则变震互大壮极声之盛然其实则变艮也知足知止故匪其彭而得以无咎】匪其彭无咎明辨晳也【晳王廙作晰陆徳明作哲陆绩作逝虞翻作折郑作遰○离体故明知上下有定分则等列所不敢逾知贵盛无常形则宠荣所不敢恃】○六五厥孚交如威如吉【同人各有私繋故必大师乃能相遇大有之二五其交原无私繋故厥孚交如而自有威如之吉也】厥孚交如信以志也威如之吉易而无备也【五之信二以大公所谓应乎天而时行也故其信足以上下之志使皆共信而无疑且易则易知者干也应天时行则不必设戒备而徳威惟畏而天下自莫不敬矣○苏氏曰以五无备知其有余也夫备生于所不足不足之形见于外则威削朱子曰君道贵刚太柔则废人将易之而无畏备之心愚谓此卦乃先天干后天离之合象飞龙在天见而无首正乾元用九之妙故彖曰大有元亨初非彻备以示人有余亦不待作威而使人戒备也】○上九自天祐之吉无不利【之指五自初至四五下应而人皆戴之此一爻五上应而天亦祐之也上天位故以天言之厥孚交如如此不特人信之即天亦祐之其身安其行顺元亨之效也○系子曰祐者助也天之所助者顺也人之所助者信也履信思乎顺又以尚贤也人指下四爻天指上爻履信谓厥孚思顺谓大中总谓六五尚贤谓应二所谓大车以载也卦以六五为主故言如此説者以五爻为君上爻为大上皇谬矣】大有上吉自天祐也【有其大者五也有其大故上天祐之见以大为祐非别祐一人也○比水地地道也以人比者言则上后夫凶矣此火天天道也以天助之言则上自天祐之矣】
　　谦错履　综豫　　上下易剥　　互解
　　初六变【明夷】　　　六二变升　　九三变坤
　　六四变【小过】　　　六五变蹇　　上六变艮
　　谦亨君子有终【谦归蔵作兼子夏作嗛刘向终下有吉字○谦者有而不居之义其卦下艮上坤地之生物莫多于山草木生之禽兽居之宝藏兴焉而山不自以为功总让功于地之博厚而退处其下谦之至也谦德若此则嘉防足以合礼故亨干三曰君子坤三曰有终此以干之三居坤之三是君子而有终也终艮象】谦亨天道下济而光明地道卑而上行【以卦象释卦辞艮之一阳成卦之主坤三索于干而得者干至尊而以一阳与坤成艮徳之辉光是下济而光明也今艮居坤下不愈见天之下济其阳明且入地下乎地本卑而得干之一阳成艮山之峻极是卑而上行也今艮居坤下而互震不且见地之卑而上行者其气且上达天位乎天地之以谦亨如此】天道盈而益谦地道变盈而流谦神害盈而福谦人道恶盈而好谦【亏马作毁福京作禔刘修作富○又极言亨道亏盈如日中则昃月盈则食益谦如月之生日之升就卦以观则日入地下即晦至艮犹晦而互震则即升月魄至艮大消至坤尽而互震则复生亦其象也变盈如髙岸为谷流谦如海长百川就地以观则艮山在地下互坎行地上亦其象也天以气言地以形言神以用言人以情言无不右谦者此所以必亨也】谦尊而光卑而不可逾君子之终也【人之尊者能谦如天之下济而光明卑者能谦如地之卑而上行此君子之所以冇终也胡氏谓尊人而已愈光卑己而人究不可逾亦通】地中有山谦君子以裒多益寡称物平施【裒郑荀董范并作捊张楫作掊或作抷○裒聚也阳富多象聚于一画且艮山聚物裒象隂虚寡象阳自干来益象○山极髙而究不能出地之外则山自不能不让功于地也君子观艮之一阳自干来成始成终之理皆聚于此而徧坤体之隂皆受其益而知吾性之理自天命来成已成物之道皆聚于此则徧坤地之众亦当皆受吾之益葢万物皆备乃吾性之本然吾能反身而诚则聚吾之多益众之寡尽人之性尽物之性各称其物以为施而无不平者而君子初不自以为功劳而不伐有功而不徳厚之至也】
　　初六谦谦【句】君子用涉大川吉【下互坎大川象上互震乘木舟虚涉川象○卦以谦名而初居最下谦而又谦者也卦用在三互坎为劳互震为动此涉大川之才也初防无才与三非应非近是最无用者莫初若矣然人患不能谦而愚而好自用耳君子谦而又谦人必乐为之用三与初同体三之济险初亦与焉是即初之善用才也】谦谦君子卑以自牧也【明用涉大川之故初之卑止以自牧耳何知用人而人自为之用其无用即用也人知有用之用而不知无用之即用故特明之他卦皆言利涉皆用已者也】○六二鸣谦贞吉【鸣者唱和之意凡隂阳相得则鸣三与二同体而最近与上最逺而相应故二与上皆鸣二三之劳正以自谦也道所当然故正而吉】鸣谦贞吉中心得也【二之鸣谦非徒口也实出于中心之所诚然二鸣而三早信之其为心也得矣】○九三劳谦君子有终吉【坎劳卦也互坎故劳○九三成卦之主以一阳给五隂之求不若二五之得中而为师为比又不若震体之雷动而复为豫成终成始之任皆萃于身而又至坎陷而加忧可谓劳矣乃身处下卦不伐不矜凝然镇定谦而又谦如此是眞君子之有终而吉者也以为卦主故以全彖与之】劳谦君子万民服也【为万民而劳民无穷劳无穷也举坤之众而无一不得其所尧舜其犹病诸然而万民已于是乎服矣服其劳更服其谦也民服如此则有终可知】○六四无不利防谦【防郑读宣陆曰麾通朱曰挥通○防谢其名使去已也或曰用力为防谦也有三之劳五隂皆受其益四最近之自无不利矣但劳者三而我位居其上可自安乎必深谢其名曰此三之劳也予何力之有如是以为谦可也○变小过行过于防亦防谦义】无不利防谦不违则也【以位而言则譲于三于礼似过而以无功譲有功道固宜然也】○六五不富以其邻利用侵伐无不利【侵郭京作征○坤虚故不富上五画互师故利用侵伐○五之不富亦谦也而不言谦五之位尊无与谦也无钟鼓曰侵有钟鼓曰伐中互坎震以坎道行之则为侵以震道行之则为伐以其邻如天子命方伯方伯下连帅三与五同功五以三为帅而三以其邻或用坎之隠以侵或用震之厉以伐皆利即用之他事亦无不利者三之才徳原不仅可将谦者用之亦不必果侵伐也】利用侵伐征不服也【斡不庭方以佐戎辟三之职也王者之兵有征无战故正名之】○上六鸣谦利用行师征国【陆徳明曰下或増邑字非○坤为地国象○不能互震故不能及逺但征国之中】鸣谦志未得也可用行师征国【句】邑也【上与二俱鸣谦而不若二中心得者二近上逺二身下之上位上之也身上人而曰我心下尔人其信乎故以自疑而志未得也于五大之故爻言侵伐而子释其义曰征于上小之故爻言国而子释其实曰邑曰可其为利也仅矣曰邑其为征也小矣】豫错【小畜】　　综谦　　上下易复　互蹇
　　初六变震　　六二变解　　六三变【小过】
　　九四变坤　　　六五变萃　　上六变晋
　　豫利建侯行师【豫郑作逸下并同○其卦下坤上震雷出于地蛰虫苏草木茁万物喜恱故名豫建侯震象行师坤象坤为侯之国而震为其君坤为师之众而震为其帅建侯行师非人心恱豫不可而屏治军亦所以为豫备也○邱氏曰屯有震无坤故止建侯谦有坤无震故止行师愚按不言元亨者阳达地上元已无可见亨亦不待言也不言贞恱乐之心未必皆正惟二五乃正也】
　　豫刚应而志行顺以动豫【以卦变卦体卦徳释卦名卦自坤四而变括囊无咎志未行也刚自干来隂皆应之而志行矣坤能顺不能动也雷以动之而顺者动矣故豫】豫顺以动故天地如之而况建侯行师乎【豫在未动之前养其未之中也豫在当动之际而自中其节也天心之未见即中天命之自流即和天地一顺动也圣人先天而天弗违是天地且如之矣而况建侯行师人孰不顺之者乎彖止言利建侯行师而子然深思使人思所由来而亨如覩也而元宛在焉此圣人所为洗心藏密也】天地以顺动故日月不过而四时不忒圣人以顺动则刑罚清而民服豫之时义大矣哉【天健行故动地承天故顺日月天地之精四时天地之气日出于震月生象震四时始于出震葢天地以顺动一阳交隂顺者动矣故日月顺天地而动四时亦顺天地而动其不过不忒如此也圣人参大地赞化育其动民者皆养民以善而不知刑罚设而不用而民自服也时义义以时起此因上顺动而言极赞其大欲人深思而得之也○雷与火合则致刑雷与坤合但养民邹徳曰天地与我本同一性呼吸相通齐妇不雨邹衍飞霜其顺其逆无不如之也】
　　雷出地奋豫先王以作乐崇徳殷荐之上帝以配祖考【殷京作隠荐古作○殷盛也阳包隂中自决而出则为雷天雷自冷际决而下地雷自土中决而上而地气未则并无天雷葢气必自地升子丑之月阳伏地中寅月乃及地面雉闻而人犹不闻至卯始出地上人尽闻之也先王作乐既取其声又象其义葢乐以昭徳于情欲之邪秽涤之使净义理之查滓消之使融则徳日崇至和顺之气动荡充满于宇宙之间而以是乐荐之上帝冬至祭天南郊奉祖以配季秋享帝明堂奉考以配天帝一神祖考一气天人一理事天事亲浑合无间顺动之至复何间焉】
