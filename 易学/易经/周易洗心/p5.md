<!-- { "loadSidebar": true } -->
　　朱子曰择地洁处为蓍室南户置牀于室中央【牀大约长五尺广三尺置之毋太近壁】蓍五十茎【按古者天子之蓍九尺诸侯七尺大夫五尺士三尺家礼云古尺当宋钞尺六寸四分弱】韬以纁帛贮以皂囊纳之椟中置之牀北【椟以竹管或坚木为之圆径三寸上为盖下为台函之使不偃仆】设木格于椟南居牀二分之北【格以木板为之髙一尺长竟牀中分为两大刻又于两刻上分为三小刻相距各五寸下施横足侧立案上】置香炉一于格南香合一于炉南日炷香致敬【愚案周礼言各以其物入于室乃藏之室非卜室也仪礼言筮于庙门礼记言作于祢宫是占未有卜筮之室也易言人谋鬼谋百姓与能谓假此蓍以问之鬼神耳非以蓍为鬼神而问之也日炷香以致敬于蓍其异于藏文仲之居蔡否近世有绘伏羲文王象于蓍室者则更防且凟矣愚以为与祭器同藏之庙室其可乎】将筮则洒扫拂拭涤砚一注水及笔一墨一黄漆板一于炉东东上筮者斋洁衣冠北面盥手焚香致敬【筮者北面见仪礼若使人筮则主人焚香毕北面立筮者进立于牀前少西南面受命主人直述所占之事筮者许诺主人右还西向立筮者右还北向立○愚按仪礼主人即位门东西面有司西方东向布席门中闑西阈外西面筮人执防受命即席座西面筮卦者在左注疏言为君筮则北面又言君亲卜则北面朱子此礼未知何据】两手捧椟盖置于格南炉北出蓍于椟去囊解韬置于椟东合五十策【此所谓大衍之数五十也】薰于炉上【愚按古无焚香礼今以焚香为致敬且从无害】命之曰假尔泰筮有常【愚按古命筮二主人一筮史再此筮史之词言假此以质于神也】某今以某事【上某主人姓名下某所占之事】未知可否爰质所疑于神于灵吉凶得失悔吝忧虞惟尔有神尚明告之乃以右手取其一策反于椟中【愚按此所谓其用四十有九也存一不用以存神也一故神】而以左右手中分之置格之左右两大刻【此第一营所谓分而为二以象两仪者也两故化】次以左手取左大刻之策执之而以右手取右大刻之一策挂之左手之小指间【此第二营所谓挂一以象三才者也】次以右手四揲左手之策【此第三营所谓揲之以四以象四时者也】次归所余之策或一或二或三或四而扐之左手无名指之间【此第四营所谓归竒于扐以象闰者也】次以右手反过扐之策于左大刻遂取右大刻之策执之而以左手四揲之【并前揲为三营】次归其所余之策如前而扐之左手中指之间【并前扐为四营所谓五岁再闰故再扐者也所余之策左一则右必三左二则右亦二左三则右必一左四则右亦四通计之不五则九也○或谓右不必再揲举左则右可知但取余策扐之可已愚谓如此则有意简畧且失隂阳交错之义】次以右手反过揲之策于右大刻而合左手一挂二扐之策置于格西第一刻【以东为上】是为一变【此所谓四营而成易者也】再以两手取左右大刻之蓍合之【或四十四策或四十防】复四营如一变之仪而置其挂扐之策于格西第二小刻是为二变【二变所余之策左一则右必二左二则右必一左三则右必四左四则右必三通所挂之一不四则八也】又取左右大刻之蓍合之【或四十策或三十六防或三十二策】复四营如二变之仪而置其挂扐之策于格西第三小刻是为三变【所余之策与二变同】三变既毕乃合三变挂扐之策而画其爻于版【此所谓三变而成爻也合三变挂扐共十三策则三少而为老阳其画为重口共十七策则二少一多而为少隂其画为拆一共二十一策则二多一少而为少阳其画为单一共二十五策则三多而为老隂其画为交□此四象也】故曰三变而成爻【九变成三爻谓之内卦】凡十有八变而成卦【又九变成外卦故曰八卦而小成】乃考其卦之变而占其事之吉凶【占法见下】礼毕韬蓍袭之以囊入椟加盖敛笔砚墨版再焚香致敬而退【如使人筮则主人焚香揖筮者而退】



　　占法
　　沙随程氏迥曰六爻不变以卦彖占内卦为贞外卦为悔【左昭七年卫孔成子筮立元遇屯曰利建侯元立是为灵公僖十五年秦伯伐晋卜徒父筮之过蛊曰蛊之贞风也其悔山也车三败获晋君按蛊互震车为兑毁折故车三败至三则我动而上彼止而不得去故获晋君又或占昏遇小过占者曰此卦内互渐曰女归吉外互归妹姻必成既而果然又程氏自筮寓僧舎得防诧日内互离兑当毁于火未几火作是不动可以互卦断也又马周筮仕于隋时得鼎占者曰易代乃贵特不可相以爻有鼎折足也周贵于唐而固辞相位是不动亦兼爻辞断也特时之久近当视其事耳】一爻变以变爻占【左传闵元年晋毕万筮仕遇屯之比初九变也蔡墨论干曰其同人九二变也僖二十五年晋侯将纳王遇大有之暌九三变也庄二十二年内史筮陈完遇观之否六四变也昭十二年南蒯遇坤之比六五变也僖十五年晋献筮嫁伯姬遇归妹之暌上六变也按一爻动固以所动之爻为主然晋占大有之暌曰大有去谓大有之已变暌而复谓大有之复还季友生遇大有之干曰同复于父敬如君所谓后天之离即先天之干是一爻动亦当合之卦论也】二爻三爻四爻变以本卦为贞之卦为悔【朱子曰二爻变占本卦二变卦以上爻为主三爻变之卦共二十占本卦之彖辞及之卦之彖辞本卦为贞之卦为悔前十卦主贞后十卦为悔四爻变占之卦两不变爻以下爻为主或曰二爻动以两动爻占事之始终三爻动以本卦彖辞及之卦彖辞占事之始终四爻动以本卦两不动爻占事之始终光山胡氏曰一爻动至六爻动总以本卦为主但兼众动而合以防之防无轻置本卦之理愚按若两爻动而止占一爻则何如止动一爻三爻动而止占彖辞则何如本卦或之卦不动也国语晋重耳筮得国屯贞豫悔皆八是三爻动必合两卦之彖辞以占而两爻动四爻动必合众动以占可知已断不可舍本卦而不占】五爻变以不变爻占【众爻动而此爻独静则必有所以静之故刘禹锡曰宜从少占也朱子曰以之卦静爻为主愚按左传穆姜筮往东宫遇艮之八史曰是为随之艮亦艮之随盖穆姜之姣所谓系小子失大夫而变艮互坎入险而止所谓不拯其随其心不快必不出也亦当合两卦占】六爻变以乾坤二用为例【朱子曰乾坤占二用余占之卦之彖辞愚谓乾坤占二用是也余占之卦之彖辞非也盖朱子悮以用九为变坤用六为变干耳然则坤尽变何不占乾元亨利贞之四德备而止占利用贞之二德乎则以全卦占事之久近始终可也】汴水赵氏汝楳曰占法有五求占谓之身所居谓之位所遇谓之时命筮者谓之事兆吉凶谓之占○业不精不筮志不诚不筮谋不正不筮事不疑不筮喜不筮怒不筮渎不筮筮不时不筮○其占之或以内卦为贞外卦为悔【按此据左传蛊之贞风也其悔山也而云然其实非也若小畜家人益则外卦为贞内卦为悔矣】或以本卦为贞之卦为悔【如晋文筮得国屯贞豫悔】或用变爻【如赵鞅救郑秦之需】或不用变爻【如董因为晋文筮泰之八】或专用本卦不用之卦【如南蒯筮叛坤之比】或专用之卦不用本卦【按此据穆姜艮之八然非确据】或本卦之卦并用【如叔孙穆子初生筮明夷之谦】或用二卦之下卦【如毕万筮屯之比以动本下卦】或用二卦之上卦【如晋筮嫁伯姬震之离两动重在上】取象或即以八象【如卜偃筮晋文纳王曰天为泽】或以互象【如陈敬仲初生筮观之否曰风为天于土上山也】断吉凶或以卦辞【如孔成子筮立灵公曰利建侯】或以爻辞【如崔杼筮取棠姜困之大过曰不见其妻】或用卦名【如郑曼满筮丰之离】○厚庵李氏曰彖辞不论动爻多寡及不动皆用之爻辞惟一爻动专用之○愚按占法有取大象者【如宋筮金亮得蛊曰干已断头秦伐晋得蛊曰必获晋君魏赵辅和为人筮父得泰曰父已入土皆不用辞】有取八宫者【如赵辅和为人筮父疾得干之晋曰父为游魂能无死乎】有合两卦象者【如魏筮天雨得剥李业兴曰艮为山山出云吴遵世曰坤为土土制水已果有云而无雨】有统大势而以变卦决时者【如齐文宣筮仕得干之离宋景业曰干君也天也变得离五月受命也】有兼卦象及卦中所藏干支合筮之时日者【如顔恶头为人筮父疾得兑之履曰死上天闻哭声苏又三日死兑上天下土今日庚辛本宫火　　故知卜父三月土入墓又宗庙发　　故知死见生气故苏兑为口舌故闻哭兑变干故上天兑有言故父言未　化戌又是兑宫鬼墓故三日至戌知其复死】有众爻动而合众动以占【沙随占法云晋文筮屯贞豫悔初四五三爻动初九无位而得民重耳在外之象九五屯膏所乗所应皆向初九惠懐无亲之象至豫则九四为众隂所宗震为诸侯坤为国土重耳得国之象辞曰朋盍簮簮总髪以装首率诸侯以尊周之象又彖辞利用行师一战而霸之象○按此则本卦以内卦属己外卦属人合变卦则以本卦属见在变卦属将来也　　若如王氏占法二爻三爻四爻动总以最上一爻为决则小贞吉大贞凶贞疾恒不死皆与晋文不类矣】有一爻动而亦合众爻以占者【如明土木之变仝寅筮得干之初而并占及飞跃盖飞跃未动而势有必至也】盖占必先取本卦大象与之卦大象及所占之事大小行藏合否以考吉凶【昔有人筮仆得干九五予曰必不至】然后审其爻一爻动占动爻五爻动占静爻此定法也若二爻三爻四爻至六爻动则必合两象以推【如顾士羣筮母病得归妹之随景统谓秋必亡盖母子主仁木也卦内兑变震外震变兑木皆克于金生气尽矣孙浩筮同人之颐而亡国内日没于震外天析于山君道亡矣且象君出郊野而求口食衔璧兆也沈七筮王诸得干之观曰变不至五未得见大人盖晋周筮干之否而得国者变已至三骎骎乎有飞跃之势此已入上体但一跃而止不能飞也焦氏易林干之坤曰招殃来螫害我邦国阳化隂也坤之干曰谷风布气万物生出隂化阳也】得其象以观其性情悟其消息而后騐之以辞思过半矣



　　周易洗心卷首下
<经部,易类,周易洗心>
　　钦定四库全书
　　周易洗心卷一
　　宗人府府丞任启运撰
　　周易上经【文王繋彖周公繋爻言周易以别夏连山商归蔵也所言皆万世不易之道故谓之经其分上下则自文王已然】
　　彖辞上传【彖辞文王所作传孔子释之之词孔子自言述而不作故自名曰传谦也经分上下故传亦分上下】
　　大象传【一卦之象曰大象故曰彖者言乎象者也孔子统举一卦之大防示人学易之要原次彖传下故十翼不名篇】
