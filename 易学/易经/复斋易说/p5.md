<!-- { "loadSidebar": true } -->
　　利西南无所往成卦也有攸往夙吉卦才也其义如男下女以得妻既得妻而辨分变而通之易之妙也
　　解利西南往得众也
　　情不相得少为众困其情相得少为众主二阳居隂以得其情往而得众少乃贵也
　　其来复吉乃得中也
　　解蹇之反阳浸下也
　　雷雨作而百果草木皆甲拆
　　始离其根果最可见
　　初六无咎象曰刚柔之际义无咎也
　　隂为阳难以其陵也或其阻也初六居阳承二应四不为阳难最先解者故无咎
　　九二田获三狐得黄矢贞吉象曰九二贞吉得中道也难既解少为众主刚者一柔者五何疑刚者二柔者四未审所适故疑生二得中道贵于四也五以应与诸隂不容不归狐者初三上也黄矢者五也得易辞获难辞
　　六三负且乘致冦至贞吝象曰负且乘亦可丑也自我致戎又谁咎也
　　解之时隂喜得阳居其间者贪欲取之负四则初争乗二则五至矣且初能应四不敢负二五能应二不复乗四者贞夫一故也三本无应乃欲兼上下二阳难自己作致戎必矣以贞一之道言之又为吝也
　　九四解而拇朋至斯孚象曰解而拇未当位也
　　九二得中故田获三狐得黄矢九四未当位故解而拇羣隂未孚也初六以应而解三隂未孚是难未全解必得同类者至羣隂始孚尔以隂皆信九二故也
　　六五君子维有解吉有孚于小人象曰君子有解小人退也
　　五为隂主与阳刚应难由已解诸隂听也
　　上六公用射隼于髙墉之上获之无不利象曰公用射隼以解悖也
　　难之兴也隂同揜阳难之解也隂乃应阳解之极也隂更欲逐隂而得阳矣初应四二应五皆有阳惟三与上无阳三近二四犹欲贪非据上既逺无它求直欲射三去之柔去必有阳来居者
　　损
　　【兊下艮上】损
　　损益之义主在内卦【刚而柔口损柔而刚曰益】　不损初二而损三损其盛者不益四五而益上益其衰者　益卦不损五上而损四损其盛者不益三二而益初益其防者　损益盈虚二五不动防哉【损过益不及得中而止】有损则有益盛衰消长盈虚往来屈伸上下常相对也　隂损阳人欲损天理
　　其道上行
　　损之道上行益之道下施
　　损下益上其道上行损而有孚元吉无咎可贞利有攸往
　　知离之情者可与言中孚知中孚之情者可与言损之彖离者何隂包于阳故丽也惟中孚亦然中孚者信也惟损亦然方其为泰也有取于交而己隂升而上非有取于服也损九三一爻以临其上而隂包其间于是有孚而丽象显至此卦才之美不可胜賛矣故曰损下益上其道上行其道上行者干尊也元吉大者伸也如斯而损何咎阳上可贞阳为主下皆可往也观损之彖见仲尼所賛与文王繇辞脗合无间后之学易者鲜知之矣
　　君子以惩忿窒欲
　　兊说有惩忿之象艮止有窒欲之象
　　初九已事遄往无咎酌损之
　　以阳居阳已事扵损速往之四得隂损己则无咎也初为防盈酌损之以就中甚则反虚故尔
　　九二利贞征凶弗损益之
　　止于至中无所损益利在贞固征则凶也戒之者以上有应恐妄损也
　　六三三人行则损一人一人行则得其友
　　参者分偶者合一者通此天地男女生化之义　三损一一得友损益盈虚之理每寓也
　　六五或益之十朋之弗克违元吉
　　止于至中不求损益上九以其虚中无我自来益之然柔有益之道此益非不足而益如天祐人助之意欲辞之而不可得　明知之物
　　上九弗损益之无咎贞吉利有攸往得臣无家
　　卦由三上二爻变已损益者故弗更损益也上六过隂得九已平故无咎贞吉虽然九二征凶上九利有攸往何哉九二守中可亘今古上九因益而平阳处卦极有时而盛又可以往盖盈虚无常故也下有六三隂阳常相济盈则损虚则益至此损益之义方尽而时中适变无穷矣
　　益
　　【震下巽上】益
　　利渉大川木道乃行
　　中孚益皆中虚中孚木在泽上舟行于水益木在震上木之动者亦舟涣惟取木居水上尔
　　初九利用为大作元吉无咎
　　损卦论损益盈虚益卦专言益尔阳主行益者隂主得益者
　　六二或益之十朋之弗克违永贞吉王用享于帝吉象与损六五畧同其异者损得益于上九此得益于九五盖初九阳防必九五可尔　王享帝与臣享君同
　　六三益之用凶事无咎有孚中行告公用圭
　　隂之资阳柔不足也六三居阳不资它爻隂体若无以益人者惟其居阳故志欲用益然惟施之凶事可无咎尔盖当凶事则可仅以所有施补助故也又须与己相孚得中而行告公自用己有隂之益人其难如此爻此义深欲推己及人也以隂居阳且尔况有刚徳者其肯吝乎
　　六四中行告公从利用为依迁国
　　六三居阳不敢求益自用其刚六四重隂从五而迁以救其弱二者皆当其可以其在卦之中能中行故也愚者依明柔者依强以迁得益大哉
　　九五有孚惠心勿问元吉有孚惠我徳
　　有孚惠心其益无方所过者化风行草偃也






　　复斋易説卷四
<经部,易类,复斋易说>
　　钦定四库全书
　　复斋易说卷五
　　宋　赵彦肃　撰
　　夬
　　【干下兊上】夬
　　夬决也刚决柔也
　　志于干
　　健而说决而和
　　健而说行健而得志也进徳几于安行者象之　顔子几之复者其始夬者其进也
　　扬于王庭柔乘五刚也
　　阳至五成夬决上六者九五也羣阳助五而已决小人归于君故无后患　心象王庭
　　孚号有厉其危乃光也
　　克己者如临深渊如履薄冰
　　告自邑不利即戎所尚乃穷也
　　阳有化无杀　必有事焉而勿正
　　利有攸往刚长乃终也
　　至于干
　　居徳则忌
　　戒满而溢
　　九四臀无肤其行次且牵羊悔亡闻言不信
　　夬之四说上六而不决姤之三望初六而不去以同体故也　夬之时人知隂可决次且不进是为不明姤之时知几之士则能去尔行虽不速厉无大咎也
　　九五苋陆夬夬中行无咎
　　苋居陆隂乘阳也决而又决务尽去之中而行乃光明也盖不决上六于九五有累故也
　　姤
　　【巽下干上】姤
　　柔遇刚也
　　干易坤有震斯有巽阳不往隂不来隂之来与阳相遇故曰柔遇刚彖言天地相遇非柔先动可知
　　勿用取女不可与长也
　　取女之义男下于女隂道上行姤之时阳当制隂使安于下若与之感则隂气升有进而消阳之象故戒之
　　初六繋于金柅贞吉有攸往见凶羸豕孚蹢躅
　　初六遇九二隂阳之情相得有所系而止故吉反此则凶隂不可长
　　行未牵也
　　九二为初所牵三尚间一爻至遯始牵而不可去
　　九五以杞包瓜含章有陨自天
　　五任二得初含章之象无心于得若天与之
　　上九姤其角吝无咎
　　遇柔最晚于姤则吝于剥则无咎
　　萃
　　【坤下兊上】萃
　　萃聚也
　　阳聚于上隂聚于下方以类聚物以羣分　君臣聚于上民聚于下　否分而情隔观尊而不亲非所以聚
　　顺以说刚中而应故聚也
　　顺以说隂之情刚中而应阳之徳　物达其情则聚不与之接则散　顺理而説刚中应物故徳聚　不散拂理而苦柔邪逐物徳日散也
　　王假有庙致孝亨也
　　死而气散立庙以聚之
　　利见大人亨聚以正也
　　上有二阳利见者九五
　　观其所聚而天地万物之情可见矣
　　积阳成天积隂成地健顺之情显矣隂阳之妙而可测其情有体故也而况于人乎况于万物乎
　　初六有孚不终乃乱乃萃若号一握为笑勿恤徃无咎比一阳居五得聚而专萃则益之以九四豫一阳居四位近而逼萃则益之以九五当以是求之　有孚不终私疑四也乃乱乃萃昧卦义也若号一握为笑勿恤所疑释也往无咎从应宜也柔故有疑顺故疑释
　　六二引吉无咎孚乃利用禴
　　初以应三以近皆从四二于同类中引拔应五从四者有号有嗟从五者吉无咎应君也既孚矣以诚享之　萃升之二皆曰孚乃利用禴孚者二五交也
　　六三萃如嗟如无攸利往无咎小吝
　　萃如嗟如疑四也无攸利失时也往无咎上巽也小吝进迟也豫九四动而险故三盱豫悔萃九四说而巽故三往无咎　萃之时九四非强臣九五非弱君
　　九四大吉无咎象曰大吉无咎位不当也
　　以六居之则无嫌也要之不若九居之
　　九五萃有位匪孚元永贞悔亡
　　诸卦九五不言有位而此言之嫌也嫌者何别九四也二阳均五有位故萃道归五异于豫之贞疾恒不死矣匪孚以二阳也元永贞徳优于四与比辞同则悔亡矣
　　上六赍咨涕洟无咎
　　乗刚危众萃已孤能惧故无咎
　　升
　　【巽下坤上】升
　　初六允升大吉
　　与上三隂合志盖柔以时升之时虽在下可升也
　　六四王用享于山
　　二与四不言升嫌五也二以诚通四以顺事于升之时立言精矣
　　六五贞吉升阶
　　柔升至五贞乃吉能守中也人由我升我为之阶进贤君道也
　　上六冥升利于不息之贞
　　不息之贞终而复始无止也
　　困
　　【坎下兊上】困
　　险以说
　　险在内而说非出险之义乃处险之义故为困　不曰险而说者以说处险有致力之义
　　君子以致命遂志
　　于困之时求所以不困者
　　初六臀困于株木
　　九二坎之中爻为隂所困不能茂如株木然　困人者人亦困之三隂本欲困阳而亦受困如噬嗑隂阳相噬
　　九二困于酒食
　　未得与九五宴乐
　　六三因于石据于蒺防
　　坎内实外虚阳大隂小险而害人蒺防之象指二也
　　九四困于金车
　　二恶其与隂交故困之
　　九五劓刖困于赤绂乃徐有説
　　从欲以治君道之亨刑而服之君道之困徐乃不困于用刑也
　　井
　　【巽下坎上】井
　　三隂为地三阳为水泉通地中之象六四柔顺不阻阳之往来石隙通泉之象
　　巽乎水而上水井井养而不穷也
　　六巽乎下九升而上屈而后伸养而后用也
　　木上有水井君子以劳民劝相
　　观水循木而上以教民汲如取离象以佃渔取益象以作耒耜也　木就地以引水水因木以升腾君子下意以劳民民情说而上达也
　　九三井渫不食为我心恻可用汲王明并受其福象曰井渫不食行测也求王明受福也
　　上六孚五未应三在上者先食也水之上者已汲则中者达而上故汲王明则并受其福【君道行则臣道昌】
　　上六井収勿幕有孚元吉象曰元吉在上大成也上不掩五五之泽施隂虚孚阳故大吉也
　　革
　　【离下兊上】革
　　易穷则变变则通通则久是故乾坤之索始于震终于兊重卦之交始于屯终于革变而通之时也
　　水火相息
　　水得火则寒者热濡者槁火得水则燥者温炎者凉故水用则火息火用则水息隂阳也寒暑也昼夜也何莫不然故息者止也止且复用故息者滋也水火之形有生灭水火之气惟消长止而复滋其义精矣水用事则火息己事则火来故火生于寅火用事
　　则水息己事则水来故水生于申水之生于申也胎于午火王时也火之生于寅也胎于子水王时也止而滋之义明矣
　　元亨利贞
　　干交坤坤交干自屯至革元亨利贞常不易也
