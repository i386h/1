<!-- { "loadSidebar": true } -->
　　六五田有禽利执言无咎长子帅师弟子舆尸贞凶坤卦为田二位亦为田坎实在中禽也二得众而险五禽之犹害也在下得众上讨之有辞随爻取义易之变也六五以应用二以类用三隂柔无断如此
　　上六大君有命开国承家小人勿用
　　师之终不再举赏功之际戒受封者勿用小人其义深矣用小人国必乱乱则师又举非师之终
　　或谓小人有功者不赏非也王者六乡之民皆君子统之者六卿也何假于小人而用之
　　比
　　【坤下坎上】比
　　初六有孚比之无咎有孚盈缶终来有它吉象曰比之初六有它吉也
　　比之时一阳得众初六可先比也五来接有它吉也【非应为它】
　　六三比之匪人
　　初比于五先也二应也四承也六三无是三者之义将不能比五矣
　　小畜
　　【干下巽上】小畜
　　总言之一隂畜五阳分言之三阳在下六四阻之欲上不得为小者所畜三阳蕴于内巽之力弱二阳见于外故所畜者小
　　宻云不雨尚往也自我西郊施未行也
　　天气下降地气上为云天气上往地气下为雨小畜三阳在下六四阻之故不雨若来而往则雨故曰尚往隂制之故阳之施未行
　　风行天上小畜君子以懿文徳
　　风行天上散乎外畜于内者小懿文徳形诸外也
　　初九复自道何其咎吉
　　往其反为复阳欲上行遇隂而止故复于下以畜其徳其往也本有咎既复矣咎变为吉
　　九二牵复吉象曰牵复在中亦不自失也
　　二牵于初而复资诸人也所以牵复者以在中有诸己也惟有诸己故能资诸人
　　九三舆説辐夫妻反目
　　大畜九三徳盛可试小畜九三欲用则未可欲止则不固大畜之长艮力也小畜之小由巽尔畜徳非静不可　大畜同五故六四安小畜已专故六四危
　　六四有孚血去惕出无咎象曰有孚惕出上合志也自三言四乘刚则危自五言四承阳则顺重卦故乘刚巽之承阳本体也然则六四之顺信矣顺上畜下故无伤无恐　下畜三阳上奉九五有君人之大徳有事君之小心　需六四坎体虽承阳志未孚也故伤而去
　　九五有孚挛如富以其邻
　　由中之信固结不解推以任四畜道济矣
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　不雨卦体也既雨爻体也三阳畜于下不能成雨至此阳上故雨未雨故尚往既雨故处而尚载诸阳之徳积至此极犹载满也卦有上九阳之徳成隂之功显故宜处也若有所往疑于变阳之徳隂之功皆且将毁　月受日光几望则畜之盛月为隂小者畜也更进则生魄
　　履
　　【兊下干上】履
　　说而应乎干是以履虎尾不咥人亨
　　由卦言之以兊应干履者二承者三故亨由爻言之不能上应志在履刚故见咥也
　　刚中正履帝位而不疚光明也
　　取卦才之美以尽履道之至
　　上天下泽履君子以辩上下定民志
　　干父也八卦之始至尊兊少女也八卦之终至卑地气有时而上行兊安于下故不取天尊地卑必取上天下泽也
　　初九素履往无咎
　　履之得失观乎动六三物欲也二四近之上应之初与五无累焉不为物诱全其素以往莫之能御矣
　　九二履道坦坦幽人贞吉象曰幽人贞吉中不自乱也九二居中六三节之不进幽人也居中寂而善应故不乱　初九不杂于物九二居中履之善者以初九之义言二则近隂以九二之义言初则未中易随爻取象不相须也
　　九四履虎尾愬愬终吉
　　履兊应初为履虎尾干上行危惟惧乃吉











　　复斋易説卷一
　　钦定四库全书
　　复斋易说卷二
　　宋　赵彦肃　撰
　　泰
　　【干下坤上】泰
　　九三包荒用冯河不遐遗朋亡得尚于中行
　　离初与三而应五不以刚为明而配于中中贵于刚故也既主于中于包荒用冯河也何有
　　九三无平不陂无往不复
　　下卦极泰之盛上卦极泰之变盛故存人事以致戒变则推天行之必然平陂往复理有可惧泰盛宜戒也城复于隍势不可遏泰变可推也内卦方天地交际未解故时与上六不同
　　勿恤其孚
　　不往应上
　　六四翩翩不富以其邻不戒以孚
　　从六五下贤其心休休焉者
　　否
　　【坤下干上】否
　　君子以俭徳避难
　　俭损其徳谓韬光晦迹不见于外
　　初六拔茅茹以其彚贞吉亨
　　隂承阳为贞剥阳为蔑贞初六能与其类承顺诸阳则得贞而吉亨初六隂防故志于贞六三隂盛故不能也
　　六二包承小人吉大人否亨
　　下包初上承三小人行之以免祸大人行之以亨否全己者小济时者大也
　　九四有命无咎畴离祉
　　九四去隂长非五之福居位以止隂三阳皆离祉也当隂盛而能安于祸福非知命者不能
　　志行也
　　志立故能安命以就义九四近君非全身逺害者
　　同人
　　【离下干上】同人
　　中虚内明故能同人有我而暗则私矣
　　柔得位得中而应乎干曰同人
　　得中应干同乎天也同乎天者同乎人也　二五心也人心天心同
　　唯君子为能通天下之志
　　同人者心
　　天与火同人君子以类族辨物
　　干与离其卦殊天与火其物异故君子同天下之理不齐天下之物
　　初九同人于门元咎
　　出门同人自此以往无不同也其象则六二近而偶
　　九三伏戎于莽升其髙陵三岁不兴
　　二五私系致三四之争同人之时责同于一非无故者所以不言凶
　　安行也
　　始志于二终乃上行
　　同人之先以中直也
　　在卦六二至同人于野在爻乃同人于宗起三四之争六二非不欲同也三四无中直之徳自絶焉尔
　　上九同人于郊无悔
　　此爻有隐者安于隐之象非君子之志
　　大有
　　【干下离上】大有
　　柔得尊位大中而上下应之曰大有
　　九居五不言得尊位所当居也六居五故贵之　五为大中尊于二也　上下应者不拘逺近凡一阳五隂一隂五阳之卦皆然
　　其徳刚健而文明应乎天而时行是以元亨
　　内卦充实外卦光辉所有大也　干加震曰大壮大者壮也加离曰大有隂丽乎阳大者有之也柔得尊位阳应之隂能有大也　大有之盛次干夬小畜皆不及也
　　火在天上大有君子以遏恶扬善顺天休命
　　明能辨善恶健能遏而扬之　隂闭于阳遏恶也阳见于外扬善也
　　初九无交害匪咎艰则无咎
　　上无系应静未交也不轻于进固其有也凡干之初贵潜　匪咎由时无咎由己
　　九二大车以载有攸往无咎象曰大车以载积中不败也
　　未积宜艰积中利往二者初之积易地则皆然
　　九三公用亨于天子小人弗克
　　大有之时五不私应故亨九三徳盛有大者
　　九四匪其彭无咎
　　徳积至四盛矣以阳居隂是不矜不伐不有其大者也
　　六五厥孚交如威如吉
　　六五中虚丽于阳信以志故诸阳交孚上下应之
　　上九自天祐之吉无不利
　　五能尊上上能为五所尊皆大有之至尊贤大也尊于君大也两小者不能此大有所以上吉也师之所以不臣者君信其道故也师道虽尊君臣之分自明并行不悖乌有不顺哉　有位者至五而盛无位者至上而盛大有之义君臣所同道在焉尔　君之大有极于尊贤
　　谦
　　【艮下坤上】谦亨
　　内止无欲故外能柔顺凡矜伐皆欲之动　阳实隂虚内笃实外虚少谦之义也
　　君子有终
　　一阳在下为谦初刚长二应君惟三乃谦尔　一阳终于艮在上为剥终不可用在下为谦终而不穷止得所也
　　天道下济而光明地道卑而上行
　　一阳下济三隂上行
　　地中有山谦君子以裒多益寡称物平施
　　地中有山蕴刚以柔　多者未必能损君子与损之是施之以谦也寡者因谦义以得益
　　谦谦君子卑以自牧也
　　以谦制欲其犹牧也欤
　　六二鸣谦贞吉
　　上六以上应下固谦矣又不若六二实居三下也二爻俱鸣九三谦主有下逮无上行故六二中心得
　　六五不富以其邻利用侵伐无不利
　　诸爻归三不从五则三富也就五言之三非谦矣故可伐
　　上六鸣谦利用行师征邑国
　　以谦下三三止不应征之以自治也
　　豫
　　【坤下震上】豫
　　利建侯行师
　　一阳主众而在五下为侯为师
　　刚应而志行
　　志行非上行也
　　初六鸣豫凶
　　在下鸣以求应故凶
　　六二介于石不终日贞吉
　　九四当上下应时六二中正自守盖知几者也斯人也九五出则仕矣志行五不得以豫名之
　　九五贞疾恒不死
　　九居五正六居之贞疾五之为中无与于九六也
　　上六冥豫成有渝无咎
　　卦外无位冥不知豫卦成而变故无咎也
　　随
　　【震下兊上】随元亨利贞无咎
　　元亨利贞常随不失则无咎具此四徳则能时中也【可以随时可以随人可以见随于人】　元亨利贞天然完具虽至昏愚未尝不随特自蔽尔【随故不假外求】
　　刚来而下柔动而说随
　　否塞不通阳来下交故隂随之阳取上画隂取下画交之极乃随之至【阳倡隂和阳致之隂随之】
　　大亨贞无咎而天下随时
　　大亨贞阳徳也与屯彖同
　　随时之义大矣哉
　　随时之义非圣人不能尽
　　君子以向晦入宴息
　　自震至兊朝以及暮故向晦入宴息
　　初九官有渝贞吉出门交有功
　　初主四常也随二变也爻义以时变时义以画变初随六二故出门交有功当随之时而取应失之矣卦义隂随阳爻义下随上也【在下随人在上为人所随】
　　六二系小子失丈夫
　　隂为小子阳为丈夫上随六三则失初九也【随非其人则随我者去】
　　六三系丈夫失小子随有求得
　　随得其人故随我非其人者去将更得同类来从我善恶不两立也
　　九四随有获贞凶有孚在道以明何咎
　　下皆随上上为下所随四得三并初二也四既得众以为己有则凶率以从五又何咎乎惟有孚者此志明尔
　　九五孚于嘉吉
　　受人之随当择贤也　孚于九四天下随之矣民随臣小臣随大臣大臣随君树后王君公承以大夫师长其义具此卦
　　上六拘系之乃从维之王用亨于西山
　　上无位义取随之极至
　　蛊
　　【巽下艮上】蛊元亨
　　随蛊兼反对　隂不能蛊上九故元亨
　　巽而止蛊
　　巽之伏隂将以蛊阳止而不防所以成蛊
　　终则有始天行也
　　事之无穷如天运之无已
　　山下有风蛊君子以振民育徳
　　山下有风物必摇落故为蛊风亦有长育时取所重言之振民育徳风俗正而蛊治
　　初六干父之蛊
　　干初九上主治蛊故诸爻皆干父之蛊【上九主蛊无位非君故寄之于父】
　　得中道也
　　蛊之九二以阳居隂刚柔相济又居中体巽故夫子曰得中道也若取其柔巽抑其刚徳则与爻义未合
　　六四裕父之蛊往见吝
　　隂无所承然寛其蛊使不至甚未能往干也
　　上九不事王侯髙尚其事
　　位居宾师以道揆者下五爻言蛊至此言事能以道揆则无蛊矣
　　临
　　【兊下坤上】临
