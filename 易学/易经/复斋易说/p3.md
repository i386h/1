<!-- { "loadSidebar": true } -->
　　阳下临隂天地交际君道体此得民情也　临亲而下所以保民观尊而上所以率民
　　刚浸而长说而顺
　　刚长则说而顺隂长则顺而止之自然之象　刚柔进退其积也以渐日月之行其象尤着
　　刚中而应大亨以正天之道也
　　因卦徳以明道体　君临故曰道无妄天理故曰命各有所主
　　至于八月有凶消不久也
　　隂消不久退又息也
　　泽上有地临君子以教思无穷容保民无疆
　　无穷无疆法地之广　教以防民情犹岸之蓄水
　　六三甘临无攸利既忧之无咎
　　以柔乗刚妄以为美故无攸利既能忧惧不敢为美则无咎也
　　六五知临大君之宜吉象曰大君之宜行中之谓也以柔居刚得中道也临下之道刚柔皆偏惟行也可
　　观
　　【坤下巽上】观盥而不荐有孚颙若
　　示之以盥而民孚言化速也圣人之诚自盥至荐纯一无间民信之深自不待荐尔
　　大观在上顺而巽中正以观天下
　　大观在上统谓二阳中正以观天下独举九五
　　圣人以神道设教而天下服矣
　　至神之道不外中正子思得之以述中庸本诸此也天之神寓于四时圣人之神寓于教　自姤至否
　　阳临隂者皆致力焉至观而率服变化之妙非九五不可
　　六三观我生进退象曰观我生进退未失道也
　　下卦之主故退观民以成大顺自下仰上故进观五以望光华必先观我生者下顺从乃可进耳六三进退非为疑也尊上亲下义当竭尽未失道也
　　九五观我生君子无咎象曰观我生观民也
　　剥之五爻小人也观之四爻君子也故曰变化之妙非九五不可九五观民皆君子乃得无咎【君子絶句】
　　上九观其生君子无咎象曰观其生志未平也
　　其指九五上与五共安危者民非君子不几于剥乎故上九志未安平必观其民也
　　复斋易说卷二
　　钦定四库全书
　　复斋易説卷三
　　宋　赵彦肃　撰
　　噬嗑
　　【震下离上】噬嗑亨
　　颐中有物噬而嗑之食道也食道所以养人故亨
　　利用狱
　　颐外实中虚囹圄之象中有实焉囚也决而去之狱贵空尔此卦动故利用狱贲止故折狱致刑也【彖以材言】
　　刚柔分动而明雷电合而章
　　阳动隂薄之其声为雷是故震二隂在上隂之其明为电是故离中隂在中离必遇震乃为电否则日也火也离合震刚柔分动而明故春分后雷声始电至秋分而雷収电隐屯之时阳交隂难作矣噬嗑加离震益达合而章明然则阳得志难益散也
　　六二噬肤灭鼻无咎象曰噬肤灭鼻乗刚也
　　以柔居柔而且乗刚故最易噬
　　六三噬腊肉遇毒小吝无咎象曰遇毒位不当也兽干者腊物虽小而有骨六三柔若易噬居刚实坚噬之者易而不戒则伤诸口遇毒故小吝终噬之故无咎
　　九四噬干胏得金矢利艰贞吉
　　易噬者肤干肉次之难噬者干胏干腊次之干腊虽小易之而遇毒干胏虽坚人知其难致力焉故利艰贞吉阳体刚直与隂中伏阳者不同
　　六五噬干肉得黄金贞厉无咎象曰贞厉无咎得当也以隂居阳与三同而象异者五离体故无幽隐噬者知其中坚贞厉则无咎矣　噬者六易九居之则当位六三位不当言未噬之体六五得当言既噬之效互相明也六三言体戒噬者谨六五言效劝噬者贞各有所主也
　　上九何校灭耳凶
　　噬嗑之义所包者广故四爻取诸物象使人触类而得初终举用则为例者用刑噬嗑之一端尔
　　贲
　　【离下艮上】贲
　　六二贲其须
　　与三皆无应相须成贲
　　九三贲如需如永贞吉
　　永贞舍四取二也两柔交贲文之过润舍其一焉刚上柔下故永贞吉
　　永贞之吉终莫之陵也
　　二巽乎三四则乗之取二舍四则有顺无陵
　　六五贲于丘园束帛笺笺吝终吉
　　六五贲上聘于隐者上九贲五来受聘命
　　上九白贲无咎
　　贲之极反质也艮止故静贞【文之极得白乃所以为贲也】
　　剥
　　【坤下艮上】剥
　　剥九月卦坤十月卦复十一月卦剥之后坤而后复也干位西北坤藏于干隂阳合徳气乃肈元而后阳气出潜于黄宫犹月晦而朔合朔而后生明焉然则谓剥极即复者是未察乎此也
　　不利有攸往
　　隂盛不进受阳之止阳防不去期以止隂非明消息盈虚之理者孰能知此　决水者尽去剥果者核存易岂人私推天道尔
　　顺而止之
　　顺而止之变剥也剥而复复浸长至干犹有序此学之之事顺而止之圣人造化之妙也
　　六二剥牀以辨
　　初足二辨三则袵席与
　　六三剥之无咎
　　三应五比皆能存阳而免凶
　　六五贯鱼以宫人宠无不利象曰以宫人宠终无尤也六五有后妃之象身虽承顺未免剥也是谓以顺为剥惟止而无欲者可以制之而得其助易义精矣
　　上九硕果不食君子得舆小人剥庐象曰君子得舆民所载也小人剥庐终不可用也
　　五阳消隂剥之一阳下自落尔穷上反下以成妙用非作易者孰能知之　阳在下为舆在上为庐上反之初君子得舆六易居上小人剥庐终不可用故阳去之【先得舆而后剥庐阳去隂乃居之】　果必硕而后反生阳必剥而后复故阳不可以无剥此天理也
　　复
　　【震下坤上】复
　　由中出者自诚明也剥而反者自明诚也阳始交隂属诸屯阳剥而反属诸复屯干动也复剥反也观卦之序圣人之防见矣【剥之反为复谓反卦也速于自上而下】
　　朋来无咎
　　初得九世六位为主六龙为朋
　　七日来复天行也
　　隂阳消长可以数推人之复有速有迟又有迷者不可预计也
　　复其见天地之心乎
　　一画动乎至虚以象天地之心学易者当体此也分而言之隂阳竒偶合而言之天地之心盖不倚于隂阳矣此其所同焉者也
　　初九不逺复无祗悔元吉
　　执柯伐柯其则不逺求在我也仁能守之故无只悔不再失也
　　六二休复吉
　　初九先觉六二资之易为功也
　　象曰休复之吉以下仁也
　　自二观初动者静也初九之仁寄言于二圣人防防能言之类莫能加矣　草木之仁布种于地其生也根茎畅达莫之能遏一居初上不期而化何以异此子罕言者于此之賛易之辞非论语答问比也
　　敦复无悔中以自考也
　　二四之复资诸人者五之复成诸己者与初非应位自守中尔
　　上六迷复凶
　　隂暗逺阳也
　　无妄
　　【震下干上】无妄元亨利贞
　　天徳全也
　　天之命也
　　刚自外来寄象尔其实天之所赋我固有也
　　无妄之往何之矣
　　天理自行有感通无作为无妄之动非所谓往若有所往是亦妄而已矣
　　天下雷行物与无妄
　　阳气动品物皆应是为物与若言与物无妄则不可
　　初九无妄往吉象曰无妄之往得志也
　　动以化隂二隂听从故得志
　　六二不耕获不菑畬则利有攸往象曰不耕获未富也其象类休复者
　　九五无妄之疾勿药有喜
　　以应为累无妄之疾初能治之不待己除也
　　上九无妄行有眚无攸利
　　事类亢龙者也此卦论成就之功初当进上宜止二三当变四可贞五守中
　　大畜
　　【干下艮上】大畜
　　干居艮下所畜者大大者畜于内也　无妄震下干上动以天地受之以大畜干下艮上全夫天而止也大畜之义大矣哉
　　利贞
　　畜欲贞
　　刚健笃实辉光日新其徳
　　刚健笃实三阳内充辉光一阳外着
　　能止健
　　止如为人君止于仁之止
　　不家食吉养贤也
　　尚贤尊上九也不家食吉养贤三阳类升也
　　天在山中大畜君子以多识前言往行以畜其徳天运而往象在山中君子观之故多识前言往行以畜其徳
　　初九有厉利己
　　阳未盛进则危止则利阳体故欲进位下故能止
　　舆说輹中无尤也
　　居中故能畜而不行以合卦义
　　九三良马逐利艰贞曰闲舆卫利有攸往
　　徳盛成干所畜者大与上合恙可有为也难贞则利不忘畜也
　　六四童牛之梏元吉
　　童牛之梏至顺也以接三阳不亦善乎
　　六五豮豕之牙吉
　　以六居五故为豮豕之牙和顺不拂上承上九下引三阳人君畜贤之道如此
　　上九何天之衢亨
　　徳蕴于内辉于外畜极而亨也
　　颐
　　【震下艮上】颐
　　下动求养上止静以应之　动于春夏止于秋冬天地所以养物动于日出止于日入人所以养生少壮动衰老止亦其义也
　　观其所养
　　养人养于人二者皆是
　　天地养万物
　　賛初上之功
　　初九舍尔灵观我朶颐凶象曰观我朶颐亦不足贵也
　　隂虚无实空朶颐尔初九观之何哉　初上阳画皆良贵也上以静存初以动失
　　六四颠颐吉虎视眈眈其欲逐逐无咎
　　上九艮止故近养五初九震动故逺应四　虎食肉异于盖求养切者隂求阳养吉而无咎
　　上施光也
　　初九上施则光
　　大过
　　【巽下兊上】大过
　　大过之时大矣哉
　　事因时有无其时而为其事者未之闻也尧舜之禅汤武之伐时尔
　　初六借用白茅无咎
　　刚过之时隂顺伏者无咎乗陵者凶初六柔巽在下承事于阳尊卑明上下正隂伏而阳尊阳尊而隂依以重犹之祭器茅借之器益贵茅亦因以取重焉
　　九二枯杨生稊老夫得其女妻无不利
　　阳大为干隂小为枝茎华叶下者稊上者华二居初上老夫女妻过以相与五居上下老妇士夫是可丑也
　　九三栋桡凶九四栋隆吉有它吝
　　时方大过不取常应上不应三则反乎下故栋桡初不应四则安于上故栋隆
　　坎
　　【坎下坎上】习坎
　　水得火而温隂从阳也火得水而灭所存者未烬而火去矣君子道长小人从化小人党盛君子去之此刚柔之辨　坎阳在内隂在外故水明内景离阳在外隂在内故火明外景　水得阳气升而为云所以能升者阳也其升而复降者隂也坎升而为云则中之阳散水之体未聚故暗而不明下而为水则中之阳聚而质成故内明也
　　水流而不盈
　　二偶画地也一阳陷其中水流地中之象陷乎二隂而未出水常行地中岂有盈而溢者
　　行险而不失其信
　　水行乎坎其势平其趋下盈科而进此其必然者
　　维心亨乃以刚中也
　　复之初坎之二五画竒而实复动于虚坎存于中命之曰心取象精矣阳渉隂所以尽变隂能揜之不能阻其亨刚中故也
　　行有尚往有功也
　　水以流为尚险以去为通心以运用为神
　　天险不可升也地险山川丘陵也王公设险以守其国以不可升为天险圣人取象精妙如此　神道设教而天下服体天险也宅都以势而建国安用地险也王公设险必仰观俯察而后国可守尔　天徳纯备髙不可及故天下仰服不然虽有山川邱陵孰不能度哉
　　九二坎有险求小得
　　阳实在中得而非失有险未平未光大也
　　象曰求小得未出中也
　　阳居中则在险出险则失中卦时然也圣人观象与其失中宁未出险其义居中光大险将自平尔
　　六四樽酒簋贰用缶纳约自牖终无咎
