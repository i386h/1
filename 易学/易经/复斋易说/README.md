<!-- { "loadSidebar": true } -->
　　钦定四库全书　　　　经部一
　　复斋易説　　　　　　易类
　　提要
　　【臣】等谨案复斋易説六卷宋宗室赵彦肃撰彦肃字子钦复斋其号也尝举进士掌宁国军书记调秀州推官移华亭县丞摄县事以内艰归赵汝愚奏荐为宁海军节度推官旋病卒盖朱子荐之汝愚也彦肃所着有广杂学辨士冠礼婚礼馈食图皆为朱子所称惟论易与朱子不合故朱子语録谓其为説太精取义太宻或伤简易之趣然彦肃説易在即象数以求义理以六画为主故其言曰先圣作易有画而已后圣系之一言一字皆自画中来譬如画师传神非画烟云草木比也然则彦肃冥思力索固皆研搜爻义务求其所以然耳其沈潜于易中犹胜支离于易外矣乾隆四十六年二月恭校上
　　总纂官【臣】纪昀【臣】陆锡熊【臣】孙士毅总　校　官　【臣】　陆　费　墀

　　钦定四库全书
　　复斋易说卷一
　　宋　赵彦肃　撰
　　干
　　【干下干上】乾元亨利贞
　　元亨利贞形容干体夫子賛之其防甚明后学玩辞自有所得更立语言去本愈逺
　　九二见龙在田利见大人
　　徳具大人见者防利
　　九三君子终日干干夕惕若厉无咎
　　三画成干名因实有内卦己尽乃日之终六而方三未盈也三而非六不亢也未盈故日新无已不亢故危而无咎惕主进厉主守其义深矣
　　九四或跃在渊无咎
　　或跃疑辞也在渊定辞也所居有定其应无方
　　云行雨施品物流形
　　云行雨施自元而亨品物流形亨而利贞隐然可见至保合太和乃明断之圣人之文错综交遍求诸系辞斯得之矣
　　大明终始
　　阳为大明终而复始极而不穷賛利贞也
　　六位时成时乘六龙以御天
　　初至上为六位九为龙自元而贞徳之序也由贞而元徳之妙也乘六龙者非乾元乎于賛利贞之其防深矣
　　乾道变化各正性命保合大和乃利贞
　　大和妙用也感通之妙不离于寂所以为利贞
　　或跃在渊进无咎也
　　不主于进义在适时其进如此故无咎
　　贞者事之干也
　　事以理为主事有变易理为之统
　　嘉会足以合礼
　　礼由中出天则也
　　利物足以和义
　　此即用以显体非自外来乃互明尔
　　九三曰君子终日干干夕惕若厉无咎何谓也子曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　居三应上干而又干已至于三小成也期终于上大成也满而不止骄何从生盈而不亢忧何自起欤
　　九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎
　　上下进退无有常准随时之义至难惟进徳修业斯能见天则而知时中尔
　　或跃在渊自试也
　　随时之义自试可知
　　或跃在渊乾道乃革
　　进退无常健之变也
　　利贞者性情也
　　感通不离于寂故终则有始周流不穷
　　亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎
　　进极而退易道无穷圣人体之昧者守亢
　　坤
　　【坤下坤上】坤利牝马之贞
　　坤主于顺其健应干
　　至哉坤元万物资生
　　元一也在干为乾元在坤为坤元其曰大曰至者以别乾坤元非有二　万物独阳不生必资坤元非止托形于地
　　六二之动直以方也
　　静而全动而着易之取象必于动之生物通者直流形者方周遍者大有如是体故有如是用也
　　六三含章可贞或从王事无成有终
　　乃顺承天卦体也含章可贞爻体也以六配三隂阳相杂故此爻之以隂含阳其文炳也二色成章隂阳杂也阳下隂隂乃上匪隂居阳阳施于隂隂则从之匪隂乘阳阳倡于始隂则终之终也者非谓成岁也始于化气终于成形而义备矣
　　含章可贞以时发也
　　倡而和施而生时也反此则非时矣时之义大矣哉
　　六四括囊无咎无誉
　　六二中正坤道之纯六三体杂阳来辟也六四重隂阳去翕也三爻之义取象精矣日有时而夜气有时而冬隂阳有时而静又何咎乎
　　黄裳元吉文在中也
　　坤之六五象取居中不取得位故曰圣人之情见乎辞
　　上六龙战于野其血黄
　　隂极阳存故战隂衰阳防故俱伤战以定分为隂之主交以达情为隂之夫战在上交在下
　　君子黄中通理
　　中而不倚故通偏则滞矣
　　正位居体
　　正五之中位居坤之顺体夫子賛此明六五之为纯臣
　　隂疑于阳必战为其嫌于旡阳也故称龙焉
　　隂疑阳故战战非阳意也曰龙战者阳非主战为其嫌于无阳尔易道明此后世犹有谓隂亦称龙者
　　屯
　　【震下坎上】屯元亨利贞
　　元亨利贞乾道全体六十四卦隂阳错综其流旁通其用不穷五卦特出例余卦尔
　　刚柔始交而难生动乎险中大亨贞雷雨之动满盈分气者一受施者二一专而精二博而衍始者难生终焉效着阳之体段明见于此
　　天造草昧冝建侯而不宁
　　草昧犹鸿荒也有万物立君长以治之
　　初九盘桓利居贞利建侯象曰虽盘桓志行正也以贵下贱大得民也
　　盘桓有待震遇坎也居贞而利九居初也志行而正阳宜动也动静不失正而知时者其惟阳刚乎以贵下贱无首之吉此一爻为一百八十六阳爻之首故此义　阳志行本震体　应四始此爻【阳上应隂位逆情顺】
　　六二屯如邅如乘马班如匪寇婚媾女子贞不字十年乃字
　　阳为马凡阳皆干之分体屯如邅如时也乘马班如位也匪寇婚媾彼情也女子贞不字我节也十年乃字得应也是谓利永贞此一爻为一百八十六隂爻之首故此义　隂居二中正　下有阳乘刚　应五始此爻【隂上应五位顺情逆】
　　六三即鹿无虞惟入于林中君子几不如舍往吝鹿阳物也近之与应曰马逺之与不应曰鹿象其物宜也六三逺实不可以求应上益闇人欲之起盖始诸此　六居三不中不正　去阳逺　无应　居阳可止也　震体　其上坎
　　六四乗马班如求婚媾往吉无不利
　　二应五初为之难四应初五不迫之何谓也初大得民五屯其膏一也震动上行坎体中陷二也阳之性上故初有上行五无下比隂之性下故初从四易二应五难三也此其辨尔　六居四正　应初始此爻【隂下应阳位逆情顺】　求而后往为诸隂之例
　　九五屯其膏小贞吉大贞凶
　　坎水乗震为云泽未流也此爻为三十一爻九五之首专于应故致戒大君之道以干九五为则　九居五正中　应二始此爻　小贞暂也大贞极也屯可以小贞以俟雨泽下流
　　上六乗马班如泣血涟如
　　六居上危　下有阳　上极变　无应
　　蒙
　　【坎下艮上】蒙亨
　　阳交隂始于屯终于蒙万物从阳气毕出　内卦刚中纯徳之守四隂揜之蒙而未发上九髙而无位盖师道也
　　利贞
　　隂交隂终于蒙利贞之义备矣
　　险而止防
　　见险而能止知也险而止蒙也
　　蒙亨以亨行时中也
　　因其亨而达之时中也
　　山下出泉蒙君子以果行育徳
　　山下出泉清而不杂人之蒙也纯一未散其散也物害之也非蒙矣如水之污非源泉之罪也　有徳故行之果内着外也行之当以养徳外实内也泉以流为象故取诸行
　　初六蒙利用刑人用説桎梏以往吝
　　己之蒙达因以达人以身为律也善乎周子之言曰圣人之蕴教万世无穷者顔子也此爻当之　阳隂防师道也圣之事隂能锡类友道也贤之事　往吝戒专与四
　　九二包蒙吉纳妇吉子克家
　　包纳初六克家之象屯之爻相应蒙之爻近而相得卦时不同其情亦异　妇从夫如蒙之听命于师也蒙卦上九为主二其子也
　　六三勿用取女见金夫不有躬无攸利
　　三求应上上九艮也近与六五志不在三六三自售故不可取
　　六四困蒙吝象曰困蒙之吝独逺实也
　　六四不以无应为失而以逺实为吝故知蒙贵近阳也
　　童防之吉顺以巽也
　　顺以巽谓顺从上也隂在阳下有巽体
　　上九击防不利为寇利御冦
　　有万物乃立君师屯寓君道蒙寓师道君道亲屯之用在初师道尊蒙之用在上　隂为防为寇上极疑变艮止不变乃止寇者
　　需
　　【干下坎上】需
　　隂阳居尊其类上行晋主离也明故下悉进需主坎也隂故下有待　内非干无可进之资外非坎无难进之疑徳盛时险故有待也　三阳在下须主九居五在险须助上下相须也
　　有孚光亨贞吉
　　中实为孚光亨不陷也其吉以贞　下卦干也位天位者干九五也上下交孚矣
　　利渉大川往有功也
　　需终于进不进非需
　　云上于天需君子以饮食宴乐
　　阳气烝坎水之上为云坎水未能下而为两　徳成有待身存则道光是以君子贵全身也
　　初九需于郊利用恒无咎
　　位在下阳未盛宜逺险也
　　九三需于泥致寇至象曰需于泥灾在外也自我致寇敬慎不败也
　　积阳成干徳盛可往致寇之至我盛彼弱可以必克爻辞不言者存敬慎也象辞发之
　　六四需于血出自穴象曰需于血顺以聴也
　　需至于伤然后顺听隂柔非知几者　顺而不阻者泰阻而不顺者小畜阻而顺者需【小畜阻下以顺上】　以下从上为顺四之不阻顺九五也五为阳主同类喜合由阳观隂险不可犯由隂观阳盛不可遏二者互明以尽需义
　　九五需于酒食贞吉象曰酒食贞吉以中正也
　　险难已济惟时宴乐几于凫鹥既醉时也功成而需不满假者故曰以中正
　　上六入于穴有不速之客三人来敬之终吉
　　三阳之志达五则止上六在外居可安也至夬卦乃决上六
　　讼
　　【坎下干上】讼
　　九二欲争二隂讼之所起
　　上刚下险险而健讼讼有孚窒惕中吉刚来而得中也险而健讼才之偏也刚来得中才之美也观象玩辞达易之变
　　初六不永所事小有言终吉
　　讼而情伸获从四应其辩得明
　　九二不克讼归而逋其邑人三百户无眚
　　听主中正故不克讼理曲畏罪故归而逋已受其灾故邑人无眚九四上九皆在上者也【匿于二隂逋窜之象】
　　六三食旧徳
　　初六从四辩而后明四上一体既有前比可无讼也
　　九四不克讼复即命渝安贞吉
　　初六自辩不待已言听上之命讼变而静故吉
　　九五讼元吉
　　九二受曲讼皆息矣此中正不私于应之效
　　师
　　【坎下坤上】师贞
　　师之主贵柔中师之帅贵刚中柔者出师之本刚者行师之用　以至仁伐至不仁师之正正故可久为万世法
　　初六师出以律否臧凶
　　以至仁伐不仁师出之律也王者之师以柔出司马统之以刚用　初六民也民柔王者用以为兵六乡六遂之众是也后世聚强暴之夫为兵失之矣
　　九二在师中吉无咎王三锡命象曰在师中吉承天宠也王三锡命懐万邦也
　　时中之义行乎险难君子之道造次必于是用将得人故万邦懐懐者说服异乎畏矣
