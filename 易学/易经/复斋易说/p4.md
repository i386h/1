<!-- { "loadSidebar": true } -->
　　坎隂陷阳至四而变因重卦也二五之刚挟柔在内丽象着而险情变三乗刚非可取者故不若四至顺也承阳履隂无复险矣由是隂阳情通交际得焉樽酒簋贰情寓此也器用缶尚质素也纳约自牖无隐情也险变为顺故要其终
　　九五坎不盈祗既平无咎
　　坎不盈水在中也只既平已盈科也坎不出险平之而已中未大者期守中以充干乎
　　上六系用徽纆寘于丛棘三岁不得凶
　　隂柔坎体终不能变坚意陷阳以取极祸系用徽纆不获去也寘于丛棘乗刚伤也
　　象曰上六失道
　　复之从道应初九也坎上失道陷二五也初上包括二阳其害为甚
　　离
　　【离下离上】离利贞亨
　　隂丽阳正也正故可久隂丽则阳亨也
　　重明以丽乎正
　　八卦同徳相应正也乃附丽之义故于离之
　　柔丽乎中正
　　柔丽二五中也丽于阳正也
　　明两作离大人以继明照于四方
　　日入而升谓之两作日新不已谓之继明
　　初九履错然敬之无咎
　　柔乗刚所履错然初九出而遇之能敬则隂阳合徳动与物交皆天理也不敬则役于物而生咎　日出而作故此象
　　六二黄离元吉
　　丽于中天下之至徳
　　九三日昊之离不鼓缶而歌则大耋之嗟凶
　　离中虚为缶日昊象老景达者安于死生之变昧者嗟时之不久故凶
　　九四突如其来如焚如死如弃如
　　炎上侵五故戒之深不然如日之再升明之日新亦其象也
　　六五出涕沱若戚嗟若吉象曰六五之吉离王公也明极故忧深忧深故祸弭又丽于尊位故致吉也
　　上九王用出征有嘉折首获匪其丑
　　上为六五所丽离之主在上与诸卦不同

　　复斋易説卷三
　　钦定四库全书
　　复斋易説卷四
　　宋　赵彦肃　撰
　　咸
　　【艮下兊上】咸
　　咸女在外未归亲迎之时故男下女恒女已归居室之时故夫尊妇卑
　　咸感也柔上而刚下二气感应以相与
　　匪隂先倡示皆感也感而后应则非速矣名卦曰咸其防深矣夫子賛之其辞妙
　　止而説
　　止而説则情不流性情也　男止女说是女説于止也夫妇之情贞矣
　　观其所感而天地万物之情可见矣
　　是之谓情
　　初六咸其拇象曰咸其拇志在外也
　　初动拇以感四咸之时隂阳近而相得近无感乃取应爻
　　六二咸其腓凶居吉象曰虽凶居吉顺不害也
　　五志在上二感之不应故凶居而顺三则吉
　　九三咸其股执其随往吝象曰咸其股亦不处也志在随人所执下也
　　动股感上为二所执上志在五往咸吝也
　　九四贞吉悔亡憧憧往来朋从尔思
　　日月代明寒暑迭运往来屈信乃常理也若憧憧然以思繋物则不可尔　心感则精思感则粗圣人感人心非思所能与也或曰感不以心为感之至是未知心之妙尔
　　九五咸其脢无悔象曰咸其脢志末也
　　四以思五以非心皆不明感通之妙　志末者欲以无心感上六在卦之外者
　　恒
　　【巽下震上】恒
　　终则有始也
　　恒故终则有始若终而穷岂曰恒乎
　　观其所恒而天地万物之情可见矣
　　以足咸义　感而恒与干之文言賛贞同防
　　象曰雷风恒君子以立不易方
　　干交坤坤复交干有震斯有巽动则有风风复动物是其证也故为恒　立不易方确乎不拔也
　　初六浚恒贞凶无攸利象曰浚恒之凶始求深也主于中正通时适变恒之道也执一不可以为恒初六隂柔居下以浚为常不知当浚则浚当显则显初无定也居始而求深焉攸利
　　九三不恒其徳或承之羞贞吝象曰不恒其徳无所容也
　　过中不恒也九二承之始可羞矣自以守贞吝于从也
　　九四田无禽象曰久非其位安得禽也
　　失中与正故无所获且初六隂也
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　居中则恒所应未定以六应九隂从阳也以震屈巽夫从妇也爻义为吉卦体为凶
　　上六振恒凶象曰振恒在上大无功也
　　初与上一以深为恒一以振为恒偏而执一失中故凶　九二六五中矣而不正九三正矣而不中初六九四中正两亡焉上六又以隂在上皆非恒义九二九三以阳在下上应六五上六于分亦不当也
　　遯
　　【艮下干上】遯亨
　　身虽遯道自亨
　　天下有山遯
　　干动于上阳能逺隂艮止于下隂不污阳
　　初六遯尾厉勿用有攸往
　　止而不往于遯则危然隂长之时亦不迫阳也【此是二义兼取】
　　六二执之用黄牛之革莫之胜説
　　六二中顺以留诸阳诸阳留则遯变　遯之六二观之九五于隂长时皆以中正易乱为治至矣哉大矣哉
　　九三系遯有疾厉畜臣妾吉
　　系隂不去于遯则危留以止隂乃有济也　内卦艮体皆不去以止遯
　　九四好遯君子吉小人否
　　止遯属之二三至四乃明遯义四乃初之所好不顾而遯其勇决如此
　　九五嘉遯贞吉
　　二之所嘉亦不顾而遯
　　上九肥遯无不利
　　外卦干体皆能遯去
　　大壮
　　【干下震上】大壮
　　君子以非礼弗履
　　由情正大故不蹈非礼　动乎天故非礼弗履
　　初九壮于趾征凶有孚
　　卦至四乃壮初九阳防徒壮其趾刚徳未盛故征凶
　　其孚穷也
　　信于羣阳而不量已
　　九三小人用壮君子用罔贞厉羝羊触藩羸其角小人用壮决之于三君子用罔视四慊也以刚为贞敌隂则危阳半值隂藩不决矣
　　九四贞吉悔亡藩决不羸壮于大舆之輹
　　阳壮隂自壊也
　　六五丧羊于易无悔
　　丧羊于易失刚也无悔在中也丧羊疑非壮在中犹壮尔
　　上六羝羊触藩不能退不能遂无攸利艰则吉
　　举三明上三妄进二者皆伤三能艰上亦吉也化小人者并受其福诛小人者未免俱伤立象之义深矣【上之祸福繋乎三尔】
　　晋
　　【坤下离上】晋
　　顺而丽乎大明
　　别而言之坤顺离丽兼而言之六五以顺徳丽二阳三隂顺进欲同丽也隂丽于隂徳之进三隂顺进气之升　大明阳也隂丽不敢为主异乎巽兊矣是故离卦为隂而日火皆阳物
　　柔进而上行
　　六五上行已进也三隂从之欲进也
　　是以康侯用锡马蕃庶
　　康侯之马则隂物也与牝马同下献上亦曰锡朝贡曰锡马助祭曰大牲惟其时尔
　　象曰明出地上晋君子以自昭明徳
　　如日之升无或使之揠苗则害矣
　　初六晋如摧如贞吉罔孚裕无咎
　　晋主在五不取四应时之宜也晋如志在五也摧如阻于四也贞以自守虽无信者寛以自处待时而进尔
　　六二晋如愁如贞吉受兹介福于其王母
　　晋如志应也愁如有阻也在下而裕得位而愁其揆一也五居尊位与坤合徳气同者应终莫之阻介福之受不可辞矣　王者以义主民有父道以恩保民有母道以礼教民有师道　隂阳之情或以配合或以类聚惟其时尔或谓六二无应是未知晋之同气而升也
　　六三众允悔亡
　　与众同诚以类俱进四不能遏匪摧匪愁行得所附以丽乎中不正之悔可消亡也
　　九四晋如鼫鼠贞厉
　　晋之时隂为君子阳为小人大哉时乎
　　六五悔亡失得勿恤往吉无不利
　　有悔有失有恤者何乘刚也悔亡失得勿恤者何居中而得尊位下以类升也明故能要终置失得于度外尔
　　上九晋其角维用伐邑厉吉无咎贞吝
　　需六四出三阳达五几于夬晋九四厉三隂达五几于剥于此更进则上九宜伐坤矣过位之阳抗方来之隂其亦危哉吉无咎者在晋时六五丽故尔以刚大之气为戒畏之事故贞吝也
　　道未光也
　　道未光故伐之道光之时隂少而伏何暇伐也
　　明夷
　　【离下坤上】明夷
　　内文明而外柔顺以蒙大难
　　内隐文明外显柔顺处乱世之道也惟内明故能柔顺逺害九三陷于四隂蒙大难也
　　利艰贞晦其明也
　　以艰为贞故能晦其明而不露不然则暂而已不能久也明有时露终不晦矣
　　九三明夷于南狩得其大首不可疾贞
　　三为明之主进获上六必待天时人事之至先时则失正矣
　　上六不明晦初登于天后入于地
　　上六闇自五以下皆以明伤
　　家人
　　【离下巽上】家人
　　自二至五隂阳得位柔皆顺乎刚初上包括盛且闲正家之象　父母以五四言之父子兄弟以五三言之夫妇以五四三二言之　必曰利女贞者巽离皆女故也
　　风自火出家人
　　火之用在二阳阳动故生风
　　初九闲有家悔亡象曰闲有家志未变也
　　二隂内丽三阳闲之不出阃也闲之在始故言于初志未变则闲益固悔亡之义以此故尔阳闲隂正
　　闲邪也闲人者其自闲乎
　　六二无攸遂在中馈贞吉象曰六二之吉顺以巽也顺巽乎三以馈尊者二之正也
　　六四富家大吉
　　化行乎下家之肥正家由五归美于四成化之首也
　　九五王假有家勿恤吉
　　五刚中正齐家之本四以下皆正齐家之效徳至则效至犹影响也
　　睽
　　【兊下离上】睽
　　其体其情各有睽合别而为四具在卦爻　二至五隂阳失位皆睽异也隂阳相与异中见同是故自其同观之天地万物一太极也自其睽观之一隂一阳已异体矣而况于万物乎
　　初九悔亡丧马勿逐自复见恶人无咎
　　同体者合异体者睽初四合徳时也故悔亡四在隂中马几丧矣既与隂睽故自复也路必由三见之则通四是以无咎
　　九二遇主于巷
　　二五阳下隂上故体睽而情合阳之情喜上隂之情喜下故二者适相遇九四间之故于巷遇以济睽故无咎也
　　六三见舆曳其牛掣其人天且劓无初有终
　　二阳繋隂隂欲去之阳不舍隂力争以取伤害当睽之时应爻未通睽极而解故终遇也
　　蹇
　　【艮下坎上】蹇
　　阳少隂揜之蹇以当位守正而未通解以隂阳交际而难释
　　利西南不利东北
　　阳以施隂为用隂以得阳为美西南隂也东北阳也坤隂卦东北丧朋乃终有庆贵得阳也蹇阳在险利西南与隂通也不利东北偏于阳尔
　　利见大人往有功也当位贞吉以正邦也蹇之时用大矣哉
　　既曰见险而能止又曰利见大人既曰不利东北又曰当位贞吉易之变如此
　　初六往蹇来誉
　　来对往吉还乡位尔坎在上故往蹇能来故有誉也蹇之为言举足艰也
　　六二王臣蹇蹇匪躬之故
　　义有不可虽王臣亦不轻往君子许其知时不谓其私已也
　　九五大蹇朋来
　　足行之澁为蹇大者蹇则朋来人君不自用天下皆归之
　　上六往蹇来硕
　　所以往蹇志在内故也
　　解
　　【坎下震上】解
　　阳少于隂难之所起刚柔迭居和而解也　圣人之作易也观变于隂阳而立卦是故求卦之防当先察隂阳之情得其情矣卦名乃定次推卦才次举物象次明卦时而卦之用尽矣例立于屯余不徧及圣经举一学者反三故解之为卦隂阳易位各离其所隂喜得阳为难者散此其情震动而上坎流而下动斯出险此其才雷雨作解此其物有攸往夙吉此其时也
　　利西南无所往其来复吉有攸往夙吉
