<!-- { "loadSidebar": true } -->
　　已日乃孚革而信之
　　此象犹震之后笑言哑哑也　圣者见革之元亨利贞与干同学者造乎此始知之
　　泽中有火革君子以治厯明时
　　泽中有火兊见离藏正秋时也火藏矣而非无故火墓于戌冬继秋春继冬夏继春父子相传因也秋继夏金火相传革也以气言之金革火时一秋而暑气退凉颷生是也以物言之火革金炉铸是也五行以相生相授而金火以相革相成是故兊为泽则与火相息兊为秋则与离相代皆革之义也
　　初九巩用黄牛之革
　　革之功在革二隂尔二隂革成就以反其初此立卦之本因而推之革之才不可胜用矣　隂丽阳固欲变也　黄牛者六二也于初言之何哉初九固九三贞故六二之革成干如俱革焉易离为坎何所取也推其才以措诸事己未可革静以待人也
　　六二已日乃革之征吉无咎
　　阳为日卦全体也繇言已日乃孚一卦为一日革成干而后信也爻析体也此言已日乃革之一爻为一日已日者终初九也初九固六二乃革得时之宜故行有嘉也推其才以措诸事则文明中正柔顺应干而能革者
　　九三征凶贞厉革言三就有孚
　　二革则干体具故九三征凶于贞危也三不往下卦成曰革言三就则能贞可知夫当革之时而能不革是亦变也故以革言若推其才以措诸事则知事之不可革而能审处者也
　　象曰革言三就又何之矣
　　与无妄之往何之矣意同圣人之防深哉
　　九四悔亡有孚改命吉
　　以九居四有悔革时贵阳故悔亡有孚改命信志而变其悔也推其才以措诸事则刚而不过佐君以任革者
　　九五大人虎变未占有孚
　　兊为虎虎变云者兊变也九五之变决上六上六之变从九五虎与豹大小之异也推其才以措诸事则大人有作风行草偃尔
　　上六君子豹变小人革面征凶居贞吉
　　兊成干不可更往居贞可也以事言则君子从化深小人从化浅尔
　　鼎
　　【巽下离上】鼎
　　汲水于井然火于鼎坎离之用周以普矣井之为卦坎上巽下鼎之为卦离上巽下风行乎中水火之气散而无滞大哉风乎
　　圣人亨以亨上帝而大亨以养圣贤
　　亨帝以少为贵故于圣贤曰大亨
　　巽而耳目聪明
　　内顺于理则外之视听无所蔽又巽于人兼天下之耳目则聪明也
　　象曰木上有火鼎君子以正位凝命
　　木上有火焰也　天难谌命靡常能正其位则天命定此言主器之道
　　初六鼎颠趾利出否得妾以其子无咎
　　初四相应均于覆鼎初以贱从贵故为出否四以贵从贱故为覆餗又初无实四有实故也妾以贱从贵者也然得主非贵有子乃贵主亦以有子为得妾也
　　九二鼎有实我仇有疾不我能即吉
　　六五不应则九二不覆始有实者或亨饪未熟或调和未宜故未取上出为用
　　九三鼎耳革其行塞雉膏不食方雨亏悔终吉
　　五应二者革而从上上不援三则三之行塞虽有美实不见食矣五上方和于三亏悔终吉者六终有变也
　　六五鼎黄耳金利贞
　　柔乗刚故利贞
　　震
　　【震下震上】震
　　阳气交隂达而上行　阳气动而为震或潜达或激而成声圣人以雷立象盖征其显者　隂阳周溥贞而有常进退往来终则有始震艮迭居惟变所适尔
　　震惊百里不丧匕鬯
　　处动而静有是徳者可以为君
　　震来虩虩恐致福也笑言哑哑后有则也
　　阳气之动雷霆之威所以生物也知几者见之明矣智不足以及此至品物流形始验其则尔圣人賛易常以其显然者示人
　　出可以守宗庙社稷
　　出犹作也
　　洊雷震君子以恐惧修省
　　恐惧修省庶几动合天理非止见威而惧
　　初九震来虩虩后笑言哑哑吉
　　初九为一卦之主尽震之义故以卦辞明之
　　六三震苏苏震行无眚
　　初九震六二危近也至三稍缓可以免逺也
　　九四震遂泥
　　初九震之纯动之果也九四居隂位且处二隂之间故泥而未光近五以止为尚故无凶悔吝
　　六五震往来厉亿无丧有事
　　往则乗初来则乗四皆危也初震之果者四震之泥者宁守位尔以尊位当弱阳故无所丧可有事于中也
　　上六震索索视矍矍征凶震不于其躬于其邻无咎婚媾有言
　　九四之威至上索矣惊而避之过也震之不于上之躬者以其至五而止也而四又方欲明己之不逼五故有言
　　象曰震索索中未得也虽凶无咎畏邻戒也
　　九四畏逼五而不敢逞
　　艮
　　【艮下艮上】艮
　　艮止也
　　阳止乎上又能上二隂又二隂止而不进
　　时止则止时行则行
　　阳交隂始于震终于艮终而复始往而复来循环无端故时止则止时行则行
　　艮其止止其所也上下敌应不相与也是以不获其身行其庭不见其人无咎也
　　当静而静止其所矣当动而动亦止其所也必先止于静而后止于动　以初对四则同以二对五则又同以三对上则又同静者见人我之本一乱者纷然其有间矣　先不获其身而后不见其人【尽已而无私则见人之为公】
　　君子以思不出其位
　　思不外驰心有所止
　　初六艮其趾无咎利永贞
　　人之能行必有其才有其时有其位乃可初六隂柔则无其才卦为止则无其时在下则无其位是未可行而宜止者也艮其趾故无咎人之于止能安者难故利永贞
　　六二艮其腓不拯其随其心不快
　　六二当艮时中正自守不以随三为快
　　九三艮其限列其夤厉薫心
　　限止夤列失俛仰之节害其心矣心慢而体不恭志动气也限止而危薰心气动志也是以君子贵内外交相养也
　　六四艮其身无咎
　　艮其身则身之所当止者皆止矣身之所当止者何也践形之学是也六四当艮时以隂居隂非静之至何足以当此
　　六五艮其辅言有序悔亡
　　能黙故能言非黙而不言也由言以推行所谓艮者亦如是而已
　　上九敦艮吉
　　其安仁者乎　艮体之纯
　　渐
　　【艮下巽上】渐
　　女归吉
　　君子之道造端乎夫妇女归吉则成化之渐
　　止而巽动不穷也
　　止有无穷之进屈伸之理如此
　　山上有木渐君子以居贤徳善俗
　　木得所居能庇覆也　体内卦以修徳法外卦以化民
　　上九鸿渐于陆其羽可用为仪吉
　　渐极而大通　一曰进而知退者也鸿能往能来
　　归妹
　　【兊下震上】归妹
　　上下交通人位守正象兼咸恒者也
　　初九归妹以娣跛能履征吉
　　归妹之时柔尊为女君刚而位下盖贱者也抱衾与裯实命不犹若跛之履故征吉也
　　象曰归妹以娣以恒也
　　嫡之有娣如江有沱盖常理也
　　跛能履吉相承也
　　六五接二王姬下嫁初九承二贱妾上从
　　九二眇能视利幽人之贞
　　眇能视不说彼之色也利幽人之贞不慕彼之势也安静守正则六五嫔矣
　　六三归妹以须反归以娣
　　虽隂未肯欲归妹则须至五若就本爻而行则可为娣尔下比九二故反归也
　　九四归妹愆期迟归有时
　　女之刚者不肯为娣故待时而归也
　　上六女承筐无实士刲羊无血无攸利
　　乗五非娣也上极非须也无应非妇也体柔非夫也故无适而可

　　复斋易説卷五
　　钦定四库全书
　　复斋易说卷六
　　宋　赵彦肃　撰
　　丰
　　【离下震上】丰
　　明以动故丰
　　明者阳也阳气动以生物故丰离为日日者阳之用也日出乎震一日之丰阳气二月出震一岁之丰阳气在下动而上亦丰义也
　　雷电皆至丰君子以折狱致刑
　　明于初震于终折狱致刑也若噬嗑则先勑法而后罚可明也
　　初九遇其配主虽旬无咎往有尚
　　初遇二四遇五五为四主常也二为初主以配合尔上无应近与二遇阳升而中昊而又升五亦中故
　　虽旬无咎　刚以得中为尚柔以得刚为尚
　　象曰虽旬无咎过旬灾也
　　过五则亢
　　六二丰其蔀日中见斗往得疑疾有孚若吉
　　隂柔无应往益疑也疑而不果初终得以发之
　　九四丰其蔀日中见斗遇其夷主吉
　　居隂故暗趋中故吉六五夷主也
　　六五来章有庆誉吉
　　六五来而与四隂阳杂成章
　　上六丰其屋蔀其家闚其户閴其无人三岁不觌凶九三之阳为上六所蔽故闚之不见
　　旅
　　【艮下离上】旅小亨旅贞吉
　　二隂居中故小亨隂托于阳得其所托也　刚上柔下贞也　丰有既济之义旅有未济之义　阳不得在内为主隂附于阳为客皆旅之义
　　六二旅即次懐其资得童仆贞
　　二者隂之次六居之即次也隂自守故懐其资隂为童仆所居正也
　　九四旅于处得其资斧我心不快
　　阳居隂暂遇尔非即次也离性上行阳刚能动有上从乎五以复于次之志得资斧可以剪除荆棘开通道路有其志而未上达故心不快
　　上九鸟焚其巢旅人先笑后号咷丧牛于易凶
　　髙者为巢鸟焚其巢即旅焚其次之象居上故先笑遭焚故后号咷五宜阳居大壮六五非阳故曰丧羊上宜隂居旅之上九非隂故曰丧牛壮之时不可以失刚旅之时不可以失柔
　　巽
　　【巽下巽上】巽小亨
　　柔与刚遇刚中柔顺故亨　重巽之卦刚柔杂居其情尤顺
　　刚巽乎中正而志行柔皆顺乎刚是以小亨利有攸徃利见大人
　　刚尽道柔乃服两者俱利反此俱失主在刚不在柔也
　　初六进退利武人之贞
　　欲进从阳有浸长之嫌故不果而退然卦重矣情与姤异故利决往
　　九二巽在牀下用史巫纷若吉无咎
　　巽在牀下谓初六也用史巫以诚接之也初六志疑故二接之
　　九三频巽吝
　　体巽也刚过故不安于巽有时不然故频巽也
　　六四悔亡田获三品
　　乗三有悔承五居柔故悔亡体巽故阳乐与之二得乎初矣四之所获三阳尔三五以近上以同体
　　九五贞吉悔亡无不利无初有终先庚三日后庚三日吉
　　巽之时体刚有悔巽乎中正故贞吉悔亡无不利也
　　上九巽在牀下丧其资斧贞凶
　　九二可以接初近也上九不可以接四亢也亢在外故丧资斧
　　兊
　　【兊下兊上】兊
　　说之情见乎外　隂居上故说又非説顺不能得阳又阳盛将决一隂故说　阳聚而不行故为泽隂为岸
　　是以顺乎天而应乎人
　　顺天应人方是说处
　　朋友讲习
　　讲见于言习见于行
　　初九和兊吉
　　纯卦无应取隂阳近逺言其情初九逺隂所说者阳故和而吉
　　九二孚兊吉悔亡
　　以九居二故不孚于六三自信而说以亡其悔九五本位无隂故孚于剥
　　六三来兊凶
　　以三画卦言之刚中柔外以六画卦言之隂来居内也刚中而说正也隂来而说邪矣
　　九四商兊未宁介疾有喜
　　体与初同而情异者卦重之六三在下也商度故未宁介于二体絶三说五乃有喜尔
　　九五孚于剥
　　信上六也
　　上六引兊
　　引三俱去成干则道光矣
　　涣
　　【坎下巽上】涣亨
　　聚散天地之大义也　阳散而下隂散而升二气絪緼交而生物故亨　九居二五故亨
　　利贞
　　阳尊隂卑其分明也
　　王假有庙王乃在中也
　　人之死魂气散王假有庙有事于散也
