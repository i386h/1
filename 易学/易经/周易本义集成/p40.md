<!-- { "loadSidebar": true } -->
　　【艮下离上】旅小亨旅贞吉【旅覊旅也山止于下火炎于上为去其所止而不处之象故为旅以六五得中于外而顺乎上下之二阳艮止而离丽于明故其占可以小亨而能守其旅之贞则吉旅非常居若可苟者然道无不在故自有其正不可须臾离也】集疏【徐氏曰小亨谓五柔居尊位小者亨也○愚案旅小亨之旅言卦象旅贞吉指人事而言旅必有正道旅而不以贞则将无所不为矣】初六旅斯其所取灾【当旅之时以隂柔居下位故其象占如此】集疏【程子曰初以隂处下是柔弱卑贱之人既处旅困而鄙猥细无所不至此其所以取灾咎也○愚谓君子穷不失义则虽失其所而为旅未尝以利累其心小人则穷斯滥矣此初六之旅所以有取灾之道也】六二旅即次怀其资得童仆贞【即次则安怀资则裕得其童仆之贞信则无欺而有頼旅之最吉者也二有柔顺中正之徳故其象占如此】集疏【张子曰居得位即次之义下有一隂得童仆也○郭氏曰旅几于困者也不得其次不得其资不得其助则困矣今即其次懐其资又得童仆之助则处旅之善者也六二柔顺中正故其善如此】九三旅焚其次丧其童仆贞厉【过刚不中居下之上故其象占如此丧其童仆则不止于失其心矣故贞字连下句为义】集疏【程子曰三过刚自髙致灾困之道也自髙则不顺于上过刚则暴于下故上不与而焚其次下离而丧其童仆也○徐氏曰三位髙而近离有焚象童仆初也初为二所得故三丧其童仆○潘氏曰居刚而用刚平时犹不可况旅乎焚次丧仆固其宜也九三以刚居下卦之上则焚次上九以刚居上卦之上则焚巢位愈髙刚愈亢则祸愈深矣○丘氏曰九三爻辞全与二反二柔顺得中三过刚不中故也○愚案九三以阳居阳非不正然至于焚且丧者处旅之时当以柔顺乎刚九三刚过而不中在下而无应上同乎阳则为离火所伤下连初隂则为二所隔是焚其次丧其童仆之义也如是虽贞亦厉矣】九四旅于处得其资斧我心不快【以阳居隂处上之下用柔能下故其象占如此然非其正位又上无阳刚之与下惟隂柔之应故其心有所不快也】集疏【程子曰四阳刚虽不中而处上体之下有用柔能下之象得旅之宜也然非正位故虽得其处止不若二之就次舍也○语録曰资斧有做赍斧説底资斧在离上说也自分晓然旅中不可无备御底物事这便是○易氏曰离为兵戈故有斧象○蔡氏曰资财也斧利噐也○徐氏曰才刚得其资斧也】六五射雉一矢亡终以誉命【雉文明之物离之象也六五柔顺文明又得中道为离之主故得此爻者为射雉之象虽不无亡矢之费而所丧不多终有誉命也】集疏【程子曰五君位也人君无旅旅则失位故不取君义○语録曰易中凡言终吉皆是初不甚好○张氏曰旅上体本干六自三升五变干爻而成离射雉也干阳刚直三矢之象去其中之一是一矢亡也亡一矢而得雉为所丧不多而终有所获之象终以誉命获乎上也○愚案雉者文明之物矢可射而致之射之在我者不敢废而一矢亡在时者不可必然所亡者一矢而雉终可得也故曰终以誉命】上九鸟焚其巢旅人先笑后号咷丧牛于易凶【上九过刚处旅之上离之极骄而不顺凶之道也故其象占如此】集疏【程子曰上九刚不中而处最髙又离体其亢可知在旅之时而过刚自髙失其所安宜矣巢鸟所安止焚其巢失其所安止也在离上为焚象阳刚自处以至髙始快其意故先笑既而失其所故号咷牛顺物丧牛于易谓忽易以失其顺也○徐氏曰上位极髙为巢之象牛亦离象旅贵柔顺中正三阳爻皆失之而最亢者上九也】总论【泉峰龚氏曰处旅之道不宜过刚过刚非所以处旅也故二以柔顺中正而最吉五以柔顺得中次之九三则过刚而厉上九则过刚而凶九四以阳居隂刚而能柔虽不及二五之吉而贤于九三上九矣盖旅虽贵乎柔顺又贵得中若初之又反过于柔弱卑下此其所以取灾也○愚案旅之得名以火在山上去其所处而不复之象故诸爻多以得丧为言二曰得其童仆三曰丧其童仆四曰得其资斧五曰矢亡上曰丧牛而又有即次焚次焚巢之异旅非人之所得已也与】
　　【巽下巽上】巽小亨利有攸往利见大人【巽入也一隂伏于二阳之下其性能巽以入也其象为风亦取入义隂为主故其占为小亨以隂从阳故又利有所往然必知所从乃得其正故又曰利见大人也】集疏【蔡氏曰利见大人刚居二五也○愚案巽顺也入也惟其能巽顺以入故利有攸往惟其能顺乎阳刚故利见大人】初六进退利武人之贞【初六以隂居下为巽之主卑巽之过故为进退不果之象若以武人之贞处之则有以济其所不及而得所宜矣】集疏【易氏曰初在下卦之下退则无据进则无应欲进欲退犹豫不决必济之以刚乃得其宜故曰利武人之贞】九二巽在牀下用史巫纷若吉无咎【二以阳处隂而居下有不安之意然当巽之时不厌其卑而二又居中不至已甚故其占为能过于巽而丁宁烦悉其辞以自道逹则可以吉而无咎亦竭诚意以祭祀之吉占也】集疏【泉峰龚氏曰九二以阳居隂而得中夲能巽者也但当巽时九五以阳刚中正居尊位而已以阳刚应之若未能尽巽顺之道者故必深自谦抑而又丁宁烦悉以道逹诚意于其上乃可以吉而无咎故曰巽在牀下用史巫纷若夫巽在牀下非自屈也史巫纷若非为谄也必如是而后尽巽顺之道耳○愚案祝史道人之意以达于神明巫以鬼神之意告于人史巫纷若则卑巽之意逹于上下此九二之巽在牀下过于卑巽以其诚意感动九五而已】九三频巽吝【过刚不中居下之上非能巽者勉为屡失吝之道也故其象占如此】集疏【语録曰频巽不比频复复是好事所以频复为无咎巽不是大段好底事九三别无伎俩只管今日巽了明日又巽自是可吝○蔡氏曰爻位皆刚勉强为巽者屡巽屡否岂不可吝○泉峰龚氏曰频巽与频复相似频复则厉而无咎频巽则终于吝者复是反于善屡失屡复虽非不贰过之意要亦不害其为反于善也故虽厉而无咎巽则不过卑巽而已屡失屡巽出于勉强适足着不恒之羞是则可吝也此其所以不同○愚案巽贵得中卑则谄过则烦九三处下之上居巽之中而上巽继之故曰频巽巽而至于频数吝之道也又案语録与本义及蔡氏之说不同当从语録频巽只是频数卑巽自是可吝却未见屡失屡否意】六四悔亡田获三品【隂柔无应承乘皆刚宜有悔也而以隂居隂处上之下故得悔亡而又为卜田之吉占也三品者一为干豆一为賔客一以充庖】集疏【黄氏宗台曰巽以初与四为主初进退而四有获者初在下卦隠伏太甚四在上卦位得其当故也○泉峰龚氏曰田获三品取互体离象离为网罟佃渔也】九五贞吉悔亡无不利无初有终先庚三日后庚三日吉【九五刚健中正而居巽体故有悔以有贞而吉也故得亡其悔而无不利有悔是无初也亡之是有终也庚更也事之变也先庚三日丁也后庚三日癸也丁所以丁宁于其变之前癸所以揆度于其变之后有所变更而得此占者如是则吉也】集疏【程子曰先甲三日以穷其所以然而处其事后甲三日以究其将然而为之防甲者事之始也庚者有所革也○程子曰甲者事之端庚者事之变也十干戊己为中过中则变故谓之庚○语録曰蛊之先甲三日是辛后甲三日是丁此卦先庚三日是丁丁与辛皆是古人祭祀之日但癸日不见用处○愚案蛊言先甲后甲当是积弊之余而取造始之意巽言先庚后庚是当申命之时而取更变之意庚以甲为对甲者事之始故蛊有先甲后甲之说庚者变之始故巽有先庚后庚之说甲言于蛊卦辞通论一卦之大体者也庚言于巽九五之爻辞九五巽之主重巽以申命者与】上九巽在牀下丧其资斧贞凶【巽在牀下过于巽者也丧其资斧失所以断也如是则虽贞亦凶矣居巽之极失其阳刚之徳故其象占如此】集疏【程子曰上九阳刚本有断以过巽而失其刚断居上而过巽至于自失在正道则为凶也○易氏曰牀在身下而反在牀下过于巽矣上九与九二巽之又巽者也故皆为巽在牀下之象○泉峰龚氏曰二爻皆巽在牀下皆过于巽者在九二则为吉在上九则为凶者九二居巽之时以刚应刚疑于亢者上九居巽之极过自卑屈是谓丧其阳刚之徳夫巽在牀下一也九二必如是乃能自尽上九而如是则为自失时位不同吉凶所以异也】总论【泉峰龚氏曰巽贵得中过与不及皆非巽之善者也故二五皆以中而获吉三重刚不中不及乎巽者也故吝上九巽极过乎巽者也故凶初与四位皆不中初居下卦之下卑巽太甚故为进退之象四居上卦之下位得其正故悔亡而有获然亦不能如二五之吉也】
