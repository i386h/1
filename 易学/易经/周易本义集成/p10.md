<!-- { "loadSidebar": true } -->
　　【坤下干上】否之匪人不利君子贞大徃小来【否闭塞也七月之卦也正与泰反故曰匪人谓非人道也其占不利于君子之贞道盖干徃居外坤来居内又自渐卦而来则九徃居四六来居三也或疑之匪人三字衍文由比六三而误也传不特解其义亦可见】集疏【刘氏曰否塞之时虽不利君子贞而君子之贞不可无也守此不变时之否而道之亨也故曰国无道至死不变然后足以为君子○泉峰龚氏曰本义卦变之说若有可疑泰否徃来只当以二体言不当以一爻言余见各卦】初六拔茅茹以其彚贞吉亨【三隂在下当否之时小人连类而进之象而初之恶则未形也故戒其贞则吉而亨盖能如是则变而为君子矣】集疏【语録曰拔茅茹贞吉亨这是吉凶未判时若能于此时改变小人便做君子君子小人只是个贞不贞○丘氏曰彖言贞则不利初言贞则吉亨何也曰彖言不利者君子之贞也以君子之正而处则为小人所嫉曰不利者所以戒君子爻言吉亨者小人之贞也小人处否而能以贞自守则化为君子曰吉亨者所以训小人也○泉峰龚氏曰茅茹取根在下而相连之象泰否初爻相称拔茅茹以其彚者以羣阳羣隂皆有牵连而进之意泰阳在下君子也故能征则吉否隂在下小人也必能守正乃得吉亨此爻要全在贞字上○愚读泰初九以其彚征吉君子之泰也君子之泰天下之泰也否初六以其彚贞吉亨小人之泰也小人之泰天下之否也彼曰征即吉此曰贞则吉亨变征作贞所以戒小人也易为君子谋圣人崇阳抑隂之意于此尤可见】六二包承小人吉大人否亨【隂柔而中正小人而能包容承顺乎君子之象小人之吉道也故占者小人如是则吉大人则当安守其否而后道亨盖不可以彼包承于我而自失其守也】集疏【致堂胡氏曰六二以隂居隂处得中正是于小人之中能包容承奉乎君子小人而得吉者也若大德之人则不然能以正自守不为世俗之所变是于否之时得否之道所以亨也○语録曰横渠说易为君子谋不为小人谋然易中亦有时为小人谋如包承小人吉言小人当否之时能包承君子则吉但此虽为小人谋乃所以为君子谋○泉峰龚氏曰泰九二曰包荒君子包容乎小人也否六二曰包承小人包承乎君子也泰之时君子包容乎小人则小人亦将劝于善而为君子之归否之时小人包承乎君子则君子不至有所害而小人亦吉也吾于泰否二卦得圣人处小人之道焉○愚谓东汉之末宦官恣横党锢祸起是小人不能包承者也小人不能包承卒不免其身以及其国而大人之否亦不可得而亨矣可不戒哉】六三包羞【以隂居阳而不中正小人志于伤善而未能也故为包羞之象然以其未发故无凶咎之戒】集疏【语録曰初六是那小人欲为恶而未发之时到六二包承则已打破头面了然尚自承顺那君子未肯十分做小人直到六三便做小人了所以包许多羞耻大凡小人做了罪恶他心下也自不稳当此便是包羞之说○蔡氏曰羞者耻其非之谓三居隂之穷为恶已深致乱已极而能自媿者故有此象包者爻之柔羞者位之刚○泉峰龚氏曰包羞之说语録与本义不同当以语録为正小人知为不善之可羞是尚有可变之理所以不言凶咎也否下三爻皆有开小人从善之意三之恶已着而以包羞为言则是其本心犹有存者天下无不可变之人是则圣人之意也○愚案泰九三将变而之否否六三亦当变而之泰也今小人而包羞忍耻以茍富贵而不知止不知位之不当时之通塞也】九四有命无咎畴离祉【否过中矣将济之时也九四以阳居隂不极其刚故其占为有命无咎而畴类三阳皆获其福也命谓天命】集疏【语録曰否已过中上三爻是说君子言君子有天命而无咎○项氏曰隂阳皆以类而进退故泰否之初皆称彚以其主下三爻之进退也泰之四称邻否之四称畴以其主上三爻之进退也又曰泰九三于无咎之下言有福否九四于无咎之下言畴离祉二爻当天命之变正君子补过之时也泰九三知其将变能修人事以胜之使在我无可咎然后可以勿惜小人之孚而自食其福也否之四因其当变能修人事以乘之有可行之时而无可咎之事则不独为一己之私又足为众贤之祉也○徐氏曰离丽也否九四有命即泰之九三无平不陂无徃不复之义言隂阳徃来泰否反覆天运固如此也○愚谓泰六四不戒以孚是小人乐于祸变者也否九四有命无咎是君子之安于义命者也君子小人之所以分也】九五休否大人吉其亡其亡系于苞桑【阳刚中正以居尊位能休时之否大人之事也故此爻之占大人遇之则吉然又当戒惧如系辞传所云也】集疏【致堂胡氏曰大人能消否而为泰且常谓危亡之在前曰其亡其亡矣如此则安固之道如系于苞桑而不可拔矣桑之为物其根深固苞谓丛生者其固尤甚也○语録问泰否二卦见得泰无不否否无不泰当泰将否之时若是有手段防则稍迟得些曰自古由治而入乱易由乱而入治难治世稍不支吾便入乱去乱时须是大人休否方得又曰有戒惧危亡之心则便有苞桑系固之象非是其亡其亡而又系于苞桑也○蔡氏曰泰阳来也否阳徃也然皆以阳为用故泰之二光大否之五最吉也○泉峰龚氏曰苞桑互巽木象以其蕃殖而安固也○愚案系辞传曰君子安而不忘危存而不忘亡治而不忘乱是以身安而国家可保也况当否之时已危已亡已乱乎故必忧其危险虑其灭亡戒其祸乱而后可以安其位保其存有其治也故曰其亡其亡系于苞桑】上九倾否先否后喜【以阳刚居否极能倾时之否者也其占为先否后喜】集疏【程子曰物理极则必反故否极则泰又曰反危为安易乱为治必有阳刚之才而后能故否之上九则能倾否屯之上六则不能变屯也○愚案泰上六城复于隍泰极而为否也否上九倾否否极而为泰也然曰勿用师自邑告命曰先否后喜盖皆为君子发也】总论【语録曰大抵易为君子谋且如否内三爻是小人得志时然不大段防做得事到四便说君子得时否渐次反泰防道理五之苞桑上之倾否到这里便倾了否做泰○又曰隂之与阳自是不可相无者今以四时寒暑而论若是无隂阳亦做事不成但以善恶及君子小人而论圣人直是要消尽了恶去尽了小人盖亦抑隂进阳之义某于坤卦亦曽畧发此意今有一様人议论谓君子小人相对小人不可大故去他则反激其祸且如舜举臯陶汤举伊尹不仁者逺所谓去小人非必尽灭其类只是君子道盛小人自化虽有些小无状处亦不敢发出来岂必勦灭之乎○易氏曰否者泰之反也以天地言之则天地不交而万物不通以君臣言之则上下不交而天下无邦其否塞极矣然六爻不言凶悔吝者卦言天地之否爻言济否之道圣人盖有以处此也○泉峰龚氏曰否六爻下三隂爻为小人上三阳爻为君子初曰贞吉亨二曰包承吉三曰包羞皆所以开小人反而从善之机四曰有命无咎五曰休否吉上曰倾否皆所以勉君子进而为治之事夫泰否徃来君子小人之进退而已矣今君子旣进而为治小人亦反而从善则否亦将转为泰矣六爻之义信乎为济否而发也或曰泰爻辞反不如否之多吉何也曰乱极必治治极必乱理之常也圣人于泰则忧其治之将乱故其辞多危惧于否则欲变乱而为治故其辞无凶咎杂卦传曰否泰反其类也其是之谓乎○愚案泰否各三隂三阳合而为一则泰六阳否六隂也否九四为泰之始泰九三则泰之极也泰六四为否之始否六三则否之极也隂阳相推天道之必然治乱相来君子小人迭为消长人事之当然也賛化育而参天地者其有以处此矣】
