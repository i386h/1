<!-- { "loadSidebar": true } -->
　　【离下坎上】既济亨小利贞初吉终乱【既济事之既成也为卦水火相交各得其用六爻之位各得其正故为既济亨小当作小亨大抵此卦及六爻占辞皆有警戒之意时当然也】集疏【语录曰大率到那既济时了便自不好去如唐时正观之盛便向那不好处又曰既济是已济了大事都已亨通了只更小小底正在亨通若能戒谨恐惧则常似今犹自得不然便一向不好去了○蔡氏曰初吉二也离明在内也终乱上也既济之终变为未济矣又坎难在外○新安胡氏曰三隂得位而三阳下之亦犹小者在上而亨之义○愚案一治一乱天运之不能无理势然也观既济之六爻隂阳各得其正位似若有吉无凶矣虽然易无不变之理故以初吉终乱系之】初九曳其轮濡其尾无咎【轮在下尾在后初之象也曳轮则车不前濡尾则狐不济既济之初谨戒如是无咎之道占者如是则无咎矣】集疏【语录曰曳轮濡尾是欲到未到之间不是不欲济是要济而未敢轻济如老子所谓冬涉川之象则必竟涉只是畏那寒了未敢便涉○易氏曰初为足四与二互坎为轮为濡坎轮在前而初自后曳之既曳其轮而不亟于进复濡其尾而不苟进象谓之义无咎者在下无位不轻于进合乎义者也○愚案初九虽当既济之时速于求进则复入于坎险故曳其轮濡其尾而无咎】六二妇丧其茀勿逐七日得【二以文明中正之徳上应九五阳刚中正之君宜得行其志而九五居既济之时不能下贤以行其道故二有妇丧其茀之象茀妇车之蔽言失其所以行也然中正之道不可终废时过则行矣故又有勿逐而自得之戒】集疏【徐氏曰卦有六位七日则刚柔变而失者得矣与震六二同○愚案诗有翟茀茀离象也】九三髙宗伐鬼方三年克之小人勿用【既济之时以刚居刚髙宗伐鬼方之象也三年克之言其乆而后克戒占者不可轻动之意小人勿用占法与师上六同】集疏【徐氏曰鬼方幽逺小国坎有鬼方象离体有伐象尽离三爻有三年象○愚案九三当既治之后居离明之极为日过中明则衰矣不可以轻动之时自宜持盈守成可也顾乃挟重刚之资过于求济犹髙宗虽贤以伐鬼方小国亦必三年而后克之鬼方幽逺之方盖指上六隂在外也】六四繻有衣袽终日戒【既济之时以柔居柔能预备而戒惧者也故其象如此程子曰繻当作濡衣袽所以塞舟之罅漏】集疏【程子曰繻当作濡谓罅漏也舟有罅漏则塞以衣袽以备濡漏又终日戒惧不怠虑患当如是也○郭氏曰既济思患预防而四又居多惧之地是以有繻有衣袽之戒袽敝衣也说文谓繻为缯防盖其意以为新缯必有敝袽亦犹既济必致终乱也○语录曰六四以柔居柔能虑患预防盖是心低小底人便能虑事柔善底人心不粗虑事细密刚果之人心粗不解如此○蔡氏曰繻帛之美者袽衣之敝者既济过中时且变矣故四有衣袽之戒言繻虽美必至于有袽事虽济则必致于未济必须终日戒慎乎此则不至于终乱也○案郭蔡繻有衣袽之说不烦改字于理亦通因附于此】九五东邻杀牛不如西邻之禴祭实受其福【东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也】集疏【程子曰杀牛盛祭也禴薄祭也盛不如薄者时不同也二五皆中正二在济下尚有进也故受福五处济极无所进矣○语录间纣时贵为天子祭祀之盛不若文王薄祭却可以受福盖时之兴衰自是如此曰子云云十六日月虽缺未多更圎似生明之时毕竟渐缺去初三虽小于生魄时毕竟是长底时节○愚案西邻虽指六二以反对而论正未济之六五也既济则时已过未济则时方来时已过虽杀牛亦无福之可侥时未过虽不杀牛而薄祭福将大来时乎时乎圣人不能违也】上六濡其首厉【既济之极险体之上而以隂柔处之为狐涉水而濡其首之象占者不戒危之道也】集疏【易氏曰上以隂柔居坎险之极有濡首之象初在下体之下濡其尾宜也上居上体之上而濡其首则其尤有甚于未济之初其道至危乌能久乎○愚案濡其首只是溺于所安旋致危乱不必谓狐之濡首也濡尾则犹可以济濡首则不保其终济矣故厉此有过涉灭顶之义】总论【语录问既济上三爻皆渐不好盖出明而入险四有衣袽之象便是不美之端倪已见五杀牛则已自过盛上濡首则极而乱矣不知如何曰时运到那时节过了康节所谓饮酒酩酊开花离披时节所以有这様不好底意思出来○项氏曰既济自泰变六五降而为二以六二为主爻未济自否变六二升而为五以六五为主爻故二彖皆曰柔得中也既济之终乱即泰之命乱未济之饮酒即否之后喜也○易氏曰干下坤上为泰天地之交也离下坎上为既济水火之交也泰之六爻虽相应而二五处非其位二五相易为既济则刚柔之位无一不当六十四卦无如既济六爻最正然卦言初吉终乱者乃盛衰安危之常理圣人于既济而示其戒与泰之上六城复于隍之戒一也○泉峰龚氏曰既济者事之已济也初言曳轮濡尾欲济而未济也二言丧茀勿逐未济而终济也三言克鬼方则事已济矣三年言其济之难小人勿用欲保其济也四言繻有衣袽言既济之终乱也五言杀牛禴祭已济之盛不如未济之时也上言濡首则济极而乱矣义取于济水故初上二爻曰濡尾濡首其余四爻取象不类又所以为既济始济之喻也○愚案在坎后故为濡尾未能出坎故濡首】
