<!-- { "loadSidebar": true } -->
　　【兊下震上】归妹征凶无攸利【妇人谓嫁曰归妹少女也兊以少女而从震之长男而其情又为以说而动皆非正也故卦为归妹而卦之诸爻自二至五皆不得正三五又皆以柔乘刚故其占征凶而无所利也】集疏【程子曰以说而动动而不当故凶如卦之义不特女归无所往而利矣】初九归妹以娣跛能履征吉【初九居下而无正应故为娣象然阳刚在女子为贤正之徳但为娣之贱仅能承助其君而已故又为跛能履之象而其占则征吉也】集疏【郭氏曰初在下贱者之位也上无正应自无所归娣之象也○释褐杨氏曰初九居下卦之下娣之义也九二居下卦之中嫡之义也六五居上卦之中夫之象也以二从五为嫡从夫以初从二为娣从嫡○蔡氏曰娣女弟谓媵属也无应不行故跛居位得当而承二故能履适二而媵乎五得妹之正也故征吉○丘氏曰卦辞言归妹征凶者盖归妹以说而动故征则凶初九归妹以娣反言征吉者盖初九以娣承君故征则吉也○愚案初二皆阳初与二并行而在下故曰娣无应故有跛象以刚得位而从乎二能履也能履故征行吉】九二眇能视利幽人之贞【眇能视承上爻而言九二阳刚得中女之贤也上有正应而反隂柔不正乃女贤而配不良不能大成内助之功故为眇能视之象而其占则利幽人之贞也幽人亦抱道守正而不偶者也】集疏【丘氏曰归妹以九二应六五有妻从夫之象以初承九二有娣从嫡之象○新安胡氏曰初二跛眇兊毁折象履卦六三亦兊体故取象同○愚案初曰跛能履者未中也二曰眇能视者未正也跛能履者不足以行道而娣相承则为吉眇能视者不足以明道而利于守幽人之贞也又九二有贤淑之徳而偶不良之配不能成内助之功如眇能视而不及逺然夫虽不夫而妇不可以不妇以幽静自居确守贞道而已】六三归妹以须反归以娣【六三隂柔而不中正又为说之主女之不正人莫之取者也故为未得所适而反归为娣之象或曰须女之贱者】集疏【程子曰三居下之上本非贱者以失徳而无正应故欲有归而未得其归须待也待者未有所适也六居三不当位徳不正也为说之主以说求归动非礼也上无应无受之者也女子之处如是人谁取之不可以为人配矣故反归以娣以不正而失其所也○愚案三为兊女之主而无应归妹以须也居不正之位体趋下之性下从于二之嫡是反归以为之娣也】九四归妹愆期迟归有时【九四以阳居上体而无正应贤女不轻从人而愆期以待所归之象正与六三相反】集疏【程子曰四女居贵髙之地有贤徳者也过时未归故云愆期愆期非不售也有待而行也故云迟归有时○新安胡氏曰三为说主四为动主四男而三女彖传所谓说以动所归妹是也今爻辞四亦以女言至于二称贤女而以五为不良之配则二女而五男也至五称帝女以下嫁于二则五爻为女而二爻为男矣其不可为典要如此】六五帝乙归妹其君之袂不如其娣之袂良月几望吉【六五柔中居尊下应九二尚徳而不贵饰故为帝女下嫁而服不盛之象然女徳之盛无以加此故又为月几望之象而占者如之则吉也】集疏【程子曰易中隂尊而谦降者则曰帝乙归妹泰六五与此爻是也贵女之归惟谦降以从礼乃尊髙之徳也不事容饰以恱人也娣媵者以容饰为事者也月望隂之盈也盈则敌阳矣几望未至于盈也五之贵髙不至于盈极则不亢其夫乃为吉也女处尊贵之道也○泉峰龚氏曰归妹卦变由泰而来归妹之五即泰之六五也故皆有帝乙归妹之象】上六女承筐无实士刲羊无血无攸利【上六以隂柔居归妹之终而无应约防而不终者也故其象如此而于占为无所利也】集疏【丘氏曰女指应爻言下卦兊少女也士指本爻言上卦震长男也震体上虚有筐象而三承之承筐也兊体在下有羊象而上应之刲羊也二爻皆隂虚无应故有无实无血之象○新安胡氏曰刲羊者士之功承筐者女之职上六不言夫妇而言士女者未成夫妇之礼约防而不终其事者也】总论【程子曰卦有男女配合者四咸恒渐归妹也咸恒夫妇之道渐归妹女归之义也○丘氏曰卦以少女从长男归妹之象也以六爻言之五言帝乙于归妹之上归妹之主也二不言归妹正妹之身也初三称娣于归妹之下乃妹之娣媵四居上无应则为归妹之愆期上隂处一卦之极则言夫妇之不终而不言归妹也○愚案上卦震体九四阳也而初以阳应之不得为正偶故为娣之象上六隂也而三以隂应之故亦为娣之象然上六言无实无血而四言归妹愆期者九四归妹之主也由六爻而论四为归妹之主二五得归妹之正偶初三以非应故皆为娣而上六则不昬之男不嫁之女矣】
　　【离下震上】丰亨王假之勿忧冝日中【丰大也以明而动盛大之势也故其占有亨道焉然王者至此盛极当衰则又有忧道焉圣人以为徒忧无益但能守常不至于过盛则可矣故戒以勿忧宜日中也】集疏【郭氏曰丰者盛大之名盛大所以亨然物极盛大者忧必将至日过中则昃丰过盛则衰圣人欲持满以中故言宜日中○语録问此卦后面爻不甚好曰是忒丰大了这物事盛极去不得了必衰人君于此时当如奉盘水战兢自持方无倾倒满溢之患若才有纎毫骄矜自满之心即败矣所以此处极难绍圣中羣臣创为丰亨豫大之说当时某论某人曰当丰亨豫大之时而为因陋就简之说君臣上下动以借口于是安意肆志无所不为而大祸起矣】初九遇其配主虽旬无咎往有尚【配主谓四旬均也谓皆阳也当丰之时明动相资故初九之遇九四虽皆阳刚而其占如此也】集疏【程子曰初九明之初九四动之初宜相须以为用故虽均而相应位则相应用则相资故初谓四为配主○易氏曰初与四本非正应而谓四为配主者同徳相求故也四为配主亦谓初为夷主夷等也配偶也遇上为配遇下为夷上下二爻明与动相须莫适为尊卑故皆以主为言郑本以旬为均旬古均字○丘氏曰凡卦爻多论隂阳正应惟丰以明动相资成卦者也故不论正应而以两刚相遇为同徳是以初四两爻体虽均而无咎】六二丰其蔀日中见斗往得疑疾有孚发若吉【六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昬也往而从之则昬暗之主必反见疑惟在积其诚意以感发之则吉戒占者宜如是也虚中有孚之象】集疏【程子曰二当丰大之时乃遇柔暗之主犹日中盛明之时乃见斗也○徐氏曰卦言宜日中以下体言之则二为中以一卦言之则三四为中故二三四皆言日中刚生明故初应四则为往有尚柔生暗故二应五为往得疑也○愚案初九之往以明遇明故往则有尚六二之往以幽见幽故往得疑疾惟六二柔顺中正能积其诚意以感发之则在上者不疑不疾而可获吉也尽吾之诚意而疑疾焉吉凶非所论矣】九三丰其沛日中见沬折其右肱无咎【沛一作斾谓旛幔也其蔽甚于蔀矣沬小星也三处明极而应上六虽不可用而非咎也故其象占如此】集疏【程子曰三居明体之上阳刚得正本能明者也而反暗于四者所应暗故也○易氏曰人之一身有左有右左不如右之力折右肱则不可用其过在上六非二四之咎也互兊有毁折象故曰折其右肱○泉峰龚氏曰丰沛甚于丰蔀见沬甚于见斗二应五四承五五暗为未甚故但丰蔀而见斗三应上上居暗极故又为丰沛而见沬也】九四丰其蔀日中见斗遇其夷主吉【象与六二同夷等夷也谓初九也其占为当丰而遇暗主下就同徳则吉也】集疏【程子曰四虽阳刚为动之主得大臣之位然以不中正遇隂暗柔弱之主故为丰其蔀日中见斗当盛明之时反昬暗也夷主其等也初四皆阳是其同徳又居相应之地故为夷主○易氏曰四言丰其蔀日中见斗与六二同象二以重隂无应而得中居正故有孚发若吉四不中正本无致吉之理惟遇初为夷主初亦遇四为配主二者均为阳刚而四之下行从初得明动相资之义所以吉也】六五来章有庆誉吉【质虽柔暗若能来致天下之明则有庆誉而吉矣盖因其柔暗而设此以开之占者能如是则如其占矣】集疏【郭氏曰处丰之世以无所丰为大故六爻之中称丰者皆无善道六五不言丰犹为可尚也○徐氏曰二居文明之中有章美之才者也以六五柔中之君来六二中正之臣资其开导之益则有庆且有誉矣二五同徳相照得处丰之道故吉○丘氏曰二以五为蔀在上而暗也五以二为章在下而明也二言往从五之君也五言来致二之臣也二之应五未信则不可往往则反招其疑惟积诚以感之然后五之蔽可开故曰有孚发若吉此人臣事暗君之训也六五隂暗在上处丰之时本无庆誉以下有文明之臣可以辅已若屈意下之资人之明以为明则不惟有庆誉而且得吉也此暗主用臣之训也】上六丰其屋蔀其家闚其户閴其无人三嵗不觌凶【以隂柔居丰极处动终明极而反暗者也故为丰大其屋而反以自蔽之象无人不觌亦言障蔽之深其凶甚矣】集疏【郭氏曰屋之覆障非特蔀而已见斗见沬犹有见焉三嵗不觌其凶甚矣○泉峰龚氏曰丰卦辞以盛大为义丰之吉者也在爻辞皆有丰蔀之象丰之不吉者也盖卦取明动相资故为盛大之义爻取二隂在上故为蔀蔽之义此所以卦辞之丰为吉而爻辞之丰皆不吉也又丰卦与明夷相似惟变了九四一爻丰其蔀蔽皆六五上六二隂所为二丰其蔀以五为应也三丰其沛以上为应也四丰其蔀以承五也然五虽柔暗以其得中故可采来章之吉上居丰极始则蔽人之明终则反以自蔽与明夷上六相似○愚案丰六爻以不应为善初四皆阳初曰遇其配主四曰遇其夷主二五皆隂二曰有孚发若吉五曰来章有庆誉吉三与上为正应三不免于折肱而上则甚凶当丰大之时以明动相资同徳相辅为善不取隂阳之应也况上六爻居丰极必变之时其凶必矣此日中则昃盛极必衰理势所然】
