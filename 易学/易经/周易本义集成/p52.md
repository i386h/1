<!-- { "loadSidebar": true } -->
　　天行健君子以自彊不息【天乾卦之象也凡重卦皆取重义此独不然者天一而已但言天行则见其一日一周而明日又一周若重复之象非至健不能也君子法之不以人欲害其天徳之刚则自彊而不息矣】集防【胡氏曰天者干之形干者天之用天形苍然南极入地下三十六度北极出地上三十六度状如倚杵其用则一昼一夜行九十余万里天之行健可知故君子法之以自彊不息云○杨氏曰自彊不息所以体天之行健盖思诚之道也○语録曰天行健以气言之则一昼一夜周乎三百六十五度而又过一度以理言之则于穆不已无间容息岂不是至健○深居冯氏曰天一而已必言天之行也每一昼一夜而周一天于以见重干之象焉天一昼一夜行九十余万里人一呼一吸谓之一息每一昼一夜一万三千五百息则是一息之间天已行八十余里矣亘古今未尝止息何其健也法干以自彊法重干以不息则是人皆可以用健而自几于天德也○新安胡氏曰六十四卦大象皆着一以字以者所以体易而用之也○愚案人一呼一吸谓之一息则天之一昼一夜亦可谓之一息人身小天地也观之潮汐可见天之呼吸也天之行也十二万九千六百年上不知其何所始下不知其何所终也天之健行如是哉君子体之以进徳修业无有一息之间断此其所以能参天地并立而为三才也与】通论【孔氏曰六十四卦象通上下则称君子施于天子不兼在下则称先王其兼诸侯则称后又有称上称大人者上凡人上者皆是大人则以徳言也】濳龙勿用阳在下也【阳谓九下谓濳】集防【孔氏曰经言龙而象言阳明经之龙即阳也一爻举自然之象五爻言人事互相通也○徐氏曰阳释龙字下释濳濳故勿用○愚案本义九当作龙濳龙释初九之象阳在下又释濳龙之所以取义言阳在下则谓之君子之在下亦可也】见龙在田德施普也集防【语録曰如日方升虽未中天而光已无所不被矣○徐氏曰德龙徳也在地上则泽乎物故施普也○林氏曰见龙在田非谓龙之在田也兴云致雨雨我田畴德泽在田也所贵乎大人者谓其徳之及物也】终日干干反复道也【反复重复践行之意】集防【项氏曰三之上下皆得纯干故曰反复道此解干干二字论位则重刚故危论德则反复合道故无咎四亦以进退皆合道故得无咎三以自修故曰反复四以自试故曰进退】或跃在渊进无咎也【可以进而不必进也】集防【石氏曰爻辞但云或跃无咎夫子加进字以断其疑以进字释跃字】飞龙在天大人造也【造犹作也】集防【徐氏曰大人造者圣人作也龙以飞而在天犹大人作而居位大人释龙字造释飞字】亢龙有悔盈不可久也集防【徐氏曰盈谓阳极释亢字不可久释有悔字】用九天徳不可为首也【言阳刚不可为物先故六阳皆变而吉○天行以下先儒谓之大象濳龙以下先儒谓之小象后仿此】集防【语録曰干为万物之始故天下之物无不资之以始但其六爻有时而皆变故有羣龙无首之象而君子体之则当谦卑恭顺不敢为天下先耳非谓可天德而不可为首若干不为首则万物何所资而为始而又谁为之首○愚案天德不可为首天徳释见羣龙不可为首释无首盖言其变而之坤也六爻皆变而之坤是谓见羣龙无首象释之以天德今变而之坤则不可为首矣上面进盈及天德皆当微断句读】
　　地势坤君子以厚德载物【地坤之象亦一而已故不言重而言其势之顺则见其髙下相因之无穷至顺极厚而无所不载】集防【语録问地势犹言髙下相因之势以其顺且厚否曰髙下相因只是顺若厚又是一个道理然惟其厚所以只管上下相因去若是薄底物髙下只管相因则倾陷了不能如此无穷矣惟其髙下相因无穷所以为至顺也君子体之惟至厚为能载物○冯氏曰地一而已而势有髙下于以见重坤之象焉地之厚无不载也法坤以厚德法重坤以载物则是德厚也物斯载焉天地民物之责圣贤道学之传任之以身非其德之厚孰能载之哉】履霜坚冰隂始凝也驯致其道至坚冰也【案魏志作初六履霜今当从之驯顺习也】集防【丘氏曰干初九小象释之以阳在下坤初六小象释之以隂始凝圣人欲明九六之为隂阳故于乾坤之初画言之其防如此】六二之动直以方也不习无不利地道光也【游氏曰坤之六二静则中正动则直方坤之道盛于六二而直方因动而见也○徐氏曰生物而无所回非直乎赋形而无所移易非方乎】含章可贞以时发也或从王事知光大也集防【程子曰夫子惧人守文而不逹义也又从而明之言义所当为则以时而发非含藏终不为也○泉峰龚氏曰含章可贞或从王事惟知之光大者能之若浅暗之人岂能含章岂能出以从王事知之不光大者不知时措之宜也】括囊无咎慎不害也集防【丘氏曰慎释括囊义不害释无咎义○耿氏曰君子之括囊非恶有誉也恶有咎耳故象曰无咎不害而不及誉也】黄裳元吉文在中也【文在中而见于外也】龙战于野其道穷也用六永贞以大终也【初隂后阳故曰大终】集防【语録曰坤六爻皆隂其始本小到此隂皆变阳所谓以大终也言始小而终大】
　　云雷屯君子以经纶【坎不言水而言云者未通之意经纶治丝之事经引之纶理之也屯难之世君子有为之时也】集防【程子曰坎不云雨而云云者云为雨而未成者也○郭氏曰坎在上为云故云雷屯坎在下为雨故雷雨作解云而未雨则为屯已雨则为解屯犹妊解犹产也○冯氏曰云雷方作而未雨有屯结之象君子观象以冶世之屯犹治丝者既经之又纶之所以解其结而使就条理也经之如云之弥密纶之如雷之发达】虽盘桓志行正也以贵下贱大得民也集防【程子曰阳居隂下以贵下贱之象方屯之时隂柔不能自存有一阳刚之才众所归从更能自处卑下所以大得民也○杨氏曰初以阳刚之才足以济时之屯又能以贵下贱宜得其民矣然犹盘桓不进者志行正故也行一不义杀一不辜得天下不为所谓正也】六二之难乗刚也十年乃字反常也即鹿无虞以从禽也君子舎之往吝穷也求而往明也集防【泉峰龚氏曰求谓初上求四往谓四下从初四待初求而后往是知有阳倡隂随之义其见可谓明矣】屯其膏施未光也泣血涟如何可长也山下出泉蒙君子以果行育德【泉水之始出者必行而有渐也】集防【司马氏曰果行言其动育德言其静也君子动果而静专○项氏曰果行象泉之出育德象山之深力行者似戅养德者似愚皆有蒙之象焉彖言治人之蒙此言君子以蒙自治也○冯氏曰泉之出山也有幽蒙欲达之象果行如泉育德如山蒙与蛊上卦皆山故皆曰育德其下卦为泉则曰果行为风则曰振民观此则知字字有归着而用卦之防可识矣坎水也而不为水者四卦初出山下者为泉蒙也气在天上者为云需也其遇雷者亦为云屯也或为雨解也】利用刑人以正法也【发蒙之初法不可不正惩戒所以正法也】集防【释褐杨氏曰正法云者正吾教人之法非谓置之法律者也如记之夏楚二物以収其威书所谓朴作教刑是也】子克家刚柔接也【指二五之应】集防【程子曰二五刚柔之情相接故得行其刚中之道成发蒙之功苟非上下之情亲二虽刚中安得尸其事乎】勿用取女行不顺也【顺当作慎盖顺慎古字通用荀子顺墨作慎墨且行不慎于经意尢亲切】困蒙之吝独逺实也【实协韵去声】集防【徐氏曰刚实发蒙四独逺之困于蒙者也故吝】童蒙之吉顺以巽也集防【新安胡氏曰顺以爻柔言巽以志应二言】利用御宼上下顺也【御宼以刚上下皆得其道】集防【程子曰利用御宼上下皆得其顺也上不为过防下得击去其蒙御宼之义也○愚案蒙小象凡三顺字只是一般不必以不顺为不慎盖六三所行不顺故勿用取之】云上于天需君子以饮食宴乐【云上于天无所复为待其隂阳之和而自雨耳事之当需者亦不容更有所为但饮食宴乐俟其自至而已一有所为则非需也】集防【程子曰饮食以养其气体宴乐以和其心志所谓居易以俟命也○冯氏曰水气上于天而云兴焉有需待将雨之象饮食之奉宴乐之暇安养以待时也○项氏曰饮食坎象宴乐乾象】需于郊不犯难行也利用恒无咎未失常也需于沙衍在中也虽小有言以吉终也【衍寛意以寛居中不急进也】集防【释褐杨氏曰需贵乎逺而不贵乎近初九之需于郊于险为逺九三之需于泥于险为近二居郊与泥之间故曰沙论其所居之地虽不及于郊而胜于泥焉故得以寛裕居中而不陷于险也】需于泥灾在外也自我致宼敬慎不败也【外谓外卦敬慎不败发明占外之占圣人示人之意切矣】集防【语録问占外之占曰象中本无此意占者不可无此意所谓占外意也○丘氏曰三既迫坎故曰致寇至夫坎在外未尝迫人由人急于求进自迫于险以致祸败象以自我释之明致灾之由不在他人也然能以敬慎自处亦不至于败也】需于血顺以听也集防【丘氏曰需之三四干坎之会也三恃健冐险而进四据险以待干来圣人于三以敬告之能敬则不犯坎矣于四以顺告之能顺则不忤干矣二者交尽其道此处需之要也】酒食贞吉以中正也不速之客来敬之终吉虽不当位未大失也【以隂居上是为当位言不当位未详】集防【程子曰隂宜在下而居上不当位也然能敬以自处终必得吉而亦未为大失也】
　　天与水违行讼君子以作事谋始【天上水下其行相违作事谋始讼端絶矣】集防【郭氏曰天体于上水行于下天道左旋水性右流皆违行而不相亲故曰讼不亲也不亲所以为讼○冯氏曰天西而水乃东相违而为讼天上而火亦上相合而为同人○项氏曰作属干谋属坎】不永所事讼不可长也虽小有言其辩明也集防【程子曰讼不可长之事居讼之初故因以戒之○石氏曰初六自以隂柔居下无犯上之事九四居上恃其刚壮而陵初如此则初之理直虽小有言其辩易明故得终吉也】不克讼归逋窜也自下讼上患至掇也【掇自取也】集防【程子曰自下讼上义乖志屈祸患之至犹掇拾而取之言易得也○京口曰逋言遁之逺窜言伏之深掇言自取之速也】食旧德从上吉也【从上吉谓随人则吉明自主事则无成功也】集防【释褐杨氏曰二健而讼上故取逋窜之羞三顺而从上则食旧德而吉也】复即命渝安贞不失也讼元吉以中正也【中则听不偏正则断合理】集防【泉峰龚氏曰讼元吉以中正也是讼者得其中正而元吉似无与听断之事也】以讼受服亦不足敬也集防【愚案讼终必凶虽或幸胜不可以为常故夫子抑之曰受服亦不足敬所以戒人终讼也】
