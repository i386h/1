<!-- { "loadSidebar": true } -->
　　【艮下震上】小过亨利贞可小事不可大事飞鸟遗之音不宜上宜下大吉【小谓阴也为卦四隂在外二阳在内隂多于阳小者过也既过于阳可以亨矣然必利于守贞则又不可以不戒也卦之二五皆以柔而得中故可小事三四皆以刚失位而不中故不可大事卦体内实外虚如鸟之飞其声下而不上故能致飞鸟遗音之应则宜下而大吉亦不可大事之类也】集疏【程子曰小过为小者过又为小事过又为过之小事有待过而后亨者故小过有亨义○语录曰中孚有卵象小过有飞鸟象中间二画是鸟腹上下四隂是鸟翼象鸟出乎卵此小过所以次中孚也○蔡氏曰小过柔为主柔性下故宜下大吉○万氏曰小过虽为隂过于阳然初二在下犹顺乎阳五上居上则逾逆矣盖阳上隂下理之正也而五上反之失其道矣故戒之曰不宜上宜下大吉而彖传亦曰上逆而下顺也然则以一卦而统论则隂过而阳弗过以四隂而并论则下犹弗过而上愈过矣隂过之中亦有善恶之分抑扬之意焉本义以不宜上宜下大吉防上文飞鸟之义谓其飞上而不下似非本防】初六飞鸟以凶【初六隂柔上应九四又居过时上而不下者也飞鸟遗音不宜上宜下故其象占如此郭璞洞林占得此者或致羽虫之孽】集疏【耿氏曰大过至上乃凶小过在初已凶以应上而求进故也小过上逆下顺今应上求进失宜下之义其凶宜矣○泉峰龚氏曰大过卦辞以栋为象而三四两爻亦以栋言小过卦辞以鸟为象而初上两爻亦以鸟言大过阳过于中而三四又阳之中也小过隂过于外初上又隂之外也栋之成其用在中故大过于三四言栋鸟之飞其用在外故小过于初上言鸟诸卦爻辞与卦辞同者为成卦之主大过之过其主在中二阳小过之过其主在外二隂亦内阳外隂之义也】六二过其祖遇其妣不及其君遇其臣无咎【六二柔顺中正进则过三四而遇六五是过阳而反遇隂也如此则不及六五而自得其分是不及其君而适遇其臣也皆过而不过守正得中之意无咎之道也故其象占如此】集疏【程子曰阳在上者父之象尊于父者祖之象四在三上故为祖五隂而尊祖妣之象也二与五居相应之地同有柔中之徳志不从于三四故过四遇五是过其祖而遇妣也○项氏曰二阳君也祖也而居下二隂臣也妣也而居上今二乃过三与四而应五故为过祖与君而遇妣与臣之象臣不可过其君故变文曰不及其君言不相值也其实相过矣○愚案小过四隂皆过阳道也六二过阳而与六五遇以隂遇隂故但为遇其妣与臣而不遇其祖与君言妣与臣则凡天下之隂类皆在其中矣】九三弗过防之从或戕之凶【小过之时事每当过然后得中九三以刚居正众隂所欲害者也而自恃其刚不肯过为之备故其象占如此若占者能过防之则可以免矣】集疏【语录曰弗过防之则是弗能过防之也四字只是一句至弗过遇之皆是两字为絶句义不可晓○新安胡氏曰弗过防之亦当两字为絶句盖小过乃隂过之时故二阳爻皆称弗过是言阳弗能过也防之防隂也言弗能过之则当防之若不防而反从之则彼或得以戕我而凶矣二隂在下有上进之势故当防○泉峰龚氏曰胡氏过防之说与项氏易氏诸说同且与卦内过遇之例合所当从也】九四无咎弗过遇之往厉必戒勿用永贞【当过之时以刚处柔过乎恭矣无咎之道也弗过遇之言弗过于刚而适合其宜也往则过矣故有厉而当戒阳性坚刚故又戒以勿用永贞言当随时之宜不可固守也或曰弗过遇之若以六二爻例则当如此说若以九三爻例则过遇当如过防之义未详孰是当阙以俟知者】集疏【项氏曰九三九四此二爻方为隂所过非能过人者也故皆曰弗过○易氏曰弗过而遇则与三不同九三弗过而防犹足制羣隂之过九四弗过而遇则不期而防之在我失位往而遇隂其道为危不可不戒故曰往厉必戒○新安胡氏曰九四弗过与九三同义遇之前遇乎隂也上往则危必当致其戒二隂在上有遇之之势故当戒也】六五密云不雨自我西郊公弋取彼左穴【以隂居尊又当隂过之时不能有为而弋取六二以为助故有此象在穴隂物也两隂相得其不能济大事可知】集疏【朱氏曰小畜所畜者小小过所过者小二卦虽殊而大者不能施则一故关子明曰小畜一卦之体当小过一爻之义○徐氏曰柔盛居上密云之象隂阳和则成雨皆隂无应有不雨之象西郊互体兊象公谓五彼谓二在穴二隂居下也○泉峰龚氏曰隂阳和而后能雨密云不雨自我西郊两见于易皆隂阳不和之象小畜以一隂畜乎五阳隂微而阳盛力不能制小过以四隂过乎二阳隂盛而阳微势不均敌故皆有密云不雨之象小畜以巽畜干主全卦言故以卦辞言之小过以隂过阳而六五为之主故于爻辞言之在小畜为全卦之义在小过则一爻之义也小畜小过皆以隂为主小畜所畜者小小过所过者小皆不足以大其有为者也西郊二卦皆有互体兊象我小畜指六四言小过指六五言也】上六弗遇过之飞鸟离之凶是谓灾【六以隂居动体之上处隂过之极过之已髙而甚逺者也故其象占如此或曰遇过恐亦当作过遇义同九四未知是否】集疏【新安胡氏曰此爻与六四正相反弗过遇之者阳弗能过乎隂反遇乎隂也弗遇过之者隂弗能遇阳反过乎阳也小过隂过而阳弗过之时故四言弗过而上言过四前有隂有相遇之理上已过阳无复相遇之期故四言遇而上言弗遇也飞鸟离之取过逺之象隂过如此非隂之福也灾荐至凶孰甚焉此可为小人过盛者之戒】总论【易氏曰隂为小阳为大四阳萃于中则为大过四隂列于上下则为小过故小过之隂爻皆过而阳爻皆言弗过初六居下卦之下上六居上卦之上过而不得其中六二居下卦之中六五居上卦之中虽中而未免于过此四爻正小过之义至三四阳爻皆以弗过为言者扶二阳之不及以抑四隂之过也○丘氏曰小过四隂二阳隂过于阳故为小过初上二爻皆隂不中为过者也故皆凶二五两爻位得其中过而弗过故无凶咎之戒三曰弗过防之谓防下二隂也四曰弗过遇之遇上二隂也然隂在阳下其害犹可逭隂在阳上其祸不可测矣】通论【项氏曰坎离者乾坤之大用也故上经终于坎离下经终于既未济颐中孚小过附既未济二阳函四隂则谓之颐四阳函二隂则谓之中孚皆美名也二隂函四阳则谓之大过四隂函二阳则谓之小过皆非美名也于是可见贵阳贱隂之意离之为丽坎之为防意亦如此又曰上经将终授以颐大过下经将终授以中孚小过四卦皆不反对所以明雷风山泽之正用也四卦之象皆有坎离雷风山泽之气出于坎离坎离出于乾坤也】
