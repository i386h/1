<!-- { "loadSidebar": true } -->
　　蛊刚上而柔下巽而止蛊【以卦体卦变卦德释卦名义盖如此则积弊而至于蛊矣】集防【语録曰刚上而柔下巽而止蛊此是言致蛊之由非治蛊之道又曰大凡看易先看成卦之义险而健则成讼巽而止则成蛊艮刚居上巽柔居下上髙亢而不下交下卑巽而不能救此所以蛊坏也巽而止只是巽顺便止了更无所施为如何治蛊】蛊元亨而天下治也利涉大川往有事也先甲三日后甲三日终则有始天行也【释卦辞治蛊至于元亨则乱而复治之象也乱之终治之始天运然也】集防【语録问蛊是坏乱之象虽乱极必治如何便防元亨曰乱极必治天道循环自是如此如五胡云扰以至于隋必有唐太宗者出又如五季必生太祖皇帝若不如此便无天道了所以彖传云蛊元亨而天下治也○泉峰龚氏曰蛊卦辞言先甲后甲巽爻辞言先庚后庚二事相为表里合而观之可也盖蛊由泰而变事之坏者也事坏而至蛊则当复始甲者事之始故蛊彖传以先甲后甲为终则有始也蛊六五变而为巽事始于蛊申之以巽乆必有弊不可以不更庚者事之变故巽爻辞以先庚后庚为无初有终也夫事之坏至蛊而新之是谓终则有始事之弊至巽而革之是谓无初有终终则有始主甲而言如创业之君新一代之法度也无初有终主庚而言如中兴之主革前朝之弊事也甲庚以十干言之甲乙丙丁属阳是前一截庚辛壬癸属隂是后一截戊己属土居中过中则当变庚过乎中者也故甲为事之始庚为事之变庚者更其弊而已非如甲之创始也蛊由泰变主全卦言故于卦辞言甲巽由蛊变主九五言故于爻辞言庚】
　　临刚浸而长【以卦体释卦名】集防【徐氏曰浸渐也隂符经曰天地之道浸亦用此义言一气不顿进一形不顿亏二阳长于下而渐进也○丘氏曰浸有向盛之意夫复姤一隂一阳其气甚微泰否三隂三阳势已均等皆不可言浸惟临遯乃隂阳方盛之时故以浸言之】说而顺刚中而应【又以卦德卦体言卦之善】大亨以正天之道也【当刚长之时又有此善故其占如此也】至于八月有凶消不久也【言虽天运之当然然君子冝知所戒】集防【语録曰刚浸而长以下三句解临字大亨以正便是天之道也解元亨字须用说八月有凶者盖要反那二阳说○徐氏曰隂阳消长若循环然彖易圣人深言消长之机其来甚速思患豫防君子所冝深戒也○泉峰龚氏曰临二阳长歴三四五上及初二三四凡八爻为观而二阳消是为至于八月有凶也○愚案八月之说盖自临初爻数至上遯初爻数至二为八月此以临遯隂阳消长而言如泰否之辞故临曰消不乆而遯曰浸而长也至观则圣人取义又别不以消长言也】
　　大观在上顺而巽中正以观天下【以卦体卦德释卦名义】集防【潘氏曰观如楼观之观髙大而壮观也○徐氏曰大刚也中正五也大观在上以位言顺巽中正以德言有位无德不足以观天下有德无位亦不足以观天下】观盥而不荐有孚颙若下观而化也【释卦辞】集防【语録曰盥本为荐而不荐是欲畜其诚意以观示民有孚颙若便是那下观而化○丘氏曰盥而不荐则诚意未散既荐诚意散矣颙若卬首仰望貌盥而不荐者上之观下有孚颙若下之观上也○愚案大观及中正以观之观去声卦名观字合平声所以六爻皆平声也盥而不荐有孚颙若正下观上之辞言方盥而未荐其诚意颙然可邱也岂以此观示于人哉其为平声也无疑矣】观天之神道而四时不忒圣人以神道设敎而天下服矣【极言观之道也四时不忒天之所以为观也神道设敎圣人之所以为观也】集防【语録曰圣人以神道设敎是圣人不犯手做防事即盥而不荐之意】
　　颐中有物曰噬嗑【以卦体释卦名义】集防【童溪王氏曰易之立卦其命象各有所指如鼎井大过栋桡小过飞鸟远取诸物也如艮之背颐之颐噬嗑颐中有物近取诸身也】噬嗑而亨刚柔分动而明雷电合而章柔得中而上行虽不当位利用狱也【又以卦名卦体卦德二象卦变释卦辞】集防【程子曰明与威并行用狱之道也六五以柔居中为用狱之主以柔处刚而得中得用狱之冝也以柔居刚为利用狱以刚居柔为利否曰刚柔质也居用也用柔非治狱之冝也○徐氏曰刚柔分未噬之象动而明方噬之象雷电合而章已噬之象犹噬物然噬则頥分嗑则颐合此三句解噬嗑而亨义○新安胡氏曰下体本坤上体本干柔得中而上行初柔上行而得中也噬嗑刚柔分而柔得中节刚柔分而刚得中故于两卦发其义】
　　贲亨【亨字疑衍】柔来而文刚故亨分刚上而文柔故小利有攸往天文也【以卦变释卦辞刚柔之交自然之象故曰天文先儒说天文上当有刚柔交错四字理或然也】集防【蔡氏曰柔来而文刚二也坤下交干而为离也分刚上而文柔上也干上交坤而为艮也刚柔往来自然之文故曰天文○泉峰龚氏曰下卦干体得柔来文之则刚者亨矣上卦坤体得刚上文之则小利有攸往也】文明以止人文也【又以卦德言之止谓各得其分】观乎天文以察时变观乎人文以化成天下【极言贲道之大也】集防【项氏曰刚上柔下谓之天文以二爻卦变言也故曰以察时变文明以止谓之人文以离艮成卦言也故曰以化成天下】剥剥也柔变刚也【以卦体释卦名义言柔进于阳变刚为柔也】集防【丘氏曰自一柔变刚而为姤再变遯三变否四变观五变剥更进则尽变而为坤矣圣人于姤言柔遇刚者姤相邂逅之谓也于此言柔变刚则尽反其所为君子悉为小人天下之事有不忍言者矣】不利有攸往小人长也顺而止之观象也君子尚消息盈虚天行也【以卦体卦德释卦辞】集防【程子曰君子当剥之时知不可有所往顺时而止存心消息盈虚之理而能顺之乃合乎天行也理有消息盈虚顺之则吉逆之则凶君子随时敦尚所以事天也○徐氏曰剥彖曰君子尚消息盈虚天行也复彖亦曰反复其道七日来复天行也言天行者盖物极则反类穷则变乃天道之循环也】复亨刚反【刚反则亨】动而以顺行是以出入无疾朋来无咎【以卦德而言】集防【语録问刚反当作一句曰然此二字是解复亨动而以顺行是解出入无疾以下○潘氏曰剥以顺而止复以顺而行君子处道消道长之时无往而不以顺也】反复其道七日来复天行也【隂阳消息天运然也】集防【语録曰大扺都则是一个阳气只是有消长上面阳消一分下靣隂长一分又不是别讨个隂来只是阳消处便是隂故阳来谓之复复是本来物事隂来谓之姤姤是偶然相遇又曰消息之道自然如此故曰天行处隂之极乱者复治往者复还凶者复吉危者复安天地自然之运也○项氏曰反复音覆复与剥相反剥卦覆而成复故曰反复其道又曰动而以顺行是以出入无疾朋来无咎此人事之当然也反复其道七日来复天行也此天理之必然也在天则有必复之理在人则顾所处如何也】利有攸往刚长也【以卦体而言既生则渐长矣】复其见天地之心乎【积隂之下一阳复生天地生物之心几于灭息而至此乃复可见在人则为静极而动恶极而善本心几息而复见之端也程子论之详矣而邵子诗亦曰冬至子之半天心无改移一阳初动处万物未生时酒味方淡大音声正希此言如不信更请问庖牺至哉言也学者冝尽心焉】集防【程子曰一阳复于下乃天地生物之心也先儒皆以静为见天地之心盖不知动之端乃天地之心也非知道者孰能识之○语録问天地生物之心未尝须臾停然当气候肃杀草木摇落之时此心何以见曰天地此心常在只是人看不见故必剥复而后始可见又曰要说得见字亲切盖此时天地之间无物可见天地之心只一阳初生净净洁洁见得天地之心在此若是三阳发生万物之候则天地之心尽在万物不能见得如此端的又曰十月阳气收敛一时关防得尽天地生物之心固未尝息但无端倪可见惟一阳初动乃始可见端绪也○李氏曰穷冬积隂之时几于无生意矣而阳气已动于穷泉之下犹之人也方其物欲之深几于无天理矣而性善之端要不可泯就其发处而观之则天地之心见矣○愚案冬至复管飞灰是一阳方动处万物虽未生而观之梅上生意蔼然于斯时也岂不可见天地之心乎以见天地生物之心未尝息也】
　　无妄刚自外来而为主于内动而健刚中而应大亨以正天之命也其匪正有不利有攸往无妄之往何之矣天命不佑行矣哉【以卦变卦德卦体言卦之善如此故其占当获大亨而利于正乃天命之当然也其有不正则不利有所往欲往何哉盖其逆天之命而天不佑之故不可以有行也】集防【郭氏曰刚自外来而为主于内论卦之所以成主于震也动而健动以天也大亨以正无妄之道也无妄之道天也止于无妄而不往明天道常存不止于无妄而有攸往者是以人而灭天者也以人灭天此天命所以不佑天非有心来不佑也其道不与天合天何由而助之乎○愚案动以天为无妄动之得其正也动之不得其正则不可有所往也是不合于天理而动不以天也】
　　大畜刚健笃实辉光日新其德【以卦德释卦名义】集防【语録曰艮止便能笃实笃实便有辉光○泉峰龚氏曰刚健干也笃实艮也辉光者笃实之所发日新者刚健之所为刚健而笃实日新而辉光则其德之畜也大矣】刚上而尚贤能止健大正也【以卦变卦体释卦辞】集防【语録曰能止健不说健而止见得是艮来止干是以艮之止止干之健○泉峰龚氏曰大畜由大壮而变九四一爻往居于上以五上二爻言则为君能尚贤以干艮二体言则为能止健惟其刚上而尚贤所以能止健皆正之道也】不家食吉养贤也【亦取尚贤之象】集防【郑氏曰畜有三义曰畜聚也畜止也畜养也刚健笃实辉光日新其德畜聚之大者干至健而艮能止之畜止之大者养贤而不家食畜养之大者畜之大者莫大于畜德畜干畜贤此其所以为大畜也○新安胡氏曰艮刚畜干有养贤之象尚贤以上九一阳言养贤以干三阳言】利涉大川应乎天也【亦以卦体而言】集防【程子曰六五应乎干乃大畜之君应天而行所行能应乎天无艰险之不可济况其他乎】
　　颐贞吉养正则吉也观颐观其所养也自求口实观其自养也【释卦辞】集防【泉峰龚氏曰观其所养是泛言观其所养之道如何观其自养是言所养之道在于自养也二句是解颐观頥自求口实不是对说下文始言养人之事盖必先自养而后有以养人未有不能自养而能养人者也】天地养万物圣人养贤以及万民颐之时大矣哉【极言养道而賛之】集防【愚案观其所养是言观其所以养人者如何必正则吉也观其自养是言观其所以自养者如何亦必得正则吉也观颐养人也自求口实自养也天下之理固有能尽养人之道者亦有自养者亦有待人而养者万物待天地而后养万民待圣人而后养若天地圣人能尽养物养人之道者其为頥养之道大矣】
