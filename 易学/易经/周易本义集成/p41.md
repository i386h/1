<!-- { "loadSidebar": true } -->
　　【兑下兑上】兑亨利贞【兊说也一隂进乎二阳之上喜之见乎外也其象为泽取其说万物又取坎水而塞其下流之象卦体刚中而柔外刚中故说而亨柔外故利于贞盖说有亨道而其妄说不可以不戒故其占如此又柔外故为説亨刚中故利于贞亦一义也】集疏【程子曰兊说也说致亨之道也能说于物物莫不说而与之是以致亨然为说之道利于贞正非道求说则为邪媚而有悔咎矣故戒利贞也○丘氏曰三女之卦圣人多以贞戒之离曰利亨贞巽曰利贞兊曰亨利贞三男之卦则不言贞震曰亨坎曰心亨艮曰艮其背而已盖阳刚为能有立若夫隂柔多病于不正故也】初九和兑吉【以阳爻居说体而处最下又无系应故其象占如此】集疏【泉峰龚氏曰初居说体在内无应说在心而无所私系者也发而中节故谓之和其吉宜矣○愚案语曰君子和而不同小人同而不和晏子曰和如和羮同如济水此初九之和兊得待小人之道也其吉宜矣】九二孚兑吉悔亡【刚中为孚居隂为悔占者以孚而说则吉而悔亡矣】集疏【程子曰二承比隂柔宜有悔矣以其有刚中之徳孚信内充虽比小人自守不失故吉而悔亡非二之刚中则有悔矣○泉峰龚氏曰九二阳刚得中当说之时以孚信为说者也已以孚信为说人不得而妄说之所以吉也○愚案九二中实诚以接物人莫之欺彼此相说而无非道之失所以悔亡也】六三来兑凶【隂柔不中正为兑之主上无所应而反来就二阳以求说凶之道也】集疏【程子曰六三隂柔不中之人说不以道者也来兊就之以求说者也比于在下之阳非道就之以求说所以凶也之内为来上下俱阳而独之内者以同体而隂性下也○愚案六三居位不当居上下二兊之间下兊方终上兊又来以求说焉说而又说不得其正者也故上六曰引兊盖与六三相表里彼得其位故不言凶咎】九四商兑未宁介疾有喜【四上承九五之中正而下比六三之柔邪故不能决而商度所说未能有定然质夲阳刚故能介然守正而疾恶柔邪也如此则有喜矣象占如此为戒深矣】集疏【徐氏曰两间谓之介分限也人有节守亦谓之介商兊未宁正理欲公私界限处不可不审所从也圣人以介疾有喜言之所以开示正道隄防邪心其意亦切矣】九五孚于剥有厉【剥谓隂能剥阳者也九五阳刚中正然当说之时而居尊位密近上六上六隂柔为说之主处说之极能妄说以剥阳者也故其占但戒以信于上六则有危也】集疏【语録曰比上之柔二五所同独戒五者五君位也○徐氏曰上六处说之极无他系应惟附五以求说也五位虽正上柔亲附说而信之必至剥刚故曰孚于剥○愚案九五中实孚于上下者也但孚于上六则有厉为兊之主而不言兊居位之正以孚信从事所谓说之不以道不说者也】上六引兑【上六成说之主以隂居说之极引下二阳相与为说而不能必其从也故九五当戒而此爻不言其吉凶】集疏【易氏曰兑之成卦在上与三三下从二阳故曰来上引二阳进于上故曰引】总论【释褐杨氏曰兊以义为说而主在二隂爻惟初九与隂逺独为和兊诸爻皆近隂者故二有悔四未宁五孚剥然阳性能刚隂之说不能终陷之故有悔而能亡四介疾而有喜五仅厉而已矣○易氏曰初二四五阳刚在各卦之内六三上六隂柔在各卦之外隂柔在外兊说之小人也故六三下就二阳以求说上六下引二阳以为说三上之为说一也三言凶者隂居阳位不得其正上不言凶者隂居隂位犹近于正者也○泉峰龚氏曰兊本以说之见乎外而得名然六爻之义皆不取乎说之徇乎外者也初居内卦之内故为最吉二居内卦之中故次之三居内卦之外则为凶矣四居外卦之内故商兊而喜五居外卦之中则孚剥而有厉上居外卦之外则为引兊虽不言凶而亦不可以为吉人之所说苟能不徇乎外则其见于外者斯得其正而吉矣】
　　【坎下巽上】涣亨王假有庙利渉大川利贞【涣散也为卦下坎上巽风行水上离披解散之象故为涣其变则本自渐卦九来居二而得中六往居三得九之位而上同于四故其占可亨又以祖考之精神既散故王者当至于庙以聚之又以巽木坎水舟楫之象故利渉大川其曰利贞则占者之深戒也】集疏【朱氏曰涣否九四之变也九二之刚自四而来六四之柔自二而往正位乎外而上同乎五也○丘氏曰卦变三刚三柔各以类聚今散四之刚而下居于二散二之柔而上居于四亦涣之义○泉峰龚氏曰朱氏卦变之说甚得本旨诸卦彖传言卦变者皆当以此例之○愚案涣与解同而义异解者难之始解涣者难之已散解犹有获狐射隼等事已散而涣天下无所事矣】初六用拯马壮吉【居卦之初涣之始也始涣而拯之为力既易又有壮马其吉可知初六非有济涣之才但能顺乎九二故其象占如此】集疏【程子曰六爻独初不言涣者离散之时辨之宜早方涣始而拯之则不至于涣也马谓二也初隂柔顺而托于九二刚中之才以拯其涣如得壮马以致逺必有济矣故吉○李氏曰凡柔弱处险难者必上有刚健之才拯之方可出险明夷六二与此爻是也○新安胡氏曰马坎象明夷二至四亦有坎体故其象同○愚谓九二以刚在下健而能行马壮之象也初六上比于二用拯之象也坎为马互震亦为马】九二涣奔其机悔亡【九而居二宜有悔也然当涣之时来而不穷能亡其悔者也故其象占如此盖九奔而二机也】集疏【郭氏曰九二之刚自外来而得中得去危就安之意故有奔其机之象○语録曰九二涣奔其机以人事言之是来就安处○泉峰龚氏曰彖传曰刚来而不穷谓涣自否来九四之阳下居于二也四危地也下居于二则安矣故有奔其机之象奔者来之急谓九也机在下而凭之以安谓二也二居中而安故以机为象○愚谓九二奔其机是自四而来犹隔三故曰奔六四之涣其羣是自二而来亦涣其否塞小人之私羣也】六三涣其躬无悔【隂柔而不中正有私于已之象也然居得阳位志在济时能散其私以得无悔故其占如此大率此上四爻皆因涣以济涣者也】集疏【程子曰悔亡者本有悔而得亡无悔者本无也○易氏曰卦分三才三与四为人位在外体者人也在内体者已也三在内体故为涣其躬○愚案躬身也身岂可涣也涣其躬涣其己身之私也正己以正人也所以无悔本义之说得之矣】六四涣其羣元吉涣有丘匪夷所思【居隂得正上承九五当济涣之任者也下无应与为能散其朋党之象占者如是则大善而吉又言能散其小羣以成大羣使所散者聚而若丘则非常人思虑之所及也】集疏【语録曰老苏云涣之六四曰涣其羣元吉夫羣者圣人之所欲涣以混一天下者也盖六四能涣小人之私羣成天下之公道此所以元吉也是说涣了小小底羣队并做一个东坡所谓合小以成大大以为一皆是涣其羣涣有丘之义○徐氏曰羣同类也丘聚之髙也夷等夷也四夲居二与初三皆柔同类而等夷者也今柔进居四散其同类之私羣而上聚乎五故元吉涣下聚上涣有丘也匪夷所思言非二柔思虑之所及也○丘氏曰丘聚之大者谓九五下连二爻为互艮艮为山丘也四上连五是涣散中而得所聚之大故曰涣有丘不溺于在下之私党而上附于阳明之主所散者小所聚者大济涣之功莫盛于此○泉峰龚氏曰彖传曰柔得位而上同谓涣自否来六二之柔进居于四而上同于五也二去初三同类之柔而进居于四涣其羣也得位而上同于五涣有丘也易中卦变惟此二爻为明白以类推之可也○愚案隂阳各以其类聚则否下卦三隂为羣以为私党害于其上者也今九四下而得中六二上而同五是各散其羣以归于一而宗乎九五也然则涣也乃所以聚也】九五涣汗其大号涣王居无咎【阳刚中正以居尊位当涣之时能散其号令与其居积则可以济涣而无咎矣故其象占如此九五巽体有号令之象汗谓如汗之出而不反也涣王居如陆贽所谓散小储而成大储之意】集疏【程子曰五以刚中正为治涣之主当使号令洽于人心如人身之汗浃于四体则信服而从矣如是则可以为涣之主居正位为称而无咎再言涣者上谓涣之时下谓处涣如是则无咎也○语録曰号令所当散如汗出千毛万窍中迸散出来这个物事出不会反却不是说那号令之出不当反只是取其如汗之散出自有不反底意思○愚案当天下涣散之时人思其主须人君发号施令正位乎上使人心知所归向而天下一矣故曰王居无咎而象亦曰正位也此与萃有位之义同本义以涣王居为涣其居积然当涣散之时必有为涣之主者所当从小象正位之说】上九涣其血去逖出无咎【上九以阳居涣极能出乎涣故其象占如此血谓伤害逖当作惕与小畜六四同言涣其血则去涣其惕则出也】集疏【程子曰涣之诸爻皆无系应亦涣离之象惟上与三应三居险陷之极上若下从于彼则不能出于涣矣然上以阳刚处涣之外有出涣之象故云血去逖出无咎○潘氏曰处涣之外避害逺去血去避害也逖出逺去也○愚案上九下应于坎坎为血卦是当涣之时涣其坎难者也居卦之外逺害忧惕于义为无咎矣】总论【语録曰涣卦以大意看则人所当涣者莫甚于已私其次便涣散他羣队合以成大其次便涣散其号令与其居积其次便涣去患害○蔡氏曰以成卦言之则在二与四以治涣言之则惟四与五当位故四能涣其羣而上同五能涣其居积与其号令所以济涣也初与二救涣者也三则自治上则逺害而己○溪边熊氏曰涣散也言能散失险难也天下之难非阳刚得位则莫能济故其难之散也则为涣及其下皆顺从也则为萃涣之言亨者一而萃则再言之涣言利者二而萃则三言之涣言王假有庙萃亦言王假有庙而加以用大牲之辞以是知天下之难涣而后能萃也】
