<!-- { "loadSidebar": true } -->
　　震亨【震有亨道不待言也】震来虩虩恐致福也笑言哑哑后有则也【恐致福恐惧以致福也则法也】震惊百里惊远而惧迩也出可以守宗庙社稷以为祭主也【程子以为迩也下脱不丧匕鬯四字今从之出谓继世而主祭也或云出即鬯字之误】集防【程子曰雷之震动惊及百里人无不惧而自失惟宗庙祭祀人无不尽其诚敬之心则虽雷震之威不能使之惧而自失其守故临大震惧能安而不自失者惟诚敬而已此处震之道也○徐氏曰震之所以亨者当震之来则虩虩然恐惧而顾虑乃因恐以致福也笑言哑哑所以继于恐惧之后定而后能安自处有法则矣雷之震及于百里逺者惊而迩者惧而能不丧匕鬯则可以守宗庙社稷而为祭主矣○丘氏曰惊者卒然遇之而动乎内惧者惕然畏之而变乎中也惊远惧迩甚言雷之可畏也】艮止也时止则止时行则行动静不失其时其道光明【此释卦名艮之义则止也然行止各有其时故时止而止止也时行而行亦止也艮体笃实故又有光明之义大畜之于艮亦以辉光言之】集防【语録曰行固非止然行而不失其理乃所止也○问艮之象何以为光明曰定则明凡人胷次烦扰则愈见昏昧中有定止则自然光明庄子所谓泰宇定则天光发是也○徐氏曰光明阳徳也艮以一阳进居二隂之上光明着见非隂暗所能掩蔽故其道自然光明】艮其止止其所也上下敌应不相与也是以不获其身行其庭不见其人无咎也【此释卦辞易背为止以明背即止也背者止之所也以卦体言内外之卦隂阳敌应而不相与也不相与则内不见已外不见人而无咎矣晁氏云艮其止当依卦辞作背】集防【语録曰艮其止止其所也上句止字当作背字下句止字是解艮字所字是解背字盖云止于所当止之所即至善之地也不获其身是无与于已不见其人是亦不见人无已无人惟见义理之当止所谓止其所也又曰八纯卦都不相与只是艮卦是止尤见不相与内不见已是内卦外不见人是外卦两卦各自去○丘氏曰有止之时有止之所止之时如夫子之仕止久速各当其可是也止之所如大学之仁敬孝慈各得其分是也自艮止也而下言止之时自艮其止而下言止之所】
　　渐之进也女归吉也【之字疑衍或是渐字】进得位往有功也进以正可以正邦也【以卦变释利贞之意盖此卦之变自涣而来九进居三自旅而来九进居五皆为得位之正】集防【蔡氏曰进得位四也干下爻交坤而为艮坤上爻交干而为巽渐义上进故只取坤爻进为言○丘氏曰进得位往有功是释女归吉之义进以正可以正邦是释利贞之义○建安张氏曰女子适人不可遽合必待六礼备而后行故女归以渐为吉进以正可以正邦者家道正而天下定矣】其位刚得中也【以卦体言谓九五也】止而巽动不穷也【以卦徳言渐进之义】集防【程子曰内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不至困穷也】
　　归妹天地之大义也天地不交而万物不兴归妹人之终始也【释卦名义也归者女之终生育者人之始】説以动所归妹也【又以卦徳言之】集防【语録曰归妹未有不好只是説以动带累他】征凶位不当也无攸利柔乘刚也【又以卦体释卦辞男女之交本皆正理惟若此卦则不得其正也】集防【徐氏曰位不当则紊男女内外之正柔乘刚则悖夫妇倡随之理所以征凶而无攸利也○新安胡氏曰动而説为随此阳倡而隂和男行而女从得男女之正故元亨利贞説以动为归妹则是隂先倡而阳和女先行而男从失男女之正故征凶无攸利】
　　丰大也明以动故丰【以卦徳释卦名义】集防【语録曰明以动故丰以明心应事物非明则动无所之非动则明无所用】王假之尚大也勿忧宜日中宜照天下也【释卦辞】集防【语録曰王假之尚大也只是王者至此极大防时节所尚皆大事○蔡氏曰明以动合二徳言其致亨之道丰宜当作亨尚大言王能尚其丰之大也】日中则昃月盈则食天地盈虚与时消息而况于人乎况于鬼神乎【此又发明卦辞外意言不可过中也】集防【语録曰丰卦彖许多言语其实在日中则昃月满则食天地盈虚与时消息数句上这盛得极当须紧守得日中时候方得不然偃仆倾坏了】
　　旅小亨柔得中乎外而顺乎刚止而丽乎明是以小亨旅贞吉也【以卦体卦徳释卦辞】集防【童溪王氏曰入而丽乎内者处家之象也故巽离合而为家人止而丽乎外者旅人之象也故艮离合而为旅旅也者圣贤失位之时夫君子之道固无往而不亨然时乎得位其亨在于天下时乎失位则其亨止于其身故曰柔得中乎外而顺乎刚止而丽乎明是以小亨旅贞吉也】旅之时义大矣哉【旅之时为难处】集防【程子曰天下之事当随时各适其宜而旅为难处故称其时义之大】
　　重巽以申命【释卦义也巽顺而入必究乎下命令之象重巽故为申命也】集防【语録曰申字是叮咛反覆之意风无所不入如命令之叮咛告戒无所不至故象以之】刚巽乎中正而志行柔皆顺乎刚是以小亨利有攸往利见大人【以卦体释卦辞刚巽乎中正而志行指九五柔谓初四】集防【丘氏曰巽之徳顺而善入而于象为风风者天之号令故有命令之象内巽者命之始外巽者申前之命也故曰重巽以申命巽虽立乎柔而二五以刚得中故论成卦则以柔为主论六爻则以刚为重二五能巽乎中正则刚不过而志行若柔则不能自振必顺乎刚而后可亨初顺二四顺五柔皆顺乎刚也柔顺乎刚故小者得亨利有攸往利见大人大人指二五之刚而言也】兊説也【释卦名义】刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉【以卦体释卦辞而极言之】集防【程子曰阳刚居中中心诚实之象柔爻在外接物和柔之状故为説以利贞贞者説之以道也说而能贞是以上顺天理下应人心説道之至正至善者也若夫违道以干誉者苟取一时之说耳非君子之正道也○语録曰设若不是刚中便成邪媚下面许多道理都从这个刚中柔外来顺天应人革卦是就革命上说兊卦是就说上说】
　　涣亨刚来而不穷柔得位乎外而上同【以卦变释卦辞】集防【语録问刚来而不穷穷是穷极来处乎中不至穷极否曰是居二为中若在下则是穷矣又曰刚来而不穷是九三来做二柔得位乎外而上同是六二上做三此说有些不稳却为六三不唤做得位○蔡氏曰刚来而不穷二也干下交坤而为坎也二在卦中故不穷柔得位四也坤上交干而为巽也上同四上同乎五也】王假有庙王乃在中也【中谓庙中】利涉大川乘木有功也集防【丘氏曰王在中五也五阳刚居尊为涣之主而在上卦之中假有庙也乘木谓巽木在坎水之上有功谓利涉也】节亨刚柔分而刚得中【以卦体释卦辞】苦节不可贞其道穷也【又以理言】说以行险当位以节中正以通【又以卦徳卦体言之当位中正指五又坎为通】集防【程子曰内兊外坎说以行险也人于所说则不知己遇艰险则思止方説而止为节之义当位以节五居尊位主节者也处得中正节而能通也中正则通过则苦矣○语録曰説则欲进而有险在前进去不得故有节止之义问节卦大抵以当而通为善本义云坎为通岂水在中闲流而不止邪曰然】天地节而四时成节以制度不伤财不害民【极言节道】集防【丘氏曰节下卦干分上爻刚以节坤上卦坤分中爻柔以节干天地节也天地之气运而有节则分至启闭望晦朔四时不差而岁功以成圣人体节之义则立为制度量入为出无泛用无过取故不伤财则不害民语曰节用而爱人正此意也】
　　中孚柔在内而刚得中说而巽孚乃化邦也【以卦体卦徳释卦名义】集防【语録曰柔在内而刚得中这个是就全体看则中虚就二体看则中实他都见得有孚信之意故唤作中孚】豚鱼吉信及豚鱼也利涉大川乘木舟虚也【以卦象言】集防【司马氏曰中孚者发于中而信于人之谓也豚鱼无知之物饲之以信则应期而集而况于人乎】中孚以利贞乃应乎天也【信而正则应乎天矣】集防【蔡氏曰舟虚以卦象言应乎天五天位也○愚案中孚得其正道乃应乎天天者理而已矣所谓至诚可以通神明也】小过小者过而亨也【以卦体释卦名义与其辞】过以利贞与时行也集防【蔡氏曰与时行谓随小过之时而用其正也○泉峰龚氏曰道贵得中过非所尚然随时之宜施当其可则过也乃所以为中也故曰过以利贞与时行也与时行而不失其贞则过非过矣】柔得中是以小事吉也【以二五言】刚失位而不中是以不可大事也【以三四言】有飞鸟之象焉飞鸟遗之音不宜上宜下大吉上逆而下顺也【以卦体言】集防【蔡氏曰上逆下顺隂之道也○丘氏曰飞鸟遗之音者言鸟飞而音尚遗过之不远者也隂以承阳为顺乘阳为逆上逆而下顺者明不宜上宜下之义】
　　既济亨小者亨也【济下疑脱小字】利贞刚柔正而位当也【以卦体言】集防【蔡氏曰刚柔正乾坤相交而为坎离五以刚居上二以柔居下上下定位刚柔正也刚居阳位柔居隂位位当也】初吉柔得中也【指六二】终止则乱其道穷也集防【程子曰天下之事不进则退无一定之理济之终不济而止矣无常止也衰乱全矣盖其道已穷极也圣人至此柰何曰惟圣人为能通其变于未穷不使至于极也尧舜是也故有终而无乱○愚案初吉柔得中指二而言终止则乱指上而言穷则变也】
　　未济亨柔得中也【指六五言】集防【语録问未济所以亨者便是有济之理而柔得中又有亨之道曰然○项氏曰既济自泰变六五降而为二以六二为主爻未济自否变六二升而为五以六五为主爻故二彖皆曰柔得中也既济之终乱即泰之命乱未济之饮酒即否之后喜也○蔡氏曰既济之后必乱故主在下卦而亨取二未济之后必济故主在上卦而亨取五○又曰坎者隂陷阳而阳难离者隂丽阳而阳明是坎虽阳卦而阳不得用离虽隂卦而阳反得用故既未济名义主坎以坎阳卦也其亨主离者以离阳得用故也】小狐汔济未出中也濡其尾无攸利不续终也集防【语録曰未出中不独是说九二通一卦之体皆是未出乎坎险所以未济不续终是首济而尾濡不能济不相接续去故曰不续终也狐尾大濡其尾则济不得了】虽不当位刚柔应也集防【满氏曰六爻虽不当位而刚柔皆应苟能协力以济亦可致亨未济者终济矣○愚案既济诸爻皆当位乃曰其道穷未济诸爻皆不当位乃曰刚柔应盖易变易也穷则变之道也当既济则反于未济未济则终须济也】



　　周易本义集成卷四
<经部,易类,周易本义集成>
　　钦定四库全书
　　周易本义集成卷五　　　元　熊良辅　撰
　　象上传
　　【象者卦之上下两象及两象之六爻周公所系之辞也】集防【愚案六爻之辞乃周公所系此谓象之传乃孔子之言也】
