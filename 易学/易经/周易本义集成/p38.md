<!-- { "loadSidebar": true } -->
　　【艮下艮上】艮其背不获其身行其庭不见其人无咎【艮止也一阳止于二隂之上阳自下升极上而止也其象为山取坤地而隆其上之状亦止于极而不进之意也其占则必能止于背而不有其身行其庭而不见其人乃无咎也盖身动物也惟背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣盖艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也】集疏【郭氏曰不获其身忘我也不见其人忘人也忘我者止之止也忘人者行之止也○语録曰艮其背背只言止人之四体皆能动惟背不动取止之义也又曰不获其身但见得事之当止不见此身之所为利害才将此身预其间则道理便坏了古人所以杀身成仁舍生取义者只为不见此身方能如此又曰看此段工夫全在艮其背上人多是将行其庭对此句说便不是了行其庭只是轻说过縁艮其背既尽得了则不获其身行其庭不见其人也不见有已也不见有人都只是见此理又曰明道曰与其是内而非外不若内外之两忘也说得最好便是不获其身行其庭不见其人不见有物不见有我只见其当止也如为人君止于仁不见下面道如何只是我当止于仁为人臣止于敬不见上面道如何只是我当止于敬大事小事莫不皆然又曰此段分作两截却是艮其背不获其身是静之止行其庭不见其人为动之止緫说是艮其背是止之时当其所止了所以止时自不获其身行时自不见其人此二句乃艮其背之效验所以彖传先说止其所也却云是以不获其身行其庭不见其人也○愚案诸爻言艮其趾腓限身辅此独言艮其背者背之言背也人所不知而已所独知之地也止其所当止也止其所当止则不见有身不见有人时止时行惟义所在天理固有而人欲自灭矣是正其义不谋其利之说是合外内人我而言通论一卦之义也不获其身为下卦艮而言不见其人为上卦艮而言】初六艮其趾无咎利永贞【以隂柔居艮初为艮趾之象占者如之则无咎而又以其隂柔故又戒其利永贞也】集疏【程子曰六在最下趾之象趾动之先也艮其趾止于动之初也事止于初未至失正故无咎以柔处下当止之时也行则失其正矣故止乃无咎隂柔患其不能常也不能固也故方止之初戒以利在常永贞固则不失止之道矣○郭氏曰小畜于复自道言吉复于不逺复言元吉艮之初六有过于二者而不言吉盖二卦之复皆先失后得复则吉不复则凶吉凶可得而言也艮其趾则止于未失得之前吉凶失得皆在所止矣是以不言吉也世多以吉为过于无咎是不知吉与无咎自为二道论有为则莫善于吉论守道则无咎为大是以或言吉或言无咎或吉而无咎或凶而无咎不可同也】六二艮其腓不拯其随其心不快【六二居中得正既止其腓矣三为限则腓所随也而过刚不中以止乎上二虽中正而体柔弱不能往而拯之是以其心不快也此爻占在象中下爻仿此】集疏【语録曰艮其腓咸其腓二卦皆就人身取义而皆取其静腓动物也动则凶不动则吉○徐氏曰二有中正之徳宜止不动然艮主在刚故其随在三三刚列夤不得止之宜二不能拯救其失故不拯其随以二之中正柔弱而不能拯其所随岂所欲哉故其心不快○愚案腓足腹也上与股相依股动则腓随咸之二言腓三言股则此爻所随者三也三不中正二不能拯而恒随之是以其心不快不拯絶句其随句】九三艮其限列其夤厉薫心【限身上下之际即腰胯也夤膂也止于腓则不进而已九三以过刚不中当限之处而艮其限则不得屈伸而上下判隔如列其夤矣危厉薫心不安之甚也】集疏【程子曰三以刚居刚而不中在下体之上而隔上下之限故为艮其限是确乎止而不能进退者也在人身为列絶其夤上下不相属也其危甚矣故厉薰心○易氏曰三上皆成艮之主也上居一卦之极以敦而吉三居下卦之上上下之际而乃固止其所是谓艮其限列其夤限与夤在人身皆为上下之交列而絶之能无厉乎厉薰心尤有甚于二之心不快也】六四艮其身无咎【以隂居隂时止而止故为艮其身之象而占得无咎也】集疏【王氏曰四出下体之上居上体之下具全体者故曰艮其身身緫诸体者也止诸身则皆从之矣○徐氏曰诸卦惟咸与艮以人身取象四当心位不言心者心不可见身则心之区宇也其身止则知心之止矣】六五艮其辅言有序悔亡【六五当辅之处故其象如此而其占悔亡也悔谓以隂居阳】集疏【徐氏曰辅颊车也在上之象艮止其辅则言不妄出而有序矣以隂居阳宜有悔也不失其中其悔可亡○泉峰龚氏曰艮其辅非不言也言而有序所以为艮也盖艮之为道时止则止时行则行时止则止止而止也时行则行行而止也若九三之艮其限列其夤知静而不知动则厉矣○愚案艮其辅者时未可言而不言也言有序者可以言而言也时然后言语黙以时悔之所以亡也】上九敦艮吉【以阳刚居止之极敦厚于止者也】集疏【蔡氏曰艮之时用在上上与三皆所以为艮也三牵于二柔不得为艮之体全艮之时用独在乎上也○易氏曰上居一卦之极全兼山之体山厚也故曰敦艮○丘氏曰艮以人身取象艮止体身动物也六爻自初之趾五之辅皆专于一体而未能尽止道之善仅止于无咎悔亡而已独上九为成艮之主于当止之地而止焉所谓止于至善者也以其非形可拘故曰敦艮吉其与悔亡无咎之辞异矣○徐氏曰易诸卦取敦象者三敦临敦复敦艮皆上卦坤艮下无应与能自厚其徳者也坤艮皆有厚象】总论【语録曰艮就人身取象上一画有头之象中二隂有口之象内卦之下有足之象又曰咸艮皆以人身取象但艮卦又差一位又曰艮卦居外卦者八而皆吉贲白贲无咎大畜何天之衢亨蛊不事王侯颐由颐厉吉损弗损益之艮敦艮吉剥硕果不食防不利为宼利御宼虽小不利然卦爻亦自好○泉峰龚氏曰艮与震为反对震之用在下艮之用在上故震之六爻初九独吉艮之六爻上九独吉也震九四在上卦之下艮九三在下卦之上亦成卦之主而皆不吉者震九四下溺于二隂艮九三上牵于二隂不得以成震艮之用故也】
　　【艮下巽上】渐女归吉利贞【渐渐进也为卦止于下而巽于上为不遽进之义有女归之象焉又自二至五位皆得正故其占为女归吉而又戒以利贞也】集疏【程子曰乾坤变而为巽艮巽艮重而为渐即渐体而言中二爻交也由二爻之交而后男女各得其正位也天下之事进必以渐者莫如女归故以女归为义○泉峰龚氏曰渐由否变三往居四彖传谓进得位进以正者主六四而言故为女归之吉】初六鸿渐于干小子厉有言无咎【鸿之行有序而进有渐干水涯也始进于下未得所安而上复无应故其象如此而其占则为小子厉虽有言而于义则无咎也】集疏【郭氏曰易以象言之则一卦一爻之内天地万物无不具焉圣人或取诸身或取诸物独举其一以明之耳如艮则取诸身渐则取诸鸿非艮之象不在物渐之象不在人也故卦言女归爻言鸿渐无嫌于不同也世之论象者率拘于说卦已言之象其所不言者不能明也况六十四卦之象古人未尝明言之且震为龙而干称龙干为马而坤称马坤为牛而离称牛皆非说卦之象八卦无鸿而渐称鸿故知易之取象天地万物无不具圣人不能尽言姑举八卦之略使后但知所谓象者如此贵乎触类而长之○蔡氏曰小子幼稚也柔居初故称小子○愚案鸿之飞也一举千里然其始举也必有渐故以鸿渐为象诗伐檀寘之河之干兮则知于水涯也近互坎故云小子艮少男象】六二鸿渐于磐饮食衎衎吉【磐大石也渐逺于水进于磐而益安矣衎衎和乐意六二柔顺中正进以其渐而上有九五之应故其象如此而占则吉也】集疏【易氏曰自干而磐磐大石也渐逺于水安且固之地故言饮食衎衎○愚案干磐陆皆取互体坎象而二又取坎饮食之义也】九三鸿渐于陆夫征不复妇孕不育凶利御宼【鸿水鸟陆非所安也九三过刚不中而无应故其象如此而其占夫征则不复妇孕则不育凶莫甚焉然以其过刚也故利御宼】集疏【郭氏曰髙平曰陆自水涯而至于陆进之甚逺故有夫征不复之象进而比四非其正也故曰妇孕不育凶○语録曰九三虽不好夫征不复妇孕不育却利御寇今术家择日利防姻底日不宜用兵利相战底日不宜防姻正是此意盖用兵则要相杀相胜防姻则要和合用则不同也○潘氏曰三之进已髙刚躁之心征行未已不可复反四非应而犯之虽孕不育也○泉峰龚氏曰夫坎男象妇巽女象○愚案寇坎象坎为寇盗艮一阳限二隂于内有御宼之象故防上九利御宼豫重门击柝义皆取此也】六四鸿渐于木或得其桷无咎【鸿不木栖桷平柯也或得平柯则可以安矣六四乗刚而顺巽故其象如此占者如之则无咎也】集疏【程子曰鸿趾连不能握枝故不木栖桷横平柯也惟平柯之上乃能安处谓四之处本危或能自得安宁之道则无咎○易氏曰四进居巽体巽为木而在艮山之上故言鸿渐于木○泉峰龚氏曰六四乗刚处非所宜鸿渐于木也入于巽体位得其当或得其桷也故曰无咎】九五鸿渐于陵妇三嵗不孕终莫之胜吉【陵髙阜也九五居尊六二正应在下而为三四所隔然终不能夺其正也故其象如此而占者如是则吉也】集疏【程子曰三比四四比五皆隔其交者也未能即合故三嵗不孕然中正之道有必亨之理不正者岂能害之故终莫之能胜但其合有渐耳终得吉也○丘氏曰三四相比以情合也虽非夫而孕是以不育二五相应以理合也特为三四所间是以久而不孕也】上九鸿渐于陆其羽可用为仪吉【胡氏程氏皆云陆当作逵谓云路也今以韵读之良是仪羽旄旌纛之饰也上九至髙出乎人位之外而其羽毛可用以为仪饰位虽极髙而不为无用之象故其占为如是则吉也】集疏【郭氏曰渐之六爻其辞皆声音相协故初则千言二则磐衎三则陆复育四则木桷五则陵孕胜如此则上九为逵仪明矣○泉峰龚氏曰鸿渐于逵其羽可用为仪犹君子进居髙位其徳行可为民之仪表也渐进之吉蔑加于此矣】总论【丘氏曰渐六爻皆以鸿为象初言于干进之始也二于磐三于陆四于木五于陵六于逵其进有渐以至于极逵在天位之外进之极也又卦以女归为义故中四爻有夫妇之象五与二应夫妇之正配也故曰妇三嵗不孕终莫之胜吉三与四比矣妇之邪匹故曰妇孕不育】
