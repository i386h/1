<!-- { "loadSidebar": true } -->
　　【兊下坎上】节亨苦节不可贞【节有限而止也为卦下兊上坎泽上有水其容有限故为节节固自有亨道矣又其体隂阳各半而二五皆阳故其占得亨然至于太甚则苦矣故又戒以不可守以为贞也】集疏【程子曰事有节则能致亨道故节有亨义节贵适中过则苦矣节至于苦岂能常也故不可贞○愚案节涣之反泰之变也泰分九三之五以节其上之柔分六五之三以节其下之刚三刚三柔分而有节天下之理惟过则有节不及则无节也节者约泰侈以归于中道也节则裕矣裕则通故亨节而至于太过又非中道故苦节不可守以为贞】初九不出户庭无咎【户庭户外之庭也阳刚得正居节之初未可以行能节而止者也故其象占如此】集疏【耿氏曰刚实在前塞而不通初九乃退藏不出知出处之节也故无咎○李氏曰阳竒在前故为户隂偶在前故称门○丘氏曰初四有应宜出者也然前有阳爻蔽塞一不可出也四为坎体应则入于坎窞二不可出也刚在下而无位三不可出也○愚案节六爻惟初九为有应而曰不出户庭无咎者所以节之也不知所节则出入无时而失慎密之道当出而出当止而止时行时止在我而已初不系于有应无应此象之所以言知通塞也】九二不出门庭凶【门庭门内之庭也九二当可行之时而失刚不正上无应与知节而不知通故其象占如此】集疏【语録问节之过虽非中道然亦愈于不节者如何便会凶曰这处便局定不得若以占言之自有相应处眼下皆未见得若以道理言之则有可为之时乃不出而为之这便是凶之道不是别更有凶又曰时乎时乎不再来如何可失户庭见初爻之象门庭见第二爻之象○耿氏曰隂虚在前无隔塞之患可以出矣不出门庭则失时中之义○刘氏曰初出而遇九二之刚则适时之塞而不可出者也二出而遇三四之柔则适时之通而可出者也初以不出户庭为知塞二以不出门庭为不知通知塞故无咎不知通则有失时之凶○丘氏曰通塞在时出处在已初未得位前遇刚塞故不出则无咎二得中位且无窒塞而亦不知出焉此其所以为凶与○愚案九二上有同徳前无窒塞可以出矣而不出门庭以取凶咎岂非无妄之灾与失时中之义故也占者出而有为尚可反凶为吉】六三不节若则嗟若无咎【隂柔而不中正以当节时非能节者故其象占如此】集疏【张子曰处非其位失节也然能嗟其不节则亦无咎矣○蔡氏曰柔居说体故不能节既嗟何咎六故不能节三故能嗟○徐氏曰三柔不中正而处说极不知节者也说极则悲故曰不节若则嗟若○愚案节之时当位以节六三居不当位过而不中失节之道而嗟若则无咎易以补过为善能自觉察者也】六四安节亨【柔顺得正上承九五自然有节者也故其象占如此】集疏【程子曰四以隂居隂安于正也当位为有节象四非强节安于节者也故能亨节以安为善强守而不安则不能常岂能亨也○语録曰安节是安稳自在○愚案六四以性则静以位则柔处节而不见其节者也不见其为节安而行之之事也惟其安所以亨】九五甘节吉往有尚【所谓当位以节中正以通者也故其象占如此】集疏【语録曰九五甘节与礼之用和为贵相似是不苦用力底意甘便是对那苦】上六苦节贞凶悔亡【居节之极故为苦节既处过极故虽得正而不免于凶然礼奢宁俭故虽有悔而终得亡之也】集疏【丘氏曰苦者甘之反五之节得中故甘上之节过中故苦甘苦之分中与不中而已矣○泉峰龚氏曰节极则苦固守则凶知苦节之不可贞则能悔亡矣】总论【丘氏曰彖传当位以节故节之六爻大率以当位为善不当位为不善初四五当位者也故五吉四亨初无咎二三不当位者也故二凶三嗟上当位而亦凶者以其当节之极居上之穷故其取义不同也若以两爻相比者观之又各相比而相反初与二比初不出户庭无咎二不出门庭凶二与初反也三与四比四柔得正为安节三柔不正为不节三与四反也五与上比五得中为甘节上过中为苦节上与五反也】
　　【兊下巽上】中孚豚鱼吉利渉大川利贞【孚信也为卦二隂在内四阳在外而二五之阳皆得其中以一卦言之为中虚以二体言之为中实皆孚信之象也又下说以应上上巽以顺下亦为孚义豚鱼无知之物又木在泽上外实内虚皆舟楫之象至信可感豚鱼渉险难而不可以失其贞故占者能致豚鱼之应则吉而利渉大川又必利于贞也】集疏【程子曰内外皆实而中虚为中孚之象又二五皆阳而中实亦为孚义中虚信之本中实信之质又曰豚躁鱼防物之难感者也孚信能感于豚鱼则无不至矣所以吉也忠信可以蹈水火况涉川乎守信之道在乎坚正故利于贞吉○语録问孚字与信字想亦有别曰伊川云存于中为孚见于事为信说得极好因举字说孚字从爪从子如鸟抱子象今之乳字一邉从孚盖中所抱者实有物也中间实有物故人自信之○徐氏曰鸟之孚卵皆如期不失信也月令注有孚乳之说○泉峰龚氏曰利贞之说当以程子为正○愚案中孚成卦上风下泽曰豚鱼者泽中风起豚鱼先出为之兆也豚鱼出而风起于泽犹孚信之能先感人也此吴氏之说似亦可通然以彖传信及豚鱼之说推之当以程子司马氏之说为正】初九虞吉有他不燕【当中孚之初上应六四能度其可信而信之则吉复有他焉则失其所以度之之正而不得其所安矣戒占者之辞也】集疏【泉峰龚氏曰虞度也初九当自度以为孚则吉若有他求则不安矣居中孚之初当自度未可以他求者也○愚案初九孚之始也能虞度六四之可信而后从之则吉然六四有马匹亡絶类上之辞是上承乎五不孚于已其志有他矣所以虽吉而有此不乐也比卦终来有他吉子忧传曰非应称他】九二鸣鹤在隂其子和之我有好爵吾与尔靡之【九二中孚之实而九五亦以中孚之实应之故有鹤鸣子和我爵尔靡之象鹤在阴谓九居二好爵谓得中靡与縻同言懿徳人之所好故好爵虽我之所独有而彼亦系恋之也】集疏【程子曰有孚于中物无不应诚同故也至诚感通之理非知道者谁能识之○语録曰看来我有好爵吾与尔靡之是两个都要这物事所以鹤鸣子和是两个中心都爱所以相应如此○童溪王氏曰中孚二五之爻义互相发盖二与五以同徳居相应之地分则君臣义则父子故五倡于上而下二和之有鹤鸣子和我爵尔靡之象○泉峰龚氏曰本义诸说以鹤鸣谓二子和为五夫二之于五有君臣之分而子之尔之似均未安王氏之说亦有理因附于此○愚案九二居内卦之中而谓鸣鹤在阴君子居室出言之象也其子和之千里应之之义也言出乎身加乎民行发乎迩见乎逺故九五虽非应亦至诚相与曰我有好爵吾与尔靡之曰我曰尔曰吾上下相忘诚信感通自然之应也王氏之说全指九五似亦未当再附此以俟知者】六三得敌或鼔或罢或泣或歌【敌谓上九信之穷者六三阴柔不中正上居说极而与之为应故不能自主而其象如此】集疏【程子曰三四皆以中虚为成孚之主然所处则异四得位居正故云匹而从上三不中失正故得敌以累志而或鼔张或罢废或悲泣或歌乐之无常也○宋氏曰敌势均而不相下者也艮象曰上下敌应子夏传曰三与四为敌○项氏曰三与四二阴之势等故三称敌四称匹称类三不正而躁不知自反而求孚于四进退悲喜其状屡变而四与五相孚无复顾三之理中孚以中正相孚三皆无之故至于此○泉峰龚氏曰鼔互体震动象罢鼔之反也歌兊说象泣歌之反也本义以得敌为上九似若未安宋项之说亦可采】六四月几望马匹亡无咎【六四居阴得正位近于君为月几望之象马匹谓初与己为匹四乃絶之而上以信于五故为马匹亡之象占者如是则无咎也】集疏【徐氏曰月受日光望则与日对敌矣四柔近五有几望之象马已所乗者谓三○新安胡氏曰自二至四有震故有马象以三为马正与小象辞合○泉峰龚氏曰易言月几望者三月几望阴盛而将极也小畜以隂畜阳为义上九居巽体之终阴徳将极如月之几望则非阳刚之福故凶归妹以女德为言六五以柔中居尊女德之盛无以加此如月之几望故吉中孚以臣道为言六四居阴得正位近于五如月之几望与日相应故无咎小畜之凶主阳而言也归妹之吉中孚之无咎主阴而言此其所以不同马匹亡当是主王而言故小象曰絶类上也】九五有孚挛如无咎【九五刚健中正中孚之实而居尊位为孚之主者也下应九二与之同德故其象占如此】集疏【程子曰五为君位人君之道当以至诚感通天下使天下之心信之其固结若拘挛然则无咎也○丘氏曰诸爻不言孚而九五独言有孚者非天下之至诚其孰能与于此○新安胡氏曰三四中虚二五中实固皆有孚信之义然阳体实能有孚阴体虚不能有孚故二五有相孚之义三四则无取也○泉峰龚氏曰易言有孚挛如者二在小畜之九五亦巽体也小畜之变为中孚只争九三一爻故有孚挛如月几望爻辞亦多同也○愚案挛与靡同意义二言五靡之五言二挛之诚信感通固结而不可解中孚之至善者也】上九翰音登于天贞凶【居信之极而不知变虽得其贞亦凶道也故其象占如此鸡曰翰音乃巽之象居巽之极为登于天鸡非登天之物而欲登天信非所信而不知变亦犹是也】集疏【孔子曰上九处信之终若鸟之翰音登于天虚声逺闻也○易氏曰此所以为诚实不足声闻过情者之戎○泉峰龚氏曰孔氏之说与本义不同似若可从因附于此○愚案上九居位不当处信之穷如鸟之飞登于天不见其形徒闻其虚声其信不足凭也贞固守此凶之道矣】总论【易氏曰中孚成卦兊下巽上二阴以中虚而包于上下之四阳有中孚之象攷之爻义初未中则为虞吉二得中则谓之縻爵三过中则谓之得敌此兊体必以中而后孚也四未中则几望五得中则挛如上过中则贞凶此巽体亦以中而后孚也未中者犹可进过中则伤于极二者不同而善不善判焉○丘氏曰中孚之彖柔在内而刚得中则刚中者成孚之象也在六爻以二五之刚为主故二言鹤鸣子和五言有孚挛如其交孚之实可见矣余四爻或刚而不中或柔而不中非二五刚中之比故无相孚之实也】
