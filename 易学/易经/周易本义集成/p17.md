<!-- { "loadSidebar": true } -->
　　【震下离上】噬嗑亨利用狱【噬齧也嗑合也物有间者齧而合之也为卦上下两阳而中虚颐口之象九四一阳间于其中必齧之而后合故为噬嗑其占当得亨通者有间故不通齧之而合则亨通矣又三隂三阳刚柔中半下动上明下雷上电本自益卦六四之柔上行以至于五而得其中是知以隂居阳虽不当位而利用狱盖治狱之道惟威与明而得其中之为贵故筮得之者有其德则应其占也】集疏【程子曰圣人于卦象推之于天下之事在口则为有物隔而不得合在天下则为有强梗或谗邪间隔于其间故天下之事不得合也当用刑法以除去之然后天下之治得成矣万事所以不合者皆由有间也无间则合矣○易氏曰卦本颐体一阳在四为颐中之间有噬嗑之象又曰噬嗑所以除颐中之间刑狱所以除天下之间○新安胡氏曰易六十四卦彖辞惟噬嗑取象于狱者以上下两阳而中虚有狱之象九四一阳间于其中有狱囚之象明照而威震得用狱之道也○泉峰龚氏曰柔得中而上行以卦变是自否来初柔上居于五而得中也○遥溪先生曰噬嗑有颐之象颐之象本于自然噬嗑之象出于使然有物然后有噬有噬然后有嗑有嗑然后有亨噬而使合有利用狱之道也】初九屦校灭趾无咎【初上无位为受刑之象中四爻为用刑之象初在卦始罪薄过小又在卦下故为屦校灭趾之象止恶于初故得无咎占者小伤而无咎也】集疏【程子曰初居最下无位者也上处尊位之上亦无位者也○诚斋杨氏曰屦校不惩必至何校灭趾不惩必至灭耳初九之小人能惩于薄刑则不贻上九恶积罪大之凶祸矣○蔡氏曰屦履也校械也初灭趾谓受刑于初所伤者小也止恶于初则小惩大戒】六二噬肤灭鼻无咎【祭有肤鼎盖肉之柔脆噬而易合者六二中正故其所治如噬肤之易然以柔乘刚故虽甚易亦不免于伤灭其鼻占者虽伤而终无咎也】集疏【程子曰二应五之位用刑者也二居中得正用刑得其中正则罪恶者易服故取噬肤为象然乘初刚是用刑于强梗之人必须深痛故至灭鼻中正易以服人与严刑待强梗义不相妨○诚斋杨氏曰二三五有众齿上下噬齧之象○易氏曰五除间之主也四大臣之除间者也二三羣臣之除间者也以初之灭趾而不悛又转而为灭鼻深其刑以治之也○泉峰龚氏曰灭鼻之说本义以用刑者有伤为言程子以受刑者有伤为说要之如程子之说方与卦内灭趾灭耳之说相应】六三噬腊肉遇毒小吝无咎【腊肉谓兽腊全体骨而为之者坚韧之物也隂柔不中正治人而人不服为噬腊遇毒之象占虽小吝然时当噬嗑于义为无咎也】集疏【程子曰三居下之上用刑者也六居三处不当位用刑而人不服反致怨伤如噬齧腊肉而遇毒是可吝也然当噬嗑之时大要噬间而合之虽其处位不当而强梗难服然用刑非不当也故无咎○语録曰噬腊肉遇毒则是所噬者坚韧难合六三以隂柔不中正而遇此所以遇毒而小吝然此亦是合当治者但难治耳治之虽小吝终无咎也○徐氏曰腊者肉见于外骨藏于内人所不察者以六居三外柔内刚亦有此象】九四噬干胏得金矢利艰贞吉【胏肉之带骨者与胾通周礼狱讼入钧金束矢而后听之九四以刚居柔得用刑之道故有此象言所噬愈坚而得听讼之宜也然必利于艰难贞固则吉戒占者宜如是也】集疏【程子曰在噬嗑四为最善四刚而明体阳而居柔刚明则伤于果故戒以知艰居柔则守不固故戒以坚贞○杨氏曰九四合一卦言之则为间者以爻言则居近卦之位任除间之责者也易之取象不同类如此○王十朋曰至坚者金也至直者矢也周礼有两剂入钧金两造入束矢而后听之则是不入束矢不入金者自服于不直者也○徐氏曰胏者骨见于外肉附其间其强可见矣以九居四外刚内柔亦有此象噬嗑中四爻三柔一刚刚者噬之用也故四为噬之主而独吉也○新安胡氏曰以全体言九四为一卦之间则受噬者在四彖辞利用狱是刑四也以六爻言则受噬者在初上故初上皆受刑四反为噬之主爻中称腊称干皆离象说卦曰离为乾卦】六五噬干肉得黄金贞厉无咎【噬干肉难于肤而易于腊胏者也黄中色金亦谓钧金六五柔顺而中以居尊位用刑于人人无不服故有此象然必贞厉乃得无咎亦戒占者之辞】集疏【程子曰五在卦愈上而为噬干肉反易于四之干胏者五居尊位乘在上之势以刑于下其势易也然五处中刚而实柔体故戒以必贞固而懐危厉乃能无咎也○语録问九四利艰贞六五贞厉皆有艰难贞固危惧之意故皆为戒占者之辞曰亦是爻中元有此道理大扺才是治人彼必为敌不是易事故虽时位卦德得用刑之宜亦须以艰难贞固处之○童溪王氏曰四以刚而居柔五以柔而居刚其不正一也故四必艰贞而后为吉五必贞厉而后得无咎也】上九何校灭耳凶【何负也过极之阳在卦之上恶极罪大凶之道也故其象占如此】总论【蔡氏曰噬之用在中故中四爻为噬也初上爻受噬者也为噬故爻辞皆称噬受噬故爻无噬辞○丘氏曰噬嗑去间之卦也故六爻皆言用狱之事初过小而在下故屦校灭趾为用刑之始上恶极而怙终故何校灭耳为用刑之终中四爻治狱之人其爻位有刚柔故其所噬有难易二以柔居柔为噬肤易噬者也五以柔居刚为噬干肉比噬肤为难矣三柔中有刚为噬腊肉腊则有骨比干肉又难矣四刚中有柔为噬干胏胏则骨大于腊噬之最难者也此中四爻之则也然占辞三爻无咎四独吉者则治狱又当以刚为尚也○泉峰龚氏曰周公爻辞言噬而不言嗑孔子序卦言嗑而不言噬噬者用之始所以除间嗑者事之成则间除矣天下之事未有能噬而不嗑嗑而不由于噬者故彖兼言噬嗑爻言噬序卦言嗑各有所主也】通论【或问噬嗑贲俱是颐中有物之象而命名不同何也愚曰噬嗑取下动齧上象贲取隂阳相交文明以止象故不同】
