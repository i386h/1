<!-- { "loadSidebar": true } -->
　　【坎下离上】未济亨小狐汔济濡其尾无攸利【未济事未成之时也水火不交不相为用卦之六爻皆失其位故为未济汔几也几济而濡尾犹未济也占者如此何所利哉】集疏【郭氏曰既济曰亨未济亦曰亨者既济之亨者已然之亨也未济之亨未然之亨也○语录问未济所以亨者谓之未济便自有济之理但尚迟迟故谓之未济曰然大槩既济是那日中衙晡时侯盛了只向衰去未济是那五更初时只是向明去○蔡氏曰狐坎象尾谓初也】初六濡其尾吝【以隂居下当未济之初未能自进故其象占如此】集疏【项氏曰既未济皆取义于济故两卦初上皆称濡然得失不同者既济而濡尾不害其为既济故无咎未济而濡尾则不能济故吝○徐氏曰既济之初才刚足以有济虽或濡尾终亦必济未济之初才柔不足以济至于濡尾则不能济矣○溪边熊氏曰当既济之时而濡其尾中其济而后濡也故无咎当未济之初而濡其尾不得其终济也故吝而象亦曰不知其极也】九二曳其轮贞吉【以九二应六五而居柔得中为能自止而不进得为下之正也故其象占如此】集疏【潘氏曰九二刚中之臣上应柔中之君力足以济者也然身在坎中未可以大用故曳其车轮不敢轻进待时而动乃为吉也不量时度力而勇于赴难适以败事者多矣○万氏曰既济之初曰曳其轮未济之二亦曰曳其轮者初九当既济之时居在下之位为能知时而不欲速进故曳其轮九二当未济之时任济时之责然当守正而不轻进故亦曰曳其轮其辞虽同而出处进退之道则异也】六三未济征凶利涉大川【隂柔不中正居未济之时以征则凶然以柔乗刚将出乎坎有利涉之象故其占如此盖行者可以水浮而不可以陆走也或疑利字上当有不字】集疏【程子曰三以隂柔不中正之才而居险不足以济也未有可济之道出险之用而征所以凶也然未济有可济之道险中有出险之理上有阳刚之应若能涉险而往从之则济矣故利涉大川也然三之隂柔岂能出险而往非时不可才不能也○易氏曰三与上相应可以征者也隂柔在坎体之下不当其位以此而征则妄动速凶然则终于不济乎六三虽无济险之才而有济险之义居坎体之上既已出险而又互坎在前是谓大川惟能一意以从上九之应所以成利涉之功也○愚案利涉之说王氏孔氏谓比二以拯难程氏谓承四可以犯险程子李氏以上九刚应为言易氏以互坎为言刘氏取本义利字上有不字之说谓三无济险之才愚谓诸爻不称未济三独言未济正发明卦名之本义未济者时虽未济终必济也济者何涉川也征凶所谓徙涉也涉川舟涉也诸卦利涉大川皆以舟言征凶以徒行言征凶利涉大川者徒涉则凶舟涉则利也】九四贞吉悔亡震用伐鬼方三年有赏于大国【以九居四不贞而有悔也能勉而贞则悔亡矣然以不贞之姿欲勉而贞非极其阳刚用力之久不能也故为伐鬼方三年而受赏之象】集疏【郭氏曰四居近臣之位有刚强可济之才故可以震用伐鬼方则其才足以逺济非独自济其身而已故其君报能济之功是以三年有赏于大国也必言三年以见未济之艰于有为也○易氏曰四之失位不正悔也居近君之位上承柔中之君以贞守之其志得行是以贞吉悔乃亡也然所谓伐鬼方者与既济九三同象亦离中有坎义九三言髙宗称其君也九四言震者称其威徳也三年之伐虽若淹久四得行其志而不穷于用武论功行赏封以大国是知未济而济非既济之所能及此既济之所以惫未济之所以吉而志行也】六五贞吉无悔君子之光有孚吉【以六居五亦非贞也然文明之主居中应刚虚心以求下之助故得贞而吉且无悔又有光辉之盛信实而不妄吉而又吉也】集疏【蔡氏曰文明之主故称君子之光下得二四恭顺刚明之臣故有孚吉○愚案贞吉悔亡者有悔而亡也贞吉无悔者本无悔也管辂曰日中为光朝日为晖所谓君子之光者离为文明故爻辞言光象释之以晖也】上九有孚于饮酒无咎濡其首有孚失是【以刚明居未济之极时将可以有为而自信自养以俟命无咎之道也若纵而不反如狐之涉水而濡其首则过于自信而失其义矣】集疏【蔡氏曰五为济主二四助之已成济之功矣己独处上无所用力惟于饮酒自乐不妄生事乃为无咎○徐氏曰濡坎象首上象○愚案未济之终固为既济信乎可以岂乐饮酒矣故曰有孚于饮酒无咎然好乐无节致飮酒而濡首则又沈淫佚而复如既济之终乱矣此理之必然无可疑者故曰濡其首有孚失是】总论【语録曰大槩未济之下卦皆是未可进用濡尾曳轮尚在险中六三未离坎体便也不好到四五已出乎险方好上六又不全好】通论【语録曰两卦各自说濡首濡尾不必拘说在此言尾在彼言首大防既济是那日中衙晡时候盛了只向衰去未济是那五更初时只是向明去圣人当初见这个爻里有这般意思便说出这一爻来又曰他曳轮濡尾在既济为无咎在未济则或吝或贞吉这便有不同又曰未济与既济诸爻头尾相似中间二四两爻如损益模様顚倒了○蔡氏曰既济之后必乱故主在初卦而亨取二未济之后必济故主在上卦而亨取五又曰坎者隂陷阳而阳难离者隂离阳而阳明是坎虽阳卦而阳不得用离虽隂卦而阳犹得用故既济未济名义主坎以坎为阳卦也其亨主离以离阳得用也○刘氏曰既济以柔居上止则乱也故濡其首厉未济之事也未济以刚居上穷则通也故有孚于饮酒无咎既济之事也○刘氏曰未济下三爻未出险初濡尾二曳轮三征凶上三爻已出险矣四志行五有孚吉上有孚饮酒而已既济吉少凶多未济吉多凶少虽吉未尝不戒也○万氏曰泰之变为既济否之变为未济盖既济自泰而趋否者也未济自否而趋于泰者也故既济爻辞无吉者以其趋于否也未济爻辞多吉以其趋于泰也否泰者治乱对待之理既未济者否泰变更之渐也又曰四卦初爻相类皆以人才进退为言泰之初曰拔茅茹否之初亦曰拔茅茹既济之初曰濡其尾未济之初亦曰濡其尾但泰之拔茅茹为君子之类进否之防茅茹为小人之类进既济之濡尾为君子之不可进未济之濡尾为君子之不可不进其不同者何也盖君子进所以开泰泰既变则小人用而君子不可进矣小人进所以致否否既变则小人退而君子亦可进矣君子亦何心哉随其时之如何耳】通论【李氏曰上篇首乾坤终坎离下篇首咸恒终既未济亦坎离也天地之道不过隂阳五行之用莫先于水火上篇首天地隂阳之正也故以水火之正终焉下篇首夫妇隂阳之交也故以水火之交终焉○隆山李氏曰隂阳之气往来乎天地之间或不能无过差故圣人作易大过之后继以坎离者隂阳之中所以救大过之弊也小过之后继之以既济未济者即坎离之中所以救小过之弊也○厚斋冯氏曰过之大故继之以坎离之全过之小故继之以坎离之交○愚案上篇主天道而言故首乾坤而终坎离天地水火之用行也下篇主人事而言故首咸恒而终既未济夫妇人事之道尽矣天地之用莫大于水火故坎离终之人事之用莫急于水火而既未济终焉干以终阳坤以几隂而为首变而至于六十四卦三百八十四爻而既济之六爻隂阳始得定其位焉而复继之以未济之隂阳失位者所谓易不可穷也既济以一阳而闲一隂未济以一隂而间一阳六十四卦乾坤而已乾坤隂阳而已一隂一阳之谓道非知道者孰能识之】

　　周易本义集成卷二
<经部,易类,周易本义集成>
　　钦定四库全书
　　周易本义集成卷三　　　元　熊良辅　撰
　　彖上传
　　【彖即文王所系之辞上者经之上篇传者孔子所以释经之辞也后凡言传者仿此】
