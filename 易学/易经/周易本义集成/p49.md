<!-- { "loadSidebar": true } -->
　　大过大者过也【以卦体释卦名义】栋桡本末弱也【复以卦体释卦辞本谓初末谓上弱谓隂柔】刚过而中巽而说行利有攸往乃亨【又以卦体卦德释卦辞】集防【语録曰栋桡以本末弱言卦体自不好了却因刚过而中巽而说行如此所以利有攸往乃亨也○徐氏曰刚过而中以二五言巽而说行以二德言处大过之时用刚而得中内巽而外说则虽过而不过矣以是而往冝其亨也○愚案初应四为本上应三为末本末俱弱而或隆或桡者九三上重下轻九四上轻下重故不同也】大过之时大矣哉【大过之时非有大过人之材不能济也故叹其大】集防【徐氏曰时字当玩自是时节当如此适其时当其可虽曰大过而不悖于道所谓刚过而中巽而说行者如尧舜禅授而讴歌狱讼之皆归汤武放伐而徯后迎师之恐后所以能成大功也苟非其时则尧舜传子而不传贤矣汤武守臣节而不革夏殷矣时当其可圣人所以当天运立大事成大业也否则大乱之道而谓利且亨可乎】
　　习坎重险也【释卦名义】水流而不盈行险而不失其信【以卦象释有孚之义言内实而行有常也】集防【潘氏曰水盈科而后进方流入坎中不盈而未能进所以为坎也○语録曰水流不盈才一坎满便流出去行险不失其信是说决定如此○丘氏曰坎为水流水也兑为泽止水也兑隂卦以隂为水隂静故止坎阳卦以阳为水阳动故流○泉峰龚氏曰坎以一阳居二隂之中有水在坎中之象水在坎中不能盈也盈则出乎坎矣故彖传与九五皆有不盈之说○愚案兑为泽是塞坎下流故止而为泽坎为水乃是横放水字水流不盈以长江大河言之逝者如斯来者未己曷尝盈哉所谓天下之至信惟水而已行险而不失其信者也】维心亨乃以刚中也行有尚往有功也【以刚在中心亨之象如是而往必有功也】集防【蔡氏曰水流而不盈坎体陷也行险而不失其信有孚也往有功动则出坎也】天险不可升也地险山川丘陵也王公设险以守其国险之时用大矣哉【极言之而賛其大也】集防【丘氏曰坎之爲卦四隂陷二阳四隂坎也二阳坎中之水也君子观二阳中实之象为有孚维心亨所以处险也观四隂险陷之象设险固守所以用险也自往有功以上专以水言明处险之道也自天险不可升以下专以险言明用险之方也】
　　离丽也日月丽乎天百谷草木丽乎土重明以丽乎正乃化成天下【释卦名义】集防【程子曰上下皆离重明也二五皆处中正丽乎正也君臣皆有明德而处中正可以化天下成文明之俗也○语録曰重明是二五君臣重明之义与大象说继世重明之义不同○丘氏曰五为天位故离上有日月丽乎天之象此以气丽气也二居地位故离下有百谷草木丽乎土之象此以形丽形也○愚案丽为附丽之义则卦名离字亦当去声非离别之离也】柔丽乎中正故亨是以畜牝牛吉也【以卦体释卦辞】集防【程子曰二五以柔顺利于中正所以能亨人能养其至顺以丽则吉故曰畜牝牛吉也○语録曰六二中正六五中而不正本言丽乎正丽乎中正次第说六二分数多六五虽柔丽乎中而不得其正特借中字包正字尔○项氏曰牝柔而牛顺皆坤象也坤之二五丽乎干之二五丽乎中正也五丽乎中二丽乎中正如人能附顺乎大中至正之道则其行无所不通故曰柔丽乎中正故亨是以畜牝牛吉也加是以二字以明柔附本非令德以能附丽乎中正是以吉也】

　　周易本义集成卷三
　　钦定四库全书
　　周易本义集成卷四　　　元　熊良辅　撰
　　彖下传
　　咸感也【释卦名义】集防【丘氏曰咸非训感咸故感耳凡物两相对待而后感应之理生故咸有感义而人不相得者谓之不咸也又曰咸者感也所以感者心也无心者不能感故咸加心而为感有心于感者不能咸故感无心而为咸惟无容心于感然后无所不感也圣人以咸名卦而彖以感释之所以互眀其防也先儒谓咸为无心之感非也既无心矣又焉能感所谓无心者特不容心于感耳】柔上而刚下二气感应以相与止而说男下女是以亨利贞取女吉也【以卦体卦徳卦象释卦辞或以卦变言柔上刚下之义曰咸自旅来柔上居六刚下居五也亦通】集防【程子曰咸之为卦兊上艮下少女少男也艮男敦实以下交兊女心说而上应男感之先也男先以诚感则女说而应也○郭氏曰柔上而刚下二气感应以相与天地之感也止而说男下女亨利贞取女吉人道之感也○项氏曰柔上而刚下二气感应以相与亨也止而说利贞也男下女取女吉也山泽相感六爻相应皆二气感应之象又曰动而相说则有相随之义止而相说则有相感之义男有室女有家止于礼而相说所以为夫妇也若动而相说则逾墙鑚穴岂夫妇之道哉此咸之所以取女吉也○蔡氏曰柔上上也坤上交干而为兊也刚下三也干下交坤而为艮也○愚案男下女是以取女吉男不下女而女从之非贞女也君不下士而士从之非贞士也】天地感而万物化生圣人感人心而天下和平观其所感而天地万物之情可见矣【极言感通之理】集防【项氏曰咸曰观其所感而天地万物之情可见矣恒曰观其所恒而天地万物之情可见矣隂阳之情惟咸与恒而已○愚案观其所感易之所以感也而天地万物之情可见易之有关于造化物理者也造化之感而化生人道之感而化成一感应之机天人之道备矣】通论【程子曰天地万物之本夫妇人伦之始所以上经首乾坤下经首咸继以恒也】
　　恒久也刚上而柔下雷风相与巽而动刚柔皆应恒【以卦体卦象卦徳释卦名义或以卦变言刚上柔下之义曰恒自丰来刚上居二柔下居初也亦通】集防【程子曰震巽为恒男在女上男尊女卑男动于外女顺乎内人理之常故为恒也又刚上柔下雷风相与巽而动刚柔皆应皆恒之义也○愚案以卦变言自泰而来刚上居四柔下居初也】恒亨无咎利贞久于其道也天地之道恒久而不已也【恒固能亨且无咎矣然必利于贞乃为久于其道不贞则久非其道矣天地之道所以长久亦以贞而已矣○愚案恒字从亘从心所谓亘古今而不已者此心也心之不已贞也贞则久于其道此以人事言也天地之道恒久不已亘古今不知其所始不知其所终也此以天道言也】利有攸往终则有始也【久于其道终也利有攸往始也动静相生循环之理然必静为主也】集防【程子曰所谓亨者谓可常久之道非守一隅而不知变也终而复始随时变易乃恒道一定则不能恒矣○语录曰能常而后能变及其变也常亦只在其中】日月得天而能久照四时变化而能久成圣人久于其道而天下化成观其所恒而天地万物之情可见矣【极言恒久之道】集防【泉峰龚氏曰利贞久于其道者体常也利有攸往终则有始尽变也体常而后能尽变尽变亦所以体常天地万物所以长久者以其能尽变也○愚案上靣由人道说归天道此复由天道说归人道天地万物之情可见则又合天人而为言也复见天地心咸恒萃见天地万物之情圣人以易验诸造化也】
　　遯亨遯而亨也刚当位而应与时行也【以九五一爻释亨义】集防【郭氏曰圣人进退皆道无入而不自得虽遯亦亨也刚当位而应五应二也与时行者时止则止时行则行是为遯之义也○语录问遯而亨分明是说能遯便亨下面更说刚当位而应与时行也是如何曰此所以遯而亨也阴尚微为他刚当位而应所以能知时而遯是能与时行不然便是与时背○愚案刚当位而应谓二应五也二方浸长以害阳以五当位而应之故五得嘉遯而与时行也】小利贞浸而长也【以下二阴释小利贞】集防【语録问小利贞浸而长也是见其浸长故设戒令令其贞正且以寛君子之患然亦是他之福曰是如此与否初二两爻相似】遯之时义大矣哉【阴方浸长处之为难故其时义为尤大也】集防【新安胡氏曰遯以二阴之长成卦以四阳之遯得名易为君子谋名卦必以阳为主如是则时义之大亦以阳之能遯为言也○愚案君子居当遯之时识当遯之义此所以遯而亨也】
　　大壮大者壮也刚以动故壮【释卦名义以卦体言则阳长过中大者壮也以卦德言则干刚震动所以壮也】大壮利贞大者正也正大而天地之情可见矣【释利贞之义而极言之】集防【语録问大者正与正大不同上大字是指阳下大字是说理曰然亦縁上靣有大者正字方说此又曰正大便见天地之情天地只是正大未尝有些子邪处○项氏曰凡消息卦复姤临遯泰否夬剥彖传皆言消长之事独观与大壮不言消长者已过泰否则消长定矣其事以夬剥为终不系观与大壮也○徐氏曰大者壮壮之本体也大者正用壮之道也正大而天地之情可见则又推极其理而言之也】
　　晋进也【释卦名义】明出地上顺而丽乎大明柔进而上行是以康侯用锡马蕃庶昼日三接也【以卦象卦徳卦变释卦辞】集防【丘氏曰明出地上离乘坤也顺而丽乎大明坤附离也柔进而上行六自四上行进于五也○愚案晋自观来柔进而上行昼日三接即观六四观国之光利用宾于王之义】
　　明入地中明夷【以卦象释卦名】内文明而外柔顺以蒙大难文王以之【以卦德释卦义蒙大难谓遭纣之乱而见囚也】利艰贞晦其明也内难而能正其志箕子以之【以六五一爻之义释卦辞内难谓为纣近亲在其国内如六五之近于上六也】集防【语録曰文王箕子大槩是晦其明然文王之外柔顺是本分自然做防箕子晦其明又曰艰贞是他那佯狂防意思便是艰难防气象○项氏曰明夷彖传以卦名与卦辞各当一事与诸卦彖辞不同文王之难在外故曰蒙大难箕子之难在家国故曰内难文王以全卦言箕子以六五一爻言也】家人女正位乎内男正位乎外男女正天地之大义也【以卦体九五六二释利女贞之义】集防【泉峰龚氏曰卦辞曰利女贞主二而言正家之道自内而始也彖传曰女正位乎内男正位乎外主二五而言内外一于正而后家道正也彖传又所以广卦辞之防○愚案卦辞利女贞故先言女正位乎内而后言男正位乎外女正位乎内则男正位乎外可知矣】家人有严君焉父母之谓也【亦谓二五】集防【赵氏曰父义母慈母何以亦称严盖母之不严家之蠧也渎上下之分庇子弟之过乱内外之别慢帷薄之仪父虽严有不能尽察者也必父母俱严内外齐肃而后家道正也】父父子子兄兄弟弟夫夫妇妇而家道正正家而天下定矣【上父初子五三夫四二妇五兄三弟以卦画推之又有此象】集防【愚案以父子兄弟分属六爻则上父三子五兄初弟五初夫二四妇上之威如有严君之象焉所谓父尽父之道也三之妇子嘻嘻所谓子不子者与夫夫妇妇合取二应五四应初言而五初亦皆子也】
