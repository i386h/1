<!-- { "loadSidebar": true } -->
　　睽火动而上泽动而下二女同居其志不同行【以卦象释卦名义】说而丽乎明柔进而上行得中而应乎刚是以小事吉【以卦徳卦变卦体释卦辞】天地暌而其事同也男女睽而其志通也万物睽而其事类也睽之时用大矣哉【极言其理而賛之】集防【程子曰睽者本同也本不同则非睽也○泉峰龚氏曰水火根于一气本同也及火动而上泽动而下则为睽矣二女同居本同也而其志不同行则为睽矣此始同而终暌者也天地睽而事同男女睽而志通万物睽而事类此始睽而终同也同而睽睽而同此其时用之所以为大也或曰卦辞曰小事吉而彖传称其时用之大何也曰小事之吉以其睽者言也时用之大以其睽而同者言也睽则小而同则大也】
　　蹇难也险在前也见险而能止知矣哉【以卦徳释卦名义而賛其美】蹇利西南往得中也不利东北其道穷也利见大人往有功也当位贞吉以正邦也蹇之时用大矣哉【以卦变卦体释卦辞而賛其时用之大也】集防【项氏曰蹇六爻皆不喜往往则入于蹇也彖独喜往以一卦言之往有出之象也○泉峰龚氏曰蹇合东北艮坎成卦西南其对方也利西南而得中出乎蹇之外也不利东北而道穷止乎蹇之地也利见大人而有功当位以致正邦之吉皆所以济蹇也蹇虽以见险能止为知而不可以终止故又必以往而出险为功此其时用之所以为大也】集防【项氏曰险而止为蒙止于外也见险而能止为知止于内也止于外者阻而得进止于内者有所见而不妄进也此蒙蹇之所以分也】
　　解险以动动而免乎险解【以卦徳释卦名义】集防【徐氏曰屯者解之反坎上震下曰屯坎下震上曰解屯则动乎险中解则动乎险外动乎险外则免乎险矣】解利西南往得众也其来复吉乃得中也有攸往夙吉往有功也【以卦变释卦辞坤为众得众谓九四入坤体得中有功皆指九二】集防【泉峰龚氏曰解合东北震坎而成卦利西南而得众指对方坤位而言也来复而得中指下体坎中而言也夙往而有功指上体震卦而言也盖难觧于东北震坎险阻之地则利往于西南坤位平易之方无事则来复于坎中而以静为吉有事则早用其震动而以速为功初以全体言次以二体对言也】天地解而雷雨作雷雨作而百果草木皆甲拆解之时大矣哉【极言而賛其大也】集防【语録曰阴阳之气闭结之极忽然迸散做出这雷雨若只管闭结了而不解散如何会有雷雨作小畜所以不成雨者畜不极也○徐氏曰雷雨作者气之解也百果草木皆甲拆者形之解也形随气解则屈者伸郁者畅生意充周此解之所以为大也】
　　损损下益上其道上行【以卦体释卦名义】集防【新安胡氏曰损下卦干九三之刚益上卦坤上六之柔而成损是为损下益上主刚而言故曰其道上行】损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行【此释卦辞时谓当损之时】集防【徐氏曰卦辞曰损有孚彖辞曰损而有孚加一而字则其义晓然矣○泉峰龚氏曰当其可之谓时处损之时二簋用享损刚益柔皆当其可者也事各当其可则损所当损益所当益盈虚消息与时偕行矣】
　　益损上益下民说无疆自上下下其道大光【以卦体释卦名义】集防【蔡氏曰损上益下损干益坤也民说无疆益在下也○徐氏曰自上下下其道大光天道下济而光明也】利有攸往中正有庆利涉大川木道乃行【以卦体卦象释卦辞】集防【程子曰五以阳刚中正居尊位二复以中正应之是以中正之道益天下天下受其福庆者也】益动而巽日进无疆天施地生其益无方凡益之道与时偕行【动巽二卦之徳干下施坤上生亦上文卦体之义又以此极言賛益之大】集防【项氏曰以利言之损上益下则民情悦以道言之则自上下下而其道光以六爻言之二五以中正相应故利有攸往以二卦言之震巽皆木也故利涉大川以卦徳言之动而能巽则其进无疆○耿氏曰在损则兼益曰损益盈虚在益则曰凡益之道不兼言损者损则求益益则不求损故也○丘氏曰干阳居初天气下降坤阴居四地气上腾此天施地生其益无方也】
　　夬决也刚决柔也健而说决而和【释卦名义而賛其徳】扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也【此释卦辞柔乘五刚以卦体言谓以一小人加于众君子之上是其罪也刚长乃终谓一变则为纯干也】集防【语录曰利有攸往刚长乃终今人以为阳不能无阴君子不能无小人故小人不可尽去今观刚长乃终之言则圣人岂不欲小人之尽去邪但所以去之者自有道耳○蔡氏曰其危乃光危消于孚号也所尚乃穷尚兵乃徒为穷黩也刚长乃终刚长当终于六位也○徐氏曰刚长乃终不可有未尽之隂也君子虽盛不可以小人之势孤谓其无能为而不尽去之唐五王不去一武三思而患生于所忽圣人于夬设戒深矣】
　　姤遇也柔遇刚也【释卦名】集防【项氏曰阳之长也人以为君子之当然故曰复如人之复常也阴之长也人以为小人之天幸故曰遇如人之遭遇也故彖与杂卦皆曰柔遇刚也小人得君亦其运之遭耳】勿用取女不可与长也【释卦辞】集防【程子曰取女者欲长女而成家渐长之阴将偪于阳不可与之长久故戒勿用取如是之女】天地相遇品物咸章也【以卦体言】集防【新安胡氏曰以干遇巽巽得坤初爻而成故有天地相遇之象】刚遇中正天下大行也【指九五】集防【语録曰姤是不好底卦然天地相遇以下却又甚好盖天地相遇刚遇中正又自别取一义】姤之时义大矣哉【几微之际圣人所谨】集防【程子曰姤者女遇男而已推而上之天地不相遇则万物不生君臣不相遇则政治不兴姤之时与义皆甚大也○泉峰龚氏曰姤遇也以下是言姤之不善者天地相遇以下皆言姤之善者时义之大是兼指上两节而言与遯之所称时义同本义谨几微之说似非本意】
　　萃聚也顺以说刚中而应故聚也【以卦徳卦体释卦名义】王假有庙致孝享也利见大人亨聚以正也用大牲吉利有攸往顺天命也【释卦辞】集防【郭氏曰用大牲吉利有攸往者因时而可有为也时则所谓天命也当可为而为所以顺天命也】观其所聚而天地万物之情可见矣【极言其理而賛之】集防【徐氏曰天地万物髙下散殊咸则见其情之通恒则见其情之久萃则见其情之同不于其萃而观之其情不可得而备见也】
　　柔以时升【以卦变释卦名】巽而顺刚中而应是以大亨【以卦徳卦体释卦辞】集防【新安胡氏曰易以阳为大巽顺不足以大亨必刚中而应所以大亨】用见大人勿恤有庆也南征吉志行也【项氏曰萃与升皆刚中而应萃刚中在上其众必萃升刚中在下其势必升故萃以五为大人升以二为大人聚者下之所乐故利见大人升者上之所忌故劝以用见大人勿恤吉言上三阴勿以阳升为忧阳来朋阴乃阴类之庆也用见大人勿恤戒阴也南征吉勉阳也】困刚揜也【以卦体释卦名】险以说困而不失其所亨其唯君子乎贞大人吉以刚中也有言不信尚口乃穷也【以卦徳卦体释卦辞】集防【项氏曰当困之时君子则不失其所亨大人则能致吉而无咎君子之亨顔曾之困也大人之吉无咎舜文周孔之困也惟大人能因汗隆以起变化故否之时君子避难而大人不害其亨与吉也○新安胡氏曰只兊象上六为兊之主居穷极之地故有尚口乃穷之象○泉峰龚氏曰在险则困说则不失其所亨处困而亨非君子不能也刚中而吉则有以出险尚口乃穷则益取困矣】
　　巽乎水而上水井井养而不穷也【以卦象释卦名义】集防【诚斋杨氏曰巽入也巽乎水者入乎水也入乎水而能上乎水则井之用行矣】改邑不改井乃以刚中也汔至亦未繘井未有功也羸其瓶是以凶也【以卦体释卦辞无丧无得往来井井两句意与不改井同故不复出刚中以二五而言未有功而败其瓶所以凶也】集防【项氏曰几至而未至者特未出而已犹可勉也一羸其瓶绠断瓶碎不可为也○童溪王氏曰巽乎水而上水合坎巽以言井之功用也夫井之为物取之而不竭无丧也存之而不盈无得也无丧无得则凡有求于我者皆赖我以为用也故曰无丧无得往来井井此又合井之体用以言井养之不穷也】
　　革水火相息二女同居其志不相得曰革【以卦象释卦名义大略与睽相似然以相违而为睽相息而为革也息灭息也又为生息之义灭息而后生息也】集防【程子曰水火相息之物火性上水性下若相违行则睽而已今水上火下相就而相克相灭息者也所以为革也○临川王氏曰泽火非如坎离有相逮之道其相遇则相息而已其相息也惟胜者能胜其不胜者尔○泉峰龚氏曰水火之交不交为既未济泽火之或上或下为睽为革泽火之与水火果何异邪曰坎水离火一阴一阳故其交则相为用而为既济不交则不相为用而为未济兊泽离火二卦皆阴故其相违则为睽相遇则为革盖一隂一阳则相为用二隂则不相为用故也】己日乃孚革而信之文明以说大亨以正革而当其悔乃亡【以卦徳释卦辞】集防【程子曰离为文明兊为说文明则理无不尽事无不察说则人心和顺革而能察事理顺人心可致大亨而得贞正如是变革得其至当故悔亡也○郭氏曰文明见于未革之先说见于已革之后】天地革而四时成汤武革命顺乎天而应乎人革之时大矣哉【极言而賛其大也】集防【语録曰革是更革之谓须是翻转更变一畨所谓上下与天地同流岂曰小补之哉小补之者谓扶衰救弊逐些补缉如锢露家事相似若是更革须是彻防重新铸造非止补苴罅漏而已汤武顺天应人是如此○建安张氏曰时未当革圣人不能先时时而当革圣人不敢后时上顺天命下应人心革而当其可故曰革之时大矣哉】鼎象也以木巽火亨饪也圣人亨以享上帝而大亨以养圣贤【以卦体二象释卦名义因极其大而言之享帝贵诚用犊而已养贤则□飱牢醴当极其盛故曰大亨】集防【耿氏曰巽木而上水非井也井汲之用也以木巽火非鼎也鼎亨饪之用也○蔡氏曰亨饪鼎之用也亨饪不过祭祀宾客二事而祭之大者无出于上帝宾客之重者无过于圣贤事天尚质故止言亨养圣贤贵多故曰大亨】巽而耳目聪明柔进而上行得中而应乎刚是以元亨【以卦象卦变卦体释卦辞】集防【程子曰离明而中虚于上有耳目聪明之象凡离上者皆云柔进而上行柔在下之物乃居尊位进而上行也】
