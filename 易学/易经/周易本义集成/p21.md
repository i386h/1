<!-- { "loadSidebar": true } -->
　　【震下艮上】颐贞吉观颐自求口实【颐口旁也口食物以自养故为养义为卦上下二阳内含四隂外实内虚上止下动为颐之象养之义也贞吉者占者得贞则吉观颐谓观其所养之道自求口实谓观其所以养身之术皆得正则吉也】集疏【潘氏曰颐者养也养正则吉也古者士农工商各食其业口实贵乎自求也自求则自得不能自得而有假于外则非其正矣○泉峰龚氏曰观颐是观其所养者如何自求口实所养之道在于反身自求不贵其求于人也观颐是泛说自求口实是亲切说本义所分道术之说似若可疑○愚案颐养之道以静为吉动为凶故上三爻居艮之体皆吉而下三爻居震之体皆凶观颐静以养也自求口实动以求养也观颐德义之养也自求口实口体之奉也观颐为上卦艮止之义自求口实为下卦震动之义】初九舎尔灵观我朶颐凶【灵不食之物朶垂也朶颐欲食之貌初九阳刚在下足以不食乃上应六四之隂而动于欲凶之道也故其象占如此】集疏【项氏曰颐卦二阳上九谓之由颐固为所养之主初九在下亦足为自养之贤灵伏息而在下初九之象也上为卦之主故称我羣隂从我而求养固其所也初九本无所求乃亦仰而观我则失其所以为自养之道其凶宜矣○童溪王氏曰灵云者况初九有可贵之质也以诸爻皆由上九以养故舎其可贵之质而亦欲求养于上尔谓初也初有可贵之质不自重而求养于人故尔之我上也上以阳居一卦之上为颐之主故我之若泥于爻应而曰我四也则失之矣四隂也隂求养于阳之不暇安能养初乎○易氏曰上为一卦之主天下由之而养故以主爻称我而谓初为尔○徐氏曰颐卦全体内柔外刚有象朶颐下动震象○愚谓初九居震之体不能安静自养而志于动反欲求养于上是轻其在我而重其在物圣人所不取也】六二顚颐拂经于丘颐征凶【求养于初则颠倒而违于常理求养于上则徃而得凶丘土之高者上之象也】集疏【程子曰女不能自处必从男隂不能独立必从阳二隂不能自养待养于人者也天子养天下诸侯养一国臣食君禄皆以上养下理之正也二旣不能自养必求养于阳刚若下求于初则为颠倒求养于丘则上非其应颠则拂经不获其养尔妄求于上徃则得凶也○潘氏曰六爻之中惟初九上九二阳能自养其余则待人以养者也以六居二柔顺中正在他卦为吉在颐之时则隂虚不能自养下求于初则拂上求于上则凶无一可行者也○新安胡氏曰二颠颐与四同拂经与五同而吉凶异者颐养之道以安静为无失二动体故颠拂而凶四静体故虽颠拂而亦吉者以初为正应也○愚案黄勉斋云颐之六爻只是颠拂二字求养于下则为颠求食于上则为拂故六二爻辞以颠颐为句拂经于丘颐为句审如是则诸爻皆取重于初而无赖于上九之由颐矣似不可从也】六三拂颐贞凶十年勿用无攸利【隂柔不中正以处动极拂于颐矣旣拂于颐虽贞亦凶故其象占如此】集疏【程子曰颐之道惟正则吉三以隂柔之质处不中正又在动之极是隂柔不中正而动者也其养如此拂违于颐之贞道是以凶也○项氏曰拂颐贞三字当连读颐之卦辞曰颐贞吉三之爻辞曰拂颐贞凶上九为颐之主三为正应而仄凶者不正而好动故也五亦不正然性好止故能居贞而吉颐之不可不贞如此○徐氏曰十者数之终十年勿用谓终不可用无所徃而利矣○泉峰龚氏曰卦内言拂经者二言拂颐者一夫上所以养下君所以养臣理之常也今二居上反求养于初五为君反待养于上皆拂其常理者也故曰拂经上为颐之主下皆由之以养三与上为正应宜得其养矣然三不中正又居动体之极是妄动以求养者也颐贞则吉妄动以求养则悖颐之正道矣故曰拂颐拂经犹可也拂颐甚矣故凶○愚案拂颐贞凶程子说为长或曰贞凶谓贞固守此凶之道也亦通】六四顚颐吉虎视耽耽其欲逐逐无咎【柔居上而得正所应又正而赖其养以施于下故虽颠而吉虎视耽耽下而专也其欲逐逐求而继也又能如此则无咎矣】集疏【程子曰四在人上六以隂居之隂柔不足以自养况养天下乎初九以阳居下在下之贤也与四为应四又柔顺而正是能顺于初赖初之养也以上养下则为颐今反求下之养故曰颠颐○蔡氏曰艮体静止是求静以待养于初故吉○泉峰龚氏曰本义谓四赖初之养以施于下爻辞似无此意】六五拂经居贞吉不可涉大川【六五隂柔不正居尊位而不能养人反赖上九之养故其象占如此】集疏【语録曰六五居贞吉正如洪范用静吉用作凶所以不可涉大川六五不能养人反赖上九之养是己拂其常矣故守常则吉而涉险阻则不可也○丘氏曰豫五不言豫以豫悦之权由乎四也颐五不言颐以颐养之权由乎上也然颐五承刚故虽拂经而居贞则吉豫五乘刚是以有贞疾恒不死之戒】上九由颐厉吉利涉大川【六五赖上九之养以养人是物由上九以养也位高任重故厉而吉阳刚在上故利涉川】集疏【丘氏曰养人之权在五而已居其上为众所归位高任重易失之专故必以危厉处之而后得吉也○遥溪先生曰自五而下皆由己以养也近则君资之以为安逺则民资之以为泽其道则过乎中者也故厉其德则无所不至也故吉故利涉川】总论【释褐杨氏曰凡阳实则能养隂隂虚则受养于阳颐之上九一阳为主四隂由之以养也初亦阳爻居在下卦自养可也如养人何故上九独为由颐其四隂则随爻而有吉凶也○蔡氏曰颐养之道贵静故震三爻皆凶艮三爻皆吉乂刚能养柔柔不能养刚故柔爻皆求养乎刚者也】
