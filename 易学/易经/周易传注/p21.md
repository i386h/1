<!-- { "loadSidebar": true } -->
　　九五贞吉悔亡无不利无初有终先庚三日后庚三日吉象曰九五之吉位正中也
　　九二刚中居柔所善者敬谨耳尚未图大而更新也非制事之至也至于九五刚徳而居刚位以济巽入乃贞吉也悔无也无不利也诚刚巽乎中正而志行者哉故谛观全卦巽初无刚是无初也巽终有刚则有终矣夫天下之无初有终者非变更之事乎二与四同功爲兑兑西方之卦庚也十干戊巳居中以甲爲始至庚而变庚变更也乃以爻计之一爻爲一日四隂爲兑主爻数至二爲先庚三日未至于初是无初也数至上爲后庚三日巳有其终是有终也如是而申命行事则变从前之积习谓之无初有后此之观成谓之有终大人正中之吉爲何如者
　　上九巽在牀下防其资斧贞凶象曰巽在牀下上穷也防其资斧正乎凶也
　　上九居上卦之终不中不正不能制命行事无所入矣穷矣穷则返下故六四亦有牀下之象而上入而在焉敌应九三巽有资离有斧以爲其资斧也乃两穷而不相与尽防之矣以退巽爲正乎吾见其凶也
　　【兑下兑上】
　　兑亨利贞
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　水所钟聚曰兑【毛晃説】説卦曰兑以説之谓兑泽能润物而悦乎物也又曰兑正秋也万物之所説也言物至兑秋而结实欣欣喜悦也则兑而説其亨必矣且观其卦体二五以刚居中三上以柔居外【三为下卦之外】外和顺而内严介是説以利贞也将见兑上则顺乎天兑下则应乎人坎爲劳卦离爲兵难今大坎互离皆爲兑説民欢然自劝而忘其劳与死夫民劝之与劝民逺矣説何如其大耶【浅义口巽兑皆柔徳巽曰刚巽乎中正而志行兑曰刚中而柔外可知巽兑只善用其刚而已】
　　象曰丽泽兑君子以朋友讲习
　　两泽相丽互相滋益有朋友讲习之象焉【本义】讲以口习以身
　　初九和兑吉象曰和兑之吉行未疑也
　　初九无应于上不比于隂其説也夷然和平而巳矣坎爲疑初去坎逺故曰行未疑此居下而乐在中者
　　九二孚兑吉悔亡象曰孚兑之吉信志也
　　九二比三之隂柔宜有悔者然居中而有互离之志即行或渉疑而悦出于孚其志可信吉而悔亡矣此出其诚心以与众悦者
　　六三来兑凶象曰来兑之凶位不当也
　　六三与上同爲兑口又居大坎之隂险而不实不中不正以兑口招人之説其凶必矣此面谀谄笑以求悦者
　　九四商兑未宁介疾有喜象曰九四之喜有庆也商度也九四以阳居隂而上承九五商度所説未得宁一似介介有疾者【大坎为加忧为疾】然刚徳不轻悦人且出以忧心其获喜庆岂幸焉此商其当悦而始悦者
　　九五孚于剥有厉象曰孚于剥位正当也
　　九五正当尊位谓天下当悦我也因上六之容説而遂孚之以爲孚于説哉实孚于剥也【兑正秋也上六秋末隂盛故爲剥】彼之隂剥阳者也亦有厉矣
　　上六引兑象曰上六引兑未光也
　　上六爲兑正位则兑悦之主爻也以其兑口引天下之悦而持以説五其心固未光明矣此王莽之流也岂可以其谦悦下士而信之　艮爲止而止不可过过止则爲释羽故于艮三正位着列夤之妄兑爲悦而悦不可过过悦则爲奸佞故于兑上正位昭引兑之恶爲世道虑逺矣
　　【坎下巽上】
　　涣亨王假有庙利渉大川利贞
　　彖曰涣亨刚来而不穷柔得位乎外而上同王假有庙王乃在中也利渉大川乘木有功也
　　杂卦曰涣离也风行水上则水散披涣之象也凡物欲其聚涣则不聚矣然下坎爲险难又欲其散涣则散矣卦二之刚自干来而爲坎则通而不穷【坎为通】四之柔自坤往得位乎外卦则上承贵王而与五相同【卢氏景裕説】故互艮爲宗庙而陈坎豕以荐之正九五之王在中聚涣之事而且大坎爲大川乘巽木以渉之风樯雨檝【坎又为雨】一往而利出险之功又如是非行之以贞其能然哉
　　象曰风行水上涣先王以享于帝立庙
　　享帝立庙皆所以聚涣也
　　初六用拯马壮吉象曰初六之吉顺也
　　初六居涣散之始犹可拯救于此顺其势而转移之用亟心之壮马则吉耳葢挽涣之力不宜弱故以壮而又不可躁而滋扰故以顺也隂爻属坤为顺
　　九二涣奔其机悔亡象曰涣奔其机得愿也
　　二则入于涣散之险矣吾身性命先求苟全是必得如机者奔之以为据则得所愿而悔亡矣震足有奔象横一阳于缺隂之上而艮肱慿之【艮为手适互于二上】有机象【仲氏易曰机几也周礼五几通作机左设机而不倚】
　　六三涣其躬无悔象曰涣其躬志在外也
　　外卦巽风能散下之坎险者也六三与外卦之五同功往以济涣东西南北若分散其躬者然此奔奏御侮之臣也乃其志也何悔【或曰中庸以成巳为内成物为外志在外者斯人吾与也】
　　六四涣其羣元吉涣有丘匪夷所思象曰涣其羣元吉光大也
　　此彖之所谓柔得位乎外而上同者也坤画爲众羣也涣散之时螘封蛙聚实繁有徒六四爲九五腹心运筹帷幄出大离之光推亡取乱以涣其羣岂不大吉夫羣之相视亦自飞扬而能涣之者独峙如丘山【三五互艮为山】有土有民是岂井底丑夷思拟所到者哉【夷即羣也】
　　九五涣汗其大号涣王居无咎象曰王居无咎正位也九五正位以巽风分散于坎水之上而涣汗其大号焉【坎水有汗象汗出不返如号令然巽风为大号】天下环拱王乃在中三涂九术千庐八卫是涣也欤哉是王居也尚有何咎
　　上九涣其血去逖出无咎象曰涣其血逺害也
　　此爻则涣而逺去者也爻变爲坎上下加忧贼杀流血【坎爲寇为血】尚可久居此乎故宜涣之涣而去去而逺出【逖逺也】害乃不及古之贤者避世或功成而身退者皆体此意也然他爻无应尚图济涣此爻有应反以去涣者葢济涣欲得位欲不穷上九失位而穷固宜去也
　　【兑下坎上】
　　节亨苦节不可贞
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　坎水兑泽秋冬敛藏之卦也敛藏则有节矣而况坎水泛滥潴之以兑泽如节缩然【仲氏易】是节也其卦兑分坤之一柔坎分干之一刚刚分而上柔分而下而刚居上卦之五正得其中所以亨也若节之过而如上六之苦节其道穷矣虽正而不可矣焉能亨哉故兑説以行坎险五当中位不过其节既中且正得坎之通则天地如之君道如之寒暑有节而四时成节以制度而财不伤民不害皆节道也
　　象曰泽上有水节君子以制数度议徳行
　　仲氏易曰数者备数【如十百千万类】度者审度【如分寸尺丈类】徳行则中庸之喜怒哀乐中节也
　　初九不出戸庭无咎象曰不出戸庭知通塞也
　　初九在泽之底而爲二阳所蔽故知通在于塞而不出户庭焉无咎之道也按戸庭者戸外之庭门庭者门内之庭古室有戸戸外爲堂堂下爲庭庭外乃门也互艮爲门阙初二二阳在内故不出
　　九二不出门庭凶象曰不出门庭凶失时极也
　　初九知塞而并许其知通者以其知时也时即节也【一年四时八节二十四气七十二候】若九二居泽中而上无蔽塞偶开如门【六三隂偶】时可出矣乃以刚居柔过于退伏处门内之庭而不出岂不失时之至乎【极至也】欲辞凶而凶至矣
　　六三不节若则嗟若无咎象曰不节之嗟又谁咎也六三则兑口矣平而钟在此盈而溢亦在此苟不节若则震言嗟若【若如也形容之辞】善补过者也谁其咎之
　　六四安节亨象曰安节之亨承上道也
　　六四居坎下承九五刚中之波而顺入于泽【坤爻为顺】安而中节者也故曰承上道
　　九五甘节吉往有尚象曰甘节之吉居位中也
　　至于九五正所谓当位以节中正以通者也坎卦本坤稼穑作甘其节也甘美而不矫拂以此而往可嘉尚巳
　　上六苦节贞凶悔亡象曰苦节贞凶其道穷也
　　惟是上六之节水下流而上竭如陈仲子之三日不食则其道穷虽贞凶矣然而苦节之士往往蹈阨祸而无怨悔不可效也亦可钦也
　　【兑下巽上】
　　中孚豚鱼吉利渉大川利贞
　　彖曰中孚柔在内而刚得中悦而巽孚乃化邦也豚鱼吉信及豚鱼也利渉大川乘木舟虚也中孚以利贞乃应乎天也
　　巽兑两形相向彼此均等上下相观有若合符合符曰信是风泽相合而信生其中中孚也故二柔在内则内虚二五两刚得中则中实内説而外巽则无忤皆孚象也以之化邦不亦可乎【内二坤画邦象】且所谓孚非浅焉巳也必其信如豚鱼之乗风拜浪见必向风风静即灭者【来注仲氏易郝敬刘濓皆如此解豚鱼江猪也生于泽而向风故上巽下兑象之】斯吉耳行见以巽木之舟渉兑泽之上而大离中虚虚舟何触其渉利矣然而孚信之事尤贵正而固五之中正贞也二之中亦贞也【大壮九二圣人以中训贞可见】其一登天位而合天一在人位而格天乃其宜哉
　　象曰泽上有风中孚君子以议狱缓死
　　泽上有风波涛立见风之信也春秋鲁庄公曰小大之狱虽不能察必以情曹刿以爲忠然则议狱缓死非中孚以哉来易曰兑爲説议之象巽爲不果缓之象
　　初九虞吉有他不燕象曰初九虞吉志未变也
　　初九爲卦之始其中孚也赤子之志未变者也故安之则吉若有他扰则将失其孚矣何以安焉【虞燕皆安也】
　　九二鸣鹤在隂其子和之我有好爵吾与尔靡之象曰其子和之中心愿也
　　二与五则刚之得中而相孚者也上巽爲号互艮爲黔喙之属大离爲鹤而居隂卦【巽离兑皆隂卦】是鸣鹤在隂也夫二阳与五阳尊卑相孚有父子之象焉【犹晋六二与六五二隂敌应称六五为王母小过六二称六五为妣也蛊卦亦以爻之尊卑称父子】巽口向下而鸣兑口即向上而鸣是鹤鸣而其子和之出于中心之愿矣然而鸣者何也干爻为好大离爲爵【见虞氏易】五之鸣若曰我有好爵【刚中以五为尊故称我】与尔【指二】共靡此二之所以中心愿和也靡通縻即五爻之所谓挛也
　　六三得敌或皷或罢或泣或歌象曰或皷或罢位不当也
　　六三与六四两隂相敌【艮敌应之敌旧指上九上九岂敌哉】宜相孚矣然位处不当震动离燥或震而皷或艮而罢或离而忽泣忽歌以此相孚感亦浅矣
　　六四月防望马匹亡无咎象曰马匹亡絶上也六三以六四爲敌则六四以六三为【即坤卦乃与行之】同而有不孚者乎然天下亦有絶而孚乃善者日爲阳月为隂则隂爻月也六四以隂爻而居中近上以受离日之上光月几望矣几望则隂得阳光与三隂仝爲震马而今亡其匹【匹也马曰匹】矣此絶隂而上进于阳以求孚也何咎焉中孚有上下对合之象故初与上对二与五对三与四对而四又不愿与三所谓参伍以变也
　　九五有孚挛如无咎象曰有孚挛如位正当也
　　若九五则正当刚中尊位其有是二之孚也【孚即中心愿也】葢固结而挛如矣巽为绳艮爲手有挛象
　　上九翰音登于天贞凶象曰翰音登于天何可长也上九孚之终而不能孚矣自信之极遂以巽鸡之音【鸡曰翰音】勉爲呌号欲上登于天此岂可长者哉虽正而凶矣京房以新进见元帝即指斥石显及外出又屡上封事卒以杀身其此之谓乎
　　【艮下震上】
