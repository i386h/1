<!-- { "loadSidebar": true } -->
　　而乾坤之道可极言矣干出其良知而大始万物坤运其良能而成就万物作者能之为也而干之知则气至物生通透彻达一无艰难是以易知而坤之能则承天时行约切凝静并无纷扰是以简能惟其易也故干之始物不卜而可知惟其简也故坤之成物不烦而可从惟易知也故动则呼天无不亲之惟易从也故成形成色于焉有功有亲也则杂而不厌终古不变是为可久有功也则种繁滋溥满六合是为可大彼异端之言物物雕琢者乌足以知乾坤哉
　　可久则贤人之徳可大则贤人之业易简而天下之理得矣天下之理得而成位乎其中矣
　　易简天地之道也而人道即不外是易之可久则四徳直万善备即贤人之徳简之可大则美大富有胞与寰区即贤人之业故人能如天地之易简则执简御繁天下之条理皆得而天位上地位下圣人成位乎其中一如易之六爻成位者贤人统圣贤言过人之称
　　圣人设卦观象系辞焉而明吉凶刚柔相推而生变化乾坤明而卦象与系辞可考矣伏羲文周设立卦爻观其形象系以辞焉而明其或吉或凶刚推柔生变柔推刚生化【虞仲翔说】而生生不穷焉按刚柔相推其在立卦之初则阳交隂隂交阳也如彖所谓刚来而得中之是也其在成卦之后则阳变隂隂变阳也如小畜上九变而辞有既雨象之是也
　　是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也
　　以其象言辞有吉人事得之象辞有凶人事失之象辞有悔而趋吉事过忧而将变之象辞有吝而趋凶当事虞而安之之象卦爻阳变春夏进之象卦爻隂化秋冬退之象【荀爽说】刚属阳明昼象柔属隂暗夜象于以观六爻九六之动则天地人交感之道也陆绩曰初二下极三四中极五上上极【下文爻言乎变化即在内分言统言一也】
　　是故君子所居而安者易之序也【虞本作象】所乐【虞氏李氏易解俱作变】而玩者爻之辞也是故君子居则观其象而玩其辞动则观其变而玩其占是以自天佑之吉无不利而君子得易之益矣居而安易之序如居干之初九而安在勿用居干之九三而安在干干【孔颖达说】是也乐而玩爻之辞如玩潜龙之辞而乐其不拔玩见龙之辞而乐其君徳是也于以居而无卜筮也观象玩辞如蔡墨云在干之姤知庄子云在师之临谓之在者是也【俞氏说】动而卜筮也观变玩占如陈侯遇观之否晋侯遇复谓遇者是也于以趋吉辟凶承天之佑而易备于君子矣
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
　　此复即系辞而详释之卦之彖辞言一卦之象爻之象辞言九六之变　来注曰悔未至于吉而犹有小疵吝未至于凶而已有小疵善嘉也辞嘉之也
　　是故列贵贱者存乎位齐大小者存乎卦辨吉凶者存乎辞忧悔吝者存乎介震无咎者存乎悔
　　列贵贱以爻言齐犹言辨也【王注】齐大小以彖言如大畜小畜大过小过屯临阳为主曰大亨旅巽隂为主曰小亨之辨吉凶应前失得圣人忧患之情见乎辞故存乎辞也忧悔吝应前小疵介初分之界也存乎初分之界即忧之也震无咎应前补过震动补过不悔而能之乎
　　是故卦有大小辞有险易辞也者各指其所之
　　故卦有小隂大阳而辞有危险顺易各指人以所当适者而巳
　　易与天地凖故能弥纶天地之道仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状
　　此复即圣人设卦观象而赞之也设卦观象者易也易即一隂一阳之道也与天地齐凖故能于天地之道弥满而无所不周【说文弥开弓也谓弓开则满也】纶络而无所不到以之而仰观天文俯察地理则地幽天明之故知矣原物之始而反其终则生死之说知矣气之精灵聚而为物浮魂游荡散而为变则鬼者物终而游魂变幻无定状者是鬼也神者有一物其物之精气结聚者即物之神也情状皆可知矣
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体
　　圣人其全体夫易乎徳参天地尚何违智周万物而道济天下尚何过差旁行泛应而权不离经天则乐命则知尚何忧随所处之土而安肫肫乎其仁则能胞与无疆矣焉有不爱天地之化育且待吾裁成而有模以范之有郭以围之不使其过中万物则委曲成就而一无遗且昼阳夜隂之道通之而玲珑透彻则圣不可知神也而尚拘一方惟变所适易也而尚执一体哉
　　一隂一阳之谓道继之者善也成之者性也
　　上言道也易也神也总不外隂阳而已道犹路也一隂一阳分立两道也一隂一阳迭运一道也其继续不已造化流转者乃隂阳本然之善也【故元称善长】所谓逝者如斯不舎昼夜也因而命之人或大或小或清或浊各凝成一善者则所谓性也中庸言天命谓性孟子言性善皆本此　按韩康伯注曰道者何无之称也在隂为无隂隂以之生在阳为无阳阳以之成隂阳虽殊无一以待之【宋儒太极图本之无极即此意】苏东坡传曰圣人知道之难言也借隂阳以言之隂阳未交廓然无一物而不可谓之无有此道之似也又曰学道而自其继者始则道不全昔孟子以善为性以为至矣读易而后知其非也孟子之于性盖见其继者而已朱晦庵本义曰隂阳迭运者气也其理则所谓道又曰隂阳是气不是道所以为隂阳者则道也又宗程张论性曰性有义理有气质义理皆善气质有善有恶故恶亦不可不谓之性孟子论性不论气质其言未备信如诸说则改圣经曰无之谓道一隂一阳不谓之道继之者有善有恶而性成焉可乎明与圣经反则何不直攻之辟之而乃为之注觧乎说卦曰立天之道曰隂与阳立地之道曰柔与刚立人之道曰仁与义是明以隂阳仁义皆为道矣而曰不是道将仁义亦非道乎隂阳刚柔仁义其实也谓之道者名也如甲有身实也呼甲身曰长人其名也今谓甲身不是长人长人在甲身先所以为甲身者也而通乎在天道为元亨利贞在人性为仁义礼智元亨利贞非气乎仁义礼智不可见而发为恻隐羞恶辞让是非非气之用乎性心生也心非气质而何以隂阳之气之流行也谓之道以其有条理谓之理今乃分理道别为一物曰理道善而气恶不亦诞乎夫以无为宗出于庄老韩苏明主之朱子闇惑之而诋孟子反圣言异哉自汉后防经卫道者不多人至宋儒俨以明道自居乃皆以异端之道为道是世道人心之不幸也于诸儒乎何尤
　　仁者见之谓之仁知者见之谓之知百姓日用而不知故君子之道鲜矣
　　是道也即阳可以见隂即隂可以见阳也故得阳道盛而为仁者则见仁之妙以仁能统性道也得隂道盛而为知者则见知之妙以知能运性道也若夫百姓日用夫道而不能知君子之道不亦鲜乎不知故不见也
　　显诸仁藏诸用鼓万物而不与圣人同忧盛徳大业至矣哉富有之谓大业日新之谓盛徳生生之谓易成象之谓干效法之谓坤极数知来之谓占通变之谓事隂阳不测之谓神
　　是则隂阳之道大徳曰生其仁也而行生昭著则显诸仁化育流行其用也而于穆敦化则藏诸用为显为藏鼓铸万物而不假圣人与民同患之忧徳则盛业则大至矣哉何以谓之大业也天髙地下万物散殊其富有乎何以谓之盛徳也至诚无息日新又新则日新乎故隂阳相嬗生生不穷是之谓易健而作始以成象是之谓干顺而效法以代终是之谓坤推极蓍策之数逆知将来之事【孔防】是之谓占穷则变变则通万事乃生是之谓事如是而隂谓隂道隂即含阳不得测之曰隂阳谓阳道阳即含隂不得测之曰阳变化之极妙乎万物是之谓神
　　夫易广矣大矣以言乎逺则不御以言乎迩则静而正以言乎天地之间则备矣夫干其静也专其动也直是以大生焉夫坤其静也翕其动也辟是以广生焉广大配天地变通配四时隂阳之义配日月易简之善配至徳
　　然则易之道广无不周矣大无不具矣以言逺则莫可遏止以言乎近则安静而正以言乎天地之间则无一不有何广大也夫易乾坤而已静而专一动而直遂干竒如是是以大生静而翕辑动而开辟坤偶如是是以广生然则易之广大直与天地配矣且阳变通隂隂变通阳配乎四时阳之义配日隂之义配月易简之善配乎圣人至徳而广大至矣
　　子曰易其至矣乎夫易圣人所以崇徳而广业也知崇礼卑崇效天卑法地【按系辞传皆子言而时间以子曰者或賛叹或更端或别文周之辞也】
　　圣人存性之道舎易其何以哉圣人以干之知大始为知是效天也效天而天崇圣人之聪明睿知足以有临而知亦崇智者圣人髙明之徳也曷其崇以坤之作成物为礼是法地也法地而地卑圣人之三千三百恭敬退让而礼亦卑礼者圣人经纬之业也曷其广而皆以易则易其至矣乎后儒迟钝不解世事猥以读书穷理自文非易之崇徳也礼乐不修而托于记诵著述非易之广业也
　　天地设位而易行乎其中矣成性存存道义之门是则天设位于上地设位于下而一隂一阳生生之易行乎其中人得之而为知礼所谓成之者性也君子于此存之又存不显亦临无射亦保纯诚无息致中致和一如生生之易焉天下之理皆从此出非道义之门乎故曰易其至矣
　　圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻言天下之至赜而不可恶也言天下之至动而不可乱也拟之而后言议之而后动拟议以成其变化
　　然则文周系辞之故可明而学易者宜慎其言行也赜苏传曰喧错也亦作啧文周见天地万物之纷赜而拟其形容象其物宜谓之象即大象小象也乃就其中见人事之变动而观其若何防聚若何通达以行典常之礼因系辞焉断其爻变之吉凶谓之爻爻交也即变也夫系辞者言也言极天下之赜如先甲后甲初吉终乱而皆物情所有无一可恶也言极天下之动如龙跃鹤鸣解拇射隼而皆典礼所行无一可乱也惟不可恶不可乱也故学易者言也必以象爻拟之而后出动也必以象爻议之而后行拟议之久则始也勉摹继成适肖变化者在易而即在我矣下七爻则拟议之事　易之大小进退徃来礼之象也礼之相交相对相错相综易之实也故韩宣子适鲁见易象春秋曰周礼尽在鲁也陋者谓礼失迂失固岂知至动至变观其防通乃以行典礼哉
　　鸣鹤在隂其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎君子之言行出身耳发迩耳然枢转则户运机发则矢疾千里之外应违以之荣辱至焉是鹤鸣子和之象也且不惟此天地所以动矣好爵可虚靡哉君子之慎于拟议者职是故也
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　其次当拟议者则在交游夫友与我出处语黙不必一致所谓先号咷也然而心同则笑矣其快利也虽金可断而何徃能御其言也馨香如兰有味可挹哉
