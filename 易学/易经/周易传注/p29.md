<!-- { "loadSidebar": true } -->
　　主于观爻之法不可不讲也易之系辞统六爻以为材质而刚柔之物相杂惟趣于时其初之时物难知其上之时物易知何者初本也其辞未有属也故拟议之卒末也即本以成其终而已如干初拟以潜龙至上自为亢龙矣然而杂陈其物撰集其徳以辨其时物之是非则非其中之四爻不备如屯外云内雷二物也中爻艮山坤地又成二物是杂物也坎陷震动二徳也中爻艮止坤顺又成二徳是撰徳也乃叹美之曰六爻之蕴如此何待观爻变哉亦要其存亡吉凶则辞之居而不变者亦可知矣如彖辞不变者也知者未观爻辞先观彖辞则思过半矣如屯初为侯防二为师师二为将比五为君观彖而爻可想矣然则中爻可覆释也二与四互为一卦同功也而位异则善异二多誉四多惧以四近五君也夫柔本当依上不利于逺而二乃要归无咎者以二柔得中也三与五互为一卦同功也而位亦异三视五贱则多凶五视三贵则多功至多凶之中遇柔爻则益危若刚爻居刚位或较胜耳【仲氏易　孔子曰爻言乎变以周易占变也而辞即有变者如讼之渝安贞随之官有渝小畜之既雨泰之城复于隍否之倾否是也又曰则居可知如复姤上下爻变则非复姤故爻辞皆不言变则知爻辞之不言变者多也后人一概不言变及每爻论变皆非也孔子曰观彖则思过半后人看彖与爻二或执彖与爻一亦皆非也】
　　易之为书也广大悉备有天道焉有人道焉有地道焉兼三才而两之故六六者非他也三才之道也道有变动故曰爻爻有等故曰物物相杂故曰文文不当故吉凶生焉
　　且观爻者又当知其兼备三才初二地道一刚而一柔也三四人道一仁而一义也五上天道一阳而一隂也是兼三才而两之也三才之道变动不居刚柔相易故曰爻爻有贵贱逺近大小之等是物之不齐物之情也故曰物隂阳之物相杂如黄相间故曰文文不当其位则位欲其正也而不当而凶亦时取相济也而不当而吉【如萃九四】于是吉凶生焉
　　易之兴也其当殷之末世周之盛徳耶当文王与纣之事耶是故其辞危危者使平易者使倾其道甚大百物不废惧以终始其要无咎此之谓易之道也
　　前所谓易兴于中古者则殷之末世周之盛徳之时也所谓作易有忧患者则文王与纣之事也是故系辞告人每多危语如惕中履虎尾之是也【言文王则周公在内非专指彖辞也】危者辞使之平如震卦初九震来虩虩后笑言哑哑之属易者辞使之倾如明夷上六初登于天后入于地之属【陆绩说】危易平倾所包至大百物皆不能废惟人悚惧不息慎终如始则归于无咎易道如此
　　夫干天下之至健也徳行恒易以知险夫坤天下之至顺也徳行恒简以知阻能说诸心能硏诸侯之虑定天下之吉凶成天下之亹亹者是故变化云为吉事有祥象事知器占事知来天地设位圣人成能人谋鬼谋百姓与能八卦以象告爻彖以情言刚柔杂居而吉凶可见矣变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　此结言乾坤之道本于易简而极于赜动也徳行即指乾坤言犹阳卦隂卦之言徳行也易不险也而天下之险皆知之简不阻也而天下之阻皆知之险阻即下文之爱恶相攻逺近相取情伪相感也乾坤卦爻皆具其象即知险知阻也诸众也能悦诸心言彖爻告人有以厌众人之心也侯时也【周官春官肆师侯禳侯同候时也独得解亦解作候】能硏诸侯之虑言变通趣时有以硏穷诸凡随时之虑也自能悦诸心以至亹亹者为一句言乾坤有此能事也上传干言知坤言能此皆有知能者乾坤分言之二徳合言之一徳也是故气运变化人事云为【云即言也】吉事将兴有开必先观其象事则知制器观其占事则知未来皆乾坤之能也天地者乾坤之大法象也设位上下矣圣人者徳备易简者也致用立器神物前民有以成乾坤之能矣由是谋及卿士而人谋谋及龟筮而鬼谋天视自民天聴自民百姓皆可与能八卦成列则以象告爻彖系辞则以情言六位虚之刚柔杂居而吉凶可见是之谓知险知阻矣夫杂居者变动也变而通之以尽利皆以利言也而乃有吉有凶者则以情有不同故迁移也是故以爻之动言或爱与爱相攻或恶与恶相攻或以爱而攻其恶或以恶而攻其爱【攻专致也击也】如屯六二与初九匪寇昏媾同人九五与六二大师克相遇九三九四妒之伏莾乘墉之是也而吉凶生焉以爻之位言或逺相取或近相取或由近以及逺或舎近而之逺或取逺而就近或遗逺而取近如姤九五上九逺取初六遯九三近系初二随初九交六二以达四解九四舍六三而取初蹇三取九五而先反而就二屯二遗九五而反退而昏初之而或遂其取或不遂其取而悔吝生焉以爻之徳言或皆以情相感或皆以伪相感或此情感而彼伪感或此伪感而彼情感如中孚九二以情感五防六三以伪感二豫九四之合六三以情六三之盱九四以伪之而利害生焉盖凡易之情攻也取也感也皆相近也【与上逺近以位言不同】如近而不相得则凶不则或害之不则悔且吝此皆天下之险阻也然而天下人之行必见于言背恩叛本其辞慙佛道言报亲恩是也中心疑者辞枝后儒之解经谈理是也吉人辞寡周孔是也躁人辞多苏张是也诬善为恶其辞游庄周是也失守之人其辞屈汉高分羮之是也孔子曰不知言无以知人孟子曰我知言而知险知阻在乾坤即在圣贤矣周易传注卷六
　　钦定四库全书
　　周易传注卷七
　　通州学正李塨撰
　　说卦传
　　言八卦用于揲蓍极于性命其相错其及物并其方位时气而及其徳其象皆说卦也但言八卦者六十四卦祗八卦也
　　昔者圣人之作易也幽賛于神明而生蓍参天两地而倚数观变于隂阳而立卦发挥于刚柔而生爻和顺于道徳而理于义穷理尽性以至于命
　　前曰伏羲始作八卦又曰易兴于中古作易有忧患则伏羲文王周公皆作易者也神明处幽不能与人接也圣人作易为介绍以传之【介绍以传命谓之賛】而生揲蓍之法【干凿度日垂皇策者羲是伏羲已用蓍也】其揲蓍也取卦画之数则三竒为干天三天之数九也三偶为坤地两地之数六也取天地之数则天一天三天五参天而九也地二地四两地而六也【不取六七八九十者天地之数三竒两偶至五而极以下皆叠数也五加一则为六加二则为七加三则为八加四则为九加五则为十故五数而数已毕】因倚之以为干策九坤策六之数观三画六画之变于隂阳而立彖象所遇之卦易言卦以隂阳所谓阳卦隂卦是也发挥旁通于一画之刚柔而生变动所布之爻易言爻以刚柔如刚得中柔得中之是也于以和顺于一隂一阳之道圆神方知之徳而条理乎六爻易贡之义因之穷极其理以尽乎继善成之之性而驯至于乐而知之之天命作易之用至矣
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　是易之理即性命之理矣而性命之理在天则为隂阳在地则为柔刚在人则为仁义圣人之作易也将以顺乎立天立地立人之道故兼三才而各两其画以成六画之卦且分初三五为阳二四上为隂而阳位用刚亦用柔隂位用柔亦用刚迭用相杂其文粲然故易六位而成章以顺性命之理也
　　天地定位山泽通气雷风相薄水火不相射八卦相错而【疑】八卦之象可说也天地固有否泰往来而尊卑之位一定艮山兑泽分据而通气山伏气于泽泽蒸气于山为云为岚为泉为雨震雷巽风各体而相薄出于地行于天风呌号而迫雷雷匉訇而从风咸恒损益四卦可观水火之性则不能对发而相射也火上水下炎上者上润下者下曰未济又火上泽下曰睽谓不相射而违去也水上火下炎上者上入于水润下者下入于火曰既济水火有形无质相济则水火为一不相射也又火下泽上曰革彖曰水火相息非水下而息火即火上而息水更革而不相射也是非相济即相革故又曰水火相逮以水火之卦虽可对列而水火之物无能对据也【唐宋训不相射为不相入不相犯害明与经文相济相息背矣】是定位也乾坤相错通气也艮兑相错相薄也震巽相错不相射也坎离相错重而六十四卦皆相错【如屯相错】错交也摩也　此节文义甚明宋人忽以道士陈先天之图溷之谓之伏羲八卦方位夫经文但曰天地定位未尝曰干南坤北也但曰山泽通气未尝曰艮西北兑东南也但曰雷风相薄水火不相射未尝曰震东北巽西南离东坎西也而强诬圣言可乎且伏羲文王同此八卦而诬曰此伏羲八卦帝出乎震一节为文王八卦何所据乎文言曰先天而天弗违后天而奉天时言大人行干之事也与道士修炼之术何与而窃取为名乎王文中拟经亦属拟议之事宋人遂比之操莽今强篡圣经以入异端较之拟经何如也
　　数往者顺知来者逆是故易逆数也
　　以之揲蓍四揲数之而得过往之策或九或六或七或八是数徃也即大传所谓知以藏往也彰往也序而数之顺也卦成而占未来之事或吉或凶或悔或吝是知来也即大传所谓神以知来也察来也迎而知之逆也然易之数徃专为知来计也则易参天两地之数非逆数而何哉【注疏意同如子张问十世可知欲知来也孔子举夏殷周相因之礼顺数徃也而即百世可知逆知来也然数夏殷周正所以知百世故往曰数来曰知而曰易逆数也】
　　雷以动之风以散之雨以润之日以晅之艮以止之兑以说之干以君之坤以藏之
　　若八卦及物之功则何如者雷动物风散物雨润物日暖物艮止物而物成兑悦物而物遂而皆统于干含于坤焉言象言卦互相备也【王肃说】
　　帝出乎震齐乎巽相见乎离致役乎坤说言乎兑战乎干劳乎坎成言乎艮
　　而【疑】八卦之运行帝实主之帝上帝也
　　万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南靣而聴天下向明而治盖取诸此也坤也者地也万物皆致养焉故曰致役乎坤兑正秋也万物之所说也故曰说言乎兑战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
