<!-- { "loadSidebar": true } -->
　　君子以饮食宴乐此爻当之盖九五得中守正故刚健而不陷吉何加焉荀爽曰五互坎离水在火上酒食象也　需有二道有需而后平险者如周亚夫坚垒不动待七国之敝而乘之是也有需而其险已平者如陆逊料昭烈有伏兵不徃应之而其伏自出是也
　　上六入于穴有不速之客三人来敬之终吉象曰不速之客来敬之终吉虽不当位未大失也
　　上六之位不若九五中正而居险极变巽爲入则入于穴矣所幸下应九三而乾卦三阳同体阳主上进则此敬愼不败者将偕衍在中者不失常者不速而自来上六能敬之则共将出险岂至大失哉浅义曰坎爲酒食三阳应之有客象以酒食应客以柔应刚以上应下皆敬象不速即需也　初九当久须九二需而寛衍九三不当须所谓需者事之贼也六四始入险顺听一阳即可得出上六已陷险非依众刚不能终吉惟九五有德有位樽俎庙堂坐待成功建业者不可以不知需也　按卦爻之上卦曰徃之下卦曰来而屯四之初乃曰徃需下卦之上乃曰来盖以乾坤之重卦而分上下则上卦爲徃下卦爲来以本卦爻之本卦则以我适彼爲徃以彼向我爲来非一义也
　　【坎下干上】
　　讼有孚窒惕中吉终凶利见大人不利涉大川
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　不险不讼险而不健亦不讼讼卦上刚下险则内险而外健矣所以讼也然干刚来居下卦得坤之中爲坎有孚象【震坎艮皆坤卦而阳入爲主巽离兑皆乾卦而阴入爲主】两刚敌应有窒象【见浅义窒塞也】坎中一阳陷于二阴有惕中象讼者必有情之辞爲人所窒而不得伸乃以鸣官且惕然于中不成不终斯吉矣不然必凶九五中正之大人见之讼以平故利若恃其坎险以水浮天则大川深广滙而成渊一遭风波将堕入矣何利涉之有　按汉焦延寿有一阴一阳自姤复五阴五阳自夬剥之说宋人因之爲卦变仲氏易因之爲推易大约谓一阳五阴之卦皆自复剥而来一阴五阳之卦皆自姤夬而来二阳四阴之卦皆自临观而来二阴四阳之卦皆自遯大壮而来三阴三阳之卦皆自否泰而来朱子以爲非作易本旨乃卦成后有此象其言近是如两人对阅高下互分二木相勘枝节参错爲卜筮观玩之一助亦可而以诸卦自复剥等来则断不可乾坤生六子一因重之六十四卦皆具焉有师卦自复卦来讼卦自遯卦来之理耶且六子助天地以生万物者也而震巽坎离艮兑反生自临观等卦则傎甚矣以至干寳谓干之初九自复来干之九二自临来诸卦反生乾坤更顚倒淩乱之极矣乌可训耶至来知德又专归反对名之曰综夫反对见于杂卦本属经意但专以此解徃来诸辞则其说有难尽通者如贲与噬嗑反对贲彖曰柔来而文刚来注曰噬嗑上卦之柔来文贲之刚柔指离之阴卦刚则艮之阳卦分刚上而文柔来注曰分噬嗑下卦之刚上而爲艮以文柔刚指震之阳卦柔则离之阴卦夫噬嗑上卦爲离下卦爲震是亦可曰柔文刚刚文柔矣且分字何解犹是一阳二阴之卦只一倒观并无移动何以言分
　　象曰天与水违行讼君子以作事谋始
　　天左旋水东注天上浮水下流违行而讼之象作事谋始无违行矣
　　初六不永所事小有言终吉象曰不永所事讼不可长也虽小有言其辩明也
　　初六不永其讼虽以才柔位下亦以讼事原不可长也故虽变兑而小有言然互离在前一辩即明矣
　　九二不克讼归而逋其邑人三百户无眚象曰不克讼归逋窜也自下讼上患至掇也
　　九二以刚爻居坎陷之中眞险而健者然五刚在上何能讼胜不克固也特幸而刚中尚能出险故归而逋逋遯也则讼息矣坤爲邑坎卦本坤即其邑也三百户者合三爻言之是通一邑之戸也【虞翻曰干爲百坤爲戸】一人好讼则一邑受害三百戸无眚言讼息则安者众也【玩辞】否则以下讼上患如掇拾岂能无眚乎眚灾也坎爲眚
　　六三食旧德贞厉终吉或从王事无成象曰食旧德从上吉也
　　下卦本坤也以刚来而爲坎则坎险其新德而坤顺其旧德也六三不变故有食旧德而顺从于上之象焉【不言于初而言于三者三爻之卦至三而成也上即指五言小过六五已上也比六四以从上也皆指五】是不讼者也虽居于险地爲二所牵其正亦厉然终吉矣故其从王事而无成也与坤之三爻德亦同焉
　　九四不克讼复即命渝安贞吉象曰复即命渝安贞不失也
　　四居互巽亦有何讼而无如其据阳爻而处阴位也则亦一讼人矣第近尊而有应则能出险断非终讼者故巽而不克讼则必返而听命曰渝矣【渝变也爻变互震有变动意】吾改行矣是已安于正而不失矣何勿吉焉即就也谓俯而就聴讼者之命也巽象命令【见巽卦】故有聴命之象
　　九五讼元吉象曰讼元吉以中正也
　　九五以中正之德聴有孚之讼故讼大吉
　　上九或锡之鞶带终朝三褫之象曰以讼受服亦不足敬也
　　健而在上讼胜之人也干爲衣爲言故当以讼胜受服而应爻互离爲腹爲革则其所受服或有似乎鞶带【大带】者【见説卦及唐氏易来注干爲圜带象】然而终朝三夺之矣何足敬哉应爻互离终朝之象上变兑成困兑爲毁折褫象三爻三褫象
　　【坎下坤上】
　　师贞丈人吉无咎
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　坤爲田土爲国邑而险即存乎其间画沟洫而藏兵众所谓师也坤爲众水亦爲众而坤又爲舆震爲车【左传杜注】坎爲弓爲轮皆象兵事且以一阳綂五阴正古者五人爲伍积而至于五旅爲师之象况二在坎爲中男又互震而爲长男俨然一丈人矣【郑康成曰丈人长人之称吕东莱曰老成持重谙练之人】阳刚得中六五相应出坎险而布坤顺则秉军正以正众而众因以正是侮乱取亡兼弱攻昧以此毒天下而民从之也于以王也何有
　　象曰地中有水师君子以容民畜众
　　容民畜众广言不专指兵也陆绩曰坎在坤内故曰地中有水师众也地中众者莫过于水
　　初六师出以律否臧凶象曰师出以律失律凶也坎爲法律否臧即失律也在卦初故言师出左传宣十二年知庄子曰周易师之临曰师出以律否臧凶执事顺成爲臧【五阴爻皆坤爲顺】逆爲否众散爲弱【师本五阴爲众今变其一则众散而弱】川壅爲泽【坎流水变爲兑则壅而爲泽】有律以如已也【言众各一心律屈而从人】故曰律否臧且律竭也【竭败也】盈而以竭夭且不整【夭塞不流】所以凶也不行之谓临【泽在地下不行之象】有帅而不从临孰甚焉【帅指九二】此不揲蓍而即以之卦解爻辞正所谓爻言乎变者也仲氏易欲主推移遂驳爻变似与古人所言左矣
　　九二在师中吉无咎王三锡命象曰在师中吉承天宠也王三锡命怀万邦也
　　九二刚中主师上承六五之宠则如周礼一命受职再命受服三命受位者无不锡之何者坤坎爲众万邦也丈人得而万邦安锡主帅者即所以怀万邦也岂有私焉
　　六三师或舆尸凶象曰师或舆尸大无功也
　　仲氏易六三过中不当乃乘刚而爲出师之佐上下无应此偏裨致败之象也坤震坎皆舆而坤又爲迷爲死全坤在前震动致丧将或败而舆尸矣有何功焉
　　六四师左次无咎象曰左次无咎未失常也
　　春秋传三宿爲次左次退舍也文事尚左武事尚右古陈图右在前左在后故以退后爲左次兵法知难而退常道也六四阴柔得正则犹能不失常道耳
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　坤爲地田也搜苗狝狩不外田中故亦名曰田坤又爲兕虎禽也【白虎通曰禽者鸟兽之总名】田而有禽是有获也夫田猎所以习兵兵出无名事乃不成故利执言【执言声其罪也】无咎【互兼画大震爲鼔爲言】然而师贵有名尤贵择将使用相应之九二则由全卦视之爲丈人而自六五之君视之爲长子【互震也】坎智渊深震勇奋起【仲氏易】出刚中之德以行诚无咎矣若误以六三之互坤同体而使之则二旣长子次之即弟子矣少不更事徃而辄败虽师出有名而正亦何济然则使人可不当哉【虞氏曰长子谓二震长子也弟子谓三三体坎震之弟干之子】
　　上六大君有命开国承家小人勿用象曰大君有命以正功也小人勿用必乱邦也
　　此用师已毕论功行赏之候也大君谓六五也开国封诸侯也承家立都邑也【干寳説】或防土地或定采食丈人及其下偏裨凡有功者皆正之然而正之云者不可吝亦不可滥彼失律舆尸之小人断宜勿用用之则乱邦矣【仲氏易】以众正而王之道如此　玩辞曰初与四对初出而四退也二与五对二将也五君也三与上对三败事上成事也以三处险极上处顺极也　六爻固各有象义然数至五而周位至五而尊上爻结五之意者亦多如此上六之类也
　　【坤下坎上】
　　比吉原筮元永贞无咎不宁方来后夫凶
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　比则吉矣比则有辅矣下之四阴皆顺从乎五矣【坤爲顺】凡筮初得下卦再得上卦则上卦原筮也【原再也礼曰末有原左传原田周礼原蚕汉书原庙皆是】原筮而得九五则刚中爲元【乾元也】以刚居正而坚【坎于木爲坚多心】则永贞是再三筹策而得首出长治之道者也【恽臯闻说】又何咎焉但见莫敢遑宁【坎爲劳卦】而四方下国【坤爲国】来享来王上下之应有如此者而独是卦之下画爲前上画爲后上六一阴亦知五之当比而逆而高亢是后至之夫也其道穷矣焉得不凶【虞氏説】
　　象曰地上有水比先王以建万国亲诸侯
　　物相亲比而无间者莫如水在地上下坤互坤皆侯国象
　　初六有孚比之无咎有孚盈缶终来有他【易防曰句】吉象曰比之初六有他吉也
　　九五爲卦主初六之爻纯见离而有孚者亦欲徃而比五也无咎之道也夫五非初应何以无咎初之应在四今四相敌而不相配则爲他矣配则我徃而彼来他则不来矣特是初欲比五而四宻迩于五以阴从阳早与五比者也坎爲缶【玩辞曰尔雅小罍谓之坎罍缶类也故坎之六四爲用缶】苟出我之有孚以盈于六四之缶【旁通大有盈象】则他必下应相偕而比五矣自四言之爲终来自初言之爲有他吉矣又何咎
　　六二比之自内贞吉象曰比之自内不自失也
　　二居内卦而比五是比之自内矣夫二之应五正也正故不自失
　　六三比之匪人象曰比之匪人不亦伤乎
　　三以阴柔居不正之位处多凶之地亦上比于五则比中之阿比者矣自伤伤人可叹也
　　六四外比之贞吉象曰外比于贤以从上也
　　九阳爲贤天位爲上四居外卦而比之是外比之矣四当承五者也徃而从之何勿正焉
