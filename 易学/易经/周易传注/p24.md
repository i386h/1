<!-- { "loadSidebar": true } -->
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以徃其无所失矣
　　其次当拟议者则在承借夫以下借上其用重矣不慎能无咎乎用白茅之柔洁以借之则无失矣
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　其次当拟议者则在居功谦之九三功劳何如者不惟不骄且益加贬损是以功下人者也厚之至也厚则内有徳而外有礼矣且徳盛而礼恭矣天位永终宜哉语云徳厚者无盈色徳薄者无卑辞
　　亢龙有悔子曰贵而无位髙而无民贤人在下位而无辅是以动而有悔也
　　其次当拟议者则在处亢亢非仅人事也天时所积气运所迁亦有不得辞者在神龙之善变以斡旋之
　　不出户庭无咎子曰乱之生也则言语以为阶君不密则失臣臣不密则失身几事不密则害成是以君子慎密而不出也子曰作易者其知盗乎易曰负且乘致寇至负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢藏诲盗冶容诲淫易曰负且乘致寇至盗之招也
　　然言行之道虽多而言莫患于不密行莫患于妄乘髙位故又引节之初九解之六三以戒之总见当拟议而后言动也上慢下暴谓上无礼下无学也盗必招而后至故曰作易者知盗慎则不招矣
　　大衍之数五十其用四十有九分而为二以象两挂一以象三揲之以四以象四时归奇于扐以象闰五岁再闰故再扐而后挂【按礼国君有守龟家不藏龟盖龟国君以上始可藏而蓍筮则通士庶故易传专言大衍】
　　夫如是可以占矣布蓍策而大推衍之即洪范衍忒也其数共五十而用以筮则置一策不用祗用四十九策郑康成曰五十全数不可以为七八九六之用故减其一郭子和曰世俗皆知一五两四谓之三少一九两八谓之三多以定卦象然不必四十九数以四十五四十一皆初揲非五则九再揲三揲非四则八且不独此自三十以上三十三三十七五十三五十七六十一六十五六十九七十三七十七八十一八十五八十九九十三九十七皆可得五九四八多少之象与四十九数为母者无以异独不可得三十六二十四二十八三十二之策数故蓍数四十九不易之道也于是将四十九策分之左右以象天地两仪又任取两中一策挂于指间以象人道共两仪为三才乃以四数揲【仲氏易曰揲连拨也】左策其所余或一或二或三或四又四数揲右策其所余同扐余也如王制祭用数之仂也是揲之以四以象四时乃归挂之一奇于两扐而合之【虞氏说】是归奇于扐以象闰闰亦余也通挂一之策不五则九合为一变谓之成易挂一节揲一节扐一节又揲一节又扐一节共五节犹五岁然【朱子说】再扐则犹五岁之再闰也【仲氏易曰前三歳一闰尚余六日以加一月止三十日而三岁所余有三十六日也故两岁二十四日合前六日又加一月再闰】故必再扐然后取四十四策或四十策复挂为二变挂扐之策不四则八取四十策或三十六策或三十二策复挂为三变亦不四则八言挂则分与揲扐统之矣五四以一四为奇九八以二四为偶三变皆奇则十三策其揲策三十六四数之凡九故名九而为老阳三变皆偶则二十五策其揲策二十四四数之凡六故名六而为老隂二偶一奇则二十一策其揲策二十八四数之凡七故名七而为少阳二奇一偶则十七策其揲策三十二四数之凡八故名八而为少隂是为一爻老变而少不变盖以象言老阳干老隂坤少阳震坎艮少隂巽离兑父母变子不变也以数言商易占不动爻以七八周易占动爻以九六则九六七八筮之数也盖奇数起于一三成于九七耦数起于二四成于八六阳主上进七可进故曰少阳九无可进故曰老阳退变而为八隂主下退八可退故曰少隂六无可退故曰老隂进变而为七由是复合四十九策如前揲之至九变而成内卦十有八变而六爻备外卦亦成焉　赵汝楳易雅变释篇曰揲蓍三变之余为九者十二为七者二十为六者四为八者二十八多寡不同而之为隂阳各三十二总之为六十四正与卦数等筮宗曰其均也一隂一阳之谓道其不等也物相杂故曰文又曰蓍变而有之卦者宜画两卦一为本卦一为之卦如陈侯筮得观之否史曰坤土也巽风也干天也风为天于土上山也有山之材而照之以天光于是乎居土上必先画本卦有巽坤乃有风有土之象次画之卦自巽坤变乾坤有风为天于土上之象有天光之象互体二三四为艮有山之象三四五为巽有山材之象若交重单拆【本义筮仪老阳画口曰重老隂画又曰交少阳画一曰单少隂画一曰拆易小帖曰朱氏筮仪采之焦氏易林揲法而不着所自宋人著书多此使人莫辨其为圣传为他说为巳见是谩饰也】三代未闻或谓出于鬼谷子今火珠诸家多用之然火珠林掷钱代蓍用一卦定吉凶画交重以纪变其定爻以世应其玩占以纳甲五行六兽变包牺之画弃周公之辞屏说卦之象黜四象之名故不必画两卦今揲蓍用之如画一卦　　则外卦无巽无干互体无艮无巽何以象之为风为天为山为木乎愚按国语左传所载周时筮法得专卦者彖爻并推得变卦者贞悔俱占且随其事而取义玩辞观象不拘一法故能前民利用至于如神若易学启蒙专看卦辞则文周未系辞前将何以占且爻变尚祗看本爻辞明与周秦晋唐古人揲蓍遗法相左何能前民利用耶学者取左传国语及晋郭璞等所占遗法观之自明
　　天数五地数五五位相得而各有合天数二十有五地数三十凡天地之数五十有五此所以成变化而行神也
　　夫大衍之数所以象两象三象四时象闰者以其原为天地之数也天数有五一三五七九也地数有五二四六八十也而一三五七九同为竒二四六八十同为偶是五位相得乃由天数一三五七九合之为二十有五地数二四六八十合之为三十则天地之数各有所合共五十有五夫天地之数以五为率故五帝五方五常五品五行五音五色五味皆以五十其五为五十则数终矣如君子小人之泽以五世王者之兴以五百年言极数不是过也而合天地之数实五十又五【又有通春秋十有几年皆解作又】所谓终则有始天行也而筮用成数犹隂阳用老象以终则变也故释去又五而用五十卜筮之成变化而行鬼神以此也五数小衍也五十之数大衍也【邵康节朱汉上说】故曰大衍大衍之数本于天地之数故上言大衍五十而下紧接以天数五地数五五十有五以释之将天一地二反置后文复起诘端呼应变化一气相承宋人不知妄为移易且有谓大衍非文王事者毋乃侮圣言欤
　　干之策二百一十有六坤之策百四十有四凡三百有六十当期之日二篇之策万有一千五百二十当万物之数也
　　干为老阳一爻三十六策六爻二百一十六策坤为老隂一爻二十四策六爻百四十四策共三百有六十可以当一年之日上下二篇六十四卦凡阳爻百九十二得六千九百一十二策隂爻百九十二得四千六百八策共万有一千五百二十策可当万物之数时行物生天地也大衍之数本天地故皆与之合焉　按少阳七一爻四七二十八六爻得一百六十八少隂八一爻四八三十二六爻得一百九十二合之得三百六十策六十四卦阳爻一百九十二每爻二十八得五千三百七十六策隂爻一百九十二每爻三十二得六千一百四十四策合为万一千五百二十是少阳少隂之策亦当期与万物之数而乃但言乾坤可见三百八十四爻皆系老阳老隂所谓用九用六者此也所谓爻言乎变者此也而愚谓凡卦之阳爻自干隂爻自坤亦从可决矣
　　是故四营而成易十有八变而成卦八卦而小成引而伸之触而长之天下之能事毕矣显道神徳行是故可与酬酢可与祐神矣
　　以是本于天地之故四营而成一爻之易十有八变而成六画之卦【孔頴达曰卦之为言挂也挂万象于上也】则内卦三画为八卦而卦已小成引而伸之为六画卦凡六十有四触而长之刚柔相推为四千九十六卦【三画伸至六画故曰引伸相触而变故曰触而长】天下之能事备矣则道之弗彰者得筮而显徳行之疑滞者得筮而神于以应酬天下之事佑助神化之功何不可者营谋为也四营即揲之以四也【见来注旧以分二挂一揲四归扐为四营则其筮仪揲扐两节有三营四营之半等语牵强不妥】易即变也四揲则成一变也【圣人解易字如此】　此节言大衍蓍数因于天地验于酬酢词防甚眀宋人必曲引五十五位相得有合诸言以附防其所妄造河图是屈经以济已说也
　　子曰知变化之道者其知神之所为乎易有圣人之道四焉以言者尚其辞以动者尚其变以制器者尚其象以卜筮者尚其占
　　知大衍乾坤变化之道则可以通神故知神之所为夫知神则神矣故正辞应变垂象定占四者圣人之道而易皆有之以言以动以制器以卜筮者能弗尚之哉
　　是以君子将有为也将有行也问焉而以言其受命也如向【虞本作响】无有逺近幽深遂知来物非天下之至精其孰能与于此
　　向响通有为有行即动制器也问焉而以言卜筮也蓍受人命如响应声不论逺近幽深遂知来问之物而告之则辞与占俱见盖至精至变至神统上四者言
　　参伍以变错综其数通其变遂成天地之文极其数遂定天下之象非天下之至变其孰能与于此
　　筮法每爻有五节三变是参伍以变也三变而遇三少三多一少两多一多两少以得四九四六四七四八之数既奇偶相错以分计之复多少相综以合理之是错综其数也由是通六爻之变遂成天地隂阳刚柔相杂之文极九六七八之数遂成六十四卦内外之象以定天下之象非天下之至变者能之乎【项平庵说】
　　易无思也无为也寂然不动感而遂通天下之故非天下之至神其孰能与于此
　　无思无为即寂然不动感感以卜筮也孔疏曰故事故也
　　夫易圣人之所以极深而硏几也惟深也故能通天下之志惟几也故能成天下之务惟神也故不疾而速不行而至子曰易有圣人之道四焉者此之谓也
　　然则易也者圣人以之推极其深使天下之志无不含于其中故一叩而即通研辨其几凡天下之务微萌毕照故随几而能成而总之神矣寂然不动不疾不行感而遂通已速已至此辞变象占之道所以俱备也
　　天一地二天三地四天五地六天七地八天九地十此实指天地之数以起下诘应之端而覆明大衍也按郑康成注曰天一生水于北地二生火于南天
