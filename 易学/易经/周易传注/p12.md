<!-- { "loadSidebar": true } -->
　　九二枯杨生稊老夫得其女妻无不利象曰老夫女妻过以相与也
　　九二大过之始矣而幸居巽中则三四爲栋而二尚杨也【见仲氏易葢全卦有栋象而栋者中也故又独取中二爻巽爲杨泽木也故二居巽中五居泽中皆爲杨】杨将爲栋则杨已枯矣而尚爲杨则稊犹可生矣【稊康成本作荑云木更生爲荑葢杨枮则稚生谚所谓一杨死百杨生也】且干爲人爲父老夫也而下乘初六巽爲长女夫老夫而得女不亦过乎然惟过以相与则女也而爲吾妻矣身虽老而妻幼不犹有生育之功乎【汉上説】无不利矣
　　九三栋桡凶象曰栋桡之凶不可以有辅也
　　九三以刚居刚方以爲盛威势而谁何然而千钧中压初弱难支卽欲辅之而其愎悍不可辅也彖曰栋桡正此爻矣
　　九四栋隆吉有他吝象曰栋隆之吉不挠乎下也九四以阳居隂大过而不恃其过则栋隆然髙起不致重压而挠矣何者九三居下卦之上
　　不可以有辅而栋桡九四居上卦之下上弱下强故不桡于下而栋隆也【来注】然居大坎之中疵厉将乘亦有他吝【大传吝小疵也】但无大伤耳【彖观六爻全卦故以本末弱而见中之栋桡象分观上下两卦故各分上下有栋有隆】
　　九五枯杨生华老妇得其士夫无咎无誉象曰枯杨生华何可乆也老妇士夫亦可丑也
　　九五者栋之余也亦枯杨矣枯杨而有生意于下爲生稊则枯杨而有生意于上爲生华然稊再生可活而华一必败何可乆哉且阳刚居尊俨一士夫而上以兑之少女据诸阳之上居垂暮之地竟成老妇今六下乘五是士夫爲老妇所得矣夫礼重从一而法不禁再嫁夫妇居室亦何咎然又何誉白头吟成实可丑耳以将败之荣膴被庸碌之荐绅无重轻但有丑状其象如此
　　上六过渉灭顶凶无咎象曰过渉之凶不可咎也上六则末之弱者也弱居于始尚可逊承弱居于末何克力救兑爲泽大坎爲水頺波涌至卽有志拯济而过涉不能已灭其顶嗟乎凶矣然岂其咎哉可悯也卦上下反对故初之与上二之与五三之与四其辞皆相对而反也　初六明马后之事高皇也九二天顺之任李贤王翺也九三祖龙之亾也九四成康之盛也九五孔光胡广之流也上六龙逄比干之死也
　　【坎下坎上】
　　习坎有孚维心亨行有尚
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉坎水也重坎【习重也】则上下皆水而险见焉两岸土夹【两隂画爲坤土】而二五中刚通行其间【坎爲通】流而不息未尝盈聚山夹谷泻爲陷爲险而浩然行之就下流湿未尝失信是有孚也是维心亨也【坎中爻象心维语助辞】是往而出险有功也坎之尚行有固然者而至广徴其险天险则不可升地险则山川丘陵王公法之则重重设险以守其国险之时三才皆用之亦大矣哉五上天位有不可升象初二地位互艮爲山有丘陵象艮爲止又守象
　　象曰水洊至习坎君子以常德行习敎事
　　洊尔雅曰再也刘氏曰仍也周礼六德智仁圣义忠和也六行孝友睦婣任防也所敎之事礼乐射御书数之六艺也君子法坎水之频至故常之习之
　　初六习坎入于坎窞凶象曰习坎入坎失道凶也初在重坎之下是习坎也乃入于坎之窞焉是失尚行之道矣故凶窞坎中小穴旁入者也葢坎象水陷土中而分爻观之中刚健直尚可出险两岸隂上穴穿反见险陷故初与三皆有坎窞象
　　九二坎有险求小得象曰求小得未出中也
　　九二正在险内似无得者然求之则有小得矣是何者以其未出中道也二中位阳实有得象
　　六三来之坎坎险且枕入于坎窞勿用象曰来之坎坎终无功也
　　居下坎之终而上卦之坎又来之是来之坎坎也诚险矣姑且安枕待之【来注震木亘于内而艮止不动枕象】虽则无功不至于凶【坎窞在上故视初六之凶辞有差也】若亦入于坎窞焉何用乎
　　六四樽酒簋贰用缶纳约自牖终无咎象曰樽酒簋贰刚柔际也
　　六四则脱下坎而但有上坎矣当险陷之时隂处隂位以简约爲敬故樽酒而副以簋撃缶乌乌于以纳之牖下【牖在室戸之西而近于奥诗云于以奠之宗室牖下是也自牖由牖也卽牖处陈设也旧説不由戸而由牖入大可异】以仰接乎五五刚正欲出险而得四之来附其礼虽薄其情孔谐终又何咎互艮坚木可爲樽坎爲酒震竹可爲簋簋盛黍稷器贰副也虞氏易曰震爲仰缶风俗通曰缶瓦器可以节乐
　　九五坎不盈祗旣平无咎象曰坎不盈中未大也九五刚中出险之材也而上六一隂断岸岿然则坎水未至于盈也但旣平耳夫不盈则中尚未大何以能行然旣平则盈将不逺可以得出故曰无咎按彖之不盈以流则不盈也爻之不盈谓坎尚未盈也【玩辞】葢兑止水也坎流水也故美其不盈而有坎科又必盈而后行故欲其盈
　　上六系用徽纆寘于丛棘三岁不得凶象曰上六失道凶三岁也
　　若夫上则爻尽可以出险矣无奈上六隂柔居于阳外又爻变之涣与下不接则失有孚尚行之道矣虽曰彼岸可登顾不有丛棘在乎坎爲丛棘以变巽之绳爲徽爲纆系而寘之其中卽歴上卦之三爻爲三岁而未必得脱岂不凶哉刘表曰三股爲徽两股爲纆皆索名　朱枫林有六子卦变图夫六十四卦除八纯卦及否泰二卦外余皆六子与父母因重及六子自相因重所成也卦象显然渠乃以小过之艮下震上者谓自坎变二与四易三与五易解之坎下震上者谓自艮变三与四易上与二易则长男反从中男变长男中男反从少男变女亦然所谓无理祗取閙也
　　【离下离上】
　　离利贞亨畜牝牛吉
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也离丽也丽者附也以一柔附两刚而命名爲离亦以离体爲火火隐无形必附物而始有形丽之义也以天道言日月则丽乎天以地道言百谷草木则丽乎土以人道言必上离接下离而重明以丽于正乃可以化成天下今卦五柔丽于中【离以柔爻爲主】二柔丽于中正皆利贞也故亨矣是以离者得坤之中画者也坤爲牛离之六二以隂位隂不爲牝牛乎【仲氏易】离火炎上而躁【干文言曰火就燥】畜牝牛则至顺而不燥矣吉矣
　　象曰明两作离大人以继明照于四方
　　明而重两明相继也【程传】继明者舜之继尧武之继文一代之继明也日新又新缉熙光明一人之继明也
　　初九履错然敬之无咎象曰履错之敬以辟咎也初爲趾在地爲履初九处万物相见之初【说卦离者明也万物皆相见也】所履错杂而至【王昭素说诗传曰东西爲交邪行爲错变艮爲径路交错之象】惟以刚爻之干惕小心翼翼无事不敬虽有咎亦辟而免矣【离丽也故初九卽着于事物】
　　六二黄离元吉象曰黄离元吉得中道也
　　坤之六五爲黄裳黄者土之中色也今离六二得坤中画而丽于中正非黄离乎而岂不大吉乎【观此则彖辞柔丽乎中正明指自坤来他卦可类推矣】
　　九三日昃之离不鼓缶而歌则大耋之嗟凶象曰日昃之离何可乆也
　　初爲日出二爲日中三爲日昃【荀爽说】日昃则光隂无几以年则岁之已晚也以心则智之将耄也宜修身安养以善其终乃或以爲日之不乆不如行乐鼓缶而歌不则忧其不乆大耋之嗟哀乐失常徒以自伤【梁氏】不其凶乎二者冀乆之念误之也不知四时之序成功者去何可乆也数固然矣
　　九四突如其来如焚如死如弃如象曰突如其来如无所容也
　　仲氏易曰九四不中不正以火继火厝火在下而通火于上有如突然突者灶囱也【广韵灶堗通作突近世字彚谓从□音森大谬】上下皆火又若火之延来者然且四以阳体而居互巽之上巽风扬燎巽木如焚然夫火附于物而今以附物而反焚物及物焚而火亦无所容矣膏以明自煎火以焚自灭如死然如弃然荀慈明曰隂丽于阳相附丽也然而有别离之意焉离火托木而生是附丽也烟焰飞升而灰降滞是别离也
　　六五出涕沱若戚嗟若吉象曰六五之吉离王公也六居于五虽不当位而得中是火之将熸而尚可延者大坎之水出于离目其涕沱若坎爲加忧且戚嗟若斯岂妇女之泣与覊人之叹哉诚以身丽王公之位处尊负艰昭烈论后汉辄太息痛恨袁安议朝政则呜噫流涕持危挽倾实有頼焉不其吉乎三嗟则凶五涕乃吉易之随时如此
　　上九王用出征有嘉折首获匪其丑无咎象曰王用出征以正邦也
　　水润下其下必陷而上可出故坎下卦初三二爻一凶一无用而二仅可小得至上卦四五则无咎矣然不可谓险在下而自安也故上六又有徽纆之戒火炎上其上必焚而下可安故离下卦初二二爻一无咎一元吉而三尚可安以俟命至上卦四则焚矣五虽得中而嗟涕矣然不可以离嗟而不震也故上九又有出征之威征者上伐下也以正正不正也六五王也坤爻邦也用用上九之刚明也嘉善也干爲首兑爲毁折九四干爻之首死如弃如是折首也坤爲众丑也卦二五坤爻皆吉而别无隂众可获者是获匪其丑也殱厥渠魁胁从罔治正有嘉也王用之以正邦矣又何咎　参同契专以坎离爲修炼详玩三圣系辞止是丽陷二义与匡廓轴毂等说不相渉葢易爲君子谋不爲小人谋爲大道谋不爲异端谋也然君子进则小人获庇吾道兴则异端返正卽所以爲小人异端谋也不然尽行小人之计则灾害至而小人亦无以自容矣尽入异端之教则人类灭而异端亦无以自存矣

　　周易传注卷二
<经部,易类,周易传注>
　　钦定四库全书
　　周易传注卷三
　　通州学正李撰
　　下经
　　【艮下兑上】
　　咸亨利贞取女吉
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　乾坤重易爲否泰山泽重易爲咸损雷风重易爲恒益水火重易爲既未济皆隂阳相应而此独名咸者咸感也兑柔在上则泽气上行艮刚在下则山气下降二气感应以相与艮爲少男止而旡他感兑爲少女悦而有正应则男可爲纲女主于顺其徳允谐女不求男而男下于女则正合昏礼天地大夫妇也大夫妇有四徳夫妇小天地也小天地不亦有四徳之三耶【仲氏易曰观彖传不曰亨以正则四徳之三也】康成曰嘉礼防通和顺于义干事能正具此三徳而男下女娶之则吉也然岂止男女哉天地絪緼万物化醇矣圣人经纶天下和平矣若是者何哉天地万物原爲一体感而遂通无逺不届自然之情也
　　象曰山上有泽咸君子以虚受人
　　山之上必有虚处焉而后可以受泽故君子法之
　　初六咸其拇象曰咸其拇志在外也
　　卦象男女相感故六爻自初至上皆以人象之初爲足足将指曰拇【虞氏説】人动则拇先之初志在外卦之九四自咸其拇矣此爻与四以动相感者
　　六二咸其腓凶居吉象曰虽凶居吉顺不害也
　　腓崔憬曰脚防【俗谓之腿肚】在踝上膝下则进于拇矣故六二与五应而感动其腓焉夫二气交感何所不及腓亦可咸者特是腓有动之理而无自动之形其形动皆随乎股焉若自动则爲病矣【腓病转筋则动】凶矣惟居而不动而潜相感召顺乎应之道而不害不惟不凶且以获吉此与五爻当以静相感者
