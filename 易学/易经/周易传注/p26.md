<!-- { "loadSidebar": true } -->
　　如是而大衍可申明矣易变也然必有不变者而变者以生崔憬曰五十有一不用太极也不变者也【说文极中也屋极谓之中梁上脊檩】有太极之一乃可用四十九策分而为二有竒有偶也是有太极乃生两仪仪匹也一隂一阳相匹也天地两仪也故曰分而为二以象两无太极则五十策两分之或皆竒或皆偶无竒耦两仪也何以象两两仪生乃可挂一而四揲之以得七八九六之四象是两仪生四象也七为少阳象春八为少隂象秋九为老阳象夏六为老隂象冬故曰揲之以四以象四时归奇于扐以象闰若不分两仪则合四十九策揲之祗余一而隂阳老少之四象无由见矣何以象四时四象生则九变而成内卦十有八变而成外卦是四象生八卦也八卦则六十四卦具矣有八卦而吉凶可定趋吉避凶而大业以生矣易图明辨曰此段两言四象朱子以此四象为圣人画卦之次第以后四象为揲蓍所得隂阳老少之爻夫均此四象文相连不远岂容有二解哉前后皆言筮占太极节为覆明大衍无疑也　按朱子宗道士陈搏先天图以此节为圣人作卦次第其易学啓防图先一圈为太极而上加一竒一偶两画为太极生两仪一竒一偶之上又各加一竒一偶曰太阳少隂少阳太隂为两仪生四象四象各二画上又各加一奇一偶而干一兑二离三震四巽五坎六艮七坤八出焉为四象生八卦以上又各加一竒一偶为四画卦十六又各加一竒一偶为五画卦三十二又各加一竒一偶为六画卦而自干至复三十二卦姤至坤三十二卦共六十四卦出焉【邵子加一倍法即此】其上更有七画八画无穷画卦有言无图本义载此图又不作画但以黒为隂白为阳累而上黑白相间六层乃以震四离三兑二干一圆转于左为数往者顺巽五坎六艮七坤八圆转于右为知来者逆为伏羲先天八卦图【以上二图具后】又以六十四卦横图截为两节北起复由东离尽卯中而南至干尽午中亦为数往者顺南接姤由西坎尽酉中而北至坤尽子中亦为知来者逆为伏羲六十四卦圆图又以横图断为八节东自复而西至无妄八卦为一层下东自明夷而西同人八卦为一层又下东自临而西履八卦为一层又下东自泰而西干八卦为一层乃上西自姤而东至升八卦为一层又上西自讼而东师八卦为一层又上西自遯而东谦八卦为一层又上西自否而东坤八卦为一层干始西北坤尽东南为伏羲六十四卦方图而圆图又分卦气自复一阳生冬至十一月半尽震离之十六卦然后得临春分二月半又尽兑之八卦然后得泰立夏四月初又隔四卦得大壮又隔一卦至夬皆为芒种五月初【卦气难通如此】遂接干姤为夏至五月半自此又尽巽坎之十六卦然后得遯秋分八月半又尽艮之八卦然后得否立冬十月初又隔四卦得观又隔一卦得剥皆为大雪十一月初遂接坤复为冬至以上皆先天图本义载于经首曰此非某说乃康节说乃希夷说非希夷说乃孔子之说但儒者失其传而方外之流隂相付受以为丹灶之术至希夷康节始反于易而说始明呜呼朱子曽不思陈搏为真方外之流耶孔子之说曽一一细勘否而遂诬指耶孔子曰庖牺始作八卦是易自作卦起未尝闻始作太极也且作卦竒偶画也太极圆圈非画矣非孔子之说一孔子曰两仪生四象崔憬以九六七八老阳老隂少阳少隂为四象然即揲图中蓍策之事在画卦因卦后非未作八卦而先有四象也何者老变而少不变并从已成之卦而推故仲氏易曰干为老阳非老阳而后干也坤为老隂非老隂而后坤也非孔子之说二孔子曰成象之谓干则先画干效法之谓坤则次画坤皆三画卦以象三才未闻有一画两画止而谓之阳仪隂仪太阳少隂少阳太隂者非孔子之说三孔子曰震一索而得男则又次画震巽一索而得女又次画巽坎再索而得男又次画坎离再索而得女又次画离艮三索而得男又次画艮兑三索而得女又次画兑而八卦毕是为作卦之序从未闻其序为干一兑二离三震四巽五坎六艮七坤八也仲氏易曰干父坤母合生六子今何以父子母女并生且六子俱先母生少女先中女中女先长女生世有此事乎于一索再索之义尽失矣非孔子之说四孔子曰八卦成列因而重之是画八卦后不更作卦祗因一卦而重以八卦故但曰作八卦不言作六十四卦也如干重干为干干重坤为泰干重震为大壮干重巽为小畜干重坎为需干重离为大有干重艮为大畜干重兑为夬以下七卦皆然而六十四卦毕今连翻累画岂因重哉非孔子之说五八卦六十四卦圣经有名今忽有四画五画卦何以圣人不为之名也且于三才何取焉非孔子之说六爻辞以一画为初不称一明无前于此者矣以六画为上不称六明无后于此者矣故说卦曰兼三才而两之易六画而成卦今以为六画后尚有七画八画无穷画卦明背圣言且果如此则六十四卦之理未尽也非孔子之说七孔子曰震东方巽东南离南方致役乎坤说言乎兑干西北坎正北艮东北此八卦方位即言伏羲之八卦也今强坐之曰此文王后天八卦而撰干南坤北离东坎西兑东南震东北巽西南艮西北为伏羲先天八卦以经文天地定位山泽通气雷风相薄水火不相射附防之然此论八卦相错之象并无南北方隅一字而可强以已意诬经乎参同契云乾坤者易之门户众卦之父母坎离匡郭运毂正轴牝牡四卦以为槖籥朱子注云乾坤为炉鼎位乎上下坎离升降于其间如车轴之转毂以运轮一上而一下也牝牡谓配合之四卦震艮巽兑也槖鞴囊籥其管也熊与可曰先后天图参同契皆具后天坎离居先天乾坤之位以坎中阳实离中隂虚则仍为乾坤故丹家谓之还元是不惟先天方位为异端之学即后天图依傍说卦方位而亦借为修炼用与圣经若风马牛朱子注参同契恐人讥议自诡其名曰空同道士邹防邹即邾防即熹也着啓防又署名曰云台真逸是朱子明知其为道士之说明自附于道士而乃以乱圣经指为孔子说耶其非八也说卦言万物出震齐巽见离养坤说兑战干归坎成终成始于艮虽祗有兑正秋一语而春夏冬俱见矣此圣言无可易者今先天卦气何其舛也或问朱子卦气阳生隂生始何疎而终何宻临二阳生为冬十二月卦乃在春分二月半泰三阳正月卦乃在立夏四月初推之一槩乖反朱子亦不能答曰未得其说容更思之又曰伏羲易自是伏羲说话文王易自是文王说话不可交互求合呜呼是何言也羲文有二易耶四时运行万古不易焉有伏羲配以此卦而文王又配以彼卦者且十二月辟卦为汉儒说尚非圣言若兑正秋诸语则孔子之言羲文易象者矣兑正秋也而今为春辰月矣干秋冬之间也而今为夏午月矣艮终乎物而始乎物冬春之间也今为秋戌月矣八卦皆颠四时皆乱乃诬曰此孔子之说其非九也胡朏明曰先天图以自震至干为顺数已生之卦自巽至坤为逆推未生之卦然则经曰易逆数也岂专用巽坎艮坤而不用干兑离震乎丹家讲顺逆曰顺则成人逆则成仙即抽坎填离也与易何与而牵之汚秽圣言耶其非十也至本义图但以黑白分隂阳更可怪异岂伏羲画卦时左执黑笔右执粉笔耶抑六十四卦俱无画黑白之中遂分初二三四五上耶且白画之阳固竒而黒画之隂亦竒耶何强作事至是

　　此等图悖易害易而録之者欲人明其説然后知其妄也余图辩中已详不具

<经部,易类,周易传注,卷五>
　　陈抟又有太极图传之周濓溪【见朱震进易说表胡五峰通书序】然程子兄弟亲学于周与邵尧夫为友而不及太极先天一言朱子乃又表章太极图以为学宗其说无极而太极太极动而生阳静而生隂阳变隂合而生水火木金土二五之精妙合而凝乾道成男坤道成女化生万物亦附防于太极生两仪之文【图见后】当时陆子静张南轩林黄中皆不以为然毛河右着太极图说遗议以辩之略曰太极图二氏学也其图窃取魏伯阳参同契中水火匡廓三五至精二图【彭晓旧本载之】而合为一图水火匡廓者以参同契首有水火匡廓运毂正轴二语作坎离二卦而运为一轴非两仪也【两仪乌得有三轮哉】亦非阳动生隂隂静生阳也左□为离白黑白即也右□为坎黑白黑即也其中一圈则坎离之胎也三五至精图则取五行逆克章三五与一天地至精语分五行为三五中央土一五也天五生土也左火与木共一五也地二生火天三生木也右水与金共一五也天一生水地四生金也金盛为水木盛为火而土合之【即婴儿姹女黄婆之说】归于一元则下一圈者三五之合非二五之合三五之精非二五之精丹家水火必还一元故其后复有含元播精三五归一之语在隋唐间有道士作真元品已载之为太极先天图即陈抟之所自始盖参同本以乾坤水火为抽填之秘而坎离横陈乾坤直列抟之所谓以干南坤北离左坎右为先天者而匡廓运毂则以坎离为车轴之贯轮转上下干之南者有时而北坤之北者有时而南【六十四卦方图干北坤南即此意】而究其要诀则必如鼎器歌云隂在上阳下奔者【朱子注云此是要法】故其文有云上徳无为不可察求言隂在上主静也【宋儒主静之学本此】下徳为之其用不休言阳在下主动也宋绍兴间朱震进周子太极图于髙宗犹是上一圈为隂静三轮下一圈为阳动【见朱氏易卦圗上卷如真元品图在朱子前】而朱子为注则另加修饰如今性理大全所载以为可以掩人可以无弊而不知异端圣道非可饰合亦何为哉至于无极明出释老不惟陆象山累书攻辩张横渠与濓溪同时即曰今儒释老庄混然一途以有生于无多见其诐淫矣又略曰易言动静有常即指隂阳也未闻未生隂阳而先有动静者也干静专动直坤静翕动辟则隂阳俱有动静阳不必专动隂不必专静也五行非四象也且所谓生八卦者安在乎胡朏明曰宋史周子传本曰自无极而为太极朱子力辨删自为二字元人修史如之不知自无极而为太极老氏无生有之说也无极而太极则空即是色为沙门衣鉢矣庸以愈欤毛先生所言真元品图闻之吾友王草堂而未见也塨后在燕邸查道藏见之并録后

　　图左文亦附防系辞传易有太极一段有有物混成先天地生寂兮寥兮可以为天下母诸语
　　是故法象莫大乎天地变通莫大乎四时县象着明莫大乎日月崇髙莫大乎富贵备物致用立成器以为天下利莫大乎圣人探赜索钩深致逺以定天下之吉凶成天下之亹亹者莫大乎蓍龟
　　列陈天地间之最大者而终以蓍龟见卜筮之不可轻也亹亹者勉勉于事也
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
