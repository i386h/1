<!-- { "loadSidebar": true } -->
　　归者兑妹也初九居兑之下则爲妹之娣古礼娶女则娣从之是归妹以娣也夫初爲足而值兑之毁折象跛能侧行而不能正行娣之上征而承二也似之此恒礼也故吉
　　九二能视利幽人之贞象曰利幽人之贞未变常也九二刚而居中则归妹之夫也乃比初九之承初以跛承二而二居离下其目然即能视之似与六五之正室相逺而与初九之从娣相近者不变常道乎爲九二计以兑居人位爲幽人【以齐内故曰幽人言幽独不可不慎也】必自持以贞不变常道乃利耳葢戒之也　以上下卦观之则兑爲女震爲夫以上下应爻观之则又兑二爲夫震五爲女也
　　六三归妹以须反归以娣象曰归妹以须未当也六三以隂居阳位处不当而欲抗于二夫之上是从妹之贱女也【以其徳贱也天官书须女四星爲贱女】亦反归焉而以娣可也娣之道跛也承也六三无应故有反归象【古嫁女亦有反归礼昏礼嫁女畱其马夫家三月成妇则反马不成妇则乘以归】
　　九四归妹愆期迟归有时象曰愆期之志有待而行也四爻震动则妹将归矣但四与二五皆不得位则归期有愆象【纂言】且坎爲月离爲日合日与月而为期四当坎陷中而逾于互离之外亦愆期象【仲氏易】此岂不欲归哉以九四以刚处柔知妄征之凶故迟迟而归以待其时也
　　六五帝乙归妹其君之袂不如其娣之袂良月防望吉象曰帝乙归妹不如其娣之袂良也其位在中以贵行也
　　君小君也五尊位故象帝乙归妹仲氏易曰帝乙贵主何难盛饰然逊处在上主家舆服有不及娣侄而不为嫌者则其妇道终始如月之将望而未有巳何其吉也衣口爲袂干爲衣兑爲口下卦本兑六五变始成兑是五君之袂不如初三两娣之袂良也乃若坎月离日合璧在中【上互坎下互离如合璧】上震下兑东西相向【震东方卦兑西方卦】有如望然其曰防者以五位坎上于离光稍偏盖妇道不可盈也防盈则得中矣【帝乙嫁少女必甚合礼故周公即所见与泰卦两引之与箕子明夷王亨岐山等辞同】
　　上六女承筐无实士刲羊无血无攸利象曰上六无实承虚筐也
　　上六隂虚于上则女归祭行当承筐以实苹藻【采苹之诗曰于以盛之维筐及筥】今震爲筐【虞氏説】而隂虚无实是虚筐矣六三不应于下则娶妇助祭当刲羊以献今兑爲羊离兵欲刲之而坎爲血卦离卦爲干是无血矣上六以隂柔乘刚而居卦终震动无应故无利如此
　　【离下震上】
　　丰亨王假之勿忧宜日中
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　丰者大也不明以动事何由大内明外动则功业日以恢廓故大也然大者谁至之【假至也】天下莫大乎王出乎震向乎离皆王至而尚大也独是大极必减卦中大坎得毋忧乎而勿忧也离日当中以照天下勿失此时正其宜也不然日月之光不免食昃天地之犹有盈虚而况于人安免生死而况鬼神安免聚散丰岂能常哉际丰之时勿失丰之道可耳
　　仲氏易曰下卦离爲日中爻互兑爲西昃象自二至上坎爲月互兑爲毁蚀象玩辞曰消息者盈虚之渐
　　象曰雷电皆至丰君子以折狱致刑
　　雷电同时而至声势盛大丰象也折狱而致以刑既明且决亦有雷电皆至之象焉
　　初九遇其配主虽旬无咎往有尚象曰虽旬无咎过旬灾也
　　丰以雷电皆至成卦谓明与动相资也故初九与九四虽不相应而以为配焉称之曰配主者我往则彼爲主也二爻相合爲明之始动之始往而前进得尚于四虽穷天地之数至于旬日【旬十日也十则天地之数尽矣】不犹丰乎然不可过旬也过旬则日昃月食灾矣
　　六二丰其蔀日中见斗往得疑疾有孚若吉象曰有孚发若信以发志也
　　六二居离中日中而丰也然天下惟丰难居山海之大必纳汚疾人体胖溢多结痰涎故六二之丰非他也乃巽草之暧曃靡密【巽为茅】丰其蔀耳【来易蔀艸名】且以二爲日中而不知与上卦应震仰盂象斗【纂言】而离目巳见之夫斗星见而尚日中乎若于此而轻往则杂卦曰丰多故也此非彼过动得疑疾【巽为不果坎为疾】惟有其孚信以发六五之志共持丰满则吉【大坎志象】信所以药其疑也
　　九三丰其沛日中见沬折其右肱无咎象曰丰其沛不可大事也折其右肱终不可用也
　　三则日昃而入坎内值水草之交是丰其沛矣【公羊曰草棘曰沛齐侯田于沛是也崔驷达防云蝱蚋之趋大沛】日中未几而更见沬矣【九家易曰沬斗杓后小星】此尚可往而图大事哉变艮爲肱兑爲右爲折【虞氏説】其亦折其右肱以示不可用则无咎耳见沬昏夜矣正所应之上六萧索闭藏之矣故大事去而无用也
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　六二之所谓丰其蔀谓互巽也日中见斗谓上震也九四居巽上而爲震主以阳居隂处位不当又互兑泽幽而不明正其象焉则惟遇初九之夷主借其明以行乃吉耳初往就四四行就初迭爲宾主故皆曰主自下就上曰配如后稷克配彼天是也自上就下曰夷如陵夷而至地是也此大臣下在下之贤明以济丰也
　　六五来章有庆誉吉象曰六五之吉有庆也
　　六五居髙柔顺来六二文章之臣【离为文明】持盈履丰有庆流誉吉矣成康之君是也自六二致君曰往自六五得贤曰来共保丰也
　　上六丰其屋蔀其家闚其户閴其无人三岁不觌凶象曰丰其屋天际翔也闚其戸閴其无人自藏也
　　上六则丰巳极而有凶矣故楼阁丰巍翺翔天际一望如蔀蓊郁暧曃是其家也乃闚其户闲庭寂歴空无一人且之三嵗而不见焉可叹哉扬子云曰天收其声地藏其髙明之家鬼瞰其室正谓此也【炎炎隆隆丰屋之象左王子伯廖以此爻为丰之离离中虚有戸内不觌人象】
　　【艮下离上】
　　旅小亨旅贞吉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　旅者众也周礼五卒爲旅则旅本以众爲义而众行者必客居因之以师旅陈行之目易之爲覊旅寄托之名【仲氏易】今卦六五之柔得中于外而顺于上下之刚艮止而丽乎离明于外爲旅得中而顺乎刚则不偏不触止而丽乎明则自处者不昧其正是旅之象也是旅之所以必小乃亨而且贵于贞也【小即柔】夫旅之时义岂小哉圣人亦有旅焉孔子周流是也君王亦有旅焉晋重耳出亡唐徳宗幸奉天是也大可知矣
　　象曰山上有火旅君子以明慎用刑而不留狱
　　仲氏易曰艮爲居而火不留旅之象也体大坎爲刑律而离以明之艮止以慎之王畿曰旅皆逆境而莫甚于囚之在狱久淹岂可焉
　　初六旅琐琐斯其所取灾象曰旅琐琐志穷灾也仲氏易曰此穷旅也旅人本猥屑而此当艮止下柔尤纤细之至者【郑康成曰琐琐犹小小艮小石之象】虀盐包裹琐琐然且居櫊牖所踞才尺寸而与同行者较量彼此必至分析其处所而后巳此何如旅也夫居停借寓本巳偪仄所恃广大自处与同行相亲庶足慰藉而琐琐如是此岂能免患者其穷而致灾必耳按説文以斯爲分尔雅以斯爲离毛诗斧以斯之是也所者行居之名故郑诗献于公所谓茇舎之所而汉制车驾所在曰行在所
　　六二旅即次懐其资得僮仆贞象曰得僮仆贞终无尤也
　　仲氏易曰二居艮门之中是就所宿也【左凡师再宿为信过信为次】夫旅既有宿将必有赍持以爲宿者聘礼问防月之赍即资也二以艮中当互巽之初则巳能懐其资【巽为利】而且艮为童为阍寺爲仆爲笃实又得童仆之贞者矣渐与骨肉逺转于童仆亲得贞何尤
　　九三旅焚其次防其童仆贞厉象曰旅焚其次亦以伤矣以旅与下其义防也
　　九三刚而无应比于火下有焚其即次之象焉且互兑爲毁折爲刑人是独据艮上而下视艮之童仆如路人逆旅漠不闗念童仆之贞者尚肯从哉抑危矣
　　九四旅于处得其资斧我心不快象曰旅于处未得位也得其资斧心未快也
　　九四以刚处柔未得其位故不若二三之有其次也姑于处耳且得资又须得离兵以防之其心得安焉
　　六五射雉一矢亡终以誉命象曰终以誉命上逮也离爲野雉旅人可射也【伏坎为弓射象】乃干爻之直象矢今一爻中贯者见坤而不见干是射雉而一矢亡也非旅之小损欤然六五柔小得中不惟顺乎上九九四九三之刚也即六二多誉在下不恃我居上位而亦逮之则终以二之誉爲我之誉而命令及逺矣二多誉【二四互巽爲命令】此旅之能收拾人心者也此彖之所谓柔中而顺乎刚者也
　　上九鸟焚其巢旅人先笑后号咷防牛于易凶象曰以旅在上其义焚也防牛于易终莫之闻也
　　仲氏易曰旅之覔宿犹夫鸟之觅栖也鸟鹊绕树止求一枝乃以离之飞鸟巢离之科木翘然特出旅人矜髙众方指目以爲非义而乃际炎上之火加巽风之扬三之焚次在离傍不过火之延烧耳而此之焚巢直当离上一若薪烛不戒并主人屋巢而尽焚之何罔罔乎夫旅人无亲杂卦曰同人亲也惟同人爲亲故先号咷而终必笑又曰亲寡旅也惟旅爲亲寡故先或笑而后必号咷况离火易焚兑脱多防三之焚次而童仆亡此一焚巢即其所牵之离牛亦以变爲震动而防之【酒诰肇牵车牛逺服贾】坎耳在下终莫得闻其凶何如矣　下三爻艮止也初六止而琐屑者六二止而懐资顺仆者九三上而焚次防仆者上三爻离明也九四明而不安于旅考六五明而旅徳及人者上九以髙明自恃而旅中致祸者旅若是之各象也
　　【巽下巽上】
　　巽小亨利有攸往利见大人
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　巽入也徳之制也重卦上下皆巽巽爲风而相袭则风声被物呼号丁宁是申命也且二五皆刚巽入乎中正而坎【大坎】离之志以行初四之柔皆上顺于刚则以小【隂】通大【阳】而亨用退爲进而尚往【巽爲进退】利见二五之大人也非是之以而何以哉
　　象曰随风巽君子以申命行事
　　前风起而后风随之【来易】无物不入故君子申命行事吹嘘万物以象巽焉
　　初六进退利武人之贞象曰进退志疑也利武人之贞志治也
　　巽爲进退初居巽下三思不巳其志进退而狐疑矣是惟变干爲健则武人之贞矣以治吾志乃利耳
　　九二巽在牀下用史巫纷若吉无咎象曰纷若之吉得中也
　　巽爲木二阳在上一隂在下有牀象焉九二退入牀下似过卑矣然以人事神宜于在下史巫纷然并用【兑为口舌为巫有史巫象周礼大史掌祭祀之礼书司巫掌袚除请祷之事】以敬神明得中道矣吉又何咎初徳柔而位刚故利在志治此徳刚而位柔故吉在巽下
　　九三频巽吝象曰频巽之吝志穷也
　　九三以刚居刚而不中上下重巽相连屡入屡不入所谓其究爲躁卦也【三居下卦之终是究也】不志穷乎
　　六四悔亡田三品象曰田三品有功也
　　八卦正位巽在四彖所谓柔顺乎刚者此爻当之故曰悔亡仲氏易曰四居上卦之隂坤隂爲田而互离以网罟戈兵合之爲田猎以纉武功【承初而言】巽固利倍而巽之主爻当巽之正位倍而又倍遂凖卦画之数而全三品将初巽之鸡二兑之羊三离之雉而皆之【翟説】其有功爲何如者
