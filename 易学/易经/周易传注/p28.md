<!-- { "loadSidebar": true } -->
　　重门击柝以待暴客盖取诸豫
　　九家易曰下有艮象从外视震复为倒艮两艮对合重门也艮为手为小木为上持震为足坤为夜坎为盗手持柝木夜行击门备盗之象
　　断木为杵掘地为臼臼杵之利万民以济盖取诸小过虞氏曰艮止于下臼象震动而上杵象震出巽入艮手持杵出入臼中舂象
　　木为弧剡木为矢弧矢之利以威天下盖取诸睽虞氏曰互坎为弧离为矢而坎木坚离木稿兑为毁折有木剡木以为弧矢之象
　　上古穴居而野处后世圣人易之以宫室上栋下宇以待风雨盖取诸大壮
　　雷动兑泽风雨之象四阳相比壮而健栋宇之象故大过四阳相比亦言栋栋屋脊檩也宇櫩也如考工记之言车盖上尊宇卑则吐水疾而霤逺也
　　古之塟者厚衣之以薪塟之中野不封不树防期无数后世圣人易之以棺椁盖取诸大过
　　四阳聚中而隂包之人去而棺椁之象
　　上古结绳而治后世圣人易之以书契百官以治万民以察盖取诸夬
　　仲氏易曰结绳而治者相事大小结绳以为约大事大其绳小事小其绳各执一端以相考信【见史记与郑氏九家易说】后易以书契书者以刀笔画木简为文字以识也契者刻木为一二三四之画而中分之各执其一以为约契也其取之夬者六爻比列而刻断其上有似乎契画然者已上诸卦兴利除害养生送死皆理财之事而终之以书契则正辞禁民为非亦具焉
　　是故易者象也象也者像也彖者材也爻也者效天下之动者也是故吉凶生而悔吝着也
　　观于制器尚象之故而知易皆象也如人之有像也材也效天下之动也皆象也效仿效也吉凶悔吝本生乎动故爻动而即生且着焉
　　阳卦多隂隂卦多阳其故何也阳卦竒隂卦偶其徳行何也阳一君而二民君子之道也隂二君而一民小人之道也
　　震坎艮阳卦也乃一阳二隂巽离兑隂卦也乃一隂二阳其故何哉卦之主一而已阳卦以竒为主一竒而二耦故多隂隂卦以耦为主一耦而二竒故多阳然而徳行不同矣【卦徳蕴于内卦行见于外】主者君象也多者民象也竒者一也偶者二也一竒为君而二耦为民则阳得位为君子之道二偶为君而一竒为民则隂擅权为小人之道【注疏】天下之生久矣一治一乱
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也
　　而【疑】君子一君之道与小人二君之道卦爻系辞有明征也咸之九四曰憧憧往来朋从尔思夫天下之道何庸憧扰哉同归而涂自殊一致而虑自百【致极也】何庸憧扰且不观天下之往来自然者乎日月往来推而生明寒暑往来推而成嵗往屈来信【信同伸】天地相感万物利生其涂殊其虑百而其归实同其致实一也况屈正以为信并非二事尺蠖【歩屈虫】龙蛇可见矣君子知之致知明善精守经达权之义以入于神明所以推之实用也利礼乐射御书数之用使吾身晬面盎背而安所以崇高其徳也若过此以往尚可知哉穷极神明造化因心则徳盛之至同归而殊涂一致而百虑上达自然之能而岂思虑所可至哉
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
　　齐桓覇主困于床笫非所困而困也有穷后羿起据夏位非所据而据也
　　易曰公用射隼于高墉之上之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有语成器而动者也
　　君子患无器有器矣患不藏以待时括矢受处也书曰往省括于度则释动而不括谓动而不轻纳于括也正待时也
　　子曰小人不耻不仁不畏不义不见利不劝不威不惩小惩而大诫此小人之福也易曰履校灭趾无咎此之谓也
　　不耻夫不仁不畏乎不义故以利劝之以威惩之此小人之尚可转者
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶
　　善贵积恶畏积积小则累大此小人之怙终者
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑倾危者乃安乐其位者也【孔疏】下仿此保自谓无失也
　　子曰徳薄而位尊知小而谋大力小而任重鲜不及矣易曰折足覆公餗其形渥凶言不胜其任也
　　未尝无徳无知无力然小矣薄矣是微小之人也何以图大如明之齐泰黄子澄是也
　　子曰知几其神乎君子上交不谄下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　几者动之微萌可以先见其吉者也上交不至于谄下交不至于渎则知几而吉矣故君子知微亦知彰知柔亦知刚神乎神乎动于几先作动也然曰介如石者何也几先之明惟有介守者能断之脂韦狥人未有几先能断者也
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　此克已复礼之君子也
　　天地絪緼万物化醇男女搆精万物化生易曰三人行则损一人一人行则得其友言致一也
　　以上分言君子小人之道亦彰彰矣然阳之一君非徒君也二民即从之不见损之六三三阳行则损其一一阳行则得其友乎天交乎地纒绵郁宻万物化醇男交乎女和合精凝万物化生王者宰世与国人交必世后仁是一人行则得其友也盖天下一致而百虑故不可以不致一醇如醇酒之醇
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　所谓致一者恒而已而恒之道有三焉动必先安其身语必先易其心欲求诸人必先定其交则民与之应之矣茍反是而儌幸以行是身不安而危以动也心知非理不觉惶恐而强人从令是心不易而惧以语也恩信未素结而骤有所取携是交不定而求也若此者皆立心勿恒也欲民之与岂不殆哉而君子小人统可见矣易平也
　　子曰乾坤其易之门耶干阳物也坤隂物也隂阳合徳而刚柔有体以体天地之撰以通神明之徳其称名也杂而不越于稽其其衰世之意耶夫易彰往而察来而微显阐【句】幽开【句】而当名辨物正言断辞则备矣其称名也小其取也大其防逺其辞文其言曲而中其事肆而因贰以济民行以明失得之报
　　前言乾坤为易之緼以六十四卦藏于乾坤也此言乾坤为易之门以六十四卦出于乾坤也干为阳物坤为隂物乾坤之徳相交而合而刚柔之体以爻而分天地之具可见者也而于以体之神明之徳不可测者也而于以通之其六十四卦所称名厐杂繁赜而不越于隂阳但考其名如孚号有厉往见恶人等岂太古所有殆衰世防患欲周就灾以小之意耶故夫刚柔之易【故曰四营而成易】知以藏往而彰往神以知来而察来卦爻之徳微也显也皆于此而阐其中有神焉幽也亦于此而开当其名如一为初六为上辨其物如阳为君子隂为小人干则元亨利贞坤则元亨利而别以牝马之贞各正其言吉凶悔吝立断其辞易之道殆备矣故其称名也借用白茅飞鸟下音何小也而取也白茅取洁慎下音取恭俭何大也穷高极深其防逺呈材托象其辞文其言随物屈曲而中理其事肆陈当前而难窥因民之贰【贰疑也】而卜筮以决之以济民行明失得之报皆易也皆乾坤所出也
　　易之兴也其于中古乎作易者其有忧患乎是故徳之基也谦徳之柄也复徳之本也恒徳之固也损徳之修也益徳之裕也困徳之辨也井徳之地也巽徳之制也履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而履以和行谦以制礼复以自知恒以一徳损以逺害益以兴利困以寡怨井以辨义巽以行权伏羲画卦时淳事朴观象而已文周以忧患而系辞而易兴焉【见孔疏】如下九卦可以处忧患矣履者礼也为徳之基持之以谦故为徳柄天心来复故曰徳本恒久不已徳乃孔固修其忿欲其徳为损改过迁善徳则日裕能困而亨乃辨君子井以养人徳之所处重巽而入徳以有制且礼以和行而无往不至矣谦尊且光矣复则于动之微而即辨其阳物隂物不逺复矣恒则众物杂揉而恒久不厌矣损欲则先难而后易矣益善者全其天性也长裕而无事造作矣困穷而道亨矣井养不穷则居其所而挹彼注兹矣巽以申命故有称说而能伏入则不轻泄尽露矣而且履用之以调和其行谦用之以逊出乎礼不逺复则自知能有恒则徳一损物欲则远害益学徳则兴利困苦既经视如寻常则寡怨往来井井如经界然则辨义以至巽入观变则行权无方矣【行权亦有制也】得九卦而用之忧患其有弭乎
　　易之为书也不可逺为道也屡迁变动不居周流六虚上下无常刚柔相易不可为典要惟变所适
　　易之系辞书也载道者也而道则屡迁焉惟变所适正屡迁也六虚六位也以刚柔之爻变动周流不居于一故曰六虚重卦有上下而无常或干上坤下或坤上干下也画卦有刚柔而相易如干初爻易柔为巽坤初爻易刚为震也岂可为典要哉典如册之有典要如衣之有要
　　其出入以度外内使知惧又明于忧患与故无有师保如临父母初率其辞而揆其方既有典常茍非其人道不虚行
　　然不可为典要者亦有典要焉其出往外卦入来内卦每卦因重为八一卦之六十三卦皆以法度如王章之不可紊外内皆使人悚然知惧又明于世之忧患与事之故虽卦爻中无师保在前乎而干父坤母如临其上焉敢不钦惟始也循其所系之辞而揆卦爻所向之方趋吉避凶则终有典常变易之中有不易者在矣然非神而明之之人执则固动则乱道岂虚行哉
　　易之为书也原始要终以为质也六爻相杂惟其时物也其初难知其上易知本末也初辞拟之卒成之终若夫杂物撰徳辨是与非则非其中爻不备噫亦要存亡吉凶则居可知矣知者观其彖辞则思过半矣二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜耶
