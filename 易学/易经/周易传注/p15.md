<!-- { "loadSidebar": true } -->
　　六三以隂居阳介两刚之间而欲应乎上九则见坎舆以偏轮而被曵【坎为舆又为轮三居坎下爻为偏轮故为所曵又坎为曵】其驾舆之离牛以一后一先而相掣【上离在坎车前互离又在坎车后有牵掣象】此其状必不能以急合【仲氏易】而且其人更有可异【三居人位】巽爲发而半巽不成巽发且遇兑折则天之【程曰天髠首也】艮爲鼻而半艮不成艮鼻且遇兑折则劓之【劓割鼻也】其险难爲何如者然上之与三本正应也三爲终上亦爲终上九之刚虽不遇之于初必遇之于终睽极则合用固然也【浅义曰此之见三自见也上九之见见三也】
　　九四睽孤遇元夫交孚厉无咎象曰交孚无咎志行也九四以刚居柔上下之隂各有应与不相爲助则睽而孤者也然独不曰有敌应之元夫在乎元者始也阳爲夫而居初始元夫也四能出坎中之志以孚于元夫而元夫亦孚之交相结与则天下强悍之徒见收于君子者岂少哉在初爲使贪诈【初以四为恶人】在四爲得依归虽厉而无咎焉此真遇之睽者睽之一象也
　　六五悔亡厥宗噬肤往何咎象曰厥宗噬肤往有庆也宗即主也即书所称功宗也九二以六五爲主者元首之主也六五以九二爲主者腹心之主也虽自二至上象噬嗑有物于中作梗【二变亦为噬嗑】然梗者四刚二变艮爲肤虽梗可断则其宗噬之一噬即嗑五往应之有庆矣尚何悔尚何咎【往上为往来下爲来易例也然攸往等辞多作行字解不必曰往上如此往字仲氏易谓五仍上往所以为睽订诂谓不往上而往下睽所以合执而凿矣】
　　上九睽孤见豕负涂载鬼一车先张之弧后説之弧匪冦婚媾往遇雨则吉象曰遇雨之吉羣疑亡也
　　上处睽极亦睽孤矣夫上九所求遇者三也而下视则坎坎爲豕则所见者惟豕耳然且三之所处坎与兑俱豕溷泽畔而涂负焉夫坎车也载之者三也即所谓其人也乃坎爲隠伏有鬼象焉则一车之上但见鬼而不见人且坎爲弓轮其在前者有离矢弧若张然而在后者为兑脱弧又脱然【卦以下为前上为后此自上爻见之则上卦为前下卦为后】即一见间而乍是乍非可疑如此【仲氏易】独是应坎为疑而在离终明使其忽然悟曰此坎非冦也【坎为盗】乃我之婚媾也【隂阳相应为婚媾】往而遇之坎雨一漂羣疑顿释所谓无初有终者不诚有终而吉耶【凡此等辞皆必实有其象若不取象而但论理将加圣言以怪诞之失矣】初九九四之睽材徳之睽也然初辟咎不得不见四四睽孤不得不孚初睽而同之一象也九二六五之睽时势之睽也故二虽巷可遇五以噬肤而往睽而同之又一象也六三上九之睽羣疑之睽也故三无初而有终上先孤而后遇睽而同之又一象也
　　【艮下坎上】
　　蹇利西南不利东北利见大人贞吉
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　蹇説文云跛也坎险在前而艮止不进如跛者之艰于行也故险欲其见【互离见象】而止欲其能【艮笃实有能象】则艮外蔽而障坎于内者防而坎外通而止艮在内者非智乎惟智则能止以处蹇亦惟智则能往以济蹇彖之所谓利西南者正谓干画之刚往入西南坤位【坎本坤体】得中而行顺蹇以济也若东北艮山峻阻【説卦坤位西南艮位东北】非蹇所宜穷而不利矣【刘子新语】故九五大人也而彖谓之利见亦以往五则有功耳当尊位而得贞邦国大难皆可正之【坤为国正邦故有功】是蹇非无所用也难于用也以难用之时而能有用济大扶艰岂不伟哉
　　象曰山上有水蹇君子以反身修徳
　　玩辞曰山上有水流而多阻水之蹇也行有不得反而自修君子之蹇也
　　初六往蹇来誉象曰往蹇来誉宜待也
　　初爲东北艮卦之始往则蹇矣惟来处以待六二之合二之誉即我之誉【系辞曰二多誉】同济时艰乃宜耳
　　六二王臣蹇蹇匪躬之故象曰王臣蹇蹇终无尤也二则上应九五之王王臣矣王臣而可以蹇辞乎吃而犹言再吃不惮也跛而犹行再跛不畏也此岂爲身之故哉以臣事君义在则然即才柔事险成败难必而亦何过焉下艮互坎蹇蹇之象
　　九三往蹇来反象曰往蹇来反内喜之也
　　至于九三刚实之才虽可济蹇而爻处下位之终逼近上险轻往必蹶惟来反而比于在内之二【二在三内】二才弱而心正欲得刚明者共爲干济喜可知也
　　六四往蹇来连象曰往蹇来连当位实也
　　四入于险矣隂柔之才亦难独往其必来而与九三相连结乎九三当位【以九居三】而实【阳为实隂为虚】不连之蹇何以济
　　九五大蹇朋来象曰大蹇朋来以中节也
　　今而知九五之王之能济蹇矣身居险内可谓大蹇然刚徳得中行而中节六二相应之朋且偕初之待三之反四之连蹇蹇而来以共济也洪水虽警得人曰仁自有功焉
　　上六往蹇来硕吉利见大人象曰往蹇来硕志在内也利见大人以从贵也
　　而又有自局外来以济蹇者不观上六之吉乎位在九五之外复何所往往则必蹇惟志在内之硕而巳矣九五阳大爲硕爲贵【系辞以五为贵三为贱】爲大人来硕即以从贵矣所谓利见大人矣马援窦融之流是也彖欲其往者往求济也爻辞戒其往而欲其来者来正所以爲往计也葢处蹇之时不贵一人独往而贵同心共助故曰待曰反曰连曰朋而皆曰来诗云淠彼泾舟烝徒楫之周王于迈六师及之济蹇之道如此
　　【坎下震上】
　　解利西南无所往其来复吉有攸往夙吉
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉反乎蹇则解矣上震下坎险而能动动而遂免于险所以解也故蹇利西南而解亦利西南解之利西南者以干刚往上居四则坤众以得也【震本坤体説卦坤为众万物皆致养焉】夫解之出险惟在二四两刚故以反易言之蹇卦五阳往上得中今居下卦亦中也是无所往而来复得中中能济难吉矣蹇卦三阳在下今有所往而居上卦之初则往而有功【得众则有功】又夙而吉矣【夙早也四居上卦之初故为夙】且以反易言之为蹇而以重易言之则为屯屯则天地始交云郁雷上草木句曲解则天地发舒雨润雷下坎通震蕃而百果草木皆甲拆矣【甲孚也拆分裂也】隂阳流行万物怒生解之时何其大哉
　　象曰雷雨作解君子以赦过宥罪
　　天将布泽隂阳气结雷雨一作则解矣赦过宥罪亦君子所以解民难也宥寛也【文中子曰无赦之国其刑必平而易言赦过者言人过误当赦者赦之非发令遍赦也】
　　初六无咎象曰刚柔之际义无咎也
　　四刚得众者也初六以柔而与四刚应则刚柔际矣义又何咎
　　九二田获三狐得黄矢贞吉象曰九二贞吉得中道也九二九四皆刚也而九二刚得中道则正能解难者坎为狐六三在三位三狐也【小人之象】二在地上可以于田此而获之而且得黄矢焉是获禽而武备益修矣【虞氏曰互离为黄矢又爻变坤坤中黄色】其贞吉为何如者中即正也
　　六三负且乘致寇至贞吝象曰负且乘亦可丑也自我致戎又谁咎也
　　六三体刚非二而应刚非初才柔质陋上承九四若以背负之者然是荷薪肩糇之小人耳而今且下乘九二之车【坎为车】俨然拥葢策肥甚自得也夫乘者君子之器而以此琐琐者据之即出正命亦可丑也可丑则人丑之丑之则思夺之寇之至也无日矣【坎为冦】离兵交作将以谁咎
　　九四解而拇朋至斯孚象曰解而拇未当位也
　　三之不宜乘而宜负也任拇之人也乃以九四观之震为足而三在足前俨若拇然【王注】故为九四计亦惟解去尔【而即尔也】拇则初六相应之朋至斯有坎孚之美耳【坎为孚】盖九四以阳居隂而与三比位未得当故必斥去私人而后能往得众往有功也
　　六五君子维有解吉有孚于小人象曰君子有解小人退也
　　卦之二阳君子也六五与二相应与四相比爻变为巽巽为绳其于君子如絷如维以云解难诚有解也至于三之负上之隼为小人者亦且畏戎与射晓然知解时之不可以儌幸也而退而相孚矣解之至也
　　上六公用射隼于髙墉之上获之无不利象曰公用射隼以解悖也
　　然小人解之则有孚纵之则终悖不可不知也上六变离为飞鸟外围中空而在上为髙墉是隼在髙墉之上也隼鸷害物髙墉有慿不射之悖何由解【悖逆也】六五居尊位即公也必用君子以坎弓离矢射上而获之矣获之则悖解何所不利　观卦象则雷雨作解得众物生观爻象则拇必解隼必射而后小人可孚初六九四九二六五相孚相维以有功焉葢小人不去君子徒劳雷霆四击乃布甘雨解之道也
　　【兑下艮上】
　　损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　六子之索本于乾坤损益二卦损阳益隂损则皆损益则皆益而一名损一名益者何也损内本乾卦而损其一阳则阳将衰曰损益内本坤卦而益之一阳则阳将盛曰益故杂卦曰损益盛衰之始也一义也民不可损损下以益上下损而上亦将受其损益亦爲损君不可益损上以益下下益而上亦将受其益损亦为益二义也【向秀説】则先于损象观之损下卦之一阳而爲兑益上卦以一阳而爲艮其道上行如下之供上仁育下之情愿报之礼率下而下之分以为当输之是损有孚者损而有孚也有大离之孚【大离中虚心象故亦为孚】则大吉无过可贞于久而互震攸往自无不利况损有其事亦有其时时宜用损二簋至薄亦可享献故刚盈则损柔虚则益可损可益与时偕行仪文用度示俭示礼布缕米粟力役可用可缓皆时也仲氏易曰震为盂为竹簋象二者初二两阳也下之兑口食上之艮阙而坤养在中享之象应当也
　　彖曰山下有泽损君子以惩忿窒欲
　　山下土亏成泽损之象也内干刚恐失于忿易六三而成兑説以惩之外坤柔易流于欲易上九而成艮止以窒之损之事也
　　初九已事遄往无咎酌损之象曰巳事遄往尚合志也巳巳身也初爲民安于在下是以供上之事为巳事者也巳事而有不速往以奉之者乎此与君上【本义曰尚上通】合志之顺民也何咎但民可愿损上不可过损也务斟酌以损之乃为得耳
　　九二利贞征凶弗损益之象曰九二利贞中以为志也初爲民则二为臣臣之应五利刚中而不变所谓以道事君也若兑悦妄动【震主动】则凶矣故无所谓益上也惟弗损则所以益之为民留余勿进羡勿搜括财之弗损也当朝正色勿曲学勿卑节身之弗损也
　　六三三人行则损一人一人行则得其友象曰一人行三则疑也
