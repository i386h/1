<!-- { "loadSidebar": true } -->
　　钦定四库全书　　　　　经部一
　　周易传注　　　　　　　易
　　提要
　　【臣】等谨案周易传注七卷周易筮考一卷
　　国朝李塨撰塨字刚主号恕谷蠡县人康熈庚午举人官通州学正是编大防谓圣教罕言性天乾坤四徳必归人事以下屯建侯防初筮每卦亦皆以人事立言陈抟龙图刘牧钧以及探无极推先天者皆使易道入于无用参同契三易洞玑诸书皆异端方技之传其适足以乱易即五行胜负分卦直日与一世二世三世四世诸亦皆与三圣所言之外再出枝节故其颇为明切质实不涉支离恍惚之谈其驳卦变之例于讼卦辞下驳河图洛书之例于系辞传驳先天八卦之例于卦传其余则但明经义不复驳正旧文其凡例谓先儒辨难卷不胜载惟甚有闗者始不得已而辨之也大抵以观象为主而亦并用互体于古人多采李鼎祚集解于近人多取毛奇龄仲氏易图书原舛编胡渭易图明辨其自序排击诸儒虽未免过激然明自隆万以后言理者以心学窜入易学率持禅偈以诂经言数者奇偶黑白递相推衍图日积而日多反置象占词变吉凶悔吝于不问其蠧蚀经术实不胜穷塨引而归之人事深得圣人垂教之防其矫枉而过直惩羮而吹虀者分别观之不以词害意可矣乾隆四十五年二月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　费　墀


　　周易传注原序
　　易爲人事而作也孔子于大象如天地健顺云雷屯难而必曰君子以之又曰易道有四以言以动以制器以卜筮又曰百物不废惧以终始皆人事也予癸未注易至观甲申春李中丞斯义下榻京师注卦讫秋又自订于郾城温令德裕署丙戌注系辞传説卦序卦杂卦迄壬辰之腊枣强郑孝廉知芳延于家重订一周已三四订【句后增入】嗟乎自田何传易而后説者棼如而视其象忸怩征其数穿凿按其理浮游而尤误者以易为测天道之书于是陈抟龙图刘牧钩隐邵雍皇极经世并起探无极推先天不惟易道入于无用而华山道士青城隐者异端隐怪之説羣窜圣经而易之不亡脉脉如线夫圣人之作易专为人事而已矣何以明其然也乾坤索而爲雷风水火山泽本天道也伏羲因而重之何不皆言天道而防需讼师谦履等卦即属人事文王彖辞于干系以元亨利贞犹天道人事兼言也至坤牝马之贞君子攸行等辞专言人事周公象辞则勿用利见大人朝乾夕惕无非人事者以下六十二卦言人事者勿论如复姤泰否明属天道而利有攸徃勿用取女小人大人必归人事乃知敎人下学不言性天不惟孔门敎法也自伏羲文王周公以来皆然人天所生也人之事即天道也子父母所出也然有子于此问其温凊定省不尽问其继志述事不能而专思其父母如何有身如何坐蓐以有吾身人且以妄騃目之矣而谓之孝乎况天与人亦各有其事天之事在化育人之事在经纶天而不为天之事而欲代人经纶则天工废人而不为人之事而专测天化育则人绩荒天工废则乾坤毁人绩荒则宇宙乱故天地人交相为赞而亦各不相能三极之道也中庸曰天命谓性率性谓道修道谓敎此易敎也举性天而归诸人事也引而近之也程子曰儒道本天释道本心杨氏曰敎人以性爲先此非易敎也举道行而归诸性天也推而远之也其言似同其旨乃异豪之差千里之谬学术世运于此分不可不察也予弱冠受学于颜习亝先生不言易惟以人事爲敎及壮游见许酉山先生颇言易卦象数谒毛河右先生剖辩河洛太极及归而玩易卦象爻象一一与习亝所传人事相比乃知习亝不言易而敎我易者至矣故少于易仅一览长又无能诵读而日注一卦騞然若解三弟培同邑张纶石门呉涵德清胡渭生大兴王源金陵王元蘅太平王奂曽武昌陶窳印江黄世发盩厔陈光陛武进恽鹤生或以爲是或来共学亦庶几有合于人矣夫天下万世犹吾身也意欲订校以公之斯世以共期寡过共力经纶或亦仁人君子之所许也
　　康熙五十二年癸已端月谷日蠡吾后学李塨撰




　　凡例
　　一卦有材【系辞传曰彖者材也即居体之体也】焉而分之有德【系辞传曰卦之德方以知干健坤顺之是也】有情【干文言曰六爻发挥旁通情也谓爻动而变也】有象【系辞传曰易者象也象也者像也说卦所取象皆是】有位【说卦曰易六位而成章】有时【系辞传曰六爻相杂惟其时物】有义【系辞传曰六爻之义易以贡】有数【如初二至上又如三日三年七日等数以及大衍之数皆是】有主爻【如无妄刚爲主于内是】
　　一卦爻见经者论本爻一也论三画卦二也六画上下相合论三也【内卦爲贞外卦爲悔】应爻四也【谓一与四二与五三与上阴阳相配者曰应若俱阴俱阳则谓之敌应然应亦有兼数爻言者如小畜柔得位而上下应之】论位五也【凡卦以二五爲中又初阳二阴三阳四阴五阳上阴阳爻居阳阴爻居阴爲得位之正否则失位不正又八卦正位干坎在五坤离在二震在初艮在三巽在四兑在上又初二三离位四五上坎位见啓防易传】有乘六也【上爻乘下爻也如屯六二乘刚也】有承七也【下爻承上爻也如蛊初六意承考也】互卦八也【孔子所谓中爻也如春秋周史占观之否曰冇山之材山岳配天皆指互艮言】
　　一卦爻义即经而可见者本爻不变之义一也爻变则三画卦变二也【如师初六变则下卦爲兑知庄子解师初六曰川壅爲泽】六画卦亦变三也【如师初六变则卦爲临知庄子解曰不行之谓临并非占而爻变始论变也蔡墨谓干之姤干之同人皆同此】比爻四也【相连爻也系辞传言近者是也】两互成一卦五也【如泰二互爲归妹是也】对易六也【如乾坤颐大过等卦是即文言所谓六爻发挥旁通情也】反易七也【如鼎与革反易故初六有顚趾象下巽反兑有得妾象】重易八也【如履与夬因重相易则九五有夬象】伏羲画卦以交易【一索再索三索即爻变也】成六十四卦以重易文王序卦则以对易反易似体九也【如颐似离而称龟大壮似兑而称羊前儒亦名大体厚体如上经终坎离其前爲颐大过下经终旣济未济其前爲中孚小过皆大离大坎象也或谓大体不可取则噬嗑似颐彖传曰颐中有物岂圣言不可遵耶】
　　一彖辞与爻不同不观变故系辞传于彖言材爻言动又曰彖者言乎象者也爻者言乎变者也旧儒彖辞亦有以爻变解者则彖六爻俱备当何爻变何爻不变漫无式凭不可爲训
　　一七八爲彖九六爲爻原有参伍错综不可执一然而爻辞与彖辞亦必对玩不可覻后而忘前也苗氏独得解曰泰卦彖传以上下交爲义四爻阴首正当下交故爻辞曰翩翩以隣朱子本义解作小人合交害正则不防卦义矣小象释曰皆失实实者阳也三阴无阳故来下交本义又谓阴当居下在上爲失实殊不思失实言皆则兼五爻五爻帝乙归妹亦不宜在上乎又不思泰交原取阴上阳下乎爻辞不明看小象小象亦误解愈远爻义矣
　　一爻辞论本义外间及爻变者【如讼九四渝安贞小畜上九旣雨之】只其爻变余爻不变【如论干初爻只初爻变蔡墨所谓干之姤是也或此爻辞明指他爻者亦间论变故朱震易传有阴阳相应相纳而变之说然用此义者甚少】若先儒说象本爻不能解遂展转他爻【如小畜九三舆说辐独得解谓坎爲舆二变成坎之】则论一爻而诸爻尽变矣且或变或不变矣何以爲凖
　　一系辞传谓易原始要终以爲质也六爻相杂惟其时物也其初难知其上易知本末也初辞拟之卒成之终若夫杂物撰德辨是与非则非其中爻不备盖六爻相联有初有中有终首尾合观势如率然此玩易之法也独得解曰宋人解爻辞不顾前后如解之初六无咎以其刚柔际也乃于四爻则谓应不以正岂在初无咎而于四则有咎乎何以言刚柔际乎
　　一伏羲作卦而文王之彖因之周公之象因之孔子之传又因之学者须先观玩卦画次及卦名不得诵辞乃忘原本
　　一孔子彖传即彖之注象传即象之注不得背此别诠彖象
　　一六十四卦三百八十四爻天时人事之列像也读之而不能身心洞彻世事弗知经济过误虽读易亦奚以爲
　　一圣敎罕言性天观易亦可见乾坤四德必归人事以下屯建侯防初筮毎卦皆言人事至于大传干大始坤成物合以贤人德业阴阳性道归之仁知君子鼔万物而不与圣人同忧以明圣人之崇德广业有忧患焉其余专明人事此易之大旨也
　　一本义筮法非古予辑古人筮占一帙曰周易筮考附后亦彰徃察来之一助也
　　一易有道有数有象有占然系辞传曰易者象也道寓象中数占即象而见一言象而易尽矣【六十四卦六十四象也三百八十四爻三百八十四象也而毎爻中复具数象则象不可胜穷皆画虚象以待实征所以能尽天下之变也】王弼韩康伯不知象而扫之不足道两汉诸儒皆言象而或得或失元人呉澄作纂言则穿肉附毛强桃代李至明来知德易注何楷订诂渐顺适而尚多附会今但求自然不事强造且即象玩义非谓象解必合圣心不可更移如此活看庶几观象玩辞之道也
　　一易象随触而呈不必全设如损益皆有损刚益柔之象而彖传惟用于损卦不见于益既济未济皆有刚柔应之象而彖传惟用于未济不见既济所谓不爲典要也故诠卦爻随机论象不必比例若观者执一以绳一胶柱刻舟左右之袪分寸必齐则于易道奚啻迳庭而遥
　　一易入漆城已久若与先儒辩难卷不胜载故是编但注经意不爲驳言惟如河图洛书等甚有闗者则不得已辩之
　　一伏羲画卦而后文周系辞孔子赞易皆以成已成物爲世道人心计也若于三圣所言之外再出枝节非小道术数则曲説纤巧易之亡晦皆以此也故于五行胜分卦日及京房一世二世三世四世游魂归魂诸説俱不入即至上下经乾坤之爻各三十而爲否泰损益等论虽有附合而圣言所不及亦一概芟除不录一后人偶一见附离圣经曲爲比合甚失易妙【爻下亦有及古人行事者乃以其爻义难明借以明之非执定一事也】至于流于异端牿于方技如参同契易图钩隐三易洞玑诸书皆乱易者也学者勿爲所荧
　　一自汉唐以来易书阅几百家而十九影响朱子作本义曰吾于易乃隔四五层解又曰下经下系难会其不自是而恶人异己也审矣故明代时文一遵朱注而易注乃有来矣鲜诸人行世世亦未有以异朱而訾謷之者以易道广大原赖发挥也学者无见旧人一説遂自封锢
　　一引前儒注解则书某曰不没所自也若用其意而削饰之或一段只三二句属先儒者则分注某人或某书行下
　　一春秋传一人而前后称名称字称氏称爵杂见迭出孟子于颜渊子之亦名之亦字之则子不必重名不必轻编内引汉儒多书名宋儒多书子氏以今人去汉远莫辨谁何须名以识之宋日在人耳目前不必也非有轩轾
　　后学李塨谨识







　　钦定四库全书
　　周易传注卷一
　　通州学正李塨撰
　　上经
　　伏羲画八卦因重而成六十四卦夏首连山艮也殷首归藏坤也周文王乃以干爲首分上下二篇故曰周易经者后儒所加也前汉孟喜传云上下二经
　　【干下干上】
