<!-- { "loadSidebar": true } -->
　　六五帝乙归妹以祉元吉象曰以祉元吉中以行愿也二五俱得中而相应则婚姻矣乃二四同功爲兑三五同功爲震归妹卦也则有帝乙归妹之象焉是居中而行其所愿隂交阳之最正者其得禄也不大吉耶阳货曰祉禄也朱晦庵曰妹少女也
　　上六城复于隍勿用师自邑告命贞吝象曰城复于隍其命乱也
　　泰极则否象生焉城筑土也【坤爲土上在上城象】隍城下沟去土者也【虞翻曰无水称隍有水称池】今坤当外尽而坎位上形【坎窞象隍】则向取隍之土以爲之城兹复倾城之土以塡之隍此正平之陂而往之复也当此之时惟有振奋自强修我甲兵如诸葛亮出师所谓今不伐贼王业亦亾者可以复兴可以后败乃上六才柔气尽自禁止曰兵凶战危断断勿用而仅仅与其邑人以文告相固结不知上不能振民将谁从故象言命虽正亦羞吝难行而孔子直断曰是乱命耳城复于隍正以是也
　　【坤下干上】
　　否之匪人不利君子贞大往小来
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也否时之匪人尚利君子贞乎滔滔者天下皆是故曰无邦内柔而外刚所谓色厉而内荏也
　　象曰天地不交否君子以俭德辟难不可荣以禄月令曰天气上腾地气下降天地不通否象也俭约也有财而不轻用爲俭君子之贬藏其德似之不可荣以禄者却禄之哲在我也玩辞曰辟难不与害交也不可荣以禄不与利交也世固有假辟祸之名以保荣利者故圣人兼言之然否时而禄难即随矣
　　初六拔茅茹以其彚贞吉亨象曰拔茅贞吉志在君也爻变震爲蕃亦有茅茹之象初虽隂类而安于爲下以与上应则拔茅茹以其彚虽与泰初同而不征也但守正耳正者何志不在彚而在君吉亨之道也干爲君
　　六二包承小人吉大人否亨象曰大人否亨不乱羣也六二之隂小人也而得中得正其所包藏者乃欲承顺乎五也五居干中爲大人小人承之不其吉乎然大人与大人爲羣肯以其承而乱哉不乱故否亦惟不乱故亨也　遯九爻辞正与此反
　　六三包羞象曰包羞位不当也
　　此小人之最无頼者不中不正其所爲者皆可羞者也而胥包之
　　九四有命无咎畴离祉象曰有命无咎志行也
　　此复泰之始也干刚在上虽与下不交而九五有命【巽爲命令】九四承以济否则大人有羣其志得行防特一身无咎三阳之俦且共丽此祉矣
　　九五休否大人吉其亡其亡系于苞桑象曰大人之吉位正当也
　　否从此休矣休未至于倾而稍息焉故曰前者大人否今大人吉矣然而安危之机间不容发虽否运初转泰期将开而国家存亡政未可定也故尝念曰其亡乎其亡乎系于苞桑乎【仲氏易按苞丛生木枝细不能系物故陆贽奏议有云邦国之杌緜緜连连若苞桑缀旒幸而不殊者屡矣】葢九五有中正之德而当尊位故如此其不忘危亡也是能休否者也紫岩易传曰巽柔木爲苞桑绳直爲系
　　上九倾否先否后喜象曰否终则倾何可长也
　　天下岂可长否哉否极则倾倾者倒也如鼎之颠趾出否也否倒则成泰矣上九倾否时矣故先否后喜【变兑爲悦喜象】　彖言匪人不利君子爻则惟六三可羞初二象则应上四五上象则干否不同若此者葢彖戒君子使避小人象则教小人使近君子又勉君子使挽小人皆圣人之情也皆是也
　　【离下干上】
　　同人于野亨利涉大川利君子贞
　　彖曰同人柔得位得中而应乎干曰同人同人曰同人于野亨利涉大川干行也文明以健中正而应君子正也惟君子爲能通天下之志
　　离之二爻坤也得正位得中道而应干五则内而文明外而刚健中正以相应合所谓二人同心其利断金同心之言其臭如兰是君子同之正者也故曰同人且同人曰同人于野亨利渉大川岂二隂之所克哉惟五干中直之德行故能如此夫偏邪相同即其甘如醴与天下之志无与也中正相同则一二人之志即天下人之志矣此同人也不且有以通天下之志乎二地道野象正义曰野者广逺之处言同人之无私也上卦坎位川象干行利渉之象
　　象曰天与火同人君子以类族辨物
　　王注曰天体在上而火炎上同人之象也苏轼曰同人以不同爲同
　　初九同人于门无咎象曰出门同人又谁咎也
　　初九变则下卦爲艮艮爲门而比六二是出门即与二相同矣以阳承隂卑以自牧又谁咎是同人之近而易者
　　六二同人于宗吝象曰同人于宗吝道也
　　宗主也【胡瑗口义】五居君主之位六二应而同之是同人于宗矣然众皆欲同二而二乃独与五应则众思败之故九三之伏莽九四之乘墉羣梗于中其道不吝乎吝者出入艰难也此所以必须干行之师也
　　九三伏戎于莽升其高陵三岁不兴象曰伏戎于莽敌刚也三岁不兴安行也
　　九三妒二五之相同也以离之戎兵窃效坎伏【离伏坎】而在巽之莽间【巽爲木】且以巽股升变艮之高陵【三变二四互艮艮之上尽爲高陵】将与九五爲敌然而乌能敌哉虽歴爻数之尽以至三岁亦不能兴则惟巽顺以安行耳
　　九四乘其墉弗克攻吉象曰乘其墉义弗克也其吉则困而反则也
　　九四与九三同道亦妒二五之相同也见九三敌五遂乘九三之墉【来注离中虗外围墉象】欲与共事然身居五下而仰攻之不惟势弗克义亦岂克哉若不能攻而困变爲坎之法则反于则斯合于义吉也
　　九五同人先号咷而后笑大师克相遇象曰同人之先以中直也大师相遇言相克也
　　仲氏易曰五之所同二也而二以一隂乘承与比皆阳焉能遽遇哉夫先反侧而后友乐闗雎之义也同人亦然有升陵者乘墉者是必用干行之甲【虞氏易干为甲】借离应之兵而出刚金以克之始遇耳故象曰相遇言相克也则师克之后不惟二遇三四亦遇矣是同人而通天下之志也按五应离火火无定体易例凡遇离则皆有笑咷之象如离不鼓缶而歌则大耋之嗟中孚爲大离或鼓或罢或泣或歌旅上卦离先笑后号咷类故旧説号咷笑皆离火之声非无谓也虞翻曰同人旁通师卦故称师阳大故曰大师阳动而直故曰中直　彖曰同人于野干行也言其广逺而无私也而爻乃用大师者葢非贤奸并包之爲无私而能好能恶之爲无私也
　　上九同人于郊无悔象曰同人于郊志未得也
　　此出世之人携手同行以爲朋者如长沮桀溺之流于国内之咷笑师戎不问也逺处郊外侣烟友霞尚何过悔而孔子原之曰彼视滔滔天下岂遂无志者但未得耳　同人之道或近或逺或易或难或中正或不中正且因而妒忌因而戈矛者皆有之善交者必类其族辨其物中正以应勿间伏戎乃可以通天下之志友道如斯之不易也作易者其有忧患乎
　　【干下离上】
　　大有元亨
　　彖曰大有柔得尊位大中而上下应之曰大有其德刚健而文明应乎天而时行是以元亨
　　卦六五一柔得尊位大中而上而上九下而初二三四胥应之是阳之大皆爲所有矣故曰大有于以观其德内既刚健外复文明上应乎天而尚贤以时行于下其大通也庸更加一辞哉
　　象曰火在天上大有君子以遏恶扬善顺天休命火在天上辉煌四照大有之象遏恶扬善顺天休命大有之事
　　初九无交害匪咎艰则无咎象曰大有初九无交害也初九居下而大有上离爲戈兵容有害之者然阳刚不肯上比而上又无其应则无交于害矣是安于爲下者也故匪咎虽然可不艰哉苟自艰难其志则无咎不然易心一生咎可免耶
　　九二大车以载有攸往无咎象曰大车以载积中不败也
　　丰年多黍多稌曰大有今居下干之中当互干之始刚德积实诚大有矣爻变大坎【二至五爲大坎】爲大车而离牛载而前之行健以徃应于五多多益善败于何有【二五相应之卦多于初四三上】
　　九三公用亨【亨左传作享古通用】于天子小人弗克象曰公用亨于天子小人害也
　　六爻初当爲民二当爲士爲臣三当爲贵臣【宋衷曰三公位】四当爲近臣五当爲君上当爲倦勤之君明农之臣与高尚之贤则九三有公象焉以阳居阳上承六五出大有之积食之以互兑之口是用亨献之礼于天子也但变兑爲容悦爲小或流于小人者有之小人则只以贻害而已岂能使天子受其亨哉害即初九无交害之害葢富贵利逹害即寓焉
　　九四匪其彭无咎象曰匪其彭无咎明辨晳也
　　韵防因彭【音旁】多也四则下阳之多至此而极一隂能有众阳而又恐以众阳逼一隂也九四以阳处隂且能知惧则虽彭而不以爲彭焉此则近而不偪满而不溢非得离火之明辨而能晳何以有此【仲氏易】
　　六五厥孚交如威如吉象曰厥孚交如信以志也威如之吉易而无备也
　　柔之能有刚夫岂徒哉柔顺得中出其离照之孚以亲下刚若与之相交者然将天下向往之志自我发之矣光武之待马援笑语简易而真天子之威已行陇蜀故曰朕于天下亦欲以柔道治之六隂虚故易而无备五刚位且变而之干左氏所谓同复于父敬如君所【干爲君爲父】者也故威如
　　上九自天祐之吉无不利象曰大有上吉自天祐也祐助也系辞释此爻曰助信助顺助尚贤葢六五之孚信也易而无备顺也交下之刚尚贤也上九一刚在卦之上则天也天之祐之也必矣葢干爲大卽贤也尚贤卽有大故自天祐之　统观全卦五阳之大皆隂有也分观各爻则每爻有一大有象焉初宜以艰而逺害二当积载而应五三戒私小四勿满覆五简易而尚贤乃获天祐序卦曰有大者不可以盈此之谓也
　　【艮下坤上】
　　谦亨君子有终
　　仲氏易曰山形一何高而居乎地中谦也谦则必亨是以君子有终也君子三刚也三终象也艮者万物成终之卦也是以君子之刚处内卦之终而又当成终之尽则有终矣
　　象曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　谦之亨何也九三天道也【九干爻天也】而其气下济居于内卦着其光明坤地道也坤道本卑然进而居于外卦其气上行曰下济曰卑谦也曰光明曰上行则亨矣而况天道盈则必消虚则必长是亏盈而益谦也地道筑而高则风雨剥之坎而下则流水注之是变盈而流谦也高明之家鬼瞰其室汝唯不伐明神依之是天地中之鬼神【虞翻以三爲神四爲鬼】害盈而福谦也人卽不争亦恶骄亢人卽好高亦喜谦谨是人道恶盈而好谦也美哉谦乎退然若不胜衣而德愈尊闇然不敢自着而体益光卑以自牧而万民服之莫可逾者此君子之所以有终也　紫岩易传曰九三以阳处艮上爲尊爲光在坤下爲卑艮山爲不可逾
　　象曰地中有山谦君子以裒多益寡称物平施
　　裒聚也又减也卦体本坤而得干一爻爲谦是损干之盈【虞氏易干爲盈】益坤之寡【杂卦小畜寡也指坤爻言】裒多益寡之象即亏盈益谦之象也君子效之所以称物平施也
　　初六谦谦君子用涉大川吉象曰谦谦君子卑以自牧也
　　山在地中谦也初爲山之足又谦也【仲氏易】谦之又谦卑以自养非君子乎即用渉坎水之川而尚忧风波乎吉矣张湛虗曰虽有大险遇谦则平　利涉者宜乎涉也用涉者用之涉也
　　六二鸣谦贞吉象曰鸣谦贞吉中心得也
