<!-- { "loadSidebar": true } -->
　　无妄元亨利贞其匪正有眚不利有攸往
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不佑行矣哉
　　卦与大畜反易大畜上卦之艮刚自外来居下卦爲震之主于内则居者刚健下震动而上干健则行者刚健九五刚中二以柔中应之则刚健有与大通而以正天之命人者固如此也若其不正如卦之上九者则证父攘羊者也乃恃其无妄而然直往往将何之上卦坎位爲多眚必有之矣天命不助虽欲行行乎哉鲁论曰君子贞而不谅葢鉴此也
　　象曰天下雷行物与【胡旦王畿焦竑何楷皆以此句】无妄先王以茂时育万物
　　与从也应也天下雷声震行物莫不震起而应之一无诈妄者也茂盛也对时者如春牺牲勿用牝夏勿伐大木之类茂对时者对时之政毕举也所以育万物也是法天之雷行物与也
　　初九无妄往吉象曰无妄之往得志也
　　初九卽彖传之所谓刚自外来而爲主于内者刚爻居刚位以正者也于此震动而往得其志矣此无妄之最吉者
　　六二不耕获不菑畬则利有攸往象曰不耕获未富也有益爲耒耜【虞氏说以下卦震三五互卦巽爲益】震爲稼田一岁治爲菑三岁治爲畬但互艮爲止将有过恃其中正以爲无妄者曰吾命弗馁自有秋获何事作爲不知人事旣亾天佑安至不耕不获坐致虗耗【隂爻隂位故末富】岂无妄而大亨者哉则必急爲震之攸往而后利耳【坊记子曰不耕获不菑畬凶可爲此证】
　　六三无妄之灾或系之牛行人之得邑人之灾象曰行人得牛邑人灾也
　　震本坤卦爲牛爲国邑巾二爻人位或以艮手牵巽绳而系之牛此于邑人未尝有害也而无如行人之得之也【震爲动爲大涂行人象】而或者寻觅无所曰吾向固系之邑也系之邑则求之邑于是捕诘之烦纷然而至矣夫邑人安居自谓与人无患与世无争何尝有妄而横被灾祸天下之李代桃僵者岂少哉六三处人位而微下故致如此
　　九四可贞无咎象曰可贞无咎固有之也
　　九四以阳居隂位亦非正然有干刚之德则可贞而无咎矣何者四与初敌应初之刚自外来四之刚其固有也
　　九五无妄之疾勿药有喜象曰无妄之药不可试也九五居坎位坎爲疾偶尔违和亦所时有但天下惟虗则邪辏之重烦药饵【虞氏曰巽木艮石爲药】若九五阳刚得位卽有疾乃无妄之疾也阳刚则中实疾不能入得位则善摄疾将自瘳勿药而有喜矣若轻以药试之则无病服药药即爲疾乃以妄治不妄也岂可哉
　　上九无妄行有眚无攸利象曰无妄之行穷之灾也上九所处不正阳亢而穷乃下应震足谓我本无妄何不可行则彖之所谓有眚不利攸往卽此已故杂卦曰无妄灾也后儒以无妄爲极品而圣人乃曰匪正有眚无妄何之六爻惟初九吉九四无咎六二则无妄而不富六三则无妄而致灾九五则无妄而有疾上九则无妄而有眚是无妄固有道矣宋明儒者如司马君实变新法而过朱晦庵门人欲杀陈同甫明之东林党人偏而激亢以致祸及家国孔子所谓无妄灾也不亦验哉
　　【干下艮上】
　　大畜利贞不家食吉利涉大川
　　彖曰大畜刚健笃实辉光日新其德刚上而尚贤能止健大正也不家食吉养贤也利涉大川应乎天也大畜者大爲小所畜也天下之大者莫大于干乃以三干藏艮山之内干欲行而艮止之则艮虽有阳而亦总畜之艮止之间一若以两隂而畜四阳者则大畜矣【仲氏易】大畜而不利于大正乎乃以卦观之干有刚健之德焉艮有笃实之德焉【虞氏易】以山之材而照之以天光【左传】干艮有辉光之德焉又内卦离位爻纯则见而三至上爲大离则其德复日新而不已焉况卦干刚一画高居上九阳刚君子爲贤是尚乎贤也故卦艮止能止健不使刚鋭而躁刚过而折是大正也将见畜止者且通爲畜养互兑爲口艮爲宫阙【李鼎祥説】养贤庙廊不徒家食吉矣虽兑爲大川而四五中空有舟象九三攸往而荷天衢是应乎天矣渉之有何弗利
　　象曰天在山中大畜君子以多识前言往行以畜其德天爲积气而山磅礴蔽亏四畔环合若将蕴天其中而有之者大畜象也【订诂】
　　初九有厉利已象曰有厉利已不犯灾也
　　初九与六四应初阳欲进而四止之是厉也往必有灾【大离伏大坎爲灾】则不如巳之爲利矣
　　九二舆说輹象曰舆说輹中无尤也
　　变坎爲轮有舆象互兑毁折则脱其輹矣【説脱通】是爲六五所畜止而安于中也中又何尤按輹者车之钩心夹轴之物【卢氏説】不行故脱之与小畜脱辐不同脱辐则车毁脱輹但且不行而已
　　九三良马逐利艰贞曰闲舆卫利有攸往象曰利有攸往上合志也
　　九三爲下卦之终畜之至而値震行将以干之良马而追逐乎而尚勿骤也必利艰其心意贞其作爲曰此马所驾之舆所防之卫其闲之哉闲之哉夫如是三与上皆阳皆贤中外合志利有攸往矣按震爲警卫【虞氏説】考工记车有六等之数戈也人也殳也防也矛也轸也皆卫名赵汝楳曰他卦隂阳应爲得此则爲畜他卦隂阳敌爲不胥与此则爲合
　　六四童牛之牿元吉象曰六四元吉有喜也
　　六四畜初者也初爲童【易雅】下卦离位爲牛是童牛也童牛之角何触而六四卽以艮之坚木爲楅而横施其首焉是止之于豫者也大吉之道也可喜甚矣【侯果曰牿楅也兑冇喜象】
　　六五豮豕之牙吉象曰六五之吉有庆也
　　説文豮豕剧豕去势之豕也六五与九二应变坎爲豕以阳居隂变则夺其阳爲豮豕豕躁多突豮豕性亦和矣不牙何伤而六五必加以牙焉【陆农师埤雅云牙也海岱之间以系豕曰牙赋曰置牙摆牲是也艮坚木牙象】所谓无故而不敢忽者有庆之道也
　　上九何天之衢亨象曰何天之衢道大行也
　　畜极而大通矣彖之所谓不家食而利涉川彖传所谓尚贤九三所谓闲舆卫而上合志皆其时也【仲氏易】夫艮爲路上爲天位是天衢也天衢者天道也上九之贤毅然以身荷之登天阙而开艮路岂非吾道大行之防哉　大畜义与小畜相反小人之柔似易制而实隂藏其奸故卦多危辞君子之刚似难驯而实乐循于道故卦多喜辞所以爲持世御物训也爻与无妄相反无妄恃健而进易至于灾故卦戒其攸往大畜刚而能止则得其时【杂卦曰大畜时也】故爻庆其大行所以爲检身养心训也
　　【震下艮上】
　　颐贞吉观颐自求口实
　　郑康成曰颐口车之名【正字通曰一曰辅车一曰牙车一曰颔车两颊曰辅仲氏易曰初九象下车上九象上车缉闻曰中四隂齿象】震动于下艮止于上口车动而止嚼物以养人故谓之颐颐养也项安世曰颐上止下动故象颐小过上动下止故象杵臼
　　彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　颐养必以正乃吉故颐象噬嗑而中虚无物【物卽口中之实】任其自取惟观其所养之得失观其自求口实之得失而正不正可见矣且以所养推之天地所养者万物也圣人所养者由贤以及万民也清寜化育神圣经纶颐之时岂不大哉口食不但膏梁卽功名富贵也翟曰天上地初也万物象隂也虞翻曰艮爲贤坤隂爲民
　　象曰山下有雷颐君子以愼言语节饮食
　　山止于上而下有雷动颐口之象也言语口出饮食口入故君子以慎与节养之
　　初九舍尔灵龟观我朶颐凶象曰观我朶颐亦不足贵也
　　卦象大离爲龟而初又早具离明之照是灵龟也【仲氏易】灵龟宜自珍矣乃震动求食舍尔灵龟【尔指初】而观上九之颐从上垂下朶朶然者【説文朶树木垂朶朶也】则轻内重外将沦卑贱虽初阳本贵亦何足贵哉此处士贪卑如有明陈继儒之流是也玩辞曰上九爲卦之主故称我
　　六二顚颐拂经于丘颐征凶象曰六二征凶行失类也干爲首初九干爻在六二下【汉上说】而六二仰首举颐而向上有似乎倒其颐者然【顚倒也】且仰首而经痒【仲氏易曰近颐之口下通于吭所谓经也庄于缘督爲经熊经鸟伸是也汉书以经死爲絶吭正以经卽吭也】又若有抑骚之者然【朱升曰摩拂卽抑骚也】于以望食于上九之丘颐【上处高又艮爲丘故曰丘颐】则初之于上观之而此几以身赴之矣上旣非其比又非其应失其类矣不亦凶乎此居下位而援上者以居震中故径往而行
　　六三拂颐征凶十年勿用无攸利象曰十年勿用道大悖也
　　六二犹但拂经也六三则震动之极且若拂其颐矣所谓道逢麯车口流涎者也则于养正之道愈大悖矣虽与上爲正应而卑恶躁丑必爲上所弃卽至坤数之尽爲十年犹勿用焉凶其甚矣又何利哉
　　六四顚颐吉虎视耽耽其欲逐逐无咎象曰顚颐之吉上施光也
　　六四与初相应初干爻爲首亦仰首举颐而向上地【四爻上卦地位】承乎天求立功也非苟食也吉矣艮象爲虎耽耽然视近而志逺【说文耽耽视近志逺也】其兼弱攻昧之欲逐而又逐【卽逐鹿之逐】固无过者功成受禄上九自大离之光而恩施荣耀矣上而太公下而耿弇似之
　　六五拂经居贞吉不可涉大川象曰居贞之吉顺以从上也
　　六五居中而柔不当位亦有求口实而拂经之象焉而仰承上九不敢纵逸以顺爲正固可迪吉惟是才弱德小若欲爲坎川之涉则不可耳此裴寂之流也
　　上九由颐厉吉利涉大川象曰由颐厉吉大有庆也由颐同由豫诸爻由之而养也上九爲一卦主是下之观颐顚颐拂颐拂经者皆由我而养之也兼收并蓄能无危惕然干健知险卽大川浩淼无不利涉大有庆矣其汉唐之帝王乎卦中空有舟象口容不宜动宜止故震三爻皆凶艮三爻皆吉
　　【巽下兑上】
　　大过栋桡利有攸往亨
　　彖曰大过大者过也栋桡本末弱也刚过而中巽而说行利有攸往乃亨大过之时大矣哉
　　卦义与小过对者也四隂环聚则小过四隂中强则大过大者之过观其象矣两巽相背爲木合爲大坎爲宫爲栋【栋来注谓梁上屋脊之木所以承椽瓦者也说文谓之极尔雅谓之桴其义皆训中也】而两兑亦相背【周易皆反易独乾坤坎离颐大过中孚小过八卦不然而颐大过中孚小过又内外两卦自相反易】初上皆柔木中虽刚而本末弱矣兑爲毁折坎爲陷爲矫輮栋不且桡乎葢四刚大过则两柔不堪坐致桡败势所必然所可挽回者刚过而尚居于中【二五爲中三四亦称中爻】又巽入而兑悦以行以此往而过而不过乃可亨耳然则大过之时所关何如而济之者当何如不大矣哉司马光曰大过可济之以柔不可助之以刚故刚之四爻皆以居隂爲吉不以得位爲美【按卦元亨利贞利有攸往等辞有见在之辞有期望之辞有相需之辞如此利有攸往乃亨则亨视攸往也】
　　象曰泽灭木大过君子以独立不惧遯世无闷
　　泽以滋木今泽在上而反灭木大过之象也天下滔滔而谁以易之如伊尹之躬耕固独立不惧遯世无闷也卽仲尼之周流亦独立不惧遯世无闷也卓立风波以济大过者也玩辞曰独立不惧木之植遯世无闷泽之悦
　　初六借用白茅无咎象曰借用白茅柔在下也
　　初柔在下弱而卑矣然大过之时正当以卑巽出之苟其柔如茅其洁如白茅【巽爲白茅】爲借以承刚【借荐也】可以无咎【士虞礼苴刌茅长五寸束之郑注云苴所以借祭也】
