<!-- { "loadSidebar": true } -->
　　三生木于东地四生金于西天五生土于中阳无耦隂无配未相成也地六成水于北与天一并天七成火于南与地二并地八成木于东与天三并天九成金于西与地四并地十成土于中与天五并然其说不始康成扬雄太以三八为木四九为金二七为火一六为水五五为土吕不韦月令曰木数八火数七土数五金数九水数六盖自战国末即有其说矣而实与易道刺谬不然系辞曰干大生坤广生皆生也而成在其中观坤曰资生即曰成物可见也不则干知大始坤作成物或可曰天生而地成今乃天地各分生成各有生成是何说乎且天三生而二成地三成而二生何以言之水木土何以当生于天而成于地火金何以当生于地而成于天金木皆地生若曰木天生者得天气也则何物不需天气者取火于日空中有火火不实生于天乎土之生似当先于金木而反居五夫五行之配一二三四五何居或谓洪范一曰水二曰火三曰木四曰金五曰土因据之为相生之数则洪范枚举不容无序非为生成也不然五事一曰貌二曰言三曰视四曰听五曰思岂亦先生貌后生言以及视聴思乎夫土即地也岂有地犹无土待生水火木金后而天乃生之乎地之成土即以地成地乎况六七八九十之数复何自焉后人以此装河洛图太极为生人生物之源则所系重矣乃圣经祗有五十五数以为大衍之本而并不及五行生成一语岂经防尚有纰漏耶其为曲学穿凿附防灼无疑也故五徳相禅之妄髙氏拱本语明辨之矣五行生成之说非易道郭氏雍亦言之矣　且五行配八卦【郑注无此系后人伪河图见后】加以生克更为诬经毛河右易小帖云以卦义言离为火坎为水巽为木矣然震为雷不为木艮为山不为土兑为泽不为金【革彖曰水火相熄则兑泽属水】即干之为金不过与为玉并言非专属金也【干为金为冰为大赤为木果则金木水火皆备矣】以卦位言则震木兑金离火坎水似矣然而坤不是火艮不是水有四正而无四维即曰坤艮属土正合五行然何以水火各一卦而金木与土则各有复卦且何以中央之土反无卦位也以卦数言则天一为坎地二为离天三为震地四为兑而干巽艮坤则又以六七八九就天地而分属之似矣然而土为五十反为卦数所不取夫参同契云三五至精五行之数全在正五今卦有合五而无正五如金水为一五木火为一五皆可两合而土之正五卦何以反不及也至宋人太极图专论五行且欲以五行生八卦更无理矣王昆绳曰五行生克始于邹衍而成于汉刘向班固然五行志等书皆牵扭可笑江河井泉金之流也其然乎世亦取火于金石独木也哉水木火土则谓草木悉漂萍盲者笑其妄以为未有土先有火不知虚空何物可灰为大块也克木者金而火未尝不克木也吾见克土者金木之克不若金之利也火水交相克者也土克水水亦克土也总之天地无不生无不克万物消长乎隂阳也若五行生克谬矣哉钱煌曰卦论生杀则干父克震子震子克坤母兑离巽三女艮坎震三男皆相克此大乱人伦之道也而可哉胡朏明易图明辨曰经言天地之数所以为大衍也注者篡以五行生成则与大衍何与何也蓍无五行无方位无生成也今试就筮法按之自四营成易以至十有八变而成卦孰为天生而地成地生而天成耶孰居东而为木居西而为金耶如今人河图洛书圆者方者单者复者皆安在耶塨按金木水火土始见于大禹谟然与谷称六府不称五行甘誓始言五行而不详其目至洪范乃有五行物数然水曰润下火曰炎上木曰曲直金曰从革土爰稼穑是指流行人间最大而适用者有此五物犹禹谟言财货藏于是而谓之府也故周礼考工记又名曰五材春秋传亦曰天生五材民并用之非谓五行握自帝天而能生万物也宋人太极图乃谓五气顺布化生人物则金木何许较之人微且顽矣乃能生人焉有是理若谓四时配五行天有五纬星气实生人则地有一物天有一星如少微四辅非星气能生人也王良傅说以人得名能生人耶【王昆绳曰五星古名嵗填荧惑太白辰配以五行者汉人也】四时配五行亦后儒约象物之说月令春盛徳在木乃言春之盛徳种之于木非言木有盛徳而生春之物也夏秋冬之于火金水亦然且此圣经所未冇也【按说卦方位夏火冬水似之而春木秋金则无其象】至以天地生成配易卦谓天一生水为坎一地二生火为离二天三生木为震三地四生金为兑四因以地六成水并列西北为干六天七成火并列东南为巽七地八成木并列东北为艮八天九成金并列西南为坤九则干为天为老阳乃为地成乃得老隂六数坤为地为老隂乃为天成乃得老阳九数何其傎乎圣经干天称父坤地称母以生万物而震雷巽风坎水离火艮山兑泽六子动之挠之燥之润之说之终始之隂阳化育之道尽矣今术数家但知宗后人五行生物不知大易此其所以为小道也【五经语孟言道已尽出此者即可掷之】汪季青曰谓五行为天地也不可谓五行即六子也则六子无金谓五行后于六子乎六子已有水火矣谓五行先于六子乎是六子不当称六子而称六孙矣其言渉戏然亦明且著者【五行之物散见于易或以五行生成讲易难通遂谓易无五行又非也但五行者言巳成之五材也五材不可言生克而有畏爱如白术防风为使爱也木香见火无功畏也世误以畏为克爱为生耳】
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　夫四营之易何为取天地之数也【卢氏说】盖以筮开万物成就务事覆冒天下之道不过如天地之数而已筮法有一【除一不用】二【分而为二】三【挂一象三】四【揲之以四】而成卦有九六七八总用大衍之数五十无出天地之数之外者也苏传亦如斯指天一地二十者然割天一节于大衍以前此处文法尚可通哉【汉律厯志及卫元嵩元包运蓍篇引天一十句与天数五一段接然不可以引述文改经文也】
　　是故蓍之徳圆而神卦之徳方以知六爻之义易以贡圣人以此洗心退藏于密吉凶与民同患神以知来知以藏徃其孰能与于此哉古之聪明睿知神武而不杀者夫
　　蓍之数奇七七四十九象阳圆卦之数偶八八六十四象隂方【崔憬说盖圆数奇故圆则径一而围三有奇方数偶故方则径一而围四】蓍徳则一二三四四八五九七八九六迭出互见以推未来是圆而神也卦徳则奇为阳偶为隂各有定形以知物是方以知也六爻则每爻有义变易以陈于人是易以贡也圣人以此蓍卦之徳爻之义净洗其心如江汉之濯退藏于宻渊渊静深凡民之吉凶皆一体相关与之营虑【患即虑也】至诚如神可以前知清明在躬包罗万古非聪无不闻明无不见睿无不入知无不通神武震世不假刑杀之圣孰能与于此哉
　　是以明于天之道而察于民之故是兴神物以前民用圣人以此斋戒以神明其徳夫
　　史记曰龟千岁而游于莲叶之上蓍生满百茎者下必有神龟守之上常有青云覆之是神物也圣人兴为卜筮以引导民用其心本斋戒也其徳本神明也而至筮时更加斋戒预烛未来灵明变化是以此神物斋戒以神明其徳也
　　是故阖户谓之坤辟户谓之干一阖一辟谓之变徃来不穷谓之通见乃谓之象形乃谓之器制而用之谓之法利用出入民咸用之谓之神
　　故卜筮总于乾坤而极于民用乾坤为易之门户而坤隂收敛则阖户谓之坤干阳发生则辟户谓之干一阖一辟相交相易谓之变乾坤徃上卦为徃来下卦为来上下不穷谓之通衍而见卦爻之象谓之象因象成物如衣裳书契等谓之器制器以使民用礼乐刑政谓之法利用出入民咸用之如谷而酒饮麻而布衣车行如龙舟渡如飞妙用入神谓之神
　　是故易有太极是生两仪两仪生四象四象生八卦八卦定吉凶吉凶生大业
