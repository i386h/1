<!-- { "loadSidebar": true } -->
　　后半震不成震足前半艮不成艮鼻且俱为兑之毁折则劓且刖矣虽九五得位系我赤绂而束缚绞急即困于赤绂焉【九五与九二敌应互离火性炎上二为朱绂则渐上色轻为赤绂】虽然徳中而直【干爻静専动直】岂终困哉徐出言説【兑为説説悦通字】以达神天祭祀获福利矣文王之囚羑里而终三分有二也似之
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　上六亦掩刚而困者巽为木六以柔纒巽木之上是困于葛藟也巽为髙上居巽髙之上是于臲卼也【臲卼即杌不安也】然上与初三不同穷则变矣忽而觉曰吾其动乎吾悔矣果有悔也则征行而吉矣征行即动也君子固困穷而通而小人悔掩刚之不当亦可通如此
　　【巽下坎上】
　　井改邑不改井无丧无得往来井井汔至亦未繘井羸其瓶凶
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也巽为木为入坎为水木入水下而取水在上汲井之象非井乎故观乎反易困上为兑反于下为巽巽为市邑是改为邑也困下为坎反于上亦为坎刚徳居中坎水通行是井原有不改也【来注三隂为井身初井泥四井甃上井收是也三阳为井水二射漏三井渫五寒冽是也】井不改则取之不竭无所丧惠而不居无所得但见往而外者坎一井也来而内者大坎亦一井也养人又何穷焉特是井必出水始能养人向使汲水者几至于井【汔几也】而未用其繘于井【繘绠也巽为绳绠象】忽羸其瓶【羸敝败也】毁折下漏【离中虚瓶象兑为毁折羸象】则无以上水不其凶乎
　　象曰木上有水井君子以劳民劝相
　　如井养然君子也劳来其民劝之助之戒用休董用威劝以九歌
　　初六井泥不食旧井无禽象曰井泥不食下也旧井无禽时舍也
　　初二皆地道而初尤地下井底之泥也其可食乎【仲氏易】夫井泥而不可食必其久不渫治者也旧井也眢而下缺即巽之鸡离之飞鸟亦无反而顾之者【禽常近水杜诗鸬鷀窥浅井是也】为时所置可知矣
　　九二井谷射鲋瓮敝漏象曰井谷射鲋无与也
　　九二井有水矣但毁折之水【兑为毁折】流于山下【变艮为山】则井而似谷庄周所谓缺甃之崖是也其水无人上汲惟下注而射于初有射鲋之象焉【崔憬曰鱼隂虫也处井下体又隂爻鱼象仲氏易曰鲋小鱼也少牢馈食曰鱼用鲋十有五而俎言细小也埤雅谓即今之鲫以其相即而行曰鲫以其相附而行曰鲋吕子洞庭之鲋则大鱼别一种】而且倒兑下缺有似翻壶盛水之瓮且敝而漏矣【瓮即瓶】夫汲之必有与之者顾谁与此【无应故无与】
　　九三井渫不食为我心恻可用汲王明并受其福象曰井渫不食行恻也求王明受福也
　　三居刚乘刚逺于泥而无漏巽为洁齐井之渫去其汚者渫者泄也史记屈原作井泄是也然水尚在井中而兑口居上或不为人所食者有之清不见亮贤不见收行道之人皆必为我心恻矣于此而用汲引焉庶其可乎夫五王也五与三同功为离离为明王而能明以汲之则共处离位与不共处离位者谁不受福焉宜求之者众矣【仲氏易】
　　六四井甃无咎象曰井甃无咎修井也
　　四在互卦离中以离中之火烧坤土【坎本坤卦】为甓而甃之四傍马融所谓以瓦治井者修也
　　九五井洌寒泉食象曰寒泉之食中正也
　　仲氏易曰此水繘而上矣坎水正中洌也不泥也寒也坎北寒地也泉也有本也上坎下又坎也食也兑口正向也
　　上六井收勿幕有孚元吉象曰元吉在上大成也上六井上见口如井韩然收也【按韩説文井垣也即今井口上榦也所以收井者故谓之收画井即取其形故苏轼曰收者甃之上穷也】井收得母幕之乎【幕葢井具也】夫往来井井取之不禁又何幕为【井口仍见上缺是勿幕也】出坎之孚而得大吉井养于是乎大成矣












　　周易注卷三
<经部,易类,周易传注>
　　钦定四库全书
　　周易注卷四
　　通州学正李撰
　　下经
　　【离下兑上】
　　革已日乃孚元亨利贞悔亡
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　革变革也文王序卦以反易爲次然又有重易而可对见者如睽之与革是也睽爲火泽火炎上而水润下相违而巳而革爲泽火泽之润下者必及火火之炎上者必及泽相搏也已而相熄【息与熄同即灭也或谓兑泽与坎水不同不可言水则孔子言水火相息非耶】二女亦然睽之中女上而少女下虽各有志犹不相害至于革则女兄居下女弟居上孤嫠既不堪而复以晨夕先后短长错迕之细相对诟谇其势不至于不相得不止此革之所由名也【仲氏易】然而天下之事革旧则新理有固然但不极不革汤武行善桀纣行恶各终其日【崔憬説巳终也汉晋皆如此解史记凡下事接上事者言巳谓终此事而又为也汉上易以巳为戊巳之巳谓八卦纳甲干纳甲壬坤纳乙癸震纳庚防纳辛坎纳戊离纳巳艮纳丙兑纳丁不惟纳甲之説起于后人且此卦下离谓之纳已则蛊卦无干何以有甲巽卦无震何以有庚不可通矣至训巳字更于此卦添一庚字或谓庚前一日为巳或谓庚后十日为已不更添设欤】人乃晓然信之内文明而外和説大亨以正所革者当其悔乃亡且此人道也即天道也暑以变寒寒以变暑相革而成嵗故汤武革命以法天地上顺乎天而下应乎人然则革之时何其大哉
　　彖曰泽中有火革君子以治厯明时
　　天地革而四时成君子治厯明之而巳
　　初九巩用黄牛之革象曰巩用黄牛不可以有爲也虽当革时处下无应一若有物束之者所谓巩也【説文以革束物为巩】第巩用韦束而初居离刚即用离牛之刚革而黄其色者【离为牛刚其革也黄者黄离色也】于以爲巩则既坚且靱而急不能革故曰此不可以有爲者【仲氏易】葢兽去皮毛本爲革象而时日未至故且束防以自处耳
　　六二已日乃革之征吉无咎象曰巳日革之行有嘉也离爲日二爻则日过半矣彖之所谓已日乃有孚者亦以已日乃可革也由此而征行以待巳日不轻革焉焉有不嘉
　　九三征凶贞厉革言三就有孚象曰革言三就又何之矣
　　九三以爲逼近上卦即欲征而革乎则罹躁动之凶矣必正而危厉变革之言三订而就【就成也变震为言】则乃孚者有孚矣又何之乎言巳详审无所复用其详审也
　　九四悔亡有孚改命吉象曰改命之吉信志也
　　九四在离日上所谓巳日也互干居中跃而欲飞【人近天位】天下皆信其志正彖所谓悔亡者汤武革命此其时矣巽为命
　　九五大人虎变未占有孚象曰大人虎变其文炳也于是而革者称大人矣命之既改创制立法更朔易服考车书而定礼乐其乘干向离文明饰治【仲氏易】如虎之文采变化炳然外着【干有虎象宋衷曰兑为白虎】是何待占而后知其信于天下哉二至上大坎爲孚而三有孚皆归阳爻心实孚也
　　上六君子豹变小人革靣征凶居贞吉象曰君子豹变其文蔚也小人革靣顺以从君也
　　至于上六则由创而守矣有位君子之革文章华国豹变蔚然【陆绩曰兑阳爻称虎隂爻称豹豹虎类而小订詀曰虎大而文疎曰炳豹小而文宻曰蔚】无位小人之革改易靣目从欲而治【居髙则为君子隂柔则为小人俱指上六言】所谓万物更新四海太平者非耶然而继创以守务在休息张而不弛盛世所忌动则凶居则正而吉葢非常之举更革之行可以处变而不可以处常惟可处变故当其未革用黄牛之革而偏厌其固惟不可处常故及其既革虽虎豹炳蔚斐然文治而惟恐其征时则然也初二三以渐而革四则正革五六革之成革道如此
　　【巽下离上】
　　鼎元吉亨
　　彖曰鼎象也以木巽火亨【烹通下亨以大亨俱同】餁也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　鼎者何也象也初偶似足二三四竒而中实似腹五偶似耳上竒似非鼎象而何然象也而义即具焉以木巽【入也】火事爲烹餁岂细故哉圣人作而大牢脀【音征以牲体实鼎也】鼎以享上帝饔餐牢醴用物宏多以养当代之圣贤鼎之攸闗为何如者而况其徳则巽顺于内而大坎之耳上离之目亶聪明作元后且坤柔爲离主爻进而上行得五中而应九二之刚上下相得其大吉而亨也尚待多辞决欤【颐与鼎皆有养义而口实不若鼎养之尊也观彖象辞可见】
　　象曰木上有火鼎君子以正位凝命
　　命既革矣君子正位以凝之成王定鼎于郏鄏其象如此
　　初六鼎颠趾利出否得妾以其子无咎象曰鼎颠趾未悖也利出否以从贵也
　　初在鼎下而偶开如趾然然卦与革反易则一观于革似颠其趾者夫趾而颠有似乎悖礼祭先夕溉鼎涤濯则必颠鼎而出否浊之物焉岂为悖哉且夫颠者倒也初六爲巽倒巽即兑兑爲少女爲妾而自初至五即爲大坎之子又有得妾以其子之象焉【妾以事餁子以主鼎】则母以子贵与鼎以出否而从贵者不相似乎【订诂否爲贱新洁爲贵】
　　九二鼎有实我仇有疾不我能即吉象曰鼎有实慎所之也我仇有疾终无尤也
　　二当鼎下腹而得阳爻则有实持其实何之六五二之所之也谨慎以之则我之仇类同爲阳爻同居腹位如行塞之九三覆餗之九四未免有所嫉妒然不能即我之身而害之故吉而无尤
　　九三鼎耳革其行塞雉膏不食方雨亏悔终吉象曰鼎耳革失其义也
　　一至五大坎爲耳三正居坎中则虽未至六五【六五爲鼎耳】已有耳象焉无奈中有三阳而九三上下充连通者不通【坎为通】鼎耳改矣【胡瑗口义】夫耳必虚而后可贯以而扛近食前今耳改而塞则行亦塞失鼎之义矣【汉五行志口鼎以耳行】虽有上离之雉可以爲膏焉得食哉幸而大坎将雨雨则隂阳相和革者可复塞者可通将见不食而亏阙者悔而思变终获其吉矣
　　九四鼎折足覆公餗其形渥凶象曰覆公餗信如何也凡物之能容者必其有余地也九四下有三阳实满巳过上逼耳鼎不能胜其下之足【初为足】斗然摧折【兑为毁折】而公餗覆矣【李氏集解曰四为诸侯上公之位餗者雉膏之属】流漓沾濡【坎象】形模沃若夫九四不甞以爲鼎鼐材乎而今果何如
　　六五鼎黄耳金利贞象曰鼎黄耳中以为实也此正鼎之耳也而居离中则黄离爲黄耳于是以上九之金贯之【上九干画干为金】鼎于是不成烹餁之功乎特是鼎耳无实以下与二爲正应得中而虚纳【彖曰耳目聪明得中而应乎刚】则二之有实即爲五之实矣其中也其贞也是其所利也
