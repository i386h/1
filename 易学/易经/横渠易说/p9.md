<!-- { "loadSidebar": true } -->
    六三志应于上，近不相得，不固其路使速应于上，则初九之应无所间阻，故曰“损其疾”，使彼有喜，故己亦可喜而无咎也。六五，或益之十朋之龟，弗克违，元吉。象曰：六五元吉，自上祐也。
    龟弗能远，言受益之可必，信然不疑也。“或益之”，上九自外来而比之，况其下者乎!上九，弗损益之，无咎，贞吉。利有攸往，得臣无家。象曰：“弗损益之”，大得志也。
    上九本为九三，虽为损下，其实上行，故云“弗损益之”。损终反益，反如益卦损上而益下，则可大得志，至于得臣无家，(咎)［言］所有之多也。以刚在上，受下之益多矣，故(大川)［无所］施损，当反益于下，故曰“弗损益之”。
    益 
    益。利有攸往，利涉大川。彖曰：益，损上益下，民说无疆。自上下下，其道大光。“利有攸往”，中正有庆。“利涉大川”，木道乃行。益动而巽，日进无疆。天施地生，其益无方。凡益之道，与时偕行。象曰：风雷益，君子以见善则迁，有过则改。
    上巽下动者，损上益下之道，木以动而巽，故“利涉大川”。否卦九四下而为初九，故曰“天施地生”，又曰“损上益下”，又曰“自上下下”。初九，利用为大作，元吉，无咎。象曰：“元吉无咎”，下不厚事也。
    以刚阳之德施益于下，故利用大作。然必元吉乃无咎也。六二，或益之十朋之龟，弗克违，永贞吉。王用享于帝，吉。象曰：“或益之”，自外来也。“或益之十朋之龟弗克违”，言损上益下之道，理不可易，人皆信之，虽十朋之龟亦不能违此道也。往见损，九五居中体柔，蒙上之益，修报于下，享帝之美，莫盛此焉。“或益之”，必有自外来而益之者也。六三，益之用凶事，无咎。有孚中行，告公用圭。象曰：益用凶事，固有之也。
    中行者，不私于应，无所偏系也。用心不私，以拯凶难，虽非王者之佐，可以用之牧伯以为藩屏之臣矣。体躁居阳，上有刚应，持此施益，用拯凶难，乃其固能也，故无咎可必。然亦须执礼告上公而行，方合中道，其曰“告公”者，未足专进为王者之佐也。六四，中行告公从，利用为依迁国。象曰：“告公从”，以益志也。
    以阴居阴，体巽应卑，持此施益，可以为依迁之国。纯用卑柔，仍告上公见从，方可用事，无刚故也。不足告王，故曰“告公”。
    本为初六，寄位于四，居阴体巽，所趋在下，以为依迁之国，人所容信，然必中行不私，然后可告必见从，盖上以益下为心也。九五，有孚惠心勿问，元吉。有孚惠我德。象曰：“有孚惠心”，勿问之矣。“惠我德”，大得志也。上九，莫益之，或击之，立心勿恒，凶。象曰：“莫益之”，偏辞也。“或击之”，自外来也。
    体刚质巽，志应在下，位亢于上，故立心勿恒。“或击之”，反“或益之”之义为文，故又云“自外来”也。
    未尝损己而云“莫益之”，作易者因益卦而言尔。
    夬 
    夬。扬于王庭，孚号有厉。告自邑，不利即戎，利有攸往。
    益而不已必决，故受之以夬。彖曰：夬，决也，刚决柔也，健而说，决而和。“扬于王庭”，柔乘五刚也；“孚号有厉”，其危乃光也。“告自邑，不利即戎”所尚乃穷也；“利有攸往”，刚长乃终也。
    不可以必胜而忽慢，故能矜慎则愈光也。
    除恶务本，故利有所进而后为德乃终。象曰：泽上于天，夬，君子以施禄及下，居德则忌。
    君子道长，故非德之禁可以必行，然不可恃令之行，无恩以及下也。初九，壮于前趾，往不胜为咎。象曰：不胜而往，咎也。
    言能虑胜而往则无咎。九二，惕号，莫夜有戎勿恤。象曰：“有戎勿恤”，得中道也。
    警惧申号，能孚号而有厉也。以必胜之刚，决至危之柔，能自危虑，虽有戎何恤!能得中道，故刚而不暴。九三，壮于頄，有凶。君子夬夬，独行遇雨若濡，有愠，无咎。象曰：“君子夬夬”，终无咎也。
    九三以阳居阳，进决于上，是壮于頄也。不得中道，过壮或凶，故曰“有凶”。君子明于事几，能夬于用夬，进而缓之以善其终，不假用众，故曰“独行”；使之悦从，故曰“遇雨若濡”。君子之心终［无系累］，故必有愠。虽其有愠，于正无害，故［曰］“无咎”，［故］君子之道绰然余裕，终不为咎也。九四，臀无肤，其行次且，牵羊悔亡，闻言不信。象曰：“其行次且”，位不当也。“闻言不信”，聪不明也。
    一阴在上，众阳争趋，三其正应，己独乘之，故行止皆凶。牵羊者必让而先之，则为力也易，溺于所趋，必不能用，故曰“闻言不信”，溺于心者，听必不聪。	九五，苋陆夬夬，中行无咎。象曰：“中行无咎”，中未光也。
    阳近于阴，不能无累，故必正其行然后免咎。上六，无号终有凶。象曰：无号之凶，终不可长也。
    姤 
    姤。女壮，勿用取女。彖曰：姤，遇也，柔遇刚也。“勿用取女”，不可与长也。天地相遇，品物咸章也，刚遇中正，天下大行也。姤之时义大矣哉!
    非中爻不能备卦德，故曰“刚遇中正”。象曰：天下有风，姤，后以施命诰四方。
    上所以用柔于下者，诰令莫大焉。初六，系于金柅，贞吉。有攸往，见凶。羸豕孚蹢躅。象曰：“系于金柅”，柔道牵也。
    金柅二物也，处姤之时，不牵于近则所往皆凶。孚，信也。豕方羸时，力未能动，然至诚在于蹢躅，得申则申矣。如李德裕处置阉宦，徒知其帖息威伏，而忽于志不(忘)［妄］逞，照察少不至则失其几也。九二，包有鱼，无咎，不利宾。象曰：“包有鱼”，义不及宾也。九三，臀无肤，其行次且，厉无大咎。象曰：“其行次且”，行未牵也。
    行而无所与遇，故曰“行未牵也”，进退无所系也。九四，包无鱼，起凶。象曰：无鱼之凶，远民也。九五，以杞包瓜，含章，有陨自天。象曰：九五含章，中正也。“有陨自天”，志不舍命也。
    杞之为物，根固于下，瓜之为实，溃必自内。九五以中正刚健含章宅尊，而遇阴柔浸长之时，厚下安宅，溃乱是防，尽其人谋而听天命者也。“以杞包瓜”，文王事纣之道，厚下以防中溃，尽人谋而听天命者欤!上九，姤其角，吝无咎。象曰：“姤其角”，上穷吝也。
    穷不知变，吝之道也。
    萃 
    萃。亨，王假有庙，利见大人，亨利贞。用大牲吉，利有攸往。
    姤者遇也，物相遇而后聚，故受之以萃。
    与涣卦义同，故繇辞互见。
    萃而不见大人之德，吝道也。彖曰：萃，聚也，顺以说，刚中而应，故聚也。“王假有庙”，致孝享也。“利见大人亨”，聚以正也。“用大牲吉，利有攸往”，顺天命也。观其所聚而天地万物之情可见矣。象曰：泽上于地，萃，君子以除戎器，戒不虞。
    聚而致享，必有庙乃尽其实。
    聚而不见大人之德，吝道也。
    聚不以正，私邪胜也。
    富聚之世，顺天之命，用大牲有所进为宜。
    散而通之，顺天命而不凝于物也。凝一作疑。初六，有孚不终，乃乱乃萃。若号一握，为笑勿恤，往无咎。象曰：“乃乱乃萃”，其志乱也。
    萃聚之世，物各以近相求，所处远者，虽有其应，不能专一。初六履不以中，萃而志乱，故为众轻侮，若能啼号齐咨，专一其守，不恤众侮，则往而无咎。六二，引吉，无咎。孚乃利用禴。象曰：“引吉无咎”，中未变也。
    物思其聚之时，能自持不变，引而后往，吉乃无咎。凡言“利用禴”，皆诚素着白于幽明之际，未孚而略礼，则神怒而民怨。六三，萃如嗟如，无攸利。往无咎，小吝。象曰：“往无咎”，上巽也。九四，大吉，无咎，象曰：“大吉无咎”，位不当也。
    位非极显而有物之萃，非大吉则悔吝必矣。九五，萃有位，无咎。匪孚，元永贞，悔亡。象曰：“萃有位”，志未光也。
    居得盛位不能见，以大人之德系应于二，故曰“有位”，履非不正，故无咎。然非君人之大信，为德非厚，不能无悔，故元永贞而后悔亡。上六，齐咨涕洟，无咎。象曰：“齐咨涕洟”，未安上也。
    以阴居上，极物之萃，非所堪也。
    升 
    升。元亨，用见大人勿恤，南征吉。彖曰：柔以时升，巽而顺，刚中而应，是以大亨。“用见大人勿恤”，有庆也，“南征吉”，志行也。象曰：地中生木，升，君子以顺德积小以高大。
    萃者聚也，聚而上者谓之升，故受之以升。
    乾之九二利见大人而以时之止，升之九二有六五配合之庆，故可见大人之德，南征而勿恤也。初六，允升，大吉。象曰：“允升大吉”，上合志也。
    允，信也。自信于己，与上合志而升。九二，孚乃利用禴，无咎。象曰：九二之孚，有喜也。
    与萃六二同。九三，升虚邑。象曰：“升虚邑”，无所疑也。
    上皆阴柔，往无所疑。六四，王用亨于岐山，吉无咎。象曰：“王用亨于岐山”，顺事也。六五，贞吉升阶。象曰：“贞吉升阶”，大得志也。
    柔中极尊，不拒来者，使物皆阶己而升，正而且吉，志宜大获也。易所谓“得志”者，圣贤获其愿欲。得臣无家，尧之志也，贞吉升阶，舜之志也。上六，冥升，利于不息之贞。象曰：冥升在上，消不富也。
    困 
    困。亨贞，大人吉，无咎，有言不信。彖曰：困，刚掩也。险以说，困而不失其所亨，其唯君子乎!“贞大人吉”，以刚中也；“有言不信”，尚口乃穷也。象曰：泽无水，困，君子以致命遂志。
    升而不己必困，故受之以困。困于险下，柔不自振，非穷而能亨，致命遂志者也。初六，臀困于株木，入于幽谷，三岁不觌。象曰：“入于幽谷”，幽不明也。
    处困者正乃无咎，居非得中，故幽而不明。九二，困于酒食，朱绂方来，利用享祀，征凶，无咎。象曰：“困于酒食”，中有庆也。
