<!-- { "loadSidebar": true } -->
　　取坎水而塞其下流为兑泽泽有喜气洋溢之象又一阴进乎二阳之上为气之舒散乎外者故近乎説然説之为道茍不以正则流为邪媚故彖戒以贞而爻贵夫刚焉葢説之易渉于不正者病在柔外而説之所以得其正者实本刚中三与上为柔外故能説二与五为刚中故能利贞三以柔居刚为下兑之主来而求阳之説其恶易见故本爻凶上以柔居柔为上兑之主引而致阳之説其情难测故比爻尤不可以不戒六画唯初有廓然大公和而不同之象为得説之正而已按圣人于三女之卦多以贞戒之离曰利亨贞巽曰利贞兑曰亨利贞葢阴柔之质多病于不正故皆以正言也
　　兑亨利贞
　　此卦上下皆兑一阴进于二阳之上非其所望喜见乎外故名为兑卦辞言説当出于正而不可妄説也文王系兑彖辞曰卦体刚中而柔外人诚能以刚中之正説人则人情无不乐吾之可亲上感下应懽忭交通而自亨夫説固有亨道非道求説又在所当戒故必其所説者一出于天理人心之正而无邪佞柔媚之私乃为利也按説有亨道而必利于贞者是因其所不足而戒之之辞也此王道之熙皥所以异于覇者之驩虞欤
　　彖曰兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　此彖传是释兑彖辞而极言其説道之大也刚中指二五柔外指三上孔子释兑彖辞曰卦名兑者以一阴进于二阳之上喜见乎外有和説之义故名兑也夫説固有亨道矣而又利贞者何哉葢以卦体二五以刚居中三上以柔居外刚中固无不正而柔外似有不正之嫌故必其所説者出于义理而无妄説之私则所説得其正乃为利耳夫其所以利于贞者推而极之天人之大亦总不外此正而已矣葢説而既得其正则上合天理可以顺天而不悖下契人心可以应人而不违由是本此説道之正而率民以趋事则民皆乐于効力而忘其劳率民以犯难则民皆急于向义而忘其死夫逸与生人之所好劳与死人之所恶今乃忘其劳忘其死岂人之情也哉不知説以先民则劳之正所以逸之説以犯难则生之所以为仁杀之亦所以为仁也岂非説道之大自能使民劝勉矣哉按説之大者以其正也正则民劝而其説乃大如大禹之治水八载周公之东征三年可为忘劳忘死之騐矣
　　象曰丽泽兑君子以朋友讲习
　　此象传是言君子体兑象而得互相滋益之道也丽附丽也孔子释兑象曰凡天下之不相説者多由于不相同两泽相丽彼此相资是虽无情之物而同气相求同类相益寔有相説之义兑之象也君子体之而以朋友讲习焉葢徒讲不习则中无实得徒习不讲则开悟无从于是论説以讲之于先体騐以习之于后则究其理而所知者益精践其事而所能者益固相説之益莫有加于此者矣按习者服习其事而朋友则所以讲明其义也其义既明至于践行其事则非朋友所能用力矣故曰知之匪艰行之维艰也
　　初九和兑吉象曰和兑之吉行未疑也
　　此一爻是言説人者当出于正也周公系兑初爻曰初九以阳居卦下而无应夫阳刚则不失于柔媚处下则不失于上求无应则又不失于私系是其所説者出乎性情之中正而于天理无所乖于人情无所拂如是则其所説者无偏党之私而得其正矣何吉如之孔子释初象曰凡説人者于理未顺则所行不正而有可疑矣和兑而得吉者其所行皆本谦恭以待物而无偏私之可疑也使其不正则有所疑矣安得为和哉按和之与同有异初处説体之下得阳刚之正是説而不流于邪者故为和而得吉耳
　　九二孚兑吉悔亡象曰孚兑之吉信志也
　　此一爻是言説人之出于诚也周公系兑二爻曰九二以阳居阴似不足以取信于人所行有悔矣然以其有刚中之德则所説一本由之诚而非伪为于外者以孚而説则上焉得君下焉得民内焉顺亲外焉信友孚诚所感未有不动者也是虽有可悔之事而亦不见其为悔矣故得吉而悔亡也孔子释二象曰説而不出于孚则其志不诚矣所谓孚兑之吉者由二之孚信一出于诚实之志而无少伪妄所以孚兑而得吉也按二处大臣之位当兑説之世乃天下视其所説以为趋向者也茍非孚信出于刚中之志鲜不为说媚之所惑矣
　　六三来兑凶象曰来兑之凶位不当也
　　此一爻是为阿谀而求説者警也来兑谓来就二阳以求説周公系兑三爻曰六三阴柔而不中正是説之妄者也又为兊主则深于説者矣夫位居下体则所説者宜在上乃上无所应而反来就二阳以求説初之刚正二之刚中三虽求説而不能得其説欲説人而人不我与则沦于汚贱而可耻矣其能免于凶乎孔子释三象曰三之来兊而凶者葢以阴柔不中正德不足以自守甘于妄说而人莫之与所以无往而不凶也按説贵出于正三以阴柔之质而説不以正夫非正而求说则为邪佞之徒矣其得凶也所谓名实交丧者耳不亦可以为媚悦求容者之大戒乎
　　九四商兑未宁介疾有喜象曰九四之喜有庆也此一爻是言去邪从正者当决其志于一也商兑谓商度所説周公系兑四爻曰九四上承九五之中正下比六三之柔邪将欲説五则三乃情之所系将欲说三则五乃理所当从君子小人之间度量而择所从未能自定为商兑未宁之象当此之时正天理人欲公私之界不可不审所从也幸四质本阳刚则阴柔原非其类为能介然守正疾恶柔邪是始虽疑而终则防也去邪从正不亦深可喜乎孔子释四象曰天下之理是非不两立故好善则疾恶从正则逺邪此君子小人之分也使一牵于柔则将沦胥而为小人之归矣今九四能介然守正而疾邪则有以保其名位而不坠其风节将得君行道福泽及物是不但有喜而实有庆也按大臣处近君之位贵絶私党以奉公使不审所从而轻为亲比则奔走于下而求説者必多幸进之门矣圣人以介疾有喜言之正所以开示正道而隄防其邪心也然正人之謇谔虽君子亦惮其过刚宵小之柔邪即贤者亦乐其易近是以尤贵有知人之明而严辨之于早也
　　九五孚于剥有厉象曰孚于剥位正当也
　　此一爻是为人君惑于小人者戒也剥以阴消阳也指上六而言周公系兑五爻曰上六阴柔小人为説之主而处説之极能妄説以剥阳者也九五阳刚中正当説时而居尊位密近上六之小人狃于所説而相信之是孚于剥也夫阴柔小人内则蛊坏人之心术外则亏丧人之行业信非其人则有危道矣孔子释五象曰九五孚于剥者以五刚健中正而居尊位自恃可以去小人谓其不能为吾害也乃反为小人所惑受其剥而不自知非五伤于所恃乎按説之感人易于相得不知其感之者将以剥之也故以虞帝之圣而畏巧言令色岂非説之易入而深可惧乎圣人以孚剥言之所以戒轻信之失者切矣
　　上六引兑象曰上六引兑未光也
　　此一爻是言小人之説不以正也引谓引下二阳周公系兑上爻曰上六以阴柔成説之主而居説之极是所务专在于説人也故引下二阳相与为説在人之从不从固未可必而彼之性质柔媚其欲致人昵已者则如此耳孔子释上象曰凡説之出于正者其心必正大而光明上六引人以为説是其心之所存私而不公邪而不正其心迹隐晦而未至于光显也若本刚正刚中以为説其心迹人得而共见之矣按以动而求阳之説其恶易见以静而诱阳之説其情难知此引兑之所以未光也
　　【坎下巽上】
　　坎水在兑泽之上则为泽所节止坎水在巽风之下则为风所离散故曰涣井以木出水故居塞而能通涣以风行水故通之极而至于涣散二四为成卦之主下卦本坤刚来居二不为阴柔所困上卦本干六四以柔居柔得位之正不应初而上同于五刚不为柔困柔不与刚忤刚柔相得涣之所以能亨也以六爻言唯刚柔上下相合而不散者为能拯涣初柔而二刚二附就初在下相合以任拯涣之责故初马壮吉而二奔机得愿也五刚而四柔四上同五在上相合以成济涣之功故四涣群元吉而五涣汗无咎也此皆恊力以拯涣者至三上居相应之位以逺而不相及故三则但能涣其躬之难而无悔上则不过涣血以逺害而已
　　涣亨王假有庙利渉大川利贞
　　此卦坎下巽上风行水上有离披解散之象故名为涣卦辞是言人君济涣之道也涣散也假至也文王系涣彖辞曰卦以巽风而行坎水之上水遇风则涣散涣之象也夫涣则人心已散若难以得亨者幸卦变自渐而来九来居二而得中六往居三得九之位而上同于四是有可防之势既有其才复有其辅则涣有必济之理而可亨夫时当涣散是天下之涣皆在所当聚而自王者言之则当先其大者也葢涣之时以九庙则震惊王者当假庙孝享以聚祖考之精神而使神灵之已涣者复安以世道则溃乱卦则木在水上而能渉川王者当拯危济险以展才略于天下而使民心之已涣者复合凡此皆治涣之道也然假庙而不以正是媚神也故假庙则必尊祖敬宗而不敢为邀福之祀渉川而不以正是行险也故渉川则必顺天应人而不敢为侥幸之谋二者皆正乃为利耳茍或不然则神不歆而人不与涣何由而得亨乎按涣兼二义有因民涣散而萃之意假庙是也有涣天下患难之意渉川是也爻则全以涣为美事各有不同不可以一例观也
　　彖曰涣亨刚来而不穷柔得位乎外而上同王假有庙王乃在中也利渉大川乘木有功也
　　此彖传是释涣彖辞以明涣之所以得亨也刚来谓九居二柔得位谓六居三外谓外卦上同谓三上同乎四孔子释涣彖辞曰时当涣散不易得亨卦名涣而辞即系以亨者何哉葢当涣时非防可为之地与能为之才而复得人之助皆不足以济涣也今卦变自渐而来九来居二而得中则得其所安之地是山河险固可为据守之资形势利便可施攻取之计所以济涣者有其地矣六本柔也乃往居三得九之位是本之以寛仁济之以雄防则恩足以结人心而威足以御强敌所以济涣者有其才矣又三与四皆阴乃三上同于六四当国歩艰难而得朋以助则戮力同事可以扶危定倾而收再造之功名所以济涣者又有其助矣是以不终于涣而可亨也辞云王假有庙者非徒为观美而已也葢当涣时祖考之精神散失王者乃聚一已之精神至于宗庙之中上以杨谟烈之盛下以作臣民之心则对越如在而祖考之精神有所凴依而不至于散越矣辞谓利渉大川者非幸致也葢涣之时非救时之才不能有济卦象乘巽木于坎水之上则以经纶干理之才为澄清天下之略有以成济涣之功也按涣为险难之时非形势才力之兼善则不能以有济而又必假庙以收人心之散必渉川以拯天下之难涣之得亨岂易言哉
　　象曰风行水上涣先王以享于帝立庙
