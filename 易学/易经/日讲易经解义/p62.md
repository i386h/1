<!-- { "loadSidebar": true } -->
　　此一爻言当善用其刚随时合宜而不失其中也周公系小过四爻曰九四当过之时刚而不中宜有咎矣然能以刚处柔寜过于柔而为恭弗过于刚而为傲适合乎处过之宜为弗过遇之之象所以无咎者在此若使任刚而往则躁进而任事或疎用壮而去邪过激是过于刚矣故有厉而当戒所以然者亦其时适当然耳如因戒往厉专于用柔则将柔过而废矣故又勿用永守以为贞但当斟酌时宜善用其刚以求合乎中则处过之善道也孔子释四象曰四之弗过遇之者惟其以刚居柔而不当位虽不中可以求中所以弗过于刚而适合其宜也若往厉必戒往则过刚失中终至于败岂久长之道乎按刚柔贵于得中九四所居之位有中道焉然当羣隂用事以君子处小人之间进而图功则为所倾陷退而守道亦不免孤危进退行藏之际岌岌乎难言之矣惟审机观变动与时行则刚柔并用可以守中而不过此四之所以无咎也
　　六五密云不雨自我西郊公弋取彼在穴象曰密云不雨已上也
　　此一爻为居髙无助不能有为者戒也在穴隂象指六二已上过上也周公系小过五爻曰六五以柔而中其才仅可小事乃居尊任大又当隂过之时优柔寡断不能大有所为以沛泽于民如云自西郊虽密而不雨之象是在已固不能为矣为五计者或得刚阳之佐扶持兴起代君泽民则不雨者犹可雨也乃弋取者又六二之隂柔以无能之臣辅不振之君安能相助为理以图天下之事乎孔子释五象曰密云不雨之故六五才弱而乃居尊过髙不能虚已下贤以求辅则膏泽屯而不下安望其有济乎所处已上不能有为者也按小过之二象曰臣不可过其在六五曰已上是不特臣不可过即君亦不可过也若君处于太髙则上下暌隔必至下情蔽而不上通上恩壅而不下达天下之患莫大于是矣故君道则天而下济佐理得人则民隐周知而泽可下究记曰天降时雨山川出云言得贤辅佐之义也五之不雨殆可反观而自见矣
　　上六弗遇过之飞鸟离之凶是谓灾眚象曰弗遇过之已亢也
　　此一爻明亢非小过之宜极言其凶以示儆也离过之逺也周公系小过上爻曰上六柔而过中处极过之时又居动体之上凡事率意妄行弗合乎宜违理过常如飞鸟宜下离之而逺去则过髙已甚一蹶而不可救矣以此致凶天人交忌灾眚不期而至皆上所自取非出于不幸也孔子释上象曰当过之时宜下不宜上者也亢且不可况至于过亢乎上之弗遇过之者由其已亢而不能下所以犯上逆之戒而致天人之忌凶莫甚于此矣按小过初爻从下而上言凶之始上爻已上而亢言凶之终甚言小人在上乘时负势酿祸作灾不独凶在一身亦且毒流天下故凡灾眚之来如水旱凶荒日食星变山崩地震之类自天降者数犹可逭惟小人之凶孽由人作是谓灾眚不可幸而免也圣人言之切虑之深总见处过者任小而不可大居下而不宜上能与时偕行尚何凶之有哉
　　【离下坎上】
　　既济水火相交各当其用天下万事已济之时也而卦爻之辞皆有警戒之意正以安不忘危乃持盈经久之至计葢既济虽非有患之时而患每生于既济之后也初之曳轮濡尾则可保无咎二五虽相应而不能下交以取益则盛极而衰之渐矣三阳刚而有动众之虑四居柔以逺患为亟至上六懐亢满之志有入险之势载胥及溺既济可常保乎葢天下之理时过则衰日盈则昃月盈则亏牙孽萌生多伏于丰亨豫大之防故天地交而为泰而有无平不陂之占水火交而为既济而有初吉终乱之戒圣人之垂训切矣
　　既济亨小利贞初吉终乱
　　此卦离下坎上水火相交各得其用六爻之位各得其正故名既济卦辞言保济之道当慎终如始而固守其贞也文王系既济彖辞曰既济以治定功成为义当斯时也君明臣良同心协力处置咸宜而事无不济矣但时当既济则盛极将衰虽处承平之会常有不测之虞其为亨已小岂不可畏保济者正宜存心戒惧祗畏以敬天省惕以勤民固守其贞方为利耳所以然者当济之初多以谨畏而得吉及济之终多以慢易而致乱始忧勤而终逸乐人情类然此保吉弭乱之所以必利于贞乎按水火交而为既济犹之天地交而成泰也泰极则否既济之反为未济葢一治一乱天运之常而所以制其治乱者实由人事也三代以后贞观之治号称极盛然魏徴之告太宗莫切于十思十渐不以内外治安为喜而以居安思危为戒其于治乱危微之机虑其不克终者筹之熟矣图治者所当三致意焉
　　彖曰既济亨小者亨也利贞刚柔正而位当也初吉柔得中也终止则乱其道穷也
　　此彖传是释既济彖辞勉守正而戒止心所以通济道之穷也济下疑脱小字刚正谓初三五柔正谓二四上初吉指六二孔子释既济彖辞曰时当既济治定功成丰亨之盛已过而衰微之兆将开其所为亨亦仅得其小者耳然非守之以贞虽小亨岂易保乎故辞言利贞者卦之六爻初三五以阳居阳是刚得其正而当乎刚之位二四上以隂居隂是柔得其正而当乎柔之位刚柔正而当本位则刚能励精以图治而不好大以生事柔能持重以固守而不因循以滋弊保济之所贵乎贞也如此其初之得吉以六二当济之初柔顺得中柔则敬慎而不渝中则善用其柔而不过有谨畏之小心无废弛之失事济道方兴而得吉宜矣至终之所以乱者非终自为乱也当既济之终人皆有苟且安止之心则始之忧勤渐衰终之怠荒日起将百度俱废莫可支持乱之所由生也使人无止心乱安从生此济道之穷人所自取可不以利贞为兢兢乎按既济之时刚柔各正其位极治之象也然济之初吉不取刚正而取柔中何也柔中则持盈戒满任人守法不事躁妄更张而又非因循而止故事治功成自可久而不乱若止则过柔而非中一切不为有良法而不能守有正人而不知用道穷则乱所当深戒矣
　　象曰水在火上既济君子以思患而豫防之
　　此象传见防患不可不豫君子所以善体济也孔子释既济象曰此卦坎水居离火之上水能润下火能炎上相交而各得其用既济之象也君子体之以保济时方未有患也常恐患生于所忽每隐而不及觉故贵用思思以善其终也又恐患生于所伏一而不及持故贵用防防以谨其始也彻始彻终反复防绎既虑其患于未形又严其备于未至则虽患至而有弭患之道济可长保而无虞矣从来国家之患常由于己治已安书曰儆戒无虞罔失法度记曰禁于未之谓豫古帝王制治保邦未有不深思逺虑防患于未然如成汤之危惧大禹之克勤是也叔世之君每恃其富盛而不谨于几微遂驯致于祸乱而不可救如唐之明皇宋之徽宗是也孰得孰失有国者可不为殷鉴乎
　　初九曳其轮濡其尾无咎象曰曳其轮义无咎也此一爻见能敬慎于始处于不败之地也曳轮濡尾皆在下不前之象周公系既济初爻曰初九当既济之初刚而得正刚则有图济之才正则又慎重周详不敢轻为躁进其任事也重若舆之将进而自曳其轮不轻进也其虑患也深若狐之将渉而先濡其尾不轻渉也当济之初而谨戒如此则防患豫图衅隙不生岂有终乱之咎乎孔子释初象曰车以轮而行能自曳之则不亟行矣今初之任事长虑却顾不急于求进其慎重如此以义度之必不至于颠车覆辙所谓无咎也固宜矣此可见天下事莫不成于持重败于轻躁当济之初无大险难其患尚浅防之犹不可不慎况处遗大投艰之日乎古来英材济事必以临深履薄战兢小心为本才如武侯克任大事其所自明之语不过谨慎而已其不敢轻于求济乃能有济也此初之所以无咎欤
　　六二妇丧其茀勿逐七日得象曰七日得以中道也此一爻见守中以待时方成保济之功也茀妇车之蔽七日得是隂阳之数穷于六七则变而可通也周公系既济二爻曰二以中正上应九五之君同徳相济宜得君行道矣但五当济之将终未免茍止之心生任贤之意怠臣不得君无以行道犹妇丧其茀而失其所行之具也然为二计者中正之道岂容终废惟待时而动不汲汲于求行久当见用不犹丧茀者勿逐而七日得乎葢揆之理数终将得君以行道也孔子释二象曰二之能勿逐而自得岂无故哉以其得中道则济时之任有舍二不能者数穷理极久而必合所以七日得也又何事于逐而后能得乎从来济世之君子懐才抱徳不先时而动不后时而废以进退从违之机在我而不在人也故畎亩乐道而任天下之重岩野旁求而成济川之功下固可以无求于上上且不得不有求于下此主持济运者尤当下贤礼士用正人以行良法庶可保吉而不至于终乱矣
　　九三髙宗伐鬼方三年克之小人勿用象曰三年克之惫也
　　此一爻言兵不可轻动当以择人为要也鬼方北方幽逺小国惫困也周公系既济三爻曰三以刚居刚当济之时与上为应内治将终而或勤于逺畧以诛罚不庭然险陷在前难以骤克有髙宗伐鬼方至三年方克之象夫以髙宗之贤主伐鬼方之小国劳民动众迟之又久其用兵之难如此若任用小人轻啓兵端志在逞威挟忿残民肆欲其患可胜言乎故小人必在所勿用也孔子释三象曰伐必三年后克者则师老财匮亦已惫甚也兵可轻举乎按时当既济之后承平日久啓多事之端于无事之日舍内治而召外衅皆小人为之也隋末之经畧西域始于裴矩前宋之谋破辽本于安石小人开边酿乱贻害国家此其较著者矣故曰戎寇之祸逺小人之祸近圣人于用兵之时每戒以小人勿用其在师之上六与既济之九三具有深意所以为万世训岂偶然哉
　　六四繻有衣袽终日戒象曰终日戒有所疑也
　　此一爻言有备患之具尤当存备患之心也繻当作濡舟漏也袽敝衣所以塞舟之罅漏周公系既济四爻曰六四柔而得正当济之时小心畏惧过于敬慎不恃其久安无事凡所以拯灾弭乱之术无不豫备而其心犹不敢自安也每患变生于意外祸于不虞防之又防如乘舟者虑或罅漏濡湿而豫备衣袽似可无患矣犹恐漏至俄顷而不及觉终日戒惧罔敢稍懈葢处过中之会恐生茍止之心慎之至也孔子释四象曰四之终日戒者岂漫为无益之忧哉其心诚有所疑畏常恐一息不谨祸患旋生虽谋出万全不敢自信此戒心之无已而深于保济者也按既济之世不有外患即有内忧二者皆所当慎防也然内忧之所伏每起于外患之既除若外无蛮方敌国之患而内有失人败度之忧则天下之罅漏莫大于是矣在昔晋平吴乱而晋自乱隋取亾陈而隋自亾惟侈然恣肆茍止偷安不为终日计也是安得不豫备而切戒之如四之拳拳不已者乎
　　九五东隣杀牛不如西隣之禴祭实受其福象曰东隣杀牛不如西隣之时也实受其福吉大来也
