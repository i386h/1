<!-- { "loadSidebar": true } -->
　　此一爻为信失其正不能自主者戒也得敌指上九之应鼓是鼓舞作事之意周公系中孚三爻曰六三以柔而不正应上九之刚而不中此居说之极是为无恒彼当信之穷则为太固与之相应实相敌而不相助矣于是或鼓而前或罢而废见行止之无常或泣而悲或歌而乐见忧喜之无定则中懐纷扰莫所适从以此图功立事不亦难乎孔子释三象曰人心惟中虚以理为主自动静忧乐各中其节若三之或鼓或罢由隂居阳位处不中正而无中孚自主之徳所以临事无恒动失其度揆厥由来岂徒得敌之咎哉按中孚诸爻各有相信之理而贞不贞则有异六三之得敌不当信而信憧憧往来莫适为主既不能如二五之同心相应又不能如初之虞吉而得所安此不贞而不可以为信者也然究其故实由己而不由敌故君子贵克己之学而无攻人之过斯信所可信而有以成其孚欤
　　六四月几望马匹亾无咎象曰马匹亾絶类上也此一爻言大臣当絶私交专心以事上也望是月盈匹配也指初与四应絶类是絶初九上是上从九五周公系中孚四爻曰六四居隂得正位近于君相得而承宠眷徳隆势盛如月之将盈而几望也此正羣心归附之时猜忌易生四乃柔顺自处恪守臣道履盛而不矜虽与初为应而相匹能奉公事主不树私交犹马之相匹而亾其匹也若是则精白一心而无罔上行私之咎矣孔子释四象曰古纯臣公尔忘私未有一心为私一心为公者四所为马匹亾者四与初为类而四必絶其私与惟克尽其诚专心上事于五所以无咎也按君子以同道为朋小人以同利为党正与不正各有其类同道为朋者其意主于为国家同利为党者其意专于为一已昔欧阳脩谓退小人之伪朋用君子之真朋则天下可治是在人主熟察而明断之矣
　　九五有孚挛如无咎象曰有孚挛如位正当也
　　此一爻见君臣相信之深能以一徳成天下之孚也挛固结也周公系中孚五爻曰九五中实而居尊为孚之主下应九二之贤亦中实而相辅君臣同徳和之以中心縻之以好爵相信之深有猜疑所不能间防忌所莫能离者自然固结而不可解为有孚挛如之象如是则上下交而孚乃化邦正在此矣何咎之有孔子释五象曰五之有孚何以有挛如之固以五徳称其位而为中孚之主则位正且徳以位显而成天下之化则位又当故也使居至尊之位而无中正之徳虽当而不正何能一徳相孚而化及于天下乎此挛如之义葢有取也按中孚诸爻不言孚惟九五独言有孚者葢五以中孚之实成化邦之功由竭诚信贤相与经纶密勿国家恃以治安非推心置腹之诚始终无间殆未易言挛如之义也
　　上九翰音登于天贞凶象曰翰音登于天何可长也此一爻言处孚之穷为信非所信者戒也翰是羽翰音言鸡鸣必振其羽也周公系中孚上爻曰天下事理当与时势变通方能善用其信而无窒碍难行之患上九居中孚之极徇偏执之见乏融通之识不度可否顺逆固守其信而必欲行之犹翰音本非登天之物而强欲登于天非贞而自以为贞则必违时拂势而取凶矣孔子释上象曰孚信所以可久者惟能通其变而不穷也今翰音登于天登非所登犹信非所信不知变通至于穷极而立见其败尚何长久之可望哉按中孚之道有常有变初爻宜守常而惟恐其变虞之所以得吉上爻宜通变而固执其常贞之所以得凶夫贞何以凶也宋襄之行仁适足以取败荀息之死难无补于格君拘一时之小信而不通古今之大义识者讥之所谓好信不好学其蔽也贼非凶之道乎
　　【艮下震上】
　　小过四隂二阳隂过之卦易贵阳贱隂二隂函四阳为大过四隂函二阳为小过阳虽过而二五得中其势进而有为故有攸往之象小过隂柔居中阳刚失位故可小事而不可大事利在居贞而已夫处小过之时贵于辞尊而居卑勇退而不进此二五所以得柔中之应而三四不当位以阳刚处之惟在慎防以免患也初六隂之始进上六隂过之极以小才而有躁动之失不能下而上至于亢极宜其凶灾之洊至矣君子惟谨其在我之所得为者于寻常之事过于周防而不敢为非分之举此所谓过以得中也方诸箕子之明夷文王之用晦其得小过之义者乎
　　小过亨利贞可小事不可大事飞鸟遗之音不宜上宜下大吉
　　此卦艮下震上卦中四隂二阳阳为大隂为小隂多于阳小者过也故名小过卦辞言处小过之道当安分以守正也飞鸟遗音是轻举留音无甚大过之象文王系小过彖辞曰小过以隂过乎阳为义其在人也才不足而守有余就其作为于人无所逆于事无所拂有可以得亨者然必不自恃其可亨惟安守分义不失当然之贞乃为利耳其利贞何如如寻常之事无甚艰虞吾之才分所能为而量力为之则可如事关国家举动非常吾之才分所不能为而强为之则不可即所谓小事亦湏收敛退让不居亢而居卑若飞鸟遗音下而不上者然葢不宜夸张而凌上但宜谦抑而处下也凡此皆小过之贞可长保其亨而大吉矣按易止隂阳二义阳过乎隂为大过隂过乎阳为小过易于大过许其利往然刚中而必防恱乃亨以小心用其大才斯无不亨也况处小过者乎隂柔过胜才小而心愈欲小故亨必利贞不贞则不亨也若力小而任大徳薄而上人未有不失其贞而获戾者圣人致戒于隂之过深矣
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　此彖传是释小过彖辞言因时而不失其正处小过之要道也柔得中指二五刚失位指三四孔子释小过彖辞曰卦名小过以卦体隂过于阳是小者过也以义言之小心过甚无轻举妄动之失即可以是而得亨也然必利于贞者以小过之时必量力安分谨密周畏之独至与时偕行始得贞而为利也时行何如以二五爻言之柔而得中柔非干理之才本不足以任事幸其得中则善用其柔不至于因循废弃尚可以处小事胜任而得吉也以三四爻言之刚失位而不中刚固有图大之才但失位则无权不中则累徳不能善用其刚而鲜济时艰之畧安可任大事而有为乎且以卦体言之内实外虚有飞鸟之象有其象则当思其义卦辞所谓飞鸟遗音不宜上宜下大吉者正以小过之时若处于骄亢而有上人之心则拂于时为逆安于卑逊而有下人之心则协于时为顺惟上逆而下顺所以不宜上宜下必与时行之为贞也能与时行有不得亨而吉者乎按小过利贞而释之曰与时行者葢违时则中者亦过适时则过者乃中故可小而不可大宜下而不宜上此即君子时中之学乎若小人者不安于小而妄欲居上所谓无忌惮而反中庸者是也圣人于小过之时丁寜反覆所以勉君子而警小人无所不至矣
　　象曰山上有雷小过君子以行过乎恭丧过乎哀用过乎俭
　　此象传言君子体小过之义善用其过而趋于正也孔子释小过象曰山上有雷声离于地而未升于天小过之象也君子体之以时当小过岂能居髙图大务为惊世骇俗之事就一身之中日用常行无关于天下国家者皆小也皆其可以过者也如行已易傲寜过乎恭而但不至于足恭居丧多易寜过乎哀而但不至于灭性制用患奢寜过乎俭而但不至于失礼此皆小事而宜下总见慎小之意多而张大之心少是过得其正而不为过矣按时当小过世道日漓所贵补偏救弊矫不正以归于正此恭哀俭三者有举趾髙之莫敖正考父矫之以伛偻有短丧之宰予髙柴矫之以泣血有三归反坫之管仲晏子矫之以敝裘所以励人心而维风俗有所为而为之其亦因时制宜善体小过之义乎
　　初六飞鸟以凶象曰飞鸟以凶不可如何也
　　此一爻为举动躁妄不宜上而上者示戒也以凶谓以飞致凶也周公系小过初爻曰小过之时凡事宜收敛处下初六隂柔上应九四以躁易之性喜应助之力志满气不安于下欲进而妄邀非分震动一时如飞鸟然鸟本在下飞则上而不下违时逆理以此招尤取败凶所自致不亦宜乎孔子释初象曰凡人凶害未有不可救止者如初六不安其分居下而欲上凭势作威孽自己作凶之至也莫可救解亦无如之何矣此圣人致戒之深谓其宜下反上不能处小过而贞也按叔季之世小人凭藉声援得时用事相与倾危国家逮天下既被其患而身家之祸败亦随之此初六之凶所以莫可如何也人君知此当制之于始不使势重难反则可无尾大之忧与凌上之祸矣
　　六二过其祖遇其妣不及其君遇其臣无咎象曰不及其君臣不可过也
　　此一爻言纯臣守分以事君得小过之贞也三四阳爻皆居二之上有祖之象五隂爻有妣之象相过之谓过凌逼之谓及适相当之谓遇周公系小过二爻曰六二以柔居中纯徳之臣也其进而事君循理守分克骄亢之心秉恭顺之节过三四而遇六五是去阳而就隂去亢而从顺以象言之犹过其祖遇其妣也如此则不敢凌廹其君居下处顺适得为臣之分以义言之是不及其君而遇其臣也不疑不忌何咎之有孔子释二象曰六二之不及其君者岂才力有不足乎人臣之分固不可稍过乎君臣而过君小则专恣而不敬大则僭越而不忠有断断不可者惟不可过所以不及二之能免于咎者其以此欤按司马光曰君臣之分犹天地之不可易然后上下相保而国治安王风既降君弱臣强如鲁三家晋六卿之类蔑弃名分骎骎乎有及其君之势罪莫大焉圣人于小过二爻特申之以大义曰臣不可过所以立纲常之凖为万世之防其犹春秋尊王之义乎知其不可过而不过此六二之柔中为能恪守臣道而不失其贞也
　　九三弗过防之从或戕之凶象曰从或戕之凶如何也此一爻见君子之防小人不可不过为之虑也周公系小过三爻曰凡事不可太过独防小人之心不可不过九三以阳刚之徳失位不中时当隂过正众隂之所欲害者也若自恃其刚逞其才力谓可制之有余不深思逺虑过为之防小人从此乘间而入为所中伤致有意外之虞大则患及于国小则危及其身凶可知矣孔子释三象曰天下事惟有备可以无患今三无防患之术则戕害之者乘其无备出于意表始既莫知所自来终又莫究所底止其凶之甚也如此防之容可弗过乎从来小人之伺君子常密君子之待小人常疎汉之陈蕃窦武相与协谋剪除羣小惟机事不密反召祸端唐之李徳裕君臣契合近幸潜伏不知其志欲求逞一而遭贬逐此皆弗过防之故也圣人于九三谆谆告戒葢必立身不败之地然后天下事可有为耳
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
