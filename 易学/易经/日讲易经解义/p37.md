<!-- { "loadSidebar": true } -->
　　此卦离下坤上离明为坤地所掩是君子之道为柔暗所伤故为明夷卦辞言人臣遇难当守正保身而曲全其道也艰者敬愼之意贞者正固之心文王系明夷彖辞曰君子遭逢盛世君明臣良斯可危言危行遂其有为之志今卦象离居坤下明体见伤时固不可为而势亦无能为矣然君子处患难之道不外于一正自持惟委曲尽忠而行其艰难之贞焉旣不唯诺以徇俗亦不激亢以伤时处乱之道惟此乃为利也盖人臣谋人家国之际其道莫艰于处晦以全忠如使枉道而徇物则将顺逢迎之罪固已非贞而欲抗志以匡时则祸患戮辱之来又多不利曰利艰贞者贞由艰出而因艰以行其贞于委曲补救之中而不失其自靖自献之节此非学问旣深而涵养裕如者不能故孔子释彖以文王箕子当之也
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之此彖传是释明夷彖辞言处难之道而两举古人以示法也孔子释明夷彖辞曰卦象离为日坤为地以离在坤下明入地中有似明之见伤于地者故名明夷夫明入地中固有取于明夷之名矣乃观诸卦德内文明而外柔顺则是睿知中涵素具夫烛照之明而谦恭外昭克笃夫忠顺之守以是当宵小之谗谮触暗主之雷霆而蒙犯大难焉古之人有用此道者其文王与纣之时乎盖文王躬遭困辱囚于羑里而缉熙之德自存事殷之礼不废故纣虽肆虐于天下而文王得以保其身是处明夷以一卦之道者文王也辞曰利艰贞者观诸卦体六五一爻居暗地而近上六则是虽有柔中之德本之以昭昭而恐被暗主之伤处之以汶汶自晦其明正艰贞之义也夫身为至亲处势甚近有不可避之难而周旋委曲以行其正古之人有用此道者其箕子居纣之朝乎盖箕子爲殷宗亲在其国内而佯狂之辱不逃贞明之志不乱故纣虽肆虐于家而箕子得以保其身是处明夷以一爻之道者箕子也此可见文明柔顺本立身之大防而正志艰贞尤处患之善术人臣当患难之来各视其一时之所处若夫义旣不可避谊又无所逃与其显而抗志徒自蹈于危亡孰若晦而藏脩审其几于权变古之人操心危虑患深诚有迹愈难而心益贞者迄今读圣明之操麦秀之歌其柔顺晦明爲何如哉
　　象曰明入地中明夷君子以莅众用晦而明
　　此象传是言君子临民不贵苛察惟善用其明而明自不息也孔子释明夷象曰日入地中明而见伤明夷之象也君子当明夷之时非明无以审事物之理度时势之宜将伥伥莫知所之矣然一自暴露其明则又触乎物之忌而惧反爲明之累故其临莅乎众也必用晦而明见虽足以察于几微而不以苛核失含宏之度智虽足以烛于隐伏而惟以端黙宏坐照之神盖不以明为明而以晦为明者也以是而徃则内不失已外不失人处明夷之道孰有善于此者乎昔人云自治用昭去恶乃尽莅众用晦太察则伤是故日无明暗之分言其体也而晷有昼夜之别象其用也君子于此宜三致意焉又岂独处明夷之时为然哉
　　初九明夷于飞垂其翼君子于行三日不食有攸往主人有言象曰君子于行义不食也
　　此一爻是言君子当见几而作乃可免于患也于飞行道之象垂翼见伤之象周公系明夷初爻曰君子得时行道如鸟奋翼而飞今初九阳明在下明夷之初患虽未及而谏不行言不听道已难行为于飞垂翼之象君子处此惟有早去而已纵所值之困不能安其身至于三日不食吾不得辞也纵所如不合动而得咎至于主人有言吾亦不暇避也盖君子而行虽不免困穷言语之伤而吾之晦其明者犹可以自全君子不行即或免一时之谤而祸乱旣至欲晦其明而不可得终于见伤而已此处明夷之时者宜早为之图也孔子释初象曰君子见几逺去可以速则速则初九之于行岂迫于势而不得食哉直断之于义耳义当早去则爱其道更甚于爱其身虽至不食又何足惜甚矣去就之宜决也按系辞云君子见几而作不俟终日故几者动之微吉凶之先见而非众人所能识也士不幸値頽敝之世自当揆乎义理之宜决乎出处之介高蹈逺引以全身名岂得隐忍迟疑而陷身不测乎此薛方所为保身而自全扬雄所为投阁而不免也吁可慨哉
　　六二明夷夷于左股用拯马壮吉象曰六二之吉顺以则也
　　此一爻是言二伤犹未切而示以速去之道也夷于左股是伤犹未切之象股在胫足之上于行之用不甚切左又非便用者故云伤犹未切也拯救也马壮如马之壮者能速行也周公系明夷二爻曰君子得位行道固欲彰其有为之才亦必一德同心方可展其救时之用今六二以明德处暗地较之初九则位已近君然志欲于飞而事多掣肘如伤其左股之象当此时而不去必且身中危机即去而不速亦恐祸患寻至故为二计当速于决去如用马壮之速以救之则可以全身免祸而吉矣孔子释二象曰六二所处较近于初而乃得吉者何哉葢知祸将及时可去而不违其时顺也去而适合乎当然之理顺以则也惟顺故能合则亦惟顺以则故能得吉茍或不当去而去而徒以茍免为心则揆之于时旣不能顺揆之于理又失其则何吉之有哉大抵人臣之遭逢旣殊则此身之去就亦异可以久则久晦明防难文王箕子利在于艰贞可以速则速接淅而行孔子去齐吉因乎顺则固各有其道也宋儒苏轼释此爻独以二本在朝之臣当忍伤以救君之闇岂可如居下之初洁身逺去所谓用拯马壮者竭忠尽智弥缝其阙匡救其灾要在有济国事于万一尔此言亦有合于为臣之义故附录之
　　九三明夷于南狩得其大首不可疾贞象曰南狩之志乃大得也
　　此一爻是言除暴之义而示以详愼之道也南狩向明除害之象得大首是元恶就执之象周公系明夷三爻曰九三以刚明之德负天下之望而适处暴虐之时其势不能不除残以安民为南狩得大首之象然放伐大事以德伐暴其事虽贞必当审愼于其际上观天命下察人心以不得已之衷行不得已之事然后人不以我为利天下而以我为安天下岂可以除暴为贞而亟于为之耶孔子释三象曰上下之分无所逃于天地之间者也九三有除暴救民之志而非富天下为心者乃能行此非常之事而为伐罪之举成大功而得天下也茍志不在南狩则是古今一罪人耳夫岂所云大得者乎从来建非常之事必先问其志之所存故志者公私之分界也志之所存与日月同其光明天人同其运会毫无自私自利之念而天下始有以谅其衷而成其功以成汤之圣而犹虑后世以为口实则岂奸雄乱贼之所可假托哉圣人系此爻固为人君示其警诫而实以严千古臣心之不轨者
　　六四入于左腹获明夷之心于出门庭象曰入于左腹获心意也
　　此一爻是言四能脱身逺害得遂其去乱之志也左腹暗地也出门庭脱身逺去之象周公系明夷四爻曰坤为腹左者隐僻之所今六四居坤之下是已入暗地身处昏朝而道无由明与其抗节以死初无益于国家不如脱身而行犹不失夫明哲故飘然逺引遂其嘉遯之初怀为能获明夷之心虽出门庭长往而不悔也孔子释四象曰六四入于左腹而尚能获明夷之心者盖人臣之心茍非万不得已亦何忍舎其君父而恝然逺去今幸居暗地尚浅犹未深受其害外度之势内度之心诚有不得不去者于是洁身而出得获其逺害之心意而超然无累也夫六二之夷于左股其受患也浅故用拯马壮决去而不违其则也六四之入于左腹其操心也危故出于门庭脱身而适获其心也观于比干之谏厉疾卽起于门庭而行遯之举心意获全于左腹古仁人之用心夫亦各揆其义之所是各遂其志之所安而已
　　六五箕子之明夷利贞象曰箕子之贞明不可息也此一爻是言人臣遭内难而能正其志者也周公系明夷五爻曰六五地处至暗乃贵戚之卿处王家之难此时谏旣不可回义又无可去惟以柔中之德不徇君之非正志而不乱亦不失臣之节委曲而不激如箕子之守正而贞焉乃为利也孔子释五象曰箕子当内难而能正其志外固晦其明矣然其本体之明自存不可得而灭息也使明与时息则佯狂何以称仁人之名作范安能叙彝伦之道耶盖明不可息者正晦其明而利艰贞也处箕子之地当箕子之时非艰无可为贞非晦无可为明盖箕子之明虽晦而箕子之志不可移志不移则明不息明不息而后可以为感悟君心之地矣故志愈苦者守不渝迹愈敛者几不昧外虽不露其明而精忠炯炯于艰难之中未尝一念回互一念间断即运数难挽成败难期而此心昭然固可千古矣惜乎当日之不谅其心也
　　上六不明晦初登于天后入于地象曰初登于天照四国也后入于地失则也
　　此一爻是言上甘溺于昏暗终有自陨之患也不明晦者昏暴之象周公系明夷上爻曰上六隂柔而居坤之极乃昏暗之甚者不能自明其德以至于晦而下之受伤者众矣然伤人之明已亦不免故始虽防高位而终必自伤如日之初登于天而后入于地也惟命不于常可不戒乎孔子释上象曰六之昏暗陷溺初亦俨居尊位有照临四国之权而纵欲败度失綂御万方之则所以致入地之伤而为不明之晦也盖为君者必法天以行健象日以照幽俾海内时雍臣民式化而仰钦明之至治焉斯为交泰之世矣茍或不然必致失则之咎此圣人所以垂戒于明夷之上六也
　　【离下防上】
　　家人男女而已正家之责男女之尊者任之九五男正乎外六二女正乎内内外旣正则卦中诸爻或为父子或为兄弟相观而化自无不正矣故彖辞专言女贞见正外莫先正内彖传兼言男正见正内实由正外而总以二五为正家之主若分析六爻则二柔固女也四柔亦女也妇道以顺为正故一曰顺以防一曰顺在位至于初三五上皆为阳刚则皆有正外之责三以严五以爱初闲于始上威于终盖因其位之尊卑性之寛严时之初终以各正乎外外正斯内正而家道正天下定矣
　　家人利女贞
　　此卦离下防上卦体九五六二内外各得其正是举家无不正之人而家道以成故名家人卦辞言正家之道贵先正乎其内也文王系家人彖辞曰君子齐家以立教固莫不欲使内外咸得其正也然家之不正恒起于妇人而家之难正亦莫甚于妇人故正家者必以正内为先务惟自脩其身以端其本使一家之中肃然有贞静之风穆然守宫闱之范则内正而外自无不正大化之源肇于此矣何利如之夫诗首周南而以关雎为始见文王之化自家而国也故葛覃樛木诸什皆脩身齐家之效而桃天芣苢则家齐而国治之验江汉汝坟则天下平之渐矣非深有合于家人之义者乎然必有不显无射之德立乎刑于之先而后室家以正教化以洽卜年卜世之基无不本于此也帝王正已以正家正家以正国与天下岂有外于女贞之训者哉
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
