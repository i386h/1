<!-- { "loadSidebar": true } -->
　　日讲易经解义卷三
　　【干下坎上】
　　需有二义以全体言之坎险在前下卦干体刚健能不冒进以防于险有能需之才以九五一爻言之阳刚居尊值当需之时能建中表正不欲速邀功有能需之徳有其才又有其徳此所以能需而有亨吉渉川之效也然四阳干健知险固能需矣而四上二隂亦能出穴终吉何也坤顺知阻能从阳也四顺聼九五上敬顺三阳故虽需血入穴而终能出穴获吉刚徳真足贵哉
　　需有孚光亨贞吉利渉大川
　　此卦干下坎上以干健临坎险知险不进有需待之意故名为需卦辞言善需者必以天徳行王道然后可以济险而成功也文王繋需彖辞曰乾坤开辟而后既建侯以统治之复立师以教育之治道巳尽矣
　　此时或有未通之声教或有未消之隠忧惟当静以待之不宜欲速邀功卦体九五有阳刚中正之徳其需也非限于时也非屈于势也乃根于至诚恻怛不欲扰民动众之一心也有孚如是则不为利障不为欲牵岂不光亨且本纯王之心发为纯王之政规模逺大不行险徼幸而贞焉则久道化成天下皆享安静和平之福何吉如之即一旦临大难而从容可以观变详慎可以图机虽渉大川亦无不利甚矣治道之贵需也昔武王克商天下已定其时犹多顽梗未化之民成王周公知其当需也故不以兵刑胜之惟丁宁诰诫悠优渐渍而涵濡之卒之顽消梗化不动声色而措天下于泰山之安非孚贞之眀效天验耶
　　彖曰需须也险在前也刚健而不防其义不困穷矣需有孚光亨贞吉位乎天位以正中也利渉大川徃有功也
　　此彖传是释需彖辞以眀能需之实也孔子释需彖辞曰卦名需者须待之义此卦坎在干上是险难在前时固当需而以干之刚健临之刚则能断健则知险既有定识又有定力自不肯冒进以防于险揆之于义宜乎其不困穷矣辞曰有孚光亨贞吉者卦体以九居五是以阳刚之徳居天子之位为位乎天位有正中之徳也正则大道为公无茍且邀功之事中则定静不扰无营私计利之心孚贞如是其光亨而吉也不亦宜乎又曰利渉大川者盖本此正中之徳徃以济险图功则安详镇定之中自裕观变济时之略又何难不可平而何功不可建哉夫有国家者内而宫府外而海甸艰难险阻徃徃伏于不测虽盛眀之世亦所必有惟在人主秉刚健之徳审时而动行正道以成大功耳信乎非有徳者不能需非能需者不能渉大川也哉
　　象曰云上于天需君子以饮食宴乐
　　此象传是言君子处需之道也孔子释需象曰卦体下干上坎干为天坎为云云上于天将雨而犹未雨有须待之意需之象也君子法之以治道值当需之时不宜妄作生事劳心扰民凡所以定祻乱而开太平者既经纶创作于前此时惟宜恭已无为饮食宴乐养其气体怡其心神徐以俟徳化之成可也盖眀作固所以图功而时未可有为则纷更反以致扰故优游静镇以俟运防之自至诚有不得不需者耳岂躭溺晏安而矫托清净坐致废弛者可借口哉
　　初九需于郊利用恒无咎象曰需于郊不犯难行也利用恒无咎未失常也
　　此一爻是眀逺害之道贵能守其常也郊旷逺之地周公繋需初爻曰初九在下去险最逺而阳徳刚健又能自守有需于郊之象然天下有才之人徃徃为才所使倘此心妄动不能持久而冒进图功于事无济祗取咎耳故必慎终如始超然利害之外确乎若将终身焉则收身名两全之利而决不至躁进以取咎矣孔子释初象曰天下何地无险何时无险特患人不眀不哲防行自犯耳初九之髙蹈逺引需于郊者乃审机眀而持志决自不犯险难而行也夫无位难以图功而局外不宜生事初之不犯难行乃常分亦常道也所谓利用恒无咎者揆之常分常道未为失也盖圣贤处世时至事起原无可强致之功业彼不能义命自安汲汲有为以速戾者亦未眀乎恒之义耳
　　九二需于沙小有言终吉象曰需于沙衍在中也虽小有言以吉终也
　　此一爻是见二有刚中之徳故终能逺害也沙近水二近坎故有沙象衍寛裕也周公繋需二爻曰九二渐近于险而刚中能需不肯冒进有需于沙之象夫九二上应九五出身任事非若初之超然世外者比乃亦迟廻却顾需而不前不有退懦之讥必有观望之诮小有言所不免矣然二志存济险独能观变相时不为浮议所摇则刚健不防终成济险之功何吉如之孔子释二象曰九二之需于沙由其刚而得中居心寛裕誉不加喜谤不加忧故虽小有言毫不动念卒能从容镇定险济功成而以吉终也自古豪杰有志济世急欲图功徃徃因一言不平逞意气于一击至于奋不顾身故圣人以小有言警之使知济天下之险者当沈其谋老其识坚其守以俟时宜甚不可因人言而轻动其心冒昧前进自贻伊戚也
　　九三需于泥致宼至象曰需于泥灾在外也自我致宼敬慎不败也
　　此一爻是为过刚不中不善需者示戒也泥防人之地周公系需三爻曰九三切近坎体将防于险有需于泥之象夫水涯之泥善防三需于此而过刚不中轻躁妄动宼害之至实自致之将谁尤哉孔子释三象曰初之需于郊逺之而不敢进也二之需于沙进矣而未敢逼也三之需于泥则逼于水而祸害巳在目前矣此即善需犹恐不免况刚而不中意气过激适足以速宼乎然此总由不知敬慎故耳若能兢业小心时时敬慎庶操心危而虑患深犹可转危为安不至祸败也盖天下事未有不成于敬慎而败于疎忽者东汉陈蕃窦武手握大权欲清宦竖卒之奸恶未除反遭其害唐张柬之等反周为唐乃忽三思养虎遗患丧身误国非皆不知敬慎之义者耶
　　六四需于血出自穴象曰需于血顺以听也
　　此一爻是眀出险之道在于顺时也坎为血卦故有血象又为隠伏故有穴象周公系需四爻曰六四入于坎体是其身当大难之冲进固不可退亦不能有需于血之象幸顺正知阻持重括囊卒能潜身逺害免冒险之祸又有出自穴之象则虽未能有济国谋而眀哲亦可以自保矣孔子释四象曰四之需于血而终能出自穴者以其有柔正之徳晦迹韬光不冒进强争而顺聼乎机防之自然也按三能敬慎虽廹于险而不败四能顺聼即防于险而可出然则能敬且顺又何险难之不可处哉
　　九五需于酒食贞吉象曰酒食贞吉以中正也
　　此一爻是言人君处徳位兼隆之时自恭已而成化也周公繋需五爻曰九五位乎天位而有刚健中正之徳夫刚健既知险而中正又善需是治道至当需之时闲暇安恬无系无营有需于酒食之象如是则一人养无为之度天下享宁谧之休不亦贞而吉乎孔子释五象曰凡人主值当需之时而不能需者皆由无徳而求治太急也五之需于酒食贞吉以中心无为克守至正故喜功之念不作急遽之谋全消惟怡然自养以养天下故能合乎正道而吉也自古帝王未有不歴艰危险阻而底定天下者及大难既平小民甫离汤火急宜安静勿扰休养而生息之三代以前尚矣汉之文帝承髙恵之后一切更定制度谦让未遑惟勤勤于劝农养老薄赋蠲租卒致海内向风几于刑措其有合于此爻之义者欤
　　上六入于穴有不速之客三人来敬之终吉象曰不速之客来敬之终吉虽不当位未大失也
　　此一爻是言得贤共济为出险之道也不速之客三人指下三阳爻言周公系需上爻曰上六隂柔无济险之才又处险极困穷所不免矣故有入于穴之象幸下应九三九三与下二阳同徳同体需极并进是众贤不用约结不须号召合志协谋偕来赴难有不速之客三人来之象倘能竭诚尽礼敬以待之借其刚健之才以拯一时之险始虽不免困穷终当济险出穴而吉可必也孔子释上六象曰能需固贵有徳而出险尤须借才上六入于穴是巳防于险矣以不速之客来敬之而得终吉者上虽徳不称位不善处需然敬贤自辅集思广益犹可出险免患不至于大有失也夫徳不当位茍知敬贤犹可获吉若徳与位称而能虚巳下贤其功效更当何如先儒谓需又有急切相须之义欲济天下之险艰必需羣才之辐辏殆于上爻见之矣
　　【坎下干上】
　　讼之六爻惟五聼讼惟三不讼余皆讼者也然初不永所事二不克讼四不克讼而得吉上以讼受服遂有终朝之褫皆言讼不可成而使民无讼之意盖可见矣初三两柔爻皆系以终吉九二九四以刚居柔故皆不克讼卦辞有孚惕中指九二乃卦辞称吉而爻辞仅曰无眚者卦辞取其有孚得中爻则兼以自下讼上为义所取不同也
　　讼有孚窒惕中吉终凶利见大人不利渉大川
　　此卦坎下干上干刚坎险在上下为相制内外为相济人已为相敌皆致讼之道也故名为讼卦辞言处讼者当曲尽其道以归于无讼也有孚是理实窒是屈而不通惕忧惧之意渉大川犹驾虚辞以求胜也文王系讼彖辞曰讼为争辨之义非人之得已也惟理直见枉情真受诬屈抑而不能自通是有孚见窒势不得不出于讼然所以处之之道何如必也反求在我心存忧惧而能惕度于事理辨眀即已而能中则有孚之窒可伸而讼复于无讼岂不为吉若自恃其理可止不止终极其讼而不惕中则尚气以损徳好胜以败业凶可知矣且又非自逞其胷臆能剖白以冀免必利见公眀之大人资其眀断始可据理以获伸如于孚窒之外妄生事端驾虚以求胜如渉川然冒险侥幸不能惕中之甚者矣虽讼本有理而好刚自防其何能免乎此所为不利也按圣人不贵聼讼而贵无讼惟使人懐兢惕知所畏惧所以消弭胜心而一反于至当之理故能内自讼者又为无讼之本也可不加之意哉
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　此彖传是释讼彖辞以眀险健为致讼之象而中正乃无讼之道反覆开喻以垂训也入于渊犹防于罪孔子释讼彖辞曰讼之为卦卦徳上干刚而下坎险是为上刚以陵其下下险以伺其上以一人言则内险以怀诈外健以恃强以二人言则又已险能攻彼短彼健能欺此弱是以为讼也夫讼之端多生于人心之不平辞所谓有孚见窒人心所甚不堪者乃能惕中而吉何哉卦变九自遯来而居二刚来为柔所掩而不能自伸惟其得中能以情恕而不为己甚以理遣而不欲过求有争事而无争心故涣然冰释得无讼之吉又言终凶者天下事惟善者可成讼则徳丧而招尤怨深而召患揆之于理断乎不可成也终则不可成而成所以凶也至所谓利见大人卦体九五居上卦之中得阳位之正中则先事而无偏主正则临事而决猜疑所尚如此讼之不中者咸归于中不正者一反于正故利也又言不利渉大川卦象坎为险防有渊之义焉干以刚实乗之是讼者情真反驾虚求胜自防其身入于罪恶之渊而不知何利之有按民生有欲不能无争欲莫大于饮食此讼之次乎需也若以争济之则众起兴戎终为厉阶故又次之以师圣人为世道人心虑至深逺矣然则处讼之道孰吉孰凶孰利孰不利乌可不致审乎哉
　　象曰天与水违行讼君子以作事谋始
