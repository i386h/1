<!-- { "loadSidebar": true } -->
　　此彖传是释家人彖辞言所以正家之义以明家正而化自成也女正位指六二柔顺男正位指九五刚正严君谓一家尊严之主父指上言子指初言兄指五言弟指三言夫指五三言妇指四二言孔子释家人彖辞曰卦名家人而辞言利女贞者盖一家之人内外尽之矣治家之道一正尽之矣卦体六二柔正是女秉顺德贞静自守不预外事而正位乎内九五刚正是男秉健徳以义制事不牵内私而正位乎外男女有相成之体内外无侵越之嫌各止其宜而皆归于正若此者岂细故哉乃隂阳之理万世所不能易固天地之大义也诚明乎是义则一家之中不一者分不同者情而必有握正大之权立整齐之化所谓严君者以主之九五正位乎外克敦父道乃外之严君也男之教统此矣六二正位乎内克尽母道即内之严君也女之教统此矣以分而言旣足整肃乎一家之分以情而言又克聨属乎一家之情是故教行于父子则初上秩尊卑之位善作善述而父父子子也教行于兄弟则三五定先后之序以友以恭而兄兄弟弟也教行于夫妇则五三四二严内外之别惟义惟顺而夫夫妇妇也家道有不正焉者乎一人能尽其伦而人人皆各尽其伦家正而天下之父子兄弟夫妇定矣夫天下之大即于一家定之此家人之所关甚钜也而正家之道必于严君成之此女贞之所为独先也可见天地泰而万物化生男女正而内外各治造物不能外隂阳而神其用帝王不能外伦纪而大其功以天下为家者欲一道徳而同风俗岂能舍宫壸之地而别求起化之原乎
　　象曰风自火出家人君子以言有物而行有恒
　　此象传是言君子脩言行以端风化之本也物谓言之有实恒谓行之有常孔子释家人象曰此卦上防为风下离为火风出于火如化出于家家人之象也君子以家人为风化之始而齐家之本在于脩身脩身之要在于言行言行者一家之视听攸闗而效法所系者也使言而无物则议论皆虚何以使之承听乎故阐明纲常本诸眞实君子之言必可守以为则焉抑行而无恒则践履有亏何以使之观法乎故敦笃伦理无间始终君子之行必可奉以为型焉如此则饬躬之理得而作则之道全由已以及家由近以及逺天下之定推之而莫外矣盖圣人之学无过言行两端所以尽一已之脩者在此所以溥及物之化者亦在此而其原总本于一心心有所伪言必不能以有实矣心有所疎行必不能以有常矣惟存其心于眞纯之内悦其心于义理之中则言自有物行自有恒而感人者岂徒在告语之文防范之迹乎是故君子脩言行之功必自正心始
　　初九闲有家悔亾象曰闲有家志未变也
　　此一爻是言能严于正家之始则家道可成也闲整齐之意周公系家人初爻曰正家之道莫重于始始而不闲后必有戾将不免于悔矣初九以阳刚处有家之始是初之时固当闲而九之刚又能闲者也于是乘其嫌衅未萌急为笃肫然之爱以闲其疏复请严截然之分以闲其僭使一家之中尊卑之谊常明内外之情允协而相陵相凟之悔自无由而生矣孔子释初象曰初之闲有家者盖正家之道闲之于未变者易为力闲之于已变者难为功当家人之初而能豫为之防则可潜消黙化而未变者终于不变矣此诚谨始虑终为正家久逺之道也乃知天下事严于其端而后可杜于其渐审于其几而后可愼于其微是故君子于家人旣以有物有恒本身为训而又使左右前后必闻正言春夏秋冬必习正业当气质未变之初先有以熏陶其德性长养其才智然后教易入而化易成父子兄弟夫妇莫不各循其分敦其伦而可以世保厥家矣此则闲有家之实事也
　　六二无攸遂在中馈贞吉象曰六二之吉顺以防也此一爻是言女能正位乎内而有柔顺之德也无攸遂谓事无专制中馈饮食之类妇人之职也周公系家人二爻曰六二柔顺中正是女之幽闲静好者举家庭之事一统于夫子而不敢専其成所职者止在于中馈徒酒食是议耳他无所与也惟能正位乎内如此则贞淑之风以着而宜家之化以成吉孰加焉孔子释二象曰六二克尽妇道而吉者盖由以柔居柔而有至顺之德防以从乎夫故能必敬必戒无专制之失而昭幽贞之化此所以吉也从来隂道可以济阳而不可以胜阳内治可以助外而不可以侵外此天地人道之正也天地得其正而后运会有常经人道得其正而后闺壸有雅化诚能体乎隂柔之德协乎防顺之宜以正位而成家何至女德无极惟厉之阶贻诟于世也哉
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　此一爻是言治家宁严而不可过于寛也嗃嗃严厉之象嘻嘻谓笑乐无节周公系家人三爻曰治家之道贵寛严相济九三刚而不中过于严厉使一家之人畏威惧法而不敢犯有嗃嗃之象虽似伤恩而拂情悔厉在所不免然人心祗畏内治整齐犹为正家之吉也若使一于寛和而不知严肃之道致使妇子嘻嘻笑语无节则纵情败度家政日隳终必有吝矣以二者观之与其寛毋宁过于严也孔子释三象曰九三家人嗃嗃义胜于情似一以严为主然而法度肃伦理明于正家之道未为失也至于妇子嘻嘻则和而流寛而纵失其节矣宁能免于吝乎盖家人之情无穷易失于过节者所以防范其过也立于始为闲调于中为节非有二也言节于三以三在内外之介耳惟脩徳于躬立中正和平之极则轨物是饬旣不嫌于烦苛而乐易为懐亦不伤于放逸斯两得之矣圣人审于嗃嗃嘻嘻之间而为着吉与吝之辨者非欲人之一于严也苐以寛之而无所制宁严之而有所守也家人有严君焉其即节之谓与
　　六四富家大吉象曰富家大吉顺在位也
　　此一爻是言六四能顺正以保其家也周公系家人四爻曰六四以隂居阴而居上位是主门内之政者也秉柔顺之德而握闺壸之柄为能制节谨度克勤克俭以开利之源不侈不骄以裕财之用能富其家者也由是则出入有经奢侈不作孝敬仁让之风莫不成于富足之后吉孰大焉孔子释四象曰六四富其家而大吉者盖以其有顺德而在上位是不徒操一家之权而且得治家之道宜能永保其所有而大吉也按家人之卦四阳二隂昔人谓六二之隂持家之妇也六四之隂其主家之妇乎二惟顺以防故克尽在下之妇道而贞吉四惟顺在位故克尽在上之母道而大吉然阳为实隂为虚故小畜九五称富泰之六四称不富今六四以隂而称富家者易之占法阳主义隂主利故也抑所谓富家者岂止富厚而已哉记有之父子笃兄弟睦夫妇和家之肥也家之肥即家之富矣由此推之而国之富天下之富亦岂出于此爻之义乎
　　九五王假有家勿恤吉象曰王假有家交相爱也此一爻是言人君得内助之贤而天下之化自成也王谓君天下者五君位故云王假至也假有家犹言以此而至于家周公系家人五爻曰九五刚健中正而下应六二之柔顺中正是有刑于之德而又获内助之贤者也王者以是至于其家则内外得人家无不正上可以奉神灵之统下可以衍嗣续之蕃内可以纲纪乎六宫外可以风动乎四海勿用忧恤而吉可必矣孔子释五象曰王假有家岂私昵之情哉盖五与二同德相孚君庆内治之得人后乐刑家之有主雍雍在宫以礼相合以义相比而成爱者此所以吉也盖圣德协而壸政脩教化行而海宇定自古雍穆之治未有不起于宫闱者此问夜之勤鸡鸣之儆为王化之根本也先儒谓爱有二义有溺于私欲之偏者有于性情之正者私欲之偏即为祸乱所由萌性情之正则为风敎所自出一念得失之分而天下之治忽因之此脩齐治平之效必本于格致诚正之功欤
　　上九有孚威如终吉象曰威如之吉反身之谓也此一爻是言恩威着而家道昌可以见教成之效也周公系家人上爻曰凡治家者当愼于其始尤贵善乎其终诚信不足者终必擕威严不足者终必凟信与威相济乃为可久之道今上九以刚居上在卦之终本孚诚以笃恩义而又伦纪森然凛不可犯有孚而威如者也故其言可以体家人之心而无伤恩拂情之失其威可以正家人之志而无凟伦乱纪之愆则一家之中爱敬日隆将见弥逺而弥昌矣不其终吉乎孔子释上象曰上九威如之吉者非作威之谓也乃反身自治贞度立诚而动静语黙有谨以自勅之几瞻视衣冠有尊而可畏之象初未尝有意于严厉而家人自服之葢躬行之化不怒之威也可见反身之理为正家之原而主敬之学又反身之要大廷广众固无可少忽之时暗室屋漏尤必凛有严之志如是则不动而敬不言而信威由孚出孚以威成而家有不肃教有不洽者乎故有家者不可为一时茍且之计而当愼百世永逺之图有始有终而家人之义全矣
　　【兑下离上】
　　济大事必以人心人心喜合而恶离贵同而贱异卦之火泽异性中少异情所以为睽然以旣睽之日而能本济睽之德乘济睽之势以求济睽之助则通志遂情其机在我故彖辞谓小事吉而彖传又推广言之以见时用之大焉至六爻则于君臣僚友先睽后合之际反覆言之初与四以无应而睽三与上以疑贰而睽惟二五居中得应故当睽而不睽原睽所自来莫不始于猜嫌成于乖隔济睽之道反之而已臣积诚以悟主君降心以求助上下合心刚柔协德委曲绸缪以赞大业则涣者可使之合疎者可使之亲而睽不终睽不害其为吉矣此一卦之大防也
　　睽小事吉
　　此卦兑下离上上火下泽异其性物之睽中女少女异其志人之睽皆有乖离之义故名为睽卦辞言当世事人心睽异之时未可以大有所为也小事是补偏救弊之事文王系睽彖辞曰济大事以人心为本睽则众志乖异矣尚幸卦德有济睽之才卦变有济睽之势卦体有济睽之助夫惟有是三者之善虽不能大有所为使睽者一旦而合然以之维持国势収拾民心亦可徐俟羣志之定不致于终离而小事吉也盖天下之睽散不可一日不合圣人岂肯安于无事但以当睽之日而骤兴非常之役建不世之功则众志猜疑一时难以开释安望其动必有成乎盘庚之迁邑武王之东征古之帝王有不能遽行已意者惟所遇之时难也从容鎭定而使之不惊批郤导窽而使之无阻小其事正所以大其用此济睽之善道也夫
　　彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
