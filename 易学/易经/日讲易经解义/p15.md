<!-- { "loadSidebar": true } -->
　　此象传是言人君当尽致泰之道也后谓元后财成谓制其过辅相谓补其不及道谓气化自然之运宜谓事理当然之宜左右谓扶植之也孔子释泰象曰天地之气初交而成气化之盛此泰之象也然在天既有其时则在人当有其事元后于是有致泰之道焉如天之道为日月星辰四时寒暑地之道为山川邱陵坟衍原隰然既滞于形气则其道未免于过也元后为之治歴明时使分至启闭之不差春夏秋冬之有序为之经画井野使城郭郊原之有制道里封疆之各定过者抑而就于中矣春生秋杀日晅雨润为天之宜髙黍下稻渊鱼薮兽为地之宜然既任其自然则其宜未免于不及也元后为之教民播种灌溉使之顺春秋之序以成其功渔猎薪樵使之随土地之宜以尽其用不及者辅而进于中矣夫为元后者何若是之过计哉葢天地生物而不能使之遂其生以其责付之于君则元后之财成辅相凡以为斯民也使民顺天之时因地之利各有以养其生而安其业是圣人之财成辅相乎天地正以左右斯民使民得道天地之道而宜天地之所宜耳葢开一代之治运必在兴一代之治功虞书之六府三事周礼之六官所掌皆裁成辅相之实事也然非当日君臣志同道合一徳一心决不能致此极盛之治此泰交之所以不可缓欤
　　初九拔茅茹以其彚征吉象曰拔茅征吉志在外也此一爻是言君子偕同类以进用而得行其道也茹根也彚类也征进也外指天下国家言周公系泰初爻曰初九当泰时而有阳刚之徳能与二阳俱进象犹拔茅其根以类而起者以此徳而征行则初固足以有为而二阳皆足以致治所以成辅泰之功者在是矣不亦吉乎孔子释初象曰所谓拔茅征吉者初九与二阳并进欲使君为尧舜之君民为尧舜之民进而助财成辅相之功左右斯民之业志在天下国家而不在一身也葢三阳皆同此志此其所以征行而吉也从来大厦非一木之支太平非一士之业上方合志下交则下自连类并进圣王在上天下之士孰不愿立于其朝乎
　　九二包荒用冯河不遐遗朋亡得尚于中行象曰包荒得尚于中行以光大也
　　此一爻是羙人臣有刚中之徳而皆合乎中道也包谓有容冯河谓果防不遐遗谓不忘逺朋亡谓无私比尚合也周公系泰二爻曰九二有刚中之徳而上应六五是主乎防而得中道者也其待人也恕其处事也寛为能包容荒秽且贤必进而不肖必退利必兴而弊必革能用冯河之勇焉举及侧陋图及隐防不以遐逺而有遗且不昵于近幸之私不狃于便安之习而朋比是亡此四者各有中行之道葢不能含容非中也当防而不防亦非中也忘逺非中也泄迩亦非中也九二惟中行故因刚而刚因柔而柔或用刚而济之以柔或用柔而济之以刚皆适合乎天理之当然人能如是自合乎九二之中行而所以治泰者得其道矣孔子释二象曰九二之包荒得尚中行者何所本哉葢心之蔽者则不能察乎中心之隘者则不能体乎中九二之心极其光大光则明足以有照大则器足以有容其得中道而主泰也岂偶然乎按二虽臣位实主治泰之责者故必有包容之量刚防之才深逺之虑大公之懐而均合乎天理当然不偏不倚之道庶几泰可常保而国家深赖有是人耳
　　九三无平不陂无徃不复艰贞无咎勿恤其孚于食有福象曰无徃不复天地际也
　　此一爻是言世道盛极将衰君子当尽保泰之道也平泰也陂不平也徃谓小人去复谓小人来艰谓思虑艰难贞谓施为正固恤忧也孚谓泰极否来一定之期食享也际谓泰复为否之交防周公系泰三爻曰九三当泰过中而否欲来之时葢天地交泰固为世道之幸然世无安平而不险陂者无常泰也小徃大来固为君子之庆然小人无常徃而不反者隂当复也夫治乱之相因隂阳之相胜乃天运一定之孚信而当忧恤者也于此之时惟艰难守正以处之有戒惧之心而无怠荒之意人事既尽可以无咎由是不必忧恤平陂往复之孚而太平之福可长享矣孔子释三象曰所谓无徃不复者以九三所处乃天地否泰之防隂阳消长之机正天地泰复为否之交际也挽囘天运全在人事所以当艰贞守正耳按九三正当泰之时吉亨之防也而圣人谆谆告戒者葢一治一乱盛衰倚伏自然之理惟能灼见之于先兢兢业业世运未陂而早防其陂小人未复而早忧其复如此则用力既省而为功实多必俟祸患已成而后图之则虽竭蹷亦奚济乎诚保泰者不可不知也
　　六四翩翩不富以其隣不戒以孚象曰翩翩不富皆失实也不戒以孚中心愿也
　　此一爻是忧小人复集而言其势之甚易也翩翩羣飞而下之象不富谓不用富厚之力隣谓类聚不戒谓不待告戒之辞周公系泰四爻曰小人合交以害正道乃其本念六四当泰已过中正小徃而将复之时也羣小至是乃翩翩然来复不待力致而其类自从为不富以隣之象且无事要约告戒而志无不孚矣君子可不防哉孔子释四象曰三隂飞翔而下不待富厚之力而类自从者何哉葢小人居下乃其实位今在上而据髙位则失其隂分之实既失其实则必忧君子之见攻故不戒以孚合交以害正道乃中心之素愿而何待于戒令哉君子于此诚不可少疎其防矣葢小人乗间伺衅以图进用其心未尝湏臾忘特值明盛之朝无所逞其志耳三为方中四已过中隂道渐长彼安得不翩然动乎一小人倡于上众小人附于下牵连比合酿祸无穷有国家者可不慎于防哉
　　六五帝乙归妹以祉元吉象曰以祉元吉中以行愿也此一爻是见君能虚心下贤而成致泰之功也帝乙至尊之象归妹下贤之象以祉谓以此而受福祉中谓中徳周公系泰五爻曰五为泰主虚中而应九二之刚不以势位自髙而谦卑以下贤如帝乙之妹至尊贵也今乃降尊贵以下归庶人而不以为屈则得贤致治以此保泰真天下之福矣非大善而吉乎孔子释五象曰所谓以祉元吉者何哉葢下贤乃人主之事而徃徃不克行者以不能虚已故也今六五有柔中之徳虚已以应九二则下贤也正以行其所愿耳其受祉也宜矣按五以柔中之徳任二刚中之贤君臣之间不惟以情相合而实以道相孚人自不得而间之矣君之任贤愈专则贤之任事愈力一人端拱无为而羣材效职万方乐业天下所蒙之福孰非大君之福哉
　　上六城复于隍勿用师自邑告命贞吝象曰城复于隍其命乱也
　　此一爻是泰极为否而当反已自脩也隍城下池也自邑反已之意告命谓脩正令也周公系泰上爻曰治道积累以成泰犹筑隍土积累以成城也上六泰极而否如城土頽圮复反于隍之象当此之时不可用师而力争但当反已自治脩其纪纲政刑之命以维持之然时势至此虽所行皆出于正道亦不免于羞吝以不能防之于早耳孔子释上象曰泰极而否虽天运之自然实人事之所致城复于隍者葢由乆安长治之后法度政令之命已乱岂徒天运使然哉倘能励精奋发以脩其政令庶人心感动天意可囘泰犹可保而不致于终否也按上以隂柔处泰极不能坚志下交必致羣材觧体成业难支此内忧非外患也故不在用师以逺求而在告命以自治然自强别无他道惟有进君子退小人使上下常交情志常通而已贤者在位能者在职及是时明其政刑决壅蔽之习而励明作之气其在主心一振刷间乎
　　【坤下干上】
　　自乾坤之后始渉人道经歴六坎险阻备尝内有所畜外有所履然后致泰而泰之后否即继之以知天下之治致之难而乱之易泰先小徃大来而后言吉亨是以天运推之人事否先言匪人不利君子贞而后言大徃小来是以人事之天运泰则归之天否则责之人圣人之深意也九四爻词曰有命即泰九三无平不陂无徃不复之理泰变为否易故于内卦即言之否变为泰难故于外卦始言之否泰之变皆天也乃泰三必无咎然后食福否四亦必无咎然后离祉故泰之方盛即系艰贞之辞否之既休尚有其亡之戒若以否泰相仍为一定之数岂圣人作易之防哉上经当观否泰干下坤上曰泰上下交而其志通其斯之谓泰也下经当观损益损上益下曰益自上下下其道大光其斯之谓益也
　　否之匪人不利君子贞大徃小来
　　此卦坤下干上干上坤下天地不交故名为否卦辞言世运当厄正道不行而奸邪进用也否谓闭塞匪人谓非人道之常文王系否彖辞曰坤下干上则天地不交二气闭塞而为否葢泰者人道之常否则三纲沦九法斁非复人道之常矣此时于君子之正道有不利焉夫阳为大而隂为小此卦干徃居外坤来居内又卦变自渐来九徃居四六来居三有大徃小来之义则是君子敛迹小人得志之时岂利于君子之正道乎按否下即系以匪人匪人者致否者也上下之情否塞不通皆由匪人所致匪人用事则必多方蒙蔽使上下否隔而后得以恣肆妄行其意本欲倾害君子不知君子去而国亦随之则其为害寜独善类蒙祸而已乎圣人之垂戒切矣
　　彖曰否之匪人不利君子贞大徃小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也此彖传是释否彖辞以明天道人事之否也孔子释否彖辞曰辞谓否之匪人不利君子贞大徃小来者以造化言之则地自为地而地之气不上交天自为天而天之气不下交天地不交万物由此屯塞而不通也以人事言之上意不孚于下下情不达于上上下不交则情义乖离不相维系虽有邦与无邦同也其在君心则所存者隂暗而无阳明之善内隂而外阳也所发者委靡而无刚防之才内柔而外刚也所任用者小人盈朝而君子在野内小人而外君子也惟内小人而蠧国害民之道日长惟外君子而保邦致治之道日消也按宋臣蘓轼有言无邦者亡国之谓上下不交则虽有朝廷君臣而亡国之形巳见矣原其所以然皆由小人用事于内固结其君而尽去君子使不得与人主相通斯可以夺其权固其宠而惟所欲为国安得而不亡也可不畏哉
　　象曰天地不交否君子以俭徳辟难不可荣以禄此象传是言君子当无道之时能自晦以全身也俭谓收敛辟谓避祸孔子释否象曰天地不交二气闭塞正否之象为小人得志之时君子遭此可不思所以自全乎于是韬光晦迹收敛其徳不形于外以辟小人之难使名誉不彰而人不得荣之以禄焉不然声光外见则人皆得物色之爵禄之来祸患之招也其可轻身以就之哉先儒言致否者匪人也益甚其否者君子之贞也东汉党锢之狱熙寜正士之窜皆縁矜尚名节太过激成清流之害而世道遂至于阽危所以君子收敛其徳不形于外非止为一身免祸而天下实隂受其福此其异于常人而终有亨否之用欤
　　初六拔茅茹以其彚贞吉亨象曰拔茅贞吉志在君也此一爻是训小人变邪从正成善行以孚人心也周公系否初爻曰初与二隂连类并进有拔茅连茹以其彚之象此时在小人之势巳不可遏而小人之心尚或可囘葢人溺于恶则恶反于善则善只在此心一转移之间耳初之恶未形而犹易变使变妨贤害国之意而为荐贤利国之谋则徳孚于人行无不得自吉亨而为君子之徒矣世道不遂入于否苍生犹得享其福此处否之贞道也孔子释初象曰所谓拔茅贞吉者葢君子之志常在于君若小人但知有身而不知有君今变而为君子则能以爱君为念而所为皆出于正自不虑及于私而为一身一家之计矣葢君子小人本无定名惟正与不正而已正则为君子不正则为小人惟初六之过未形而易于从善故圣人以正勉之为小人谋即所以为君子谋乎
