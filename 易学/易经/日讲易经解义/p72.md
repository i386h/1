<!-- { "loadSidebar": true } -->
　　此以下是言黄帝尧舜通变宜民之事而此六节皆创制以前民用者也刳刻之使中虚也剡削之使末鋭也以丝木也弧木弓也孔子意曰神农之时食货足而生养遂矣然风气日开人心渐啓朴陋之治不可以久也迨神农氏没黄帝尧舜氏作三圣人又有因时致治之道焉盖民心之厌淳固而思变为文明也时为之也圣人因其时之变而通之使天下之民亹亹焉日习于其中而不倦焉然其通变之道又不过因其自然之势而导以自然之理若神化莫测者然故使天下之民皆鼓舞于神化之内而安之以为宜惟其宜之故趋之而不倦也三圣人之通变神化若此岂有他术哉一易理而已矣盖易理即天之理也消息互乘盈虚迭运时处其穷则数尽必更势重必返未有不变者变则随时而转因势而导未有不通者通则一时适宜后世无弊未有不久者三圣人之通变合乎易即合乎天矣是以民宜之而天祐之吉无不利也尝即通变而进稽其事始于黄帝备于尧舜定为上衣下裳之制垂之于身以革上古简陋之俗则贵贱别而上下分民志以定恭已无为而天下治矣若是者疑取诸乾坤盖干以易知坤以简能乾坤之变化无为也垂衣裳而天下治圣人之变化无为也衣裳之制度既同将遐迩之向风恐后茍川泽梗塞则文教有所不通于是刳木使中虚而为舟剡木使末鋭而为楫舟以载物楫以进舟舟楫之利兴而不通者赖以通矣若是者疑取诸涣盖涣之象上巽木而下坎水一如舟之浮出于水上也夫川泽既通而山林阻脩则担簦重趼负戴劳苦也于是牛以顺为道故服而驯之以引重马以徤为性故乗而驾之以致逺而天下享安驱之利矣若是者疑取诸随葢卦徳下动上説犹物在下而动人在上而説也川涂既通逺迩错至暴客或乗而起矣于是设为重门以御之于外严为击柝以戒之于内虽有暴客之来而警备已宻吾固有以待之矣若是者疑取诸豫盖取豫备之意也耒耜以开粒食之原而民未知脱粟之利于是断木为杵而使之足以舂掘地为臼而使之足以容杵臼之利兴而万民之养益以济矣若是者疑取诸小过葢卦象上木下土杵为木臼为土卦徳下止上动如臼止而杵动也外有击柝以待暴客内有杵臼以精粒食而害之大者无所挟以威之则虽有险而不能守虽有粟而不得食于是木使曲而为弧剡木使鋭而为矢弧矢之利所及者逺以威天下之不轨非止重门击柝以防之于内也若是者疑取诸睽盖睽乖然后威以服之也按天下风气既趋于文眀则人心嗜欲日繁诈伪亦日甚不予之以利无以遂其求不震之以威无以禁其暴是故利天下者圣人之仁也威天下者圣人之义也仁与义皆所以宜民而已矣
　　上古穴居而野处后世圣人易之以宫室上栋下宇以待风雨盖取诸大壮古之葬者厚衣之以薪葬之中野不封不树丧期无数后世圣人易之以棺椁盖取诸大过上古结绳而治后世圣人易之以书契百官以治万民以察盖取诸夬
　　此三节是言黄帝尧舜易古制以前民用者也栋屋脊檩也宇椽也丧期丧哭之期也书文字也契合约也孔子意曰凡上古未备之噐而不可缓者圣人皆尚象而创其制矣乃上古已备之噐而不可用者圣人尤必尚象而变其制如上古宫室未兴冬则穴居夏则野处风雨奄至民无寕居后世圣人易之以宫室之制有栋以直承而上有宇以两垂而下虽有震风暴雨莫能侵之矣若是者疑取诸大壮盖取壮固之意宫室不壮则不固也宫室既具生者得以庇防而死者无所覆藏亦何以教民孝乎古之葬者不过厚衣之以薪葬之中野之地无封土树木之规无丧麻哭踊之期后世圣人易之棺以周其内椁以固其外计虑久逺而无使土亲肤矣若是者疑取诸大过盖取送死大事宁过于厚也上古民淳事简故小大之事惟结绳以记验之亦足以为治后世风俗寖薄欺诈日生于是圣人易之以书契言有不能记者书识之事有不能信者契验之由是百官之功实可稽万民之情伪可覈而以治以察矣若是者疑取诸夬盖取明决之意以夬能决去小人之伪而防其欺也按歴代圣人制器尚象或尚其徳或尚其名或尚其义或尚其体又或尚其道緫谓之象也盖卦者象而已矣五圣人之制作非必观玩于十三卦之象而为之而孔子以为取诸云者正以日用事物之间原自有一易之理圣人所为默与之合即邵子所谓画前之易是也然则千万世利用安身养生送死之道无一不由于易易岂仅为卜筮之书而已哉
　　是故易者象也象也者像也彖者材也爻也者效天下之动者也是故吉凶生而悔吝着也
　　此一章是言易之卦爻不外乎象而人当观象玩辞以知所趋避也材卦之质也效仿也孔子意曰原夫圣人尚象之故而知羲皇既作图书遂起于是易有小成有大成不过六十四卦三百八十四爻奇偶之象而已然象有本体之象有一爻之象总之不滞于迹彷佛于理之似耳如阳卦六画之干以卦言则所以像夫纯阳至健之理以爻言则有以像夫潜见惕跃飞亢之理隂卦六画之坤以卦言则所以像夫纯阴至顺之理以爻言则或以像一阴之始生或以像隂盛而亢阳亦各自备一理举乾坤而诸卦可类推矣此圣人作易立象以尽意也象既立矣观象而繋辞则有彖彖者言一卦之材也如卦徳卦体卦变卦象卦义皆其材也卦兼有善恶卦材之善者辞亦从而善卦材之恶者辞亦从而恶而象之全体形矣于是乎又有爻爻也者效天下之动者也如爱恶相攻逺近相取情伪相感天下之动纷纭变化莫可穷诘而皆爻中之所已具是以圣人一一摹仿于逐爻之下而象之一节昭矣既有卦爻以象告又有卦爻之辞以挥乎象是故得失之报以明吉凶由此而生焉忧虞之故以晰悔吝由此而着焉盖悔吝在心未着吉凶在事已着吉之生悔之着也凶之生吝之着也总之系辞以尽言不外乎立象以尽意材者象之质动者象之用吉凶悔吝者象之徴也象立而易之理备矣按宓羲画象其吉凶悔吝之故已了然于心中特其时当浑穆故不显著之于辞而止以象告至中古之世诈伪日生凡辞之所系者皆事之所有故圣人系之辞以正告天下曰如是则可以悔而得吉如是则必至吝而得凶使天下晓然于趋避之途则圣人之立象系辞皆因乎时以有功于世道者也
　　阳卦多隂隂卦多阳其故何也阳卦奇阴卦耦其德行何也阳一君而二民君子之道也隂二君而一民小人之道也
　　此一章是即少阳少隂之卦名以见圣人贵阳贱隂之意也君谓阳民谓隂孔子意曰乾坤二卦纯阳纯隂其画无有多寡矣至于震坎艮皆为阳卦宜多阳矣其画乃一阳二隂是阳卦反多隂也巽离兑皆为隂卦宜多隂矣其卦乃一阴二阳是隂卦反多阳也此其故何也凡阳卦以一阳为一画其二隂各二画合之则为五画五竒数也竒则为阳卦矣凡隂卦其一隂已二画其二阳又各一画合之则为四画四耦数也耦则为阴卦矣是皆数中自然之妙非人力所能参也然数未有不本于理由数之所呈以究其理之所合则卦画之所在即徳行之所在也而其徳行又有公私邪正之不同焉盖阳道尊贵而统隂有君之象隂道卑贱而从阳有民之象阳卦一阳而二隂则其象为一君而二民夫以一君而统二民其道大而公义之正也君子之道也隂卦一隂而二阳则其象为一民而二君其道小而私事之变也小人之道也然则多隂者为阳卦多阳者为隂卦岂非理之一定数之自然而圣人扶抑之深意所隠寄于其中者哉从来君子虽多小人用事其象为隂小人虽多君子用事其象为阳盖小人为君子所制则治君子为小人所制则乱小人为君子所制或能改易辙以求当乎君子之意尚可以効一官一职之能君子为小人所制断难败行丧检以求类乎小人所为必至于成相倾相轧之渐此治乱所由分也易之泰卦不曰有君子无小人而曰内君子外小人然则处之得其宜用之得其道虽小人亦乌足为害哉
　　易曰憧憧徃来朋从尔思子曰天下何思何虑天下同归而殊涂一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而嵗成焉徃者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以徃未之或知也穷神知化徳之盛也
　　此四节是引咸九四爻辞以明天下感应之理屈信之机皆出自然而无所容心于其间也思者心之用也虑者谋度其事也致极致也咸之四爻以阳居隂不能正固将以私感而害大公故其爻辞曰憧憧徃来朋从尔思孔子释之意曰天下至广大也其一感一应之相为徃来者原属天下自然之理而不碍我空虚之体则又何处可用吾之思用吾之虑哉葢天下之理原于太极本同归也但一渉于事物则所感者多其涂各殊究之涂虽殊而归则同天下无二理也理根于人心本一致也但既接乎事物则所应者分虑亦有百究之虑虽百而致则一天下无二心也夫理无二理心无二心则顺理行之因心付之足矣信乎何处可用吾之思用吾之虑而以憧憧为哉试以天运观之因日之徃而有月之来因月之徃而有日之来二曜相推以相代则明生而不匮因寒之徃而有暑之来因暑之徃而有寒之来二气相推以相继则嵗成而不缺夫日月寒暑之徃者不待思而往乃气机之消而屈也日月寒暑之来者不待思而来乃气机之息而信也一屈一信即造化相感不已之机而明生嵗成之利于是乎生焉是屈信往来孰非感应自然之常理乎因天运而推之物理莫不皆然如尺蠖之行也不有所屈则不能有所信其屈也自有求信之理不待思虑而信也龙蛇之在冬也不蛰而伏其气则不能存其身其蛰也自能以存其身不待思虑而存身也岂特物理为然哉即验之圣学亦有自然之机也夫天下事物之感不齐而心能裁制之即为义心之所感不一而义能变通之即为神精硏其义至于入神其于事物之所宜靡不洞察而臻于神妙之地则心不外驰入者不出内之屈也而见理明彻自有以推极其外之用屈之感信也既足以致用而用无不利则应事接物随其所遇迎刄而觧而身之所履无适不安外之信也而动作得宜自有以增崇其内之徳信之感屈也夫屈信往来无徃非交养互之理功在于此而效见于彼则亦何在可容吾思虑之扰其间哉夫义求其精用求其利此其机在我可知者也由此内外之间交养互自有欲罢不能者矣自是以上惟有待其天机之自至而絶非人功之可加又岂我之所能知哉盖穷极天地之神而与合一不测者共藏其域通知天地之化而与推行有渐者防契其机始而入神至此神已穷矣始而可知至此知已化矣皆由其徳之盛故能穷神知化如斯也岂徒崇之已乎夫交养互之机熟之又熟而至于不知者往而屈也神化合一之妙忘之又忘而至于自致者来而信也是亦皆感应自然之理而非思虑之所能及也按咸之象以虚为义至虗之中无不同焉无不一焉然推之晦明寒暑往来屈信之理则同之中有至不同者存一之内有至不一者存此神化所由生也故又推之精义利用及于穷神知化以明同者惟通不同为同然后其同可通一者惟合不一为一然后其一可合孔子之一贯是也若夫俗学之失固患乎思虑之纷纭而异端之学又误执何思何虑而流入于虗无寂灭将何以致用崇徳而穷神知化乎故九五之志末与憧憧同戒也
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
