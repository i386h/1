<!-- { "loadSidebar": true } -->
　　晋卦象明出地上当明盛而有可进之时也然必有致主之德又遇虚中纳贤之主方可以善成其功故言卦德则顺丽离眀言卦变则柔进上行臣秉顺节以事主君执柔道以报功此君臣一德相成世道所以日盛而有是宠光也六爻四柔二刚六五一柔为晋之主六自四而上升已进者也故往吉无不利下坤三柔皆欲进者而九四不中不正窃位畏人故有鼫防之象三与五近下接二柔志在上行三隂同志而四莫能间故曰众允悔亡二在下卦之中去五渐逺则忧其欲进而不得进故晋如愁如初最逺于五当进之始上与四应而四不中正反为所抑故晋如摧如也上以刚居一卦之终而前无可进故有晋其角之象诸爻所处不同圣人教人以善进之道如此
　　晋康侯用锡马蕃庶昼日三接
　　此卦坤下离上卦象日出地上有可进之时卦德顺丽离眀有可进之德卦变自观而来柔进上行有可进之君三者皆有上进之义故名为晋卦辞言人臣遇圣明之主可以立功而获宠也康侯安国之侯文王系晋彖辞曰人臣立大功于天下必有可为之时能为之德而遇有为之君乃可进而建不世之勲君子有此三者而为治国安民之康侯功在社稷泽被苍生丰功伟烈既昭辅佐之隆休一德同心自荷宠荣之大典故不特锡马而又加以蕃庶礼何厚也不特昼接而且加以三接情何殷也葢以非常之功受非常之宠有不可以待下之常礼拘者如此自古为君者不可忘臣下之功为臣者不可恃人主之宠忘臣下之功则有德不酬有劳不报激劝之典废而非所以待功臣矣恃人主之宠则贵必生骄禄必生侈眀哲之义乖而非功臣之所以自处矣观晋之康侯膺隆遇而显才猷此真三代以上君眀臣良之盛而非后世所可几也
　　彖曰晋进也眀出地上顺而丽乎大眀柔进而上行是以康侯用锡马蕃庶昼日三接也
　　此彖传是释晋彖辞言当进而有为之时以申眀人臣获宠之由也眀出地上以时言顺丽以德言柔进上行谓五以柔中之德居崇髙之位以君言孔子释晋彖辞曰卦名为晋者葢言君子负经济之才由草野而升诸廊庙有进之义也夫君子当上进之防固可以立安国之功矣然立功在己而报功在人已所难必卦辞何以曰康侯用锡马蕃庶昼日三接哉葢人臣出身而仕録功者时也居功者德也报功者君也今卦象眀出地上是世道维新赏罚攸当其帝臣不蔽之日乎所以録功者有其时矣卦德顺丽大眀是以徽柔懿恭之臣事聪眀睿智之主其劳谦君子之美乎所以居功者有其德矣卦变自观来四之六上居五柔进上行是人君秉温恭之度而不挟势以自髙其崇德尚贤之主乎所以报功者有其君矣夫有徳则可以善处其功有君有时则可以不掩其功故康侯遭此殊遇而锡马蕃庶之隆其赐昼日三接之厚其情也大抵人臣不难于建功之先而难于建功之后人君不难于待功臣之体而难于待功臣之心葢遭时得位虽竪立竒勲而一念偶泰则猜忌之嫌必开一节偶踈则恪恭之道遂失主知未易结宠遇未易保也然即使臣节克尽而非在上有仁眀之主推心置腹至诚相孚亦岂能赏赉繁多接见频数同心同德如是之盛哉此孔子告鲁君礼与忠二者为千古事君使臣不易之经也
　　象曰眀出地上晋君子以自昭眀徳
　　此象传是言君子之学有日新之功也孔子释晋象曰离眀出于坤地之上有进而上行之象君子体之以吾德本眀因蔽于物欲有时而昏然其或昏或昭之几皆在于我不从外得也亦惟内自省察致其夙夜宥密之功不以人所不见而辍其敏皇之心不使已少寛假而昧其昭眀之体则进进不已而至德无亏亦如日之光眀不息焉君子自进之学如此夫此心也即汤之懋昭文之敬止也葢勤则生敬敬则生眀圣人心学相接不外日新又新缉熙无斁者以复其眀徳之本然私欲尽而天理昭皆于自心致之无事于他求也故干曰君子以自强不息晋曰君子以自昭眀德正以至健莫如天以之自强我用我之强也至眀莫如日以之自昭我用我之眀也此固其微防也欤
　　初六晋如摧如贞吉罔孚裕无咎象曰晋如摧如独行正也裕无咎未受命也
　　此一爻是言欲进者宜守正以待时也摧谓阻抑罔孚谓人不见信裕谓寛以自守周公系晋初爻曰初六阴性躁妄必有不安于下而欲进者应不中正上遇妨贤病国之人而违之俾不通故其进也若或尼之而不免为见摧矣然出处大道岂可因人之摧抑而易厥守乎惟尽其义之在我而不自失其正则终必见信于上得遂其进而吉葢贞虽所以自持非欲求信于人然贞则未有不吉者固其常也设若守正而犹未孚亦当寛裕以俟之从容于义命自安于操修益殚其守贞之道而不以用舍累其心如是而后无自失之咎耳否则冐进之患生而宁免枉道之讥哉孔子释初象曰当晋之时人皆欲进而忽见摧未有不丧其所守者初独能守正以待时不汲汲以徇于私不悻悻以伤于义此所以得吉也裕无咎者葢初居于下未有官守之命正可绰绰于进退故裕以处之而得无咎若既已受命则当有必信之道一不见信则志不行而职莫尽矣此见君子有守正不阿之操乃有随时行道之妙有安分自得之乐乃见雍容进退之宜若枉已求人而且怨尤不絶于念则有流于依阿奔竞大节或亏者矣安能全无咎之学而建命世之功哉
　　六二晋如愁如贞吉受兹介福于其王母象曰受兹介福以中正也
　　此一爻是言守正不阿自能以德而获福也愁如谓忧其道之不行介大也王母指六五离为日王之象为中女母之象周公系晋二爻曰六二有可进之德而无汲引之人欲进未能则得君行道之心阻矣有晋如愁如之象然不可因是而变其节也必直已守正以俟时而徳足孚人终当得遂其进而吉且上有柔中之君重道崇贤必将知遇极其厚宠任极其隆不犹受兹介福于其王母乎此惟二之自守其贞故有必得之孚也孔子释二象曰二之受兹介福者葢以居下之中而得柔之正则是守其中于有素而卓然不倚有以慰人君行中之愿矣存其正于无偏而凝然不阿有以动人君从正之思矣故能见知于五而介福之所以受也岂二之幸致哉葢君子于天下行道济世者其心持已中正者其学学以自脩而大心以内固而纯不必求孚于人而未有不孚于人者圣人教人以脩德进身之义切矣
　　六三众允悔亡象曰众允之志上行也
　　此一爻是言三能见信于人而得遂其进也众谓初与二允信也周公系晋三爻曰六三不中不正宜不得进而有悔矣然居坤体之极与下二阴皆欲上进是以道同志合为众所信相引以进得遂其尚往之心而无摧如愁如之患悔可亡矣孔子释三象曰六三所以为众所允者葢士君子出处有二途而从违惟一道使人皆欲进而我独矫之以退则同进者忌人皆欲退而吾独矫之以进则异已者疑众莫之允矣惟三上进之志与初二同故其志相孚而不觉相信之深也此见当晋之世以顺丽为上进之道既可孚于同羣即可通于主志其守也不茍其进也非幸所谓信乎朋友而后获乎上之义也若夫不以正道为众允之本而止以众允为上进之阶则无忠君爱国之诚而反属谐世求荣之计亦安能见信于众而上丽乎君也哉
　　九四晋如鼫防贞厉象曰鼫鼠贞厉位不当也
　　此一爻是言无德而据髙位者之终不能保也鼫防田防畏人之物周公系晋四爻曰四不中正居下体之上是以无德而据髙位者上畏六五之疑下畏三隂之忌有晋如鼫防之象虽位出于君之所与得之未为不正然德之不称终必失之厉亦甚矣吾是以知德薄位髙之不可而贪进忘退非人臣之福也孔子释四象曰四所谓鼫防贞厉者葢当晋之世主圣臣贤位必配德彼不中不正居位不当虽正亦危宜其厉也按诗以硕防刺贪晋以鼫防象四总之无德而贪于进即身处髙位其患得患失之心畏人攘而夺之有类于防之昼伏夜行也夫晋之时上辅离眀之君下建安国之绩岂容此不中不正者乆于其位乎故小人之恋位固宠终为无益而大君之命爵任人必审其当可耳
　　六五悔亡失得勿恤往吉无不利象曰失得勿恤往有庆也
　　此一爻是言上以大公治天下而下自以大顺应之也周公系晋五爻曰六五以隂居阳未得其正似不免于有悔者惟其处离眀之中坤以顺承之为眀在上而下皆顺从故进居尊位而悔可亡也然眀不眀在我从不从在人狃于近效而有计功谋利之念则反失之矣今五自修其徳以纯心行纯政但忧我道之未尽不虑人心之未服天下戴已吾弗知也天下未戴已吾亦弗知也失与得皆不以为恤如是则德盛而化日洽治隆而民益孚其往也吉无不利矣孔子释五象曰天下之治以有心致之皆属小补之功六五失得勿恤不期其效而为效益宏上以大公感下以大顺应着无方之德化建无外之神功往而有庆即吉无不利也葢人主求治之心不可以稍寛亦不可以过急稍寛则有因循不断之忧过急则又有好大喜功之患惟端其心为出治之原而懋其修为作孚之本若舜之恭已无为而天下化之汤之敷政优优而百禄是遒其即失得勿恤之义往而有庆之騐乎
　　上九晋其角维用伐邑厉吉无咎贞吝象曰维用伐邑道未光也
　　此一爻是言过于刚者之无所利也角刚锐之象维独也周公系晋上爻曰阳刚不可为物先上九刚进之极纯以刚用事而略无寛和之意为晋其角之象若是者固无往而可也惟以之治其不服之私邑虽兵凶战危不免于厉而师尚威武犹可以责其成功庶乎吉而无咎也然以极刚治小邑即治所当治而过于威猛亦可羞矣夫以刚进之极用之治邑犹不免吝然则晋角者果何适而可耶孔子释上象曰上九谓之维用伐邑则其功不足以及逺威不足以服众其于道犹未光也若能以眀德照四方将无所施而不服岂特私邑而已哉信乎极刚之无所用也按晋卦离眀在上万物普照为极盛而上下皆欲进之时圣人之意谓天下事非徒不进者之足患而惟躁进者之足忧下之附上急于求其信非正也上之进下急于求其附则贪也故下欲其罔孚裕无咎至三而众允则无不孚矣顺之至也上欲其失得勿恤至上而伐邑则有恤矣眀之过也知此者乃为善于处进矣程传以伐邑为自治主克去已私而言夫既自治有功乃合于贞正之道何以反谓之吝乎此本义所以不取耳






　　日讲易经解义卷八
<经部,易类,日讲易经解义>
　　钦定四库全书
　　日讲易经解义卷九
　　【离下坤上】
　　眀夷以明而见伤为义日入地中明伤昏暗之时非处顺安常之日也所以他卦多言利贞而此独曰利艰贞者虽守正而亦不得直遂其正故当艰难以守正也卦辞止言其理彖传旣释其义复举其人以明之如文王箕子俱当明夷之时但所居之位有逺近故所处之道有难易此彖传独以箕子当六五一爻而系以利艰贞之义也六爻下三爻离体明也上三爻坤体暗也上六暗极为明夷之主自五而下皆受伤者也初明虽伤去上最逺垂翼而已二视初稍近去上犹逺虽见伤而未切亦在速拯之耳三则与上为正应可以南狩而获其大首矣四入坤晦之门庭其暗尚浅有可去之道惟五则近于难义不可去亦惟艰贞自晦其明而已圣人处明夷之道浅深逺近
　　各有不同于此可见矣
　　明夷利艰贞
