<!-- { "loadSidebar": true } -->
　　此一爻是言人之有徳而不见用于时也沛当作斾谓幡幔也沬小星周公系丰三爻曰九三居明体之上本至明者也乃以至明而应上六之至暗是在我之明反为所蔽而不能以自达为丰其沛日中见沬之象夫丰沛则障蔽更甚于蔀所以沬之小星虽日中而亦见也若是则在已之明亦归于废弃而置之无用之地又为折其右肱之象然此非已之不明乃人之不能用其明所遇非其主耳于三何咎焉孔子释三象曰贤臣必遇明主斯可有为于天下丰其沛者是以已之明而反为人所蔽终不能成济丰之大事也折其右肱者三之才本足为当世用乃因时而废亦终于无用而已何其所遇之穷哉按丰之道必明动相资而成三以阳刚之体应上隂柔处震之终止而不动上无可发之明欲为而无所赖三亦何所自见其明乎夫君为元首臣为股肱必元首有明圣之徳而后股肱奏匡济之功觐乎此爻而知圣人责难于在上者至矣
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　此一爻是教人援同徳以偕进斯可共济天下之事也夷谓等夷指初九周公系丰四爻曰九四以阳刚当丰之时而上比六五柔暗之君谏则不行言则不听虽有明徳为所蔽而不得达与六二同亦为丰其蔀日中见斗之象然君心未明惟在所养一人正之则不足众贤辅之则有余幸初九同一阳刚之徳乃其等夷四与之同心协力共匡君徳庶暗昧可啓丰亨可保其道得吉也孔子释四象曰丰其蔀而明不得达者由其近六五之柔暗非所处而处居位之不当也日中见斗者处非其位则以已之明投人之暗而反为所蔽是以幽暗而不明也所谓一人正之不足者也遇其夷主者已不足以啓人之暗犹喜借初之力以共济庶几事尚可为而以吉行也所谓众贤辅之有余者也按书言昔在文武小大之臣咸懐忠良侍御仆从罔匪正人以旦夕承弼厥辟信乎助成主徳非一士之功也而其权则操之大臣昔赵烈侯欲赏歌者其相公仲连进士牛畜荀欣徐越令侍左右烈侯悦之曰歌者之田且止如连者可谓善格君者矣是知大臣之道全在以人事君人君在上但观大臣之能进士与否而其贤不贤可概见已
　　六五来章有庆誉吉象曰六五之吉有庆也
　　此一爻是言人君能用贤以保丰也周公系丰五爻曰君道贵于明而病于暗然所谓明者非必尽取之已而足也六五质虽柔暗若能屈已下人而来致章明之贤资人之明以为明借人之哲以为哲则羣材豫附自足以享丰亨之庆而流美誉于天下是身安而丰可长保也吉何如哉孔子释五象曰六五之来章而吉者葢能招来贤士以辅已徳其效岂止有美誉而已乎实得用贤之利可以长享其丰而有庆也按人君之徳莫贵于明但自恃一人之明其明小能用天下之明其明大此非独为丰之六五言也稽于众舎已从人好问则裕自用则小古之圣王莫不皆然矣然又云兼听则明偏听则暗达四聪明四目议必集夫盈廷之公论必采夫国人之众方可去其偏而得其兼不然所信任者或非其人必至欲用人而反为人用此求明而愈失其明安能免丰蔀丰沛之忧哉
　　上六丰其屋蔀其家闚其戸閴其无人三歳不觌凶象曰丰其屋天际翔也闚其戸閴其无人自藏也
　　此一爻是言昏暗之极而不能自反也藏谓障蔽周公系丰上爻曰上六以隂柔之质居丰极而处动终是当四海无虞承平日久乃恃才妄作好大喜功明极而反暗者也其居高自蔽之象如丰其屋而蔀其家者夫居丰大而高亢昏暗自絶于人人谁与之如闚其戸閴静无人直至三歳之久而终不觌人也迷而不知自反则障蔽已深其凶甚矣孔子释上象曰丰其屋者言其居丰之极懐满假之心处动之终负骄盈之气若屋之高而翔于天际也閴其无人者岂果无人乎自为障蔽暗而不见人也以亢自居至于久而一无所觌丰其可恃乎哉按上六一爻正与六五相反以五能用人之明以为已之明上舎人之明而适以絶已之明也然其病不在艰难多故之时而在晏安无事之日葢升平既奏骄侈必生正直之士日逺而谄防之人日进虽欲闻一善言见一善行必不可得无人不觌凶斯至矣圣人知有天下者丰业已成则丰屋蔀家之事势所必至故特危辞以戒之敬怠之几出此入彼而治忽判焉可不慎欤












　　日讲易经解义卷十二
　　钦定四库全书
　　日讲易经解义卷十三
　　【艮下离上】
　　卦内艮外离止而丽于外有旅象焉又山止不动犹舍舘也火动不止犹行人也居莫如止故以艮为体往莫如明故以离为用旅莫善于柔爻柔者吉刚者凶处旅之道也旅不能无得丧爻柔则得刚则丧必然之理也卦唯二三两爻得其正位然九三刚而不中处非其地唯六二柔顺中正与六五两柔相应有賔主同德之象六五虽不得位然卦从干变六五舍干之刚健而得柔之文明居上卦之中以顺乎二刚得处旅之道彖所谓小亨旅贞吉者二爻是也行旅之间柔得中不取辱顺乎刚不招尤止而不妄动明而识时宜亦安往不吉而亨乎孔子以东西南北之人而为万世师用旅之道者也且圣人之随寓而安过而不留何者非旅又不特一行旅之用矣
　　旅小亨旅贞吉
　　此卦艮下离上山止于下火炎于上有去其所止而不处之象故名为旅卦辞言处旅者当以正道自守也旅谓羇旅文王系旅彖辞曰人当羇旅则失其本居而身寄于外亲寡情疎难以得亨以卦体六五得中而顺乎刚卦德艮止而丽乎明虽羇旅本无大通之理而处之有道则尚可以自通而小亨夫旅非常居似若可以茍者然道无往而不存茍非善处鲜不失矣故必礼以律身智以照物非贤不主非善不与守其旅之正而须臾不离斯得处旅之道而吉矣大抵常变久暂惟遇所遭故旅者生人之所不能免也而吉凶悔吝全在乎处之正不正圣人之垂戒深矣哉
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　此彖传是释旅彖辞而明旅之难处也孔子释旅彖辞曰旅之所以小亨者何哉葢处旅之道贵乎得中而病于自用今以卦体言之六五柔得中而在外顺乎上下之二阳是在已既有柔中之德而谦卑适宜又能顺附乎阳刚而恭顺不失处已处人两得其道则其所如皆合矣抑处旅之道贵于静正而患于不明以卦徳言之艮止而离丽乎明是内既静专而不失于妄动外灼物情而不迷于所往内外交尽其善矣是以在旅而小亨而为旅贞吉也夫卦德卦体如此而仅得小亨则非得中而顺刚内止而外明即不得以小亨矣必守正而后得吉则少不正而即不得吉矣是难尽者旅之义难处者旅之时则旅之时义不其大哉甚矣旅之难处也按人当羇旅是失其所居之时刚必招祸而柔必取辱所以处之者诚不可无其道也然平陂之形虽在于世而贞正之守则在于我君子素其位而行亦惟正已而不求于人已矣
　　象曰山上有火旅君子以明慎用刑而不留狱
　　此象传是言君子慎刑之道也孔子释旅象曰山上有火去而不留旅之象也君子以主刑者民之司命故当其用刑之时审察必极其明而使无遁情又不敢以慢易之心乘之而务加谨慎轻重得宜出入惟允如山之止以为慎而不敢轻忽也明慎既尽而防决随之当刑即刑当宥即宥如火势之不留而不至淹滞也按明慎者君子之仁也不留者君子之义也仁义并用而治狱之道尽矣义而不仁则伤于暴而滥及于无辜仁而不义又伤于懦而威阻于强梗必如君子然后可当折狱之任而天下无寃民也乎
　　初六旅琐琐斯其所取灾象曰旅琐琐志穷灾也此一爻是为处旅卑陋而召祸者戒也琐琐细小卑贱之貌周公系旅初爻曰初六以阴柔居下位是旅之志意污下而规模局促者也其才质琐琐而无远大之槩如是则谁其予之乎自轻而人轻之自侮而人侮之灾咎之至非自外来实已有以取之耳孔子释初象曰人之志量原不可以卑陋初六之旅琐琐者其志量局促亦已穷矣所以来人之轻侮而取灾也按旅之致穷不在位之卑下而在志之猥琐舜之陶渔尹之鼎爼説之版筑鬲之鱼盐圣贤未遇之时未尝不亲琐事顾志趣超然物自不得而累之初之位与志皆极琐陋故穷而致灾如此君子所以恶居下流也哉
　　六二旅即次怀其资得童仆贞象曰得童仆贞终无尤也
　　此一爻是言处旅之最善者也即谓安次谓舍周公系旅二爻曰六二柔顺中正与物无忤而处置得宜以是处旅有无往而不吉者故次者旅之居二则即次而有以安其身资者旅之用二则怀资而有以裕其用童仆旅之服役者二则得仆之贞信为能无欺而有所赖借葢旅中之善要不出此三事惟其德全故旅中之所当得者皆无不备耳孔子释二象曰当旅之时不能无赖乎童仆之用亦不能免乎童仆之欺使不得其人则即次不安而居亦难保矣今得童仆之贞则无欺有赖而可以无患是以终无所尤也按天下无事不借乎人而当旅之时得人为尤急茍能得人则身不劳而势不孤所以保其居而裕其资者皆有赖矣然惟御下有方仁足以育义足以正众自乐而从之故曰水就乎下人就乎善岂不信哉
　　九三旅焚其次丧其量仆贞厉象曰旅焚其次亦以伤矣以旅与下其义丧也
　　此一爻是为过刚而失处旅之道者警也周公系旅三爻曰处旅之道贵于柔顺谦下今九三过刚不中居下之上骄亢自髙而御下寡恩鲜有不困于旅者矣故以此处人则人莫之与如焚其次而失其所安以此处下则下皆不从为丧其童仆而一无所赖夫所居既无爰处之安而在下复有叛离之患虽九三之心初未尝不正然能免于失依寡助之厉乎孔子释三象曰旅而焚次则身失其所安亦已伤矣况又丧其童仆乎夫当旅之时童仆乃其所借赖者乃过髙自亢而失其心何以致其服从而乐为我用乎其义必至于丧也按三与二正相反观二之所以得则知三之所以失矣夫居刚用刚在平居犹不可况羇旅之时乎若三眞可为过刚无徒者以此接物而御众安往而不致困穷哉
　　九四旅于处得其资斧我心不快象曰旅于处未得位也得其资斧心未快也
　　此一爻是言处旅者身虽安而志未得也资谓资身之财斧谓防身之器周公系旅四爻曰九四以刚居柔是能用柔而下人者故于人无所忤于事无所拂以此处旅虽未获即次之安然旅其所可旅之处是已得所归而安矣虽未能怀资而裕然既得资则足以自利得斧则足以自防矣但在上之五非阳刚之与在下之初惟阴柔之应则所处非乆安之地所与非可仗之人何能伸其才而遂其志乎故虽有旅处资斧之善而心终有所不快也孔子释四象曰旅贵于行处而不行非旅之亨矣所谓旅于处者九四以阳居隂非其正位故处而不能行也上无同徳之助下无可援之人岂能尽如吾意哉故虽得资斧足以自利而自防然其心终有所未快也按四以近君为当位独旅之六五不取君义故四为未得位而心有不快葢士君子本以得志行道为愿当旅之时岂肯以茍安自便而遂已哉
