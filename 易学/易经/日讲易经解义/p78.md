<!-- { "loadSidebar": true } -->
　　此一节广震卦之象也干色黄坤色大涂通衢也决躁取其刚动也苍东方之色筤竹筠也萑苇即芦荻下实上虚马左足骹白曰馵作足马腾足也的颡白额马也反生稼根反在上也孔子意曰震以一阳下动犹雷奋于地故为雷从雷象而广之则龙以阳物而奋起于渊亦如阳之动也乾坤始交而生震兼有天地之色故为黄阳气初施化育流行而无潜伏则为旉阳气一动万物沛生而无壅滞则为大涂取象于人一索得男性禀阳刚位居元胄为宗社所托有主鼎执鬯之尊故为长子阳动而决二阴其进也鋭有见义必为之勇故为决躁取象于物则震居东方有苍筤竹深青之色下实上虚有萑苇根实干虚之象取象于马则二阴上折犹马之开口而善鸣也一阳下动犹马之馵足而悬起也阳动而健犹马之超腾而作足也二阴色白犹马之上颡白也取象于稼则阳反动于阴下如萌芽自下而生故为反生阳动必长长则中上二爻皆变而为干之健故其究也为健既变为干则阳气极盛草木莫不蕃育而鲜明矣震象无所不该如此按震卦之义虽无所不该而其切于人事者独称长子诚重之也是以古帝王之训太子礼以脩外乐以脩内入则有保出则有师皆以养其阳刚之萌而底于干健之徳然后统绪相传而国祚永于磐石夏之啓周之成王皆是道也震之义不洵大矣哉
　　巽为木为风为长女为绳直为工为白为长为高为进退为不果为臭其于人也为寡发为广颡为多白眼为近利市三倍其究为躁卦
　　此一节广巽卦之象也孔子意曰巽以一阴伏二阳之下其徳柔顺而善入而物之善入者莫如木故为木从木象而广之气之善入者莫如风故又为风干交于坤一索得女故为长女绳者所以纠木之曲而使直工者所以引绳之直而制木巽者徳之制也故为绳直为工巽属少阴而位西方故于色为白风之行入乎微而遍乎逺长也木之生由萌蘖而至千寻高也阴性多疑中无决断故为进退为不果一阴下郁二阳外达而上行故其象为臭以人之体言之发属阴额属阳眼之白者属阳黒者属阴巽阴在下阴血不升为寡发二阳在上阳气极盛为广颡一阴二阳为多白眼自人之情言之义属阳利属阴巽以阴为主而又善入是善于生财者如市物而获利之多为近利市三倍其究则三爻皆变为震卦之决躁矣巽象无所不该如此按六子中独震巽有其究二字葢阴阳之始也震一阳望其变中上二爻而究归于干巽一阴望其先变初爻之阴然后尽变其中上二爻而究归于震此圣人扶阳抑阴之微意也推而论之君子阳也小人阴也公理阳也私欲阴也是以人君当进君子而退小人人臣当急国事而后家事儒者当存天理而遏私欲皆是道也夫
　　坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心
　　此一节广坎卦之象也矫者使直为曲輮者使曲为直孔子意曰坎居北方其体内阳而外阴犹水属北方其体内明而外暗故为水从水象而广之大为沟小为渎所以行水互相灌注流而不盈故为沟渎自其阳匿阴中隐而不露似君子存心之密韬晦不行非为隠伏乎阳在阴中抑而能制似君子克已之勇矫偏归正非为矫輮乎弓体弯中劲以发矢轮体圜内实以行地皆矫輮所成也非为弓轮乎其取象于人也阳陷阴中则险而不宁操心危而虑患深忧所以加倍也心以虚而睿耳以虚而聪坎体中实则私欲蔽锢心将以物累而病耳亦以物壅而痛也在地则为水在人则为血故为血卦大赤者干之色也坎得干之中画故为赤其取象于马也阳明在中为脊之美焉刚躁在内为心之亟焉阳昂阴低上画阴为首故下而不昂焉阳厚阴薄下画阴为蹄故薄而不厚焉阳前阴后蹄薄则不能致逺故为行之曳而不进焉其取象于舆也有险陷而多阻碍则为多眚葢行于险道不若坤舆之行于平地者易且安也又自水类取之通者水之性月者水之精故为通为月又自人类取之阳匿阴中未免有盗名盗利之心故为盗其于木也阳刚在内则为坚多心坚取其刚多心以其刚在内也坎象无所不该如此按坎为重险故其取象皆有险危之义然帝王法天险而谨其礼乐制度以防于无形法地险而脩其城池兵甲以防于有形自能化艰危而为荡平矣虽险何惧乎
　　离为火为日为电为中女为甲胄为戈兵其于人也为大腹为乾卦为鼈为蠏为蠃为蚌为龟其于木也为科上槁
　　此一节广离卦之象也孔子意曰内暗而外明体阴而用阳者火之徳也离卦内阴外阳故为火从火象而广之火之精非日乎火之光非电乎干与坤交再索得女非中女乎甲以卫身胄以捍首其质外坚离阳在外故为甲胄长而戈鎗短而兵刃其锋上鋭离阳在上故为戈兵阴中虚而能容物故于人为大腹火炎上而能燥物故于卦为乾卦鼈性静象离之中柔焉蠏性躁象离之外刚焉蠃善丽象离之阴丽乎阳蚌中虚象离之一阴内伏焉龟则中具五行外负八卦有文明之象离徳文明取象于此此五者皆以其内柔而外刚也其于木也则中之空者上必枯槁有似离之中虚而上躁故为科上槁离象无所不该如此按日本阳精火电皆具阳体乃属于阴卦之离者葢以上下两爻皆阳而阳中藏阴犹之坎卦上下两爻皆阴而阴中藏阳此固阴阳互藏其宅之至理也至于体继离出治之道则虚中以受善明作而有功而离照遍于四方矣
　　艮为山为径路为小石为门阙为果蓏为阍寺为指为狗为防为黔喙之属其于木也为坚多节
　　此一节广艮卦之象也植生曰果木实也蔓生曰蓏草实也黔黒色鸟属之喙多黒故曰黔喙孔子意曰隆起于地上者山也艮以一阳起于坤阴之上故为山从山象而广之一阳横亘于上有似山上之小蹊故为径路一阳竣立于上有似山上之卷石故为小石上画相连中下二画双峙而虚有似门阙之可通出入故为门阙以物言之结实于山谷之中者在木为果在草为蓏艮以一阳居上而实非果蓏乎以人言之掌王宫中门之禁而止人之入者阍人也掌王之内人及女宫之戒令而止人之出者寺人也艮者止也非阍寺乎人之能止物者指也物之能止物者狗也艮刚在前而防刚在齿鸟刚在喙皆刚之在前者也艮刚在外而木之坚多节则刚之在外者也艮象无所不该如此按艮之徳为止故其取象皆有止之义君子体之而起居必饬言动必慎有范围不逾之则而行无过举有镇静不移之守而心无轶思一切非礼之视听越位之谋为皆禁遏而不敢纵夫然后万物各止其所而艮卦之理备矣
　　兑为泽为少女为巫为口舌为毁折为附决其于地也为刚卤为妾为羊
　　此一节广兑卦之象也毁折条枯实落之象附决者柔附刚而刚决之也卤者水之死气坎水絶于下泽见于上则足以为卤其地不能生物也孔子意曰兑之卦体变坎之下阴爻而为阳是塞坎水之下流也有象于泽故为泽从泽象而广之三索得女故为少女兑徳为悦象巫之以言悦神口舌之以言悦人焉兑时为秋象物之全者以毁刚者以折焉观于人情则君子有嫉邪之义柔附于刚必决柔也兑以一阴处二阳之上故为附决察乎地宜则石田无生物之能土有下坚刚而上湿卤者兑以一阴在二阳之上故于地为刚卤阴少而贱为妾妾固以悦从人者内刚外悦为羊羊固见草则悦者兑象无所不该如此按兑卦彖辞兑有刚中柔外之徳顺天应人之用其义甚大而卦象所取多系卑贱不正之物者葢天地间阳尊而阴卑阳贵而阴贱况兑属阴之尤少者乎此亦圣人抑阴之意也大抵孔子此章广八卦之象皆以通神明之徳而类万物之情凡首句为取象之始其下俱以类取或以卦画或以卦徳或以先后天之位或因象而转为义或取其性或取其变相反相因错综互见可见易道之妙微而造化显而人事大而君臣父子细而草木昆虫无所不备非天下至圣其孰知此君子能于仰观俯察之间豁然贯通其理则即器即道触目皆易人事既尽造化不违将见天地平成鸟兽咸若而羲文周孔之奥义体诸身而见诸治一以贯之矣
　　序卦传
　　此上下经六十四卦之序孔子因卦名以叙其次第之义也大抵易者变易也如反需为讼泰为否随为蛊晋为明夷家人为睽此不善变者也如反剥为复遯为壮蹇为解损为益困为井此善变者也文王示人以可变之机则危可安乱可治特在转移间耳可见后天之学以人事赞天地之妙条贯之中具有精理故名序卦
　　有天地然后万物生焉盈天地之间者惟万物故受之以屯屯者盈也屯者物之始生也物生必蒙故受之以蒙蒙者蒙也物之穉也物稺不可不养也故受之以需需者饮食之道也饮食必有讼故受之以讼讼必有众起故受之以师师者众也众必有所比故受之以比比者比也比必有所畜故受之以小畜物畜然后有礼故受之以履履而泰然后安故受之以泰
　　此一章是发明序上经之义也孔子意曰序上经之卦始于乾坤终于坎离者何也干天也坤地也自太极判而两仪生动生阳而成天静生阴而成地然后二气絪緼化生万物气以成形而理亦赋焉是天地乃万物之父母故乾坤居诸卦之首也万物既生则凡飞潜动植血气心知之属盈塞于天地间者皆物也故乾坤之后受之以屯屯有雷雨震荡充塞满盈之义然屯刚柔始交形质初开又有物始生之义物之始生纯朴未散知识未啓是物生必蒙也故屯之后受之以蒙蒙者蒙昩而无知觉又幼穉而难遂长物穉而不养则无以遂其生而天地之化育几于息矣有开世觉人之责者必思所以养之故蒙之后受之以需需之象饮食宴乐养道也然饮食者人之大欲欲之所在争端必起于是干糇致愆酒醴生祸强凌弱众暴寡不至于讼不止故需之后受之以讼讼则相援相倾朋党必众故讼之后受之以师葢用大兵以平其争也然师者众多之义众无所綂则乱必仰比一人以为之君施政敎申约束使号令一而众志定故师之后受之以比比者众所比辅也夫民之比我谓我能畜养之也则必制田里轻徭役凡所以道之而遂其生者宜施于既庶之后矣故比之后受之以小畜民既富矣礼敎可兴也则必明彝伦勅秩叙凡所以敎之而复其性者宜施于既富之余矣故小畜之后受之以履履者人之所行也循礼而行则上下有辨亲疎有序此心泰然而天下各得其所故履之后受之以泰斯则由庶而富由富而敎而四海莫不乂安矣按乾坤者天地之太初也屯蒙者人物之太初也有圣人出焉为之养其穉而平其争小罚则平以士师大罚则平以司马使海隅日出咸知大一统之义而亲附于上然后畜以养之履以敎之而荡荡平平卒致久安长治之模岂非王道之大成哉昔汤武除暴以安天下而即汲汲焉制助彻之法申庠序之训遂能使万民受保乂之徳国祚安磐石之固用此道也
