<!-- { "loadSidebar": true } -->
　　此三节首二节言圣人成能之事使人由卜筮以知吉凶末节即人之辞以明卦爻之辞也告告此险阻言言此险阻也相攻是两情相触相取是强为要结叛背理也疑可否未决枝两歧不一失其守无操持也孔子意曰夫圣人成能其事何如天地之精非画无以示先天画八卦或以纯隂纯阳之象告或以杂隂杂阳之象告矣卦画之蕴非辞无以后天系爻彖或以全体之情言或以一节之情言矣夫象所告情所言不过欲人知险知阻以趋避吉凶耳而吉凶于何见之卦爻中刚柔杂居如初三五刚也或杂之以柔二四上柔也或杂之以刚杂居而当位中正则顺理而得杂居而不当位不中正则逆理而失吉凶不于此昭然可见乎然是吉凶也由象辞以见其体必因变占以逹其用方揲蓍求卦之初隂阳老少变动而未定虽未成卦爻而趋避之利已寓言吉固利言凶而使人避亦利也及求卦既成占决巳着遂分吉凶卦爻之情有消息当否之异而辞之吉凶因焉非以情迁乎情迁何如如卦爻中正相与是爱相攻也情孚而理顺故吉生如不以中正相与是恶相攻也情乖而理拂故凶生吉凶以爱恶之情迁矣至于吉凶未判曰悔吝吉凶方萌曰利害又何从生也以逺相取则情虽合而病于疎以近相取则情或暌而嫌于妄悔吝不由此生乎以情相感则交以道义而利生以伪相感则合以私邪而害生利害不由此而生乎悔吝利害又以逺近情伪之情迁矣要之凡易之情固贵近而相得或逺而不相得亦无害也惟近而不相得则以恶相攻所以致凶也以伪相感所以致害也且以不善相取所以致悔吝也夫悔吝利害皆吉凶之属各推其情如此故曰吉凶以情迁可见圣人作易以成能而众人必由卜筮以知吉凶者此也夫所谓情迁者岂特卦爻之辞为然即凡人之辞亦可见矣理在人心本自难昧如叛正理者其心多愧而辞惭恧理有可否岂宜迁就如疑正理者其心多惑而辞枝离有徳之吉人养深蓄防言不妄而辞寡无徳之躁人轻浮浅露言不由衷而辞多谤善为恶者毁誉失当其辞浮游而不实失所执守者神气沮丧其辞屈抑而不伸凡此皆人之辞以情迁者也由人之辞以推卦爻之辞则险阻自无遯情此圣人所以成能百姓所以与能者其为知险知阻一而已矣按洪范惟皇作极凡厥庻民不罹于咎其即此作易教人之义也夫










　　日讲易经觧义卷十七
　　钦定四库全书
　　日讲易经解义卷十八
　　説卦传
　　按伏羲画八卦后重为六十四卦八卦为六十四卦之本前系辞中畧言八卦小成又曰八卦成列至所谓引而伸之重三成六之意犹未明晰又所谓仰观俯察近身逺物之象亦未详及焉孔子于此复一一推究明言之并备陈卦位卦徳卦象之説以垂训后世故名説卦传首论生蓍倚数立卦生爻为作易之本原卦爻既具然后言道徳义理性命以明作易之极功葢易为道徳性命而作非蓍数卦爻无以发其蕴也夫所谓性命之理即阴阳刚柔仁义是也统言一卦三画巳具三才又兼三才而两其画故六画成卦六位成章正圣人作易以顺性命之理合观两章则引伸重卦之由不昭然可见乎次论伏羲文王先后天卦位之不同先天圆图始乾坤而后六子八卦
　　之序也方图先六子而终乾坤终始相生造化无穷之道也后天圆图始震终艮为造化流行之序也而要统之一神正见流行对待体用相须之妙合先后天而归于一者也次论卦徳卦象性情言其真形象取其似而复间以人道焉其义何居葢盈天地之间皆物而物物各有男女之象人特其贵焉者故以人言之耳至于末章广言八卦之象错举类推虽取象不同要不过通神明之徳类万物之情而形上形下之道无不同条共贯毕具于此矣
　　昔者圣人之作易也幽赞于神明而生蓍参天两地而倚数观变于阴阳而立卦发挥于刚柔而生爻和顺于道徳而理于义穷理尽性以至于命
　　此一章言蓍之所由生数之所由起因而立卦生爻见圣人之作易有以尽三才之蕴而极功用之大也圣人指伏羲神明者化育之主宰孔子意曰昔者圣人之作易也有蓍策以神其用蓍何自而生乎由圣人在上与天地合徳天地化育之功生成变化微妙不测原极神明而圣人中和之徳笃恭不显默为感格有以幽赞之灵气所钟而蓍因以生焉葢神物虽由神明而生其实原本于圣人之幽赞也蓍既生矣揲蓍求卦则必有数数何自而起乎数原于天地天之体圆圆者径一而围三各为一竒是天原有三数也圣人本阳全之理故参天而为三地之体方方者径一而围四合为二偶是地原有两数也圣人裁阴半之义故两地而为二然后七八九六之数皆依此而起焉三三则九三二则六两二一三则七两三一二则八无非倚此参两而自得之耳于是七为少阳八为少阴九为老阳六为老隂此易之所以有数也数既形而卦斯定矣揲蓍求卦时参伍错综观其隂变阳阳变阴为纯为杂则所値之卦于是立焉卦既列而爻亦备矣初三五为刚二四上为柔从而阐发之或动或静则当动之爻从此生焉由是以思其功用为何如哉则所称共由曰道自得曰徳而义即道徳之散殊也易于进退存亡之道健顺动止之徳有以旁通其情融防其防无少乖逆而和顺矣且于和顺之中又随事各得其宜而晰之极其精也不其理于义乎是道徳与义合之为理赋之为性而理性之本原则为命也易则穷事物之理研究甚微尽人物之性区处甚当且于理性之所从出者一一溯源根极与之浑合而无间也不有以至于命乎若是者微显无不该天人无不尽蓍之所以神其用而圣人作易之功所以极其大也按蓍数所起非天地无以开圣人之先卦爻所设非圣人不能泄天地之秘故一画为万世文字之祖孔子韦编三絶所以屡为称説而不巳乎
　　昔者圣人之作易也将以顺性命之理是以立天之道曰阴与阳立地之道曰柔与刚立人之道曰仁与义兼三才而两之故易六画而成卦分阴分阳迭用柔刚故易六位而成章
　　此一章言易卦爻位之义所以阐发天人性命之防不徒为卜筮之用也孔子意曰昔者圣人之画卦作易也岂徒迹象之粗哉将举物所受为性天所赋为命之理一一摹写之而毫无违拂以顺之焉耳何以见其顺也六爻上二爻为天下二爻为地中二爻为人天非以象立也有立天之道焉自其气而言之有成物之阴与施生之阳静専与动直合而天道有常运矣地非以形立也有立地之道焉自其质而言之有顺承之柔与持载之刚静翕与动辟合而地道有常凝矣天地既立人生其间有立人之道焉自其性而言之有慈恵之仁与裁制之义恻怛与果断合而人道有常协矣是三才有由立皆性命之理也圣人作易成卦成章所以顺此性命之理也当其画卦三画巳具三才之道又统兼三才而各两之故易有六画然后一卦之体成则初刚二柔三仁四义五阳上阴而性命之理已顺之于全体中矣六画所处有其六位分二四上为阴初三五为阳既分阴阳乃迭用六八之柔爻七九之刚爻而来居之或以柔居阳位或以刚居阴位更相为用而不滞故易有六位而阴阳间杂自成经纬之文章则刚柔交错仁义相济阴阳逓运而性命之理又顺之于一节中矣洵乎易为尽性至命之书不徒备卜筮之用也按为学贵乎刚克柔克为治贵乎有执有容太刚则折太柔则废必不竞不絿乃为无之道古帝王开天明道即具有此理稽古者尚其深思而自得之乎
　　天地定位山泽通气雷风相薄水火不相射八卦相错数徃者顺知来者逆是故易逆数也
　　此一章是论伏羲先天圆图上节分列先天八卦之位见其对待之体自寓流行之用下节承八卦相错而言见易数之逆正以成其顺也相薄势相迫也不相射谓不相害也错交也孔子意曰先天图位干居南坤居北是天确然在上地隤然在下两仪之位定矣由是艮西北而兑东南则山以融结之气下通于泽泽以滋润之气上通于山也震东北而巽西南则雷因风而益迅风因雷而益烈相迫而成震荡之功也离东而坎西则水得火以济其寒火得水以济其燥相资而不相害也然此对待之体即有交变之用焉以干兑离震为主各与八卦相错则自复至干三十有二之阳卦成于圆图之左以坤艮坎巽为主各与八卦相错则自姤至坤三十有二之阴卦成于圆图之右此先天图位之列观其对待而流行自在其中矣若其生出之序又可按图而知也图由中起而分左右自其左方数之起一阳之震歴离兑以至纯阳之干此卦之巳生者葢由震四而离三而兑二而干一则巳然之迹可见如从今日以计徃日不亦顺而易知乎自其右方数之起一隂之巽歴坎艮以至纯阴之坤此卦之未生者葢由巽五而坎六而艮七而坤八则将来之兆未形如因今日以推来日不亦逆而难知乎夫图之中分固有顺而有逆而要其生出之序则皆逆而后顺有干一而后有兑二离三震四巽五坎六艮七坤八无不自己生而及未生故易之八卦皆逆数也逆故知来所以能前民用者于此可见矣按圣人作易彰徃而察来既徃之事将来之几备在卦爻之中成王定鼎卜世三十卜年八百皆逆计而知之此岂后世防纬之学所能测其万一乎
　　雷以动之风以散之雨以润之日以晅之艮以止之兑以説之干以君之坤以藏之
　　此一章论伏羲先天方图具造化之全功也孔子意曰先天方图中起震巽而始终于乾坤夫震巽之位相对雷为震象所以奋动万物之生意风为巽象所以发散万物之郁气此始物之功乎坎离之位相对雨为坎象既散之化机由此滋润日为离象既润之材质由之晅明此亨物之功乎艮兑之位相对艮之徳为止使物止其所而性命之各正兑之徳为悦使物遂其生而太和之保合此成物之功乎六子既巳循其序而司其职矣然孰纲维是干居图之始六子皆统宗乎干而分职以治则实君之也抑孰翕受是坤居图之终六子皆包涵乎坤而乗时以出则实藏之也观其图惟卦位之成列而究其义悟造化之流行图学之所以令人防绎而不穷欤按论尊卑之序宜先天地而论化功之成则归乾坤先天图位合观两章而自见矣
　　帝出乎震齐乎巽相见乎离致役乎坤説言乎兑战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而听天下向明而治葢取诸此也坤也者地也万物皆致养焉故曰致役乎坤兑正秋也万物之所説也故曰説言乎兑战乎干干西北之卦也言阴阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
