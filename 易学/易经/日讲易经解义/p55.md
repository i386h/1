<!-- { "loadSidebar": true } -->
　　六三归妹以须反归以娣象曰归妹以须未当也此一爻是言女之不正而为人所贱也须待也周公系归妹三爻曰女子之徳莫善于正莫不善于不正六三隂柔不中正既非妇顺之善为説之主又动情欲之私是女徳不贞人莫之取故未得所适而姑待之待之不得而反归为娣也然则为女子者岂可不出于正乎孔子释三象曰归妹以须者以三隂柔而处位不当急于待人而字失女子之正道故人亦莫之取也葢贵贱之权操乎人而可贵可贱之理则实操于已是以天爵在我则予夺不能以外加人爵在人斯荣辱不能以自主六三本非贱者而急于从人则先自贱矣自贱而人不贱之者未之有也彼欲速而好进甘于卑下而卒为人所鄙者亦何异于反归为娣者欤
　　九四归妹愆期迟归有时象曰愆期之志有待而行也此一爻是言女之贤者不轻于从人而终得所配也愆期谓过期周公系归妹四爻曰九四阳刚有贤正之徳居上体有贵重之义而无正应未获佳配故不轻于从人而寕愆其婚姻之期也然其所以如是者葢在迟归以待所归之时庶几可得良偶不负夙昔之志而已孔子释四象曰九四所以愆期者岂终于不行乎葢天下无无偶之物时至有必行之理窥其隠志葢欲有待而后行也有待而行决不至有轻身之悔矣按女子守贞而后字士人抱道以待时其理一也夫人防而学之壮而欲行之得君行道岂不切于中懐而兢兢出处之际者正恐枉尺未必能直寻脩之数十年而壊之一旦也故曰君择臣臣亦择君惟其不轻于致身方能尽忠于所事古之人当拜爵之始而预卜其毕生建竖大过人者殆以此已
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　此一爻是美女徳之盛而能宜家也君女君也周公系归妹五爻曰六五柔中居尊下应九二是尚徳而不贵饰者为帝女下嫁而服不盛之象夫女子贵饰人情所同乃其君服饰之盛反不如其娣之盛者是但知谦降以从礼而不事乎容饰也夫以至尊贵之女尚礼而不事乎容饰则女徳之盛无美不备如月之几望而蔑以加矣宜家正位何吉如之孔子释五象曰富贵崇高之家莫不为骄奢美丽之饰而六五帝乙归妹反不如其娣之袂良何也葢内既重则视外必轻五居上卦之中是其中徳自有可贵者以其可贵之徳而行则不文之文足以贲其躬矣又何贵于饰乎按女之所贵者在徳而不在饰惟所贵在徳则情欲之感无介乎容仪宴私之意不形于动静诗美南国之夫人曰被之僮僮王姬之下嫁曰曷不肃雝皆所以言其徳之盛也推而言之人君屈已下贤以诚不以文者其意实同于此葢九二具刚中之徳本有素丝之风六五有柔中之徳克尽缁衣之好诚意交孚贤者未有不乐为之用者矣
　　上六女承筐无实士刲羊无血无攸利象曰上六无实承虚筐也
　　此一爻是言婚道之未成者大伦所由废也筐竹器承筐谓约婚之礼刲羊谓约娶之礼周公系归妹上爻曰上六以隂柔居归妹之终而无应隂柔则非贤正之女无应则过桃夭之时而莫有以之为家者矣夫婚姻之礼女子之嫁篚筐以庙见男子之娶刲羊以告庙今女之承筐是将而无币帛为之实士之宴其新婚而刲羊未见其血焉是则女不成嫁士不成娶违室家之愿而废天地之大义矣何所利乎孔子释上象曰上六承筐而无实则所承者虚筐而已虚筐足以成女之嫁乎此所以为约婚而不终者也其无攸利宜矣按先儒言曰士曰女未成为夫妇也先女而后士罪在女也其实出身从人责专在已隂险轻躁之夫但知进而不知退一旦为人所弃其不蒙玷而召辱者几希矣然使终于见弃不过其人之耻倘或误售于世譬诸鲜节之女忽操家政必至逾闲荡检不贻中冓之羞必启司晨之祸其害可胜道哉上六占辞无攸利与彖同是归妹之不利上六独当之矣
　　【离下震上】
　　卦以明动相资为义离明主之而震动将之致丰之本即保丰之道初九明之初九四动之初同为阳刚相须以成其用故曰配与他处之以应为配者不同他卦应爻皆贵隂阳相配独丰九三以至明之体应上六之至暗刚为柔掩故有见沬折肱之象也六五体本柔暗六二应之九四比之而皆有丰蔀见斗之象至六五本爻而曰来章有庆誉吉者葢六五为丰之主居震之中六二文明中正乃大贤在下者为之正应五能屈已下贤而来致之即有明动相资之益非丰蔀见斗之説矣按卦为丰亨之象而爻多警戒之辞深虑丰之不可长保必在明以善动动合至明撤蔀屋之蔽取来章之益则盈虚消息皆自我操而常如日中之照天下矣苏轼曰丰者至足之辞也足则余余则溢圣人处之以不足而安所求余故圣人无丰丰非圣人之事也
　　丰亨王假之勿忧宜日中
　　此卦离下震上以明而动明足以照动足以亨皆致丰之道故名为丰卦辞言人君当天运之隆宜持盈而脩人事也假至也文王系丰彖辞曰丰当时势盛大之防居天位而富四海天下一綂治化四讫丰固亨之时矣夫丰亨之时人民之繁庶事物之殷盛虽为可喜而盛极即为衰之所伏此固可忧者也然王者至此徒忧亦何益乎但能持盈戒满守常而不至过盛如日之中天而不昃焉则明之所及无所不照可以永保其丰矣按丰者盛满之象似无可忧而曰有忧道焉忧其极盛而难保耳葢造化无满而不损之理惟人君时时以此为惧而不敢存侈肆之心然后大业可以常守而勿坠朱熹谓如捧盘水战兢自持方无倾侧满溢之患所谓能忧者决不至于有忧矣
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　此彖传是释丰彖辞以明保丰之道也孔子释丰彖辞曰卦名丰者是车书归于一綂礼明乐备物阜民安治功盛大之谓也然何以致此哉卦徳离明震动明则察物而无遗动则振作而成务二者相合故事无不立而功无不成此其所以为丰也辞云王假之者葢王者当丰大之时事有可为而力足自擅则其志欲日广制度规为自然尚大而有不安于狭小之势是以有忧道也又云勿忧宜日中者言王者守国常如极盛之时则志气清明百务脩举而有以徧照乎天下也葢日惟中方能照万物君守中乃能照天下一或过盛而不能常中则遗于所照之外者多矣岂人主之所宜乎如是者何也葢尝推盛衰之理而确知中之不可过矣日以中为盛日之既中未有不昃者也月以盈为盛月之既盈未有不食者也岂惟日月虽天地之大其盈虚亦随乎时时乎息也则气机变化万物显诸仁而天地盈矣时乎消也则气机妆敛万物藏诸用而天地虚矣时之所在天地尚不能违而况人事者不出于天地之外也治乱相寻其能以常盈乎鬼神者不过为天地之用也屈伸相感其又能以常盈乎盛衰之理无在不然此王者保丰之治宜守中而不可过也欤大抵丰亨豫大之时君臣上下不期侈而自侈岂独常人为然贤智之辟乃有更甚者非不明也而过乎明则铺张扬厉之念生矣非不动也而过乎动则好大喜功之举多矣骄心一生何所不至故圣人急急惕之以忧若曰世之所谓安者乃危之伏也世之所谓治者乃乱之机也葢先夺其所恃而后可告以持盈保泰之实事也语云以一人治天下不以天下奉一人天佑下民作之君正欲其劳而岂贻之以逸也哉
　　象曰雷电皆至丰君子以折狱致刑
　　此象传是言君子法天之威明以治狱也折谓剖断其曲直致谓推致其重轻孔子释丰象曰雷电皆至威照竝行盛大之势丰之象也君子以为狱者天下之大命而刑者一成而不变者也故于狱之未决则取电之明以折其狱剖断其曲直而必得其情实惟明克允也狱之既成则取雷之威以致其刑推极其轻重而必当其罪恶惟断乃成也夫明以折狱威以致刑则用法平允而天下无寃民矣此保丰之道也按噬嗑明在上威在下是明得事理民未有罪而先立法于此以待异日之用故曰明罚勅法丰威在上明在下是用法时能洞悉下情而上之用威方无过差故曰折狱致刑然则王者之用刑虽云威照竝用而又必以明为主也
　　初九遇其配主虽旬无咎往有尚象曰虽旬无咎过旬灾也
　　此一爻是言人贵相资之益而不可恃才以求胜也配主指九四旬均也周公系丰初爻曰天下之相应者如隂应乎阳柔从乎刚常非均敌初九与九四同为阳刚则彼此适均宜其不相得矣然致丰之道非明无以照非动无以行原相资也今以初九之明而遇九四之动则明足以灼其理而动又足以致其用是四乃初之配主也虽势分才力似不相下而徳实相成则何咎哉由此而往何功不立何事不济而且有尚矣孔子释初象曰初之与四虽皆阳刚而明动相资固可无咎矣然与人共事凡遇才力之均者必虚心以下之庶可以成天下之功也使或萌一求胜之心而欲出其上是为过旬则将相忌相仇而灾患随之矣按人臣事君协恭和衷则相济而成功负气争能则相厄而两败汉之盛也魏相以严总职丙吉以寛治民未尝以寛严相左也唐之兴也房龄善谋杜如晦善断夫且以谋断交资也此皆一心为公而视人之有技若已有之安有嫉为懐彼此倾轧以致祸延于国者乎为人君者务求公忠无私之士而用之庶可化偏党之弊而收师济之效矣
　　六二丰其蔀日中见斗往得疑疾有孚发若吉象曰有孚发若信以发志也
　　此一爻是言人臣事君当积诚以为感悟之本也蔀障蔽也周公系丰二爻曰六二当丰之时为离之主是人臣之有明徳者而上应六五柔暗之君非不竭智尽力而无如忠爱虽切终不能自达于上正犹丰大其蔀屋而日中之至明反可以见斗是太阳无光其昬已甚矣使不度其势之不可而往从之遽欲释其惑以开其蔽则反重君之猜疑以取疾害而已惟在积诚意以感发之艰难有所不辞谗谤有所不惧祗此恪共震动一念歴久而不渝庶蔽可开而惑可释君心不患其离格也不亦吉乎孔子释二象曰人君之蔽虽难以口舌争而其本来之明未有不可发者特积诚未至不足以感动之耳所谓有孚发若者正言一于孚信以感发君志而行其道也事君者可不勉哉按君臣之根于天性人臣効忠于主不顾事之济否而徒欲博一已之名高即此念不可以对衾影安可以对吾君宜乎方员枘凿之不相入也夫事君如事亲然故见志不从又敬不违劳而不怨古来最闇者莫若大舜之亲舜惟夔夔齐栗而亲自允若由此观之天下第有不尽职之臣子安有不感格之君父哉
　　九三丰其沛日中见沬折其右肱无咎象曰丰其沛不可大事也折其右肱终不可用也
