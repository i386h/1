<!-- { "loadSidebar": true } -->
　　此象傅言君子谨始以虑终为絶讼之源也孔子释讼象曰天髙在上水流就下其行相违此讼之象也君子体之以为讼不起于争讼之时而起于作事之始其始不慎少有乖违始于防而终于着讼所由起故不待发声徴色见于云为当事几之初必顺乎人情息是非于未萌协乎天理杜利害于未见不但无违于言亦且无违于心讼何由得生乎作事如此则始于自讼终于无讼而中吉终凶更不必言矣可见脩徳者贵慎初念图治者贵忧未然尧舜君臣反复咨嗟致警于几防之际凡有兴作莫不谋始以塞违又岂独止讼一端为兢兢欤
　　初六不永所事小有言终吉象曰不永所事讼不可长也虽小有言其辨眀也
　　此一爻见能畏慎以处讼所以终得免讼之吉也永即是终意周公系讼初爻曰凡人自恃刚强居髙挟势徃徃逞求胜之心讼所以终极而为凶也初六隂柔才弱本无健讼之资居下势卑又无能讼之力故中心畏惕虚巳让人不敢终极其事而讼不至于成虽小有言辨不过眀其有孚之窒而情可以白理无不伸有不终吉乎孔子释初象曰初之不永所事者非特绌于才势而已以理度之讼非美事固不可长也知其不可长有惭忿而无遂心则所发亦易收小有言説止于防愬而不敢于大讼则所争亦易释其辨既眀终讼何为哉以是知惕中而能得吉也夫人处世贵乎识时势尤贵乎眀理义体之于已有自量之心衡之于物无好胜之念此讼之初所以不言讼而言事者冀其不成讼而善其中止之意也如此
　　九二不克讼归而逋其邑人三百户无象曰不克讼归逋窜也自下讼上患至掇也
　　此一爻见能守义分可免犯上之患也克胜也归逋犹退避意邑人三百户是邑之小者言自处卑弱之意掇自取也周公系讼二爻曰九二阳刚而主险逞其智谋有能讼之才又有欲讼之心但以刚居柔得下之中能反躬自审裁度于理而且上应九五之尊屈于势分不能相敌则虽欲讼乌能克胜乎故幡然退避自处卑约不敢与之抗衡是为归而逋其邑人三百户之象此正能惧而得中当屈而屈不至越礼犯分何之有孔子释二象曰凡人不肯退让皆由终讼而求胜二惟不克宜其归休而逋窜能全身以逺害也所以然者上尊下卑有一定之分若以下讼上既乖于分而不相安又绌于势而不自下以之树怨贾祸患之至也不犹自取之易乎记有之曰分争辨讼非礼不决礼所以别尊卑定上下防患于未然也若后世争夺相尚僭名越分骎骎乎出于礼入于刑矣讼之九二严其辨于上下之间不特止讼亦维世之深意也夫
　　六三食旧徳贞厉终吉或从王事无成象曰食旧徳从上吉也
　　此一爻见守常安正能始终以求无讼者也食旧徳是守常分贞是守正理也周公繋讼三爻曰六三隂柔处险而介二刚之间非能讼者但知守其常分享所固有而已足由乎正理行所当然而不违是食旧徳而能贞者也虽有意外之侵侮不免于危厉而能泰然自得众莫能倾况必无厉者乎吉不待言矣然而守分实难必若从王之事事权在握易逞功能而退逊自处一无専成之心此真能守旧居贞而得吉者也孔子释三象曰食旧徳何以得吉凡讼皆有上人之心必非能从人者也三惟委心听命以顺从乎上则欿然自视退让于人不敢自主其事宜其恪守素分居卑处厚而得无讼之吉乎大抵圣贤学问不外素位而行分所当得不与人竞利分所不得越不与人竞功盖一有功利之心即与世相违而不能相从讼所由作矣三之从上而吉者从则安分而不违为弭讼之善道也
　　九四不克讼复即命渝安贞吉象曰复即命渝安贞不失也
　　此一爻言能改过以絶讼端为得理之正也即就也命犹理也渝变也贞理之正也周公系讼四爻曰凡人一有好讼之心更不思正理所在九四刚而不中本欲讼者幸其居柔而刚以柔克知讼不可成以理自制故亦为不克能平情恕物反其健讼之行以复就于理无争事也且悔过迁善变其欲讼之心以安处于正无争心也是讼可归于无讼而得惕中之吉者矣孔子释四象曰凡终于讼者悖理忘害不知命而大无正是其失也今四能不克至于复而能即渝而得安内外一归于正虽前有欲讼之失而刚心既尽忿气自消讼不至于成岂尚有失乎吉可知也按天之所命者理也人心惟危何以遂能安贞惟在干健一惕间耳前念之惕即为后念之贞竞心之忘即为道心之正圣人不贵无过而贵改过于此可见矣
　　九五讼元吉象曰讼元吉以中正也
　　此一爻见大人以徳化民能得讼之平而尽善也周公繋讼五爻曰九五以圣徳而居天位所谓大人而利见者能以徳化生民而使民无讼者也即有时听讼无不各得其平使理直见枉者得以上伸情真受诬者可由上达有孚不至于见窒不惟天下无寃民而且民自不寃矣非大善而吉者乎孔子释五象曰讼何以得元吉以五之徳本中心一于公则未听之前已无偏主五之徳本正事得其宜则既听之后皆能当理将见刑清民服谓之元吉信矣按圣人论治必言使民无讼而此曰讼元吉者正欲化有讼为无讼也九五以中正在上正己而物正是以靡争之化百辟其刑最险如九二已归逋矣最健如上九已三褫矣其余复即命者食旧徳者不永所事者皆已险健无讼可听此讼者所以利见大人也若止以听不偏断合理为得听讼之道一眀察之吏能之岂所望于大人者乎此讼狱之归大舜虞芮之质文王至徳之感人深而化民成俗斯义得焉耳
　　上九或锡之鞶带终朝三褫之象曰以讼受服亦不足敬也
　　此一爻甚言终讼之凶不可幸胜以取辱也鞶带命服之饰褫夺也周公系讼上爻曰上九刚居讼极以健讼之才而济以必讼之志诬伪以为真矫曲以为直终极其讼以求胜凶所固然也即使恃强而获胜或锡之以鞶带焉然是非情伪不逾时而立辨以讼得之必且以讼失之终朝甚暂而夺之者至于三矣况必无取胜之理而有必败之道乎甚矣讼之不可终也孔子释上象曰终讼之人虽幸胜而有受服之宠本非徳赏则授之者非道服之者不终纵使受而不褫亦安足敬哉而况终朝之褫俄顷随至矣讼之不可成也如此按五服五章天之所以命有徳也礼曰君子耻服其服而无其容况以讼受服耻孰大焉亦不足敬其殆有甚于三褫者乎此圣人原心之论所以深愧之而使人自省也
　　【坎下坤上】
　　一阳之卦得位者师比而已先王之制民无事则为比闾族党故比卦众在内一阳在上为之主君象也有事则为伍两卒旅故师卦众在外一阳在下为之主将帅象也九二刚中所谓丈人长子者也故卦辞曰吉无咎九二爻辞亦曰吉无咎要之一本乎贞而已圣人之兵以顺动犹曰毒天下者盖兵凶器战危事也虽以顺动犹不免于毒此圣人之特笔也六爻中出师驻师将兵将将与夫奉辞伐罪旋师班赏之道无一不偹后世言兵之书总不出此而其义光眀正大非后世权谋可比王者不得己而行师岂舍此而他求哉
　　师贞丈人吉无咎
　　此卦坎下坤上坎水为险坤地为顺蔵险于顺有寓兵于农之意九二六五有将兵命将之象故名为师卦辞言用师之道利于得正而又在命将得人以制胜也贞是正道丈人才徳老成之人文王系师彖辞曰师以兴兵动众非圣人之得己也可不正乎必也顺天人行吊伐讨乱诛暴所至若时雨出于至正而无私所谓贞也然将非其人以国予敌又必重専征之选严阃外之寄使得老成持重好谋而能惧如丈人者而任焉斯师出有名天讨彰而声灵振兵行有纪众心服而胜算成是以有战克攻取之吉而无穷兵黩武之咎师之道偹矣按传有之曰秦之鋭士不敌桓文之节制桓文之节制不敌汤武之仁义师以仁义为本又得仁义之将如黄髪之尚父元老之方叔故吉且无咎惟三代之师为然若后世嬴秦之灭六国吉矣而不免于咎武侯之伐魏无咎而不能必吉岂所称出于万全者哉
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　此彖传是释师彖辞见师贵乎贞而率师者又贵能顺以得人心而成王业也孔子释师彖辞曰所谓师者伍两卒旅之众也兴师动众必由仁义以张挞伐是贞之为言正也凡行师之道用以伐暴而不为暴用以驱害而不为害一出于正而凡不正者无不输诚向化于以顺天心答民望无敌于天下而为王者之师不亦然乎此师之所以贵乎贞而率师者贵乎丈人盖有在矣其在卦体九二刚中而五应之是为将者威而能恵勇而好谋有丈人之徳焉而且委任既専事权不患于中阻是将固有丈人之徳而君又能任此丈人之将也卦徳坎险而坤顺兵虽凶器战虽危事而行乎险道然以征不义则叛者讨而服者舍以诛暴慢则近者悦而逺者懐是险而能顺矣若此者以刚中之徳行顺民之事当兵戎所至见为劳民伤财不免毒害天下实则除残救民东征西怨民不谓毒而乐从之将见功成于一举难靖于四方是将能顺从乎民而民心始顺从乎上也吉而又何咎哉按兵者圣人不得已而用之有杀戮之惨供亿之苦所至荆毒害随之故言乎毒者如攻病然毒药所施非沈疴坚症不可轻用也然则兵可轻动乎哉是在率师者以正举以顺动庻乎可矣
　　象曰地中有水师君子以容民畜众
　　此象传言兵民合一为养师之良法也孔子释师象曰坤地之中而有坎水犹庻民之中而有兵众师之象也君子体之以为师岂一时所能聚哉古者民与众非有二也于无事时制田里谋生聚养之者有定制足民正所以足兵也设学校眀伦序教之者有成法训民即所以训兵也何则以之容保者此民以之畜聚者亦即此众也故居常则比闾相居有事则守望相援不必征求调发而桓桓之众即在此元元之民矣以是知蔵兵于民有兵之利而无兵之害亦犹蔵水于地有水之利而无水之害君子之善用师也如此按自井田之法废兵农既分天下不患无兵而患在有兵故出巳力以衞民莫若以民衞民之更切出巳财以养兵莫若以民养民之更易此管仲作内政以寓军令为得井田之遗法其尚有合于容民畜众之义乎
　　初六师出以律否臧凶象曰师出以律失律凶也此一爻戒出师者当守法以谨其始也律法律也否臧不善也周公系师初爻曰在卦之初为师之始所以鼓三军之气而慑多士之心可不谨其始哉故师旅一行赏罚必眀则众志始服部伍必整则众力始齐此出师之常道不可不慎也若不以律则号令不足以信服耳目不能以専一是为否臧而丧败随之不教之兵以卒予敌凶其可免乎孔子释初象曰师一出而国家之存亾人命之安危皆系焉其不可不用律者必然之理茍一失其律则众涣心离一溃而不可收无制之兵难免丧师之辱所谓否臧之凶可胜言哉按师之有律犹乐之有律森眀谐协法至严也书曰不愆于四伐五伐六伐七伐乃止齐焉所以用律也若后之兵法所谓以正合以竒胜者隂谋秘计可谓律乎故善用兵者教正而不教竒犹有律之意存焉尔
　　九二在师中吉无咎王三锡命象曰在师中吉承天宠也王三锡命怀万邦也
