<!-- { "loadSidebar": true } -->
　　谦取退让之义以山之髙而逊居于地之下能自屈而不居其盈其象谦圣人言君子立徳立功于持身接物之间伐施尽化恭让交孚斯无徃不亨而身名俱泰故以亨而有终予之且谓君子徳以谦着天下莫能掩其光望以谦崇羣品莫能加其上由其秉心抑畏尽人道而合徳于天地乃为君子之终而非以退为进以屈为伸者所可拟也故合六爻观之初之善下二之有闻三之不有其功四之防不违则五之不挟富有而得众六之不骛逺略而治私可以济险难可以宣义问可以让大美可以辑臣邻可以用征伐为下则罔以宠利居成功为上则不以崇贵骄天下宜其无徃而不与吉应也至九三一爻劳而能谦天下既仰其丰功又髙其雅量彖曰君子有终爻辞
　　亦不复易葢干三君子严夕惕之修坤三有终具含章之美皆为谦三之所兼有孔子特以万民服归之所以深着其忘矜伐戒满假允符乎好谦之人道也故彖曰君子有终爻亦曰君子有终也圣人观象系辞之防不大可见哉
　　谦亨君子有终
　　此卦艮下坤上卦徳止内顺外是心不肆而行不骄卦象山髙地卑是以至髙而屈于至卑皆有而不居之义故名为谦卦辞言谦为人之美徳人能谦则所行无不得也谦者有而不居之义有终谓先屈而后伸也文王繋谦彖辞曰谦者有徳而不以徳自居有功而不以功自居内则其心收敛而不矜外则卑以下人而不亢如是则行无不得动无所阻自无不亨其先也不敢自居其有虽似屈其究也不能没其所有而必伸此君子之道为有终也接易六十四卦皆多危惧之辞即乾坤尚所不免独繋谦彖爻无不吉亨者葢海惟善下为百谷之王人惟能谦为众祥之本书云满招损谦受益诗云彼交匪傲万福来求其即亨而有终之谓乎
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　此彖传是释谦彖辞明天地之道以谦而亨而造化人事俱不外乎谦道也光明谓化育光显上行谓承天时行变谓倾壊流谓聚而归之孔子释谦彖辞曰卦之名为谦而得亨者葢谦道至大虽天地有不能违者天虽居上而其气常下降以济万物故气一嘘而万物以生气一缩而万物以成其道之光明为何如是下济为谦而光明则亨矣地道至卑而能承天时行以上配乎干故物之生虽出于天不得地以承之则生物之功不终物之成虽主于天不得地以承之则成物之功不逐其道之上行为何如是卑为谦而上行则亨矣天地以谦而亨则人之谦而必亨不待言矣试博举而旷观之如在天道日中而昃月盈而蚀寒徃暑来暑徃寒来是亏盈而益谦也如在地道盈满者倾变而反陷卑下者流注而益増是变盈而流谦也如鬼神于人物在人则贪满者多祸守约者多福在物则茂盛者渐至于衰谢凋落者更见其发生是害盈而福谦也至于人之好恶则更有可见者其盈满者必为人之所恶其谦下者必为人之所好在人岂有心于好恶哉亦在已者有以感召其好恶耳故居尊位而谦则为人道所好徳因谦而益显居卑位而谦亦为人道所好而人亦莫能过此皆君子有终之道也按天地鬼神不可知故据其迹之可见者言之若人则可知者故直言其情曰好恶以其不可知故常尊而逺之以其与人无以异则脩吾人事而已志自满九族乃离徳日新万邦惟懐人心之所顺则天地鬼神亦岂能外是也欤
　　象曰地中有山谦君子以裒多益寡称物平施
　　此象传是言君子治世使谦之象也裒谓损益谓増孔子释谦象曰此卦地中有山是地虽卑而中之所蕴则髙有谦之象君子法之以处世不可以自髙而卑人故有持平之道焉葢自髙之见常患有余自卑之情常患不足惟裒损其矜髙之多而谦以持已増益其谦下之寡而卑以下人称量于人已之间而适符其当轻当重之等则施于人巳者自得其平矣按古之帝王皆有谦徳如尧之允恭克让舜之温恭允塞禹之不自满假皆此意也故聪明睿知守之以愚功被天下守之以让勇力振世守之以怯富有四海守之以谦斯深得乎裒益之道者欤
　　初六谦谦君子用渉大川吉象曰谦谦君子卑以自牧也
　　此一爻是见谦徳之能济险也牧养也周公繋讲初爻曰初六以柔处下深自抑损絶无矜才能之意此乃谦之独至谦而又谦君子之行也本此谦谦之道用以济险如渉大川之艰亦获众心之顺助而得吉况平居乎孔子释初象曰所谓谦谦之君子者非矫饰而然也夫居已于髙居人于卑者人之常情初六以卑下之道自养而不敢有上人之意葢蓄于素者咸退逊之心斯发于外者皆谦抑之度所以成其为谦谦之君子耳斯岂致功于旦夕者所可防欤按渉川为最险之事而属之谦谦君子者葢济时艰必非尊已凌物一徃用壮之士所能胜任也我心果能深自挹损退然处下则世虽有桀骜难驯之人见之必且意尽消沮缩伏而不敢动矣有何险之不化为平而祸之不转为福也耶
　　六二鸣谦贞吉象曰鸣谦贞吉中心得也
　　此一爻是见谦徳之盛而得其正也鸣谓声闻周公系谦二爻曰六二柔顺中正有谦之资而又得乎谦之道由是积中着外谦而有声闻矣此非违道以干誉乃理之所当然而得其正也由是人皆知之则志行孚而名誉着上可以得君下可以得民何徃而非吉乎孔子释二象曰六二之谦推原其心初非欲求闻于外也乃中心所自得耳然有是徳积于中则必有是名闻于外斯岂外袭者哉朱熹有言太虚中本无物事业功劳于我何有此心体之本然也能知此意则禹稷之功名周公之制作皆我分内当为之事何所用其矜伐然有意为谦反失之矣六二中正适得于心体之本然其鸣谦也夫岂以声音笑貌为哉
　　九三劳谦君子有终吉象曰劳谦君子万民服也此一爻是见大臣有功能谦而长保其盛也劳谓勲劳周公系谦三爻曰凡为大臣者皆思建功于天下而恒不能以谦自处九三以一阳居下之上而为上下所归是当位任之隆徳盛业着而有功劳于天下者也乃三不自居其劳而退处于谦则不矜而天下莫与争能不伐而天下莫与争功自能有终而吉矣孔子释三象曰谦固人之所难若有功劳而能谦则尤为人之所难今九三劳而能谦则丰功有以答天下之心而雅量有以洽人心之好此万民之所以咸服也按系辞于谦九三曰劳而不伐有功而不徳厚之至也惟徳厚之至故不自觉其功之盛自古有功之臣令终者鲜皆由器小易盈恃功骄恣所致故谦则终吉不谦则终凶出此入彼间不容髪系辞又曰致恭以存其位虽赞之实勉之也夫
　　六四无不利防谦象曰无不利防谦不违则也
　　此一爻是见大臣之能谦而合乎道也防谓发挥周公繋谦四爻曰六四柔而得正居上而能自下如是则在彼无恶在此无斁在邦在家无所徃而不利固已见其谦矣然四居九三功臣之上功不及而位过之故当本谦徳之已形凡见于辞气容貌之际者一一发挥以示不敢自安于九三之上如此则为之上者嘉其谦而为之下者服其谦矣孔子释四象曰四之无不利而防谦者得无疑防谦之或过乎不知四居九三功臣之上推贤让能道理自当如此是四之防谦乃适合乎谦之则也岂为过乎葢推贤让能庶官乃和此一个臣之无他技而天下之有技彦圣无不在其休休有容之中也六四与九三不惟无相忌之嫌而且有相让之美三代而下若周勃之于陈平卢懐慎之于姚崇其犹有此风乎
　　六五不富以其邻利用侵伐无不利象曰利用侵伐征不服也
　　此一爻是见居尊能谦而得人心之用也邻众也周公系谦五爻曰人君驭下虽有崇髙之位不可无谦徳以临之六五以柔居尊是在上而能谦者居尊而谦则从之者必众为不富而能以其邻之象夫六五之谦以临下则在下宜无不服矣而设有未服者不可已也葢六五既得众心之归即用之侵伐以诛暴而去恶何不利之有然居上能谦何事不可为者不但利用侵伐也即用之他事而亦无不利矣孔子释五象曰五之利用侵伐者岂观兵以黩武哉以其防顽之寇强暴之敌负固不服而征之耳非得已而不已也从来兵凶战危圣王不得已而用之此爻以征伐为利者葢师出无名谓之黩武师加不道谓之义兵为君者能用谦徳绥诸侯而不以力征天下则师之所至有若时雨始虽崛强跋扈终未有不帖然驯伏者舜舞干而格有苗文因垒而降崇虎其明证矣
　　上六鸣谦利用行师征邑国象曰鸣谦志未得也可用行师征邑国也
　　此一爻是美其谦徳而惜其限于才位也邑国谓己之私邑周公繋谦上爻曰上六谦徳着闻为人心所乐与则协力同心即用谦以行师而亦无不利矣但质柔无位则才既患其不足而力又不能以有余是师之所行但可征己所治之邑国而不能以及逺也孔子释上象曰上六谦徳着闻宜乎人无不归矣以其质柔则不足于才无位则不足于力故志独未得而至于行师也虽可用行师亦不过足以治其私邑而已然岂不足于谦徳者哉按谦之功用不特可以处常而正可以济变观初之用渉大川五之利用侵伐上之利用行师可见谦道非徒一于卑防而用武尤深戒夫振矜人主临事应变而能以不骄不亢之徳行之则亦安徃而不如意哉
　　【坤下震上】
　　豫取和乐之义所以致和乐者由九四一阳统众阴其志得行而卦徳又顺理以动故也然豫有二义卦之豫乃万方和乐之徴虽建侯行师而亦利爻之豫率一已晏安之事有吉凶悔吝之不同天下之豫不可无而一身之豫不可有若初恃应而鸣其得意则凶三援势而溺于乆安则悔五处尊位躭乐而致疾上居动体纵极而始渝此皆过于逸乐者也即四能造天下之豫恐其治定之后疑忌易生故又勉之以开诚布公合聚同徳相与共保其豫焉但在本爻有説安天下之志而在五爻渉揽权偪上之嫌又易之因爻起义者也惟介石之二中正自守无欲而静絶躭恋之私炳防先之哲自能行与吉会非诸爻之所及也至于三之悔上之渝皆有可以趋吉之机圣人亟开以自新之路惟恐其以佚欲终其垂戒之意切矣
　　豫利建侯行师
　　此卦坤下震上有人心和乐以应其上之义故名为豫卦辞言处豫者能合人心则大事无不可为也建侯谓立君行师谓命将文王繋豫彖辞曰有天下者至于豫此非常之遇而大有为之时也葢天下事以得人心为本使人心未得而妄有作为鲜克济矣当豫之时万众归诚一人悦豫所谓乐以天下者也得天下心行天下事以之建侯则统驭有方而无强梁跋扈之患以之行师则大权在握而有除残伐暴之威则其于他事亦无不利可知矣按比卦象曰建万国亲诸侯师卦象曰容民畜众而豫之彖辞兼此二者虽皆得坤之顺然师比遇坎犹有险难若豫则四方底定六服永清固非同屯之不寜而建侯谦之不服而侵伐也人主处此倘以时际宴安粉饰至治甚而滥加封爵赏非其功广啓兵端罚非其罪岂保大定功之善术哉惟深思安不忘危治不忘乱则久安长治永永无疆已
