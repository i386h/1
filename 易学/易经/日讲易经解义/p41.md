<!-- { "loadSidebar": true } -->
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉此彖传是释解彖辞以明解之义且极言造化之功用而赞其大也险以时言动以才言功是安民之功甲是萌芽包含拆是萌芽发露孔子释解彖辞曰卦何以名解哉盖蹇虽见险而止然险在前也不可言解屯虽动乎险中犹未出险也未可言解此则卦德坎下震上居险能动动而免乎险故为解也辞谓利西南者何哉卦变三往居四入于坤体而坤为众又有得众之义则是平易近人人必归之此西南之所以利也其来复吉者何哉葢解时以安静为中卦变二居其所而又得中则是内焉宅心安静而无喜功外焉处事循理而无过举故能与时休息来复而吉也有攸往夙吉者何哉二旣以得中而有攸往制胜本于庙算举动出于万全所以早往早复民社获安宁之福而有功也然解之道不特王者以之生万民天地亦以之生万物当天地闭塞之时二气郁结不散今倐而解矣解则气机鼓畅雷雨交作以动以润凡百果草木枯者萌甲而甲者开拆矣夫天地一解遂成化育之仁而其成之则以时也解之时岂不大矣哉王者法天以行解亦犹此矣葢天地帝王阖辟张弛本同一道天地于时之未解则雷以奋之于先雨以润之于后而后品彚以昌及其旣解则收敛神功返于寂若此一阖一辟之机所以变化万物者也帝王于难之未解则经纶乎草昧肇造乎艰难而后大乱始定及其旣解则相与休息垂拱受成此一张一弛之用所以奠安万民者也説者以人君解难主于静造物解难主于动则是天人有二理矣岂其然乎
　　象曰雷雨作解君子以赦过宥罪
　　此象传是言君子体解之义以仁其民也孔子释解象曰雷雨交作则散蕴结而为亨通有以解万物之难解之象也君子之于万民犹天地之于万物念兹蹇难之后多罹于法非防于不自知即迫于不得已与处常之时不同故矜恤之典行焉于无心之过则赦之而不问于犯法之罪亦宥之而从轻沛以解网之仁开其自新之路诚仰体天地好生之德而然也大抵承平之世赦宥不可数数则奸宄得志而良民不安故明罚勅法昭万世之常经处危疑之世赦宥不可无无则反侧不安而祸难不解故泣罪祥刑见一人之寛政此古帝王治世之微权在因时而用之也夫
　　初六无咎象曰刚柔之际义无咎也
　　此一爻是言初柔得刚以济而动无过举也周公系解初爻曰解难之初扰以多事固不足以安民而弛以无事又不免于滋弊初六以柔在下本安静不扰而上应九四之刚又足以济之敷政优优与民休息旣免纷更之害亦鲜委靡之讥复何咎乎孔子释初象曰初处解之始而得无咎者非幸也以初应四柔际乎刚是能镇静而济以明作不因循不激变得张弛之妙用时措之咸宜揆之于义固当无咎也按六爻之义有以解难言者有以解去小人言者盖天下之难多自小人致之此诸爻所以主解小人也若初爻则专主解难之意必本之以和平安静而辅之以果断刚决然后无所往而不失之废弛有攸徃而不失之烦扰戡乱安民不外此矣然四以初为小人惟恐解拇之不速而初以四为正应惟恐刚柔之不济又可见六爻之取义各不同也
　　九二田获三狐得黄矢贞吉象曰九二贞吉得中道也此一爻是言二能去邪而得正也田者去害之事狐兽之变幻惑人者三狐指三隂爻言黄中色矢直物谓中直也周公系解二爻曰二有刚中之德乃秉道嫉邪之君子也而当三隂用事之时为能解而去之以杜惑上残民之祸夫小人旣去则善类自进而得中行直道之贤故为田获三狐得黄矢之象如此则举错得宜合乎进君子退小人之正道朝廷清而天下治贞而且吉也孔子释二象曰亲贤逺奸不易能也九二能去邪媚得中直而贞吉者何哉盖人惟自处不中故不知邪媚之当去而正直之当亲二本中徳君子已心之邪媚无不去故于人之邪媚自不能容已心之正直无不存故于人之正直自相保防也所谓惟仁人能好人能恶人者欤从来小人为害人人皆知而不能去之者以其善媚也人好利即媚之以利人好名即媚之以名多方以结人之欢先事以承人之意盖不独庸众为其蛊惑即端人君子亦有时误受其欺蔽者矣然外为巧言令色之态以售其奸诈而中实包藏险毒凶于家害于国有不可言者圣人痛之恶之故于二之爻名之为狐言其邪媚惑人之可羞于上之爻又名之为隼言有险鸷搏噬之可畏俾后之人知所鉴戒慎勿喜其媚而忘其毒也庶有以解天下之难哉
　　六三负且乘致寇至贞吝象曰负且乘亦可丑也自我致戎又谁咎也
　　此一爻是儆无才德者不宜在高位也负是担负乘是乘车周公系解三爻曰天下惟有德者宜在高位六三隂柔不中正而居下之上乃无德而窃据高位者则褫辱所必加斥逐所必至虽得之必失之是犹小人宜负荷而反乘车处非其分当致寇夺也虽爵禄出于公朝本由君上之命自以为贞而不称之羞岂能免乎其见攘也宜矣孔子释三象曰朝廷设位以待有德之人也六三负而且乘则在我为非分之福而在人有素餐之讥是诚可丑也所谓致寇至者盖德不配位人将夺之是戎虽在人而所以致戎者则在于我又将谁咎也按古者德以诏爵能以诏禄人人各安其分而不萌侥幸之想后世用人不以行举不以言扬一小人得志而众小人生心纷纷竞进各挟负贩之智而逞暴取豪夺之私其为生民之害岂可言乎夫安民可与行义危民易与为非民旣稔受其毒而出尔反尔犯上作乱之事因之而起故曰负且乘致寇至盗之招也可见天下本无寇盗而用小人者实招致之有天下者与其劳师动众以殄平寇盗不若爱惜名器以慎絶小人未有小人不去而寇盗可平者三复此爻意葢深切着明矣
　　九四解而拇朋至斯孚象曰解而拇未当位也
　　此一爻是勉四以去小人而因幸其得朋也拇象在下小人指初也周公系解四爻曰当解之时非刚正之朋不足以同心而共济四应初柔非其侪类此君子交相疑忌而不至也故为四计莫若断然解去其拇屏絶匪类以示已无私交则一德之朋至而相孚无间矣孔子释四象曰四所以解而拇者以四居位不正而下应初六故初得附之为其拇所谓私情之合也以私情比私交则贤士必闻而解体矣非解而去之则终为所累何以来君子之朋耶大抵君子小人气类各别若使竝立于朝小人未有不日进君子未有不日退者其故何也君子以道事人人必敬之而疎小人惟言莫违人必狎之而亲疎者易间而亲者难睽也而君子者不得志则乐道自守奉身而退小人者不得志则狡谋百出不进不休君子有时容小人而小人必不肯容君子自古以来断无小人在位而君子得安其身者也是故仙客用而九龄疎承璀入而李绛出一薰一莸不可同器有用人之责者可不细玩此爻之义乎
　　六五君子维有解吉有孚于小人象曰君子有解小人退也
　　此一爻是言去小人之当断也孚验也言以小人之逺去为验也周公系解五爻曰五当君位是君子也乃与三隂同类而相比狎迩小人之咎不能免矣当此之时惟有惕然自省知其决不可畱解而去之一解之外无他术也如是则朝宁清明纪纲振肃吉孰大焉然君子之有解于何验之即验诸小人之退而已必小人果退方见我之能解若犹有瞻顾则是外示解之之迹而内无解之之心其何以为能孚也哉孔子释五象曰小人非难解特患君子之心未必真欲解耳若果能解之辨之极其明而断之极其勇则小人自消沮屏伏而无所复用其夤缘矣古之眞能退小人者莫如尧舜如共工之象恭滔天驩兜之比周为党鲧之方命圯族三苗之负固不恭毅然加以流放殛窜之刑曽无姑息养癕之患乃为有解之君子也六五本隂类恐其优柔少断明知小人之当去而牵于私爱姑饰词以掩天下之耳目若曰吾已屏黜之矣而隂狎昵之如故则彼益倡狂恣肆惟所欲为而一无忌惮国家之祸遂至于莫救此管子所云恶恶而不能去郭之所以危也岂不可戒欤
　　上六公用射隼于高墉之上获之无不利象曰公用射隼以解悖也
　　此一爻是言上能佐五以去小人也公指上六隼鸷害之鸟以喻小人指六三髙墉宫垣也周公系解上爻曰六三以隂柔小人窃位媚主鸷悍叵测犹隼之立于髙墉者然上六当大臣之任位尊望重一举而殱厥凶恶有射隼于高墉之上之象如是则佥壬退而祸患除上无负于天子下有禆于苍生则无不利宜也孔子释上象曰所谓公用射隼者盖蠧国害民小人悖道甚矣其罪旣明则解而去之正所以除天下之祸乱耳岂为一已之私恶哉按小人恒在人主左右居髙而害物故取象于隼方其栖于山林人皆得而射之惟栖于王宫髙墉之上则如城狐社防有所凭依虽欲射之而不能矣不幸与之相值将解去之非其人不敢动有其人非其时亦不敢动必下有九二之中直九四之得朋上有六五之能解而后上六乃得乘其便利除君侧之奸功成而天下安之然则去小人宁易易哉

　　日讲易经解义卷九
<经部,易类,日讲易经解义>
　　钦定四库全书
　　日讲易经觧义卷十
　　【兑下艮上】
　　天下之事有不当损而损者损下益上损民益君是也有当损而损者省文存质去奢崇俭是也圣人画卦以损下益上示戒而以损所当损为法统观六爻下体本干三画皆阳阳过于盈则损乎阳上体本坤三画皆隂阴过于虚则益乎隂此一卦之防也析观六爻初二以益上之道言初居下而益四量而后入故曰酌损之二刚中而益五道义自持故曰弗损益之三四以取益之道言三阳上而隂下是去其异已者故曰损一人四资刚以济柔是勇于改过者故曰损其疾五上以受益之道言五体柔居中为虚心好贤故曰或益之上居上益下为因民而利故曰弗损益之此六爻之防也大抵损之时贵乎损所当损而必本之以诚诚以存质则礼亦可杀诚以崇俭则用
　　无不节推之初遄徃二利贞诚于事上也四使遄五或益诚于虚已也上弗损诚于益下也至六三一爻卦之所以为损者也戒其三而杂取其两而专者贵于致一也此又损之精义也宜彖辞首以有孚为训哉
