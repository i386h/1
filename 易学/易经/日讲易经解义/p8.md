<!-- { "loadSidebar": true } -->
　　此三节书是申坤六五象传之义也黄中徳也通贯通理条理也位指尊位体指下体孔子复释坤五爻曰六五之取象于黄者何也黄为中色而居五之君子大中之徳浑然内含统而观之则时出不穷无所不贯通也分而观之则条理不紊无所不精晰也众理毕备而至善无疵不犹黄之爲中色乎其取象于裳者何也君子正位于上而不以尊贵自矜谦抑以礼士和易以近民其所履者虽崇髙之地而其所执者皆卑顺之体不犹裳之为下饰乎葢中为天下之美徳而顺则其中之用也六五有此美徳充积于内于是见于四支而和顺之容极其畅适美之不言而喻者然也见于事业而和顺之治极其越美之不见而章者然也徳至此则自心而形诸身自身而形诸政至精至粹而无以加矣此五之象所以获元吉哉按坤之二五皆以徳言二言脩徳之功五言成徳之效而其理则可以互通也能敬以直内而后中之体全能义以方外而后中之用备直内方外者内外夹持交致其力而黄中通理则内外一贯几于圣人之事矣故曰美之至也
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄此一节书是申坤上六象传之义也疑敌也其类谓隂类血隂属孔子复释坤上爻曰坤至于上而龙战于野何隂遂敢与阳抗耶盖隂盛之极力敌乎阳则必至有两相争战之事战则阳气衰而势不能自全矣何以称龙圣人以为隂之心虽欲剥阳而阳必无终絶之理正为其嫌于无阳也故称龙焉且既名为龙则隂不安其为隂矣何以称血圣人以为隂之心虽欲自离其类而隂必无常胜之理惟未离于其类也故称血焉其与黄竝称者何也隂为阳所败而阳亦为隂所伤黄之色相混淆即天地之色相间杂也事出于至变故举其相杂者以为言然而尊卑之定位贵贱之定分不可干也亦不可紊也天之色为固不得下同于地地之色为黄终不得上拟于天也岂其因一日胜负之势而至乱隂阳之常理哉观坤上爻所系之辞而尊阳卑隂之意深切着明矣大抵阳刚为天下之正气造化人事俱不容一日息者也以造化论则自姤至坤为纯隂十月之卦然一阳虽生于子而实萌于亥是一歳之内未甞一日无阳也以人事论则自古小人之类易盛君子之类易衰以小人与君子争胜君子常不能无伤然而君子既去而小人之祸亦不旋踵非独人事抑亦天道存焉是极否之运未甞一日无阳也作易至此圣人之为世道虑者逺哉
　　【震下坎上】
　　屯取济难之义凡处险难者必能奋有为然后可以出而治险故下卦以震徳之动为亨屯之本而初画一阳居下又为成卦之主所以一卦吉凶皆视初爻以起义彖辞虽统论卦体而与初爻之防实互相明其言利贞即初之利居贞也其言勿用有攸往即初之磐桓也其言利建侯即初以贤明刚正之徳系天下之望而宜早建以为侯也惟初既为民望之所归则凡有志用世者必与初相辅乃克有济故二乘初则屯邅三不应初则有吝四与初正应则吉无不利五位虽居尊而初得民于下则屯膏上与初地位相逺下无应援则进无所之而不能自振葢诸爻之辞因初起义者如此至于初为卦主既曰大得民矣乃六二不应其求而反以为难何也合诸爻而言则初九以阳綂隂民皆归往防六二而言则二以隂柔为初阳所逼受制于人此一爻别取一义非全卦之防也程传言之晰矣
　　屯元亨利贞勿用有攸往利建侯
　　此卦震下坎上以震动遇坎险故名为屯卦辞言济险者当守正慎动而又在立贤以自辅也侯谓诸侯指初九文王系屯彖辞曰屯难之世正人可大有为之时才足以拨乱力足以扶危应时而动于理当得元亨但屯时大难方殷举事一不当则机防尽失而人心易至觧体故必固守正道谋出万全然后可以有济决不宜欲速见小利而轻有所往以取困也至于匡济时艰务在得贤共理如卦之初九为众望所属宜亟建立为侯使人心有所统系庶几以能济之人行善济之道而屯难可以悉觧矣按帝王图治非守正不能黜功利之习非慎动不能抑侥幸之谋非建贤不能收辅助之益平险一理常变一揆而当屯难之时则所系为尤重故圣人兢兢垂训如此
　　彖曰屯刚柔始交而难生动乎险中大亨贞雷雨之动满盈天造草昧宜建侯而不寜
　　此彖传是释屯彖辞以明济屯之道也始交谓乾坤始交一索而得震难生谓遇坎险雷震象雨坎象草谓杂乱无序昧谓晦昧不明也孔子释屯彖辞曰卦之名为屯者盖以卦体震下坎上是干刚坤柔一索得震而始交再索得坎而难生也以世道论则国家肇造之始中外多难经理需人惟卦以震动之徳入于坎险之中是当大难方殷而能奋有为拨乱而为治也故卦辞系曰大亨但在险则势未易动必有济时艰之才又有从容观变之畧然后动能出险而所往有功故大亨而又系之曰利贞夫出险济屯之事不可枚举其亟亟于利建侯者何也卦象雷雨交作盈满于天地之间为天运初开杂乱晦防之象此时人心未定名分未明一人之力不能削平大难必宜择立贤哲建以为侯方可徐理天下之纷乱收集天下之人心然而立君之后又未可遽谓安寜之时也内切履危之戒外厪防患之谋惟不宁乃所以求寕惟事事求寕乃愈不敢自以为寕此真济屯之正道矣按卦义隂阳不交则为否始交而未成泽则为屯泽及于物则为觧万物既通则为泰由否之泰全视乎济屯之功而其道则主于震动天时动于上人事应于下皆震之徳也惟其时至事起故曰贞有济屯之责者其可不奋以有为哉
　　象曰云雷屯君子以经纶
　　此象传是言君子济屯之事也云坎象郁而未通故言云而不言水经纶治丝之事先经以引之后纶以理之也孔子释屯象曰此卦上坎为云下震为雷雷虽动矣云蓄雨而未降屯之象也君子以治乱世如治乱丝必先整其大纲而后可举其众目故经以引之使綂纪既立复纶以理之使节目毕详如制田里以厚民生而复为之经理树畜俾区处之画其宜设学校以正民性而复为之斟酌节文俾施行之有其序如是则人心大定名分昭明而何险难之不可立平哉夫屯与需皆有遇险之义其象皆为隂阳未和而需之饮食宴乐独有异于屯者益需之时人事巳尽则不可以期速效屯之时天运未啓则不可以无事功义固各有取也
　　初九磐桓利居贞利建侯象曰虽磐桓志行正也以贵下贱大得民也
　　此一爻是言济屯者在有守正之徳以得民心也磐石也桓柱也皆难进之象周公系屯初爻曰初九以阳刚居动体当屯难之始亟宜进而有为然阳刚有能进之才而居下则无可进之势动体有欲进之志而应柔则无引进之人是其心虽深切时艰而未免迟囘审顾有磐桓难进之象夫天下躁进者非贞而难进者为贞惟初九处得其正故能相时而不轻动揆之济屯之道原不利于欲速幸成而利于居贞以自守也且初为成卦之主徳足济时天下之仰其徳者自利于建立为侯以削平祸乱又岂终于磐桓不进已哉孔子释初象曰初之磐桓虽势不能遽进而其志原在行正不肯妄为稍有不合于义寕从容藏器以待之此居贞之所以利也至其以阳刚居隂下盛徳不骄而日以下恤民隐为念彼民在水火之中有不引领望救而愿建以为侯者乎葢能得民心者真定祸乱之根本耳大抵天下之治乱全视人心之向背匹夫匹妇非可以权制术驭而为我用也仁足以使之感义足以使之服然后奋举事而人不得而议之所以三代之得天下逆取顺守之説屏而不用行一不义杀一不辜之事耻而不为王道之异于覇功此而已矣
　　六二屯如邅如乘马班如匪宼婚媾女子贞不字十年乃字象曰六二之难乘刚也十年乃字反常也
　　此一爻是言二能以正自守而不茍于从人也邅邅囘也班如分布不进之貌字许嫁也乘刚谓乘初刚之上反复也周公系屯二爻曰六二与九五为正应义所当从但位偪初九为其所制是当屯难之时君臣不能遽合而见阻于强梁之人也其象为屯如邅如而所乘之马班如而不能进焉夫初九之强与二合者原非与二为宼实欲其合力济屯如婚媾之相亲耳惟二隂柔中正执一不渝至于歴时既乆数穷理极则妄求既去而正应乃复合矣不犹女子守贞不字至十年而乃字乎孔子释二象曰六二之受难于人止以下乘初刚欲其变常道而与之合耳天下变常之事必不能乆二之十年乃字正复反于常道而君臣防合获遂其本志也君子尚其知所守哉按初九为一卦之主本为贤明刚正之人二与之合力济时未为失节而圣人于二之守贞不字深加奬许者凡以出身事人义无私交倘或廹于侵偪之势牵于比昵之情明知其不可而姑应之鲜不至于辱身败节故以不字为正所以戒后世之懐二心者也
　　六三即无虞惟入于林中君子几不如舎往吝象曰即鹿无虞以从禽也君子舎之往吝穷也
　　此一爻是为躁进者示戒也即鹿逐鹿也虞虞人周公系屯三爻曰凡任天下事者必内度之巳外度之人然后能进而亦能退六三隂柔居下是内无济屯之才也正应非人是外无济屯之助也乃好动轻进自取困穷如逐而无虞人导之惟有陷入于林莽之中而已虽欲退其可得乎夫其所以轻进取困者由不能见几故耳天下事应行应止原有先见之几妄行之必致于困此几之灼然易见者也惟君子知之与其侥幸以图利不如舎而勿往虽无所得而必不至有失身之患若贪利往逐自不免陷于屯矣何吝如之孔子释三象曰无虞而即鹿是以身从禽而不知舎也三之贪利躁进不可动而妄动亦犹是而巳君子见其当舎即断然舎之诚以往则必吝故不得不去之决耳圣人戒人急于求进者如此葢济屯者之入乎险中与田猎者之入于险阻其危一也方其猝然遇轶材之兽骇不存之地虽使虞人导之犹惧有衔橜之变况无虞乎所以圣人取象以忘身徇禽为忘身徇利者之喻诚以天下利之所在即害之所伏惟能见几然后利害明利害明然后取舎决不然未有不自取困辱者也
　　六四乘马班如求婚媾往吉无不利象曰求而往明也此一爻是言济屯者宜求贤自辅也求谓四求初往往济屯也周公系屯四爻曰六四居大臣之位本有济屯之责而隂柔无才志欲进而力不逮故有乗马班如之象然初九阳刚居下为四正应是乃与巳为婚媾者也诚能虚已求之借其有为之才以同往济屯则在初得展行正之志在四得成出险之功不亦吉无不利乎孔子释四象曰凡不明者非昧于知人即蔽于自恃六四求初九之贤同往济屯量已之不足资人之有余不自用而任之其识见可谓明矣盖人臣最忌蔽贤而又最患植党二者或疑于相妨不知意主于为国则其所以勤延揽者皆公也意主于为已则其所以广汲引者皆私也若外避植党之名而内懐嫉贤之实其害与树私交者正复相等以处无事之日必误国家况可与之济屯乎哉
