<!-- { "loadSidebar": true } -->
　　泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以茍合而已故受之以贲贲者饰也致饰然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也
　　此发明否以下诸卦之义也孔子意曰泰者天地交而二气通气化人事交通之谓也然古今治乱迭相倚伏物无常通之势故泰之后受之以否否者上下不交气化乖隔之谓也然乱极必治挽救在人物亦无终否之理故否之后受之以同人此世运之循环如是也同人者君臣同心协力以济其否也既与人同则能得天下之心而人土财用皆为我有矣故同人之后受之以大有所有既大或好大喜功满盈为害有未可保也故大有之后受之以谦有大而能谦则宜民宜人受天百禄可以长亨其有而乐以天下矣故谦之后受之以豫此君道当如是也夫人君能以谦致豫则臣有钦若之思民有从乂之志无不丕应而随顺故豫之后受之以随然人之喜悦而来者非茍随也必上下同心而有事于脩治故随之后受之以蛊蛊者政壊而振起之必将有所事也既有事于励精图治而后一代之大功可以由此而起故蛊之后受之以临临者遍临万国有大无外之象大则可以照曜天下而文明光被赫然可观故临之后受之以观天子炳大观于上海内自观化于下东西南朔来享来王而罔不合志矣故观之后受之以噬嗑此治道之相因者然也嗑者合而为一也然使直情而行不加文饰是为茍合其始虽合其终必离是当有礼以饰之故噬嗑之后受之以贲所为文以救质也贲者礼以饰情之谓质而有饰亨道也然饰不可致致饰则繁文盛而实意衰亨道反尽矣故贲之后受之以剥所为质以救文也此文质之变如是也剥者剥尽之义也物尽则反无终尽之理剥阳穷于上则必反生于下天心隠而复现人心息而复生皆此理也故剥之后受之以复此造化之机如是也人心一复则天理之诚常存人欲之妄尽絶故复之后受之以无妄心既无妄则善日积而崇高恶日去而净尽可以畜徳而至于大故无妄之后受之以大畜所畜既大而优游涵泳以俟其自化是得养之义焉故大畜之后受之以颐颐者涵养之正也有大涵养方有大设施未有养不豫而能动无不臧者故颐之后受之以大过可见大过人之功必由于盛养也此圣学之序也然凡事贵乎得中若恃才妄动则终过而失中必有险陷之患故大过之后受之以坎坎者一阳之陷也既陷于险而求出险之道则必有所附丽以自振作庶可借以免难故坎之后受之以离离者一阴丽于二阳有附丽之义也上篇始乾坤而终坎离者葢以水火共济为天地间之至理也按古今治乱一泰一否原自相循全恃君臣一徳以保泰济否如舜得五臣而拯昏垫之灾武王得十人而致遏刘之烈用能朝野同风天下顺徳此同人大有之明徴也然史之赞尧曰允恭克让舜之称禹曰不矜不伐乃知谦以致豫千古同道所以万姓归懐百度具举居高临下敎洽刑清治道之隆于斯为极至如持文质之流察造化之几敦一诚以养圣学察人事以审时宜内圣外王之学莫备于斯矣
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不久也故受之以恒恒者久也物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎此一章是发明序下经之义也孔子意曰序下经之卦始于咸恒而终于未济者何也咸有夫妇之义夫妇者人伦之始天地者万物之始下经始咸恒犹上经始于乾坤也自有天地则气化形化而万物生有万物则分阴分阳而男女辨有男女则阴阳配合而夫妇成此有夫妇之所由也有夫妇则生育相传而后有父子有父子则生齿日繁不可无主而后有君臣有君臣则尊卑贵贱定分不淆而后有上下有上下则制之节文为礼处之得宜为义莫不各有其措置此有夫妇之所致也夫本于天地以为万物男女之防维错为礼义以为父子君臣上下所托始夫妇所关大矣所关既大则倡随之道不可不久故受之以恒恒者久也然特夫妇之道宜久耳若论君子出处之理则盛满久者造化所忌崇高久者祸机所伏物不可以久居故受之以遯遯者退避不居也然屯极则亨屈极则伸物无终遯之理由退而进势将壮盛故受之以大壮壮必进用有为而不可以徒壮故受之以晋晋者上进也然不审乎盈虚消息之数而鋭进不止必有黜辱之伤故受之以明夷夷者伤害之义既伤于外必反家以就安故受之以家人此以君子之出处言也家道难齐渐至于穷极则父子兄弟夫妇之间情义乖离故受之以睽睽者乖离之义人情既乖则戕贼萌于一心戈矛起于一室而内难必作故受之以蹇蹇者所遇之蹇难也然物无终难之理难极则反身脩徳正已可以正邦而难可解散矣故受之以解解者解缓之义难既解则怠缓易生偷惰荒废必有所失故受之以损自睽至损皆由家道以推之于世道以进退治乱之理言也损者惩忿窒欲其功不已则人心日防道心日长未有不蒙其益者故受之以益益者迁善改过其功不已则裕内利外盈科以进有若江河之决者故受之以夬此以君子之理学体用言也夬又有君子决小人之象小人决尽则君子必遇矣故受之以姤姤者遇也君子既遇则拔茅彚征而同徳相聚矣故受之以萃萃者聚也君子既聚则多贤効力而大猷允升矣故受之以升然爵禄非一人之私升而不已则贪恋禄位招尤犯忌困必及之故受之以困既困而不容于上必降而伏处于下至下者莫如井故受之以井自夬至井皆以君子进退之理言也夫井久必淤犹法久必弊道不可以不革故受之以革革物之故而为新者莫若鼎犹欲变成法者必操大权也故受之以鼎按下经始于咸恒者葢夫妇为人伦之首汉儒所以言婚姻之礼正然后品物遂而天命全也若出处之机治乱之数理学之消长进退之合宜其间盈虚消息各有天时而匡救挽回全赖人事圣人欲人于未变之先防危虑患以谨其防更欲人于将反之际旋转乾坤以救其极古大臣之持盈惧满而不敢自暇自逸者知此道也至于革故取新如汤武能以开剙为革殷武周宣能以中兴为革洵乎建大功者必在于揽大权哉
　　主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉此发明震以下诸卦之义也孔子意曰上文既明鼎为重器而主此重器者莫如大君之长子秉元良之徳居储副之位所以上承宗社下统臣民故受之以震此以治道言也然震义主于动物无终动动极必静天之道也故受之以艮艮义主于止物无终止静极复动亦天之道也故受之以渐渐者循序渐进也此以造化之气机言也气机动静相因而生如人学问有渐则成章后达自然理有归宿犹女之得所归也故受之以归妹既得所归则万民归于帝王万善归于圣贤而圣功王道无不极其盛大矣故受之以丰丰者盛大之义然使穷极侈大欲败度纵败礼必失居安之道故受之以旅旅者寓于外也在外则心不自安而无地可容不得不巽顺以求返于所居故受之以巽巽则心入于理矣夫心能入理自觉意味长而防趣永此怡説所由生也故受之以兑兑则理説于心矣夫理可説心自觉性情洽而睟盎着此泮奂所由来也故受之以涣此以圣学言也然涣又有离散之义若人心分离解散而无所底止非处涣之道必当制度数议徳行大为坊表以节制之故受之以节节道既立则朝皆信道野皆信法百姓莫不中心诚服矣故受之以中孚此以君道言也然天下事又当因时制宜不可徒恃其信茍硁硁然不度时势而必信必果必至以过中而妨义故受之以小过夫人虽不可过于信然不可无过物之才茍才可过人则必能拨祸乱定太平以成济世宁民之功故受之以既济此以人事言也夫物至于既济则其功已成而数已穷矣然物无终穷如天地不穷于运防之循环万物不穷于化育之生息人事不穷于治乱之倚伏终而复始生生不息故易以未济终焉此以气运言也按此篇推之于治道防之于造化防之为圣贤之学问显之为帝王之治功验于人事极于气运总不出卦体所自具至于六十四卦循环徃复变化相生所为终则复始贞下起元先儒邵雍皇极经世一书大指皆本于此真能贯天地之阴阳究古今之变化者欤
　　杂卦传
　　此是杂揉众卦之刚柔动静吉凶祸福而错综其义与上文序卦互为经纬者也孔子恐人紊乱序卦之次上篇乃即卦名立义以联络之又恐人株守序卦而失其反对之义此篇乃复杂揉其卦而错综之故名杂卦
