<!-- { "loadSidebar": true } -->
　　此象传是明先王以仁孝而得济涣之道也孔子释涣象曰风行水上涣散之象也当涣之时郊庙之礼废上帝祖宗几于无主使无以合之将终于涣散而不聚矣先王享帝于郊以明父天母地之礼而上帝之精神散于清虚之表者乃萃于郊祀之余矣立庙于国以报祖功宗德之隆而祖考之精神散于杳防之中者乃聚于庙祭之时矣夫享帝以明有尊而人皆知尊尊之义立庙以明有亲而人皆知亲亲之义仁孝兼至而诚无不通幽无不格此治涣之大者也按涣之象因人各有心不相联属贯通而天下之势遂至乖离必有所以鼓动感孚之使归于一则涣者不求而自合故敬天尊祖自展仁孝之思而天下之心已知天神无二主不敢以下而犯上知人物无二本不敢背死而忘生联属人心莫切于此武王克商至丰祀于周庙越三日柴望大告武成而光武初营洛阳即立郊社宗庙岂曰神道设敎而已哉
　　初六用拯马壮吉象曰初六之吉顺也
　　此一爻是言人臣资有才者以成济涣之功也拯救也顺谓顺从九二周公系涣初爻曰初六居涣之初是涣之始也当始涣而拯之其为力犹易况初以柔而居九二之下若借九二刚中之力以拯之则资其雄断之略赖其英武之谋是拯难而得马之壮也夫拯之于初为力既易得人之助功复易成如是而往则涣可济而吉矣孔子释初象曰初六阴柔本非济涣之才而乃得吉者何哉以九二阳刚之才足以任天下之重初能顺而从之则借其力而资其用所以能成济涣之功而吉也按五爻皆言涣而初独不言者以救之尚早可以不至于涣耳然当涣之方萌而泄泄然因循玩忽且不能虚已推贤资天下之豪杰以共济艰难则必至于涣散而拯之为难矣图事者所以贵知几之识也
　　九二涣奔其机悔亡象曰涣奔其机得愿也
　　此一爻是为当涣而得所借以成功者幸也机谓人所凴以为安者周公系涣二爻曰九二当涣之时失其所居本不足以济涣者夫涣而不能济则有悔矣然当涣时二为得中之地若能速来居此是离散之时失其故居而得善地以自处则进战退守皆有所据不犹人当涣奔之时得其机而可凴之以为安乎向者失其所居之悔可亡矣孔子释二象曰涣时皆有愿安之心今涣而奔得其机来就所安而无失其故居之苦则有以得其所愿矣按九二刚自外来有奔象虽有二阴阻隔不为迟疑且动乎险中不穷于险故能据上游以成控制之势如萧何之取汉中邓禹之防南阳资其险要而沈几观变以渐图兴复则混一有其基非徒以目前之得所安为愿也
　　六三涣其躬无悔象曰涣其躬志在外也
　　此一爻是言人臣忘身以济涣也外指天下而言周公系涣三爻曰六三阴柔而不中正本有自便自利之私者宜有悔矣幸居得阳位则志在济时为能以天下为已责而汲汲谋所以济之凡一身之利害得丧俱不暇计有涣其躬之象夫为身谋而不顾天下者其心必有所不安今乃忘身以急国难涣之济否虽未可必而举动光明何悔之有孔子释三象曰人臣报主念殷其立志在天下则为人之念重而为已之意轻矣所以能忘身而济涣也按人之所以胶执而不能自脱于险者有我而巳六三能释然散其有我之私故能出险而济涣使人臣私有未忘而欲求涣之济其可得乎
　　六四涣其群元吉涣有丘匪夷所思象曰涣其群元吉光大也
　　此一爻是言大臣能涣小人之私群而成天下之公道也群谓私党丘谓丘陵夷平常也周公系涣四爻曰六四居阴得正上承九五是辅君以济涣者也夫当人心涣散之时各相朋党缔其私交而不能混一今四下无应与是能涣小人之私群而成天下之公道洵为大善而吉也夫私党既散公道自行使所散者聚而尽归于五而有如丘陵之髙是散其小群而成一大群合忠殚虑共济时艰其功业之盛岂常人思虑之所及哉孔子释四象曰六四之涣其群元吉者何以得此乎葢人之植党者其心多暗昧而不光狭小而不大四散小人之私群以成天下之公道以其心光大而不自私乃能有此诚非常人思虑之所及矣按六四非阳刚之才似不足当大善之义不知柔顺之臣不专其权而杜絶私交以布公道其善固甚大也尹吉甫称仲山甫曰夙夜匪懈以事一人岂非涣六四之心乎
　　九五涣汗其大号涣王居无咎象曰王居无咎正位也此一爻是言人君施令散财而能济涣也涣汗谓如汗之出而不反也大号谓命令居谓居积周公系涣五爻曰当涣之时民心解散凡以情意乖离而恩泽不能下究也九五阳刚中正而居尊位如涣之时所宜散者莫大于号令居积之二者散其号令以动天下之心则人因王言之大而知王心之一矣散其居积以济万民之命则财散于上民聚于下矣如是则济涣有道而天下之大势可合于一何咎之有孔子释五象曰九五不徒涣号且涣王居而无咎者何以得此哉凡济涣者非有其才虽居尊位而不能涣非居尊位虽有其才亦欲涣而不能九五以阳刚中正之德而居尊位则有其德而志不限于推行有其位而权不阻于运用是以能公其利而无咎耳使非正位涣何由而济乎按平天下者必在君臣之合德若三之涣躬四之涣群可谓靖共盈朝矣然天下非无群臣僇力之患所患君意郁而不宣君泽壅而不广则政令弛而下之心疑封殖固而下之志懈虽群臣恊力匡勷而君德未明何以懐徕四海而坐致太平故济涣之善防必在正位有德而为令散财之道也
　　上九涣其血去逖出无咎象曰涣其血远害也
　　此一爻是言人臣能拨乱而成济涣之功也血去谓无伤害逖出谓无忧惧周公系涣上爻曰上九以阳刚而居涣极夫阳刚则有拨乱反正之才涣极又当乱极思治之候以此济涣必能出乎涣矣故当涣时海内疮痍皆有伤害之危今祸乱已息为能涣其伤害而伤害已去且人心惊恐皆有忧惧之思今倾危已安为能涣其忧惧而忧惧已出夫伤害既去而畏惧复忘则岀汤火而登之衽席济涣之功成矣谁得而咎之乎孔子释上象曰时当涣散不免伤残忧惧之害今乃涣其血去逖出者葢上九以阳刚居涣之极则危者已安否者已泰能岀乎涣而逺于害矣按涣有分裂之象生民之害为大幸上卦已出坎险之外上九又居涣之极去涣愈逺而血去逖出是天心合而运数可回人事尽而谋猷克展此时之民自无不出险而就安矣可见天下未尝无艰危之势全在大臣有匡济之才如汉之陈平周勃当诸吕擅兵之时唐之李泌陆贽值藩镇纷争之日皆能深思逺虑芟除祸乱百姓复安其扶危定倾之功炳在之册岂非得济涣之道者哉
　　【兑下坎上】
　　水流无穷而泽有限以有限而蓄乎无穷犹水之在泽盈则溢而平则容节之象也兑説坎险説过则流险以止之节之义也凡事有节则裁制得中自有亨道过而不节非中也节而至于苦人病其难行亦非中也处得中正节而能通天地之道帝王之治不外乎此矣六爻大抵以当位为善初四五当位者也故初无咎四亨五吉二三不当位者也故二凶而三嗟上当位而亦凶者当节之极处上之穷其义固殊也又节之六爻各相比而相反初与二比初不出而无咎二不出而凶二反乎初者也三与四比三不节而嗟四安节而亨三反乎四者也五与上比五得中而甘上过中而苦上反乎五者也善节者虚则蓄之盈则流之其权在泽而其用在水节之时义大矣
　　节亨苦节不可贞
　　此卦兑下坎上泽上有水其容有限故名为节卦辞言节道贵于适中而不可过也节有限而止也文王系节彖辞曰坎为流水而无穷泽为止水而有限泽上有水满则不容有节之象故为节夫节则立身制用各适其中而无过不及之偏自可通行而无敝有不亨乎若过于节则拂情逆性而失其中是为苦节矣不惟处世塞而不通即在己之所行亦不能以永乆岂可固守以为常哉按节者所以适乎中而通行于天下亦天地自然之限制也若流于太过则矫廉以鸣髙过洁以絶物如申屠狄陈仲子之流其持身非不正然不近人情鲜合中道不可以言节亦不可以言亨也
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　此彖传是释节彖辞而极言节道之大也刚柔分谓阴阳各半刚得中谓二五皆阳当位中正指九五制谓节制度谓法度孔子释节彖辞曰卦名节而辞系以亨者何哉夫干为刚而坤为柔使刚柔偏胜则丰俭无节矣今以卦之全体言之阴阳各半而无过不及之偏是刚柔均分也以卦之二体言之则二五皆阳刚而居中位是刚得其中也夫刚柔均分则无一偏之患而丰俭皆适其宜刚而得中是本阳刚之正道以为节而节制皆得其中矣此其所以亨也夫节之所以亨以其中也若辞所谓苦节不可贞者则失之于过而不得其中必于天理有所不顺人情有所不堪以道揆之必至于穷矣节道过苦则穷而不通固理势之所必至若节之所以通而不穷者葢以卦德为説以行险夫人于所説而不知止则易至于流若见险难而思止则其进有节而不至于流矣节之义也卦体九五当位以主节于上其所节者又皆中正而无过奢过啬之患可以通之天下而无阻此节所以为善而无不亨也若推极而言之天地之道阴极阳生阳极阴生寒暑往来气序有节而不过故二分二至四序不差而岁功于是乎成矣使天地不节四时不且失其序乎人君以节而立为制度量入为出既无过取亦无泛用有损己益人之实而无剥下奉上之为故无滥用而不至于伤财自无横征而不至于害民矣使人君无节则侈肆所致有不伤财害民乎凡此皆节道之通而不穷也按天地节而四时成王者节而天下富自古开财之源不若节财之流文景之节俭不胜武帝之黩武穷兵隋文之节俭不胜炀帝之穷奢极欲天下之治乱安危实系于此故量入为出不伤财矣取民有制不害民矣圣人之言眞万世制用之长防也
　　象曰泽上有水节君子以制数度议德行
　　此象传是言君子应用立身皆当合乎中正也数谓多寡之数度谓隆杀之度德谓得于中者行谓于外者孔子释节象曰泽上有水水之所止有限节之象也君子以应用立身皆不可以无节故数有多寡度有隆杀则为制之而自器用宫室衣服各有定限而不使之过使贱不逾贵下不侵上则各安其分矣德存于心行见于事则为议之而自出处进退周旋皆为商度以求其中节使其无过亦无不及则各适其宜矣按制数度所以定万用之限议德行所以严一身之限贾谊以世侈靡相竞欲定经制而令上下各有等差奸人无所几幸葢凡物之大小轻重髙下文质皆有品节使民截然不可逾者此即礼也至于厯代冠服等威之制虽各有不同要以凖于古先圣王者为宜此尤礼之所最急者然圣人犹以制民之礼为未足必贵反而议吾身之德行焉故曰大礼与天地同节
　　初九不出户庭无咎象曰不出户庭知通塞也
