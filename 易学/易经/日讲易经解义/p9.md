<!-- { "loadSidebar": true } -->
　　九五屯其膏小贞吉大贞凶象曰屯其膏施未光也此一爻是言时危无辅而徳泽难施也小大谓小事大事周公繋屯五爻曰五以阳刚中正居至尊之位宜若可以有为但时当屯难陷于险中而正应六二又隂柔才弱不能出而济险天下民心多系属于初九五虽有膏泽之施亦壅而不能下究为屯其膏之象以处小事则守正犹可获吉若欲图济屯之大业虽得正不免于凶甚矣其时之难为也孔子释五象曰在上者以徳及生民为大九五之屯膏则以陷入险中阳为隂掩虽有膏泽不能徧及于人故所施为未光也按圣人立教责重人事虽时势无可为犹必教之以出险济难之道况屯之九五本有阳刚之才未为失徳而直以大贞凶为戒何哉诚以有君无臣必不能成大业五专恃六二隂柔之应斯所往多阻卦之初九既为人望所归使与六四同屈已下贤倾心委任而又内修徳政以收拾人心未必膏泽不可以下流而经纶不可以徐布故辞曰屯膏以明求贤之宜急也
　　上六乗马班如泣血涟如象曰泣血涟如何可长也此一爻是言无才无辅不能出险也周公系屯上爻曰从来天道人事穷极则通乱极则治上六居屯之极正有可亨之机乃隂柔无才又无辅助因循不进坐失事几徒为无益之忧惧而已有乗马班如泣血涟如之象孔子释上象曰上六当屯极之时昧于出险之义既不能致治则必入于败兦泣血涟如岂长乆之道哉此圣人危其辞以为济屯者戒也易之所重徳与应而已阳刚之徳虽无应犹可有济若质本隂柔而复无阳刚之应鲜不败矣即此卦而言二之班如以待五也四之班如以求二也皆为隂与阳应故有吉利而无凶悔就诸卦而言否之上九以才足倾否则喜蹇之上六以来就九五则吉其他如复如坎如困则无徳无应与屯之上同一象矣故曰阳为贵隂为贱易之通义也
　　【坎下艮上】
　　蒙取飬蒙之义物生方穉养徳更难于飬身圣人欲立教者动合于中而施当其可故卦辞予之以亨而又戒之以利贞六爻四隂为蒙二阳为治蒙之人而上九过刚不中又以九二时中为一卦之主初承二则有利四逺二则有吝五应二则得吉五身居尊位而能自处于蒙以为天下率教者之倡此刚柔之所由相接而圣功之所由克成也至若三近于二宜与初相同而其正应在上舎上而从二有见利忘义之象故君子絶之盖易卦之所重在应屯之二以不附初为有守所应正也蒙之三以下从二为失身所应不正也应失其正则身败名辱虽有包蒙之教亦无所施是非用上九之击蒙不足以遏其邪而止其恶矣大抵治蒙之法贵乎寛严适中而制之于早则易为力防之于后则难为功制于早者蒙者也正法以绳之而有余防于后者击蒙者也干戈以御之而不足所以圣人取象于初曰脱桎梏于上曰利御宼正以立教之初意原主于寛其至于击蒙御宼盖不得已而用之者也养正之功诚不可不豫矣哉
　　蒙亨匪我求童蒙童蒙求我初筮告再三凟凟则不告利贞
　　此卦坎下艮上山下有险内险外止俱有蒙滞未通之意故名为蒙卦辞言亨蒙之道贵当其可而要之以正也我指九二言童蒙指六五言文王系蒙彖辞曰蒙虽穉昧未通然真明内含天良未凿原有可通之机一开之即通矣故蒙者得亨而不终于蒙然蒙之能亨虽蒙者有可亨之道亦由蒙者得善教之宜教之之宜何如师道不可轻防有来学无往教匪我主教者先求童而强为啓廸乃童蒙虚心逊志先束求我以决疑辨惑也且求我之心真实纯一如初筮之诚则宜迎其机而告之庶言不烦而教易入若至再至三则烦琐而凟矣凟则求教之心不切即告之亦必无益故隐而不告如是则蒙者固能求而明者又善告此蒙之所以得亨也然其所以告之者又必扩其良知充其良能非圣人之言勿道非先王之法勿陈而利于贞焉庶蒙者徳日进于髙明业渐臻于光大而养蒙之道始无媿矣昔宋儒周敦颐有言人生而蒙长无师友则愚故师道立则善人多善人多则朝廷正而天下治矣然则择师求道诚人生第一义也
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三凟凟则不告凟蒙也蒙以飬正圣功也
　　此彖传是释蒙彖辞而备言亨蒙之道也孔子释蒙彖辞曰卦之所以名蒙者卦体坎下艮上上有艮山之阻下有坎水之险卦徳内险外止内险已杌陧不安外止又滞碍难进正如物生之初蒙昧未通故曰蒙也至蒙之所以得亨者卦体九二以可亨之道行以教人已昭昭而教人昭昭且啓廸合宜语黙中节而时中也何以见之如匪我求童蒙童蒙求我盖以六五柔顺虚中下应九二非二有求于五乃五尊贤乐道之志下应于二也此非二有亨蒙之道五未必求若使非时中则亦不待求而教之矣初筮告者以九二有刚中之徳故能施敎有节必待其诚而始告也若再三凟凟则不告者葢蒙者再三固为凟我我若告之蒙亦不能聴受弥増疑惑反凟蒙矣故不告也此非二有亨蒙之道无以告蒙若使非时中则告之亦无节矣又曰利贞者何也蒙而飬之以正乃作圣之功也葢人性本正当颛蒙之始其天真未漓则当保全其正者惟此时其情识渐开不可不范之以正者亦惟此时敎者必及此时涵育薰陶扩充培养日使之亲正人闻正言全其性命之体满其知能之量则赤子之心不失而逹天立命之学在是矣非圣功而何夫蒙者之求敎与教者之蒙无不以圣人为期而圣功惟在养正可见天理人欲全在辨之于早若待外诱既深然后禁则扞格而难胜矣伊训云罔不在初召诰云王乃初服后世留心国本者必惓惓以早谕敎为言其亦有见于此乎
　　象曰山下出泉蒙君子以果行育徳
　　此象传是言君子自飬之道贵内外交致其功也果行者勇决其行育徳者涵飬其徳孔子释蒙象曰艮象为山坎象为泉山下出泉其水最清其流未逹犹人之童穉天良内具而郁滞未通蒙之象也君子欲开一世之蒙必先有以自开其蒙于是体坎之象以果其行见善必迁有过必改如泉之始逹其机莫遏体艮之象以育其徳培其知能葆其忠信如山之静正其源常裕如是则内外交脩本末一致所以开一已之蒙在是所以开天下之蒙亦在是矣葢徳者行之自出行者徳之所形惟其所飬能厚故其所应不竆不然源之不深其流虽疾而亦易竭则育徳尤为探本之功欤
　　初六蒙利用刑人用说桎梏以往吝象曰利用刑人以正法也
　　此一爻是言蒙之道贵寛严相济也刑人用刑之人桎足械梏手械周公系蒙初爻曰初六隂柔居下蒙之甚者教者欲开其蒙当严之以威使之有所畏惧而不敢不勉于善用刑人以惩之乃为利也然严以束之又当寛以待之用说桎梏以俟其自悟自新相观而化焉若徒恃严威往而不舎在我既失张弛之道蒙者即欲为善其道无由吝其能免乎孔子释初象曰治天下有教化不能无刑罸教以养童蒙之君子刑以惧愚蒙之小人初之蒙利用刑人者所以正治蒙之法使之有所畏惧而不敢犯也盖蒙之道既用刑以惩其初即用说以观其后则飬之意未甞不寓于法之中礼曰师严然后道尊道尊然后民知敬学书曰敬敷五教在寛然则寛以济严严以济寛之道莫善于此矣
　　九二包蒙吉纳妇吉子克家象曰子克家刚柔接也此一爻是言施教之道贵曲成不遗也包涵育之意纳受也妇羣隂之象周公系蒙二爻曰九二有刚中之徳膺蒙之任不特乐育英才而已即隂柔蒙昧之人亦包之而不遗则智愚皆可成就何吉如之且不特奬掖善类而已即闇昧无知如妇者亦纳之而不弃则贤否悉受陶成又何吉如之凡此敷敎之任皆君事也大君以啓蒙之责委之于臣犹父母以治家之事委之于子也二能克尽厥职合智愚贤否而包纳靡遗是臣之克相无负于君犹子之克家无忝于父也二诚以亨行时中者哉孔子释二象曰二之子克家固因二有刚中之徳足以蒙亦由六五柔中虚已有以接之故二得行其时中之道以成蒙之功也不然上下不交堂亷隔絶二虽有师世之才将安施乎昔伊尹负鼎鼐之才傅说具盐梅之望使非成汤尊为元圣宠以阿衡高宗梦寐旁求爰立作相彼亦乌能化被当时声施后世哉甚矣任贤图治为万世人君之要道也
　　六三勿用取女见金夫不有躬无攸利象曰勿用取女行不顺也
　　此一爻是言无徳者必见弃以明行已之当慎也女指六三勿用取指上九金夫指九二顺当作慎周公系蒙三爻曰六三隂柔不中不正是下愚不移之人君子之所不屑教者如无徳之女不可取之以为妻也葢上九乃六三正应三舎上九而眤比九二如女之见金夫而不有其躬者秽徳彰闻人皆贱之何所利乎孔子释三象曰凡人立身当兢兢以礼自持女之所以不可取者以其荡检逾闲素行不慎故也盖与人为善固君子之用心而自暴自弃者则不得不痛斥之冀彼或生媿悔之念故均是女也在九二则宜纳之以大其包荒之量有教无类也在上九则勿用取以严至正之防不屑之教也教固多术矣哉
　　六四困蒙吝象曰困蒙之吝独逺实也
　　此一爻是言人贵能得师也周公系蒙四爻曰蒙昧之人全頼亲近刚明有道之士以开其蒙而啓其悟六四隂柔不中上承六五下乗六三而其应又在初六所亲近者皆隂柔之人则蒙将终于蒙而永无开悟之日矣羞吝其能免乎孔子释四象曰天下无不可变之质无不可啓之蒙四独致困蒙之吝者何也盖九二上九二阳俱有刚明之实徳六四独与之逺是众人皆有道义之交而彼独无贤明之助其困蒙而吝也宜矣昔仲虺诰成汤曰能自得师者王谓人莫已若者亾好问则裕自用则小夫成汤圣君也仲虺贤相也其君臣诰诫犹谆谆以得师好问相劝勉人固可以孤陋自处而甘致困蒙之吝哉
　　六五童蒙吉象曰童蒙之吉顺以巽也
　　此一爻是言受教之道贵于能虚纯心亲贤则徳业可成也周公系蒙五爻曰六五柔中居尊下应九二其心纯而不杂一而不二有初筮之诚无再三之凟如童蒙之淳朴未漓知识未开者然如是则主心日明主徳日懋其为吉也不独在一人而在天下矣孔子释五象曰六五取象于童蒙而获吉者以其有柔顺之徳故能谦巽以从乎二也使非五顺而巽二虽贤其能强五以从已乎盖人主处至尊之位必亲贤取善方可辅成其徳然非卑躬逊志以求之则贤与善虽日在吾前而终不能得其益先儒甞言此道与溺于利欲之人言之犹易与溺于意见之人言之甚难诚以人先有意见横于胸中此心便蔽而不明虽有忠言谠论亦无由而入矣此童蒙之所以吉也
　　上九击蒙不利为宼利御宼象曰利用御宼上下顺也此一爻是言治蒙者宜以刚而又贵当其可也宼害也御禁止也周公系蒙上爻曰以九居上治蒙过刚有击蒙之象然刚克之道施之贵得其宜始有利而无害如以过刚之道责蒙者以未能知之理未能行之事则阻其向往之机反有害于蒙是为宼也亦何利乎惟用此以捍其外诱以全其性真如御宼者然使其私意尽屏而醇良不失庶几作圣之功即在于是斯无不利矣孔子释上象曰上之撃蒙利用御宼者盖以威严治蒙者之私心不悖刚克之道上固顺矣蒙因教者之严而改过自新不敢恣肆于为恶下亦顺也上下皆顺又何不利之有哉此卦九二上九俱有刚明之徳上虽不及二之中而亦当蒙之任九二包蒙纳妇利用寛上九击蒙御宼利用严寛以飬其善机严以止其邪念师教之道备矣

　　日讲易经解义卷二
　　钦定四库全书
