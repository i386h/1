<!-- { "loadSidebar": true } -->
　　九四乘其墉弗克攻吉象曰乗其墉义弗克也其吉则困而反则也
　　此一爻是为妄同于人者训而美其终能改过也乗谓升墉谓城墉则法则也周公系同人四爻曰九四刚不中正而无应亦欲同于六二而为九三所隔于是隔三以攻之为乗墉以攻之象幸居柔能自反于理见其不可攻而弗之攻焉为能改过而得吉矣孔子释四象曰九四既乘墉以攻二四岂不足于力者哉知二为五之正应以义断之不可攻而弗攻耳既弗克攻何以为吉葢四若欲恃力以攻二二未必得祸且不免今乃能以义断困心衡虑而反于法则是不但改过而且能自反者此与计穷力屈不得已而退者有异矣见义能徙诚人情之所难其得吉也不亦宜乎按此卦二五为正应而三四介乎其间皆欲争之其不顾义命一也然三之伏戎已见争夺之形四之乗墉方萌窥伺之意三之不兴畏势之不能敌而止四之弗克则深知义之不可攻自反而退矣昔晋纳防菑于邾娄邾人辞以貜且长赵盾曰非吾力不能纳也义弗尔克也遂举兵而去之春秋予焉即周公取四弗克攻之义也哉
　　九五同人先号咷而后笑大师克相遇象曰同人之先以中直也大师相遇言相克也
　　此一爻是言君臣致同之道由人君能刚毅自防故始虽阻而终必合也号咷谓悲笑谓喜克谓胜遇谓遇二也周公系同人五爻曰九五与二中正相应本同者也而为三四所隔则失其同矣其始不得与二合失其所同而悲终之得与二遇遂其所同而喜为先号咷而后笑之象然五之得与二遇者岂偶然哉贤之用舎在乎君心使君心稍有不防则二终不可得而遇矣惟在君心刚毅独防如大师焉则得克去小人而与君子相遇矣孔子释五象曰同人之先号后笑者以五之中正应二之中正义理所同物不得而间之其理本直也大师相遇以邪正无并立之势三四不克则二五终暌言必克去三四然后能与二相遇也按六二以柔中正而应五之刚中正本同心相应者也自为三四所隔而不得其同然二柔正而三四刚强柔正者易逺刚强者难去必然之势也惟人君见之极明行之极防而不牵于庸众人之议夫然后得与二遇而明良交防上下同孚否则思之非不切念之非不殷一为物所间阻遂终于暌隔而不得同矣然则小人不去则君子不进刚防者其用贤之本与
　　上九同人于郊无悔象曰同人于郊志未得也
　　此一爻是言孤介之士一无所同也郊谓旷逺之地周公系同人上爻曰上九居外无应物莫与交是其孤介特立荒僻自守而无与相同者为同人于郊之象然物莫与同如二之私系三四五之相争皆得免焉而可以无悔矣孔子释上象曰卦谓之同必有所同而后可为志得今同人于郊是萧然寂寞之士出于世外一无所同是同人之志未得也葢至人以万物为一体未有自外于斯人之徒者特以所遇之时所处之地不可一槩而论禹稷之饥溺顔子之闭戸夫固各行其是也爻言无悔以其不与人同喜之象言志未得又以其不能同人病之义殆互相发明耳
　　【干下离上】
　　大有取居尊得众之义六五一隂在上五阳从之所有者大故曰大有然而成其有之大者实本于元后之徳君徳不刚不足以制事而过刚则失之严不明不足以烛理而过明或失之察必离明干健顺时而运乃能制作尽善治化大行是徳以全乎其势也彖故以元亨予之又欲万世君臣膺丰亨豫大之庆励持盈保泰之修是以诸爻多戒词焉初则惕以克艰二则朂以任重三则劝献纳之忠严小人之辨四则明分义之大抑僭偪之嫌所以儆夫臣者至矣五必诚孚于下交威饬乎无备上必尊贤而不居其有行顺而昭格于天所以儆夫君者至矣君臣各有当尽之道而操用人行政之权辨是非邪正之实其道又专属乎君故当大有之朝含畜甚众小人虽未即为君子之害而刚明之主虑切履霜不苐天秩天叙昭典礼之雍容尤以天命天讨严贤奸之进退此大象所为以遏恶扬善着应天时行之实欤
　　大有元亨
　　此卦干下离上离居干上火在天上无所不照故名为大有卦辞言人君当大有之世徳足以致治则治化四达而元亨也文王系大有彖辞曰卦象火在天上万国九州皆在其照临之下所有为至大也人主抚有天下诚出其明健之徳以运治则天下之事各得其理天下之民各得其所海宇有熙皡之风国家有苞桑之固大有之业可以保之而无虞矣岂不大善而亨乎按大有之世天下一綂治化四讫虽致有实本于徳而惟徳为能治有岂非王业之盛必由于王道之隆欤
　　彖曰大有柔得尊位大中而上下应之曰大有其徳刚健而文明应乎天而时行是以元亨
　　此彖传是释大有彖辞以明人君徳足以治有而致治化之盛也柔谓六五上下谓五阳应天指六五而言孔子释大有彖辞曰卦之名为大有者葢以卦辞六五一隂居尊而有大中之道当大有之时而居尊位则中亦非寻常之中而为大中也惟大中而五阳应之是上下五阳皆为六五一隂所有也故彖辞系之曰大有大有何以元亨以其徳实有以致亨耳刚健则能胜私文明则能烛理故得天位而行天道则天叙有典而惇之以时天秩有礼而庸之以时天命有徳而章之以时天讨有罪而刑之以时洵乎大善而亨也按大有之所以亨者不以势而以徳葢徳之体则刚健文明徳之用则应天时行尽善尽羙如此是以能成大一统之治耳
　　象曰火在天上大有君子以遏恶扬善顺天休命此象传是言君子治有之事也遏谓遏而絶之扬谓扬而显之也孔子释大有象曰卦体上离下干有火在天上之象葢火虽明若在下则明有所蔽而不能以及逺今在天上则天下万物皆在所照之中故为大有然所有既大而无以治之其间保无衅孽之萌乎故君子于恶者小则鞭朴之大则刑窜之而恶者遏矣其于善者小则奬之大则爵赏之而善者扬矣夫君子所以遏人之恶而扬人之善者岂一己之私哉葢天命本无恶故五刑五用天所以讨有罪也则奉天命以遏之天命本善故五服五章天所以命有徳也则奉天命以扬之遏其所本无而扬其所固有正以顺天休羙之命耳葢以赏罸二者人君统御天下之大权亦转移人心之大用君道既贵能明又贵能防然后可以法天为治而享大有之盛也欤
　　初九无交害匪咎艰则无咎象曰大有初九无交害也此一爻是言处盛满之时而能尽其道也交渉也周公系大有初爻曰初九当大有之时以阳居下则刚有守而好大之志不萌上无系应刚私未感而有为之气方鋭是未渉乎骄奢之害本匪有咎者然或以为无咎而以易心处之未必终于无咎也葢贵不期骄而自骄富不期侈而自侈既骄且侈鲜不及矣故必持盈守满而艰难以处之然后可以无咎耳孔子释初象曰所有既大似有渉害之理今以大有之初而以九居之则刚毅之徳足以有守是以得免于害耳甚矣处有者之当慎也葢圣人作易教人以戒谨恐惧之学无有以为易而可忽者故虽天下至易之事亦必以至难之心处之庶几时时克念不至以侈肆取咎也哉
　　九二大车以载有攸徃无咎象曰大车以载积中不败也
　　此一爻是言人臣才徳之大而能当重任也刚中在下故为大车得应乎上故为以载周公系大有二爻曰人臣遇君非才徳无以致用非柄用无以见能九二刚中在下而得应乎上是才徳独茂而为君所委任者为大车以载之象则既有是徳而又得是君如是徃而任天下之事自能成功而免责矣无咎之道也孔子释二象曰所谓大车以载者岂徒负载之多乎以其有积中之实徳足以任重而不致于败事也按二刚健居中而应五才徳兼隆得君行道乃仅得无咎仅得不败而不曰吉亨者以见处大有之难而人臣任事之不易也古之当此者伊传周召其人乎
　　九三公用亨于天子小人弗克象曰公用亨于天子小人害也
　　此一爻是美公侯之君子以劝忠而戒公侯之小人以垂训也亨谓朝献也周公系大有三爻曰九三居下之上有刚正之徳公侯之贤者也上有六五之君虚中以下之是以公而朝献于天子或先事而为治有之规或后事而陈保有之道随其所有以为贡献而被晋接之荣为用亨于天子之象夫三为人君所贤而得朝献于君者以有刚正之徳也若公侯中之小人则无刚正之徳不能如九三之用亨矣孔子释三象曰公之用亨于天子者以君子则有嘉谟嘉猷之告论思献纳之诚故能用亨于天子若小人则贡谀容恱惑君志而祸国家必至于害也自古诸侯能守臣节而忠顺奉上者则蕃养其众以为王之屏翰丰殖其财以待上之徴赋若小人处之则不知为臣奉上之道至民众财丰则反擅其富强而益为不顺故圣人于君子小人之防严为分别如此
　　九四匪其彭无咎象曰匪其彭无咎明辨晳也
　　此一爻是为人臣处极盛之时而训之以自全之道也彭盛貌晳明也周公系大有四爻曰大臣当极盛之时不可无善全之识九四以刚而近柔中之君权势既盛似有僭偪之嫌幸其处柔而能深自抑损权重而不以权自恣势盛而不以势自矜是盛而不敢极其盛为匪其彭焉如是可免于咎矣孔子释四象曰所谓匪其彭无咎者四之所处巳挟震主之威今乃得免于咎者深知君尊臣卑之义亏盈益谦之理由明辨之晳而能然耳使明或稍昧矜功挟权以陵轹其上能无凶乎为大臣者不可不知此义也葢人臣位髙权隆茍非于利害之几盈谦之理辨之甚晳鲜有不侈然自大以至凶于家害于国者此在为臣者固不可不戒而人君亦当深思豫防使上下无相偪之嫌如汉光武不令功臣预政宋艺祖之觧诸将兵权则损抑之正所以保全之耳
　　六五厥孚交如威如吉象曰厥孚交如信以发志也威如之吉易而无备也
　　此一爻是明君道当防威并用始能保其所有也孚谓以诚任人交如谓人以诚归我周公系大有五爻曰六五当大有之世虚巳以应九二之贤是上以诚信孚于下也上孚于下则下孚于上由是上下归之为厥孚交如之象然君道贵刚太柔则废故又当济之以威使恩威兼尽可以保其所有而不坠则吉也孔子释五象曰所谓厥孚交如者葢上下皆有孚信之志而推原其本惟六五在上之孚信有以发之故能使上下之交孚耳所谓威如之吉者以君道太柔则人将玩易而无畏备之心以威济之则寛厚之中仍有刚制之用庶上下交孚而无慢易之失也大抵帝王之治恩威并济汉史臣赞宣帝信赏必罚吏称其职民安其业元帝牵制文义优柔不防孝宣之业衰焉此足以见帝王之所尚矣
　　上九自天祐之吉无不利象曰大有上吉自天祐也此一爻是明尚贤致治而蒙天祐也周公系大有上爻曰上九当大有之世以刚居上而能下从六五信之极笃而用之极专其谦退如此是以满而不溢合乎天而自天祐之也既得天祐则吉无不利而得以享其大有之庆矣孔子释上爻曰大有在上而得吉者岂幸致与葢贤者天之所生惟尚贤之盛徳有以格天故能合于天而得天之眷祐也天岂私祐上九者哉按大有之世万国皆巳来王四海皆已无虞正当盈满之时人主处此必至以泰寜自负而来简贤慢士之失者今乃能尚贤如此诚人主之盛徳帝王之极则也此爻所以独尽善其辞欤

　　日讲易经解义卷四
　　钦定四库全书
　　日讲易经解义卷五
　　【艮下坤上】
