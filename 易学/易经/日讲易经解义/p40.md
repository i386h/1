<!-- { "loadSidebar": true } -->
　　此彖传是释蹇彖辞以明济蹇之时用也当位指卦体各当其位孔子释蹇彖辞曰卦名为蹇者有险难之义也卦德坎为险而坎居上是险在前也艮为止而艮居下是遇险而不进也此所以为蹇也夫明难察于几微而祸易成于犹豫今见险而能止则熟识利害之势而灼见安危之几矣其智矣哉然见险固贵于能止而又不可以终止辞曰利西南者卦变自小过而来四之阳往居五而得中是处平易之地而可为进取之资故利也不利东北者退则入于艮是防险阻之地而失形势之便故不利也又曰利见大人者卦体九五有大人之象往而见之则可资其阳刚之才中正之德以成济蹇之功此所以为利也又曰贞吉者卦体自二至上五爻隂阳各当其位有正之义正则自无不吉盖扶大义秉大公以削平祸乱整顿纪纲而邦因以正矣此所以吉也合而观之当蹇之时必得其地必得其人又必得其正而后蹇始可济蹇之时用岂不大哉按蹇难之世躁于进取者每防于险而不能济昧于图度者又缺于用而不能济故必有大人出焉具沈几观变之识而又得拨乱反正之资然后可以平大难而福苍生也要之必以智为本有智则立乎险之外以运于险之中方能操全胜之局而进止皆得其当若冐昧从事则一蹶涂地安能济蹇而成厥功乎
　　象曰山上有水蹇君子以反身脩德
　　此象传是言君子当蹇之时惟宜尽自脩之道也孔子释蹇象曰此卦下艮上坎水在山上曲折艰阻而难行蹇之象也君子体之以行有不得或阻于时命或罹于谗毁此吾身之蹇也要皆实德之不脩阶之故怨天尤人无益也行险侥幸非义也惟反之于身以脩其德省察于念虑之微率循于言动之实如是则德孚于人而行无不遂所以济一已之蹇者在此所以济斯世之蹇者亦在此矣按孟子谓行有不得者皆反求诸已如反其仁反其智反其敬皆反身脩德之实事也故曰救寒莫若重裘止谤莫若自脩又曰君子脩道立德不以困穷而毁节焉有所未善则改之无歉于心则加勉圣贤之心亦祗见其惟日不足而已矣
　　初六往蹇来誉象曰往蹇来誉宜待也
　　此一爻是言才不足者宜见几而止也上进则为往不进则为来周公系蹇初爻曰初六隂柔而居艮始正在宜止之时若当此而欲往以有为则祗有防入于险不其蹇乎惟不往而来见险能止则知防之誉集于一身斯为知也孔子释初象曰初六之往蹇来誉岂终于不往哉君子之所不能违者时也时旣不可为正宜考槃自乐以俟干旌之求然后出而应世耳此可见初六之义非终老山林沽名钓誉者比孔子恐人误为退避故曰宜待待者藏器于身待时而动也他日答子贡问美玉而有吾待贾之言对哀公问儒行而有席珍待聘强学待问力行待取之语正与此爻相发明则知圣人当日虽皇皇环辙不忍忘民与物而其自处不茍如此所以斯世不用则已用则必能济天下之蹇也
　　六二王臣蹇蹇匪躬之故象曰王臣蹇蹇终无尤也此一爻是明人臣致身之义也艰险至甚故曰蹇蹇周公系蹇二爻曰六二柔顺精白尽节之臣也正应在上方处蹇中则是当国歩艰难之秋主忧臣辱之日鞠躬尽瘁不避危险以求济之是王臣之蹇而又蹇者也此其所以然者盖二之心但知君之当急职之当尽必如是而后可以塞臣子之责副君上之托耳非干誉邀宠而为厥躬之计也孔子释二象曰人臣事君不尽其心者可以尤其心也不竭其力者可以尤其力也若六二之王臣蹇蹇虽事之济不济未可知纵使不济而一念之自靖可以质诸鬼神而无媿于天下万世矣谁得而尤之乎按五为当位之大人凡天下之蹇五独任其责而不辞故曰大蹇二与五为正应在王臣之位凡五之蹇二亦独当其难而不避故曰蹇蹇一以天下之蹇任之于身一以其君之蹇责之于已此其君臣之交中正道合大义已正大节已明济蹇之道无逾此者汉臣诸葛亮有言鞠躬尽瘁死而后已至于成败利钝非臣之明所能逆覩三代而下如亮者诚不媿蹇蹇之臣矣
　　九三往蹇来反象曰往蹇来反内喜之也
　　此一爻是言济蹇之道当求助于同心之人也往蹇是独力不能有济来反来就二隂也周公系蹇三爻曰九三过刚不中而坎险在前又値大难方殷之日于此而毅然前往则独力不足以成功亦终于蹇而已惟反就二隂与之同心戮力庶克拯救时艰而共济夫蹇也孔子释三象曰往蹇来反非强与之合也盖九三有阳刚之德在内二隂不能自立皆喜得三共事而相与有成也使彼无乐附之心纵三欲与之比讵可得乎按九三乃下卦之主是为内之所恃者故不独初与二喜之而四亦欲连之盖处蹇之时非刚明之才不可以治蹇故隂皆思附阳以求济亦可见隂之必利于从阳而益信阳德之尊矣
　　六四往蹇来连象曰往蹇来连当位实也
　　此一爻是言才力不足者当资人以共济也连谓连乎九三实谓九三阳刚当位周公系蹇四爻曰六四上承九五有济蹇之责者也然隂柔之质当多事之时孑身以往未必有济祗防于蹇耳幸九三以阳刚在下连之同进资其猷畧以共挽时艰则借天下之才济天下之蹇而羣贤之功皆其功矣孔子释四象曰四之往蹇而必连九三者何哉盖济蹇非阳刚不能也三乃当位之阳内抱匡济之实心外展经纶之实用足以有为者故宜连之以共济耳大抵阳实隂虚虚者必有资于实此隂之必求助于阳也然四位近五大臣之道正当合天下之羣策羣力以共辅其君功不必自已出名不必自已成唯求有济于艰难而已岂矜一手足之烈乎髙帝有萧何而淮隂効力艺祖得赵普而诸将归心其庶几乎此义矣
　　九五大蹇朋来象曰大蹇朋来以中节也
　　此一爻是言世事艰难之会必得贤而后可以济也大蹇谓非常之蹇中节能守其中徳之意周公系蹇五爻曰九五居尊位而当蹇之时是其蹇乃国家安危之闗宗社存亾之系而为莫大之蹇也不幸而值此时非得天下之贤其何以济所喜者五有刚健中正之德势力旣足以招徕而信义又足以结纳是以豪杰景附自九二正应而外如来誉来反来硕来连之朋羣然归之効力宣猷而不患其终蹇矣孔子释五象曰九五当大蹇而得朋来之助岂无以致之哉盖中德存于平居之时易存于变故之时难五能守其中德而不变则造次之顷而志槩弗移顚沛之遭而信义愈笃是以能鼓舞贤豪而得其慷慨悦从之心也按五为蹇主故曰大蹇天下之蹇直以一身肩之汤之万方有罪在予一人成王之遗大投艰于朕身是也然欲济天下之大蹇必需天下之大才汤非伊尹仲虺无以昭九有之勳成非周公召公无以着夹辅之烈古之帝王戡乱致治孰有外于得人者哉
　　上六往蹇来硕吉利见大人象曰往蹇来硕志在内也利见大人以从贵也
　　此一爻是示人以济蹇之道而因明其所以成功也大人指九五周公系蹇上爻曰上六居蹇之极则有将济之机而时可为矣茍徒以时之可为遂欲自往以求济不得济蹇之主而奉之则无以行其拯溺亨屯之志而蹇且益甚惟能来就九五则有硕大之功而吉矣盖九五德位兼隆之大人也见而附之则忧时立功之念获伸于中节之君而拨乱反正之猷得效于朋来之日不惟一身庆其遭逢而实天下防其福泽其利为何如哉孔子释上象曰上六往蹇来硕者以其志欲从九五与之同心共济相得益彰故能成其功而吉也又必见大人而后利者以九五刚徤中正而居尊位其位与德皆为可贵今往而见之斯能系天下之望得天下之心于以济蹇夫复何疑哉乃知大蹇之世君择臣臣亦择君五之朋来是延揽羣才以资廓清耆定之畧兴王之所以定大业也上之来硕是攀附真主以成旂常竹帛之功名世之所以垂不朽也二者宜其相须甚殷而相见恨晚矣不如此何以济蹇耶
　　【坎下震上】
　　解取解难之义凡解难者必有震动干济之才乃能易险为平出乎祸乱之外屯之动乎险中固不若解之动乎险外也彖言利西南与蹇同辞者蹇处险而教以择地则难可纾解出险而教以安静则难不复作然生天下之难者莫甚于小人解天下之难者莫先于解小人故卦之六爻惟初以解难为义而诸爻皆以解小人为义六五以君而解小人者也二四以大臣而解小人者也初三上则三隂之小人也而三隂之中惟六三不中不正窃据髙位尤为肆虐故狐以象其蛊惑隼以象其鸷害负且乘以象其僭窃而于五爻明以小人斥之所以着三之罪也总之君相欲解天下之难未有不以解小人为第一义者也小人不解则难本不除前难方解而后难将复作矣故二曰获狐四曰解拇上曰射隼五为解主直曰解小人作易圣人其兢兢于去小人盖如此
　　解利西南无所往其来复吉有攸往夙吉
　　此卦坎下震上居险能动出乎险外有患难解散之义故名为解卦辞言险难旣平宜与天下以休息之道也西南亦指坤方平易之地文王系解彖辞曰险难方解利于平易安静且卦变自升来三往居四入于坤体二居其所而又得中皆平易安静之义故遇解之时国运方复元气未固当思抚循而培养之以寛大之心行简易之政而利西南焉若其祸乱旣殄而无所往欤则与民休息相安于无事上不苦于纷更下不致于疲敝而天下享和平之福不亦吉乎若其余患尚存而不容无所往欤则早往以除其衅早复以収其成旣不至于养乱又不至于黩武而天下収廓清之功不亦吉乎处解之道尽于此矣按程传谓国家必纪纲废而后祸患生圣人旣解其难则当脩治道正纪纲明法度进复先代明王之治是来复也自汉以下乱旣除则不复有所为姑随时维持而已故不能成善治此不知来复之防也至哉言乎盖无所往者言天下初定不宜以无益之事轻举妄动滋生民纷扰之端至一代之兴所为规画布置以建久安长治之规君臣上下孜孜汲汲犹恐不逮固未尝顷刻可缓也若谓时难甫息便可晏然无事因循玩弛听其自然以偷旦夕之安恐前难方解而后难复起矣岂有当于此卦之义乎
