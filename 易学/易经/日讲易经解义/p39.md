<!-- { "loadSidebar": true } -->
　　此彖传是释睽彖辞明其体而赞其用也离为中女兑为少女故曰二女得中指六五应刚指九二孔子释睽彖辞曰卦名为睽者何也以先天之取象言之离火动而炎上兑泽动而润下其性睽也以后天之取象言之离中女兑少女虽同其居不同其适其情睽也卦之名睽非以是乎睽之时本无可为者何以云小事吉盖天下事惟有德者能成之卦德説而丽于明是内焉心气和平外焉事机昭彻具有为之才矣又惟有位者能主之卦变自离来者二进居三自中孚来者四进居五而自家人来者兼此二变皆柔进上行是以徽懿之资居崇高之地挟有为之势矣且惟有辅者能济之卦体六五得中应刚是本虚中之诚收英杰之助得有为之佐矣备此三善虽在睽时未能大有所为而犹可补偏救弊不至于一无成就是以小事吉也然睽之义岂无所用哉人知睽之为睽而不知睽之终合试极言之天髙地下睽也然天施地生化育之事则同也男外女内睽也然夫倡妇随相合之志则通也物以羣分睽也然此感彼应应求之事则类也可见睽者其静则别而合者其通则交不睽则无以为合而三才之用几息矣睽之时用顾不大哉大抵天下事物皆本于一其后散而分之有似乎睽然实未尝不合所谓理一分殊此即太极之防无穷功用所从出常人徇末而忘本拘于形气之私嗜欲好恶纷争侵夺不相为下遂终于睽而不合故曰惟天生民有欲无主乃乱非亶聪明之元后乌能合天下之睽而尽归于一耶
　　象曰上火下泽睽君子以同而异
　　此象传是言君子惟义与比不求异而自异也孔子释睽象曰上火下泽性相违异睽之象也君子体之而得处之之道焉盖君子以天下之量容天下之人以天下之理处天下之事本无不同也但义之不当同者则介然守正而不为茍同是故如其义也则在家同于家在国同于国而君子不嫌于同矣非其义也则一家非之不顾一国非之不顾而君子不嫌于异矣斯所谓和而不流羣而不党者欤按彖言异中之同所以责君子济睽之功象言同中之异所以明君子不茍同之理有同而异者立其体而以异为同者善其用斯眞得处睽之道奚至逐物而丧已乎
　　初九悔亾丧马勿逐自复见恶人无咎象曰见恶人以辟咎也
　　此一爻是言睽时贵有同德之助尤宜明逺祸之道也丧马是无正应之象勿逐自复不求而自得之象辟逺之也周公系睽初爻曰天下之睽必有合而后可济初九上无正应宜不能济睽而有悔然幸四亦同此阳刚之德情虽不洽而道则相符终得恊力而悔可亾有丧马勿逐自复之象然当睽时同德相合正异已者所忌分别太严必遭谗搆故或遇恶人虽非与我同德而不可不见之庶释其猜疑而免中伤之咎盖义当如此非有所屈也孔子释初象曰睽违之害每起于是非之过明而好恶之太峻彼恶人君子之所逺而恐凂者也然当其相遇絶之过甚则意外之祸必生故不得已而见之正所以辟咎也岂其本心哉大抵世至于睽谗夫得志正士莫容君子处此自有难径情直行者盖非独为一身计而并为天下计也孔子曰人而不仁疾之已甚乱也贤者不幸値此时茍能委曲从容苦心调剂岂但君子不受害于小人或可使小人化而为君子则济睽之妙用即在其中矣
　　九二遇主于巷无咎象曰遇主于巷未失道也
　　此一爻是言二能委曲喻主而得臣道之正也巷是委曲之意周公系睽二爻曰二与五应君臣之分定矣但值睽时或为小人间隔忧谗畏讥忠悃不白则当委曲竭力或积诚以感其心或匪懈以通其志或负罪以兾其悟所以自靖者不拘一途如遇主于巷焉然后上下交孚乃为无忝臣节而咎可免也孔子释二象曰人臣事君道合则畱不合则去九二顾遇主于巷何耶盖君臣之谊闗于天性委曲抒诚乃道之正原非枉尺直寻为鄙夫之见也按二五正应而当睽时隂阳相应之道衰刚柔相戾之意胜所以上下之间非曲折婉转其情不能相通此正忠臣爱君之切体国之至休戚相闗有不出于此而不能者孔子恐后世功名之士必将借此言为口实故特云未失道以明之以见遇非屈已逢迎巷非邪僻由径必合于道而后可不然而鬻羖羊以进身因寺人而见主一时或得遇合而已先不正矣何以正君哉
　　六三见舆曳其牛掣其人天且劓无初有终象曰见舆曳位不当也无初有终遇刚也
　　此一爻是言始虽疑而终有以济睽也舆曳二之曳于后牛掣四之掣于前其人指三也天是去髪之刑劓是去鼻之刑周公系睽三爻曰六三与上九正应有君臣之分者也不幸处二阳之间迹若可疑而上猜忌方深三求合不得积疑成惑若见二之曳其舆于后也若见四之掣其牛于前也更若见上之加刑于已而天且劓也睽离如此是无初矣然天下之理邪不胜正二四之求久当自去上九之疑久当自释究必得遇于正应之君而为有终也孔子释三象曰三居二阳之间处位不当一时难合于上所以积疑而起舆曳之见也然终遇者由上九刚明其疑易释终必相得又何睽之不可释乎自古君臣之间嫌隙不可稍开或因意见之叅差或因奸邪之间阻君心一疑则其臣一言一动无非获罪之端然人臣当此不可过为猜惧惟有益励其靖共之节竭其爱敬之忱安常守分以待君之悔悟精诚所感自终见亮于圣主矣此事君者所宜加勉也
　　九四睽孤遇元夫交孚厉无咎象曰交孚无咎志行也此一爻是言四有同德之助自可以济睽也孤指无应元夫指初九周公系睽四爻曰九四当睽之时而无隂柔之应为而或沮之动而或摧之若不免于孤也幸遇初九元善之夫与之同德遂推诚相与以共济时艰则亦不为孤矣顾人之情在无事之日则安常处顺而衅隙不萌当多事之时则变故横生而猜忌易起故必危以处之内杜疑贰之端外防谗间之入惟恐吾之诚信有未至焉然后可保其交孚之美同心协力以济天下之睽而无始合终离之咎也孔子释四象曰九四之志本欲济睽但应之者未得其人则虽有志而不能行今旣获初九元善之夫以矢心同济志愿遂矣宁虑睽哉按人臣比肩事君惟宜一心一德共僇力以报国若意见各立遂至积成猜嫌互相嫉害此岂社稷之福乎后世人臣之睽莫甚于赵之廉蔺唐之牛李廉蔺始睽而终合者以两人之心皆出于公公则自无不可化也牛李始睽而终亦睽者以两人之心皆徇乎私私则自不能克也四与初皆有阳刚之德同德相遇故始虽睽而终必合欲济天下之睽者亦观其心之公私而已矣
　　六五悔亾厥宗噬肤往何咎象曰厥宗噬肤往有庆也此一爻是言人君得贤自辅有济睽之功也厥宗指九二噬肤易合之象周公系睽五爻曰六五以隂居阳济睽之才不足宜其有悔但以柔中之德应九二之贤得人辅治而有以匡其不逮故虽有悔而终必亾之然二五君臣相得岂仅如遇合之常哉盖二本五之正应乃宗子之家相所谓宗臣也当睽之时五固切于下交二又笃于事主情洽意孚诚有如噬肤之易者以是而往可以同心共济合天下之睽矣复何咎乎孔子释五象曰处睽患不得所合耳五有厥宗合之如噬肤之易则君臣同德以济天下之睽此虽一人之福而实四海之庆也盖二五君臣之睽二言合之难者臣道也不敢轻身也五言合之易者君道也急欲下贤也故二言主尊之也下当以分严上也五言宗亲之也上当以情亲下也二依五以为主五亲二以为宗相须甚殷自然相见恨晚宜其易于合矣然必君先求贤而后贤乃从君此又愼重于始交之道也
　　上九睽孤见豕负涂载鬼一车先张之弧后説之弧匪寇婚媾往遇雨则吉象曰遇雨之吉羣疑亾也
　　此一爻是言先睽后合而疑虑俱消也豕汚秽之物鬼恠异之类张弧始而疑也説弧终而释也遇雨和合之象周公系睽上爻曰上九下应六三本不孤也然以刚明之过处睽极之地猜疑所结妄见多端故睽孤而无与三本非汚而疑其汚如见豕负涂若将凂已也即至一切所无之事尽疑其有如载鬼一车反以幻为眞也由是积疑成忿先张弧而欲射之乃本无是事疑久自消则又説弧而不果射始知三非我冦实为亲我之人前疑尽释而往以遇之犹隂阳和而致雨焉则睽合而不孤矣孔子释上象曰上九遇雨吉者盖人情有所疑则不能合今两情式好而乖戾不形二人同心而猜嫌尽冺则向日之妄见至此而俱消矣又何睽之足虑哉大抵上下之交莫难于信莫易于疑信则志同道合一德交孚疑则是反为非忠反为佞故嘉猷入告则疑其好名忠言逆耳则疑其卖直同道为朋则疑其植党荐贤为国则疑其市恩疑端一开何所不至小人因之播弄其间而忠良之祸不可解矣周公于此爻旣极摹其情状而孔子于象又概之以羣疑以见猜忌不释则睽终不可得而合所以致儆者不亦深切着明哉
　　【艮下坎上】
　　蹇之为卦圣人所以教人济难也见险而止固为审时观变然祸患之作天所以开圣人诚能择地择人正名仗义事亦何不可为者故彖辞曰利曰吉而彖传备言时用之大为济蹇之人劝也但彖传于旣止之后策其奋往故一则曰往得中再则曰往有功而六爻则于徃多戒辞于来多幸辞盖庸懦者遇险辄畏非往无以振因循躁动者冐险妄为非来无以需时防沈潜之智与果断之勇非有二也而要之来非止而不往方且博求才俊聨情合势以宏济艰难故爻自初二以上不曰来反则曰来连不曰朋来则曰来硕与彖传利见大人之防实相发明云
　　蹇利西南不利东北利见大人贞吉
　　此卦艮下坎上以艮止遇坎险不能前进故名为蹇卦辞言当蹇之世势难有为而详示以济蹇之道也西南坤方坤顺也故为平易之地东北艮方艮险也故为险阻之地大人指九五而言文王系蹇彖辞曰世运艰难之防固不宜轻进然亦岂可终止而不思所以济之乎故必所据得其地所遇得其人而又行事皆出于至正乃庶几其有成如平易通逹之地则西南也利于往以资其形势之便险阻艰难之地则东北也不利于往以失其进取之机地利得而后可以一众心决大计矣然拨乱不得其人不将病于无主乎若于大人而见之德望可以系人心谋猷可以匡多难则神器有属而耆定之功成矣利何如也然施为或失其正又何以服天下乎必以正道而行之不肯行一不义不肯杀一无辜则行事正大万众归诚矣吉何如也得其地得其人得其正具此三者又奚蹇之不济哉按得地得人得正之説不独济蹇之道为然也当世运亨嘉之防民物昌遂之时一人躬仁圣之资揽乾纲之柄所谓帝王自有眞也措之事业纲举目张上合天意下顺民心自得其正也中天下而立居重以驭轻安内以辑外有山川设险之固为万年磐石之安自得其地也则易之理可以引伸触类于无穷矣
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
