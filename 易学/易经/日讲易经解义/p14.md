<!-- { "loadSidebar": true } -->
　　此卦兑下干上八卦惟兑为至弱惟干为至健以至弱而蹑于至健之后有危道焉故名为履卦辞言人之所履虽有危机而贵有善于处危之道也文王系
　　履彖辞曰凡人处世当是非利害之冲皆危机之所伏如猛虎在前而人蹑其后为履虎尾之象夫虎尾而履之未有不咥人者亦甚危矣然兑以和説为义则温厚和平自有以戢强暴之心而免伤害之及犹履虎尾而不咥人也以此求进则从容而得遂其所欲为亦何往而不亨通哉按干体刚健非专为暴者而象之以虎所以极言兑之和説处至危而无咎也行于强暴则强暴服行于患难则患难弭然君子于此岂徒务柔媚以取容乎亦尽其道之当然而已矣
　　彖曰履柔履刚也説而应乎干是以履虎尾不咥人亨刚中正履帝位而不疚光明也
　　此彖传是释履彖辞以明处履之道也不疚谓徳称其位孔子释履彖辞曰卦之名为履者葢以卦之二体言之兑为柔而干为刚卦体以兑之至柔而履干之至刚履非所履动有危机故名之为履也夫人之履危鲜不见伤乃履危而不伤者葢卦徳説以应干则践履从容恭顺而不失其正所履之善如此将得遂其进而行无所阻虽危而不至于危也故卦辞系曰履虎尾不咥人亨夫亨固以其徳矣而其所以得亨者卦体五刚中正而履帝位刚则有神谋雄断之资而中正则能善用其刚而不过是徳称其位也德与位称则无忝帝位而其心宁至于有疚乎夫既有其徳而复有其位以理势度之其功业着于四方有极光辉发越之盛者矣有君若此而臣以和説应之此其所以得亨也按圣人释彖既毕又指九五之德以推广其义诚见履帝位者不刚不足以制天下不中不正则刚而过于亢过于察一往不顾其所安虽天下臣民欲和説以应之而在我未能免媿悔之萌则在人亦难冺危疑之迹矣髙而能下贵而益谦动容周旋无不中礼斯为可法可则而无恶无斁于天下也乎
　　象曰上天下泽履君子以辨上下定民志
　　此象传是言君子法履之事以治天下也孔子释履象曰卦象上天下泽天在上而泽居下定分不易履之象也君子以民心所欲无涯其志因以不定皆由于上下之分不辨耳故观履之象以辨别之因其定分制为典礼使尊卑隆杀截然不紊如天居于上而不嫌于髙泽居于下而不嫌于卑上下之分秩然不可逾越则民志由此而定矣夫上下之分明然后民志有定然则辨分定志岂非帝王驭世之大权乎若使等威无辨上下无章如贾谊所言富民墙屋被文绣之羙倡优下贱为贵者之饰则奢侈不已僭乱易生民志不定天下纷然欲以图治难矣故曰礼者所以总一海内而整齐万民也
　　初九素履往无咎象曰素履之往独行愿也
　　此一爻是言初仕者当率其素而不可有所变易也周公系履初爻曰初九以阳在下而居履初是贤人在下位而当方进之始不为物迁而但循其素履如是而往则不至变其初心何咎之有孔子释初象曰初之素履而往是率其素履而不变塞其志确然有不可得而移者其守不可易其志实不可变耳是独行一已之愿而不愿乎其外也此岂功名爵禄之所能动者乎按素履而往是安于贫贱之素而进足以有为者若欲贵之心与行道之心交战不决安能无失其守耶
　　九二履道坦坦幽人贞吉象曰幽人贞吉中不自乱也此一爻是言士人所履之贞而得洁身之道也坦坦幽独守贞之象周公系履二爻曰九二刚中在下有自守之操且无应于上则上无汲引之人葢不得志而独行其道者也乃居易自得此心坦坦然真所谓幽人也则得洁身之贞乐道之吉矣孔子释二象曰幽人守贞而吉者以二秉刚中之徳则有确然自守之操富贵利逹不得而乱其心也岂矫情拒物者哉大抵坦与险不生于世而生于中之静躁设以声色货利动其心爵禄名誉纷其志则此中先乱见道必不明信道必不笃即有坦者亦变而为险矣古之君子虽遇造次颠沛而神明晏然不为摇惑岂非中有素定者在乎
　　六三能视跛能履履虎尾咥人凶武人为于大君象曰能视不足以有明也跛能履不足以与行也咥人之凶位不当也武人为于大君志刚也
　　此一爻是为所履本无才徳恃刚暴而致伤者戒也武人为于大君谓刚武之人得志而肆暴之象周公系履三爻曰六三不中不正柔而志刚是才徳俱不足者乃好为自用不肯下人本无见事之明如不能视强自以为能视本无任事之才犹跛不能履强自以为能履以此作事动与祸随犹虎在前而履其尾必至咥人而凶也如刚武之人本无能为而乃为大君以不仁而在髙位则得志肆暴是播其恶于众也岂能乆乎孔子释三象曰自谓能视其视能几何哉实不足以有明也跛自谓能履其履能几何哉实不足以与行也咥人凶者由其居位不当本无和説之徳则履干必致于伤害矣武人为于大君者武人无刚中正之徳故为大君则肆其暴葢柔而志刚也六三自用自专与説而应乎干者相反此其所以见伤耳按三为説体卦与爻一也卦合而言之惟见其説以应干爻别而观之则祗见其失于中正以柔志刚而説体丧矣爻与卦相反若是所谓六爻发挥旁通情也能得此意则凡卦爻相反者不惟不相悖而且互相发明即此爻可以类推矣
　　九四履虎尾愬愬终吉象曰愬愬终吉志行也
　　此一爻是言近刚强之君者必克尽敬慎斯有得君之庆也愬愬戒惧也周公系履四爻曰九四亦以不中不正履九五之刚其初本未有吉者幸其以刚居柔则因危知惧敬慎恪恭不敢自懈终得以安其位而行其道为能愬愬戒惧而得终吉虽履危机而可以无害矣孔子释四象曰人臣事君惟敬谨斯能感格所谓愬愬终吉者以四心存敬畏则兢业之虑周而危疑之意去君得而志可行也按九四近至尊而处多惧之地能以阳居隂则刚强而以谨畏行之所以处危惧而终获其志文王之小心翼翼周公之赤舄几几诚千古人臣事君之极则欤
　　九五夬履贞厉象曰夬履贞厉位正当也
　　此一爻是为人君过恃其才者示戒也夬履者夬决其履谓凡事必行无所疑碍之意周公系履五爻曰九五刚中正则有能为之才履帝位则有可为之势夫挟可为之才与可为之势而下又以说应之则更得以遂其欲为之志是遇事即行无复持重却顾之意为夬决其履之象纵使事皆得正然过于自用亦有危道况未必尽出于正乎孔子释五象曰所谓夬履贞厉者以九五之徳则刚中正以位则履帝位位正且当则必恃其夬之才与夬之权凡所措施以为惟吾所欲为而莫之能阻然才常伤于所恃而危多出于所安所以虽正而亦危也按古之帝王明足以照刚足以决势足以专然而未常不凛凛于自用则小之戒乃其所以为圣也是故外寜则思内忧阳盛则思隂剥御臣下则恐以愎谏自用而诎忠谋待小民则恐以恣意妄行而启众怨如此则乆安长治而无危厉之咎矣若夫优柔不断者又当以英果济之此洪范髙明柔克沈潜刚克之説不可执一而论也
　　上九视履考祥其旋元吉象曰元吉在上大有庆也此一爻是言君子能尽人事而获天道之佑也考稽考也祥福之兆也其旋周旋无亏之意周公系履上爻曰人事多方其吉凶之应有乆有近上九居履之终则所履之事已终其祥兆当有可考果所履者事皆尽善周旋无亏则得大吉矣孔子释上象曰人情靡不有初鲜克有终故有一事吉而余未必吉者有吉之数多或吉之数少者元吉所最难也若元吉而得之在上则自始至终无少欠缺非常之福自天佑之不亦大有庆乎葢人身之善否实与天命相流通故一事不脩即致天行之沴一时不谨即干上帝之和昔之圣王虽履极盛之时必兢兢自考图难于易为大于细慎终如其始以迓天休之滋至而不敢少自怠荒焉是以万福来同而庆及于天下后世也哉
　　【干下坤上】
　　卦取感通之义词言消长之机易之隂阳以天地自然之气言之则不可相无以君子小人之象言之则圣人之意未常不欲天下之尽为君子而无小人也泰否之象归宿皆在君子小人之消长故曰易以天道明人事泰乃吉亨之时然九三方过中圣人即以为戒制治于未乱保邦于未危也泰极生否圣人于三示其端于上要其极平陂徃复者天运之不能无艰贞勿恤者人事之所当尽若上居泰极虽欲艰贞已无及矣丰卦当盛大之时而彖传曰日中则昃月盈则食皆圣人思患预防之意也
　　泰小徃大来吉亨
　　此卦干下坤上天地交而二气通故名为泰卦辞是言隆盛之世小人屏迹而君子进用也泰通泰也小谓隂大谓阳徃是退而在外来是进而在内文王系泰彖辞曰易之大分阳为大而隂为小卦体坤往居外干来居内卦变自归妹来则六往居四九来居三有小徃大来之象是小人在外而退听君子在内而用事有此阳刚之徳而当隆盛之时凡尽人事以合天道者无不尽善真治道与世道并隆之日也自然吉而亨矣按泰之时其在唐虞雍熙之世乎极盛之世不无小人尧舜之四凶是也然禹臯益稷钦亮天功不害其为唐虞之治故知圣明在上自能使众正盈廷此可见转移世运之大权端在人君操之于上而已
　　彖曰泰小徃大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　此彖传是释泰彖辞以发明天道人事之泰也天地交谓二气絪緼上下交谓君臣道合隂阳以在主言健顺以作用言孔子释泰彖辞曰卦名为泰而辞系以小往大来吉亨者则是天与地以气交而化生万物之气以通云行雨施品物流形也君与臣以心交而上下之志相接君明臣良一徳一心也然泰虽开于天地成于君臣而实本于君心理欲邪正之辨葢干为阳而坤为隂君心所存者皆阳明之善而不累于隂暗是内阳而外隂也君心所发者皆刚健之徳而不即于委靡是内健而外顺也君之所用者君子在内而用事小人在外而退聼是君子在内而小人在外也内君子则君子济民利物之道日长外小人则小人蠧国害民之道日消是君子道长小人道消也按君子小人迭相消长小人进则君子退矣君子进则小人亦退矣然欲君子之进全在上下交而志同志茍不同则交以貌不交以心人君虽欲进君子而谗邪间之逸欲荒之浮论撼之事变阻之君子岂可得而进乎孔子推明所由然又在内阳而外隂内健而外顺内君子而外小人葢内阳而外隂则其心内明而不外内健而外顺则其心内足以胜私而外顺于理君志如此方与君子有相孚之羙而不授小人以迎合之端是以君子常进而小人常退也信乎泰不在气数而在人君之一心哉
　　象曰天地交泰后以财成天地之道辅相天地之宜以左右民
