<!-- { "loadSidebar": true } -->
　　此一章论文王后天圆图上节先列后天八卦之位见帝为生成之宰其出入不可见下节即物之出入以可见者明其不可见也致役者致力以为之役也战则搏击之谓孔子意曰先天圆图固有以立对待之体矣文王取而更置之于以象一嵗之运焉葢造化之主宰谓之帝当其出而生物令方行而气方动化育发端则出乎震焉以震居卦位之首也出则必齐前此之萌动者至此而化机毕逹是在巽矣而巽固次震之位也齐则相见前此之毕逹者至此而光辉发越是在离矣而离固次巽之位也凡此皆帝之出也由是而出者将入相见则致役阴代阳以有终于是乎效力而长养其在坤乎以坤位次离也致役则必説养既盛而化始敛于是乎欢忻而交畅其在兑乎以兑位次坤也説不巳则战故次之以干肃杀用事与生育之气相为搏击而成战矣而干固战之位也战不已则劳故次之以坎终嵗勤动则物皆归藏得所休息而劳矣而坎固劳之位也凡此皆帝之入也自是而入者复将出既劳则有成一元奏效终则有始帝乃生尅嗣续于斯焉艮之所以次坎而居卦位之终也卦位具而嵗功成有如此然帝之出入不可见即物之出入见之帝出乎震何也以万物出乎震也所以然者震居东方于时为春草木萌动物之所自出也出则齐乎巽矣巽居东南时为春夏之交物之长短不齐者至此毕逹无不洁齐也何以相见乎离离徳以明盛为义万物至此皆形色交辉而相见所以然者卦居南方于时为夏品物咸亨之候也显推其义圣人宅中御极位必南面布纲纪于天下葢取诸南方与文明之会也坤者地之象于五行为土土徳王于夏秋之交前此之火得土以制其烈后此之金得土以制其寒尽其力以长养万物而不靳也故曰致役乎坤至于兑居西方时为正秋物无不向于实生意充足欣欣有得所之意矣故曰説言乎兑战乎干何也干居西北时为秋冬之交阴盛阳微阴与阳相薄而不免于战也何以劳乎坎坎于五行为水卦居正北方出而用事者其归劳在此卦乎万物至此説者恬休战者宁定而得所归宿矣故曰劳乎坎成何以言乎艮艮居东北时为冬春之交在今年为嵗功之终在明年又为嵗功之始而皆受成于此固万物之所成终而成始也故曰成言乎艮即物之出入而帝之出入不可见乎按天之帝即世之君尽臣之所为功而莫非君之功尽造化之所为生成而莫非帝之化帝生万物圣人成万民其主宰洵有同符矣
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火説万物者莫説乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　此一章合论先后天之图而归之于神见先天之对待自具流行之用而后天之流行未尝无对待之体也疾速也挠散也逮及也相济之意既尽也孔子意曰乾坤之功分寄于六子而六子之用总归于一神神也者不离乎物不倚乎物无方不测有莫知其所以然者葢妙万物而为言者乎物之始生必有以鼓动其生意震雷奋而物随以动何疾如之物之既动必有以挠散其滞机巽风发而物随以挠何疾如之离为火火以燥其湿而物乃得坚凝则熯莫如火兑为泽泽之所濡生机利遂无不欣畅则説莫如泽坎为水水徳用事根荄滋润自然充足则润莫如水至于敛其实于既徃而终万物之所无啓其机于将来而始万物之所有惟艮兼主其事则盛莫如艮六子流行之用无非神之所为也然所以流行之故未有不从对待中出者故惟坎离得偶水火恒相逮而相济矣震巽得偶雷风不相悖而相助矣艮兑得偶山泽通气而交相感应矣然后阴阳合而自无趋有为变自有返无为化所以动挠与燥成万物之始説润终始成万物之终也可见流行者原本对待而对待者自具流行总之一神之妙万物也图学之理先后天一而巳矣按专言六子非去乾坤也六子皆乾坤之功也犹大君主治六卿分职神则其治道之精微也尧曰广运舜曰无为其殆神之谓乎
　　干健也坤顺也震动也巽入也坎防也离丽也艮止也兑説也
　　此一章即八卦之形体以言其性情也孔子意曰八卦之画不同则其性情亦异三画皆竒曰干其体刚毅不挠其用运行不息葢健也三画皆偶曰坤其体至静无为其用至简不扰葢顺也震一阳起于二阴之下内有奋迅之志外有发舒之气其动乎巽一阴伏于二阳之下内有沈潜之体外有婉转之机其入乎坎阳防于阴中则徳蕴于中而用藏于事故曰防离阴丽于阳中是冲虚内涵而文明外被故曰丽一阳止于二阴之上为艮阳动之终而主乎收敛则止而已一阴见于二阳之上为兑阴静之终而主乎发散则説而已按易以通神明之徳性则徳之所存情则徳之所发皆于卦画之阴阳推究而得之固学易者所当先知耳
　　干为马坤为牛震为龙巽为鸡坎为豕离为雉艮为狗兑为羊
　　此一章逺取诸物见万物无非易理也孔子意曰八卦之象未及旁通先有可专举者干纯阳至健物性之至健而行不息莫如马也干则为马坤纯阴至顺物性之至顺而任重载莫如牛也坤则为牛震阳动阴下而龙潜隐在田以时而奋起矣震不为龙乎巽阴伏阳下而鸡杂处在幽以时而出声矣巽不为鸡乎坎外柔而内刚豕则外汚浊而内刚躁故其象为豕离外刚而内柔雉则外文明而内柔怯故其象为雉艮阳止于二阴之上狗外刚能止物而内实懦艮则为狗矣兑阴见于二阳之上羊外柔能悦物而内实狠兑则为羊矣此取诸物者然也按易以类万物之情其变不可胜穷也此专举一物以拟一卦之象自在读易者神而明之取其象以究其理耳
　　干为首坤为腹震为足巽为股坎为耳离为目艮为手兑为口
　　此一章近取诸身见人身无非易理也孔子意曰八卦不徒有象于物即吾身求之有可分观者干积阳在上而覆物人首会诸阳有居高体元之尊故干为首坤积阴在下而载物人腹藏诸阴有民胞物与之度故坤为腹震阳动于下人足在下而动超越而善行震则为足也巽阴偶居下人股两垂于下随足以为动巽则为股也坎阳防阴中人之耳轮内陷聪徳具于中坎不为耳乎离阴丽阳中人之目睛外附光明照于外离不为目乎艮阳在上为止人手刚在上而能按止艮葢为手矣兑阴在上能悦人口开于上亦善谀悦兑葢为口矣此取诸身者然也葢人身一小天地故五官四肢不徒为形骸之末而实有神明之用然众人同具此理惘然莫知惟能践其形者法乾坤之健顺尽坎离之聪明体震艮之动止循巽兑之谦和大人与天地合徳岂外此哉
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女
　　此一章申解后天卦图之义明尊卑有等长幼有序本阴阳以正名分也索求也谓阴阳交相求也孔子意曰观文王八卦次序乾坤称父母六子称男女固矣而其义何居干纯阳至健其象为天物皆资始犹父为人所资始也故父之称不易焉坤纯阴至顺其象为地物皆资生犹母为人所资生也故母之称不易焉至于六子是乾坤互相求索而以次得者也震初画为阳是坤一索而得干之初画体一而实性动而健男之象也以其得之最先故谓长男巽初画为阴是干一索而得坤之初画体二而虗性静而顺女之象也以其得之最先故谓长女其在坎以坤再索而得干之中画性情形体犹之男也以其得于再索而继震则谓中男其在离以干再索而得坤之中画性情形体犹之女也以其得于再索而继巽则谓中女至于艮乃坤三索而得干之上画犹之震得乾道以成男也以其三索得男而次坎则谓少男至于兑乃干三索而得坤之上画犹之巽得坤道而成女也以其三索得女而次离则谓少女八卦之称谓如此易所为正名定分之书也按卦象先天多言天道后天多言人道人道莫大于名分此孔子申明其义以垂训乎
　　干为天为圜为君为父为玉为金为寒为冰为天赤为良马为老马为瘠马为驳马为木果
　　此一章推广八卦之象此一节言乾象也孔子意曰三竒之卦惟干积阳成象而行健不息其为天乎从天之象而推之其体旋转而循环不穷为圜也象人之至贵莫如君父干则主宰六子犹君之统万民也故为君资始万物犹父之抚诸子也故为父象物之至贵莫如金玉干则体纯粹而不杂犹无瑕之玉也故为玉质坚刚而不屈犹能断之金也故为金言乎卦位干在后天位居西北于时为寒寒之极而水始凝则为氷干在先天位居正南于时盛夏而属火其色则为大赤取诸动物则健行不息者为良马健而最久者为老马健之最坚者为瘠马健之最猛者为驳马取诸植物则阳之体实犹木果之实阳之体圆犹木果之圆又为木果乾象之无所不该如此按易道精入无形粗及有象此广八卦葢推举有象者以为言也要之皆本至理形上形下固合精粗而为一者由乾象推之通徳类情无不可得意而忘象矣
　　坤为地为母为布为釡为吝啬为均为子母牛为大舆为文为众为柄其于地也为黒
　　此一节广坤卦之象也孔子意曰坤象纯阴积阴而下凝者惟地故为地从地象而广之则资生万类有母道焉故为母自其动辟而言能敷布其发育之泽为布虚而容物为釡自其静翕而言敛其生意聚而不施为吝啬且赋形广大气机所动无不周遍为均其顺承天施则为生生不息性极柔顺之子母牛不但如上章之仅取象于牛也其徳厚载物则为歴久弥坚广而容载之大舆不但如坎之仅取象于舆也且其画皆三偶经纬灿然而文象显矣偶数繁多错综不一而众形着矣柄以持物而坤能持载则为柄黒乃阴色而坤本纯阴则为黒坤象无所不该如此按经文坤卦六爻皆为臣道立训此章上文既言干为君而此节独不言坤为臣者葢以臣道无成凡应尽之职业皆属君上所命不敢自以为功则坤象之所有无非臣道也要之坤元有配天无疆之徳故为推广其象以见柔顺利贞之所发者如此
　　震为雷为龙为黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜
