<!-- { "loadSidebar": true } -->
　　虞翻曰巽为草莽称葛藟谓三也按巽为木无为葛藟者岂以巽为风木柔易随风为葛藟之象邪五居互巽之上既髙而不安上在而上则愈微故蒙上文而不复出困字止称臲祪也三柔而牵已五刚而难乗曰者兑为口舌故自讼也苏氏曰上六困三五而不能去谋全之过也曰不可动动且有悔而不知其不动乃所以有悔也上无揜我者则吉莫如征也予观处困之道惟阳者能亨阴柔观其所附而已初三附于坎陷故皆入困上附于説则可动矣阳刚则无所动心而俟党与之至故二四皆言来而九五言徐説也方徐之云当困时不可求亟通也
　　证字【据荀王陆作臲祪】　　证句【据龙困而不失所絶句】













　　周易象防决録卷三
<经部,易类,周易象旨决录>
　　钦定四库全书
　　周易象防决録卷四
　　明　熊过　撰
　　下经
　　井【巽下坎上】
　　井改邑不改井无丧无得往来井井汔至亦未繘井羸其瓶凶
　　周礼四井为邑春秋井田记曰因井而市交易而退是邑有改象以井困倒体明之巽为邑升下卦无妄互体见之向在上之兑今改为巽邑然在上在下皆此坎尔是井不改也即井为革者浚其泉而已所谓我固有之也六三往上九四来下则坎水在上六四来下九三往上则坎水在下故曰往来井井汔几也巽象木进退为桔橰入兑暗泽之中泉口有互离为瓶巽木入而进退则九二阳泉几出亦与未尝繘汲者同于无功耳羸者大索谓拘累纒绕而未能以互离在巽绳之上其象又为羸瓶朱先生读汔至絶句亦未繘井羸其瓶别絶今按彖传文求之非是
　　彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也
　　不改井下郭京徐氏王昭素本俱云脱无丧无得往来井井二句
　　象曰木上有水井君子以劳民劝相
　　初六井泥不食旧井无禽象曰井泥不食下也旧井无禽时舍也
　　此阴柔居下而无应之象泥干宝曰体本土爻旧井在下未浚不能汲而日新是以为旧井也坎失前禽故无禽长寜周氏谓井旁余沥禽来饮者禽无饮井其言是矣崔憬云禽古擒获非湛先生以为井栏之禽二亦无井栏象不食者逺于兊口其始无人其终无禽则所以为井者亡矣故时皆舍之谓时舍者明非初罪时止在此耳程先生作上读与干时舍义异是矣三渫而四甃非他井也井亦未尝变变者时耳
　　九二井谷射鲋瓮敝漏象曰井谷射鲋无与也
　　无应于上而下比之象井二自谓谷鲋皆指初谷説文泉出通川之称郑曰艮为山山下有井必因谷水所生是也鲋鱼阴虫巽为鱼初处井下体又阴爻鲋之象也初在阴为泥二阳爻刚土在井甓象也井底周围障土储水如瓮然郑云停器也説文谓汲瓶非敝漏者九二刚画象水实瓮中初偶象瓮之敝旧下漏又互兑为毁折二也
　　九三井渫不食为我心恻可用汲王明并受其福象曰井渫不食行恻也求王明受福也
　　九三居得其正巽入之功已毕故渫然在下之上不得其中上虽有应而非用事既井井邑所防之地又居兑口之下有不食之象我三自谓为我恻者上坎加忧也王谓五离为明行谓四也五在坎中四汲三而成互离为求王明也以非正应故称行称求井何以求食不食存乎人所以为井者存乎己行人恻之非自恻并者普物之称也
　　六四井甃无咎象曰井甃无咎修井也
　　四柔得其正承乗皆刚故为甃象居近臣之位巽木上水之始甃以助三为五求文明之治如此王介甫曰井之道以不求求之是子贡所谓异乎人之求者不达于卦爻之情以人事君之义矣
　　九五井冽寒泉食象曰寒泉之食中正也
　　五变坤作甘故冽刚居刚故洁坎正北方之卦为寒泉居兑口之上食象也寒泉之食何以中正吕仲木曰居德而不中正则贵戚有优渥之耗疎远无沾濡之益是斜口井也惟中正则四方皆被其泽诗云池之竭矣不云自中是也
　　上六井收勿幕有孚元吉象曰元吉在上大成也收俞氏谓汲之讹良是虞翻指鹿卢收繘者晁氏依之朱义因取焉非也四上皆阴故曰孚上虽无位四能汲三之渫而出于井口上遂收井之成功矣胡仲虎曰改邑不改井井之体性静而定也无丧无得往来井井井之用也性动亦定也汔至亦未繘井而羸其瓶人之于性知之行之有未尽也其犹是乎
　　证音【据程传时舍读上声】　　　证句【据彖传汔至亦未繘井为句羸其瓶为句】证误【据俞玉吾井收作没】
　　脱遗【据郭京徐氏王昭素彖传不改井上脱无丧无得往来井井二句】
　　革【离下兑上】
　　革巳日乃孚元亨利贞悔亡
　　爻至三为终日过三为已日当革之初文明以説之际乃能孚信于人也汉书曰理纪于己得已则可孚矣朱子曰十干自甲至己然后为庚庚革也自庚至己十日浃矣己日浃日也例以先庚先甲此为近之蔡氏云一爻一日过初为已彖统一卦谓过初爻者非王氏以离纳己然纳甲虽易所有而非古僧昙莹作似读十二辰至巳阳数极当变谓辰则与日异乖经义矣易之彖未有言悔亡者革独言之重改革也
　　彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　水火相息兊在火下则自成泽在火上则兑金成水晁以道曰兑无为水之义必字误何子元引汉律歴志易金火相革明之皆信字误不知象矣胡双湖云夫子欲论相息之象以水火为言亦非二女何以不相得兑在上而性润下离在下而性炎上也文明则人知悦则人从正则人服革命者随其德建以改嵗命厯洪偃云刘歆作三统厯及诸称革彖汤武其前又引逸书先其革命之语顔师古云王者统业先立算数以命百事是也所云革命非取天下洪氏之论与象治厯明时相通矣
　　象曰泽中有火革君子以治厯明时
　　敬轩薛氏曰泽没火则火灭火燥泽则泽涸相革之义也朱子曰牵牛火位星纪水位日月交防于此泽中有火之象也此上元太初起厯之元耳洪偃史绳祖上以大衍明之谓革居序卦四十九当大衍之数此于泽火之象何闗耶至若虞氏坎离蒙艮之论益成曲学矣
　　初九巩用黄牛之革象曰巩用黄牛不可以有为也初体离明以阳居下而无应故其象如此离为牛黄谓二也离之二曰黄离初何以巩二之黄牛苏氏曰六爻皆以阳革阴初九九三九四九五四者所以革人而六二上六者人革之初九九三所以为革者火也而六二者火之所附火以有所附为利而所附者以得火为灾故初九九三常愿六二之留而不去也
　　六二已日乃革之征吉无咎象曰已日革之行有嘉也彖言已日乃孚爻言已日乃革之何也卦以六二为主文明之贤而上应刚中之君待上之革而从之俞氏指侯国以别于王朝是也乃革必已日然后可革离日方中葢未已也故未可遽革
　　九三征凶贞厉革言三就有孚象曰革言三就又何之矣
　　九三乗二舍之而征则二去而三与初无所施其革二阳相灼而丧所附故凶九三爻位俱阳有贞于威厉之象革言三就革以言也崔憬曰未可预革以言就之也离为言明夷见之言火也三就者九位三故曰三翟曰三就上二阳王弼曰自四至上从命而变按就説文云髙也以卦繇观王义为优且于就义不悖説之指也今读如一就再就之就非卦爻之情矣三居离之成火盛则金流然革之以言视四之改命则异矣
　　九四悔亡有孚改命吉象曰改命之吉信志也
　　有孚者孚于二也有孚改命虞翻曰互巽为命四动互坎改巽故改命吉将革而谋谓之言革而行之谓之命三议革而后孚四有孚而后改浅深之序也四当二女同居之际其志本不相得然四体兑説而引二之互巽以是为革也又四动成坎有信志义苏氏曰下之二阳以火为革故见革者为欲去之德不足而革则所革者亡革者亦凶故初九九三皆以六二之留为吉上之二阳则不言革以説革人而人莫不説也
　　九五大人虎变未占有孚象曰大人虎变其文炳也阳称大五以阳居中故曰大人宋衷曰兑为白虎此吾所谓兑为常之误也三四五同互干体故皆言有孚
　　上六君子豹变小人革面征凶居贞吉象曰君子豹变其文蔚也小人革面顺以从君也
　　陆绩曰兑之阳爻称虎阴爻称豹豹虎类而小者王德卿曰虎文疎而着曰炳豹文宻而理曰蔚苏氏曰易称风从虎虎有文而能神豹有文而不能神其别虎豹悉矣然革贵于变变岂终不同乎子云曰貍变则豹豹变则虎善言革之情物矣阴称小人卦之上犹人首也故以面言上六以阴居兑之上髙而无位贵而无民其德若豹之泽雾而同类小人犹感而革面以从五葢变之达于声音笑貌者如此説之极革之成虽无位者犹足以化民成俗又何面从之疑哉下之二阳体察而德不足故二以征为吉上之二阳大人也故上以征为凶
　　证音【已日据朱汉上音纪】
　　鼎【巽下离上】
　　鼎元亨彖曰鼎象也以木巽火亨餁也圣人亨以享上帝而大亨以养圣贤
　　鼎大亨郭氏举正圣人亨以享上帝以养圣贤今本正文多而大亨三字故注文亦误增大亨二字孔頴达曰享帝尚质特牲而已故直言亨圣贤既多养须饱饫故亨上加大朱先生从之非也
　　巽而耳目聪明柔进而上行得中而应乎刚是以元亨离为目自常言之也巽为耳自鼎象言之子夏传中虚为耳朱先生之説是也五得中而应乎刚则所以为耳自巽也虞翻曰三在巽上动成坎离有两坎两离乃称聪明眇能视不足以有明闻言不信聪不明皆一离一坎非也
　　象曰木上有火鼎君子以正位凝命
　　初六鼎颠趾利出否得妾以其子无咎象曰鼎颠趾未悖也利出否以从贵也
　　初在巽股之下称趾鼎既重器而又上应阳爻益非阴弱所胜故颠当以木巽火之初而巽入不已则积薪郁而火不庄生云薪穷火传故须出否否者烬之余也鼎始建用趾以受火非能受实也故利出否以作火亦去故取新之义杨用修説沈括云古鼎空三足以受浊滓鬲煎和法欲清在下体在上则易熟不偏烂及升鼎则浊滓皆归足中葢初六洗鼎也予以颠趾出否为二义沈为一义再详巽长女君也应互兑有妾象子指所应互兑之四四阳爻乾道成男得称子又鼎中实象女子之孕女子孕者亦必去故取新医术者知之巽无子而兑有子者巽逺君而兑方居用事之地故君不如娣也出否则鼎致用以子则鼎有主故无咎贵谓九四阳爻
　　九二鼎有实我讐有疾不我能即吉象曰鼎有实慎所之也我讐有疾终无尤也
　　九二阳爻为实讐谓初相比而有阴恶之疾也九二刚中故不我能即王弼曰六五困于乗刚之疾不能就我则我不溢乗刚之疾殆辅嗣凿空耳郑怨耦曰讐虞翻以讐为三不见其防郑氏误矣不曰君子好讐乎
　　九三鼎耳革其行塞雉膏不食方雨亏悔终吉象曰鼎耳革失其义也
