<!-- { "loadSidebar": true } -->
　　此章宜依吴幼清绪正之然释咸者言无爲之妙及有爲之迹困解二节言能与不能之利害噬嗑二节言戒与不戒之祸福否以下言求无爲者在主敬主敬则能知几而所谓主敬者又在専一故称损恒明之则亦非无意也
　　证误【劝依郭京作动】　证脱简【不威下依説苑脱小字不惩下脱大字】
　　子曰乾坤其易之门耶干阳物也坤阴物也阴阳合德而刚柔有体以体天地之撰以通神明之德
　　二物之德阴与阳合阳与阴合而其情相得二物之体刚自刚柔自柔而其质不同交互相合以生六子震坎艮有一刚二柔巽离兑有一柔二刚为体撰广雅曰定也朱子发曰形容天地之所定者体造化也盖刚柔有体天神也地明也通神明之德亦幽显一源即阴阳合德也张文饶谓此明用两卦十二爻夫张氏凿矣
　　其称名也杂而不越于稽其类其衰世之意耶
　　依汉书及説文至杂为句而不越当读至其类朱语录于稽一本作乌稽其类一本作其颡今以义知其并谬九家易称名爲卦名阴阳虽错而卦象各有次序不相逾越是也悔吝忧虞非上古不识不知之意葢生于衰世而然耳苏氏曰阴阳合德故称名杂刚柔有体故不越或曰伏羲自干一至坤八有自然之序因而重之至文王称卦之名则杂而非伏羲时所序然于羲易未尝差违考上世之衰葢有不得不然矣亦通
　　夫易彰徃而察来而防显阐幽开而当名辨物正言断辞则备矣其称名也小其取类也大其防逺其辞文其言曲而中其事肆而隐因贰以济民行以明失得之报彰徃而察来朱子发以自震至干爲彰徃自巽至坤为察来指图明易矣开而当名孔疏开释卦爻之义使当所象之名亦不烦更字了畅也朱先生疑爲误江夏刘绩作开物当名云与卦之实不背非矣苏氏曰道之大全未始有名而易实开之赋之以名以名爲不足而取诸物以寓其意以物爲不足而正言之以言爲不足而断之以辞则备矣言者辞之约者也辞者言之幽者也断辞即彖辞也或曰辨物正言断辞后天之易也视先天则为备矣贰犹虞书勿贰之贰括苍龚氏曰可因者因之可贰者贰之若病者勿药以顺之易所谓因也直以药相之易所谓贰也失得之报葢贰之以报失因之以报得耶虞翻以贰为乾坤虽合章首之防然依释通之曰因乾坤以济民行不得谓文义矣苏氏以为兼三才而两之然易言两地不言贰地两不与贰通也
　　右第六章
　　证读【据汉书及説文读其称名也杂爲句】
　　易之兴也其于中古乎作易者其有忧患乎是故履德之基也谦德之柄也复德之本也恒德之固也损德之修也益德之裕也困德之辨也井德之地也巽德之制也
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐履以和行谦以制礼复以自知恒以一德损以远害益以兴利困以寡怨井以辨义巽以行权
　　履和而至履以兑柔应在上干刚故龚深甫説和为能悦至为应干而亨朱义曰礼非强世事皆至极辞晦矣杂者恒刚柔皆应而其文交错也外刚见为称内柔伏为隐称之言称也权之言称锤也隐故可行权也隐者藏诸用之谓也九卦之陈履谦复恒损益所以豫其内困井防所以利于外基言乎其立之位本言乎其养之始地言乎其行之处若曰无入而不自得云耳陆子静言于鹅湖其意又曰复而先以谦履葢履上天下泽而人居其中先辨一身所以举错动作之由谦以自持使精神收聚于内则此心斯可得而复本心既复谨始克终以得其常而至于坚固私欲日以消磨而为损天理日以澄莹而为益虽涉危蹈险所遭多至于困而此心卓然不动然后于道有左右逢原葢至此则顺理而行无纎毫透漏如巽风之散无徃不入此以其义言之朱子发曰履出干谦复出坤恒出震损出艮益出巽困井出坎独不取离者内文明而蒙大难之意胡仲虎乃谓上经自干至履九卦下经自恒至损益亦九卦上经履至谦五卦下经益至困井亦五卦上经谦至复又九卦下经井至巽又九卦上经自复而后八卦为下经之恒下经自巽未济亦八卦复为上经之干上下经对待可以见文王之心非偶然者对待九十卦置干不言干为君也文王有事君之小心而不知其有君民之大德或曰谦下艮上坤复下震上坤取坤顺者凡二履下兑上干损下兑上艮困下坎上兑取兑説者凡三恒下巽上震益下震上巽井下巽上坎巽重巽取巽入者凡四处忧患之中不宜用明亦通也三陈皆有辨项氏玩辞曰困之辨辨于已复之辨辨于物井人已之间两极其辨也学斋占毕三陈九卦初德次体次用葢本括苍龚氏之遗而龚説又原于九家易也何子元独谓始史绳祖殆亦未考耳
　　右第七章
　　易之为书也不可逺为道也屡迁变动不居周流六虚上下无常刚柔相易不可为典要唯变所适
　　变动不居至唯变所适此易道之屡迁也典犹册之有典要犹体之有要典要拘于迹者也下既有典常则以其辞言之耳张文饶曰此明升降也周易以六十四卦为三十六对而乾坤坎离颐大过中孚小过八正卦为四对四对者用飞伏余五十六卦反对相从用升降
　　其出入以度外内使知惧又明于忧患与故无有师保如临父母
　　此易书之不可逺也韩康伯注明出入之度使物知内外之戒朱义疑脱误门人録其语曰合作使内外知惧非也出自内卦而徃外也入自外卦而徃内也外上卦内下卦也出者度其内之应入者度其外之应得其屈伸消息之几刚柔虚盈之变凡使人知惧也忧患之故谓几也师保父母互言之
　　初率其辞而揆其方既有典常茍非其人道不虚行辞谓卦爻之辞方谓辞之所指虞氏指方为坤谓以干通坤非是易道也
　　右第八章
　　证误【据韩康伯解其出入以度外内使知惧无误文】
　　易之为书也原始要终以为质也六爻相杂唯其时物也其初难知其上易知本末也初辞拟之卒成之终若夫杂物撰德辨是与非则非其中爻不备
　　位言之者初上也时言之者初终也道言之本末也事言之始终也其实一时变则事变事变则道与之俱汉上指初难知以下言初上二爻杂物以下皆言中四爻故张文饶以原始要终为用及对中爻为四位吕仲木独指二五不取互体非也爻有等故曰物谓阴物阳物京氏曰二至四为互体三至五为约象又郑云二至四三至五两体交互各成一卦也德谓卦德撰郑作算云数也二卦固各有德自其中四爻之阴阳杂而互之又成两卦是别算其德也初德之是非未见上德之是非已定故以中四爻辨之也
　　噫亦要存亡吉凶则居可知矣智者观其彖辞则思过半矣
　　要陆德明释文作去声者即絶句作平声者则句至吉凶今当读作平与要终之要同崔憬谓中四爻亦能要定卦中存亡吉凶之事者是也辨是与非原中爻之始也要存亡吉凶要中爻之终也葢有是非则位之存亡事之吉凶可得其要也居指本卦之不动者言居则观其象而玩其辞言无待于动也以彖为要则知者观其彖辞而思过半言无待于爻所要愈约则所见愈易中爻者六爻之要彖者一卦之要彖辞马融曰卦辞郑氏云爻辞者非王肃云彖举象之要师説通谓卦爻之辞则益非矣彖传非彖辞
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜耶胡仲虎曰杂物撰德指中爻互体此论中爻本体崔憬曰二主士大夫佐于一国四主公孤牧伯佐于天子皆有助理之功三诸侯五天子同有理人之功异位者韩康伯曰有内外也朱先生以二四同阴位三五同阳位疑与下异位之説相左矣阴以降为用而有待于阳故以逺近等之不成乎四退而成乎二阳以升为用而无待于阴故以贵贱等之不成乎三进而成乎五誉惧凶功以异位言之柔本不利逺二逺而誉要之无咎耳非元吉也其用柔中明其无咎之故柔危刚胜専为五言耶疑辞君德以刚为本亦有柔中而吉者然其功鲜矣郭京举正以近也二言为韩注而今本误为正文予按李鼎祚引韩注云四近于君故多惧即不以近也为注郭见何本而云然今易告蒙约引其説岂何子元亦未见李氏易哉二与四三与五皆同功异位二四言其善不同而三五不言者二四皆臣可以比量三五君臣之际善则称君不敢较也
　　右第九章
　　此章之指俞氏所谓示学者观六爻之法兼明中爻互体之用也
　　易之为书也广大悉备有天道焉有人道焉有地道焉兼三才而两之故六六者非他也三才之道也
　　天道人道地道三画之卦也兼三才而两之谓重卦也
　　道有变动故曰爻爻有等故曰物物相杂故曰文文不当故吉凶生焉
　　道三才之道也爻以效其动大传云干阳物坤阴物古注以类释等谓爻有阴阳之类易葢阳贵阴贱犹物类有等干宝以羣释等谓爻中之义羣物交集非也朱先生以逺近贵贱释等贵贱犹可言也以逺近通之而曰逺近相杂则于辞疑若不畅矣文不当谓阳物居阴位阴物居阳位也卦必举始终而成体故前章以质言爻必杂刚柔而为用故此章以文言
　　右第十章
　　易之兴也其当殷之未世周之盛德耶当文王与纣之事耶
　　是故其辞危危者使平易者使倾其道甚大百物不废惧以终始其要无咎此之谓易之道也
　　辞指爻辞或説为卦辞或説为卦爻辞非也按马融王肃姚信谓周公作爻辞然易初无明文孔氏正义引説者云升称王用亨岐山不应文王自説又箕子明夷亦武王观兵后事故不得谓爻是文王之辞愚谓二説皆非王非文王岐非岐周予于升辨之箕子非箕子予于明夷辨之陆德明引刘向云箕子作荄滋今按汉儒林传赵宾为易师饬易文以为箕子明夷万物方荄滋也是古人有不指为殷之箕子者矣况蜀才正作其子哉然则谓爻辞非文王作者益无据矣俞氏亦曰以彖辞观未见所谓危辞爻辞则有危者爻不可谓非文王作占法不变者断以彖变者断以爻谓文王不作爻不知占法之妄论云尔李隆山舜臣李西溪过言之明哲予谓陈高所辨得失相半其言季札观易象春秋尤为不误并可见爻辞非周公作矣其道甚大百物不废言其大也惧以终始其要无咎言其要也要朱语录读作平声归也百物之不废非逺取诸物之谓也苏氏曰得其大者纵横逆顺无施不可而天下无废物矣得其小者惧以终始犹可以无咎此庶几平危倾易之防乎
　　右第十一章
　　证音【据朱语录其要之要读作平】
　　夫干天下之至徤也德行恒易以知险夫坤天下之至顺也德行恒简以知阻能説诸心能研诸侯之虑定天下之吉凶成天下之亹亹者
　　乾坤之易简上系言之矣此言乾坤之所以为易简者自上视下所见为险自下升上所见为阻易简故説诸心险阻故研诸虑侯之依王弼例略衍文虞本非诸众也谓众人悦心故能定其吉凶研虑故能成其亹亹吴幼清曰至徤以下天地之能説以下圣人成能也
　　是故变化云为吉事有祥象事知器占事知来
　　字林云云如云为象母候制字之意皆以天事言故君子谓言行圣人谓云为即动尚其变吉事刘绩读作言祥者吉凶之兆探其始也即言尚其辞象事知器要其终也即制器尚象占事知来即卜筮尚占苏氏曰此言易简者无不知也
　　天地设位圣人成能人谋鬼谋百姓与能
　　苏氏曰此言易简者取诸物而足也
