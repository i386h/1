<!-- { "loadSidebar": true } -->
　　艮有光而又互离为见往谓在上以解反对言之解曰乃得中坎在下也此曰往得中坎往而在上矣解曰往有功四之阳动于上也此曰其道穷三之阳止于下也朱先生主坤荀爽主小过何子元主升皆非中义郑训作和与説文同王肃又训作适俱违远卦象刘绩读如解得众曰中众之误卦本无坤刘説谬矣杨敬仲曰自春之始于东而中于西南穷于东北则西南有中之象东北有穷之象是杨言亦支也贞吉谓五也传所谓当位贞吉以正邦者是也朱先生通指五爻失之
　　象曰山上有水蹇君子以反身修德
　　郭京举正以反身作正愚谓反身者取诸身而足以诏蒙士其义为优
　　初六往蹇来誉象曰往蹇来誉宜待也
　　往以坎言来以艮言待下郑本以有时字者是
　　六二王臣蹇蹇匪躬之故象曰王臣蹇蹇终无尤也沈存中云王五也臣二也蹇蹇者五蹇而二亦蹇是也胡炳文遵洪迈之説曰坎又互坎得蹇蹇之义朱先生谓应在险中皆未尽象防矣
　　九三往蹇来反象曰往蹇来反内喜之也
　　来反郭京举正曰来正葢以九居三又不失本体艮止之正且在下二阴之所倚重故内喜之也
　　六四往蹇来连象曰往蹇来连当位实也
　　连马云难也四体坎险而又在互坎之间外难未夷而归遇难故曰往蹇来连连者难之相仍也朱先生谓连于九三合力以济非也当广韵云承也实阳也九三以阳居阳在四之下是承四之位者实也犹屯之乗刚意同而辞异者也王弼谓得位履正当其本实虽遇于难非妄所招俞氏读作去声曰但言当位则六二亦当位故加实以明之皆非象防矣
　　九五大蹇朋来象曰大蹇朋来以中节也
　　大谓阳朋指九三阳类九五成险之主刚徤中正故其象如此三五虽非正应然异位同功犹解九四解三而俟二也六二言臣而九五不言君大即君也人君无可去之义故止其所而俟朋来以济难以中节者诸爻皆取不往而来九五正位不动无往无来天下之济难者朋来而取节焉大蹇之世易于姑息朋来之众难于齐一故其中道可节之也
　　上六往蹇来硕吉利见大人象曰往蹇来硕志在内也利见大人以从贵也
　　硕即大也指三之阳阳太阴小不言大以别于大蹇也故曰志在内明其下应三也朱先生止谓来就九五则与见大人为语矣上能出险故吉利见大人比九五也
　　脱字【据郑氏宜待下有时字】　正字【据郭京正误来反作来正】
　　正音【据义依广韵当位作平读】
　　解【坎下震上】
　　解利西南无所往其来复吉有攸往夙吉
　　解陆德明作蟹音按卦以免险为义则读当如解棼之解序卦解缓别一义乃如德明作胡卖反耳苏氏曰所以为解者震与坎震东也坎北也解者在此所解在彼东北解者之所在则西南者所解之地也无所往其来复吉言乎二也有攸往夙吉言乎四也
　　彖曰解险以动动而免乎险解解利西南往得众也其来复吉乃得中也有攸往夙吉往有功也
　　西南得众者何也西南所解之地平易近民民必归之来复得中之上李鼎祚本有无所往句无所往言其与民休息也来复复东北也解之利西南者东北为之也震东而坎北也蹇解反覆之卦蹇九五向往在上今反居二为来复蹇九三向体艮不动今进居四体震动为往虞翻主四反释来虞既以初往四得坤象为利矣初茍来复何以成解乎荀氏谓二处中成险解何取于成险之义乎朱先生主升之三胡仲虎主小过之二俱非也凡彖不假于一爻之变以立义也其攸往者虞谓初之四胡谓二之四朱谓三之四卦无坤而强立坤义以就其説自汉以来之失也凡彖统论六爻之体不假于一爻之变以立义也爻占其变则有之矣无所往者要解之成有攸往夙吉者原解之始朱先生谓有功指二殆亦不然矣隆山李氏曰蹇止乎险下不若屯动乎险中屯动乎险中又不若解动乎险外也
　　天地解而雷雨作雷雨作而百果草木皆甲折解之时大矣哉
　　象曰雷雨作解君子以赦过宥罪
　　初六无咎象曰刚柔之际义无咎也
　　际交也九二为下卦之主而六阴柔弱自下承之也
　　九二田获三狐得黄矢贞吉象曰九二贞吉得中道也二于地称田三狐者三阴九二比初比三应五也九家坎为狐虞翻曰变之互艮为狐二三五歴三爻故田获三狐也按既济坎亦取狐象不必言变为艮又其所歴有九四九非阴不得与三并称狐吴幼清曰下坎为狐三四五又互坎有三阴朱先生谓卦四阴除五君位余三爻即三狐意亦近之而未尽矣黄矢互离为矢居二为中黄者中之色矢之齐五分其金而锡居二以柔济刚故象曰得中道也俞氏曰众皆疑而我释之故言获中直则在我而已故言得
　　六三负且乗致寇至贞吝象曰负且乗亦可丑也自我致戎又谁咎也
　　据释文乗平读六三将出险然才柔志刚负四乗二坎为舆也寇指四洪氏谓互坎为盗四刚而不中见三乗其同类愤而不能容之四二皆解主而以四为寇者三二同体已服虽僭犹可寛以解之也
　　九四解而拇朋至斯孚象曰解而拇未当位也
　　拇王弼谓三李鼎祚曰九四体震为足三在足下为拇然则王以为手拇非也程朱二先生谓初为拇按初刚柔之际义无咎不应解之朋至苏氏谓九二王弼谓初按朋同类四与二同功皆阳则苏説是也二四俱为解主四虽比三然为震主体动有能解去之象故二不致疑至而相孚也解拇何以未当位三以负为羞知其不能承四之位也当承也秀岩李氏以为不当君位若进之五则虽去羣阴亦不然矣
　　六五君子维有解吉有孚于小人象曰君子有解小人退也
　　维者互坎之维持也俞氏谓六五下应九二近比九四二君子相与维持事从解释小人有生路可趋吉之道也初上皆非正故谓孚皆阴故曰小人今谓君子之解以小人之退为验孚无验义君子之解小人信之自退而同解也
　　上六公用射隼于高墉之上获之无不利象曰公用射隼以解悖也
　　上髙而无位公也上体三四五互坎为弓上六变为刚则四五上成离又有矢可射隼虞翻王弼指三三互离为鸟而处坎上隠伏为盗隼象也阴之在下者象狐其在上则象隼墉坎王公设险之象在坎上故称髙也三负四乗二二阳皆欲得之不能去也然二阳自配初五则三所疑者惟上六耳上虽与三为应而三失位负乗不见应也上居动之极为解之成不党而将解其荒悖故能射而获之隼获争解二与四无不利者矣此所谓解也易之戒震动多矣今动静而无不利者自坎而进于震经厯险阻而后动器成而时至矣
　　脱字【据李鼎祚彖象其来复上脱无所往三字】
　　正音【据卦义读如　据释文且乗解纷之解　　之乗平读】
　　损【兑下艮上】
　　损有孚元吉无咎可贞利有攸往曷之用二簋可用享损而有孚元吉无咎苏氏曰为上卦言也可贞无咎利有攸往曷之用二簋可用享苏氏曰为下卦言也损益三阴三阳之卦损之成卦在三上二爻也苏意以损道上行而举而之上则无下皆贞而不往则无上可贞利有攸往者贞者有往者故曰曷之用曷之者择之也用谓用损之道俞氏所谓问辞也二簋者兑之二阳俞氏指六三之偶非也可用者答辞也言可用者其为物薄适时之变非其常也兊本干而九三独上故变为阴初与二意向之犹祭之设簋精意以享之我非实与而神非实取也
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　损下益上蜀才虞翻等皆谓自泰来朱先生不从亦自知卦变之説不足以明经防矣其道上行自阳而言也二簋应有时者初九遄往而九二征凶故二簋虽应而往有时也经言二簋用享言乎其损也传言应有时裁乎其物也故不同也损刚益柔有时三益上之时辅嗣以为刚为德长损之不可为常也与时偕行通损益盈虚之时辅嗣以为自然之质各有定分损益之加非道之常也传凡三言时葢极论损下益上损刚益柔在损时则可非其时有不必然者矣升阳子曰应有时辨铅生望逺之意少女之遇少男可以造丹矣察识药苖者宜知之
　　象曰山下有泽损君子以惩忿窒欲
　　雄曰山杀瘦泽增髙俞氏曰忿怒如山之突兀况多忿如少男者乎故君子惩之如摧山意欲如泽之污下况多欲如少女乎君子窒之如填泽
　　初九已事遄往无咎酌损之象曰已事遄往尚合志也通尚于上者非尚庶几也【合志合二也为大作自营而不茍于损也】
　　九二利贞征凶弗损益之象曰九二利贞中以为志也
　　卦以损下为象九二何以往凶也五虽柔而居刚非不足二虽刚而居柔非有余则二不可复往损之任在三而初二皆非所当损初以刚居刚且欲酌损二以刚居柔説以奉五非益上之道故弗损以益之弗损晁氏客语为读者是初九之遄往迹与心合故曰尚合志九二独心向之耳故曰中以为志守其刚中所以益柔中也传言设簋应有时谓此乎
　　六三三人行则损一人一人行则得其友象曰一人行三则疑也
　　三人即下兑三爻一人六三也损一人即一人行也互震为大涂三人位故曰三人行得其友虞翻上据坤应兊之三兊为友故称得友是也本义一阳上而一阴下何以言损下哉
　　六四损其疾使遄有喜无咎象曰损其疾亦可喜也疾谓坎为心病四应在初二之病四为之虞翻谓疾二蜀才谓疾初宜去之王辅嗣谓疾初宜纳之其指不同程朱缘是以为损其阴柔之疾然皆非也遄即遄往之遄谓初苏氏曰下之损者有限而上之求者无已此下之所病也我去是病则夫遄者喜我矣自初言之已事遄往则四之求我也寡故酌损之自四言之损其疾则初之从我也易故遄有喜
　　六五或益之十朋之弗克违元吉象曰六五元吉自上祐也
　　六五虚中损己本受下之益而上九与之相比故曰或益而象传上祐者谓上九也十朋虞翻曰坤数十取者肖离之卦如頥益之类也或益之旧絶句如益上九十朋之弗克违言受益之可必横渠説有据矣两贝为朋尔雅神灵摄宝文筮山泽水火为名黄润玉指大背中有二十贝曰十朋未详孰是元吉大吉而已吴幼清曰五居三阴之上为元凿矣
　　上九弗损益之无咎贞吉利有攸往得臣无家象曰弗损益之大得志也
　　阳实阴虚虚者当益而实当损然上乃受益之地不可有损故下应六三以不损于己者益之凡损己益人者所益有限弗损以益人则益无方矣益不自留故无咎可贞而吉本义云亦必以正则吉岂以不自留者非正哉利有攸往得六三一人之损故曰得臣六三狥义而忘家者也故曰无家三与上交相为赐也独以惠而不费当之失损之名义矣俞氏曰益九五之君以益下为心故大得志损上九乃臣也亦大得志然则君臣上下皆当以益下为心也
　　正句【据晁氏客语　　　据旧读及程张弗损絶句　　　　或益之絶句】
　　益【震下巽上】
　　益利有攸往利涉大川彖曰益损上益下民説无疆自上下下其道大光利有攸往中正有庆利涉大川木道乃行益动而巽日进无疆天施地生其益无方凡益之道与时偕行
　　象曰风雷益君子以见善则迁有过则改
　　风雷益与雷风恒大象奚以异义史绳祖曰震雷位巽风位先震后巽方位之序顺而有常故君子体之立不易方益则先巽后震此为变动故体之迁善改过
　　初九利用为大作元吉无咎象曰元吉无咎下不厚事也
