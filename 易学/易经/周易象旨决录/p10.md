<!-- { "loadSidebar": true } -->
　　三四五互艮为门阙二以隂柔之小人在内虽与五为应而隔于三四犹女子在门内而窥观门外也吴幼清曰初居阳象男童二居隂象女子
　　六三观我生进退象曰观我生进退未失道也
　　我者三自谓天地之大德曰生而人得以为生者观八月之卦刑中有德故以生言六三居下卦之上而近于巽杂卦传曰巽为进退故六三自观其生以审所学犹吾斯未信之意传义俱谓行事非也朱语类为六三观九五为进退亦非也俞氏主荀爽以我为五谓三观五之生意而进退为有忌惮夫易有于本爻而称他爻为我者乎吴幼清指主爻为我其说曰蒙主爻在二其称童蒙求我谓二也不知彖统一卦指主爻为我爻各即其所居有必不可相假者中孚吾我而亦以主爻之四附防之容得不谓之纡曲乎此九三观我而又指为四非尤纡曲乎他卦三不中多不善二中多善观独以逺近取义皆欲观五也道即生也
　　六四观国之光利用宾于王象曰观国之光尚宾也观隂消阳长之时以六四为主爻而逼近九五然以隂居隂而得正故有此象坤为国互艮有光五君位有王象四承五有宾王象国之光即五之我生者周史谓光逺而自他有耀是矣项氏曰国有光则宾无光可观则敌当观之时圣人惧焉
　　九五观我生君子无咎象曰观我生观民也
　　观作平读观之变剥在此然刑中有德故九五以我所生观示于人彖所谓中正以观天下者是也故有君子无咎之象君子者履中正者也谷梁传常事曰视非常曰观
　　上九观其生君子无咎象曰观其生志未平也
　　观者上观之其指下隂而言于是隂生益盛二阳渐消之势决矣上虽未能中正以观天下然以阳居隂体巽之极亢而能悔不以无位安然放意此所以无咎而象表其志也四隂浸长应曰小壮而名观者隂本巽顺也上必中正然后下观而化上九之志未平有以也矣龙仁夫以观观无两音例依卦名作去读者非也爻辞五平读彖传平读者二
　　证音【彖辞彖传观平读者一爻平读者五去读一】　证字【据陆晁圣人下无以字】
　　噬嗑【震下离上】
　　噬嗑亨利用狱
　　彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　頥中有物则为噬嗑贲何以不为噬嗑俞氏所谓噬者必下动贲无震也刚柔分震刚离柔分居内外非谓三隂三阳也胡氏谓分干五坤初之刚柔为震离则益逺矣徐氏曰刚柔分未噬也动而明将噬也合而章已噬也柔得中上行对贲言之谓居尊在上而行事也朱义自益六四来非矣简辅曰先言得中后言上行因贲之离居下也如本义当作柔上行而得中矣简言是已五以隂爻居阳故位不当然柔而得中乃得用狱之宜中则无不正矣噬嗑刚柔分而柔得中节刚柔分而刚得中噬嗑有亨有利节有亨有不可贞刚之用难矣哉或曰噬嗑巽宫之卦可以权节坎宫之卦为陷非矣
　　象曰雷电噬嗑先王以明罚勅法
　　据蔡邕石经作电雷敬轩薛氏曰明罚取火勅法取雷
　　初九屦校灭趾无咎象曰屦校灭趾不行也
　　初上不言噬无位受刑之象初在卦始罪薄过小阳刚横亘于震足之下遮没其趾之象
　　六二噬肤灭鼻无咎象曰噬肤灭鼻乗刚也
　　中四爻为用刑象肤鼎肉之大脔谓二中正而乗初刚初噬之没鼻则其噬合矣盖刚者情多直而以柔中正聴之必得其情也二互艮四互艮之主爻为鼻又为黔喙噬肤灭鼻之象爻位以次渐深噬肉以次渐难六五为难易之中也朱语録噬肤而没其鼻于噐中近是矣义谓伤灭者非
　　六三噬腊肉遇毒小吝无咎象曰遇毒位不当也三在肤里称肉离日熯之为腊或曰腊取三刚象肉取六柔象肉藏骨柔中有刚亦通非应称遇谓四互坎为毒六三隂柔不中正而近比于四故有噬腊遇毒之象盖不能用狱矣周礼腊人郑注云小物全干曰腊腊之言夕也朝暴于夕乃干昏礼腊必用鲜是也言肉则无骨然视肤为难朱先生以为全体骨而不言小物似而非也当据何氏平读谓不能承四也二三皆无咎三小吝中正不中正之分也
　　九四噬干胏得金矢利艰贞吉象曰利艰贞吉未光也干胏马融曰有骨之谓金矢者何也陆绩曰离为兵矢金矢取其刚直也太平御览引王肃易注曰四体离乾卦骨之象骨在干肉脯之象金矢所以获野禽故噬之反得金矢按四成卦之主頥中之物也四位虽柔而才本刚直四噬则頥合矣噬干胏故利艰贞得金矢故吉朱先生信周礼钧金束矢之言非也利艰贞吉何以未光噬干胏而得金矢斯其人已不为大畏民志矣
　　六五噬干肉得黄金贞厉无咎象曰贞厉无咎得当也五之干肉林黄中曰折肉披筋而熯之似刚非刚似柔非柔也其疑于刚柔以六居五也五成离之主而又柔中黄者中也五变为干金故曰金项氏曰于四噬其干胏之强而得其金矢之用于五噬其干肉之强而收其黄金之用圣人待强梗之仁是也贞者正也厉者离火之严所以为德威也离初故未光离终故不明此离之中故得当也彖言不当而爻言当犹汉狱失当得当之云位与事之分也柔以居五本不当然能贞厉故用狱则得当矣九四金刚而近五之中直故曰金矢六五黄中而近四之用刚故曰得黄金君臣以刚柔相济亦皆用狱之道
　　上九何校灭耳凶象曰何校灭耳聪不明也
　　郑云互坎为耳离为槁木木在耳上也灭耳校之厚掩过其耳不见也王弼训漫不以初三上为刖为劓为刵郭雍氏曰书注劓轻刑剕辟为重汉书斩趾同于弃市初六小刑不当断趾上九罪大复不当轻刑六二之刑何为返称无咎上九轻刑何凶于二哉以是知三灭二非刑此说似矣不知上九非轻刑灭耳非刵胡仲虎又以馘耳为重刑又岂知馘独施之军旅而馘亦不用何校哉朱先生谓伤者亦非象防证字【依蔡邕石经作电雷】　　　证音【据何氏告蒙约当作平读】
　　贲【离下艮上】
　　贲亨小利有攸徃彖曰贲亨柔来而文刚故亨分刚上而文柔故小利有攸徃天文也文明以止人文也观乎天文以察时变观乎人文以化成天下
　　小利有攸徃据郭京举正谓不误作小盖上卦艮止推之固可通矣郑康成曰卦互体坎艮艮止于上坎险于下夹震在中故不利大行小有所之则可矣是郑以前不已作小矣又以自二至上为二体亦非中爻不备之义冯椅曰今本误当作柔来而文刚故亨小分刚上而文柔故利有攸徃非也贲乃噬嗑倒体六二之柔自噬嗑六五而来文内卦上九之刚自噬嗑初九而分文上卦胡俞说是也程先生以贲自泰来下文九二之刚二文上六之柔朱义又推损与既济既以纡曲矣天文上据举正脱刚柔交错四字杨敬仲曰本质刚大柔来文之则亨其功大本质大故也本质因柔虽刚徃文之仅小利有攸徃而已本质小故也今察其防亦非文明者文理密察言乎其离也止者各止于至善言乎其艮也此知止能得之事也或言一隂一阳之卦自复姤来二隂二阳卦自临遯来三隂三阳卦自否泰来或又谓彖传凡言刚来柔来皆从乾坤二卦来皆非也昔孔子谓子贡曰夫白而白黑而黑夫贲又何好乎又谓子张质有余者不受饰达此可以知圣人之学易矣
　　象曰山下有火贲君子以明庶政无敢折狱
　　明离象无敢艮象无敢者详审而后发也
　　初九贲其趾舍车而徒象曰舍车而徒义弗乗也四互坎为车初之应也然文刚者在二初九有应而不受惟自洁以答二之好故称义也
　　六二贲其须象曰贲其须与上兴也
　　六二一隂施于二阳之间以文刚者也然成离之主而性炎上故为贲须之象也在頥曰须在口曰髭在颊曰髯侯果曰自三至上有頥之象二在頥下须之象也卦以文刚爻实之曰此附上而兴者也
　　九三贲如濡如永贞吉象曰永贞之吉终莫之陵也九三有离文自饰故曰贲如有坎水自润故曰濡如据而两获之象然三体刚履正故贞于二二者文下卦之主也与二同德故隂莫之陵
　　六四贲如皤如白马翰如匪宼婚媾象曰六四当位疑也匪寇婚媾终无尤也
　　陆绩以震为白为马故曰白马翰如震为白马者为白足颡为白颠皆出震而震四之互象也康成谓六四巽爻者非檀弓云戎事乗翰翰白色未获贲也朱先生谓为疾者非居艮之初而文柔之刚尚逺三为互坎之盗康成谓三见四适初未定欲斡而有之是已非三之寇则与上为婚媾故象以当位疑释之终谓上九四受上之文故无尤也朱先生谓九三刚正非寇乃求婚者则于象辞増守正不与殆近于支而赘矣当位疑何也欲退则失上之文欲进则惧三之难或饰或素内懐疑惧鲜洁其马翰如以待虽履正位未果其志也
　　六五贲于丘园束帛戋戋吝终吉象曰六五之吉有喜也
　　艮为山丘为果蓏而又在震林之上则上丘园也五与上皆无应于下然上本文柔之主五以柔中亦能将币以从之束帛者匹两为束六五以两拆成爻之象又坤画九家为帛有束帛象也隂爻啬故用币薄终也者上也五得上之文喜而后可知也宁不吉哉王弼贲于束帛丘园乃落贲于丘园帛乃戋戋用莫过俭泰而能约虞翻曰巽为帛为绳艮手持故束帛以艮断巽故戋戋他义可也以巽为帛改说卦耶李鼎祚曰五离爻离为中女主为蚕系束帛之象未详何据子夏传五匹为束三二纁象隂阳亦非也
　　上九白贲无咎象曰白贲无咎上得志也
　　上称白贲贲者文饰也字从贝谐卉声贝水虫皆有杂文如锦者隂虫也说卦曰坤为文今上以干画居贲终则以阳漫之故其贲白谓不杂也吴幼清曰上复之二则二三四互兊为白兊者故不取白盖失之矣得志者苏氏曰柔之文刚也徃附于刚以贲从人也刚之文柔柔来附之以人从贲者也以贲从人则贲存乎人以人从贲则贲从乎已此上九之所以得志也阳行其志而隂聴命惟其所贲故曰白贲受贲莫若白也
　　证字【据郭京举正以不利有攸徃之不作小字】　脱文【据举正天文上脱刚柔交错四字】
　　剥【坤下艮上】
　　剥不利有攸徃彖曰剥剥也柔变刚也不利有攸徃小人长也顺而止之观象也君子尚消息盈虚天行也据俞易赵氏辑闻剥也之剥音扑观象者谓五隂势顺然艮刚难止当早图于观卦二阳之时以柔畜之故曰尚消息盈虚也观谓卦名
　　象曰山附于地剥上以厚下安宅
　　初六剥牀以足蔑贞凶象曰剥牀以足以灭下也六二剥牀以辨蔑贞凶象曰剥牀以辨未有与也六二之辨何以未有与郑云足上称辨谓近膝之下屈则相近伸则相逺也愚谓二俯则聨初仰则望五正辨之象然皆隂类而无应故崔憬曰至三有应二未有与也二小人之恶若上有刚德之与则知有忌惮若五为阳则大观在上而服矣即象传而彖传之防益明圣人不养人之恶而欲图于早如此不曰无与而曰未有则以治剥望上九乎
　　六三剥之无咎象曰剥之无咎失上下也
　　位阳而又应阳与四隂异矣
　　六四剥牀以肤凶象曰剥牀以肤切近灾也
　　肤者牀之肤崔憬谓荐席也京氏作簠谓祭噐胡澹庵云取象簠以精义在焉夫牀何取于簠哉
