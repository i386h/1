<!-- { "loadSidebar": true } -->
　　六四樽酒簋贰用缶纳约自牖终无咎象曰樽酒簋贰刚柔际也
　　四变则互离巽巽木而离大腹故象樽酒者坎水也簋互震竹噐贰谓副贰缶尔雅释盎孙炎云瓦噐亦离鼓缶象礼噐五献之尊门外缶然可节歌故诗云坎其击缶四比于五箸尊盛酒肴实乐则用缶而已言其薄以相与也郑云四互震上爻辰在丑上值斗可斟之象斗上有建星形似簋建上有弁星形似缶凿甚矣天子大臣以王命出防诸侯主国尊棜簋副设酒以缶故云艮手巽绳有纳约之象四偶画虚而通明有牖象四五相缔不由户而由牖非正应也六子本卦重者爻不相应义取近比而已坎四柔近比五刚故曰刚柔际
　　九五坎不盈只既平无咎象曰坎不盈中未大也只依郑作坻按诗宛在水中坻说文云小渚坎之象也泽水盈科而后进者九五坎中之阳流而不盈适平于坻而已盖阳刚中正而能出险之象故无咎也或云坎不盈承上樽酒言之尔雅小罍谓之坎二五俱险陷之主二有险而五不盈上下之势异也苏氏云不盈所以纳四也盈者人去之不盈者人输之象传中释坎未大泽不盈言九五刚中处险之用耳朱先生曰有中德而未大夫既有中德矣而有未大者乎
　　上六系用徽纆寘于丛棘三嵗不得凶象曰上六失道凶三嵗也
　　坎上变巽为绳三股曰徽两股曰纆上不附五故系用徽纆也坎为丛棘言丛棘则在地上非坎窞矣此坎之终也置丛棘者众议于九棘之下三嵗者取义卦之三画上六隂柔居险极所恃险而已险穷则亡故三嵗不得九家易曰害人者加明刑任之以事能复者上罪三年而舍三嵗不得则司圜所谓不能改而出圜土者杀矣故凶
　　证句【据象传正樽酒簋贰为句】　　证字【据古文郑向本险作检】
　　【据郑氏只作坻】
　　离【离下离上】
　　离利贞亨畜牝牛吉
　　先利贞而后亨六二居下离之中则正六五居上离之中则不正故亨系乎贞之后矣坤为子母牛柔相依附也离得坤中爻而丽二刚非其类故止云牝牛盖牡牛善触乗匹则益悍老子曰牝常以静胜牡以静为下是也
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也重明以丽乎正此极言三才之离也俞玉吾曰上离重明下离正也以上卦之重离丽下卦之正也异于家人正位之正程先生从孔疏曲为五说曰隂居五位非隂阳之正乃事理之正夫隂阳事理可岐而二乎重明者本明而又明也其在人心则虚明神用无所不通意动故昏一日觉之缉熈于光明则不识不知顺乎帝则而无不皆正故曰重明以丽乎正以之为言用也用重明即丽正非有所作意矫强也朱义止系卦名不信孔氏等卦体之言有遗论矣然则柔丽乎中正故亨以卦体言之五何以得中正乎曰五中而不正者也疑因上重明丽正而误加丽正之语于中之下也若朱先生门人所録语谓此说六二分数多胡氏遂附防之曰坎之刚中九五分数多故九五曰坎不盈卦辞释有孚亦曰水流而不盈离之中正六二分数多故卦辞曰畜牝牛而六二爻辞亦曰黄离元吉则亦恐不然矣
　　象曰明两作离大人以继明照于四方
　　陆司农曰起而上者作也继明者缉熈之义非有两明也
　　初九履错然敬之无咎象曰履错之敬以辟咎也初当趾为履居离之初附丽方始其履错然文章歴琭之象又以阳刚而处明体为能敬以辟咎也错者俞氏以为砺石引诗鹤鸣可以为错证之凿矣杨用脩曰错古易作舄今改作错不识古文篆耳按初本附二在下予颇韪之第曰履舄然则义不可通也
　　六二黄离元吉象曰黄离元吉得中道也
　　九三日昃之离不鼓缶而歌则大耋之嗟凶象曰日昃之离何可久也
　　九三不歌而嗟何也震为鼓为声九家易离为大腹缶象乐噐也离变则所鼓非缶矣艮为少男有返老还童之象人之老不以生为乐则以死为忧人能自作元命或顺受正命则皆乐而不忧矣嗟亦震声吴氏二三四互倒兊口者凿苏氏曰火得附则传九三于四不得其传而遇其穷也愚按庄生薪穷火传之防识此则死而未尝死也又何大耋之嗟哉古文及郑薛无凶字晁景迂曰无凶字者得象数或曰日昃之离离为乐也尔雅大琴谓之离
　　九四突如其来如焚如死如弃如象曰突如其来如无所容也
　　突如者下体之象突灶突也三四当继明之时而二刚相值三以旧火上升接四如火气之出于突四以新火逼乎五其猛烈如火之焚承继可谓不善矣九三无所附九四人莫之附皆穷者也然九三咨嗟而已九四位过乎中壮火之气衰矣不顺忽出刚暴凌烁孰敢亲而丽之欲得五而五拒之矣何所容哉
　　六五出涕沱若戚嗟若吉象曰六五之吉离王公也沱若互坎水象戚坎加忧象嗟若互兊舌象六五为重离主继明嗣位而不以位为乐嗣天子之孝百官总已以聴于冡宰之时也居倚庐而无命戒悲不乐矣而终吉者以王与公相丽隂阳相资也王指五公指上九家易曰阳当居五隂退居四五当为王三为公四处其中附上下非也孔疏曰五为王位而连言公便文防韵亦非也苏氏王公指上九简辅公指二亦非也离以附丽为义五附上而得助上为五折首获丑宁不言乎内卦言日外卦言火刘氏曰火乃日之用故分离爻体用也
　　止九王用出征有嘉折首获匪其丑无咎象曰王用出征以正邦也
　　上当离终之时火传炎极而反于木离之木科上槁五为成卦之主有空中之权也上五同体相比故五用上以出征离明故有嘉首谓三干画为首其指五五之丑类乃二二五皆离之主故所获匪二也正邦者三体兊刚卤也离为兵戈征之所资虞翻曰王为干干征坤隂类非也
　　考误【据卦体五中而不正其曰柔丽乎中正疑因上重明而误加正字】
　　【据古文及郑薛晁嗟下无凶字】

　　周易象防决録卷二
<经部,易类,周易象旨决录>
　　钦定四库全书
　　周易象防决録卷三
　　明　熊过　撰
　　下经
　　咸【艮下兊上】
　　胡仲虎曰上经首乾坤者天地定位也下经首咸恒者山泽通气也位欲其分故天地分为二卦气欲其合故山泽合为一卦八纯爻皆不应泰否天地相应故居上篇咸损少男女相应恒益长男女相应故居下篇咸以少男下少女又应之至者故首下篇
　　咸亨利贞取女吉
　　彖曰咸感也柔上而刚下二气感应以相与止而说男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　柔上刚下以兑柔艮刚言蜀才云本否卦六三升上上九降三程先生从之非也朱先生曰咸自旅来柔上居上刚下居五亦非也大传曰彖者言乎其象爻者言乎其变如二氏是象言其变乎按荀卿子咸感下云以髙下下以男下女刚上而柔下据荀氏以正古经其义既明矣今其下当曰二气感应以相与止而説是以亨利贞取女吉而以男下女归刚上柔下之前耳咸本训皆而彖传以咸感为言宋李舜臣本字说遂谓无心之感人相感诚不外心然若有所系则意必之私耳何以为感哉复彖传言天地之心咸言人心干气化之始而曰品物流形咸形化之始而曰二气感应故知形气之不相离也
　　象曰山上有泽咸君子以虚受人
　　初六咸其拇象曰咸其拇志在外也【拇依子夏作古文荀作母】六二咸其腓凶居吉象曰虽凶居吉顺不害也
　　腓说文云胫腨也下体股足之间二象也荀氏作肥谓五尊盛之称卦以拇腓股脢颊为次有义知荀氏非矣二阴柔不能待感而先动故凶然本体艮葢咸则动而体巽进退居则不变为艮止故不害也何子元以顺慎通与坤四传同者非崔憬谓承比于三亦非二五正应非戒其不感欲感而后应不可躁也吕仲木曰本义训居为静与小象虽字不合愚谓吕氏过矣
　　九三咸其股执其随往吝象曰咸其股亦不处也志在随人所执下也
　　股者三互巽之中也执犹执友之执随指二拇动足未必听故初于四有志而已二互巽之下进退之初而腓动静之制在焉三居互巽之中股可止而牵于腓故云亦不处以互巽进退而失艮体之止于上六正应亦失所以为主矣其往寜不吝哉执下谓下比二以为所执污下误矣
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　九四以阳居阴虽失其正然与初为感者贞也憧憧往来四上感五五下感四也朋从尔思四五俱阳为朋尔谓四也四虽刚而体说故象如此毛氏璞曰易言悔亡自此始悔亡者齐履谦曰功能掩过也
　　九五咸其脢无悔象曰咸其脢志末也
　　脢子夏郑虞王皆谓肉説文脢即膂也心繋于膂以奠神明宰庶务故诗言膂力经营王弼以为心上口下陆师农因谓喉中脢核冯椅曰喉之出纳所皆非也九五有正应而三体艮执之五自瘁其膂而巳不解于位民之攸塈故仅免于悔然失説使之道非感之中志在末务而巳俞氏末下当有字非李鼎祚谓上居卦终为末亦非也卦以感为义而爻以静为善何也凡感贵以神横渠先生所谓咸卦六爻皆以有感不尽咸道故君子欲得以虚受人也虚受人者即所谓神之感而无意必固我诸爻动而无静五静而无动皆非心之正也
　　上六咸其辅颊舌象曰咸其辅颊舌滕口説也
　　辅虞氏作防耳目之间称防矣滕陆氏曰达也九家作乗者非也项氏曰初上皆不言凶悔吝者当感之时柔在内者必应于外柔在外者必説于内皆其常理又所应皆正非妄感也故无凶悔事有当用播告者滕口说非鄙之专倚则亦非美也故不得言吉苏氏曰爻配一体自拇而上至于口当其处者有其德德有优劣而吉凶生焉六体各见非全人见其所感非全德也是故六爻未有不相应者而皆病焉不凶则吝其善者免于悔而巳彼以夫五爻者皆有为之病五惩其病而举不为是无为之病也
　　脱简【据荀子咸感也　据荀卿男下女在下脱以髙下下　柔上刚下之下】
　　证误【拇依子夏作】
　　恒【巽下震上】
　　恒亨无咎利贞利有攸往
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　贞所以为恒説文恒从心从舟在二岸之间彻首尾矣而在既亨无咎之后何也上下未交则不见可贞者恒之始刚柔适职而情深通可久之道也居恒之世而利有攸往欲及其未穷不见更端终始之迹非一定不易之谓也吕仲木引大传穷变通久为言然至穷乃变非先天不违矣予友山东李茂钦曰成章而后逹亦恒意其称天地之道者双湖胡氏曰卦自乾坤交是也干言性情命而咸恒独言情随所见而标之耳学者至分天人以通之凿矣咸恒之情有不于性者乎
　　象曰雷风恒君子以立不易方
　　平庵项氏曰巽入而在内震出而在外二物各居其位故谓之不易方雷入从风风出从雷则易位如益而言迁改矣夫项氏得其象矣义则未尽既动而顺又易方焉则渝常道故不易方者非泥惧诱于物也
