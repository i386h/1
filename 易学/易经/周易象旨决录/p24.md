<!-- { "loadSidebar": true } -->
　　王辅嗣曰祖始为初妣者居内履中而正指二六过初而履二位故曰遇祖遇妣虞氏祖妣指初与三谓坤为妣者非程朱二先生曰二四与五凡爻取象位置各当其物今指曰三父四祖五妣虽义取刚柔然妣居祖上体例位置不明矣遇者春秋家有其语谓非正应而卒然值之也五则正应岂得为遇哉艮震皆一君二民之卦小过之君不在五五徒有其位而已二当艮止之象又居中得正以承九三三者艮主二之君也臣谓初处二之下家臣也二柔顺中正而体艮止故不及三而遇初也侁二近三阳之君而自应阴臣亦非经文遇义孔氏正义臣不可自过其位葢凡所谓过皆就本爻言之
　　九三弗过防之从或戕之凶象曰从或戕之凶如何也弗过防之王深甫曰弗过必有以防之弗过当读双湖胡氏曰亦谓读如弗过遇之二字为句也程朱二先生俱四字断者非防之防防二虞翻谓之防四非也苏氏曰小过阳失位而不中故其君在三三之所臣者初与二也六二强臣而未之过九三刚而不中莫能容也故或从而戕其君谓之戕者明二本无意于逆咎在三也春秋臣弑其君或曰戕非一朝一夕之故也苏説得卦爻之情注家谓上六小人三不能防而复与为应者误从指从三者非为三所从也苏氏指二弗过者因二不及君遇臣而言非臆説也程朱二先生俱谓三过防乃免恐不然矣
　　九四无咎弗过遇之往厉必戒勿用永贞象曰弗过遇之位不当也往厉必戒终不可长也
　　以刚居柔非过刚而敢为大事者故无咎卦名小过谓小者过大者不过故九三四皆曰弗过程朱先生皆谓刚不过而合宜非也苏氏曰四之所臣者五六也九四以阳居阴失位自卑臣虽弗过我则开之遇逢也臣未僣而逢其恶故曰遇四体震动居上卦为洊雷之厉故曰往厉震有恐惧之象故为必戒不居初而居四队泥之威不能久之象俞氏曰此爻皆以两字为句
　　六五宻云不雨自我西郊公弋取彼在穴象曰宻云不雨已上也
　　虞翻曰兑为宻云坎象半见故不雨西郊亦是互兑言之五而称公明君方失位在四故五称公耳吴氏曰公谓四彼谓初俞氏谓小事称公皆不然也坎为弓弋象小过似厚坎也弋小器仅可射近彼谓二阴在互巽穴中五体震动弋取以自助也小畜以小畜大而诸阳不为六四用小过以小过大而二阳不为六五用也故辞同繇传曰已上依郭京举正作止王注阳已止下今本误作上注亦因误作阳上故止然则程朱谓已上而不与阳和失之何子元疑韵不叶亦近于固矣凡象故多有不韵者矣
　　上六弗遇过之飞鸟离之凶是谓灾眚象曰弗遇过之已亢也
　　上处小过之极超乎六爻之外亢而不可复返苏氏曰君虽不逢其恶而臣自僣矣朱先生疑当如九三弗过按陆氏释文以本多误故特标弗遇之文明非弗过也离犹诗鸿离之离项平甫曰上六居震之极其飞已高动而成离则丽于罟奈何不凶哉初飞鸟以凶上飞鸟而离之凶可知矣不特曰凶且天灾人眚无不有之然则阴之过岂其福哉已止者阴不已亢阴不降互之辞也
　　证衍文【据俞氏吉上衍大字】　　　证脱文【据郭京是以下脱可字】证误【据程传有飞鸟　　据郭京小字象焉误入彖传　　下误增吉字】证句【据王深甫以弗过为句据俞玉吾九四爻辞皆以两字为句】　证字【已上据郭京举正作已止】
　　既济【离下坎上】
　　既济亨小利贞初吉终乱彖曰既济亨小者亨也利贞刚柔正而位当也初吉柔得中也终止则乱其道穷也亨小者谓亨于小小谓三阴三阴得位而三阳下之火珠林曰三阳失位男之穷是也虞翻俞琰皆以为二则与初吉乃若复语王弼曰举小以见大者之亨非卦象本防按程传济时不能无小未亨则于本文倒置而又加一未字乃足其义朱义与程伊川无几异矣苏氏曰凡阴阳各安其所则静而不用将其用必有以愠之者水在火上欲炎而不达火之所以致其怒也阴皆乗阳阳欲进而不遂阳之所以奋其力也火致其怒虽阴必达阳奋其力虽难必遂此所以为既济也或曰离明在内故始吉坎难在外故不变则终乱三刚三柔皆正而位皆当则六十四卦之中独此一卦故孔子特赞之也终止则乱侁所谓水返而终于润下火返而终于炎上者刘牧曰水火之性竟则必复复则为变
　　象曰水在火上既济君子以思患而豫防之
　　初九曳其轮濡其尾无咎象曰曳其轮义无咎也轮四也说卦传曰坎为轮四坎体而与初应适当其后故为曳朱先生指初非也坎又为狐初在狐之后有尾象在水之下濡象也初爻位皆刚有济险之才而其应犹在险故竭力救之俞氏曰轮曳不败尾濡不溺寜有咎乎
　　六二妇丧其茀勿逐七日得象曰七日得以中道也妇者何也虞翻王肃皆以离为翟茀者翟茀郑云车蔽离有翟象诗翟茀以朝是也尔雅革舆前谓之艰后谓之茀初曳轮应四则二丧初之后茀邻于坎道也既济六爻皆有应六二居二阳之间上不承三下不比初在可疑之地冦之所谋也故窃其茀称妇者以明系于五而他人侵之也二本有柔中妇德而他人侵之已而正应者合则妄求者退矣故勿逐也称七日者胡氏云自二返覆数之厯初数而还值二也今程朱二先生皆谓九五既济之时不能下贤是臆九五而疑之过矣
　　九三高宗伐鬼方三年克之小人勿用象曰三年克之惫也
　　干宝曰鬼方北方国也离为兵戈故称伐三与上应上为坎体坎当北方故称鬼方张説赴朔方军诗逺静鬼方人是也杨用修据西羌传竹书纪年以为西羌靡莫之属吴防清曰二离之终南方之穷国也昔在荆楚居国南乡而楚俗好鬼故名之鬼方予揆方索象吴杨似违经义矣三年克之虞翻以为变坤为年坤之为年于复见之三至上厯三爻故三年三才位皆刚然近坎易逆既济之民安于无事而难动故上易以致怨而下易以致疑以是为惫也仁山金氏曰经世圗髙宗三十二祀戊子三十三祀己丑嵗卦皆既济又运卦为需世卦为旅二卦外卦又为既济则其年又既济之聚也
　　六四繻有衣袽终日戒象曰终日戒有所疑也
　　繻锦之盛也袽衣之弊也六四得位名之美也险而乗刚行可疑也犹盛饰而衣有弊袽陆氏之言是也终日者居三十后离明尽而坎月方升之时説文作昼日非也君子不疑在躬而后能济四方行有所疑而中不为累者以终日之戒善补其过故圣人许之也
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　东指二西指五崔憬谓五坎月为西二离日为东俞琰因曰离正南而邻东坎正北而邻西是也离二隂爻为牛坎之阳爻为豕月令荐麦夏禴之祭也顔师古汉书注煮菜者非程朱二先生皆谓五不如二非爻象之防实者九五阳爻为实时所据当事之时嫌与彖异故特表之终乱者道吉来者时时之盛将必有衰者矣
　　上六濡其首厉象曰濡其首厉何可乆也
　　未济【坎下离上】
　　未济亨小狐汔济濡其尾无攸利
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　小狐者初六六三干宝以为坎狐本九家易虞翻曰艮为小狐非也明在外而险于内狐之疑而心病也阴称小小者才不足狐者志不果之称汔干宝引説文曰涸汔坎本不涸坎在离下无火以作之遂为伏险而不溢未济之象以为涸而可济耳九二险主不予也则小狐安能出其中而独济小狐汔济明指下卦柔得中以言离汔济濡尾以言坎耳朱先生通指一卦非也中者险中不续终指初言下坎象狐初其尾也郑虞皆训汔几何子元因读如井汔至之汔谓辞有濡尾不当谓涸非矣三征凶初濡尾而二亦病故无攸利
　　象曰火在水上未济君子以慎辨物居方
　　水火异物辨之使羣分水火异方居之使类聚
　　初六濡其尾吝象曰濡其尾亦不知极也
　　以阴居下方将涉险而尾即濡与既济登岸者异矣极者终极之谓初知当济而不自审其续终之难故曰亦不知极苏氏曰水火相切极乃致用故济必待极亦通李鼎祚谓极为中四居坎中以濡尾是不知极此自言初耳论其所应非也朱先生或谓敬或谓极亦于繇象无涉
　　九五曳其轮贞吉象曰九二贞吉中以行正也
　　姚信曰坎为曳为轮两阴夹阳轮之象也二应于五而隔于四止而据初故曳其轮俞氏谓五曳二非矣处中而行故曰贞吉以九居二在他卦为不正然以刚德居中而无过故曰中以行正葢中胜于正矣曳轮一也既济仅无咎而未济吉初不中而二中也陆氏曰既济之初思未济之难故曵轮濡尾同在一爻未济之初阴在下未能自济故濡尾而退二虽阳爻复未出险坎性趋下未能济物故曳轮而返
　　六三未济征凶利涉大川象曰未济征凶位不当也居下坎之上又有互坎在前葢欲济而尚未济也位不当如此故征凶也利涉大川者荀爽曰利不从坎王辅嗣注二能拯难而已比之弃已委二载二而行不能溺也何忧未济葢下卦为坎二者坎成卦主爻为水有大川之象又在互离之中明于几事下比于二蓄其全力合其同德以拟大难利涉大川之象也初与三情同而凶异者三入险之深故曰位不当
　　九四贞吉悔亡震用伐鬼方三年有赏于大国象曰贞吉悔亡志行也
　　四变则互震而居震极又四刚而五柔挟震主之威者也然用其震于伐鬼方国之虎臣也先儒或言震为长男帝臣之象愚谓弟子岂有伐鬼方而能吉者当如诗薄言震叠读之可耳变四互坤坤为年故三年也俞氏曰鬼方指初自四至初厯三爻故三年矣变坤为开国故赏于大国志行者李鼎祚曰坎为志震为行故志行也仁山金氏曰既济下卦离之三动则为震以三十六宫言之既济之三反则为未济之四故又以震言也亦曲解甚哉
　　六五贞吉无悔君子之光有孚吉象曰君子之光其晖吉也
　　君子之光离为大也有孚吉互坎为孚也其晖吉者自孚者言之六五文明之主虚中下贤有贤者及时而孚之象程先生曰君子充积光盛至于有晖不然矣不言天子之光而言君子之光所谓承乗应皆阳刚君子相助为朋者管辂曰日中为光朝日为晖及其晖而孚言其早也如是其不吉乎
　　上九有孚于饮酒无咎濡其首有孚失是象曰饮酒濡首亦不知节也
　　有孚于饮酒者孚于五也有孚失是者孚于三也未济之家羣防并屈以求济犹所谓若作酒醴尔惟麯糵经师或谓所乗六五之孚者是坎为酒食济名由坎未济坎在下而亨之在五故主五而孚之无咎也濡其首卦之上为首濡之者三也与三应而没入坎水中也三方在险而上已出中犹复不能忘情于三不胥溺乎失是是谓上之安地俞氏指六五非是或曰象传以饮酒濡首作一事是朱先生所疑也朱先生葢知涣王居涣其血之为节文以成句而偶不察饮酒濡首之辞与节繇象同例也节苏氏谓事之防犹言时节非节止义王应麟曰易之始终皆阳也始干之初九终未济之上九
　　字音句无误















　　周易象防决録卷四
<经部,易类,周易象旨决录>
　　钦定四库全书
　　周易象防决録卷五
　　明　熊过　撰
　　系辞
