<!-- { "loadSidebar": true } -->
　　三与上正应其旧德也二四强施德焉三外柔内刚故食旧德而已贞厉者乗二负四正于刚厉之间刚不能侵故终吉凡物各有定主五为王本非三之正应故称或而有无成之象从上谓从上九朱义槩指随人者不然或曰旧者六本居二九归逋于三则二可以食其旧德始在三而厉终居二则吉二应五有从王事之象于象传从上之义相背矣或又曰讼三之贞与坤六三正同其从王无成又同故云旧德益非象防也
　　九四不克讼复即命渝安贞吉象曰复即命渝安贞不失也
　　四变成巽为命九四之命当得初六而已以刚居柔故不克永三之讼退而就初自改而安于贞之象正应者合故曰不失也二与四皆不克讼九二坎体其心本险识时势能反而安其分之小九四明义理能变而安于命之正
　　九五讼元吉象曰讼元吉以中正也
　　项氏曰中则我不终讼正则人不克讼
　　上九或锡之鞶带终朝三褫之象曰以讼受服亦不足敬也
　　鞶带吴幼清曰三四五互巽为股上九一画连亘当股上鞶带锡之者五也荀爽曰三应于上上为宗庙故曰鞶带上为宗庙说不经见六三上九之配二与四常欲有之元吉之主明其分所当得而授之也终朝乾为日也三褫者歴三位也褫康成本作拖晁以道曰如拖绅之拖乃得象意吴幼清以褫与搋通训拽盖上刚之极本以讼得三不胜其矜而终朝三拖之以夸于人也象曰受服二先生从荀虞本曰褫服岂象义哉三上相应者三之从王曰或上之锡带曰或居讼之时不必之辞也
　　证字【据郑氏患至　　　又郑氏终朝三掇之掇作惙　　　褫之褫作拖】
　　师【坎下坤上】
　　师贞文人吉无咎
　　师众也师以一阳统五隂有师之象盖古者五人为伍五伍为两五两为卒五卒为旅皆自五起数也丈人崔憬子夏传作大人吴幼清曰此彖贞大人与困卦贞大人同皆以内卦坎中画九二为大人论语庄子等书称丈人皆以老扶杖取义是也康成谓天子诸侯主军者失之矣
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　毒崔憬训于亭毒毒谓成其质与容畜义合何子元曰古毒督通程朱之谓毒害者非行险而顺矣安得民从陆德明释文本辅嗣以役训之马季长又以为治此为异于程朱但于师象未安茍后世不明行险而顺之理便谓以义动民虽毒天下亦可为之则遗害岂小哉
　　象曰地中有水师君子以容民畜众
　　初六师出以律否臧凶象曰师出以律失律凶也在师之初故曰师出以六居初柔邪不中又在险陷之始故有否臧之象否臧即失律谓不和也九家易曰坎为律或曰法也师主人和故周礼太师执同律以聴军声宫则军和士卒同心商则战胜士卒强角则军扰多变失士心征则将急数怒军士劳羽则兵弱少威明坎方黄钟之本故云然也若必谓纪律云者末矣
　　九二在师中吉无咎王三锡命象曰在师中吉承天宠也王三锡命懐万邦也
　　王谓五自五之二歴三位故称三锡李鼎祚云二互体震木数三王三锡命之象非也命犹诗命仲山甫之命或曰一命受爵再命受服三命受车亦非九二刚中而应故象如此
　　六三师或舆尸凶象曰师或舆尸大无功也
　　或者疑辞六三体坎加忧故多疑用人不一也大阳谓九二九二虽贤将而以六三参之动有所制亦何功哉卢植曰坎为车多眚朱先生因之而程先生谓众主也按古语曰舆论舆人之诵皆众也诗谁其尸之尸主也而又与象传义合从程先生可也
　　六四师左次无咎象曰左次无咎未失常也
　　左次谓二崔憬曰偏将军居左左次常备师故左次以受二命三以舆尸则凶四左次何咎哉凡卦以阳为左如左股左腹皆谓下之阳也右股皆谓上之隂也师以二为帅二与四同功四以隂居隂盖能顺者军中闻将军令谓是矣如谓次以避敌师何利焉其何以为无咎也
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　二干爻为田坎豕为禽言依郭京作之五柔中不为兵端之象虞翻曰长子谓二震为长子在师中故曰帅师弟子谓三三体坎坎震之弟是也五应刚中之象此师旋论功之时
　　上六大君有命开国承家小人勿用象曰大君有命以正功也小人勿用必乱邦也
　　大君谓五此定功行赏之时也坤为地为方有国象上变体艮门阙有家象损艮变为坤故称无家师坤变为艮故称承家宋衷曰阳当之五处坤之中故曰开国隂下之二在二承五故曰承家非也大君有命何以正功苏氏曰小人之所繇入常自不以律始然后能以竒胜夫能以竒胜者其人岂可与安居哉师休之日将録其功而以为诸侯大夫则乱自是始矣圣人之师其始不茍求胜故其终可以正功曰是君子之功耶小人之功耶
　　证字【据崔憬子夏传　依郭京执言丈人作大人　　之言作之】
　　比【坤下坎上】
　　比吉原筮元永贞无咎不宁方来后夫凶彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　原再也如礼末有原之原比之初筮下卦得坤再筮下卦得坎坎阳在内刚中为成卦之主所谓元永贞者故无咎厚斋冯氏曰萃比下同体坤萃四有分权势故元永贞于五言比下无分权者故元永贞于彖言也王应麟曰蒙之刚中阳在下卦初筮得之也比之刚中阳在上卦再筮乃得之也故蒙曰初筮而比曰原筮立言之法各于其当耳朱义再筮自审既非事实干寳以周礼三卜原兆明之此自以筮言谓卜者非也坎劳卦故不宁谓四辅五也坎忧坤迷之际归附方新四不遑宁通上下之情而三隂方来上与五相比也来者五为卦主故内辞后夫谓上六以九五为夫凡卦以下画为前阳为夫上六后于九五之象也虞翻云水性流动故不宁坤隂为方上下应故方来然坤体下卦乃可言上应无所取义于下应虞说非也比吉下郭京云也误増比辅谓四下顺从指三隂上下应子夏传地得水而柔水得土而流乃尽比义干寳谓天下归德不惟一方是矣程朱本辅嗣之旧谓不安者托焉似不若干氏于上下应之语为明畅也
　　象曰地上有水比先王以建万国亲诸侯
　　制民五家为比建国之原也
　　初六有孚比之无咎有孚盈缶终来有它吉象曰比之初六有它吉也
　　初有孚比之比二也盖比昵之世与卦主逺故比之无咎次言有孚谓五坎之所以为水者盈缶犹言贯盈在五比二因可通五也虞翻曰坤噐为缶坎水流坤初动成屯屯盈者故盈缶康成以爻辰在未值东井缶为汲噐凿矣盈者谓非正应五是也吴氏指四三二者则失坎所以为水者矣江夏刘绩指初比四相信四牵初比五言似而非比以昵近为义四则称应不为比也俞氏始孚言四次孚言二益非
　　六二比之自内贞吉象曰比之自内不自失也六三比之匪人象曰比之匪人不亦伤乎六四外比之贞吉象曰外比于贤以从上也
　　内谓内卦外谓外卦上指五在四之上也
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也二五正应之理驱谓猎而驱逆坎马驾坤舆之象自五至二歴三位三驱立三表之象前禽初也五虽周而不比然初本不与五接显比之主亦不以为心也虞翻曰驱下三隂不及于初故失前禽是也坤为邑人诫期约也舍逆谓驱逆在表外者舍之即初也指坤顺也石守道吴幼清俞玉吾以前禽即为后夫而指上六则于前后之训强辞大凡卦指下画为前阳谓夫上在五后对五故可言后自五而可言前禽乎
　　上六比之无首凶象曰比之无首无所终也
　　上六自五言谓之后夫自上言谓之无首比卦五隂下四隂皆顺从一阳惟上居隂外而不内向上体不完犹人无首之象观比上称首则干之羣龙无首果上九爻辞而非六爻通变之占矣
　　句字音无误
　　小畜【干下巽上】
　　胡仲虎曰自干而下屯蒙需讼师比皆三男阳卦用事至此方见巽之一隂用事而以小畜名焉尊阳也
　　小畜亨密云不雨自我西郊彖曰小畜柔得位而上下应之曰小畜健而巽刚中而志行乃亨密云不雨尚徃也自我西郊施未行也
　　密云迩也王氷曰气上为云象三阳之在下而进也我与西郊皆谓四成卦之主故内辞也干为郊又互成兊主西方诗蝃蝀云朝隮于西崇朝其雨小畜干云密迩互兊之西郊而不雨者则以四微不足畜阳之进而体巽风以散之则阳又乗之以徃也大抵四虽成卦之主爻必上合志于九五之刚中而后志乃可行孤隂畜阳之难如此故阳尚徃而隂未行也上合则云同而终亦雨矣
　　象曰风行天上小畜君子以懿文德
　　懿取巽体柔顺之象德取干体刚健之象文象互离文明
　　初九复自道何其咎吉象曰复自道其义吉也九二牵复吉象曰牵复在中亦不自失也
　　初复自道其义虽吉然与四正应终于进有所疑故必待二之牵复而后进初进则二之势益昌盖一隂得位之时喜阳复升如此
　　九三舆说辐夫妻反目象曰夫妻反目不能正室也马融及诸儒皆以干为车辐依说文陆氏作輹与大畜輹同车下缚木也輹指二舆三自谓也虞翻曰逸坤为车为輹按干居象是大有而必称逸坤亦既大纡曲矣三迩四虽不畜而情有所眷三徃趣上二下牵初说辐之象朱先生曰隂阳相说为所繋畜不能自进殆亦非也三干为夫四巽长女妇象初四正应为妻初能自复而相絶三以相比而遂妻之然四上合志离目不下视三又阳性不可终畜而四体巽虽志畜而性入故多白眼而反目也以妻乗夫而出在外是何能正室者哉
　　六四有孚血去惕出无咎象曰有孚惕出上合志也孚者孚五血依马融作恤晁以道曰血古文恤字忧也四为畜主忧三阳之去巳惕惧释位出以孚五得阳之助因人成事善处功名之际矣夫巽性善入故以惕出为补过或曰隂阳交必有血亦通
　　九五有孚挛如富以其邻象曰有孚挛如不独富也孚俞胡指四虞翻曰孚二者非也朱义从九家易指下三爻广而不切矣巽为绳挛如之象以由也邻谓四柔得位而上下应故与五合志则五富也陆氏云九五亲四委四畜物盖能窥斯意朱先生读以为左右之恐非也象不独富犹曰不独其力之能富云耳
　　上九既雨既处尚德载妇贞厉月几望君子征凶象曰既雨既处德积载也君子征凶有所疑也
　　上变坎为水水在天上雨之象也不雨故徃既雨则不徃故云处也尚德载下三阳为德坎为舆载需所谓不速之客三人来敬之者也故曰德积载积三阳而载之也妇贞厉虞翻曰巽为妇坎成巽壊也巽妇畜干夫以顺为正变坎失顺有畜而正于刚厉之象月几望孟荀一行作既变坎成月与九三互离相对卦之离主在四故上之应三称几望犹曰非正望也吴幼清以纳甲巽象既望之月今按参同契云十六转受统巽辛见平明月几望者隂之盛易象月几望者皆隂为主之卦此谓六四谓卦主也三处人道而有干德故称君子上以进退之资又变为坎险拟阳之进而终畜之故征者必凶疑简辅读作碍与载叶或曰三疑上体巽顺而不察其进退险阻亦通胡仲虎曰四之畜道成于终故示戒密云不雨为隂言也今既雨矣刚中志行为阳言也今既处而不行矣尚德载妇贞厉又为隂言月几望君子征凶又为阳言隂畜阳至此成隂虽贞亦厉阳有动必凶隂阳两不利之象
　　证字【据说文陆氏舆　　　据马融血去说辐之辐作輹　　　之血作恤】
