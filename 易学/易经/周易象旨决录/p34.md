<!-- { "loadSidebar": true } -->
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不久也故受之以恒恒者久也物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以暌暌者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉文中子赞易至序卦云大哉时之相生也达者可与几矣张文饶云序卦上经不言乾坤下经不言咸者天地人物之本必藏诸用是皆谓有精义焉然吾未能无疑者以其言浅末牵绕也甘泉湛子曰序卦者君子之读易至此而有感焉易既成而象之者也是故其言序者顺其指达其辞枝而牵其圣人之疑乎俞氏曰序卦者孔子释文王六十四卦之先后次第也上经三十卦约之为十八下经三十四卦约之亦为十八上下经之分也乾坤隂阳之纯坎离隂阳之中为天地四正故乾坤坎离居上咸恒损益在下震巽艮兑之交也上经首乾坤天地二体分也下经首咸恒者夫妇二体合也易道贵中坎离终上经既济未济坎离交故终下经泰否在上干父坤母自交也需讼同人大有无妄大畜小畜履以干父交六子故在上师比谦豫在上坤母交三男也晋明夷萃升在下坤母交三女也剥复临观退而上一阳二阳为主也夬姤遯大壮退而下一隂二隂为主也困井革鼎家人暌蹇解丰旅涣节六子自交居下屯蒙居上者三男继父母用事也屯蒙以坎离交震艮而在上故噬嗑贲以离交震艮亦在上随蛊渐归妹皆震巽艮兑之交而随蛊在上长男长女为主也頥大过中孚小过皆震巽艮兑交然頥大过互乾坤故在上中孚小过止肖坎离故在下而胡庭芳又谓本先天圆图四正在上经四隅在下经乾坤坎离四纯居上经震艮巽兑皆其遇震艮巽兑四纯居下经坎离乾坤皆其遇上经自坎离之外无一卦无乾坤下经自既未外无一卦无艮兑震巽上经自乾坤而后三阴三阳之卦凡六乃乾坤之三变否泰乾坤之三阴三阳交不交也随蛊乾坤之三阳三阴杂居噬嗑贲乾坤之三阴三阳分布余则乾坤两体各司诸卦下经自咸恒而后艮兑震巽相重之卦亦六乃咸恒之三变损者咸变之尽艮上兑下益者恒变之尽巽上震下説与俞同犹上经有否泰也咸恒之下二体艮巽合而为渐咸恒之上二体兑震合而为归妹犹上经有蛊随也以咸下艮遇恒上震为小过咸上兑遇恒下巽为中孚犹上经有噬嗑贲也余则艮兑震巽各司诸卦是其説成巧矣至于屯蒙随蛊噬嗑贲頥大过无乾坤正体遯壮晋夷夬姤萃升乃有乾坤非尽艮兑巽离之合则为之解曰文王不以此十六卦两易者分隂分阳互为其根也于戯又何巧哉予因是颇韪俞义然予观一行易纂有孟喜序卦云阴阳养万物必讼而成之君臣养万民亦讼而成之可观而后有所合郑本引干凿度云阳起于子阴起于午天数天分以阳出离以阴入坎坎为中男离为中女大乙之行出从中男入从中女因阴阳男女之偶为终始也淮南子引易云剥之不可遂尽也故受之以复説苑引孔子告子路曰易曰不损而益之故损自损而终故益荀爽传引易云有上下然后有礼义礼义备则人知所厝王昭素谓离者丽也丽必有所感故受之以咸咸者感也晁以正古易取之増入正文是序卦者经师互有异同亦容有经师之説参乎其中矣其浅末牵绕奚暇论之哉或曰上下经之各十八何也曰以应天地之数也刘仲敬为予述邵氏之意曰天地之数各四而用者各三则为六又三其六则十有八矣











　　杂卦传
　　杂卦者韩康伯云杂揉众卦错综其义或以类相同或以异相明也朱先生有言杂卦反对之义惟反覆则吉凶祸福动静刚柔皆相反也予按其义指未能使心怡然吴幼清曰错揉其次依文王反对之偶而不仍其先后之序故为杂其义以明六十四卦所主之爻然吴氏亦有不能用其説徧通之或通之而不畅顾其得者多予是之文中子赞易至杂卦云旁行而不流守者可与存义矣于戯至哉俞氏自姤至干为羲易自干至未济为文易自干至夬为孔易寻其言亦非无见者
　　干刚坤柔比乐师忧
　　干主上九坤主上六比乐师忧皆一阳统五阴之卦也比一阳在上为显比之主师一阳在下为行险之帅虞翻谓三失位舆尸故忧非也
　　临观之义或与或求
　　吴幼清曰二阳浸长上阴不以势临而与之以俟其进四阴已盛然不进逼阳统率三阴居下求观九五中正其解是已龚氏谓上临下下临上已观物物观已非也俞氏谓二阳在内方进而临在外之四阴是我出而与人二阳在上将去而四阴在下仰观之是人望而求我临观人之义未明矣
　　屯见而不失其居蒙杂而着
　　屯蒙皆二阳之卦阳防一也而位不同屯阳见于上卦二阴之中而为主下一阳动乎险中而利居贞蒙阳杂于下卦二阴之中而为主其上一阳止于险外以贞示人郭京以杂作稚恐不必然也
　　震起也艮止也损益盛衰之始也
　　张文饶曰方阳交阴而生也离三附震之四变艮之七坎离相遇老阳成物则艮复反震之四故为震起艮止夫张氏殆一道乎起止者主阳言之耳张説凿矣龚氏云损之终必益则损乃盛之始益之终必损则益乃衰之始吴氏非之按李鼎祚损泰初益上衰之始损否上益初盛之始其説近之但损泰三徃上非泰初益否四益初非否上耳闗朗曰始盛者由衰而益始衰者由盛而损
　　大畜时也无妄灾也
　　以艮畜干而可者艮为上主而力足以畜大故云时也吴氏必指大壮之四徃上者非也以干行震而不利者震为下主以上主者为时则下主者灾矣是上下之分也吴氏以为九不处三而三失牛亦是非也虞翻谓大畜五之复二成临时舍坤二故时无妄上之遁初子弑父故灾益支蔓纡曲不可诘矣
　　萃聚而升不来也
　　萃升皆四阴之卦萃一阴为上卦之主而三阴聚于下升一阴为下卦之主而三阴徃于上李鼎祚升五不来之二吴氏谓萃以观四徃上升以临三来初亦凿矣不来者主阴而言易以上为徃下为来也
　　谦轻而豫怠也
　　虞氏以怠作怡曰豫乐祖考故怡项氏曰此以怡时烖来叶尔怠亦未尝不叶平上去入之分自沈约始赞易时固未分也阳在下卦自抑而为谦之主故轻阳在上卦自亢而为豫之主故怠
　　噬嗑食也贲无色也
　　噬嗑贲皆三阴三阳之卦噬嗑中阳在頥居下卦震动之上食也贲中阳文刚而光辉于艮实之内无色也吴氏谓噬嗑自否变贲自泰变殆谬説也色谓一色文则无一色矣
　　兑见而巽伏也
　　关子明曰兑见也以其阴柔外形乎巽伏也以其阴柔内蕴乎朱义本之张文饶曰方阴交阳而生也兑二得离之三变巽之五及其成也巽五得坎之六离坎相遇老阳成物巽复反兑之二故为兑见巽伏夫张氏凿矣
　　随无故也蛊则饬也
　　吴幼清曰随初九为主聴二阴自随而无所作为蛊初六为主承干父体壊而有所整治
　　剥烂也复反也晋昼也明夷诛也
　　孙奕示儿编诛当作昧明出地上为昼明入地中为昧得反对之义关氏曰蒙昧者厥道求乎明明夷亦昧也非不明葢伤之尔孙义取此
　　井通而困相遇也
　　巽之上爻主塞坎水之下流而坎水乃出在上葢塞而后通者也兑之下爻主塞坎水之上源而坎水适在下正遇其塞所以困也吴幼清谓井初九升五而坎水上通困上九降二遇阴而揜亦非是也
　　咸速也恒乆也涣离也节止也解缓也蹇难也
　　吴幼清曰咸九三不上感正应而下感近比欲速感也恒初六以柔巽处卑下妻道之可乆者也涣九二坎水在巽风之下为风所离散节九五坎水在兑泽之上为泽所节止解九二坎防在内震则出险而动于外内险已解缓也蹇九五坎险在外艮则见险而止于内外险方艰难也
　　暌外也家人内也
　　虞翻曰离女在上故外女正位乎内故内谓二五阴爻也关朗曰明乎外者物自暌故曰暌外明乎内者家自齐故家人内也
　　否泰反其类也
　　括苍龚氏曰否泰以类相反故爻言畴言彚吴幼清曰否三四相易为渐泰三四相易为归妹渐四复反于三就其同类之阴为否归妹四复反于三就其同类之阳为泰故曰反其类以反训归予谓吴氏葢执主爻之説为支蔓矣
　　大壮则止遯则退也
　　大壮刚以动而曰止非其象矣止葢正之误字也大壮之势阳上而不已遯则阳退诸家之説纷纷悉牵防无足取也
　　大有众也同人亲也
　　项氏玩辞曰大有同人皆以离之中爻为主在上则人归乎我是之谓众在下则我同乎人是之谓亲隆山李氏曰离为火火性炎上上而趋干故曰同人亲
　　革去故也鼎取新也小过过也中孚信也
　　吴幼清曰革六二离火在内而兑泽燥渴尾闾沃之火去其泽之故者也鼎六五离火在上而巽木生之燧改薪传之火取其木火之新者也小过九四主也而为六五所过葢阴盛能过阳衰不反也中孚六四主也而为九五所信葢阳实能感阴虚能应也
　　丰多故亲寡旅也
　　荀本丰多故亲絶句者非依京氏本故下有也字丰以二四为主二为明之主而四为动之主动乎明中内文明则有所容为多故旅以三五为主三为止之主五为明之主止乎明下外文明则有所察故无徒吴幼清曰丰六二在内为主于明盛之中外与四相易而情相得初六徃上三亦来孚故旧之多也旅六五在外为主于覊穷之中内与三相易而情不相亲相亲者寡愚谓丰二四相得旅三五不相得本无所据也
　　离上而坎下也小畜寡也履不处也
　　吴幼清曰离六五为主火炎而上故上征而折上九之首坎九五为主水润而下故下比而纳六四之约小畜一阴畜藏于五阳之间所畜者寡少履六三履行于二阳之上所履者刚又不得正位非其所安故行去而不留处也
　　需不进也讼不亲也
　　需九五为主下三阳以险在前而不进讼以九二为主水性润下天髙违行而不亲
　　大过颠也姤遇也柔遇刚也渐女归待男行也頥养正也既济定也归妹女之终也未济男之穷也夬决也刚决柔也君子道长小人道忧也
