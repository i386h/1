<!-- { "loadSidebar": true } -->
　　上六防豫成有渝无咎象曰防豫在上何可长也上以隂柔居豫极迷而忘返五柔同豫如结成之象然本动体又变刚成离破防则其成渝矣
　　正字【据僧一行　　　　　据姚信旴豫朋作用　　　　　　之旴作旴】
　　随【震下兊上】
　　随元亨利贞无咎
　　彖曰随刚来而下柔动而说随大亨贞无咎而天下随时随时之义大矣哉
　　刚柔震刚而兊柔也阳上隂下者体也今震阳在下若自上而来故称来内辞也虞翻蜀才吴幼清皆以为自否来朱义主困噬嗑未济三卦俞琰主蛊皆非也左传穆姜以元亨利贞为随四德与传异
　　象曰泽中有雷随君子以向晦入宴息
　　九家易曰兊泽震雷八月之时雷藏于泽者得之震东方卦日出之地曰谷兊西方卦日入之地曰昧谷今自震东趋兊西向晦之象卦互巽入艮止入而止息之象也侯果曰坤为晦干之上九来入坤初向晦坤初升兊为休息入宴非也
　　初九官有渝贞吉出门交有功象曰官有渝从正吉也出门交有功不失也
　　主守为官蜀才谓馆非也震为长子主噐官之象九家易是矣夫法之画一莫严于官而初为震主有渝之象初以刚居刚二以柔居柔皆正也故初随二不为诡随者两正相依贞吉之象也朱先生曰既随则有所偏主而变其常初九于何得偏义哉出门交有功震为大涂二隂象门郑康成曰震为日门通释因言震夘有出门象非也交谓二也二与四同功而二多誉故称功初交有功而三失丈夫者卦六爻皆取随义初随二二随三三随四四随五五随上也
　　六二系小子失丈夫象曰系小子弗兼与也
　　小子指三互艮少男之象程朱二先生谓初阳非也震长男何谓小子乎二之系小子六三也其丈夫初也三之失小子六二也其丈夫四也是随之义也
　　六三系丈夫失小子随有求得利居贞象曰系丈夫志舍下也
　　舍据汉上朱氏音舍王弼作去声不然下谓小子二也传义指初俞氏又居贞而止于九四之下皆非矣
　　九四随有获贞凶有孚在道以明何咎象曰随有获其义凶也有孚在道明功也
　　随四者自三言之也三随而有获四疑于昵矣四多凶近也而况有植党作福之形哉故贞凶三非正应故曰孚自四言之也震为大涂曰道互艮光辉曰明言四所孚之三在震道之上以明相接犹言不敢自他途以进也功也自为句五多功故称功言四之志率所随以赴五非植党也动说之初以阳居隂故其象如此
　　九五孚于嘉吉象曰孚于嘉吉位正中也
　　嘉犹诗嘉客之嘉上贵而无位称嘉五处尊而位中正故能不遗外臣如此若上六过此则道穷矣【五以刚居刚为正在兊体之中为中】
　　上六拘系之乃从维之王用亨于西山象曰拘系之上穷也
　　居随之中而无所随从象谓上穷是也上也者上六也以其为五所孚而五互巽绳故有系维之象诗白驹絷维嘉客是也王谓五亨陆德明云通也西者兊方居卦上故象山也处西山而无所从循思成矣王通西山以求之随之至也程先生言周王业亨通于西山之时朱先生直曰自周而言岐山在西以亨为祭享矣长宁周氏以书多方多士称太王文武例定为时王其亦知二先生之误吕仲木止疑朱说而从程先生王业之言此近于五十步之论矣
　　证音【据何氏告蒙约舍音舍王弼作去读非】　证句【以爻辞功也二字为句】
　　蛊【巽下艮上】
　　蛊元亨利涉大川先甲三日后甲三日彖曰蛊刚上而柔下巽而止蛊
　　蛊元亨而天下治也利涉大川徃有事也先甲三日后甲三日终则有始天行也
　　蛊者前人之壊绪四前后之交互兊为泽有大川之象虞翻谓二动之坎九家复谓自泰来干天有河坤地有水不可也三互震东为甲也三日指互震三画言巽固进退不决茍非艮止于上则亦未蛊若巽而动则为恒矣先甲三日为巽初致蛊之由后甲三日则震上饬蛊之极故恒曰终则有始蛊亦曰终则有始马季长曰艮在东之北巽在东之南而蛊上艮下巽故称先甲后甲其意先天甲在东之离由甲逆数离震坤三位而得艮先甲三日也由甲顺数离兊干三位得巽后甲三日耳此其言偶中矣然圣人之取甲于蛊岂徒摽其位乎他若虞翻以贲无妄卦变定之既迂曲不通而子夏传以癸丁为言郑以先为造作新令之日先三日用辛取自新后三日用丁取丁宁朱义从之皆太新巧苏氏以先三甲申尽于已而阳盈将乱后三甲寅尽于亥而后变为终始天行于卦象天道之运虽通而失三日之义矣徐直方曰先三后三为六爻已终而七则更端七日得七日来复皆其义所谓终则有始天行也
　　象曰山下有风蛊君子以振民育德
　　山下有风则何以蛊邵子曰蛊者风之族也虫以风化故字从虫今夫山下有风则木多滞淫而虫生焉蛊之象也朱先生曰振民有风象育德有山象
　　初六干父之蛊有子考无咎厉终吉象曰干父之蛊意承考也九二干母之蛊不可贞象曰干母之蛊得中道也九三干父之蛊小有悔无大咎象曰干父之蛊终无咎也六四裕父之蛊徃见吝象曰裕父之蛊徃未得也六五干父之蛊用誉象曰干父用誉承以德也上九不事王侯高尚其事象曰不事王侯志可则也
　　诸爻取父母之象李吴湛子尝有说矣有未畅者别衍足其意曰上干阳居隂父之已殁者五坤中居阳母老而存者蛊父殁母存女长子幼之卦也爻兼取互义初巽女暂摄亡父所遗一家之事也干蛊者必阳刚初才隂位阳嫌于司晨初之无咎幸借其子之权也九二兊女专任寡母一身之事也母主乎内之中妇人无外事故独二言母蛊也象言得中道中犹内也九三震男有材智而体巽权故其干蛊虽有小悔而无大咎六四艮男年幼稚而当艮止故徃见吝徃未得言无如蛊何六五用誉者何也崔子钟曰六五干蛊惟在用誉二多誉也非谓可致闻誉子钟言是也艮男依母才弱而志刚故用阳德以辅之承以德二干爻故称德也不事王侯艮为止也巽言志艮言意皆于主爻言之刚柔之别也虞翻以为自泰而变泰初之上以初与三皆干干为父二亦阳而独称母者谓应在六五也犹为可解然至上卦则于泰为坤而六四六五皆反称父蛊则既已不通李鼎祚爻位之说亦直可施诸下卦而已近江夏刘绩以谓九二干母为继初六之后九三干父继九二之后内卦以家言也外卦以国言也六四外卦继九三后位近君乃世臣子承父事之象盖蛊为前人已壊之绪而卦画以下为前也至五继六四亦谓之父者则曰人君别子故另取位义又复支蔓矣岂所谓植遗腹朝委裘之时乎
　　证音【据俞氏先后皆去声】
　　临【兊下坤上】
　　临元亨利贞至于八月有凶
　　临八月何子元曰先儒自寅至酉为观其说是也今按李鼎祚自建丑至申为否虞翻郑元自子至未为遁者非阳生言七日隂生言八月者陆希声言兊在西方月生于西兊象得八故曰八月戒在逺震在东方日生于东震象得七故曰七日喜于近七八主静故于彖象言之王介甫诗说云阳生言日隂生言月沙随程氏曰阳极于九而少隂生于八隂之义配月隂极于六而少阳复于七阳之义配日盖衍其说也
　　彖曰临刚浸而长说而顺刚中而应大亨以正天之道也至于八月有凶消不乆也
　　大亨以正亨通也天指二之刚中也杨敬仲曰惟民生厚因物有迁与物通者徃徃失正而况大亨乎大亨而不失其正者非人之所能为也大亨人亨也正人正也而曰天道明其不加人为也人心至动至变无思无为是谓天性之妙天之道也
　　象曰泽上有地临君子以教思无穷容保民无疆朱先生曰教之无穷者兊也容之无疆者坤也
　　初九咸临贞吉象曰咸临贞吉志行正也九二咸临吉无不利象曰咸临吉无不利未顺命也
　　尔雅丘左高为咸右高为临泽上有地是谓丘也卦惟二阳如复震故有咸临之象湛先生谓临之名义乃上临下今徧临者则下临上不知彖传刚浸而长临所繇取象不必谓上临下也吕仲木又引程先生諴感之说谓卦惟一阳乃可言临按程先生说出王弼弼弃象者不足与论咸临之义也或曰咸之九四九五降而下接于民则为临之初九九二故曰咸临张文饶又谓临初二有咸象以咸之用在兊之说皆非也未顺命者六五在二隂之间故虽知临其命未必皆当二体兊说嫌于舍我所学以从上然本刚中而应故有都俞吁咈焉孔頴达曰斟酌事宜有从有否者是也朱先生未详胡安定晁景迂冯厚斋曰未羡文不达爻义荀爽云阳当居五隂当顺从今尚在二司马君实因谓二在下体小人未尽受命亦非也
　　六三甘临无攸利既忧之无咎象曰甘临位不当也既忧之咎不长也
　　三不中不正又兊口柔说互坤土味甘故为甘临之象与甘节之甘异矣动则成干三惕若忧象也故无咎同或曰与泰艰贞无咎同以三变成泰项氏曰六三以甘媚临而无攸利见二阳之难说既忧之无咎见二阳之易事也
　　六四至临无咎象曰至临无咎位当也
　　至临者坤兊之交地泽相依临之至也以六居四正也去其正而止曰位当何也彖传归大亨以正于刚中故不予隂以正也
　　六五知临大君之宜吉象曰大君之宜行中之谓也知如字六氏作去读非干知坤能知指九二干爻临谓二咸临于已大谓阳干君坤藏大君亦指二宜谓刚中干九二所谓君德者是也临之权在二二以刚中君德未顺命以应五五有君位柔顺居中委而聴之各行其中吉之道也刘绩引纬书阳气在内中和之德应乎盛位浸大之化行于万民庶几近之或曰临四五自咸初二升而上达于君若尧之鳏寡无虐者
　　上六敦临吉无咎象曰敦临之吉志在内也
　　尔雅云如覆敦者敦丘注江东呼地髙堆为敦上居艮坤二土之终是髙地之象柔顺于上内临二阳以待其进故曰志在内内谓内卦也柔敦有七义恕泜大勉谁何迫聚即无以为厚者
　　句字音无误
　　观【坤下巽上】
　　观盥而不荐有孚颙若
　　观依陆去读郑康成曰诸侯贡士于天子大夫贡士于其君以礼宾之唯主人盥而献宾宾盥而酢主人设荐则弟子也今观六爻俱无祭义而有观国宾王之文汉五行志地上之木为观其于王事亦可观是也自马季长以盥为灌地降神王弼因谓祭莫盛乎盥误盥为灌矣程先生云不可使诚少散如既荐后长宁周氏以荐有借解而不知荐无乱意谓恭己南面豫殷荐上帝岂可训乱耶王肃本作盥而观荐吴幼清曰敬之感人甚速观祭者但观其初盥不待既荐之后也二家文虽通失本防矣有孚颙若有孚者下之孚也彖传所谓下观而化也颙说文云大头也诗云其大有颙凡卦以初为下终为上上二阳头之象所谓大观也朱先生止谓尊敬殆有遗论文中子赞易至观曰可以尽神然乎哉
　　彖曰大观在上顺而巽中正以观天下观盥而不荐有孚颙若下观而化也
　　大观之观依王肃以观之观依徐氏作平读化者观宾兴而人知厉矣
　　观天之神道而四时不忒圣人以神道设教而天下服矣
　　陆曰一本作以神道设教晁曰当无以字
　　象曰风行地上观先王以省方观民设教
　　初六童观小人无咎君子吝象曰初六童观小人道也初以隂居下去五最逺之象吴幼清曰观艮之互体少男为童小人无咎君子吝项氏曰百姓日用而不知君子不着不察则可羞矣
　　六二闚观利女贞象曰闚观女贞亦可丑也
