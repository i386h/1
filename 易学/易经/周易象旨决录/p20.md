<!-- { "loadSidebar": true } -->
　　子夏传曰次实腹也则非耳矣耳五而言于三俞氏所谓耳虽出于鼎口而根于鼎腹三为鼎腹者是也革谓变异三五异体非应之象塞不通谓革于四也三变互离为雉互坎成膏九三实而可食者而其行废莫之举矣虽有雉膏安得食哉互兑为泽当以木巽火之际阳入于阴九六相合致雨之象亏悔者三与上不应故三有所欠而悔也终吉者俞氏所谓三五同功五受上而行三亦与之俱行是也失其义者汉五行志及虞翻并曰鼎以耳行耳革行塞也朱义以越五从上为失非象防矣
　　九四鼎折足覆公餗其形渥凶象曰覆公餗信如何也足谓初四为诸侯上公之位餗者李鼎祚曰雉膏之属是也亨以享帝养圣贤非适其私故曰公餗周礼醢人糁食注菜餗又笋菹注郑氏云竹萌曰笋笋者餗之为芽八珍所用马云防也按陈留谓防为鬻鬻非公鼎之珍矣形渥如程先生説与覆餗相连读之四居大臣之位刚而不中下应阴柔故其象如此鼎量极于四其上则耳矣受实必有余量以为溢地故三忧不食明不可复加也至四则溢而覆矣初未实鼎则颠趾利出否四已实鼎故折足为凶语其位也信如何以其应初非所信而信也
　　六五鼎黄耳金利贞象曰鼎黄耳中以为实也六五中而不亢柔而有容故曰黄耳五变体干为金所以扛鼎者宋衷互兑非也虞翻谓三贯鼎两耳干为金朱先生因谓下应九二之坚刚非也三非二亦非也九二之实利在于行而不食故六五之耳利在于贞而不行
　　上九鼎玉大吉无不利象曰玉在上刚柔节也九家震为玉上变体震为玉或曰干为金玉五下应二三互干故有金玉之象宋衷曰玉贵于金上尊于五故以别之然二三非也吴俞皆曰五谓上为金上乃自为玉滋不达于义矣上九离成炎极者玉而后可三以不食为忧故上耳得玉则大吉无不利或曰鼎象也全体一鼎分上下体则为二鼎上体之鼎有耳而无足故曰折足下有足而无耳故曰耳革
　　证衍文【据郭京举正彖传衍而大亨三字】
　　震【震下震上】
　　震亨震来虩虩笑言哑哑震惊百里不丧匕鬯
　　吴氏曰干阳君也坤地国邑也分干之一阳以主坤国邑诸侯之君也一阳象雷二阴象百里之地下震象匕互坎象鬯互艮象手执之郑康成曰人君于祭之礼亲匕牲为鬯而已其余不亲为也
　　彖曰震亨震来虩虩恐致福也笑言哑哑后有则也震惊百里惊逺而惧迩也出可以守宗庙社稷以为祭主也
　　俞氏曰远谓卦之外体迩谓卦之内体内外皆震有远迩惊惧之象
　　象曰洊雷震君子以恐惧修省
　　初九震来虩虩后笑言哑哑吉象曰震来虩虩恐致福也笑言哑哑后有则也
　　成震之主故爻辞与彖同
　　六二震来厉亿丧贝跻于九陵勿逐七日得象曰震来厉乗刚也
　　二虽乗刚然柔顺中正足以自守故其象如此亿余氏云大也谓辞亿度皆非占用其变则互离亿蠃蚌贝也跻于九陵在互艮之下故称陵震为足足乗初九故称九陵虞氏説是也勿逐七日得胡氏云二至上上至二七数困学记薛氏云易以初爻为七日举前卦而言也震之七日得亦初爻葢得之虞氏乃曰四已体复故丧贝勿逐此自谓二何闗于四哉至谓震数七离为日故七日则震数之七亦未了然见其所出若干宝以书诞保受命七年之语因为七年之日益于卦象不相谋矣苏氏曰初九之威不可犯也来则未危故虽丧贝而勿逐跻于九陵以避之初不遂其震而继之笑言故七日可以得所丧丧贝以明初之威七日得以明初之不以威穷物也
　　六三震苏苏震行无眚象曰震苏苏位不当也
　　四震则近上苏言下震之声将尽下苏言上震之声复生位在二震之间故其象如此互坎疑于多眚然居震动之上又动则坎象不见逺于敌应居外而震不能及故无眚矣
　　九四震遂泥象曰震遂泥未光也
　　遂依荀氏本作队泥虞氏曰坤土得雨也位在于阴坎中而震队泥之象与屯五同故未光陆氏以去声读泥非也
　　六五震往来厉亿无丧有事象曰震往来厉危行也其事在中大无丧也
　　初始震为往四洊雷为来五当震往复来之时厉雷声之厉也亿大也
　　余氏象以大无丧释之则亿丧贝亦大也六五虽往来皆厉而队泥之威不复如二之丧贝黄东发称邹氏之説而不知自苏氏出也
　　上六震索索视矍矍征凶震不于其躬于其邻无咎婚媾有言象曰震索索中未得也虽凶无咎畏邻戒也重震之极雷声渐小而消散故曰索索上变体离故曰视然本自震来故矍矍不定以阴柔处震衰慑其余威而征以避之则四将益张故凶无九四坠泥之威止可及五而不能及上可以戒而无咎勿庸征也六爻皆无应四得据二阴而有之则四上之婚媾也四始欲以威克然坠泥而不能继则及于上六有言而已震为善鸣故有言象苏氏曰六二丧贝而五无丧六三震行无眚而上六征凶九四之不及初也逺矣
　　证字【据荀氏遂泥作坠泥】　　　证音【据荀氏泥作平声读】
　　艮【艮下艮上】
　　艮其背不获其身行其庭不见其人无咎
　　背北堂身所隠息也在庭之后谓上九身谓六四虞翻李鼎祚曰艮为多节故称背非也艮为门阙门阙之间乃庭中之象谓三也三当人位坎为隠伏故行其庭不见其人虞翻以观坤为身观五之三折坤为背故艮其背坤象不见故不获其身则亦见曲学大甚矣朱先生为动静各止其所而皆主夫静所以无咎夫茍动静各止其所则是传所谓光明之道矣何但无咎哉且既各止其所则主静之云似为剰语矣
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　艮虽以止为义而卦象一于止者上当阳穷故止三体互震为行此光明之道也孔子于释彖辞之象别赞艮道如此与文王彖防少异止其所下乃释文王之辞背乃止之所上下敌应释不获身行庭不见人之义八纯皆敌应而独艮言不相与者艮主乎止也艮其背则其止有所矣艮止之义广艮背之义狭也或曰易背为止之説何如曰朱先生本王弼谓易背为止明背即止而项氏玩辞曰弼以前无艮其止之説按古文背字为北有讹为止之理然则晁氏谓依卦辞作背是也故必察光明与无咎之分而背止之义乃可以别矣
　　象曰兼山艮君子以思不出其位
　　初六艮其趾无咎利永贞象曰艮其趾未失正也六隂柔居下而能静者苏氏曰趾能静而听于腓者也艮趾不害于腓之动止而听腓之行止以为节艮之正也故利永贞非朱义戒辞之意利永贞之为言即传未失正之意也
　　六二艮其腓不拯其随其心不快象曰不拯其随未退听也
　　拯依一行作抍马云举也二以阴居阴而材本柔有上下敌应有不能举五之象二之所随谓五也其心不快坎有心加忧之象二下而五上故云退未退听坎为耳也虞翻王弼俱指初为随程朱二先生俱曰三非
　　九三艮其限列其夤厉薰心象曰艮其限危薫心也马虞云腰束带处为限谓三居二体之间如戸限列当依孟喜作裂夤当依荀氏作肾互坎象艮三本止之主然互震而动故有裂夤之象也薰依虞翻作阍阍守门人艮象坎盗动门故厉阍心古阍熏通荀氏为勲或作动皆非今按公羊阍杀吴子作熏杀则虞説是也熏说文训火上出出马因言熏说其心未闻易道以坎水熏灼人者震以动为主而所主之四互坎故中未得艮以止为主而所主之三互震故为熏心易之所贵时止时行耳
　　六四艮其身无咎象曰艮其身止诸躬也
　　尔雅身绅也总括百骸止诸身则无方矣旧读为大姙有身之身不然止诸躬王伯厚云身为躬见躬而不见面説文躬从吕从身吕背膂也犹言艮诸其背耳爻言艮身则其义不止无咎也而仅曰无咎故象以止躬明之以四之位正可当背故也或曰股上膈下前脐腹后腰膂肾所在处乃生身之所由始呼吸之根气所从生止其身则气住而神亦住四以柔居柔专气致柔者所以止其身也亦通
　　六五艮其辅言有序悔亡象曰艮其辅以中正也以柔居中故其象如此虞翻曰艮为止在坎车中故艮其辅辅车相依犹辅颊也言有序互震为言也正依朱义作羡文以上下叶韵得之胡仲虎曰咸多象面艮多象背
　　上九敦艮吉象曰敦艮之吉以厚终也
　　证字【据晁项并古文彖　　据子夏一行传艮止作艮背　　　拯随作□随】
　　【据孟喜列夤　　　　据荀氏裂夤之列作裂　　　　　之夤作肾】
　　【据公羊及虞氏薰心作阍心】　证衍文【据朱语録中正之正羡文】
　　渐【艮下巽上】
　　渐女归吉利贞
　　彖曰渐之进也女归吉也进得位往有功也进以正可以正邦也其位刚得中也止而巽动不穷也
　　吉下依王肃本也字羡文下脱利贞二字渐之进也女归吉也进得位往有功也此明女归之吉也进得位者巽往居外得长女代母之位横渠指为六四是也朱义以涣九进三女九进五者非女归之义矣若湛子谓二以柔顺居中以上承阳则于进义不明又艮为少男亦难取女义俞氏指为归妹倒体三进为四则虽近似然易之倒体多列正卦于先而后着倒体之象今渐在归妹之先疑非其义矣进以正可以正邦其位刚得中此明利贞之义也谓女进以正刑于之化可成因可正邦其位刚得中明妇道无成正邦之功因九五刚中非四所能专也前明渐之意故曰进得位后明渐之贞故曰刚得中所指各不同也止而巽动不穷内不止非渐之道外不巽非进之道杨敬仲曰止者寂然不动巽者随时顺理止非强止道心无体本无可动变化进退巽动无穷虽动犹不动也朱先生曰自二至五皆得正又曰自涣九进三旅九进五皆得正殆不然矣
　　象曰山上有木渐君子以居贤德善俗
　　居贤德善俗郭京举正云注曰贤德以止巽则居风俗以止巽乃善今本正文脱风字也
　　初六鸿渐于干小子厉有言无咎象曰小子之厉义无咎也
　　初称鸿婚礼纳采用鴈鸿鴈之大者彖言女归吉故爻因之以取象也李鼎祚曰自二至五体有坎离离为飞鸟而居坎水鸿之象也干者虞翻曰小水从山流下之称艮为山为小径坎水流下山故鸿渐于干也小子厉有言艮三索得男为小子艮又为言也初六远则无应近则遇二两阴不能相容故小子厉有言然渐道当然非志于利者故无咎也
　　六三鸿渐于磐饮食衎衎吉象曰饮食衎衎不素饱也磐依汉郊祀志作般孟康云般水涯堆二当互坎可称水涯之堆虞马谓艮为山石非也互坎为饮二变互兑为食朱义渐远于水进于干而益安夫鸿水鸟也据于石则又何饮食乎杨敬仲曰人情大抵好进惟有道者不然饮食衎衎疑于不事事而素饱故象释人之疑曰不素饱也
　　九三鸿渐于陆夫征不复妇孕不育凶利御寇象曰夫征不复离羣丑也妇孕不育失其道也利用御寇顺相保也
　　尔雅高平曰陆水中平地三动则成坤故为陆夫指三郑云坎为丈夫水流而去虞翻曰三动阳死坤中坎象不见也阳本上物艮止于下之象妇指四巽为妇离为孕三动成坤离毁失位亦三近比四无以正室孕子之象利御寇离为兵戈甲胄坎为寇盗秀岩李氏曰四非婚乃寇是也自下御上三动坤顺坎象不见而又艮体而止巽顺物莫能违故利用御寇也葢动与不动皆有其象矣
　　六四鸿渐于木或得其桷无咎象曰或得其桷顺以巽也
