<!-- { "loadSidebar": true } -->
　　六五贯鱼以宫人宠无不利象曰以宫人宠终无尤也五剥之主凡剥者皆其类也故虽体艮欲止而在下者将附以进五变巽为绳而巽又有鱼象洪景卢言易中鱼皆指巽是也贯鱼指下四爻皆从巽来如鱼骈头贯之以绳自上及下也五统羣隂如后统众妾四为夫人佐后三下卦之长为九嫔以主九御二为世妇初御妻宠宫人不及以政受之隂事尚顺也望前先卑望后先尊剥之势至五而极顺而止之其权在五故其象如此彖传曰观象观卦名也观二阳之卦五所自变非谓观察也终谓上九
　　上九硕果不食君子得舆小人剥庐象曰君子得舆民所载也小人剥庐终不可用也
　　艮为果蓏蓏当二柔果当一刚上九之象故称硕果也君子谓上阳小人五隂也舆者下坤为大舆下完而上覆可以任载阳无尽理也庐更为门阙之象上壮而下挠虽有门阙不可用矣艮之为门阙者在上故曰终上卦之终也朱先生云庐谓防柄防柄之籚从竹盖积竹也与经文庐不同字而义又无取不如本义说矣何子元云与小象合者也
　　证音【据赵氏辑闻剥也之剥音扑】
　　复【震下坤上】
　　复亨出入无疾朋来无咎反复其道七日来复利有攸徃
　　复出入古注入则阳反出则刚长盖剥一阳在外倒转为复则反于内也无疾谓阳生有渐而不遽也五隂之朋来顺一阳善补剥时之过无咎之象也虞翻曰出震成干入巽成坤复取阳长而又何以言成坤哉朱先生以为已之出入近人事舍取象之义矣吴幼清曰复自师而变师之初还复于二为出师之二还复于初为入谓一阳之出有师象可也而必师初复二二复初又取临泰壮夬所变之卦还复未变之时以明朋来之义尤为游辞凿说以反复其道者程先生曰消长之道反复迭至也七日来复者卦起中孚六日七分也褚庄并云五月一隂生至十一月一阳生朱义遂主之侯果又以豳诗一日二日为言见变月言日之意然临一阳长而言八月则其说不能通于彼矣虞翻李鼎祚皆本易轨谓爻主一日剥卦阳气尽于九月之终十月末纯坤用事坤卦将尽则复阳来隔坤卦六爻为六日复来成震一阳爻生为七日其说原于易纬稽览图既曰爻主一日剥阳尽于九月终矣又曰十月末纯坤用事坤将尽则复阳来是不为一月来复乎故卦起中孚六日七分为复者其义明矣养生家亦曰时有六当五日采药用一半为七日来复道枢易成子言抱一者用四十九日而圣胎成人生四十九日而七魄全死四十九日而七魄絶此来复之数隂阳之极皆有以窥此矣
　　彖曰复亨刚反动而以顺行是以出入无疾朋来无咎反复其道七日来复天行也利有攸徃刚长也
　　刚反动而以顺行古读至动为句刚言反见元贯始终而今循之反旧也剥上九刚为止反遂成震为动故曰刚反动陆刚反断句若曰动而以顺行则动与行何所分视豫顺以动不多一行字乎彖言天行者蛊剥复也蛊乱极而治复隂而阳生乎利徃者以初初者复之主爻刚所自长也
　　复其见天地之心乎
　　天地以生为心静不可见而动可见也复见天地之心与咸恒遯壮不同何也横渠之言曰心隐于微情发乎显也辅嗣以寂然至无为本夫阳动而隂静者也复一阳之卦何得言无言静乎
　　象曰雷在地中复先王以至日闭关商旅不行后不省方
　　先王也者先代之王也后谓时王也遵先王之遗意而广其条也闭关象坤之阖户商旅象坤之众俞氏说如此震为大涂商旅之路坤为静不行之象坤为地方之象顔师古训方为常谓常务非也项氏曰彖取阳之复来故可以出入象取雷之在地中故不可以行
　　初九不逺复无祗悔元吉象曰不逺之复以修身也祗按说文提出万物之象居复之初知几即复无逺而提出已形之悔元吉之象也杨敬仲曰意起为放不继为复不继不再起也元始也复于意未动之始也其言简明矣王肃陆绩作提安也荀爽九家作防多也书不同文德明季长以为适所以之辞康伯侯果训为大郑氏训为病皆于文义不贯传义皆释云至然抵可训至祗非抵也安有至意哉
　　六二休复吉象曰休复之吉以下仁也
　　休读如休休有容之休二才位俱隂柔顺中正刚之来复而无所竞故称休复正与下仁之防符防仁指阳所谓天地之心也王应麟曰复之初即干之元干为木果在春为仁发生也下仁下附初九二先生别申休义为美非矣
　　六三频复厉无咎象曰频复之厉义无咎也
　　频郑氏作卑晁以道曰卑古文频字今文作颦六三才刚而位柔刚之来复顺之则不堪竞之则不能故颦蹙以待之虽不如二然义无咎矣升阳子曰三体震木而变火是始青天中碧落空歌也上与坤交生浮黎土矣火性炎赫故称厉土能生金为空气金胎木体仁金体义故曰义无咎明金情恋木慈仁也其亦窥此也乎
　　六四中行独复象曰中行独复以从道也
　　凡卦三四皆可言中如益三四皆以中行言又卦五隂二三近阳五上逺阳四居逺近之中在震大涂之半故曰中行其称独复初一阳独四应之也二以初为仁四以初为道者道自行言率性之义取四为外体象也朱义四处羣隂之中而独与初应者虞翻指为俗说讥切之曰中谓初震为行初一阳爻故称独四得正应初故曰中行独复盖虞以中为内疑于初九繇辞矣
　　六五敦复无悔象曰敦复无悔中以自考也
　　敦者坤土而隆其上之象六五隂之方盛然体柔顺故能因四之独复而附益以自托也俞氏曰二居下卦之中而休复四居五阳之中而独复五因二四之中自考乎已之中是已考如考中度衷之考以成训者或于本义不协矣
　　上六迷复凶有灾用行师终有大败以其国君凶至于十年不克征象曰迷复之凶反君道也
　　上六隂暗之极居坤之成坤为先迷故曰迷复郑康成曰异自内生曰害物为灾也行师者坤为众荀爽谓上行师而距于初阳息上升必消隂终有大败是也其君谓五虞翻谓坤为邦国故国君凶十年者李鼎祚曰坤数主十也干无十坤无一隂数极于六而七则又为干之始阳数极于九而十则自为坤之终故凡言十坤终之象此行师一事而象三行师大败为已也以国君为人也十年不征两师皆不兴幸免凶败然民离国弱迟之十年亦不能出也江夏刘绩曰迷复凶有灾此言不从阳之凶上六比君欲为六五征不服然终不克此言敌阳之凶是也反君道者五中以自考上六不终也
　　证句【据古读彖传刚反动为句】　　证字【据郑氏晁氏频作颦】
　　无妄　　【震下干上】
　　无妄元亨利贞其匪正有不利有攸徃
　　妄者二隂耦画之象无妄者一阳竒画之象阳一在内则不二故名无妄元亨利贞者据其体外来为主者辨其分震下有外来为主之嫌犹所谓外铄非知能之良耳性无去来故文王特摽之盖以辨圣学也卦象有此二义匪正指外来之刚谓初也刚在上为正在下则称外来说卦以大畜时无妄灾对言之刚自外来而主内则不若大畜之在上盖匪正矣故异自内生不利攸徃之象也元亨利贞者圣学也俞氏以上九当之云乾道之变非天道之正夫乾道天道异乎哉夫俞氏泥实象过矣
　　彖曰无妄刚自外来而为主于内动而健刚中而应大亨以正天之命也其匪正有不利有攸徃无妄之徃何之矣天命不祐行矣哉
　　卦以下为内上为外阳本在上故称外来对大畜之辞也大畜以艮上一阳为主刚在外无妄以震下一阳为主刚在内程先生曰坤初六爻变为震朱先生曰自讼来皆非也震卦一君二民主初阳内动而外健故大亨五刚中而应二故正正释贞天命犹言乾道天地之中正即道道即命也祐依马氏作右大畜无妄反复之卦干遇艮七而为大畜卦图右行逆数也无妄则震左行遇干一干不为贞而为悔干运非大畜右行之时有无妄之灾矣圣人观图察顺逆之数明二卦反复之象以释为主匪正之义旧说以虚辞通实象非也
　　象曰天下雷行物与无妄先生以茂对时育万物对时育物先王而君子不用者贵有其位乎物与依黄润玉作读张清子集注与即应字天雷而物应也
　　初九无妄徃吉象曰无妄之徃得志也
　　爻与彖辞异彖辞据六爻之反复言爻辞据六爻之定体言初九刚为主于内上应九四两刚不相牵系直心而徃此心之本体故曰得志
　　六二不耕获不菑畬则利有攸徃象曰不耕获未富也简辅不耕不菑为读据古注陆德明读非无妄主震初动于六二坤土之下二以柔顺中正而从之初先耕而二因以获震为禾稼艮为手禾在手故有获象田者一嵗反草曰菑三嵗悉耨曰畬初爻非坤故不菑歴三位而五以刚中应之故有畬象徃者徃应五也隂虚故不富不求富也礼坊记易曰不耕获不菑畬凶加凶焉记者不知易矣
　　六三无妄之灾或系之牛行人之得邑人之灾象曰行人得牛邑人灾也
　　隂不中正居震极而互艮止不能攸徃故象如此坤为牛指二坤画离牝牛亦二也三本互体巽绳而系离牛艮鼻者五非三应称或居上卦人位在震大涂称行人应二故称得牛牛为五得则三坤三画为失所乗邑居六画为邑人故以为灾无诘捕之象也虞翻曰干四据三故行人之得三繋于四故邑人之灾象防不明矣
　　九四可贞无咎象曰可贞无咎固有之也
　　义谓阳刚干体下无应与可固守是也不及初吉不如上无利矣有犹孟子言我固有之本爻固有之德耳义谓犹守者非
　　九五无妄之疾勿药有喜象曰无妄之药不可试也五何以有无妄之疾疾谓隂也吴幼清曰疾者以外物之应足以为内心之病九五刚中则无妄其有应则疾矣侯果谓四三妄处五乃忧疾是百姓有过在予一人者今详九四无妄处之迹圣人之应物来则照而去不留是犹无妄之疾耳不屏絶外物而外物自不能为累何以药为哉药者虞翻所谓巽木艮石称药矣
　　上九无妄行有无攸利象曰无妄之行穷之灾也上九以干主爻健极而居卦终故其象如此无妄之德动而健非禁其行者此盖由位生也祸福无不自已求者无妄而更欲行则异自内生已非无妄又况于行而穷之乎杨敬仲曰穷之则灾是也穷之也者穷之也徃说文云之也由是而之焉故吉行则进而有为也崔子钟所谓下三爻贵动三则居者灾上三爻贵静上则行者凶也
　　证句【据简辅不耕　　　据黄润玉不菑为读　　　　物与为读】
　　证误【据马融不祐作右】
　　大畜【干下艮上】
　　大畜利贞不家食吉利涉大川
　　大畜大壮皆四阳占皆曰利贞何也胡仲虎曰壮而不贞其壮也刚而无礼畜而不贞其畜也博而寡要其不家食何也郑氏说九三至上九頥象居外纂言兊口在四食于外皆是也虞翻二称家二五易位成家人家人又体噬嗑食者非李鼎祚干贤人贤人在艮宫阙故不家食亦非也利涉大川吴幼清云二四五上有舟象干健应五上进有舟行而前之象
