<!-- { "loadSidebar": true } -->
　　初六旅琐琐斯其所取灾象曰旅琐琐志穷灾也琐琐郑王肃云小也艮为小石故琐琐今按晁以道云琐琐玉声亦小石意斯者役之贱者也古谓折薪为斯上应离故取斯义斯者初自谓其指三所取谓二苏氏曰覊旅之世物无正主近则相依自九三至上九皆阴阳相怜故三之所谓在三初六穷而无依于六二三焚其次并以及初故曰斯其所取灾也
　　六二旅其次懐其资得童仆贞象曰得童仆贞终无尤也
　　九家易曰以阴居二即就其舍承阳有实故懐资懐资不露善处旅而免祸矣童仆谓初艮为小子故仆称童仆李鼎祚曰六二履正体艮艮为阍寺童仆贞之象也二因三之助以初故得童仆初虽四之应而四为三所隔终岂有尤之者哉俞氏曰贞当自为句周礼太祝祈永贞贞亦占之美辞愚谓此意象也黄楚望所谓象外之象者必此类他爻放此
　　九三旅焚其次丧其童仆贞厉象曰旅焚其次亦以伤矣以旅与下其义丧也
　　虞翻曰离为火三动艮壊故焚其次艮为童仆坤为丧三动艮灭入坤故丧其童仆旅与下谓初苏説是也其谓六二我之次非也次指三所处者二即而三焚二去离火稍远而三近也二得童仆而三丧二去初甚近而三则远矣其相反者俞氏所谓六二柔得中九三过刚而不中也据六二丧其童仆贞为句程传是厉谓以严厉失之也以依鄱阳胡氏作已伤谓已见伤于上而复不敢以待下也
　　九四旅于处得其资斧我心不快象曰旅于处未得位也得其资斧心未快也
　　处犹诗爰处之处徐氏曰居者已定居处者暂住而已李鼎祚曰九四失位而居艮上艮为山非平坦之地是已四体兊巽巽为木兑为金木贯于金即资斧斫除荆棘之象我心不快四动互坎为心虞翻谓二动非己所乗者刚不得其所而得其资斧之地故其心不快是谓差强于三不及二矣
　　六五射雉一矢亡终以誉命象曰终以誉命上逮也雉谓上焚巢之鸟干宝曰离为雉为矢互兑为决矢决于外射雉之象外上也一矢亡虞翻曰五变干体矢动雉飞雉象不见故一矢亡程先生所谓无不中葢射以一矢而即亡其雉亡之言死也终一卦之终指上也传曰卒成之终谓是矣象称上逮明上即终也以用也五成离之主为言而互兑说则其言誉命也上居旅之成而五柔徳而能顺其刚则上以誉命归之说防以谓无正位之实仲尼旅人近之石守道曰止能逮及于已葢能承顺于人是也虞翻曰誉谓二巽为命六五即次于二二多誉上逮者二之逮五非矣五旅于外顺刚之不暇焉能次二者乎
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　鸟焚其巢侯果曰离为鸟为火巽为木为风鸟居木上而遇火焚巢之象也旅人九三也三于六爻居人位兑为笑离号咷也三四五互兑在下离在上是先笑后号咷之象谓震为笑上变则成震象在前故先笑应在巽巽为号咷象在后故后号咷者非也上者三之所次三之焚次亦已伤矣徒以艮狠过刚之资直前而不察葢至于止而后知之始号咷也离之彖曰畜牝牛吉六五之谓牛矣居卦成处离极炎上骄亢而下不比五故丧失之易者上居一卦之穷疆易之象旅人牵车牛服贾而丧诸境外也终谓卦终莫之闻用离明不用坎顺也吴防清曰卦惟三五为旅人初言其时二四上言其地处旅之道宜柔不宜刚五柔而中三刚而过是以五得材得人而誉命三既无可居又不可行而凶也
　　证句【据俞氏六二　　　据六二爻辞及程贞字自为句　　　传丧童仆贞为句】
　　证误【据鄱阳胡以伤已伤】　证衍文【据石磵易彖传衍下小亨二字】
　　巽【巽下巽上】
　　巽小亨利有攸往利见大人
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　重巽以申命朱子曰内巽者命之始外巽者申前之命也晁以道徐氏新义申命之下有命乃行也一句误写入按注唐郭京举正徐氏同何子元云王弼本注命乃行也未有不巽而命行也今连二句读之上句在注实赘矣刚巽乎中正而志行者申言之耳陆绩曰二得中五得正体两巽故曰刚巽乎中正皆据阴故志行自王辅嗣而下皆同独朱义从虞仲翔指九五非也或疑二五象传得中正中而欲从虞朱岂知象据一爻彖指全体而重申皆论六画卦哉柔皆顺刚统一卦言小亨者阴为卦主陆绩言是也所以为巽者初与四也二五虽据用事之地而权不在焉故曰刚巽乎中正而志行言必用初与四而后得也权虽在初与四而非用事之地故曰柔皆顺乎刚言必顺二五而后亨也利有攸往利见大人见二五也有其权而无其位非二五之大人孰能容之大人如干二五皆称焉苏独指九五非也项氏玩辞曰重巽以申命是小亨也事必待申命而后行岂大亨之规哉刚巽乎中正而志行是利有攸往也柔皆顺乎刚是利见大人也
　　象曰随风巽君子以申命行事
　　初六进退利武人之贞象曰进退志疑也利武人之贞志治也
　　武人与履武人同皆以阴据阳者虞翻谓干非也初六柔故疑而进退位刚故志治
　　九二巽在牀下用史巫纷若吉无咎象曰纷若之吉得中也
　　二以阳居隂巽而得中之象如此宋衷曰巽为木二阳在上初阴在下牀之象是也巽义伏二无应于上兑而据初心在于下故曰巽在牀下也用史巫纷若按説卦初兑也史指三巫指四二与四三与五同功而异位而二五两刚本不相应俞氏所谓非用三四不能达者是也三逺五故为史以达二意于五所谓祝以孝告也四近五为巫以达五意于二所谓嘏以慈告也
　　九三频巽吝象曰频巽之吝志穷也
　　三变则互坎艮虞翻曰坎为忧艮为鼻故频巽无应在险故吝也苏氏曰九三以阳居阳而非用事之地知权之在初六也下之则心不服制之则力不能故频蹙以待之也志穷者荀爽所谓乗阳无据为阴所乗号令不行故志穷葢得之矣
　　六四悔亡田获三品象曰田获三品有功也
　　六四居阴得正又在上体之下免于乗刚之悔程先生谓乗刚有悔非巽义矣翟云三品下三爻也初巽为鸡二兑为羊三离为雉也四居五下巽顺尽事君之礼故初二三皆顺之诸家援谷梁干豆賔客君庖之说非象意也虞翻知取象然狠豕之说牵强不通矣
　　九五贞吉悔亡无不利无初有终先庚三日后庚三日吉象曰九五之吉位正中也
　　五有其位而能以巽乎中正故象如此俞氏曰卦互兑为口所以造命也兑居西方故言庚初在互兑三画之先先庚三日也五在互兊三画之后后庚三日也俞庚义取马融先后义取虞翻而少度之然独明畅矣先后依陆氏俞氏俱去声读马融曰八卦兑西为金巽互兑而五在兑上故言庚十干戊己土余八日为万物终始甲者始之始庚者终之始此其说独可言庚耳而于先后三日了无所闗虞翻谓巽变初至二成离至三成震震主庚离为日震三爻在前故先庚三日变四至五成离终止成震震三爻在后庚三日以震言巽辞益纡曲李氏易传舍马而取虞岂为巽究为躁卦耶陆氏曰甲庚者皆申命令之谓甲者德政也蛊以四德创制彖言其正曰先甲后甲所以原始要终也庚者政刑也巽以小亨申命故爻言其变曰先庚后庚所以信而审之也甲出也庚更也以庚变甲天之道也先后三日使知其意审其令也蛊先甲后甲而以为终则有始巽先庚后庚而以为无初有终何也俞氏曰甲者十干之首事之端也既乱而复治则又如其初故于蛊之甲曰终则有始庚者十干之过中事之当更者也始焉不善既更而后善故于巽之庚曰无初有终其义各有所取也
　　上九巽在牀下丧其资斧贞凶象曰巽在牀下上穷也丧其资斧正乎凶也
　　上九不中不正居巽之极巽牀将以圗四也丧其资斧应在三三互离为资斧也两阳不相入故其资斧丧矣
　　证脱文【据郭徐晁何申命下脱命乃行也四字】
　　证音【据陆氏俞氏先后俱去声读】
　　兑【兑下兑上】
　　兑亨利贞
　　兑説也不谓之説而谓兑者胡翼之曰圣贤感天下之心不可以言语口舌故去其言而为兑也
　　彖曰兑说也刚中而柔外説以利贞是以顺乎天而应乎人
　　易有天道焉顺天谓上兑有人道焉应人谓下兑
　　说以先民民忘其劳説以犯难民忘其死説之大民劝矣哉
　　先民者下兑犯难上兑自三至上若坎也
　　象曰丽泽兑君子以朋友讲习
　　敬轩薛氏曰丽泽互相浸灌讲习互相益
　　初九和兑吉象曰和兑之吉行未疑也
　　兑六爻以相比取义初和兑者比九二刚中之人两阳相与和而不流故吉
　　九二孚兑吉悔亡象曰孚兑之吉信志也
　　二刚而得中虽比六三而能下与初九同德相孚説之以道故吉而悔亡苏氏曰君子之説与小人将以有济非以为利也初九以远三为无嫌至九二则初九疑之矣故必有以自信于初九者而后悔亡文与而实不与所以信于初九也
　　六三来兑凶象曰来兑之凶位不当也
　　之内为来六三阴柔不中正以九二不与己比乃来比下以为悦位不当者俞氏曰巽正位在四干在五坤在二震在初离在二艮在三坎在五兑在六也
　　九四商兑未寜介疾有喜象曰九四之喜有庆也商谓隠度四互巽进退之象石守道取西方金刚断之义不然也介俞氏读为句四与三上下异体犹疆介然者矣疾三阴邪朱义介然自守疾恶柔邪是也四位柔而才刚故象如此
　　九五孚于剥有厉象曰孚于剥位正当也
　　剥谓剥卦上六以阴据兑极妄説剥九月属剥兑之九五正当剥之六五也厉者五以阳刚中正虽孚剥而有威严也当依俞氏作平读
　　上六引兑象曰上六引兑未光也
　　上六成卦之主居説之极引于九五阴不自守説而忘返之象三上皆阴质以説为事也六三履非其位而介二阳以求説为兑刘牧曰兑体趋下是也夫初二不招三而自来兑则其心易知其为害浅故二阳皆吉而六三凶上六超然物外匿其情而托于无求以为兑者故九五引之而后至也其心难知其为害深故九五孚于剥上六有所作好失光明之德矣苏氏以引而不兑为光失之
　　证句【介余氏读为句】
　　涣【坎下巽上】
　　涣亨王假有庙利涉大川利贞
　　彖曰涣亨刚来而不穷柔得位乎外而上同王假有庙王乃在中也利涉大川乗木有功也
　　坎刚卦也巽柔卦也阳刚本居上今在下体故言来内辞也穷极也阳来在下之中不至穷极也柔得位乎外谓巽居上体当用事之地上同者四成巽之主又与五同德也始朱先生谓卦变自渐来也已复云不见三来居二之为安二之三为得位也于是蔡氏本卢氏虞氏之説云柔得位乎外而上同四也俞氏曰朱义专取两爻相比相易故失正义贲涣其最着者要当随地而观尔彼损益皆卦变固不可用比易之例遂止曰卦体疑皆未然余氏説固亦非也哉乗木上据郭京脱利贞二字
　　象曰风行水上涣先王以享于帝立庙
　　初六用拯马壮吉象曰初六之吉顺也
　　拯子夏作抍字林云举也唐阳于陵传抍赡贫民二方在险中初思上举之也二本以初三为险而当涣之时三已志外涣而去之不成为险故初同病相怜思举乎二也説卦坎为马六质柔而履初刚履刚者乗壮马也吕仲木因传义谓顺九三壮马夫在险之马何足称壮哉苏氏谓涣之初六有马不以自乗而以拯九二忠顺之至葢近之矣初不言涣救之早也
　　九三涣奔其机悔亡象曰涣奔其机得愿也
