<!-- { "loadSidebar": true } -->
　　鹿虞翻王肃作麓三互艮下画山之足也虞谓虞人四也四当三前在艮山之间虞人之象然应初比五不为之乡导故入林中吴幼清曰互坤平地互艮木震竹为林中几郑作机如商书虞机之机设械取禽兽之通称楚辞矰弋机而在上是也君子几不如舎三居下体震动之极而互艮止故象占如此也六三非阳而居于三无德而有求民之心上六莫之从也而岂如舍之哉
　　六四乗马班如求婚媾往吉无不利象曰求而往明也初方在难中乗作足之马班如求四四往吉无不利者初能得民可与有为也湛先生主四往五言者非俞氏曰六二不为初九所逼故爻辞称其贞六四虽与初九正应必待其求而后往故爻传称其明
　　九五屯其膏小贞吉大贞凶象曰屯其膏施未光也膏者坎为雨也诗谓隂雨膏之是其义也卦坎在上为云而不为雨屯膏之象也阳大隂小六居二九居五皆其正故称贞孟康言小贞臣大贞君吴幼清曰小贞谓二大贞谓五得之二体震动而正应五有小贞之象屯难之世而有助故吉然五居坎陷未能自拔有大贞之象故凶孟康以出纳之吝为小贞非也
　　上六乗马班如泣血涟如象曰泣血涟如何可长也上乗五坎马而曵班如之象处屯之终三舍已而五亦非应且在坎中皆不足归又去得民之初最逺也故泣血涟如坎为血卦为隐伏故有泣血之象也证字【据虞翻王肃即　据郑氏君子鹿之鹿作麓　　几之几作机】
　　蒙【坎下艮上】
　　蒙承屯以次乾坤之后何也屯言乎其君道主震之一阳蒙言乎其师道主坎之一阳天祐下民作之君师也君师之道皆利于贞
　　蒙亨匪我求童蒙童蒙求我初筮告再三渎渎则不告利贞
　　我谓二童蒙谓五初谓初六再谓四阳一隂二两其二而为再三指六三崔憬曰三应于上四隔于三与二为渎故二不告荀爽曰再三三与四也皆乗阳不敬按卦以二为治蒙之主崔荀说是也诸儒自王弼而下指上九失象防矣利贞者虞翻曰二五失位利变之正故利贞此于卦体灼然有见盖如是则大观在上作之君作之师矣蒙之师犹在下也阳也者宜上者也程先生独指二似少偏矣
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　象曰山下出泉蒙君子以果行育德
　　平庵项氏曰果行象泉之出育德象山之深
　　初六发蒙利用刑人用说桎梏以徃吝象曰利用刑人以正法也
　　初六敛闭之隂得九二之阳开发吴氏谓如撤覆是也坎本为律初动成兊兊为毁折以律而毁折刑人之象谓初承禀于二以施刑于四用说桎梏虞翻曰坎为穿木互震为足艮为手互与坎连故称桎梏初变成兊兊为说坎象毁壊故曰用说桎梏也之应歴险故以徃吝吝小疵也爻之言二用用刑人者说桎梏之反利者吝之反反者小惩而大戒小人之福治蒙者当于初图之遽而脱其桎梏则无忌矣宁不吝乎
　　九二包蒙吉纳妇吉子克家象曰子克家刚柔接也九二包蒙纳妇克家三事也九二刚而得中故能包六五在上之蒙乗初隂有纳妇之象又刚处于内五柔志应盖震长男之干母蛊者代渊曰上九为国师有利御寇之象九二为家师有子克家之象
　　六三勿用取女见金夫不有躬无攸利象曰勿用取女行不顺也
　　三变则巽为长女勿用取者三虽应上然隂性本柔而又坎体趋下舎上正应近见九二纳妇而从之此女子之不有躬者金夫九二干爻也干为金故称金夫
　　六四困蒙吝象曰困蒙之吝独逺实也
　　四与九二上九并不相近又非其应也易谓阳实隂虚
　　六五童蒙吉象曰童蒙之吉顺以巽也
　　艮为少男故称童蒙刘牧意卦有九二上九两刚爻六五本互坤仰承上九为顺动而俯应九二为巽愚按二者幼学之师故包蒙上者国师先攻其邪心故击蒙孔子于爻中见其象如此故特发之与彖辞少异彖传以二为治蒙之主耳
　　上九击蒙不利为寇利御寇象曰利用御寇上下顺也为依王晦叔以去声读之盖蒙之卦内险与外止合者也三为坎盗而上九应之则险与止合而蒙德成矣故不利于为之所以散其蒙也利用御之者艮德本止内恶不萌而外诱不入蒙之利莫大焉者也上为国师夏楚示威二为人师道德为范按周易钩深图曰童蒙在五击之在上是外学也耳目所入虽足以资吾见适足以贼吾之真性故不利为宼包蒙在二发之在初是内学也心之所造贵于几先一着于心便成机械所以脱桎梏吝也利者吾心之桎梏乎谓初发二非象防矣然言有可取者姑附见之上以刚御三三以柔从上上下皆顺也
　　证音【据王晦叔不利为宼之为以去声读】
　　需【干下坎上】
　　需有孚光亨贞吉利涉大川
　　五为成卦主爻有孚光亨贞吉皆言五也利涉大川干知险也大川坎象苏氏曰干之欲进凡为坎者皆不乐也是故四与之抗伤而后避上六知不可抗而敬以求免夫敬以求免犹有疑也物之不相疑者亦不以敬相摄矣至于五知干之不吾害知己之足以御是以内之不疑故曰有孚光亨贞吉光者物之神盖出于形噐之表矣或说曰需而无实无光且亨之时需而非正无吉且利之理
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　位乎之位据郑氏位音涖
　　象曰云上于天需君子以饮食宴乐
　　项氏曰饮食以养阳象坎宴乐以养隂象干苏氏曰干之于坎逺之则无咎近之则致宼坎之于干敬之则吉抗之则伤二皆莫能相懐也惟广大乐易之君则可以兼据而两有之
　　初九需于郊利用恒无咎象曰需于郊不犯难行也利用恒无咎未失常也
　　坰外曰郊恒卦名吴幼清曰初变成巽得恒下体四五变而上不变则成震得恒上体初虽变而终不变故曰用恒愚按初变则巽入而不健决三四变则为震涂而无坎陷意或然也苐象系以未失常作常解亦自得也初九以刚居刚故有此象
　　九三需于沙小有言终吉象曰需于沙衍在中也虽小有言以吉终也
　　荀爽虞翻皆曰水中之阳称沙谓与五应也二变之隂称小言谓六四兊为口舌二之四互兊也二何以致言当是时知其前险者责之以洁身知其不陷者责之以拯溺拯溺者失于见几洁身至于乱伦而二之终吉以阳德平衍易以知险又在下卦之中而能需也
　　九三需于泥致宼至象曰需于泥灾在外也自我致寇敬慎不败也
　　自我致寇盖谓其才位俱刚进不顾前迩于坎盗也九三得其正有干干惕若之象故曰敬慎不败非占外之占也
　　六四需于血出自穴象曰需于血顺以聴也
　　坎为血卦需血者抗阳而见伤之象也坎两偶之画象穴徃顺于五而聴三阳之进是自穴而出在外矣朱义以需而不进为出穴简辅疑之是矣古注云以战鬭言其出则为血以居处言其处则为穴各随事义也嘉禾朱绶曰需言天道人惟当养其气足而后交不使陷于隂险之中血即申龙战之血言三阳进交于四隂四需于血顺阳而聴其进出自坎穴以待之盖莫非先天一气也是方技家之说非易本防矣
　　九五需于酒食贞吉象曰酒食贞吉以中正也
　　坎水为酒二三四互兊为食五撤备而为具于三阳之进无复忌心也中者五也正者阳居五也五为险主而位天位钩深图所谓下三阳之援者胡仲虎曰民生之欲莫大于饮食男女屯蒙卦爻既于婚媾之正三致意焉此复以饮食之正言之
　　上六入于穴有不速之客三人来敬之终吉象曰不速之客来敬之终吉虽不当位未大失也
　　隂爻之虚故亦为穴居卦之极故曰入与六四有浅深之辨也需以五为主凡饮食主人请客羮定而又速宾上六虽不当主人之位然与人恭有礼故虽不如五之当位愈于四之大失也程先生曰隂居上不当位朱先生曰隂居上当位不知不当之义荀爽以去声读之而曰需极成讼上降居三亦岂本爻之防哉大抵当自噬嗑彖传之外当位之当皆当作平声读之四顺聴矣而何以为失血出而聴以为聴之晚矣崔子钟曰六四贪而以位为安防人之路故教之出上六卦终则变进无所之则教之入安小人亦所以安君子也
　　证音【据郑氏位乎　　　据荀爽上六虽不当之位音涖　　　　位之当以平声读】
　　讼【坎下干上】
　　讼有孚窒惕中吉终凶利见大人不利涉大川
　　讼有孚窒阳陷于隂也惕中吉坎为加忧故惕需讼皆以坎中实为孚需上坎五中正居尊故云光亨讼下坎二中而不正故窒而不光惕而不亨非特相待相持之异也
　　彖曰讼上刚下险险而健讼讼有孚窒惕中吉刚来而得中也
　　湛先生曰阳本上物故以居下为来伏羲画卦因而重之各因自然非相假借非相互变是也王辅嗣灭弃象学故其防未明程先生变古说止主乾坤潜室陈氏指三画隂阳不等者推之不通虞翻范长生讼九二皆从遯三来朱先生从之何子元不见二家谓从朱始误矣又举节斋蔡氏干自外来交坤为坎诸卦往来皆主本卦刚柔相交而言惟讼无妄上皆干下为坎震一刚自外来非由本卦来徃故讼曰刚来无妄曰刚自外来此其为言则固已异于虞范朱氏之旧而谓诸卦之变多主本卦刚柔相交则如泰否之类多是总指卦之两体往来且不尽如虞范朱氏之说子元乃信双湖谓变例无适不可似当有遗议矣按宋李舜臣易本传谓舍本卦论他卦为不然又以某卦从某卦来者是妄是不信卦变图者本卦图始出宋世未必古法也
　　终凶讼不可成也利见大人尚中正也不利涉大川入于渊也
　　入于渊坎在下也
　　象曰天与水违行讼君子以作事谋始
　　钩深图曰干居亥位坎起子方亥子皆北皆属于水始无所争也一离于形则天西倾水东注天上蟠水下润于是而讼起矣
　　初六不永所事小有言终吉象曰不永所事讼不可长也虽小有言其辩明也
　　吴幼清曰不永所事此邵子所谓意象谓意象者是但易之意象不止是也卢植曰初欲应四而二据之暂争事不至永盖二为强求应在四故不永事也小谓初隂初变则成兊为口舌虽小有言其辩则明矣需以其变为小讼以其不变为小需以其变成兊讼以其不变成兊易之取义非可一端定者
　　九二不克讼归而逋其邑人三百戸无眚象曰不克讼归逋窜也自下讼上患至掇也
　　九二与四争初上争三而五元吉之主故不克讼归而逋坎为隐伏也故曰自下讼上四上皆二之上也虞翻独谓与四讼非矣吴幼清曰讼由遯变遯以六居二讼以九居二二不克讼变刚为柔以避五则九还为遯之六二故曰归而逋意疑其纡凿矣二变成坤荀爽曰坤称邑二者邑中之阳人也称三百户虞翻曰二变应五干为百坤为戸三爻故三百户下大夫制犹骈邑三百云尔或曰屯蒙需讼凡四坎一坎得乾坤之策八十四四坎三百三十有六也归而逋其本爻三十六策其余三百当三百户之象坎为眚坎化坤故无眚周礼慿弱犯寡则眚之眚四面削其地也九二成讼之主逋窜二隂之间隐微其迹以避咎刚来而得中人将哀而归之故免于眚此亦不终讼之福故象曰患至掇掇郑本作惙患至而忧之坎为加忧也今本掇而朱先生遂谓自取非象防矣
　　六三食旧德贞厉终吉或从王事无成象曰食旧德从上吉也
