<!-- { "loadSidebar": true } -->
　　离为目目之重者为罟故结绳为之以佃以渔朱汉上曰佃离为雉渔巽为鱼也耒耜取益卦体下震动上巽入者皆木中互坤土木入土而动也沙随程氏曰飞走之类实害禾稼惟网罟佃渔之制立然后耒耜之利见于天下市取噬嗑翟曰离象正上故称日中艮为径路震为足又为大涂致民象也坎水艮山羣珍所出聚货之象也交易而退各得其所噬嗑互坎艮劳乎坎成言乎艮也翟以为震升坎降则非矣少梅郑氏曰十三卦始离坎益次噬嗑所取食货而已与龚氏意同衣裳取乾坤朱子发曰神农氏与民并耕而食饔飱而治至是尊卑定位君逸臣劳乾坤无为六子自用云间田氏曰衣六幅裳十二幅而乾坤奇耦之画备可备一説也翁庻善以王之司服九章属干后之司服六章属坤者非十二卦分而乾坤合朱汉上曰上古衣裳相连乾坤相依君臣一体也张文饶曰自离至乾坤五卦得阴爻十四者二七也得阳爻十六者二八也
　　刳木为舟剡木为楫舟楫之利以济不通葢取诸涣服牛乗马引重致逺以利天下葢取诸随重门击柝以待暴客葢取诸豫断木为杵掘地为臼臼杵之利万民以济葢取诸小过木为弧剡木为矢弧失之利以威天下葢取诸暌上古穴居而野处后世圣人易之以宫室上栋下宇以待风雨葢取诸大壮古之塟者厚衣之以薪塟之中野不封不树防期无数后世圣人易之以棺椁葢取诸大过上古结绳而治后世圣人易之以书契百官以治万民以察葢取诸夬
　　刳空其内剡薄鋭其首也涣下坎水上巽木中互震动木动水上舟楫之象刳木剡木九家易以否卦九四之二为言附防以强通其辞本非易义服牛依説文作犕吴幼清曰震自坤而变坤为牛一奇画在后者象所引之重物也上兑自干而变干为马一偶在前者象前路开通无碍可以致逺互巽为绳互艮为手所以服乗之也随之取朱先生曰上动下説按龚氏曰前动而后説凡画卦自下始夫龚氏其説明矣虞翻谓否上之初俞琰云随上六兑之阴爻为牛初九震之阳爻为马皆非是坤为阖户互艮为门阙重门之象义自了然九家易乃曰下有艮象从外示之震复为艮两艮对合重门之象则亦纡曲矣震动为有声之木互艮又为木马融云柝击以行夜又互艮为阍人击柝之象也互坎为盗暴客之象也葢舟车既设川陆既通虽有所利而亦当有所防矣白云郭氏曰豫本无备豫之义孔子又明豫于此者以见诸卦之象无穷不可一义尽也兑为毁折断巽木为杵也巽木入坤土掘地为臼也坎防有臼象而又不止上动也虞翻以为晋上之二非矣木上汉艺文志有古者字云其用上矣近是吴幼清曰坎象弧者中弣强上下两稍弱也离象矢者前镞后括实中笴虚虞翻谓无妄五之二非也少梅郑氏以为离丝坎弓离丝出李鼎祚未详何据项氏玩辞互坎为弓兑为上之义亦因象生解而已龚深甫曰弧矢之用相暌不可以相无而卒所以治暌也朱先生以为暌乖然后威以服之殆未尽矣上栋下宇栋一名甍屋檩也宇室两边垂下者至周始四注即榱也周礼栋尊而宇卑则吐水疾而霤逺以隤下为宇是也震一阳在上卦之下而承二阴上栋之象干三阳在下而相比下宇之象以蔽风雨二阴在上而动四阳在下而壮故二阴不能陵也虞翻复取无妄明其象岂惟赘辞乎朱先生以壮固释之亦有遗矣棺椁取大过俞氏曰下巽上兑其卦肖坎坎为隐伏塟埋之象中互重干之大木棺椁之象虞翻曰巽为木为入处兑为口干为人木而有口干人入处棺木之象两説意互相发也然曰中孚上下象易则大谬矣康成以为初六在巽体为木上六位在己巳当巽位巽又为木二木在外夹四阳互为二干是君父非也书契取夬书以刀笔画木简为文字也契以木刻一二三四之画予者执取左者操右合之为信也契但记数书则有指事象形之变吴幼清曰夬有五竒象书契之一二三四五至六则变矣故上画耦者竒之变也又象契上端分处今按韩非云宋人得契密数其齿谓以刀分有相入之齿缝则吴説是也玩辞曰干金为言于内兑金为决于外隆山李氏曰天下之事不至于决则不通故杂卦之次序与十三卦之器象皆终于夬凡诸经师家説及予所解剥经文如此然叶正则曰十三卦亦近世学者所标指而其説尤为不通庖牺始为罔罟神农始为耒耨交易黄帝尧舜始为衣裳其后乃有舟楫牛马臼杵弧矢宫室栋宇考于易乃无毫厘形似之相近学者震于异説欲大而反小之也学者震于异説诚有之矣以为无毫厘形似之相近斯其言亦太过哉朱先生求尚象之防于豫暌大壮大过夬五卦直以义训之则旣已非尚象矣独语录纪其语曰葢字有义间常疑之以为葢取诸三言者以意逆志之辞时人知器而已不知其有所取者孔子以易道观知其制作合易非谓见十三卦而后制十三器也叶氏亦太过哉其后见郭白云稍同予説记之俟择焉
　　右第一章
　　证脱遗【据汉艺文志木上有古者字】
　　是故易者象也象也者像也彖者材也爻也者效天下之动者也是故吉凶生而悔吝着也
　　是故承上取象言依俞氏属前章取夬下龚氏曰像言易之成卦材言卦之成德动言卦之趋时
　　右第三章
　　证脱误【依俞氏是故易者象也三十五字移取夬之下十六卦十八爻】
　　阳卦多阴阴卦多阳其故何也阳卦奇阴卦耦其德行何也阳一君而二民君子之道也阴二君而一民小人之道也
　　阳阴所据有中外本末之殊故曰德行朱子曰君谓阳民谓阴一君二民一贯万也二君一民二三其德矣
　　右第四章
　　易曰憧憧徃来朋从尔思子曰天下何思何虑天下同归而殊途一致而百虑天下何思何虑日徃则月来月徃则日来日月相推而明生焉寒徃则暑来暑徃则寒来寒暑相推而岁成焉徃者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇德也过此以徃未之或知也穷神知化德之盛也
　　【据吴幼清本此下经咸卦九四文言当在大过文言之后第十】
　　説文思有所图曰虑致趣也归自来言人也致自徃言已也同归一致言其本然殊途百虑自憧憧者言耳义即易中之蕴君子之为咸感以虚受人感则通之日月寒暑之徃来任气尺蠖龙蛇之屈信委形至于下学上达亦待其自致置思虑近助长矣致用谓将用利用谓已用致用者屈之信崇德者信之屈横渠张子曰入神仅能入于神穷神穷尽其神浅深之别也斯言至矣叶正则顾疑传义似深而实浅其言曰因徃来之已然而遂欲利用安身于其间是不知德之所崇曽憧憧朋从之未及无以穷神而知化彼乌知易哉
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
　　【据吴幼清此困六三文言在益上九文言下第十五】
　　困之六三卦以刚见揜为困爻以柔承刚为辱乗刚为危
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　【据吴幼清此下经解上六文言在解六三文言下第十二】
　　叶氏曰如使过而用射反以致冦何利之有用之则行非待时也舍之则藏非藏器也沾沾焉抱其所有如贾之售物适以为悖不足以解悖矣
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　【据吴幼清此噬嗑初九文言在豫六二文言下第六】
　　不劝依郭京作不动不威下依説苑脱小字不惩下依説苑脱大字此以下皆先泛论事理而后举易以明之与前所陈别为例矣
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶
　　【据吴幼清此噬嗑上九文言在豫初九文言下第七】
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑【据吴防清此否九五文言当在坤文言后第一】
　　子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　【据吴幼清此鼎九四文言在困六三文言下第十六】
　　子曰知防其神乎君子上交不謟下交不渎其知防乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　【据吴幼清此上经豫六二文言在谦九三文言下第五】
　　上交指二于六三下交指二于初六过于恭则謟过于和则渎故有几焉见几而守之介石者果而确也柔指六五刚指九四四由豫之主苏氏曰无守于中者不有所畏则有所忽也忽者常失之太早畏者常失于太后既失之又惩而矫之则终身未常及事之防矣知几者不然其介也如石之坚上交不謟无所畏也下交不渎无所忽也上无畏下无忽事至则发而已矣故万夫望之以为进退之候也汉书吉之间有凶字朱先生从之愚谓汉书非也此良心之发体撰以长善故曰吉之先见先儒为几善恶者不可通于此也
　　子曰顔氏之子其殆庶防乎有不善未尝不知知之未尝复行也易曰不逺复无祗悔无吉
　　【据吴幼清此复初九文言在噬嗑上九文言下第八】
　　庶近也几者所谓动之微吉之先见者也苏氏曰其心至静而清明故不善触之未常不知所以不及圣人者犹待知耳诗云不识不知顺帝之则此圣人也
　　天地絪緼万物化醇男女搆精万物化生易曰三人行则损一人一人行则得其友言致一也
　　【据吴幼清本此损六三文言在解上六文言下第十三】
　　天地絪緼谓乾坤阴阳之感男女搆精谓六子阴阳之合不言阴阳而言男女干宝谓释六三之辞主于人事是也义海曰天地升降其气絪緼万物化矣醇而未漓序卦曰有天地然后有万物刘牧曰乾道自然而成男坤道自然而成女序卦自万物则男女在其中矣万物化醇者言其一未始漓也天地既生万物万物各有阴阳精气相交化生无穷序卦曰有万物然后有男女刘牧曰咸卦不系之于离坎以离坎而上男女自然而生咸卦而下男女耦合而生曰男女化生者言有两则有一也损之六三曰三人行则损一人一人行则得其友言致一则殊途而同归一致而百虑矣
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　【据吴幼清此益上九文言在解上六文言下第十四】
　　位不能安身时不能易心应不能定交不能益人而反求人之益者也张文饶谓冬至以中孚生复者先天也上系序七爻首言中孚九二夏至以咸生姤者后天也下系序十一爻首言咸六四孔子有深防王应麟曰上系七爻起于中孚鸣鹤在阴下系十一爻起于咸憧憧往来卦气图自复至咸八十八阳九十二阴自始至中孚八十八阴九十二阳咸至姤凡六日七分中孚至复亦六日七分阴阳自然之数也
　　右第五章
