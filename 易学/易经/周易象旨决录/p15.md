<!-- { "loadSidebar": true } -->
　　离有飞鸟之象于旅见之初居下无责又去灾尚逺而离以察几故垂翼而飞王辅嗣曰絶迹匿形不繇轨路故明夷于飞懐惧而行行不敢显故垂其翼是也君子谓初初与四应六四互震之中画为大涂于行谓自初适四也三日厯三位乃之四也左氏纪楚丘之言四日之谦明而未融日之动当三在旦日离象也干一兊二离三为三日非也离似頥有求口实之象变则不食未去则垂翼缓之至行则不食亟之至也有攸往则其迹露故主人有言主人谓四犹睽之主皆指其应九家易谓众阴者非也言左氏曰火焚山山败于人为言按洪范亦以言属火九家以四五体震为言失之矣濳遯则有不食之厄显行则遭妄动之讥
　　六二明夷夷于左股用拯马壮吉象曰六二之吉顺以则也
　　股依马生作般云日随天左旋也晁氏曰约周髀而言当作股晁葢指勾股亦旋意王辅嗣曰行不能壮意谓髀股吴幼清遂指三言之非也于象离为目为目不为股象郑以夷作睇曰二辰在酉酉是西方下体离离为目互体在震东方又在辰得巽气为股非也六二居中得正顺于九三拯子夏作枡上举也夷日明于左旋而升用晦之道也吴幼清曰九三阳刚在六二之前互震下画为马足作足之马互坎中画为美亟心之马壮则行地无疆能枡举六二不畏于上之夷明故吉也五夷二而三拯之嫌于内比二柔体正故象以顺则明之也二能免夷明者也朱义初见伤二伤而未切虽本王程然未有初灾反深于二者矣
　　九三明夷于南狩得其大首不可疾贞象曰南狩之志乃大得也
　　离南方之卦九三以刚居刚又互震动故为南狩吴幼清曰大谓三之阳三与上应上者三之首故曰大首谓能得上六也疾贞程朱连读项玩辞贞字自为句得之
　　六四入于左腹获明夷之心于出门庭象曰入于左腹获心意也
　　坤为腹离亦为腹凡称先阴后阳先左后右画卦先下后上则左腹谓离初指四所应者初攸往四闇而有言必待入左腹出门庭始获初明夷之心初互坎之下为心葢四虽非明夷之主君子以为不谅人只矣门庭坤偶阖戸有门象四自谓也吕仲木蔡介夫谓医书心在左腹不然也彼自以昧言耳心岂在左腹哉朱先生谓六四居闇尚浅犹可得意于去亦不然矣吴氏谓三四五艮之反体艮为门阙五在门阙之外者近凿
　　六五箕子之明夷利贞象曰箕子之贞明不可息也五以柔暗居尊为明夷之主夷二之明故其象如此箕子蜀才作其子俞氏曰其子即箕子也不敢显称箕子之名遂微其辞而曰其子孔子逆知文王之意乃于彖传显言为其箕子后人因彖传称箕子遂于爻辞并加竹作箕文王本文葢即是其子非箕子也其子指六二六五为明夷之主六二在内正应其子也愚谓俞氏説是矣此所谓文王之危辞也若诸家以六五为箕子而以上六为明夷之主则不可之甚固当从俞説
　　上六不明晦初登于天后入于地象曰初登于天照四国也后入于地失则也
　　以阴居坤之极不明其德夷三之明也初登天得三之应也闇极而不能援然后三竟匿坤地之下矣盐铁论文学易曰小人处盛位虽髙必崩不盈其道不恒其德而能以善终身未之有也是以初登于天后入于地曰疑为文言矣
　　证句【据项氏疾贞之贞自为句】　证字【据马王左股之股作般】
　　证字【据子夏拯作抍】　　　证字【据蜀才箕作其】
　　家人【离下巽上】
　　家人利女贞
　　巽长女离中女而各得其正舜之厘降文王之小星也故利女贞
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　家人男女正位以言乎巽阴四内阳五外也长女出嫁从夫也家人有严君父母之谓以言乎离也中女在家从父也此自以义言之与六十三卦所陈别为例也今乃中执一説必曰二为女五为男二为母五为父汉自虞荀迨宋程苏诸家倡而和之同守不变夫离再索而得中女无母象巽一索而得长女无父象今奈何误誖至是哉马融独知家人女为奥主长女中女各得其正称利女贞于彖传亦不能明其防也吴幼清曰五为巽女之夫居三画卦之人位三为离女之夫居六画卦之人位故曰家人
　　象曰风自火出家人君子以言有物而行有恒
　　初九闲有家悔亡象曰闲有家志未变也
　　离体而有先见之明能防闲于有家之始故虽刚而不中亦能亡其悔
　　六二无攸遂在中馈贞吉象曰六二之吉顺以巽也中谓二居下卦之中二不变则互坎二变则互兊皆有饮食之道为中馈矣以妇职故举以明之易象言顺以巽者三蒙六五以本爻之变言渐六四以本爻不变言此指所应爻言皆有巽象
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　嗃嗃依刘向作熇与诗熇熇同离体之象九三重刚离极惟悔厉乃吉然使其妇子至于嘻嘻则吝吝言乎其小疵也嘻字书叹也一曰有所多大之声礼嘻甚周颂噫嘻皆叹辞也嘻嘻甚于熇熇葢不堪而叹不以训笑説者自汉来皆曰嗃嗃之反宋王回疑重刚卦无嘻笑理以谓难意独得卦情矣三颛尚其刚使其妇子不能容而叹岂有不吝者亦异于上九之威如矣威如如者如威而已不颛尚刚也
　　六四富家大吉象曰富家大吉顺在位也
　　四承乗应皆阳是上下内外皆富矣四为巽主居得其正有巽入而安其居之象
　　九五王假有家勿恤吉象曰王假有家交相爱也假当依马融古雅反大也朱先生从陆氏训至恐有不然此与丰王假之假同丰彖传谓王者以天下为家故云尚大今此独曰以是至于有家则其辞不逹矣天下为家者势大易忘勿恤者苏氏所谓简易勿恤以通相爱之情者是也
　　上九有孚威如终吉象曰威如之吉反身之谓也吴幼清曰家人卦初上二爻以卦之初终取义下体在下之家也以有家之臣而言三为夫二妇也上体在上之家也以天下之君而言五为王四为后不敢远应为配而取近比者家道尚亲也
　　睽【兊下离上】
　　睽小事吉
　　革亦二女同居而大亨革以九居五六居二大亨者以其正也睽胥反焉所以仅小事吉也
　　彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　睽吉小而用大何也苏氏曰人茍惟知同之足若是必睽人茍知睽之足以有为若是必同
　　象曰上火下泽睽君子以同而异
　　初九悔亡丧马勿逐自复见恶人无咎象曰见恶人以辟咎也
　　初应在四互坎马象也而为同体之五所乗故有丧马之象然四往无所之则正应者合其势自复王弼谓物莫能同其私必相显非也虞氏复谓四变则互震为逐上乃艮故勿逐亦迂曲矣吴幼清知坎为马顾曰坎下画柔变刚为兊坎体失故丧马初变为柔坎体复故勿逐自复不求于四而求诸初九其取象宜其隠哉恶人刘氏读如周郑交恶之恶九四不当位又睽久而不同心也初才刚体説刚则自守者坚説则不拒絶人苏氏曰以其难致舍之则从我者皆吾疾也是相率而入于咎耳故见恶人所以辟咎也今谓如阳货之类者非同德相应矣
　　九二遇主于巷无咎象曰遇主于巷未失道也
　　主谓五说文巷里中道何休云一里八十戸八家共一巷是也离中虚有巷之象不言家而言巷二五皆不当位卦繇此成睽然俱求其党注家谓之出门同趣不期而防葢卦名睽而爻义则贵其合二本五之所求彖传以为应刚者是也得其正应又何咎耶说者谓二五君臣之睽如此
　　六三见舆曳其牛掣其人天且劓无初有终象曰见舆曳位不当也无初有终遇刚也
　　三互离为见非正离也互坎为车为曳非正坎也曳者缘地而不能行义取坎陷无牵退之意也互离又为牛掣王弼曰滞隔所在不获进説文作觢牛角一俯一仰不能驾舆行也无前掣之意六三以説为成兊之主而丽文明之君然才弱难进故象如此或曰者牛前而车后今三四五互坎稍前于离牛二三四互离反却于坎舆用通其人谓三三之天谓上也阳爻故称天且者未必然之辞鼻者上通之物劓之则洬其上通吴幼清以为三车曳牛掣而乗车者复将遭上劓鼻之灾也兊为毁折所谓无初今言者因安定晦庵语谓篆文天而相同亦附防太甚矣三上葢夫妇之睽者胡仲虎曰三上皆言见意见也火泽之睽生于动三上之睽生于见本无舆曳无牛掣本无劓故其见如此
　　九四睽孤遇元夫交孚厉无咎象曰交孚无咎志行也初四皆无应而四称睽孤在下犹可独立在上不可无辅也元夫谓初阳德也两刚相与故有威严
　　六五悔亡厥宗噬肤往何咎象曰厥宗噬肤往有庆也五以阴居阳宜有悔然柔进上行得中而应乎刚有悔亡之象苏氏曰五配九二二宗九四二与四同功故曰宗自五言二之宗故曰厥宗李鼎祚曰厥宗噬肤二兊为口五爻阴柔噬肤之象非也吴氏指五为二宗俞氏谓五以四为宗大谬誖矣肤六三也六五所以不适二者疑四之为寇也四以噬三则不暇寇我我往从二何咎之有
　　上九睽孤见豕负涂载鬼一车先张之弧后説之弧匪寇婚媾往遇雨则吉象曰遇雨之吉羣疑亡也
　　上九刚明之极猜狠太甚见六三牵舆之牛疑其为背负泥涂之豕泥涂者兑泽也虞翻曰坎水滞于卦中不能流有泥涂之象吴氏谓九四互坎中画水湿故六三互坎下画水旁土谓泥涂凿矣见六三载人之舆疑其为载鬼之车三互坎为车鬼谓离也离南方之卦鬼南方之宿有大陵积尸之气离在互坎之上故以星象吴氏指九四坎月之魄为鬼不然也载鬼一车疑其所载之多不专于己也既又疑三为寇而射己左氏作寇而下匪寇之寇坎为弓有射象后説之弧京马郑王瞿子元作壶谓三互离大腹似壶矢韇也虞翻曰之应厯险以与兑故后説之壶至是而疑稍释矣遇雨者应三互坎也羣疑既释则阴阳和洽而雨故吉卦之睽始于疑故也
　　证字【据左传先　据京马郑王瞿子张作寇张　元説弧之弧作壸】
　　证音【恶人依刘绩读交恶之恶】
　　蹇【艮下坎上】
　　蹇利西南不利东北利见大人贞吉
　　苏氏曰艮东北方坎北方也蹇难在东北则西南者无难之地虞翻曰坤西南卦五在坤中坎为日月生西南故利西南徃得中谓西南得朋艮东北之卦月消于艮丧乙灭癸故不利东北其道穷则东北丧朋蹇本无坤而虞主坤本以坎险而虞为得本以艮为知而虞为丧违经义矣王弼但谓西南为地东北为山程先生因谓西南坤方为地东北艮方艮为山地平山险学者承传遂至朱先生不能改也朱先生知坤方之误不以入本义而艮方之言又遂遗坎吴幼清之言曰凡爻位初东五南四西上北初东山下最卑上北水外最险往来上下二体穷尽之处不若交际之处为利以爻位分絶无所据
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时义大矣哉
