<!-- { "loadSidebar": true } -->
　　白云郭氏曰卦辞言利贞然得其贞者九二也九二之贞谓固守大壮之道也天之德以刚中为正九二以刚居中是以能固守而贞吉也居卦之下位为不足未能究天德之用故特曰贞吉而已盖非礼弗履之士也【易説】
　　汉上朱氏曰九二刚中壮而处中其动也正正则吉正吉者以中也盖刚正而不中者有矣中庸曰中立而不倚强哉矫其九二乎易传曰居柔处中不过乎壮者也【易传】
　　新安朱氏曰以阳居隂已不得其正矣然所处得中则犹可因以不失其正故戒占者使因中以求正然后可以得吉也【本义】
　　东莱吕氏曰九二之爻圣人不加一辞而直谓之贞吉者盖直指大壮之体以示人也人见说大壮将谓直是猛厉却不知只在柔中处二柔也九刚也以九居二是君子所谓刚者只在柔中处二与初皆九资质略同何在初则凶而二则吉盖二虽是以刚居干体其所以异于初九者二用壮以中居中而正是学而有成者也学者当以初九九二二爻参看譬如两人其刚决气质虽同一人刚而不知处中一人虽刚而能处中则吉凶分矣九既居二之中能明理以自裁其过所以正吉观此二爻则知人之气质虽同要当明理方可【易説】
　　九三小人用壮君子用罔贞厉羝羊触藩羸其角象曰小人用壮君子罔也
　　伊川先生曰九三以刚居阳而处壮又当干体之终壮之极者也极壮如此在小人则为用壮在君子则为用罔小人尚力故用其壮勇君子志刚故用罔罔无也犹云蔑也以其志刚蔑视于事而无所忌惮也君子小人以地言如君子有勇而无义为乱刚柔得中则不折不屈施于天下而无不宜苟刚之太过则无和顺之德多伤莫与贞固守此则危道也凡物莫不用其壮齿者齧角者触蹄者踶羊壮于首羝为喜触故取为象羊喜触藩篱以藩篱当其前也盖所当必触喜用壮如此必羸困其角也犹人尚刚壮所当必用必至摧困也三壮甚如此而不至凶何也曰如三之为其往足以致凶而方言其危故未及于凶也凡可以致凶而未至者则曰厉也　在小人则为用其强壮之力在君子则为用罔志气刚强蔑视于事靡所顾惮也【并易传】
　　横渠先生曰以阳居阳正也然乘下之刚故危小人用此而进如羝羊触藩以为壮故多见困君子知几则否藩以喻四三有应所志在进而位正理直小人处之必以刚动【易説】
　　蓝田吕氏曰九三居健之极以阳居阳小人恃势以陵物故曰用壮君子居势以自检故曰用罔罔谓罗制其奔轶也君子居安而畏危故曰贞厉小人恃势狠以陵物物莫之与则反为所困故曰羝羊触藩羸其角藩谓四也
　　山杨氏曰至刚而不中非大者正也小人则用壮而已在君子则罔也焉有仁人在位罔人而可为乎故虽正亦厉刚虽不中未足以极其壮故羝羊触藩羸其角【易説】
　　白云郭氏曰刚至三而壮矣小人务胜人故喜壮而用之君子务在胜己之私不失天命之性是以勿用壮于外也以用壮为正则危矣羊狠而喜触用壮之象也触藩羸其角用壮而厉也其厉如此凡以小人不知壮有天道之大故也君子用罔者君子罔以壮为用也先儒或为罗罔之罔失之矣【易説】
　　汉上朱氏曰九三不动阳为君子九动变六隂为小人小人处极刚而有应必用其壮故曰小人用壮君子处此自守其正有刚而不用太曰罔者有之舎罔非无也有在其中矣故曰君子用罔然刚极矣处两刚之间虽正亦厉正而济之以和説可也故曰贞厉此君子所以用罔欤震为萑苇为竹木在外为藩兊为羊前刚为角震为反生羊角反生为羝羊羝羊也三往触上刚絓于藩六来乘之兊毁羊丧其狠此小人用极之祸可不戒哉京房曰壮不可极极则败物不可极极则反故曰羝羊触藩羸其角壮一也小人用之君子有而不用故曰小人用壮君子罔也【易传】
　　新安朱氏曰过刚不中当壮之时是小人用壮而君子则用罔也罔无也视有如无君子之过于勇者也如此则虽正亦危矣羝羊刚壮喜触之物藩篱也羸困也贞厉之占其象如此　小人以壮败君子以罔困【并本义】
　　东莱吕氏曰九三以阳居阳又处于干体之极是极于壮者也然所谓壮则一所以用壮则二小人居三则惟恃力向前君子则髙视一世无所顾忌小人则恃其强暴以犯上而躁于有为固不可也君子亦恃其强壮蔑视天下之事尤不可也以此为固守之正厉也大抵经传称君子有二以贤愚言则君子喻于义小人喻于利之类以贵贱言则君子劳心小人劳力之类此爻之君子小人是以贵贱论虽贵贱不同其刚阳太过则一大凡用刚太过则必折三以刚遇四是以刚遇刚譬如羊之狠恃其角以触藩篱未有不羸者也三之触四二者皆刚三暴进而四设篱以御之二者鬭而三独伤者以其有以创之也天下之理始之者鲜不受害亦如用兵争讼先犯者必凶【易説】
　　九四贞吉悔亡藩决不羸壮于大舆之輹象曰藩决不羸尚往也
　　伊川先生曰四阳刚长盛壮已过中壮之甚也然居四为不正方君子道长之时岂可有不正也故戒以贞则吉为悔亡盖方道长之时小失则害亨进之势是有悔也若在他卦重刚而居柔未必不为善也大过是也藩所以限隔也藩篱决开不复羸困其壮也髙大之车轮輹强壮其行之利可知故云壮于大舆之輹輹轮之要处也车之败常在折輹輹壮则车强矣云壮于輹谓壮于进也輹与辐同　刚阳之长必至于极四虽己盛然其往未正也以至盛之阳用壮而进故莫有当之藩决开而不羸困其力也尚往其进不己也【并易传】
　　横渠先生曰乘刚本有悔不用其壮故贞吉三以四为藩九四上无阳爻故曰藩决壮舆之輹往无咎也四能不为隂累守己以正则吉而无乘刚之悔且得众阳之助以销隂慝【易説】
　　山杨氏曰刚以动吉凶悔吝之所生也惟贞吉乃悔亡隂在前不足以御其壮也故藩决不羸有刚动之才故壮于大舆之輹輹车之轴转也【易説】蓝田吕氏曰九四处三阳之上居动之始壮之甚者而以阳居隂亦以谦居壮者也壮宜有悔由谦故贞吉贞吉悔乃亡也上有二隂不为藩以阻已也以刚居动之始壮舆之輹也故藩决不羸进无阻也壮于大舆之輹行无病也尚往无疑矣白云郭氏曰刚至四而愈壮而曰贞吉悔亡何哉盖四居上体之下能舎众刚而与上有承柔载上之志是以贞吉悔亡藩决不羸壮于大舆之輹也然九四之壮虽非大壮特用得其宜耳舆輹当用壮之物也又况大舆之輹乎壮于大舆之輹是为得其冝也得其冝故贞吉悔亡藩决不羸君子之所以能任重者以此伊川曰輹与辐同虞翻为腹非也【易説】
　　汉上朱氏曰四阳长过中壮之甚也而不正君子道长之时四以不正在上冝有悔故戒以贞贞则类进之吉无用壮之悔故贞吉悔亡震在内外之际为藩四动往之五藩决刚得中羣阳自下进而不括故曰藩决不羸尚往也曰不羸者因九三为象也坤为舆震木在舆下为輹车之毁折常在于輹九四阳壮壮于大舆之輹则何恶于壮乎大舆而輹壮其往利矣壮以任重道行于上之象也贞吉悔亡故藩决不羸往而之五藩决不羸以壮于大舆之輹利往也故象辞如此【易传】
　　新安朱氏曰贞吉悔亡与咸九四同占藩决不羸承上文而言也决开也三前有四犹有藩焉四前二隂则藩决矣壮于大舆之輹亦可进之象也以阳居隂不极其刚故其象如此【本义】　问大壮卦先生曰此卦如九二贞吉只是自守而不进九四藩决不羸壮于大舆之輹却是有可进之象此卦爻之好者盖以阳居阴不极其刚而前遇二隂有藩决之象所以为进非如九二前有三四二阳隔之不得进也【语録】
　　东莱吕氏曰九四在三阳之上处阳之极壮道之盛者也大抵天下之事惟壮然后有所济四居壮之盛所以贞吉而无悔然亦当与九三叅看三亦阳也而羸其角此则不羸何也盖三虽以阳上进遇四阳之刚所以羸其角九四四阳并进上二爻以隂柔之质焉能御刚强之阳哉故藩决不羸壮于大舆之輹此君子道盛之时盖在下之三阳皆不言往此独言尚往非取其道之盛而可往乎【易説】
　　六五丧羊于易无悔象曰丧羊于易位不当也
　　伊川先生曰羊羣行而喜触以象诸阳并进四阳方长而并进五以柔居上若以力制则难胜而有悔惟和易以待之则羣阳无所用其刚是丧其壮于和易也如此则可以无悔五以位言则正以德言则中故能用和易之道使羣阳虽壮无所用也　所以必用柔和者以隂柔居尊位故也若以阳刚中正得【一作居】尊位则下无壮矣以六五位不当也故设丧羊于易之义然大率治壮不可用刚夫君臣上下之势不相侔也苟君之权足以制乎下则虽有强壮防扈之人不足谓之壮也必人君之势有所不足然后谓之治壮故治壮之道不可以刚也【并易传】　丧羊于易羊羣行而触物大壮众阳并进六五以隂居位惟和易然后可以丧羊易非难易之易乃和易乐易之易【杨遵道録】横渠先生曰羊外柔而内狠六五以隂处阳羊丧之象也能去其内刚不拒来者则无悔故曰丧羊于易无悔履柔危之地乘壮动之刚固之必悔者位非其所堪也【易説】
　　蓝田吕氏曰六五羊性壮狠壮阳之象四阳至壮而上进六五之柔不足以制之虽不当位而居乎中能度可否者也知不可制而不制藩决不羸阳得进往故曰丧羊于易能知可否不与物竞故无悔也
　　山杨氏曰居得尊位而下乘四刚其用壮也物孰御之可谓无难矣而不用所谓丧羊于易也庄子曰于羊弃意丧羊之谓也【易説】
　　白云郭氏曰羊之用壮无异于小人不务胜已于内而欲触物于外一往若此其害深矣是以非礼弗履之人务在克己而丧其羊也克己丧羊亦人之难能而六五初无甚难则其无悔冝矣位不当者德不足而位有余不能究天德之大以成尧舜三王之治徒丧羊无悔仅能成已而已【易説】
　　汉上朱氏曰兊为羊羊羣行善触诸阳并进之象六五柔不当位阳刚方长冝有悔然持以和易则诸阳无所用其壮而刚强暴戾之气屈矣此所以无悔欤四五相易兊毁丧羊于易和易亦兊也盖位尊则能制下德中则和而不流以此用和其谁不服光武曰吾治天下亦柔道六五之谓乎易传曰治壮不可以刚人君之势不足而后有治壮之道【易传】
　　新安朱氏曰卦体似兊有羊象焉外柔而内刚者也独六五以柔居中不能抵触虽失其壮然亦无所悔矣其象如此而占亦与咸九五同易容易之意言忽然不觉其亡也或作疆埸之埸亦通汉食货志埸作易【本义】　丧羊于易不若作疆埸之易汉食货志疆埸之埸正作易盖后面有丧牛于易亦同此义今本义所注只是从前所説如此只且仍旧耳【语録】
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　伊川先生曰羝羊但取其用【一无用字】壮故隂爻亦称之六以隂处震终而当壮极其过可知如羝羊之触藩篱进则碍身退则防角进退皆不可也才本隂柔故不能胜已以就义是不能退也隂柔之人虽极用壮之心然必不能终其壮有摧必缩是不能遂也其所为如此无所往而利也隂柔处壮不能固其守若遇艰困必失其壮失其壮则反得【一有其字】柔弱之分矣是艰则得吉也用壮则不利知艰而处柔则吉也居壮之终有变之义也　非其处而处故进退不能是其自处之不详慎也艰则吉柔遇艰难又居壮终自当变矣变则得其分过咎不长乃吉也【并易传】
