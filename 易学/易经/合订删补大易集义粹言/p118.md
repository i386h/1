<!-- { "loadSidebar": true } -->
　　伊川先生曰初居晋之下进之始也晋如升进也摧如抑退也于始进而言遂其进不遂其进唯得正则吉也罔孚者在下而始进岂遽能深见信于上苟上未见信则当安中自守雍容寛裕无急于求上之信也苟欲信之心切非汲汲以失其守则悻悻以伤于义矣皆有咎也故裕则无咎居子处进退之道也独行正者无进无抑唯独行正道也寛裕则无咎者始欲进而未当位故也君子之于进退或迟或速唯义所当未尝不裕也圣人恐后之人不达寛裕之义居位者废职失守以为裕故特云初六裕则无咎者始进未受命当职任故也若有官守不信于上而失其职一日不可居也然事非一槩久速唯时亦容有为之兆者【并易传】
　　横渠先生曰居晋之初正必见摧故摧如不害于贞吉也未孚于人或未见听寛以居之乃无咎然初六有应在四居下援上未安其分故曰未受命也【易说】蓝田吕氏曰初六明进之始故晋如以隂居乎至下未遂其进故摧如至柔居下或晋或摧宜无所立矣然顺而丽明独行乎正故贞吉居物之下当事之始物未信也故罔孚四离正应以顺丽明不独系四裕而不狭乃无咎也未受命者所丽在离之全体未以四应而偏受命也
　　山杨氏曰晋如其进也摧如其退也居晋之初量而后入无心于进退者也虽进退无常独行正而已故正吉在下未受命者也故罔孚裕无咎孟子曰我无官守我无言责则吾进退岂不绰绰然有余裕哉此之谓也【易说】
　　白云郭氏曰在卦之初为晋之始有可进可退之义能不以进退为虑唯固守明徳柔顺上行为臣若此能无吉乎罔孚者虽以明徳自任而初之时名实未加于上下未足信于人当是时也进退之际既已处之裕然何咎之有若孔子可以仕则仕可以止则止是也独行正者独以明徳上行而固守为正不以进退为虑也未受命者无官守言责之时孟子所谓吾进退岂不绰绰然有余裕也【易说】汉上朱氏曰晋之始见有应则动而进故晋如动而九四不应知其不可进则自抑而退故摧如摧者抑其动也始进未孚戒在不正以求四之知唯独行正道乃获贞吉积诚不己未有不孚者故曰贞吉罔孚初坤体顺其进也不汲汲以失守其退也不悻悻以伤义绰然有余裕卒归于无咎故曰裕无咎然裕无咎者以进之始未受命也若已仕而有官守上不见信不得其职致为臣而去可也裕安得无咎四艮为手受也巽为命初动震见巽伏未受命易传曰若夫有官守而不孚于上废职失守以为裕则一日不可居矣【易传】
　　新安朱氏曰以隂居下应不中正有欲进见摧之象占者如是而能守正则吉设不为人所信亦当处以寛裕则无咎也初居下位未有官守之命【本义】问初六晋如摧如象也贞吉占辞先生曰罔孚
　　裕无咎又是解上两句恐贞吉说不明故又晓之摧如愁如易中少有此字疑此爻必有此象但
　　今不可晓耳【并语録】
　　东莱吕氏曰初六居晋之始大抵天下之理有进必有退有荣必有辱不待进极而后有退当进之初已有退之理不待荣极而后有辱当荣之初已有辱之理故曰晋如摧如然常人之情进则牵制于富贵退则陨获于贫贱于此之时多不能以正故处晋之初惟正然后吉罔孚裕无咎人之始进于其上诚未孚意未交惟是不急迫然后能免于咎象独行正也独字最有深意进亦守此正退亦守此正不为所牵裕无咎未受命也孟子言我无官守我无言责则吾进退岂不绰绰然有余裕哉此之谓也时未可退安其位而不妄动亦裕也伊川曰事非一槩久速唯时亦容有为之兆者此最是伊川防看易处意在言外学者须识时字盖不识时则未受命时优游寛裕受命后便急迫盖理防时字不得【易说】
　　六二晋如愁如贞吉受兹介福于其王母象曰受兹介福以中正也
　　伊川先生曰六二在下上无应援以中正柔和【一作顺】之徳非强于进者也故以进为可忧愁谓其进之难也然守其贞正则当得吉故云晋如愁如贞吉王母祖母也谓隂之至尊者指六五也二以中正之道自守虽上无应援不能自进然其中正之徳久而必彰上之人自当求之盖六五大明之君与之同徳必当求之加之宠禄受介福于王母也介大也　受兹介福以中正之道也人能守中正之道久而必亨况大明在上而同徳必受大福也【并易传】
　　横渠先生曰进而无挠多失于肆故愁如乃吉六五以隂居尊故称王母俱以柔中故受福可必也【易说】蓝田吕氏曰六二晋如进而之明也愁如上无应也六五以柔居尊王母之象也王母祖母之称妇人之尊也二五俱无应而皆处中正以中正相感而不以他故受兹介福也
　　山杨氏曰顺而丽乎大明晋之时也明明在上而六二以柔顺中正处乎众隂之间而独无应焉是明不见知也小人相与比周而君子不见察则乱将作矣能无忧乎哉故曰晋如愁如然居中履正素其位而行则明虽不见知鬼神之至幽者其福之矣故受兹介福于其王母诗曰靖共尔位好是正直神之听之介以景福此之谓也【易说】
　　白云郭氏曰六二柔顺中正为臣之道莫美于斯而曰晋如愁如者盖小人以进为喜而君子以进为惧故召公为保则不悦正考父三命而伛俯兹其所以顺而丽乎大明与是以既贞且吉受介福于其王也孔子言诸侯长守富贵之道则曰战战兢兢如临深渊如履薄氷则晋如愁如而受兹介福也冝矣此爻之义与卦辞相类盖言侯之受锡福于王者母字无别义亦衍字也【易说】
　　汉上朱氏曰六二得位居晋之时而五不应故晋如愁如二至五有离目艮鼻坎加忧嚬蹙之象故愁如言进之难知道未行为天下忧之然守贞则吉王母六五动也柔得尊位五动成干干为王坤为母王母也数亲自二而上二为己三为考四为祖五坤祖之配也故祖母谓之王母二虽难进无援于上然柔顺中正履贞不回久而必孚况同徳乎未有五不动而应之者故受兹介福于其王母五动阳为福为大介大也二中正五动亦中正是以二受五之福故曰以中正也【易传】
　　新安朱氏曰六二中正上无应援故欲进而愁占者如是而能守正则吉而受福于王母也王母指六五盖享先妣之吉占而凡以隂居尊者皆其类也【本义】　问受兹介福于其王母王母指六五以为享先妣之吉占何也先生曰恐是如此盖周礼有享先妣之礼【语録】
　　东莱吕氏曰六二以隂居隂而自进上无正应当此之时最难于进六二乃以柔和恬澹自安于位故人见其有进之才而居于下乃为之愁夫以柔而居中正本非所以有愁此愁乃人愁之非六二自愁晋如愁如为六二之爻位而发也然又谓之贞吉者盖大凡人处忧愁迫之时未有不变其所守而失其节今六二知柔懦不能进故守正而不贪进所以吉然虽懦弱在下无所应惟自守于正不充诎于富贵不陨获于贫贱而六五终亦自与六二为应而受福于六五矣王母乃六五也以隂居尊位乃王母之象象曰以中正者盖言受其介福只縁能居中而守正盖贞吉二字当困阨之时最切要当困阨而不贪进终有进之日何者正道无不通之理苟不安所守终不能得进之之道【易说】
　　六三众允悔亡象曰众允之志上行也
　　伊川先生曰以六居三不得中正冝有悔咎【一作吝】而三在顺体之上顺之极者也三隂皆顺上者也是三之顺上与众同志众所允从其悔所以亡也有顺上向明之志而众允从之何所不利或曰不由中正而与众同得为善乎曰众所允者必至当也况顺上之大明岂有不善也是以悔亡盖亡其不中正之失矣古人曰谋从众则合天心　上行上顺丽于大明也上从大明之君众志之所同也【并易传】
　　横渠先生曰上歴九四不为众信则取悔可必若志应在上晋为众允则悔亡【易说】
　　山杨氏曰六三在坤体之上以隂承阳顺之至也顺而丽乎大明虽不当位众允之也故悔亡【易说】白云郭氏曰在晋之初名实未加未孚于人至三则忠顺不失以事其上也久矣于是乎众允之也虽非中正疑于有悔及众允之时则悔亡矣三之上行有向明之志所谓顺而丽乎大明者是以众不为疑而允之也故曰志上行也【易说】
　　汉上朱氏曰坤为众三不当位众所未允冝有悔晋之时三隂在下同顺乎上三顺之极而有应三志上行则二隂因之得丽乎大明上九应之成兑兑为口三得正众允之也众允则悔亡此大臣因众之愿而效之上者也以此居位虽柔必强何忧乎不得其任哉【易传】
　　新安朱氏曰三不中正冝有悔者以其与下二隂皆欲上进是以为众所信而悔亡也【本义】　众允象也悔亡占也【语录】
　　东莱吕氏曰六三欲上进辅乎大明之君下二隂以类而顺从之此众允所以悔亡也爻验之以众象折之以理此一爻最难看以训诂言不过曰当晋之时得众之允者斯可亡悔殊不知所允者何人且如陈仲子亷众皆与之乡原之徳一乡与之又如王莽在汉阙下之人皆谓周公再出使从当时之人则安得无悔然不可如此看当于允字上看允者志之至当者也当则可以亡悔传云众所允者必至当也允之一字非是其确然自信乃人心所同然处若虚声相鼓非所谓允【易说】
　　九四晋如鼫防贞厉象曰鼫鼠贞厉位不当也
　　伊川先生曰以九居四非其位也非其位而居之贪据其位者也贪处高位既非所安而又与上同徳顺丽于上三隂皆在己下势必上进故其心畏忌之贪而畏人者鼫鼠也故云晋如鼫鼠贪于非据而存畏忌之心贞固守此其危可知言贞厉者开有改之道也　贤者以正徳冝在高位不正而处高位则为非据贪而惧失则畏人固处其地危可知也【并易传】横渠先生曰鼫鼠为物贪而畏人体阳在进反据隂位故动止皆失与六三之义为相反矣【易说】
　　蓝田吕氏曰九四当明进时以阳居隂又处四隂之中下应于初进退失守如鼫鼠然位不当者也守是不变取危之道
　　山杨氏曰晋而丽乎险鼫鼠之象也【易说】
　　白云郭氏曰离以明为徳而火以暴为失故离之九四有突如其来如焚如死如弃如之象晋之九四与离同位虽顺徳在下不至于焚如之暴然当晋之时不免有贪位慕禄之失也鼫鼠贪而畏人者也守此道以事上能无危乎位不当者既未进六五之明又过三隂之顺以刚自进故不当也晋之六爻无凶独四以贪而厉上以伐而吝盖才有余而徳不足者岂若初二三五之昭明徳也哉是以圣人徳之为贵【易说】
　　汉上朱氏曰鼫鼠子夏传作硕鼠硕大也艮坎为鼠阳为大鼠昼伏夜动者也坎为加忧九四刚而不正处晋明之时窃据上位忧畏而不安硕鼠也大明在上三隂进而丽乎明四处位不当而不知退于正爲厉知非而去未失为虞丘子也【易传】新安朱氏曰不中不正以窃高位贪而畏人盖危道也故为鼫鼠之象占者如是虽正亦危也【本义】东莱吕氏曰九四此一爻最见小人贪进患失之情状盖以九居四不当其位小人之象也然居近君之位是得宠之小人也夫以小人而见宠于君才不胜位下又为三隂所迫常懐忧惧惟恐其进盖小人贪宠之心切故也然则处四之时当如何曰去一己贪进患失之私心扩推贤逊能之公道则可矣【易说】
　　六五悔亡失得勿恤往吉无不利象曰失得勿恤往有庆也
