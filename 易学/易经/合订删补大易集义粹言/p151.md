<!-- { "loadSidebar": true } -->
　　新安朱氏曰四时之变革之大者【本义】　泽中有火水能灭火此只是说隂盛阳衰火盛则克水水盛则克火此是泽中有火之象便有那四时改革底意思君子观这象便去治厯明时林艾轩说因革卦得厯法云厯须年年改革不改革便差了天度此说不然天度之差葢縁不曾推得那厯元定却不因不改而然厯岂是那年年改革底物治厯明时非谓厯当改革葢四时变革中便有个治厯明时底道理　泽中有火革葢言隂阳相胜复故圣人治厯明时向林艾轩尝言圣人于革着治厯者葢厯必有差须时时改革方得此不然天度固必有差须在吾术中始得如度几年当差一分便就此添一分去乃是　又云厯数微眇如今下漏一般漏管稍涩则必后天稍濶则必先天未子而子未午而午　问革之象不曰泽在火上而曰泽中有火葢水在火上则水灭了火不见得水决则火灭火炎则水涸之义曰泽中有火则二物并在有相息之象否先生曰亦是恁地　又曰泽中有火自与治厯明时不甚相干圣人取象处只是依稀地说不曽确定指杀只是见得这个意便说【并语録】
　　初九巩用黄牛之革象曰巩用黄牛不可以有为也伊川先生曰变革事之大也必有其时有其位有其才审虑而慎动而后可以无悔九以时则初也动于事初则无审慎之意而有躁易之象以位则下也无时无援而动于下则有僭妄之咎而无体势之重以才则离体而阳也离性上而刚体健皆速于动也其才如此有为则凶咎至矣葢刚不中而体躁所不足者中与顺也当以中顺自固而无妄动则可也巩局束也革所以包束黄中色牛顺物巩用黄牛之革谓以中顺之道自固不妄动也不云吉凶何也曰妄动则有凶咎以中顺自固则不革而已安得便有吉凶乎　以初九时位才皆不可以有为故当以中顺自固也【并易传】
　　横渠先生曰贱而无应非大享以正之徳中坚自守不可有为【易说】
　　蓝田吕氏曰初九当革之初居下无位比于六二上无正应虽有刚徳不敢自任惟固结六二以自固不可有为待时而后革也故巩用黄牛之革六二居中柔顺故曰黄牛以其坚固故曰巩与遯六二同义
　　白云郭氏曰革有革者有革之者有从革者有辅君之革者诸爻之义不同初九在下非能革人亦非人所革者从革而已故固用黄牛之革黄中色也牛顺物也戒其用中而顺从是以不可有为也不可戒辞也初九虽非可为之爻圣人之辞又所以戒不知革道者也【易说】
　　汉上朱氏曰初九革之始在下而九四不应离体务上速于革者也巩固也坤离为黄牛初动艮为皮革日熯之不可动巩固也黄牛者中顺也巩固用黄牛之革坚韧不动以中顺守之可也初动艮又为手为指庄子曰指穷于为初不可动不可有为也易传曰革事之大也必有其时有其位有其才审虑慎动而后可以无悔【易传】
　　新安朱氏曰虽当革时居初无应未可有为故为此象巩固也黄中色牛顺物革所以固物亦取卦名而义不同也其占为当坚确固守而不可以有为圣人之于变革其谨如此【本义】
　　六二已日乃革之征吉无咎象曰已日革之行有嘉也伊川先生曰以六居二柔顺而得中正又文明之主上有刚阳之君同徳相应中正则无偏蔽文明则尽事理应上则得权势体顺则无违悖时可矣位得矣才足矣处革之至善者也然臣道不当为革之先又必待上下之信故已日乃革之也如二之才徳所居之地所逢之时足以革天下之弊新天下之治当进而上辅于君以行其道则吉而无咎也不进则失可为之时为有咎也以二体柔而处当位体柔则其进缓当位则其处固变革者事之大故以此戒二得中而应刚未至失于柔也圣人因其有可戒之疑而明其义耳使贤才不失可为之时也　已日而革之征则吉而无咎者行则有嘉庆也谓可以革天下之弊新天下之事处而不行是无救弊济世之心失时而有咎也【并易传】
　　横渠先生曰俟上之唱革而往应柔中之徳所之乃吉【易说】
　　蓝田吕氏曰六二与九五为应以柔变刚以下变上用力也难久而后能革之然同处于中水火相济行必有嘉故吉无咎
　　白云郭氏曰六二得君得位柔顺中正可以革矣而臣道不当先君故君已革而后乃革之也已日乃革之非从君之革也谓终君之事而革天下也是以进则吉而无咎已日革之则尽臣道故其行有嘉君未革而革之则失君臣之道非嘉也【易说】汉上朱氏曰六二得位得时上应九五有可革之才然不可遽为必俟人情既浃上下既信之日乃可革之十日之次自庚至已浃焉离纳已已日者浃日也故曰已日乃革之九五中正二应上行而又其难其慎如此革道之美无以复加干为美六上行则二有嘉美故辞曰征吉无咎象曰行有嘉也夫变动贵乎适时趋舍存乎机防二当可革濡滞而不行于革道安得无咎征吉无咎者以行有嘉也二巽体不果故勉之易传曰以六居二柔顺得中正又文明之主上有刚阳之君同徳相应中正则无偏蔽文明则尽事理应上则得权势体顺则无违悖时可矣位得矣才足矣处革之至善者也【易传】
　　新安朱氏曰六二柔顺中正而为文明之主有应于上于是可以革矣然必已日然后革之征吉而无咎戒占者犹未可遽变也【本义】
　　九三征凶贞厉革言三就有孚象曰革言三就又何之矣
　　伊川先生曰九三以刚阳为下之上又居离之上而不得中躁动于革者也在下而躁于变革以是而行则有凶也然居下之上事茍当革岂可不为也在乎守贞正而懐危惧顺从公论则可行之不疑革言谓当革之论就成也合也审察当革之言至于三而皆合则可信也言重慎之至能如是则必得至当乃有孚也已可信而众所信也如此则可以革矣在革之时居下之上事之【一作有】当革若畏恐而不为则失时为害唯当慎重之至不自任其刚明审攷公论至于三就【一作复】而后革之则无过矣　稽之众论至于三就事至当也又何之矣乃俗语更何往也如是而行乃顺理时行非已之私意所欲为也必得其宜矣【并易传】
　　横渠先生曰以文明炎上刚阳之徳进而之兊兊内柔外刚势穷必反故以征则凶能守正戒惧文命告之此三革言彼三从命必然可信之理也一云征则虽正而危【易说】
　　蓝田吕氏曰九三居下体之上自初至三徧行三爻革之有渐革道以成故曰革言三就言三就言至于三则民信之矣故有孚道成民信姑待其革不可以有行也然以刚居阳行犹不已廹之已甚民之不从取凶之道不知消息之理虽正危也白云郭氏曰革之为卦上则九五下则六二为革之主三不中而用刚非革之主也故以革道进则凶以革道守则厉不知革不可妄为有天道存焉非九三用刚炎上之性可自任之时也首言征凶贞厉葢九三之象如此下言革言三就有孚则明革之卦辞言三就之道也三就有孚者谓元亨利贞悔亡及已日乃孚也三者皆得之是为三就也故进则无凶贞则无厉九三既非其位又非其人而舍革言三就之道则又何之乎宜其征则凶贞则厉是诚不若初九巩用黄牛之革矣【易说】
　　汉上朱氏曰九三刚正而明处下之极革之而当不可复动往而不已有凶成则必亏以正守之犹厉故曰征凶贞厉然守之者其在惧乎初不可有为也二已日乃革之三革之而就稽之于众其言亦曰三就故曰革言三就三极数也月之盈亏气候之变皆以三五三则就矣往而不已人必有言兊为口革言也上六应九三孚也革于此信于彼有孚也民情既孚革道已就欲往何之违民妄作则有凶咎九三离体务上革而过中圣人戒之故辞曰革言三就有孚象曰又何之矣【易传】
　　新安朱氏曰过刚不中居离之极躁动于革者也故其占有征凶贞厉之戒然其时则当革故至于革言三就则亦有孚而可革也又何之矣言已审也【本义】　革言三就言三番结裹成就如第一番商量这个是当革不当革说成一番又更如此商量一番至于三番然后说成了却不是三人来说【语録】
　　九四悔亡有孚改命吉象曰改命之吉信志也
　　伊川先生曰九四革之盛也阳刚革之才也离下体而进上体革之时也居水火之际革之势也得近君之位革之任也下无系【一有无字】应革之志也以九居四刚柔相济革之用也四既具此可谓当革之时也事之可悔而革之革之而当其悔乃亡也革之既当唯在处之以至诚故有孚则改命吉改命改为也谓革之也既事当而弊革行之以诚上信而下顺其吉可知四非中正而至善何也曰唯其处柔也故刚而不过近而不逼顺承中正之君乃中正之人也易之取义无常也随时而已　改命而吉以上下信其志也诚既至则上下信矣【一作也】革之道以上下之信为本不当不孚则不信当而不信犹不可行也况不当乎【并易传】
　　横渠先生曰约已居隂心无私系革而必当见孚于众改命倡始信已可行故吉【易说】
　　蓝田吕氏曰九四始入上体其命当改虽有无应之悔而革言三就之后物情已信不必私应故悔亡有孚悔亡有孚吾志可信改命无疑矣故改命吉
　　白云郭氏曰九四近君而用柔辅君之革者也辅君之革非自用也故其悔可亡而上下信之是以有孚改命吉也不曰革而曰改命者四不若二之中正不能行已日乃革之大特可奉行改命而已犹之出纳之臣也书曰夙夜出纳朕命惟允然则出纳王命以信为主此九四所以有有孚信志之辞信志者志可信于人者也【易说】
　　汉上朱氏曰九居四宜有悔然当水火相革之际有其时矣其才也以柔济刚其动也革而当是以悔亡革五爻皆正四动初应则上下靡不信不动有悔故曰有孚动而正近与五相得逺与初相应故抗君之命反君之事解国之大难除国之大害无招权擅事之凶巽为命四动改命也故曰改命之吉信志也易传曰四非中正而至善何也曰惟其处柔也故刚而不过近而不逼顺承中正之君而上下信其志矣【易传】
　　新安朱氏曰以阳居隂故有悔然卦已过中水火之际乃革之时而刚柔不偏又革之用也是以悔亡然又必有孚然后革乃可获吉明占者有其徳而当其时又必有信乃悔亡而得吉也【本义】　问革下三爻有谨重难改之意上三爻则革而善者葢事有新故革者变故而为新故渐渐好先生曰然乾卦到九四爻谓乾道乃革也是到这处方变了【语録】
　　九五大人虎变未占有孚象曰大人虎变其文炳也伊川先生曰九五以阳刚之才中正之徳居尊位大人也以大人之道革天下之事无不当也无不时也所过变化事理炳着如虎之文采故云虎变龙虎大人之象也变者事物之变曰虎何也曰大人变之乃大人之变也以大人中正之道【一作徳】变革之炳然昭著不待占决知其至当而天下必信也天下蒙大人之革不待占决知其至当而信之也　事理明着若虎文之炳焕明盛也天下有不孚乎【并易传】
　　横渠先生曰以刚居尊说而唱下为众所覩其文炳然不卜而孚望而可信下观而化革莫盛焉　虎变文章大故炳豹变文章小故蔚【并易传】　行前定而不疚光明也大人虎变夫何疚之有【正防】
　　白云郭氏曰盛矣哉九五之革也大人之道也且虎之文炳然而易见大人之道文明而可覩使天下晓然知大公至正革命之当无隂谋可疑之事以顺天应人则天下不必占决而信之也昔汤征自葛而天下信之其大人虎变未占有孚之道欤【易说】
