<!-- { "loadSidebar": true } -->
　　兼山郭氏曰序卦云需者饮食之道也文武以天保以上治内采薇以下治外始于忧勤终于逸乐如此而已至于蓼萧废则恩泽乖湛露废则万国离故需之为需岂曰小补之哉【易传】
　　需有孚光亨贞吉利涉大川
　　伊川先生曰需者须待也以二体言之干之刚健上进而遇险未能进也故为需待之义以卦才言之五居君位为需之主有刚健中正之徳而诚信充实于中中实有孚也有孚则光明而能亨通得贞正而吉也以此而需何所不济虽险无难矣故利涉大川也凡贞吉有既正且吉者有得正则吉者当辩也【易传】横渠先生曰刚健而不陷而能俟时故有孚于光亨也讼需坎皆言有孚必然之理也又如未济饮酒濡首亦言有孚义同此【易说】
　　蓝田吕氏曰需有所待而进也干健欲进而险在前姑有所待终必济也有所待者久则孚孚则光亨干之用也利涉大川刚健乃济也
　　白云郭氏曰天地之大尚不能无所需以生万物况人道乎有孚者充实之美也光亨者辉光之大也有是徳众之所需也需之亦以成是徳也贞则吉需之道也利涉大川干之健也【易说】
　　汉上朱氏曰苏氏解需光亨曰光者物之神也此闗子明之说也或问神曰日月在上其明在地夫日月之形其大如盘盂光之所烛被乎万物非神乎盖神难言也故以光形容之君子动而有光广大无所不及故易言未光未光大者皆狭且陋也【丛说】
　　新安朱氏曰需待也以干遇坎干健坎险以刚遇险而不遽进以陷于险待之义也孚信之在中者也其卦九五以坎体中实阳刚中正而居尊位为有孚得正之象坎水在前干健临之将涉水而不轻进之象故占者为有所待而能有信则光亨矣若又得正则吉而利涉大川正固无所不利而涉川尤贵于能待则不欲速而犯难也【本义】○问需卦大指先生曰需者寜耐之意以刚遇险时节如此只当寜耐以待之且如涉川者多以不能寜耐致覆溺之祸故需卦首言利涉大川【语録】
　　东莱吕氏曰需干下坎上以干之健阻于坎险之下故需待而后进也然惟干然后有所需非干则素无所有将何所需乎○需利涉大川惟能需待所以审细瞻顾涉大川而无虞【纪闻】又曰易传有孚则能光明而亨通【己丑课程】
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利涉大川往有功也
　　伊川先生曰需之义须也以险在于前未可遽进故需待而行也以干之刚健而能需待不轻动故不陷于险其义不至于困穷也刚健之人其动必躁乃能需待而动处之至善者也故夫子賛之云其义不困穷矣○五以刚实居中为孚之象而得其所需亦为有孚之义以干刚而至诚故其徳光明而能亨通得贞而吉也所以能然者以居天位而得正中也居天位指五以正中兼二言故云正中○既有孚而贞正虽涉险阻往则有功也需道之至善也以干刚而能需何所不利【并易传】
　　山杨氏曰五以刚正中履尊位而不疚故有孚光亨贞吉有孚刚中也光亨大亨也充实而有光辉之谓大则光斯大矣不曰大亨者以其有险而刚不揜焉故曰光亨也夫刚健而上行乾道也险在前而不进有需之义焉故曰需须也时行则行时止则止而动与时偕天行也故险难在前而不能陷其义不困穷矣以刚健之中需而后动则往无不济矣故利涉大川【易说】
　　白云郭氏曰以卦言之干犹需于五以爻言之五犹需于物故曰需须也以干之刚健其遇险也止于不险不困穷而已则险之为义大矣能无需乎有其徳以待天下之需者九五也故言位乎天位以正中为需之主宜矣【易说】
　　汉上朱氏曰需须也刚健上行遇险未动待时者也故曰需须也险在前也坎险也阳陷于隂中陷也困者水在泽下也需自二而上有困反之象三阳刚而健能需以进动而不屈不陷于险善用刚健者也故曰刚健而不陷其义不因穷矣此以两体言乎需也须以进者需有孚而后进也孚者已也孚之者人也岂能遽孚之哉需自大壮变大壮四阳同徳四与五孚未进之时虽未得天位其徳固己刚健有孚特道未彰尔及其自四而进则位乎天位乃光亨也光坎离之象光亨者以贞吉也九五正中待物之须而不匮者唯正中乎故曰贞吉需道至于光亨位乎天位为须之主万物需之贞吉也二者夫子之待价也五者天下之望成汤也此以二五言需之才也坎为大川自四之五往也干刚须时而往何难不济故曰利涉大川往有功也于卦气为二月故太凖之以耎傒【易传】五峯胡氏曰文王虽有亹亹刚健之徳既受命为人之主矣若遂欲进定天下则纣之才犹足以有为恶未贯盈人心未尽散时未可以定也文王逡巡不进退处于西伯而纣在上险在前也文王以服事殷其忠信于上下其诚动于残贼故得行其号令于诸侯天下化之而纣不以为嫌刚健而不陷岂有困穷哉有孚光亨贞吉此之谓也若文王中非有孚则不足以动商纣而至于以兵相加文王虽得天下是簒也非位乎天位中正之义矣惟文王位乎天位中正而不过故孔子曰三分天下有其二以服事殷周之徳其可谓至徳也已矣夫以天道处之何事不济故曰利涉大川【易外传】新安朱氏曰需须也此以卦徳释卦名义需有孚以卦体及两象释卦辞【本义】○需主事孚主心需其事而心能信实则光亨以位乎尊位而中正故所为如此利涉大川而能需则往必有功利涉大川亦承上文有孚光亨贞吉○福州韩某云险而能忍则为需险而不能忍则为讼能通其变则为随不能通其变则为蛊此是说卦对然只是此数卦对得好其它底又不然后世防士之言只说出竒应变圣人不恁地合当需时便需【并语録】
　　东莱吕氏曰刚健者多陷溺盖躁进而不待时故也惟刚健而有所需则无陷溺之患矣○又曰天下有一等自好之士不肯轻出但并与已分工夫皆废又非所谓吾斯之未能信君子虽不轻出不妨做立事业工夫故谓干刚而能需何所不利【并易说】
　　象曰云上于天需君子以饮食宴乐
　　伊川先生曰云气蒸而上升于天必待隂阳和洽然后成雨云方上于天未成雨也故为须待之义隂阳之气交感而未成雨泽犹君子蓄其才徳而未施于用也君子观云上于天需而为雨之象怀其道徳安以待时饮食以养其气体宴乐以和【一作养】其心志所谓居易以俟命也【易传】
　　横渠先生曰云上于天需君子以饮食燕乐九五需于酒食贞吉未济亦有孚于饮酒以隂在前无所施为唯于饮食而已【易说】
　　蓝田吕氏曰云上于天下必得泽饮食燕乐以欢待下上之泽也
　　广平游氏曰云上于天则泽将下流天下之所徯望也故有需之象饮食人之大欲存焉而人非饮食不生则天下之所需莫急于饮食故需饮食之象而位乎天位以应天下之求亦曰需于饮食而已然幅员之众乌得人人而饮食之哉亦曰养贤以及万民而已故君子饮食燕乐者大亨以养圣贤使忠臣嘉宾得尽其心焉尔忠臣嘉宾尽其心则小民不失职而人人厌所欲矣九五之所需孰大于此【易说】
　　白云郭氏曰先人曰文武以天保以上治内采薇以下治外而始于燕羣臣嘉宾者需之道也雍曰序卦曰需者饮食之道也饮食朝夕之需也人无饥渴之害则饮食无需也屯蒙之后天下之所需者在君而君之所需者在贤云上于天欲雨之象万物之所需也饮食宴乐所以养贤膏泽将以及民亦天下之需也【易说】
　　汉上朱氏曰云上于天蓄膏泽而未降须也君子蓄其才徳末施于用亦须也饮食以养其气体燕乐以养其心志居易俟命待时而动盖需有饮食之道膏泽所以养万物也坎为水兑为口为和说【易传】
　　新安朱氏曰云上于天无所复为待其隂阳之和而自雨尔事之当需者亦不容更有所为但饮食燕乐俟其自至而已一有所为则非需也【本义】○需待也以饮食燕乐谓更无所为待之而已待之须有至时学道者亦犹是也【语録】
　　东莱吕氏曰君子以饮食燕乐易传曰饮食以养其气体燕乐以和其心志此二句极有意味盖君子于未遇之时涵养成就一旦有用则无施不可以非口体之养而已也【易说】○需大象云上于天需君子以饮食燕乐云上于天而未成雨犹君子未施于用而需待之时也饮食燕乐涵养此理而已与后世不得志而麴糵之托昏冥之逃者大异【纪闻】又曰易传云云上于天有蒸润之象饮食所以润益于物故需为饮食之道【己丑课程】
　　初九需于郊利用恒无咎象曰需于郊不犯难行也利用恒无咎未失常也
　　伊川先生曰需者以遇险故需而后进初最逺于险故为需于郊郊旷逺之地也处于旷逺利在安守其常则无咎也不能安常则躁动犯难岂能需于逺而无过也○处旷逺者不犯冒险难而行也阳之为物刚健上进者也初能需待于旷逺之地不犯险难而进复宜安处不失其常则可以无咎矣虽不进而志动者不能安其常也君子之需时也安静自守志虽有须而恬然若能终身焉乃能用常也【并易传】
　　山杨氏曰乾道以上行为常方需之时险在前宜需而后进虽久于其所未为失常也【易说】
　　白云郭氏曰以干之刚犹有畏难之义则险其可犯哉初九逺于难者也故言于郊于郊不犯难矣勿以逺而妄动乃尽畏难之义是以利用恒无咎可需则需不可需则勿需也可应则应不可应则不应也此需时用常之道【易说】
　　汉上朱氏曰三干天际也四在内外之交曰郊五坎为险难初九正应六四而险难在前当守正不动以需其应不先时而动不犯难而上行故曰需于郊不犯难行也风雷相与不失其正天地可乆之道曰恒谓五变四动而交乎下也九五虚中以需六四屈已以下之如是应时之需则上下相与可久而无咎隂之从阳地道之常也初九阳在下需六四之应而以巽行以上下言之未失常也九五刚健中正而曰犯难者非其应而往无因而至前志未通也或问利用恒也顺以巽也乾道乃革也何取于卦也曰卦变也所谓之某卦也需利用恒者需之恒也蒙六五顺以巽者蒙之观也干九四乾道乃革者干之小畜也小畜之中又有离兊故曰革是谓天下之至变【易传】
　　五峯胡氏曰夫人幼而学之壮而行之古之君子如伊尹之耕于有莘傅说之筑于傅嵒吕望之钓于渭滨皆待时于郊野旷逺之地不冒犯世患而求进者也其耕也其筑也其钓也用常而已非有惊时异众之行也故无咎【易外传】
　　新安朱氏曰郊旷逺之地未近于险之象也而初九阳刚又有能常于其所之象故戒占者能如是则无咎也【本义】
　　东莱吕氏曰初九九刚健之物不能无动需于郊则去险尚逺也利用恒无咎非谓去险虽逺而常行之事亦可为但能用其常以应天下之变则无咎矣不谓之守常而谓之用常此言亦可以意防【易说】○又曰易传云虽不进而志动者不能安其常也志动则身郊而心市【己丑课程】
　　九二需于沙小有言终吉象曰需于沙衍在中也虽小有言以吉终也
　　伊川先生曰坎为水水近则有沙二去险渐近故为需于沙渐近于险难虽未至于患害己小有言矣凡患难之辞大小有殊小者至于有言言语之伤至小者也二以刚阳之才而居柔守中寛裕自处需之善也虽去险渐近而未至于险故小有言语之伤而无大害终得其吉也○衍寛绰也二虽近险而以寛裕居中故虽小有言语及之终得其吉善处者也【并易传】
