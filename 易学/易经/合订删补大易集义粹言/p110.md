<!-- { "loadSidebar": true } -->
　　新安朱氏曰恒常久也为卦震刚在上巽柔在下震雷巽风二物相与巽顺震动为巽而动二体六爻隂阳相应四者皆理之常故为恒其占为能久于其道则亨而无咎然又必利于守贞则乃为得所常久之道而利有所往也【本义】
　　东莱吕氏曰无咎利贞利有攸往通乎古今行乎天下而后谓之常行于今不可行于古行于家不可行于国则不可谓之常通乎古今则不可改矣行乎天下则不可违矣父慈子孝兄友弟恭此闺门之常也夏葛冬裘渴饮饥食此一身之常也其曰恒亨无咎利贞者常行之道利在于正使其不正虽一朝行之亦不可也为学亦然门戸已是议论已正常而行之虽终身不可改也所学所行未得其正则安可一朝居哉恒而曰利有攸往者如书之终始惟一时乃日新一之内自有新新之内自有一有终有始本不可谓之一今也以为一者是不常中自有常也不善学者以为一定不易而已由是至于执而不通利有攸往者乃变通不息之理也如天地之道寒往暑来不已不息所以为天地之常【易説】
　　彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣
　　伊川先生曰恒者常久之义也　刚上而柔下雷风相与巽而动刚柔皆应卦才有此四者成恒之义也刚上而柔下谓干之初上居于四坤之四下居于初刚爻上而柔爻下也二爻易处则成震巽震上巽下亦刚上而柔下也刚处上而柔居下乃恒道也雷风相与雷震则风发二者相须交助其势故云相与乃其常也巽而动下巽顺上震动为以巽而动天地造化恒久不已者顺动而已巽而动常久之道也动而不顺岂能常也刚柔皆应【一有恒字】一卦刚柔之爻皆相应刚柔相应理之常也此四者恒之道也卦所以为恒也　恒之道可致亨而无过咎但所恒宜得其正失正则非可恒之道也故曰久于其道其道可恒之正道也不恒其徳与恒于不正皆不能亨而有咎也天地之所以不已盖有恒久之道人能恒于可恒
　　之道则合天地之理也　天下【一作地】之理未有不动而能恒者也动则终而复始所以恒而不穷凡天地所生之物虽山岳之坚厚未有能不变者也故恒非一定之谓也一定则不能恒矣惟随时变易乃常道也故云利有攸往明理之如是惧人之泥于常也日月得天以下此极言常理日月隂阳之精【一有二字】气耳惟其顺天之道往来盈缩故能久照而不已得天顺天理也四时隂阳之气耳往来变化生成万物亦以得天故恒久而不已圣人以恒久之道行之有常而天下化之以成美俗也观其所恒谓观日月之久照四时之久成圣人之道所以能常久之理观此则天地万物之情理可见矣天地常久之道天下常乆之理非知道者孰能识之【并易传】
　　横渠先生曰观书当不以文害辞如云义者出于思虑忖度易言天地之大义则天地固无思虑天地之情天地之心皆放此【易説】　日月得天得自然之理也非苍苍之形也【正蒙】
　　山杨氏曰男下女防姻之始也男上而女下居室之常分也尽其常分而后有可久之道焉卦之所以为恒也中庸曰至诚无息不息则久故惟天下之至诚为能久恒久也夫妇之道不可以不久也又曰维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已天之为天文之为文皆原于不已故曰天地之道恒久而不已也日月得天得其所以为天故代明不息而能久照四时变化终则有始故能有成圣人乆于其道而天下化成如文王所以为文是也天人之道一于诚而已矣【易説】　天地之道恒乆而不已者也惟不已故能乆圣人乆于其道亦为不已也故能天下化成【中庸解】　有恒心然后可与为善苟无恒心放僻邪侈无不为己故善人不可得而见思见有恒者易曰恒乆也以亡为有终亦必亡而已矣何可乆也虚也约也亦然故曰难乎有恒矣【语解】
　　兼山郭氏曰刚上而柔下刚柔之常也雷风相与二气之常也刚柔皆应交感之常也恒亨无咎利正可乆之常也天地之道恒乆而不已盖言天之髙明地之博厚悠也乆也故能常也日月得天故能生明四时变化故能成嵗圣人乆于其道故为忠为文相救而成道也故曰中者天下之大本和者天下之达道如是也然作易者专取配于夫妇何也言君子之道造端乎夫妇及其至也察乎天地者此也彼一以动一以静或作之或止之谓曰我能常何足以语此【易説】
　　白云郭氏曰恒自泰来故伊川以干之初上居于四坤之四下居于初二爻刚上柔下成为震巽盖非谓震为刚而巽为柔也若以上下二卦为刚柔则易之柔上刚下刚上柔下之卦多矣不当独于咸恒言之也是故刚上柔下言初四二爻成震巽之始也雷风相与言震巽可久之象也巽而动言震巽可久之才也刚柔皆应言六爻可久之道也有是四者是之谓恒恒亨无咎利贞此乆于其道之所致也虽天地之大不能外此故必恒乆不已然后为天地利有攸往者恒道无终穷无终穷则往无不利犹日月乆照四时乆成皆终则有始之道圣人之道天地恒乆不已之道也其所以化成天下亦如日月四时是已使有终无始则日月亦不能乆照变化亦不能乆成圣人亦不能化成天下矣故彖言所以为恒者四刚上而柔下雷风相与巽而动刚柔皆应是也又言恒之所以为道者二乆于其道也终则有始也乆于其道虽天地亦如之终则有始虽日月四时亦如之此可以见天地万物之情矣咸恒六爻之才皆不及疑二卦之义非大故孔子于彖皆以天地万物之情终之使后世学者不以小道观之也【易説】
　　汉上朱氏曰咸以男下女男女交感之情也恒男上女下夫妇居室之道也交感之情少则情深居室之道长则分严故取象如此恒常乆也卦自泰变初九之刚上居四六四之柔下居初刚上而柔下上下尊卑各得其序常乆之道也故曰刚上而柔下此以初六九四言恒也震为雷巽为风雷动风行两者相薄相与于无形而交相益者也常乆之道阙一则息矣故曰雷风相与此以震巽两体相应而言恒也巽巽也震动也飘风骤雨天地为之不能以长乆而况于人乎长乆之道非巽而动不可也故曰巽而动此再以震巽言恒也夫刚上柔下而不能相与不可也相与矣不能巽而动不可也三者之才具则上下皆应斯足以尽恒之道故又曰刚柔皆应此再以六爻相应言恒也且以夫妇之道观之尊者上卑者下分严矣不能相与则情何由能通相与矣刚或犯义柔不得礼亦岂能乆巽而动上下内外应而家道成推之以治国治天下一道也故曰恒初九之四六四之初宜有咎亨则无咎亨者刚柔相与巽而动其动不穷也贞者泰初九也初九以震巽而动是以亨干天坤地天地之道常乆而不已者正而已矣故曰恒亨利贞乆于其道也天地之道常乆而不已也此再以初变四言恒之才也易穷则变变则通通则乆恒非一定而不变也随时变易其恒不动故曰利有攸往恒一变井再变蛊复归于恒三卦有震兊巽坎离艮之象天地之道始于震终于艮既终则复始于震而恒体不变所以能循环不息终始不穷亘古今而常乆也故曰利有攸往终则有始也何以知天地之道能乆哉观诸日月之行四时之运则知之离为日坎为月坎离相易互藏其宅刚柔相与不失其正冬行北夏行南朝出于震夕入于兊得天之道终则有始也故能乆照春震秋兊夏离冬坎隂生于姤阳生于复刚柔正也始于立春终于大寒终则有始也故变化而能乆成圣人以恒致亨始之以贞如日月之明四时之有经故天下相説而巽其化乃成天地非恒不成观诸天地则万物之情可见矣此以九四一爻极其卦之变以推广常乆之道也在卦气为七月故太凖之以常永【易传】
　　新安朱氏曰刚柔相应以卦体卦象卦徳释卦名义或以卦变言刚上柔下之义曰恒自丰来刚上居二柔下居初也亦通　恒乆而不已也恒固能亨且无咎矣然必利于正乃为乆于其道不正则乆非其道矣天地之道所以长乆亦以正而已矣终则有始乆于其道终也利有攸往始也动静
　　相应循环之理然必静为主也　天地万物之情可见极言恒久之道【并本义】　正便能乆天地之道恒乆而不已这个只是説久　问恒非一定之谓一定则不能恒矣曰物理之终始变易所以为恒而不穷然所谓不易者亦须有以变通乃能不穷如君尊臣卑分固不易然上下不交也不得父子固是亲亲然所谓命士以上父子皆异宫则又有变焉惟其如此所以为恒论其体则终是恒然体之常所以为用之变用之变乃所以为体之常物各有个情有个人在此决定是有那羞恶恻隠是非辞逊之情性只是个物事情却多般或起或灭然而头面却只一般长长恁地这便是观其所恒而天地万物之情可见之义乃若其情只去情上面看【并语録】
　　东莱吕氏曰彖曰恒乆也刚上而柔下雷风相与巽而动刚柔皆应恒恒之一字最难看可以见六十四卦之妙非独可以见六十四卦之妙又可以见易之全体盖乾坤者易之门也外干故刚上内坤故柔下雷动而风发此相应常乆之道故恒云巽而动初与四为应二与五为应三与上为应皆以刚柔相应而为恒晓此四字则六十四卦皆具见矣刚上柔下乃尊卑定分之常雷风相与乃运用变化之恒巽而动者天地万物未尝不顺理而动也刚柔相应天下之理未尝无对也此四者乃天地之常经大易之正义也　恒亨无咎利贞乆于其道也大抵通天下万世常行而无弊者必正理也若一时之所尚一人之所行则必不能乆故恒之亨利于贞亦如汉文帝好黄老至文帝之后则黄老之道不行梁武帝好浮屠至武帝之后则浮屠之道不行盖非正道则必不能乆天地之道常久而不已也不已两字最要玩味天穹然在上使其无不已之道则乆而必坠地頺然在下使其无不已之道则乆而必陷惟是有不已之道方能乆　利有攸往终则有始也终则有始如人之一身自少至老爪髪皮肤未尝须臾不变若説终身不变则失其所以为身亦如水若止而不流则日涸一日惟其常流不息所以不穷　日月得天而能乆照四时变化而能久成圣人久于道而天下化成观其所恒而天地万物之情可见矣此正与中庸所谓博厚所以载物也髙明所以覆物也悠乆所以成物也博厚配地髙明配天悠乆无疆之理同当玩味所恒二字人但见日月乆照四时乆成圣人乆道而不知所以乆照所以乆成所以化成处故所之一字读易者当深体之【并易説】
　　象曰雷风恒君子以立不易方
　　伊川先生曰君子观雷风相与成恒之象以常乆其徳自立于大中常乆之道不变易其方所也【易传】山杨氏曰立不易方乃能常也【易説】
　　蓝田吕氏曰恒居常而可乆也通于众处于无过守正而不变其道乃可乆也非常之道可暂而不久者也若夫逺而天下乆而万世无所往而不利惟常道为然雷风虽若非常其所以相与则恒观其所恒则天地万物之情亦一雷以动之风以散之有天地以来其用未尝易君子所立之方理义有常亦万世所莫能易
　　兼山郭氏曰雷以动之风以散之此可以为常矣然君子何取于立不易方盖君子敬以直内义以方外仁或有蔽焉义则无也故能穷则变变则通通则久始可以为常矣【易説】
