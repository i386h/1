<!-- { "loadSidebar": true } -->
　　伊川先生曰进位乎天位也圣人既得天位则利见在下大德之人与共成天下之事天下固利见夫大德之君也【易传】
　　横渠先生曰飞龙在天况圣人之至若天之不可阶而升也【易説】○至健而易至顺而简故其险其阻不可阶而升不可勉而至仲尼犹天其致一也【正蒙】
　　兼山郭氏曰九五飞龙在天利见大人龙者变化而不测者也以天德而居天位是以谓之飞龙在天也犹之乘六气御青天呼吸风雷震荡下土及其霁也风沈电灭了不知其所之反视太虚廓然曾无遗迹惟九五之得一是以能体之如圣人有作于天下万物覩之而荡荡巍巍不可得而名言者也利见大人者言有君必有臣有德必有邻所以相应相求相须而治也○初非不刚于位则不及二非不中于德则不正三正而不中四不中不正上则过而已亢者也过与不及非干也不中不正非干也就其中正而纯全焉独九五也昔之所谓得一者其是之谓乎所以取象乎飞龙也不称潜跃者徒见其位不可阶而升未见其德也【并易説】白云郭氏曰孔子曰唯天为大唯尧则之孟子曰大舜有大焉则大人莫大于尧舜也然尧以不得舜为已忧舜以不得禹臯陶为已忧虽尧舜之大其忧尚如此此九五大人之君所以利见九二大人之臣也天位不可阶而升也故称飞龙焉二帝三王未有不得大人以兴者汉唐之际虽莫不然然皆权谋变诈小人之徒争雄窃国而止耳安知所谓利见大人之道哉【易説】
　　新安朱氏曰刚健中正以居尊位如以圣人之德居圣人之位故其象如此而占法与九二同特所利见者在上之大人耳若有其位则为利见九二在下之大人也【本义】○问程易于九二利见大人爻云利见大德之君矣又言君亦利见大德之臣以成其功天下亦利见大德之人以被其泽于九五利见大人爻云利见在下大德之人矣又言天下固利见大德之君两爻互言如此不审的何所指先生曰此当以所占之人之德观之若已是有九二之德占得此九二爻则为利见九五大德之君若常人无九二之德者占得之则为利见此九二之大人耳已为九五之君而有九五之德占得此九五爻则为利见九二大德之人若九二之人占得之则为利见此九五大德之人各随所占之人以爻与占者相为主賔也太祖一日问王昭素曰九五飞龙在天利见大人常人何可占得此卦昭素曰无害若臣等占得则陛下是飞龙在天臣等利见大人是利见陛下也此説得最好又问曰如此看来易多是假借虚设故用不穷人人皆用得也先生曰此所谓理虽一定事应尚虚存体应用稽实待虚所以三百八十四爻而天下万事无不可该无不周徧此易之用所以不穷也○看来大人只是这大人无不同处伊川之病在那二五相见处卦画如何防有相见之理只是説人占得这爻利于见大人万物覩之便是见字且如下面説许多大人者言所以为大人者如此今却説二五相见却凑不着他这语脉○取象各不同有就自己身上取底自己当不得这卦爻却就那人身上取如潜龙勿用是就占者身上言到那见龙自家便当不得须把做在上之大人九五飞龙便是人君大人却是在下之大人○问山説乾卦九五飞龙在天取飞字为义以天位言之不可阶而升以圣学言之非力行而至曰此亦未尽乾卦自是圣人之天德只时与位有隐显渐次耳○凡占得卦爻要在分賔主各据地位而推如九五飞龙在天利见大人若揣自己有大人之德占得此爻则如圣人作而万物咸覩作之者在我而覩之者在彼我为主而彼为賔也自己无大人之德占得此爻则利见彼之大人作之者在彼而覩之者在我我为賔而彼为主也【并语録】
　　上九亢龙有悔
　　伊川先生曰九五者位之极中正者得时之极过此则亢矣上九至于亢极故有悔也有过则有悔唯圣人知进退存亡而无过则不至于悔也【易传】
　　横渠先生曰上九亢龙縁卦画而言须分初终终则自是亢极言君位则易有极之理圣人之分则安有过亢【易説】
　　兼山郭氏曰亢龙有悔者位已过中德已过亢是以动而有悔也【易説】
　　白云郭氏曰九三过而惕故无咎上九过而亢故有悔然则龙德莫善于惕而莫不善于亢也亢则贪夫位慕夫禄不知进退存亡其悔宜矣尧老而舜摄舜亦以命禹伊尹复政厥辟周公复子明辟君臣之间皆有是道故知进退存亡者其唯圣人乎【易説】
　　新安朱氏曰上者最上一爻之名亢者过于上而不能下之意也阳极于上动必有悔故其象占如此【本义】○或问干之六爻皆圣人之事乎曰尽其道者圣人也得失则吉凶存焉岂特干哉诸卦皆然也○又曰上九云亢龙有悔若占得此爻必须以亢满为戒如这般处最是易之大义易之为书大抵于盛满时致戒葢阳气正长必有消退之渐自是理势如此又云当极盛之时便须虑其亢如当尧之时须交付与舜若不寻得个舜便交付与它则尧之后天下事未可知又云康节所以看得透它説话多以盛满为戒如云只喜成微醺不喜成酩酊又云康节多于消长之交看又云许多道理无本不可知之数惟是康节体得熟只管体来体去到得熟后看是甚麽事理无不洞见【此皆伊川语】东莱吕氏曰上九亢龙有悔健而无息之谓干九极于上则疑于有息矣故圣人于上九而戒之以亢使人不可轻进葢常畱一位在前则有不息之意若处亢而止则息矣非干也【易説】○又曰中于五而亢于上是干至五而不可进也苟不可进则曷谓健而无息乎葢干至于上而极有极则有息无极则无息【己丑课程】
　　用九见羣龙无首吉
　　伊川先生曰用九者处干刚之道以阳居干体纯乎刚者也刚柔相济为中而乃以纯刚是过乎刚也见羣龙谓观诸阳之义无为首则吉也以刚为天下先凶之道也【易传】○或问用九只在上九一爻非也六爻皆用九故曰见羣龙无首吉用九便是行健处天德不可为首言干以至刚健又安可更为物先为物先则有祸所谓不敢为天下先干顺时而动不过处便是不为首六爻皆同【杨遵道録】
　　山杨氏曰或问乾坤用九六荆公曰进君子退小人固非自然之理而正叔云观河图数可见何也曰此多有议论少有分明系辞分明説云参天两地而倚数九参天六两地也【南都语録】
　　蓝田吕氏曰揲蓍三变归竒于初其为四者有七则为少阳有八则为少隂有九则为老阳有六则为老隂占遇七八则不变不变者观其彖辞而言吉凶【彖即卦辞】遇九六则变变者观其爻而言吉凶也爻辞称九六而不称七八葢变者有占占必有辞故系辞于爻之下以定吉凶也乾坤称用九用六者六爻皆九皆六则俱变故亦系之以辞而有吉凶它卦之所无也左传蔡墨以干用九为遇干之坤故知六爻皆变
　　兼山郭氏曰用九用六独乾坤有之干纯阳故曰羣龙坤纯隂故曰永贞羣龙无首所以不至于亢永贞以终故无龙战之灾此所以异于它卦也【易説】汉上朱氏曰用以也天德者九也干用九者谓天德不可为首也用之如何见羣龙无首吉也此存乎其人也坤用六者利永贞是也非谓夫用九用六也【丛説】
　　白云郭氏曰九天德也用天德者徧覆包含无所不容其于见羣龙而容之有余裕矣夫是之谓大人大人有容天下之德而无长天下之志至于天下乐推首出庶物之际一以无心应之而已象言天德不可为首为者自为之辞无首者戒其无自为首也是以尧无能名舜有天下而不与文王三分有其二而事殷皆无首之道孔子曰天何言哉四时行焉百物生焉知此然后尽用九无首之吉也乾坤纯备天地九六之道故称用九用六它卦杂而不纯虽有所用亦乾坤之九六也【易説】
　　新安朱氏曰用九言凡筮得阳爻者也皆用九而不用七葢诸卦百九十二阳爻之通例也以卦纯阳而居首故于此发之而圣人因系之辞使遇此卦而六爻皆变者即此占之葢六阳皆变刚而能柔吉之道也故为羣龙无首之象而其占为如是则吉也春秋传曰干之坤曰见羣龙无首吉葢即纯坤卦辞牝马之贞先迷后得东北丧朋之意【本义】○问乾坤独言用九用六何也先生曰此惟欧公説得是此二卦纯阳纯隂而居诸卦之首故于此发此一例凡占法皆用变爻占故凡占得阳爻者皆用九而不用七【百九十二阳爻之通例也】占得隂爻者皆用六而不用八【百九十二隂爻之通例也】葢七为少阳九为老阳六为老隂八为少隂老变而少不变凡占用九用六者用其变爻占也【此揲蓍之法】遇干而六爻皆变则为隂故有羣龙无首之象即坤利牝马之贞也言羣龙而却无头刚而能柔则吉也遇坤而六爻皆变则为阳故有利永贞之象即干之元亨利贞也此发凡之言○用九用六者变卦之凡例也言凡阳爻皆用九而不用七隂爻皆用六而不用八用九故老阳变为少隂用六故老隂变为少阳不用七八故少阳少隂不变独乾坤二卦言之者以其在诸卦之首又为纯阳纯隂之卦也圣人因系以辞使遇干而六爻皆九遇坤而六爻皆六者即此而占之葢羣龙无首则阳皆变隂之象利永贞则隂皆变阳之义也【欧阳子曰乾坤之用九用六何谓也曰干爻七九坤爻八六九六变而七八无为易道占其变故以其所占者名爻不谓六爻皆九六也及其筮也七八常多而九六常少有无九六者焉此不可以不释也六十四卦皆然特于乾坤见之则余可知耳　此説发明先儒所未到最为有功】○阳进而隂退故九为老阳六为老隂老隂老阳为乾坤然而皆变少隂少阳亦乾坤然而皆不变老隂老阳所以变者无它到极处了无去处便只得变九上更去不得了只得变囘来做八六下来便是五生数了也去不得所以却去做七○老隂老阳不专在乾坤上亦有少隂少阳如乾坤六爻皆动底是老六爻皆不动底是少○用九不用七且如得纯乾卦皆七数这却不是变底它未当得九未在这爻里面所以只占上面彖辞用九葢是説变○见羣龙无首王弼伊川皆解不成它是不见得那用九用六之説○问用九见羣龙无首吉伊川之意似云用阳刚为天下先则凶无为首则吉先生曰凡説文字须有情理方是用九当如欧阳公説方有情理某解易所以不敢同伊川便是有这般处看来当以见羣龙无首为句葢六阳已盛如羣龙然龙之刚猛在首故见其无首则吉大意只是要刚而能柔自人君以至庶人皆须如此若説为天下先便只是人主方用得以下更使不得也恐不如此又曰如欧阳説葢为卜筮言所以须着有用九用六若如伊川説便无此也得【并语録】
　　东莱吕氏曰用九见羣龙无首吉干首出庶物为天为父为君无非为首安在其无首邪葢干者万物之首非有心于首万物也虽为首实未尝为首也老子窃窥无首之义而曰后其身而身先居其后乃所以致其先迹虽不为首心实求为首也观此可知老易公私邪正之辨○又曰干之无首坤之先迷是知君臣上下之间皆不可多上人也【并纪闻】

　　合订删补大易集义粹言卷一
　　钦定四库全书
　　合订删补大易集义粹言卷二
　　头等侍卫纳喇性德编
　　彖曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合大和乃利贞首出庶物万国咸宁
　　濓溪先生曰诚者圣人之本大哉乾元万物资始诚之源也乾道变化各正性命诚斯立焉纯粹至善者也【通书】
