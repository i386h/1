<!-- { "loadSidebar": true } -->
　　兼山郭氏曰昔武王克商召太公而问之曰将奈其士众何太公曰臣闻爱其人者兼屋上之乌憎其人者恶其储胥咸刘厥敌靡使有余王曰不可太公出召公入王曰为之奈何召公曰有罪者杀之无罪者活之王曰不可召公出周公入王曰为之奈何周公曰使各居其宅田无变旧新唯仁是亲百姓有过在予一人王曰广大乎平天下矣方是时皆商之顽民也武王周公处之如是况包荒冯河之徒欤泰之九二武王周公尽之矣谓之泰誓宜无媿也【易说】
　　白云郭氏曰泰之道甚大有三才成能之事故象言财成辅相非小人可居必大人君子用天徳者可以主之九二之臣是也九二得干刚中之大徳故荒不治者包而治之冯河之勇者用之幽逺之士不遗焉是有含容之度而无忿疾之心者非天徳之臣不能至也如是则大者自来而无幽遯之志小者自往而无干进之心善恶各安其分而天下之朋比亡矣葢一于大公而无私心则天下有朋者未必用而无朋者未必遗君子小人率包而容之而其用者必有徳遗者必无徳也天下晓然知有徳必用而无徳必遗虽有朋何益也是为朋亡之道也此九二所以得尚于中行之君尚犹配也中行者六五为中以行愿之君也洪范以凡厥庶民无有淫朋人无有比徳为皇极大中之道则象以九二为光大不亦宜乎九二以君徳而为臣观爻象之辞尽坤含光大之义矣所谓大人之事也而不言大人者以否之辞可互见也故干之九二善世而不伐徳博而化而泰之九二包荒用冯河不遐遗近之坤之六五黄裳元吉而泰之六五帝乙归妹以祉元吉近之非有得于乾坤用九用六之道不足以成泰也九二所谓见羣龙无首者也六五所谓永贞以大终者也【易说】
　　汉上朱氏曰兑为泽震为萑苇陂泽荒秽之象二之五以阳包隂包荒也坎为大川出干流坤行于地中河之象也震足蹈川徒涉也徒涉曰凭凭河也勇于蹈难而不顾者也二近五逺不遐遗也阳与阳为朋二絶其类而去朋亡也人狃于泰政缓法弛之时当有包含荒秽之量以安人情用冯河越险之勇以去弊事民隠忽于荒逺人材失于废滞故戒以不遐遗近己者爱之逺己者恶之大公至正或夺于私昵故戒以朋亡四者具乃得配六五而行中道所以然者光明显大不狭且陋也六五柔中以下九二二刚中而配五坎离日月充满六合而无私照其道光大如是则无一物不泰矣易言道大无所不容者曰光大思虑褊狭者未光大陋之谓也时已泰矣苟浅中不能容之则轻人才忽逺事植朋党好恶不中不足以厌服人心天下复入于否六五曰中以行愿也九二曰中行中道者所以存泰也横渠曰舜文之治不是过矣【易传】新安朱氏曰九二以刚居柔在下之中上有六五之应主乎泰而得中道者也占者能包含荒秽而果断刚决不遗遐逺而不昵朋比则合乎此爻中行之道矣【本义】○问泰九二包荒得尚于中行以光大也以九二刚中有光大之徳乃能包荒耶为是包荒得尚于中行所以光大耶先生曰易中说以中正也皆是以其中正方能如此此处亦只得做以其光大说若不是一个心胷明阔底如何做得【语録】
　　东莱吕氏曰九二包荒用冯河伊川作两句说亦好今只作一句包荒则既能包容虽冯河勇力之士亦能用也不遐遗言大抵人当否之时自然忧深思逺至泰时人民安富国家闲暇所失多由虑之不逺殊不知乱每基于治危每基于安讵可遐遗乎若朋亡言惟乱世智者効其谋勇者効其力不暇为朋党当泰之时人臣各有朋党是以汉之朋党不起于髙帝光武创业之时而起于中叶之后唐之朋党不起于髙祖太宗之时而起于文宗之际此泰所以贵于朋亡也惟能尽二者事庶得中道惟得中道故光大也虽然此卦六五君位九二臣位治泰之道尽具于二而不言于五何也葢以六五中顺之君既能委任九二刚中正之大臣则人君之职举不必自为也【易说】
　　九三无平不陂无徃不复艰贞无咎勿恤其孚于食有福象曰无往不复天地际也
　　伊川先生曰三居泰之中在诸阳之上泰之盛也物理如循环在下者必升居上者必降泰久而必否故于泰之盛与阳之将进而为之戒曰无常安平而不险陂者谓无常泰也无常往而不返者谓隂当复也平者陂往者复则为否矣当知天理之必然方泰之时不敢安逸常艰危其思虑正固其施为如是则可以无咎处泰之道既能艰贞则可常保其泰不劳忧恤得其所求也不失所期为孚如是则于其禄食有福益也禄食谓福祉善处泰者其福可长也葢徳善日积则福禄日臻徳逾于禄则虽盛而非满自古隆盛未有不失道而丧败者也○无往不复言天地之交际也阳降于下必复于上隂升于上必复于下屈伸往来之常理也【一作理之常也】因天地交际之道明否泰不常之理以为戒也【并易传】
　　横渠先生曰因交与之际以着戒能艰贞则享福可必【易说】
　　山杨氏曰平终必陂往极必复此天地之义隂阳之理也九三居天地之际将陂复之时也而在上者不知为君之难居下者不知为臣之不易世方无虞上下荒怠不知相与以警戒则否将至矣泰其可长乎九三在下卦之上人臣之尊位上交之极也知艰贞乃可以无咎不能正固以守之务为持禄保位之谋则小人之归而祸将极矣虽有其位其能安享之乎故惟不恤其孚而后于食有福阿意以媚上恤其孚者也【易说】
　　白云郭氏曰否泰之道如循环终则有始可不豫戒乎城复于隍则无及矣九三下体之上位已过中故以平陂往复而思戒也艰若周公之无逸也贞若成王之持守也能艰能贞则无咎矣君子能为可信之道以无咎何恤人之必信否也艰贞无咎邦有道谷之时是以于食有福况太平之世既醉以酒既饱以徳君子万年介尔景福则于食有福明矣九三六四是为天地相交之际天道终矣地道之始故曰天地际也过此以往则未之或知故君子思必陂必复之戒焉○九三艰贞臣道非君道【并易传】
　　汉上朱氏曰初二上往四五复位坤平衍也化为山泽平者陂矣若九三不守其位而又往上六坤复泰将成否故戒之观无平不陂则知无往不复矣九三在天地之际往者当复泰者当否时将大变唯艰难守贞确然不动乃无咎三与上六有孚者也阴阳失位为忧忧恤也三上相易恤其孚也天地反复之际外之小人必因内之君子有危惧之心乗隙而动着信于我君子应之则大事去矣祸至于覆其宗艰贞勿恤其孚不以利害之心移其守以拒险诐之势以塞反覆之路自信而已于食有福矣兊为口三阳为福君子之干禄也修身俟命人之信否无以为也故能永享安荣为有泰之福或曰时运已往艰贞其如何曰天人有交胜之理闗子明曰象生有定数吉凶有前期变而能通故治乱有可易之理大哉人谟其与天地终始乎【易传】
　　新安朱氏曰将过于中泰将极而否欲来之时也恤忧也孚所期之信也戒占者艰难守贞则无咎而有福【本义】○勿恤其乎只作一句读孚只是信葢言勿恤后来信与不信耳○问看否泰二卦见得泰无不否若是有手段底则是稍迟得先生曰自古自治而入乱者易由乱而入治者难治世稍不支吾便入乱去乱时须是大人休否方做得于食有福食如食旧徳之食乃东坡赤壁赋吾与子之所共食之食【并语録】
　　东莱吕氏曰无平不陂无往不复气运之常也艰贞无咎转移之理也【己丑课程】
　　六四翩翩不富以其邻不戒以孚象曰翩翩不富皆失实也不戒以孚中心愿也
　　伊川先生曰六四处泰之过中以隂在上志在下复上二隂亦志在趋下翩翩疾飞之貌四翩翩就下与其邻同也邻其类也谓五与上夫人富而其类从者为利也不富而从者【一无者字】其志同也三隂皆在下之物居上乃失其实其志皆欲下行故不富而相从不待告戒而诚意相合也夫隂阳之升降乃时运之否泰或交或散理之常也泰既过中则将变矣圣人于三尚云艰贞则有福葢三为将中知戒则可保四已过中矣理必变也故专言始终反复之道五泰之主则复言处泰之义○翩翩下往之疾不待富而邻从者以三隂在上皆失其实故也隂本在下之物今乃居上是失实也不待告戒而诚意相与者葢其中心所愿故也理当然者天也众所同者时也【并易传】横渠先生曰隂阳皆未安其分故家不富志不宁【易说】蓝田吕氏曰小畜九五富以其邻邻志不同富以劝之也泰六四不富以其邻邻之所愿不待劝也汉上朱氏曰阳实为富隂虚为贫以用也邻五与上也阳必求隂隂必求阳隂阳之情也三阳在下上与三隂相应故隂得其主而安于上君子在内小人安于外之象也三阳相率而往三隂失实各复其所故翩翩然下之初六成巽巽为鸡而五与上亦从之而复不富而用其邻也不富者失实也翩翩者回翔而后下之意譬如叶坠井中翩翩而下以井气扶之也君子初去位小人犹有顾忌君子尽去然后飞扬矣君子有益于世也如此可使一日去位乎兑口戒也上下相应孚也君子往则小人来兊象毁不戒以孚也不正之间独行正者君子之愿也众正之间而行不正者小人之愿也愿皆出于中心而分君子小人者正不正之间耳是以君子艰贞圣人言此明天地将闭上下各复其所虽有圣智莫能止也易传曰理当然者天也众所同者时也泰既过中则变矣【易传】
　　山杨氏曰三阴在下之物而上行皆失实也故不富然翩翩相从而下复者能不富以其邻也葢阴阳之往复天地之义理必至也四居天地之际求复之时也其相从而下非为利也出于中心之愿故不俟告戒而其诚已孚矣【易説】
　　白云郭氏曰翩翩飞之疾也疾飞而趋下从阳葢见几之君子也阳道常饶而为实阴道常乏而为虚乏而从饶虚而从实理之必然也故翩翩从阳以不富而失实也皆者三阴同志之辞邻者五也上也不戒以孚则不约而从也不约而从以三阴中心之愿同故耳不富主坤言与谦同【易説】
　　新安朱氏曰已过乎中泰已极矣故三阴翩然而下复不待富而其类从之不待戒令而信也其占为有小人合交以害正道君子所当戒也隂虚阳实故凡言不富者皆隂爻也隂本居下在上为失实【本义】
　　东莱吕氏曰泰六四翩翩不富以其邻不戒以孚小人嗜利者也今乃不富以其邻小人弃信者也今乃不戒以孚葢为三阳所迫同舟遇风之时也君子之于小人其可迫之已甚欤易随时取义与内君子而外小人两得其所自不相妨【己丑课程】
　　六五帝乙归妹以祉元吉象曰以祉元吉中以行愿也伊川先生曰史谓汤为天乙厥后有帝祖乙亦贤王也后又有帝乙多士曰自成汤至于帝乙罔不明徳恤祀称帝乙者未知谁是以爻义观之帝乙制王姬下嫁之礼法者也自古帝女虽皆下嫁至帝乙然后制为【一作其】礼法使降其尊贵以顺从其夫也六五以隂柔居君位下应于九二刚明之贤五能倚任其贤臣而顺从之如帝乙之归妹然降其尊而顺从于阳则以之受祉且元吉也元吉大吉而尽善者也谓成治泰之功也○以祉元吉所以能获祉福且元吉者由其以中道合而行其志愿也有中徳所以能任刚中之贤所聴从者皆其志愿也非其所欲能从之乎【并易说】
　　横渠先生曰虽隂阳义反取交际为大义【易说】
　　蓝田吕氏曰六五隂之贵盛者也位尊故曰帝体隂故曰乙乙亦隂之长也
