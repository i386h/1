<!-- { "loadSidebar": true } -->
　　白云郭氏曰中孚之虚无物阂其中故其孚最为近诚虞吉者审度吉道而有行也度吉而行固善道也然已为有物非中孚之虚矣故言有它有它则中实非安于中孚之道象言志未变者言虞吉有它之志未能忘也忘此则中孚矣初九中孚之始未能尽其道故尚有虞吉之志尽中孚之道者无适而非吉又何虞乎【易说】
　　汉上朱氏曰中孚之初戒在审慎其所信初九六四正应也初宜信四而初四相易以失位为忧以其有忧也故虞度之虞乃不失其正应故吉虞度而得其所从宜诚一不贰有它则择利而动心无所主惑矣燕谓三也雷在泽中有燕息之象三非初之正应初与三同体説乎隂而徃应之为有它初之三归妹象毁而不燕以其贰也初九所以虞吉者得其所从其志未变于三变于三矣何燕之有【易传】
　　新安朱氏曰当中孚之初上应六四能度其可信而信之则吉复有他焉则失其所以度之之正而不得其所安矣戒占者之辞也【本义】
　　东莱吕氏曰或问上蔡语録云心之穷物有尽而天者无尽如之何包之窃意穷物葢穷理也万物各有其理将欲处之各尽其道非研穷工夫则无由得然人固自有天然之本体纯粹清明不待思虑不劳计度遇事触物而吾胸中一际接焉固有至当之理油然而生若夫心之容物固所以求其天奈何人之私意易萌思虑所不及计度所不逮则背理伤义未能保其不无也徃时侍坐诲以易传中孚之初九曰志有所从则是变动虞之不得其正矣夫既变则已违夫天矣虞之则涉于人固有正不正矣恐亦是此意乞赐详诲荅曰心之穷物有尽而天者无尽横渠所谓有外之心不足以合天心也来说为近【别集】
　　九二鹤鸣在隂其子和之我有好爵吾与尔靡之象曰其子和之中心愿也
　　伊川先生曰二刚实于中孚之至者也孚至则能感通鹤鸣于幽隠之处不闻也而其子相应和中心之愿相通也好爵我有而彼亦系慕说好爵之意同也有孚于中物无不应诚同故也至诚无逺近幽深之间故系辞云善则千里之外应之不善则千里之外违之言诚通也至诚感通之理知道者为能识之中心愿谓诚意所愿也故通而相应【并易传】
　　横渠先生曰居中体巽无所私系徳必有邻物愿所归位以徳致为五所任故曰与尔靡之靡偃也顺从之也【易说】
　　蓝田吕氏曰九二中孚之时以刚居中而无私应至诚虚心乐善者也以阳居隂又处二隂之下慎独为善不愧屋漏也至诚慎独则凡同气类者虽逺必应故鹤鸣在隂其子和之至诚好善则乐与贤者共之故我有好爵吾与尔靡之
　　白云郭氏曰中孚之道与物无阂况于交感之际为感通之易者乎是犹鹤鸣于幽隂之中而其子和之必至之理也有好爵以与尔靡之又其子之愿也是其所以和也好爵犹美道也吾与尔靡其道虚己以容人也葢言中孚之美道其能感人也虚己而已然中孚本应物之道二得之而三失之【易说】
　　汉上朱氏曰讼离为飞鸟变震为鹤说卦震为鹄鹄古鹤字也穆天子传列子皆以鹄为鹤鹤震声感兊鸣于正秋九二之象也九二刚实而中中孚之至者九居二鸣鹤在隂也坤为母巽四为子四与二同震体而九二阳为大六四隂为小故四有子之象二四志同二鸣而四和二中也四亦中虚心之象其应岂强为哉出于中心愿而已矣荀子所谓同焉者合类焉者应故曰其子和之中心愿也巽为命五出命者也阳为美好好爵者爵命之美吾四自谓也我四谓五犹曰我君也尔亲乎二也二诚于中四自和之若曰我君有好爵吾与汝共靡之非二有求于四也四于五其疏附之臣乎靡子夏传陆绩作縻巽为绳縻系之象当作縻孟子曰我善养吾浩然之气荘子曰吾无食我无粮古人文章相错而成此爻所谓我吾亦然易传曰至诚无逺近幽深之间惟知道者识之【易传】
　　新安朱氏曰九二中孚之实而九五亦以中孚之实应之故有鹤鸣子和我爵尔靡之象鹤在隂谓九居二好爵谓得中靡与縻同言懿徳人之所好故好爵虽我之所独有而彼亦系恋之也【本义】　鹤鸣子和亦不可晓好爵尔靡亦不知是説甚底系辞中又説从别处去　中孚九二爻自不可晓看来我有好爵吾与尔靡之是两个都要这物事所以鹤鸣子和是两个中心都爱所以相应如此【并语録】
　　六三得敌或鼓或罢或泣或歌象曰或鼓或罢位不当也
　　伊川先生曰敌对敌也谓所交孚者正应上九是也三四皆以虚中为成孚之主然所处则异四得位居正故亡匹以从上三不中失正故得敌以累志【一作心】以柔说之质既有所系惟所信是从或鼓张或罢废或悲泣或歌乐动息忧乐皆从乎所信也惟系所信故未知吉凶然非眀达君子之所为也　居不当位故无所主惟所信是从【一本有是以二字】所处得正则所信有方矣【并易传】
　　横渠先生曰处非所安物之所恶刚而乘之柔不相比进退之际惟敌是求不恒其徳莫非已致【一作惟敌是得故求之云云　易说】
　　蓝田吕氏曰六三以隂居阳虽与上九应而比于六四近不相得所以得敌以柔处下既不能胜故或鼓或罢位既不当又不安常故或泣或歌白云郭氏曰自一卦论之则三四为虚中自爻言之则六三之不当位又不若六四之能虚己也且中孚之道不立己何得敌之有得敌则有已甚于虞吉故物或怒之则鼓或困之则罢或悲之则泣或乐之则歌四者有感于外而动于中者也感于外而动于中不能忘敌也不能忘敌有我之过也惟中孚虚己无与为敌外物之来如投虚然或怒之则无鼓也或困之则无罢也或悲之则无泣也或乐之则无歌也举无得敌之理则其道全矣【易説】汉上朱氏曰敌者势均而不相下也艮之彖曰上下敌应不相与也言六爻势均当应而否故子夏曰三与四为敌葢三四同体而异意近而不相得六三不正小人也六四正君子也三小人不见信于君子而志在得四四终不可得震为鼓三动鼓而进将以张之也而四不应既罢而息将以诱之也而四不来三动离为目兊泽流目或泣以感之而四不忧巽为长震为声兊口为言长声以永其言或歌以乐之而四不恱或鼓或罢或泣或歌小人之情状尽矣四守正终莫得之处位不当无以取信于君子也岂能强得之哉【易传】
　　新安朱氏曰敌谓上九信之穷者六三隂柔不中正以居説极而与之为应故不能自主而其象如此【本义】　问中孚六三大义是如何曰某所以説中孚小过皆不可晓便是如此依文解字看来只是不中不正所以歌泣喜乐都无常也【语録】
　　六四月防望马匹亡无咎象曰马匹亡絶类上也伊川先生曰四为成孚之主居近君之位处得其正而上信之至【一作位】当孚之任者也如月之防望盛之至也已望则敌矣臣而敌君祸败必至故以防望为至盛马匹亡四与初为正应匹也古者驾车用四马不能备纯色则两服两骖各一色又小大必相称故两马为匹谓对也马者行物也初上应四而四亦进从五皆上行故以马为象孚道在一四既从五若复下系于初则不一而害于孚为有咎矣故马匹亡则无咎也上从五而不系于初是亡其匹也系初则不进不能成孚之功也　絶其类而上从五也类谓【一作相】应也【并易传】
　　横渠先生曰诚以接物体巽居柔隂徳之盛美者也隂徳盛美物所愿交故必一其所应絶类于上使隂不疑阳如月近望而不过于盈可以无【一作免】咎【易说】蓝田吕氏曰六四以隂居隂隂之盛者居巽之下不敢盈也故曰月防望与三皆隂匹也弃其类匹上乘九五故曰马匹亡能体柔巽舍不肖而尚贤故无咎
　　白云郭氏曰六四处得其正葢有中孚之道者月防望居盛位而不盈也马匹亡舍众志而独上也六四近君有自盈之失今月防望则虚已而不盈矣马匹不亡则有鼓罢泣歌之累今马匹亡则安行上道终无得敌之理是以无咎也匹亦敌之类也得敌匹亡其道相反也彖言柔在内而爻则其道相反葢卦爻取义有不得而同者也【易説】
　　汉上朱氏曰四处当位近君其道上行成孚者也讼离为日坎为月坎变震月在东也离变兊日在西也月东日西望也五在中四为防望隂道之盛盛则敌君祸败必至不可不戒古者驾车四马两服为匹两骖为匹不能四马则驾两马曰骈骈亦匹也四震为作足马四应初成坎坎为美脊之马两马匹也震坎阳卦类也四之上絶其类而不应则马匹亡矣孚道在一四上从五亡其匹则絶系应之私无敌君之祸易传曰系初则不进其能成孚乎【易传】
　　新安朱氏曰六四居隂得正位近于君为月防望之象马匹谓初与己为匹四乃絶之而上以信于五故为马匹亡之象占者如是则无咎也【本义】
　　九五有孚挛如无咎象曰有孚挛如位正当也
　　伊川先生曰五居君位人君之道当以至诚感通天下使天下之心信之固结如拘挛然则为无咎也人君之孚不能使天下固结如是则亿兆之心安能保其不离乎　五居君位之尊由中正之道能使天下信之如拘挛之固乃称其位人君之道当如是也【并易传】
　　横渠先生曰处乎盛位而信不交物未免于咎也【易説】蓝田吕氏曰九五刚中居尊信结于下故曰有孚挛如无咎
　　白云郭氏曰孚之道无不通亦无不感可以通天下之志至于固结挛如是以无咎九五君位足以感通天下又无私应之累故直曰有孚挛如位正当而已【易説】
　　汉上朱氏曰九五在上六四在下君臣之位正也九五刚健中正六四柔巽正而顺君臣之徳当乎位也五四君臣相孚上下固结如挛然相易以致相孚故无咎挛拘挛也五四相易有巽服艮手离目相就拘挛之象大忠为令徳茍非其人不可君臣之际非位正徳当其孚如是岂能无咎乎【易传】新安朱氏曰九五刚健中正中孚之实而居尊位为孚之主者也下应九二与之同徳故其象占如此【本义】
　　上九翰音登于天贞凶象曰翰音登于天何可长也伊川先生曰阳性上进风体飞飏九居中孚之时处于最上孚于上进而不知正者也其极至于羽翰之音登闻于天贞固于此而不知变凶可知矣夫子曰好信不好学其蔽也贼固守而不通之谓也　守孚至于穷极而不知变岂可长久也固守而【一无而字】不通如是则凶也【并易传】
　　横渠先生曰处信之极好居物上信而无实穷上必凶一云将变而为小过也【易説】
　　蓝田吕氏曰上九以阳居上其声逺闻而实不称以是为正势不可长是以凶也翰者飞而鸣也飞而鸣者虽逺闻其声虚也况登于天乎
　　白云郭氏曰中孚虚己也虚己者道之虚也道之虚故足以应天下之实而无不通焉是以圣人尚之也翰音登于天声之虚也声之虚不足以有为也以是为贞则凶矣虚声无实非可久之道也九五知虚己而用道于中故足以通天下之志上九独务虚声而事于外不知其道已丧于中矣故凶而不可久也【易説】
　　汉上朱氏曰巽为鸡刚其翰也柔其毛也翰羽翮也震为声上动反三成兊鸡振其羽翮而后声出于口翰音也干五为天六三往上隂为虚翰音登于天也鸟之类声闻于天者鹤也鸡无是实虚声闻于上虽登于天须臾则反其可长乎巽为长三之上巽毁何可长也不信之极正乎其凶故曰贞凶张载曰信而无实穷上必凶【易传】
