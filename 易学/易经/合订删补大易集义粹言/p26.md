<!-- { "loadSidebar": true } -->
　　横渠先生曰险而止蒙夫于不当止而止是险也如告子之不动心必以义为外是险而止也蒙险在内是蒙昧之义蒙方始务求学而得之始是得所止也若蹇则是险在外者也【易说后】○险而止蒙蒙亨以亨行时中也夫险而不止则入于坎入于蹇不止则是安其危之类也以其知险而止也故成蒙之义方以有求童蒙求我匪我求童蒙以蒙而求故能时中所以亨也○时【一有中字】之义甚大如蒙亨以亨行时中也者蒙何尝有亨以九二之亨行蒙者之时中故蒙所以得亨也蒙无遽亨之理以九二循循行时中之亨也蒙卦之义主之者全在九二彖之所论皆二之义教者但观蒙者时之所及则道之此是亨行时【一有中字】也此时也正所谓如时雨化之若既引之中道而不使之通则是教者之过当时而道之使不失其正则是教者之功【一有蒙以养正圣功也是以字】养其蒙使正者圣人之功也【并易说】○非礼之礼非义之义但非时中者皆是也大率时措之宜者即中也时中非易得谓非时中而行礼义为非礼之礼非义之义又不可一槩如此如孔子丧出母子思不丧出母不可以子思为非也又如制礼者小功不税使曾子制礼又不知如何以此不可易言时中之宜甚大须精义入神始得观其防通行其典礼此方是真义理也行其典礼而不达防通则有非时中者矣今学者须是执礼葢礼亦是自防通制之者然言不足以尽天下之事守礼亦未为失但大人见之则为非礼非义不时中也君子要多识前言往行以畜其徳者以其防得前言往行熟则自能比物丑类亦能见得时中【语解】○蒙以养正使蒙者不失其正教人者之功也尽其道其惟圣人乎【正蒙】
　　蓝田吕氏曰蒙者物有所蔽而未发也是卦也主发蒙而言故曰蒙亨以发为亨也发蒙教者也蒙学者也教者之心所施于学者皆亨道也君子之教者五所谓以亨行时中也匪我求童蒙童蒙求我有来学无往教也不愤不啓不悱不发彼有来学之诚乃可授之以教志应也童蒙之质徳性未丧特未发耳由是而养之以正不流于邪虽圣人之学不越于是故曰圣功也利贞者贞则不失其性也
　　广平防氏曰含徳之厚比于赤子抱一不离此蒙以养正之谓也夫唯抱一不离故智虽满天地而不自虑能虽穷海内而不自为付百职于众贤而我无为焉其致功也吾不尸其事其成功也吾不处其名此圣人之功也○筮者占以决疑也占以决疑无不致诚故易以致诚以谋赤以筮言之非假布防也蒙之初筮者致一以有求比之原筮者再思以有择若夫假尔泰筮则不可以有原也【并易说】
　　山杨氏曰险在前往斯陷险矣见险而能止蹇之所以为智也险在下往斯出险矣险而止卦之所以为蒙也物生必蒙则生而未失赤子之心也有亨之道焉以亨之道行则时中矣中也者喜怒哀乐未发之谓也居蒙之时有刚明之材唯九二而已蒙所资以为明者也六五柔顺而得中童蒙之能求我者也古者大有为之君必有不召之臣故汤之于伊尹学焉而后臣之伊尹非有求于汤也而汤实求之故曰匪我求童蒙童蒙求我志应也葢志不应则尊徳乐义之心不至尊徳乐义之心不至则虽有谋焉而就之犹不告也况可召之乎故又曰初筮告再三渎渎则不告初筮诚一也再三诚不一也诚不一而告之则上下皆渎矣渎滋蒙也筮谓占决也○蒙以养正圣功也者正以蒙养之则不失赤子之心矣作圣之功也【并易说】兼山郭氏曰山下有险险而止蒙有不知而止者童蒙是也有无所事于知而安之者圣之事也诗曰帝谓文王不大声以色不长夏以革不识不知顺帝之则其养正之谓乎志应也者非体应也诚应也彼一徳而筮之则一徳而告之彼二三其徳是以不能告也故蒙之辞皆有二义【易说】
　　白云郭氏曰险而止蒙畏而止之者童蒙也安而止之者圣人也童言物之穉也物穉则求亨求亨有亨之道患不以亨之道行耳九二处得其中应得其时是亨之道也我有治蒙之志童蒙有求我之志故云志应初筮告者刚中之性无二三也再三不告葢以渎我而亦所以渎蒙也渎则愈惑是以窒者不复通晦者不复光非所以治蒙也蒙之道养正则不惑而不取于二三养正不已终成圣功是以不失赤子之心为大人养正犹孟子言以直养而无害葢正直皆谓天之所命也【易说】
　　汉上朱氏曰止于外不可进也险在内不可止也险而止莫知所适蒙也此以艮坎二体言蒙也蒙者屯之反屯者物之穉故蒙而未亨有屯塞之义九二引而达之屯塞者亨矣屯九五大者亨五反为二以亨道行也蒙有可亨之理当其可亨之时而亨之使不失其中者时中也学者禁于未发发而后禁则过时而弗胜故曰蒙亨以亨行时中也此以九二言亨也艮为少男童蒙也我者二自谓也二在下不动有刚中之徳以自守匪我求童蒙也二柔顺与五相应艮为手有求之象童蒙求我也童蒙求我然后二以志应五志谓刚中也二为众隂之主四隂皆求于二而志应者应五也震为草以手持草筮也筮占决也五动二应初筮告也初筮告者以刚中也不问而告与问一而告二皆非刚中矣不愤不启不悱不发蒙塞极矣于是求达焉则一发而通通则不复塞矣此初筮所以告也六三六四不与二相应再三渎渎则不告也不待其欲达随其屡问而告之决之不一不知所从则必燕辟废学防其师训渎与黩同此以二三四爻言亨蒙之道也蒙自二至上体颐颐养也九二一爻自发蒙者言之刚中也然而未正故戒之以利贞自蒙者言之纯一之徳未发童蒙养之至于成徳跻位乎中正则圣功成矣葢学未至于圣未足谓之成徳故夫子十五志于学至于七十而从心所欲不逾矩则蒙以养正作圣之功也虞翻曰二志应五变得正而蒙亡此以二五言利贞也在卦气为正月卦太准之以童【易传】
　　五峰胡氏曰太甲成王以幼冲未有所知而居君位童蒙也伊尹周公以刚阳之才任顾托之重为发蒙之主者也夫伊周非有求于太甲成王太甲成王非伊周则无以保其尊位守其宗庙社稷故匪我求童蒙乃童蒙求我也初筮告若伊尹于太甲方其居忧之时即放之桐宫宻迩先王其训是也若不决之于初待其听政然后随事之失而言其非则渎蒙矣周公于成王自幼冲之中不顺其意而行姑息之恩故左右侍御仆从即以正人为之以检束其行使幼而见正言闻正行亦不待其临尊位然后因事一一以教之也是以太甲成王虽无过人之才而卒皆为大贤者以伊尹周公能养其正于蒙有作圣之功此蒙之所以亨也夫当天子蒙蔽未发之时当发蒙之任负天下之责苟不持正自信不疑则必有乗间投隙而起者矣故圣人又戒以利在于贞也惟贞然后足以弭奸邪窥伺之心厉忠贤进为之志事功可就而祸难不生矣【易外传】
　　新安朱氏曰蒙山下有险以卦象卦徳释卦名有两义蒙亨以亨行以卦体释卦辞也九二以可亨之道发人之蒙而又得其时之中谓如下文所指之事皆以亨行而当其可也志应者二刚明五柔暗故二不求五而五求二其志自相应也以刚中者以刚而中故能告而有节也渎筮者二三则问者固渎而告者亦渎矣蒙以养正乃作圣之功所以释利贞之义也【本义】○山下有险是卦象险而止是卦徳蒙有二义险而止险在内止在外自家这里先自不安稳了外面更去不得便是蒙昧之象若见险而能止则为蹇却是险在外自家这里见得去不得所以不去故曰知矣哉尝说八卦防这几个字形容最好看如险止健顺丽入说动都包括得尽唤做卦之情○卦中说刚中处最好防刚故能包蒙不刚则方且为物所蒙安能包蒙刚而不中亦不能包蒙如上九过刚而不中所以为击蒙六三说勿用取女者大率隂爻又不中不正合是那一般无主宰底女人金夫不必解做刚夫此一卦要是九二一爻为主所以治蒙者只在两个阳爻而上九过刚故只在此九二为主而二与五应亦助得那五去治蒙大抵蒙卦除了初爻统说治蒙底道理其余三四五皆是蒙者所以唯九二一爻为治蒙之主○蒙以养正圣功也葢言蒙昧之时先自养教正当了到那开发时便有作圣之功若蒙昧之中己自不正他日何由得防有圣功○伊川说蒙亨髣髴是指九二一爻说所以云刚中○问蒙彖辞言蒙亨以亨行时中也九二以可亨之道发人之蒙而又得其时之中如下文所谓二五以志相应而初筮则告之再三渎则不告皆时中也初筮告以刚中者亦指九二有刚中之徳故能告而有节夫能告而有节即所谓以刚而中也因问匪我求童蒙童蒙求我我指二童蒙指五五柔暗而二刚明五来求二二不求五也但占者若是九二之明则为人求我而亨在人占者若是九五之暗则为我求人而亨在我与干九二九五利见大人之占同例否先生曰某作如此说却仅胜近世人硬装一件事说得来窒碍费气力但亦恐是如此耳因问初筮告再三渎渎则不告若作占者说则如何先生曰人来求我我则当视其可否而告之【葢视其来求我发蒙者有初筮之诚则告之再三烦渎则不告之也】我求人则当致其精一以叩之【葢我而求人以发蒙则当尽初筮之诚而不可有再三之渎也】曰发此一例即所谓稽实待虗先生曰然○易中取象不如卦徳上命字较亲切如蒙险而止复刚反动而顺行此皆亲切如山下出泉地中有雷恐是后来又在那上面添出所以易中取象处亦有难理防者○或问蒙以养正圣功也曰蒙童之心纯一而未发可与为善可与为不善在所以发其蒙者何如耳此养之以正则易进于徳及其至处则圣人也【并语録】
　　广汉张氏曰以纯一未发之蒙而养其正可谓善矣若夫为不善则是为物诱而欲动非蒙之可与为不善也动则失其正矣【南轩集荅俞秀才问】
　　东莱吕氏曰说者多谓发蒙者不可自屈必待童蒙先来求我志与我相应然后可教苟急于教人不待学者有志而强告之必不能入矣此固是正理然人或错防此说亢然不复与学者相接学者亦望风不敢进少徒寡与道卒不明要须详玩志应二字此无以感之彼安得而应之应生于感也古之教人虽不区区先求学者然就不求之中自有感发之理不然学者之志何自而应乎○初筮告以刚中也九二发蒙者也九刚也二中也刚中九二之全体也当学者初来请问之时其心诚一故径以全体告之○再三渎渎则不告渎蒙也再三渎是蒙者渎发蒙者今不曰渎发蒙者而反曰渎蒙何也葢圣人教人不倦岂尝厌蒙者之渎我哉所以再三渎而不告者葢至理不容拟议一言之下便当领解苟未领解吾置之而不告彼虽未达其胷中天理完然不动也若再三渎告之则彼将入于拟议亿度反渎乱其天理矣此所谓渎蒙也【并纪闻】
　　象曰山下出泉蒙君子以果行育徳
　　伊川先生曰山下出泉出而遇险未有所之蒙之象也若人蒙穉未知所适也君子观蒙之象以果行育徳观其出而未能通行则以果决其所行观其始出而未有所向则以养育其明徳也【易传】
　　蓝田吕氏曰险而止蒙山下出泉蒙涵蓄而未发也
　　广平游氏曰山下出泉其一未散其势未达观其势之未达则果行观其一之未散则育徳【易说】山杨氏曰山下出泉泉之始达也万折必东避碍而通诸海果行者取之盈科而进不舍昼夜育徳者取之【易说】
