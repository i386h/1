<!-- { "loadSidebar": true } -->
　　白云郭氏曰方犹道也君子则立不可易易则不可常矣是以顔子拳拳服膺而弗失之也【易説】汉上朱氏曰雷风相薄极天下之动也而其正不动恒也恒自震三变九三立而不易君子以是处天下之至动而立不易方者理之所不可易者也巽股为立坤为方动而不易其方其不动者乎【易传】东莱吕氏曰雷风恒君子以立不易方以雷言之或在南山之阳南山之侧南山之下风或起于南海起于北海二者初未见其为常君子于此乃立不易方若与雷风之象不相闗渉盖立不易方乃立其所当立之地故也人于立处立犹风雷于起处起也且彖曰天地之道常久而不已象则曰立不易方此理虽新新不息然不曾离元来去处一歩此所谓立不易方也如始乎为士只是在此终乎为圣人亦只是在此虽是立不易方又不可乆非其位此全要人体会【易説】
　　初六浚恒贞凶无攸利象曰浚恒之凶始求深也伊川先生曰初居下而四为正应柔暗之人能守常而不能度势四震体而阳性以刚居髙志上而不下又为二三所隔应初之志异乎常矣而初乃求望之深是知常而不知变也浚深之也浚恒谓求恒之深也守常而不度势求望于上之深坚固守此凶之道也泥常如此无所往而利矣世之责望故素而至悔吝【一作咎】者皆浚恒者也志既上求之深是不能恒安其处者也柔微而不恒安其处亦致凶之道凡卦之初终浅与深微与盛之地也在下而求深亦不知时矣　居恒之始而求望于上之深是知常而不知【一无知字】度势之甚也所以凶隂暗不得恒之宜也【并易传】横渠先生曰柔巽在下以应于上持【一作特】用为常求之过深也故人道之交贵乎中礼且久渐而成也【易説】蓝田吕氏曰初六始求可乆之道当与时消息而以隂居之执一不变渉于刻深取凶之道执一废百无往而利
　　山杨氏曰昏义曰敬慎重正而后亲之礼之大体而所以成男女之别立夫妇之义也初与四为正应而居一卦之初未及敬慎重正而遽亲之是始求深也故曰浚恒贞凶浚者治而深之也虽贞亦凶矣夫何利之有诗曰未见君子忧心忡忡亦既见止亦既觏止我心则降则其始求可知矣【易説】问以匹夫一日而见天子天子问焉尽所懐
　　而陈之则事必有窒碍者不尽则为不忠如何曰事亦须量深浅孔子曰信而后谏未信则以为谤已也易之恒曰浚恒凶此恒之初也故当以渐而不可以浚浚则凶矣假如问人臣之忠邪其亲信者谁欤遽为之辨别是非则有失身之悔君子于此但不可以忠为邪以邪为忠语言之间故不无委曲也【荆州语録】
　　兼山郭氏曰初六自上下下故曰浚恒恒非可以浚求也【易説】
　　白云郭氏曰进道有渐而后可乆在恒之初浚而深求非其道也孔子曰欲速则不达孟子曰其进鋭者其退速是岂可乆之道乎以是为贞则凶矣不达退速之道何所利哉【易説】
　　汉上朱氏曰初本泰之六四成巽九出六入有隂阳相求之象初入卦底在兊泽之下巽为股股入于泽下入之深者也浚之象故曰浚恒四震体躁动九阳刚处非其位不能下初不正不量而入始与四交求之太深非可久之道故凶夫人道交际贵乎知时而适浅深之宜故孟子三见齐王而不言或曰初六不正是以求之不可深曰动而正四亦不应虽正亦凶况不正乎浚恒之凶在始求太深人未必应情已不堪无所往而可也故曰贞凶无攸利【易传】
　　新安朱氏曰初与四为正应理之常也然初居下而在初未可以深有所求四震体而阳性上而不下又为二三所隔应初之意异乎常矣初之柔暗不能度势又以隂居巽下为巽之主其性务入故深以常理求之浚恒之象也占者如此则虽正亦凶而无所利矣【本义】　叔重説浚恒贞凶恐是不安其常而深以常理求人之象程氏所谓守常而不能度势之意先生曰固未见其有不安其常之象只是欲深以常理求人耳【语録】
　　东莱吕氏曰相应而相亲者此常理也恒之初与四时位不同则不可以常理论何者初在下而贱四在上而贵又有二三间于中当自安分可也初六不达夫势利之分区区责人之应已而以常理待人四又以尊贵居上而不与之应此其所以凶也交游亦然始也相亲相应亦固其常自夫一贵一贱之分而势位异矣苟不知势之异劳精神以求其应则亦有求深之凶然始字最当玩味大抵人情责己轻责人深不知势位之既分而以始交之心求之故言始求深也【易説】
　　九二悔亡象曰九二悔亡能久中也
　　伊川先生曰在恒之义居得其正则常道也九阳爻居隂位非常理也处非其常本当有悔而九二以中徳而应于五五复居中以中而应中其处与动皆得中也是能恒久于中也能恒乆【一无乆字】于中则不失正矣中重于正中则正矣正未必中也九二以刚中之徳而应于中徳之胜也足以亡其悔矣人能识重轻之势则可以言易矣　所以得悔亡者由其能恒乆于中也人能恒乆于中岂止亡其悔徳之善也【并易传】横渠先生曰以阳系隂用以为常不能无悔以其乆中故免【易説】
　　山杨氏曰处非其位宜有悔也然在下卦之中以阳居之能久其中也故悔亡【易説】
　　兼山郭氏曰九二不当位悔也乆中则可以亡也顔氏之子得一善则拳拳服膺而弗失夫何悔之有【易説】
　　白云郭氏曰可久之道无他焉中而已矣过犹不及皆非可久也故中庸曰中者天下之大本也九二位虽失正非无悔之象能久于中则其悔亡矣九二无它辞特曰悔亡盖见止于守常无它事也【易説】
　　汉上朱氏曰动而无悔乆处而不厌者其唯中乎恒乆之道也九二动而正其悔亡以正守中能乆中也能乆中则能恒【易传】
　　新安朱氏曰以阳居隂本当有悔以其乆中故得亡也【本义】
　　东莱吕氏曰大抵天下事惟得中则可以无悔九二以阳居隂非中也何以谓之悔亡盖得形之中不若得理之中形之中上下之中也譬如屋之中央有定所若理之中则无往而不中也九二以阳居隂以中而处于下又应五之中居中而行中虽非得形之中而处中应中有理之中所以悔亡也是中也亘古今而不易歴万世而无弊然悔亡两字尤要看天下事本无致悔之道不须言悔亡亦犹本无致咎之道不须言无咎惟二非得形之中本自当有悔今也处之而得理之中故复云悔亡也大凡道无不常亦无不中在乎处之如何耳象曰能乆中也中庸曰人皆曰予知择乎中庸而不能期月守也又曰中庸其至矣乎民鲜能乆矣九二所以悔亡由乆于理之中也观此则见时中之义【易説】
　　九三不恒其徳或承之羞贞吝象曰不恒其徳无所容也
　　伊川先生曰三阳爻居阳位处得其位是其常处也乃志従于上六不惟隂阳相应风复従雷于恒处而不处不恒之人也其徳不恒则羞辱或承之矣或承之谓有时而至也贞吝固守不恒以为恒岂不可羞吝乎　人既无恒何所容处当处之地既不能恒处非其据岂能恒哉是不恒之人无所容处其身也【并易传】
　　横渠先生曰进则犯上退则乘刚故动则招悔取辱惟常守一徳庶几取容故曰不恒其徳则无所容也【一有虽然贞吝徳则可常也　易説】
　　山杨氏曰九三处雷风相与之际雷动之风散之宜不能安其处也故曰不恒其徳或承之羞或者疑之也盖阳得位疑若能常者故称或焉或者不必之辞也【易説】　人无常心无不为己巫医慎疾者所頼尤不可为也易曰不恒其徳或承之羞夫君子之于易也居则观其象而玩其辞动则观其变而玩其占苟玩其占则不恒其徳知其或承之羞必矣其为不恒也盖亦不占而已矣【语解】
　　兼山郭氏曰九三刚已过中而巽为不果进退无常不恒其徳者也诗云岂弟君子民之父母不恒其徳何所取容邪【易説】
　　白云郭氏曰人之于徳也过中则不恒不恒则日入于小人之域是以为机变之巧无所用耻焉虽或承之羞亦忍而固守方自以为得计而不知耻是可鄙也孔子曰人而无恒不可以作巫医盖言不能容身于巫医之贱况事君治民之职乎故曰无所容也伊川曰或承谓有时而至也【易説】
　　汉上朱氏曰九三得其所处宜坚正守恒而巽究为躁动而不正可处而不处失恒也故曰不恒其徳将进而犯上则上为正将退而乘二则二得中虽躁动矣进退何所容乎不得已而复岂真能恒哉故曰无所容也三动成离为目三复成巽兊为口目动言巽羞之象三动而复二在下承之未尝动也三于是始有羞矣故曰或承之羞或疑辞亦巽也九三可贞而吝是以及此夫子曰人而无恒不可以作巫医况九三之处髙位乎【易传】
　　新安朱氏曰位虽得正然过刚不中志従于上不能乆于其所故为不恒其徳或承之羞之象或者不知其何人之辞承奉也言人皆得奉而进之不知其所自来也贞吝者正而不恒为可羞吝申戒占者之辞【本义】
　　东莱吕氏曰事有未是则当去之既到是处则当守之故有正者必当居其正有其正而不能居则失其所以为正矣九三以阳居阳得其正矣不能固守而又求于隂乃反更慕上六是己正而不能居故羞恶或承之虽正而亦吝也象曰无所容也学者于此一句要看可以容身之处而不容将何所复容其身以九居三本自有容惟其不常故虽一身亦无容是舍可容之地而反至无容之地也大抵常之道在乎中正而已九二本非正而居中所以虽悔而亡九三虽居得正乃舍是而従非舍正而従邪故曰无所容也二爻须参看【易説】
　　九四田无禽象曰久非其位安得禽也
　　伊川先生曰以阳居隂处非其位处非其所虽常何益人之所为得其道则乆而成功不得其道则虽乆何益故以田为喻言九之居四虽使恒乆如田猎而无禽兽之获谓徒用力而无功也　处非其位虽乆何所得乎以田为喻故云安得禽也【并易传】
　　横渠先生曰田以时至则禽或可得处恒非位则功无以致故君子降志辱身不可常也【易説】
　　蓝田吕氏曰九四以阳居隂不处于位而逺于事者也君子之于天下可以仕则仕可以己则已不居所当居不事所可事以是为常卒于无所获而已
　　兼山郭氏曰九四以不正之刚居不中之地其才其时不可以成功者也虽曰恒之时亦乆非其位者也【易説】
　　白云郭氏曰居可乆之地故能成可乆之功居非其位而望其功是以没世穷年而终不可得也其九四田无禽之谓欤初六以柔求深自用之过者也九四刚而不中居非其位不能自用以有获者也皆非恒道语之圣人乆于其道则失之逺矣【易説】汉上朱氏曰九四本泰之初九初往之四二成巽巽为鸡二在地上田也二应五则巽禽为五有矣九四处非其位待之于上则初不至与初相易则巽伏而不见四安得禽哉乆处非其位自无得禽之理此不知义之所当得而失其所欲者也冒荣招辱贪得致亡曷若守恒之无患学者亦然学无常位亦何所托业哉【易传】
　　新安朱氏曰以阳居隂乆非其位故为此象占者田无所获而凡事亦不得其所求也【本义】
