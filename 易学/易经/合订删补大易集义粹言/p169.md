<!-- { "loadSidebar": true } -->
　　合订删补大易集义粹言卷六十二
　　头等侍卫纳喇性徳编
　　【兊下兊上】
　　伊川先生曰兊序卦巽者入也入而后説之故受之以兊兊者説也物相入则相説相説则相入兊所以次巽也【易传】
　　兊亨利贞
　　伊川先生曰兊説也説致亨之道也能説于物物莫不説而与之足以致亨然为説之道利于贞正非道求説则为邪谄而有悔咎【一作吝】故戒利贞也【易传】白云郭氏曰兊之为説非有意于説人亦非有意于求説天下有説之道在上者不违是道以临人在下者得其志而自説耳使有心于其间非兊也兊之所以亨者此也何谓説之道即王道是也然使有心于其间则为常人私欲之情非天下之公説是以利贞惟贞则无私矣故兊因贞而利也【易説】新安朱氏曰兊説也一隂进乎二阳之上喜之见乎外也其象为泽取其説万物又取坎水而塞其下流之象卦体刚中而柔外刚中故説而亨柔外故利于贞盖説有亨道而其妄説不可以不戒故其占如此又柔外故为説亨刚中故利于贞亦一义也【本义】
　　东莱吕氏曰兊以説为义人情忧则抑塞説则流畅所以亨也然人情相説则易流于其所顺利者茍非正则必入于淫僻所利者正则説之正体也圣人彖兊之义而指正体以示人彖曰兊説也刚中而柔外以卦体论之上下卦中爻皆刚而外爻皆柔夫柔和乐易固为可説傥其中无所守则其所谓乐易可説者必易流动故惟刚中而柔外説以利正则至公无偏而上有以顺乎天欢欣浃洽而下有以应乎人此则兊之大体也自説以先民而下则兊之用也大抵当适意时而説与处安平时而説皆未足为难惟当劳苦患难而説始见真説圣人以此先之故能使之任劳苦而不辞赴患难而不畏如文王之作灵台庶民攻之不日成之则民忘其劳也楚庄王伐萧军士多寒王循而抚之三军之士如挟纩此虽未足以望圣人之师是亦三代使民忘劳之遗意也至于説之大民劝矣哉又指説之正体而结上文也【易説】
　　彖曰兊説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　伊川先生曰兊之义説也一隂居二阳之上隂説于阳而为阳所説也阳刚居中中心诚实之象柔爻在外接物和柔之象故为説而能贞也利贞之道宜正【一作贞】也卦有刚中之徳能贞者也説而能贞是以上顺天理下应人心説道之至正至善者也若夫违道以干百姓之誉者茍説之道违道不顺天干誉非应人茍取一时之説耳非君子之正道君子之道其説于民如天地之施感于其心而説服无斁故以之先民则民心説随而忘其劳率之以犯难则民心【一无心字】説服于义而不恤其死説道之大民莫不知劝劝谓信之而勉力顺従人君【一作君人】之道以人心説服为本故圣人赞其大【易传】
　　蓝田吕氏曰兊有所説而不觳也
　　白云郭氏曰兊之为象刚居中而柔在外刚居中则无私柔在外则足以説物无私则贞足以説物则亨此兊之所以亨利贞也顺乎天而应乎人者兊説有道得其道则能顺天而应人以尽天下之大公失其道则不能顺乎天而溺于私心是亦不能应人之望也昔汤之征也东面而征西夷怨南面而征北狄怨曰奚为后我此得兊説之道者也武王自西自东自南自壮无思不服此亦得兊説之道者也所谓顺乎天而应乎人者若汤武是已孟子论以徳服人者中心悦而诚服也中心悦而诚服兊之道也是能应乎人者也能应乎人则顺天矣其应人也非寒而衣之饥而食之又非有矜怜抚奄之言使之闻之也圣人惟知道耳故圣人知道而不知説天下知説而不知道道行有必致之説初非有期于民者也説以先民民忘其劳説以犯难民忘其死非圣人固如是以説人也在道论之则非民情之説圣人有所不敢为必説在事为之先则民可忘劳説在患难之先则民可忘死民或未説而欲觊其忘劳忘死虽圣人不能也是以圣人平居无事之日使民饱食暖衣养生送死无憾所谓説以先之也故文王事纣非不能説民也武王卒伐功非能説民也顺天应人之道圣人不得私焉昧者充私情故劳而日拙圣人明公道故逸而日休天下可以无事处之矣説道之大有至于此是以视民之自劝皆可见説之大也孟子甞谓齐宣王曰取之而燕民悦则取之取之而燕民不悦则勿取若孟子者所谓知説之先民者欤【易説】汉上朱氏曰兊以一隂居二阳之上隂説于阳而见乎外者也兊巽之反初六之上六四之三柔説于外二五不失其中以説行刚而刚柔皆亨故曰兊亨彖曰兊説也此合两体卦变而言兊也刚中则实柔外则接物以和説而正则和而不流卦九五刚中而正九二刚中而又戒之以利贞者二三四不正不正则陷于邪谄悔吝将至故説道利正非道求説不利也亦何由亨哉故曰刚中而柔外説以利贞此以两体六爻言兊也干天也上五天位也坤顺也初六之上而説顺乎天也三四人位也六四九三相易而説应乎人也天人殊位顺乎天者要在于应乎人而已天之説万物隂阳相説降而为泽説之非其时则亦不能説矣汤武之征伐出其民于水火之中而民大説是所以顺天也知人则知天知天则知説之道故曰顺乎天而应乎人此以上六六三两爻而言兊也坤为众民也坎为劳兊决坎为大川险难也坤为死以内卦言兊先于坤説以先民也坤众従之兊见坎伏民忘其劳也以外卦言之巽股而涉大川之险坤化为兊民忘其死也夫就佚辞劳好生恶死民之常情用之以説乃忘四体之勤决一旦之命而不顾非説之以道能如是乎古之人有行之者周公之东征是也故曰説以先民民忘其劳説以犯难民忘其死民和则气和气和则天地之和应説之大天地不能违而况于民乎故曰民劝矣哉此再合两体兼伏爻而言兊也在卦气为秋分故太准之以沈【易传】
　　新安朱氏曰兊説释卦名义説之大民劝矣哉以卦体释卦辞而极言之【本义】○兊説若不是刚中便成邪媚下面许多道理都従这个刚中柔外来説以先民如利之而不庸顺天应人革卦就革命上説兊卦就説上説后人都做应天顺人説了到了顺天应人是言顺天理应人心胡致堂管见中辨这个也好○説若不刚中便是违道干誉【并语録】东莱吕氏曰彖之言王者之事象之言乃学者之事此又圣人举一隅以示人欲学者以三隅反而见易道之无穷也在王者观之如此在卿大夫观之如此在学者观之又如此各随所观而见其义至于説之体则一也故易之观象有指一卦之义而言之者如艮之象曰君子思不出其位之类是也有兼他义而言之者如革之治厯明时是也触类而通则兊之象固可见矣丽泽兊两泽相并之象大凡两泽相丽则水气相通浸润浃洽两有所资正如朋友之交相琢磨也大抵事皆不可过于説和易而过于説必入于淫邪恩义而过于説必至于烦凟至于朋友讲习最天下之可説虽説之过亦无害也讲习之益朝夕相处不惟切磋琢磨之际有益也其意气相浃洽如两泽相并浸润渐渍虽不言之中而更相感者固多矣不惟就问能者然后有益虽不能者问于我亦可因以自觉无非有益于我者也今之学者惟其不专意于讲习故羣居相与多至于争是非较胜负使其一意讲习则秪见处众之可乐而不见其多事矣学者欲自验为学者之进否观其处众之乐与否可也【易説】
　　象曰丽泽兊君子以朋友讲习
　　濓溪先生曰人生而防长无师友则愚是道义由师友有之而得贵且尊其义不亦重乎其聚不亦乐乎【通书】
　　康节先生曰兊説也其它説皆有所害惟朋友讲习无説于此故言其极者也【观物外篇】
　　伊川先生曰丽泽二泽相附丽也两泽相丽交相浸润互有滋益之象故君子观其象而以朋友讲习朋友讲习互相益也先儒谓天下之可説莫若朋友讲习朋友讲习固可説之大者然当明相益之象【易传】天下之説不可极惟朋友讲习虽过説无害兊泽有相滋益处【一本注云兊泽有自相滋益之意○语録】
　　蓝田吕氏曰泽用丽则相渐润朋友讲习有相渐润之益
　　白云郭氏曰丽者附着相连之意亦见上下之説诚意交而连结也説之大有见于顺天应人而其微有见于朋友讲习盖顺天应人之説与朋友讲习之説大小不同其情一也孔子曰学而时习之不亦説乎有朋自逺方来不亦乐乎此朋友讲习所以为説也况天下大説又有在于朋友讲习之间乎【易説】
　　汉上朱氏曰丽连比也泽水所钟两泽相丽重説也説之大者也天下之可説而无斁者无若朋友讲习之为大也易传曰两泽相丽互有滋益朋友讲习互相益也兊与兊同类为朋初上五始终以正相助为友兊为口为讲两兊为习九五初九之君子以朋友讲其所知习其所行相滋相益体丽泽之象【易传】
　　新安朱氏曰两泽相丽互相滋益朋友讲习其象如此【本义】
　　初九和兊吉象曰和兊之吉行未疑也
　　伊川先生曰初虽阳爻居説体而在最下无所系应是能卑下和顺以为説而无所偏私者也以和为説而无所偏【一无偏字】私説之正也阳刚则不卑居下则能巽处説则能和无应则不偏处説如是所以吉也○有求而和则涉于邪谄初随时顺处【一作处顺】心无所系无所为也以和而已是以吉也象又以其处説在下而非中正故曰行未疑也其行未有可疑谓未见其有失也若得中正则无是言也説以中正为本爻直陈其义象则推而尽之【并易传】
　　横渠先生曰以阳居下无所比附出门同人行自信者也【易説】
　　蓝田吕氏曰初九居兊之初以刚在下刚柔不过者也以此行説未有疑之者故吉
　　白云郭氏曰初九固非知道者之事而知兊説在和其去道不逺矣是以得兊之吉也夫知和为説不和为非説则上不谄媚以従人而下无私情示人之失是则用和为贵何所疑乎疑者上不知説之在道次不知説之在和既惑于説与不説之际是以其行不能无疑也吉亦无自而至矣【易説】汉上朱氏曰初九刚而处説无偏系之私能可否相济者也故曰和兊九四疾恶六三小人然体巽不果不果疑也初九动而上行以济其决而巽毁九四相易六亦得位而正正则吉故曰和兊吉初九逺于六三无嫌于説小人九四未疑也是以能济其决否则四疑矣晋訾祐实直而博范宣子朝夕顾之以问国事不正其身未有能决人之疑者故曰和兊之吉行未疑也【易传】
　　新安朱氏曰以阳爻居説体而处最下又无系应故其象占如此○行未疑居卦之初其説也正未有所疑也【并本义】
　　九二孚兊吉悔亡象曰孚兊之吉信志也
　　伊川先生曰二承比隂柔隂柔小人也説之则当有悔二刚中之徳孚信内充虽比小人自守不失君子和而不同説而不失刚中故吉而悔亡非二之刚中则有悔矣以自守而亡也○心之所存为志二刚实居中孚信存于中也志存诚信岂至説小人而自失乎是以吉也【并易传】
　　横渠先生曰私系于近悔也诚于接物信而不妄吉且悔亡【易説】
　　白云郭氏曰九二有刚中之徳盖贤者之能自治者也故知説之在我不在于天下不求説于天下而孚兊之道自信其志彼天下之説有不期而自至者矣是以吉而悔亡也使有心求説于天下而不知信其在我者则狥外忘内物我两失之刚中之贤固如是乎有贤如此未有事是君为容説者也昔成汤克寛克仁彰信兆民盖信在我而信之者在人虽君臣之道不同其与九二孚兊信志之理一也【易説】
