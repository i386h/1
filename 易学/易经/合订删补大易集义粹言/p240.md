<!-- { "loadSidebar": true } -->
　　白云郭氏曰畜德畜贤畜君畜众皆畜也是以比必有畜【易说】
　　汉上朱氏曰讼者两辞必以众起故次之以师师众也众不能以治众治众者至寡也众之所以比执一以御之则众治矣故次之以比比相亲比也彼来比我我必畜之故次之以小畜【易传】
　　物畜然后有礼故受之以履
　　伊川先生曰夫物之聚则有大小之别髙下之等美恶之分是物畜然后有礼履所以继畜也履礼也礼人之所履也【易传】
　　横渠先生曰德积则行必有方物积则散必有道【易说】广汉张氏曰以内言之嘉防足以合礼以外言之万物盛多可以备礼故受之以履也【易说】
　　白云郭氏曰众必有比比必有畜畜而有礼则安无礼则危【易说】
　　汉上朱氏曰物畜聚然后有上下尊卑之等上下尊卑所谓礼也故次之以履礼者履而行之者也【易传】
　　履而泰然后安故受之以泰
　　伊川先生曰履得其所则舒泰泰则安矣泰所以次履也【易传】
　　广汉张氏曰履得其道则所履者泰无适而不安矣此履所以受之以泰【易说】
　　白云郭氏曰履之而通者安之道不通则不安非所宜履也【易说】
　　汉上朱氏曰所履者君子大道则其心泰然而安故次之以泰【易传】
　　泰者通也物不可以终通故受之以否物不可以终否故受之以同人
　　康节先生曰诸卦不交于乾坤者则生于否泰否泰乾坤之交也　自泰至否其间则有蛊矣自否至泰其问则有随矣【并观物外篇】
　　伊川先生曰夫物理往来通泰之极则必否否所以次泰也　夫天地不交则为否上下相同则为同人与否义相反故相次又世之方否必与人同力【一作欲】乃能济同人所以次否也【并易传】
　　广汉张氏曰泰者隂阳交感而无所间故为通也治乱之相仍如环之无端故物安有久通者乎故受之以否夫泰而骄者所以致否否而畏者所以复泰此物不可终否故受之以同人也【易说】
　　白云郭氏曰泰否时也同有盈谦皆在人事自取之耳能尽同人之道则否倾矣舜文事也物不可者犹云物不能终通终否也【易说】
　　汉上朱氏曰泰者万物通也物终通则无节故次之以否否塞也物终否则乖异不相为用故次之以同人【易传】
　　与人同者物必归焉故受之以大有有大者不可以盈故受之以谦
　　伊川先生曰夫与人同者物之所归也大有所以次同人也　其有既大不可至于盈满必在谦损故大有之后受之以谦也【并易传】
　　广汉张氏曰人能乐以天下与天下同其乐忧以天下与天下同其忧此与人同也而物归焉故受之以大有有天下之大者不可自任其聪明要在持之以谦【易说】
　　白云郭氏曰如器之容物盈则不能有故有大者同天无物可以盈不盈为谦【易说】　易曰与人同者物必归焉故受之以大有夫与人同者尽已尽人之性者也尽已尽人诚之至也诚至则可以有物是以物必归焉茍或不然此亦不能大有之矣故曰不诚无物【中庸解】
　　汉上朱氏曰同人者与人同也与人同者物必归焉舜太王是已故次之以大有认物之归为己有者必骄骄则亢满大复为累矣有大者不可盈也故次之以谦【易传】
　　有大而能谦必豫故受之以豫
　　伊川先生曰有大而能谦必豫故受之以豫承二卦之义而为次也有既大而能谦则有豫乐也豫者安和恱乐之义【易传】
　　广汉张氏曰惟能持之以谦则优游而无事矣故谦而受之以豫【易说】
　　白云郭氏曰以谦有大则絶盈满之累故优游不廹而暇豫也【易说】
　　汉上朱氏曰物归之矣又持之以谦犹富而守之以俭岂不有余裕哉有大而能谦者必暇豫也故次之以豫【易传】
　　豫必有随故受之以随
　　伊川先生曰夫说豫之道物所随也随所以次豫也【易传】
　　广汉张氏曰惟能恱以动故天下之人如蚁之慕羶蛾之赴火矣此象所以必有所随也【易说】
　　白云郭氏曰豫犹中庸所谓素也素有富贵之道则可行乎富贵素有贫贱之道则可行乎贫贱行则随矣富贵贫贱其所随者也统言随义不必皆为随人【易说】
　　汉上朱氏曰事豫立则动而不跲众必随之故次之以随【易传】
　　以喜随人者必有事故受之以蛊蛊者事也有事而后可大故受之以临临者大也
　　伊川先生曰以喜随人者必有事故受之以蛊承二卦之义以为次也夫喜说以随于人者必有事也无事则何喜何随蛊所以次随也蛊事也蛊非训事蛊乃有事也　临大也蛊者事也有事则可大矣故受之以临也【并易传】
　　广汉张氏曰天下之人推之不去却之不得中心说而从之然后建立功业必有成绩此以喜随人者必有事故受之以蛊蛊者事也事之在天下未有骤而大者必积累以成之然后至于大有事而后可大故受之以临临者二阳进而四隂退骎骎已向于大矣【易说】
　　白云郭氏曰随喜道也喜随人则失于无所择故必有弊蛊者已弊之事弊而知改为则可大故有事复为大之几【易说】
　　汉上朱氏曰好上人者人之情也以喜随人必有所事臣事君子事父妇事夫弟子事师非乐于所事者其肯随乎故次之以蛊蛊者事壊而后有事者也韩康伯曰可大之业由事以生临者以大临小也故次之以临【易传】
　　物大然后可观故受之以观
　　广汉张氏曰天下皆山也惟泰山可观天下皆水也惟东海可观况于人乎惟物大然后可观【易说】白云郭氏曰天地可观者也圣人与国皆可观也而圣人又观乎道故可观皆大物【易说】
　　汉上朱氏曰观者自下观上物大然后可观是以王尚大故次之以观【易传】
　　可观而后有所合故受之以噬嗑
　　伊川先生曰嗑者合也既有可观然后有来合之者也噬嗑所以次观也【易传】
　　广汉张氏曰惟其可观然后有所合也太公居东海之濵伯夷居北海之濵所以盍于文王者以文王可观然后有所合也故受之以噬嗑【易说】
　　白云郭氏曰凡合在观之后未有无所见而合者不独大观而后有合也【易说】
　　汉上朱氏曰在上而无可观则在下引而去矣非可观其能有合乎故次之以噬嗑【易传】
　　嗑者合也物不可以茍合而已故受之以贲贲者饰也伊川先生曰物之合则必有文文乃饰也如人之合聚则有威仪上下物之合聚则有次序行列合则必有文也贲所以次噬嗑也【易传】
　　广汉张氏曰夫有物间之故欲合而不可得矣惟噬而后嗑此噬嗑所以为合去小人而君子合也然物不可以茍合无故而合必以无故而离圣人必绸缪委曲忧其合之易则散之亦易也故受之以贲贲者饰之以礼而为之文饰也【易说】
　　白云郭氏曰人之合则有上下长少非礼以饰之则无分无分则乱故不可茍合【易说】
　　汉上朱氏曰噬嗑者噬而合者也物不可以茍合茍合者其终则离必致饰焉故次之以贲贲隂阳相饰也【易传】
　　致饰然后亨则尽矣故受之以剥剥者剥也
　　伊川先生曰夫物至于文饰亨之极也极则必反故贲终则剥也【易传】
　　广汉张氏曰夫贲者设饰则贵于文者夫文之太过则灭其质而有所不通故致饰则亨有所尽言其不通故受之以剥剥者五隂剥一阳此所以为剥也【易说】
　　白云郭氏曰自同人大有谦豫随蛊临观噬嗑贲圣人所以履泰倾否之美道备尽于斯其道极尽则有剥矣【易说】
　　汉上朱氏曰致饰然后物亨亨则尽矣无以复加故次之以剥剥者剥也此商周之末所以不胜其弊文之末流也【易传】
　　物不可以终尽剥穷上反下故受之以复复则不妄矣故受之以无妄
　　伊川先生曰物无剥尽之理故剥极则复来隂极则阳生阳剥极于上而复生于下穷上而反下也复所以次剥也　复者反于道也既复于道则合正理而无妄故复之后受之以无妄也【并易传】
　　广汉张氏曰寒极则生暑隂极则生阳隂穷于上则阳复于下此穷上反下故受之以复凡天下之事皆妄也惟复而反本则无妄然后受之以无妄【易说】
　　白云郭氏曰剥穷则降而必复于道复于道则不妄以见小人之剥皆妄也是以小人无忌惮而君子唯诚之为贵【易说】
　　汉上朱氏曰物穷则反不可终尽剥阳穷于上而终反于下故次之以复复天理则无妄无妄则其动也天故次之以无妄【易传】
　　有无妄然后可畜故受之以大畜
　　伊川先生曰无妄则为有实故可畜聚大畜所以次无妄也【易传】
　　广汉张氏曰天之生民有孚于中能有其无妄则所养大矣故受之以大畜【易说】
　　兼山郭氏曰健为天德大畜止健畜天德也故彖曰刚健笃实辉光日新其德不能畜大德则见于有为者不能无妄故天德止于大畜而动于无妄也序卦曰有无妄而后可畜是为交相养之道则知无妄者动亦无妄静亦无妄而大畜一于止矣【浩然图】
　　白云郭氏曰大畜畜无妄之道而已无妄之道天道也有无妄之道则可畜犹有天命之性则可率而循之是以君子存其心养其性使不失赤子之心者以此【易说】
　　汉上朱氏曰无妄然后物物循理乃可大畜故次之以大畜前曰比必有所畜者比而后畜其畜也小故次之以小畜【易传】
　　物畜然后可养故受之以颐颐者养也
　　伊川先生曰夫物既蓄聚则必有以养之无养则不能存息頣所以次大畜也【易传】
　　广汉张氏曰物畜然后可以推而养人故受之以颐颐者养也【易说】
　　白云郭氏曰有所畜则天道止于我矣不有以养之将复失其正孟子所谓以直养而无害则塞乎天地之间者也【易说】
　　汉上朱氏曰物能畜止然后可养虽养虎不外是也故次之以頣頣者观人之养也求口实以自养也【易传】
　　不养则不可动故受之以大过
　　伊川先生曰凡物养而后能成成则能动动则有过大过所以次頣也【易传】
　　广汉张氏曰不养安能出而应世动而有为乎不成则不达也故颐然后继之以大过也【易说】
　　白云郭氏曰大过之动非常动也不能大养其德者不可动养大过之德如养枯杨使之生稊盖亦难矣岂可失所养而妄动哉此孟子所以养浩然之气也【易说】
　　汉上朱氏曰圣人养贤贤人养德不养之则不能动大过者动而大过乎物也故次之以大过【易传】
　　物不可以终过故受之以坎坎者陷也陷必有所丽故受之以离离者丽也
　　伊川先生曰理无过而不已过极则必陷坎所以次大过也　陷于险难之中则必有所附丽理自然也离所以次坎也【并易传】
　　横渠先生曰一陷溺而不得出为坎一附丽而不能去为离【易说】
　　广汉张氏曰大过者从权以济其一时然大过有弊物不可以终过故受之以坎夫物过其中则陷而入于险矣陷而入于险必思有所附丽而出其险故受之以离离者丽也上经始于乾坤而终于坎离者此其序也【易说】
　　白云郭氏曰过越非常则蹈陷害所谓陷必有所丽也或丽于险或丽于阻皆为陷也【易说】
　　汉上朱氏曰大过六爻皆以居安不动为忌君子之所以过者时也过而不已则失中失中则陷没坎陷也陷必有所附丽乃能出险故次之以离离丽也一本云丽必有所感故次之以咸咸感也【易传】
