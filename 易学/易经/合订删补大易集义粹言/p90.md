<!-- { "loadSidebar": true } -->
　　伊川先生曰雷行于天下隂阳交和相薄而成声于是惊蛰藏振萌芽发生【一作育】万物其所赋与洪纎髙下各正其性命无有差妄【一作忒】物与无妄也先王观天下雷行发生赋与之象而以茂对天时养育万物使各得其宜如天与之无妄也茂盛也盛对之为言犹盛行永言之比对时谓顺合天时天道生万物各正其性命而不妄王者体天之道养育人民以至昆虫草木使各得其宜乃对时育物之道也【易传】　天下雷行物与无妄先天后天皆合于天理者也人欲则伪矣【邹徳久本】　无妄之谓诚不偏之谓中又曰诚然后敬未及诚时却须敬而后诚无妄之谓诚不欺其次矣【语録】　尽己为忠尽物为信极言之则尽己者尽己之性也尽物者尽物之性也信者无伪而已于天性有所损益则为伪矣易无妄曰天下雷行物与无妄动以天理故也其大略如此更须研究之自有得处【时氏拾遗】
　　横渠先生曰物因雷动雷动不妄则物亦不妄故曰物与无妄育不以时害莫甚焉【易説】
　　蓝田吕氏曰天下雷行万物发生皆以诚感何可妄也先王对时育物用此道也
　　山杨氏曰天下雷行天之所以鼓万物也物斯应之故曰物与无妄先王所以对时育万物亦因天而已矣所以无妄也【易説】
　　兼山郭氏曰物之生也本乎一气气之运也本乎隂阳天地者氤氲以感之尔何与于人乎曰天非人不因人非天不成先王之仁得被万物者在对时而已且日中星鸟以正仲春于是乎平秩东作宵中星虚以正仲秋于是乎平秩西成东作西成烝民乃粒万邦作乂先王之政也国君春田不围泽大夫不掩羣士不取麛卵则仁及于禽兽草木黄落然后斧斤入山林则仁及于草木獭祭鱼然后渔人入泽梁则仁及于鱼鼈先王之仁有及于烝民有及于禽兽有及于草木鱼鼈故能如鱼丽之盛多凡以对时育物而已诗云麀鹿濯濯白鸟翯翯王在灵沼于牣鱼跃故古之兴王莫不皆然亦曰则天之明因地之利率之无妄而已【易説】白云郭氏曰天运乎上雷行于下无适而非天故为无妄然雷之収发有时疑其有妄也盖収发非雷也天之所运是雷为无妄也物之生死又应乎雷以从天之所运则物亦无妄矣故曰天下雷行物与无妄茂对时育万物者圣人以至诚任天道而赞天地之化育与天地参于无妄者也其茂对也育物也自然驯致之耳圣人初无容心焉【易説】汉上朱氏曰天下雷行而物与之者无妄也雷行非时而物不与者妄也虞翻曰震以动之万物出乎震故震为万物始始震终艮时也伏兊为泽育也二应五三应上对也先王以是茂对时而育万物茂盛也万物繁兴不茂不足以育物不对则妄矣如春毋麛毋卵夏毋伐大木之类【易传】
　　新安朱氏曰天下雷行震动发生万物各正其性命是物物而与之以无妄也先王法此以对时育物因其所性而不为私焉【本义】　又曰天之生物也一物与他一无妄【语録】
　　东莱吕氏曰物与无妄所谓各正性命也告子生之之谓性之説恐只说得气禀使果识所谓各正者则人物之分必不至混然无别矣下文所云则其所谓生之谓性者语虽似而意亦差此则立义甚精【与张南轩问孟子説所疑】
　　初九无妄往吉象曰无妄之往得志也
　　伊川先生曰九以刚阳为主于内无妄之象以刚实【一无实字】变柔而居内中诚不妄者也以无妄而往何所不吉卦辞言不利有攸往谓既无妄不可复有往也过则妄矣爻言往吉谓以无妄之道而行则吉也以无妄而往无不得其志也盖诚之于物无不能动以之修身则身正以之治事则事得其理以之临人则人感而化无所往而不得其志也【并易传】
　　横渠先生曰易所谓得志者圣贤获其愿欲者也得臣无家尧之志也贞吉升阶舜之志也【易説】
　　蓝田吕氏曰初九以刚为主于内方动之始不流于邪理义者人心之所同然由是而往无不得志山杨氏曰阳自外来而为主于内其动以天则无往而不得志矣故吉居无妄之时利在正而已往则匪正故曰不利有攸往各有所当也【易説】白云郭氏曰伊川先生曰卦辞言不利有攸往者谓既无妄则不可复往过则妄矣爻言往吉谓以无妄之道而行则吉也以是知伊川之得于无妄也深矣盖卦之辞以天下之诚未有不以伪丧者故欲守正而不往顔子拳拳服膺弗失之义也爻之辞欲以无妄之道见于有行既尽己之性又尽人之性尽物之性如是而往其为得志大矣是以吉也言于初者初震也震之动以天故也卦爻之言相为终始与中庸天命之性率性之道修道之敎及成已成物之义皆同【易説】
　　汉上朱氏曰初九正无妄也九四不正妄也初九以正动上往九四应之往而正正则吉其正行乎上志者动于中也易传曰诚至于物无不动者以之修身则身正以之治事则事得其理以之临人则人感而化无所往而不得志也故吉【易传】
　　新安朱氏曰以刚在内诚之主也如是而往其吉可知故其象占如此【本义】
　　六二不耕获不菑畬则利有攸往象曰不耕获未富也伊川先生曰凡理之所然者非妄也人所欲【一作欲所】为者乃妄也故以耕获菑畬譬之六二居中得正又应五之中正居动体而柔顺为动能顺乎中正乃无妄者也故极言无妄之义耕农之始获其成终也田一岁曰菑三岁曰畬不耕而获不菑而畬谓不首造其事因其事理所当然也首造其事则是人心所作为乃妄也因事之当然则是顺理应物非妄也获与畬是也盖耕则必有获菑则必有【一作为】畬是事理之固然非心意之所造作也如是则为无妄不妄则所往利而无害也或曰圣人制作以利天下者皆造端也岂非妄乎曰圣人随时制作合【一作因】乎风气之宜未尝先时而开之也若不待时则一圣人足以尽为矣岂待累圣继作也时乃事之端圣人随时而为也　未者非必之辞临卦曰未顺命是也不耕而获不菑而畬因其事之当然既耕则必有获既菑则必成畬非必以【一无以字一无必字】获畬之富而为者也其始耕菑乃设心在于求【一无求字】获畬是以其富也心有欲而为者则妄也【并易传】
　　横渠先生曰柔之为道不利逺者能逺利不为物首则可乘刚处实则凶【易説】
　　蓝田吕氏曰无妄之徳刚者得之六二体柔下比于初未能无妄殆未可以有行也然动不失中尚知循理舎下比未为私富之计上应于五不失中正之求亦可以有行矣
　　广平游氏曰无妄之六二不耕而获不菑而畬以明君子之于物也应而不倡其于事也述而不作非乐通物也乐循理而已矣循理而已则有行有为皆天命也何妄之有焉虽然六二得位矣而非尊位故其势不得以始事得中矣而非大中故其才不足以创物是故象以为未富若夫通其变使民不倦神而化之使民宜之应时而造以敏成功其为无妄孰大于此【易説】
　　山杨氏曰不耕而获不菑而畬皆行其所无事也行其所无事则无妄矣若禹之行水是也虽排淮决泗濬川刋木无往不济矣故利有攸往【易説】和靖尹氏曰学问所患有心便非天理动以天其无妄乎动以人欲则妄矣不耕获不菑畬此学问也【易説】
　　白云郭氏曰无妄之卦不利有攸往而六二利有攸往何哉盖尽天理而动则利有攸往与无妄往吉之义同其匪正则不利有攸往也且耕而获菑而畬天之理也苟不耕可获乎不菑可畬乎以是为思而后动则利有攸往矣未富者未能足乎己也诚欲不耕而获不菑而畬是未能成己之事而遂欲及物非无妄之道也无妄与中庸同必先成己而后成物爻象之辞互为发明盖非一意礼于坊记称易曰不耕获不菑畬凶其辞义皆异盖果欲不耕而获不菑而畬皆妄也故凶既云凶矣何利有攸往之有而象亦不当言未富也盖不耕获不菑畬之义自昔难通故当时传授有如是之异者然爻辞言利有攸往必曰则利有攸往象不曰不富而曰未富观此二者然后得圣人之旨乃知不当有凶字也【易説】
　　汉上朱氏曰二动体而顺乎中正无妄者也故极言无妄可往之理初至五有益体耕也二震为稼艮为手二往之五五来应二兊见震毁艮手兊金铚刈之象获也二为田田一岁曰菑三岁曰畬初九震足动田之始菑象也五来之二歴三爻而有获象畬也干为岁故也夫耕者获之始畬者菑之成耕必有获菑必有畬事理之固然非私意所造君子随时而已无妄也譬如农夫有当首事而耕者有当终事而获者其于田亦然有当首事而菑者有当终事而畬者当其时之可耕可菑则荼蓼辟荒秽不为不足当其时之可获可畬则有仓廪多田稼不为有余初耕者也二当不耕而获耕则妄矣初菑者也二当不菑而畬菑则妄矣吾无决择顺乎中正可动而动无所容心也如是则利有攸往有攸往者二往五则获畬有成矣昔伏羲创法以利天下神农氏黄帝氏相继而出至尧舜氏而法成若夏商周之损益皆因其礼无妄作也其视前人创法犹已为之是故前圣后圣若出一人彼时此时同为一事不然不待时而为则虽揽天下之美犹为妄也曰未富者盈虚之理盈则亏之虚则实之二隂虚而未盈故不耕而获若已盈则亦不获矣庄子所谓天下既已治矣是也【易传】新安朱氏曰柔顺中正因时顺理而无私意期望之心故有不耕获不菑畬之象言其无所为于前无所冀于后也占者如是则利有攸往矣富如非富天下之富言非计其利而为之也【本义】　又曰不耕获一句伊川作三意説不耕而获耕而不获耕而必获看来只是也不耕也不获只见成领防他物事　问六二不耕获不菑畬先生曰言不耕不获不菑不畬无所为于前无所冀于后未尝略起私意以作为唯因时顺理而已程传作不耕而获不菑而畬不唯添了而字又文势牵强恐不如此不耕获不菑畬易传但取其不首造窃谓耕菑
　　必因时而作然对获畬而言则为首造矣易中取象亦不可以文害辞辞害意若必字字拘泥则不耕而望获不菑而望畬亦岂有此理耶易传言理甚备象数却欠在又云易传亦有未安处如无妄六二不耕获不菑畬只是説一个无所作为之意易传却言不耕而获不菑而畬谓不首造其事殊非正意【并语録】
　　东莱吕氏曰六二不耕获不菑畬只是无所作为不必説不耕而获不菑而畬盖无妄天理也才耕获菑畬则是有意作为非天理也象曰未富也盖天然五谷我强以人力耕获之是认以为己有而私其富也不耕获前辈言述之者天也作之者人也正此爻之谓盖述是循其天理自然无妄也作是人为人为则妄矣易传言心有欲而为者则妄也最好玩味【易説】
　　六三无妄之灾或系之牛行人之得邑人之灾象曰行人得牛邑人灾也
　　伊川先生曰三以隂柔而不中正是为妄者也又志应于上欲也亦妄也在无妄之道为灾害也人之妄动由有欲也妄动而得亦必有失虽使得其所利其动而妄失己大矣况复凶悔随之乎知者见妄之得则知其失必与称也故圣人因六三有妄之象而发明其理云无妄之灾或系之牛行人之得邑人之灾言如三之为妄乃无妄之灾害也设如有得其失随至如或系之牛或谓设或也或系得牛行人得之以为有得邑人失牛乃是灾也借使邑人系得马则行人失马乃是灾也言有得则有失不足以为得也行人邑人但言有得则有失非以为彼己也妄得之福灾亦随之妄得之得失亦称之固不足以为得也人能和此则不为妄动矣　行人得牛乃邑人之灾也有得则有失何足以为得乎【并易传】
