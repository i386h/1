<!-- { "loadSidebar": true } -->
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也
　　康节先生曰阳爻昼数也隂爻夜数也天地相衔隂阳相交故昼夜相杂刚柔相错春夏阳也故昼数多夜数少秋冬隂也故昼数少夜数多【观外物篇】
　　伊川先生曰圣人既设卦观卦之象而系之以辞明其吉凶之理以刚柔相推而知变化之道吉凶之生由失得也悔吝者可忧虞也进退消长所以成变化也刚柔相易而成昼夜观昼夜则知刚柔之道矣三极上中卞也极中也皆其时中也三才以物言也三极以位言也【经説】
　　横渠先生曰吉凶者失得之着也变化者进退之着也设卦系辞所以示其着也　吉凶变化悔吝刚柔易之四象欤悔吝由赢不足而生亦两而已　变化进退之象云者进退之动也防必騐之于变化之着故察进退之理为难察变化之象为易　六爻尽利而动所以顺隂阳刚柔仁义性命之理也故曰六爻之动三极之道也【并易説】
　　山杨氏曰击辞焉而明吉凶总言易之为书也刚柔相推而生变化緫言爻之变动也
　　广汉张氏曰爻辞虽吉凶得失之类而性命道徳之奥寓焉
　　白云郭氏曰此章明圣人设卦之道卦所以观天下之象象在彼者也圣人像之于卦故观于此而可得也有画而无辞则吉凶不可得而知击之以辞所以明吉凶也刚柔不相推则止于乾坤而已变化无自而生变化不生则六十四卦不能成也然吉凶变化虽各有所主究其实亦皆象也易以象为主而象为难明故复详言之彼有失得则卦以吉凶象之彼有忧虞则卦以悔吝象之彼有进退则卦以变化象之彼有昼夜则卦以刚柔象之彼所有之象圣人莫不观而象之于此此作易之道也六爻之动动则变所以象三极变化之道也既象进退又象三极者进退特人事耳由卦全体而言天地人之道皆具岂特人事而已哉曰明吉凶则悔吝可知然刚柔变化自为易之二道相因而生故各有象独辞无象故不言也刚之极则柔昼之极则夜所以刚柔象昼夜也【易説】
　　汉上朱氏曰圣人设卦本以观象不言而见吉凶自伏羲至于尧舜文王近者同时逺者万有千嵗其道如出乎一人观象而自得也圣人忧患后世惧观之者其智有不足以知此于是击之卦辞又击之爻辞以明告之非得已也为观象而未知者设也爻有刚柔刚柔相推而生变化变化微矣非辞何以明之象与辞反覆相也是故辞之有吉凶者人有得失之象也辞之有悔吝者人有忧虞之象也失得者刚柔相文有当否也失者能忧虞之俄且得矣得者忧虞有不至焉俄且失矣悔其失者或致吉吝其失者或致凶变化也变化之于刚柔犹进退之于昼夜昼推而进则夜退柔者变而刚夜推而进则昼退刚者化而柔昼夜之进退无止刚柔之变化不穷忧虞异情得失殊致故曰吉凶悔吝生乎动变化者动爻也六爻之动三极之道也一生二二生三三极矣邵雍曰易有贞数三是也闗子明曰天三数之极也极乎终则反乎始兼两之义也故极而不变其道乃穷説卦震其究为健三变而干也巽其究为躁三变而震也观此可以例余卦矣【易传】　易之为道天地之道邪人之道邪易兼明之矣击辞焉而明吉凶明人道也刚柔相推而生变化明天地之道也象非见天下之赜者不足以明之故圣人设卦观象所谓吉凶刚柔变化无非象也得失之初防于毫发及其有吉有凶则得失之象见矣忧虑虞度踌躇而不决者得失未判之时也及其有悔有吝而忧虞之象见矣凡此者明乎人之道也隂阳进退于子午孰知其然哉万物蕃鲜而摇落则进退之象见矣所谓变化者不尽于是也此特其凡耳纠错相纷死生相纒无非其变化也故曰变化者进退之象也日之升降于太空之中本无昼夜由地上而观之则出乎地为昼入乎地为夜然南极大暑北极大寒东西出入之际昼夜长短与中国自不同故刚柔之象亦然自六位观之初为刚二为柔三为刚四为柔五为刚六为柔自隂阳之数观之七九为刚六八为柔老阳之刚变为隂柔老隂之柔变为阳刚故曰刚柔者昼夜之象也凡此者明乎天地之道也吉凶也悔吝也变化也刚柔也四象之见动于六爻之中而六爻之动不过乎三三者极之道也葢有天地斯有万物是以卦之变不过乎三六位者重三也九数者三三也邵康节曰易有贞数三是也是故君子所居而安者易之序也其安于髙卑贵贱之位乎所乐而玩者爻之辞也其玩于吉凶悔吝之辞乎若夫有为有行动而之焉则观乎刚柔变化而吉凶悔吝之来可以前知矣夫髙卑贵贱吉凶悔吝刚柔变化无非天地也吾之动静不离乎此则福自己求命自我作天地其不祐乎【丛説】
　　新安朱氏曰象者物之似也此言圣人作易观卦爻之象而击以辞也　言卦爻隂阳迭相推荡而隂或变阳阳或化隂圣人所以观象而击辞众人所以因蓍而求卦者也　吉凶悔吝者易之辞也得失忧虞者事之变也得则吉失则凶忧虞虽未至凶然已足以致悔而取羞矣葢吉凶相对而悔吝居其中间悔自凶而趋吉吝自吉而向凶也故圣人观卦爻之中或有此象则击之以此辞也柔变而趋于刚者退极而进也刚化而趋于柔者进极而退也既变而刚则昼而阳矣既化而柔则夜而隂矣六爻初二为地三四为人五上为天动即变化也极至也三极天地人之至理三才各一太极也此明刚柔相推以生变化而变化之极复为刚柔流行于一卦六爻之间而占者得因所值以断吉凶也【并本义】　圣人设卦观象至生变化三句是题目下面是解説这个吉凶悔吝自大説去小处变化刚柔自小説去大处吉凶悔吝説人事变化刚柔説卦画从刚柔而为变化又自变化而为刚柔所以下个变化之极者未到极处时未成这个物事变似那一物变时从萌芽变来成枝成叶化时是那消化了底意思　刚柔相推是説隂阳二气相推八卦相荡是説竒耦杂而为八卦在天则刚柔相推在易则八卦相荡然皆自易言吉凶悔吝四者正如刚柔变化相似四者循环周而复始悔了便吉吉了便吝吝了便凶凶了便悔正如生于忧患死于安乐相似葢忧苦患难中必悔悔便是吉之渐及至吉了少间便安意肆志必至做出不好可羞吝底事出来吝便是凶之渐矣及至凶矣又却悔只管循环不已正如刚柔变化刚了化化了柔柔了变变便是刚亦循环不已吉似夏吝似秋凶似冬悔似春　吉凶悔吝之象吉凶是两头悔吝在中间悔自凶而趋吉吝自吉而趋凶　悔是做得过便有悔吝是做得这事软了下稍无收杀不及故有吝　刚过当为悔柔过当为吝过便悔不及便吝　变化者进退之象是刚柔之未定者刚柔者昼夜之象是变化之已成者葢柔变而趋于刚是退极而进刚化而趋于柔是进极而退既变而刚则昼而阳既化而柔则夜而隂犹言子午卯酉卯酉是隂阳之未定子午是隂阳之已定又如四象之有老少故此两句惟以子午卯酉言之则明矣然阳化为柔只恁地消缩去无痕迹故曰化隂变为刚是其势寖长有头面故曰变此亦见隂半阳全阳先隂后阳之轻清无形而隂之重浊有迹也铢曰隂阳以气言刚柔以质言既有卦爻可见则当以质言而不得以隂阳言矣故彖辞多言刚柔不言隂阳不知是否曰是问变化者进退之象与化而裁之存乎变曰这变化字又相对説那化而裁之存乎变底变字又説得来重如云幽则有鬼神鬼神本皆属幽然以鬼神二字相对説则鬼又属幽神又自属明变化相对説则变是长化是消问消长皆是化否曰然也都是变【更问此两句疑以统体言则皆是化到换头处便是变若相对言则变属长化属消】化则渐渐化尽以至于无变则骤然而长变则自无而有化是自有而无　问本义解吉凶者失得之象也一段下云刚柔相推而生变化变化之极复为刚柔流行乎一卦六爻之中而占者得因其所值以为吉凶之决窃意在天地之中隂阳变化无穷而万物得因之以生生在卦爻之中九六变化无穷而人始得因其变以占吉凶曰易自是占其变若都变了只一爻不变则反以不变者为主或都全不变则不变者又反是变也【并语録】　尝谓五行成数去其地十之土而不用则七八九六而已阳竒隂偶故七九为阳六八为隂阳进隂退故九六为老七八为少然阳极于九则退八而为隂隂极于六则进七而为阳一进一退循环无端此揲蓍之法所以用九六而不用七八葢取其变也只以此説推之似无窒碍【文集】
　　是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　伊川先生曰六爻之动以位为义乃其序也得其序则安矣辞所以明义玩其辞义则知其可乐也观象玩辞而能通其意观变玩占而能顺其时动不违于天矣【经説】　得于辞不达其意者有矣未有不得于辞而能通其意者也【易传序】
　　横渠先生曰序犹言分也易之中有贵有贱有吉有凶皆其自然之分也所居皆安之君子安分也所乐而玩者爻之辞言君子未尝须臾学不在易玩玩习也每读则每有益所以可乐　占非卜筮之谓但事在外可以占騐也观乎事变斯可以占矣葢居则观其象而玩其辞此所以动则观其变而玩其占也【并易説】
　　山杨氏曰观象玩辞故能明吉凶之变观变玩占故能识时措之宜所以尽三极之道也【防通】白云郭氏曰上言圣人谓作易之圣人也此言君子谓玩易之君子也有圣人作易如彼故君子玩之如此非独明作易之道亦所以垂玩易之法又以见非圣人不能作易而君子之成徳玩易之所致也然玩易有二道一则所居而安者易之序所乐而玩者爻之辞是也一则居则观其象而玩其辞动则观其变而玩其占是也易之序者卦之序也序有时在其中故君子居其时而安之者得其序也如居否之时则俭徳辟难居既济之时则思患豫防之是以安也爻之辞所以明道也道非乐玩其辞则不可得而见故因介于石而有得于知防之神因鸣鹤在隂而有得于枢机之慎举爻辞尚乐而玩则卦辞为可知矣此其一也其二则圣人又明居处动作之有异不可以一涂尽其道方居之时无所营为故观易之象以明时玩易之辞以探道及动之后悔吝攸生故观其变以知善恶玩其占以明吉凶是以君子常吉而天祐之者葢于所居所乐一动一静之际莫非以易道自处非天私君子而祐之实自致也占不独着也凡极数知来皆占也谓占于易之道也前章终于天下之理得而成位乎其中谓在上尊位之圣人也不曰圣人而曰贤人谓能法乾坤易简非独圣人可得天下之理贤者亦可修而得也此章终于君子玩易葢兼上下穷通之君子其玩易皆一也称君子兼圣贤言之【易説】
　　汉上朱氏曰是故君子所居而安者易贵贱之序也所乐而玩者爻吉凶之辞也居则观其卦之象而玩其辞动则观其爻之变而玩其占易以变为占于占言变则居之所玩未变之辞也居处动作无非道也天人一理也是故自天祐之吉无不利【易传】
