<!-- { "loadSidebar": true } -->
　　山杨氏曰屯难之世履尊位而陷乎险中乗隂而无辅欲有为而力不足者也此人君之屯也人君之屯于其名位非有加损也膏泽不下于民力不足以有为而已若唐之文宗是也故曰屯其膏言泽不下流也以其欲有为而力不足故戒之曰小贞吉大贞凶小贞若武宗用李徳裕之谋先取泽潞河北诸镇置而不问是也故唐之威令几于复振大贞若鲁昭公髙贵乡公是也【易说】○易曰屯其膏小贞吉大贞凶方屯难之时膏泽不敷权移于下政非己出人君之屯也权移于下而欲骤正之取凶之道也故大贞凶小贞渐而正之也孔子欲救旅泰山者姑小贞之而已其后昭公卒至败亡失此故也【语解】
　　兼山郭氏曰九五尊位大中庆赏之可行而时则屯也彼刚中之质见揜于二隂膏泽不得下于民之象也坎虽润下特私其应而已故小贞则吉也贞者事之干也方屯之未宁而下有分民之臣上无蓼萧之泽以及四海故大贞则凶也或以况魏晋之初葢大器已移夫何屯膏之有【易说】
　　白云郭氏曰伊川先生曰人君之尊虽屯难之世于其名位非有损也唯其施为有所不行徳泽有所不下是屯其膏人君之屯也既膏泽有所不下是威权不在已也威权去已而欲骤正之求凶之道鲁昭公髙贵乡公之事是也故小贞则吉也小贞则渐正之也若盘庚周宣修徳用贤复先王之政诸侯复朝以道驯致为之不暴也又非恬然不为若唐之僖昭也不为则常屯以至于亾矣雍曰九五位非不尊也处非不正也徳非不中也见揜于二隂而有屯膏之象者葢五方自屯于险中岂能膏泽下于民哉然女子小人皆隂之类也能揜君之徳者也能屯君之泽者也人君惑而好之乃所以自致其屯也【易说】
　　汉上朱氏曰坤为民兊为泽五之二成兊有膏泽下于民之象膏泽下则五之所施光矣坎为月有光之象故也屯之时九五得尊位六三不正处内卦之极震体而有坤权臣挟震主之威有其民者也六三壅之九五之膏泽不下故曰屯其膏言人君之屯也九五中正守位六二六四上六自正隂为小故小贞吉五动而正三以君讨臣则三复乗五葢膏泽不下五之施未光民不知主祸将不测矣故大贞凶【易传】
　　五峰胡氏曰鲁昭公当三桓强盛禄去公室之时以人则皆季氏之人以政则皆季氏之政君位虽存而威权已去不足以有为欲恩泽下流难矣屯其膏也膏凝结而不流者也然则宜奈何自小而以渐正之使恩泽浸润加于百姓仁心仁闻着于天下则有吉如唐武宗宪宗是也鲁昭不知出此举兵攻之欲夺数世之权于一旦恩泽未孚民莫之与以致失国出奔客死它所凶矣【易外传】
　　新安朱氏曰九五虽以阳刚中正居尊位然当屯之时陷于险中虽有六二正应而隂柔才弱不足以济初九得民于下众皆归之九五坎体有膏润而不得施为屯其膏之象占者以处小事则守正犹可获吉以处大事则虽正而不免于凶【本义】○因说东汉诛宦官事【云云】如唐昭宗文宗直是要除许多宦官那时若有人似尚可为那时只宣宗便度得事势不能诛便一向不问它也是老练了如此伊川易解也失契勘说屯其膏又非恬然不为若唐之僖昭这两人全不同一人是要做事一人是不要做
　　广汉张氏曰望之更生辅元帝初政以元帝天资之弱而外有史髙緫朝廷之事内有恭显制枢机之权二子左右其间可谓孤弱之势危疑之时矣所以处之之道要当艰深其虑正固其守诚意恳恻以广上心人才兼收以强国势谨其为勿使有差宻其机勿使或露积之以久上心开明人才众多羣心归而理势顺庶几有可为者此在易屯膏小贞之义也而二子处之葢甚踈矣其绸缪经理未尝有一日之功也【南轩集史论】
　　东莱吕氏曰九五与六二是正应既是有应而九五之爻却言屯其膏其辞反不美何也葢易变易也初无定体五虽有二之应然二是隂柔之质岂能济屯难譬如人君得刚明之臣相助乃有益苟不得刚明之人虽有柔弱者千百辈相助何益于事此所以屯其膏也又不可拘于有应【易说】
　　上六乗马班如泣血涟如象曰泣血涟如何可长也伊川先生曰六以隂柔居屯之终在险之极而无应援居则不安动无所之乗马欲往复班如不进穷厄之甚至于泣血涟如屯之极也若阳刚而有助则屯既极可济矣○屯难穷极莫知所为故至泣血颠沛如此其能长久乎夫卦者事也爻者事之时也分三而又两之足以包括众理引而伸之触类而长之天下之能事毕矣【并易传】
　　山杨氏曰险难之极以隂柔居之乗刚而无辅无有为之资也乗马班如泣血涟如而已班如不能有行也涟如伤之至也若唐之昭宣是已其危亡立至又何可长者然则时终不可为欤曰有刚健之才尊徳乐道择贤而用之何不可之有【易说】兼山郭氏曰上六易穷则变变则通通则久处屯之极不能变屯以求通虽曰加忧何可济也是犹寝积薪之上自谓曰安其能久乎二与四为不及上为过过而不知变是以及此【易说】
　　和靖尹氏曰否以上九阳刚故能倾否此以上六柔不足以济屯而皆曰何可长也意不同而言各有当也此言不能济屯何可长也否言倾否言否不可久也【答杨子安书】
　　白云郭氏曰康屯之道莫大于建侯不宁非优柔不断之所能济也上六处屯之极乗马班如同二四之道可谓优柔不知变者矣故进退犹豫终以自伤非可久之道也二之班如待正应也四之班如待求而往也上六班如独无所待进退不决而自伤耳屯为柔弱待济之时故乗马班如皆欲待而有所之也【易说】
　　汉上朱氏曰上六屯之极也五坎为美脊之马动而乗之上应三五自应二虽欲用五济屯其情异矣乗马而班别也上动成巽巽为号上反三成离离为目坎为血泣血也上不得乎君以济屯难极矣无如之何是以泣尽继之以血涟而不已上之三连两离爻故曰涟如然屯极矣极则必变何可长也巽为长【易传】
　　五峰胡氏曰汉献帝皇泰主【易外传】
　　新安朱氏曰隂柔无应处屯之终进无所之忧惧而已故其象如此【本义】
　　东莱吕氏曰屯极则当通如乱极则当治上居屯之极正是一机防然六以隂柔居之虽为有为而才不足坐失机防故乗马班如泣血涟如也象所以言何可长也者葢谓屯极之时若不变而为治即入于乱亡只有两件更不容停待正如伤寒病极之时若不得一服药只当时无事若医者庸懦狐疑不决则必至于死葢此病不可停待也【纪闻】









　　合订删补大易集义粹言卷七
　　钦定四库全书
　　合订删补大易集义粹言卷八
　　头等侍卫纳喇性徳编
　　【坎下艮上】
　　伊川先生曰蒙序卦屯者盈也屯者物之始生也物生必蒙故受之以蒙蒙者蒙也物之穉也屯者物之始生物始生穉小蒙昧未发蒙所以次屯也为卦艮上坎下艮为山为止坎为水为险山下有险遇险而止莫知所之蒙之象也水必行之物始出未有所之故为蒙及其进为亨义【易传】
　　蒙亨匪我求童蒙童蒙求我初筮告再三渎渎则不告利贞
　　濓溪先生曰童蒙求我我正果行如筮焉筮叩神也再三则渎矣渎则不告也山下出泉静而清也汨则乱乱不决也慎哉其唯时中乎【通书】
　　伊川先生曰蒙有开发之理亨之义也卦才时中乃致亨之道六五为蒙之主而九二发蒙者也我谓二也二非蒙主五既顺巽于二二乃发蒙者也故主二而言匪我求童蒙童蒙求我五居尊位有柔顺之徳而方在童蒙与二为正应而中徳又同能用二之道以发其蒙也二以刚中之徳在下为君所信向当以道自守待君至诚求已而后应之则能用其道匪我求于童蒙乃童蒙来求于我也筮占决也初筮告谓至诚一意以求已则告之再三则渎慢矣故不告也发蒙之道利以贞正又二虽刚中然居隂故宜有戒【易传】
　　横渠先生曰礼闻来学不闻往教来学者就道义而学之往教者致其人而取教也童蒙求我匪我求童蒙是也○教人当以次守得定不妄施易曰初筮告再三渎渎则不告是刚中之徳也○又曰礼闻取道义于人不闻取其人之身来之为言属有道义者谓之来来学者就道义而学之往教者致其人而取教也童蒙求我匪我求童蒙是也【并易说】
　　白云郭氏曰屯之所以为屯者险而动也蒙之所以为蒙者险而止也屯者物之始生生而后穉卦之序也物穉有必亨之理圣人发蒙有致亨之道此蒙之所以亨也童蒙处蒙者也我所以发蒙者也一徳以筮之则我一徳以告之彼二三其徳是以不能告也蒙之时行此为利贞耳筮者问而决之也着之称筮义葢同此【利贞或义断○易说】
　　新安朱氏曰艮亦三画卦之名一阳止于二隂之上故其徳为止其象为山蒙昧也物生之初蒙昧未明也其卦以坎遇艮山下有险蒙之地也内险外止蒙之意也故其名为蒙亨以下占辞也九二内卦之主以刚居中能发人之蒙者而与六五隂阳相应故遇此卦者有亨道也我二也童蒙幼稚而蒙昧谓五也筮者明则人当求我而其亨在人筮者暗则我当求人而亨在我人求我者当视其可否而应之我求人者当致其精一而扣之而明者之养蒙与蒙者之自养又皆利于以正也【本义】
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮吉以刚中也再三渎渎则不告渎蒙也蒙以养正圣功也
　　濓溪先生曰圣可学乎曰可有要乎曰有请问焉曰一为要一者无欲也无欲则静虗动直静虗则明明则通动直则公公则溥明通公溥庶矣乎【通书】
　　伊川先生曰山下有险内险不可处外止莫能进未知所为故为昏蒙之义蒙亨以亨行时中也蒙之能亨以亨道行也所谓亨道时中也时谓得君之应中谓处得其中得中则【一有得字】时也匪我求童蒙童蒙求我志应也二以【一无以字】刚明之贤处于下五以童蒙居上非是二求于五葢五之志应于二也贤者在下岂可自进以求于君苟自求之必无能信用之理古之人所以必待人君致敬尽礼而后往者非欲自为尊大葢其尊徳乐道不如是不足与有为也○初筮谓诚一而来求决其蒙则当以刚中之徳告而开发之再三烦数也来筮之意烦数不能诚一则渎慢矣不当告也告之必不能信受徒为烦渎故曰渎蒙也求者告者皆烦渎矣○卦辞曰利贞彖复申其义以明不止为戒于二实养蒙之道也未发之谓蒙以纯一未发之蒙而养其正乃作圣之功也发而后禁则扞格而难胜养正于蒙学之至善也蒙之六爻二阳为治蒙者四隂皆处蒙者也【并易传】
