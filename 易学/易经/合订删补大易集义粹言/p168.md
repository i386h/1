<!-- { "loadSidebar": true } -->
　　伊川先生曰二居巽时以阳处隂而在下过于巽者也牀人之所安巽在牀下是过于巽过所安矣人之过于卑巽非恐怯则谄説皆非正也二实刚中虽巽体而居柔为过于巽非有邪心也恭巽之过虽非正礼可以逺耻辱絶怨咎亦吉道也史巫者通诚意于神明者也纷若多也苟至诚安于谦巽能使通其诚意者多则吉而无咎谓其诚足以动人也人不察其诚意则以过巽为谄矣○二以居柔在下为过巽之象而能使通其诚意者众多纷然由得中也阳居中为中实之象中既诚实则【一元则字】人自当信之以诚意则非谄畏也所以吉而无咎【并易传】
　　横渠先生曰以阳居隂其志下比无应于上故曰巽在牀下然不失中道下为之用故史巫纷若乐为之使吉而无咎非如上九丧其资斧史巫谕虚华过实者言不失中道则乐尽其诚者众矣【易説】
　　蓝田吕氏曰九二下体之中以阳居隂其巽已甚故曰巽在牀下以此事人失之太卑不能以自立以此事神虽史巫纷若敬不过中神亨之矣故用史巫纷若吉无咎
　　白云郭氏曰二有刚中之徳巽无不行矣而犹过于恭巽有牀下不安之象者此其所以谓之巽也是道也虽神明可交而受福况人乎然过于巽在圣人之道疑若有咎矣而当巽之时九二以刚徳能行巽之道是其所以无咎也故象言纷若之吉得中也然惟九二刚中故有巽在牀下之美不然殆且过矣【易説】
　　汉上朱氏曰巽初坤变干也巽为木坤西南方干为人设木于西南之奥而人即安焉者牀也巽股变艮股见手伏蒲伏于牀下之象九二不正卑巽如此宜有咎然九二刚中其动也正卑巽者非为利也将以诚意感动九五而已故用史巫纷若吉吉者正也九二之动上之五成震震为声五之二成兊兊为言上九宗庙兊口出声祝史道人之意以达于鬼神之象六降于二巫以鬼神之意告于人之象史巫皆尚口而巽故也四巽离为丝二五升降史巫纷若则卑巽之意达于上下巽在牀下何咎之有此子游重服立诸臣之位以感悟文子之道也二五中也九五未应则巽在牀下用史巫纷若乃为得中【易传】
　　新安朱氏曰二以阳处隂而居下有不安之意然当巽之时不厌其卑而二又居中不至已甚故其占为能过于巽而丁宁烦悉其辞以自道达则可以吉而无咎亦竭诚意以祭祀之吉占也【本义】
　　九三频巽吝象曰频巽之吝志穷也
　　伊川先生曰三以阳处刚不得其中又在下体之上以刚亢之质而居巽顺之时非能巽者勉而为之故屡失也居巽之时处下而上临之以巽又四以柔顺相亲所乗者刚而上复有重刚虽欲不巽得乎故频失而频巽是可吝也○三之才质本非能巽而上临之以巽承重刚而履刚势不得行其志故频失而频巽是其志穷困可吝之甚也【并易传】
　　横渠先生曰三处阳刚失巽之道乘刚而动频吝所宜志在比物故吝如复之六三志穷也【易説】
　　蓝田吕氏曰复之六三陷众隂之中而未逺于阳不得已而求复故致于频复巽之九三以阳居阳主于髙亢而为六四隂柔之所乗不得已而卑巽故至于频巽志穷而巽势不得已吝道也
　　白云郭氏曰过于刚而不中是以或巽或失所谓既不能令又不受命者也非吝而何其志终不能以有行是以穷也【易説】
　　汉上朱氏曰频水厓与复六三频复之频同兊水泽三水泽之际九三重刚不中在下体之上巽极而决躁不能巽者也将遂其刚亢欤则上临之以巽四以柔相亲九二之刚近而不相得将变而为柔欤则安其所处惮于改过有吝之意然志已穷不得已而巽犹人行至于水之厓欲前得乎故曰频巽之吝志穷也易传曰虽欲不巽得乎哉【易传】新安朱氏曰过刚不中居下之上非能巽者勉为屡失吝之道也故其象占如此【本义】
　　六四悔亡田获三品象曰田获三品有功也
　　伊川先生曰隂柔无援而承乗皆刚宜有悔也而四以隂居隂得巽之正在上体之下居上而能下也居上之下巽于上也以巽临下巽于下也善处如此故得悔亡所以得悔亡以如田之获三品也田获三品及于上下也田猎之获分三品一为干豆一供賔客与充庖一颁徒御四能巽于上下之阳如田之获三品谓遍及上下也四之地本有悔以处之至善故悔【一无悔字】亡而复有功天下之事茍善处则悔或可以为功也○巽于上下如田之获三品而遍及上下成巽之功也【并易传】
　　横渠先生曰柔顺之徳以居隂位虽或乗刚悔终可亡近比于五不为谄妄而又二三并为所获不私其累而乐为己用田获之类也使三阳见获四之功也【易説】
　　蓝田吕氏曰六四乗刚宜悔而以隂居隂上承九五能全巽道非特悔亡所获亦多
　　白云郭氏曰六四近君志决于进无初六之疑既无羣疑则悔亡矣是以有田获三品之功也六四至柔不当有田获之功而此以顺乎刚故得之由是观之则刚以巽而无太过柔以巽而无不及则巽之为道岂柔弱畏懦之义哉是其可与有行也【易説】
　　汉上朱氏曰四无应乗承皆刚宜有悔四本遯之六二自二之四一变讼二变巽二田也艮为手柔道上行之四得位处二阳之际上巽于五下巽于三三爻皆正而相得故田获三品古之田者上杀中杀下杀为三品三品则徧及于上下兊有刑杀之意而又伏艮为黔喙之属巽为鸡离为雉为三品以巽事上临下上下与之巽而有功虽无应也乘承皆刚也其悔亡矣故曰有功也易传曰天下之事茍善处则悔可以有功矣【易传】
　　新安朱氏曰隂柔无应乘承皆刚宜有悔也而以隂居隂处上之下故得悔亡而又为卜田之吉占也三品者一为干豆一为賔客一以充庖【本义】
　　九五贞吉悔亡无不利无初有终先庚三日后庚三曰吉象曰九五之吉位正中也
　　明道先生曰先甲三日以穷其所以然而处其事后甲三日以究其将然而为之防甲者事之始也庚者有所革也自甲至于戊巳春夏生物之气已备庚者秋冬成物之气也故有所革别一般气【刘绚师训】
　　伊川先生曰五居尊位为巽之主命令之所出也处得中正尽巽之善然巽者柔顺之道所利在贞非五之不足在巽当戒也既贞则吉而悔亡无所不利贞正中也处巽出令皆以中正为吉柔巽而不贞则有悔安能无所不利也命令之出有所变更也无初始未善也有终更之使善也若已善则何用命也何用更也先庚三日后庚三日吉出命更改【一作故】之道当如是也甲者事之端也庚者变更之始也十干戊巳为中过中则变故谓之庚事之改更当原始要终如先甲后甲之义如是则吉也解在蛊卦○九五之吉以处正中也得正中之道则吉而其悔亡也正中谓不过无不及【一作无过不及】正得其中也处柔巽与出命令惟得中为善失中则悔也【并易传】
　　横渠先生曰解见蛊卦志不以正则将有悔先庚三日让始也后庚三日存终也虽体阳居尊无应于下故不可为事之唱乃吉不着于繇辞者巽非忧患之时故也【易説】
　　白云郭氏曰刚以巽而后贞吉柔以巽而后有功贞吉则无太过有功则无不及是以四五皆得巽道而悔亡也九五居尊中正为巽之主固守是道吉无不利犹曰无初有终者巽之为象以柔而用刚也惟以柔故有初六进退之疑惟用刚故有九五正中之吉是为无初有终也先庚三日后庚三日吉者九五人君之位也出命人君之所先也慎乃出令君人之道也故必先后三日而申命之夫上有巽入之道下有巽顺之义风行草偃莫易于斯时犹且先后三日而申命之者慎之至也慎之至者令出惟行弗惟反故也命令之出有必可行之善而无不可行复反之失是以吉也上曰贞吉九五之吉也下曰吉盖命令以是为吉也庚即命令也先庚谓未出令之前己申命后庚谓出令之后三日而后行事也伊川曰甲者事之始也庚者变更之始也【易説】
　　汉上朱氏曰九五君位而正中巽为号令有申命之象故举全卦以尽一爻之义五无应宜有悔正故悔亡动则二应之二五皆正故无不利初二不正始未善也五正善而有终也无初故申命申命则有终初未善也故巽以命之先庚三日变家人变益之时也下三爻震震纳庚离为日先于此庚之使善也后庚三日变噬嗑变震之时也震纳庚离为日后于此庚之虑其未尽善也先庚后庚主于中正也十日之次以戊巳为中过中则变故庚谓之更更而正中正则吉此九五之所以吉欤蛊卦六五柔故为蛊巽九五刚乃有更变之善更天下之其惟刚中乎【易传】○又曰巽九五贞吉悔亡无不利无初有终先庚三日吉虞曰震庚也谓变初至二成离至三成震震主庚离为日震三爻在前故先庚三日谓益时也动四至五成离终上成震震三爻在后故后庚三日也巽初失正终变成震得位故无初有终吉震兊为蕃鲜白为巽也巽究为躁卦谓震也又曰干成于甲坤成于庚隂阳天地之终始故经举甲庚于蛊彖巽五也【震庚固説】新安朱氏曰九五刚健中正而居巽体故有悔以有贞而吉也故得亡其悔而无不利有悔是无初也亡之是有终也庚更也事之变也先庚三日丁也后庚三日癸也丁所以丁宁于其变之前癸所以揆度于其变之后有所变更而得此占者如是则吉也【本义】○无初有终也彷佛是伊川説始未善是无初更之而善是有终自贞吉悔亡以下都是这一个意思一如坤卦先迷后得以下都只是一个意○先庚后庚是説那后面变了底一截【并语録】
　　上九巽在牀下丧其资斧贞凶象曰巽在牀下上穷也丧其资斧正乎凶也
　　伊川先生曰牀人所安也在牀下过所安之义也九居巽之极过于巽者【一无者字】也资所有也斧以断也阳刚本有断以过巽而失其刚断失其所有丧资斧也居上而过巽至于自失在正道为凶也○巽在牀下过于巽也处卦之上巽至于穷极也居上而过极于巽至于自失得为正乎乃凶道也巽本善行故疑之曰得为正乎复断之曰乃凶也【并易传】
　　横渠先生曰柔巽过极难为之下物不为用故曰丧其资斧凶资斧尚丧余用殚矣【易説】
　　蓝田吕氏曰上九处巽之穷以阳居亢位之地其巽己甚与九二同故巽在牀下穷矣其所养失其备用失其利守是不变正入于凶故曰丧其资斧正凶
　　白云郭氏曰九二有为之臣也以巽用刚者也上九巽之极者也巽极不知变而欲同九二之道则其过也甚矣过则失故丧其资斧贞凶也巽之道刚柔用之皆获其利今丧其所资之利能无凶乎故巽在牀下无用于上穷之时丧其资斧殊乖悔亡之利彼以悔亡而吉则此以丧失正乎凶矣观此则知谓之资斧者其行权之义乎是不可失者也【易説】
　　汉上朱氏曰上九以巽而居髙位处之不当穷则变而反下三以重刚乘之巽股变艮手有恐惧自失而蒲伏于牀下之象故曰巽在牀下离兊为蠃贝为资所以利也离为兵巽为木贯之为斧所以断也上穷反三离见巽毁故曰丧其资斧丧其所以利则莫或爱之丧其所以断则莫或畏之正乎凶矣上复位遇坎险正凶也鲁自襄公三家分其民其君四世従之至昭公失国无所窜伏盖处上极巽尽亡其资斧乃正凶也方自失之初告之以凶讵肯信乎【易传】
　　新安朱氏曰巽在牀下过于巽者也丧其资斧失所以断也如是则虽贞亦凶矣居巽之极失其刚阳之徳故其象占如此正乎凶言必凶【本义】○资斧有做赍斧説底这资斧在巽上説也自分晓然而旅中亦岂可无备御底物事次第这便是【语録】

　　合订删补大易集义粹言卷六十一
　　钦定四库全书
