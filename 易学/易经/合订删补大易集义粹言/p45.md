<!-- { "loadSidebar": true } -->
　　新安朱氏曰九五以刚中正履帝位而下以兊说应之凡事必行无所疑碍故其象为夬决其履虽使得正亦危道也故其占为虽正而危为戒深矣伤于所恃也【本义】○夬履贞厉如东坡所谓忧治世而危明主也○夬履是做得忒快虽合履底也有危厉○问履卦以兊遇干和说以蹑刚强之后所以有履虎尾而不伤之象但彖言刚中正履帝位而不疚正指九五而言而九五爻辞乃曰夬履贞厉有危象焉何也先生曰夬决也九五以刚中正履帝位而下又以和说应之故其所行果决自为无所疑碍所以虽正亦厉葢曰虽使得正亦危道也为戒深矣○问刚中正履帝位而不疚光明也此是指九五而言然九五爻辞则云夬履贞厉与彖似相反何邪先生曰九五以刚居上下临柔说之人故决然自为而无所疑不自知其过于刚耳【并语録】
　　上九视履考祥其旋元吉象曰元吉在上大有庆也明道先生曰视履考祥居履之终反观吉凶之祥周至则善吉也故曰其旋元吉【刘绚师训】
　　伊川先生曰上处履之终于其终视其所履行以考其善恶祸福若其旋则善且吉也旋谓周旋完备无不至也人之所履考视其终若终始周完无疚善之至也是以元吉人之吉凶系其所履善恶之多寡吉凶之小大也○上履之终也人之所履善而吉至于终周旋无亏乃大有福庆之人也人之行贵乎有终【并易说】
　　横渠先生曰视所履以考求其吉莫如旋而反下则获应而有喜也○乘刚未安其进也宁旋【并易説】广平游氏曰视所履之善恶所以考失得之报葢祸福之来必象其徳而还之也在履之上为履道之成在我者无非礼矣故其旋元吉其旋者象其履以还之之谓也【易说】
　　山杨氏曰履道之终视履考祥之时也礼虽以进为文进极而过中亦不可行矣故其终也旋乃元吉旋反也【易说】
　　兼山郭氏曰视履者犹洪范之五事也考祥者犹念用庶征也其旋元吉犹向用五福也礼自外作故上天下泽为履乐由中出故雷出地奋为豫礼主于敬故愬愬终吉用和为贵故夬履贞厉孔子曰履徳之基所宜尽心焉【易说】
　　白云郭氏曰先人曰视履犹洪范之五事也考祥犹念用庶征也其旋元吉犹向用五福也雍曰视履而考其祥则其动容周旋之间元吉着矣所以大有庆也大有庆者一人有庆兆民赖之也【易说】汉上朱氏曰祥者吉之先见生于所履者也视我之所履则吉之来可考而知之矣天下之理未有出而不反者也上九所履不邪其旋反者必元吉也阳为大为庆上动以正乃致大有吉庆之道故曰元吉在上三在内为离目视履也上动而三有庆其旋元吉也上履之终故其祥可考焉【易传】五峯胡氏曰曾子寝疾病谓门人曰启予足启予手诗云战战兢兢如临深渊如履薄冰而今而后吾知免夫小子夫人以一善一功一言一事欣然自喜自足而不能有终者多矣焉知君子以天下万世为消息没身而后已乎曾子启手足可谓视履考祥矣必得正而毙可谓其旋元吉矣【易外传】新安朱氏曰视履之终以考其祥周旋无亏则得元吉占者祸福视其所履而未定也若得元吉则大有福庆也【本义】○视履考祥居履之终视其所履而考其祥做得周备底则大吉若只是半截时无由考得其祥后面半截却不好未可知旋是那旋来却到那起头处【语録】

　　合订删补大易集义粹言卷十四
<经部,易类,合订删补大易集义粹言>
　　钦定四库全书
　　合订删补大易集义粹言卷十五
　　头等侍卫纳喇性徳编
　　【干下坤上】
　　康节先生曰皇帝王伯者圣人之时也易诗书春秋者圣人之经也时有消长经有因革时有消长否泰尽之矣经有因革损益尽之矣否泰尽而体用分损益尽而心迹判体与用分心与迹判圣人之事业于是乎备矣【观物内篇】○又曰乾坤交而为泰变而为杂卦也【观物外篇】
　　伊川先生曰泰序卦履而泰然后安故受之以泰履得其所则舒泰泰则安矣泰所以次履也为卦坤隂在上干阳居下天地隂阳之气相交而和则万物生成故为通泰【易传】
　　东莱吕氏曰履而泰然后安故受之以泰此最宜详味履所履也履而不安则俯仰有愧安得泰【易说】
　　泰小往大来吉亨
　　康节先生曰诸卦不交于乾坤者则生于否泰否泰乾坤之交也【观物外篇】
　　伊川先生曰小谓隂大谓阳往往之【一作居】于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人往处于外是君子得位小人在下天下之泰也泰之道吉而且亨也不云元吉元亨者时有污隆治有小大虽泰岂一槩哉言吉亨则可包矣【易传】
　　新安朱氏曰泰通也为卦天地交而二气通故为泰正月之卦也小谓隂大谓阳言坤往居外干来居内又自归妹来则六往居四九来居三也占者有刚阳之徳则吉而亨矣【本义】
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　康节先生曰天与人相为表里天有隂阳人有邪正邪正之由系乎上之所好也上好徳则民用正上好佞则民用邪正邪之由有自来矣虽圣君在上不能无小人是难其为小人虽庸君在上不能无君子是难其为君子自古圣君之盛未有如唐尧之世君子何其多邪时非无小人也是难其为小人也故君子多也所以虽有四凶不敢肆其恶自古庸君之盛未有如殷纣之世小人何其多邪时非无君子也是难其为君子也故小人多也所以虽有三仁不能遂其善是知臣择君君择臣者是系乎人也君得臣臣得君者是非系乎人也系乎天者也【观物内篇】○又曰樵者问渔者曰小人可絶乎曰不可君子禀阳正气而生小人禀隂邪气而生无隂则阳不成无阳则隂不成无小人则君子亦不成唯以盛衰乎其间也阳六分则隂四分隂六分则阳四分隂阳相半则各五分矣由是知君子小人之时有盛衰也治世则君子六分君子六分则小人四分小人固不胜君子矣乱世则反是君君臣臣父父子子兄兄弟弟夫夫妇妇谓各安其分也君不君臣不臣父不父子不子兄不兄弟不弟夫不夫妇不妇谓各失其分也此则由世治世乱使之然也君子常行胜言小人常言胜行故治世则笃实之士多乱世则縁饰之士众笃实鲜不成事縁饰鲜不败事多成国兴多败国亡家亦由是而兴亡也夫兴家兴国之人与亾国亡家之人相去一何逺哉【邵子外书】
　　伊川先生曰小往大来隂往而阳来也则是天地隂阳之气相交而万物得遂其通泰也在人则上下之情交通而其志意同也○阳来居内隂往居外阳进而隂退也干健在内坤顺在外为内健而外顺君子之道也君子在内小人在外是君子道长小人道消所以为泰也既取阴阳交和又取君子道长阴阳交和乃君子之【一无之字】道长也【并易传】
　　山杨氏曰往自内出也来自外至也阳大而阴小小者未往则阴为内主阳无自而到故小往而后大来否反泰者也故大往而后小来亦若是而已此阴阳之义君子小人进退之象也小人在内而能进君子者未之有也夫天地交则氤氲而化醇故万物通上下交则贵贵尊贤之义明故其志同内阳而外阴以二体言也内健而外顺以卦之才言也内君子而外小人君子道长小人道消以卦之时言也有其体而后有以成其才有其才而后有以御其时三者备则泰之为泰而吉亨之义尽于此矣【易説】
　　兼山郭氏曰凡阳称大阴称小小者已往大者当来往者屈而来者伸则阳来而变阴上顺而从下也其始也天气下降地气上腾故天地交其终也阳进而隂顺故上下交夫天地交万物生人道交功勲成凡赋形于天地受气于阳隂无不泰也泰者主人道而言是以言君子道长小人道消也【易说】白云郭氏曰泰通之大者也通不足以尽之故曰泰小大云者干为大坤为小阳为大隂为小君上为大臣下为小君子为大小人为小总众类而言之故特曰大小也三隂升而往三阳降而来故曰小往大来阳来故吉道交故亨天地交万物之泰也上下交人道之泰也其志同者君臣同心同徳以泰天下者也内阳而外隂天地之道泰也内健而外顺乾坤之道泰也内君子而外小人天下国家之道泰也消长者有渐之辞【易说】
　　汉上朱氏曰小者自内而往大者自外而来隂阳之气往来相交故亨交以正故吉吉亨者吉以亨也以天地言之乾坤交而成震震万物通也天地之泰也以上下言之上下交而二五不失中其志同也君臣之泰也不交则不通不同则不交此再言泰小往大来所以吉亨也以气言之内阳而外隂则通以徳言之内健而外顺则通以天下言之内君子而外小人则通泰者通而治也是故君子内则其道日长小人外则其道日消如是乃能存泰而不入于否矣闗子明曰干来内坤往外则君子辟小人阖故名之曰泰反是名之曰否作易者其辟君子而通小人之阖也故以君子名其卦在卦气为正月故太凖之以达交【易传】
　　新安朱氏曰论隂阳各有一半圣人于泰否只为阳说道理看来圣人出来做须有一个道理使得天下皆为君子世间人多言君子小人常相半不可太去治他急迫之却为害不然如舜汤举皋陶伊尹不仁者逺自是小人皆不敢为非被君子夹持得皆革面做好人了【语防】
　　东莱吕氏曰内阳外隂内健外顺则两得其处使阳在外则迫隂在内则暗弱矣内君子外小人则小人趋事赴功反为君子所役初不必去小人也葢内外止隔一壁在处之如何耳【易说】○又曰泰内健而外顺否内柔而外刚何也干健也坤顺也否则上下不交有天地之形而无乾坤之用故不言健顺【己丑课程】
　　象曰天地交泰后以财成天地之道辅相天地之宜以左右民
　　伊川先生曰天地交而隂阳和则万物茂遂所以泰也人君当体天地通泰之象而以财成天地之道辅相天地之宜以左右生民也财成谓体天地交泰之道而财制成其施为之方也辅相天地之宜天地通泰则万物茂遂人君体之而为法制使民用天时因地利辅助化育之功成其丰美之利也如春气发生万物则为播殖之法秋气成实万物则为收敛之法乃辅相天地之宜以左右辅助于民也民之生必頼君上为之法制以教率辅翼之乃得遂其生养是左右之也【易传】○李嘉仲问裁成天地之道辅相天地之宜如何曰天地之道不能自成须圣人裁成辅相之如嵗有四时圣人春则教民播种秋则教民收获是裁成也教民耡耘灌溉是辅相也又问以左右民如何古之盛时未尝不教民故立之君师设官以治之周公师保万民与此卦言左右民皆是也后世未尝教民任其自生自育只治其鬬而已【唐棣所编】
