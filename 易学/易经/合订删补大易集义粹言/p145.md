<!-- { "loadSidebar": true } -->
　　伊川先生曰四柔顺之才上顺君之升下顺下之进已则止其所焉以隂居柔隂而在下止其所也昔者文王之居岐山之下上顺天子而欲致之有道下顺天下之贤而使之升进已则柔顺谦恭不出其位至德如此周之王业用是而亨也四能如是则亨而吉且无咎矣四之才固自善矣复有无咎之辞何也曰四之才虽善而其位当戒也居近君之位在升之时不可复升升则凶咎可知故云如文王则吉而无咎也然处大臣之位不得无事于升当上升其君之道下升天下之贤已则止其分焉分虽当止而德则当升也道则当亨也尽斯道者其惟文王乎　四居近君之位而当升时得吉而无咎者以其有顺德也以柔居坤顺之至也文王之亨于岐山亦以顺时顺事而已上顺于上下顺乎下已顺处其义故云顺事也【并易传】
　　蓝田吕氏曰六四以太王之事明之六五以文王之事明之太王不忍战其民逊以避狄防杖去豳之岐山之下居焉而从之者如归市因以肇基王迹柔升之道莫盛于此葢六四以隂居隂其柔至矣而乃升于上体顺而上进如太王之事也文王有君民之大德有事君之小心三分天下有其二以服事商葢大得天下之心犹执柔中以事上不失人臣之贞而履人君之故曰贞吉升阶白云郭氏曰孟子言太王邑于岐山之下居焉又曰昔者文王之治岐也则岐山为太王文王之所治也太王文王其道皆亨是以吉且无咎然所以亨者无他顺事而已观其狄人侵则事之欲土地则去之又曰不以其所以养人者害人此太王之顺也故邠人从之如归市而肇基王迹所谓亨吉而无咎矣文王三分天下有其二以服事殷文王之顺也故二老来归而天下归之光于四方显于西土所谓亨吉而无咎矣谓之顺事不亦宜乎升之道以顺积为主独六四得之【易说】
　　汉上朱氏曰六四柔顺谦恭而正上顺六五柔暗之君下顺九三刚正之贤升之于五以事其君亦恭也已则不出乎诸侯之位者正也三者皆顺事也文王可谓至德也已故能用此以亨于山三升五干为王兑为西方艮为山四以诸侯居于西山之下岐山也正则吉且无咎坤为顺巽为事三分天下有其二以服事商顺事也毛公言文王率诸侯以朝聘于纣则升九三可知崔憬谓此太王避狄徙岐之爻误矣【易传】
　　新安朱氏曰义见随卦　以顺而升登祭于山之象【本义】　问王用亨于岐山云只是享字古文无享字所谓亨享烹只是通用亨于岐山亨于西山只是説祭山川想不到得如伊川説【语録】
　　六五贞吉升阶象曰贞吉升阶大得志也
　　伊川先生曰五以下有刚中之应故能居尊位而吉然质本隂柔必守贞固乃得其吉也若不能贞固则信贤不笃任贤不终安能吉也阶所由而升也任刚中之贤辅之而升犹登进自阶言有由而易也指言九二正应然在下之贤皆用升之阶也能用贤则彚升矣　倚任贤才而能贞固如是而升可以致天下之大治其志可大得也君道之升【一作兴】患无贤才之助尔有助则犹自阶而升也【并易传】
　　横渠先生曰柔中极尊不拒来者使物皆阶已而升正而且吉志宜大也易所谓得志者圣贤其愿欲得臣无家尧之志也贞吉升阶舜之志也【易説】白云郭氏曰升之道在上为易在下为难在上以顺而可升在下必有刚德而后可升焉故六五之升独无所事以贞自守不失其吉如历阶而升有进无退况九二以刚中而应之其大得志宜矣【易説】汉上朱氏曰六五虚中降位而接九二九二阶之以升则五正而吉不正则信贤不笃用贤不终其能吉乎五正而吉者以二升阶也五正二升君臣道行由是而致治故五大得志也坤土自上际下巽为高升阶之象【易传】
　　新安朱氏曰以隂居阳当升而居尊位必能正固则可以得吉而升阶矣阶升之易者【本义】　六五贞吉升阶与萃九五萃有位匪孚元永贞悔亡皆谓有其位必当有其德若无其德则萃虽有位而人不信虽有升阶之象而不足以升矣【语録】
　　上六冥升利于不息之贞象曰冥升在上消不富也伊川先生曰六以隂居升之极昏冥于升知进而不知止者也其为不明甚矣然求升不已之心有时而用于贞正而当不息之事则为宜矣君子于贞正之德终日干干自强不息如【一作以】上六不己之心用之于此则利也以小人贪求无己之心移于进德则何善如之　昏冥于升极上而不知己唯有消亡岂复有加益也不富无复増益也升既极则有退而无进也【并易传】
　　蓝田吕氏曰上六隂极必冥又穷于上升而不已者也至诚不息如是可也施之于是消息盈虚当与时行不息则消安得富乎
　　白云郭氏曰在下升之难故初六必合阳刚之志而后可升在上升之易故上六有冥升不知止之辞焉利于不息之贞者冥升于禄位则失知止之戒茍能自强不息以进于道其为利贞孰大于是消不富者冥升不已则极于升而困矣困则消至焉是以不富葢冥升不已为消之渐而在消息之理息则富而消则不富故也易于坤体多言不富者隂道常乏也泰之六四谦之六五皆是也【易説】汉上朱氏曰坤为冥晦隂虚为不富上六利己极矣犹升而不息不知升极当降长极当消消则不富矣岂复更有増益之理四时之进退万物之盛衰皆然上六不知冥于升也不息之贞者仁义忠信乐善不倦是也惟施于此为利若施于公卿大夫可已而不已不利易传曰以小人贪求无己之心移之于进德则何利如之【易传】
　　新安朱氏曰以隂居升极昏冥不已者也占者遇此无适而利但可反其不已于外之心施之于不息之正而已【本义】
　　东莱吕氏曰上六以隂居升之极昏冥冒利进而不知止所谓冥升也若移此心用于正道进而不息所谓利于不息之贞也至于象亦有二义彼昏冥而嗜进者固曰有消而无富若用之于正道至诚无息则所过者化如物之在炉尽皆消释无所系累此亦所谓消不富也【易説】　又答周允升书曰胡文定有语云但持敬十年自别此言殊有味大抵目前学者用功甫及旬月未见涯涘则已逡巡退不复自信久大德业何自而成经训所载若曰念终始典于学厥德修罔觉若曰冥升利于不息之贞若曰仁者先难而后正谓学者多端顾虑者众一意勇往者少故每惓惓于此也【别集】

　　合订删补大易集义粹言卷五十
　　钦定四库全书
　　合订删补大易集义粹言卷五十一
　　头等侍卫纳喇性德编
　　【坎下兑上】
　　伊川先生曰困序卦升而不已必困故受之以困升者自下而上自下升上以力进也不已必困矣故升之后受之以困也困者惫乏之义为卦兑上而坎下水居泽上则泽中有水也乃在泽下枯涸无水之象为困乏之义又兑以隂在上坎以阳居下与上六在二阳之上而九二陷于二隂之中皆隂柔揜于阳刚所以为困也君子为小人所揜蔽穷困之时也【易传】困是处困之道道无时不可行【游定夫録】
　　横渠先生曰困而不知变民斯为下矣不待困而喻贤者之常也困之进人也为德辨为感速孟子谓人有德慧术知常存乎疢疾以此自古困于内无如舜困于外无如孔子以孔子之圣而下学于困则其防难正志圣德日跻必有人所不及知而已独知之者故曰莫我知也夫知我者其天乎【语解】
　　困亨贞大人吉无咎有言不信
　　伊川先生曰如卦之才则困而能亨且得贞正乃大人处困之道也故能吉而无咎大人处困不唯其道自吉乐天安命【一作知命一作安义】乃不失其吉也况随时善处复有裕乎有言不信当困而言人谁信之【易传】白云郭氏曰天下之时不同而所以处之之道不能一也困为难处之时唯君子反诸其身以脩德不系于困否故不失其亨也大人之贞寛裕有容如天地然何物足以困之是以吉而无咎以见小人匪正不能处困而凶咎必至也处困尚德而不尚言虽君子之言人亦未之信况众人乎【易説】新安朱氏曰困者穷而不能自振之义坎刚为兑柔所揜九二为二隂所揜四五为上六所揜所以为困坎险兑说处险而说是身虽困而道则亨也二五刚中又有大人之象占者处困能亨则得其正矣非大人其孰能之故曰贞又曰大人者明不正之小人不能当也有言不信又戒以当务晦黙不可尚口益取穷困【本义】
　　曰困刚揜也险以説困而不失其所亨其唯君子乎贞大人吉以刚中也有言不信尚口乃穷也
　　伊川先生曰卦所以为困以刚为柔所揜蔽也陷于下而揜于上所以困也陷亦揜也刚阳君子而为隂柔小人所揜蔽君子之道困窒之时也　险以説以卦才言处困之道也下险而上説为处险而能説虽在困穷艰险【一作险难】之中乐天安义自得其説乐也时虽困也处不失义则其道自亨困而不失其所亨也能如是者其唯君子乎若时当困而反亨身虽亨乃其道之困也君子大人通称　困而能贞大人所以吉也葢其以刚中之道也五与二是也非刚中则遇困而失其正矣　当困而言人所不信欲以口免困乃所以致穷也以説处困故有尚口之戒【并易传】蓝田吕氏曰困穷而无可为也刚居中而为柔所揜刚不得伸故困险以説困而不失其所亨者顔子居陋巷不改其乐者也贞大人吉以刚中者孔子曰莫我知也知我者其天乎者也有言不信孔子欲无言者也
　　白云郭氏曰困之所以成卦以刚揜于隂不能自伸故为困也隂陷而能説不失其所亨之道人之难能也故唯君子能之君子亦大人也言其成德曰君子语其德之大则曰大人大人以贞而吉者有刚中之德也尚口乃穷者君子有德则以德济身尚德也小人无德则以利口辩辞济其身故云尚口也尚德则不失其所亨尚口则终穷矣孔子曰君子固穷小人穷斯滥矣君子小人唯困乃见故系辞曰困德之辨也【易説】
　　汉上朱氏曰二四五之刚为三上所揜又陷焉陷亦揜也阳刚君子隂柔小人阳刚为隂柔揜蔽而不伸君子穷困窒塞之时故曰困刚揜也以此一卦之爻言困也困自否来二之上坎险兑説也上九之二处乎险难之中乐天安义困而自説不失其所亨者心亨也亨通也困而亨则不穷矣古人尘视富贵梦视死生唯不失其所亨也唯君子能之夫子曰人不知而不愠不亦君子乎故曰险以説困而不失其所亨其唯君子乎此合二体兼九二言处困之才也大人君子通称对而言之君子通乎大贤小贤而大人德配天地者也在困处之裕然不失其正吉且无咎非大人不能以刚中也刚或不足则困以智免而失其正者有之刚而不中则正或致凶于道皆有咎刚中而正文王周公孔子是已故曰贞大人吉以刚中也此以九五言大人处困之才也刚见揜者天也非人之所能为无怨尤可也已困而言人谁信之若崇尚口才以言説处困适所以増穷矣上六穷困兑为口有言也下无应有言不信也此圣人因上六以戒不善处困者也范谔昌曰文贞大人吉下脱无咎二字理或然也在卦气为霜降故太准之以穷【易传】新安朱氏曰困刚揜也以卦体释卦名险以説以卦德卦体释卦辞【本义】　不失其所亨这句自是説得好　困卦难理防不可晓易中有数卦如此系辞云卦有小大辞有险易辞也者各指其所之困是个极不好底卦所以卦辞也做得如此难晓如蹇卦剥卦否卦睽卦皆是不好卦剥则分明是剥所以分晓只是困卦是个进退不得穷极底卦所以难晓其大意亦可见【并语録】
　　象曰泽无水困君子以致命遂志
