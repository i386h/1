<!-- { "loadSidebar": true } -->
　　汉上朱氏曰九五屯之主六二中正而应共济乎屯者也故曰屯如二乗初九欲往应五迫于刚强邅回而不能去故邅如干变震为作足之马震为足乗马也初不应五二欲应之与马别矣故乗马班如春秋传曰有班马之声杜氏曰班别也五坎为盗盗据山险寇也男曰婚女曰姻媾男女合也九五应六二婚媾也五自初九视之有险难之象寇也自六二视之匪寇也婚媾也特以乗刚故耳初九六二正也而致六二之难者刚乗柔则顺柔乗刚则逆妻不亢夫臣不敌君天地之道故曰六二之难乗刚也二五相易五之二成兊兊女子也二之五成坤坤为母女子而为母字育也坤见坎毁刚柔以中正相济屯解之象坤为年其数十六二守正不苟合于初而贞于五是以不字屯难之极至于十年二五合刚柔济兊女乃字也屯本临二之五合则九反二六反五坤为常故曰反常也王弼曰屯难之世其势不过十年孰谓弼不知天乎坤为年何也曰歳阳也阳生子为复息为临为泰干之三爻也夏侯氏建寅商人建丑周人建子无非干也古之候歳者必谨候歳始冬至日腊明日正月旦日立春日谓之四始四始亦干之三爻也坤十月隂也禾熟时也故诗十月纳禾稼春秋书有年大有年丧礼三年者二十七月也【易传】五峰胡氏曰六二九五之正应而逼于初阳不得相从者以屯故也天子者天下之首蛮夷者天下之足中国盛强蛮夷屈服天下之常经也而汉之时匈奴暴桀抗衡中夏其为足也犹初其僭乱也犹九苏武使焉匈奴壮其节义凌折困辱必欲降之武虽倚汉武刚明之君而逺在蛮夷为所拘絷降之不可归欤不听故屯如邅如乗马班如进退不能也六隂也二亦隂也妻道也臣道也从一而终者也武守是道舎生取义以死守节心归中国义絶蛮夷虽身在匈奴不为之用岂求有功名于彼哉譬如贞女虽或介于强暴而不可侵凌终不为之字也夫使蛮夷而善归者多矣是时匈奴强暴非心服中国而武乃使之是以遭逢如此耳十者数之终极而后变也居十九年虏势益衰欲归计强汉武乃得还然后名扬于匈奴功显于汉室完节而归乃字也变夷服中国反常也【易外传】新安朱氏曰班分布不进之貎字许嫁也礼曰女子许嫁笄而字六二隂柔中正有应于上而乗初刚故为所难而邅回不进然初非为寇也乃求与己为婚媾耳但已守正故不之许至于十年数穷理极则妄求者去正应者合而可许矣爻有此象故因以戒占者【本义】○问屯初九以阳在下而居动体上应六四隂柔险陷之爻固为磐桓之象然六二屯如邅如乗马班如亦似有磐桓意先生曰磐桓只是欲进而难进貎若六二则有险难矣葢乗初九之刚下为阳逼故为所难而邅回不进又问匪寇婚媾程传谓设匪逼于寇难则往求于婚媾此说如何先生曰某旧二十许岁时读至此便疑此语有病只是别无他说可据只得且随他说然毎不满后来方见得不然葢此四字文义不应必如此费力解也六二乗初九之刚下为阳所逼然非为寇也乃来求己为婚媾耳此婚媾与己皆正指六二也又问六四求婚媾此疑指初九之阳婚媾是隂何得阳亦可言先生曰婚媾通指隂阳但程传谓六二往求初九之婚媾恐未然也又问十年乃字十年只是指数穷理极而言邪先生曰易中此等取象不可晓如说十年三年七月八月等处皆必有所指但今不可穿凿姑阙之可也【语録】
　　六三即鹿无虞惟入于林中君子几不如舍往吝象曰即鹿无虞以从禽也君子舎之往吝穷也
　　伊川先生曰六三以隂【一无隂字】柔居刚柔既不能安屯居刚而不中正则妄动虽贪于所求既不足以自济又无应援将安之乎如即鹿而无虞人也入山林者必有虞人以导之无导之者则唯陷入于林莽中君子见事之几微不若舍而勿逐往则徒取穷吝而已○事不可而妄动以从欲也无虞而即鹿以贪禽也当屯之时不可动而动犹无虞而即鹿以有从禽之心也君子则见几而舍之不从若往则可吝而困穷【一作穷困】也【并易传】
　　横渠先生曰处非其地故曰入于林中虞防禁也二以乗刚有寇故五若可亲五屯其膏故不若舍之【易说】蓝田吕氏曰二四皆有正应三居其间逺则无应近不同志而伥伥然欲进有所求即鹿无虞者也惟入于林中终无获也父母之心人皆有之不待媒妁之言而行者父母国人皆贱之惟君子见防而作不往以取吝也
　　山杨氏曰六三居动之极而不中正非居正者也待时而动动而不括故其出有获当屯难草昧之时动不以正而上无应以之济屯是从禽而已即鹿无虞惟入于林中者也古者无事岁三田非以为防豫也必有山泽之虞以莱其野葢莱其野而后禽可即田而无虞是从禽而已林中非即鹿之所君子见几不如舎之往斯吝穷矣【易说】
　　兼山郭氏曰六三在屯之时居动之极贪于有获肆欲从禽昧道而行以临险阻始求有得往益屯也不知所谓得人者昌失人者亾故也六三互体有艮庶几有知止之心故曰君子几不如舍也即鹿无虞以从禽也何必黔喙之谓乎其卦则屯其体则震其互体则止动而求获不知其向是以不如止也虞翻变文为麓或谓于义为赘且鹿之已即何必虞乎谓为赘辞则钜鹿沙鹿皆当同义故知从禽非专鹿也【易说】
　　白云郭氏曰虞翻王肃以鹿为麓先人曰如钜鹿沙鹿之鹿故知从禽非专鹿也雍曰孟子言从禽兽而无厌书言外作禽荒则从禽禽荒皆谓田猎则此不止于鹿明矣六三以隂柔之才非中正之位居动之极贪于有获非处险之道也曽不自度可动之利虽即鹿也不过入于林中而已岂能有济哉唯君子知几不如舍之为得矣往则遇险而其道穷矣【易说】
　　汉上朱氏曰六三柔不当位不安于屯妄动以求五五君位艮为黔喙震为决躁鹿也言有求于君也若上六变而应三艮变巽离有结绳为网罟之象艮为手虞人指踪而设网罟者也上六在君之侧而不应譬之即鹿无虞人以导其前岂惟不得鹿乎往而徒反退之三陷于林莽中矣艮为山震为木林也三四为中林中也六三有从禽之欲不知事有不可贪求妄动是以陷于林中而不恤故曰即鹿无虞以从禽也君子初九也知不可往往无所获且有后患故见几而舎之舎止也艮也君子安于屯不若六三徒往而穷自取疵吝【易传】五峰胡氏曰炎汉再建之初隗嚣起于陇西以庸才居民上有偏霸之意是鹿也夫立国以得贤为本若马援申屠刚杜林郑兴诸贤皆莫之与而去之是无虞也惟陷身于不义以及乱亾耳嚣终不悟举兵背叛不知防而往困于西域饿而死吝穷甚也窦融则不然矣其保河西也岂无专据方面之志哉然闻光武勃起中原土地最广甲兵最强号令最明遂舍五郡之权一心汉室终保福禄亦可谓君子矣【易外传】
　　新安朱氏曰隂柔居下不中不正上无正应妄行取困为逐鹿无虞陷入林中之象君子见防不如舎去若往逐而不舍必致羞吝戒占者宜如是也【本义】○问六三即鹿无虞先生曰虞只是虞人六三隂柔在下而居阳位隂不安于隂则贪求阳欲乗隂即妄行故不中不正又上无正应妄行取困所以为即鹿无虞陷入林中之象○沙随盛称唐人郭京易好近寄得来说鹿当作麓象辞当作即麓无虞何以从禽也问郭据何书先生曰渠云曽得王辅嗣亲手与韩康伯注底易本鹿作麓以从禽上有何字然难考据恐是乱说○吉凶悔吝过则悔既悔必吝吝又复吉如动而生阳动极复静静而生隂静极复动悔属阳吝属隂悔是逞快做出事来了有错失处这便生悔所以属阳吝则是那隈隈衰衰不分明底所以属隂亦犹骄是气盈吝是气慊刚过当为悔柔过当为吝【并语録】
　　东莱吕氏曰六三即鹿无虞惟入于林中君子几不如舍往吝三以隂柔而所居不正故贪求妄动急于求鹿不待虞人之指导猖狂妄行陷于林莽此轻动之咎也惟君子心无利欲故能独见其防预知不可得鹿而遽舍之止于未动之先岂待既往有吝然后悔乎【纪闻】
　　六四乗马班如求婚媾往吉无不利象曰求而往明也伊川先生曰六四以柔顺居近君之位得于上者也而其才不足以济屯故进而复止乗马班如也已既不足以济时之屯若能求贤以自辅则可济矣初阳刚【一作刚阳】之贤乃是正应己之婚媾也若求此阳刚【一作刚阳】之婚媾往与共辅阳【一无阳字】刚中正之君济时之屯则吉而无所不利也居公卿之位已之才虽不足以济时之屯若能求在下之贤亲而用之何所不济哉○知己不足求贤自辅而后往可谓明矣居得致之地【一作位】已不能而遂已至暗者也【并易传】
　　横渠先生曰六四待求而往【易说】
　　山杨氏曰六四静而正居险而不妄动者也故曰乗马班如班如者有待而行也夫初以阳下隂求婚媾者也而四应之求而往者也屯难之时智者以其谋勇者以其力竞时赴功者皆是也而四独居险而不为难待求而后往非择义之明畴克尔故往吉无不利而孔子曰求而往明也若诸葛孔明之于先主其几是乎【易说】
　　兼山郭氏曰六四屯虽可以有为之时又恶不由其道故志士不忘在沟壑勇士不忘丧其元取非其招不往也如不待招而往何哉【易说】
　　白云郭氏曰居屯之世有济难之志而无济难之才者六四也无其才则必资刚明之才与共济难此所以班如有待于初九也初九正应以阳下隂得婚媾之义彼求而我往是以吉无不利也六二不与初九而待正应是之谓贞贞则正道存焉六四不近比九五下待初九求而后往是之谓明明则事业兴焉此伊尹伯夷之所以辨也【易说】
　　汉上朱氏曰六四柔而正上承九五坎为美脊之马艮为手乗马也四自应初五自应二其情异乗马而班别者也故曰乗马班如六四虽正有济屯之志五不求而往岂能行其志哉五求四男下女隂阳相合斯可往矣往之上得位故吉无不利艮为手求也坎为月震东方明之时也九五有明徳故求而往吉无不利否则志不应有凶易言出入往来何也曰出入以度内外也卦有内外自内之外曰出自外之内曰入出者往也入者来也往者屈也来者伸也出入往来屈伸相感而无穷天道东面望之来也西面望之往也故晋之出为明夷之入蹇之往为解之来【易传】
　　五峰胡氏曰桓公自莒入齐鲍叔实辅之既而不执其政乗马班如也管仲者已之交逰有贤才而胜己则求之于鲁脱之于俘荐之于公让之以政求婚媾往者也于是桓公九合诸侯一匡天下而管鲍为齐臣至于今称焉可谓吉无不利矣非明者其能知己之短而肯进人之长乎【易外传】
　　东莱吕氏曰四居近君之位得君之眷可以有为然其才隂柔不足以济屯故将进复止如乗马之班如若能自知不足下亲防于初与之同向前共济天下之事则吉无不利夫子释之曰求而往明也明之一字最宜详玩葢得时得位肯自伏弱求贤自助非明者能之乎【纪闻】
　　九五屯其膏小贞吉大贞凶象曰屯其膏施未光也伊川先生曰五居尊得位而当屯时若有刚明之贤为之辅则能济屯矣以其无臣也故屯其膏人君之尊虽屯难之世于其名位非有损也唯其施为有所不行徳泽有所不下是屯其膏人君之屯也既膏泽有所不下是威权有所不在已也威权去已而欲骤正之求凶之道鲁昭公髙贵乡公之事是也故小贞则吉也小贞则渐正之也若盘庚周宣脩徳用贤复先王之政诸侯复朝谓以道驯致为之不暴也又非恬然不为若唐之僖昭也不为则常屯以至于亾矣○膏泽不下及是其徳施未能光大也人君之屯也【并易传】
