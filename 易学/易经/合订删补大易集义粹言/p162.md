<!-- { "loadSidebar": true } -->
　　白云郭氏曰卫人作氓诗盖言男女无别遂相奔诱华落色衰复相弃背此所谓男女不终之敝也归妹之义虽非奔诱然以长説少志在容色失夫妇之大义其去奔诱不逺矣是以君子于此欲思永终偕老之道而戒不终之敝也礼曰壹与之齐终身不改故夫死不嫁所谓永终者如此【易説】汉上朱氏曰震雷也为东方兊泽也为西方天运八月东方如西方泽上有雷也为男下女之象二月西方如东方泽中有雷也为女从男之象始于下女终于从男天地之正未始有敝也故嫁娶者法之然人之于夫妇不能如震兊相従久而不息者何哉不能正其初也説少而动衰则弃之其能永终乎君子知其然必谨于夫妇之际下之者有义率之者有礼而其初正其初正则其末必正故永终而无敝归妹初九上六之义也坎离合为知知敝者其唯九四君子乎【易传】
　　新安朱氏曰雷动泽随归妹之象君子观其合之不正知其终之有敝也推之事物莫不皆然【本义】
　　初九归妹以娣跛能履征吉象曰归妹以娣以恒也跛能履吉相承也
　　伊川先生曰女之归居下而无正应娣之象也刚阳在妇人为贤【一作坚】贞之徳而处卑顺娣之贤正者也处説居下为顺义娣之卑下虽贤何所能为不过自善其身以承助其君而已如跛之能履言不能及逺也然在其分为善故以是而行则吉也○归妹之义以説而动非夫妇能常之道九乃刚阳有贤【一作坚】贞之徳虽娣之微乃能以常者也虽在下不能有所为如跛者之能履然征而吉者以其能【一无能字】相承助也能助其君娣之吉也【并易传】
　　横渠先生曰阳处于上不可不随故征吉以兊应震合卦之义常道也爻为阳故能履非匹故跛【易説】蓝田吕氏曰刚柔之象男刚而女柔男女均则长刚而少柔侄娣均少女也娣长而侄少初九以刚居归妹之始先娣而后侄合常道也故曰归妹以娣以少女配长男其配不敌然理之所不得不行如足跛偏任不得已而行故曰跛能履以娣承嫡以侄承娣长少相承有序所以成家故吉
　　白云郭氏曰初在下贱者之位也上无正应无所归焉娣之象也自无所归因人之归而为娣媵故言归妹以娣也跛能履者娣虽非正亦足以有行犹跛者之能履也故进而佐其君则吉恒者可久之道也娣媵古之道非妄为也故可久吉相承者言娣以进而承君为吉也【易説】
　　汉上朱氏曰三兊者震所归之妹也初在三后无应三以巽下之初九自卑而进説以从之归妹以娣也三下初成巽初九应震有雷风相与之象恒也侄巽而娣説动故能归妹以娣如有嫡不以其媵备数岂能以娣哉初九正进之从三又正能恒者也故曰归妹以娣以恒也震为足兊折其左跛也跛者不足以行而从三则有应可行跛能履也跛能履故征吉征以正行也正则吉所以吉者以従三而承四四震夫道也三承四初又従三相与以承内事相承也是以吉【易传】
　　新安朱氏曰初九居下而无正应故为娣象然阳刚在女子为贤正之徳但为娣之贱仅能承助其君而已故又为跛能履之象而其占则征吉也○恒谓有常久之徳【本义】
　　九二眇能视利幽人之贞象曰利幽人之贞未变常也伊川先生曰九二阳刚【一作刚阳】而得中女之贤正者也上有正应而反隂柔之质动于説者也乃女贤而配不良故二虽【一作之】贤不能自遂以成其内助之功适可以善其身而小施之如眇者之能视而已言不能及逺也男女之际当以正礼五虽不正二自守其幽静贞正乃所利也二有刚正之徳幽静之人也二之才如是而言利贞者【一无此五字】利言宜于如是之贞【一无之贞字】非不足而为之戒也○守其幽贞未失夫妇常正之道也世人以媟狎为常故以贞静为变常不知乃常久之道也【并易传】
　　横渠先生曰震动乎上虽匹而不正所以眇阳中故能视不援上幽人之正也【易説】
　　蓝田吕氏曰九二一卦之中独与六五应逺而相应如视也虽有刚中居隂处内不在尊位故不可与有明如眇能视也不可与有明则不可与有为静而守中不变其常所以利幽人之贞
　　白云郭氏曰九二刚中贤女也长男説少艾而动则夫之非贤可知矣女従男者也夫之不贤女不能制也一贤一否眇之象也眇而能视以见九二之独贤也然夫之不贤岂可变常而従之哉守其幽独之操不为不贤之人夺其志可谓女子之贞者矣斯其所以为利也故曰利幽人之贞九二盖能获其利者非才不足而戒之也【易説】
　　汉上朱氏曰九二离为目兊毁其右眇也眇者不足以明然二有应之五能视也女待男而行六五未下二二以刚中自持处内而不动不足以明也有眇之象初动而二不动在坎中坎为隠伏二贞于五处内而説为幽人幽人者女在窈窕幽闲之中五下之则二行复成兊女自若也故利幽人之贞利幽人之贞者五下之而后兊变坤为常此爻无娣象故以女子守常为义【易传】
　　新安朱氏曰眇能视承上爻而言九二阳刚得中女之贤也上有正应而反隂柔不正乃女贤而配不良不能大成内助之功故为眇能视之象而其占则利幽人之贞也幽人亦抱道守正而不偶者也【本义】
　　六三归妹以须反归以娣象曰归妹以须未当也伊川先生曰三居下之上本非贱者以失徳而无正应故为欲有归而未得其归须待也待者未有所适也六居三不当位徳不正也柔而尚【一作上】刚行不顺也为説之主以説求归动非礼也上无应无受之者也无所适故须也女子之处如是人谁取之不可以为人配矣当反归而求为娣媵则可也以不正而失其所也○未当者其处其徳其求归之道皆不当故无取之者所以须也【并易传】
　　横渠先生曰三隂本彚征在上今六三反下而为兊故曰归妹以须反归以娣女当待年于家今待年夫家而反归故曰未当【易説】
　　蓝田吕氏曰六三未当进故反归以须九四当进而未进故迟以愆期六三以隂居阳位既不当无退避之意上无正应复不得其所欲反归待年以娣而行者也
　　白云郭氏曰六三之女不正也不正之女人之所弃故难其归而有待也虽有待而终难其归固不若反归妹之义而従娣媵之事也未当者居位未当是以不能有所归而待也下卦唯九二得中有归妹之象初居下位三失正徳故为娣媵义殊不同而谓一卦皆为娣媵之象则非也娣媵非天地大义安足以尽归妹之象【易説】
　　汉上朱氏曰初至五体需需须也须待也初従三得应二与五应三独无应须也天官书须女四星贱妾之称织女三星天女也陆震曰天文织女贵须女贱则须为贱女可知盖二应五已行矣三徃无应而犹须之女之彊顔而不见售者也故曰归妹以须夫女之可贵者为其正也顺也动以理也六三居不当位徳不正也柔而上刚行不顺也为説之主以説而归动非理也上无应无受之者也如是其贱矣故曰未当也易传曰未当者言其处其徳其求归之理皆未当故无取之反归以娣何也女谓嫁曰归自内之外也三本泰之四爻三无所适反归于四则得正其应在初初正也娣之位也诸娣従妇同行者也故应初乃有以娣之意鲁春姜之女三徃三逐春姜召其女留之三年乃复嫁之率知为人妇之道春姜知反归以娣之义也六三既曰所归之妹又曰须何也自变卦言泰四之三成兊兊者震所归之妹也自爻位言之二徃归五矣三无所归须也故曰曲而当【易传】
　　新安朱氏曰六三隂柔而不中正又为説之主女之不正人莫之取者也故为未得所适而反归为娣之象或曰须女之贱者【本义】
　　九四归妹愆期迟归有时象曰愆期之志有待而行也伊川先生曰九以阳居四四上体地之髙也阳刚在女子为正徳贤明者也无正应未得其归也过时未归故云愆期女子居贵髙之地有贤明之资人情所愿娶故其愆期乃为有时盖自有待非不售也待得佳配而后行也九居四虽不当位而处柔乃妇人之道【一有也字】以无应【一作悔】故为愆期之义而圣人推理以女贤而愆期盖有待也○所以愆期者由己而不由彼贤女人所愿娶所以愆期乃其志欲有所待待得佳配而后行也【并易传】
　　横渠先生曰九四当速交而为泰今独后者三有所待也故曰愆期【易説】
　　白云郭氏曰三之与四其不当相似而辞有不同何哉盖六三以柔用刚又为过中而九四以刚用柔有未中之义是其所以不同也以其不当无应亦不免愆期有待而己其归终有时故无反归之事象言有待而行者行如诗言女子有行是也又以见所以愆期者在我有所待非人不求之也以是知过中与未中用刚与用柔其不同如此所以系辞言三多凶也【易説】
　　汉上朱氏曰离为中女九四居上体女贵髙之象九刚明而守柔静女之贤者也六五归妹九二徃従之而九四不行成兊兊正秋是以愆期女归以仲春为期秋不行愆期也四本泰之九三六四以坎男下之而后三之四成震女以外归震仲春也迟归以时也观九四待坎男下之得仲春而后行则愆期之志有待而行也【易传】
　　新安朱氏曰九四以阳居上体而无正应贤女不轻従人而愆期以待所归之象正与六三相反【本义】
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　伊川先生曰六五居尊位妹之贵髙者也下应于二为下嫁之象王姬下嫁自古而然至帝乙而后正婚姻之礼明男女之分虽至贵之女不得失柔巽之道有贵骄之志故易中隂尊而谦降者则曰帝乙归妹泰六五是也贵女之归唯谦降以従礼乃尊髙之徳也不事容饰以説于人也娣媵者以容饰为事者也衣袂所以为容饰也六五尊贵之女尚礼而不尚饰故其袂不及其娣之袂良也良美好也月望隂之盈也盈则敌阳矣几望未至于盈也五之贵髙常不至于盈极则不亢其夫乃为吉也女之处尊贵之道也以帝乙归妹之道言其袂不如其娣之袂良尚礼
　　而不尚饰也五以柔中在尊髙之位以尊贵而行中道也柔顺降屈尚礼而不尚饰乃中道也【并易传】横渠先生曰归妹交泰之事备矣与泰六五同又于此见圣人为之戒也以其贵行故戒其满以几望【一作又于此见新故之戒也○易说】
　　蓝田吕氏曰六五归妹之时以柔处尊少女之至贵者如天子之女下嫁于诸侯也天子之女虽以贵行以为女君则不如其娣归妹之时娣受宠也袂所以承君子言宠之也月几望吉隂虽盛而不敢盈能退下而无疾妬之心故吉
　　白云郭氏曰六五以柔居尊得谦下之道故为帝乙归妹与泰之六五同意此王姬下嫁之象帝而称乙亦言其谦柔也其君之袂不如其娣之袂良者君谓妹也妹以徳自饰不以服饰为事故不如其娣之袂良也诗序言王姬车服不系其夫下王后一等犹执妇道以成肃雝之徳则诗人所美者系乎肃雝之徳不独取于车服也月几望者不自满假之意也其娣袂良犹能谦下而无嫉妒之心盖樛木逮下之义也帝乙归妹下于其夫也月几望下于其娣也夫如是吉孰大焉故樛木之诗每章必以福履终之是亦月几望而继以吉之义也月隂类也小畜上九曰妇贞厉月几望则月为女子之象矣其位居中以贵行者天下未有不得中而能谦下于人者六五之位在中也以尊归卑是为以贵行也惟在中故能不失贵行之义圣人之意尚徳而已【易説】
