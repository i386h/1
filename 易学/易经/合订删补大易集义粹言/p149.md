<!-- { "loadSidebar": true } -->
　　白云郭氏曰巽之性顺而入不能自举以趋有用之地故九二亦失井之道而莫见其功也井以上出为功不能动而上反如谷水旁流足以射鲋不足以养人其德既非美矣语其用则瓮且敝漏虽有动出之名而无上水之实是以为众所不与也故漏近于羸瓶无与近于时舍若是者安知有用之大乎许愼云罋汲瓶也【易説】
　　汉上朱氏曰井以不迁为德非有求于人九五不应无与之者二宜刚中自守养德俟时动而求五失所以为井矣谷注谿者也二动坎水注于艮山之间谷也鲋蛙也兑巽为鱼初井泥又伏震为足在下鱼生于井泥而灭跗者鲋也坎离矢射也动则谷水注下而射鲋言动则其道愈下入于污浊矣瓮汲瓶也説文作罋兑为口离为大腹器在井中有口有腹且大者瓮也二动兑毁口坏见腹坎水下流瓮敝漏也言动则不能上行以济物矣呜呼无与而动动则终莫之与曷若自守哉【易传】新安朱氏曰九二刚中有泉之象然上无正应下比初六功不上行故其象如此【本义】　鲋程明道以为便是蜗牛如今废井中多有之　程沙随以井卦有井谷射鲋一句鲋鰕也遂説井有虾蟆之象木上有水井云上前两足也五头也四眼也三与二身也初后两足也其穿凿一至于此某谓之曰审如此则此卦当为虾蟆卦方可如何却谓之井卦【并语録】
　　九三井渫不食为我心恻可用汲王明并受其福象曰井渫不食行恻也求王明受福也
　　伊川先生曰三以阳刚居得其正是有济用之才者也在井下之上水之清洁可食者也井以上为用居下未得其用也阳之性上又志应上六处刚而过中汲汲于上进乃有才用而切于施为未得其用则如井之渫治清洁而不见食为其心之恻怛也三居井之时刚而不中故切于施为异乎用之则行舍之则藏者也然明王用人岂求备也故王明则受福矣三之才足以济用如井之清洁可用汲而食也若上有明王则当用之而得其効贤才见用则已得行其道君得享其功下得被其泽上下并受其福也　井渫治而不见食乃人有才知而不见用以不得行为忧恻也既以不得行为恻则岂免有求也故求王明而受福志切于行也【并易传】
　　横渠先生曰井以既出为功井道之成在于上六三其正应而又以阳居阳充满可汲为五所间功不上施故为我心恻然若上六明于照物则上下逺迩皆其利井渫不食强施行恻然且不售作易者之叹欤【易説】
　　白云郭氏曰知井以上出为用而能自治以待用者九三是也渫治之而不食则不见知者众也不见知者众故有知之者为我心恻也心恻伤之也伤其可用汲而不食也犹之脩德之士不见用者王不知之也王不知之王之不明也王明则达而兼善天下而天下受其福矣象言井渫不食行恻也者葢言渫治而不见用其行可伤恻也爻言王明而象言求王明者君子难进易退葢求明王而事之也故古之人有非其君不事者所以求王明也欲见爻言王明为九三之未遇故曰求王明也【易説】
　　汉上朱氏曰阳为清洁九三以阳居阳清洁也巽为股为入股入坎水而水清洁治井之象渫也兑口在上不食也九三君子修德洁巳可用而未用犹井渫不食也我者九三自谓上六正应在高位为我道不行忧之其心恻然坎为加忧为心病故为我心恻上六有是心矣可用是心以汲引之坎在井上坎为轮井车汲引之象上汲引之则三往上来其恻然之心见矣失位为忧故也往来行也故曰井渫不食行恻也干五为王离为明三往应上九五成艮手王受福也三上同象亦受福故并受其福王明五也求王明者三也故求王明受福也司马迁曰王之不明岂足福哉阳为福求亦艮也上六有忧恻之心不用之以汲引乃士之尊贤也上六就三三往求五乃能尽上下相与之情故夫子増一求字以其义【易传】
　　新安朱氏曰渫不停汚也井渫不食而使人心恻可用汲矣王明则汲井以及物而施者受者并受其福也九三以阳居阳在下之上而未为时用故其象占如此　行恻者行道之人皆以为恻【并本义】上三句是象下两句是占大抵是説理决不是
　　説汲井　若非王明则无以收拾人才【并语録】东莱吕氏曰所谓井渫葢正指汲汲于济世者玩味爻象自可见其曰为我心恻忧思葢深长矣又曰王明并受其福葢言王者能识拔而用之则臣主俱泰此岂小知小力之谓哉所以未为井之盛者葢汲汲亟欲施之与知命者殊科耳【答陈同甫书】
　　六四井甃无咎象曰井甃无咎脩井也
　　伊川先生曰四虽隂柔而处正上承九五之君才不足以广施利物亦可自守者也故能脩治则得无咎甃砌累也谓脩治也四虽才弱不能广济物之功脩治其事不至于废可也若不能脩治废其养人之功则失井之道其咎大矣居高位而得刚阳中正之君但能处正承上不废其事亦可以免咎也　甃者脩治于井也虽不能大其济物之功亦【一作若】能脩治【一有亦字】不废也故无咎仅能免咎而已若在刚阳自不至如是如是则可咎矣【并易传】
　　横渠先生曰无应于上无敝漏于下故但免咎而已【易説】
　　白云郭氏曰九三有其才而未得其时故有求王明之辞六四近中正之君非无其时矣而其才不能济物足以自脩而已故有井甃之象焉虽不能济物茍能自脩则无咎矣未为失也易之言无咎于有疑之爻多言之其不言者或明见其无咎或明知其有咎如井之初六九二虽未至凶皆有咎之爻也九三虽未吉知其无咎矣六四之才疑于有咎故明言无咎以别之圣人之功或见于有言或见于无言是以人难得之也【易说】
　　汉上朱氏曰坎水坤土合而火之甄也有巽工焉自下垒而上至于井口甃也古者甃井为瓦里自下达上六四正位近五下无应近泉而无汲引之用守正自脩无咎而已故曰井甃无咎脩井也易传曰无咎者仅能免咎而已若阳刚自不如是如是则可咎矣【易传】
　　新安朱氏曰以六居四虽得其正然隂柔不泉则但能脩治而无及物之功故其象为井甃而占则无咎占者能自脩治则虽无及物之功而亦可以无咎矣【本义】
　　九五井洌寒泉食象曰寒泉之食中正也
　　伊川先生曰五以阳刚中正居尊位其才其德尽善尽美井洌寒泉食也洌谓甘洁也井泉以寒为美甘洁之寒泉可为人食也于井道为至善也然而不言吉者井以上出为成功未至于上未及用也故至上而后言元吉　泉寒而可食井道之至善者也九五中正之德为至善之义【并易传】
　　横渠先生曰井冽寒泉美而可汲者也刚中之德为众所利【易説】
　　蓝田吕氏曰九五刚中居上井德之盛井之所贵洁而寒也所以食者水出于上也中正则无物可汚故全其寒洁以得食也
　　白云郭氏曰九五刚德中正才德与位兼得之井道莫善于斯故言井洌寒泉食也洌洁也寒者水之性也寒泉既不失其性又脩洁之食之美者莫善于斯犹人能自脩不失其性则德全矣天下之性初未失也皆以不中不正则失之其能自脩使不失其性者无它焉中正而已寒泉之食亦犹是也然言洌又言寒者洌言井之脩洁主人事而言也寒言泉有自然之性主天理而言也人事学也天理命也两得之斯为至矣系辞论九卦皆言德德未有不能脩性而得者此井之道所以与性通也【易説】
　　汉上朱氏曰九五以阳居阳坎又为阳清洁之至故为洌説文云清洌也干在坎为寒九五即泰初九甲子爻子坎位井五月卦隂气自下而上井寒矣故五坎有寒泉之象兑口承之食也九五中正赡给万物而不费往者食之无偏系也故曰寒泉之食以中正也易传曰不言吉者井以上出为成功未至于上未及用也故至上而后元吉【易传】新安朱氏曰洌洁也阳刚中正功及于物故为此象占者有其德则契其象也【本义】
　　上六井收勿幕有孚元吉象曰元吉在上大成也伊川先生曰井以上出为用居井之上井道之大成也收汲取也幕蔽覆也取而不蔽其利无穷井之施广矣大矣有孚有常而不变也博施而有常大善之吉也夫【一作人】体井之用博施而有常非大人孰能它卦之终为极为变唯井与鼎终乃为成功是以吉也以大善之吉在卦之上井道之大成也井以上为
　　成功【并易传】
　　广平游氏曰井之上六则井既清矣无渫也既完矣无甃也既食矣无求也井道之成无所事矣故曰井收收者集其成功之谓也成则如之何亦博施济众而已故曰勿幕【易説】
　　白云郭氏曰井无他道特以上出为功用耳故至上六为功用大成而元吉也收者功之成也勿以功成而遂吝其博施济众之德故云勿幕戒其勿幕所以终井道也其功既成其施愈博天下信之是以元吉象言元吉在上者非上六之元吉也井道至上而大成尽元吉之道也【易説】
　　汉上朱氏曰幕于字本作勿门亡狄切覆也玉篇曰以巾覆物令为□则今易作幕音莫者传写误也当作□在古文当作门坎为轮在井之上下应巽绳收也虞翻曰收谓以鹿卢收繘也勿□者上六又当守正之象上汲三往艮坎成防防有覆□之意井道大成若专于应三则不正所养狭矣犹井有收而□之有其□而得汲者有欲汲之而不得其□者三其□汲之而又□者也故于此戒之勿□则上下有孚而得元吉在上以井道大成故元吉归于上也【易传】　又曰井初六井泥不食旧井无禽者干之初九去而坤之六五来也九二井谷射鲋瓮敝漏者动而求则乖也九三井渫不食者正可任也为我心恻可用汲者上六病也王明并受其福者九三进也六四井甃无咎者隂守正也九五井洌寒泉食者干之初九位中正也上六井收勿幕者上六安位可成也有孚元吉者上六下而汲九三引而上则功乃大也【丛説】
　　新安朱氏曰收汲取也晁氏云收鹿卢收繘者也亦通幕蔽覆也有孚谓其出有原而不穷也井以上出为功而兑口不揜故上六虽非阳刚而其象如此然占者应之必有孚乃元吉也【本义】　收虽作去声读义只是收也【语録】

　　合订删补大易集义粹言卷五十二
<经部,易类,合订删补大易集义粹言>
　　钦定四库全书
　　合订删补大易集义粹言卷五十三
　　头等侍卫纳喇性徳编
　　【离下兑上】
　　伊川失生曰革序卦井道不可不革故受之以革井之为物存之则秽败易之则清洁不可不革者也故井之后受之以革也为卦兑上离下泽中有火也革变革也水火相息之物水灭火火涸水相变革者也火之性上水之性下若相违行则睽而已乃火在下水在上相就而相克相灭息者也所以为革也又二女同居而其归各异其志不同为不相得也故为革也【易传】
　　革已日乃孚元亨利贞悔亡
　　伊川先生曰革者变其故也变其故则人未能遽信故必已日然后人心信从元亨利贞悔亡弊壊而后革之革之所以致其通也故革之而可以大亨革之而利于正道则可久而得去故之义无变动之悔乃悔亡也革而无甚益犹【一有有字】可悔也况反害乎古人所以重改作也【易传】
