<!-- { "loadSidebar": true } -->
　　白云郭氏曰萃聚之世既庶既富之时也故萃有亨之道孔子曰既富矣又何加焉曰教之故圣人设教必于富庶之后而设教之道莫先于孝享以为天下先故观之神道设教亦必以盥而不荐为首与萃之时王假有庙致孝享之意同利见大人亨者天地万物萃聚之时主之者不得其道则乱由以生故非见大人则萃不能亨也大人为道之大足以容民畜众者也所以利见大人者利贞故也正故能亨不正则不亨矣始言萃亨王假有庙统言之也自利见大人之下详言其事也见大人则正正则得主萃之道故天下可以用大牲而致孝享因萃之盛足以有为是以利有攸往矣由是观之萃非大人适所以致乱也故卦辞先言萃有亨之道而后言见大人则亨也【易说】
　　新安朱氏曰萃聚也坤顺兑说九五刚中而二应之又为泽上于地万物萃聚之象故为萃亨字衍文王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又人必能聚己之精神则可以至于庙而承祖考也物既聚则必见大人而后可以得亨然又必利于正所聚不正则亦不能亨也大牲必聚而后有聚则可以有所往皆占吉而有戒之辞【本义】　王假有庙是祖考精神聚于庙又为人必能聚己之精神然后可以至于庙而承祖考今人择日祀神多取神在日亦取聚意也【语録】
　　曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　伊川先生曰萃之义聚也顺以【一作而】说以卦才言也上说而下顺为上以说道使民而顺于人心下说上之政令而顺从于上既上下顺说又阳刚处中正之位而下有应助如此故能聚也欲天下之萃才非如是不能也　王者萃人心之道至于建立宗庙所以致其孝享之诚也祭祀人心之所自尽也故萃天下之心者无如孝享王者萃天下之道至于有庙则其极也　萃之时见大人则能亨葢聚以正道也见大人则其聚以正道得其正则亨矣萃不以正其能亨乎　用大牲承上有庙之文以享祀而言凡事莫不如是丰聚之时交于物者当厚称其宜也物聚而力赡乃可以有为故利有攸往皆天理然也故云顺天命也　观萃之理可以见天地万物之情也天地之化育万物之生成凡有者皆聚也有无动静终始之理聚散而已故观其所以聚则天地万物之情可见矣【并易传】横渠先生曰聚而致享必有庙乃尽其实　聚不以正私邪胜也　富聚之世顺天之命用大牲有所进为宜　散而通之顺天命而不凝【一作疑】于物也【并易说】蓝田吕氏曰萃而得其所主也己之所聚则庶事备庶事备而后道可通故曰萃亨天下以大聚不知其本则陵慢争夺之祸生王者治天下之大聚所生者有本焉顺以说知所以报其本刚中而应知所以正其本亲者之本故王假有庙致孝享以报本也有德有位者治之本故利见大人亨利贞立名分以正本也天者生之本故用大牲吉顺天命以报本也
　　白云郭氏曰其道不顺其情不说则无萃聚之理刚中而应九五也萃之主也非刚则不能为众聚之主非中则不可为主茍无其应又不能为之主也是以顺以说为物聚之理刚中而应为能聚之道致孝享者嘉会之时理在所先也萃之致孝享亦以身化天下也聚以正者见大人则聚以正道非大人则聚以不正之道故大人所以为时利见也用大牲吉利有攸往者因时而可有为也时则所谓天命也当可为而为所以顺天命也然天地万物之情所以聚者不过顺说而已其道不顺则无由以聚其情不说则不能聚矣故天地万物之情既不过顺说是以言可见也【易说】
　　汉上朱氏曰坤顺兑说也上顺民心以说之民亦顺上以说其政令上下皆顺以说上以是聚下以是从此合二体而言萃也九五刚得位以刚中为萃之主下有六二柔中之臣应之君臣聚防以聚天下此合二五而言萃也具是四者然后能聚不然民不可得而聚矣故曰萃聚也顺以说刚中而应故聚也萃自临来小过三之五艮为门阙巽为髙上为宗庙四本震爻长子也三自门阙升高至宗庙有长子奉祀之象民之所聚必建设都宗庙为先宫室次之王者萃天下之道至于有庙则萃道至矣假至也谓五也王格祖考则诸侯大夫士各致其孝报本反始敎民不忘其亲易传曰萃合人心总摄众志之道非一其至大莫过宗庙故曰王假有庙致孝享也此以九五言萃之道也天下既聚未见大人其聚未必正凡有血气必有争心萃不以正适所以致争夺安得亨乎九五示之以大人之德六二以正而往聚之则人伦正民志定物情相交而亨九六聚成离离目为见故曰利见大人亨利贞聚以正也此以九五六二相易而言萃之道也圣人随时而已萃聚之世物之所聚者大故所用不可不大用大牲则神福之礼以时为大坤为牛兑为刑杀杀牛以奉宗庙用大牲也物聚则力赡动而有成何往不利哉谓三之五也举宗庙之礼则百礼无不洽矣所谓随时者顺天理而行天理即天命也巽为命故曰用大牲吉利有攸往顺天命也此以九三之五言萃之道也天地之气聚而有物散而无形散者必聚神耗荒至幽也而各享其万物散殊至众也而各从其故曰观其所聚而天地万物之情可见矣此以小过九三萃于上六五萃于下推广萃之义也在卦气为八月故太准之以聚【易传】
　　新安朱氏曰萃聚也以卦德卦体释卦名义王假有庙至顺天命释卦辞天地万物之情可见极言其理而赞之【本义】　大率人之精神萃于己祖考之精神萃于庙　顺天命说道理时彷佛如伊川说也去得只是文不如此它是说丰萃之时若不用大牲则便是与以天下俭其亲相似也有此理这时节比不得那利用禴之事他这辞散漫说说了王假有庙又说利见大人又说用大牲吉大率是圣人观象节节地看见许多道理看到这理见有这个象便说出这一句来又看见那个象又说出那一个理来然而观象则今不可得见是如何地观矣　问萃言王假有庙是卦中有萃聚之象故可以为聚祖考之精神而为享祭之吉占涣卦既散而不聚则本象何由亦有立庙之义将是卦外立义谓涣散之时当聚祖考之精神邪为复是下卦是坎有幽隐之义因此象而设立庙之义邪先生曰坎固是有神之义然涣卦未必是因此为义今且作因涣散而立庙说大抵似这处都见不得【并语録】
　　东莱吕氏曰敬德之聚无如王假有庙利有攸往不可以乆聚也顺天命时当尔也顺以说刚中而应治道当寛也观其所聚而天地万物之情可见矣天地所以无穷以其聚散也凡物之聚最可观众人之观如观士于庠序观商于市防观农于畎亩观山野则知鸟兽之所聚观河海则知鱼龙之所聚固皆能观物之聚矣而不能观其所以聚则天地万物之情未必可见也伊川曰凡有者皆聚也有无动静终始之理聚散而已学者能玩味此语则太极之妙可以黙喻且以老子论之老子之论有无曰无名天地之始有名万物之母此所谓有无也至于其所以有所以无岂能知之学者当观此【易说】
　　象曰泽上于地萃君子以除戎器戒不虞
　　伊川先生曰泽上于地为萃聚之象君子观萃象以除治戎器用戒备于不虞凡物之萃则有不虞度之事故众聚则有争物聚则有夺大率既聚则必多故矣故观萃象而戒也除谓简治也去弊恶也除而聚之所以戒不虞也【易传】
　　蓝田吕氏曰泽上于地则物物防润旱干所不能害有豫备不虞之象
　　白云郭氏曰泽上于地萃之象也然天下之理顺极者必逆说极者必怨聚极者必散乖争陵犯莫不由此以生所以萃之时君子豫为之防除戎器而戒不虞也除谓除弊恶而新之【易说】
　　汉上朱氏曰萃自小过变泽上于地万物萃聚之时虞翻谓三四之正小过明夷变也明夷离为甲胄戈兵坎为变小过巽为绳为工艮为石巽纳辛缮甲兵脩矢去弊恶而新之象也小过变萃聚所除之器也明夷坎为冦兑为口上六既安之时聚以相告销冦于未形戒不虞也萃则多故君子过为之防是以萃而无患非用明于至防者不能也故此象以三卦明之原始要终以遏祸乱圣人之忧患后世深矣乎秦销锋镝唐销兵卒至大乱岂知戒不虞哉【易传】
　　新安朱氏曰除者脩而聚之之谓【本义】　问泽上于地萃君子以除戎器戒不虞曰大凡物聚众盛处必有争故当豫为之备又泽本当在地中今上出于地上则是水盛长有溃决奔突之忧故取象如此【语録】
　　东莱吕氏曰聚而无防则众生心王注说好【易说】
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
　　伊川先生曰初与四为正应本有孚以相从者也然当萃时三隂聚处柔无守正之节若舍正应而从其乃有孚而不终也乃乱惑乱其心也乃萃与其同聚也初若守正不从号呼以求正应则一握笑之矣一握俗语一团也谓众【一有聚字】以为笑也若能勿恤而往从刚阳之正应则无过咎不然则入小人之羣矣　其心志为同所惑乱故乃萃于羣隂也不能固其守则为小人所惑乱而失其正矣【并易传】
　　横渠先生曰萃聚之世物各以近相求所处逺者虽有其应不能专一初六履不以中萃而志乱故为众轻侮若能啼号赍咨专一其守不恤众侮则往而无咎【易说】
　　蓝田吕氏曰居萃之时与应者为聚初六与九四应宜其见信而得聚而六三间之四之所以交于初者或信或否故有孚不终初不得其聚而志乱则或聚或散故乃乱乃萃四既不信初既志乱或信或否或聚或散则或悲或惧故若号一握为笑号号哭也一握为笑握手相懽笑也正不可夺乆必信之故勿恤往无咎
　　白云郭氏曰初与四为正应诚信之应也而初六舍应从不终其道乃惑乱相聚非聚以正之道也虽有一握为笑之蹔何可长也故必勿恤其往从正应以终有孚则无咎矣何以知初六之不终葢隂柔不能有立当萃之时见其则必聚今二隂在上故知其舍应从也其志乱者其志惑于其而失应故云乱也【易说】
　　汉上朱氏曰初六柔不中正进则疑六三之间已退不能专一以待应乃乱者退而乱于三隂之中乃萃者欲进而与四相萃也其志惑乱不决是以有孚不终故曰乃乱乃萃象曰其志乱也初应四巽为进退故也若号谓四也兑为口巽为号若四在上号召之三隂不正恶初之往合于四一握其手笑以喻意防动之也艮为手三往易四一握手也兑为口为说离喜说动而出声笑也为笑者献笑也巽为工有造为之象故曰一握为笑萃聚之世上下相求以隂从阳动而得正何恤乎小人之笑而不往哉往而相应何咎之有否则与小人为徒非萃之正也故曰勿恤往无咎自古不知坚守其节从应以动舍君子之正义畏小人之非笑相率陷于非义皆不知萃之道【易传】
　　新安朱氏曰初六上应九四而隔于二隂当萃之时不能自守是有孚而不终志乱而妄聚也若呼号正应则众以为笑但勿恤而往从正应则无咎矣戒占者当如是也【本义】
