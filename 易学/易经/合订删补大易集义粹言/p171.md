<!-- { "loadSidebar": true } -->
　　汉上朱氏曰涣否九四之变也险难离散否塞解释刚柔皆亨故曰涣亨此以卦变言乎涣也九二之刚自四而来动于险中二隂不能陷解难散险又处之以中者也险岂能穷之哉五得中道出乎险外六四之柔自二而徃正位乎外而以巽顺上同于五君臣协比能守其中者也天下之难患处之者不以道及其出险又或不以道守之则乱者不解解者复乱二五之刚四之柔处之守之皆不失中故曰刚来而不穷柔得位乎外而上同此以二四五三爻言涣之才所以致亨也天下离散不安其居者本于人心失中鬼神依人而行离散则鬼神不飨圣人推原其本将以聚之故建国设官以为民极而宗庙为先宗庙者收其心之涣散而存之也人孰不有父母知报本则知祭祀出于人心复其本心则离散者可合而天下无事矣治涣之道也假至也谓五也上为宗庙艮为门阙王王位中者心之位九五有入自门阙至宗庙得人心而存之之象易传曰卦之才皆主于中王者拯涣之道在得其中而已故曰王假有庙王乃在中也此再以九五而言涣之才也利贞者五也坎为大川巽为木为股据正体巽四二皆为我用以之济难而功归于五言乘木有功则利贞在其中矣合天下之离散非正其可乎故曰利涉大川利贞彖曰乘木有功也此再以九五二四言涣之才也易言木者三益涣中孚存五行也在卦气为六月故太准之以文【易传】
　　新安朱氏曰刚来柔得位以卦变释卦辞中谓庙中【本义】　涣是散底意思物事有当散底号令当散积聚当散羣队当散　刚来不穷是九三来做二柔得位而上同是六二上做三此说有些不稳却是六三不唤做得位然而某这个例只是一爻互换转移无那隔蓦两爻底　此卦只是卜祭吉又更宜涉川王乃在中是指庙中言宜在庙祭祀伊川先生说得那道理多了它见得许多道理了不肯自做它説须要寄搭放在经上易不须说得深只是轻轻地说过　问涣卦刚来而不穷穷是穷极来处乎中不至穷极否先生曰是居二为中若在下则是穷矣【并语録】
　　象曰风行水上涣先王以享于帝立庙
　　伊川先生曰风行水上有涣散之象先王观是象救天下之涣散至于享帝立庙也收合人心无如宗庙祭祀之报出于其心故享帝立庙人心之所归也系人心合离散之道无大于此【易传】
　　蓝田吕氏曰风行水上波澜必作振荡离散不宁之时王者求以合其散莫若反其本享帝立庙所以明天人之本也
　　白云郭氏曰水难也风行水上则无不散矣此涣难之象也享于帝立庙者天地祖考王祭之大也难涣之时莫急于此也能此则治天下可运诸掌不能此则乱将复矣是以先王不敢后也【易说】汉上朱氏曰风行水上涣然离散之象离散之时天下之险难方作先王以是享于上帝以一天下之心使知无二主也立庙以合天下之涣散则人知反本鬼有所归享于帝立庙离散者一矣帝干上九也上又为宗庙巽股为立坤为牛坎为血享于帝也观此则知鲁用郊晋祀夏郊鲁有周庙郑有厉王之庙非先王意也秦位在藩臣胪于郊祀天子不能制反致文武胙卒并天下扬雄曰僭莫僭于祭祭莫重于地地莫重于天雄其知涣之说矣【易传】
　　新安朱氏曰皆所以合其散【本义】
　　初六用拯马壮吉象曰初六之吉顺也
　　伊川先生曰六居卦之初涣之始也始涣而拯之又得马壮所以吉也六爻独初不云涣者离散之势辩之宜早方始而拯之则不至于涣也为敎深矣马人之所托也托于壮马故能拯涣马谓二也二有刚中之才初隂柔顺两皆无应无应则亲比相求初之柔顺而托于刚中之才以拯其涣如得壮马以致逺必有济矣故吉也涣拯于始为力则易时之顺也　初之所以吉者以其能顺从刚中之才也始涣而用拯能顺乎时也【并易传】
　　横渠先生曰处险之下故必用拯无应于上顺比九二之刚拯而马壮其吉宜也【易说】
　　蓝田吕氏曰初六居涣之初以柔在下力弱难济用拯斯难马壮乃吉乘车者马在前前遇九二之刚故曰马壮与明夷六二同义柔能乘刚其体顺也
　　白云郭氏曰初六难之始也方难之始而能竭其至健之才以拯之则难无不济矣是其所以吉也天下之事辩之于早则顺而易举故象曰初六之吉顺也卦以初二四五皆为涣难者初能比二四能比五故也三与上私于其应能免其身幸矣明夷用拯马壮吉曰顺以则也此言顺也是知马以健顺为义故坤之彖有取于马也【易说】
　　汉上朱氏曰虞翻陆震本作壮吉悔亡拯古本作抍音承举也六四得位近君正而巽可以济涣然莫或助之初欲抍四才柔位下而在坎中且四不相应乃舎四用二用二乃所以抍四也二刚中之才坎为美脊之马初二相易成震震为作足马美脊而作足马之壮健者也四艮为手震为起起手以承六四抍之象是则足以资六四之刚而载其上矣故曰用拯马壮吉正则吉而悔亡初六处不当位本有悔也六坤柔顺以隂求阳始涣而拯之亦顺也故曰初六之吉顺也五爻皆言涣初独不言易传曰涣难之势辩之宜早方涣而拯之不至于涣也【易传】
　　新安朱氏曰居卦之初涣之始也始涣而拯之为力既易又有壮马其吉可知初六非有济涣之才但能顺乎九二故其象占如此【本义】
　　九二涣奔其机悔亡象曰涣奔其机得愿也
　　伊川先生曰诸爻皆云涣谓涣之时也在涣离之时而处险中其有悔可知若能奔就所安则得悔亡也机者俯凭以为安者也俯就下也奔急徃也二与初虽非正应而当涣离之时两皆无与以隂阳亲比相求则相頼者也故二目初为机初谓二为马二急就于初以为安则能亡其悔矣初虽坎体而不在险中也或疑初之柔微何足頼葢涣之时合力为【一作而】胜先儒皆以五为机非也方涣离之时二阳岂能同也若能同则成济涣之功当大【一有吉字】岂止悔亡而已机谓俯就也　涣散之时以合为安二居险中急就于初求安也頼之如机而亡其悔乃得所愿也【并易传】横渠先生曰奋于险中进而之前则难解悔亡故曰奔其机三四皆险故曰得愿若退累于初则险不能出其悔终存【易说】
　　蓝田吕氏曰九二杌可凭依以为安物之在下而静止者也二乘初六柔静在下杌之象也俱无正应近而相得涣散之时得所凭依获所愿也白云郭氏曰九二之刚自外来而得中得去危就安之义故有奔其机之象马刚不得中则不可有为而其道穷道穷则其志失矣惟得中就安故彖所以言不穷而象言得愿此悔之所以亡也言奔与悔亡皆去危之义【易说】
　　汉上朱氏曰四巽为木坎为揉震为足艮为手在上体为肱揉木令曲而有足肱据其上杌也二四合乃有此象二有刚中之才处俭而不当位宜有悔二能奋身出险上奔于四四来凭之以安杌凭之以安者也是以悔亡震足动奔也故曰奔其杌二本否四在二者涣散之时也二之情不忘乎四犹逃亡之人不忘故国奔则得中心之所欲二者中心之位也故曰得愿也【易传】
　　新安朱氏曰九而居二宜有悔也然当涣之时来而不穷能亡其悔者也故其象占如此葢九奔而二杌也【本义】　涣奔其杌以卦变言之九二自四来居二得中而不穷所以为安如杌之安也即是依文解义说终是不见得四居二之为安二居四之为得位是如何　奔其杌也只是九来做二人事上说时是来就那安处【并语録】
　　六三涣其躬无悔象曰涣其躬志在外也
　　伊川先生曰三在涣时独有应与无涣散之悔也然以隂柔之质不中正之才上居无位之地岂能拯时之涣而及人也止于其身可以无悔而已上加涣字在涣之时躬无涣之悔也　志应于上在外也与上相应故其身得免于涣而无悔悔亡者本有而得亡无悔者本无也【并易传】
　　横渠先生曰援上而进惟求自脱于险无悔而已非能及物者也【易说】
　　蓝田吕氏曰六三独应上九挺身出羣虽未离险志已在外故得无悔
　　白云郭氏曰涣离之时六三知应于上而不知有所择而比之以行涣难之志是其志之小者也故其为道止及其身而已终无济时之义然不失正应终亦不为悔也志在外者志应上九也【易说】汉上朱氏曰所以致涣者险在内也四五济险之位六三处不当位近险宜有悔然不与险争动而之上自脱于险非拯时之涣以济人者也其正躬卑巽以逺于悔者乎坤为身三上相易析坤成巽离目视下鞠躬之象故曰涣其躬无悔象曰志在外也之外则无悔三上合而得正也蘧伯玉闻卫乱而出近闗杜泄葬叔孙豹而行之时乎【易传】新安朱氏曰隂柔而不中正有私于己之象也然居得阳位志在济时能散其私以得无悔故其占如此大率此上四爻皆因涣以济涣者也【本义】
　　六四涣其羣元吉涣有丘匪夷所思象曰涣其羣元吉光大也
　　伊川先生曰涣四五二爻义相须故通言之彖故曰上同也四巽顺而正居大臣之位五刚中而正居君位君臣合力刚柔相济以拯天下之涣者也方涣散之时用刚则不能使之懐附用柔则不足为之依归四以巽顺之正道辅刚中正之君君臣同功所以能济涣也天下涣散而能【一无能字】使之羣聚可谓大善之吉也涣有邱匪夷所思赞美之辞也邱聚之大也方涣散而能致其大聚其功甚大其事甚难其用至妙夷平常也非平常之见所能思及也非大贤智孰能如是　称元吉者谓其功徳光大也元吉光大不在五而在四者二爻之义通言也于四言其施用于五言其成功君臣之分也【并易传】
　　横渠先生曰已处险外无私其应常以拯众为心则其志光大获吉若志在所归之地近累于五则非能平均其虑者也【易说】
　　蓝田吕氏曰六四自否六二上居于四离隂之羣上比于阳出幽谷而迁乔木者也知反其本故元吉邱处乎髙谓九五也散而升髙虽进于光大然自下而上疑非所安心不得平故匪夷所思白云郭氏曰六四之柔自下而升故有上同之义夫以柔道上行而辅君为臣之至美故君臣相济能涣天下之难也羣者天下罹于难者也能涣天下之难则其道大矣非止于其躬而已故元吉难虽涣散犹若有邱焉勿谓难之小而弗戒也有邱则匪夷矣有邱匪夷之思其可一日忘乎此虽已济难不敢忘难之意也是亦其亡苞桑之义昔禹平水土成汤伐夏救民皆涣其羣者也成王惩而毖后患所谓匪夷之思也元吉光大之义于夏商可见然易之卦变屡见于彖至涣尤眀见于二爻之辞不然则九二刚中自无奔杌之象而六四至柔岂能具涣羣之吉乎惟究成卦之变则二爻之辞可得也【易说】
　　汉上朱氏曰坤为众涣三隂羣也四巽顺而正居近君之位上以巽乎五下以巽乎二二刚中有济涣之才而二隂比之四屈已济难与众同患得九二之助隂服矣则涣者合异者同共圗天下之涣是以元吉元吉则济涣之志光且大矣坎为光阳为大也涣之时用刚则不足以懐之用柔则不足以制之四二协力刚柔共济涣而至于羣天下始可以聚矣五艮为山半山为邱邱聚也六四得九二以合其羣其心思之所存者在五五得位羣隂之所聚如物之聚于邱五中正善羣然非四合之亦不得而羣矣四视二隂等夷也四正初与三不正坤土思也所思匪若二隂之所思不正故九二为用二隂服之否则涣散矣其能效美于君有邱之实乎故曰涣有邱匪夷所思宣王承厉王之后天下离散召伯之徒佐王建国亲诸侯遣使劳来安集涣其羣也【易传】
