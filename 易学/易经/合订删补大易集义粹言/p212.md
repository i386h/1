<!-- { "loadSidebar": true } -->
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其防通以行其典礼系辞焉以断其吉凶是故谓之爻极天下之赜者存乎卦鼓天下之动者存乎辞化而裁之存乎变推而行之存乎通神而明之存乎其人黙而成之不言而信存乎德行
　　濓溪先生曰圣人之道入乎耳存乎心蕴之为德行行之为事业彼以文辞而已者陋矣【通书】
　　明道先生曰易因爻象论变化因变化论神固神论人因人论德行大体通论易道而终扵黙而成之不言而信存乎德行【大全集拾遗】○佛有一个觉之理可以敬以直内矣然无义以方外其直内者要之其本亦不是譬之賛易前后贯穿却説得是有此道理然须黙而成之不言而信存乎德行处是所谓自得也【吕与叔东见录】
　　伊川先生曰学者要得不错须是学顔子学顔子便有准的参也鲁竟以鲁得之黙而识之不言而信存乎德行也【谢显道录】○子贡之智亚于顔子知至而未至之者也【刘绚师训】○或问系辞自天道言中庸自人事言似不同曰同系辞虽始从天地隂阳鬼神言之然卒曰黙而成之不言而信存乎德行中庸亦曰鬼神之为德其盛矣乎视之而不见听之而不闻体物而不可遗使天下之人齐明盛服以承祭祀洋洋乎如在其上如在其左右诗曰神之格思不可度思矧可射思夫微之显诚之不可揜如此夫是岂不同【刘绚所录】横渠先生曰化而裁之存乎变存四时之变则周嵗之化可裁存昼夜之变则百刻之化可裁推而行之存乎通推四时而行则能存周嵗之通推昼夜而行则能存百刻之通○上天之载无声臭可象惟仪形文王当冥契天德而万邦信説故易曰神而明之存乎其人不知上天之载当存文王黙而成之存乎德行学者常存德性则自然黙成而信矣○神而明之存乎其人道至有难明处而能明之此则在人也凡言神亦必待形然后着不得形神何以见神而明之存乎其人然则亦须待人而后能明乎神【并易説】○天下之动神鼓之也辞不鼓舞则不足以尽神○易谓不言而信存乎德行又以尚辞为圣人之道非知德逹乎是哉【并正蒙】○观其防通以行其典礼此方是眞义理也行其典礼而不逹防通则有非时中者矣今学者则须是执礼葢礼亦自是防通制之者【语录】广平游氏曰非思非虑非视非听了然遗照而独存者神而明之之谓也神存而明之非有心之所能知也此道之所以明无处无出无从无违确乎其能事者黙而成之之谓也性成而成之非有为之所能得也此道之所以行【易説】
　　山杨氏曰子贡能言者也而天下之理有言之不能喻者故子曰予欲无言以之易曰黙而成之不言而信存乎德行记曰天道至教圣人至德其斯之谓乎【语解】
　　广汉张氏曰圣人见天下之赜所以立象者示人以赜也圣人见天下之动所以生爻者示人以动也然象固示人以赜矣茍不寓之于卦何以极天下之赜乎爻固示人以动矣茍不托之于辞何以鼓天下之动乎故由象而画卦自爻而为辞圣人之于天下何其忧之甚深而虑之甚切也然象之与卦爻之与辞皆载在方册化而裁之不失其中必存乎能通其变者乎推而行之无有纪极必存乎能变而通者乎神而明之传之于心者存乎其人如伏羲神农尧舜文王周孔者是也黙而成之悟之于理者不言而信存乎德行如文王之亨于岐山箕子之明夷利贞顔子之殆庶几而得其不逺复孟子之明仁义而终身未尝言者是也大传后世所传圣人之言其终之以神而明之存乎其人黙而成之不言而信存乎德行深虑天下后世徒泥其简册言语而不能求圣人之心者乎【易説】白云郭氏曰象爻卦辞易之书也化而裁之推而行之神而明之黙而成之皆圣人用易也易之道知之则可用故直曰谓之变谓之通易之书拟议而后可用故言存乎变存乎通虽存乎此不思则不得其道观夫子之辞自系辞首章以及扵此莫不以用易之道终之以是知易之为书用道之书也然易道广大以言乎天地之间无不备故圣人脩身齐家治国乎天下皆可取而用之以成日新之德冨有之业又何必焦心劳思任一已之独智而后可以有为扵天下乎夫是之谓洗心【易説】汉上朱氏曰圣人见天下之至赜将以示人故拟诸其形容象其人物之宜形一定也刚柔以立本也容变动也变通以趋时也是故谓之象立象则卦也变通在其中矣圣人见天下之至动既观其防通之时损益典礼以行之矣又系之辞以断其疑曰如是而吉如是而凶是故谓之爻系辞则变通在其中矣然则体易者欲极天下之至赜者存乎卦可也存乎卦则见象矣欲鼓天下之至动者存乎辞可也存乎辞则见变通矣化而裁之其化有渐存乎爻之变可也推而行之其利不穷存乎爻之通可也神而藏用明而显仁存乎古之人可也革存乎汤武明夷存乎文王箕子复存乎顔氏之子故曰存乎其人黙而成之言不下带而道存者以心感心也存诸已也故曰不言而信存乎德行易至于存乎德行则得意忘象我与圣人一也上系终于默而成之不言而信下系终于六辞语黙一也【易传】
　　新安朱氏曰卦即象也辞即爻也卦爻所以变通者在人人之所以能神而明之者在德【本义】○问化而裁之谓之变又云存乎变是如何曰上文化而裁之便唤做变下文是説变处见得化而裁之如自初一至三十日便是化到这三十日裁断做一月明日便属后月便是变此便是化而裁之到这处方见得○裁是裁截之义谓如一嵗裁为四时一时裁为三月一月裁为三十日一日裁为十二时此是变也又如隂阳两爻自此之彼自彼之此若不截断则岂有定体通是通其变将已裁定者而推行之即是通谓如占得干之履便是九三干干不息则是我所行者以此而措之扵民则谓之事业也○化皆以渐而化不见其化之之迹○化而裁之方是分下头项推而行之便是见于事如尧典分命羲和许多事便是化而裁之到敬授人时便是推而行之○问易中多言变通通字之意如何曰处得恰好处便是通问往来不穷谓之通如何曰处得好便不穷通便不穷不通便穷问推而行之谓之通如何曰推而行之便就这上行将去且如亢龙有悔是不通了处得来无悔便是通变是就时就事上説通是就上面处得行处説故曰通其变只要常教流通不穷问如贫贱冨贵夷狄患难这是变行乎冨贵行乎贫贱行乎夷狄行乎患难至扵无入而不自得便是通否曰然【并语录】右第十二章

　　合订删补大易集义粹言卷七十五
<经部,易类,合订删补大易集义粹言>
　　钦定四库全书
　　合订删补大易集义粹言卷七十六
　　头等侍卫纳喇性徳编
　　系辞下传
　　白云郭氏曰上篇所言多易道之大者与其精微神变之用下篇多卦义及上所未终粗显之説又不可不明之者则上下二篇略有辩也且上篇言天尊地卑乾坤定矣卑髙以陈贵贱位矣以其有是言故下篇可言八卦成列象在其中因而重之爻在其中也上篇言干以易知坤以简能至易简而天下之理得以其有是言故下篇可言夫干确然示人易矣夫坤隤然示人简矣也孔頴逹谓天地之道贞观者也日月之道贞明者也此岂复为易之小事然贞观贞明时引天地日月以明吉凶贞胜之辞非在易之义又不若广大配天地变通配四时隂阳之义配日月易简之善配至徳为易之道也观此数义则二篇精粗畧可见矣【易说】新安朱氏曰六十四卦只是上经説得整齐下经便乱董董地系辞也如此只是上繋好看下系便没理防【语録】
　　八卦成列象在其中矣因而重之爻在其中矣
　　康节先生曰体者八变用者六变是以八卦之象不易者四反易者二以六卦变而成八也重卦之象不易者八反易者二十八以三十六变而成六十四也故爻止于六卦尽于八策穷于三十六而重卦极于六十四也卦成于八重于六十四爻成于六策穷于三十六而重于三百八十四也【观物外篇】
　　广汉张氏曰四象生八卦方八卦成列而象已在其中矣然上有八卦而八卦之道未偹故因而重之则立天之道曰隂与阳立地之道曰柔与刚立人之道曰仁与义而爻已在其中矣【易説】
　　白云郭氏曰上篇始于乾坤之成卦继以易简贤人之徳业下篇始于八卦成列继以乾坤示人易简其道虽相类然上篇言所未尽者见于下篇是相为终始之道也象非重卦而后有也盖始于八卦成列之初三竒三偶皆象也爻因重卦而后有六位刚柔是也观此则知象始于包牺画卦之时而爻立于文王重卦之后故圣人设卦观象则易之为书以象为本矣是以成列则有象重之则有爻有刚柔则有变有系辞则有动也【易説】
