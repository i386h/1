<!-- { "loadSidebar": true } -->
　　新安朱氏曰陵髙阜也九五居尊六二正应在下而为三四所隔然终不能夺其正也故其象如此而占者如是则吉也【本义】
　　上九鸿渐于陆其羽可用为仪吉象曰其羽可用为仪吉不可乱也
　　伊川先生曰安定胡公以陆为逵逵云路也谓虚空之中尔雅九达谓之逵逵通达无阻蔽之义也上九在至髙之位又益上进是出乎位之外在它时则为过矣于渐之时居巽之极必有其序如鸿之离所止而飞于云空在人则超逸乎常事之外者也进至于是而不失其渐贤达之髙致也故可用为仪法而吉也羽鸿之所用进也以其进之用况上九进之道也○君子之进自下而上由微而着跬歩造次莫不有序不失其序则无所不得其吉故九虽穷髙而不失其吉可用为仪法者以其有序而不可乱也【并易传】
　　横渠先生曰无应于下羽洁无污且处于髙故曰渐陆【易説】
　　蓝田吕氏曰上九居上体之上然居巽之极复渐于陆与下体同进退雍容其序而不乱者也其羽可用为仪吉仪谓可则而象之也
　　白云郭氏曰先人言陆当作逵逵者九达之衢雍曰渐进之极至是无所不通矣安与乐皆不足以尽之渐之六爻其辞皆声音相协故初则干言二则磐衎三则陆复育四则木桷五则陵孕胜如此则上九为逵仪明矣具羽可用为仪者九达之地非止十目所视而已通道大都人之瞻仰者众莫不以为仪表也渐进之吉孰大于是羽者外见之羙故人可则而象之也不可乱者至美外见独异于众人故人莫得而乱之也【易説】
　　汉上朱氏曰鸿渐于陵已髙矣又升而至于上穷而不知反则亢是以君子不居焉进九三之贤升之于上已变而退之三艮为山上动之三成坤艮山变坤为平地陆也自下进上渐也上反三亦曰渐者进退相为用无退则无进之渐一进一退其动不穷矣离巽飞类也刚羽翰也柔其毛也九三之上成巽羽刚爻也所贵乎君子者谓其进退不失其时上九进退有序不失其时可用为仪也三隂爻羣也上九变而正退处而顺不乱羣也亦可用为仪吉【易传】○又曰安定胡先生以陆作逵案虞氏所传之象上之三成既济三陆也夫上之所生者进也所反者亦进也兹所以动而不穷欤渐至九五极矣进至上九亢矣是以上反而之三然后安处考之鸿象坎象既退自南而北向之时也宜以陆为正或曰鸿渐至此千里之举也曰不然鸿飞洁身而去之象也非渐也○又曰上九极矣而言陆者明进退也【并丛説】
　　新安朱氏曰胡氏程氏皆云陆当作逵谓云路也今以韵读之良是仪羽旄旌纛之饰也上九至髙出乎人位之外而其羽毛可用以为仪饰位虽极髙而不为无用之象故其占为如是则吉也不可乱者渐进愈髙而不为无用其志卓然岂可得而乱哉【本义】

　　合订删补大易集义粹言卷五十七
　　钦定四库全书
　　合订删补大易集义粹言卷五十八
　　头等侍卫纳喇性徳编
　　【兊下震上】
　　伊川先生曰归妹序卦渐者进也进必有所归故受之以归妹进则必有所至故渐有归义归妹所以继渐也归妹者女之归也妹少女之称为卦震上兊下以少女从长男也男动而女説又以説而动皆男説女女从男之义卦有男女配合之义者四咸恒渐归妹也咸男女之相感也男下女二气感应止而説男女之情相感之象恒常也男上女下巽顺而动隂阳皆相应是男女居室夫妇唱随之常道渐女归之得其正也男下女而各得正位止静而巽顺其进有渐男女配合得其道也归妹女之嫁归也男上女下女【一无女字】从男也而有説少之义以説而动动以【一作而字】説则不得其正矣故位皆不当初与上虽当隂阳之位而阳在下隂在上亦不当位也与渐正相对咸恒夫妇之道渐归妹女归之义咸与归妹男女之情也咸止而説归妹动于説皆以説也恒与渐夫妇之义也恒巽而动渐止而巽皆以巽顺也男女之道夫妇之义备于是矣归妹为卦泽上有雷雷震而泽动从之象也物之随动莫如水男动于上而女从之嫁归从男之象震长男兊少女少女従长男以説而动动而相説也人之所説者少女故云妹为女归之象又有长男説少女之义故为归妹也【易传】
　　归妹征凶无攸利
　　伊川先生曰以説而动动而不当故凶不当位不当也征凶动则凶也如卦之义不独女归无所徃而利也【易传】
　　横渠先生曰归妹与革均是泽为大卦义不相干故革具四徳而归妹初不言徳也【易説】
　　白云郭氏曰归者女子之嫁也妹言少女也少女从长男非正之道乐于自进则凶也何所利哉卦辞言征凶者独归妹一卦然而非乐于自进亦无凶矣王辅嗣以归妹为娣媵故其言曰虽与长男交嫁而系娣是以説也孔子因之曰以妹从娣而嫁谓之归妹误矣娣媵谓之媵非归也夫子言天地之大义谓夫妇也娣媵岂能具此义哉诸爻言娣义自不同辅嗣以初九有归妹以娣之辞故误以妹为娣媵耳六五曰其君之袂不如其娣之袂良孔子象曰帝乙归妹不如其娣之袂良以见妹称君而娣为媵矣【易説】
　　新安朱氏曰妇人谓嫁曰归妹少女也兊以少女而从震之长男而其情又为以説而动皆非正也故卦为归妹而卦之诸爻自二至五皆不得正三五又皆以柔乗刚故其占征凶而无所利也【本义】
　　彖曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乗刚也
　　伊川先生曰一隂一阳之谓道隂阳交感男女配合天地之常理也归妹女归于男也故云天地之大义也男在女上隂从阳动故为女归之象天地不交则万物何从而生女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也○説以动以二体释归妹之义男女相感説而动者少女之事故以説而动所归者妹也所以征则凶者以诸爻皆不当位也所处皆不正何动而不凶大率以説而动安有不失正者○柔乗刚不惟位不当也又有乗刚之过三五皆乗刚男女有尊卑之序夫妇有唱随之礼此【一无此字】常理也如恒是也茍不由常正之道狥情肆欲唯説是动则夫妇渎乱男牵欲而失其刚妇狃説而忘其顺如归妹之乗刚是也所以凶无所徃而利也夫隂阳之配合男女之交媾理之常也然从欲而流放不由义理则淫邪无所不至伤身败徳岂人理哉归妹之所以【一有征字】凶也【并易传】
　　横渠先生曰泰之九三进而在四六四降而在三故曰天地之大义也然泰道将终征将为否故曰凶○妹者是少女之称也对长男而言之故言少女先儒为侄娣之义于卦不见于爻辞则有君与娣之称长男而与长女是人之常也少女而与少男是人之感也説以动须是归妹圣人直是尽人情○三五皆乗刚必退反乃吉【并易説】
　　蓝田吕氏曰归妹配不敌也妹少女之称女弟谓之妹亦少女也古之诸侯娶女同姓之国以侄娣媵即归妹之义也侄娣尚防则待年于父母之国其少可知也女子之色有时而衰少者以继长者以退所以待其君子之有始终也少女之配长男配虽不敌説以动也隂阳皆不当位则嫡媵之分不明柔乗刚则侄娣之宠正于女君故征凶无攸利也大臣不以而近臣用事大贤不足而小贤获用皆归妹之义也
　　白云郭氏曰有乾坤则有六子有天地则有男女夫妇天地夫妇之义一也系辞曰天地絪緼万物化醇男女构精万物化生故彖以归妹为天地之大义盖主夫妇生化之道而言也归妹人之终始者夫妇生化之道终则有始犹天地之无穷也説以动所归妹者孔子先言女嫁皆曰归至此论归妹之卦所以征凶无攸利也闗睢之义乐得淑女盖以徳为主而此长男以所归者妹遂説以动则不以徳矣彼既不以徳而説此又不以徳而进是以征凶位不当者卦爻皆不当位是以有不以徳进者矣以少女而归长男非以柔乗刚而何宜其无攸利也或谓少女説而动如此则去奔不逺矣孔子曰説以动所归妹也观此则説动者男也【易说】
　　汉上未氏曰诸卦先释卦名此彖先言天地之大义人之终始者明夫妇之道原于天地重人伦之本也归妹自泰来三之四为震四之三为兊天地相交而成坎离坎离者天地之用也天地以坎离交隂阳隂阳之义配日月干天也干纳甲壬坤地也坤纳乙癸离日也坎月也故观月知日观日月而知天地以一月论之日迟月速东西相望震兊也月至于晦则自东而北乃与日防东乙也北癸也消乙入癸防于干壬壬癸北方气之所归十有二防万物毕昌而月复见于震兊矣故曰归妹者天地之大义也天地不交则万物不兴天地交而后有震震者天地之始交万物兴之时也夫坤终乙癸则干始震庚终者干终于坤也前者以是终也始者坤终而干始也后者以是始也夫妇始终之际也父命子而醮之代父之道终之也壻受女于主人人道之始始之也终始相续化生无穷是也月晦生自震而兊之象故曰夫妇者人之终始也此以三四相易言归妹之义也九三六四正也三四相易而天地各得其宜义也故曰天地之大义也诸儒以爻位不当谓所归之妹为侄娣误也爻变矣乃有侄娣之众古者男三十而娶女二十而嫁故所归以妹言之妹少女也男説女以动者以其所归者妹也説少女者人之情慕少艾也干上交坤坤下交干震兊相交以説而动与咸同意故曰説以动所归妹也言归则兊女在内从震夫之外矣此合两体而言归妹之义也婚姻之礼隂阳交际天地之大义也故三四皆不当位退而各复其所乃吉六之四九之三征也征而不已必凶古者昏礼冕而亲迎壻御妇车男下女也壻乗其车待于门外女从男也男下女则天地之义明女从男则天地之位定是以位虽不当而无征凶斯道之并行所以不偏废欤若以説而动所履不正其凶必矣氓是也故曰征凶位不当也六三六五柔也九二九四刚也以柔乗刚则其柔日长刚为柔所乗则其刚日消夫弱妇强不能正室必至于夫妻反目其道不可以推行矣三不利于内四不利于外故曰无攸利此以中爻言説以动之戒也在卦气为霜降故太准之以内【易传】
　　新安朱氏曰归妹至万物不兴释卦名义也归者女之终生育者人之始説以动又以卦徳言之柔乗刚又以卦体释卦辞男女之交本皆正理惟若此卦则不得其正也【本义】
　　象曰泽上有雷归妹君子以永终知敝
　　伊川先生曰雷震于上泽随而动阳动于上隂説而从女从男之象也故为归妹君子观男女配合生息相续之象而以永其终知有敝也永终谓生息嗣续永久其传也知敝谓知物有敝壊而为相继之道也女归则有生息故有永终之义又夫妇之道当常永有终必知其有敝壊之理而戒慎之敝壊谓离隙归妹説以动者也异乎恒之巽而动渐之止而巽也少女之説情之感动动则失正非夫妇正而可常之道久必敝壊知其必敝则当思永其终也天下之反目者皆不能永终者也不独夫妇之道天下之事莫不有终有敝莫不有可继可久之道观归妹则当思永终之戒也【易传】
　　横渠先生曰永常理之终知人情之敝【易説】
　　蓝田吕氏曰雷在泽上资泽之气以震动万物长男资少女之气以广嗣续君子虑其所终稽其所敝故始娶必归妹也
