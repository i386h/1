<!-- { "loadSidebar": true } -->
　　横渠先生曰人向衰暮则尤乐聼声音葢留连光景视桑榆之暮景不足则贪于为乐惟郑卫之音能令人生此意易谓不鼓缶而歌则大耊之嗟凶悲衰暮故为乐不为则复嗟年景之不足也　明正将老离过于中故哀乐之不常其徳凡人不能久也故君子为徳夭夀不贰【并易説】
　　蓝田吕氏曰九三阳过乎中日之象日之时明始退矣必至于没而后已处斯时也亦姑谋乐以待其终可矣不及时以自娱至于耊老则无及矣与诗云今我不乐逝者其耊同义
　　山杨氏曰居下体之终前明将尽矣离为日故有日之象焉在人则死生终始之变也故不鼓缶而歌则大耊之嗟凶夫缶常用之器也明者安常而处顺故无常变昧此则大耊之嗟凶矣【易説】兼山郭氏曰九三位已过中故云日若不能与时进退不忧而乐其能忘大耊之嗟乎故叶公问孔子于子路子路不对子曰女奚不曰其为人也发愤忘食乐以忘忧不知老之将至云尔若孔子者又安有大耊之嗟乎【易説】
　　白云郭氏曰先人曰叶公问孔子于子路子路不对子曰女奚不曰其为人也发愤忘食乐以忘忧不知老之将至云尔若孔子者又安有大耊之嗟乎雍曰离日也三已过中是为日之时以人言之则衰矣于斯时也不能忘忧而従乐则大耊之嗟至而凶矣众人以歌为乐故此爻従众言之血气既衰之时使絶灭众念惟鼓缶而歌以待终焉则良心可复诚日着而伪日去矣是所以逸其老也圣人感人之意深矣然圣贤之乐亦岂鼓缶而歌哉孔子不复梦见周公而述作六经是圣人之乐也顔子不以箪瓢陋巷为忧而不改其乐是贤人之乐也圣贤之乐其心与众人同其所以为乐则异故接舆歌而过门林类歌而拾穗荘周之鼓盆二子之临尸虽狂荡不法以极其矫枉之心终不异于众人日之歌矣葢未能安之者也是以孔氏之门皆无有焉【易説】
　　汉上朱氏曰离为日在下也九三明尽当继之际故曰日之离盛必有衰始必有终生必有死昼夜寒暑之变达人观此知穷必有变乃理之常孰知生之可羡死之可恶吉凶泯矣故鼓缶而歌缶者常用之器歌之者乐其得常也九三离腹变坤为缶艮手击之鼓缶也兊变震而体离口舌动有声成文歌也昧者不知变不鼓缶而歌则大耊近死戚嗟之忧不安于死则凶矣九三不变干首巽白处明尽当继之际大耊也八十曰耄九十曰耊离三爻乾坤之防九十有六故曰耊阳为大耊也大耊犹言大老三失应而忧嗟也夫日之光斯须入于地虽欲附丽何可久也是故君子頺然委顺不以死生累其心巽为长巽变何可久也【易传】新安朱氏曰重离之间前明将尽故有日之象不安常以自乐则不能自处而凶矣戒占者宜如是也【本义】　或问日之离先生曰死生常理也若不能安常以自乐则不免有嗟戚曰生之有死犹昼之必夜故君子当观日之象以自处先生曰人固知常理如此只是临时自不能安耳【语録】东莱吕氏曰九三居下体之上前明将尽后明将继之时是犹死生之际也不鼓缶而歌则大耊之嗟者彼畏惧者其凶固明至于鼓缶而歌者虽自谓达死生之际殊不知死生乃常事耳初无可乐才鼓缶而歌则亦为死生所动矣故皆凶也象曰何可久也此一句最要看日之既自然倾没虽千数万计亦不能留此何可久也之义【易説】
　　九四突如其来如焚如死如弃如象曰突如其来如无所容也
　　伊川先生曰九四离下体而升上体继明之初故言继承之义在上而近君继承之地也以阳居离体而处四刚躁而不中正且重刚以不正而刚盛之势突如而来非善继者也夫善继者必有巽让之诚顺承之道若舜啓然今四突如其来失善继之道也又承六五隂柔之君其刚盛陵烁之势气焰如焚然故云焚如四之所行不善如此必被祸害故曰死如失继绍之义承上之道皆逆徳也众所弃絶故云弃如至于死弃祸之极矣故不假言凶也　上陵其君不顺所承人恶众弃天下所不容也【并易传】
　　横渠先生曰处多惧之地而以乗刚故其来也遽其处也危无所容安如见弃逐皆所丽之失中也三刚而不可乗五正而不见容【易説】
　　蓝田吕氏曰离之四五与坎相反坎之四五皆当位离之四五皆不当位刚柔不当位则刚必陵柔下必陵上不顺之势物所不容也离于下体其明再生故突如其来如物所不容不戢自焚故焚如死如弃如六五为四所陵不堪其逼然处尊居中不失王公之义物必助之故吉
　　山杨氏曰九四以炎上之性当继明之时而丽非其正则循防不休流金焦山势之必至也故突如其来如焚如无善继之道也古人善继者如舜避尧之子禹避舜之子是也无善继之道则天下所同疾宜无所容矣故死如弃如然不言凶者凶不足道也【易説】
　　兼山郭氏曰九四离互体之大过之象【易说】
　　白云郭氏曰火性炎上而九四近君当栗栗危惧如临深渊可也反肆其刚暴突如其来若火之焚不能自制速死之道无逾于斯矣自蹈祸机虽三尺之童亦知其非而弃之矣故虽至于死地而人无伤怛之心焉方其突然而来烈如猛火人人将望而畏之其有见容者乎故象曰无所容也古之君子于进也必有渐是以有三揖而进一辞而退之义况居近君多惧之地者乎【易説】
　　汉上朱氏曰九四重刚而不中正又处不当位不善乎继而求继者也四之五成干巽干为父巽为子子凌父突也突字古文作倒字不顺之子也凌突而往其能来乎言逆徳也巽木为火焚如也火王木死死如也退复三兊毁之其下反目而视弃如也言不容于内外者如此故曰突如其来如无所容也先儒谓古有焚刑刑人之丧不居兆域不序昭穆焚而弃之易传曰祸极矣凶不足言也【易传】新安朱氏曰后明将继之时而九四以刚廹之故其象如此无所容言焚死弃也【本义】　焚死弃只是説九四阳爻突出来逼桚上爻焚如是不戢自焚之意弃是死而弃之之意　问九四突如其来如先生曰九四以刚廹柔故有突来之象或曰突如其来如与焚如自当属上句死如弃如自当做一句先生曰説时亦少通但文势恐不如此　九四突如其来如自是一句焚如死如弃如自成一句恐不得如伊川之説【并语録】
　　东莱吕氏曰九四处近君之位圣人于此一爻严其义峻其辞正天下之大分明君臣之大闲谓九四大臣苟侵君位突然而来则受莫大之罪焚者古之极刑然六十四卦近君之位皆不明此意独于离一卦言之何哉盖离有相继之义九四以刚强之才上逼君下继下体之上大抵人臣之继君必如舜继尧禹继舜乃可无舜禹之心即是莽卓【易説】
　　六五出涕沱若戚嗟若吉象曰六五之吉离王公也伊川先生曰六五居尊位而守中有文明之徳可谓善矣然以柔居上在下无助独附丽于刚强之间危惧之势也唯其明也故能畏惧之深至于出涕忧虑【一作虞】之深至于戚嗟所以能保其吉也出涕戚嗟极言其忧惧之深耳时当然也居尊位而文明知忧畏如此故得吉若自恃其文明之徳与所丽中正泰然不惧【一作虑】则安能保其吉也　六五之吉者所丽得王公之正位也据在上之势而明察事理畏惧忧虞以持之所以能吉也不然岂能安乎【并易传】
　　横渠先生曰言王公之贵人之所附下以刚进已虽忧危终以得众而吉者柔履中正也【易説】
　　山杨氏曰四近君王公之位也位逼炎上而五乗之危难之势也故出涕沱若戚嗟若忧惧之至也然以柔顺之资离之弗违故吉唐之太宗杀建成元吉而以尉迟敬徳持兵入侍可谓突如其来如也髙祖咈而拒之则祸不可测矣能无忧惧乎惟顺而不违故卒成授受之美焉然太宗无死如弃如之祸者以其退就臣子之位而不遽进故不及也【易説】
　　白云郭氏曰五虽得中而非正焉又丽乎二刚之间未足以致六二之臣以大明徳于天下故自伤而出涕以至忧戚嗟若也夫尧以不得舜为己忧舜以不得禹臯陶为己忧方其不得而为己忧也岂六五出涕戚嗟之时欤天下之急务莫急于斯也人君之明徳莫明于斯也其为吉也亦孰大于是焉是惟离明之君乃有戚嗟之吉庸君闇主何足以知之圣人虑学者不知戚嗟之明故又曰离王公也言六五之戚嗟葢王公思欲相丽之意也孟子又言尧舜急亲贤所谓亲贤其离王公之义与【易説】
　　汉上朱氏曰离目兊泽出涕也郑康成曰自目出曰涕巽为长沱若也五失位为忧戚也兊口嗟若也六五柔居尊位九四凌突故出涕戚嗟然有吉之道九四突五离王公则吉四五相易上离王位正也下丽三公用利也据正而用利以顺讨逆何忧乎九四哉【易传】
　　新安朱氏曰以隂居尊柔丽乎中然不得其正而廹于上下之阳故忧惧如此然后得吉戒占者宜如是也【本义】　问郭冲晦以为离六五乃文明盛徳之君知天下之治莫大于得贤故忧之如此如尧以不得舜为己忧舜以不得禹臯陶为己忧是否先生曰离六五陷于二刚之中故其忧如此只为孟子説得这两句故人便取以为説恐不是如此于上下爻不相通　六五介于两阳之间忧惧如此然处得其中故不失其吉【并语録】
　　东莱吕氏曰以柔顺文明之才居君之位自可怡然燕处然位虽髙而理实危水能载舟亦能覆舟苟恃其尊则必底于败故曰抚我则后虐我则雠惟离之六五能泣涕戚嗟而不敢安若书谓予临兆民懔乎若朽索之驭六马所以致吉【易説】
　　上九王用出征有嘉折首获匪其丑无咎象曰王用出征以正邦也
　　伊川先生曰九以阳居上在离之终刚明之极者也明则能照刚则能断能照足以察邪恶能断足以行威刑故王者宜用如是刚明以辨天下之邪恶而行其征伐则有嘉美之功也征伐用刑之大者　夫明极则无微不照防极则无所寛宥不约之以中则伤于严察矣去天下之恶若尽究其渐染诖误则何可胜诛所伤残亦甚矣故但当折取其魁首所执获者非其丑类则无残暴之咎也书曰殱厥渠魁胁従罔治　王者用此上九之徳明照而刚断以察除天下之恶所以正治其邦国刚明居上之道也【并易传】横渠先生曰有嘉折首服而舍之也获匪其丑执讯弗賔示威以正邦而已离道已成然后不附可征【易説】山杨氏曰上九处离之终刚明之极也然以刚居柔无逸徳矣王于出征用此道也故有嘉折首获匪其丑胁罔治也【易説】
　　兼山郭氏曰上九文明之极乃可有征若舜征有苗是也又曰离为甲胄为戈兵互体有兊兊为毁折王者之师有征无战故有嘉折首获匪其丑犹殱厥渠魁胁罔治如征羲和是也夫当嘉防之时而下有不丽于正者是宜有征尚且折首获匪其丑者明黩武之戒也若是则何必用师乎葢不得已而用之正邦故也故左氏曰兵犹火也弗戢将自焚也于离明用师之时是宜发也洪范八政终之以师亦圣人之深意【易説】
　　白云郭氏曰圣人以离明之徳继照四方天下无不仰其化成又岂争地争城而欲威强天下也哉葢有不得已之师出焉且征者正也各欲正己也谓之出征正己而己必不得已而至于战不过折获非其善类者耳如殱厥渠魁胁従罔治葢非玉石俱焚之师也谓之有嘉在此而已非嘉其胜敌之功也故知舜征有苗啓攻有扈成王伐淮夷皆非得已之师用以正邦而已惟出于不得已故无咎若得已而不已则过矣正邦者非利人民土地之师也【易説】
