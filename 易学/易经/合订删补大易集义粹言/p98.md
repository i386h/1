<!-- { "loadSidebar": true } -->
　　白云郭氏曰五为一卦之主其才不足非徒无以养天下虽六二之应亦不能致养非养贤以及万民之道也故亦曰拂经苟能以柔道自居守正不失足以自养其身凶祸亦无自而至是以吉也然柔道不可以有为故不可涉大川柔道好从人故顺以从上上九有刚阳之才而知止者是以得其所从而成己之吉也六二拂经盖违相应之理六五拂经以违大君之道其言虽同而各有所辩【易説】汉上朱氏曰正者养之经上养下阳养隂正也六五柔得尊位养道不足资上九之贤以为养拂经也上九助五之养有正之道五寛以居之顺从于上则得正而吉艮止也有居之象故曰居贞之吉顺以从上也人君养天下以正得众以用其健乃可涉难六五拂经其才不足故不可涉难上五相易成坎无震足巽股之象不可涉也易传曰艰难之际非刚明之主不可恃不得已而济险难者有之矣其可常乎【易传】
　　新安朱氏曰六五隂柔不正居尊位而不能养人反赖上九之养故其象占如此【本义】
　　上九由颐厉吉利涉大川象曰由颐厉吉大有庆也伊川先生曰上九以刚阳之德居师傅之任六五之君柔顺而从于己赖己之养是当天下之任天下由之以养也以人臣而当是任必常懐危厉则吉也如伊尹周公何尝不忧勤兢畏故得终吉夫以君之才不足而倚赖于己身当天下【一有之字】大任宜竭其才力济天下之艰危成天下之治安故曰利涉大川得君如此之专受任如此之重苟不济天下之艰危何足称委遇而谓之贤乎当尽诚竭力而不顾虑然惕厉则不可防也　若上九之当大任如是能兢畏如是天下被其德泽是大有福庆也【并易传】
　　横渠先生曰由颐自危然后乃吉者下有众隂顺从之庆骄则有他吝此卦得养之正者方利涉大川盖养然后可动耳【易説】
　　广平游氏曰六五居正则吉乃如上九之贤则颐之时所谓养贤以及万民者皆自我出匹夫匹妇无不与被其泽矣夫然故天下信之众贤助之人主亲见其功业而深知其所存徧知其所为任之必专小人莫得以间之天亦诱其衷矣故其迹虽厉而其理则吉此所以利涉大川而大有庆也夫以身徇国济于艰难固大臣之职也讵肯临危而顾其身哉惟欲善其后以冀成功则亦审其时而已矣若成王未知周公之时则不可涉大川六五是也若周公既见察于成王之后则渉大川而利矣上九是也说者谓以上养下为颠颐是以颠为正矣故用伊川説【易説】
　　山杨氏曰卦惟二阳而上九居一卦之上众隂由之以养也履师傅之位任人君之责危疑所集也危者安其位者也故厉乃吉厉者不安其位之谓也如是虽涉难有庆矣【易説】
　　兼山郭氏曰以善服人未有能服人者也以善养人然后能服天下天下不心服而王未之有也上九虽不居有为之地自下而升为颐之主能养贤以及万民之象也故能涉险济难虽危而吉也故孔子曰颐之时大矣哉【易説】
　　白云郭氏曰豫之由豫以九四之刚德也颐之由颐以上九之刚德也初九非不刚也在颐之初未足以自养况养天下乎此天下之养所以必由于上九也上九居人臣之极位以养天下其事危矣知其危而不防是以吉也不知其危而安其位则凶矣利涉大川者由颐之才也大有庆者天下得其所养也禹思天下有溺者由己溺之稷思天下有饥者由己饥之伊尹思天下匹夫匹妇有不被尧舜之泽者如己推而纳之沟中周公思兼三王以施四事由颐之道盖自任天下之重者如禹稷伊周为能尽之【易说】
　　汉上朱氏曰一阳处上下有四隂六五体柔无应才不足以养天下而天下由之以养者也故曰由颐然非养道之正也权重位髙众忌之则必危人臣当此任可不兢畏而懐危惧乎故厉以刚居柔位厉也厉则不敢安其位下从王事无成有终上下并受其福故大有庆郑康成曰君以得人为庆虞仲翔曰阳得位故大有庆上之三成坎有震足象利涉大川也上九佐五以养道养天下而得民利于涉难也象不言者大有庆则涉难在其中上艮体颐以静止为善故三爻皆吉【易传】
　　新安朱氏曰六五赖上九之养以养人是物由上九以养也位髙任重故厉而吉阳刚在上故利涉川【本义】

　　合订删补大易集义粹言卷三十一
　　钦定四库全书
　　合订删补大易集义粹言卷三十二
　　头等侍卫纳喇性徳编
　　【巽下兊上】
　　伊川先生曰大过序卦曰颐者养也不养则不可动故受之以大过凡物养而后能成成则能动动则有过大过所以次颐也为卦上兊下巽泽在木上灭木也泽者润养于木乃至灭没于木为大过之义大过者阳过也故为大者过过之大与大事过也圣贤道徳功业大过于人凡事之大过于常者皆是也夫圣人尽人道非过于理也其制事以天下之正理矫失之用小过于中者则有之如行过乎恭丧过乎哀用过乎俭是也盖矫之小过而后能及于中乃求中之用也所谓大过者常事之大者耳非有过于理也惟其大故不常见以其比常所见者大故谓之大过如尧舜之禅让汤武之放伐皆由【一有此字】道也道无不中无不常以世人所不常【一作尝】见故谓之大过于常也【易传】
　　大过栋桡利有攸往亨
　　伊川先生曰小过隂过于上下大过阳过于中阳过于中而上下弱矣故为栋桡之象栋取其胜重四阳聚于中可谓重矣九三九四皆取栋象谓任重也桡取其本末弱中强而本末弱是以桡也【一作桡取其中强而本末弱本末弱是以桡也】隂弱而阳强君子盛而小人衰故利有攸往而亨也栋今人谓之檩【易传】
　　白云郭氏曰颐之虚中虚故受实实则刚刚而后过二卦之象相终始也故颐以虚为主而过以刚为义过非人之失也过于用刚也过于用刚所以为大者过也当本末弱而栋桡之时非过于用刚不可也夫大厦将颠梁栋倾桡不可扶持是以必当大过治之也亦犹衰乱之世天下荡荡无纲纪文章非圣人大过常道以治之岂能复治哉利有攸往亨者大过栋桡之时利于圣贤大过治之然后亨也由此观之大过之时亦非不可治之世特蛊弊之大者耳患无刚过而中之徳以行大过之事也【易説】
　　新安朱氏曰大阳也四阳居中过盛故为大过上下二隂不胜其重故有栋桡之象又以四阳虽过而二五得中内巽外说有可行之道故利有所往而得亨也【本义】　四阳居中如何是大过二阳在中又如何是小过这两卦晓不得今且只逐爻略晓得便也可占　所谓大过如当潜而不潜当见而不见当飞而不飞皆是过如坤之初六须知履霜有坚冰之渐欲人恐惧修省便是过易大概欲人恐惧修省【并语録】
　　彖曰大过大者过也栋桡本末弱也刚过而中巽而说行利有攸往乃亨大过之时大矣哉
　　康节先生曰大过本末弱也必有大徳大位然后可救常分有可过者有不可过者有大徳大位可过者也伊周其人也不可惧也有大徳无大位不可过也孔孟其人也不可闷也其位不胜徳耶大哉位乎待才【一云时】用之宅也【观物外篇】
　　伊川先生曰大者过谓阳过也在事为事之大者过与其过之大　本末弱谓上下二隂衰弱阳盛则隂衰故为大者过在小过则曰小者过隂过也　刚过而中言卦才之善也刚虽过而二五皆得中是处不失【不失一作得】中道也下巽上兊是以巽顺和说之道而行也在大过之时以中道巽説而行故利有攸往乃所以能亨也　大过之时其事甚大故赞之曰大矣哉如立非常之大事兴不世之大功成絶俗之大徳皆大过之事也【并易传】
　　横渠先生曰阳刚过实于中本末过弱于外故当过矫相与也【易説】
　　蓝田吕氏曰大过非常情之所及也二刚居二体之中有二刚以辅之大者过也二柔居二体之中有二柔以辅之小者过也本末皆弱非大过不足以持之必大有为而后济故利有攸往乃亨刚过而不失其中可与权也巽而説行得道者多助也汉上朱氏曰大过阳过隂大者过越也郑康成曰阳爻过也卦四阳二隂阳居用事之地故曰大过大者过也此以六爻言大过也巽为木为长上兊者巽之反长木反在上为栋巽风桡万物者也而体弱阳为重四阳在中任重也长木在上而任重本末皆弱栋桡也天地之理刚柔不可以相无刚以柔为用柔以刚为体柔既不足刚亦无自而托譬之栋也中虽刚强两端柔弱栋岂能胜其任哉故曰栋桡本末弱也此以巽兊两体言大过之时也大过自遯六二变刚过者九三九四中者九二九五兴衰救弊补其偏而不起之处非刚过不可也中则无刚过之患刚过而中所谓时中也过非过于理也以过为中也犹之治疾疾势沈痼必攻之以瞑之药自其治微疾之道观之则谓之过自药病相对言之则谓之中巽在内者巽乎内也兊在外者说乎外也内巽外说而志行抑刚之有余以济柔之不足则刚来柔往隂得位不穷大者不过乃亨乃者难辞也君子强小人弱九二不往以济之亦何由亨夫刚过而不反不肖之心应之未有不为君子害者也东汉之季清议太胜君子小人至不相容大过已极而不知反是以不亨故曰刚过而中巽而说行乃亨此以卦变合二体而言济大过之道也大过之时君子过越常分以济弱能达乎时中矣又巽而说行以是而往利于有为建大功立大事非大过人者不能趋此时故曰大过之时大矣哉在卦气为小雪故太凖之以失剧【易传】
　　山杨氏曰上下二隂本末弱也四阳聚于中大者过也刚过而聚于中刚过而中也巽而说行合二体言也所谓大过者立非常之事成希世之功是己礼器曰礼时为大尧授舜舜授禹汤放桀武王伐纣时也时也者当其可之谓也苟当其可则虽尧舜之禅逊汤武之放伐是亦过而中者也故尧典之书为逊舜而作而名之曰典典言常道也尧虽以天下与人而舜以匹夫受人之天下以人之常情言之可谓大过矣自圣人观之亦曰常道而已也然而非巽而说行则不可往也故尧舜禹三圣之相授而讴歌狱讼皆归之焉汤武之用师则东征西夷怨南征北狄怨箪食壶浆以迎王师故能成大功非巽而说行何以有此反是则子之之逊白公之争耳何亨之有哉【易説】
　　兼山郭氏曰大过一卦陈氏从遯变王原叔从离变二者不同要之取刚过中则一也遯以六二之上六王氏以离之巽遯以上九之九二王氏以离之兊然各有理可以互推也初上二隂是以言栋桡本末弱也其事则大过之初过亦浅也故为借用白茅上六过之终过亦大也故为过涉灭顶凶要之大过大者之事小过小者之事推其象辞断可知矣【易説】
　　白云郭氏曰伊川曰圣贤道徳功业大过于人凡事之大过于常者皆是也又曰尧舜之禅逊汤武之征伐皆由此道也又曰立天下之大事兴不世之大功成絶俗之大徳皆大过之事也雍曰彖言大者过也盖明大过之义非言小者之过也栋桡大过之时也大过之时外则栋桡故宜用刚内则刚过而中是以其刚可用所以成大过之象然刚过而中非刚徳过中也乃刚过之徳又不失中者也刚过之徳既不失中又巽而说行者罔咈百姓以从己之欲也所谓致天下之大利成天下之大顺者也以是而有攸往宁无利亨乎大过之时大矣非大人孰能当之【易説】
