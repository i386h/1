<!-- { "loadSidebar": true } -->
　　伊川先生曰阳之在上者父之象尊于父者祖之象四在三上故为祖二与五居相应之地同有柔中之徳志不从于三四故过四而遇五是过其祖也五隂而尊祖妣之象与二同徳相应在他卦则隂阳相求过之时必过其常故异也无所不过故二从五亦戒其过不及其君遇其臣谓上进而不陵及于君适当臣道则无咎也遇当也过臣之分则其咎可知　过之时事无不过其常故于上进则戒及其【一作其及】君臣不可过臣之分也【并易传】
　　横渠先生曰与其上比于阳不若下遇于隂与其上合于五不若退附于初宜下之义也无应于上故能免咎臣居己下犹不可过况其他乎【易说】
　　蓝田吕氏曰六二过于初而处于内故曰过其祖遇其妣不进于上而安于下故曰不及其君遇其臣祖在初妣处内君居上臣居下也以隂居隂妣也臣也行有加于初而得之于内礼知有所尊而安于下所以无咎
　　白云郭氏曰伊川曰阳之在上者父之象尊于父者祖之象四在三上故为祖又曰五隂而尊祖妣之象也雍曰过其祖而遇其妣谓二之遇五也不及其君遇其臣谓五之遇二也过祖之妣尊妣也不及之臣自卑也尊妣而自卑则二五虽俱为隂柔而君臣之分不乱所谓行过乎恭也是以无咎二五非正应而相从故言遇遇则所谓小过非大得志也【易说】
　　汉上朱氏曰三干在上为父四为祖五坤隂居尊位配乎祖妣也曰祖曰妣既过之称六二中正祖尊也妣亦尊也祖不中正于义当过妣中而过之义不可也过则失中矣故遇之遇不期而防五不应二以中相防故遇之言过而适与中相当也五君之位坤居之坤臣也过而适及于臣之分则可过而及于君过臣之分也于义为有咎故不可不戒易传曰遇当也过臣之分其咎可知【易传】
　　新安朱氏曰六二柔顺中正进则过三四而遇六五是过阳而反遇隂也如此则不及六五而自得其分是不及君而适遇其臣也皆过而不过守正得中之意无咎之道也故其象占如此所以不及君而还遇臣者以臣不可过故也【本义】
　　九三弗过防之从或戕之凶象曰从或戕之凶如何也伊川先生曰小过隂过阳失位之时三独居正然在下无所能为而为隂所忌恶故有【一作所】当过者在过防于小人若弗过防之则或从而戕害之矣如是则凶也三于隂过之时以阳居刚过于刚也既戒之过防则过刚亦在所戒矣防小人之道正已为先三不失正故无必凶之义能过防则免矣三居下之上居上为下皆如是也　隂过之时必害于阳小人道盛必害君子当过为之防防之不至则为其所戕矣故曰凶如何也言其甚也【并易传】
　　横渠先生曰居阳以刚而应于上为众所疾非过为防慎人或戕之凶之甚也【易说】
　　白云郭氏曰圣人之所以为防者礼而已惟礼足以防人亦足以防己遇人而不知防则从或戕于外守己而不知防则从或戕于内伤害既至其凶如何信不可逃也君子行过乎恭防过乎哀用过乎俭皆所以防之耳九三以阳居刚为道过矣过而不知防是以凶也【易説】
　　汉上朱氏曰九三刚正而应上六应则过五五中也中不可过三戒在小不忍用刚以过中故弗过宜正己自守防小人则吉兊泽坤土止之防也三不防乃舎所守从之刚过乎中上或戕害之矣离为戈兵已动失正戕之也戕者外伤之如何兊口也与初六如何同象不能守正见戕于外其凶果如何也晋阳处父易狐射姑之班伯宗言于朝而诸大夫莫若皆过之而弗防故及于难【易传】
　　新安朱氏曰小过之时事每当过然后得中九三以刚居正众隂欲害者也而自恃其刚不肯过为之备故其象占如此若占者能过防之则可以免矣【本义】　中字小过两卦鹘突不可晓小过尤甚如云弗过防之则是不能过防之也四字只是一句至弗过遇之与弗遇过之皆是两字为絶句意义更不可晓【语録】
　　九四无咎弗过遇之徃厉必戒勿用永贞象曰弗过遇之位不当也往厉必戒终不可长也
　　伊川先生曰四当小过之时以刚处柔刚不过也是以无咎既弗过则合其宜矣故云遇之谓得其道也若徃则有危必当戒惧也徃去柔而以刚进也勿用永贞阳性坚刚故戒以随宜不可固守也方隂过之时阳刚失位则君子当随时顺处不可固守其常也四居髙位而无上下之交虽比五应初方隂过之时彼岂肯从阳也故往则有厉　位不当谓【一作故】处柔九四当过之时不过刚而反居柔乃得其宜故曰遇之遇其宜也以【一无以字】九居四位不当也居柔乃遇其宜也当隂过之时阳退缩自保足矣终岂能长而盛也故徃则有危必当戒也长上声作平声则大失易意以夬与剥观之可见与夬之象文同而音异也【并易传】
　　横渠先生曰道非刚亢故无咎有应于下故曰弗过遇之过此以徃难无以除故危而必戒不可常然故勿用永贞一云九四以阳居隂而乘九三之刚非其过也乃适与之遇尔故无咎若率是而徃必危以为戒终不可久故勿用永正当思奋尔【易说】
　　蓝田吕氏曰小过之时柔过而刚不及九三九四所以皆弗过九三以阳当位隂之所疾阳徳不竞不能胜隂虽防之至不免受戕之凶九四阳不当位不与隂争故无咎弗过遇之阳不过隂势不可长终必危矣故徃厉必戒始遇终危安可长守以为正故勿用永贞
　　白云郭氏曰九四以阳居柔无过也故无咎无咎无过遇之而已遇之者下顺乎柔不以刚自居也若舎柔用刚以是而徃危之道也故必戒焉勿用永贞贵夫知时而已时不可过而过之故有往厉之戒时可小过焉又不可以斯道永贞也此过之与时偕行者也位不当者所谓刚失位而不中也刚失位而不中是以弗过而遇之也或得位而中斯为大有为之君尚何徃厉之戒乎故往厉之戒特处九四之道耳终非可久之贞也观爻辞之义则遇为小事而过为大事故上六弗遇过之所以为亢也【易说】
　　汉上朱氏曰四不当位以刚履柔为得宜矣故无咎四下应初则过二二中也弗可过也知二不可过乃与五遇五亦中也弗过二则与中适相当遇得其道矣若去柔用刚进而之五徃则危厉故必以用刚为戒徃之五成离戈兵之象不动兊为口戒也小人过君子之时不戒而用刚鲜不为祸故丁宁之既曰必戒又曰勿用永贞当随时处顺不可固守其正是以终无咎也然盛衰相循无小人常过君子之理巽为长陆震曰小者之过终不可长也戒而慎之以俟其复【易传】
　　新安朱氏曰当过之时以刚处柔过乎恭矣无咎之道也弗过遇之言弗过于刚而适合其宜也徃则过矣故有厉而当戒阳性坚刚故又戒以勿用永贞言当随时之宜不可固守也或曰弗过遇之若以六二爻例则当如此说若依九三爻例则过遇当如过防之义未详孰是当阙以俟知者终不可长爻义未明此亦当阙【本义】　九四弗过遇之过遇犹言加意待之也上六弗遇过之疑亦当作弗过遇之与九三弗过防之文体正同【语録】
　　六五密云不雨自我西郊公弋取彼在穴象曰密云不雨已上也
　　伊川先生曰五以隂柔居尊位虽欲过为岂能成功如密云而不能成雨所以不能成雨自西郊故也隂不能成雨小畜卦中已解公弋取彼在穴弋射取之也射止是射弋有取义穴山中之空中虚乃空也在穴指六二也五与二本非相应乃弋而取之五当位故云公谓公上也同类相取虽得之两隂岂能济大事乎犹密云之不能成雨也　阳降隂升合则和而成雨隂已在上云虽密岂能成雨乎隂过不能成大之义也【并易传】
　　横渠先生曰不能畜刚止健凡言自我西郊进而不已也柔得中小事吉故曰公弋取彼在穴非及物之功且不能摧敌止暴也三止于下隐伏之象故曰在穴小过有飞鸟之象故因曰取彼在穴雨必蒸聚自下而上则其润泽周普今自西而东趋其所应其施未光也已上亦尚徃之义【易说】
　　蓝田吕氏曰小畜一隂不足以固三阳阳尚往而莫之畜小过二阳在内四隂足以固之隂上于阳为已甚而阳不足故皆足以致密云而不雨也六五得位隂之盛者且在二阳之上故应斯象自我西郊隂生于西隂盛阳弱而不交也四公位也九四比于六五不交于五而下应于初故曰公弋取彼在穴穴幽隂在下谓初也弋射飞鸟而反取在穴不交于五而应于二也
　　白云郭氏曰雨之润泽万物非小道也岂小过柔中之君能尽其道哉虽与二为遇亦可小事而已故言雨则密云自我西郊方兴而未有润泽之功葢见其不可大事也公弋取彼在穴者弋取小事故能有在穴之获在穴之获谓二之遇也君臣之遇固非小事然未能大得君未足以泽及天下故为小也若干之二五同声相应同气相求所谓大矣已上者言隂道已上行而未雨葢君臣俱柔之象也【易说】
　　汉上朱氏曰兊泽之气上而为云兊盛隂也故为密云泽降为雨小过自明夷变初九往四成兊泽气已上而未降云虽密而无雨故曰密云不雨已上也言隂过阳君子之泽未能下也四在内外之交而见天际郊之象四兊西也五震东也巽风扬之云自西往东由隂而升隂唱则阳不和不雨之象故曰自我西郊三公位明夷三坎为弓离为矢初之四成巽巽离为丝以丝系矢弋也弋取物之器也坎兊为穴坎幽隐也艮为手取也彼谓二六二在穴中有中正之徳处于幽隐九三君子俯而取之往助于五然六二六五同为隂类二虽取之岂能济大事乎小过之时柔得尊位二阳在下为隂所过不能成功三下取二用力多矣亦岂能济哉谓四阳为我二隂为彼以阳为主也若中孚阳谓阳则谓五曰我自谓曰吾谓二曰尔尊卑之义小畜彖曰密云不雨尚徃也自我西郊施未行也其辞与小过六五同葢小畜所畜者小小过则所过者小皆不可以作大事过之则畜之矣二卦虽殊而大者为小者所畜而不得施则一也故关子明曰小畜一卦之体当小过一爻之义然则畜之一也小大之时异焉【易传】
　　新安朱氏曰以隂居尊又当隂过之时不能有为而弋取六二以为助故有此象在穴隂物也两隂相得其不能济大事可知已上太髙也【本义】　三父四祖五便当妣过祖而遇妣是过阳而遇隂然而阳不可过则不能及六五却反回来六二上面密云不雨大槩是做不得事底意思弋是俊壮底意却只弋得这般物事【并语録】
　　上六弗遇过之飞鸟离之凶是谓灾眚象曰弗遇过之已亢也
　　伊川先生曰六隂而动体处过之极不与理遇动皆过之其违理过常如飞鸟之迅速所以凶也离过之逺也是谓灾眚是当有灾眚也灾者天殃眚者人为既过之极岂惟人眚天灾亦至其凶可知天理人事皆然也　居过之终弗遇于理而过之过已亢极其凶宜矣【并易传】
　　横渠先生曰不宜上而上乃自取之灾也【易说】
　　蓝田吕氏曰上六隂过而极至于已亢飞鸟不下离于网罗之象故曰弗遇过之飞鸟离之凶非独天灾亦有已过故曰有灾眚
　　白云郭氏曰知不可大事而遇之者二四之无咎也知不可大事而过之者上六之灾眚也鸟之飞也多失之过鸟飞之过则离凶焉非独天灾亦自取耳上六当过之时不知处过之道至于亢极其凶宜矣太甲曰天作孽犹可违自作孽不可逭其斯之谓与【易说】
