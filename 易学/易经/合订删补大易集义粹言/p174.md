<!-- { "loadSidebar": true } -->
　　新安朱氏曰居节之极故为苦节既处过极故虽得正而不免于凶然礼奢寜俭故虽有悔而终得亡之也【本义】　问节卦大抵以当而通为善观九五中正而通本义云坎为通岂水在中间必流而不止耶先生曰然又问观节六爻上三爻在险中是处节者也故四在险初而节则亨五在险中而节则甘上在险终虽苦而无悔葢节之时当然也下三爻在险外是未至于节而预知所节之义初知通塞故无咎二可行而反节三见险在前当节而又以险居刚不中正而不能节所以二爻凶而有咎不知是如此否先生曰恁地说也说得然九二一爻看来甚好而反凶终是解不稳【语録】

　　合订删补大易集义粹言卷六十四
　　钦定四库全书
　　合订删补大易集义粹言卷六十五
　　头等侍衞纳喇性徳编
　　【兊下巽上】
　　伊川先生曰中孚序卦节而信之故受之以中孚节者为之制节使不过越也信而后能行上能信守之下则信从之节而信之也中孚所以次节也为卦泽上有风风行泽上而感于水中为中孚之象感谓感而动也内外皆实而中虚为中孚之象又二五皆阳【一有而字】中实亦为孚义在二体则中实在全体则中虚中虚信之本中实信之质【易传】
　　中孚豚鱼吉利涉大川利贞
　　伊川先生曰豚躁鱼冥物之难感者也孚信能感于豚鱼则无不至矣所以吉也忠信可以蹈水火况涉川乎守信之道在乎坚正故利于贞也【易传】
　　白云郭氏曰杂卦曰中孚信也夫信者孚之一也孚者其道之大全也以信不足以尽孚故必曰中孚然有信之而信者有作也有未尝信之而信者无作也无作中孚是也故自人之为徳论之则曰信又其小者则信于言而已自道论之则曰孚或未见于有为而其道可孚或无其人焉而是道为可孚皆曰有孚也故孚之道有无心于信天下而天下信之之意无不感也无不通也亦无不受而容之也无作也无止也亦无损益盛衰之理有孚于一身于一家于一国于天下逺近大小众寡之不同其孚一也然易之卦皆道也而爻则人也在卦辞言之则主道也在爻辞言之则言乎其人也而中孚又以名卦者以信不足以名卦也且道有诚有孚有信人或未之别盖信者孚之一也孚者诚之一也道之所至诚亦至焉故道大诚亦大而孚为道之信信为人之徳是其别也自二帝以来言信者葢寡至成汤而后言彰信兆民文王演易复称孚诗人亦言上天之载无声无臭仪刑文王万邦作孚故道之盛者后世莫若文王也至武王而后复言惇信明义及乎世衰道微人不知孚之为道独知信而已孔子作易所以晓天下万世欲其明而无惑故为言曰中孚信也是使后世由信而可得中孚之道也学者于此即以信为孚以孚为信不知孚之有别斯失圣人释经之旨矣夫中孚之象中虚也虚已而对物则无物在物先来则应之不来则无应此中孚之为信所以进乎诚也苟实其中则先物有物矣先物有物则不诚在物先安得谓之孚乎故子絶四曰毋我毋我则虚己矣是无先物之物也上天之载无声无臭亦不过如是而已使有声臭实其中非天道也有物以实其中非圣人之道也豚鱼吉者信及豚鱼也惟天地之道可信及豚鱼葢天地以生为徳而无私于豚鱼以生为徳故豚鱼以是道而生信及也使有心于豚鱼则信及者微而其不及者大非天地也圣人法之亦如是而已信及豚鱼则孚于天下可知也利涉大川中虚之有济也利贞者中虚之徳也中虚之徳天徳也【易説】
　　新安朱氏曰孚信也为卦二隂在内四阳在外而二五之阳皆得其中以一卦言之为中虚以二体言之为中实皆孚信之象也又下説以应上上巽以顺下亦为孚义豚鱼无知之物又木在泽上外实内虚皆舟楫之象至信可感豚鱼涉险难而不可以失其贞故占者能致豚鱼之应则吉而利涉大川又必利于贞也【本义】
　　彖曰中孚柔在内而刚得中说而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也
　　伊川先生曰二柔在内中虚为诚之象二刚得上下体之中中实为孚之象卦所以为中孚也　以二体言卦之用也上巽下说为上至诚以顺巽于下下有孚以说从其上如是其孚乃能化于邦国也若人不说从或违拂事理岂能化天下乎　信能及于豚鱼信道至矣所以吉也　以中孚【一作虚】涉险难其利如乘木济川而以虚舟也舟虚【一有中字】则无沈覆之患【一无之患二字】卦虚中为虚舟之象　中孚而贞则应乎天矣天之道孚贞而已【并易传】
　　横渠先生曰中孚上巽施之下悦承之其中必有感化而出焉者葢孚者覆乳之象有必生之理信且正天之道也【易说】
　　蓝田吕氏曰中孚信由中而达外也乘木舟虚者巽体而柔在内也
　　白云郭氏曰中孚之象二隂居内而二五刚中下说而上巽故孚圣人法此所以化邦也仪刑文王万邦作孚岂非化邦之谓欤豚鱼物之至微而无知者信之难及者也信及豚鱼况于有知者乎又况于人乎观此则化邦可知矣巽木也木而中虚所以难可济也利贞干徳也虚中而利贞其孚所以应天而大也【易说】
　　汉上朱氏曰中孚自遯来讼之变也二五不应六三孚于上六四孚于下二爻在中而孚中孚也易传曰中虚者信之本中实者信之质夫信之未彰无形矣其中已有信也非中虚乎静而正发而当反诸已而不怍断然如金石之不可易非中实乎故曰柔在内而刚得中此以三四二五言中孚也上巽施之下説从之巽说相与不期于孚而孚焉犹鸟之孚卵也巽伏于上说从于下不动而柔者化刚者应拚然而飞矣化邦之道不几于是乎坤在上为邦国外巽内说感之以诚信久而自化不为而成也其象巽离化坤巽离者万物化成之时故曰说而巽孚乃化邦也此总六爻而言中孚也豚鱼六四也中孚六四即讼坎之初坎为豕其初为豚三兊为泽四巽乎泽为鱼六四一爻具豚鱼之象而在中孚之中信及豚鱼也先王之交万物无非信也取之必有时用之必有节风有驺虞信及豚也颂有潜鱼信及鱼也动物之蕃息者莫如豚鱼信及豚鱼上下草木鸟兽无所不及而至诚之道可以赞天地之化育如是乃吉六四正也正则吉信至于赏罚而示之者未矣非心服也其终必凶故曰豚鱼吉彖曰信及豚鱼也此以四六言中孚也坎为险难初越二三涉坎成巽巽为股涉大川也兊泽而为大川决而成川也巽为木兊金刳其中舟虚也舟虚者中虚之象九五巽体其中虚不以好恶之私累其心其下说而不违利以济难也夫乘木之利乘桴不如乘舟重载而乘险者不如虚舟之为安仗诚信而蹈大难犹乘木而其中枵然岂复有风波之虞哉古之人虚己游世五兵兕虎不能害用此道也故曰利涉大川乘木舟虚也此以四五言中孚之功也天之道不言而善信四时自成万物自生正而已矣正诚也六四之正乃应乎天者以其心正其心正则其意诚乃应于天之道非人为也故曰中孚以利贞乃应乎天也此以六四初九相应言中孚也初九本九四干在上为天之象在卦气为冬至故太准之以中【易传】　又曰中孚王洙曰柔在内而巽说合和之性也刚得中而上下信化育之道也中孚天理之端叶于教化之义若鸟之孚卵柔浑于内而刚鷇于外妪伏化羽不违其期自然之信也此与小过旁通自中孚而变故小过有飞鸟之象焉【丛说】广汉张氏曰詹体仁辟斋于便坐属予名以其虚且长也则题之曰虚舟他日体仁谓予曰漆园之说遁而离吾无取焉耳在易之中孚利涉大川乘木舟虚将于是焉体之予叹其善思也则又为之铭心本虚理则实应事物无辙迹来不迎去不留彼万变我日休行斯通险可济孚豚鱼贯天地曷臻兹在克己去其窒斯虚矣【南轩集】
　　新安朱氏曰说而巽孚乃化邦以卦体卦徳释卦名义　利涉大川乘木舟虚以卦象言　中孚以利贞乃应乎天信而正则应乎天矣【并本义】
　　象曰泽上有风中孚君子以议狱缓死
　　伊川先生曰泽上有风感于泽中水体虚故风能入之人心虚故动能感之风之动乎泽犹物之感于中故为中孚之象君子观其象以议狱与缓死君子之于议狱尽其忠而已于决死极于恻而已故诚意常求于缓缓寛也于天下之事无所不尽其忠而议狱缓死最其大者也【易】
　　蓝田吕氏曰泽中气散而为风泽上有风泽气达其外者也中心怛则爱人之仁达之于外则听讼而求生
　　白云郭氏曰治狱听讼虚中为先实其中则有阂此中孚之卦君子所以议狱缓死也议狱亦举一端言之也凡天下之务当虚中者皆如治狱用中孚之道也且圣人之为治也有道以为之本刑罚助治而已非圣人之所専任以治天下也知此则知虚中之道矣不知此则刑罚先实其中道无自而入焉是其为治无适而非刑也安得议狱缓死之事哉如书言宥过无大又言罪疑惟轻皆议狱之谓也观舜与臯陶之言然后知圣人之刑舜之戒臯陶曰眀于五刑以弼五教则五刑者正所以弼五教故命臯陶于契之后非五刑可独任以致治也曰刑期于无刑民协于中则圣人之心以无刑在刑之先此葢虚中之道也其命臯陶则先曰蛮夷猾夏寇贼奸宄故知舜之刑由蛮夷猾夏寇贼奸宄而有之非此则无用于刑也臯陶称帝之徳曰宥过无大刑故无小罪疑惟轻功疑惟重与其杀不辜宁失不经则知圣人之刑皆不得已而用也不得已而用则由天下有罪而后有刑葢圣人不先刑以制天下也故至于好生之徳洽于民心则尽孚天下之道矣中孚之狱如是而已后世舎道徳仁义独任刑以为治者不患天下之不孚而患之不密不患徳之不洽而患文之不峻于是有刲屠夷族之祸而人之有生殆犬彘之不如矣又安足与语中孚之道哉秦汉是已【易説】
　　汉上朱氏曰泽上有风泽中应之中孚也中孚信也中孚自讼变坎为狱九四之初坎成兊兊口为议狱也议狱者议其狱情之正否也艮六变成中孚艮体尽矣为游魂防魂死之象震为反生缓死也缓死者未必死也君子议狱缓死则好生之徳孚于上下矣传曰冬至四十五日条风至出轻刑解稽留法此象乎【易】
　　新安朱氏曰风感水受中孚之象议狱缓死中孚之意【本义】议狱缓死只是以诚意求之泽上有风感得水动议狱缓死则能感人心【语録】
　　初九虞吉有它不燕象曰初九虞吉志未变也
　　伊川先生曰九当中孚之初故戒在审其所信虞度也度其可信而后从也虽有至信若不得其所则有悔吝故虞度而后信则吉也既得所信则当诚一若有他则不得其燕安矣燕安裕也有它志不定也人志不定则惑而不安初与四为正应四巽体而居正无不善也爻以谋始之义大故不取相应之义若用应则非虞也　当信之始志【一无志字】未有所从而虞度所信则得其正是以吉也葢其志未有变动志有所从则是变动虞之不得其正矣在初言求所信之道也【并易传】
　　横渠先生曰为信之始其信未孚而志应在四进有二三刚柔之间非以礼自防使为众所信取悔之道也故必防其萌使志不乱孚交如则威如乃吉【易说】蓝田吕氏曰初九中孚之初刚而有应虑未孚于所应自防而不安于它志一不变者也故曰虞吉有它不燕虞如虞行防守也燕安也
