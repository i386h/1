<!-- { "loadSidebar": true } -->
　　六二引吉无咎孚乃利用禴象曰引吉无咎中未变也伊川先生曰初隂柔又非中正恐不能终其孚故因其才而为之戒二虽隂柔而得中正故虽戒而防辞【一作其辞防】凡爻之辞闗得失二端者为法为戒亦各随其才而设也引吉无咎引者相牵也人之交相求则合相待【一作持】则离二与五为正应当萃者也而相逺又在羣隂之间必相牵引则得其萃矣五居尊位有中正之德二亦以中正之道往与之萃乃君臣和合也其所共致岂可量也是以吉而无咎也无咎者善补过也二与五不相引则过矣孚乃利用禴孚信之在中诚之谓也禴祭之简薄者也菲薄而祭不尚备物直以诚意交于神明也孚乃者谓有其【一作其有】孚则可不用文饰专以至诚交于上【一有下字】也以禴言者谓荐其诚而已上下相聚而尚饰焉是未诚也葢其中实者不假饰于外用禴之义也孚信者萃之本也不独君臣之聚凡天下之聚在诚而已　萃之时以得聚为吉故九四为得上下之萃二与五虽正应然异处有间乃当萃而未合者也故能相引而萃则吉而无咎以其有中正之德未遽至改变也变则不相引矣或曰二既有中正之德而象云未变辞若不足何也曰羣隂比处乃其聚方萃之时居其间能自守不变逺须正应刚立者能之二隂柔之才以其有中正之德可觊其未至于变耳故象含其意以存戒也【并易传】
　　横渠先生曰物思其萃之时能自持不变引而后往吉乃无咎凡言利用禴皆诚素着白于幽明之际未孚而略礼则神怒而民怨【易说】
　　蓝田吕氏曰六二居纯柔之中不变淳一寡欲虽与五应俟引之而后往若有失时之咎不失守正之义故吉无咎当聚之时不求所聚所用约矣如见信于四虽约亦亨故孚乃利用禴禴薄祭也白云郭氏曰二虽隂柔而有中正之德犹牵于羣不能自逹必九五引而后应以见柔之不能尽萃聚之道也应而得吉吉乃无咎无咎则得聚之道矣得聚之道则旣庶旣富是以可荐诚而用禴也禴祭简薄以诚为主茍诚不至则不可以禴故以孚先之中未变者柔道好从而易变如初六改应从是也二之所以引吉葢以得中故未变也二以用禴故知得萃之道初之乃乱乃萃知其失矣【易说】
　　汉上朱氏曰萃聚之时初三同体之隂皆萃于四已于其间得位守中不变其志须五牵引之而后应不急于萃者也然隂从阳静而待唱引而后往其聚也有吉无咎矣巽为绳艮手持绳相应引也故曰引吉无咎象曰引吉无咎中未变也不变之中有孚相应孚者萃之本其诚素着不假外饰譬之祭也精意承之虽薄可以荐也禴夏祭以声为主祭之薄者上六宗庙六二与五相易离为夏五本小过震震为声为长子有长子用禴祭之象故曰孚乃利用禴夫君臣以道相感精迎诚致不言而动蛟潜于渊陵卵自化至于既孚二五相易乃利用禴矣易传曰萃之时能自守不变逺须正应刚立者能之二隂柔之才以其有中正之德犹冀其未至于变耳故象含其意以存戒也【易传】
　　新安朱氏曰二应五而杂于二隂之间必牵引以萃乃吉而无咎又二中正柔顺虚中以上应五刚健中正诚实而下交故卜祭者有其孚诚则虽薄物亦可以祭矣【本义】　孚乃利用禴说如伊川固好但若如此却是圣人说个影子却恐不恁地想只是说祭升卦同【语録】
　　六三萃如嗟如无攸利往无咎小吝象曰往无咎上巽也
　　伊川先生曰三隂柔不中正之人也求萃于人而人莫与求四则非其正应又非其是以不正为四所弃也与二则二自以中正应五是以不正为二所不与也故欲【一无欲字】萃如则为人弃絶而嗟如不萃而嗟恨也上下皆不与无所利也唯往而从上六则得其萃为无咎也三与上虽非隂阳正应然萃之时以相从皆以柔居一体之上又皆无与居相应之地上复处说顺之极故得其萃而无咎也易道变动无常在人识之然而小吝何也三始求萃于四与二不而后往从上六人之动为如此虽得所求亦可小羞吝也　上居柔说之极三往而无咎者上六巽顺而受之也【并易传】
　　白云郭氏曰三以其在下常失所聚故有嗟如之叹无应无何所利乎然与其上无应而下失初二不若往从上六虽非正应而萃之时或复以同而可聚也是以无咎然求之非其道能无吝乎上巽者以上六有柔巽之德故有可往而从之之理也【易说】
　　汉上朱氏曰六三履非其位欲萃于四四应初欲萃于二二应五莫知所萃故萃如巽为号兑为口嗟也故嗟如上下不与虽嗟之无所利故无攸利上六无与据高虑危立求助六三动而往则正正则无咎然三欲萃于四二之间故小吝隂为小三往从上上来应三成巽巽则不亢三宜往而萃也小吝过矣【易传】
　　新安朱氏曰六三隂柔不中不正上无应与欲求萃于近而不得故嗟如而无所利唯往从于上可以无咎然不得其萃困然后往复得隂极无位之爻亦可小羞矣戒占者当近舍不正之强援而逺结正应之穷交则无咎也【本义】
　　九四大吉无咎象曰大吉无咎位不当也
　　伊川先生曰四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也【一作矣】夫上下之聚固有不由正道而得者非理枉道而得君者自古多矣非理枉道而得民者葢亦有焉如齐之陈恒鲁之季氏是也然得为大吉乎得为无咎乎故九四必能大吉然后为【一作能】无咎也　以其位之不当疑其所为未能尽善故云必得大吉然后为【一作能】无咎也非尽善安得为大吉乎【并易传】
　　横渠先生曰位非极显而有物之萃非大吉则悔吝必矣【易说】
　　白云郭氏曰九四之言大吉无咎道之至美者也而注释之家皆反其意未以为美故伊川亦以象言位不当疑其所为未能尽善故云必得大吉然后无咎也且以卦爻观之萃之六爻独有二阳下皆有应四又上比于君得其所聚莫吉于斯故言大吉无咎也位不当者四得上下之聚有大君之象而位非君位不充其德故言不当也以萃聚而得吉之大固其所宜而又曰无咎者以臣而有君聚之象其位不当疑于有咎故也萃之成卦在九四故为萃之主与豫之九四同【易说】
　　汉上朱氏曰九四上比于五君臣聚也下据三隂民所聚也然其所处位不当疑于上下之聚理有未正九四动则得正上承于五下纳三隂上下皆正是谓大吉大吉则无不当位之咎阳为大大者吉也易传曰非理枉道而得君得民者葢亦有焉齐之陈恒鲁之季氏是也得为大吉乎得为无咎乎【易传】
　　新安朱氏曰上比九五下比众隂得其萃矣然以阳居隂不正故戒占者必大吉然后得无咎也【本义】东莱吕氏曰九四上比九五下比羣隂是得上下之萃者也以臣居多惧之地故必大吉然后无咎【易说】
　　九五萃有位无咎匪孚元永贞悔亡象曰萃有位志未光也
　　伊川先生曰九五居天下之尊萃天下之众而君临之当正其位脩其德以阳刚居尊位称其位矣为有其位矣【一作也】得中正之道无过咎也如是而有不信而未归者则当自反以脩其元永贞之德则无思不服而悔亡矣元永贞者君之德民所归也故比天下之道与萃天下之道皆在此三者王者既有其位又有其德中正无过咎而天下尚有未信服归附者葢其道未光大也元永贞之道未至也在脩德以来之如苗民逆命帝乃诞敷文德舜德非不至也葢有逺近昏明之异故其归有先后既有未归则当脩德也所谓德元永贞之道也元首也长也为君德首出庶物君长羣生有尊大之义焉有主统之义焉而又恒永贞固则通于神明光于四海无思不服矣乃无匪孚而其悔亡也所谓悔志之未光心之未慊也　象举爻上句王者之志必欲诚信着于天下有感必通含生之莫不怀归若尚有匪孚是其志之未光大也【并易传】
　　横渠先生曰居得盛位不能见以大人之德系应于二故曰有位履非不正故无咎然非君人之大信为德非厚不能无悔故元永贞而后侮亡【易说】
　　蓝田吕氏曰九五虽以刚居尊而下之三隂来萃为四所有贵而无民仅有位号以保无咎而已未足光也既不见信于下物莫之助若与四争其悔可必唯守夫元永贞之德则悔可亡也
　　白云郭氏曰居萃之时得位之当者九五而已然有其位斯有其事主天下之萃则其事也能充其道故为大人不能充其道则仅有其位无过亦幸矣汤之克寛克仁彰信兆民岂有位无咎而已哉故九五为匪孚也匪孚者未能大信于天下也不能信于天下则将有悔矣唯元永贞可以无悔元者尽君长之道也永可久也贞正也得位而孚充是三者之道则大君之能事毕矣汤文是也得位而匪孚未能信于天下故特悔亡而已此象所以言志未光也九五宜能充其道而爻象弗与何哉葢九四下比羣隂非其位而有其道矣萃聚之权独在九四凡以九五未能孚于天下故也此爻辞弗与之义也必曰萃有位又见徒有其位而已所以甚言无其道也然九四大吉无咎而象曰位不当九五萃有位而象曰志未光者以见九四得萃聚之道而无君位可行九五虽有君位而其志未光大也【易说】
　　汉上朱氏曰九五得尊位天下皆萃而归之于是观其所孚可以知其志而专于六二系应至狭所萃者有定位得近遗逺聚道不全能无悔乎才足以自守免咎而已于人君恢宏广博无所不萃之志未为光大匪所谓孚也故曰萃有位无咎匪孚象曰萃有位志未光也葢初可萃四二可萃五三可萃上独五不可专萃于二萃则陋矣五萃二有坎离坎离为光而曰未光者于无所不萃之志未光也九五刚中而正当有君德而永贞元者善之长大人体此以仁覆天下永乆也贞正也体仁在上久正而不变唯九五不动而应二乃具此三者如是则无偏无党其悔乃亡若五以萃二为光失是道矣故曰元永贞悔亡横渠曰居得盛位不能见大人之德系应于二故曰有位一本作未光大也无志字【易传】
　　新安朱氏曰九五刚阳中正当萃之时而居尊固无咎矣若有未信则亦脩其元永贞之德而悔亡矣戒占者当如是也未光谓匪孚【本义】　问九五萃有位以阳刚居中正当萃之时而居尊位又安有匪孚先生曰此言有位而无德则虽萃而不能使人信故人有不信当脩其元永贞之德而后悔亡也　问萃九五一爻亦似甚好而反云有位志未光也是如何先生曰见不得读易似这様且恁地解去若强说便至凿了【并语録】
　　东莱吕氏曰或问萃九五匪孚元永贞传曰苗民逆命帝乃诞敷文德舜德非不至也葢有逺近昏明之异故其归有先后岂苗虐腥闻有所格絶而气不通感乎答曰政当看舜德已至犹自反之意不必深问苗民所以未格【别集】
　　上六赍咨涕洟无咎象曰赍咨涕洟未安上也
