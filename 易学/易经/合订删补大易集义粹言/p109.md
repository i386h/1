<!-- { "loadSidebar": true } -->
　　新安朱氏曰九四居股之上脢之下又当三阳之中心之象咸之主也心之感物当正而固乃得其理今九四乃以阳居隂为失其正而不能固故因占设戒以为能正而固则吉而悔亡若憧憧往来不能正固而累于私感则但其朋类从之不复能及逺矣感害言不正而感则有害也【本义】　往来是感应合当有底憧憧是私感应自是当有只是不当私感应耳　问贞吉悔亡易传云贞者虚中无我之谓本义云贞者正而固不同何也曰某寻常解经只要依训诂説字如贞字作正而固仔细玩索自有滋味若晓得正而固则虚中无我亦在里面又问憧憧往来朋従尔思莫是此感彼应憧憧是添一个心否曰往来固是感应憧憧是一心方欲感他一心又欲他来应如正其义便欲谋其利明其道便欲计其功又知赤子入井之时此心方惕要去救他又欲他父母道我好这便是憧憧底病　或説贞吉悔亡憧憧往来朋従尔思云一往一来皆感应之常理也加憧憧焉则私矣此以私感彼以私应所谓朋従尔思非有感必通之道矣先生然之又问往来是心中憧憧然往来犹言往来于怀否曰非也下文分明説日往则月来月往则日来寒往则暑来暑往则寒来安得为中心之之往来伊川説微倒了所以致人疑一往一来感应之常理也自然如此又问是憧憧于往来之间否曰亦非也这个只是对那日往则月来底説那个是自然之往来此憧憧者是加私意不好底往来憧憧只是加一个忙廹底心不能顺自然之理犹言助长正心与计获相似方往时又便要来方来时又便要往只是一个忙又曰方做去时是往后面来底是来如人耕种下种是往少间禾生是来　问憧憧往来如霸者以私心感人便要人应自然往来如王者我感之也无心而感其应我也无心而应周徧公溥无所私系是如此否曰也是如此又问此以私而感恐彼之应者非以私而应只是应之者有限量否曰也是以私而应如自家以私惠及人少间被我之惠者则以我为惠不被我之惠者则不以我为惠矣王者之感如王用三驱失前禽去者不以为恩获者不以为怨如此方是公正无私心又问天下何思何虑人固不能不思虑只是不可加私心欲其如此否曰也不曾教人不得思虑只是道理自然如此感应之理本不消思虑空费思量空费计较空费安排都是枉了元无益于事只顺其自然而已　憧憧往来自不妨如暑往寒来日往月来皆是常理只着个憧憧字便閙了　或问易传説感应之理谓凡有动皆为感感则必有应所应复为感所感复有应如何曰如日往则感得那月来月往则感得那日来寒往则感得那暑来暑往则感得那寒来一感一应一往一来其理无穷感应之理是如此曰此以感应之理言之非有情者云有动皆为感似以有情者言曰父慈则感得那子愈孝子孝则感得那父愈慈其理亦只一般　器之问程子説感通之理曰如昼而夜夜则复昼循环不穷所谓一动一静互为其根皆是感通之理木之问所谓天下之理无独必有对便是这话否曰便是天下事那件无对来隂与阳对动与静对一物便与一理对君可谓尊矣却便与民对人説棊槃中间一路无对某説道便与许多路为对因举寒往则暑来暑往则寒来与屈伸消长之説邵氏击壤集云上下四方谓之宇古往今来谓之宙因説易咸感处伊川説得未备往来自还他有自然之理惟正静为主则吉而悔亡至于憧憧则私意为主而思虑之所及者朋従所不及者不朋従矣是以事未至则迎之事已过则将之全掉脱不下今人皆病于无公平之心所以事物之来少有私意杂焉则陷于所偏重矣【并语録】
　　东莱吕氏曰九四居感之中正是心虚中虚感应之大者所以咸之一卦九四之爻最大贞之一字最好看伊川云贞者虚中无我之谓虚中无我四字固是贞只认此四字但识虚中无我又不识贞字贞之一字果到虚中无我地位方见在易谓之贞在大学谓之正心此心一正则其所感者无有壅遏之患自然无往不吉而悔自亡若夫憧憧往来之人心既不正则往来不息乍形乍灭乍起乍伏本心既失己是私心则是随其朋类方始思得此思却有限量有思则有无思则无若到贞吉悔亡则穷天下之事无不感通系辞于九四一爻推广何思何虑一章指教学者何思何虑当如伊川説然前説皆是心之正体未曾説下手处至于屈伸相感止以崇徳也却是下手处象曰贞吉悔亡未感害也憧憧往来未光大也所以贞吉悔亡由其思不出位未为外物所诱故正正者其良心良知之所在固无交感之害也局于小智憧憧起伏所以未光大以其无所有之光大反逐于物而私应蔽之盖心本光大至此则光大皆不见【易説】
　　九五咸其脢无悔象曰咸其脢志末也
　　伊川先生曰九居尊位当以至诚感天下而应二比上若系二而説上则偏私浅狭非人君之道岂能感天下乎脢背肉也与心相背而所不见也言能背其私心感非其所见而説者则得人君感天下之正而无悔也　戒使背其心而咸脢者为其存心【一作志】浅未系二而説上感于私欲也【并易传】
　　横渠先生曰九五处恱之中未免偏系之弊故不能感人心而曰【一无曰字】咸其脢惟圣人然后能感人心也【易説】
　　山杨氏曰脢背肉也无思无虑故无悔然而非不为也不能而已与所谓寂然不动者异矣居得尊位比上而不能通天下之故则其志末矣非为上之道也【易説】
　　兼山郭氏曰辅嗣云脢者心之上口之下盖下之无憧憧之心上之无滕口之説可以无悔而已方其论天地之感万物圣人之感人心于脢也何所取哉【易説】
　　白云郭氏曰子夏传曰在脊曰脢盖感于不思不动之地其道优矣是以无悔然不能舍脢之感而志夫体之大全未足以尽君人之道故曰志末也君人之道如之何感人心而天下和平是也【易説】汉上朱氏曰九五有伏艮下感六二艮为背脢郑康成曰背脊肉也虞翻陆震刘牧同易传曰与心相背而不见者也故曰咸其脢九五得尊位背其私心以中正相感感非其所见而説者则得人君感天下之正而无悔故曰咸其脢无悔然于感之义犹有未尽者九五比于上六也卦以初为本上为末有所志则私矣虽志于末未为无所系也尽感之义者其惟去其所志虚中无我万物自归乎故圣人立象尽意又系之辞以明之也张载曰六爻皆以有应不尽卦义【易传】　又曰有因前爻之动以为象者如咸九五咸其脢明夷之二夷于左股【丛説】新安朱氏曰脢背肉在心上而相背不能感物而无私系九五适当其处故取其象而戒占者以能如是则虽不能感物而亦可以无悔也志末谓不能感物【本义】
　　东莱吕氏曰九五咸其脢大抵为学最要识向背若任私心而行私心所喜则感不喜则不感所见者感所不见者不感如此则所感浅狭六五虽咸其脢然所感不大止无悔而已曷足为咸感之人君哉故象言志末也【易説】
　　上六咸其辅颊舌象曰咸其辅颊舌滕口説也
　　伊川先生曰上隂柔而説体为説之主又居感之极是其欲感物之极也故不能以至诚感物而发见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也　惟至诚为能感人乃以柔説腾于口舌言説岂能感于人乎【并易传】
　　蓝田吕氏曰脢与辅颊舌居心之上皆末也脢无情以无悔辅颊舌感不以诚而以言者也
　　山杨氏曰兊三索而得女则上六兊之主也兊为口舌故咸其辅颊舌居感之终兊之上説之至也以説感人是滕口説而已非感人之道也然不言凶咎者以説感人未至于凶咎故也【易説】
　　兼山郭氏曰易称近取诸身独咸艮二卦言之为详而其成终者特异岂非咸极于説而艮终于止而已邪观艮其辅言有序为可知矣【易説】
　　白云郭氏曰先人曰易称近取诸身独咸艮二卦言之为详而其成终者特异岂非咸极于説而艮终于止而已邪观艮其辅言有序为可见矣雍曰咸之六爻莫善于脢莫不善于颊舌口舌感人小人之道也故中庸言声色之化民末矣是以圣人不为也然咸之道以身观之以男女观之以圣人和平天下观之以天地万物观之皆可得而见特举其至近而易明者则莫若人之一身也故六爻取象如此【易説】
　　汉上朱氏曰干为首兊外为口内为舌艮止也兊説也上六兑感艮口动而上止者辅也辅上颔也九三干艮感兑在首而説见于外面颊也兊口动而内见者舌也上三相感不离于辅颊舌三者而已不能以至诚感物徒发见于言语之间至于舌弊而不已者也滕王昭素作腾腾传也上三相应腾口之象兊为説故曰腾口説也【易传】
　　新安朱氏曰辅颊舌皆所以言者而在身之上上六以隂居説之终处感之极感人以言而无其实又兊为口舌故其象如此凶咎可知【本义】
　　东莱吕氏曰至诚方能感人上六以隂柔居卦之终专以口舌感人譬之巧言如簧其口虽不能辨其心终不感且如二帝未尝无典谟其所以感人者乃在典谟之外三王未尝无训诰其所以感人者乃在训诰之外孔子未尝无答问其所以感人者乃在荅问之外若无诚意而徒有典谟训诰荅问未免为滕口説也【易説】

　　合订删补大易集义粹言卷三十五
<经部,易类,合订删补大易集义粹言>
　　钦定四库全书
　　合订删补大易集义粹言卷三十六
　　头等侍卫纳喇性徳编
　　【巽下震上】
　　伊川先生曰恒序卦夫妇之道不可以不久也故受之以恒恒久也咸夫妇之道夫妇【一有之道字】终身不【一有可字】变者也故咸之后受之以恒也咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少为深切论尊卑之叙则长当谨正故兑艮为咸而震巽为恒也男在女上男动于外女顺于内人理之常故为恒也又刚上柔下雷风相与巽而动刚柔相应皆恒之义也【易传】
　　东莱吕氏曰震以长男在上巽以长女在下故夫先妇后男上女下理之常也大抵易合者必易离君子之交淡若水小人之交甘若醴君子淡以成小人甘以坏且如闾巷之交其初非不欲常其终必变者何哉以其不知久敬之道也凡人之交际皆然【易説】
　　恒亨无咎利贞利有攸往
　　伊川先生曰恒者常久也恒之道可以亨通恒而能亨乃无咎也恒而不可以亨非可恒之道也为有咎矣如君子之恒于善可恒之道也小人恒于恶失可恒之道也恒所以能亨由贞正也故云利贞夫所谓恒谓可恒久之道非守一隅而不知变也故利于攸往惟其有往故能恒也一定则不能恒矣又常久之道何往不利【易传】
　　白云郭氏曰咸恒二卦六爻刚柔皆应而名义不同者咸以男下女交感之义也恒男上女下夫夫妇妇之常道也交感时焉而已故曰取女吉夫夫妇妇可久之道也故曰恒久也其道可久斯无不通无不通则无过举内利以固外利以行此其所以为恒也王辅嗣曰恒而亨以济三事也后之诸儒竟分三事其説不一然恒之卦辞止有二义辅嗣误以为三以彖观之恒亨无咎利贞一也久于其道之谓也利有攸往一也终则有始之义也久于其道天地同也终则有始日月四时同也是孔子以为二义也【易説】
