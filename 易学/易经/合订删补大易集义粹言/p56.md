<!-- { "loadSidebar": true } -->
　　伊川先生曰谦序卦有大者不可以盈故受之以谦其有既大不可至于盈满必在谦损故大有之后受之以谦也爲卦坤上艮下地中有山也地体卑下山髙大之物而居地之下谦之象也以崇髙之德而处卑下谦之义也【易传】
　　谦亨君子有终
　　伊川先生曰谦有亨之道也有其德而不居谓之谦人以谦巽自处何往而不亨乎君子有终君子志存乎谦巽达理故乐天而不竞内充故退让而不矜安履乎谦终身不易自卑而人益尊之自晦而德益光显此所谓君子有终也在小人则有欲必竞有德必伐虽使勉慕于谦亦不能安行而固守不能有终也【易传】　他卦皆有悔凶咎唯谦未尝有它卦有待而亨唯谦则便亨【罗氏拾遗】
　　白云郭氏曰系辞曰劳而不伐有功而不德厚之至也故谦为不居其德之称德且不居则富贵崇髙皆余事矣孔子不居圣顔渊愿无伐善无施劳之谓也然有德而不居亨在其中矣小人矜能伐功日损之道君子德日进而谦不已是有终也然一盈而有四害一谦而有四益是以君子拳拳而弗失之矣【易说】
　　新安朱氏曰谦者有而不居之义止乎内而顺乎外谦之意也山至髙而地至卑乃屈而止于其下谦之象也占者如是则亨通而有终谓先屈而后伸也【本义】　谦便能亨又为君子有终之象【语録】东莱吕氏曰易六十四卦皆有凶爻此卦六爻无凶以能谦故也大凡学者要看谦卦当味伊川两句曰达理则乐天而不竞内充故退让而不矜此两句乃入谦道之门盖天命所在自有定分初无一毫加损君子达其理则知求胜者徒然耳要之初无増损于其间也人惟中无所有则必夸人以为有譬如贫贱者恐人轻其贫贱必外以富有自夸无文学者恐人轻其无文学必外以词采自实有者却不如此【易説】
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　康节先生渔樵对问人有祷鬼神而求福者福可祷而求邪求之而可得邪敢问其所以曰语善恶者人也祸福者天也天道福善而祸淫鬼神其能违天乎自作之咎固难逃矣天防之灾禳之奚益修德积善君子常分安有余事于其间哉樵者曰有为善而遇祸有为恶而获福者何也渔者曰有幸与不幸也幸不幸命也当不当分也一命一分人其逃乎曰何谓分何谓命曰小人之遇福非分也有命也当祸分也非命也君子之遇祸非分也有命也当福分也非命也【邵子外书】
　　明道先生曰易言天亦不同如天道亏盈而益谦此通上下理亦如此天道之运亦如此如言天且不违况于人乎况于鬼神乎此直谓形而上者言以鬼神为天地矣【谢显道録】
　　伊川先生曰济当为际此明谦而能亨之义天之道以其气下际故能化育万物其道光明下际谓下交也地之道以其处卑所以其气上行交于天皆以卑防而亨也　以天行而言盈者则亏谦者则益日月隂阳是也以地势而言盈满者倾变而反陷卑下者流注而益増也　鬼神谓造化之迹盈满者祸害之谦损者福祐之凡过而损不足而益者皆是也　人情疾恶于盈满而好与于谦巽也谦者人之至德故圣人详言所以戒盈而劝谦也　谦为卑巽也而其道尊大而光显自处虽卑屈而其德实髙不可加尚是不可逾也君子至诚于谦恒而不变有终也故尊光【并易传】
　　横渠先生曰止于下故光明　人乐尊之故光而不揜志下于人故人不能加天以广大自然取贵人自要尊大须意我固必欲顺己尊己又说己之情此所以取辱取怒也谦尊而光卑而不可逾夫尊者谦则更光卑者已谦又如何逾之此天德至虚者焉以其能谦故尊而益光卑又无人可逾盖已谦矣复如何逾越也谦天下之良德【并易説】
　　蓝田吕氏曰谦持盈若不足也艮以阳下坤之隂而有止所谓天道下济而光明者也坤以隂而居艮之上地道卑而上行者也谦道虽主于自下然不可以不执中尊者之谦有所止则光夷王下堂而见诸侯是太不自尊而无所止招辱而已不足光也卑者之谦不可为物之所逾庶人召之役则往役可也召之见则往见不可也可召而见是在卑而可逾也以谦下人无有不亨尊卑之谦不失乎中惟君子为能终之
　　山杨氏曰谦也者致恭以存其位也故髙而不危满而不溢君子所以有终也自天道下济而下谦亨之道也夫谦德之柄也君子执之以为礼德盛道尊而不居厚之至也故自下而人髙之自后而人先之所以尊而光卑而不逾也【易説】
　　兼山郭氏曰山非不髙也地非不卑也髙者下下卑者上行谦之道也山在地上则为剥杀瘦之象也山在地中则为谦畜德之象也是故满则招损谦则得益自然之理也天道下济而光明者艮也地道卑而上行者坤也天之亏益日月是也地之变流山河是也鬼神害福吉凶是也人之好恶得失是也故劳而不伐有功而不德有若无实若虚其谦亨之谓乎故在尊而光在卑而不可逾惟君子能终之【易说】
　　白云郭氏曰先人曰天之亏盈日月是也地之变流山河是也鬼神害福吉凶是也人之好恶得失是也以此居尊则益光以此居卑则不可逾故惟有德君子能终之伊川曰以地势而言则盈满者倾变而反陷卑下者流注而益増也雍曰四者非天地鬼神人有心如是其道自然如此故皆曰道艮之一阳即有天道下济之象【易说】
　　汉上朱氏曰复三变剥四变皆成谦彖辞以剥上九言之者在上而降下者谦也处下而能卑者常也未足以尽谦之义上九降三六三升乎上此谦所以亨也尊卑相去其位不同于是情暌势隔上下不能通尊者既屈卑者获伸然后上下交而功勲成矣以天地言之天道下济地道上行万物化生其道光明而所以光明者阳济乎隂也非谦亨乎曰济曰光明者坎象也此以剥之上九六三升降言谦亨也天阳地隂鬼神者天地之大用人也者参天地而行鬼神者也天地也鬼神也人也以分言之则殊以理言之则一故观日月之进退则知天道之亏盈矣观山川之髙卑则知地道之变流矣观人事之得丧则知鬼神之祸福矣观物论之取舍则知人情之好恶矣变祸为害者言不利也是数者无不以盈为去以谦为尚九在上盈也三往损之则为亏盈为变盈为祸盈为恶盈三在下谦也九来益之为益谦为流谦为福谦为好谦流之者坎也益之福之好之者阳也此再以上九六三论盈虚之理明谦也九三自上位降而言之则尊而光天道下济是也自九三卑位言之则卑而不可逾山在地中是也谦之为德其至矣乎所处尊矣道则弥光也所执卑矣而德则弥尊也君子观诸天地騐诸幽明故处卑而不争居尊而能降愈久而不厌乃能有终故曰君子有终此再以九三言君子体谦而终也上者外卦之终三者内卦之终也以卦气言之小寒也故太准之以少【易传】
　　屏山刘氏曰圣人明为善之大端使人向焉而不诱人以利心苟有冀焉不如其己【谓人之为善苟有所希冀不如己之不为也】谦者盛德之事也易但言其终吉而已安而行之尊而光卑而不可逾言之法也有曰自下者人髙之自后者人先之意同言异病行之有冀是计効课功也利心存焉出于矫激反悖其性有所歆慕益乱其眞故无利心而为恶其恶可移有利心而为善其善日隳大躁静其容大辨讷其口贪倚亷为地佞假眞为媒非无善迹也利心存焉泯泯棼棼多见资吾术借圣言以济其私者矣周公吐哺握髪谦之至也岂以此来天下之士而沽一时之名乎非也何为拳拳勤勤若是邪成其己也易曰谦以自牧谦之妙用也周公所行安有利心哉【屏山文集】
　　新安朱氏曰谦亨言谦之必亨变谓倾壊流谓聚而归之人能谦则其居尊者其德愈光其居卑者人亦莫能过此君子所以有终也【本义】　变盈流谦扬子云言山杀瘦泽増髙此是説山上之土为水漂下来山便瘦泽便髙　亏盈益谦是自然之理鬼神言害言福是有些造化之柄　问鬼神是
　　造化之迹既言天地之道又言鬼神何邪先生云天道是就寒暑往来上説地道是就地形髙下上説鬼神是就祸福上説各自主一事而言耳　谦之为义不知天地人鬼何以皆好尚之盖太极中本无物若事业功劳又于我何有观天地生万物而不言所利可见矣　谦尊而光卑而不可逾以尊而行谦则其道光以卑而行谦则其德不可逾尊对卑言伊川以谦对卑説非是但圣人九卦又引天道亏盈而益谦地道变盈而流谦此是説卦体【语録】
　　东莱吕氏曰圣人言天地鬼神人道无不好谦然人多不能好谦何也不能舍己故也不能舍己则好胜人之心生欲求其尊必自髙大欲求其光明必自露欲求其不可逾者必自髙抗不知求尊者当自下求髙明者当自隠求不可逾者当自卑谦尊而光卑而不可逾常人之所谓谦乃易之所谓尊而光也常人之所谓卑乃易之所谓不可逾也君子之终者君子能达谦之理至于终吉也【易説】
　　象曰地中有山谦君子以裒多益寡称物平施
　　明道先生曰谦者治盈之道故曰裒多益寡称物平施【刘绚师训】
　　伊川先生曰地体卑下山之髙大而在地中外卑下而内蕴髙大之象故为谦也不云山在地中而曰地中有山言卑下之中蕴其崇髙也若言崇髙蕴于卑下之中则文理不顺诸象皆然观文可见君子以裒多益寡称物平施君子观谦之象山而在地下是髙者下之卑者上之见抑髙举下损过益不及之义以施于事则裒取多者増益寡者称物之多寡以均其施与使得其平也【易传】　谦君子所以有终故不言吉裒取其多而増益其寡天理也【罗氏拾遗】
　　横渠先生曰隠髙于卑谦之象也　易大象皆是实事卦爻小象则容有寓意而已言风自火出家人家人之道必自烹饪始风风也教也盖言教家人之道必自此始也又如言木上有水井则明言井之实事也又言地中有山谦夫山者崇髙之物非谦而何多者寡者皆量宜下之【并易说】
　　山杨氏曰地中有山谦髙者下之谦之象也多者裒之寡者益之是谓称物均一无偏陂之私是谓平施盖取亏盈益谦之义【易説】　理一而分殊故圣人称物而平施之兹所以为仁之至义之尽也何谓称物逺近亲踈各当其分所谓称也何谓平施所以施之其心一焉所谓平也【与伊川书附西铭解】兼山郭氏曰天之道其犹张弓乎髙者抑之下者举之有余者损之不足者补之天之道损有余补不足人之道损不足以奉有余故非谦也裒多益寡德之盛也称物平施礼之功也故孔子曰德言盛礼言恭谦也者致恭以存其位者也【易説】
　　白云郭氏曰谦地类也故象以地见其义地卑而山髙理之常也今地在上益之也山在下损之也非以山居地中为山谦也乃以地谦而致益也是为变盈流谦之义裒多益寡者损有余补不足之道也称物平施者裒多益寡之道也裒多益寡见于彼者也称物平施行乎此者也天地鬼神莫不皆然故君子法之以此此君子有为之道【易说】汉上朱氏曰裒郑荀诸儒读作捊取也字书作掊山在地中则髙者降而下卑者升而上髙卑适乎刘表曰谦之为道降己而升人者也以象考之上三隂多也下二隂寡也艮为手掊也故君子取有余益不足以贵下人则贵贱平矣以财分人则贫富平矣以德分人则贤不肖平矣然物之不齐物之情也所谓平者非漫无尊卑上下差等也称物而施适平而止平者施之则也坎为水天下之平施者无若水也【易传】
