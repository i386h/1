<!-- { "loadSidebar": true } -->
　　白云郭氏曰前章自作易生蓍终于性命而止此章复因性命之説而详言之以见易之爲书所以能至于命者以本乎性命之理故也性命之理即天地人之道也性命本一故中庸言天命之谓性孟子言君子不谓性命因天地人而言之则天道之谓命人道之谓性于是乎有别矣是以隂阳柔刚仁义各异其名也隂阳者天之二道也柔刚者地之二道也仁义者人之二道也天地人之道各二所谓三才两之也易能兼三才则皆兼其两之之道此易之画所以六而后成卦也然则文王之重不得不作矣盖出于三才自然非文王之私意也自六画成卦而后三才隂阳之位具于是乎迭用柔刚之爻以居之则变化见矣故曰六位而成章也章者变化之道明见之谓也分隂分阳非谓立天之道隂阳也言三才二道皆一爲隂一爲阳见于六位也迭用柔刚非谓立地之道柔刚也言三才隂阳分爲六画迭以九六柔刚居之也故三才二道不兼九六言之则曰六画兼明九六柔刚而后谓之六位是以六画成卦但有其象而已至六位成章而后道大明也方包牺未分三才隂阳故卦止三画文王重之以备三才隂阳故六画具由此言之则三画之道不爲不足六画之道不爲有余孔子言立天立地立人言包牺之道也言隂阳柔刚仁义言文王之道也包牺立其始文王成其终孔子明其终始三圣人实出于一心是爲同道道同故其书同一圣人不作则斯道不明后世不复有闻矣【易説】
　　汉上朱氏曰説位画有六而后有变动也易有太极太虚也隂阳者太虚聚而有气也柔刚者气聚而有体也仁义根于太虚见于气体而动于知觉者也自万物一源观之谓之性自禀赋观之谓之命自通天地人观之谓之理三者一也圣人将以顺性命之理故分一而爲三曰隂阳曰刚柔曰仁义以立天地人之道盖互见也易兼三才而两之六画而成卦成卦则三才合而爲一知隂阳刚柔仁义同源于太虚则知性知天道曰隂阳地道曰刚柔人道曰仁义则知命知仁义即天之隂阳地之柔刚则知性命之理不顺乎性命之理而行之将何所逃于天地之间乎然道有变动故分隂分阳迭用柔刚以位分之一三五阳也二四六隂也以卦分之干震坎艮阳也坤巽离兊隂也以十日分之甲丙戊庚壬阳也乙丁己辛癸隂也所谓分隂分阳也八卦相荡五行更王上下无常周流六虚所谓迭用柔刚也分隂阳用柔刚者仁义也以人而用天地也诚知乎此则德胜于气性命于德气之昏明不足以蔽之至于尽性而配天地矣太曰立天之经曰隂与阳形地之纬曰纵与横表人之行曰晦与明凖卦之三才六画也【易传】
　　新安朱氏曰兼三才而两之緫言六画又细分之则隂阳之位间杂而成文章也【本义】　圣人作易只是要发挥性命之理模冩那个物事下文所説隂阳刚柔仁义便是性中有这个物事顺性命之理只是要发挥性命之理　问兼三才如何分曰以一卦言之上两画是天中两画是人下两画是地两卦各自看则上与三是天五与二爲人四与初爲地问以八卦言之则九三者天之阳六三者天之隂九二者人之仁六二者人之义初九者地之刚初六者地之柔不知是否曰恁地看也得如上便是天之阳五便是人之仁二便是人之义四便是地之柔初便是地之刚　问立天之道曰隂阳道理也隂阳气也何故以隂阳爲道曰形而上者谓之道形而下者谓之器明道以爲须着如此説然器亦道道亦器也道未尝离乎器道亦只是器之理如这交椅是器可坐便是交椅之理人身是器语言动作便是人之理理只在器上理与器未尝相离所以一隂一阳之谓道曰何谓一曰一如一阖一辟谓之变只是一隂了又一阳此便是道寒了又暑暑了又寒这道理只循环不已维天之命于穆不已万古只如此　立天之道曰隂与阳是以气言立地之道曰柔与刚是以质言立人之道曰仁与义是以理言　隂阳是阳中之隂阳刚柔是隂中之隂阳　问仁是柔如何却属乎刚义是刚如何却属乎柔曰盖仁本是柔底物事发出来却刚但看万物发生便自恁地奋迅出来有刚底意思义本是刚底物事发出来却柔但看万物肃杀时便恁地收敛憔悴有柔底意思如人春夏间阳胜却有懈怠处秋冬间隂胜却有健实处又问子云君子于仁也柔于义也刚如何曰仁体柔而用刚义体刚而用柔　兼贯通也通贯是理本如此两之者隂阳刚柔仁义也　兼三才而两之初刚而二柔三仁而四义五阳而六隂两之如言加一倍本是一个又各加一个爲两　隂阳刚柔仁义看来当曰义与仁当以仁对阳仁若不是阳刚如何做得许多造化义虽刚却主于收敛仁却主发舒这也是阳中之隂隂中之阳互藏其根之意且如今人用赏罚到赐与人自是无疑便做将去若是刑杀时便迟疑不肯果决这见得阳舒隂敛仁属阳义属隂处　问分隂分阳迭用柔刚隂阳柔刚只是一理兼而举之否曰然【并语録】　盖尝论之阳主进而隂主退阳主息而隂主消进而息者其气强退而消者其气弱此隂阳之所以爲柔刚也阳刚温厚居东南主春夏而以作长爲事隂柔严凝居西北主秋冬而以敛藏爲事作长爲生敛藏爲杀此刚柔之所以爲仁义也以此观之则隂阳刚柔仁义之位岂不晓然而彼子云之所谓于仁也柔于义也刚者乃自其用处之末流言之盖亦所谓阳中之隂隂中之阳固不妨自爲一义但不可以杂乎此而论之耳向日妙湛盖尝靣禀易中卦位义理层数甚多自有次第逐层各是一个体面不可牵强合爲一説学者须是旋次理防理防上层之时未要搅动下层直待理防得上层都透彻了又却轻轻揭起下层理防将去当时虽似迟钝不快大意然积累之久层层都了却自见得许多条理千差万别各有归着岂不快哉若不问浅深不分前后混成一块合成一説则彼此相妨令人分防不下徒自纷纷成卤莽矣此是平生读书已试之效不但读易爲然也　前书所论仁义礼智分属五行四时此是先儒旧说未可轻诋今者来书虽不及之然此大义也或恐前书有所未尽不可不究其説盖天地之间一气而已分隂分阳便是两物故阳爲仁而隂爲义然隂阳又各分而爲二故阳之初爲木爲春爲仁阳之盛爲火爲夏爲礼隂之初爲金爲秋爲义隂之极爲水爲冬爲智盖仁之恻隐方自中出而礼之恭敬则已尽发于外义之羞恶方自外入而智之是非则已全伏于中故其象类如此非是假合附防若能黙防于心便自可见元亨利贞其理亦然文言取类尤爲明白非区区今日之臆说也五行之中四者既各有所属而土居中宫爲四行之地四时之主在人则爲信爲眞实之义而爲四德之地众善之主也盖天人一物内外一理流通彻贯初无间隔若不见得则虽生于天地间而不知所以爲天地之理虽有人之形貌而不知所以爲人之理也故此一义切于吾身比前数段尤爲要非但小小节目而已也【并荅袁机仲书】
　　右第二章
　　天地定位山泽通气雷风相薄水火不相射八卦相错数徃者顺知来者逆是故易逆数也
　　康节先生曰数往者顺若顺天而行是左旋也皆已生之卦也故曰数往也知来者逆若逆天而行是右行也皆未生之卦也故云知来也夫易之数由逆而成矣此一节直解图意若逆知四时之谓也【观物外篇】伊川先生曰易八卦之位元不曾有说先儒以谓干位西北坤位西南言乾坤任六子而自处于无爲之地此説故无义理风雷山泽之类便是天地之用岂天地外别有六子如人生六子则有各任以事而父母自闲风雷之类于天地间如人身之有耳目手足便是人之用也岂可谓手足耳目皆用而身无爲乎【附刘元承手编】
　　横渠先生曰数往者顺知来者逆是故易逆数者如孟子曰茍求其故则千歳之日至可坐而致也【易説】龟山杨氏曰扬子云作太元只据他立名便不是既定却三方九州二十七部八十一家不知如何相错得八卦所以可变而爲六十四者只爲可相错故可变耳惟相错则其变出于自然也【余杭语録】广汉张氏曰自太极生两仪两仪生四象四象生八卦故八卦者乃圣人阐其神明之德以示人者也是以天运乎上地处乎下此天地定其位也山之杀瘦泽之增肥此山泽通气也雷之震惊至于拔山风之鼓舞至于振海各恃其功故曰相薄火之炎上其性燥水之流下其性湿不可相近故曰相射此丽于有形渉于有数其势若不相悖者也及夫圣人作易乾坤交通而天地之位或上或下艮兊相与而山泽之气或止或恱以至震巽合而雷风迭用坎离济而水火成功此八卦相错而六十四卦三百八十四爻可以穷造化之大测鬼神之幽逆而推之则四象两仪与夫太极之逺可坐而致也大抵天下之事数徃者顺知来者逆故善作乐者必求之于无声欲制礼者必求之于太始易之于天下皆逆数以察其来故易逆数也逆如逆暑逆寒之谓豫爲之主者也【易説】
　　白云郭氏曰天地之位定然后山泽雷风水火相与爲用或异体而交通或同气而相薄或不相入而爲用此八卦所以必相错之道也八卦不相错则道虽立而不及于用是以圣人重之重而后可以数往知来人之道数往者顺而易知来者逆而难易之逆数未见其难者非止卜筮之用盖由其道之始必知其道之终也是亦原始可以要终知微知彰之义故孔子以知几爲神众人独知卜筮而已【易説】
　　汉上朱氏曰天地定位干上坤下也山泽通气艮兊以三相易也雷风相薄震巽以初相易也日月不相射坎离以中相易也虞翻曰射厌也坎离水火不相厌坎戊离己月三十日一防于壬故不相厌也伏羲氏之画卦也乾坤定上下之位坎离列左右之门震与巽爲偶艮与兊相配震离兊干天之四象也巽坎艮坤地之四象也八卦相错乾坤相易生六十四卦干自震而左行坤自巽而右行数往者以顺而数知来者以逆而知邵雍曰数徃者顺顺天而行左旋也皆已生之卦也知来者逆逆天而行右行也皆未生之卦也夫易之数由逆而成矣逆者犹逆四时之比盖圣人将言易故先説易之本易逆数也故六爻自下而起太曰南北定位东西通气万物错乎其中凖八卦也【易传】水雷山干也火风泽坤也雷风相薄山泽通气水火不相射乾坤不相离也天地之撰物者如此而万物皆有乾坤六子之象观乎物则神明之德见矣故易之六爻变化必隂阳合德而刚柔有体其立法制器亦然【丛説】
　　新安朱氏曰邵子曰此伏羲八卦之位干南坤北离东坎西兊居东南震居东北巽居西南艮居西北于是八卦相交而成六十四卦所谓先天之学也　起震而歴离兊以至于干数已生之卦也自巽而歴坎艮以至于坤推未生之卦也易之生卦则以干兊离震巽坎艮坤爲次故皆逆数也【并本义】问山泽通气只爲两卦相对所以气通曰泽气
