<!-- { "loadSidebar": true } -->
　　伊川先生曰泽无水困乏之象也君子当困穷之时既尽其防虑之道而不得免则命也当推致其命以遂其志知命之当然也则穷塞祸患不以动其心行吾义而已茍不知命则恐惧于险难陨获于穷戹所守亡矣安能遂其为善之志乎【易传】
　　横渠先生曰升而不已必困故受之以困困于险下柔不自振非穷而能亨致命遂志者也【易説】
　　蓝田吕氏曰泽以润物为功今无水者功将安施困之象也推其穷之所由致而不可得此之谓致命致穷尽也知其无可奈何而安之此之谓遂志遂不挠也命虽不遂其志不挠也
　　白云郭氏曰泽水一物也语其为功利之名曰泽论其为功利之物则曰水也故泽必资水而利万物泽无水则困而无以资物矣君子得位而后能泽加于民无位则困而穷处矣君子知命者也当其困也岂复怨天尤人哉一归之天命而已故孔子曰道之将行也与命也道之将废也与命也而孟子亦曰行止非人所能为也吾之不遇鲁侯天也则孔孟之困皆致之天命而无怨也遂志者君子所志者道道不以困穷而变穷亦是道也通亦是道也故孔子曰用之则行舍之则藏遂志也孟子曰穷则独善其身达则兼善天下亦遂志也遂志是以不失其所亨也【易説】
　　汉上朱氏曰泽所以説万物者水也泽无水则泽道困矣然水在泽下未尝不通也君子处困窒之时泽不及物矣推致其所以然者命也巽为命命者消息盈虚之理君子听命固穷自遂其刚大之志夫居下而无忧者则思不逺处身而常逸者则志不广君子愤激自厉增益其所不能无若困之为速也易传曰虽阨穷而不动其心行吾义而已所以遂其为善之志也【易传】
　　新安朱氏曰水下漏则泽上枯故曰泽无水致命犹言授命言持以与人而不之有也能如是则虽困而亨矣【本义】　问泽无水困君子以致命遂志曰泽无水困君子道穷之时但当委致其命以遂吾之志而已致命犹送这命与他不复为我之有虽委致其命而志则自遂无囘屈伊川解作推致其命虽説得通然论语中致命字都是委致之致事君能致其身与士见危授命皆是此意授亦致字之意言将这命授与之也　致命是送命与他自家但遂志循义理都不管生死不顾身命犹言置生死于度外【并语録】
　　东莱吕氏曰君子以致命遂志人多谓困穷不能遂志往往言有其志而无其命此不能致其命者也故分命与志为两事而其志每为命之所妨是乌知命之极哉惟致其命而后知命然富贵而致命遂志者易穷困而致命遂志者难富贵则所为者成所欲者得命与志偶合而不见其相违人但见其偶合则遂以为眞合岂暇思其所以然哉惟困穷之时所为者不成所欲者不得其志每为命所妨正君子用力进步之地此致命遂志所以独言于困之象也【易説】
　　初六臀困于株木入于幽谷三岁不觌象曰入于幽谷幽不明也
　　伊川先生曰六以隂柔处于至卑又居坎险之下在困不能自济者也必得在上刚明之人为援助则可以济其困矣初与四为正应九四以阳而居隂为不正失【一作夫】刚而不中又方困于隂揜是恶能济人之困犹株木之不能防覆于物株木无枝叶之木也四近君之位在它卦不为无助以居困而不庇物故为株木臀所以居也臀困于株木谓无所庇而不得安其居居安则非困也入于幽谷隂柔之人非能安其所遇既不能免于困则益迷暗妄动入于深困幽谷深暗之所也方益入于困无自出之势故至于三岁不觌终困者也不觌不遇其所亨也　幽不明也谓益入昏闇自陷于深困也明则不至于陷矣【并易传】横渠先生曰处困者正乃无咎居非得中故幽而不明【易説】
　　蓝田吕氏曰初六以柔居下虽有正应为二所间臀困于株木系而坐之卑柔不得行也入于幽谷蔽于九二幽隂不得明也三歳一闰天道小变困者必通终正应未满三岁不可觌也
　　白云郭氏曰臀困内自困也困于株木外困于物也处困之初内不能自安外不能有行内外皆困而欲以柔济之则困益甚矣是以入于幽谷三岁不觌也幽谷不明之所愈不能自安至于三岁之久无所见焉又不若困于株木之有物也既困于株木而处之非其道故有入于幽谷三岁不觌之象虽九四为应方且自困不能庇初故如株木不能庇物也然则处困之道何如唯脩德以致命遂志而已【易説】
　　汉上朱氏曰四否艮在上体之下为臀巽木兑金伤之为株木困寒露节也与大过枯杨同象大过小雪之气也四阳居隂不安其居臀困于株木者也初六柔而不正困于坎底妄动求济于四不知四刚不中不安其居臀困于株木岂能济人之困哉初既失援迷谬自四反二二又深陷犹入于幽谷也艮为山坎为水水注山谿间为谷坤为防晦入于幽谷也入于幽谷穷困益甚无自出之势故三岁不觌于四干为岁初觌四历三爻三岁也私见曰觌见之不正也三离目不正觌也初出不知四之困入不知谷之幽晦而不明乎处困之道也初在坎下不明之象何谓处困之道安静自守是已【易传】　又曰困九月霜降气也故曰株木曰蒺藜蒺藜者秋成也大过十月小雪气也故曰枯杨生稊枯杨生华姤五月夏至气也故曰以包瓜瓜生于四月中气故也夬三月清明气也故曰苋陆夬夬苋陆三月四月生也【丛説】
　　新安朱氏曰臀物之底也困于株木伤而不能安也初六以隂柔处困之底居暗之甚故其象占如此【本义】　问臀困于株木如何先生曰在困之下至困者也株木不可坐臀在株木上其不安可知又问伊川将株木作初之正应不能庇他如何先生曰恐説臀字不去【语録】
　　九二困于酒食朱绂方来利用享祀征凶无咎象曰困于酒食中有庆也
　　伊川先生曰酒食人所欲而所以施惠也二以刚中之才而处困之时君子安其所遇虽穷戹险难无所动其心不恤其为困也所困者唯困于所欲耳君子之所欲者泽天下之民济天下之困也二未得遂其欲施其惠故为困于酒食也大人君子怀其道而困于下必得有道之君求而用之然后能施其所蕴二以刚中之德困于下上有九五刚中之君道同德合必来相求故云朱绂方来方来方且来也朱绂王者之服蔽膝也以行来为义故以蔽膝言之利用享祀享祀以至诚通神明也在困之时利用至诚如享祀然其德既诚【一作成】自能感通于上自昔贤哲困于幽逺而德卒升闻道卒为用者唯自守至诚而已征凶无咎方困之时若不至诚安处以俟命往而求之则犯难得凶乃自取也将谁咎乎不度时而征乃不安其所为困所动也失刚中之德自取凶悔何所怨咎诸卦二五以隂阳相应而吉唯小畜与困乃戹于隂故同道相求小畜阳为隂所畜困阳为隂所揜也虽困于所欲未能施惠于人然守其刚中之德必能致亨而有福庆也虽使时未亨通守其中德亦君子之道亨乃有庆也【并易传】
　　横渠先生曰困危之际【一作世】物思所附九二以刚居中正大人之吉上下交説不施聪明美物方至然未可有为故以祭则吉以征则凶征虽或凶于义无咎【易説】
　　蓝田吕氏曰九二九五皆揜于柔而无应然皆刚中以自守困而不失其所亨者也九二以阳居隂困而能谦为众之所致养故困于酒食为至尊之所下故朱绂方来朱者天子之服赤者诸侯之服也得天人之隂助故利用享人祀天神也居困之时虽有上下幽明之助自守则可不可以有行困而行其穷必凶无所咎也九五以阳居阳困而用壮虽处尊位不为下之所服从迫之以威而未听故劓刖困于赤绂谓诸侯也刚中守直久必信之故乃徐有説人虽未信天地鉴之故利祭地只祀天神也
　　白云郭氏曰曰困刚揜也谓九二之刚揜于二隂所以为困非止三之揜二也然九二刚中之大人困而不失其所亨者特君臣未遇天禄未食君子困于家食之际无饮食宴乐之奉而已其道不可得而困也朱绂王者之象九五之君方将以同德而来求则困于酒食非所患矣利用享祀者天下之至难致者君之求至难通者神之德而九二刚中之德至诚感物故无或不通以之待君之求则朱绂方来以之交神则利用享祀是其至诚之道无所感而不通也茍不知是道而欲妄进以求用则先自失其所亨凶之道也将谁咎乎中有庆者大人以道自任岂以口腹酒食为困哉葢酒食以见君臣相遇交际之道不得乎此虽如伊尹乐尧舜之道不过老死萃野而已终无享天心革夏正之事也是知酒食之间有天下之大庆存焉故需卦于九五言需于酒食而诗人于鹿鸣言燕乐葢一义也【易説】
　　汉上朱氏曰五动成震为稼二坎水往之为酒兑为口食也五不动二未可往困于酒食也酒食者人之所欲以施惠也朱绂亦谓九五也巽为股膝以上也干为大赤坤为黄赤黄为朱干为衣蔽乎膝上朱绂也九二刚中虽困于酒食而无所动其心则九五中正同德之君方来而相求共济天下之困故曰朱绂方来九五来然后诚意通于上下故利用享祀上六宗庙五动二往震为长子艮为门阙有升自门阙长子奉宗庙之象享献也祀者祭上下之通称兼下言也若二动求五虽以正行亦凶凶自取之无所咎也故曰征凶无咎困于酒食者唯无所动其心则中中则进退迟速审而后动往有庆矣庆者朱绂方来得其所欲之谓也阳为庆征凶戒之也有庆勉之也易传曰诸卦二五以隂阳相应而吉唯小畜与困乃厄于隂故同道相求小畜阳为隂所畜困阳为隂所揜也隂阳相应者自然相应也如夫妇骨肉分定也五与二皆阳爻以刚中之德同而相应求而后合如君臣朋友义合也【易传】
　　新安朱氏曰困于酒食厌饫苦恼之意酒食人之所欲然醉饱过宜则是反为所困矣朱绂方来上应之也九二有刚中之德以处困时虽无凶害而反困于得其所欲之多故其象如此而其占利以享祀若征行则非其时故凶而于义为无咎也【本义】朱绂赤绂若如伊川説使书传中説臣下皆是
　　赤绂则可诗中却有朱芾斯皇一句是说方叔于理又似不通某之精力只推得到这里　祭祀享祀想只説个祭祀无那自家活人却享它人祭之说　问困于酒食本义作餍饫于所欲是如何先生曰此是困于好底事在困之时有困于好事者有困于不好事者此爻是好爻当困时则为困于好事如感时花溅泪恨别鸟惊心花鸟本是好娱戏底物这时却人不好底意思是因好物而困也酒食餍饫亦如此又问象云中有庆也是如何先生曰他下面有许多好事在　问困之二五皆利用祭祀是如何先生曰他得中正又似取无应而心专一底意思【并语録】
　　六三困于石据于蒺藜入于其宫不见其妻凶象曰据于蒺藜乘刚也入于其宫不见其妻不祥也
