<!-- { "loadSidebar": true } -->
　　汉上朱氏曰益损之反益之六二即损之六五故其象同夫子曰辞也者各指其所之然异于损者六二受益者也虚中退托又顺从之九五自外来而益之或益之者益之者不一天下之善皆归之也天地神人道贵谦得人如此故十朋之弗克违受益者当守而不变愈久而不厌则来益者无穷矣故永贞吉言六二之虚中不可动也干五为王干五兼上九为巽巽为工帝者天之工宰故又为上帝象五自外来益二成兊有杀牛于宫象及复于五有升自门阙享于帝之象六二受益不已获天人之助王者用此爻以享于上帝吉也况六二乎【易传】
　　和靖尹氏曰损益卦中十朋之【是断句】弗克违【语録】新安朱氏曰六二当益下之时虚中处下故其象占与损六五同然爻位皆隂故以永贞为戒以其居下而受上之益故又为卜郊之吉占或者众无定主之辞【本义】　王用享于帝吉是祭则受福底道理【语録】
　　六三益之用凶事无咎有孚中行告公用圭象曰益用凶事固有之也
　　伊川先生曰三居下体之上在民上者也乃守令也居阳应刚处动之极居民上而刚决果于为益者【一无者字】也果于为益用之于凶事则无咎凶事谓患难非常之事三居下之上在下当承禀于上安得自任擅为益乎惟于患难非常之事则可量宜应卒奋不顾身力庇其民故无咎也下専自任上必忌疾虽当凶难以【一无以字】义在可为然必有其孚诚而所为合于中道则诚意通于上而上信与之矣専为而无为上爱民之至诚固不可也虽有诚意而所为不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通达诚信也有诚孚而得中道则能使上信之是犹告公上用圭玉也其孚能通达于上矣在下而有为之道固当有孚中行又三隂爻而不中故此义或曰三乃隂柔何得反以刚果任事为义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜为义故不论其本质也　六三益之独可用于凶事者以其固有之也谓専固自任其事也居下当禀承于上乃専任其事惟救民之凶灾拯时之艰急则可也乃处急难变故之权宜故得无咎若平时则不可也【并易传】
　　横渠先生曰中行者不私于应无所偏系也用心不私以拯凶难虽非王者之佐可以用之牧伯以为藩屏之臣矣体躁居阳上有刚应持此施益用拯凶难乃其固能也故无咎可必然亦须执礼告上公而行方合中道其曰告公者未足専进为王者之佐也【易説】广平防氏曰益则吉矣而用凶事者所谓吉人凶其吉也三居下体之上当震动之极不用凶事则髙而危满而溢矣非固有之道也所谓凶事者必非衣帛冠布挹而损之行恭而用俭所以固有之也三本刚体而以柔居之故有用凶事之象【易説】白云郭氏曰六三居动之极为益之过者过于益下虽不为凶而用于患难之际则得其宜而无咎也有孚中行告公用圭者信以行之贵于得中而后可以告公用圭也告公用圭治世之礼也益之过厚用于患难则可固有之茍欲用之平世非有孚以中道行则不能固有矣此明时有不同其用亦异也伊川曰凶事谓患难非常之事然则孟子谓拯民水火之时也【易説】
　　汉上朱氏曰易以正为吉不正为凶六居三不正上巽来益三巽为事益之用凶事也三震动之极为决躁巽其究为躁果于益民者也用之于凶事乃无咎以位不当故也凶事者患难囏阨非常之事唯此乃当奋身不顾如救焚拯溺果于益可也然非有诚心爱民见信于上中道而行亦不可三公位上干不变为玉震东方之卦交干为圭圭象春生者也三公以中道上行见孚于上故聘之用圭以达其诚及其既孚上九反三复以诚信与之用圭之礼卒事则反之告者上告下也伏兊为口告公用圭也夫益用凶事唯有孚中行上三交孚至于告公用圭乃能固有其孚不然公虽人臣之尊位也为善専辄有拊伛其民之嫌虽益犹者咎季路为蒲宰修沟洫不白于君以箪食壶浆与民而夫子止之者亦此也易传曰礼大夫执圭而使所以申信也凡祭祀朝聘皆以达诚而已【易传】新安朱氏曰六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信　益用凶事欲其困心衡虑而固有之也【并本义】益之用凶事犹言用降我凶徳嘉绩于朕【语録】
　　六四中行告公从利用为依迁国象曰告公从以益志也
　　伊川先生曰四当益时处近君之位居得其正以柔巽辅上而下顺应于初之刚阳如是可以益于上也惟处不得其中而所应又不中是不足于中也故云若行得中道则可以益于君上告于上而获信从矣以柔巽之体非有刚特之操故利用为依迁国为依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也　爻辞但云得中行则告公而获从象复明之曰告公而获从者告之以益天下之志也志茍在于益天下上必信而从之事君者不患上之不从患其志之不诚也【并易传】
　　横渠先生曰以隂居隂体巽应卑持此施益可以为依迁之国纯用卑柔仍告上公见从方可用事无刚故也不足告王故曰告公　本为初六位于四居隂体巽所趋在下以为依迁之国人所容信然必中行不私然后可告必见从盖上以益下为心也【并易説】蓝田吕氏曰六三居下体之上不纯乎下六四居上体之下不纯乎上当益之时损上益下三四既不纯乎上下则损益皆不过乎中故二爻位虽不中皆曰中行又皆隂柔之质不能有所大益不足于王者之事故皆曰告公所可用利益者一事而已故六三益之用凶事无咎六四利用为依迁国靖难求安而已非过益也三以隂居阳可以有为故曰益之用凶事无咎以其所益固有以自任也能固有以自任少有为而不过中行足以信于上而镇抚其国也故曰有孚中行告公用圭寳玉国之重噐所以镇抚之也四以隂居隂不及三之有为无可益者求安而已告公而从其志得矣非有为也传曰我周之东迁晋郑焉依凡迁国者必有依于人而后济四不能有为可为迁国之依而已白云郭氏曰三四失中故皆以中行戒之四非有为之地居巽之下不能自动以益人故欲有行也告公而已欲迁国也依人而己不能自用也告公者以益天下之志告之也【易説】
　　汉上朱氏曰三四中位六四当位以益下四之初其中下行故曰中行益人者以中道行也三公位初九应四有伏兊兊口告公也兊口坤顺允从之象故曰告公虽益人以中道告公而不从亦不可行四诸侯位坤为国四之初迁国也依六三公位而后迁故曰依迁国茍利于吾力不足则依之以迁国可也卫文公依齐桓公而迁楚丘是也六四告公而从能迁其国者以益民为志公信之也志动于中者也迁大事也传曰吾不能定迁事有当迁而益者以迁为中不可惮也然非以益民为志虽有强国亦不可依之以迁迁则不利许子是也易传曰自古国邑民不安其居则迁迁国者顺下而动也【易传】
　　新安朱氏曰三四皆不得中故皆以中行为戒此言以益下为心而合于中行则告公而见从矣传曰周之东迁晋郑焉依盖古者迁国以益下必有所依然后能立此爻又为迁国之吉占也【本义】　中行与依见不得是指谁　利用迁国程昌禹守夀春虏人来占得此爻迁来州后平杨么有功【并语録】
　　九五有孚恵心勿问元吉有孚恵我徳象曰有孚恵心勿问之矣恵我徳大得志也
　　伊川先生曰五刚阳中正居尊位又得六二之【一无之字】中正相应以行其益何所不利以阳实在中有孚之象也以九五之徳之才之位而中心至诚在恵益于物其至善大吉不问可知故云勿问元吉人君居得致之位操可致之权苟至诚益于【一作于益】天下天下受其大福其元吉不假言也有孚恵我徳人君至诚益于【一作于益】天下天下之人无不至诚爱戴以君之徳泽为恩恵也　人君有至诚恵益天下之心其元吉不假言也故云勿问之矣天下至诚懐吾徳以为恵是其道大行人君之志得矣【并易传】
　　白云郭氏曰天下之能致益者君也而求其益者天下之民也有孚恵心则所以致益者有至诚之道焉此其所以元吉也有孚恵我徳则天下之民求益而得益至诚懐我之徳矣此其所以大得志也益之道于是为至损之上九言大得志盖自损得益而为得志也此言大得志盖君子有恵天下之志至于天下信而懐其徳是为大得志之时也孔子曰老者安之朋友信之少者懐之九五之谓也勿问者有孚恵心无所择也犹彖言天施地生而曰无方系辞言益之长裕而曰不设皆无限极之意【易説】
　　汉上朱氏曰六二应九五有孚也中者心之象恵者顺人心而益之五有恵心二信之益人以诚也五之二成兊兊口问也问而后恵恵亦狭矣勿问则吉之至善故勿问元吉不失其始之吉也五不之二而守中正兊象勿问之吉也故曰有孚恵心勿问之矣六二中正孚于五者恵我中正之徳也九五勿问六二自顺我徳而中正之徳贞益以诚不费之恵也是以九五不动而大得志易传曰人君至诚于益天下则天下孰不以诚懐吾徳而为恵哉【易传】
　　新安朱氏曰上有信以恵于下则下亦有信以恵于上矣不问而元吉可和【本义】
　　东莱吕氏曰益九五有孚人君但诚心恵民不须问民之感如此然后元吉民皆交孚而恵君之徳也茍恵民而先问民之感与不感是计功利非诚心恵民者也安能使民之乐应乎梁恵王徒有移民之小恵已遽问孟子以邻国之民不加少寡人之民不加多此不知勿问之理也【易説】
　　上九莫益之或击之立心勿恒凶象曰莫益之偏辞也或击之自外来也
　　伊川先生曰上居无位之地非行益于人者也以刚处益之极求益之甚者也所应者隂非取善自益者也利者众人所同欲也専欲益己其害大矣欲之甚则昏蔽而忘义理求之极则侵夺而致讐怨故夫子曰放于利而行多怨孟子谓先利则不夺不餍圣贤之深戒也九以刚而求益之极众人所共恶故无益之者而或攻击之矣立心勿恒凶圣人戒人存心不可専利云勿恒如是凶之道也所【一作谓】当速改也理者天下之至公利者众人所同欲苟公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有击夺之者矣云莫益之者非其偏己之辞也苟不偏己合于公道则人亦益之何为击之乎既求益于人至于甚极则人皆恶而欲攻之故击之者自外来也人为善则千里之外应之六二中正虚已益之者自外而至是也茍为不善则千里之外违之上九求益之极击之者自外而至是也系辞曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子言动与求皆以其道乃完善也不然则取伤而凶矣【并易传】
　　横渠先生曰未尝损己而云莫益之作易者因益卦而言尔　体刚质巽志应在下位亢于上故立心勿恒或击之反或益之之义为文故又云自外来也【并易説】
