<!-- { "loadSidebar": true } -->
　　新安朱氏曰晁氏云先儒读樽酒簋为一句贰用缶为一句今従之贰益之也周礼大祭三贰弟子职左执虚豆右执挟周旋而贰是也九五尊位六四近之在险之时刚柔相际故有但用薄礼益以诚心进结自牖之象牖非所由之正而室之所以受明也始虽艰阻终得无咎故其占如此　晁氏曰一本无贰字今之【本义】　易难看不惟道理难寻其中或有用当时俗语亦有他事后人不知者且如樽酒簋贰今人硬説作贰簋其实无二簋之实陆徳明自注断人自不曾去看如所谓贰乃是周礼大祭三贰之贰是副贰之贰此不是某穿凿郤有古本若是强为一説无来歴全不是圣贤言语　陆氏释文本象无贰字今従之　纳约自牖虽有向明之意然非路之正　问六四旧读樽酒簋贰为句用缶为句乃古注及程氏説晁以道本樽酒簋【句】贰用缶【句】本义従之其説如何先生曰既曰樽酒簋贰又曰用缶亦不成文理贰益之也六四近尊位而在险之时刚柔相际故有但用薄礼益以诚心进纳自牖之象又问牖非所由之正乃室中受明之处岂险难之时不容由正以进邪先生曰非是不可由正盖事变不一势有不容不自牖者终无咎者始虽不甚好然于义理无害故终亦无咎无咎者善补过之谓也　樽酒簋做一句自是释文如此　不由戸而自牖以见艰难之时不可直致也【并语録】
　　九五坎不盈祗既平无咎象曰坎不盈中未大也伊川先生曰九五在坎之中是不盈也盈则平而出矣祗宜音柢抵也复卦云无祗悔必抵于已平则无咎既曰不盈则是未平而【一无而字】尚在险中未得无咎也以九五刚中之才居尊位宜可以济于险然下无助也二陷于险中未能出余皆隂柔无【一作非】济险之才人君虽才安能独济天下之险居君位而不能致天下出于险则为有咎必祗既平乃得无咎　九五刚中之才而得尊位当济天下之险难而坎尚不盈乃未能平乎险难是其刚中之道未光大也险难之时非君臣协力其能济乎五之道未大以无臣也人君之道不能济天下之险难则为未大不称其位也【并易传】
　　横渠先生曰险难垂出而下比于四不能勉成其功光大其志故圣人惜之曰祗既平无咎而已矣不能往有功也【一本云坎盈则进而往有尚矣　易説】
　　山杨氏曰刚得中而履尊位宜可以济天下之险矣然以一阳在重险之中则刚虽中而未大也故坎不盈祗既平而已盈则出险矣然既平则有出险之渐故无咎【易説】
　　白云郭氏曰水之来终不可盈而不失其平者水之常也守其常而不变固可以无咎矣然九五以刚中之才而居君位当法天地设险以守其国盖思有济险之道以二隂见揜无应以助之仅能守常而已非大人之事也故象曰中未大也与屯膏小贞之义相类【易説】
　　汉上朱氏曰九五本临初九往之五坎中而不盈虽不盈也有出险之理然九五下比六四所系者狭四五相易中存而大毁是水不盈坎适至于平而止也出险之道在刚中正刚正则大中而未大几可以出险故圣人惜之曰祗既平无咎而已祗适足之辞横渠曰不能勉成其功光大其志此所以为可惜欤【易传】
　　新安朱氏曰九五虽在坎中然以阳刚中正居尊位而时亦将出矣故其象占如此中未大者有中徳而未大【本义】　坎水只是平不解满盈是满出来问坎不盈中未大也曰水之为物其在坎祗能
　　平自不能盈故曰不盈盈高之义中未大者平则是得中不盈是未大也　九五坎不盈祗既平祗字他无説处看来只得作抵字解复卦亦然不盈则未是平但将来必防平二与五虽是陷于隂中毕竟是阳防动陷他不得如有孚如维心亨如行有尚皆是也【并语録】
　　东莱吕氏曰凡水火以常论之水属隂火属阳至以爻论之天一生水水中有阳故坎卦上下二隂中央一阳故水属阳也夫水之流行必先盈满而后流出若涧而盈则能出涧之类是也坎之未至于盈非坎深之故但水未能盈满耳九五君位也如徳未至于尧舜必求至于尧舜是坎而止于盈也若五一爻特患未至于盈耳此君子所以释之曰中未大也【易説】
　　上六系用徽纆寘于丛棘三嵗不得凶象曰上六失道凶三嵗也
　　伊川先生曰上六以隂柔而居险之极其陷之深者也以其陷之深取牢狱为喻如系缚之以徽纆囚寘于丛棘之中隂柔而陷之深其不能出矣故云至于三嵗之久不得免也其凶可知　以隂柔而自处极险之地是其失道也故其凶至于三嵗也三嵗之久而不得免焉终凶之辞也言久有曰十有曰三随其事也陷于狱至于三嵗久之极也它卦以年数言者亦各以其事也如三嵗不兴十年乃字是也【并易传】横渠先生曰上六过中逃险而失道者也不附比阳中几于迷复之凶故为所系累也隂柔不能附比于隂处险之极乗刚宜其为所拘戮也【易説】
　　山杨氏曰居重险之极无刚健之才终于陷而已矣犹之系徽纆而寘丛棘也无出险之才而寘丛棘可谓失道矣其凶三嵗不亦宜乎三嵗者终凶之辞也【易説】
　　兼山郭氏曰坎者水也源泉混混不舍昼夜决之东方则东流决之西方则西流水无分于东西然而万折必东者以其信也水由地中放乎四海注焉不满泄之不竭大通不加穷居不损犹之人也遗佚而不怨阨穷而不悯者由心亨也经曰巽乎水而上水羸其瓶凶以动出为功也故曰有孚维心亨行有尚九二求小得未出中也九五祗既平中未大也皆未能终坎之功至于上六专取用险之极非圣人之所尚三嵗不得免而无耻由上失其道也【易説】
　　白云郭氏曰坎之爻以近中为得初与四是也初居重险之下失道而凶独四能行其志是以得纳约自牖之道其过中而失之者三与上也三处险而不能有功上用险之过亦已失矣盖刑法坎险之象而非用坎之道故用徽纆丛棘为坎之道者上六之过也虽使三嵗之久亦将不得其情能无凶乎是上失其道而终凶也其道如何有孚维心亨是也以是行之斯有功矣古之圣人任徳不任刑故孔子曰上好信则民莫敢不用情上六之失其在兹乎【易説】
　　汉上朱氏曰上动成巽巽为绳坤坎为黑变巽徽纆也巽木交坎为丛棘上六柔无出险之才处险极之时守正可也不当动而动则愈陷矣譬如有人陷于狴犴之中坐而省过虽上罪也不过三嵗得出矣妄动求出则举手挂徽纆投足蹈丛棘陷之愈深虽三嵗岂得出哉系之寘之不得出也然险极必平巽木数三干为嵗凶三嵗也初六可动而不能上六不可动而妄动皆失道也【易传】　又曰易传谓十为数极又十年不克征为终不可行而坎之上六三嵗为终不得出若以始终言之上六终也若以三嵗言之三非极数【丛説】
　　新安朱氏曰以隂柔居险极故其象占如此【本义】问上六徽纆二字文云三股曰徽两股曰纆皆索名是否曰据释文如此【语録】
　　东莱吕氏曰上六此一爻否极必泰屯极必通坎极必出险理之自然也然而若知否极而泰不知致泰之道则不能去否屯极则通不能为致通之理则不能去屯上居坎之极必能出险然以隂柔之质居之则不知所以出险故三嵗之久至于凶也【易説】

　　合订删补大易集义粹言卷三十三
　　钦定四库全书
　　合订删补大易集义粹言卷三十四
　　头等侍卫纳喇性徳编
　　【离上离下】
　　伊川先生曰离序卦坎者陷也陷必有所丽故受之以离离者丽也陷于险难之中则必有所附丽理自然也离所以次坎也离丽也明也取其隂丽于上下之阳则为附丽之义取其中虚则为明义离为火火体虚丽于物而明者也又为日亦以虚明之象【易传】东莱吕氏曰序卦陷必有所丽故受之以离盖言人居坎陷之地欲出其险必有所附丽乃可【易説】
　　离利贞亨畜牝牛吉
　　伊川先生曰离丽也万物莫不皆有所丽有形则有丽矣在人则为【一无为字】所亲附之人所由之道所主之事皆其所丽也人之所丽利于贞正得其正则可以亨通故曰离利贞亨畜牝牛吉牛之性顺而又牝焉顺之至也既附丽于正必能顺于正道如牝牛则吉也畜牝牛谓养其顺徳【一无徳字】人之顺徳由养以成既丽于正当养习以成其顺徳也【易传】
　　横渠先生曰以柔丽乎中正故利贞【易説】
　　白云郭氏曰坎为险为水离为明为火险与明足以见坎离之情水与火不足以尽坎离之象而论坎者必先水言离者复先明何哉盖坎险难明而水易见由水以知险由险以知坎斯得坎之义矣离明易见不必因火而后知故直言其明也离之道柔中柔中失之无守故必利贞而后亨牝牛性顺而従人柔中之道也然其强力足与有守复有贞固之象是以吉也离之与坤道虽不同而性略相类故坤之牝马自顺而健离之牝牛自柔而强马乾象也故坤之黄裳元吉见于六五牛坤象也故离之黄离元吉见于六二君臣之辨观二五之象斯得之矣【易説】
　　汉上朱氏曰离畜牝牛离中之隂即坤之隂也坎为马脊坎中之阳即干之阳也【丛説】
　　新安朱氏曰离丽也隂丽于阳其象为火体隂而用阳也物之所丽贵乎得正牝牛柔顺之物也故占者能正则亨而畜牝牛则吉也【本义】　离便是丽附着之意易中多説做丽也有兼説明处也有单説明处明是离之体丽是丽着底意思离字古人多用做离着説然而物相离去也只是这字富贵不离其身东坡説道剰个不字便是这意古来自有这般两用底字如乱又唤作治　离字不合单用【并语録】
　　东莱吕氏曰利贞亨言人有所附丽不可不附于正人如孔子微服过宋乃主司城贞子为陈侯周臣则所附得其正可知故必贞乃亨畜牝牛吉畜字最要看大抵人欲附丽人必恭顺和柔乃可故曰礼恭然后可以言道之方然人之恭顺岂一朝一夕所可致必畜养有素乃可【易説】
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也伊川先生曰离丽也谓附丽也如日月则丽于天百谷草木则丽于土万物莫不各有所丽天地之中无无丽之物在人当审其所丽丽得其正则能亨也重明以丽乎正以卦才言也上下皆离重明也五二皆处中正丽乎正也君臣上下皆有明徳而处中正可以化天下成文明之俗也　二五以柔顺丽于中正所以能亨人能养其至顺以丽中正则吉故曰畜牝牛吉也或曰二则中正矣五以隂居阳得为正乎曰离主于所丽五中正之位六丽于正位乃为正也学者知时义而不失轻重则可以言易矣【并易传】横渠先生曰日月草木丽天地丽附着也【易説】
　　蓝田吕氏曰离明而有所丽也火之为物丽于物而后见故离为明为丽离之二阳丽于一隂以为明阳丽于隂正也重离之明皆丽乎正其文明其义正此所以化成天下也二柔皆中故利贞利贞故亨柔体故也牛顺而畜于人牝又其柔者柔而丽于物故畜之吉
　　山杨氏曰离为火火无常形丽物而有形故离丽也夫盈天地之间皆物也未有无所丽而能有成者故曰日月丽乎天而明生焉百谷草木丽乎土而利成焉皆丽得其正而亨者也重明合二体言也上下一徳丽乎正也明则诚矣故能化成天下惟天下至诚为能化也柔丽乎中正以六二言也柔不中则茹不正则邪不足以有行矣故丽乎中正乃亨夫隂以顺成为徳柔丽中正顺之至也故畜牝牛吉牛顺物也牝牛顺之至也【易説】
