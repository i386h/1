<!-- { "loadSidebar": true } -->
　　蓝田吕氏曰六二以柔居中又处乎内故曰黄牛执言持革言坚固也方遯之时众阳皆遯已不得而从之以守中行顺坚持其志而不解知所自信者也
　　山杨氏曰黄中色牛顺物执之用黄牛之革中顺之志也居隂进之时中而不倚和而不流执用黄牛之革则所执固矣外物莫能胜也故説若夫万变陈于前则交丧于中尚能説乎哉【易説】
　　兼山郭氏曰辅嗣云説解也六二柔静中正有应于五志在君亲之人也其执之坚其持之固庶几遯世无闷不见是而无闷者也然彼刚也此柔也故有黄牛之革中顺之辞焉【易説】
　　白云郭氏曰六二柔顺中正上应九五可谓得君之臣矣而犹执用黄牛固志何哉方遯之时小利贞不可大事勿用有攸往虽应于君而遯之志不可不固也是以孔子于定哀孟子于齐梁非无应也而其道不可以少贬以从时好者所谓固志也六二为下体艮卦之主知时止而止故称执焉柔顺牛之象也中正黄之象也不能执用黄牛则见利忘义终不可大有为于天下而自衰其德多矣胜説或如字或作脱易以説为脱者有矣此义实近之而其言似肤浅故先儒有不从者也【易説】汉上朱氏曰艮手执也坤为牛坤中为黄艮为革执之用黄牛之革也二近初六而应五处于内近小人往从五则所执説矣二从五成离兑离火胜兑金兑为毁折有胜説之意六二知其不可以处而比初又不可往而从五乃坚固以执其志如执用黄牛之革则初莫之止五莫之胜确乎不可防孰能夺其所守哉故曰固志也六二柔中故执志如此乃能遯【易传】
　　新安朱氏曰以中顺自守人莫能解必遯之志也占者固守亦当如是【本义】　执之用黄牛之革莫之胜説此言象而占在其中六二亦有此德也【説吐活反○语録】
　　东莱吕氏曰大抵人情当屯难遯逃之际最易相亲譬如鱼相忘于水及其在平陆则相呴以湿相濡以沫当遯之时正人情相亲之时以六二之才与九五相应其附丽固结若黄牛之革不可得而比喻正以其情易亲故卫之北风曰北风其凉雨雪其雱惠而好我携手同行又曰携手同归此亦相亲密之意序言卫国并为威虐莫不相携持而去焉则亦遯之时矣【易説】
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　伊川先生曰阳志説隂三与二切比系乎二者也遯贵速而远有所系累则安能速且远也害于遯矣故为有疾也遯而不速是以危也臣妾小人女子怀恩而不知义亲爱之则忠其上系恋之私恩怀小人女子之道也故以畜养臣妾则得其心为吉也然君子之待小人亦不如是也三与二非正应以昵此相亲非待君子之道若以正则虽系不得为有疾蜀先主之不忍弃士民是也虽危为无咎矣　遯而有系累必以困惫致危其有疾乃惫也盖力亦不足矣以此昵爱之心畜养臣妾则吉岂可以当大事乎【并易传】横渠先生曰为内之主得位之正立爱其下畜臣妾之道尽矣然以斯处遯危疾冝焉【易説】
　　蓝田吕氏曰九三独近二隂为隂所系臣妾役于人者也隂为我役则虽近之而无害为隂所系则惫矣臣妾亦隂类也
　　山杨氏曰一隂止乎上艮体也柔进而承之止而不能远系遯也能无疾惫乎遯之时小利贞而已刚虽当位不可大事也故畜臣妾吉大贞之则难将作矣尚何吉之有【易説】
　　兼山郭氏曰剥之六五以宫人宠言君位也遯之九三畜臣妾吉言臣位也位虽不同其义则近之矣【易説】
　　白云郭氏曰遯以艮止故六二止于下以固志九三过于止而系于遯也系于遯而不知变是以疾困而危其江海避世之徒欤畜臣妾吉者是道也施之于家则可施之于天下则不可若是者君子谓之隘其可大事乎【易説】
　　汉上朱氏曰九三得位系于二隂而不能遯巽绳系也故曰系遯九三遯则阳失位以动为疾故安其位而不动故曰有疾隂方剥阳己私系之未失位也而曰厉以动为疾久则极惫困笃不可救己晋张华是也三极也有惫之意故曰系遯之厉有疾惫也九三为内之主二隂自下承之坤为臣伏兊为妾以此畜臣妾则吉正也若系志于鄙贱之人其可大事乎阳为大巽为事三动巽毁不可大事也故曰畜臣妾吉不可大事也【易传】
　　新安朱氏曰下比二隂当遯而有所系之象有疾而危之道也然以畜臣妾则吉盖君子之于小人惟臣妾则不必其贤而可畜耳故其占如此【本义】问畜臣妾吉伊川云待臣妾之道君子之待小人亦不如是如何先生曰君子小人更不可相对更不可与相接若臣妾则终日在自家脚手头若无以畜之则望望然去矣又曰易中详识物情备极人事都是实有此事今学者平日只在灯窓下习读不曾应接世变一旦读此皆看不得某旧时也如此只管读得不相入所以常説道易难读【语録】东莱吕氏曰大抵遯者当遯即遯苟滞恋顾惜而不能则害于遯矣以九居三居下体之上位之尊显处遯之时是当去者也今保恋顾盻下切比六二之隂又非正应乃牵制而不能决其遯是当遯而不能遯者也若以此道畜臣妾则吉若欲成天下之大事立天下之大节非有决断之志者必至于疾惫危厉而后已君子之遯可如是乎所谓畜臣妾吉意不専在畜臣妾上但言如此系恋乃畜臣妾之道据臣妾之情常有恋恋之意耳亦如闚观利女贞不在利女上【易説】
　　九四好遯君子吉小人否象曰君子好遯小人否也伊川先生曰四与初为正应是所好爱者也君子虽有所好爱义苟当遯则去而不疑所谓克己复礼以道制欲是以吉也小人则不能以义处昵于所好牵于所私至于陷辱其身而不能已故在小人则否也否不善也四干体能刚断者圣人以其处隂而有系故设小人之戒恐其失于正也　君子虽有好而能遯不失于义小人则不能胜其私意而至于不善也【并易传】
　　横渠先生曰有应于隂不恶而严故曰好遯小人暗于事几不忿怒成仇则私溺为累矣【易説】
　　山杨氏曰健而止乎外而初以柔应之其遯非不得已也故曰好遯君子吉然居遯之时有应于下小人则相与而变刚矣尚何遯之有【易説】
　　兼山郭氏曰九四处干巽之间刚虽不中能遯以违之亦和而不流者也故有君子小人之辞焉内以其应柔外以其用健是以谓之好也中庸曰邦无道至死不变此其庶几乎【易説】
　　白云郭氏曰遯自九四而上其遯皆美盖干德刚健中正何适而非美乎九四好遯所谓遯世无闷者也潜龙之义也君子安之故吉小人汲汲于富贵戚戚于贫贱一不得志将自经于沟渎而莫之知又岂能好遯而安之哉故曰小人否也【易説】汉上朱氏曰好者情欲之所好也九四系于初六不正之隂而相应情好也君子刚决以义断之当可遯之时舎所好动而去与应絶矣动则正正故吉萧望之不顾王生之宠是也故曰君子吉曰小人否者九动成六六安于四又有小人不能去之象否者不能然也此爻与初六相应处隂而有所系故极陈小人之戒以佐君子之决易传曰所谓克己复礼以道制欲者也是以吉小人则义不胜欲牵于私好相与陷于困辱危殆之途犹不知也【易传】
　　新安朱氏曰下应初六而干体刚健有所好而能絶之以遯之象也惟自克之君子能之而小人不能故占者君子则吉而小人否也【本义】
　　东莱吕氏曰九四以刚阳之才而遯虽有所好亦必决而遯矣曰好遯者谓九四与初为应虽有应好亦遯之而不顾惟君子则能是也然以九四之刚为君子者惟是见善明用心刚乃可小人溺于所好岂能果决而遯哉故以九居四应初六之隂必有小人否之戒不然则言君子吉足矣此一爻伊川説甚分明但有未尽处曰君子吉小人否者何哉盖以阳居隂一消一长未可必苟君子进则小人必消小人进则君子必消正如学者用心非不刚然资质尚柔懦当此际有两途苟用力于刚阳之地则为君子用力于卑柔之地则为小人此君子小人所以分以四刚柔相半故也九之刚胜便为君子四之柔胜便入小人君子小人无两立之理此一爻最要理防所以兼君子小人言之【易説】
　　九五嘉遯贞吉象曰嘉遯贞吉以正志也
　　伊川先生曰九五中正遯之嘉美者也处得中正之道时止时行乃所谓嘉美也故为贞正而吉九五非无系应然与二皆以中正自处是其心志及乎动止莫非中正而无私系之失所以为嘉也在彖则槩言遯时故云与时行小利贞尚有济遯之意于爻至五遯将极矣故惟以中正处遯言之遯【一无遯字】非人君之事故不主君位言然人君之所避远乃遯也亦在中正而已　志正则动必由正所以为遯之嘉也居中得正而应中正是其志正也所以为吉人之遯也止也惟在正其志而已矣【并易传】
　　横渠先生曰嘉好义同然五居正处中能正其志故获贞吉【易説】
　　山杨氏曰刚当位而应能与时行也故为嘉遯然遯之时不可以有为也故其贞吉正其志而已【易説】
　　汉上朱氏曰阳为美九五中正无以加焉美之至也刚中处外可行则行也当位而应可止则止也不后而往不柔而应不安于疾惫不系于情好遯之至美故曰嘉遯贞吉者以自正其志而安也正志者行止无累于物也此夫子所以疾固欤易传曰在彖则槩言遯时故云与时行小利贞有济遯之意也于爻至于五则遯将极矣故惟以中正处遯言之【易传】
　　兼山郭氏曰尧曰咨尔舜天之厯数在尔躬允执其中舜亦以命禹虽革运之有终其嘉遯之志则一也孔子曰武尽美矣未尽善也其有见于此乎【易説】
　　白云郭氏曰先人曰尧授舜舜授禹虽曰天之厯数在尔躬其为嘉遯之志则一也故孔子谓韶尽美又尽善也其是之谓乎雍曰九五刚健中正道全德备举遯之世莫美于斯故曰嘉遯贞吉以正志者道至于此与时为对随而不流无系也无执也无好也不事于外正其在我者而已矣此其所以为嘉也上非尧舜下非孔子皆不足以与此【易説】新安朱氏曰刚阳中正下应六二亦柔顺而中正遯之嘉美者也占者如是而正则吉矣【本义】　问九五嘉遯以阳刚中正渐向遯极故为嘉美未是极处故戒以贞正则吉先生曰是如此便是刚当位而应处是去得恰好时节小人亦未嫌自家只是自家合去莫见小人不嫌却与相接而不去便是不好所以戒他贞正【语録】
　　东莱吕氏曰正之一字须当详看常人多言求进须理防邪正若退避则虽有不正亦不害殊不知大抵人臣之进固不可不正遯亦不可不正贪位慕禄而不知退固是不正之行若轻世絶俗而亟于退亦非正矣差之毫厘缪以千里凡有一毫之不正皆不正也故曰以正志也正字须要看得定【易説】
　　上九肥遯无不利象曰肥遯无不利无所疑也
　　伊川先生曰肥者充大寛裕之意遯者惟飘然远逝无所系滞之为善上九干体刚断在卦之外矣又下无所系是遯之远而无累可谓寛绰有余裕也遯者穷困之时也善处则为肥矣其遯如此何所不利其遯之远无所疑滞也盖在外则已远无应则无累故为刚决无疑也【并易传】
　　山杨氏曰居卦之外而无应于内与九三系遯有疾惫异也则其遯也不疑其所行矣故曰肥遯无不利【易説】
　　白云郭氏曰肥者道之充实也道之充实放诸四海而准孟子所谓至大至刚塞乎天地之间者何所往而不利乎以是道而处遯世故无所系好其于进退绰绰然有余裕矣夫何疑之有当遯之极所谓知变之大人也遯之时义观九五上九可见【易説】
