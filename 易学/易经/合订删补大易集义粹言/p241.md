<!-- { "loadSidebar": true } -->
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错
　　伊川先生曰天地万物之本夫妇人伦之始所以上经首乾坤下经首咸继以恒也天地二物故二卦分为天地之道男女交合而成夫妇故咸与恒皆二体合为夫妇之义咸感也以说为主恒常也以正为本而说之道自有正也正之道固有说焉【易传】
　　横渠先生曰性天经然后仁义行故曰有父子君臣上下然后礼义有所错【正蒙】
　　广汉张氏曰序卦上经之首不言乾坤下经之首不言咸者盖天地者形也乾坤者天地之道也于序卦言天地欲人即天地以求其乾坤者欤有心为感无心为咸于序卦言夫妇而不言咸者欲人即夫妇以求其无心之咸者欤盖乾坤与咸初无所受故也未有天地而万物安从生及夫天位乎上而施其气地处乎下而生其形此有天地然后有万物也夫干天也故称乎父所以成男坤地也故称乎母所以成女此有万物然后有男女也男女者言其自然之别也男正位乎外必有以代其终女正位乎内必有以造其始者此男女暌而其志通故有男女然后有夫妇者言其自然之配也夫妇之道纳采问名亲迎下嫁不敢茍合者以父子之道已肇于此也谓之父子言其有自然之继也父子之间视安问寝合室异宫不敢亵渎者以君臣之道已着于此也谓之君臣言其有自然之分也至于有君臣则上下之分不得不严所谓男女夫妇父子其尊卑髙下咸有自然之分也知自别于万物之中者以其有上下而礼为之节文义为之设饰而礼义有所错故也【易说】
　　白云郭氏曰有天地然后生物人出其中则有男女男女人道之大夫妇人道之始父子君臣相因以生至于上下分定而后礼义有所错举礼义而错诸上下也人道以此为急无此则乱矣【易说】新安朱氏曰或问礼义有所错错字陆氏两音如何曰只是作措字谓礼义有所施设耳【语録】
　　夫妇之道不可以不久也故受之以恒恒者久也物不可以久居其所故受之以遯遯者退也
　　明道先生曰咸恒体用也体用无先后【刘绚师训】　已上一条补
　　伊川先生曰恒久也咸夫妇之道夫妇终身不变者也故咸之后受之以恒也【易传】
　　广汉张氏曰君子以永终知敝使三十之男二十之女夫妇偕老而无华落色衰之弃此夫妇之道所以贵于恒而久也此咸而受之以恒为久也夫流水不浊戸枢不蠧物之久居其所则蛊而易壊故受之以遯遯者知退而有所迁者也【易说】
　　白云郭氏曰日月久照尚有食况万物乎久居其所而退者宜也【易说】
　　汉上朱氏曰君子之道造端乎夫妇久于其道而后化故次之以恒恒久也进退升降与时消息不可久居其所而不去故次之以遯【易传】
　　物不可以终遯故受之以大壮
　　伊川先生曰遯为违去之义壮为进盛之义遯者隂长而阳遯也大壮阳之壮盛也衰则必盛消息相须故既遯则必壮大壮所以次遯也【易传】
　　广汉张氏曰夫遯而退则弱然柔弱所以致强壮也故受之以大壮【易说】
　　白云郭氏曰遯以隂侵而遯大壮以刚长而壮消息往来之理【易说】
　　汉上朱氏曰君子万物之主终遯而不反天地闭塞故次之以大壮【易传】
　　物不可以终壮故受之以晋晋者进也进必有所伤故受之以明夷
　　伊川先生曰物无壮而终止之理既盛壮则必进晋所以继大壮也　夫进之不已必有所伤理自然也明夷所以次晋也【并易传】
　　广汉张氏曰物壮则老其可久乎故受之以晋晋者柔进而上行故日中则月满则亏进而不已必有所伤故受之以明夷【易说】
　　白云郭氏曰刚过则柔至进极则必伤【易说】
　　汉上朱氏曰大者壮则小者羸可进之时也故次之以晋晋日出地而进于昼也进而不已伤之者至故次之以明夷【易传】
　　新安朱氏曰或问晋序卦物不可以终壮故受之以晋传曰物无壮而终止之理既壮盛则必进窃意物进而后至于壮盛既壮盛则衰退继之矣今曰壮盛则必进此义如何荅曰物固有壮而后进者亦有进而后壮者各随其事而言难以一说拘也且以十二月卦论大壮之为夬之为干岂非壮而后进乎至干乃极而衰耳【语録】
　　夷者伤也伤于外者必反其家故受之以家人
　　伊川先生曰夫伤困于外则必反于内家人所以次明夷也【易传】
　　横渠先生曰伤于外必反于家万物之理自然【易说】广汉张氏曰明夷者明入地中而有所伤也人困苦则呼父母林回弃千金之璧负赤子而趋故伤于外者必反其家【易说】
　　兼山郭氏曰易曰伤于外者必反于家盖行有不得于人则反求诸己【中庸解】
　　白云郭氏曰行有不得者皆反求诸己治国治天下而不治者必反于家治自近始实一道也【易说】汉上朱氏曰明夷日在地中明有所伤也物无不反其本者疾痛则呼其父母伤于外者未有不反乎内故次之以家人家人内也【易传】
　　家道穷必乖故受之以睽睽者乖也
　　伊川先生曰家道穷则睽乖离散理必然也故家人之后受之以睽也【易传】
　　广汉张氏曰夫家固有父子之亲夫妇之爱然身不行道则父子夫妇无复亲矣此家道穷则乖离而不和此家人所以继之以睽而暌所以为乖也【易説】
　　白云郭氏曰治道不可穷极有家有国有天下皆一也【易説】
　　汉上朱氏曰治家者刚柔有节过刚则厉过柔则凟无节则道穷而亲族乖离故次之以暌睽者水火乖也【易传】
　　乖必有难故受之以蹇蹇者难也
　　伊川先生曰睽乖之时必有蹇难蹇所以次睽也【易传】广汉张氏曰三军同心则胡越一家六亲不和则舟中咸作敌睽乖而不和宜乎有难也故受之以蹇蹇见险而止所以为难【易说】
　　白云郭氏曰合则有饰乖则有难理之宜也【易説】汉上朱氏曰乖离则情不通而难生故次之以蹇蹇者行有难也【易传】
　　物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也
　　伊川先生曰物无终难之理难极则必散解者散也所以次蹇也　纵缓则必有失失则损也损所以继解也　盛衰损益如循环损极必益理之自然益所以继损也　益之极必决而止理无常益益而不已已乃决也夬所以次益也【并易传】
　　广汉张氏曰皇天多难所以增益其所不能故勾践之伯生于会稽而桓公之伯生于在莒此物不可以终难故受之以解解者脱于险而人情之所懈怠有攸徃夙吉者世鲜其人故曰解者缓也夫在解而缓则所失多矣故受之以损凡物有损而致益如木落则粪本是也损而不已必益故受之以益也益而不已则失其常分如断鹤续凫揠苗助长反为害矣故益而不已有必决之理而夬者决也【易説】
　　白云郭氏曰难必思戒思戒故可缓缓则不知惧不知惧则必失损极则益益极则决皆理势之常也【易说】
　　汉上朱氏曰难极必解无终难之理故次之以解解蹇难觧也难解则舒缓解者蹇之反五退而居二缓也缓则寛弛必有所失故次之以损损减也减下而益上有失之象消久则息损而不已者必益损益相反也故次之以益益久则盈盈则必决隄防是已故次之以夬夬者阳决隂也【易传】
　　新安朱氏曰或问缓字恐不是迟缓之缓乃是懈怠之意故曰解缓也曰缓是散漫意问如纵弛之类曰然【语録】
　　决必有所遇故受之以姤姤者遇也
　　伊川先生曰决判也物之决判则有遇合本合则何遇姤所以次夬也【易传】
　　广汉张氏曰善恶不两立邪正不并行有所闲则君子无相遇之理故决去小人则君子交而遇也故受之以姤而姤者天地交也【易说】
　　白云郭氏曰人之于性决去其恶则德可遇其在国也决去小人则君子可遇【易説】
　　汉上朱氏曰决则分分则相遇故次以姤姤者隂出而与阳相遇也【易传】
　　物相遇而后聚故受之以萃萃者聚也
　　伊川先生曰物相防遇则成羣萃所以次姤也【易传】广汉张氏曰凡物相遇然后聚如羊狼不同囿鳯鸷不同林此不相遇故不聚也惟同声相应同气相求此遇也故为萃也言其合聚而不散也【易说】白云郭氏曰相遇则道合而聚不合亦散矣故利见大人贞【易说】
　　汉上朱氏曰物以类相从遇而后聚非其类虽同居不相遇故次之以萃萃二阳聚也【易传】
　　聚而上者谓之升故受之以升升而不已必困故受之以困困乎上者必反下故受之以井
　　伊川先生曰物之积聚而益髙大聚而上也故为升所以次于萃也　升者自下而上自下升上以力进也不已必困矣故升之后受之以困也　承上升而不已必困为言谓上升不已而困则必反于下也物之在下者莫如井井所以次困也【并易传】
　　广汉张氏曰天下之物散之则小合而聚之则积小以成其髙大故聚而上者谓升也升于德则圣敬日跻若夫冥升则有所蛊壊而困矣故受之以困凡人困于功名富贵然后可从于俭约故困于上者必反下故受之以井【易説】
　　白云郭氏曰聚而上进于道则日升升不知止则遇困遇困而后反下其常理如此【易说】
　　汉上朱氏曰物相崇聚其势必升积土是已故次之以升升者聚而上之谓也升而不知反则力穷而困故次之以困困乎上者必反乎下山剥是已故次之以井【易传】
　　井道不可不革故受之以革革物者莫若鼎故受之以鼎主器者莫若长子故受之以震
　　伊川先生曰井之为物存之则秽败易之则清洁不可不革者也故井之后受之以革也　鼎之为用所以革物也变腥而为熟易坚而为柔水火不可同处也能使相合为用而不相害是能革物也鼎所以次革也　鼎者器也震为长男故取主器之义而继鼎之后长子传国家继位号者也故为主器之主序卦取其一义之大者为相继之义【并易传】
　　广汉张氏曰井居其所不可革其道则不可不革故受之以革革生为熟革刚为柔此革物者莫若鼎鼎者天下之重器主之者其惟长子乎故受之以震【易说】
　　汉上朱氏曰井在下者也井久则秽浊不食治井之道革去其害井者而已三代之革其礼相因损益可知也故次之以革鼎之革物以水济火而熟之革物者莫如鼎故次之以鼎鼎器也主宗庙之器者莫如长子震长子也故次之以震【易传】
　　震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅
