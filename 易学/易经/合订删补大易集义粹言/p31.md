<!-- { "loadSidebar": true } -->
　　山杨氏曰隂宜下而在上不当位也以柔顺居之而不为险难虽不当位未大失也当须之终处一卦之外逺于阳也与四异矣故入于穴穴隂所安也三阳需而进不速之客也阳方上行知敬而不为险难其吉宜矣若夫需道之终犹欲懐险以为难亦君子之所不容也能无凶乎【易说】
　　兼山郭氏曰上六不当有事之地犹有需焉至于三阳彚征不能退聴以违之是以入于穴也敬之终吉未大失而已乃若鸿飞冥冥弋人何慕焉上六坎也故其道如此【易说】
　　白云郭氏曰先人曰上六不当有事之地至于三阳彚征不能退聴以违之虽敬之终吉未大失而已乃若鸿飞防防弋人何慕焉上六坎也故不足以进此雍曰上六据非其位不能退聴徒知入于穴以避焉仅免夫需血自伤而已故曰未大失也天道上行理之常来而敬之终无凶也夫需之时天下如饥之需食渴之需饮也故于郊于沙于泥出入于穴独五安然是为需之主然水行需舟陆行需车莫非需也卦特言其大者耳【易说】
　　汉上朱氏曰需者讼之反三阳自外而入坎兑为穴故曰入于穴客在外主人以辞速之曰吾子入矣主人须矣九五需之主也三阳干兑居西北之位客也自外而入主人未应不速之客也三人者三爻也故曰不速之客三人来敬者持其正也上六九三当位而应九二初九不当位而不应君子固有至于是邦无上下之交者岂可以不速之客而不敬乎三阳同类也敬其一不敬其二则需之者所失大矣爻辞言不速之客三人来敬之终吉而象辞去其三人止曰不速之客来者为上六也上六于二于初为不当位也当位而应则得一人不当位而兼应之则得三人自不当位言之则失也自得三人言之则虽不当位未大失也终吉者不失其正故吉卦体需也有所失人则失需之义矣卦四阳君子二隂小人于六四戒之以顺聴于上六戒之以敬客君子得位则小人必得其所故为小人谋者如此【易说】
　　新安朱氏曰隂居险极无复有需有陷而入穴之象下应九三九三与下二阳需极并进为不速客三人之象柔不能御而能顺之有敬之之象占者当陷险中然于非意之来敬以待之则得终吉也○以隂居上是为当位言不当位未详【本义】
　　东莱吕氏曰上六六与三相应更不须避故入于穴然应于一阳则三阳皆进不速之客谓此三阳不速之而自来也上六以隂柔之才处险之极又当三阳之进惟至诚尽敬以待之而不与之较庶几可以免悔吝曰终吉者即象之所谓未大失也【易说】

　　合订删补大易集义粹言卷九
　　钦定四库全书
　　合订删补大易集义粹言
　　头等侍衞纳喇性徳编
　　【坎下干上】
　　伊川先生曰讼序卦饮食必有讼故受之以讼人之所需者饮食既有所须争讼所由起也讼所以次需也为卦干上坎下以二象言之天阳上行水性就下其行相违所以成讼也以二体言之上刚下险刚险相接能无讼乎又人内险阻而外刚强所以讼也【易传】东莱吕氏曰讼传旣有所须争所由起无所须则无争【己丑课程】
　　讼有孚窒惕中吉终凶利见大人不利渉大川
　　伊川先生曰讼之道必有其孚实中无其实乃是诬妄凶之道也卦之中实为有孚之象讼者与人争辩而待决于人虽有孚亦须窒塞未通不窒则已明无讼矣事既未辩吉凶未可必也故有畏惕中吉得中则吉也终凶终极其事则凶也○讼者求辩其曲直也故利见于大人大人则能以其刚明中正决所讼也讼非和平之事当择安地而处不可陷于危险故不利涉大川也【并易传】
　　白云郭氏曰需讼一体也相亲而需则为需相违而讼则为讼性情之异耳然性情之异而有孚则同者亲而无孚需之妄也讼而无孚讼之妄也窒者塞其源而不流也惕者谨其事而知惧也得其中则吉成其终则凶知此则知讼之为道矣非特讼者为然聴讼亦如之也好生之徳洽于民心兹用不犯于有司窒之也钦哉钦哉惟刑之恤哉惕之也吕刑曰简孚有众又曰狱成而孚输而孚有孚也故乃明于刑之中中吉也舜典之疑惟轻吕刑之疑有赦不成其终也【易说】
　　汉上朱氏曰讼反需者也需四之五刚往而得位二隂避之故曰亨讼三之二刚来而失位二隂塞之故曰窒需有孚而亨于外故物需之讼有孚而窒于内故已讼之【丛说】
　　五峯胡氏曰韩冯翊之讼萧赵广汉之讼魏皆中无孚实不知畏惕过而失中道者也故终极其事皆至于凶左雄周举中吉也王浑王濬【易外传】新安朱氏曰讼争辩也上干下坎干刚坎险上刚以制其下下险以伺其上又为内险而外健又为己险而彼健皆讼之道也九二中实上无应与又为加忧且于卦变自遯而来为刚来居二而当下卦之中有有孚而见窒能惧而得中之象上九过刚居讼之极有终极其讼之象九五刚健中正以居尊位有大人之象以刚乘险以实履陷有不利渉大川之象故戒占者必有争辩之事而随其所处为吉凶也【本义】○不利涉大川是上面三画阳载不起压了这船重○问讼卦大指因言大凡卦辞取义不一如讼有孚窒惕中吉盖取九二中实坎为加忧之象【中实为有孚坎陷为窒坎为加忧为惕九二居下卦之中故曰有信而见窒能惧而得中也】终凶盖取上九终极于讼之象利见大人盖取九五刚健中正居尊之象不利涉大川又取以刚乘险以实履陷之象此取义不一也然亦有不必如此取者此特其一例也先生曰卦辞如此辞极齐整盖所取诸爻义皆与爻中本辞协亦有虽取爻义而与爻本辞不同者此为不齐整处也【并语録】
　　东莱吕氏曰凡讼之道当以诚实为先诚实则利见大人事不实则不利见大人而利见昏迷之人矣虽诚实而不利涉大川恃其实而讼则讼极而陷溺其身矣【易说】○众人之言讼以胜为吉易之言讼以中为吉不中则虽胜亦凶也【纪闻】
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　濂溪先生曰天以春生万物止之以秋物之生也既成矣不止则过焉故得秋以成圣人之法天以政养万民肃之以刑民之盛也欲动情胜利害相攻不止则贼灭无伦焉故得刑以治情伪微暧其变千状苟非中正明逹果断者不能治也讼卦曰利见大人以刚得中也噬嗑曰利用狱以动而明也呜呼天下至广主刑者民之司命也任用可不慎乎【通书】
　　伊川先生曰讼之为卦上刚下险险而又健也又为险健相接内险外健皆所以为讼也若健而不险不生讼也险而不健不能讼也险而又健是以讼也○讼之道固如是又据卦才而言九二以刚自外来而成讼则二乃讼之主也以刚处中中实之象故为有孚处讼之时虽有孚信亦必艰阻窒塞而有惕惧不窒则不成讼矣又居险陷之中亦为窒塞惕惧之义二以阳刚自外来而得中为以刚来讼而不过之义是以吉也卦有更取成卦之由为义者此是也卦义不取成卦之由则更不言所变之爻也据卦辞二乃善也而爻中不见其善盖卦辞取其有孚得中而言乃善也爻则以自下讼上为义所取不同也○讼非善事不得已也安可终极其事极意于其事则凶矣故曰不可成也成谓穷尽其事也○讼者求辩其是非也辩之当乃中正也故利见大人以所尚者中正也聴者非其人则或不得其中正也中正大人九五是也○与人讼者必处其身于安平之地若蹈危险则陷其身矣乃入于深渊也卦中有中正险陷之象【并易传】
　　蓝田吕氏曰讼两以曲直争也险而健其势必争此所以讼也讼之时可以理胜而不可多上人不得已而讼求伸则已此有孚窒惕然后可讼中则吉终则凶也利见大人曲直当也讼险事也居讼之时不求理胜而以力争是以健涉险必不济矣需险在前非健不济讼不尚力愈健愈屈此需所以利涉大川而讼所以不利所遭之时异也入于渊回旋而不得出也居讼之时隂爻终吉而阳多不克不尚力也
　　山杨氏曰干健而上行坎险而趋下居险健而不相与讼之所兴也九二刚来而得中有孚也讼以有孚为主讼而无孚则刑随之矣凶之道也刚来而陷乎险中见窒也见窒而后讼讼非得已也讼而惕焉中而止非成讼也是以吉非刚而得中畴克尔终凶以上九言也处讼之极不能复即命渝安正则成讼者也终凶不亦宜乎然讼非中正者不能聴而决故利见大人九五是也孔子曰聴讼吾犹人也必也使无讼乎大人能使无讼者若恃险健之才往而犯难则鲜不败矣故不利涉大川【易说】
