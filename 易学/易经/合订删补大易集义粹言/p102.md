<!-- { "loadSidebar": true } -->
　　山杨氏曰柔不当位失道也居重险之时承刚而在下失道而不足以出险则益陷于险矣故入于坎窞凶窞坎中之陷处也【易説】
　　白云郭氏曰习坎重险也初六以隂柔之才居重险之下陷于坎险而不能出者也不能出者无刚中之徳而失处险之道是以凶也若従便习之义则初六不为坎窞之凶矣【易説】
　　汉上朱氏曰初六本临之六五自外入于初歴两坎习重也故曰习坎窞坎底也道由正而行也君子处险当以正道乃可出险初六不正不能出险反入于重坎之底失道而凶也此何异学泅者不知与没俱出而溺死者乎【易传】
　　新安朱氏曰初本以隂柔居重险之下其陷益深故其象占如此【本义】
　　九二坎有险求小得象曰求小得未出中也
　　伊川先生曰二当坎险之时陷上下二隂之中乃至险之地是有险也然其刚中之才虽未能出乎险中亦可小自济不至如初益陷入于深险是所求小得也君子处险艰而能自保者刚中而已刚则才足自衞中则动不失宜　未出中者方为二隂所陷在至险之地以刚中之才不至陷于深险是所求小得然未能出坎中之险也【并易传】
　　横渠先生曰险难之际弱必附强上下俱隂求必见従故求则必小得然二居险中而未出也【易説】
　　山杨氏曰二隂在外有险也一阳闲乎二隂之间未能出中也虽有刚明之才未出中则不足以夷天下之险故求小得而已夫求者自求也外虽有险而心常亨故曰求小得【易説】
　　白云郭氏曰以一阳揜于二隂之中不能无难也故曰坎有险然刚而得中有心亨之道故可以求小得而不至于丧其良心也一离乎中则失之矣故象言求小得以其未出中也求得之际道之所以失也以九二刚中尚且小得而已况无刚中之徳者乎是以君子戒慎恐惧乎不睹不闻之际诚非用心之过也圣人所谓求小得不过如明哲保身而已异乎小人之求之也【易説】
　　汉上朱氏曰二刚中而陷于二隂上有坎险居坎而又有险者也动而有求五必应之五艮为手求之象隂为小故小有得然未出乎险中其刚才足以自济易传曰君子处艰难而能自保者惟刚中而已【易传】
　　新安朱氏曰处重险之中未能自出故为有险之象然刚而得中故其占可以求小得也【本义】
　　六三来之坎坎险且枕入于坎窞勿用象曰来之坎坎终无功也
　　伊川先生曰六三在坎陷【一作险】之时以隂柔而居不中正其处不善进退与居皆不可者也来下则入于险之中之上则重险也退来与进之皆险故云来之坎坎既进退皆险而居亦险枕谓支倚居险而支倚以处不安之甚也所处如此惟益入于深险耳故云入于坎窞如三所处之道【一无之道字】不可用也故戒勿用　进退皆险处又不安若用此道当益入于险终岂能有功乎以隂柔处不中正虽平易之地尚致悔咎况处险乎险者人之所欲出也必得其道乃能去之求去而失其道益困穷耳故圣人戒如三所处不可用也【并易传】
　　横渠先生曰前之入险退来枕险入窞与初六同【易説】蓝田吕氏曰六三险且枕安于所未安也
　　山杨氏曰来则乘刚之则渉险故来之俱坎也险且枕居险而止故入于坎窞入于坎窞则终于陷而已矣故不可用【易説】
　　白云郭氏曰三居重险之中当上下之际进则遇险退亦险也又履非其位所处亦险矣既无济险之道终陷于坎窞而已宜其勿用也又安有行有尚往有功之义哉是知其终无功也来之犹来往也进退之象坎之下卦言处险之道上卦言用险之道枕言处险之上也【易説】
　　汉上朱氏曰六三柔而不中履非其位不善处险者也往之于上则坎险之极五有艮木支倚而碍之险且枕也陆希声曰枕阂碍险害之貌来而处三在上坎之底入于坎窞也来坎也往亦坎也终无济险之功故终勿用三下之终也【易传】
　　新安朱氏曰以隂柔不中正而履重险之间来往皆险前险而后枕其陷益深不可用也故其象占如此枕倚着未安之意【本义】　问六三来之坎坎先生曰经文中叠字如兢兢业业之类是重字来之自是两字各有所指谓下来亦坎上往亦坎【之往也】进退皆险也　六三险且枕只是前后皆是险枕便如枕头之枕【并语録】
　　六四樽酒簋贰用缶纳约自牖终无咎象曰樽酒簋贰刚柔际也
　　伊川先生曰六四隂柔而下无助非能济天下之险者以其在高位故言为臣处险之道大臣当险难之时唯至诚见信于君其交固而不可间又能开明君心则可保无咎矣【一作也】夫欲上之笃信唯当尽其质实而已多仪而尚饰莫如燕享之礼故以燕享喻之言当不尚浮饰唯以质实所用一樽之酒二簋之实复以瓦缶为器质之至也其质实如此又须纳约自牖纳约谓进结于君之道牖【一有有字】开通之义室之暗也故设牖所以通明自牖言自通明之处以况君心所明处诗云天之牖民如壎如箎毛公训牖为道亦开通之谓【一作义】人臣以忠信善道结于君心必自其所明处乃能入也人心有所蔽有所通所蔽者暗处也所通者明处也当就其明处而告之求信则易也故云纳约自牖能如是则虽艰险之时终得无咎也且如君心蔽于荒乐唯其蔽也故尔虽力诋其荒乐之非如其不省何必于所不蔽之事推而及之则能悟其心矣自古能谏其君者未有不因其所明者也故讦直强劲者率多取忤而温厚明辩者其説多行且如汉祖爱戚姬将易太子是其所蔽也羣臣争之者众矣嫡庶之义长幼【一作少长】之序非不明也如其蔽而不察何四老者高祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之心其言之切孰与周昌叔孙通然而不従彼而従此者由攻其蔽与就其明之异耳又如赵王太后爱其少子长安君不肯使质于齐此其蔽于私爱也大臣谏之虽强既曰蔽矣其能听乎爱其子而欲使之长久富贵者其心之所明也故左师触龙因其【一有所字】明而导之以长久之计故其听也如响非惟告于君者如此为教者亦然夫教必就人之所长所长者心之所明也従其心之所明而入然后推及其余孟子所谓成徳达才是也　象只举首句此比多矣樽酒簋贰质实之至刚柔相际接之道能如此则可终保无咎君臣之交能固而常者在诚实而已刚柔指四与五谓君臣之交际也【并易传】　或问坎之六四樽酒簋贰用缶纳约自牖何义也曰坎险之时也此是圣人论大臣处险难之法樽酒簋贰用缶谓当险难之时更用甚得无非是用至诚也纳约自牖言欲纳约于君当自明处牖者开明之处也欲开悟于君若于君所蔽处何由入得如汉高帝欲易太子它人皆争以嫡庶之分夫嫡庶之分高祖岂不知得分明直知不是了犯之此正是高祖所蔽处更岂能晓之独留侯招致四皓此正高祖所明处盖高祖自匹夫有天下皆豪杰之力故惮之留侯以四皓辅太子高祖知天下豪杰归心于惠帝故更不易也昔秦伐赵欲以长安君为质太后不可左师触龙请见云云遂以长安君为质焉夫太后只知爱子更不察利害故左师以爱子之利害开悟之也【刘元承手编】
　　横渠先生曰四五俱得隂阳之正险阻之际近而相得诚素既接虽简略于礼无咎也上比于五有进出之渐故无凶【易説】
　　山杨氏曰四居大臣之位无刚健之才不足以夷天下之险故以人臣处险之道言之传曰为臣必臣敬恪恭俭臣也则为臣之义以敬恪恭俭为主樽酒簋贰以俭为礼也缶器之质者也至钦无文不致饰也务尽敬恪而已夫处重险之中非多仪尚文之时故用缶纳约自牖所以进结其君以是而已牖所以通内外开其明也齐宣王曰寡人有疾寡人好勇孟子则以文武之事告之好货色则以公刘太王之事告之好勇犹云可也好货好色人君之邪心不可为也而孟子皆曰惟恐王之不好也盖逆闭其涂而拒絶之则齐王进善之心熄矣故孟子啓其闭开其明使通内外庶乎其有见矣此自牖之义欤知此则知所以事君矣【易説】兼山郭氏曰醴酒之设酒之尚贵其诚之着也国有凶荒则杀礼而多昬时有险易也是以至薄之礼虚中之器可以自幽以达明坎之时为然四五近比而相亲非正也自牖之象也説者谓触龙善因闇以发其明然卦无是象也【易説】
　　白云郭氏曰有孚者坎之徳君子行险而不失其信所以法其徳也观乎六四盖可见矣且一樽之酒贰簋之食瓦缶之器至微物也苟能虚中尽诚以通交际之道君子不以微薄为失礼亦由自牖纳约其情已至不必阶序行礼之地是以终无咎也坎之六四在上体之下与五为比当刚柔交际之地所谓能用有孚之道者也传曰苟有明信涧谿沼沚之毛苹蘩蕰藻之菜筐筥锜釜之器潢污行潦之水可荐于鬼神可羞于王公者无他焉交际之道以诚为主故也春秋之时齐侯卫侯胥命于蒲葢申约言而退终二公之世未尝以征伐相加虽二君未贤于当时之君胥命未为得礼亦犹自牖纳约之事而圣人有取焉传亦言其近古近正者盖其信为有余也孔子不以人废言况屡盟长乱之世有约言近古之事乎是亦不得中行而与狂狷之义也由是观之则樽酒簋贰足以尽交际之道者主于习坎有孚而已【易説】
　　汉上朱氏曰四自初至五有震坎艮坤坎震酒也艮鼻震足坤腹樽簋之形皆有首鼻腹足而樽异者有酒也有樽酒象而簋象亦具焉簋贰也贰副之也樽酒而簋副之燕飨之礼君臣上下刚柔相济之时也三四坤为土为腹土器有腹缶也缶朴素之物质之象坤为阖戸坎艮为穴穴其戸傍通日月之光牖也明之象约者交相信四五相易而后四应初五应二纳约也约诚信固结之象六四柔而正九五刚中而正四五无应四非五莫之比五非四亦莫之承上下协力可以济险故四当刚柔相济也用质以交于上因五之所明以纳其诚信则言辞易入险难易济终无咎也四五相易宜有咎而易则五出险矣故终无咎终谓上六不动也易传曰自古能谏其君者未有不因其所明者也故讦直强劲者率多取忤而温厚明辩者其説易行古人有行之者左师触龙之于赵张子房之于汉是也非惟告其君如此教人亦然孟子所谓成徳达才是也【易传】
