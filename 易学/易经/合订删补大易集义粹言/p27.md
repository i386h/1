<!-- { "loadSidebar": true } -->
　　兼山郭氏曰蒙之为蒙可以达材可以成己是或一道也今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍蛟龙鱼鼈生焉货财殖焉是以导之可以达材蓄之可以成己诗曰如山之苞如川之流其果行育徳之谓乎【易说】
　　白云郭氏曰先人有言蒙之为蒙可以达材可以成己也雍曰山下出泉行之所以果行止之所以育徳非以泉行而山止也葢山下之泉必养其源然后决而为江河君子必育徳深厚然后可以果行也其所以生利万物者所谓达材欤【易说】
　　汉上朱氏曰坎水在山下有源之水泉也山下出泉未有所之蒙也泉积盈科其进莫之能御故君子果其行必育其徳徳者行之源育徳者养源也果行则发而必至震为行干刚为徳坎水上为云下为雨在山下为泉象其物宜也【易传】
　　新安朱氏曰泉水之始出者必行而有渐也【本义】○果行育徳又是别说一个道理山下出泉却是个流行底物事暂时被他碍住在这里观这意思却是说自家当恁地做工夫卦中如此者多○或说育徳有山之象果行有水之象先生曰亦好【并语録】广汉张氏曰番阳余端蒙请予名蒙斋至于再三予未有以言也它日因有感于果行育徳之义乃为之辞曰乾坤既画八卦是生八卦相乗方象以明下坎上艮其卦曰蒙其蒙伊何源泉在中泉之始萌其行未达虽则未达而理孰遏君子体之于以果行黾勉躬行动畏天命泉之始萌其势则止止乃曰澄源源曷己君子体之于以育徳笃敬不渝静保天则惟养于中大本攸立惟敏于外达道攸饬内外交修相须以成久而有常则能日新我铭蒙斋敢越斯义惟言之难实以自厉凡百君子有观于斯毋忽乎近尚其懋之【蒙斋铭】○或问蒙山下出泉蒙程先生曰水必行之物始出未有所之此意最深水由地中行行其性也遇险而止而行之性则未始止也若积盈则行矣故曰盈科而后进在人蒙昧之时而天命流行之理未始止也若果决其行涵养其明徳而至于盛乃养蒙之圣功也答曰象之义亦谓泉始出而遇险未有所之如人蒙穉未有所适贵于果行育徳充而达之也育徳之义尤当深体【荅俞秀才并南轩集】
　　东莱吕氏曰易传曰出而遇险未有所之蒙之象也惟其未有所之故导之为江为海无所不可若已有所之则必难回矣○君子以果行育徳果决其所行养育其明徳二者最难兼果决者多不能涵养涵养者多不能果决殊不知二者本并行而不相悖果决中自有涵养之理涵养中自有果决之理【并纪闻】
　　初六发蒙利用刑人用说桎梏以往吝象曰利用刑人以正法也
　　伊川先生曰初以隂闇居下下民之蒙也爻言发之之道发下民之蒙当明刑禁以示之使之知畏然后从而教导之自古圣王为治设刑罚以齐其众明教化以善其俗刑罚立而后教化行虽圣人尚徳而不尚刑未尝偏废也故为政之始立法居先治蒙之初威之以刑者所以说去其昏蒙之桎梏桎梏谓拘束也不去其昏蒙之桎梏则善教无由而入既以刑率之虽使心未能喻亦当畏威以从不敢肆其昏蒙之欲然后渐能知善道而革其【一无其字】非心则可以移风易俗矣苟专用刑以为治则蒙虽畏而终不能发苟免而无耻治化不可得而成矣故以往则可吝○治蒙之始立其防限明其罪罚正其法也使之由之渐至于化也或疑发蒙之初遽用刑人无乃不教而诛乎不知立法制刑乃所以教也葢后之论刑者不复知教化在其中矣【并易传】
　　横渠先生曰以柔下贤居于坎陷然无所私系用心存公虽不能论人于道以辨曲直正法可也善行法者多说于任刑道非矣故以往吝故君子哀矜而勿喜也【易说】
　　蓝田吕氏曰初六处蒙之初前遇阳明正性不流矣利用刑人有所断也用说桎梏无所拘也不知自反而唯克以胜之术斯以往吝道也
　　广平防氏曰蒙之初六发蒙而利用刑人何也葢民之迷则目无所见耳无所闻若以物蒙其首也今欲发其蒙而示之以好恶则彼且不见利不劝不威不惩诰令所不能加行义所不能率必欲以利诱之邪则爵无徳而禄无功愈非所以劝也故当小惩而大戒罚一以警百然后蒙者畏刑之将至相与从上之所好而避其所恶故其蒙可得而发也虽然有发蒙之志则刑人而为利矣苟恶其蒙而刑之不防于不教而诛乎故曰利用刑人以正法也正法云者示之以好恶之谓也【易说】
　　山杨氏曰蒙无知也告之而弗喻引之而弗达非威之以刑莫之能从也故发蒙之初利用刑人葢威之使从也用说桎梏纵之以往则吝矣桎梏者所以禁切之使无妄适也吝则不复自新矣昔成王以商之余民封康叔则告以敬明乃罚为先商之余民顽民也蒙而无知者也故所先如此至康王命毕公保厘东郊则世变风移矣故命之曰惟徳惟义时乃大训成王之诰康叔葢利用刑人之意先王之施徳刑非异也因时而已矣【易说】兼山郭氏曰人之生不知学问之可成不知罟擭陷穽之可避凡以蒙故也故初则发之利用刑人乃所以为说桎梏之道也不能发之于初至于过而后击之不亦晚乎谓以往者过也说者谓脱之则吝是一罹于刑终身不可弛也岂其然乎【易说】白云郭氏曰先人曰人之生不知学问之可成不知罟擭陷穽之可避凡以蒙故也雍曰初六发蒙是使之知学问之可成也利用刑人是使之知陷穽之可避也圣人惧民性之日迁故欲辨之于初也虽舜之刑期无刑不过于此岂非说桎梏之道哉不知此道而以往能无吝乎或以用刑为发蒙之道疑圣人先刑后教非也发蒙所以教之也用刑所以辅教也此舜戒臯陶明于五刑以弼五教之意圣人岂有先刑罚而后教化之理哉【易说】汉上朱氏曰初六之动发蒙也蒙蔽之民不善其始至死于桎梏而不悔初六发蒙利用刑人此刑人非恶之也以正法也于其始也正法以示之蒙蔽者知戒终不陷于刑辟用说桎梏之道也艮手震足交于坎水桎梏之象坎为律法也初六动而正正法也兊为刑杀兊见坎毁说桎梏也治蒙之初威之以刑然后渐知善道过此以往则吝矣卦言童蒙爻言刑人刑所以辅教也程传曰立法制刑乃所以教也后之论刑者不复知教化在其中矣【易传】
　　五峰胡氏曰大舜之有天下也先诛四凶孔子之执鲁政也先诛少正卯唐太宗之起义兵也先诛髙徳儒葢时方蒙蔽未知好恶之所在惟先威之以刑则观听耸动而民知所从矣是说去其不知所从之桎梏也虽然刑加于恶之尤者然后足以正法新民之耳目而施教化也若用之不正以及众人则不足以得民心民苟免而无耻于治安之道为可吝矣【易外传】
　　新安朱氏曰以隂居下蒙之甚也占者遇此当发其蒙然发之之道当痛惩而暂舍之以观其后若遂往而不舍则致羞吝矣戒占者当如是也发蒙之初法不可不正惩戒所以正法也【本义】○卦辞有平易底有难晓底利用刑人用説桎梏粗説时如今人打人棒也须与他脱了那枷方可一向枷他不得若一向枷他便是以往吝这只是说治蒙者当寛慢葢法当如此【语録】
　　广汉张氏曰或问蒙之初六利用刑人人之昏蒙不教而诛之可乎葢人之不善始发而絶之则易为力待其已发而后禁则扞格而难胜故曰童牛之牿元吉答曰此爻且详玩伊川之说【荅俞秀才○南轩集】东莱吕氏曰初六发蒙利用刑人上九击蒙师严然后道尊故始终皆以严【易说】○又曰初六发蒙利用刑人用说桎梏以往吝剪爪稍深则侵肤【己丑课程】
　　九二包蒙吉纳妇吉子克家象曰子克家刚柔接也伊川先生曰包含容也二居蒙之世有刚明之才而与六五之君相应中徳又同当时之任者也必广其含容哀矜昏愚则能发天下之蒙成治蒙之功其道广其施博如是则吉也卦唯二阳爻上九刚而过唯九二有刚中之徳而应于五用于时而独明者也苟恃其明专于自任则其徳不故虽妇人之柔闇尚当纳其所善则其明广矣又以诸爻皆隂故云妇尧舜之圣天下所莫及也尚曰清问下民取人为善也二能包纳则克济其君之事犹子能治其家也五既隂柔故发蒙之功皆在于二以家言之五父也二子也二能主蒙之功乃人子克治其家也○子而克治其家者父之信任专也二能主蒙之功者五之信任专也二与五刚柔之情相接故得行其刚中之道成发蒙之功苟非上下之情相接则二虽刚中安能尸其事乎【并易传】
　　横渠先生曰九二以刚居中故能包蒙而吉○择妇而纳之则吉○九二以下卦之中主卦徳故曰子克家以子任家必刚柔得中乃济不可严厉也【并易说】上蔡谢氏曰易之蒙九二包蒙吉纳妇吉子克家蔽蒙不通者包之顺从者纳之而不拒子克家之道也舜不藏怒不宿怨包蒙也以爱兄之道来诚信而喜之纳妇也【语録】
　　蓝田吕氏曰九二以阳居二隂之中含徳而不用故曰包蒙妇从夫子从亲者也以顺为正故纳妇吉干蛊无违言必称亲子克家者也
　　山杨氏曰无忿疾于顽包蒙也苟以是心至斯受之矣纳妇也九二以刚中之才居发蒙之任羣蒙资之以为明者也顽而疾之己甚则乱顺而拒之迁善者沮非所以治蒙也故包蒙纳妇吉妇者顺而从我者也臣之任国事与子之治其家其道一也舜之父顽母嚚象傲日以杀舜为事舜则负罪引慝而已彼以爱兄之道来则诚信而喜之此舜之所以包蒙纳妇而克家也使舜伪而为之则诚信不孚诚信不孚则刚柔不接以是而处顽傲之间欲其不格奸难矣【易说】
　　白云郭氏曰九二以刚中之徳为治蒙之主所谓尊贤而容众嘉善而矜不能者也故虽昏愚之蒙包而容之柔道之善取而纳之长幼之节不废而君臣之伦不乱是虽为治蒙之主而上下之分严矣是以吉也然包蒙者包众蒙而为之主以隂阳言之九夫道也六妇道也以尊卑言之五父道也二子道也包蒙纳妇必子克家而后吉苟无子道独能包而容之是为强僣不制之臣矣故二者皆以克家为吉包蒙纳妇刚克也子克家柔克也孟子曰有伊尹之志则可其九二之谓乎刚柔接者谓二之刚中上接于柔五之巽顺下接于刚也【易说】汉上朱氏曰六五柔也九二刚也五以柔接刚为二所包含章有美而效之君臣道之正也二之吉也故曰包蒙吉二以刚接柔为五所纳艮男为夫巽女为妇妇有相成之道虗其中以纳之君道之正五之吉也故曰纳妇吉二在内为家坎为干之子父有子而至于纳妇子克荷其家者也九二而致其君虗中以纳之非其道广其施博积诚以包蒙能若是乎譬之子克家者也二不能包则五不肯纳刚柔不接家道废矣故曰子克家刚柔接也二为家何也曰二内也大夫之位大夫有家杂卦曰家人内也【易传】
　　五峰胡氏曰诸葛孔明执蜀政柄上有刘禅孱暗之君下有杨仪魏延昧于大体之属北有蔽欺天下窃命之魏东有不知天命称尊之吴可谓蒙之世矣然孔明尽礼刘禅听信无所嫌忤圆融仪延使各展其才力结好江东而不明其称帝之罪志在北征亦必闭关息民然后用之其志大其量虽未能致其亨而有安强之吉矣广开言路弃非犹屩得是如珠玉孜孜尽下故事无不察筭无遗数纳妇吉也岂有凶祸之及哉大臣事君犹子事父九二刚阳之才而六五柔顺之君与之相应故虽居蒙世而有吉圣人举而示人以近故云子克家也【易外传】
