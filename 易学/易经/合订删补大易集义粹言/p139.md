<!-- { "loadSidebar": true } -->
　　汉上朱氏曰一隂在上众阳争趋之九四居上卦之后动有伏艮为臀艮柔为肤三阳自下侵之不足于柔也故臀无肤无肤则不可以处矣四本大壮震震为足欲前而九五碍之又柔而少决则却而不前故其行次且次且一本作趑趄次且不可前矣处则乘刚行则不前以九处四也故曰其行次且位不当也然则为九四者如何避位居初让三阳使先行斯可无悔矣四动成兑兑为羊羊性很牵挽则抵触不行却行而使之先则行张载曰牵羊者让而先之如是悔亡正故也虽有是言也九四未必闻其言而信之不足于刚决也兑为口坎耳受之信也九四动乃有坎耳离目聪明之象不动则耳塞目毁聪不明矣兑口虽告莫之聴焉故曰闻言不信聪不明也【易传】
　　新安朱氏曰以阳居隂不中不正居则不安行则不进若不与众阳竞进而安出其后则可以亡其悔然当决之时志在上进必不能也占者闻言而信则转凶而吉矣牵羊者当其前则不进纵之使前而随其后则可以行矣【本义】　牵羊悔亡其得于许慎之【语録】
　　九五苋陆夬夬中行无咎象曰中行无咎中未光也伊川先生曰五虽刚阳中正居尊位然切近于上六上六説体而卦独一隂阳之所比也五为决隂之主而反比之其咎大矣故必决其决如苋陆然则于其中行之徳为无咎也中行中道也苋陆今所谓马齿苋是也曝之难干感隂气之多者也而脆易折五若如苋陆虽感于隂而决断之易则于中行无过咎矣不然则失其中正也感隂多之物苋陆为易断故取为象　卦辞言夬夬则于中行为无咎矣象复尽其义云中未光也夫人心正意诚乃能极中正之道而实光辉五心有所比以义之不可而决之虽行于外不失中正之义可以无咎然于中道未得为光大也葢人心一有所欲则离道矣夫子于此示人之意深矣【并易传】
　　横渠先生曰阳近于隂不能无累故必正其行然后免咎【易】
　　山杨氏曰周公东征君御事皆以为不可周公徒得十夫之助决意征之禹征有苗防羣后誓之既已出师朝延上下宜无不以为当者而益以一言赞之禹遂振旅而还而苗亦随格岂周公之徳不逮禹乎葢舜之时在廷莫非君子而天下已大治矣其敢逆命者独有苗而已纵而不治未足为害如必欲诛之则太平之民自受其病矣故与其勤师逺伐不若脩徳以待其来之为愈也若夫三监之叛其变起王室非可以夷狄待之也况又成王幼冲涖政之初君子之道不胜小人不诛而纵之其祸将不胜救矣当是之时虽无十夫之助周公亦不可已此所以必征之也易曰苋陆夬夬中行无咎其舜之事乎【余杭语録】
　　白云郭氏曰刚长至于五所谓可决之时矣君子于是决之如决苋陆之易无所用力焉故曰苋陆夬夬也初之为咎三之有凶皆非知时者也九五得其时得其位用众刚之力有决之过无不及焉是以用中行之道则无咎过则咎也然九五尊位大中居光宅天下之任其道岂决小人而已哉决小人臣下之事也虽得中道亦未光也未光有终光之义能其道则光矣取象于苋陆二物者如言摧枯拉朽之易也【易】
　　汉上朱氏曰大壮震为蕃鲜兑为泽苋蒉泽草也叶柔根小坚且赤干为大赤上六之象陆商陆亦泽草也叶大而柔根猥大而深有赤白二种五动震为蕃鲜伏巽为白商陆也苋陆小人之近君者苋柔脆根浅易决商陆根大而深为难决九五得尊位大中为决之主当五阳并进决小人之时而反比之中道未光也五兑干健决也动而往决上六复成兑故曰夬夬决之又决震巽象毁成离则苋与陆去而中道光矣离为光动则不正宜若有咎然夬之时刚长乃有终动而往决而后中道行张载曰阳比于隂不能无累故必正其行然后无咎易传曰五心有比于中道未得为光也葢人心有所欲则离道矣此示人之意深矣【易传】　又曰苋陆泽草也生于三月四月苋蒉也叶柔根坚而赤陆大于苋叶柔根坚坚者兑之刚也坚而赤赤者干之色也【丛】
　　新安朱氏曰苋陆今马齿苋感隂气之多者九五当决之时为决之主而切近上六之隂如苋陆然若决而决之而又不为过暴合于中行则无咎矣戒占者当如是也　中未光也程传备矣【并本义】中行无咎言人能刚决自胜其私合乎中行则得无咎无咎但能补过而已未是极至处这是説那微茫间有些个意思断未得释氏所谓流注想荀子所谓偷则自行便是这意思照管不着便走将去那里去爻虽无此意孔子作象所以裨爻辞之不足如自我致寇敬慎不败之甚多中行无咎易中却不恁地看言人占得此爻者能中行则无咎不然则有咎　中未光也事虽正而意潜有所系吝荀子所谓偷则自行佛氏所谓流注不断皆意不诚之本也　苋陆是两物苋者马齿苋陆者章陆一名商陆皆感隂气多之物药中用商陆治水肿其子红【并语録】
　　上六无号终有凶象曰无号之凶终不可长也
　　伊川先生曰阳长将极隂消将尽独一隂处穷极之地是众君子得时决去危极之小人也其势必须消尽故云无用号咷畏惧终必有凶也　阳刚君子之道进而益盛小人之道既已穷极自然消亡岂复能长久乎虽号咷无以为也故云终不可长也先儒以卦中有孚号号欲以无号为无号作去声谓无用更加号令非也一卦中适有两去声字一平声字何害而读易者率皆疑之或曰圣人之于天下虽大恶未尝必絶之也今直使之无号谓必有凶可乎曰夬者小人之道消亡之时也决去小人之道岂必尽诛之乎使之变革乃小人之道亡也道亡乃其凶也【并易传】
　　白云郭氏曰伊川曰夬者小人之道消亡之时也决去小人之道岂尽诛之乎使之变革乃小人之道亡也道亡乃其凶也雍曰上六之凶适当五刚进决之时不可茍免故言无号终有凶也不可长者又言终凶之速也然号有哀号之意卦有三号字王氏以一为号令二为号呼或皆为号令字独伊川以二为号令上六为号咷字最为当理【易】汉上朱氏曰上六之三成巽巽为号上六小人知非而去有号呼求免之象阳长隂消之时安其位而不去无自悔之实阳长则隂失位终必有凶巽为长女位巽毁终不可长也圣人明此开小人自悔之路【易传】
　　新安朱氏曰隂柔小人居穷极之时党已尽无所号呼终必有凶也占者有君子之徳则其敌当之不然反是【本义】　问以五阳决一隂君子盛而小人衰之势而彖辞则曰告自邑不利即戎初九壮于前趾则往不胜九二号则有戎勿恤壮于頄则凶牵羊则悔亡中行无咎岂去小人之道须先自治而严厉戒惧不可安肆邪先生曰观上六一爻则小人势穷无号有凶之时而君子去之之道犹当如此严谨自做手脚葢不可以其势衰而安意自肆也其为戒深矣【语録】

　　合订删补大易集义粹言卷四十七
　　钦定四库全书
　　合订删补大易集义粹言卷四十八
　　头等侍卫纳喇性徳编
　　【巽下干上】
　　康节先生曰复次剥明治生于乱姤次夬明乱生于治乎时哉时哉未有剥而不复未有夬而不姤者【观物外篇】
　　伊川先生曰姤序卦夬者决也决必有所遇故受之以姤姤遇也决判也物之决判则有遇合本合则何遇姤所以次夬也为卦干上巽下以二体言之风行天下天之下者万物也风之行无不经触乃遇之象又一隂始生于下隂与阳遇也故为姤【易传】
　　姤女壮勿用取女
　　伊川先生曰一隂始生自是而长渐以盛矣是女之将长壮也隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也女渐壮则失男女之正家道败矣姤虽一隂甚微然有渐壮之道所以戒也【易传】
　　广平游氏曰姤女壮巽【一无巽字】为长女也女壮则乗阳其极将至于为剥故勿用取女而初六有蹢躅之戒也以其为巽体也故为女壮以其隂之初生【一作出】也故为羸豕【易】
　　白云郭氏曰夬之一隂将消之隂也姤之一隂方长之隂也其隂虽同所以为隂则异故夬姤卦象反对其义正相反夬以五刚为义姤以一柔为义也隂之方长女壮之象也自以一隂方长而阳道向消无畏五刚之志欲独以一柔遇之用壮之甚也是以不可取也观一阳之复犹曰朋来无咎而姤以一隂之遇不待得朋是以知其壮也阳至四五而后言壮姤一隂方长即为壮者亦见君子小人之情不同也是以阳为君子而隂为小人【易】新安朱氏曰姤遇也决尽则为纯干四月之卦至姤然后一隂可见而为五月之卦以其本非所望而卒然值之如不期而遇者故为遇遇已非正又一隂而遇五阳则女徳不贞而壮之甚也取以自配必害乎阳故其象占如此【本义】
　　东莱吕氏曰女壮勿用取女一隂何以谓之壮一念初发善善恶恶莫不皆甚壮也【易】
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　康节先生渔樵对问樵者问曰姤何也曰姤遇也柔遇刚也与夬正反夬始逼壮姤始遇壮阴始遇阳故称姤焉观其姤天地之心亦可见矣圣人以徳化及此罔有不昌故象言施命诰四方履霜之谨其在此乎【邵子外书】
　　伊川先生曰姤之义遇也卦之为姤以柔遇刚也一隂方生始与阳相遇也　一隂既生渐长而盛隂盛则阳衰矣取女者欲长久而成家也此渐盛之隂将消胜于阳不可与之长久也凡女子小人夷狄势茍渐盛何可与久也故戒勿用取如是之女　隂始生于下与阳相遇天地相遇也隂阳不相交遇则万物不生天地相遇则化育庶品物成章万物章明也刚遇中正以卦才言也五与二皆以阳刚居中与
　　正以中正相遇也君得刚中之臣臣遇中正之君君臣以刚阳遇中正其道可以大行于天下矣　赞姤之时与姤之义至大也天地不相遇则万物不生君臣不相遇则政治不兴圣贤不相遇则道徳不亨事物不相遇则功用不成姤之时与义皆甚大也【并易传】横渠先生曰非中爻不能备卦徳故曰刚遇中正【易】蓝田吕氏曰姤寡遇众弱遇强也姤一柔而遇五刚乃一女子而遇五男一臣而遇五君壮而不可贞不可取也
　　白云郭氏曰以柔遇刚谓之姤遇之为事天地万物不能无也无则万物不生教化不成故地之遇天臣之遇君主于一则可而以一遇五则不可也遇不主于一岂长久之道哉故贞女不从二夫忠臣不事二君是以姤之女壮勿用取也卦辞止于女壮勿用取女而已圣人惧学者止以女子之道而言姤故极天地明教化而言其义之大也天地不相遇则万物不章刚为天柔为地也刚中之臣非得中正之君则教化不能盛行姤之时义其大如此【易】
