<!-- { "loadSidebar": true } -->
　　横渠先生曰刚竞用触则进退皆凶危惧求全则咎有时而息也然上六以隂居上不详事宜用壮而触故进退不能【易説】
　　蓝田吕氏曰壮穷必衰不可长也四阳上进羝羊也上六居外藩也不能退刚长不已也不能遂上穷也穷极其壮不衰不已故无攸利也六五上六皆柔不足以制刚五以易而丧羊上以难而获吉上处穷极不敢以柔而自易抑其壮而不使遂也白云郭氏曰居动之极以柔用壮虽无羸角之厉而进退不能何所利哉不能遂者进不足以胜人也不能退者退不足以自胜也此岂不能审于度德量力之事者欤故曰不详也圣人兢兢业业其难其慎以不矜不伐为己任又安有用壮之厉乎是以艰则吉也【易説】
　　汉上朱氏曰上六动成九前刚也前刚角之象兊为羊震为反生羊角反生羝羊也震为萑苇竹木在外为藩上动触藩羸絓其角不能遂也退则三不应不能退也决事者当于其始详虑之可则进否则退上六妄动不能退不能遂自处之不详审也何往而利哉然壮终则变能艰难守正自处以柔则吉妄动之咎不长也在我而已巽为长震者巽之反故曰不长【易传】
　　新安朱氏曰壮终动极故触藩而不能退然其质本柔故又不能遂其进也其象如此其占可知然犹幸其不刚故能艰以处则尚可以得吉也【本义】上六取喻甚巧盖壮终动极无可去处如羝羊之角絓于藩上不能退遂然艰则吉者毕竟有可进之理但必艰始吉耳【语録】
　　东莱吕氏曰上六以六居上是以柔而居壮之极大凡居壮贵乎阳刚则能有济进亦有所成今上六以隂柔居壮之极如羝羊之触藩进则伤其身退则羸其角进退不能无往而利然天下未尝有不可必之事若看上六一爻进退不利是圣人于此有不可用力处然圣人于不能退不能遂之时又自有以处之惟艰难自处不为玩易则复可获其吉故象曰艰则吉咎不长也言能艰难处之而不敢玩易则前日无攸利之咎必不长也【易説】













　　合订删补大易集义粹言卷三十八
<经部,易类,合订删补大易集义粹言>
　　钦定四库全书
　　合订删补大易集义粹言卷三十九
　　头等侍衞纳喇性徳编
　　【坤下离上】
　　伊川先生曰晋序卦物不可以终壮故受之以晋晋者进也物无壮而终止之理既盛壮则必进晋所以继大壮也为卦离在坤上明出地上也日出于地升而益明故为晋晋进而光明盛大之意【一作义】也几物渐盛为进故彖云晋进也卦有有徳者有无徳者随其冝也乾坤之外云元亨者固有也云利贞者所不足而可以有功也有不同者革渐是也随卦可见晋之盛而无徳者无用有也晋之明盛故更不言亨顺乎大明无用戒正也【易传】
　　新安朱氏曰或问晋序卦物不可以终壮故受之以晋程传云物无壮而终止之理既壮盛则必进某窃谓物进而后至于壮盛既壮盛则衰退继之矣今曰壮盛则必进此义未详先生曰物固有壮而后进者亦有进而后壮者各随其事而言难以一说拘也且以十二月卦论之大壮之为夬夬之为干岂非壮而后进乎至干乃极而衰也【语録】东莱吕氏曰晋者进也所以次于壮者盖言进之道必先有其壮然后可进以卦体而言明出乎地光辉发越所以为进盛也然以爻义而言晋以柔顺之臣附丽乎大明之君则道徳之光被乎四表所以为盛也【易说】
　　晋康侯用锡马蕃庶昼日三接
　　伊川先生曰晋为进盛之时大明在上而下体顺附诸侯承王之象也故为康侯康侯者治安之侯也上之大明而能同徳以顺附治安之侯也故受其宠数锡之马众多也车马重赐也蕃庶众多也不唯锡与之厚又见亲礼昼日之中至于三接言宠遇之至也晋进盛之时上明下顺君臣相得在上而言则进于明盛在臣而言则进升髙显受其光宠也【易传】
　　白云郭氏曰伊川曰晋以其明盛故不言亨顺乎大明故不戒以正不待言而其徳可知雍曰彖言晋进也杂卦曰晋昼也则知晋之义不止于进盖言明以进故曰晋渐以进不谓之晋也晋卦取名之义与大有略相类大有火在天上君道也故为大有晋明出地上臣道也故为晋君臣天地之象虽不同其欲以明徳居上则一而已且以人臣之进独备一卦之义则臣道之至大者非康侯安足以当之易之卦辞唯晋为异专以康侯为义是以不及其他也康侯如是其亨利贞可知【易说】
　　新安朱氏曰晋进也康侯安国之侯也锡马蕃庶昼日三接言多受大赐而显被亲礼也盖其为卦上离下坤有日出地上之象顺而丽乎大明之徳又其变自观而来为六四之柔进而上行以至于五占者有是三者则亦当有是宠也【本义】　康侯似说宁侯相似用锡马之用只是个虚字说他得这个物事昼日是上卦离也书日为之是此意【语録】东莱吕氏曰夫以在下之诸侯受宠于君锡马之蕃庶至于日三接是为晋之盛也然康侯二字最当玩味常人之情徒以进而受君之宠居君之位为甚殊不知惟康侯方足以为盛夫康侯者懐才抱艺足以安天下若非康侯而虚受其宠适以自愧何者康者盛之本而外此皆其末也今之学者诚能修康安之业先有以盛于己则虽不期于晋盛而锡马之蕃庶自不能违虽然进而受宠此特臣之盛不言君者何哉盖君以能用贤为盛能以蕃庶之马而锡安康之诸侯则为盛矣田野辟人民治侯之康者也【易说】
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　伊川先生曰晋进也明进而盛也明出于地益进而盛故为晋所以不谓之进者进为前进不能包明盛之义明出地上离在坤上也坤丽于离以顺丽于大明顺徳之臣上附于大明之君也柔进而上行凡卦离在上者柔居君位多云柔进而上行噬嗑睽鼎是也六五以柔居君位明而顺丽为能待下宠遇亲宻之义是以为康侯用锡马蕃庶昼日三接也大明之君安天下者也诸侯能顺附天子之明徳是康民安国之侯也故谓之康侯是以享宠锡而见亲礼昼日之间三接见于天子也不曰公卿而曰侯天子治于上者也诸侯治于下者也在下而顺附于大明之君诸侯之象也【易传】
　　蓝田吕氏曰晋进而之于贵也明出地上顺而丽乎大明柔进而上行皆进而之于贵人臣进受君宠之象也康美也安也如记所谓康周公以赐鲁也锡马蕃庶昼日三接君宠之多也明出地上昼也歴三隂而至离之明三接之象也
　　山杨氏曰柔进而上行臣进之盛者故有康侯之象焉侯有君道者也顺而丽乎大明故用锡马蕃庶昼日三接也马地类坤象也明出地上昼日之象也问国之富以马锡马蕃庶其厚之也昼日三接其亲之也郑武公父子并为周司徒其三接之谓与【易说】
　　白云郭氏曰明出地上二卦之象也顺而丽乎大明晋之义也柔进而上行成卦之序康侯之徳也其徳柔顺而明故下能康一国之民而为之主上能致王者之宠而锡马蕃庶昼日三接也车马重赐也三接数接乎上也在国能康一国之民则进而丽乎大明斯足以康天下矣古之人文王是也【易说】
　　汉上朱氏曰明出地上进而不已至于盛明故曰晋进也明出地上此合离坤两体言晋也晋自临来蹇之变也离者坤易干也离为明自六五言之为大明干阳为大也人君有明徳居尊位照天下之象坤顺离丽也人臣之道主于顺而不知其所丽则其道不能以上行顺而丽乎大明然后蹇六四之柔进而与君同徳故曰顺而丽乎大明柔进而上行此以六五一爻言晋也五为天子四为诸侯康襃大之与礼记康周公之康同六四进而之五以诸侯近天子之光王明而受福九五用是降心以襃大之锡马蕃庶也干变坎为美脊之马坤变干为牝马坤为众蕃息庶多言不一种也周官校人天子十有二闲马六种邦国六闲马四种凡朝觐防同毛马而颁之锡马蕃庻亦进之意也日在中天为昼艮为手坤三爻三接三极数也不惟锡予又亲礼之大行人之职诸公三飨三问三劳昼日访问之时三接极盛之礼所以康诸侯者至矣非顺而丽乎大明柔进而上行何由至是哉故曰是以康侯用锡马蕃庶昼日三接也此以六五兼两体而言处晋之道或曰午为马火畜也故古者差马以午出入马以日中而说卦以干坎震为马何也曰干离同位日与天同体金与火相守则流以五行言之火为马以八卦言之干为马观诸天文七星为马离也离者午之位汉中之四星曰天驷东璧之北四星曰天廏建星六星曰天马干坎也房为天驷东一星为天马震也故马以三卦言之昔者国有戎事各服其产而冀北之马独为良马者干也震为龙其究为健干也辰为角亢与房及尾共为苍龙之次故马八尺以上曰龙世传大宛余吾之马出于龙种龙飞天者离也马行地者干也而马政禁原蚕蚕以火出而浴龙星之精与马同气察乎此则知干离同位矣在卦气为二月故太准之以进【易传】
　　新安朱氏曰晋进也释卦名义明出地上以卦象卦徳卦变释卦辞【本义】
　　东莱吕氏曰晋之为义惟在下之贤以柔顺丽乎大明之君而得以上行所以谓之晋盛大抵君臣之间惟降志以相接则治可日彰徳可日明若在下者方命在上者骄亢则治与徳俱退矣惟是上柔顺以接下下柔顺以辅上则为晋盛故柔顺二字最当玩味非特君臣之间为然学者欲进徳修业亦必于柔顺上求若不柔顺则矜已自大徳日益晦矣故傅说戒高宗曰惟学逊志逊之一字其入道之门乎【易说】
　　象曰明出地上晋君子以自昭明徳
　　伊川先生曰昭明之也传曰昭徳塞违昭其度也君子观明出地上而益明盛之象而以自昭其明徳去蔽致知昭明徳于己也明明徳于天下昭明徳于外也明明徳在已故云自昭【易传】
　　山杨氏曰自昭明徳所谓明明徳也【易说】
　　白云郭氏曰元首明哉股肱良哉自古以明为君徳之大尧舜文王皆是也而晋为臣道自昭明徳何哉盖侯有君人之道有明徳自昭而柔顺上行然后备晋之义可以谓之康侯不如是虽使锡马蕃庶昼日三接亦非晋进之道不得谓之康侯矣古之人莫不务明明徳于天下为君为臣亦岂有二徳哉是以伊尹言咸有一徳武王言同心同徳则晋之象言自昭明徳不为过矣【易说】
　　汉上朱氏曰干曰自强晋曰自昭二者自已为之人力无所施天行日进谁使之哉明徳者已之所自有也进而不已其徳自昭如日有光出则被乎万物非有心于昭昭也易传曰去蔽致知昭明徳于己也明明徳于天下昭明徳于外也【易传】
　　新安朱氏曰昭明之也【本义】
　　东莱吕氏曰晋象之义学者最当体防且如日出于地烜赫光明凡舟车所至无不照临人之一心其光明若是若能扩而充之则辉光灿烂亦日之明也然人有是明而不能昭著非人昬之是自昬之也故曰自昭明徳盖昭之于外亦是自昭非人昭之也大明出于地而照于四方容光必照万物皆被于光辉在常人必耀而不敢正视反视其身若萤爝之光君子则知此明之不在外本自具足故自昭明徳而已【易说】
　　初六晋如摧如贞吉罔孚裕无咎象曰晋如摧如独行正也裕无咎未受命也
