<!-- { "loadSidebar": true } -->
　　汉上朱氏曰干为大人兊为虎虎生而具天地之文然未着也既变则其文炳然易见京房谓虎文疎而着是也六二离变兊为文明虎变也九五刚健中正而得尊位大人之革也其举事无悔其应曲当文理彰著天下晓然知之犹虎变也岂俟于既革而后孚哉葢未革之先在窔奥之闲簟席之上其文章固已炳然而具矣不假占决质之鬼神其下既孚二五未易而应未占有孚也二离为兊干为决兊干变离决也决谓之占非天下之至诚不言而信能如是乎文王之不长夏以革而虞芮质厥成是已【易传】
　　新安朱氏曰虎大人之象变谓希革而毛毨也在大人则自新新民之极顺天应人之时也九五以阳刚中正为革之主故有此象占而得此则有此应然亦必自其未占之时人已信其如此乃足以当之耳【本义】　未占有孚伊川于爻中占字皆不把做卜筮尚其占说【语録】
　　上六君子豹变小人革面征凶居贞吉象曰君子豹变其文蔚也小人革面顺以从君也
　　伊川先生曰革之终革道之成也君子谓善人良善则已从革而变其着见若豹之彬蔚也小人昏愚难迁者虽未能心化亦革其面以从上之教令也龙虎大人之象故大人云虎君子云豹也人性本善皆可以变化然有下愚虽圣人不能移者以尧舜为君以圣继圣百有余年天下被化可谓深且乆矣而有苗有象其来格烝又葢亦革面而已小人既革其外革道可以为成也茍更从而深治之则为已甚已甚非道也故至革之终而又征则凶也当贞固以自守革至于极而不守以贞则所革随复变矣天下之事始则患乎难革已革则患乎不能守也故革之终戒以居贞则吉也居贞非为六戒乎曰为革终言也莫不在其中矣人性本善有不可革者何也曰语其性则皆善也语其才则有下愚之不移所谓下愚有二焉自暴也【一无也字】自弃也人茍以善自治则无不可移者虽昏愚之至皆可渐磨而进也唯自暴者拒之以不信自弃者絶之以不为虽圣人与居不能化而入也仲尼之所谓下愚也然天下自暴自弃者非必皆昏愚也往往强戾而才力有过人者商幸是也圣人以其自絶于善谓之下愚然考其归则诚愚也既曰下愚其能革面何也曰心虽絶于善道其畏威而寡罪则与人同也唯其有与人同所以知其非性之罪也君子从化迁善成文彬蔚章见于外也中人以上
　　莫不变革虽【一作唯】不移之小人则亦不敢肆其恶革易其外以顺从君上之教令是革面也至此革道成矣小人勉而假善君子所容也更往而治之则凶矣【并易传】
　　横渠先生曰盛徳之容顔孟以上始可以观若顔子变则必大变即大人虎变虎变则其文至也如此则不待占而有信君子所至之分以致文则足以为班班之缛革面而听命已不敢犯此所谓尽饰之道斯行者逺矣然犹是就小成上以致其文顔子地位于豹变已为屑就未必肯于此见此所以如愚愚虽是于吾言无所不说然必夫子省其私始知不愚察其人焉惟是徇内尚质尔然则不小发大抵止乃有光明艮曰时止则止时行则行其道光明形则着着则明必能止则有光明今作事特未决葢非止也止乃决为然后就其上文章顔子见其进未见其止未止故未见其所止又必欲如所期葢未见夫子着心处故未肯止是之谓隠而未见行而未成是以勿用学者至此地位亦必如愚然顔子学举指亦无不致文中节处自是谓博我以文则文岂不足但顔子不以为意所谓有若无实若虚也有顔子之心则不为顔子之文可也　以柔为徳不及九五刚中炳明故但文章蔚缛能使小人改观而从也【并易说】蓝田吕氏曰九五以刚居尊而履中正革道大成圣人作而万物覩者也焕乎其有文章不待占而后信也上六与九五皆革道已成之时变而成文五以刚得位居中故为大人上以柔无位失中故为君子虎之文脩大而有理豹之文宻茂而成斑葢大人与天地合其徳其文炳然如火之照而易辨也君子学以聚之其文蔚然如草之畅茂而丛聚也当革之终小人犹知革面则革道亦可以已也革而不已变乱纷扰民无所措其手足矣正惟静而不变则因革以时矣故曰贞吉无咎也白云郭氏曰上六革道既成君子小人皆从九五大人而革者也君子弸中彪外至诚以从君故其文蔚然以成豹变炳者文之着明也蔚者文之茂宻也豹与虎相类葢言从君之徳也诗所谓济济多士秉文之徳羣黎百姓徧为尔徳是也小人虽无徳自将亦能革面从君不失顺从之道此所以为革道之成也革道既成则无革矣犹欲以革进则凶惟能居守其贞是以吉也书曰夏廸简在王庭岂豹变之君子乎【易说】
　　汉上朱氏曰陆绩曰兊之阳爻称虎隂爻称豹考之天文尾为虎火也箕为豹水也而同位于寅虎豹同象而异文也离二文之中也故二交五其文炳明离三文已过故三交上其文蔚茂繁缛蔚文之过也三交上成九君子豹变也干为首兊为说干首而说见于外面也上交三成六小人革面也何也君子韬光逺害小人自徇其面今也君子豹变其文蔚然小人革面内向顺从其上革面非谓面从也旋其面目也如是则革道大成坤顺也兊口顺之从也成则不可复动故三征凶上居贞吉下三爻革弊弊去当守以惧上三爻革命命定当复其常故曰征凶上六革道大成柔戒于不守故曰居贞吉上有伏艮居之象也【易传】
　　新安朱氏曰革道已成君子如豹之变小人亦革面以听从矣不可以往而居正则吉变革之事非得已者不可以过而上六之才亦不可以有行也故占者如之【本义】






　　合订删补大易集义粹言卷五十三
　　钦定四库全书
　　合订删补大易集义粹言卷五十四
　　头等侍卫纳喇性徳编
　　【巽下离上】
　　伊川先生曰鼎序卦革物者莫若鼎故受之以鼎鼎之为用所以革物也变腥而为熟易坚而为柔水火不可同处也能使相合为用而不相害是能革物也鼎所以次革也为卦上离下巽所以为鼎则取其象焉取其义焉取其象者有二以全体言之则下植为足中实为腹中实受物在中之象对峙于上者耳也横亘乎上者也鼎之象也以上下二体言之则中虚在上下有足以承之亦【一无亦字】鼎之象也取其义则木从火也巽入也顺从之义以木从火为然之象火之用唯燔与烹燔不假器故取烹象而为鼎以木巽火烹饪之象也制器取其【一作诸】象也乃象器以为卦乎曰制器取于象也象存乎卦而卦不必先器圣人制器不待见卦而后知象以众人之不能知象也故设卦【一无卦字】以示之卦器之先后不害于义也或疑鼎非自然之象乃人为也曰固人为也然烹饪可以成物形制如是则可用此非人为自然也在井亦然器虽在卦先而所取者乃卦之象卦复用器以为义也【易传】
　　山杨氏曰易六十四卦其在鼎也取象为备【语録】
　　鼎元吉亨
　　伊川先生曰以卦才言也如卦之才可以致元亨也止当云元亨文羡吉字卦才可以致元亨未便有元吉也彖复止云元亨其羡明矣【易传】
　　白云郭氏曰易以器物各卦者井鼎二卦而已圣人名卦必以道独二卦以器者以明道器皆一也由道可见器由器可推道也井以不改为徳以动出为功井之道也鼎用以享上帝养圣贤鼎之道也伊川谓吉为羡字卦才可以致元亨未便有元吉也【易说】
　　新安朱氏曰鼎亨饪之器为卦下隂为足二三四阳为腹五隂为耳上阳为有鼎之象又以巽木入离火而致亨饪鼎之用也故其卦为鼎下巽巽也上离为目而五为耳有内巽顺而外聪明之象卦自巽来隂进居五而下应九二之阳故其占曰元亨吉衍文也【本义】
　　彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　伊川先生曰卦之为鼎取鼎之象也鼎之为器法卦之象也【一作法象之器也】有象而后有器卦复用器而为义也鼎大器也重寳也故其制作形模法象尤严鼎之名正也古人训方方实正也以形言则耳对植于上足分峙于下周圆内外髙卑厚薄莫不有法而至正至正然后成安重之象故鼎者法象之器卦之为鼎以其象也　以二体言鼎之用也以木巽火以木从火所以亨饪也鼎之为器生人所赖至切者也极其用之大则圣人亨以享上帝大亨以养圣贤圣人古之圣王大言其广　上既言鼎之用矣复以卦才言人能如卦之才可以致元亨也下体巽为巽顺于理离明而中虚于上为耳目聪明之象凡离在上者皆云柔进而上行柔在下之物乃居尊位进而上行也以明居尊而得中道应乎刚能用刚阳之道也五居中而又以柔而应刚为得中道其才如是所以能元亨也【并易传】
　　蓝田吕氏曰鼎新民以法度也木入于火亨饪之象鼎所以名卦也鼎器也制器必有法象故曰鼎象也鼎之用至乎亨饪故圣人以享上帝养圣贤也享上帝奉天道以取法象也养圣贤尊有道敬有徳以取法象也柔上行而得中所以能奉天道应乎刚所以能尊有道敬有徳凡鼎之义皆主于柔巽顺于天人而不自用此所以能元吉亨也白云郭氏曰井鼎皆物也彖于鼎言鼎象而于井不言象者葢井之象水在下今取于巽乎水而上水之义非象也鼎取以木巽火亨饪之象故曰鼎象也圣人之亨岂口腹之奉而已哉享上帝养圣贤而已享上帝交天也养圣贤交人也交通天人则亨饪之用大矣巽而耳目聪明者人君之视听以天而其明四目达四聪也以人能享上帝养圣贤则其耳目聪明之用广大矣故可以垂旒充耳而听天下也柔进而上行得中而应乎刚五之徳也自圣人亨以享上帝以至得中而应乎刚皆致元亨之道也【易说】
　　汉上朱氏曰以全卦言之初六足也二三四腹也腹而中实受物也六五耳也上九也有鼎之象以二体言之虚者在上其足在下而承之亦鼎之象也有是象而又以木巽火木入而火出亨饪之象在他卦虽有木火而无鼎象不为亨饪矣于此言象则他卦以爻画为象者可以类推故曰鼎象也以木巽火亨饪也此以六爻两体言乎鼎也圣人在上尊之则亨以享上帝大之则亨以养圣贤天帝一也以其宰制万物而为之主则谓之帝圣人者贤人之极得天之道而能尽天之聪明者也干为天在上为帝指上九也在下为圣贤指二三四爻也以享上帝之心推之以养圣贤人有不乐尽其心者乎鼎器也极其用则道也故曰圣人亨以享上帝大亨以养圣贤此复以六爻言鼎之用也观干之象则知天帝圣贤一也圣贤之任即天地之任其任岂不重乎鼎自遯三变而成一变讼坎为耳在下听卑聪也再变巽离为目在四三变鼎离目在五其视愈逺明也所以聪明者圣人卑巽下人兼天下之耳以为听故其耳聪兼天下之目以为视故其目明六二之柔进而上行至于五居尊位而得中下应九二之刚柔履尊位则无亢满之累得中则无过与不及之咎应乎刚则君臣道合万物皆得其养具此四者是以元亨坤柔之亨始于六二之正元吉亨也故不曰大亨曰巽而耳目聪明柔进而上行得中而应乎刚是以元亨言元亨则吉在其中矣此以卦爻三变言鼎之才也在卦气为六月故太准之以灶【易传】
　　新安朱氏曰以木巽火以卦体二象释卦名义因极其大而言之享帝贵诚用犊而已养圣贤则饔飱牢礼当极其盛故曰大亨柔巽进而上得中应刚以卦象卦变卦体释卦辞【本义】
　　象曰木上有火鼎君子以正位凝命
