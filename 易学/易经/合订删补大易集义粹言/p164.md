<!-- { "loadSidebar": true } -->
　　伊川先生曰雷电皆至成丰之象明动相资致丰之道非明无以照非动无以行【一作亨】相须犹形影相资犹表里初【一无初字】九明之初九【一无九字】四动之初宜相须以成其用故虽旬而相应位则相应用则相资故初谓四为配主已所配也配虽匹称然就之者也如配天以配君子故初于四云配四于初云夷也虽旬无咎旬均也天下之相应者常非均敌如隂之应阳柔之从刚下之附上敌则安肯相从唯丰之初四其用则相资其应则相成故虽均是阳刚相从而无过咎也盖非【一有刚字】明则动无所之非动则明无所用相资而成用同舟则胡越一心共难则仇怨协力事势使然也徃而相从则能成其丰故云有尚有可嘉尚也在他卦则不相下而离隙矣○圣人因时而处宜随事而顺理夫势均则不相下者常理也然有虽敌而相资者则相求也初四是也所以虽旬而无咎也与人同而力均者在乎降己以相求协力【一作心】以从事若懐先【一作先懐】己之私有加上之意则患当至矣故曰过旬灾也均而先已是过旬也一求胜则不能同矣【并易传】
　　横渠先生曰所之在进光大其宜也故徃而有尚非均是阳爻则蔀暗之灾与六二疑疾无以异也【易説】蓝田吕氏曰初九与九四为配阳虽为无应然居丰之初所尚者大以阳之阳两阳合大卒无咎者徃有尚也十日谓之旬旬盈数也两阳合大得其所尚虽盈无咎过盈必溢故曰灾也
　　白云郭氏曰有为之世所莫先者明动而已丰者有为之时也明与动相配之道也初之遇四以明遇动故言配主非遇配主则不能有为矣辅嗣曰旬均也配主虽均而可与有为故虽均亦无咎而徃则有尚是宜徃配以有为也过旬灾者才力既均则当相资以有成一欲偏胜则为灾矣是以初以四为配主四以初为夷主迭自为賔而莫适为主斯无过旬之灾矣王氏以旬为均者以初九九四均阳爻也非正应也【易説】
　　汉上朱氏曰泰九二之四成丰故九四为丰之主配者隂阳相匹孟氏郑氏本作妃嘉耦曰妃妃嫓也亦匹配之意初九九四阳也六五隂也初与四不应六五亦无应四虽不应初可因四为主而配五隂阳相配故九四为配主遇者不期而防四不应初而初九主之不期于防而防故曰遇其配主旬均也初九九四均也然明动相资致丰之道非明则动无所之非动则明无所用是以均无咎无咎者初九以正相资也初九遇四徃而相易以致用则初得尚于五而丰之道上行矣尚亦配也与尚于中行之尚同故曰徃有尚也夫初九遇九四所以得尚于五者以正相资而成丰譬之共难则仇怨协力势使之然若妄动不正过四而有其位明动不相为用过旬也过旬则失其配主徃而无所尚与坎险相防灾至矣丰道亡所以灾也故曰过旬灾也初动有小过象故曰过旬谓之均者六甲周行乗八节其数四百八十而成钧钧匀也初九离纳已九四震纳庚自已至庚凡十日十日周而复始故训匀【易传】○又曰初九配四与上同然以初因适五五亦求阳为均则不同【丛説】
　　新安朱氏曰配主谓四旬均也谓皆阳也当丰之时明动相资故初九之遇九四虽皆阳刚而其占如此也○过旬灾戒占者不可求胜其配亦爻辞外意【并本义】
　　六二丰其蔀日中见斗徃得疑疾有孚若吉象曰有孚若信以志也
　　伊川先生曰明动相资乃能成丰二为明之主又得中正可谓明者也而五在正应之地隂柔不正非能动者二五虽皆隂而在明动相资之时居相应之地五【一作乃】才不足【一有耳字】既其应之才【一无才字】不足资则独明不能成丰既不能成丰则防其明功故为丰其蔀日中见斗二至明之才以所应不足与而不能成其丰防其明功无明功则为昏暗故云见斗斗昏见者也蔀周匝之义用障蔽之物掩晦于明者也斗属隂而主运平象五以隂柔而当君位日中盛明之时乃见斗犹丰大之时乃【一作而】遇柔弱之主斗以昏见言见斗则是明防【一作防明】而暗矣二虽至明中正之才所遇乃柔暗不正之君既不能下求于己若徃求之则反得疑猜忌疾暗主如是也然则如之何而可夫君子之事上也不得其心则尽其至诚以感其志意而已茍诚意能动则虽昏蒙可开也虽柔弱可辅也虽不正可正也古人之事庸君常主而克行其道者已之诚意【一无意字】上达而君见信之笃耳管仲之相桓公孔明之辅后主是也若能以诚信其志意则得行其道乃为吉也○有孚若谓以己之孚信感上之心志也茍能则其吉可知虽柔【一作昏】暗有可之道也【并易传】
　　横渠先生曰凡言徃者皆进而之上也初进而上则遇阳而有尚二既以隂居隂而又所应亦隂故往无所愈増疑疾能不累于私信然接物乃吉宜日中而所应得隂故曰见斗五在君位故以斗喻夜见之象【易説】
　　蓝田吕氏曰六二体虽离明而以隂居隂故丰其蔀日中见斗所应亦隂不足以故往得疑疾然履中当位能信以志孚达于外所蔽者必开所疑者必释卒反其离明之质故吉
　　白云郭氏曰六二为离明之中而有丰蔀之闇者以隂居隂才位不足上非正应所以有从闇之象也蔀者覆障而致闇之谓也居明而丰于闇自致之也故至于日中见斗盖丰于闇则闇必至焉天下之理明则无疑闇则疑六二用明投闇往得疑疾乃其宜也然天下之无信者生于不中不正既中且正斯为有孚矣任其中正有孚而则动无不吉舍中正有孚之徳而従居隂従闇之义则惑矣是其所以疑也信以志者由固有之明信中正之志则吉也六二有中正离明之徳足以致吉有居隂従闇之义足以蔽明是以圣人之辞两及之然有为则在人耳故人守徳不妄动则吉舍徳而妄动则疑理之必然也有孚若内也主在己之徳言也丰其蔀外也主在外之事言也是以君子不明则不动终无丰蔀见斗之患唯智者能之然日中无见斗之理是之谓疑疾犹睽之载鬼一车也【易説】汉上朱氏曰震巽为草二在草中有固匝掩蔽之意故曰蔀陆震曰厯法凡十九年闰分尽为一章四章凡七十六年为一蔀五蔀周六甲凡三百八十年而厯象小成丰蔀之名盖寓此意离目为见丰为日中五兊伏艮艮离为天文贲之象也震少阳其防七震为动有星在上动于中而其数七斗之象也二有至明中正之才以丰时遇闇弱不正之君犹当昼而夜至于见斗其昏甚矣坤为晦闇之象五既不能下贤二自往见反得疑疾自往者亦取疑之道巽为不果六五隂失位疾也然二五相应之地有孚之理二积中正不已尽其诚信以感其志则五动而应之乃吉易传曰茍诚意能动虽昏蒙可开也虽柔弱可辅也虽不正可正也古之人事庸君常主而克行其道者已之诚上达而君见信之笃耳【易传】○又曰涑水以六二蔀覆幽塞不见知于人张弼以巽为蔀案震巽为草莽上与坤交亦有蔀之象然则丰其蔀其沛其蔀其屋皆就本爻言之○又曰辅嗣曰蔀覆暧鄣光明之物又略例曰大闇之谓蔀郑康成作菩云小席也陆希声曰茂盛周匝之义也案坤为闇震巽为草莽丰之离在震巽之下而交于坤是明为草莽周匝蔽蔀之象【并丛説】
　　新安朱氏曰六二居丰之时为离之主至明者也而上应六五之柔暗故为丰蔀见斗之象蔀障蔽也大其障蔽故日中而昏也徃而従之则昏暗之主必反见疑惟在积其诚意以感之则吉戒占者宜如是也虚中有孚之象【本义】
　　九三丰其沛日中见沬折其右肱无咎象曰丰其沛不可大事也折其右肱终不可用也
　　伊川先生曰沛字古本有作斾字者王弼以为幡幔则是斾也幡幔围蔽于内者丰其斾其暗更甚于蔀也三明体而反暗于四者所应隂暗故也三居明体之上阳刚得正本能明者也丰之道必明动相资而成三应于上上隂柔又无位而处震之终既终则止矣不能动者也它卦至终则极震至终则止矣三无上之应则不能成丰沬星之微小无名数者见沬暗之甚也丰之时而遇上六日中而见沬者也右肱人之所用乃折矣其无能为可知贤智之才遇明君则能有为于天下上无可赖之主则不能有为如人之折其右肱也人之为有所失则有所归咎曰由是故致是若欲动而无右肱欲为而上无所頼则不能而已更复何言无所归咎也○三应于上上应而无位隂柔无势力而处既终其可共济大事乎既无所赖如右肱之折终不可用矣【并易传】
　　横渠先生曰所应在隂故曰丰沛能折其右肱絶去上六而不累其明则可免咎也光大之上隂柔之终不可用也【易説】
　　蓝田吕氏曰九三尚大之时以阳居阳其明宜广而应于上六一隂蔽之油然作云沛然下雨日中盛明不免障蔽比之见斗虽有间矣然不能不晦故曰丰其沛日中见沬言见斗者如夜之闇无所照也见沬者昼虽晦犹可作也犹可作故可小事不可大事也丰大之时以阳应隂隂乃在上吉事尚右右肱之象隂闇而小则右肱偏废左体虽完不便于事终不可用也
　　白云郭氏曰王氏谓沛为幡幔之属然凡偏蔽之象皆谓之沛非必幡幔之类也沬昧也隐昧不明之象也自蔽其明至于隠昧不明之地则伤其明矣人之有为也目有所见而后手足可为今自伤其明至于幽昧无所见焉是不能有为也故有折其右肱之象无咎者犹虽凶无咎之义盖言折其右肱疑于凶而无咎也且丰居甚大之际最为大有为之时非天下之至明不足以尽其道今自损其明如丰沛见沬则其才不可以有为也自知其才不可以有为而强为之则其为过甚矣知其才不可以有为而不为亦可谓自知之明矣是所以折其右肱无咎也象言不可大事者既失其明不可有为故也必言折者盖絶其有为之资示终不可用也九三过中而従隂故有是象右肱偏体也【易説】
　　汉上朱氏曰沛古本作斾王弼以为幡幔震为黄兊金断之斾也幡幔围蔽于内故丰其斾沬斗后小星防昧之光子夏传及字林作昧三之上成艮艮离为天文星在斗之后随斗而动者昧也三明极而刚正处丰之时上六闇极矣犹日中当明而反见斗后之星其闇尤甚巽为事阳为大伏坎为可丰尚大也丰其斾往见则不明故退而守正以不可大事故也兊为右伏艮为肱兊折之折右肱也上六闇极不可用之以有为従之必罹其咎故自折其右肱示终不可用则无咎【易传】
　　新安朱氏曰沛一作斾谓幡幔也其蔽甚于蔀矣沬小星也三处明极而应上六虽不可用而非咎也故其象占如此【本义】
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　伊川先生曰四虽阳刚为动之主又得大臣之位然以不中正遇隂暗柔弱之主岂能致丰大也故为丰其蔀蔀周围掩蔽之物周围则不大掩蔽则不明日中见斗当盛明之时反昏暗也夷主其等夷也相应故谓之主初四皆阳而居初是其徳同又居相应之地故为夷主居大臣之位而得【一作徳又有同字】在下之贤同徳相辅其助岂小也哉故吉也如四之才得在下之贤为之助则能致丰大乎曰在下者上有当位为之与在上者下有贤才为之助岂无益乎故吉也然而致天下之丰有君而后能也五隂柔居尊而震体无虚中巽顺下贤之象下虽多贤亦将何为盖非阳刚中正不能致天下之丰也○位不当谓以不中正居髙位所【一作非】以暗而不能致丰【一冇乎字】谓幽暗不能光明君隂柔而臣不中正故也○阳刚相遇吉之行也下就于初故云行下求则为吉也【并易传】
