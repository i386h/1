<!-- { "loadSidebar": true } -->
　　新安朱氏曰刚柔分而刚得中以卦体释卦辞苦节又以理言説以行险又以卦徳卦体言之当位中正指五又坎为通天地节节以制度极言节道【本义】　天地节而四时成天地转来到这里相节了更没去处今年冬尽了明年又是春夏秋冬到这里厮匝了更去不得这里折做两截两截又折做四截便是春夏秋冬它是自然之节初无人使它圣人则因其自然之节而节之如脩道之谓教天秩有礼之类皆是天地则和这个都无只是自然如此圣人法天做这许多节措出来【语録】
　　象曰泽上有水节君子以制数度议徳行
　　伊川先生曰泽之容水有限过则盈溢是有节故为节也君子观节之象以制立数度凡物之大小轻重髙下文质皆有数度所以为节也数多寡度法制议徳行者存诸中为徳发于外为行人之徳行当义则中节议谓商度求中节也【易传】
　　蓝田吕氏曰泽上有水水过必溢节之不可过也以节议制度则名分不可乱以节议徳行则贤能大小称其任
　　白云郭氏曰泽无水困则为不足泽上有水则为有余不足则为困有余则当节理之常也在人之节则制数度所以节于外议徳行所以节于内也为国为家至于一身其内外制节皆一也【易说】汉上朱氏曰泽之容水固有限量虚则纳之满则泄之水以泽为节也君子于民亦然制其多寡制其隆杀制数度也制数度者坎之象也律度量衡皆始于黄钟冬至之律于辰为子于卦为坎九五以中正为节也干为徳震为行兊口为议议徳行者恐其中而未正也易传曰议谓商度求中节也【易传】
　　初九不出户庭无咎象曰不出户庭知通塞也
　　伊川先生曰户庭户外之庭门庭门外【一作内】之庭初以阳在下上复有应非能节者也又当节之初故【一无故字】戒之谨守至于不出户庭则无咎也初能固守终或渝之不谨于初安能有卒故于节之初为戒甚严也　爻辞于节之初戒之谨守故云不出户庭则无咎也象恐人之泥于言也故复明之云虽当谨守不出户庭又必知时之通塞也通则行塞则止义当出则出矣尾生之信【一无信字】水至不去不知通塞也故君子贞而不谅系辞所解独以言者在人所节惟言与行节于言则行可知言当在先也【并易传】
　　横渠先生曰见塞于九二故不出【易说】
　　蓝田吕氏曰九以刚居节之初宜立法以制节人之有欲为上之所制节其始多不説君子知通塞之有时与夫人情难与虑始故立法之初慎密不出则不为异论之所近矣故曰不出户庭无咎白云郭氏曰六爻惟初为有应而曰不出户庭无咎者所以节之也不知有节则出入无时而失慎密之道且通则行塞则止当出则出初不系于有应无应也应者助其外而已而在我之节其可废乎故象以不出户庭为知通塞而系辞又明慎密不出之义圣人之旨深矣节之议徳行于此可见伊川曰户庭户外之庭也门庭门内之庭也【易説】汉上朱氏曰初九六四正应也徃来相易不穷故曰通九二近而不相得窒其所行故曰塞初九兊体刚决动成坎坎水为知故知通塞五艮为门阙交兊为户四在门阙之中为庭不出者自守以正而已动有险故不出户庭乃无咎不出则处也在言语则黙亦是也不出而处不语而黙虽有正应不说也是之谓节兊为口舌故系辞専以慎密不出言之易传曰通则行塞则止义当出则出矣君子贞而不谅或曰艮为门阙又曰交兊为户何也曰兊为户震为门艮土在啓闭之际故为门阙干始于子至丑直艮至寅成泰泰者天地交通至夘直震故震交艮为门震即干之辟户也是以雷发声蛰虫开户坤始于午至未直坤至申成否否者天地闭塞至酉直兊故兊交艮为户兊即坤之阖户也是以雷收声蛰虫坏户【易传】
　　新安朱氏曰户庭户外之庭也阳刚得正居节之初未可以行能节而止者也故其象占如此【本义】
　　九二不出门庭凶象曰不出门庭失时极也
　　伊川先生曰二虽刚中之质然处隂居说而承柔处隂不正也居说失刚也承柔近邪也节之道当以刚中正二失其刚中之徳与九五刚中正异矣不出门庭不之于外也谓不从于五也二五非隂阳正应故不相从若以刚中之道相合则可以成节之功惟其失徳失时是以凶也不合于五乃不正之节也以刚中正为节如惩忿窒欲损过抑有余【一作益不及】是也不正之节如啬节于用懦节于行是也　不能上从九五刚中正之道成节之功乃系于私昵之隂柔是失时之至极所以凶也失时失其所宜也【并易传】
　　横渠先生曰体柔位隂故不出门庭凶【易説】
　　蓝田吕氏曰九二以刚居中法成中节可以出矣而以阳居隂持慎密之意失时不行治道将废故曰不出门庭凶户谓房室之户户庭内寝之庭庭之不出乎内也门大门也门庭外寝之庭自外寝达于大门之外及诸人也
　　白云郭氏曰初为不当有事之地而二以刚中居有为之位其道不可同也故初以不出户庭为知塞而二以不出门庭为不知通知塞故无咎不知通则有失时之凶矣极至也有初故可以节二有二则可以节初二者亦相济之道欤【易说】
　　汉上朱氏曰极至中也二动歴四应五成震震为门四在门阙之中为庭二以中应五之中极也当其可之谓时故曰时极时极者时中也九五刚中当位酌民情以为节九二有刚中之徳动而应以趋节之时则中正之节达于下矣得时极也若说于三隂与五异趋固而不知变门庭可出而不出是得时极而自失之也所以凶者其节不正也故圣人戒之【易传】
　　新安朱氏曰门庭门内之庭也九二当可行之时而失刚不正上无应与知节而不知通故其象占如此【本义】　户庭是初爻之象门庭是第二爻之象户庭未出去在门庭则已稍出矣就爻位上推户庭主心门庭主事【语録】
　　六三不节若则嗟若无咎象曰不节之嗟又谁咎也伊川先生曰六三不中正乘刚而临险固宜有咎然柔顺而和説若能自节而顺于义则可以无过不然则凶咎必至可伤嗟也故不节若则嗟若己所自致无所归咎也　节则可以免【一作无】过而不能自节以致可嗟将谁咎乎【并易传】
　　横渠先生曰处非其位失节也然能居不自安则人将容之故无咎兊说也故能嗟咨取容　王弼于此无咎又别立一例只旧例亦可推行但能嗟其不节有过之心则亦无咎也若武帝下罪已之诏而天下悦夫人过既改则复何咎之有【并易説】
　　白云郭氏曰自成卦之初论之则六三所以节刚也自生爻之后论之则六三居不中正乘刚履险不知节者也不知节则伤嗟且至咸其自取又谁咎乎【易说】
　　汉上朱氏曰六三柔不当位说而失中不能节之以刚者也有子曰知和而和不以礼节之亦不可行也三不能节则乘刚失位以说从人而已不能堪焉故忧发于口咨嗟而已三变而刚刚不失节而上自应夫何忧哉易传曰节可以免过而不能自节以致可嗟将谁咎乎此爻与离之九三不鼓缶而歌则大耋之嗟凶象异而意同【易传】
　　新安朱氏曰隂柔而不中正以当节时非能节者故其象占如此此无咎与诸爻异言无所归咎也【本义】
　　六四安节亨象曰安节之亨承上道也
　　伊川先生曰四顺承九五刚中正之道是以中正为节也以隂居隂安于正也当位为有节之象下应于初四坎体水也水上溢为无节就下有节也如四之义非强节之安于节者也故能致亨节以安为善强守而不安则不能常岂能亨也　四能安节之义非一象独举其重者上承九五刚中正之道以为节足以亨矣【一作是以亨也】余善亦不出于中正也【并易传】
　　白云郭氏曰以隂比阳以柔从刚安行承上之节而无勉强矫为之意此六四之所以亨也亨自亨也未足以及人古之所谓守节之士也【易说】
　　汉上朱氏曰节止也凡止物有险之道险非人情之所安上三爻皆处险六四当位履正安于处险以顺承上而止物焉安于节也六四能安于节者以承上中正之道以此节下下必应之节道行乎上下而亨亨则通矣非中正岂能安其节哉易传曰节以安为善强守而不安则不能常岂能亨也【易传】
　　新安朱氏曰柔顺得正上承九五自然有节者也故其象占如此【本义】　安节是安稳自在甘节是不辛苦吃力底意思甘便对那苦甘节与礼之用和为贵相似不成人臣得甘节吉时也要节天下大率人一身上各自有个当节底【语録】
　　九五甘节吉徃有尚象曰甘节之吉居位中也
　　伊川先生曰九五刚中正居尊位为节之主所谓当位以节中正以通者也在己则安行天下则说从节之甘美者也其吉可知以此而行其功大矣故徃则有可嘉尚也　既居尊位又得中道所以吉而有功节以中为贵得中则正矣正不能尽中也【并易传】横渠先生曰以刚居中得中盛位优为其节者也守之不懈富贵常保故曰徃有尚【易说】
　　白云郭氏曰安节自安而已而人未必安甘节则施之于己施之于人皆不以为苦故无徃不可所以为人君之道九五居中履正以甘节节天下上下同之其吉宜矣尽节之大者是以徃有尚也诗所谓如月之恒如日之升者其徃有尚之意与葢言日进而无已也【易说】
　　汉上朱氏曰节者理之不可得而过者也九五居位以中为制节之主安行于上而不动甘节也五自泰九三变以说行险有甘之意先王建国宅中均道里制邦域之时乎正则吉二説从之徃有尚也尚配也徃有配乎中也诗曰商邑翼翼四方之极徃有尚也故九二不出门庭凶彖言当位以节中正以通爻止言居位中何也彖言九五一爻此言九五九二相易也易传曰己则安行天下则说从节之至善者也【易传】
　　新安朱氏曰所谓当位以节中正以通者也故其象占如此【本义】
　　上六苦节贞凶悔亡象曰苦节贞凶其道穷也
　　伊川先生曰上六居节之极节之苦者也居险之极亦为苦义固守则凶悔则凶亡悔损过从中之谓也节之悔亡与他卦之悔亡辞同而义异也　节既苦而贞固守之则凶葢节之道至于穷极矣【并易传】横渠先生曰处险之极故曰苦节苦节而不贞悔也必贞而凶则道虽穷而悔亡苦节反若获吉取悔必多【易说】
　　蓝田吕氏曰上六隂过乎中居节之极阳盈隂虚其节已甚苦节者也用过乎节物所不堪守是不变物穷必乖故曰贞凶礼奢宁俭未害乎义故可以悔亡
　　白云郭氏曰上六居节之极葢节之过者以苦节人固不能于以自节亦非可久之道如是为贞则凶矣夫苦节不可贞而上六固守之故凶而道穷也伊川曰上六之悔亡与它卦异葢言悔则凶亡矣【易说】
　　汉上朱氏曰节过乎中居险之极人所不堪下无说而应之者苦节也不可贞贞则凶其道穷也上六固守乎正不知俯而就中则悔亡五中也悔则穷能悔则凶亡矣易传曰悔亡损过从中之谓也节之悔亡与他卦之悔亡辞同而意异【易传】
