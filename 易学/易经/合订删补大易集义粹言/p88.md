<!-- { "loadSidebar": true } -->
　　汉上朱氏曰频水厓也说文曰人所賔附频蹙不前而止先儒作嚬蹙训之其义亦通三者震动之极极则反之正成坎坎在坤际水厓也水厓谓之频六三厥初妄动自厓而反则频复也频者危道故曰频复厉频而复虽晚矣不犹愈于迷而不复者乎于义为得故曰义无咎也六三困而学之者也叔孙病不能相礼退而学礼之爻乎【易传】
　　新安朱氏曰以隂居阳不中不正又处动极复而不固屡失屡复之象屡失故危复则无咎故其占又如此【本义】
　　六四中行独复象曰中行独复以从道也
　　伊川先生曰此爻之义最冝详玩四行羣隂之中而独能复自处于正下应于阳刚其志可谓善矣不言吉凶者盖四以柔居羣隂之闲初方甚微不足以相援无可济之理故圣人但称其能独复而不欲言其独从道而必凶也曰然则不云无咎何也曰以隂居隂柔弱之甚虽有从阳之志终不克济非无咎也称其独复者以其从阳刚君子之善道也【并易传】横渠先生曰柔危之世以中道合正应故不与羣爻同【易说】
　　山杨氏曰居上下四隂之中而独从阳中行独复者也隂之从阳性也故谓之从道然柔不中行无刚明之才虽欲从道而无受道之质故不言吉与休复之下仁异矣【易说】
　　白云郭氏曰位不得中而居四隂之中独从初九之道而应焉是亦舍其类而独行其志者也故曰中行独复七十子于衰周之际从夫子于洙泗之闲岂是道欤剥之六三与复之六四反对其义相类故在剥则取其失上下以应乎阳在复则取其独复以从道也【易说】
　　汉上朱氏曰五隂冥行去道日逺适越而北首者也六四行于五隂之中独反而复下从于初道言初九也震为大涂亦道也郑康成曰度中而行四独应初是也不言吉无咎者正则吉可知独复则无咎频复之厉犹无咎也四独复五敦复不言吉者不以利害言也虞翻曰四在于外体不在二五何得称中夫中无一定之中自初至三以二为中自四至上以五为中复卦五隂自二至上则四为中康成谓爻处五隂之中【易传】
　　新安朱氏曰四处羣隂之中而独与初应为与众俱行而独能从善之象当此之时阳气甚微未足以有为故不言吉然理所当然吉凶非所论也董子曰仁人者正其义不谋其利明其道不计其功于剥之六三及此爻见之【本义】
　　六五敦复无悔象曰敦复无悔中以自考也
　　伊川先生曰六五以中顺之徳处君位能敦笃于复善者也故无悔虽本善戒亦在其中矣阳复方微之时以柔居尊下复无助未能致亨吉也能无悔而已以中道自成也五以隂居尊处中而体顺能敦笃
　　其志以中道自成则可以无悔也自成谓成其中顺之徳【并易传】
　　横渠先生曰性顺位中无他应援以敦实自求而已刚长柔危之世能以中道自考故可无悔不然取悔必矣【易说】
　　蓝田吕氏曰六五虽逺于阳而不失乎中虽未尽美而敦厚自守可以无悔
　　山杨氏曰柔得尊位大中而无应于上下无所待而复者也其复也诚于善而已故谓之敦复夫诚自成也故夫子曰中以自考也初九阳始生动之微者也其违未逺故其复也不至于悔而已六五无所待而复安于复者也故直曰无悔不言吉吉不足以言之也【易说】
　　白云郭氏曰五以隂居尊位在坤之中有厚徳之象故言敦复中以自考者能以中道自厚而已自厚则所以成己者至矣虽未足以尽为君之道亦可以无悔矣中庸曰诚者非自成己而已也所以成物也尽成己成物之道则君道尽二帝三王是也六五为一卦之主其才有所不足故仅能自成与在下君子修身无以异然初九既无大悔于其初驯致其道则知其终为元吉矣六五居尊极之位方同在下之道虽敦复优于不逺之复而以时位初终论之是未足以致人君之元吉也故特中以自成而已【易说】
　　汉上朱氏曰六五逺于初九中而未正非敦复则有咎五坤体厚也五动而正成艮艮为笃实厚而笃实敦也成言乎艮故艮又有成之意考成也诚者自成也以体言之谓之中以天道言之谓之诚以受之于天言之谓之性有是性则有是体有是体则具是道万物皆备于我反身而诚则自成矣其于复也何逺之有厚而笃实用力于仁者也荀卿曰以中自成易传曰以中道自成【易传】
　　新安朱氏曰以中顺居尊而当复之时敦复之象无悔之道也考成也【本义】
　　广汉张氏曰复卦之义以初爻为重于画为阳于义为善于人盖君子之道也二比于初故为休复四应于初故为独复而三之频复而厉则以其非比非应开其迁善而危其屡失也上之迷复而凶则以其处极其最逺往而不返也观诸此则可见以初爻为重矣然则五之敦复奈何体顺而居中以中自考者也故为敦笃于复夫能敦笃于复冝曰吉曰亨矣而独曰无悔奈何无悔者戒辞也以其柔而逺于阳故为之戒辞谓如是乃无悔也南徐陈希顔旧名其斋曰敦复嵗壬辰与予相遇于长沙属予铭予知希顔有取于儆戒之意也为之铭曰惟圣作易研几极深惟卦有复于昭天心六爻之义各随所乘其在于五敦复是明其敦如何笃志允蹈顺保其中而以自考我观爻义厥有戒辞君子体之敬戒是资人欲易萌天理难存毫厘之间消长所分凡百君子奈何不敬祗于夙宵以若天命惟积惟久匪俟乎外敢曰有则庶几寡悔【南轩集】
　　上六迷复凶有灾用行师终有大败以其国君凶至于十年不克征象曰迷复之凶反君道也
　　伊川先生曰以隂柔居复之终终迷不复者也迷而不复其凶可知有灾灾天灾自外来已过由自作既迷不复善在己则动皆过失灾祸亦自外而至盖所招也迷道不复无施而可用以行师则终有大败以之为国则君之凶也十年者数之终至于十年不克征谓终不能行既迷于道何时而可行也　复则合道既迷于复与道相反也其凶可知以其国君凶谓其反君道也人君居上而治众当从天下之善乃迷于复反君之道也非止人君凡人迷于复者皆反道而凶也【并易传】
　　横渠先生曰君道过亢反常无施而可故天灾人害师败君凶久衰而不可振也【易说】
　　蓝田吕氏曰上六居众隂之上处复之后最逺于阳迷而不反者也以治身则凶趣时则有灾若用众君国其害滋大其势难复非十年之久不能为也
　　山杨氏曰居卦之外与初异其违道逺矣迷而后复者也故凶苖民逆命七旬乃格是也迷则妄行故有灾眚书曰灾肆赦眚目病也其为灾眚不明而已有可复之道焉故在所肆禹之班师是也豫之时雷出地而奋威行于上矣又顺以动故利行师君道也复之与豫以二体言之顺动一也而迷复之凶其事则异矣故用行师终有大败以其国君凶至于十年不克征反君道故也十年数之终十年不克征则终不可用矣禹称有苖曰昬迷不防反道败徳此之谓也【易说】
　　兼山郭氏曰君道知柔知刚上六迷而不知复反君道也【易说】
　　白云郭氏曰处复之终迷不知反孔子所谓下愚不移者与夫天道人事皆贵复焉迷不知复则上逆天道下乖人事其凶宜矣言有灾眚则得之天得之人者其凶非一也迷复无所不失故其凶至亦无不有之况行师用兵之道尤为危事是以自用之则大败佐其君以用之则有十年不克之凶十年极矣十年不克则自败可知是其国君凶也且复有自复者有不能自复而从人者有失而频复者皆复也上六居一卦之上有君之道君道以能从人为善坤之六五黄裳元吉是也上六自不能复又不能从人之复可谓反君道矣或谓迷而后复非也苟能复矣虽迷何凶太甲是也冥豫成有渝是也【易说】
　　汉上朱氏曰复之终以一卦言之剥之上九反而为初初九已复上六迷道而不复故曰迷复凶上穷矣不可动动则降三成坎坎灾眚也灾自外至眚已招也有灾眚则天祸人患无所不有故曰凶又曰有灾眚三动六上行有师体用师也行师之义以正去不正已迷不复而行师人谁服之终有大败师六三师或舆尸凶坎为血大无功也三下之终故曰终有大败坤四诸侯位国也五君位上反三成震坎以其国君也震动以也坎陷也用此行师终有大败妄动之祸至于以其国君陷之于凶故曰以其国君凶言迷复动则凶矣自古迷复妄动不胜其欲而用兵虽骤胜终有大败骤胜者厚其毒而降之罚是以祸至于亡身十者坤之极数不可动则无师象不克征也十年不克征者灾也上穷也用行师终有大败以其国君凶者眚也二者反君道故也上六反初九初九道也易传曰居上治众当从天下之善夫从天下之善则改过不吝举错当于人心以此用众则师克以此用国则民聴天祐人助何凶之有【易传】
　　新安朱氏曰以隂柔居复终终迷不复之象凶之道也故其占如此以犹及也【本义】　上六迷复凶有灾眚用行师终有大败以其国君凶至于十年不克征这是个极不好底爻故其终如此凡言十年三年五年七月八月三月者想是象数中自有个数如此故圣人取而言之至于十年不克征与十年勿用则其凶甚矣【语録】
　　东莱吕氏曰上六君道莫大于改过复善一不改过则非君道矣【易说】








　　合订删补大易集义粹言卷二十八
<经部,易类,合订删补大易集义粹言>
　　钦定四库全书
　　合订删补大易集义粹言卷二十九
　　头等侍卫纳喇性徳编
　　【震下干上】
　　明道先生曰无妄震下干上圣人之动以天贤人之动以人若顔子之有不善岂如众人哉惟只在于此间尔盖犹有已焉至于无我则圣人也顔子切于圣人未逹一息尔不迁怒不贰过无伐善无施劳三月不违仁者此意也【刘绚师训】
　　伊川先生曰无妄序卦复则不妄矣故受之以无妄复者反于道也既复于道则合【一无合字】正理而无妄故复之后受之以无妄也为卦干上震下震动也动以天为无妄动以人欲则妄矣无妄之义大矣哉【易传】又曰观言所以识其心观行所以识其用不识后如何畜得干上震下无妄谓动以天则无妄大畜所以继无妄者妄如何畜杂卦非圣人作后人类记之言又曰叔孙武叔之毁乃无妄之疾也
　　兼山郭氏曰无妄即诚也在易曰无妄至孔子文言及中庸而后言诚又至孟子则曰性善皆一也然无妄有动象故又为诚之见于有为者如是则诚然后无妄矣以其本善故诚以其诚故无妄又为三者之序不诚则妄矣天人之分其间不能以寸伊川曰动以天故无妄动以人欲则妄矣【无妄图】新安朱氏曰真以理言无妄之谓也【太极图义】　道夫问无妄诚之道不欺则所以求诚否曰无妄者圣人也谓圣人为无妄则可谓圣人为不欺则不可又问此正所谓诚者天之道思诚者人之道否曰然无妄是自然之诚不欺是着力去做底无妄自是我无妄故诚不欺者对物而言故次之【语録】
　　无妄元亨利贞其匪正有眚不利有攸往
　　伊川先生曰无妄者至诚也至诚者【一无者字】天之道也天之化育万物生生不穷各正其性命乃无妄也人能合无妄之道则所谓与天地合其徳也无妄有大亨之理君子行无妄之道则可以致大亨矣无妄天之道也卦言人由无妄之道也【一无也字】利贞法无妄之道利在贞正失贞正则妄也虽无邪心苟不合正理则妄也乃邪心也故有【一作其】匪正则为过眚既已无妄不宜有往往则妄也【易传】
