<!-- { "loadSidebar": true } -->
　　汉上朱氏曰巽风离火风自火出也说卦巽为木为风黄帝书曰东方生风风生木又曰火疾生风盖风火同生于木风自火出由内及外家人之象夫风縁火火縁木未始相离君子体之故言有事实行有常度自初至五体噬嗑颐中有物言有物也无妄震为行六四行不失正行有常也言行有法则家人化之【易传】
　　新安朱氏曰身脩则家治矣【本义】　风自火出家人是火中有风如一堆火在此气自薫蒸上出是也或问风自火出如灯焰上气出如何荅曰固是
　　此卦之大象指炉中火曰亦如此火气上薫炙也【语录】
　　东莱吕氏曰火炽则风生火既炽则不患风不猛德既盛则不患家不化故君子观象治家惟善于言行而已知风化之行在己不在外故自反之于身夫身之所出者不过于言行故言有物而行有常物者有事之谓常人信口而发及究其实更无一事故君子有事而后有言故曰有物常人之行行之于始而不能行之于终惟君子终始如一故有常夫言之无物犹可以欺外至于在家之人则必究其实故在家之言尤不可以无物行之无常犹可以饰一时至于在家之乆则必暴露故在家之行尤不可以无常伊川云一言一动不可易也不可易三字最当看人才怀不可易之心则言自然有物行自然有常凡看易传须当细看且如看家人传正家之本在正其身须是体我正身如何正身之道一言一动不可易也须是体我不可易者如何如巽顺于事而由正道常人读此等处只平读过若要实看须是深体【易説】
　　初九闲有家悔亡象曰闲有家志未变也
　　伊川先生曰初家道之始也闲谓防闲法度也治其有家之始能以法度为之防闲则不至于悔矣治家者治乎众人也茍不闲之以法度则人情流放必至于有悔失长防之序乱男女之别伤恩义害伦理无所不至能以法度闲之于始则无是矣故悔亡也九刚明之才能闲其家者也不云无悔者羣居必有悔以能闲故亡耳　闲之于始家人志意未变动之前也正志未流散变动而闲之则不伤恩不失义处家之善也是以悔亡志变而后治则所伤多矣乃有悔也【并易传】
　　横渠先生曰男处女下悔也【易说】
　　蓝田吕氏曰初九以刚居始闲有家者也禁之于未然不伤乎恩故悔亡
　　山杨氏曰礼始于谨夫妇为宫室辩内外男位乎外女位乎内男不入女不出所以闲有家也家人之初闲而有之所以谨始也始之弗闲则终必乱矣【易说】
　　白云郭氏曰制治于未乱保于未危此圣人防微杜渐蚤辨之道也茍乱而后治之危而后保之不亦晚乎家人之道能闲于初故能有家而悔亡象言志未变者治家之道志于家道未变之初所谓制治于未乱故能终无变也有家如此有国者亦无以异矣【易説】
　　新安朱氏曰初九以刚阳处有家之始能防闲之其悔亡矣戒占者当如是也【本义】
　　东莱吕氏曰司马温公家训曰教妇初来教子婴孩正家须正之于始乃易为力故王弼言当治之于始也伊川言羣居必有悔夫羣居相聚则忌刻疾害无所不有故于羣居之时最见悔处若不常自检防则乖争陵犯无所不有须防之于始而后可亡其悔象曰志未变也伊川云于正志未流散之前而闲之正之一字最要看夫人之心本正迨夫流散然后失正于其正未变之前而闲之何徃而不正哉【易说】
　　六二无攸遂在中馈贞吉象曰六二之吉顺以巽也伊川先生曰人之处家在骨肉父子之间大率以情胜礼以恩夺义唯刚立之人则能不以私爱失其正礼故家人卦大要以刚为善初三上是也六二以隂柔之才而居柔不能治于家者也故无攸遂无所为而可也夫以英雄之才尚有溺情爱而不能自守者况柔弱之人其能胜妻子之情乎如二之才若为妇人之道则其正也以柔顺处中正妇人之道也【一本也字上有则其正三字】以柔顺处中【一本无此五字】故在中馈则得其正而吉也妇人居中而主馈者也故云中馈　二以隂柔居中正能顺从而卑巽者也故为妇人之贞吉也【并易传】
　　山杨氏曰柔顺中正得女之正也妇人无遂事从人而已故无非无仪唯酒食是议【易说】
　　白云郭氏曰彖言夫夫妇妇六二所谓妇妇者也妇人从夫无遂事妇之道也居中主馈妇之职也诗所谓无非无仪唯酒食是议是也二者六二之所以贞吉也然正家者夫也从夫者妇也故以顺巽为吉【易说】
　　汉上朱氏曰二主妇之位坤得位上从干五干夫道也地道无成妇人从夫无所遂事者顺也故曰无攸遂坎水离火而应巽木女在中当位烹饪而主馈事顺也故曰在中馈顺以巽者妇人之正也正则吉故曰贞吉六二不动而吉者以此故曰六二之吉顺以巽也诗曰无非无仪唯酒食是议孟子之母曰妇人之礼精五饭羃酒浆养舅姑缝衣裳而已矣故有闺门之脩而无境外之志【易传】新安朱氏曰六二柔顺中正女之正位乎内者也故其象占如此【本义】
　　东莱吕氏曰六二女正位乎内者也女之处乎内必有所听命而不敢专故无得自遂然此一爻伊川则以为二以隂柔之才而居隂无所为而可朱子发之説则以为女在内无所遂如大夫无遂事之若以彖辞看当从朱子发説盖九五一爻在外专说男子则此爻专为女子说【易说】
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　伊川先生曰嗃嗃未详字义然以文义及音意观之与嗷嗷相又若急束【一作速】之意九三在内卦之上主治乎内者也以阳居刚而不中虽得正而过乎刚者也治内过乎刚则伤于严急故家人嗃嗃然治家过严不能无伤故必悔于严厉骨肉恩胜严过故悔也虽悔于严厉未得寛猛之中然而家道齐肃人心祗畏犹为家之吉也若妇子嘻嘻则终至羞吝矣在卦非有嘻嘻之象盖对嗃嗃而言谓与其失于放肆宁过于严也嘻嘻乐无节也自恣无节则终至败家可羞吝也盖严谨之过虽于人情不能无伤然茍法度立伦理正乃恩义之所存也若嘻嘻无度乃法度之所由废伦理之所由乱安能保其家乎嘻嘻之甚则致败家之凶但云吝者可吝之甚则至于凶故未遽言凶也　未失也者虽嗃嗃于治家之道未为甚失若妇子嘻嘻是无礼法失家之节家必乱矣【并易传】
　　横渠先生曰位为过中则履非得宜与其慢也宁严【易说】
　　蓝田吕氏曰九三以阳居阳尚刚严以治家者也法不闲于始恩不得于众纯以严治家人所以嗃嗃也嗃嗃者讙言以聚议也治家而不免家人议之悔且厉也彼虽议我我未失道悔厉犹吉也若过于刚严责善已甚贼恩之至皆有离心妇子嘻嘻失治家之节终吝道也嘻嘻嗟怨之声也山杨氏曰家人有严君焉而九三所以限制内外未失也妇子以顺说为事而至于嘻嘻则失节矣盖刚过非妇子之道也【易说】
　　白云郭氏曰嗃嗃刚严之意也嘻嘻欢悦之情也刚严之道悔厉由生虽非中道而终吉无凶欢悦之情固人所喜而以恩掩义分日以乱情爱虽隆终吝之道也九三过中故或悔厉然圣人之道贵有终与其失家节而终吝固不若终吉而悔厉未为失也由是而言则闲家之道当以严分为先此家人所以称严君欤然有嗃嗃之严使无悔厉虽王假有家之道不过于此是虽非九三所能尽实自嗃嗃积而致之耳【易说】
　　汉上朱氏曰三内之主也嗃嗃陆法言曰严厉貎易传曰有急速之意阳居三刚正过中巽为风为号离火炎上声大且急严厉之象骨肉之情望我以恩而治家太严伤恩矣能无悔乎拂其情矣能无厉乎然法度立伦理正小大祗畏以正得吉未为大失也故辞曰家人嗃嗃悔厉吉象曰未失也坎子离妇三动不正与二相易离成震兑离目也震动也兑说也坎兑为节坎动兑见失节也目动声出而说嘻嘻也喜乐无节其终必至于乱伦渎理荡而不反虽欲节之有不得而节者吝也故辞曰妇子嘻嘻终吝象曰失家节也二者治乱之别京房曰治家之道于此分矣【易传】
　　新安朱氏曰以刚居刚而不中过乎刚者也故有嗃嗃严厉之象如是则虽有悔厉而吉也嘻嘻者嗃嗃之反吝之道也占者各以其徳为应故两言之【本义】　先生因吃茶罢曰物之甘者吃过必酸苦者吃过却甘茶本苦物吃过却甘问此理如何曰也是一个道理如始于忧勤终于逸乐礼而后和盖礼本天下之至严行之各得其分则至和又如家人嗃嗃悔厉吉妇子嘻嘻终吝都是此理【语録】东莱吕氏曰九三以阳处阳是以严治家者也夫治家之道与其失于寛宁失于严严则无寛裕雍和之道而有悔厉然未至于有失故终则吉寛则失治家之节大节既失纵溢放肆何所不至故虽见其寛裕终必吝矣大抵礼与其奢也宁俭丧与其易也宁戚治家之道主乎严故与其嘻嘻宁若嗃嗃此爻如对两家而言且如入一家见其父子夫妇济济有礼则可以知其必兴见其嘻嘻然以歌舞为乐则可以知其必败【易说】
　　六四富家大吉象曰富家大吉顺在位也
　　伊川先生曰六以巽顺之体而居四得其正位居得其正为安处之义巽顺于事而由正道能保有【一无有字】其富者也居家之道能保有【一无有字】其富则为大吉也四髙位而独云富者于家而言髙位家之尊也能有其富是能保其家也吉孰大焉　以巽顺而居正位正而巽顺能保有【一无有字】其富者也富家之大吉也【并易传】
　　横渠先生曰柔顺在位故能长保其富【易说】
　　蓝田吕氏曰六四以隂居于巽下承乎九五以顺为正无非无仪者也家人之顺皆若是则家道富盛无所不足故大吉
　　山杨氏曰柔而巽顺妇德也故内和理而家可长久矣故富家大吉犹诗所谓宜其家人也【易说】白云郭氏曰君子脩身齐家由内出外至于巽体家道成矣故六四富家大吉九五王假有家上九威如终吉也六四之富岂金玉布帛而已哉盖必有其道矣其道何如父父子子兄兄弟弟夫夫妇妇是也家道之富无以加于此故其为吉莫大焉然得其道谓之顺失其道谓之逆父父子子顺也父不父子不子逆也彖言家人家道正则父子兄弟夫妇各安其分而无逆焉故曰顺在位也在礼亦曰父子笃兄弟睦夫妇和家之肥也易之所谓富犹礼之所谓肥也礼以人之肥家之肥国之肥天下之肥是谓大顺象言顺在位则礼之大顺是也齐景公曰信如君不君臣不臣父不父子不子虽有粟吾得而食诸夫有国有家者以有粟为国矣而有不得而食者其富有甚于粟也孔子于家人之彖言父父子子兄兄弟弟夫夫妇妇及对景公则曰君君臣臣父父子子则知家人之道推之国则国治道一而已【易说】
　　汉上朱氏曰六四本无妄之三进而在位巽体而顺三阳为实积其上富家也上有承下有应巽以事上则亲顺以接下则从夫奢则不逊而富者怨之府六四如此故能安处其位有家之实阳为大正则吉富家大吉也治家之道以刚正威严为善戒在于柔顺故家人初三五皆吉上九威如终吉二与四柔也于治家无取故二以柔顺卑巽者妇人之正也非男子所宜也四巽体而顺在位者满而不盈保其家者也非治家也【易传】
　　新安朱氏曰阳主义隂主利以隂居隂而在上位能富其家者也【本义】
