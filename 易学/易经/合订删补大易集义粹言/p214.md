<!-- { "loadSidebar": true } -->
　　横渠先生曰着天地日月以刚柔立其本也其变虽大盖不能迁夫正者也【一本下有刚柔立本故又着见之】正明不为日月所正观不为天地所迁贞正也本也不不惑不倚之谓也天地之道至广至大贞乃能观也日月之明贞乃能明也天下之动贞乃能一也盖言天地之道不惑者始能观之日月之明不惑者始能明之天下之动不惑者始能见夫一者也所以不惑者何正以是本也本立则不为闻见所转其见其闻所透彻所从来乃不惑此盖谓人以贞而观天地明日月一天下之动也　贞明不为日月之所贞观不为天地之所迁贞观贞明是已以正而明日月观天地也为日月之明与天地变化所惑故必已以正道观之能如是不越乎穷理岂惟耳目所闻见必从一徳见其大源至于尽处则可以不惑也存黙识实有信有此茍不自信则终为物役　事千变万化其究如此而已天下之动贞夫一者也【并易説】
　　龟山杨氏曰贞正也正者静一之性虽天地日月圣人有所不能外天运于上地处乎下终古不息者以正观也日显乎昼月显乎夜其明不已者以正明也天下之动纷至沓来皆有以一之者以正干也经曰贞者事之干非此之谓欤【防通　已上一条补】广汉张氏曰天位乎上地位乎下为法象之大而以观于天下者以贞而能长久也日显乎昼月显乎夜为垂象之大而以着明于天下者以贞而能久照也观天下之动知者之所谋勇者之所争纷纷籍籍不能自已者此天下之动贞夫一者也【易説】白云郭氏曰上言吉凶以贞胜故此复以天地日月天下之动明贞之义也天地之所以示人日月之所以常明皆正也天下之动所以贞夫一者亦以一则正二则非正也吉凶贞胜之道亦若是而已矣然圣人之辞所以尽意意尽则辞止意之未尽则再三言之所以复言三贞之义于以见圣人之情也【易説】
　　汉上朱氏曰天地之道有升降然上下之观不动也故曰天地之道贞观也日月之道有往来然昼夜之明不动也故曰日月之道贞明也天下之动吉凶之变多矣而君子安其义命一以贞胜吉凶不能动何累之有故曰天下之动贞夫一也一者贞也贞所以一天下之动此彖辞爻辞所以贵夫贞也吉凶以贞胜故能立天下之本趣天下之时【易传】
　　新安朱氏曰观示也天下之动其变无穷然顺理则吉逆理则凶则其所正而常者亦一理而已【本义】贞只是常吉凶常相胜故曰贞胜天地之道则
　　常示日月之道则常明天下之动贞夫一者也天下之动虽不齐常有一个是底故曰贞夫一【语録】
　　夫干确然示人易矣夫坤隤然示人简矣爻也者效此者也象也者像此者也爻象动乎内吉凶见乎外功业见乎变圣人之情见乎辞
　　横渠先生曰因爻象之既动明吉凶于未形故曰爻象动乎内吉凶见乎外　随爻象之变以通其利故功业见也　圣人之情存乎教人而已【并易説】
　　广汉张氏曰人人能法乾坤之易简则圣人之易不复作矣窃观干确然在上其日月星辰虹霓云雾与夫昼夜有常而可准寒暑有数而可推此示人以易也奈何仰观诸天者不明乎干之易转而为难者有之坤隤然在下其山川草木鱼鸟兽与夫勤劳则所获者厚荒弃则不能有秋此示人以简也奈何俯察于地者不明乎坤之简转而为繁者有之此众人在天地之间行矣而不着习矣而不察终身不能与天地相似而至其易简之至徳圣人忧之所谓见天下之动而立爻者乃象乾坤之易简以示人者欤使人人明乎乾坤之易简圣人必不为之譊譊也夫爻象动于内者谓指其易简于幽隐之中也吉凶见乎外者谓示其易简于得失之际也功业见乎变者谓易简其功业于从权者也圣人之情见乎辞者谓命其易简而见于言者也【易説】
　　白云郭氏曰干之示人以易也确然不易坤之示人以简也隤然无变是为天地贞观之道也由乾坤示人易简观之则八卦六十四莫不有所示故效其所示之谓爻像其所示之谓象于是风雷水火山泽之异与夫震动巽入坎陷离丽艮止兑説之情莫不具于爻象矣爻象动乎卦中而吉凶见于人事圣人用其道故观变以成功业学者究其防则由辞以知圣人之情能事毕矣然自八卦成列以及于斯与上篇首章互有发明其归一致也【易説】汉上朱氏曰八卦本乾坤者也夫干阳至刚确然不易示人为君为父为夫之道不亦易乎夫坤隂至柔隤然而顺示人为子为臣为妇之道不亦简乎干刚坤柔以立本者也爻也者效乾坤之动者也天道下济地道上行刚柔相推变通以趣时者也象者像乾坤之象者也爻有变动象亦像之爻象动乎内者有当有否则人事之见于外者有吉有凶人与乾坤一也吉凶之变有术通之凶者反之则吉功业不期于见而见矣观此则乾坤示人足矣圣人必以彖言乎象爻言乎变繋辞以言吉凶者圣人之情爱人无己也恐其陷于凶咎是以指其所之故考乎其辞则圣人之情见矣【易传】新安朱氏曰确然健貌隤然顺貌所谓贞观者也此谓上文乾坤所示之理爻之竒耦卦之消息
　　所以效而象之　内谓蓍卦之中外谓蓍卦之外变即动乎内之变辞即见乎外之辞【并本义】　问爻者效此者也曰爻是两个交看来只是交变之义卦分明是将一片木画挂于壁上所以为卦　问效此是效乾坤之变化而分六爻像此是象乾坤之虚实而为竒耦曰像此效此此便是乾坤象只是像其竒耦　先生问如何是爻象动乎内吉凶见乎外或曰隂阳老少在分蓍揲卦之时而吉凶乃见于成卦之后曰也是如此然内外字犹言先后微显　功业见乎变是就那动底爻见得这功业字似吉凶生大业之业犹言事变庶事相似【并语録】
　　天地之大徳曰生圣人之大寳曰位何以守位曰仁何以聚人曰财理财正辞禁民为非曰义
　　明道先生曰天地之大徳曰生天地絪緼万物化醇生之谓性万物之生意最可观此元者善之长也斯所谓仁也人与天地一物也而人特自小之何邪【刘绚师训　已上一条补】
　　横渠先生曰将陈理财养物于下故先叙天地生物失位则无以参天地而措诸民也【并易说】
　　龟山杨氏曰理财作人两事其説非不善然世儒所谓理财者务为聚敛而所谓作人者起其奔竞好进之心而已易之言理财诗之言作人似不如此【荆州语録】
　　广汉张氏曰天以阳而运于上万物资始是以大生焉地以隂而载于下品物流形是以广生焉此生者乃天地之大徳也圣人賛天地之化育必得大寳之位然后可配天地之大徳也有仁焉以守位所以博施济众乃利其生者也有财焉以聚众人所以近悦逺来乃养其生者也有义焉理其财而使之流通正其辞而使之辑洽禁民为非者虑其有以害其生者也天地之道简而大圣人之道曲而详简而大者所以止曰大徳曰生至圣人则以位而继之以仁以财而继之以义所以推行天地之大徳者欤【易説】
　　白云郭氏曰天地以生物为徳故人以大徳归之圣人得崇髙之位然后成位乎中而赞化育故以位为大寳也大寳者亦非圣人自以为寳也天下有生幸圣人之得位以蒙其泽故天下以为寳也然位唯仁可守不仁则失之故孟子曰惟仁者宜在髙位且足以资人之生者皆曰财得其所资则人聚失其所资则人去斯民一日不可以无者也圣人理财非自用也生聚人而已又正其辞以出号令禁民为非以明法禁此五教五刑之用有义存焉然天地易简一于生而已圣人法天地亦一于生曰仁曰财曰义皆所以生斯民者也【易説】汉上朱氏曰胡旦分天地之大徳曰生为一章阳卦多隂为一章考之文义当从旦龚原本亦然干大生也坤广生也乾坤合而成徳生物而已故曰天地之大徳曰生圣人之情见乎辞者亦天地之徳也圣人成位乎两间有其徳无其位不能兼善天下于其位也慎之重之在卦则尊位也故曰圣人之大寳曰位天地之大徳曰生者仁也圣人成位乎两间者仁而已矣不仁不足以参天地圣人者聪明叡知神武而不杀不杀者好生也故曰何以守位曰仁仁被万物取材于天地则财不可胜用其民养生丧死无憾可以保四海守宗庙社稷故曰何以聚人曰财理财者节之以制度也节之类是也正辞者正邪说也六辞是也禁民为非者禁其非归之于是也如是乃得其宜故曰义义所以为仁非二本也故曰立人之道仁与义莫非义也义至于禁民为非尽矣【易传】
　　新安朱氏曰曰人之人今本作仁吕氏从古盖所谓非众防与守邦【本义】　圣人之情见乎辞下连接説天地大徳曰生此不是相连乃各自説去圣人之大寳曰位后世只为这两个不相对有位底无徳有徳底无位有位则事事做得　问人君临天下许多大事只言理财正辞如何曰是因上文而言聚得许多人无财何以养之有财不能理又不得正辞便只是分别是非又是教化便在正辞里面　理财正辞禁非是三事大槩是辩别是非理财言你底还你我底还我正辞言是底説是不是底説不是犹所谓正名【并语録】
　　右第一章【新安朱氏本义曰此章言卦爻吉凶造化功业】
　　古者庖牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情
　　伊川先生曰近取诸身一身之上百理具备甚物是没底背在上故为阳胸在下故为隂至如男女之生已有此象天有五行人有五藏心火也着些天地间热气乗之则便须发躁肝木也着些天地间风气乘之则便须发怒推之五藏亦然孟子将四端便为四体仁便有个木底气象恻隠之心便是生物春底气象羞恶之心便是一个秋底气象只有一个去就割制底气象便是义也【附吕与叔东见録】　作易自天地幽明至于昆虫草木防物无不合【胡氏拾遗】
　　横渠先生曰此皆是圣人取之于糟粕也　地之宜如为黒为刚卤为大涂　神明之徳通于万殊万物之情类于形器【易説】
　　龟山杨氏曰或问正叔先生云或説易曰干天道坤地道正是乱説曰乾坤非天地之道邪曰干岂止言天坤岂止言地又问乾坤不止言天而乾卦多言天坤卦多言地何邪曰本乎天者亲上本乎地者亲下则各从其类也乾卦言天坤卦言地只为语其类耳如説卦于干虽言为天又言为金为玉以至为驳马良马为木果之类岂尽言天故系辞曰伏羲始作八卦以通神明之徳以类万物之情若此者所谓类万物之情也只如说卦所类亦不止此为之毎发其端使后之学易者触类而求之耳盖作易者仰则观象于天俯则观法于地观鸟兽之文与地之宜近取诸身逺取诸物故孔子系辞推明之曰此卦于天文地理则为某物于鸟兽草木则为某物于身于物则为某物各以例举不尽言也学者触类而求之则思过半矣不然説卦所叙何所用之【余杭语録】
