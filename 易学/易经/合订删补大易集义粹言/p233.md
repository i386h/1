<!-- { "loadSidebar": true } -->
　　汉上朱氏曰帝乗万物出入终始所可见者万物之迹而其用盖妙乎万物不可得而见焉故曰神也者妙万物而为言易之乾坤分隂分阳迭用柔刚上下不居周流六虚盖象乎帝也故曰隂阳不测之谓神圣人用易立法制器变通不倦故曰利用出入民咸用之谓之神【丛説】
　　新安朱氏曰或问以功用谓之鬼神以妙用谓之神二神字不同否曰鬼神之神此神字说得麤如言神也者妙万物而为言此所谓妙用谓之神也言知鬼神之情状此所谓功用谓之鬼神也　问帝出乎震以下何以知其为文王之卦位曰康节之说如此问细看此数段前两段说伏羲卦位后两段自帝出乎震以下说文王卦位自神也者妙万物而为言下有两段前一段乃文王卦位后一段乃伏羲底恐夫子之意以为伏羲文王所定方位不同如此然生育万物既如文王所次则其方位非如伏羲所定亦不能变化既成万物无伏羲底则做文王底不出窃恐文义如此説较分明曰如是则其归却主在伏羲上恁地説也好但后两段却除了乾坤何也曰窃恐着一句神也者妙万物而爲言引起则乾坤在其中矣曰恐是如此问且如雷风水火山泽自不可唤做神曰神者乃其所以动所以挠者是也【并语録】　又曰神是理之发用而乗气以出入者故易曰神也者妙万物而为言者也来谕大槩得之但却将神字全作气字看则又误耳【文集】
　　动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　康节先生曰火生湿水生燥水遇寒则结遇火则竭从其所胜也金火相守则流火木相得则然从其类也【观物外篇】
　　明道先生曰冬至一阳生而每遇至后则倍寒何也隂阳消长之际无截然断絶之理故相搀掩过如天将晓复至隂黒亦是理也大抵终始万物莫盛乎艮此尽神妙须尽研穷此理【吕与叔东见録】　息止也生也止则便生不止则不生艮终始万物【游定夫所録】
　　广汉张氏曰此论六子万物不能以自生有雷以动之有风以散之万物不能以自成有火以燥之有泽以说之有水以润之然终之而万物有所归始之而万物有所出者此莫盛乎艮也前言天地定位山泽通气终于水火不相射盖言八卦各立以爲体也此言水火相逮终于山泽通气者盖言六子交通为用也水之饮酌有待于火火之烹餁有须于水此水火相逮也雷之震惊有风以散之风之鼓舞有雷以先之此雷风不相悖也山之气下下通乎泽泽之气上上通乎山此山泽通气也惟六爻交相为用故变者自无而有化者自有而无此既成万物者乎【易説】
　　白云郭氏曰此章论象其序与前八方之卦同独不言乾坤者乾坤妙万物之神在六子而已莫疾乎雷莫疾乎风其神也万物无以加之也故易皆取神物以为八卦之象至乾坤之神又不得而见之矣挠散也泽上为天泽下为薮泽故莫说乎泽也天地之间山之养物为多故能终始万物上言雷风则艮与山同功矣下言艮则雷风震巽同功矣其义互见非艮独异也六子之象虽有动桡燥润之功而或各专其用独动独挠不能变化亦不能成物必水火相须雷风相从山泽相通于是乎变化而毕成万物况易之于卦坎离震巽岂能独用也哉此圣人所以重卦之义也重之故变变则通通则久是以自天祐之吉无不利【易説】
　　汉上朱氏曰上说天地定位六子致用此说六子合而为乾坤乾坤合而生神妙万物而为言者物物自妙也郑康成曰共成万物物不可得而分故合谓之神张载曰一则神两则化妙万物者一则神也且动挠燥说润终始万物者孰若六子然不能以独化故必相逮也不相悖也通气也然后能变化既成万物合则化化则神康成之学进于是矣【易传】　说卦帝出乎震齐乎巽相见乎离致役乎坤说言乎兊战乎干劳乎坎成言乎艮又曰震东方也巽东南也离也者明也万物皆相见南方之卦也坤也者地也兊正秋也干西北之卦也坎者水也正北方之卦也艮东北之卦也又曰动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮此説周易也故管辂曰圣人何以处干位于西北坤位于西南邵康节曰置干于西北退坤于西南干统三男而长子用事坤统三女而长女代母坎离得位而兊震为耦以应地之方也王者之法尽于是矣【文王八卦图说】
　　新安朱氏曰此去乾坤而专言六子以见神之所为然其位序亦用上章之说未详其义【本义】　水火相逮一段又似与上面水火不相射同又似是伏羲卦【语録】　问本义云云某窃谓上言六子用文王八卦之位者以六子之主时成用而言故以四时为序而用文王后天之序下言六子用伏羲八卦之位者推六子之所以主时成用而言故以隂阳交合为义而用伏羲八卦之序盖隂阳各以其偶合而六子之用行所以能变化尽成万物也文王八卦则兊震以长男而合少女艮巽以长女而合少男皆非其偶故自动万物者莫疾乎雷至终万物始万物者莫盛乎艮皆别言六子之用故以四时之次言之而用文王八卦之序下则推其所以成用于隂阳各得其偶故用伏羲八卦若上用伏羲卦次则四时失其序下用文王八卦则兊震艮巽皆非其偶矣伏羲卦序与今卦序不同不知是孔子创为之而作序卦邪抑自文王周公繋辞之后已更伏羲之序如此而孔子特以序卦明其义邪先生曰伏羲自是伏羲卦序文王周公自是文王周公卦序【荅周纯仁】
　　右第六章
　　干健也坤顺也震动也巽入也坎陷也离丽也艮止也兊说也
　　康节先生曰干竒阳也健也故天下之健莫如天坤耦隂也顺也故天下之顺莫如地所以顺天也震起也一阳起也起动也故天下之动莫如雷坎陷也一阳陷于二隂陷下也故天下之下莫如水艮止也一阳于是而止也故天下之止莫如山巽入也一隂入二阳之下故天下之入莫如风离丽也一隂离于二阳其卦错然成文而华丽也天下之丽莫如火故又爲附丽之丽兊説也一隂出于外而说于物故天下之说莫如泽【观物外篇】
　　伊川先生曰干健坤顺人亦不曾果然体认得乾坤毁则无以见易易须是以意明之【河南语録】
　　横渠先生曰健动陷止刚之象顺丽入说柔之体【易説】一陷溺而不得出为坎一附丽而不能去为离艮
　　一阳为主于两隂之上各得其位而其势止也易言光明者多艮之象着则明之义也【正蒙】
　　广汉张氏曰干之纯阳故其性健震得其阳而在下故动也坎得其阳而在中故陷也艮得其阳而在上故止也凡此者皆得其阳而未全者也坤之纯隂故其性顺巽得其隂而在下故入也离得其隂而在中故丽也兊得其隂而在上故说也凡此者皆得其隂而未全者乎【易说】
　　兼山郭氏曰坎陷也离丽也刚则有体陷乎隂中所以为坎柔则无质丽于阳中所以为离【易説】白云郭氏曰此章言乾坤之德与六子之性情所以释八卦之名也八卦之名出于包牺氏上古之言止此八者而已文王能明之而不训其义孔子训之故后世可以学易非健顺八字则易不复能读矣故乾坤八字尽三才之道健顺八字尽八卦六十四之道然则文王不载之简编孔子何由而得之夫是之谓圣人【易説】
　　汉上朱氏曰上说坎兊合以致用今复以八卦别而言之动陷止皆健之属也入丽说皆顺之属也不离乎乾坤也【易传】　天地能变化成万物者必水火雷风山泽合一焉所谓隂阳合德刚柔有体也隂阳者在天成象也刚柔者在地成形也万物既成各得其一故健顺动入陷丽止説其性各不同能备万物而兼有之者人也故下举八畜八体而终之以男女【丛説】
　　新安朱氏曰此言八卦之性情【本义】　八卦之性情谓之性者言其性如此又谓之情者言其发用处亦如此如干之健本性如此用时亦如此　卦体如内健外顺内隂外阳之类卦德如干健坤顺之类【并语録】
　　右第七章
　　干为马坤为牛震为龙巽为鸡坎为豕离为雉艮为狗兊为羊
　　康节先生曰马牛皆隂类细分之则马为阳而牛为隂　一阳动于二隂之下震也重渊之下有动物者岂非龙乎【并观物外篇】
　　横渠先生曰飞迁躁动不能致逺鸡之象【易説】
　　广汉张氏曰干得阳而健为马者以其致逺也坤得隂而顺为牛者以其任重也震为龙者龙善动而升降自如而东方之七宿其象苍龙也巽为鸡者鸡知时善变而工商执鸡者亦如其知时坎为豕者豕主污湿其性趋下也离为雉雉性耿介而外文明也艮为狗言其能止人而又止于人也兊为羊言其外柔而内狠也凡此者皆逺取诸物也【易说】
　　白云郭氏曰逺取诸物皆此类也说者或以巽主号令鸡能知时义犹近之其言豕处污湿狗善禁止鄙矣【易説】
