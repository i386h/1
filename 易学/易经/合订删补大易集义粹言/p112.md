<!-- { "loadSidebar": true } -->
　　东莱吕氏曰天下之事居得其正虽终身而不可舍苟居非其正虽一朝而不可居四以阳居隂处非其地是居不正不可一朝居者亦犹田猎必于广泽大山乃有所得苟于田野之间求之虽使王良之善御后羿之善射亦终无所得故象言乆非其位谓以九居四不得其正故也不得其正苟泥其常乆居而不易终无禽之可获也此一爻学者尤宜看如人为学不得正当门戸则虽伏几案废寝兴劳神弊志亦终无所得而已矣【易説】
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　伊川先生曰五应于二以隂柔而应阳刚居中而所应又中隂柔之正也故恒乆其徳则为贞也夫以顺为恒者妇人之道在妇人则为贞故吉若丈夫而顺于人为恒则失其刚阳之正乃凶也五君位而不以君道言者如六五之义在丈夫犹凶况【一作岂】人君之道乎在他卦六居君位而应刚未为失也在恒故不可耳君道岂可以柔顺为恒也　如五之従二在妇人则为正而吉妇人以为正以顺为徳当终守于一夫子则以义制者也従妇人之道则为凶也【并易传】
　　山杨氏曰五以隂柔居中下应九二之刚而不失正故恒其徳贞然以隂柔居中下应九二以顺为正也以顺为正妇道也故妇人吉夫子妇则失制义之道故凶【易説】
　　兼山郭氏曰六五柔而在中位有余而才不足称也能恒其徳妇人则吉夫子则凶何哉妇人従一而终可也夫子制义従妇之义可乎君子立不易方常而有变之义者也是以伯夷圣之清孟子谓之隘宋伯姬守礼而不去孔子取其恭于此可见也六五有震兊二体故有妇人夫子之义【易説】汉上朱氏曰坤顺也六五顺九二之刚坤徳之恒也恒其徳则正以顺为正者妇人之徳坤于干为妇恒其徳贞在妇人则吉正故吉也阳竒一也隂耦二也阳始之隂终之六五従九二终吉孰甚焉従一而终也故曰妇无再嫁之文六五一爻于巽为夫于干为子又有兊金刻制之象去其不正而従正制义者也妇人嫁则従夫夫死従子适宜而已父令君命有所不従従妇则凶之道故曰従妇凶也易传曰五君位也而不以君言者盖如五之义在夫子犹凶况人君乎君道尤不可以柔顺为恒故也它卦六居君位而应刚则未为失矣【易传】新安朱氏曰以柔中而应刚中常乆不易正而固矣然乃妇人之道非夫子之宜也故其象占如此【本义】　问恒其徳贞妇人吉夫子凶徳指六谓常其柔顺之徳固贞矣然此妇人之道非夫子之义盖妇人従一而终以顺为正夫子则制义者也若従妇道则凶先生曰固是如此然须看得象占分明六五有恒其徳贞之象占者若妇人则吉夫子则凶大抵看易须是晓得象占分明所谓吉凶者非爻之能吉凶爻有此象而占者视其徳而有吉凶耳且如此爻不是既为妇人又为夫子只是有恒其徳贞之象而以占者之徳为吉凶耳又如恒亨恒固能亨而无咎然必占者能久于其道方亨而无咎又如九三不恒其徳非是九三能不恒其徳乃九三有此象耳占者遇此虽正亦吝若占者能恒其徳则无羞吝【语録】
　　东莱吕氏曰干健也天以刚为徳五居尊位所谓居天下之广居立天下之正位宜发强刚毅以为尚今反以柔居上虽使常永贞固然在妇人则吉盖妇人之道专在于柔顺居闺门之内当常守其柔顺之徳而不变今六五以君之尊反以妇人之徳柔懦巽弱而不变又安足以济事故在夫子则凶【易説】
　　上六振恒凶象曰振恒在上大无功也
　　伊川先生曰六居恒之极在震之终恒极则不常震终则动极以隂居上非其安处又隂柔不能坚固其守皆不常之义也故为振恒以振为恒也振者动之速也如振衣如振书抖擞运动之意在上而其动无节以此为恒其凶宜矣　居上之道必有恒徳乃能有功若躁动不常岂能有所成乎居上而不恒其凶甚矣象又言其不能有所成立故曰大无功也【并易传】横渠先生曰卦例于上爻多处之以贵而无位高而无民至恒又不可以此处但见其不常在上故大无功也易道灼然义理分明自存乎卦惟要人玩之乃得【易説】
　　蓝田吕氏曰上六居恒之终持守欲固以柔居上下应于三三亦不恒莫知所守当震之极动摇无止失守无功凶其宜也
　　山杨氏曰震之极也上六以隂柔居动之极非安于常者也虽动而不息无功矣故振恒凶振者动之极也【易説】
　　兼山郭氏曰上六居震之极以动为常穷而不知变者也庸无失乎【易説】
　　白云郭氏曰先人曰上六居震之极以动为常穷而不知变者也是以言其得失则凶语其道则终无功矣【易説】
　　汉上朱氏曰上六处震动之极以动为恒不能乆其徳故震奋妄动如风振林木不安乎上而求有功上六九三正应也妄动则下不应谁与之成功上三相易兊为毁折大无功也大无功则凶成得臣诸葛恪是已【易传】
　　新安朱氏曰振者动之速也上六居恒之极处震之终恒极则不常震终则过动又隂柔不能固守居上非其所安故有振恒之象而其占则凶也【本义】东莱吕氏曰胶固纯一故谓之常振动躁扰非常也上六以隂柔居上不能守常而振动是以不常为常所以凶也大抵立天下之功必悠乆胶固然后能成若振动躁扰暂作易辍安能成功故曰大无功也【易説】







　　合订删补大易集义粹言卷三十六
　　钦定四库全书
　　合订删补大易集义粹言卷三十七
　　头等侍卫纳喇性德编
　　【艮下干上】
　　伊川先生曰遯序卦恒者久也物不可以久居其所故受之以遯遯者退也夫久则有去相须之理也遯所以继恒也遯退也避也去之之谓也为卦天下有山天在上之物阳性上进山髙起之物形虽髙起体乃止物有上陵之象而止不进天乃上进而去之下陵而上去是相违遯故为遯去之义二隂生于下隂长将盛阳消而退小人渐盛君子退而避之【一作避而去之】故为遯也【易传】
　　遯亨小利贞
　　伊川先生曰遯者隂长阳消君子遯藏之时也君子退藏以伸其道道不屈则为亨故遯所以有亨也在事亦有由遯避而亨者虽小人道长之时君子知几退避固善也然事有不齐与时消息无必同也隂柔方长而未至于甚盛君子尚有迟迟致力之道不可大贞而尚利小贞也【易传】
　　白云郭氏曰古之人有大德而无其时则遯方二隂浸长进而之否不利君子之时进则否而遯则亨也干健也艮止也有刚健之德而止于上者大畜也有刚健之德而止于下此其所以为遯也孔子之德与天同矣而可以止则止遯之义也小利贞者可小事也是以孔子乘田委吏中都司寇皆屑为之至孟子为齐卿其道皆止于一国一邑一职之间在圣贤皆谓之小事也【易説】
　　新安朱氏曰遯退避也为卦二隂浸长阳当退避故为遯六月之卦也阳虽当遯然九五当位而下有六二之应若犹可以有为但二隂浸长于下则其势不可以不遯故其占为君子能遯则身虽退而道亨小人则利于守正不可以浸长之故而遂侵迫于阳也小谓隂柔小人也此卦之占与否之初二两爻相类【本义】
　　彖曰遯亨遯而亨也刚当位而应与时行也小利贞浸而长也遯之时义大矣哉
　　伊川先生曰小人道长之时君子遯退乃其道之亨也君子遯藏所以伸道也此言处遯之道自刚当位而应以下则论时与卦才尚有可为之理也　虽遯之时君子处之未有必遯之义五以刚阳之德处中正之位又下与六二以中正相应虽隂长之时如卦之才尚当随时消息苟可以致其力无不至诚自尽以扶持其道未必于遯【一作退】藏而不为故曰与时行也　当隂长之时不可大贞而尚小利贞者盖隂长必以浸渐未能遽盛君子尚可小贞其道所谓小利贞扶持使未遂亡也遯者隂之始长君子知防故当深戒而圣人之意未便【一作使】遽己也故有与时行小利贞之敎圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其暂安苟得为之孔孟之所屑为也王允谢安之于汉晋是也若有可变之道可亨之理更不假言也此处遯时之道也故圣人賛其时义大矣哉或久或速其义皆大也【并易传】
　　横渠先生曰当位而应理不当遯以隂长故遯故曰与时行又曰小利贞又曰遯而亨也【易説】
　　蓝田吕氏曰遯逺于害也柔浸而长非贞不立可以自全不足以求胜故小利贞
　　山杨氏曰二隂浸而长进而为否理之必至也止而不知去则患之所由生也遯而远之斯亨矣故曰遯而亨也遯之时刚当位而应未至乎上下不交也故小利贞与时行也与屯之九五小贞吉之义同【易説】
　　兼山郭氏曰遯非有亨之理其所亨者遯也案卦干德广运于外艮知行之宜于内所以能遯而亨也易以阳称大隂称小六二柔顺中正知动静不失其时是以言小利贞又言浸长也遯非可大之时然其义则大也老子曰功成名遂身退遯也庄子曰圣人鹑居而鷇食亦遯也充是二者得圣人之道多矣顾不大哉【易説】
