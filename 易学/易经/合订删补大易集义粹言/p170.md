<!-- { "loadSidebar": true } -->
　　汉上朱氏曰六三小人非道来説九二比之以阳説隂宜有悔且凶九二诚实自信于中动则九五应之信孚于人久矣虽比于小人和而不同矣何疑于相比哉始虽未孚终必相説二动而正正则吉而悔亡故曰孚兊之吉信志也夫石碏石厚父子也叔向叔鱼兄弟也子产伯有同族也虽比也岂能説之易传曰志存诚信岂至説小人而自失乎【易传】
　　新安朱氏曰刚中为孚居隂为悔占者以孚而説则吉而悔亡矣【本义】
　　六三来兊凶象曰来兊之凶位不当也
　　伊川先生曰六三隂柔不中正之人説不以道者也来兊就之以求説也比于在下之阳枉已非道就以求説所以凶也之内为来上下俱阳而独之内者以同体而隂性【一作性隂】下也失道下行也○自处不中正无与而妄求説所以凶也【并易传】
　　白云郭氏曰来兊求説也説自有道其可求乎失道求説是以凶也【易説】
　　汉上朱氏曰兊巽之反初二三皆自外来柔不当位而乗刚求説于二説之不以道者也故曰来兊三髙位也柔邪而説髙位凶矣故曰来兊凶楚费无忌汉息夫躬唐伾文乎【易传】
　　新安朱氏曰隂柔不中正为兊之主上无所应而反来就二阳以求其説凶之道也【本义】
　　九四商兊未宁介疾有喜象曰九四之喜有庆也伊川先生曰四上承中正之五而下比柔邪之三虽刚阳而处非正三隂柔阳所説也故不能决而商度未宁谓拟议所従而未决未能有定也两间谓之介介限也地之界则加田义乃同也故人有节守谓之介若介然守正而疾逺邪恶则有喜也従五正也説三邪也四近君之位若刚介守正疾逺邪恶将得君以行道福庆及物为有喜也若四者得失未有定系所従耳○所谓喜者若守正而君说之则得行其阳刚之道而福庆及物也【并易传】
　　横渠先生曰通其邪佞使进而上则小人道长而不宁以谄为疾而拒外之则终不失其得偶之庆也【易説】蓝田吕氏曰九四商兊如贾求售上説乎五恐不获乎上是以未宁能介六三谄邪之疾故有喜喜则有庆受上宠也
　　白云郭氏曰当兊之时处上下之际不妄従説而拟议不遑宁是知所择者也为臣如此贤矣哉故终有介疾之喜也介然自守外患不能入故能全兊説之喜喜非独一身而已终亦有及物之庆也昔伊尹五就汤五就桀汤三使往聘之然后幡然而改所谓商兊未宁者如此至于享天心革夏正所谓有喜有庆也且隂者阳所説也舍所説而比五故为商兊之义然兊之象刚中柔外其象上行九四舍三而比五上行也至于九五比上失在小人盖亦上行之象虽其性均本乎象而得失之异则系乎爻伊川曰两间谓之介介分限也故人之守节者谓之介【易説】
　　汉上朱氏曰离兊为蠃贝货财也四动离为震噬嗑为市之象巽变之其于市也为利三倍商贾之象商贾度利而动故又为商度之象动承坎坎劳卦劳未宁也商兊未宁者拟议所従度利而未定者乎介者阳刚介于三五之间也従五正也従三不正也隂阳失位为疾九四阳失位六三隂失位九四以君子疾小人六三以小人疾君子九四宜有忧矣而有喜九五阳得位为喜四疾六三不与之交动而正上従于五则君臣相説而有喜矣夫唐虞文武之际得人为盛而四族三叔未甞不疾君子然不害为治者従君子而不従小人可不慎其所従乎易传曰若刚介守正疾逺邪恶将得君行道福庆及物为有喜也若四者得失未有定系所従耳【易传】
　　新安朱氏曰四上承九五之中正下比六三之柔邪故不能决而商度所説未能有定然质本阳刚故能介然守正而疾恶柔邪也如此则有喜矣象占如此为戒深矣【本义】
　　九五孚于剥有厉象曰孚于剥位正当也
　　伊川先生曰九五得尊位而处中正尽説道之善矣而圣人复设有厉之戒盖尧舜之盛未甞无戒也戒所当戒而已虽圣贤在上天下未甞无小人然不敢肆其恶也圣人亦説其能勉而革面也彼小人者未甞不知圣贤之可説也如四凶处尧朝隐恶而顺命是也圣人非不知其终恶也取其畏罪而强仁耳五若诚心信小人之假善为实善而不如其包蔵则危道也小人者备之不至则害于善圣人为戒之意深矣剥者消阳之名隂消阳者也盖指上六故孚于剥则危也以五在説之时而密比于上六故为之戒虽舜之圣且畏巧言令色安得不戒也説之感人易入而可惧也如此○戒孚于剥者以五所处之位正当戒也密比隂柔有相説之道故戒在信之也【并易传】横渠先生曰説六三之进则是孚于剥近危之道也故处乎盛位者佞不可亲也当正位而进小人信乎剥之道也【易説】
　　白云郭氏曰当兊之时居九五中正之位宜其天下心説诚服而此有厉何哉盖兊之象上行不知择贤而比之反上亲容悦小人之徒是以危也夫既得其位又得其时不能孚兊之道而上比小人故孔子惜其得位而失道则曰孚于剥位正当也剥者小人之事安足与语説之大乎古之人君或以小人之术自任虽茍一时之誉终不能究大人之造者孚于剥之谓也孟子曰舍其梧槚养其樲棘则为贱场师焉惜乎九五之未进此道也【易説】汉上朱氏曰剥隂消阳也六三在下进而上则四五消有剥牀之象故六三谓之剥九五正天位有刚健中正之徳当乎位位与徳非不足也然孚于六三之小人则九五危矣六三取説而已无献可替否之义小人道长则君子之道日消安得不危易传曰巧言令色孔壬舜且畏之其可忽诸【易传】新安朱氏曰剥谓隂能剥阳者也九五阳刚中正然当説之时而居尊位密近上六上六隂柔为説之主处説之极能妄説以剥阳者也故其占但戒以信于上六则不危也位正当者与履九五同【本义】
　　上六引兊象曰上六引兊未光也
　　伊川先生曰他卦至极则变兊为説极则愈説上六成説之主居説之极説不知己者也故説既极矣又引而长之然而不至悔咎何也曰方言其説不知己未见其所説善恶也又下乘九五之中正无所施其邪説六三则承乘皆非正是以有凶○説既极矣又引而长之虽説之之心不已而事理已过实无所説事之盛则有光辉既极而强引之长其无意味甚矣岂有光也未非必之辞象中多用非必能有光辉谓不能光也【并易传】
　　横渠先生曰与三为类而引升之虽不伤类然未足多也【易説】
　　白云郭氏曰説有引之而説者従人也隂柔不足以有为引之则従人而説盖上六不当有事之象无毁无誉特不能光大而已于道固无得而亦未至于失已故吉凶悔吝无得而言焉【易説】
　　汉上朱氏曰上説道之成六正已辅九五刚健中正之君宜有膏泽下于民而未光何也以引六三之小人也三巽为绳离为光上六之説三相引之如举绳然为山一篑之亏也此所以未光欤六三兊之小人也故初九刚正者不疑于三而行也九二刚中不比于三也而悔亡九四以三为疾九五孚于三而厉上六引三而未光小人以説进而为害其可不虑乎【易传】
　　新安朱氏曰上六成説之主以隂居説之极引下二阳相与为説而不能必其従也故九五当戒而此爻不言其吉凶【本义】


　　合订删补大易集义粹言卷六十二
<经部,易类,合订删补大易集义粹言>
　　钦定四库全书
　　合订删补大易集义粹言卷六十三
　　头等侍防纳喇性徳编
　　【坎下巽上】
　　伊川先生曰涣序卦兊者説也説而后散之故受之以涣説则舒散也人之气忧则结聚説则舒散故説有散义涣所以继兊也为卦巽上坎下风行于水上水遇风则涣散所以为涣也【易传】
　　涣亨王假有庙利涉大川利贞
　　明道先生曰萃涣皆享于帝立庙因其精神之聚而形于此为其涣散故立此以收之【谢显道録】
　　伊川先生曰涣离散也人之离散由乎中人心离则散矣治乎散亦本于【一作必由】中能【一有利贞字】收合人心则散可聚也故卦之义皆主于中利贞合涣散之道在乎正固也【易传】
　　横渠先生曰萃王假有庙涣然后聚道乃久故王假有庙互见于此凡言有庙者聚道之极也【易说】
　　山杨氏曰或问禘之説孔子曰不知也则其说葢有言论之所不能及也非求之度数之末所能知也惟先王报本反始之义与夫观盥不荐涣萃假有庙之象则圣人所以自尽其心者于是为至非深知鬼神之情状其孰能知之知此则于治国乎何有【中庸解】
　　白云郭氏曰涣者离散之义天下离散为涣而散天下之难亦为涣居涣得散而亨散天下之难亦亨也王道至而有庙则难散矣萃与涣其义相类难涣则萃萃则涣难故当萃聚难涣之时宜莫先于有庙以致孝享也利涉大川木行水上之象也利贞者涣难以是为徳之先也经曰孝莫大于严父严父莫大于配天王者有庙孝享必至于严父配天而后其道尽故象又言享于帝立庙所以终王假有庙之义也【易说】
　　新安朱氏曰涣散也为卦下坎上巽风行水上离披解散之象故为涣其变则本自渐卦九来居二而得中六徃居三得九之位而上同于四故其占可亨又以祖考之精神既散故王者当至于庙以聚之又以巽木坎水舟楫之象故利涉大川其曰利贞则占者之深戒也【本义】
　　彖曰涣亨刚来而不穷柔得位乎外而上同王假有庙王乃在中也利涉大川乘木有功也
　　伊川先生曰涣之能亨者以卦才如是也涣之成涣由九来居二六上居四也刚阳之来则不穷极于下而处得其中柔之徃则得正位于外而上同于五之中巽顺于五乃上同也四五君臣之位当涣而比其义相通同五乃从中也当涣之时而守其中则不至于离散故能亨也　王假有庙之义在萃卦详矣天下离散之时王者收合人心至于有庙乃是在其中也在中谓求得其中摄其心之谓也中者心之象刚来而不穷柔得位而上同卦才之义皆主于中也王者拯涣之道在得其中而已孟子曰得其民有道得其心斯得民矣享帝立庙民心所归从也归人心之道无大于此故云至于有庙拯涣之道极于此也治涣之道当济于险难而卦有乘木济川之象上巽木也下坎水大川也利涉险以济涣也木在水上乘木之象乘木所以涉川也涉则有济涣之功卦有是义有是象也【并易传】
　　横渠先生曰财散则民聚王乃在涣中之一也【易説】蓝田吕氏曰涣离其羣而散也涣之为卦自否而成否之九四来居于二离干之羣与初六六三相比故曰刚来而不穷六二上居于四离坤之羣上承九五故曰柔得位乎外而上同刚柔皆离其羣故曰涣离羣而上下交故亨万物之散刚得尊位而在中则人神有主矣故王假有庙涣则物离非涉难有功不足以济故利涉大川巽在坎上乘木涉川之象也
　　白云郭氏曰涣之成卦自否来故刚自四来而为二柔自二升而为四刚来得中而不穷柔自内升位乎外而上同此言成卦之义也王乃在中者以王居涣难之中故难散而后假有庙也大川难也乘木济难之方也济难有功则难散矣此涣之所以亨也【易说】
