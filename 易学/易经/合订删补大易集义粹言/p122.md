<!-- { "loadSidebar": true } -->
　　新安朱氏曰居至闇之地近至闇之君而能正其志箕子之象也贞之至也利贞以戒占者【本义】东莱吕氏曰上六为明夷之主昏昧之极而六五近之最为难处方欲毅然刚强既不可随波逐流又不可须是如箕子之正夫箕子为商旧臣纣之叔父乃佯狂为奴可谓能守正故此爻特发明其处伤之道大抵当显明之中而用正正最易见惟是当暗伤之时用其正则难矣自常情观之箕子甘心处于奴莫不谓其明已灭殊不知暗中有正处箕子虽处暗弱之时甘心为奴而箕子自靖人自献于先王一念之正初未尝息象言明不可息也以此【易说】
　　上六不明晦初登于天后入于地象曰初登于天照四国也后入于地失则也
　　伊川先生曰上居卦之终为明夷之主又为明夷之极上至高之地明在至高本当逺照明既夷伤故不明而反昏晦也本居于高明当及逺初登于天也乃夷伤其明而昏晦后入于地也上明夷之终又坤阴之终明伤之极者也　初登于天居高而明则当照及四方也乃被伤而昏暗是后入于地失明之道也失则失其道也【并易传】
　　蓝田吕氏曰明当在上而入于地上六所以失明之则闇当在下而不用其明六二所以顺以则也山杨氏曰明夷至于不明晦则极矣初登于天用其明也后入于地则其明夷矣易曰乾元用九乃见天则盖穷则变变则通天之则也明夷至于极而不知变失则亦甚矣【易说】
　　白云郭氏曰明昼之极一于晦也故言不明晦不明而晦则非若于飞垂翼者也又非用拯马壮之道也其明息矣圣人原始要终言之故曰初登于天后入于地入于地所谓不明晦而明之道失矣【易说】
　　汉上朱氏曰晋明出地上反为明夷则明入地中不明而晦上六极坤坤为晦故曰不明晦晋时离出坤登于干五下照坤六四坤在上为国故曰初登于天照四国也晋反则离入于坤后入于地也五者君之位以明徳居尊位者人君之则后入
　　于地则失位失位者以不明晦而失为君之则也人君近君子逺小人兢兢焉唯惧不明乎善者所以守其则也得失无不自己为之者得之明失之晦昼夜之象故圣人举晋明夷二卦反复以释爻义原初惩后为人君万世之戒杂卦曰明夷诛也为明夷之主而不诛者鲜矣【易传】
　　新安朱氏曰以阴居坤之极不明其徳以至于晦始则处高位以伤人之明终必至于自伤而坠厥命故其象如此而占亦在其中矣照四国以位言【本义】　问明夷卦先生曰下三爻皆说明夷是明而见伤者六四爻说者却以为是奸邪之臣先蛊惑其君心而后肆行于外殊不知上六是暗主六五却不作君说六四之与上六既非正应又不相比又况下三爻皆说明夷是好底何独此爻却作不好说故某于此爻之义未详但以意观之六四居暗地尚浅犹可以得意而逺去故虽入于幽隠之处犹能获明夷之心于出门庭也故小象曰获心意也上六不明晦则是合下已是不明故初登于天可以照四国而不免后入于地则是始于伤人之明而终于自伤以坠其命矣吕原明以为唐明皇可以当之盖言始明而终暗也【语録】
　　东莱吕氏曰上六处伤之极最是不明处夫居离之上本当明而反不明盖始虽明而其后入于地所以晦其明也此一爻唐明皇当之当开元之初姚宋为相而致太平可谓明照四国及后用李林甫杨国忠至于窜身失国是入于地也象曰失则也则字最当看乃是开人君自悔之道盖言始固明矣后所以晦者以其失夫初之轨则也若常守其则何由而暗故曰其则不逺人君当自思之【易说】

　　合订删补大易集义粹言卷四十
<经部,易类,合订删补大易集义粹言>
　　钦定四库全书
　　合订删补大易集义粹言卷四十一
　　头等侍衞纳喇性德编
　　【离下巽上】
　　伊川先生曰家人序卦夷者伤也伤于外者必反其家故受之以家人夫伤困于外则必反于内家人所以次明夷也家人者家内之道父子之亲夫妇之义尊卑长防之序正伦理笃恩义家人之道也卦外巽内离为风自火出火炽则风生风生自火自内而出也自内而出由家而【一无而字】及于外之象二与五正男女之位于内外为家人之道明于内而巽于外处家之道也夫人有诸身者则能施于家行于家者则能施于国至于天下治治天下之道盖治家之道也推而行之于外耳故取自内而出之象为家人之义也文中子书以明内齐外为义古今善之非取象之意也所谓齐乎巽言万物洁齐于巽方非巽有齐义也如战乎干干非有战义也【易传】
　　东莱吕氏曰大抵人之困穷当反于内故明夷之后次以家人盖伤于外者必反于家自昔圣贤所以成就如孟子所称傅说胶鬲之流皆自忧患中来后世人处忧患所以不能成就者只以其但知忧愁蹙迫而不能反于内所谓困而不学民斯为下者也伊川云正伦理笃恩义此两句最当看常人多以伦理为两事殊不知父子有亲夫妇有别所谓伦也能正其伦则道之表里已在矣常人多以用私为恩施公为义殊不知能恩其所恩即是义也若正笃二字尤当玩味盖伦理在彼正之在我恩义在彼笃之在我伦理初未尝乱人自不正耳恩义本未尝亏人自不笃耳若看得正笃两字可与论学矣【易说】
　　家人利女贞
　　伊川先生曰家人之道利在女贞女贞则家道正矣夫夫妇妇而家道正独云利女贞者夫正者身正也女正者家正也女正则男正可知矣【易传】
　　白云郭氏曰大学言古之欲明明德于天下者先治其国欲治其国者先齐其家故家齐而后国治国治而后天下平则一家之治所以为治国治天下之本也而家人之道亦与治国治天下之道皆一也齐家自夫妇始故舜观厥刑于二女文王刑于寡妻至于兄弟然则利女贞者又家道之本也此与诗首关雎言后妃之德同意【易说】
　　新安朱氏曰家人者一家之人卦之九五六二外内各得其正故为家人利女贞者欲先正乎内也内正则外无不正矣【本义】
　　东莱吕氏曰大抵正于己其正尚未至惟及于人方谓之正故曰利女贞伊川曰正者身正也女正者家正也正不独身而能及人则家道成矣【易说】
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　伊川先生曰彖以卦才而言阳居五在外也隂居二处内也男女各得其正位也尊卑内外之道正合天地隂阳之大义也　家人【一无人字】之道必有所尊严而君长者谓父母也虽一家之小无尊严则孝敬衰无君长则法度废有严君而后家道正家者国之则也父子兄弟夫妇各得其道则家道正矣推一家之
　　道可以及天下故家正则天下定矣【并易传】
　　蓝田吕氏曰家人治内之道也风能入火风自火出则火炽矣言行之化可以正家化自家出则家道盛矣
　　山杨氏曰家人之义以顺为正故利女贞至于妇子嘻嘻则失家节矣【易说】
　　白云郭氏曰家人之名卦以二五也二五正男女之位而曰天地之大义者由人事言之则男女所以为家人自道言之则天地男女一也故男女正有天地之大义存焉然圣人画是卦而名以家人者岂真一家之事而已哉内之脩身外之治国治天下大而至于天地之义举家人皆足以明之道之要者无以易此此圣人名卦之义也且家人之义以正家为主正家之主尊而严者父母也父母尽尊严之道以正一家则父父子子兄兄弟弟夫夫妇妇而家道正矣家正则国治国治而天下定其道一也故孟子曰推恩足以保四海不推恩不足以保妻子古之人所以大过人者无它焉善推其所为而己善推其所为斯足以究正家而天下定之义【易说】
　　汉上朱氏曰外巽内离离明也易传曰外巽内明处家之道然卦以长女中女为象者女以男为家家人以女为奥主故曰家人此合两体言家人也家人自遯来无妄变也互巽变离六二正离为女女正位乎内也震变互坎六四正坎为男男正位乎外也女正位乎内然后男正位乎外女不正而能正其外者无有也天地坎正位乎北离正位乎南南北定位东西通气而天地化生万物故曰女正位乎内男正位乎外男女正天地之大义也此以六四而下言家人利女贞也五君之位也干九五者父也干为刚严无妄坤居四上配干五为母以坤变干为离归尊于父父母之于家人其严有君道家人犹臣妾也子之事父母妇之事舅姑鸡鸣而朝非君道乎易传曰无尊严则孝敬衰无君长则法度废故曰家人有严君焉父母之谓也此以九五而下言家人正家之道也干为父坎为子父上子下父子正也巽为长女离为中女孟上仲下兄弟正也坎为夫离为妇夫上妇下夫妇正也干为天五爻各得其位天下定也故曰父父子子兄兄弟弟夫夫妇妇而家道正正家而天下定矣此以上九而下推广正家之道也夫正家之道始于女正女正而后男正男女正而后父母严父母严而后家道正家正而后天下定家者天下之则也孟子曰天下之本在国国之本在家家之本在身故彖辞如此在卦气为五月故太准之以居【易传】
　　新安朱氏曰以卦体九五六二释利女贞之义严君亦谓二五天下定上父初子五三夫四二妇五兄三弟以卦画推之又有此象【本义】　问家人有严君焉程传云家人之道必有尊严而君长者谓父母也如此则严君作两字说旧来诸家只作一字说如何先生曰所尊严之君长也【语録】
　　东莱吕氏曰彖以卦才言二居内卦之中女之正也九五居外卦之中男之正也然正位二字最当看天下事如器用若去合顿处顿便无一事所以乖争陵犯縁于不合顿处顿了故男本当在外女本当在内知其在内而位之于内知其在外而位之于外则一家自然无事矣天之所以上地之所以下其义亦不外此也推而言之为君者止于仁为臣者止于忠各止其所当止则天下无余事矣【易说】
　　象曰风自火出家人君子以言有物而行有恒
　　伊川先生曰正家之本在正其身正身之道一言一动不可易也君子观风自火出之象知事之由内而出故所言必有物所行必有恒也物谓事实恒谓常度法则也德业之着于外由言行之谨于内也言慎行脩则身正而家治矣【易传】
　　横渠先生曰家道之始始诸饮食烹饪故曰风自火出　家人之道在于烹爨一家之政乐不乐平不平皆系乎此【并易说】
　　上蔡谢氏曰或问言有物而行有常如何是有物曰妄则无物是不诚也不诚无物诚者物之终始终始者有常之谓也物则是个实存诚则有物问敬是存诚之道否曰须是体便见得【语录】
　　广平游氏曰欲齐其家先脩其身知风之自也易于家人曰风自火出而君子以言有物行有常可不谓所自乎【易说】
　　山杨氏曰风自火出由内及外以风天下之象也言忠信则有物行笃恭则有常无稽之言是无物也暴慢邪僻是无常也【易说】
　　白云郭氏曰风外也火内也风自火出由内而之外也脩身内也欲齐其家者先脩其身是犹风自火出之道也言有物而行有常君子之脩身也非礼勿言则言有物矣非礼勿动则行有常矣是以干之九二自庸言之信庸行之谨终至于尽君德家人自言有物行有常终至于正家而天下定其义一也故孟子言国之本在家家之本在身又曰大人者正己而物正也其是之谓乎【易说】
