<!-- { "loadSidebar": true } -->
　　汉上朱氏曰上与三应亦曰睽者睽离之时三未从上有四间焉而上疑之则人情不合而独之人也俦异处适有人参处乎两者之间则疑矣上九处极睽难合之地过刚而暴极明而察故疑于四者无所不至离目为见坎为豕兑为泽坤土坎水陷于兑泽豕在泽中汨之以泥涂见豕负涂也言恶其秽之甚也坤为坎为轮坤在坎中载一车也言以无为有妄之极也离矢坎先张之弧疑四为宼而见攻也三所以未应岂四之罪哉人情有未通尔睽极则通异极则同隂阳刚柔无独立之理六隂柔也九阳刚也刚来柔徃则疑情涣然释矣故后说之弧知四匪宼也九刚六柔自婚媾也故曰匪宼婚媾此匪宼婚媾与他卦言同而象异坎在下为雨上来之三三徃遇之上三正则吉吉则向来羣疑亡本无是也故曰遇雨则吉羣疑亡也辞枝如此者疑辞也【易传】
　　新安朱氏曰睽谓六三为二阳所制而已以刚处明极睽极之地又自猜狠而乖离也见豕负涂见其汚也载一车以无为有也张弧欲射之也说弧疑稍释也匪宼婚媾知其匪宼而实亲也徃遇雨则吉疑尽释而睽合也上九之与六三先睽后合故其象占如此【本义】







　　合订删补大易集义粹言卷四十二
<经部,易类,合订删补大易集义粹言>
　　钦定四库全书
　　合订删补大易集义粹言卷四十三
　　头等侍卫纳喇性徳编
　　【艮下坎上】
　　伊川先生曰蹇序卦睽者乖也乖必有难故受之以蹇蹇者难也睽乖之时必有蹇难蹇所以次睽也蹇险阻之义故为蹇难为卦坎上艮下坎险也艮止也险在前而止不能进也前有险陷后有峻阻故为蹇也【易传】　蹇是处蹇之道退无时不可行【防定夫所录】新安朱氏曰屯是隂阳未通之象蹇是流行之中有蹇滞困则穷矣【语録】
　　东莱吕氏曰睽者乖也乖必有难故受之以蹇蹇者难也夫患难者人之所同畏然知其患难之可畏而不知患难之本原睽乖者患难之本原也今人处患难而常懐乖异不平之心汨汨不反是犹恶而増焚恶醉而强酒何往而非患难哉故欲去险难必先去险难之本可也【易説】
　　蹇利西南不利东北利见大人贞吉
　　伊川先生曰西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人则能济天下之难故利见大人也济难者必以大正之道而坚固其守故贞则吉也凡处难者必在乎【一无乎字】守贞正【一无正字】设使难不解不失正徳是以吉也若遇难而不能固其守入于邪滥虽使茍免亦恶徳也知义命者不为也【易传】横渠先生曰蹇之世大人乃能成功【易説】
　　白云郭氏曰蹇难也见难而知止谓之蹇故蹇为智者之事蹇之时得人则济故利西南不利东北利见大人西南得朋之地也东北防朋之地也大人足以济大蹇者也得人之道先在反己其身正而天下归之故贞吉也【易説】
　　新安朱氏曰蹇难也足不能进行之难也为卦艮下坎上见险而止故为蹇西南平易东北险阻又艮方也方在蹇中不宜走险又卦自小过而来阳进则往居五而得中退则入于艮而不进故其占曰利西南不利东北当蹇之时必见大人然后可以济难又必守正然后得吉而卦之九五刚健中正有大人之象自二以上五爻皆得正位则又贞之义也故其占又曰利见大人贞吉盖见险者贵于能止而又不可终于止处险者利于进而不可失于其正也【本义】
　　东莱吕氏曰蹇利西南不利东北利见大人贞吉大抵天下之理相反处乃是相治水火相反也而救火者必以水冰炭相反也而御冰者必以炭险与平相反而治险必以平此圣人于蹇之卦所以特明济险之义西南坤位平易而顺者也东北艮位艮为山险也遇险必以平易之道而济则险难可治茍以险济险则其难益甚矣贞吉者谓人之处蹇守正则吉也吉之一字最当看今人处患难往往不能固其所守又见古人亦有守正而身不免于难遂以为此义不足信殊不知所谓吉者非免于难为吉乃顺理之吉也伊川説是以吉也一叚最当看【易説】
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　伊川先生曰蹇难也蹇之为难如干之为健若易之为难则义有未足【一作尽】蹇有险阻之义屯亦难也困亦难也同为难而义则异屯者始难而未得通困者力之穷蹇乃险阻艰难之义各不同也险在前也坎险在前下止而不进故为蹇　见险而能止以卦才言处蹇之道也上险而下止见险而能止也犯险而进则有悔咎【一作吝】故美其能止为知也方蹇难之时惟能止为善故诸爻除五与二外皆以往为失来为得也　蹇之时利于处平易西南坤方为顺易东北艮方为险阻九上居五而得中正之位是往而得平易之地故为利也五居坎险之中而谓之平易者葢卦本坤由五往而成坎故但取往而得中不取成坎之义也方蹇而又止危险之地则蹇益甚矣故不利东北其道穷也谓蹇之极也　蹇难之时非圣贤【一有大人字】不能济天下之蹇故利于见大人也大人当位则成济蹇之功矣往而有功也能济天下之蹇者惟大正之道夫子又取卦才而言蹇之诸爻除初外余皆当正位故为贞正而吉也初六虽以隂居阳而处下亦隂之正也以如【一作如以】此正道正其可以济于蹇矣　处蹇之时济蹇之道其用至大故云大矣哉天下之难岂易平也非圣贤不能其用可谓大矣顺时而处量险而行从平易之道由至正之理乃蹇之时用也【并易传】
　　横渠先生曰见险能止然不可终止而已当见大人之徳进之坤顺致养之地则得其中若更退守艮止则难无时而解也故曰不利东北其道穷也至于解卦则曰其来复吉乃得中也与此互见矣盖难在内外与震艮之动止则相反尔【易説】
　　蓝田吕氏曰蹇方涉于危难也利见大人谓九五以刚中处尊位也危难之世非大人不足以济之非当位履正不足以正之
　　山杨氏曰险在前而止卦之所以为蹇也居蹇之时居易以俟命而已行险以徼幸不可也故利西南西南顺也止于险而不知变则道穷矣故不利东北也【易説】
　　白云郭氏曰险而止蒙者之事见险而能止智者之事蹇之与蒙用智不用智虽不同其于待人以济险则一也犹屯解不同其于自动以济险亦一也震之动刚其才足以自济艮之止柔其才不足以自济故蒙蹇必止而待人也蹇利西南往得中者谓九五也九五朋来而中节也不利东北其道穷者寡助之至至于亲戚畔之道穷可知矣利见大人往有功者大蹇之时虽多善士亦不能有济必大人而后有功也当位贞吉者所处知所止则无不当位之失无不当位之失则其身贞矣是以吉也古之圣人莫不先于治己大人正己而物正当位贞吉则正己者至矣所以为正之本也蹇之时以见大人为主虽干龙飞见不过利见大人而止耳顾不大哉【易説】
　　汉上朱氏曰蹇坎险难也艮止也坎在上险难在前止而不进故曰蹇难也险在前也此合雨体言蹇也离目为见见险者明也知其不可进则止而不犯者行其所知也知者精神之防水火之合坎离之象故曰见险而能止知矣哉此兼互体以卦才言处蹇之道也蹇自临来小过变也九四往之五小过之五即临之坤也坤西南体顺而易坤众也五中蹇难不解天下思治九四能顺乎众而往上居于五处顺易以济险难以顺民心乃得中道所谓时中蹇之利也故曰蹇利西南往得中也艮止也东北方也见险而止非遂止不往也顺时而处以有待也若遂止于险则过矣过则道不行天下益蹇非中道乃蹇之所不利故曰不利东北其道穷也此以卦变四五相易言济蹇之道也大人九五也刚中而正量险而行其才足以济难利见大人者六二也非刚健中正在上则六二柔中未有功也故曰利见大人往有功也此以二五言济蹇也坤在四为邦国四诸侯位也故建侯康侯正无皆取此象蹇五爻皆正而初不正初不正者蹇之所由生也九五当位而正以正六四而国正国正则天下正而蹇难解矣正而吉也故曰当位贞吉以正也此再以九五六四言济蹇也蹇之时或可止或可往往而有功非大人不能尽其用故曰蹇之时用大矣哉在卦气为十一月故太准之以难【易传】
　　新安朱氏曰蹇难也以卦徳释卦名义而賛其美蹇利西南以卦变卦体释卦辞而賛其时用之大也【本义】　蹇利西南是説坤卦分晓但不知从何揷入这坤卦来此须是个变例圣人到这里看见得有个做坤底道理大率阳卦多自隂来隂卦多自阳来震是坤第一画变坎是第二画变艮是第三画变易之取象不曽确定了它　蹇无坤体只取坎中爻变如沈存中论五姓一般蹇利西南谓地也据卦体艮下坎上无坤而繇辞言地者往往只取坎中爻变变则为坤矣沈存中论五姓自古无之后人既如此呼唤即便有义可推【语録】
　　东莱吕氏曰夫当患难之时必有处蹇之道坎为险在上是险在前也艮为止在下是见险而能止也坎卦本是坤卦只因第二爻变遂至于险使第二爻知坤顺之可从而复归于坤则无复蹇惟第二爻不肯变故止于蹇难也知矣哉知字最要看当平易之地则纵步至险危之地则驻足则又何以为知惟其预知其难而遂止所以为知也所谓见险而能止非畏其难怠惰而一无所为也故大象以君子反身修徳明之【易説】
　　象曰山上有水蹇君子以反身修徳
　　伊川先生曰山之峻阻上复有水坎水为险陷之象上下险阻故为蹇也君子观蹇难之象而以反身修徳君子之遇艰阻必反求诸己而益自修孟子曰行有不得者皆反求诸己故遇艰蹇必自省于身有失而致之乎是反身也有所未善则改之无歉于心则加勉乃自修其徳也君子修徳以俟时而已【易传】　蹇以反身修徳故往者在外也在外必蹇来者在内也在内则有誉无尤来连朋来来硕皆反身修徳之谓也蹇蹇不暴进内顾之象也暴进出外则无事矣连【音平】连则无穷也朋来则众来言朋来未免于有思也至于来硕则来处于大人之事也故曰从贵【罗氏拾遗】蓝田吕氏曰山上有水水行不利不得其地故蹇也水行不得其地犹君子之行不得于人不得于人反求诸已而已故爱人不亲反其仁治人不治反其知礼人不荅反其敬
　　山杨氏曰居险难之时惟反身修徳而己行险以徼幸君子不为也【易説】
　　白云郭氏曰古之君子穷则独善其身达则兼善天下独善之道无它修徳而已蒙也蹇也皆君子遇险独善之时也故蒙曰果行育徳蹇曰反身修徳也蹇利得朋而反身修徳者君子爱人不亲反其仁治人不治反其智礼人不荅反其敬行有不得者皆反求诸已其身正而天下归之故得朋之道莫大于反身修徳之要也屯之难济以动故君子以经纶困之难济以説故君子致命遂志蹇之难在止于至善故曰反身修徳难非一也故所以济难亦不能同也【易説】
　　汉上朱氏曰山上复有险行者蹇也六五反四而正反身修徳之象易传曰君子之遇蹇难必自省于身有失而致之乎有所未善则改之无歉于心则加勉【易传】
