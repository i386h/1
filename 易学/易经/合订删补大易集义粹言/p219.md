<!-- { "loadSidebar": true } -->
　　龟山杨氏曰易于咸卦初六言咸其拇六二言咸其腓九三言咸其股九五言咸其脢上六言咸其辅颊舌至于九四一爻由一身观之则心是也独不言心其説以谓有心以感物则其应必狭矣惟无心而待物之感故能无所不应其繇辞曰贞吉悔亡憧憧徃来朋从尔思夫思皆縁其类而已不能周也所谓朋从者以类而应故也故孔子系辞曰天下何思何虑天下同归而殊涂一致而百虑天下何思何虑夫心犹镜也居其所而物自以形来则所鉴者广矣若执镜随物以度其形其照几何或曰思造形之上极过是非思之所能及故唯天下之至神则无思也无思所以体道有思所以应世此为不知易之义也易所谓无思者以谓无所事乎思云耳故其于天下之故感而通之而已今而曰不可以有思又曰不能无思此何理哉【荆州语录】　系辞曰易无思也无为也寂然不动感而遂通天下之故非天下之至神其孰能与于此夫自至神而下盖未能无思也惟无思为足以感通天下之故而谓无思土木也可乎此非穷神知化未足与议也　或问道不同不相为谋道一而已不同者何説荅曰天下殊涂而同归故道有不同者涂虽殊其归则同道不同其趋则一也若伯夷伊尹之去就则难相为谋矣【并荅胡德辉问】　夫精义入神乃所以致用利用安身乃所以崇德此合内外之道也天下之物理一而分殊知其理一所以为仁知其分殊所以为义权其分之轻重无铢分之差则精矣【荅胡康侯书】　已上三条増
　　广汉张氏曰思者索其所欲虑者防其所恶思而有所欲虑而有所恶皆生于心之有妄也此咸九四所以憧憧于两刚之间有求而徃有求而来朋从尔思有所系虑不能无心而待物又安知天下本同归也而人自殊涂本一致也而人自百虑故日月以徃来而明生寒暑以徃来而嵗成尺蠖以屈而致信龙蛇以蛰而存身故天地之道日月寒暑任气之自运初无思虑也万物之理尺蠖龙蛇委形之自然初无思虑也是以达乎此理故精义入神以致用此能为可用也利用安身以崇德此不求其必用也始焉精义入神以致吾身之用及夫利用宜乎为用所惑亟于求用矣乃安身以崇德此得乎同归一致之理而明乎何思何虑者也虽然此特有用之可名也故日月寒暑则运此者也尺蠖龙蛇则由此者也精义入神以致用则造此而极其自得者也利用安身以崇德则觉此而极其髙明者也故过此以徃则虽圣人自为不敢知焉未之或知者犹书所谓我不敢知是也所以穷神知化而造于德之盛焉【易説】
　　上蔡谢氏曰或问太虚无尽心有止安得合一曰心有止只为用他若不用则何止吾丈莫己不用否曰未到此地除是圣人便不用当初曽发此口被伊川一句壊了二十年前曾徃见伊川伊川曰近日事如何某对曰天下何思何虑伊川曰是则是有此理贤却发得太早在问当初发此语时如何曰见得这个事经时无他念接物亦应副得去问如此却如何被一句转却曰当初终须有不透处当初若不得他一句救防便入禅家去矣伊川直是防煅炼得人説了又却道恰好着工夫也【语录】白云郭氏曰自憧憧徃来至莫益之十一义皆明圣人所以玩易之辞盖将致用于天下以终上篇拟议之道也道以用为大故圣人以中庸为至者道之用也自一心之正推而及乎天下自一性之尽推而至于尽物皆用也所谓精义入神以致用者此也且以咸卦论之则憧憧徃来朋从尔思言其志意未定也孔子于此虽论何思何虑而极天下徃来之理而论之则知爻辞徃来二字非徒然也是所谓玩辞也且徃来理之常也有徃必有来有来必有徃理势之相感然也徃而不来来而不徃理无是也知徃来之説则凡憧憧徃来相感无定固有理存不必皆从尔思也惟知同归殊涂一致百虑则天下何思何虑矣盖朋从尔思者尔所感也不从尔思者非尔所感其徃来自相感也日月寒暑是也有以屈信相感者尺蠖龙蛇是也有以精义相感而致用者圣人是也此虽殊涂而同归于感也又何必朋从尔思乎故日月徃来则明生寒暑徃来则嵗成尺蠖之屈知其必信龙蛇之蛰知其必神然则圣人精义入神岂用以寂然而已哉必将致用于天下利用安身岂用以私一己而已哉必将崇德而广业是皆徃来屈信相感而利生出于自然者也夫惟有徃来之感故天下之有成者在是焉有屈信之感故天下之致利者在是焉圣人内明屈信以成已故足以利用安身外穷徃来以成物故足以穷神知化所以兼日月寒暑之成与夫尺蠖龙蛇之利也然非徃则不来非屈则不信非精义入神则不能致用过此以徃皆非圣人致用之道是以圣人未之或知也盖谓繁而见于事物者也若是则穷神之妙知化之极非圣人盛德孰能与此观干之初九潜龙勿用至九五而后飞龙在天此所谓屈信相感精义入神以致用者也【易説】
　　五胡氏曰夫理不穷则物情不尽物情不尽则择义不精义不精则用不妙用不妙则不能所居而安居不安则不能乐天不能成其身矣故学必以穷极物理为先也【与张钦夫书】
　　汉上朱氏曰咸九四曰憧憧徃来朋从尔思者劳神明以为一也夫思之所及朋则从之思之所不及其谁从乎虽憧憧于徃来之间其从亦狭矣不知天下何思何虑万物即一一即万物同归而有殊涂一致而具百虑其一既通万物自应岂思虑营营之所至哉且日月寒暑一徃一来自异者观之两也相推而生明相推而成嵗自同者观之一也自徃自来其谁使之徃者屈也来者信也一屈一信黙然相感而利生焉尺蠖不屈则不能信龙蛇不蛰则不能存消息循环相待而为用夫致用在于精义义则无决择无取舍惟其宜而已精一于义则进而入于不可知之神故感而后动其动也天其用利矣逰乎人间物莫之伤其身安矣利用安身日进无疆德不期于崇而自崇矣此吾之所知也过此以徃则化矣如日月有明容光必照寒暑相代万物自生日月寒暑所不能知也故曰圣人有所不知焉圣人有所不能焉然则所谓化者终不可知欤曰穷神之所为则知化矣德盛者自至焉道至于此万物与我一也故曰一则神两则化穷神则知变化之道【易传】
　　新安朱氏曰此引咸九四爻辞而释之言理本无二而殊涂百虑莫非自然何以思虑为哉必思而从则所从者亦狭矣　言徃来屈信皆感应自然之常理加憧憧焉则入于私矣所以必思而后有从也　因言屈信徃来之理而又推以言学亦有自然之机也精研其义至于入神屈之至也然乃所以为出而致用之本利其施用无适不安信之极也然乃所以为入而崇德之资内外交相飬互相发也　下学之事尽力于精义利用而交飬互发之机自不能已自是以上则亦无所用其力矣至于穷神知化乃德盛仁熟而自致耳然不知者徃而屈也自致者来而信也是亦感应自然之理而已张子曰气有隂阳推行有渐为化合一不测为神此上四节皆以释咸九四爻义【并本义】　天下何思何虑谓虽万变之纷纭而所以应之各有定理不假思虑而知也　天下何思何虑一句便是先打破那个思字却説同归殊涂一致百虑又再説天下何思何虑谓何用如此憧憧徃来而为此朋从之思也日月寒暑之徃来尺蠖龙蛇之屈信皆是自然底道理不徃则不来不屈则亦不能信也今之为学亦只是如此精义入神用力于内乃所以致用乎外利用安身求利于外乃所以崇德乎内只是如此做将去虽至于穷神知化地位亦只是德盛仁熟之所致何思何虑之有　问天下同归殊涂一致百虑何不云殊涂而同归百虑而一致曰也只一般但他是从上説下自合如此干干不息者体日徃月来寒来暑徃者用有体则有用有用则有体不可分先后説　天下何思何虑一叚此是言自然而然如精义入神自然致用利用安身自然崇德　问天下同归而殊涂一章言万变虽不同然皆是一理之中所自有底不用安排曰此只説得一头尺蠖若不屈则不信得身龙蛇若不蛰则不伏得气如何存得身精义入神疑与行处不相闗然而见得道理通彻乃所以致用利用安身亦疑与崇德不相闗然而动作得其理则德自崇天下万事万变无不有感通徃来之理又曰日徃则月来一叚乃承上文憧憧徃来而言徃来皆人所不能无者但憧憧则不可　或问尺蠖之屈以求信也伊川説是感应如何曰屈一屈便感得那信底信又感得那屈底如呼吸出入徃来　尺蠖屈便要求信龙蛇蛰便要存身精研义理无毫厘丝忽之差入那神妙处这便是要出来致用外面用得利而身安乃所以入来自崇已德致用之用即是利用之用所以横渠云精义入神事豫吾内求利吾外利用安身素利吾外致飬吾内事豫吾内言曾到这里来　且如精义入神如何不思那致用底却不必思致用底是事功是效騐　义至于精则应事接物之间无一非义不问小事大事千变万化改头换面出来自家应副他如利刃快剑相似迎刃而解件件判作两邉去精义入神以致用也盖惟如此然后可以应务
　　未至于此则凡所作为皆出于私意之凿冥行而已虽使或中君子不贵也　精义入神正与利用安身为对其曰精此义而入于神犹曰利其用以安身耳　义者宜而已矣物之有宜有不宜事之有可有不可吾心处之知其各有定分而不可易所谓义也精义者精诸此而已所谓精云者犹曰察之云尔精之之至而入于神则于事物所宜毫厘委曲之间无所不悉有不可容言之妙矣此所以致用而用无不利也　利用安身今人循理则自然安利不循理则自然不安利　未之或知是到这里不可奈何穷神知化虽不从这里面出来然也有这个意思　穷神知化德之盛也这德字只是上面崇德之德德盛后便能穷神知化便能聪明睿知皆由此出自诚而明相似　穷神知化化是逐些子挨将去底一日复一日一月复一月节节挨将去便成一年这是化神是一个物事或在彼或在此当在隂时全体在隂在阳时全体在阳都只是这一物两处都在不可测故谓之神神化二字程子説得亦不甚明惟是横渠推出来推行有渐为化合一不测为神又曰一故神两故化注云两在故不测这説得甚分晓【并语录】
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　伊川先生曰二阳不可犯也而犯之以取困是非所困而困也名辱其事恶也三在二上固为据之然茍谦柔以下之则无害矣乃用刚险以乗之则不安而取困如据蒺藜也如是死期将至所安之主可得见乎【易传】
　　横渠先生曰此明不能利其用者寡助之至亲戚畔之【易説】
　　广汉张氏曰困人所不免也要在处之有道困而不失其所亨者乃为君子困之六三应于上六而上六无情屹然不动有类于石者也下乗于九二然九伤已有类于蒺藜者也有应于上将以求名今困于石此非所困而困焉名必辱也有依于下将以安身今据于蒺藜此非所据而据焉身必危也夫在困之时名辱身危有死之理此身不行道虽主馈之妻且不可见宜乎凶也【易説】
　　白云郭氏曰当困而困当据而据道之正也非所困非所据失道之正是以名辱身危也太甲所谓自作孽不可逭者也妻者至近而易保入宫必可见者也非所宜为而为之者终至于不能保其妻子尚安能保四海乎此所谓失道者寡助也【易説】汉上朱氏曰人孰不欲安其身或困于石而不知休据于蒺藜而不知避名既污辱身既危殆日近于死亡虽欲安得乎哉妻且不得见也况朋从乎【易传】
