<!-- { "loadSidebar": true } -->
　　汉上朱氏曰姤遇也柔出而遇刚若邂逅然故曰姤遇也柔遇刚也此以一柔遇五刚言姤之义也女徳柔顺而刚健女壮也故曰女壮隂息剥阳以柔变刚女壮男弱不可以久处故曰勿用取女不可与长也诗以蛇虺为女子之祥熊罴为男子之祥刚柔反易必有女祸此以初六言姤之戒也阳生于子至已成干已者巽也转而至午阳极隂生午者离也荀爽曰坤出于离与干相遇故万物相见相见也咸章也皆谓出于离也万物别而言之曰品物品物咸章则相见者着矣故曰天地相遇品物咸章此再以初六言姤之时也姤五月卦也太准之以遇易于复言七日来复冬至也于姤言品物咸章夏至也举二至则律厯见矣九二刚中臣也九五刚中而正君也姤比遯为有臣比剥为有君以刚中之臣遇中正之君有其位有其时君臣相遇亦犹天地之相遇故曰刚遇中正姤者夬之反夬一隂自上而下五变成姤干为天天下行也君臣相遇道行乎天下故曰刚遇中正天下大行也此以二五两爻卦之反复言姤之用也天地也君臣也非其时也亦莫之遇莫之遇则天地闭贤人隠万物防乎息矣故曰姤之时义大矣哉【易传】
　　新安朱氏曰柔遇刚也释卦名不可与长也释卦辞品物咸章以卦体言刚遇中正指九五姤之时义大矣哉防微之际圣人所谨【本义】　不是隂渐长为女壮乃是一隂遇五阳大率姤是一个女遇五阳是个不正当底如人尽夫也之事圣人去这里又看见得那天地相遇底道理出来　问姤卦先生曰姤是不好底卦然天地相遇品物咸章刚遇中正天下大行却又甚好葢天地相遇又是别取一义刚遇中正只取九五或谓亦以九二言非也　问姤之时义大矣哉本义云防微之际圣人所谨与伊川说不同何也先生曰上面天地相遇至天下大行也正是好时节而不好之渐已生于微矣故当谨于此【并语録】
　　东莱吕氏曰夬利有攸往刚长乃终也姤勿用取女不可与长也阳虽多犹恐其少隂虽少犹惧其多【易】
　　象曰天下有风姤后以施命诰四方
　　伊川先生曰风行天下无所不周为君后者观其周徧之象以施其命令周诰四方也风行地上与天下有风皆为周徧庶物之象而行于地上徧触万物则为观经歴观省之象也行于天下周徧四方则为姤施发命令之象也诸象或称先王或称后或称君子大人称先王者先王所以立法制建国作乐省方勑法闭闗育物享帝皆是也称后者后王之所为也财成天地之道施命诰四方是也君子则上下之通称大人者王公之通称【易传】
　　横渠先生曰上所以用柔于下者诰令莫大焉【易】蓝田吕氏曰天下有风则无不鼓动施行命诰四方之义一后之命告四方亦寡遇众也
　　白云郭氏曰天下风行无物不遇后王法之可以施命诰四方夫姤之道最为难用圣人用于施命诰四方之际所谓善用易之道者矣非圣人明之则姤道废矣伊川曰象称先王者先王所以立法制若建国作乐省方勑法闭闗育物享帝皆是也称后者后王所为也财成天地之道施命诰四方是也君子则上下之通称大人则王公之通称雍窃谓先王王者之事后则凡有君道者皆同之君子大人通上下有徳之称大人则又徳之大者耳故虽匹夫亦可为君子大人顔渊栁下恵是也【易】汉上朱氏曰天下有风乃万物相遇后以施命诰诏四方君与万民相遇之道也风者天之号令以时而动明庶东也景风南也阊阖西也广莫北也周流天下无所不徧故后体之隂阳家有风律之占源于此姤自夬变离离有伏坎变兑有伏震四方也巽为命自上而下兑为口施命诰四方之象易传曰诸象或称先王或称后或称君子大人先王者先王立法制建国作乐省方勑法闭闗育物享帝是也后者后王之所为财成天地之道施命诰四方是也君子则上下之通称大人者王公之通称【易传】
　　初六系于金柅贞吉有攸往见凶羸豕孚蹢躅象曰系于金柅柔道牵也
　　伊川先生曰姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚强之至也止之以金柅而又系之止之固也固止使不得进则阳刚贞正之道吉也使之进往则渐盛而害于阳是见凶也羸豕孚蹢躅圣人重为之戒言隂虽甚微不可忽也豕隂躁之物故以为况羸弱之豕虽未能强猛然其中心在乎蹢躅蹢躅跳踯也隂微而在下可谓羸矣然其中心常在乎【一无乎字】消阳也君子小人异道小人虽微弱之时未常无害君子之心防于微则无能为矣牵者引而进也隂始生而渐进柔道方牵也系之
　　于金柅所以止其进也不使进则不能消正道乃贞吉也【并易传】
　　横渠先生曰金柅二物也处姤之时不牵于近则所往皆凶孚信也豕方羸时力未能动然至诚在于蹢躅得申则申矣如李徳裕处置阉宦徒知其帖息威伏而忽于志不忘逞照察少不至则失其防也【易说】蓝田吕氏曰初六以一柔而遇五刚近者欲比逺者欲应能不徇于近比而逺率于正应系之于刚而能止者则正吉矣有攸往见凶舎正之它则凶矣舎正之它乃羸豕之孚也羸豕孚以淫行信于众者也蹢躅淫躁之状也
　　山杨氏曰偶及阳城事谓永叔不取纯夫取之其言曰阳城葢有待而为者也后世犹责之无已其不成人之美亦甚哉此论似近厚曰阳城固可取然以为法则不可裴延龄之欲相其来非一朝一夕何不救之于渐乎至于陆贽之贬然后论延龄之奸佞无益矣观古人退小人之道不然易之姤卦曰女壮勿用取女夫姤一隂生未壮也而曰壮者生而不已固有壮之理也取女则引而与之齐也引而与之齐则难制矣隂者小人之象也小人固当制之于渐也故当隂之生则知其有壮之理其有壮之理则勿用取女可也是以姤之初爻曰系于金柅贞吉有攸往见凶金柅止车之行也行之初动必有以柅之其制之于渐乎葢小人之恶制之于未成则易制之于已成则难延龄之用事权倾宰相虽不正名其为相其恶自若也何更云待其为相然后取白麻坏之邪然城之所为当时所难能也取之亦是但不可以为法耳【余杭语録】白云郭氏曰隂之始生虽有方长之渐而柔弱未可有行故利在坚固自制系而不动以待其时斯可矣柅止车之物也能以固止为贞则吉有攸往则见凶也茍不能坚固自制以待时譬如羸豕躁动信能蹢躅而己安能有为有行哉动而不能有为有行徒有见凶之患所谓非徒无益而又害之者是以必系于金柅不动可也柔道不能独立初六之系葢为柔道所牵耳夫遇有必动之理而初居不可动之势以见遇之初犹将有待也【易説】汉上朱氏曰姤初六五月离卦之一隂也离巽之柔为丝干变为金坚重也柅络丝柎也许慎作檷谓九二也初六隂柔不正与九二相遇如丝纷然系之以坚重之器乃可经理故曰系于金柅初六变而正则吉人亦何常君子小人在正不正之间耳故初六系于金柅贞则吉勉初六也初二相易成离目见也隂有攸往九二降初剥刚而进凶也凶戒九二也言初隂辨之不早必见凶害干初爻甲子子坎位为豕初九变六阳变隂羸豕也羸豕牝豕也伏震为躁巽为股为进退初隂应四孚也牝豕感阳志欲往前为二所制进退蹢躅而躁动不安其意未始不在于阳九二可不系于金柅乎系于金柅则柔道有所牵矣易言牵者皆艮巽之动艮手也巽股也手挽之而股动夫君子小人相为消长虽初隂其心未尝一曰不欲害君子一隂虽弱方来也五阳虽强既往也其可忽诸自古祸乱或始于牀笫之近给使之贱夷裔荒服之逺易而忽之驯致大乱反求其故必本于刚正不足若柔道有牵君子小人各当其分祸乱何由而作或曰巽离为丝何也曰巽为木为风巽变离木中含火火生风风化蛊蚕为龙马之精龙大火马火畜蚕以火出而浴畜马者禁原蚕故太以火为丝贾逵以离为丝郭璞曰巽为风蛊属龙马丝出中【易传】
　　新安朱氏曰柅所以止车以金为之其刚可知一隂始生静正则吉往进则凶故以二义戒小人使不害于君子则有吉而无凶然其势不可止也故以羸豕蹢躅晓君子使深为之备云牵进也以其进故止之【本义】　又曰金柅或以为止车物或以为丝衮不可晓【语録】
　　九二包有鱼无咎不利賔象曰包有鱼义不及賔也伊川先生曰姤遇也二与初密比相遇者也在它卦则初正应于四在【一无在字】姤则以遇为重相遇之道主于专一二之刚中遇固以诚然初之隂柔羣阳在上而又有所应者其志所求也隂柔之质鲜克贞固二之于初难得其诚心矣所遇不得其诚心遇道之乖也包者苴裹也鱼隂物之美者阳之于隂其所美故取鱼象二于初若能固畜之如包苴之有鱼则于遇为无咎矣賔外来者也不利賔包苴之鱼岂能及賔谓不可更及外人也遇道当専一二则杂矣　二之遇初不可使有二于外当如包苴之有鱼包苴之鱼义不及于賔客也【并易传】
　　蓝田吕氏曰九二与初相比柔始为刚而为二所得包有鱼也初非正应苟可以自利而已不可以及賔葢近而相比近于义非正也古者遗鱼肉皆包苴包喻二鱼喻初也鱼隂也
　　白云郭氏曰初六以隂居下鱼之象也九二包而有之得相遇之道故无咎初当应四疑九二之包有鱼为非葢姤遇之时遇为先也是以言包有鱼无咎也賔者外来之隂也初六之隂二能包之二隂之来不能包也故九二不利賔之来也不利其来者以义不能包及二隂故也且初六柔道方长必有继来之隂三四尚逺二当先遇故言不利賔也惟其不能包有二隂故賔之继来则九二退而成遯时运已化姤遇之道息矣【易】
　　汉上朱氏曰鱼谓初也初六易四成兑为泽巽于泽下者鱼也民之象初者二四之所欲初本应四九二据之宜有咎然隂出遇阳二近而包有之于遇道为得故无咎若二不能包四又逺民初将散乱而不可制矣賔谓四也四在外动而易初初成干西北方賔之位二体巽东南方主人位初六之民为二所有非九四之利而九四所不能包者逺于民也一民不可有二君亦义之所不及也古者有分土无分民得道则归往失道则持而去无逺近内外之间顾遇民之道如何耳此二所以无咎易传曰遇道当専一二则杂矣故义不可及賔也【易传】
　　新安朱氏曰鱼隂物二与初遇为包有鱼之象然制之在已故犹可以无咎若不制而使遇于众则其为害广矣故其象占如此【本义】　又不知此卦如何有鱼象或説离为鼈为蟹为蠃为蚌为鱼便在里面了不知是不是此条未详【语録】
　　九三臀无肤其行次且厉无大咎象曰其行次且行未牵也
　　伊川先生曰二与初既相遇三説初而密比于二非所安也又为二所忌恶其居不安若臀之无肤也处既不安则当去之而居姤之时志求乎遇一隂在下是所欲也故处虽不安而其行则又次且也次且进难之状谓不能遽舎也然三刚正而处巽有不终迷之义若知其不正而怀危惧不敢妄动则可以无大咎也非义求遇固已有咎矣知危而止则不至于大【一有咎字】也　其始志在求遇于初故其行迟迟未牵不促其行也既知危而改之故未至于大咎也【并易传】横渠先生曰行而无所与遇故曰行未牵也进退无所系也【易】
　　蓝田吕氏曰九三之于初六后不如二之能比故臀无肤前不如四之能应故其行次且虽未牵初以自助若危然刚而当位卒无大咎
