<!-- { "loadSidebar": true } -->
　　新安朱氏曰或説蹇与困相似君子致命遂志君子反身修徳亦一般殊不知不然泽无水困是尽干燥处困之极事无可为者故只得致命遂志若山上者水蹇则犹可进步如山上之泉曲折多艰阻然犹可行故敎人以反身修徳岂可与困为比只观大象两句便全然不同【语録】
　　初六往蹇来誉象曰往蹇来誉宜待也
　　伊川先生曰六居蹇之初往进则益入于蹇往蹇也当蹇之时以隂柔无援而进其蹇可知来者对往之辞上进则为往不进则为来止而不进是有见几知时之美来则有誉也　方蹇之初进则益蹇时之未可进也故宜见几而止以待时可行而后行也诸爻皆蹇往而善来然则无出蹇之义乎曰在蹇而往则蹇也蹇终则变矣故上巳【一作六】有硕义【并易传】
　　横渠先生曰蹇难之际用心存公无所偏系故誉美可获【易説】
　　山杨氏曰蹇之初险在前也往斯蹇矣见险而能止则知之事也来斯有誉矣故往蹇来誉【易説】白云郭氏曰蹇为智者之事见难而止智也见难而往非智也故往则蹇而来则誉也夫知止而止则安荣知止而不止则危辱故言来誉来誉虽美未足以究蹇之实用故宜有待以济也【易説】
　　汉上朱氏曰蹇之初有险在前往则遇蹇知不可往来而止安时处顺待可动而动则有见几知时之誉初动而往离坎变兊兊口誉之往则蹇来则誉宜待也天下之险未有乆结而不解者故伯夷太公居海濵以俟若先时而起则愈蹇矣郑氏本作宜待时也【易传】
　　新安朱氏曰往遇险来得誉【本义】
　　六二王臣蹇蹇匪躬之故象曰王臣蹇蹇终无尤也伊川先生曰二以中正之徳居艮体止于中正者也与五相应是中正之人为中正之君所信任故谓之王臣虽上下同徳而五方在大蹇之中致力于蹇难之时其艰蹇至甚故为蹇于蹇也二虽中正以隂柔之才岂易胜其任所以蹇于蹇也志在济君于蹇【一作艰】难之申其蹇蹇者非为身之故也虽使不胜志义可嘉故称其忠荩不为己也然其才不足以济蹇也小可济则圣人当盛称以为劝矣　虽艰【一作蹇】戹于蹇时然其志在济君难虽未成功然【一无然字】终无过尤也圣人取其志义而谓其无尤所以劝忠荩也【并易传】山杨氏曰九五险之中也六二险在前也所谓王臣蹇蹇也人之徳慧术智常存乎疢疾君臣克艰尚何尤也【易説】
　　白云郭氏曰六二当位得中上应九五不私其身涉己之难以济君之难非同徳兴王之臣不能至也孟子曰畜君何尤畜君者好君也夫畜君之徳济君之难其志皆同无尤宜矣初六以往为蹇六二以蹇蹇为无尤盖九五大人也初六非见大人则当止不止则失身六二见大人则当往不往则失君此其所以异也【易説】
　　汉上朱氏曰五干王也二坤臣也二应五王臣也五在险中蹇也六二犯难济五之险蹇之又蹇故曰王臣蹇蹇坤为身三折之目视下为躬二履当其位而艮体有保其躬之意二往济五身任安危五坎变坤匪躬之故也蹇时非有才而刚上辅其君不能济难二柔济五才不足疑若有尤然志靖王室忘身以卫其上虽蹇之又蹇终无尤也易传曰圣人取其志义谓其无尤所以劝忠荩也【易传】新安朱氏曰柔顺中正正应在上而在险中故蹇而又蹇以求济之非以其身之故也不言吉凶者占者但当鞠躬尽力而已至于成败利钝则非所论也终无尤者事虽不济亦无可尤【本义】
　　九三徃蹇来反象曰往蹇来反内喜之也
　　伊川先生曰九三以刚居正处下体之上当蹇之时在下者皆柔必依于三是为下所附者也三与上为正应上隂柔而无位不足以为援故上往则蹇也来下来也反还归也三为下二隂所喜故来为反其所也稍安之地也　内在下之隂也方蹇之时隂柔不能自立故皆附于九三之阳而喜爱之九之处三在蹇为得其所也处蹇而得下之心可以求安故以来为反犹春秋之言归也【并易传】
　　山杨氏曰险在前故往蹇也往蹇而来反则险得所恃矣故内喜之也【易説】
　　白云郭氏曰蹇难之际非见大人则皆当止故往蹇之义皆同反者既往复反之辞蹇自观来九三复反于内故内喜之也初二隂爻故见刚反则喜之伊川谓反犹春秋之言归九三之反实归也【易説】汉上朱氏曰往则犯难反则得位九三重刚为下卦之主初二柔爻恃之以拒外险故往蹇来反以内喜之而反也阳得位故喜易传曰反犹春秋之言归也【易传】
　　新安朱氏曰反就二隂得其所安【本义】
　　六四往蹇来连象曰往蹇来连当位实也
　　伊川先生曰往则益入于坎险之深往蹇也居蹇难之时同处艰戹者其志不谋而同也又四居上位而与在下者同有得位之正又与三相比相亲者也二与初同相与者也是与下同志众所从附也故曰来连来则与在下之众相连合也能与众合得处蹇之道也　四当蹇之时居上位不往而来与下同志固足以得众矣又以隂居隂为得其实以诚实与下故能连合而下之二三亦各得其实初以隂居下亦其实也当同患之时相交以实其合可知故来而连者当位以实也处蹇难非诚实何以济当位不曰正而曰实上下之交主于诚实用各有其所也【并易传】横渠先生曰连顺也序也蹇反当位正吉六四未能出险故可止而顺序以俟难之解当位处隂之实【易説】蓝田吕氏曰六四往则益险故曰往蹇来则当位与三五比连故曰来连二阳交以下虽无应所頼实矣
　　山杨氏曰往则涉险来则乗刚故往蹇来连当位而止则不实矣【易説】
　　白云郭氏曰马氏以连为难故辅嗣谓往来皆难伊川曰来则与下同志众所从辅也雍曰往来皆蹇何取当位惟其来而能连在下之志故曰当位实也六四之位实以接下为职今得其实矣【易説】汉上朱氏曰六柔无应往则犯难故往蹇来则当位承五下连九三故来连连牵连也九三刚实四牵连之共济五难当位而又得济之实也处蹇难不以刚实济之柔者安能独济乎阳为实【易传】新安朱氏曰连于九三合力以济【本义】
　　九五大蹇朋来象曰大蹇朋来以中节也
　　伊川先生曰五居君位而在蹇难之中是天下之大蹇也当蹇而又在险中亦为大蹇大蹇之时而二在下以中正相应是其朋助之来也方天下之蹇而得中正之臣相辅其助岂小也得朋来而无吉何也曰未足以济蹇也以刚阳中正之君而方在大蹇之中非得刚阳中正之臣相辅之不能济天下之蹇也二之中正固有助矣欲以隂柔之助济天下之难非所能也自古圣王济天下之蹇未有不由贤圣之臣为之助者汤武得伊吕是也中常之君得刚明之臣而能济大难者则有矣刘禅之孔明唐肃宗之郭子仪徳宗之李晟是也虽贤明之君茍无其臣则不能济于难也故凡六居五九居二者则多由助而有功蒙泰之是也九居五六居二则其功【一作助】多不足屯否之是也盖臣贤于君则辅君以君所不能臣不及君则賛助之而已故不能成大功也　朋者其朋也五有中正之徳而二亦中正虽大蹇之时不失其守蹇于蹇以相应助是以其中正之节也上下中正而弗济者臣之才不足也自古守节秉义而才不足以济者岂少乎汉李固王允晋周顗王导之徒是也【并易传】
　　横渠先生曰刚中之徳为物所归【易説】
　　山杨氏曰履尊位大中而在险所谓大蹇也中正而应能反身修徳者也入则无法家拂士出则无敌国外患者国常亡则居蹇修徳其朋来宜矣【易説】
　　白云郭氏曰君道居蹇则天下难矣故云大蹇也九五以中正之道致匪躬之臣盖所谓反求诸已而天下归之者也故曰朋来大蹇朋来所谓西南得朋之利也故彖曰蹇利西南往得中也以中节者以中自反而致朋来也【易説】
　　汉上朱氏曰险者人情之所不敢犯也五在险中独安其险刚正足以任天下之难而不辞大者得位当蹇之时如是乃为得中阳与阳为朋朋谓九三也五下应二三来比之朋来也五为坎三来成兊水泽节之象节者处蹇之节也九五在险得中道应六二者有节则九三之刚不约而自来九三外应上六内为六二初六之所喜而又六四牵连而进同心协力斯可以济天下之难故曰大蹇朋来以中节也若九五前郤应于下者失刚柔缓急之节则九三招之不来矣仲虺賛汤曰天锡王勇智武王曰今朕必往济蹇大难者其要在于九五乎【易传】
　　新安朱氏曰大蹇者非常之蹇九五居尊而有刚健中正之徳必有朋来而助之者占者有是徳则有是助矣【本义】　问九五大蹇朋来先生曰处九五尊位而居蹇之中所以为大蹇所谓遗大投艰于朕身人君当此大蹇之时则须屈羣防用羣力乃可济也　问蹇之九五大蹇朋来程传以为无刚阳之臣不足以济蹇其窃谓自古患无刚明之君耳未有有其君而无其臣者也传又以李固王允等实之窃谓当时正以无刚明之君故耳设有之数子未必不能有为也先生曰读易当看卦画时节不可以此论　问蹇九五何故为大蹇曰五是蹇之主凡人臣之蹇只是一事至大蹇须人主当之【并语録】
　　上六往蹇来硕吉利见大人象曰往蹇来硕志在内也利见大人以从贵也
　　伊川先生曰六以隂柔居蹇之极冒极【一作隂】险【一作蹇】而往所以蹇也不往而来从五求三得刚阳之助是以硕也蹇之道戹塞穷蹙硕大也寛裕之称来则寛大其蹇舒矣蹇之极有出蹇之道上六以隂柔故不得出【一作能耳】得刚阳之助可以舒蹇而已在蹇极之时得舒则为吉矣非刚阳中正岂能出乎蹇也利见大人蹇极之时见大徳之人则能【一作利】有济于蹇也大人谓五以相比此义五刚阳中正而居君位大人也在五不言其济蹇之功而上六利见之何也曰在五不言以其居坎险之中无刚阳之助故无能济蹇之义在上六蹇极而见大徳之人则能济于蹇故为利也各爻取义不同如屯初九之志正而于六二则目之为寇也诸爻皆不言吉上独言吉者诸爻皆得正各有所善然皆未能出于蹇故未足为吉惟上处蹇极而得寛裕乃为吉也　上六应三而从五志在内也蹇既极而有助是以硕而吉也六以隂柔当蹇之极宻近刚阳中正之君自然其志从附以求自济故利见大人谓从九五之贵也所以云从贵恐人不知大人为指五也【并易传】
　　横渠先生曰与解繇义同【易説】
　　蓝田吕氏曰上六往则穷险来则获内之应故曰往蹇来硕吉硕大也九三以阳居阳故大也利见大人九五比也
　　山杨氏曰以柔居蹇难之极往则不足以出险而者应于内来则硕矣九五刚得尊位大中大人者也惟大人为足以解蹇之难比而从之其宜矣【易説】
