<!-- { "loadSidebar": true } -->
　　东莱吕氏曰六四以六居四是以隂居隂顺也又是巽体亦顺也富者人之所忌当家道富盛之时最是难处既为富家又廹近九五刚暴之君正在多难之地惟六四则可免盖无好胜之心而以和易处富自然得吉何者人道恶盈而好谦六四乃处富之道以其巽顺而已衞公叔文子朝而请享灵公退见史防而告之史防曰子必祸矣子富而君贪罪其及子乎文子曰然吾不先告子是吾罪也君既许我矣其若之何史防曰然子臣可以免富而能臣必免于难上下同之此六四之谓也【易说】
　　九五王假有家勿恤吉象曰王假有家交相爱也伊川先生曰九五男而在外刚而处阳居尊而中正又其应顺正于内治家之至正至善者也王假有家五君位故以王言假至也极乎有家之道也夫王者之道脩身以齐家家正则天下治矣自古圣王未有不以恭已正家为本故有家之道既至则不忧劳而天下治矣勿恤而吉也五恭已于外二正家于内内外同德可谓至矣　王假有家之道者非止能使之顺从而已必致其心化诚合夫爱其内助妇爱其刑家交相爱也能如是者文王之妃乎若身脩法立而家未化未得为假有家之道也【并易传】
　　横渠先生曰有应在二得男女内外家道大正足以化成天下故王假之【易说】
　　蓝田吕氏曰九五以刚处尊居中体巽以道治其家上下相亲法行而恩浃有严君之治焉故曰王假有家得治家之本矣末不足忧故曰勿恤吉山杨氏曰刚中而巽极有家之道也天子理阳道后治隂德天下之内治后听之也故夫夫妇妇而家道正家正而天下定矣此非闲有家者所及也故勿恤吉【易说】
　　白云郭氏曰九五父道也父母为严君故父与王其道一也况家国之治宁有二乎是以非王道之至不足以有家非有家未见其能正天下也此家人之道所以正家而天下定矣勿恤吉者王假有家毋忧天下之不定也天下定则吉孰大焉然父父子子兄兄弟弟夫夫妇妇同大顺而无逆焉者交相爱之义也【易说】
　　汉上朱氏曰五干为王假至也王极乎有家之道正家以定天下则至矣故曰王假有家五刚而巽乎外二柔而顺乎内中正相应心化诚合则上下内外互相亲睦故曰交相爱也交相爱者相与于中之象也王假有家达之天下至于交相爱则天下不劳而治矣勿恤乎吉可也五动成离有伏坎坎为忧恤不动坎伏正则吉三代之王正心诚意脩乎闺门之内不下席而天下治何所忧哉故辞曰勿恤吉象曰交相爱也【易传】
　　新安朱氏曰假至也如假于太庙之假有家犹言有国也九五刚健中正下应六二之柔顺中正王者以是至于其家则勿用忧恤而吉可必矣盖聘纳后妃之吉占而凡有是德者遇之皆吉也【本义】问家人卦王假有家先生曰有家之有只是如夙夜浚明有家亮采有之有谓有三德者则夙夜浚明于其家有六德者则亮采于其邦有是虚字非如奄有四方之有也【语録】
　　菄莱吕氏曰九五以阳居上体之中男正位乎外者也夫男正者必居天下之广居立天下之正位治家之道无一不至然后为至如尧舜文王是也故曰王假有家夫王者之治天下必先正其家故大学曰古之欲明明德于天下者必先齐其家文王刑于寡妻其于治家之道无纎毫不至家道既至则天下不劳而自治矣故曰勿恤吉若家道未至则安得而不忧乎伊川云有家之道既至则勿恤而吉既之一字寓意深矣象曰交相爱也言有家之道至则内外相爱而无一毫之不善矣夫所谓勿恤吉者非谓懈怠而不理也盖家道未成则朝夕之间警恐畏惧未尝少宁家道既成则勿恤可知矣【易说】
　　上九有孚威如终吉象曰威如之吉反身之谓也伊川先生曰上卦之终家道之成也故极言治家之本治家之道非至诚不能也故必中有孚信则能常久而众人自化为善不由至诚已且不能常守也况欲使【一作使众】人乎故治家以有孚为本治家者在妻孥情爱之间慈过则无严恩胜则掩义故家之患常在礼法不足而渎慢生也长失尊严少忘恭顺而家不乱者未之有也故必有威严则能终吉保家之终在有孚威如二者而已故于卦终言之　治家之道以正身为本故云反身之谓爻辞谓治家当有威严而夫子又复戒云当先严其身也威严不先行于已则人怨而不服故云威如而吉者能自反于身也孟子所谓身不行道不行于妻子也【并易传】
　　横渠先生曰以阳居尊故威如身脩而家齐故终吉【易说】
　　蓝田吕氏曰上九以刚居终有始有卒道可继也身不行道不行于妻子反身不严人将安信故有孚威如终乃吉也
　　山杨氏曰家之本在身故威如之吉反身之谓也上九家道之成也巽而以顺终反身而诚者也故其教不肃而成其政不严而治所谓有孚威如终吉也【易说】
　　白云郭氏曰家人之始在于闲及其能成在于信究终始不可变者威如之吉而已威自我出也孟子曰家之本在身故威如之吉克保其终者非反诸其身盖不能也象既明言有物而行有常而此又言反身之谓者家人之道所以成始成终者脩身而已且恩爱人之常情父子兄弟夫妇之间所不能无而过之者多矣至于明信严分或为情爱所夺则家人严君之义未尽其道故上九以有孚威如终之威如之吉未备君子必自反也然是道也内之则可以正心脩身外之则可以治国治天下惟明家人终始之义允执其中而内外之道至矣是以诗首关雎则见文王化天下之道所谓王假有家者也圣人序诗之意盖亦深矣【易说】
　　汉上朱氏曰上三有孚之道以下未孚也故威如威如者九在上刚严之象上九动而正家人见信九三孚之始也威如终则正而见信威如终吉也上九卦之终坤为身九动反正反身之谓也威非外求反求诸身而已反身则正正则诚诚则不怒而威夫诚所以动天地者也况家人乎圣人以治家之道莫尚于威严虑后世不知所谓威严者正其身也或不正而尚威怒则父子相夷愈不服矣安得吉故于上九发之孟子曰身不行道不行于妻子石庆家人有过辄不食家人谢过而后复是亦反身也易传曰慈过则失严恩胜则掩义长失尊严少忘恭顺而家不乱者未之有也【易传】
　　新安朱氏曰上九以刚居上在卦之终故言正家久逺之道占者必有诚信严威则终吉也威如之吉谓非作威也反身自治则人畏服之矣【本义】东莱吕氏曰上九专于恩则失之偏故济之以威则得其中然吾之威严不出于孚诚则亦刚暴之威而已故必出于至诚则其威乃威也故得其家道之终吉治家而无威严则不能常久威严而不孚信则人不服故有孚威如则吉也在我者不先有孚信而以威严率人则人将曰夫子教我以正夫子未出于正也何以致家之齐乎象曰反身之谓天下之事无过反身必曰反身者谓孚自我出不当任威当反观吾之诚否可也因是而推之则凡莅政治民千条万绪无过自反而已【易说】
　　合订删补大易集义粹言卷四十一
　　钦定四库全书
　　合订删补大易集义粹言卷四十二
　　头等侍衞纳喇性德编
　　【兑下离上】
　　伊川先生曰睽序卦家道穷必乖故受之以睽睽者乖也家道穷则睽乖离散理必然也故家人之后受之以睽也为卦上离下兑离火炎上兑泽润下二体相违睽之义也又中少二女虽同居而所归各异是其志不同行也亦为睽义【易传】
　　睽小事吉
　　伊川先生曰暌者睽乖离散之时非吉道也以卦才之善虽处睽时而小事吉也【易传】　睽卦不见四德盖不容着四德繇言小事吉者止是方暌之时犹足以致小事之吉不成终睽而已须有济睽之道【周行已録】白云郭氏曰有睽之事有睽之时睽本小人事而大人有睽者遇睽之时也遇睽之时大有为亦难矣是以小事吉盖睽之常也【易说】
　　新安朱氏曰睽乖异也为卦上火下泽性相违异中女少女志不同归故为睽然以卦德言之内说而外明以卦变言之则自离来者柔进居三自中孚来者柔进居五自家人来者兼之以卦体言之则六五得中而下应九二之刚是以其占不可大事而小事尚有吉之道也【本义】
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事也睽之时用大矣哉
　　濂溪先生曰家人离必起于妇人故睽次家人以二女同居而志不同行也尧所以厘降二女于妫汭舜可禅乎吾兹试矣是治天下观于家治家观身而已矣【通书】
　　伊川先生曰彖先释睽【一无睽字】义【一作意】次言卦才终言合暌之道而賛其时用之大火之性动而上泽之性动而下二物之性违异故为暌义中少二女虽同居其志不同行亦为睽义女之少也同处长则各适其归其志异也言睽者本同也本不同则非暌也　说而丽乎明柔进而上行得中而应乎刚者卦才如此所以小事吉也兑说也离丽也又为明故为说顺而附丽于明凡离在上而彖欲见柔居尊者则曰柔进而上行晋鼎是也方睽乖之时六五以柔居尊位有说顺丽明之善又得中道而应刚虽不能合天下之暌成天下之大事亦可以小济是于小事吉也五以明而应刚不能致大吉何也曰五隂柔虽应二而睽之时相与之道未能深固故二必遇主于巷五噬肤则无咎也天下睽散之时必君臣刚阳中正至诚协力而后能合也　天地睽而其事同推物理之同以眀睽之时用乃圣人合睽之道也见同之为同者世俗之知也圣人则明物理之本同所以能同天下而和合万也以天地男女万物明之天髙地下其体睽也然阳降隂升相合而成化育之事则同也男女异质暌也而相求之志则通也生物万殊睽也然而得天地之和禀隂阳之气则相也物虽异而理本同故天下之大羣生之众睽散万殊而圣人为能同之处睽之时合睽之用其事至大故云大矣哉【并易传】蓝田吕氏曰睽趋异而不相合也物有异而同者天地男女是也有同而异者二女同居其志不同行是也异而同者迹异而心同孟子曰或逺或近或去或不去君子亦仁而已矣何必同又曰禹稷顔回同道曽子子思易地则皆然是也同而异者迹同而心异孟子曰有伊尹之志则可茍无伊尹之志则篡也鲁人曰栁下惠固可吾固不可是也山杨氏曰天运乎上地止乎下天地固睽矣然一动一静而变化成焉其事则同也男正位乎外女正位乎内男女固睽矣然夫夫妇妇而家道成焉其志则通也飞潜动植之异宜刚柔迟速之异齐万物固睽矣然方以其聚物以其羣分不相悖焉其事则也圣人深足以通天下之志几足以成天下之务则可以合天下之睽而用之矣睽之时用岂不大矣哉【易说】　睽乖也又言天地睽而万物通男女睽而其志同则乖为善盖一字两用【南都语录】
