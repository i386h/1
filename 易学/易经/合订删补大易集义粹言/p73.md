<!-- { "loadSidebar": true } -->
　　东莱吕氏曰噬嗑传圣人观齧合之象推之于天下万事使皆去其间隔而合之顔子未达一间亦间也鑚仰之勤其噬嗑之用乎【己丑课程】
　　噬嗑亨利用狱
　　伊川先生曰噬嗑亨卦自有亨义也天下之事所以不得亨者以有间也噬而嗑之则亨通矣利用狱噬而嗑之之道宜用刑狱也天下之间非刑狱何以【一作不可以】去之不云利用刑而云利用【一无利用字】狱者卦有明照之象利于察狱也狱者所以究察情伪得其情则知为间之道然后可以设防与致刑也【易传】
　　横渠先生曰子路礼乐文章未足尽为政之道以其重然诺言为众信故片言可以折狱如易所谓利用狱利用刑人皆非卦爻盛德适能是而已焉【正蒙】白云郭氏曰噬嗑之名有二义合而言之则噬而后合嗑而后亨事之序也别而言之则方噬者未合既嗑者不噬噬为始也嗑为终也终始之义分焉文王之辞兼始终故言亨谓嗑之终也言利用狱谓噬之始也噬之始立卦之义也嗑之终卦成之义也周公论立卦之始故爻辞言噬而不言嗑非无嗑义也举一以明之耳孔子于彖从文王葢释文王之辞也于象从周公葢释周公之辞也于系辞极其终葢明文王周公之所未言也故言日中为市致天下之民聚天下之货又曰嗑者合也物不可以苟合而已皆以嗑为义而不及噬也如是则知方立卦之始主于噬而卦成之后主于嗑矣主于噬故利用狱嗑亨之时非利用矣是以圣人于道徳仁义无时不用刑狱虽设而其用有时者葢本噬嗑之义故也唐虞之民不犯成康刑措不用方是时则不以用狱为利也故知利用特在于有间之时易之为辞其防逺哉然颐中有物事之至小者也而名卦之义有取于此者葢易之道触类而长之虽大而天下莫能载小而物莫能破者其道皆一也又况颐中至小犹须震之动离之明而后可断矧有大于此者乎是以圣人钦慎之而不忽也【易説】
　　新安朱氏曰噬齧也嗑合也物有间者齧而合之也为卦上下两阳而中虚颐口之象九四一阳间于其中必噬之而后合故为噬嗑其占当得亨通者有间故不通齧之而合则亨通矣又三隂三阳刚柔中半下动上明下雷上电本自益卦六四之柔上行以至于五而得其中是以隂居阳虽不当位而利用狱葢治狱之道惟威与明而得其中之为贵故筮得之者有其德则应其占也【本义】
　　东莱吕氏曰利用狱须是去其间所以言狱者又须是推究病源所在不曰用刑而曰用狱者葢狱者察其情也当察其何处间隔然后治之譬如人固是被私意间隔处各不同苟不察见间隔所在则枉用力噬嗑縁有物间隔故须用明与威治之然后无间不特治天下如此且如人身本与天地无间只为私意间之故与天地相逺苟见善明用心刚去私意之间则自与天地相近【易説】　又曰噬嗑而亨不噬嗑而欲自亨者世之所谓无碍者也【己丑课程】
　　彖曰颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　伊川先生曰颐中有物故为噬嗑有物间于颐中则为害噬而嗑之则其害亡乃亨通也故云噬嗑而亨刚柔分以卦才言也刚爻与柔相间刚柔分而不
　　相杂为明辨之象明辨察狱之本也动而明下震上离其动而明也雷电合而章雷震而电耀相须并见合而章也照与威并行用狱之道也能照则无所隠情有威则莫敢不畏上既以二象言其动而明故复言威照并用之意　六五以柔居中为用柔得中之义上行谓居尊位虽不当位谓以柔居五为不当而利于用狱者治狱之道全刚则伤于严暴过柔则失于寛纵五为用狱之主以柔处刚而得中得用狱之宜也以柔居刚为利用狱以刚居柔为利否曰刚柔质也居用也用柔非治狱之宜也【并易传】　电者隂阳相轧雷者隂阳相击也轧者如石相磨而火光出者电便有雷击者是也【吕与叔録】
　　横渠先生曰九五分而下初六分而上故曰刚柔分合而章合而成文也　六自初而进之于五故曰上行【并易説】
　　山杨氏曰上丽而下动一刚间之颐中有物之象也噬而嗑则间去矣故噬嗑而亨也夫噬嗑者除间之卦也除间以刑为用故利用狱狱者所以治间而求其情也治而得其情则刑之而天下服矣故不言利用刑而曰利用狱也夫刚柔分以爻言也动而明雷电合而章以二体言也系辞曰爻有等故曰物物相杂故曰文刚柔分而不相杂非文也用文非所以治狱故也动而明雷电合而章则威明并着而无留狱矣此治狱之道也六五柔得中而上行用狱之主也人君阻法度之威而济之以刚果则片言折之可也然刑者侀也一成而不可变则人君所宜恤也故古之治狱者史以狱成告于正正听之正以狱成告于大司寇司寇听之木之下大司寇以狱之成告于王王命三公参听之三公以狱成告于王王三宥之而后制刑此以柔用刑不以刚决之意也人君以刚健为德五君位也而柔居之不当位也故所利惟用狱而已【易説】
　　兼山郭氏曰噬嗑自否出者也否干上而坤下干刚而坤柔初六一变而为六五离柔也九五一变而为初九震刚也昔之刚者今则分而下为柔昔之柔者今则分而上为刚故曰刚柔分刚在下而动柔在上而明动而明初未章也合而后章而六五居上无刚健之材利狱除间而已老子曰天地之道虚而不屈动而愈出此间之不可不除而利狱以除间者人事也【易説】
　　白云郭氏曰先人曰噬嗑自否来否干刚而坤柔初六升而为离柔也九五降而为震刚也雍曰刚柔之分葢以干之三刚分一以成震坤之三柔分一以成离也否泰二体乾坤之纯故噬嗑与贲皆称分焉噬嗑之彖葢具三义自已成一体论之合六爻而言有颐中有物之象自乾坤之变论之则有刚柔分之义自震离二体而言故曰动而明雷动也电明也雷与电合则天威于是乎章动而且明则圣人之威于是乎立此圣人法天之道而用狱也柔得中六五也上行则法天动而必明之意也故虽无刚健之才以当其位亦可为噬嗑之主而用狱矣由是知圣人用狱无私情一本天道而已然则汉唐之兴卒无三代之治者不明法天故也其恶之大尤见于用狱之际不知雷电之必合以尽动而明之义复蹈秦皇惨毒之政其传祀数百年亦已幸矣是以游圣门者羞称之【易説】
　　汉上朱氏曰离震合而成体为颐中有物之象九四之刚颐中之物嗑合也噬而合之刚决而上下亨矣推之人事上下之际有间之者强梗谗邪奸宄弗率噬而合合而亨易传曰君臣父子亲戚朋友之间有离贰怨隙者葢谗邪间于其间也除去之则合矣间隔者天下之大害也故曰颐中有物曰噬嗑噬嗑而亨此合两体言噬嗑与亨之义也夫互体之变难知也圣人于噬嗑彖明言之其所不言者观象玩辞可以类推固者为之彼将曰艮震颐也责离而求艮离岂艮哉故曰知者观其彖辞则思过半矣噬嗑自否来否之时刚柔不分天地闭塞九五之刚分而之初刚下柔也初六之柔分而之五柔上行也刚柔分则上下交矣动而明则否塞通矣以隂阳言之震阳也离隂也雷动电明刚柔相文合一而成章则天地亨矣故曰刚柔分动而明雷电合而章此以初五相易合两体以言噬嗑之才也噬嗑除间之卦不止于用狱言利用狱者専以六五言噬嗑之用坎为律为棘狱象也六五之柔得中而上行下据九四之坎用狱也所谓上行者以柔道行之于上也五君位唯刚健中正足以当之六五柔中不当位也虽不当位而施之于用狱则无若柔中之为利矣或曰柔中足以用狱乎曰人君者止于仁不以明断称也古之用狱者史以狱成告于正而正听之正以狱成告于大司寇大司寇听之棘木之下大司寇以狱之成告于王王命三公参听之三公以狱之成告于王王三宥之然后制刑宥之者柔也三宥之然后制刑者刚中也制刑者有司之事不得已而听而制刑者人君之德德归于上有司不失其职于下是以其民畏而爱之爱之斯戴之矣故曰人君之用狱无若柔中之为利也臯陶之美舜曰与其杀不辜宁失不经好生之德洽于民心夫杀不辜则民将以虐我者为雠好生之德洽于民心则天下乐推而不厌曽子曰上失其道民散久矣如得其情则哀矜而勿喜士师有司也曽子告之如此况人君乎观臯陶曽子之言则在于宁失也在于哀矜也不在乎明断审矣自易失其传参之以申韩之学人君用明断决狱讼躬行有司之事其至于刻薄少恩民心日离思与之偕亡读易不察之过也故不可不与之辨焉卦气秋分也故大准之以防【易传】
　　新安朱氏曰噬嗑以卦体释卦名义又以卦名卦体卦德二象卦变释卦辞【本义】　彖辞中刚柔分以下都掉了颐中有物只説利用狱爻亦各自取义不説噬颐中之物　问易中言刚柔分者二一是噬嗑一是节此三字何义先生曰据某所见只是一卦三隂三阳谓之刚柔分曰易中三隂三阳卦多独于此言何也先生曰偶于此言之其他卦别有义【并语録】
　　象曰雷电噬嗑先王以明罚敕法
　　伊川先生曰象无倒置者疑此文互也雷电相须并见之物亦有嗑象电明而雷威先王观雷电之象法其明与威以明其刑罚饬其法令法者明事理而为之防者也【易传】
　　蓝田吕氏曰噬嗑有所决而后合也噬嗑亨合乃亨也利用狱狱必决而后合也刚柔分动而明雷电合而章皆明断之义柔得中而上行有恕心存焉
　　山杨氏曰先王观雷电威明之象而致慎焉故明罚敕法明则不滥敕则不苛【易説】
　　兼山郭氏曰春秋书震夷伯之庙左氏曰展氏有隠慝焉书之金縢曰今天动威以彰周公之德故知雷电之威无隠而弗及也易之取象噬嗑与丰无以异此噬嗑者先动而后明初未明也故不敢折狱致刑丰则先明而后动初已明也故不待明罚勅法而后用也天之动威其行如此则先王之用刑其有不慎者乎故书曰钦哉钦哉惟刑之恤哉于此可见矣然则噬嗑与丰施设之序何异也曰犹之天也将先春而后秋乎将先秋而后春乎故折狱致刑葢有不得已而然矣【易説】
　　白云郭氏曰先人曰噬嗑先动而后明初未明也故不敢折狱致刑丰则先明而后动初已明也故不待明罚敕法而后用也雍曰二卦先后之象尽于此矣然噬嗑方动以期于明必先明其罚敕其法以示天下使天下知所避然后犯于有司者可以丽其罪若周官大司寇县刑象之法于象魏小司寇令以木铎曰不用法者国有常刑令羣士乃宣布于四方宪刑禁至于士师又宪禁令于国及郊野此之谓明罚敕法也丰则已明而动是已布刑也已令宪也动则丽之刑矣若大司寇邦典定之邦法断之邦成之小司寇以五刑听万民之狱讼附于刑用情讯之至于甸乃之士师察狱讼之辞以诏司寇断狱讼致邦令此之谓折狱致刑也是皆圣人之政见于有迹者也若其至仁内充推恩四海葢不可得而见焉特于圣人之言得其大槩而已观舜戒羣后曰钦哉钦哉惟刑之恤哉其戒臯陶曰惟明克允又曰明于五刑以弼五教又曰刑期于无刑而臯陶称舜亦曰好生之德洽于民心兹用不犯于有司知此则尽噬嗑之用狱矣然舜之命臯陶必先曰蛮夷猾夏寇贼奸宄然后曰汝作士葢蛮夷猾夏寇贼奸宄利用狱之时也由是知非噬嗑之时圣人未尝以用狱为利也【易説】
