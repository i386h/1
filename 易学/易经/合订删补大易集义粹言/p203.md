<!-- { "loadSidebar": true } -->
　　底综便是织机上底古人下这字极子细但看他那单用处都有个道理如经纶底纶字纶是两条丝相合各有条理凡用纶处便是伦理底义统字是上面垂一个物事下来下面有一个人接着便谓之统但看垂字便可见　又曰错综其数便只是七八九六六对九七对八便是东西相错六上生七为阳九下生八为隂【一本云七下生八为隂八上生九为阳】便是上下为综　又曰古人作易其巧不可言太阳数九少隂数八少阳数七太隂数六初亦不知其数如何恁地元来只是十数太阳居一除了本身便是九个少隂居二除了本身便是八个少阳居三除了本身便是七个太隂居四除了本身便是六个这处古来都不曾有人见得　参字音曹参之参犹参互之意　又曰参以三数之也伍以五数之也如云什伍其民如云或相什伍非直为三与五而已也盖纪数之法以三数之则遇五而齐以五数之则遇三而会故荀子曰窥敌制变欲伍以参注引韩子曰省同异之言以知朋党之分偶参伍之验以责陈言之实又曰参之以比物伍之以合参而汉书赵广汉传亦云参伍其贾以类相准皆其义也易所谓参伍以变者盖言或以三数而变之或以伍数而变之前后多寡更相反覆以不齐而要其齐如河图洛书大衍之数伏羲文王之卦厯家之日月五星章蔀纪元是皆各为一法不相依附而不害其相通者也综字之义沙随得之然错综自是两事错者杂而互之也综者条而理之也参伍错综又各自是一事参伍所以通之其治之也简而疏错综所以极之其治之也繁而密【荅王伯丰书】
　　易无思也无为也寂然不动感而遂通天下之故非天下之至神其孰能与于此
　　康节先生曰寂然不动反本复静坤之时也感而遂通天下之故阳动于中问不容髪复之义也　夫易者圣人所以长君子消小人之具也及其长也辟之于未然及其消也阖之于未然一消一长一阖一辟浑浑然无迹非天下之至神其孰能与于此【并观物外篇】濂溪先生曰寂然不动者诚也感而遂通者神也动而未形有无之间者几也诚精故明神应故妙几微故幽诚神几曰圣人【通书】
　　明道先生曰寂然不动感而遂通者天理具备元无少欠不为尧存不为桀亡父子君臣常理不易何曾动来因不动故言寂然虽不动感便通感非自外也【吕与叔东见录】
　　伊川先生曰喜怒哀乐之未谓之中中也者言寂然不动者也故曰天下之大本而皆中节谓之和和也者言感而遂通者也故曰天下之达道【畅潜道录】老子曰无为又曰无为而无不为当有为而以无为为之是乃有为为也圣人作易未尝言无为惟曰无思也无为也此戒夫作为也然下即曰寂然不动感而遂通天下之故是动静之理未尝为一偏之说矣【游定夫录】　寂然不动感而遂通此只言人分上事若论道则万理皆具更不说感与未感　寂然不动万物森然已具在感而遂通感则只是自内感不是外面将一件物来感于此也【并入关语录】　喜怒哀乐未之际此心即赤子之心即天地之心即孔子之絶四即孟子所谓物皆然心为甚即易谓寂然不动感而遂通天下之故此心所纯是义理与天下之所同然安得不和　心一也有指体而言者寂然不动是也有指用而言者感而遂通天下之故是也【并荅吕大临论中书】感而遂通天下之故以其寂然不动小则事物之
　　至大则无时而不感【谢显道记忆平日语】
　　横渠先生曰易言感而遂通者盖语神也虽指暴者谓之神然暴亦固有渐是亦化也　圣人通天下之志虽愚人与禽兽犹能识其意有所感则化感亦有难专以化言感而遂通者神又难专谓之化也【并易说】广平游氏曰不勉而中无为也不思而得无思也【孟解】　三月不违仁者其心犹有所操也至于中心安仁则纵目之所视更无乱色纵耳之所听更无奸声无思也无为也寂然不动感而遂通天下之故则育万物弥纶天地而何克己复礼三月不违之足言哉【语解】
　　山杨氏曰心正到寂然不动处方是极致以此感而遂通天下之故其于平天下也何有【余杭语录】自至神而下盖未能无思也惟无思无为足以感通天下之故而谓无思土木也可乎此非穷神知化未足与议也【语解】　中也者寂然不动之时也无物不该焉故谓之大本和也者所以感通天下之故故谓之达道【中庸解】
　　广汉张氏曰夫至精犹有所思也惟易则本无所思至变犹有所为也惟易则本无所为无思无为如鉴也然形至则应如谷也然声至则应无思无为寂然不动感而遂通天下之故所以极天下之至神也【易说】
　　和靖尹氏曰横渠云由知觉有心之名盖由其知觉强名曰心寂然不动感而遂通天下之故若只寂然不动与木石等也只为感而遂通便是知觉知觉即心也至于摇扇得凉是知觉也譬如睡中人唤己名则矍然而起呼他人名则不应是知觉也【师说】
　　五峰胡氏曰杨先生中庸解谓中也者寂然不动之时也案子思说喜怒哀乐未谓之中则是杨先生指未时为寂然不动也顷侍坐时尝及此谓喜怒哀乐未恐说寂然不动未得吾丈曰杨先生如此解某悚然愧惧窃谓于先觉所言但当信受奉行遂不复启齿今来教举尹先生之说亦如是某反复究观茫然莫知所谓心性二字乃道义渊源当明辨不失毫厘然后有所持循矣窃谓未只可言性已乃可言心故伊川曰中者所以状性之体段而不言状心之体段也心之体段则圣人无思也无为也寂然不动感而遂通天下之故是也未之时圣人与众生同一性已则无思无为寂然不动感而遂通天下之故圣人之所独夫圣人尽性故感物而静无有逺近幽深遂知来物众生不能尽性感物而动然后朋从尔思而不得其正矣若二先生以未为寂然不动是圣人感物亦动与众人何异尹先生乃以未为眞心然则圣人立天下之大业成絶世之至行举非眞心邪　二先生万夫之望百世师表所言但当信从不可妄疑其失然审问明辨中庸之训也有所未明不敢自己承举先君子之言为诲怆然内伤如见顔色惟先君子所谓不起不灭者正以静亦存动亦存而言也与易无思无为寂然不动感而遂通天下之故大意相符非若二先生指喜怒哀乐未为寂然不动也某愚谓方喜怒哀乐未冲漠无朕同此大本虽庸与圣无以异也而无思无为寂然不动乃是指易而言易则矣故无思无为寂然不动圣人之所独而非庸人所及也惟无思无为寂然不动故感而遂通天下之故更不用拟议也喜怒哀乐未句下还下得感而遂通天下之故一句否若下不得即知其立意自不同不可合为一说矣恐伊川指性指心盖有深意非茍然也心性固是名然名者实之表着也义各不同故名亦异难直混为一事也尹先生指喜怒哀乐未为眞心既曰未恐难指为心又读前教盖尹先生所论已未却偏指未为真心故某疑其不然今蒙垂诲若见眞心则已未皆真自是释然无疑矣【并与曾吉甫书】
　　白云郭氏曰易无思无为宜其不能与人事相感而反能通天下之故者是易为天下之至神他至于圣人用易以易简之道得天下之理亦可谓通天下之故矣【易说】
　　汉上朱氏曰夫有行始于有为有为始于有思有思有为者人也无思无为者天也谁能有思有为而无于人之累乎其唯易而已易有思也本于无思有为也本于无为合五十有五之数归于太极寂然无声其一不动万化防会乎其中有物感之散为六七八九之变而天下之所以然者无乎不通所谓逺近幽深遂知来物乃其一也精者精此者也变者变此者也神之又神谓之至神【易传】　易无思也无为也寂然不动太极未分时也感而遂通天下之故两仪四象八卦生吉凶也【丛说】
　　新安朱氏曰此四者易之体所以立而用所以行者也易指蓍卦无思无为言其无心也寂然者感之体感通者寂之用人心之妙其动静亦如此【本义】寂然不动感而遂通天下之故与穷理尽性以
　　至于命本是说易不是说人诸家皆是借来就人上说亦通　感而遂通者感着他卦卦便应他如人来问底善便与说善来问底恶便与说恶所以先儒说道洁净精微这般句说得有意思　陈厚之问寂然不动感而遂通曰寂然是体感是用当其寂然时理固在此必感而后如仁感为恻隠未感时只是仁义感为羞恶未感时只是义　问胡氏说此多指心作已曰便是错了纵使已感之体固在所谓动中未尝不静如此则流行见而常卓然不可移今只指作已一齐无本了终日只得奔波急迫大错了【并语录】　易无思也无为也寂然不动忠也敬也立大本也感而遂通天下之故恕也义也行达道也【文集】
　　夫易圣人之所以极深而研几也唯深也故能通天下之志唯几也故能成天下之务唯神也故不疾而速不行而至子曰易有圣人之道四焉者此之谓也
　　明道先生曰唯神也故不疾而速不行而至神无速亦无至须如此言者不如是不足以形容故也【刘绚师训】横渠先生曰易非天下之至精则辞不足待天下之问非深不足通天下之志非通变极数则文不足以成物象不足以制器几不足以成务非周知兼体则其神不能通天下之故故不疾而速不行而至也非至精至变至神不能与故曰神而明之存乎其人无知者以其无不知也若言有知则有所不知也惟其无知故能竭两端易所谓寂然不动感而遂通也无知则神矣茍能知此则于神为近无知亦以其术素备也道前定则不穷故神譬之人身四体皆一物故触之而无不觉不待心使至此而后觉也此所谓感而遂通不行而至不疾而速也物形乃有小大精麤神则无精麤神即神而已不必言作用譬之三十辐共一毂则为车若无毂与辐亦何以见车之用感皆出于性性之流也惟是君子上逹小人下达之为别【并易说】　静之动也无休息之期故地雷为卦言反又言复终则有始循环无穷圣人指其化而裁之耳深其反也几其复也故曰反复其道又曰出入无疾【正蒙】　义理之学亦须深沈方有造非浅易轻浮之可得也盖唯深则能通天下之志只欲说得便似圣人若此则是释氏之所谓祖师之类也【经学理窟】
　　广汉张氏曰深者理之奥能极深则天下之志果有不通者乎几者事之防能研几则天下之务果有不成者乎然深之所以通天下之志者以其穷理之奥而天下之好恶取舍从违去就揆之以理莫不一以贯之而无所遗也几之所以成天下之务者以其察事之防而天下之得失利害成败存亡图之于微莫不预为之计而无所废也然深也有待于极不极则不能造其至几也有待于研不研则不能穷其精故通天下之志成天下之务可以指其方隅而言之也至于神则不疾而速初未尝疾而速也感而遂通者乎不行而至初未尝行而至也寂然不动者乎　夫自至精至变而造于至神自唯深唯几而造于唯神其原皆自于以言者尚其辞以动者尚其变以制器者尚其象以卜筮者尚其占以易有圣人之道四焉君子将有为也将有行也皆可以至于圣人之道故终之以此【并易说】
