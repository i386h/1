<!-- { "loadSidebar": true } -->
　　蓝田吕氏曰六三以隂居阳柔邪之质乃在下卦之上小人居君子之位者也不安于上求媚于四而负之不安于下陵侮于二而乗之其行可丑自取于难矣故曰负且乗致寇至守是不变卒归鄙狭故曰贞吝
　　山杨氏曰方解之时徳不足以有其位慢藏之象曰其致寇自我又谁咎乎【易説】
　　白云郭氏曰阳为君子隂为小人小人六也负之事也君子三也乗之噐也居非其位以负而乗致寇之至不亦宜乎吝而固守益可鄙也凡来寇已者皆曰寇不必盗也【易説】
　　汉上朱氏曰六三上负四下乗二坎为轮六为小人故曰负也者小人之事九为君子故曰乗也者君子之噐四坎为盗故曰小人而乗君子之噐盗斯夺之矣三正则乗象毁不正则盗斯夺之故贞吝车服所以昭庸宜负而反乗亦可丑也隂为丑辞曰盗象曰戎盗用众戎也致戎者以不正自我致戎又谁咎哉难解之时小人窃位则寇至矣六三一爻当内卦之上三公之位小人而在髙位自二言之与四五为狐自三言之为负乗自上言之为隼【易传】
　　新安朱氏曰系辞备矣贞吝言虽以正得之亦可羞也惟避而去之为可免耳【本义】　六居三大率少有好底负且乗圣人到这里又见得有这个小人乗君子之噐底象故又于此出这个道理来【语録】
　　九四解而拇朋至斯孚象曰解而拇未当位也
　　伊川先生曰九四以阳刚之才居上位承六五之君大臣也而下与初六之隂为应拇在下而微者谓初也居上位而亲小人则贤人正士逺退矣斥去小人则君子之党进而诚相得也四能解去初六之隂柔则阳刚君子之朋来至而诚合矣不解去小人则已之诚未至安能得人之孚也初六其应故谓逺之为解　四虽阳刚然居隂于正疑不足若复亲比小人则其失正必矣故戒必解其拇然后能来君子以其处未当位也解者本合而离之也必解拇而后朋孚盖君子之交而小人容于其间是与君子之诚未至也【并易传】
　　横渠先生曰位不当【一作正】则所履者邪故失位之隂因得骈附险乱即解解之则朋信【易説】
　　蓝田吕氏曰九四者解之时有应在初初在险下拇之象四虽刚阳而不当位未足解难然在动始求免于刚不専应初故曰解而拇系应不私朋信之矣故曰朋至斯孚
　　山杨氏曰刚不当位未能无不孚也故解而拇拇以执取为事然不执非其有也故朋至斯孚【易説】白云郭氏曰辅嗣以三为拇伊川以初为拇九四拘于应初不知朋至斯孚之大故必解而拇而后朋可至此难之所以解也【易説】
　　汉上朱氏曰四震为足初在下体之下动而应足拇之象九四阳也阳与阳为朋刘牧曰朋谓二四当大臣之位下与初六小人相应则九二君子与我朋者不信而去盖观近臣以其所主也故解其拇则九二自至为孚于五矣四阳处隂于正疑不足复比小人则与君子之诚有不至也其能为五得君子乎故拇不解则小人进小人进则君子去而难作【易传】
　　新安朱氏曰拇指初初与四皆不得其位而相应应之不以正者也然四阳初隂其不同若能解而去之则君子之朋至而相信也【本义】　问九四解而拇朋至斯孚先生曰四与初皆不得正四能解而拇者以四虽隂位而才则阳与初六隂柔则为有间所以能解去其拇故得阳刚之朋至而相信矣【语録】
　　六五君子维有解吉有孚于小人象曰君子有解小人退也
　　伊川先生曰六五居尊位为解之主人君之解也以君子通言之君子所亲比者必君子也所解去者必小人也故君子维有解则吉也小人去则君子进矣吉孰大焉有孚者世云见验也可验之于小人小人之党去则是君子能有解也小人去则君子自进正道自行天下不足治也　君子之所解者谓退去小人也小人去则君子之道行是以吉也【并易传】
　　横渠先生曰君子道亨则邪之退必矣【易説】
　　山杨氏曰柔顺得中而履尊位能维有解者也故能有孚于小人若董卓之诛卒至于京城流血萧俛议销兵而朱克融等客长安饿且死不得一官皆不知维有解之道也【易説】
　　白云郭氏曰六五之君以柔居中下应忠直之臣无所不缓故曰维有解吉不言所事解之大者也其解之至有孚于小人者不私己以解难如天地雷雨无闲于草木之微是以小人亦信之而退安其分也【易説】
　　汉上朱氏曰难生之初刚柔交错小人道胜君子合内外之力以济其难非以胜小人也如理乱绳维有解其结而已九自二之五成巽巽为绳故曰君子维有解吉正故吉也解之者使刚者在上柔者在下不唯君子安之以信于小人小人退而不疑是以险去难解物莫之伤六五之吉孰大于是六下之二与九相应者孚也二之下小人退也故辞曰有孚于小人象曰小人退也譬之有疾本于隂阳揉错善医者导之各复其所释然解矣不善治者又从而纷乱之解天下之大难者亦然阳为君子隂为小人故二以物言之为狐以阳言之为君子五君位也以隂言之又为小人之在上者唯其时物也【易传】
　　新安朱氏曰卦凡四隂而六五当君位与三隂同者必解而去之则吉也孚验也君子有解以小人之退为验也【本义】
　　上六公用射隼于髙墉之上获之无不利象曰公用射隼以解悖也
　　伊川先生曰上六尊髙之地而非君位故曰公但据解终而言也隼鸷害之物象为害之小人墉墙内外之限也害若在内则是未解之时也若出墉外则是无害矣复何所解故在墉上离乎内而未去也云髙见防限之严而未去者上解之极也解极之时而独有未解者乃害之坚强者也上居解极解道已至噐已成也故能射而获之既获之则天下之患解已尽矣何所不利夫子于系辞复伸其义曰隼者禽也弓矢者噐也射之者人也君子藏噐于身待时而动何不利之有动而不括是以出而有获语成噐而动者也鸷害之物在墉上苟无其噐与不待时而则安能获之所以解之之道噐也事之当解与已解之之道至者时也如是而动故无括结而无不利矣括结谓阻碍圣人于此明藏噐待时之义夫行一身至于天下之事茍无其噐与不以时而动小则括塞大则防败自古喜有为而无成功或颠覆者皆由是也　至解终而未解者悖乱之大者也射之所以解之也解则天下平矣【并易传】
　　横渠先生曰忘义而贪故以喻隼【易説】
　　山杨氏曰隼鸷害之物小人为害之象负且乗者也非上六其孰能去之上六居解之极有其位而又有其时以是解悖何不利之有盖大臣之任也【易説】
　　白云郭氏曰六三负且乗悖乱之道隼之象也髙墉三之位也乗非负之所当乗墉非隼之所当处在三致戎犹负乗在上能获犹射隼也夫以上六解悖之道以获六三负乗之丑是以无不利也孔子曰君子藏噐于身待时而动解悖有道所谓噐也髙墉之上则其时也【易説】
　　汉上朱氏曰三公位坤土坎险积土当内外之际墉也坎为弓离为矢上动之三弓动矢巽为髙离兊为隼六三之上公用射隼于髙墉之上之也六三小人之鸷害者当解之终离乎内而未去解道已成悖而未去其害坚强矣上六在上动不失时以解悖乱六三变则悖解悖解则天下之难解无不利者动而不括也【易传】
　　新安朱氏曰系辞备矣【本义】　射隼于髙墉圣人説易大槩是如此不似今人説底向来钦夫书与林艾轩云圣人治易却则恁地此却似説得易了【语録】

　　合订删补大易集义粹言卷四十四
　　钦定四库全书
　　合订删补大易集义粹言卷四十五
　　头等侍卫纳喇性徳编
　　【兊下艮上】
　　康节先生曰经有因革损益尽之矣【观物篇详见泰卦】伊川先生曰损序卦解者缓也缓必有所失故受之以损纵缓则必有所失失则损也损所以继解也为卦艮上兊下山体髙泽体深下深则上益髙为损下益上之义又泽在山下其气上通润及草木百物是损下而益上也又下为兊説三爻皆上应是説以奉上亦损下益上之义又下兊之成兊由六三之变也上艮之成艮自上九之变也三本刚而成柔上本柔而成刚亦损下益上之义损上而益于下则为益取下而益于上则为损在人上者施其泽以及下则益也取其下以自厚则损也譬诸垒土损于上以培厚其基本则上下安固矣岂非益乎取于下以増上之髙则危坠至矣岂非损乎故损者损下益上之义益则反是【易传】
　　东莱吕氏曰损之卦损下益上故为损盖上虽受其益殊不知既损其下则上亦损矣然其下为兊兊説也又下三爻皆应于上是下乐输以奉上人君固可以安受之何名为损乎盖损下益上人君之失也乐输于上人臣之义也两者自不相妨又艮止兊説凡上有取于民皆谓之损合上下二体而观之下当乐输而不怨上当取于民有制不可无所止也【易説】
　　损有孚元吉无咎可贞利有攸往曷之用二簋可用享伊川先生曰损减损也凡损抑其过以就义理皆损之道也损之道必有孚诚谓至诚顺于理也损而顺理则大善而吉所损无过差可贞固常行而利有所往也人之所损或过或不及【一有或常字】或不常【一作当】皆不合正理非有孚也非有孚则无吉而有咎非可贞之道不可行也　损者损过而就中损浮末而就本实也圣人以宁俭为礼之本故于损明其义以享祀言之享祀之礼其文最繁然以诚敬为本多仪备物所以将饰其诚敬之心饰过其诚则为伪矣损饰所以存诚也故云曷之用二簋可用享二簋之约可用享祭言在乎诚而已诚为本也天下之害无不由末之胜也峻宇雕墙本于宫室酒池肉林本于饮食淫酷残忍本于刑罚穷兵黩武本于征讨凡人欲之过者皆本于奉养其流之逺则为害矣先王制其本者天理也后人流于末者人欲也损之义损人欲以复天理而已【并易传】
　　白云郭氏曰名卦之义以一损无复谓之损损而复益谓之益故二卦皆有损义而其名则难同也世以损有损下厚己之意故以损为非美然损善损恶损下损上损其过与不及或损而为君子或损而为小人一治一乱莫不为之损也文王取损恶益善为言孔子因之至益则彖言民説无疆然后知损亦有损下厚己之意也圣人之防深矣损恶之至至于有孚是以元吉无咎有可贞之道亦利于有行也曷之用二簋可用享犹言何必用多仪所以损其过也且礼者中也过则为伪不可谓之礼是以可损也【易説】
　　新安朱氏曰损减省也为卦损下卦上画之阳益上卦上画之隂损兊泽之深益艮山之髙损下益上损内益外剥民奉君之象所以为损也损所当损而有孚信则其占当有此下四者之应矣曷之用二簋可用享言当损时则至薄无害【本义】
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
