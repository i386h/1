<!-- { "loadSidebar": true } -->


　　合订删补大易集义粹言卷五十一
　　钦定四库全书
　　合订删补大易集义粹言卷五十二
　　头等侍卫纳喇性德编
　　【巽下坎上】
　　伊川先生曰井序卦困乎上者必反下故受之以井承上升而不已必困为言谓上升不已而困则必反于下也物之在下者莫如井井所以次困也为卦坎上巽下坎水也巽之象则木也巽之义则入也木器之象木入于水下而上乎水汲井之象也【易传】
　　井改邑不改井无丧无得往来井井汔至亦未繘井羸其瓶凶
　　伊川先生曰井之为物常而不可改也邑可改而之它井不可迁也故曰改邑不改井汲之而不竭存之而不盈无丧无得也至者皆得其用往来井井也无丧无得其德也常往来井井其用也周常也周也井之道也　汔几也繘绠也井以济用为功几至而未及用亦与未下繘于井同也君子之道贵乎有成所以五谷不熟不如荑稗掘井九轫而不及泉犹为弃井有济物之用而未及物犹无有也羸败其瓶而失之其用丧矣是以凶也羸毁败也【并易传】
　　白云郭氏曰井之为物水在下也今坎水居上而为井者水在下则未用在上则出而有功乃能尽井之义故卦辞合德与用言之改邑不改井无丧无得往来井井皆井之德也汔至亦未繘井羸其瓶凶言井之用也井言其凶者以见虽有德而不及用非井也中庸曰天命之谓性率性之谓道脩道之谓教又曰能尽其性则能尽人之性又曰诚者非自成已而已也所以成物也故中庸之言皆终于用尽井之义则中庸之道得矣然卦辞不言其功独言其凶者葢深以不克终其功为戒也能终其功则吉可知亦犹中庸之言人皆曰予知择乎中庸而不能期月守之谓也井字本取井之象而井田又取井字之象故卦名非井田之义改邑不改井者邑有变而井无变故也取之不能竭勿取不能盈故无丧无得往者谓已应而往者也来者谓方来而应之者也往者以此来者以此虽应物无穷而其德未尝改也几至未尽绠而羸其瓶与无井德者何以异是以凶也能克终其用则无凶矣孟子曰掘井九轫而不及泉犹为弃井也此论适与井之义同是以圣人贵夫有用而中庸之德为至焉【易説】
　　新安朱氏曰井者穴地出水之处以巽木入乎坎水之下而上出其水故为井改邑不改井故无丧无得而往者来者皆井其井也汔几也繘绠也羸败也汲井几至未尽绠而败其瓶则凶也其占为事仍旧无得丧而又当敬勉不可几成而败也【木义】
　　曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也伊川先生曰巽入于水下而上其水者井也井之养于物不有穷已【一作无有穷也】取之而不竭德有常也邑可改井不可迁亦其德之常也二五之爻刚中之德其常乃如是卦之才与义合也　虽使几至既未为用亦与未繘井同井以济用为功水出乃为用未出则何功也瓶所以上水而致用也羸败其瓶则不为用矣是以凶也【并易传】
　　蓝田吕氏曰井出之以济物也无丧无得汲之无丧不汲无得也往来井井邑有迁改人有往来而井不易也未繘井未説繘也羸其瓶覆而空也巽乎水而上水巽入也凡汲者入器于水中引水而上也
　　白云郭氏曰顺入水性而能上水是之谓井葢井以静为德以动为功动而出故能致养于无穷不能动出特止水而已非井之义也由是言之则井之道其犹人之性乎人性本静及其尽之也又足以尽人尽物而至于参天地赞化育井之德亦本静及其出而应物则致养而不穷故中庸自天命之性至修道之教而后其道终井自其德以及于有用而其道亦终焉改邑不改井刚中之德也汔至亦未繘井未有致养之功功用未成而羸其瓶非凶而何不言无丧无得往来井井者何葢皆系乎刚中之德圣人举一以明之耳【易説】
　　汉上朱氏曰此卦文脱错当曰巽乎水而上水井改邑不改井乃以刚中也无丧无得往来井井井养而不穷也汔至亦未繘井未有功也羸其瓶是以凶也巽木也入也木入于水举水而上之井也故曰巽乎水而上水曰井此合二卦言井也泰初之五成井古者八家为井四井为邑邑改而井不改井德之不迁也坤在内为邑坎为水水者所以为井也易其中画非坎也而坤则可易矣坎之中画其刚中乎乃难辞也君子穷居不损大行不加穷亦乐通亦乐非刚中不变能之乎故曰改邑不改井乃以刚中也初往之五汲之象若有丧而实无所丧以其不失位不曰取之而不竭乎五来之初不汲之象若有得而实无所得以其失位不曰存之而不盈乎言井之体一也往者上也来者下也往亦井来亦井上下无常其用通矣所以为井者一也体用一也定而应应而常井之养物所以无穷欤故曰无丧无得往来井井井养而不穷也此以九五升降言井之德也汔几也自二至四体兑兑为泽初本泰震震动也来动于泽之下泉之象荀爽曰隂来在下亦为井是也巽为绳在井中繘也繘汲绳也二几及初反巽而上有垂繘而汲几及井泉之象焉亦有既汲而反未能引繘以出乎井之象两者虽有济物之用皆未及乎物也何由有功故曰汔至亦未繘井未有功也坤为腹兑为口井中之器有腹有口瓶也在井之内水实其中汲水而上之象也自四至初成反兑兑为口为毁折巽绳反上而毁折之汲水至于井口羸挂其瓶瓶口在下覆其瓶也井之用丧矣凶言初二不正不正则凶故曰羸其瓶是以凶也汔至亦未繘井者半途而废也羸其瓶凶不善其终也君子免是二者其唯刚中乎此以互体言井之戒也在卦为芒种故太准之以法范谔昌曰巽乎水当云巽乎木一本曰井羸其瓶凶或曰反巽兑也何以犹有绳之象曰象有相因而成者震阳动于下为大途艮阳止于上为径路离外实内虚为目巽实者反在上为多白眼相因也故临之兑为观之盥损之兑为益之説大过巽与兑同为栋桡巽为绳反复成巽者或为维系纠固之象其在井为反繘而上之象象之相因其生无穷也【易传】　又曰巽为绳汲水为繘九二汔至此未及泉也自二至四有反巽之象故又为亦未繘井言未收繘而至井也荀爽解中孚曰两巽对合外实中虚则古人取象有用反卦为象者于此可见【丛説】
　　新安朱氏曰巽乎水以卦象释卦名义乃以刚中以卦体释卦辞无丧无得往来井井两句意与不改井同故不复出刚中以二五而言未有功而败其瓶所以凶也【本义】　井是那掇不动底物事所以改邑不改井　井象只取巽入之义不取木义汔至亦未繘井羸其瓶凶汔至作一句亦未繘井羸其瓶是一句意谓几至而止如绠未及井而瓶败言功不成也【语録】
　　象曰木上有水井君子以劳民劝相
　　伊川先生曰木承水而上之【一作来】乃器汲水而出井之象君子观井之象法井之德以劳徕其民而劝勉以相助之道也劳徕其民法井之用也劝民使相助法井之施也【易传】
　　横渠先生曰养而不穷莫若劳民而劝相也【易説】蓝田吕氏曰木上有水井井以木为干出水于木上也汲井者共力引之以利物故有劳民劝相之象也
　　白云郭氏曰饥渴之害甚矣人能无饥渴之害者井养之功也民之劳苦亦甚矣使民忘其劳而服田力穑者君子劳民劝相之道也劳民劝相之道无它焉尽其性以安之而已因其性以利导之而已皆所以致养也故劳民劝相可以配井之功用则井之功用博矣【易説】
　　汉上朱氏曰坎为水劳卦也水在地中自下而升达于木上可谓劳矣其于水也有出之道故曰井坤为民泰震为左兑为右相之兑为口劝之也君子施泽于民既以言劝其不能又以道相其不足虽劳而不惮不如是井道不足以及民矣雅鸿鴈劳来还定安集之诗其辞曰知我者谓我劬劳又曰虽则劬劳其究安宅劳民劝相者固自劳也【易传】新安朱氏曰木上有水津润上行井之象也劳民者以君养民劝相者使民相养皆取井养之义【本义】木上有水井説者以为木是汲器则后面却有
　　瓶瓶自是瓦器此不可晓怕只是説水之津润上行至那木之杪这便是井水上行之象问恐是桔橰之答曰亦恐是如此又云禾上露珠便是下面水上去大率里面水气上则外面底也上　问木上有水井之义曰如草木之生津润皆上行直至树末此即木上有水之义虽至小之物亦然如石菖蒲每晨叶尾皆有水如珠非露水也曰如此则井字之义与木上有水何预曰木上有水便如井中之水水本在井底却能汲上来供人食用故取象如此又问程子井桶之説是否曰不然木上有水井是木穿水中涨上那水若作汲桶则解不通矣且与后面羸其瓶凶之説不相合也【并语録】
　　初六井泥不食旧井无禽象曰井泥不食下也旧井无禽时舍也
　　伊川先生曰井与鼎皆物也就物以为义六以隂柔居下上无应援无上水之象不能济物乃井之不可食也井之不可【一无可字】食以泥汚也在井之下有泥之象井之用以其水之养人也无水则舍置不用矣井水之上人其用禽鸟亦就而求焉旧废之井人既不食水不复上则禽鸟亦不复往矣葢无以济物也井本济人之物六以隂居下无上水之象故为不食井之不食以泥也犹人当济物之时而才弱无援不能及物为时所舍也　以隂而居井之下泥之象也无水而泥人所不食也人不食则水不上无以及禽鸟禽鸟亦不至矣见其不能济物为时所舍置不用也若能及禽鸟是亦有所济也舍上声与干之时舍音不同【并易传】
　　蓝田吕氏曰初六以柔居下而无应于上下无渫治上无汲引故曰井泥不食即旧井也无禽则人可知也
　　白云郭氏曰井泥在下之物也井以洁而食泥则汚秽不食矣旧井无禽汚秽也禽尚不至况人乎初六知守下而不知动出之功故为时舍也亦犹人之一性不能自脩伪恶日生则性失矣安能有及物之功乎【易説】
　　汉上朱氏曰井泰初之五初在井下坤土汨之泥也兑口在上不食也言初六之柔自处卑秽无高人之行故曰井泥不食下也干之初九往而为坎水去泥存旧井也离为飞鸟四不应初无禽也犹旧井之泽已尽禽亦无也无禽则人不食可知行为人恶四往而不顾时舍之也【易传】
　　新安朱氏曰井以阳刚为泉上出为功初六以隂居下故为此象葢井不泉而泥则人所不食而禽鸟亦莫之顾矣　时舍言为时所弃【并本义】
　　九二井谷射鲋瓮敝漏象曰井谷射鲋无与也
　　伊川先生曰二虽刚阳之才而居下上无应而比于初不上而下之象也井之道上行者也涧谷之水则旁出而就下二居井而就下失井之道乃井而如谷也井上出则养人而济物【一作上出而养人济物】今乃下就汚泥注于鲋而已鲋或以为虾或以为蟆井泥中微物耳射注也如谷之下流注于鲋也瓮敝漏如瓮之破漏也阳刚之才本可以养人济物而上无应援故不能上而就下是以无济用之功如水之在瓮本可为用乃破敝而漏之不为用也井之初二无功而不言悔咎何也曰失则有悔过则为咎无应援而不能成用非悔咎也居二比初岂非过乎曰处中非过也不能上由无援非以比初也　井以上出为功二阳刚之才本可济用以在下而上无应援是以下比而射鲋若上有与之者则当汲引而上成井之功矣【并易传】广平游氏曰井道以高洁为体以上出为功故初为井泥二为井谷射鲋葢其自处污下而功用熄矣然九二既得中而有趋下之污何也葢所居不正则用心不刚又巽体也而上无应故甘心于趋下而不自振其德之地不足称也【易説】
