<!-- { "loadSidebar": true } -->
　　新安朱氏曰风有气而无质能畜而不能久故为小畜之象懿文徳言未能厚积而逺施也【本义】○风行天上小畜君子以懿文徳言畜它不住且只逐些子发泄出来只以大畜比之便见得大畜说多识前言往行以畜其徳小畜只是做得这些个文徳如威仪文辞之类○问风行天上小畜象义如何曰天在山中大畜葢山是坚刚之物故能力畜其三阳风是柔软之物止能小畜之而已耳【并语録】
　　初九复自道何其咎吉象曰复自道其义吉也
　　伊川先生曰初九阳爻而干体阳在上之物又刚健之才足以上进而复与在上同志其进复于上乃其道也故云复自道复既自道何过咎之有无咎而又有吉也诸爻言无咎者如是则无咎矣故云无咎者善补过也虽使爻义本善亦不害于道不如是则有咎之义初九乃由其道而行无有过咎故云何其咎无咎之甚明也○阳刚之才由其道而复其义吉也初与四为正应在畜时乃相畜者也【并易传】
　　横渠先生曰以理而升进之于应也
　　蓝田吕氏曰干体本上乃今居下求复者也干虽求复当畜之时巽隂固之而求获乎复然干体当复自道也巽虽固干其体则巽六四以隂居隂独为正应以斯而复虽若犯上其义则吉无所疑也山杨氏曰六四隂得位为一卦之主而初与之为应受畜于四者也过未形而畜之其复自道矣夫何咎之有故其义吉也【易说】
　　白云郭氏曰天徳之大而人畜之虽曰小畜亦已艰矣唯早辩者易为力而不能早见者难为功故小畜虽同而有初九九三之异也易为力则复自道复自道则鲜失焉是以其义吉而无咎也然小畜之道何与于复而初九九二曰复何哉葢大畜畜而无失无失故无复小畜未能无失是以不免有复也学者不能大畜则有小畜不能小畜则有复虽初无异道葢力行有浅深耳【易説】
　　汉上朱氏曰圣人欲明阳不受畜于阴之义故以履小畜二卦反复明之小畜履之反初本在上二本在五三本在四故初二皆以复言之三受畜而不得复者也初者九之位九之位正也正者君子之道初九不受畜而复四犹未为得所宜有咎然由正道而复四亦以柔道下之何其咎哉于义吉也【易説】
　　五峯胡氏曰郭子仪虽为鱼朝恩所忌然朝闻命夕引道信命而行复自道者也是以奸邪莫之能害而终吉也若李光弼因谗邪之间遂拥众不朝则不能复于道矣【易説】
　　新安朱氏曰下卦干体本皆在上之物志欲上进而为隂所畜然初九体干居下得正前逺于隂虽与四为正应而能自守以正不为所畜故有进复自道之象占者如是则无咎而吉也【本义】○问初九复自道何其咎吉此爻与四相应正为四所畜者乃云复自道何邪曰易有不必泥爻义者如此爻只平看自好复自道便吉复不自道便凶自无可疑者矣○复自道之复与复卦之复不同复卦言已前不见了这阳如今来复复自道是复它本位从那道路上去如无往不复之复【并语録】
　　东莱吕氏曰小畜初九复自道何其咎吉九二牵复吉九阳也阳非久为隂所畜者也故其志皆欲进复于上焉然则安于豢养而不复进者非可耻邪【纪闻】
　　九二牵复吉象曰牵复在中亦不自失也
　　伊川先生曰二以阳居下体之中五以阳居上体之中皆以阳刚居中为隂所畜俱欲上复五虽在四上而为其所畜则同是同志者也夫同患相忧二五同志故相牵连而复二阳并进则阴不能胜得遂其复矣故吉也曰遂其复则离畜矣乎曰凡爻之辞皆谓如是则可以如是若已然则时已变矣尚何【一有教字】诫乎五为巽体巽畜于干而反与二相牵何也曰举二体而言则巽畜乎干全卦而言则一隂畜五阳也在易随时取义皆如此也○二居中得正者也刚柔进退不失乎中道也阳之复其势必强二以处中故虽强于进亦不至于过刚过刚乃自失也爻止言牵复而吉之义象复发明其在中之美【并易传】
　　横渠先生曰初反自道三为说辐二以彚征在中故未为失【易说】
　　蓝田吕氏曰巽虽固干而九五阳得尊位与二同物二不敢进牵五求复居中无邪又不失干当复之义
　　山杨氏曰二之与五以刚畜刚非如初九之于六四也故牵而后复所以吉者以其在中也居小畜之时以刚畜刚非其道宜于自失矣而二五皆刚而中故不自失也【易说】
　　白云郭氏曰不能辨之于早至二尤艰矣故牵而后复也牵者强勉之义虽无自复之易然强勉能复犹为吉也非二有刚中之徳亦将自失矣【易说】汉上朱氏曰小畜以一隂畜五阳五本二之位五动则二应同志者也二干体刚健五巽体柔巽二进而欲复其所五以同志牵挽而复之巽为绳为股艮为手牵复也二牵挽而后复者畜之已深不若初九自道而复为易然在小畜之时五能下之引类自助为得中道二复而在中亦不自失其正而吉两得之也易传曰同患相忧二五志同故相牵连而复二阳并进则隂不能胜得遂其复矣【易传】新安朱氏曰三阳志同而九二渐近于隂以其刚中故能与初九牵连而复亦吉道也占者如是则吉矣亦者承上爻义【本义】
　　东莱吕氏曰易传云二五皆阳刚为隂所畜俱欲上复阳之复其势必强二以处中故虽强于进亦不至于过刚元祐诸贤似当深体此义【己丑课程】
　　九三舆说辐夫妻反目象曰夫妻反目不能正室也伊川先生曰三以阳爻居不得中而宻比于四隂阳之情相求也又昵比而不中为隂畜制者也故不能前进犹车舆说去轮辐言不能行也夫妻反目隂制于阳者也今反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也故说辐反目三自为也○夫妻反目葢由不能正其室家也三自处不以道故四得制之不使进犹夫不能正其室家故致反目也【并易传】
　　横渠先生曰近而相比故说辐而不能进反为柔制故曰反目非其偶也故不能正其室【易说】
　　蓝田吕氏曰九三一爻虽比六四当畜之时隂为主故三阳不得进上虽巽体以阳居上阴之盛者与三合志畜之愈固説辐而行反目不媒者也山杨氏曰重刚而不中则身不行道矣身不行道不行于妻子故舆説辐夫妻反目舆説辐不能有行也切比于四为阴所畜不行于妻子也至于夫妻反目则正家之道可知矣故曰不能正室也【易説】
　　白云郭氏曰大畜有止畜之义説辐则止而不行也小畜入而畜之有复之象焉复贵早辩过中则危矣此牵复之后所以言説辐也説辐则害于行道故又有夫妻反目之象夫妻反目道不行于一家何以正天下是如辐坏而车不能行也孔子曰大车无輗小车无軏其何以行之哉意与此同求其所以然葢本于不能正室不能止室者其身不正故也是以君子必笃于成已而后可以成物为是故也大畜舆说輹止于二也良马逐行道于三也小畜牵复于二未为成徳故说辐于三不能行也輹可说者也辐不可说者也【易说】
　　汉上朱氏曰子夏传虞翻本辐作輹当作輹上九九三本相应若动而成震坤其舆也阳画舆下横木也为輹九三见畜不可动兊为毁折舆说輹矣其能进乎震为夫离为妻为目巽为多白眼九三刚而不中见畜而怒故反目相视妻制其夫男女失位不能正室也三四巽离有家人象故以室言之妻齐也敌夫之辞震离同象故曰夫妻初二畜于巽而复独九三畜于六四而不复者九三失道比于四而悦之也阳无失道隂岂能畜之圣人详言此者为阳畜于隂之戒易传曰未有夫不失道而妻能制之也春秋传晋献公筮嫁伯姬于秦遇归妹之暌史苏占之曰车脱其輹归妹外卦震也上六变离震毁车脱其輹与此爻及大畜九二同象【易传】
　　新安朱氏曰九三亦欲上进然刚而不中迫近于隂而又非正应但以隂阳相说而为所系畜不能自进故有舆说辐之象然以志刚故又不能平而与之争故又为夫妻反目之象戒占者如是则不得进而有所争也程子曰说辐反目三自为也【本义】○小畜但能畜得九三一爻而已九三是迫近它底那两爻自牵连上来【语録】
　　六四有孚血去惕出无咎象曰有孚惕出上合志也伊川先生曰四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四苟欲以力畜之则一柔敌众刚必见伤害唯尽其孚诚以应之则可以感之矣故其伤害逺其危惧免也如此则可以无咎不然则不免乎害矣此以柔畜刚之道也以人君之威严而防细之臣有能畜止其欲者葢有孚信以感之也○四既有孚则五信任之与之合志所以得惕出而无咎也惕出则血去可知举其轻者也五既合志众阳皆从之矣【并易传】
　　横渠先生曰以隂居隂其体不躁故曰有孚能上比于五与之合志虽为羣下所侵被伤而去怀惧而出于义无咎【易说】
　　山杨氏曰柔得位得柔巽之道也为一卦之主而下当三阳之进势不足畜之则伤而去惕而出矣然得柔巽之道有孚也上承九五与之合志则下不能害也虽惕而出终无咎也【易说】
　　白云郭氏曰以人畜天以柔畜刚非天下之至诚其孰能与于此此六四有孚之道也六四以有孚之道主于中又且惕然知惧此其所以免害而血去且无咎矣葢一柔五刚有害而伤之之理故也上合志者合九五有孚之志故志行也唯其上合志是以能畜也【易说】
　　汉上朱氏曰五君位体巽四近而相得以正相比臣畜君者也四不系应于初诚信孚于上有孚也三阳务进而上四以一隂乗之若畜之以力隂阳相伤可不惕惧乎唯诚信孚于上而与上之志合则物莫之伤而惕惧逺矣伏坎为血为加忧巽为多白眼惕也血去惕出者四五相易合志之象象辞不言血去葢惕出则血去可知九五之刚六四在下止畜其欲非诚信感之上下志合是婴龙鳞也岂能畜哉惟其有孚志合守正而见信故以此处上下之际而无咎自古人臣得位上畜乎君下畜乎众君子不如六四之有孚未有不伤霍光之于魏相萧望之卒见伤也【易传】
　　五峯胡氏曰汉明帝察察刚急治楚王英狱无辜连逮不可胜数羣臣希防无敢以情恕者独侍御史寒朗心伤其寃出万死为无辜一言其言发于忠诚恻怛有孚者也其情既伸其辞既达其义既明故帝卒从其言死罪免而恐惧亡矣正君心救无辜何咎之有【易外传】
　　新安朱氏曰以一隂畜众阳本有伤害忧惧以其柔顺得正虚中巽体二阳助之是有孚而血去惕出之象也无咎宜矣故戒占者亦有其徳则无咎也【本义】
　　九五有孚挛如富以其邻象曰有孚挛如不独富也伊川先生曰小畜众阳为隂所畜之时也五以中正居尊位而有孚信则其类皆应之矣故曰挛如谓牵连相从也五必援挽与之相济是富以其邻也五以居尊位之势如富者推其财力与邻比共之也君子为小人所困正人为羣邪所厄则在下者必攀挽于上期与同进在上者必援引于下与之勠力非独推己力以及人也固资在下之助以成其力耳○有孚【一有而字】挛如葢其邻类皆牵挛而【一无而字】从之与众同欲不独有其富也君子之处艰厄惟其至诚故得众力之助而能济其众也【并易传】
　　横渠先生曰六四为众阳之主已能接之以信挛如不疑则亦为众所归故曰富以其邻【易说】
