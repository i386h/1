<!-- { "loadSidebar": true } -->
　　汉上朱氏曰离为日为明坤为地为晦坤上离下明入地中夷伤也晋日在上旦昼也明夷日入地中暮夜也郑康成曰日在地上其明乃光至其入也明乃伤矣晋者明君在上羣贤并进丽乎大明之时明夷者闇君在上明者在下见伤之时故曰明夷此以坤离两体言明夷也明夷晋之反离为文明坤为柔顺坎为险难阳为大文王当纣之时内含文明外体柔顺蒙大难而免于难故曰内文明而外柔顺以蒙大难文王以之言文王用明夷之一卦也初九六二九三正也明夷之时不晦其明则有祸失其正则其明熄灭处之者利在于艰贞而已艰贞者有其明而晦之也如日在地中其明可晦正不可动故曰利艰贞晦其明也坎险在内内难也箕子纣同姓近则身在商邑之中难在内者也佯狂被髪自守其志囚奴而不变其于正也难矣故曰内难而能正其志箕子以之箕子用明夷利艰贞之三爻也文王箕子虽若不同其用明夷之道则一也在卦气为九月故太准之以晦【易传】
　　新安朱氏曰明入地中以卦象释卦名内文明外柔顺以卦徳释卦义蒙大难谓遭纣之乱而见囚也利艰贞以六五一爻之义释卦辞内难谓为纣近亲在其国内如六五之近于上六也【本义】　明夷未是说闇之主只是说明而被伤者乃君子也上六方是说闇君于出门庭言君子去闇尚逺可以得其本心而逺去文王箕子大槩皆是晦其明然文王之外柔顺是本分自然做底箕子晦其明又云艰是他那佯狂底意思便是艰难底气象爻说利贞而不言艰者盖言箕子则艰可见不必更言之【语录】
　　东莱吕氏曰坤上离下明入于地也人皆视明入于地而明自此灭殊不知明本不能灭特暂入于地而已人皆以君子之道见伤而道灭殊不知本不曾灭何者正道本不可无如日入地中其明初未尝絶观于浑天之法则可见也内文明而外柔顺以蒙大难文王以之离内文明坤外柔顺夫当见伤之时若外恃其文明则必见仇于小人何以蒙难哉惟是内蕴文明之徳外以柔顺而行则入兽不乱羣入鸟不乱行兵无所投其刄药无所投其毒斯可蒙大难矣故文王当纣昏乱之时虽囚于羑里而以柔顺处之终不能害己柔顺文明本非二事内之文明则外自然柔顺外之躁动者即内之无文明亦非韬光埋彩之谓也日之在地中世上元不觉有日文王之在殷纣元不觉有文王此所以能蒙大难也利艰贞晦其明也内难而能正其志箕子以之当患难之时须艰守正道所以为晦其明圣人恐人错认晦其明之义以为和光同尘故又以内难而能正其志明之以见所谓艰贞者乃艰难而正志者也凡处患难昭昭若揭日月而行与夫随波同尘者皆不足道惟能正志然后可谓晦其明所谓素患难行乎患难者也彖言文王及箕子至于爻则独言箕子而不言文王何也盖箕子之行应六五一爻而已至于文王则一卦之全体皆文王之用也岂可以一爻指名之乎何以知之明夷为卦坤上离下离之在内即文王之内文明也坤之在外即文王之外柔顺也内文明而外柔顺以蒙大难是知明夷一卦全体皆文王之用也【易说】
　　象曰明入地中明夷君子以涖众用晦而明
　　伊川先生曰明所以照君子无所不照然用明之过则伤于察太察则尽事而无含之度故君子观明入地中之象于涖众也不极其明察而用晦然后能容物和众众亲而安是用晦乃所以为明也若自任其明无所不察则己不胜其忿疾而无寛厚含容【一作】之徳人情睽疑而不安失涖众之道适所以为不明也古之圣人设前旒屏树者不欲明之尽乎隠也【易传】
　　横渠先生曰不任察而不失其治也【易说】
　　山杨氏曰君子之涖众惟不用其明故能合天下而为明若察察而用明则蔽之者至矣【易说】白云郭氏曰离日也方其明出地上晋昼之时也及其日中照天下则为丰矣至于明入地中而后为明夷夷之为伤非毁其明也晦其明而己晦其明则有终明之道是以艰贞之君子所以能用晦而明也然日所以照临下土故君子之涖众者其象似之【易说】
　　汉上朱氏曰明夷者晋之反坤为众为晦离为明初九九三入而治之涖众也天下至众以明涖之则知有时而困人情不安用晦而明则亲疎小大无所不容众为我用此垂旒塞纩而明目达聪之道也【易传】
　　东莱吕氏曰明入地中明夷君子以涖众用晦而明此君子养明之道日至暮则入乎地人皆见其入于地而不知所以养其明故不有虞渊之入乌有谷之明故古人曰虽有千丈清不如一尺浑无其浑不足以养其清且如舜之时罪疑惟轻功疑惟重与其杀不辜宁失不经观此则舜之赏罚犹未尽明若汉宣帝信赏必罚截然无差则是舜不免于疑而宣帝乃能明察则谓宣帝贤于舜可也而后世论舜则以为圣人之盛宣帝乃杂霸之君其所以异必有所在矣学者须仔细玩味【易说】
　　初九明夷于飞垂其翼君子于行三日不食有攸往主人有言象曰君子于行义不食也
　　伊川先生曰初九明体而居明夷之初见伤之始也九阳明上升者也故取飞象昏暗在上伤阳之明使不得上进是于飞而伤其翼也翼见伤故垂朶凡小人之害君子害其所以行者君子于行三日不食君子明照见事之防虽始有见伤之端未显也君子则能见之矣故行去避之君子于行谓去其禄位而退藏也三日不食言困穷之极也事未显而处甚艰非见几之明不能也夫知几者君子之独见非众人所能识也故明夷之始其见伤未显而去之则世俗孰不疑怪故有所往适则主人有言也然君子不以世俗之见怪而迟疑其行也若俟众人尽识则伤己及而不能去矣此薛方所以为明而扬雄所以不获其去也或曰伤至于垂翼伤己明矣何得众人犹未识也曰初伤之始也云垂其翼谓伤其所以飞尔其事则未显也君子见几故亟去之世俗之人未能见也故异而非之如穆生之去楚申公白公且非之况世俗之人乎但讥其责小礼而不知穆生之去避胥靡之祸也当其言曰不去楚人将钳我于市虽二儒者亦以为过甚之言也又如袁闳于党事未起之前名徳之士方锋起而独潜身土室故人以为狂生卒免党锢之祸所往而人有言胡足怪也　君子遯藏而困穷义当然也惟义之当然故安处而无闷虽不食可也【并易传】
　　横渠先生曰进应于上为三所困故曰于飞垂翼君子避患当速势不与抗退而逺行不遑暇食静以自守非有所往之时也【易说】
　　蓝田吕氏曰初九明当升而反在下飞而垂翼之象也君子明者也明夷不明者也明与不明义与不义之分也不义者之食义者不受也明者所为不明者不信也故于行则三日不食有攸往则主人有言
　　山杨氏曰居明夷之初在下而未蒙难也其翔而后集卑以自牧而已不矫激以为髙也故曰明夷于飞垂其翼其去而违之则宜速矣故君子于行三日不食若孔子接淅而行是也然直道而事人则焉往而不三黜故有攸往主人有言【易说】白云郭氏曰卦之初爻皆有进无退而明夷之初圣人三释之其辞皆不能果于进者以明伤之时其义不可果于进而其势亦不得进也何谓三明夷于飞垂其翼一也君子于行三日不食二也有攸往主人有言三也且譬之鸟焉欲进则飞之疾而今言垂其翼者以明明伤之时义不可进也知义不可进而不进是为初九垂翼之道也此戒于未进之前也君子当斯时而欲有行是自取困穷之道象言义不食者君子于行义有不得禄食之象然则三日不食自取之也此言势不得进而自取困辱也苟不知义之不可进不知势之不得进而终欲有所往是以至于主人有言主人主我者也主人有言则难将作矣故圣人欲垂其翼于前不欲主人有言于后斯能用晦而明矣是以辨之于初也【易说】
　　汉上朱氏曰晋上九反而为明夷之初九离为鸟自上下下于飞也见伤而垂其翼者也柔为毛刚其翼也小人之害君子必害其所以行使不得进君子明足以见防故去位而行离为日之四歴三爻兑口在上三日不食也断之以义虽困穷饥饿而不悔故曰君子于行义不食也之四有攸往也巽东南方主人位兑口为有言君子所为众人固不识也方初九以正见伤于明夷之始其事隐而难见防而未着自常情观之岂不离世异俗乎此所以主人有言然君子不恤也义之当然纳履而行何往而不贫贱哉易传曰待其已显则无及矣此薛方所以为明而扬雄所以不获去也穆生之去楚二儒且非之况世俗之人乎故袁闳之于东汉亦以为狂也所往而人有言何足怪哉【易传】新安朱氏曰飞而垂翼见伤之象占者行而不食所如不合时义当然不得而避也【本义】
　　东莱吕氏曰初九乃明之初见伤之始也方小人道长亦未为君子之害而君子必见几而去正如鸟雀方飞为人所伤其翼虽垂亦未至于坠地君子于此时虽未至大伤便有所行盖君子见几而作才有小伤便去虽前有三日之至险亦不顾主人有言主人在朝之人凡去者为客则居者为主君子于行在朝必咎君子之轻动象曰义不食也义字不可不精看且好安恶佚君子小人同然君子弃富贵而就劳苦亦义不得不然耳义之在人如影随形义当去则去故不食乃义当然【易说】
　　六二明夷夷于左股用拯马壮吉象曰六二之吉顺以则也
　　伊川先生曰六二以至明之才得中正而体顺顺时自处处之至善也虽君子自处之善然当阴闇小人伤明之时亦不免为其所伤但君子自处有道故不能深相伤害终能违避之尔足者所以行也股在胫足之上于行之用为不甚切左又非便用者手足之用以右为便唯蹶张用左盖右立为本也夷于左股谓伤害其行而不甚切也虽然亦必自免有道拯用【一作其】壮健之马则获免之速而吉也君子为阴闇所伤其自处有道故其伤不甚自拯有道故获免之疾用拯之道不壮则被伤深矣故云马壮则吉也二以明居阴闇之下所谓吉者得免伤害而已非谓可以有为于斯时也　六二之得吉者以其顺处而有法则也则谓中正之道能顺而得中正所以处明伤之时而能保其吉也【并易传】
　　横渠先生曰与三同体三为六应故曰夷于左股居中履顺难不能及故曰用拯马壮吉马谓初九亦为己用故欲拯闇同【易说】
　　蓝田吕氏曰六二以隂柔居中在二阳之间不自明而赖物以为明不自行而赖物以为行顺物之则而不自用晦其明者也故曰夷于左股用拯马壮吉夷于左股则不能自行用拯斯难马壮乃吉也
　　山杨氏曰六二以至明之才当伤明之时惟其自处有道故虽伤也止于左股不至乎甚矣马健顺之物用拯马壮盖其自处之道言其中正而体顺不违乎则是以吉也【易说】
　　白云郭氏曰离之所以为明者以二也明夷之时初则以进为伤二则不进亦伤矣不用其明则其伤浅故有夷于左股之象虽伤于左股而有用拯之道用拯之道健顺则吉故言马壮吉马壮犹明夷于飞也顺以则者犹垂其翼也以是知明夷之道固不能一于明亦不可一于晦也六二以柔顺中正至明之才是以能顺时不违则以尽用拯之道而获吉也【易说】
