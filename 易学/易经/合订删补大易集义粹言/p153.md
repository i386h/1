<!-- { "loadSidebar": true } -->
　　伊川先生曰木上有火以木巽火也亨饪之象故为鼎君子观鼎之象以正位凝命鼎者法象之器其形端正其体安重取其端正之象则以正其位谓正其所居之位君子所处必正其小至于席不正不坐毋跛毋倚取其安重之象则以凝其命令安重其命令也凝聚止之义谓安重也今世俗有凝然之语以命令而言耳凡动为皆当安重也【易传】
　　横渠先生曰正始而取新莫先于正位而定命也【易说】蓝田吕氏曰正位凝命言所以新民以法度也皆不自用恭已正南面而已
　　白云郭氏曰鼎能革物而已君子法之何取于正位凝命哉究鼎之用上足以享上帝下足以养圣贤虽人君垂旒充耳而聪明无不及焉故君子正其位以凝命以成垂拱无为之治者如此【易说】汉上朱氏曰郑三月铸鼎士文伯曰火见郑其火乎火未出而作火以铸刑器周三月夏之正月也火以三月昏见于辰上故司爟以季春出火月令季春之月命工师令百工而金铁在焉则古者铸鼎以火出而作火矣辰东方木也火在木上其铸鼎之时乎兊干为金而又火在木上亦铸鼎之象也鼎有趾腹耳其位不可易故正位尊卑上下用之各有数故凝命离南面正位也巽为命九三独正凝命也定命之谓凝木火铸金巽风入之有凝之象正位凝命所以趋鼎之时【易传】
　　新安朱氏曰鼎重器也故有正位凝命之意凝犹至道不凝之凝传所谓协于上下以承天休者也【本义】　凝命恐伊川说得未然此言人君临朝也须端庄安重一似那鼎相似安在这里不动然后可以凝住那天之命如所谓协于上下以承天休【语録】
　　初六鼎颠趾利出否得妾以其子无咎象曰鼎颠趾未悖也利出否以从贵也
　　伊川先生曰六在鼎下趾之象也上应于四趾而向上颠之象也鼎覆则趾颠趾颠则覆其实矣非顺道也然有当颠之时谓倾出败恶以致洁取新则可也故颠趾利在于出否否恶也四近君大臣之位初下之人而相应乃上求于下下从其上也上能用下之善下能辅上之为可以成事功乃善道如鼎之颠趾有当颠之时未为悖理也得妾以其子无咎六隂而卑故为妾得妾谓得其人也若得良妾则能辅助其主使无过咎也子主也以其子致其主于无咎也六隂居下而卑巽从阳妾之象也以六上应四为颠趾而此义初六本无才徳可取故云得妾言得其人则如是也　鼎覆而趾颠悖道也然非必为悖者葢有倾出否恶之时也　去故而纳新泻恶而受美从贵之义也应于四上从于贵者也【并易传】
　　横渠先生曰柔牵于上必有义乃可鼎颠趾必出否妾从子贵必以有子乃不悖于义也【易说】
　　蓝田吕氏曰初六以一隂承二阳上强下弱者也上强下弱其势必颠故鼎颠趾也妾贱者也子贵者也君子以贱者进御不以为非正者以其子也取妾以子不以为非正者所谓舍其贱而从其贵犹鼎颠覆实未以为悖者所以出其否
　　白云郭氏曰趾下道也凡物之颠趾皆悖也惟鼎之用初必颠趾利于出败恶以致洁取新故在鼎独为未悖也妾下人也使妾有子悖也子足以奉祭祀承先祖亦未悖之道也是以无咎以从贵者否为贱而洁新为贵也【易说】
　　汉上朱氏曰初六在下体之下动而应足趾也干为首四来下初首在下颠也初往四成震为足颠趾也否者不善初不正否之象初四得正未悖也古者鼎足空洁鼎者颠趾出否则能致新虽曰颠倒于鼎之用未为悖乱也干为君兊为妾震为子妾不以正合以其有子故无咎无咎者正也妾奔女在女体之不善者秽也利出否者出秽纳新舍贱从贵而后得子也公羊谓妾以子贵非也贵贱之分岂可乱哉以君臣言之以贵而下人卑有时而逾尊矣得贱臣者茍利于宗庙社稷则或出于屠贩奴隷夷裔俘虏不问其素贱可也【易传】　又曰爻有一爻而取两象者丁寜重复而非繁也鼎之初六取颠趾出否又取得妾以其子皆喻得人【丛说】新安朱氏曰居鼎之下鼎趾之象也上应九四则颠矣然当卦初鼎未有实而旧有否恶之积焉因其颠而出之则为利矣得妾而因得其子亦由是也此爻之象如此而其占无咎葢因败以为功因贱以致贵也　鼎而颠趾悖道也而因可出否以从贵则未为悖也从贵谓应四亦为取新之意【本义】鼎颠趾利出否无咎或曰据此爻是凡事须用
　　与他飜转了却能致福曰不然只是偶然如此此本是不好底爻却因祸致福所谓不幸中幸葢鼎颠趾本是不好却因颠覆而倾出鼎中恶秽之物所以反得利而无咎非是故意欲飜转鼎趾而求利也　得妾以其子得妾是无要其重却在以其子处颠趾利出否伊川说是得妾以其子无咎彼谓子为王公在防之称者恐不然【并语録】
　　九二鼎有实我仇有疾不我能即吉象曰鼎有实慎所之也我仇有疾终无尤也
　　伊川先生曰二以刚实居中鼎中有实之象鼎之有实上出则为用二阳刚有济用之才与五相应上从六五之君则得正而其道可亨然与初宻比隂从阳者也九二居中而应中不至失正已虽自守彼必相求故戒能逺之使不来即我则吉也仇对也隂阳相对之物谓初也相从则非正而害义是有疾也二当以正自守使之不能来就已人能自守以正则不正不能【一有以字】就之矣所以吉也　鼎之有实乃人之有才业也当慎所趋向不慎所往则亦陷于非义二能不防于初而上从六五之正应乃是慎所之也　我仇有疾举上文也我仇对己者谓初也初比己而非正是有疾也既自守以正则彼不能即我所以终无过尤也【并易传】
　　横渠先生曰以阳居中故有实实而与物竞则所防多矣故所之不可不慎也我仇谓三也三为革为塞固已路而为患者也使其有疾而不能加我则美实可保而吉可致也然四亦恶三三常惧焉是有疾而无尤也【易说】
　　蓝田吕氏曰九二刚中不虚有加必盈五虽正应居二刚之闲为其所闲有疾者也九二不以有应为盈乃以彼不能应我为吉惧其盈以为尤也白云郭氏曰凡阳为实而隂为虚九二刚中故为有实明鼎之方用非虚鼎也仇为我之害者也虚则方有容故害我者不来实则盈满之时故害我者必至必使我仇不我能即然后吉此圣人持满之戒也古之人爵髙禄厚不免凶祸者多矣皆仇能即之故也仇非一也既满而仇人则人为仇既满而骄则骄为仇既满而贪则贪为仇凡能害我者无彼无此皆仇也是以古之君子慎之欹器之戒以虚则欹中则正满则覆九二之仇不我能即者用中故也象言慎所之者方是时尤当慎其所之也之怨耦之骄之贪皆所之也有所之则有所致鼎既有实何致之有是求益也盈而求益损之道也故害且至焉是以君子慎之也我仇有疾终无尤者仇虽有害我之理然我能用中则仇自病之而不我能即故终吉而无尤矣【易说】
　　汉上朱氏曰阳为实九二刚实得中其可为鼎用二之五鼎有实也怨耦曰仇子夏曰仇谓四也九二九四匹敌也九二据初九四比五二四失其应故相与为仇四近君与我为仇二之五其可不慎所之乎二动成艮艮止也欲动而止慎之象九居四阳失位仇有疾也我仇有疾不能之初则不能即我二之五鼎得实而吉不防其实终无尤也四兊为口尤之者也二往兊毁故终无尤也【易传】　又曰我仇有疾王弼以六五为九二仇伊川以初六为九二仇郑虞以九四为九二仇案先儒说我据四之应四承我之应故曰我仇四为毁折之象故曰有疾而子夏传亦曰四以近权恶我専任四之覆餗正无几矣岂辄谋我哉怨耦曰仇当以四为仇【丛说】
　　新安朱氏曰以刚居中鼎有实之象也我仇谓初隂阳相求而非正则相陷于恶而为仇矣二能以刚中自守则初虽近不能以就之是以其象如此而其占为如是则吉也有实而不谨其所往则为仇所即而陷于恶矣【本义】
　　九三鼎耳革其行塞雉膏不食方雨亏悔终吉象曰鼎耳革失其义也
　　伊川先生曰鼎耳六五也为鼎之主三以阳居巽之上刚而能巽其才足以济务然与五非应而不同五中而非正三正而非中不同也未得于君者也不得于君则其道何由而行革变革为【一作谓】异也三与五异而不合也其行塞不能亨也不合于君则不得其任无以施其用膏甘美之物象禄位雉指五也有文明之徳故谓之雉三有才用而不得六五之禄位是不得雉膏食之也君子蕴其徳乆而必彰守其道其终必亨五有聪明之象而三终上进之物隂阳交畅则雨方雨且将雨也言五与三方将和合亏悔终吉【一无此二字】谓不足之悔【一再有不足之悔字】终当获吉也三懐才而不偶故有不足之悔然其有阳刚之徳上聪明而下巽正终必相得故吉也三虽不中以巽体故无过刚之失若过刚则岂能吉　始与鼎耳革异者失其相求之义也与五非应失求合之道也不中非同志之象也是以其行塞而不通然上明而下才终必和合故方雨而吉也【并易传】
　　横渠先生曰耳革行塞处二阳之闲上下俱实也上下革塞则虽有美实而不见取若二使应五四使应初则其悔可亏故曰方雨亏悔能终不固塞其路则吉可召也革塞之则失其义矣以阳居阳承乘皆刚悔也有九四之革其行不得上通皆鼎耳之失义也【易说】
　　白云郭氏曰鼎以虚中故能受耳以虚中所以纳九三居下体之上有鼎耳之象以阳居阳其实甚矣不能虚中以待是所以鼎道革而其行塞也凡物之行以足独鼎待故以耳耳实则其行塞其行塞则不为用虽有雉膏乌得而食之雉文明之物也离之象也膏禄食也上有文明之君至美之禄其行既塞不可得而食也必待隂阳之和然后亏悔而终吉矣岂髙明柔克之戒乎失其义者失鼎耳虚中之义也【易说】
　　汉上朱氏曰三动成离坎坎为耳鼎耳也三应上九也耳虚受则举鼎而行九三当刚柔相应之时刚正自守以动为不正且有悔故上来之三而不受是鼎耳距所以行鼎者塞絶而不亨矣离兊革之象鼎耳革失其为鼎耳之义也其能成亨饪之功乎离为雉兊泽为膏雉膏食之美者兊口在上不食也九三自守虽有美而不食五安知其防哉夫君子不为已甚与其独善其身曷若兼善天下然刚正自守人必有知者上感而动坎水上兊泽流方雨而其悔亏矣坎变兊兊为毁亏悔也始不正而正终吉也【易传】
　　新安朱氏曰以阳居鼎腹之中本有美实者也然以过刚失中越五应上又居下之极为变革之时故为鼎耳方革而不可举移虽承上卦文明之腴有雉膏之美而不得以为人之食然以阳居阳为得其正茍能自守则隂阳将和而失其悔矣占者如是则初虽不利而终得吉也【本义】　问九三鼎耳革是如何先生曰他与五不相应五是鼎耳鼎无耳则移动不得革是变换之义他在上下之闲与五不相当是鼎耳变革了不可举移虽有雉膏而不食此是阳爻隂阳终必和故有方雨之吉【语録】
