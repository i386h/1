<!-- { "loadSidebar": true } -->
　　广汉张氏曰圣人之于易觉之于心悟之于性神而明之黙而成之见天下之赜见天下之动抑何待于俯仰以观逺近以取哉盖圣人以作易之法传诸天下后世亦其有循而体自然乎仰则观象于天如观其日月星辰虹霓云雾皆取其自然之象也俯则观法于地如观其江河山岳草木鱼虫皆取其自然之法也观鸟兽之文如鸿之仪如虎之炳是也观其植物之文则【阙】　之理从可知矣观地之宜如邱园之物产如坎窞之幽晦则四时之气从可知矣近取诸身则干为首坤为腹之类是也逺取诸物则干为马坤为牛之类是也于是始作八卦以通神明之徳以类万物之情者乎【易説】白云郭氏曰易之道道之大全也有古以来圣人用之未尝絶也自庖牺画而有卦文王重而有书于是斯道明矣故始言易始于庖牺者盖言因易之书而后其道明也故系辞论卦亦以庖牺为始然圣人必观天下之象而后画卦故庖牺观象于天观法于地观鸟兽之文与地之宜细大无不察也近则取诸身逺则取诸物内外无不取也如此而后能画卦八卦既成则神明之徳于是乎通万物之情于是乎类所谓通于天地应于物类者也前乎庖牺未之有也故言始作八卦然为天地雷风山泽水火者皆法象于天地也动物之属马牛鸡雉皆鸟兽之文也植物之属木果竹苇反生果蓏皆地之宜也为首为腹寡髪广颡心病耳痛取诸身也自身之外皆取诸物也【易説】
　　汉上朱氏曰自此以下明备物致用立成器以为天下利者无非有取于易皆仁也曰王天下者明守位也所谓崇髙莫大乎富贵也鸟兽之文即天文太曰察龙虎之文观鸟龟之理举鸟兽则龟见矣仰观龙虎鸟龟之文其形成于地俯观山川原隰之宜其象见于天凡在地者皆法天者也近取诸身则八卦具于百骸而身无非物逺取诸物则八卦具于万物而物无非我故神明之徳虽异而可通万物之情虽众而可类其道至于一以贯之此庖牺氏所以作易一者何仁也【易传】
　　新安朱氏曰王昭素曰与地之间诸本多有天字俯仰逺近所取不一然不过以验隂阳消息两端而已神明之徳如健顺动止之性万物之情如雷风山泽之象【本义】　观鸟兽之文与地之宜近取身逺取物仰观天俯察地只是一个隂阳圣人看这许多般事物都不出隂阳两字便是河图洛书也则是隂阳粗説时即是竒耦圣人却看见这个上面都有那隂阳底道理故説道读易不可恁逼桚他欧公只是执定那仰观俯察之説便与河图相碍遂至不信他　伏羲观鸟兽之文与地之宜那时未有文字只是仰观俯察而已想得圣人心细虽以鸟兽羽毛之微也尽察得有隂阳今人心粗如何察得或曰伊川见兎曰察此亦可以画卦便是此义曰就是这一端上亦可以见凡草木禽兽无不有隂阳鲤鱼脊上有三十六鳞【隂数】龙脊上有八十一鳞【阳数】龙不曾见鲤鱼必有之又龟背上文中间一簇成五段文两邉各挿四段共成八段于八段之外两边周围共有二十四段中间五段者五行也两邉挿八段者八卦也周围二十四段者二十四气也个个如此又如草木之有雌雄银杏桐楮牝牡麻竹之类皆然又树木向阳处则坚实其背隂处必虚软男生必伏女生必偃其死于水也亦然盖男阳气在背女阳气在腹也　以通神明之徳以类万物之情尽于八卦而震巽坎离艮兊又摠于乾坤曰动曰陷曰止皆健底意思曰入曰丽曰悦皆顺底意思圣人下此八字极状得八卦性情尽　圣人作易之初盖是仰观俯察见得盈乎天地之间无非一隂一阳之理有是理则有是象有是象则其数便自在这里非特河图洛书然也盖所为数者祗是气之分限节度处得阳必竒得隂必耦凡物皆然而图书为特巧而着耳于是圣人因之而画卦其始也只是画一竒以象阳画一偶以象隂而已但才有两则便有四才有四则便有八又而再倍之便是十六盖自其无眹之中而无穷之数已具不待安排而其势有不容己者【并语録】
　　作结绳而为网罟以佃以渔盖取诸离
　　伊川先生曰圣人制器不待见卦而后知象以众人由之而不能知之故因卦以示之耳【经说　已上一条补】横渠先生曰柔附于物饮血茹毛之教古所先有【易説】广汉张氏曰上古之时禽兽多而人民少兽蹄鸟迹之道交于中国故庖牺氏为之网罟以教民佃渔者非徒使民知鲜食之利抑亦去其害而俾民得安其居也盖取诸离者夫离以一隂而丽乎二阳之间鸟兽之丽于网鱼鼈之丽于罟其义其画皆可得而推者乎【易説】
　　白云郭氏曰自以类万物之情也上言包牺所以画八卦自作结绳之下言取诸离之义八卦者道之大全也作之所以明道于万世也离者道之一也圣人遭时用道以利天下趣时者也圣人不能独尽天下之时故亦不能尽用天下之道是以明大全之道于方来而其遭时所立不过一二而已故明与不明系乎圣人而用与不用又系乎时焉虽圣人不能必也包牺之时未有牺牲故作结绳为网罟以佃以渔而已当时之人知为网罟佃渔不知有所取也孔子以易道观之然后知是道有取于离故曰盖取诸离离丽也网罟丽道也然包牺始作八卦所谓系乎圣人者也作结绳而为网罟所谓系乎时者也此圣人道与时之辩也【易説】汉上朱氏曰上古茹毛饮血故教之以佃渔盖取诸重离巽绳离目网目谓之罟两目相连结绳为之网罟也离为雉佃也兑巽为鱼渔也观此则伏羲画八卦因而重之明矣【易説】　网举纲纪通言之罟止言其纪而已传言断罟又言罟目是也巽为绳变为离为目结绳为目罟也重目为纲自二爻至四爻有巽体巽为鱼多白眼也自三至五有兑体兊为泽网罟入泽而鱼丽之以渔也离为雉以佃也观乎此包牺氏既重六爻矣【丛説】
　　新安朱氏曰两目相承而物丽焉【本义】
　　庖牺氏没神农氏作斵木为耜揉木为耒耒耨之利以教天下盖取诸益
　　横渠先生曰天施地生损上益下播种次之【易説】广汉张氏曰夫天产之物食之所以生精地产之物食之所以生气民之初生搏裂禽兽茹毛饮血非徒暴殄天物而乱之风滋炽圣人忧之故为耒耜以教稼穯而地产所以养其气也盖耒耜之利所以取诸益者下震为动上巽为入农人所以深耕易耨发土膏而成五谷其致用在耒耜所以获其益也【易説】
　　白云郭氏曰包牺有牺牲而未粒食炎帝氏为耒耨之利以教天下故号曰神农然则粒食自神农始也取诸益者益以重巽震二木成卦故有斵木为耜揉木为耒之象而其彖则曰木道乃行粒食木类也耒耨木教也故言取诸益然则益以益下为道又有天施地生其益无方之义耒耨之利是亦益下之道也亦其益无方之道也皆备益之三义【易说】
　　汉上朱氏曰神农氏时民厌鲜食而食草木之实圣人因是以达其不忍之心故教以耒耜之利盖取诸益益否干之初也干金斲巽木斲木也四之三成坎坎为揉之义初成震揉木也入坤土而巽于前斲木为耜也动于后揉木为耒也耒耜之利其益无方矣【易传】
　　新安朱氏曰二体皆木上入下动天下之益莫大于此【本义】　盖取诸益等盖字乃模様是恁地盖字便是一个半闲半界底字【语録】
　　日中为市致天下之民聚天下之货交易而退各得其所盖取诸噬嗑
　　横渠先生曰聚而通交相有无次之【易说】
　　广汉张氏曰山居者足于鸟兽而不知水之所生水居者足于鱼鼈而不知山之所产故物货贸迁以其所有易其所无者日中为市致天下之民则逺近可以辐辏交易而退各得其所则出入可以相友必取诸噬嗑者盖噬嗑成卦离上而震下离明乎上万物皆相见为市之时也震动乎下除物之间无所不合交易而退各得其所也【易说】
　　白云郭氏曰古之圣人所以利天下者非用其私智皆有取于易此圣人洗心之道也为市以合民取诸噬嗑者嗑合也凡合之道皆本于噬嗑此言致天下之民聚天下之货是又合之大者故曰取诸噬嗑也方神农时有八卦而已文王未重未有益与噬嗑也而此言取诸益取诸噬嗑者盖六十四卦之画象虽始于文王而六十四卦之道未尝无也百世之下独有孔子能追明其道若曰耒耜之教虽始于神农考其所取盖益道也为市合民亦虽始于神农考其所取盖噬嗑之道也于是而为言曰盖取诸益盖取诸噬嗑以明虽未有易之时而自古圣人所用之道亦不过六十四者而已天下之道不能外是所谓百世圣人而不惑者也是道固有久矣文王知而重之为书故曰因而重之由孔子之辞则知文王之所作者易之书其非文王之所作者易之道也以书言之神农之时未有益与噬嗑也以道言之神农之时盖有益与噬嗑也先儒惑于二卦故谓神农重易误矣涣随诸卦皆同【易说】
　　汉上朱氏曰是时民甘其食美其服至死不相往来故教之以交易盖取诸噬嗑噬嗑否五之初也离日在上为日中坤众在下为市众为民离有伏兊为蠃贝坤往之干致天下之民聚天下之货也以坤交干交易也干五退初而得位各得其所也佃渔不言利于耒耜言利佃渔非圣人本心也佃有猛虎之害渔有蛟龙之害不若耒耜之利为市不言利者聚天下之货利在其中矣【易传】
　　新安朱氏曰日中为市上明而下动又借噬为市嗑为合也【本义】
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利
　　明道先生曰识变知化为难古今风气不同故器用亦异是以圣人通其变使民不倦各随其时而已矣后世虽有作者虞帝为不可及已盖当是时风气未开而虞帝之徳又如此故后世莫可及也若三代之治后世决可复不以三代为治者终茍道也【刘绚师训】横渠先生曰鸿荒之世食足而用未备尧舜而下通其变而教之也神而化之使不知所以然运之无形以通其变不类革之使民宜之也　立法须是过人者乃能之若常人安能立法凡变法须是通通其变使民不倦岂有圣人变法而不通也【并易说】
　　广平游氏曰圣人稽古之礼不过三王而师古之道上及五帝若通其变使民不倦神而化之使民宜之虽百世圣人不能易也【中庸解】
　　龟山杨氏曰或问邵尧夫云谁信画前元有易自从删后更无诗画前有易何以见曰画前有易其理甚微然即用夫子之已发明者言之未有画前盖可见也如云神农氏之耒耜盖取诸益日中为市盖取诸噬嗑黄帝尧舜之舟楫盖取诸涣服牛乘马盖取诸随益噬嗑涣随重卦也当神农黄帝尧舜之时重卦未画此理已具圣人有以见天下之赜故通变以宜民而易之道得矣然则非画前元有易乎【京师语録】
