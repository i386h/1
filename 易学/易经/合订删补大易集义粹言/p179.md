<!-- { "loadSidebar": true } -->
　　伊川先生曰九三当既济之时以刚居刚用刚之至也既济而用刚如是乃髙宗伐方之事髙宗必商之髙宗天下之事既济而逺伐暴乱也威武可及而以救民为心乃王者之事也惟圣贤之君则可若骋威武忿不服贪土地则残民肆欲也故戒不可用小人小人为之则以贪忿私意也非贪忿则莫肯为也三年克之见其劳惫之甚圣人因九三当既济而用刚此义以示人为法为诫岂浅见所能及也　言惫以见其事之至难在髙宗为之则可无髙宗之心则贪忿以殃【一作残】民也【并易传】
　　横渠先生曰上六险而应此处卦之末济以终乱者也故以比方无三以阳居阳文明而正故用师虽久困而必克小人用之取亡之道也【易说】
　　蓝田吕氏曰九三既济之时以阳当位备文明之徳宜伐闇者也方幽闇之国髙宗有九三之徳者也居斯时也必如髙宗然后可以伐方犹至三年惫而后克之是虽以明伐闇不可易也小人勿用必乱邦也
　　白云郭氏曰髙宗中兴之贤君也方至逺之伐也髙宗之中兴其为政事岂伐逺方而已哉故知方之伐在髙宗为小事也小事犹克之以见小者亦亨也犹有三年之惫者既济之难未至大亨也髙宗中兴所谓既济之大亨矣方小事犹且小人勿用则大者可知此其所以中兴欤九三当既济方兴之时故有髙宗之象【易说】
　　汉上朱氏曰坤为为方五坎为险帝系有方氏方盖国名小国于既济之时恃险不来九五离体有戈兵用九三往伐之坤为年自四数之歴三爻三之上成巽巽为入入其险也上之三成坤顺也既入其险方来顺三年克之也克难辞也九三刚正君子也上六之三柔而不正小人也髙宗中兴之贤君伐方氏之小国歴时之久至于三年而后克之其力亦惫矣况用小人乎坎为劳重坎惫也小人非贪欲不为其祸至于残民肆欲遂丧其邦故戒以小人勿用爻言勿用小人象曰惫者圣人虑后世勤兵于逺托髙宗久伐以济其欲劳民动众三年克之虽髙宗行之亦惫也【易传】新安朱氏曰既济之时以刚居刚髙宗伐方之象也三年克之言其久而后克戒占者不可轻动之意小人勿用占法与师上六同【本义】　髙宗伐方疑是髙宗旧日占得此爻故圣人引之以证此爻之吉凶又曰汉去古未逺想见卜筮之书皆存如文帝之占大横庚庚都似左传时人说话又曰夏启以光想亦是夏启曾占得此卦　问三年克之惫也此言用兵是不得已以髙宗之贤三年而克方亦不胜其惫矣先生曰言兵不可轻用也凡爻中言人者必是其人尝占得此卦【并语录】
　　六四繻有衣袽终日戒象曰终日戒有所疑也
　　伊川先生曰四在济卦而水体故取舟为义四近君之位当其任者也当既济之时以防患虑变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也不言吉方免于患也既济之时免患则足矣岂复有加也　终日戒惧常疑患之将至也虑既济之时当畏慎如是也【并易传】
　　蓝田吕氏曰六二六四皆处二阳之间皆有正应不私近比近不相得交来侵之二以居中履正不以丧茀易其志卒得其所丧四居多惧之地备衣袽以防舟之漏终日戒而不敢弛二不以己侵而改其操四疑其将侵而谨其备也
　　白云郭氏曰既济思患豫防而六四又为多惧之地近君居险是以有繻有衣袽之戒袽敝衣也说文谓繻为绘采盖其意以谓勿以新绘而忘敝袽亦犹勿以既济而遂忘未济之难也终日者言无怠时也有所疑者虽未有患以多惧而豫防之也【易说】
　　汉上朱氏曰四坎水也初之四成巽巽木在水上舟之象四未交初巽毁坎见舟漏也四坤为裳襦裳也初干为衣艮为手袽塞也离日在下终日也兊为口戒也巽为不果疑也六四近君而正明于防患资初九之贤弥缝九五之阙终日相戒如奉漏舟不惟自竭而初九助之如有裳及衣袽塞其漏茍可以豫防者无不为斯能济乎重险矣制治保邦之道患至而后虑之无及己心有所疑知祸乱之源必先事而塞之乃保既济之道故曰终日戒有所疑也易传曰不言吉者方免于患也既济之时免患足矣无复有加矣【易传】
　　新安朱氏曰既济之时以柔居柔能豫备而戒惧者也故其象如此程子曰繻当作濡衣袽所以塞舟之罅漏【本义】　六四以柔居柔能虑患豫防盖是心低小底人便能虑事柔善底人心不麤虑事细宻刚果之人心麤不解如此【语录】
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　伊川先生曰五中实孚也二虚中诚也故皆取祭祀为义东邻阳也谓五西邻隂也谓二杀牛盛祭也禴薄祭也盛不如薄者时不同也二五皆有孚诚中正之徳二在济下尚有进也故受福五处济极无所进矣以至诚中正守之茍未至于反耳理无极而终不反者也已至于极虽善处无如之何矣故爻象惟言其时也　五之才徳非不善不如二之时也二在下有进之时故中正而孚则其吉大来所谓受福也吉大来者在既济之时为大来也亨小初吉是也【并易传】横渠先生曰东邻上六也西邻六四也过于济厚也防于中时也祭而合礼虽薄受福九五既济之主举上与下其义之得不言而着也【易説】
　　蓝田吕氏曰九五刚中居尊既济之主也保既济者不恃其全盛而恃其克诚物备而诚不至不如诚至而物不备故诚信可以感鬼神而不能保其邦家者未之有也
　　白云郭氏曰大难既济为之君者何所事焉惟祭祀为先耳与萃涣二卦王假有庙同意牛祭祭之盛者也禴祭祭之薄者也祭之盛者非无诚也然以物为主祭之薄者非无物也然以诚为主物过于诚则物胜诚而诚日以衰诚过于物则诚胜物而诚日以着鬼神惟诚而后通物亦因诚而可荐则祭祀之道诚在所先而物在所后明矣是以东邻杀牛不如西邻之禴祭实受其福也象言西邻之时葢君子诚之为贵方既济之初未能备物为亨是得其时也吉大来者既济亨矣其吉方兴而未艾是犹天保之诗言吉蠲为饎是用孝亨禴祠烝尝于公先王其卒章言如月之恒如日之升如南山之夀不骞不崩如松栢之茂无不尔或承谓之大来者如此伊川曰东邻阳也谓五西邻隂也谓二也【易説】
　　汉上朱氏曰泰震为东兊为西三四邻也兊为刑杀坤为牛坎为血离为夏震为声上为宗庙九二之五有长子奉祀东邻杀牛西邻禴祭之象杀牛盛祭也禴尚声薄祭也盛不如薄者时也二五均有中正之徳然二未济有进也九自五来二以虚受故曰实受其福正吉阳为大吉大来也五既济无所进也盈则当虚故曰不如西邻之禴祭也理无极而不反者既济极矣时已往矣五以中正守之能未至于反而已易传曰至于极则虽善处无如之何矣【易传】　又曰伊川解既济九五曰中实孚也与虞氏孚实之象同又曰中虚诚也与郭璞筮得中孚之需曰虚中象道若虚舟同也【丛説】
　　新安朱氏曰东阳西隂言九五居尊而时已过不如六二之在下而始得时也又当文王与纣之事故其象占如此彖辞初吉终乱亦此意也【本义】
　　上六濡其首厉象曰濡其首厉何可乆也
　　伊川先生曰既济之极固不安而危也又隂柔处之而在险体之上坎为水济亦取水义故言其穷至于濡首危可知也既济之终而小人处之其败壊可立而待也　既济之穷危至于濡首其能长乆乎【并易传】白云郭氏曰上六处既济之极当终止之乱是以有濡首之危非可乆于既济之道也既济之极难之始而未深也故但濡首而已惟圣人通其变而不至于极则无是危矣【易説】
　　汉上朱氏曰上既济之极以刚处之犹恐其反六安其位而不变必有颠陨防溺之患上反三干为首濡于坎水之中济而至于水濡其首尾极矣济之穷也其可长乎巽为长易传曰既济之终小人处之其败可立而须也【易传】
　　新安朱氏曰既济之极险体之上而以隂柔处之为狐涉水而濡其首之象占者不戒危之道也【本义】问既济上三爻皆渐渐不好去葢出明而入险
　　四有衣袽之象曰有所疑也便不是好防端倪自此已露五杀牛则已自过盛上濡首则极而乱矣不知如何先生曰然时运到那时过了康节所谓饮酒酩酊开花离披时节所以有这様不好底意思出来【语録】




　　合订删补大易集义粹言卷六十七
　　钦定四库全书
　　合订删补大易集义粹言卷六十八
　　头等侍卫纳喇性徳编
　　【坎下离上】
　　伊川先生曰未济序卦物不可穷也故受之以未济终焉既济矣物之穷也物穷而不变则无不已之理易者变易而不穷也故既济之后受之以未济而终焉未济则未穷也未穷则有生生之义为卦离上坎下火在水上不相为用故为未济【易传】　先生过成都坐于所馆之堂读易有造桶者前视之指未济卦问焉先生曰何也曰三阳皆失位先生异之问其姓与居则失之矣易传曰闻之成都隠者【酉室所闲云田夫释耒者悮○时氏拾遗】
　　未济亨小狐汔济濡其尾无攸利
　　伊川先生曰未济之时有亨之理而卦才复有致亨之道惟在慎处狐能度水濡尾则不能济其老者多疑畏故履冰而听惧其陷也小者则未能畏慎故勇于济汔当为仡壮勇之状书曰仡仡勇夫小狐果于济则濡其尾而不能济也未济之时求济之道当至慎则能亨若如小狐之果则不能济也既不能济无所利矣【易传】
　　白云郭氏曰易六十四卦终于既济未济者凡人事之终始惟曰济与不济而已故以是二卦终焉先既济而后未济者犹泰之与否也泰极则否既济穷则未济天道人事莫不然也圣人之为戒深矣既济曰亨未济亦白亨者既济之亨已然之亨也未济之亨将然之亨也既济言濡其尾而未济亦言濡其尾者既济之濡其尾以曳轮既济而濡尾也未济之濡其尾以小狐防济而濡尾也夫济难大人之事岂狐疑小人之所能哉宜其濡尾而无攸利此其所以为未济也防济而濡尾不防其生亦幸矣何所利乎若夫飞龙在天大人之造何难不济是以有不言所利之大【易説】新安朱氏曰未济事未成之时也水火不交不相为用卦之六爻皆失其位故为未济汔防也防济而濡尾犹未济也占者如此何所利哉【本义】　未济取狐为象上象头下象尾【语録】
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　伊川先生曰以卦才言也所以能亨者以柔得中也五以柔居尊位居刚而应刚得柔之中也刚柔得中处未济之时可以亨也　小狐汔济据二而言也二以刚阳居险中将济者也又上应于五险非可安之地五有当从之理故果于济如小狐也既果于济故有濡尾之患未能出于险中也　其进鋭者其退速始虽勇于济不能继续而终之无所往而利也　虽隂阳不当位然刚柔皆相应当未济而有与若能重慎则有可济之理二以汔济故濡尾也卦之诸爻皆不得位故为未济杂卦云未济男之穷也谓三阳皆失位也斯义也闻之成都隠者【并易传】
　　蓝田吕氏曰未济有为而未有功也
　　白云郭氏曰未济知其亨者以六五柔中知其有济是以亨也小狐防济未能出险之中故濡其尾无攸利未能终其济也有始有卒者其唯圣人乎是以续终之事固非狐疑小人之所能也六爻虽不当位而刚柔皆相应虽处已有失然亦未尝失于人故得人之助是以有终亨之象而小狐之济亦止于无攸利而已不然则防及之矣【易説】
