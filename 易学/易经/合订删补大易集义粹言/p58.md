<!-- { "loadSidebar": true } -->
　　白云郭氏曰六四以柔顺之德兼四益之道天地人鬼何所不利哉故曰无不利然四有近君之权能防而不有以尊劳谦之臣可谓得谦之道者矣合谦之道而无过焉故曰不违则也观帝尧曰汝能庸命巽朕位岳曰否德忝帝位有鳏在下曰虞舜若四岳者可谓防谦矣伊川曰防如手之防也【易説】
　　汉上朱氏曰六四坤体柔顺而正上以奉六五之君下以下九三劳谦之臣上下皆得其宜故曰无不利防谦艮为手止也震起也手止而复起有挥散之象六四挥散其谦之道布于上下防谦也所以奉上下下无不利者非事是君为容悦也非持禄养交也不违其则而已人之大伦天下之正理也理之所至天地万物之所不能违故谓之则不违其则无往而不得其宜则无不利矣子夏曰防谦化谦也言上下化其谦也京房曰上下皆通曰挥谦是也谓三防之四化之误矣【易传】
　　新安朱氏曰柔而得正上而能下其占无不利矣然居九三之上故戒以更当发防其谦以示不敢自安之意也不违则言不为过【本义】　防谦言发防其谦盖四是隂位又在上卦之下九三之上所以更当发防其谦不违法则　防谦是合如此不是过分事故某解其象云言不为过不违则是不违法则【语録】
　　东莱吕氏曰六四无不利防谦圣人作易只是教人处事且如今人方在难处之地而人教之以处之之道其幸如何四当大臣之位上有谦顺之君下有劳谦之臣而已居其上须有处之之道如防谦乃可如汉之杨敞车千秋当霍光上官事惟听光所为却不足以当之盖敞千秋乃无能而已【易说】又曰杨敞车千秋之流不足以当之【己丑课程】
　　六五不富以其邻利用侵伐无不利象曰利用侵伐征不服也
　　伊川先生曰富者众之所归唯财为能聚人五以君位之尊而执谦顺以接于下众所归也故不以富而能有其邻也邻近也不富而得人之亲也为人君而持谦顺天下所归心也然君道不可专尚谦柔必须威武相济然后能懐服天下故利用行侵伐也威德并着然后尽君道之宜而无所不利也盖五之谦柔当防于过故发此义　征其文德谦巽所不能服者也文德所不能服而不用威武何以平治天下非人君之中道谦之过也【并易传】
　　蓝田吕氏曰六五以柔中居尊位其体又顺不以威武临天下者也然至于侵伐者得道者多助廹而后动不得已而后起故所征皆服也造攻自鸣条朕载自毫其迫而不得已可知矣
　　山杨氏曰六五柔得尊位大中处谦之时以谦接下者也谦德之光而人之从之也轻故能不富以其邻不富言以德而不以利合也夫侵伐先王不得已而用之非治世之利也然人君执谦以涖下不富而以其邻宜无不从矣而犹有不服者焉纵而不治则乱羣必矣故利用侵伐征不服也以侵伐为利惟谦之时为然【易说】
　　兼山郭氏曰六五尊位大中而谦以处之德盛礼恭统和天人而无间者也孟子曰得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣不富以其邻利用侵伐无不利其理如是也孔子曰利用侵伐征不服也犹曰不服而后征盖无不服无征可也六五全德之爻故戒之其详如此益赞于禹曰惟德动天无逺弗届满招损谦受益时乃天道其斯之谓欤【易说】
　　白云郭氏曰先人曰孟子有言得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣雍曰谦之为卦五隂一阳隂虚之象以乾坤之策言之亦已耗矣故为不富不富非足也与泰之六四同义而六五尊位大中谦以居之德盛礼恭之主是以为众所归而能有其邻也以其邻故多助多助则战必胜故利用侵伐也征不服者盖有不服则征无不服则勿征也昔禹之徂征苗民逆命益赞于禹曰惟德动天无逺弗届满招损谦受益时乃天道盖谦以德为主有谦之德则无不利其于侵伐用与不用在上之人耳非必于用师也六五坤道不足而不富故容有不服之征九三阳道有余而有终故万民无不服也【易説】
　　汉上朱氏曰阳实富也隂虚贫也邻谓四与上也以用也能左右之也富而能以其邻者常也不富而能以其邻者以六五处尊位而谦虚也能以其邻则能得众得众故利用侵伐无不利五动成离坎上与四变有弓矢甲胄之象以其邻也动之二入坎险侵伐也征者上伐下以正而行也司马法曰负固不服则征之圣人虑后世观此爻有干戈妄动不省厥躬者故发之曰征不服也六五谦虚六二恃险不应乃可以侵伐禹征有苗是也若我不谦虚彼不肯服自其宜也【易传】
　　新安朱氏曰以柔居尊在上而能谦者也故为不富而能以其邻之象盖从之者众矣犹有未服者则利以征之而于他事亦无不利人有是德则如其占也【本义】　富以其邻言以富厚之力而能用其邻不富以其邻言不待富厚之力而能用其邻【语録】东莱吕氏曰六五利用侵伐须先有不富以其邻盖我处人既尽而犹有不服方可用侵伐【易説】
　　上六鸣谦利用行师征邑国象曰鸣谦志未得也可用行师征邑国也
　　伊川先生曰六以柔处柔顺之极又处谦之极极乎谦者也以极谦而反居髙未得遂其谦之志故至发于声音又柔处谦之极亦必见于声色故曰鸣谦虽居无位之地非任天下之事然人之行已必须刚柔相济上谦之极也至于太甚则反为过矣故利在以刚武自治邑国己之私有行师谓用刚武征邑国谓自治其私　谦极而居上欲谦之志未得故不胜其切至于鸣也虽不当位谦既过极宜以刚武自治其私故云利用行师征邑国也【并易传】　上六鸣谦乃有求者也有求之小止于征国邑而已故曰志未得也【罗氏拾遗】
　　横渠先生曰下应于三其迹显闻故曰鸣谦最上用谦为众所服故利用行师然声鸣其谦必志有求焉非如六二之正也三止于下如邑国之未賔也一云鸣谦则师有名【易说】
　　蓝田吕氏曰上六以柔居最上之位与六二同德其声皆可以逺闻然二居艮体之中正而得中中心得上居坤体之末至顺而无位可以小有为不可以大得志
　　山杨氏曰上六处谦之极过乎谦者也在一卦之外髙而无民虽鸣而天下无应之者与鸣鹤在隂异矣故曰志未得也然君子行有不得则反求诸己故曰利用行师征邑国也邑国私于己者也征邑国自治也不用刚克而能胜己之私者未之有也故利用行师征邑国【易说】
　　白云郭氏曰上六之鸣异乎六二之鸣也六二之鸣非有求于应而欲人之闻之也其声之自闻而人自应之也所谓声无逺而弗闻行无隐而弗彰者也上与三为应也有应而鸣以声感三也九三止而不求又且为众隂之主而无私焉此上六所以志未得也终以其应而有助故可用行师征邑国而已邑国小也非无不利之师也可者仅辞也谦道本亨六爻无凶咎悔吝危厉之变以此知德盛礼恭之事天地人鬼无不宜者矣然谦之为德非有挟泰山超北海之难能而人每患其不能行者此君子小人所以分也故卦皆以君子为言君子无大过人者特能行之耳【易说】
　　汉上朱氏曰六五征不服上六又曰征邑国者征邑国非侵伐也克己之谓也君子自克人欲尽而天理得则诚诚则化物无不应有不应焉诚未至也上六极谦至柔九三当应止于下而不来故鸣隂阳相求天地万物之情坤为牛应三震有鸣之象故曰鸣谦鸣而求应志未得也然则如之何反求诸己而已其在胜己之私乎克己则无我物我一则物亦以诚应之矣坤在诸侯位为国在大夫位为邑上至二体师上以正行之三征也三之上坎险平征邑国也故曰可用行师征邑国也易传曰邑国己之私有也征邑国谓自治其私也【易传】新安朱氏曰谦极有闻人之所与故可用行师然以其质柔而无位故可以征己之国邑而已隂柔无位才力不足故其志未得而至于行师然亦适足以治其私邑而已【本义】　用之问谦上六云鸣谦利用行师征邑国象曰志未得也如何曰为其志未得所以行师征邑国盖以未尽信从故也　问程易説利用侵伐盖以六五柔顺谦卑然君道又当有刚武意故有利用侵伐之象然上九亦言利用行师如何先生曰便是此等有不通处　问谦是不与人争如何六五上六二爻皆言利用侵伐利用行师象曰利用侵伐征不服也若以其不服而征则非所以为谦矣先生曰老子言大国以下小国则取小国小国以下大国则取大国又言抗兵相加哀者胜矣孙子曰始如处女敌人开户终如脱兔敌不及御大扺谦自是用兵之道只退处一步耳所以利用侵伐也盖自初六积到六五上六谦亦极矣自宜人人服之尚更不服则非人矣故利用侵伐也如必也临事而惧皆是此意　问谦上六志未得也先生曰志未得所以行师亦如六五之意又问谦上六何取象于行师先生曰坤为众有坤卦处多言师如泰上六城复于隍勿用师之类坤为土土为国故云征邑国也以此见圣人于易不是硬做皆是取象因有这象方就这上靣说【并语録】
　　东莱吕氏曰此一卦两鸣谦在六二则好在上六则不好六二处得中正上六谦之极发于声音故宜以刚武自治大扺谦固美事若一向只见于声音却不济事须就内以刚武自治其邑国则可六五上六利用字须仔细看【易説】
　　合订删补大易集义粹言卷十九
　　钦定四库全书
　　合订删补大易集义粹言卷二十
　　头等侍衞纳喇性德编
　　【坤下震上】
　　明道先生曰豫者备豫也逸豫也事豫故逸乐其义一也【刘绚师训】
　　伊川先生曰豫序卦有大而能谦必豫故受之以豫承二卦之义而为次也有既大而能谦则有豫乐也豫者安和恱乐之义为卦震上坤下顺动之象动而和顺是以豫也九四为动之主上下羣隂所共应也坤又承之以顺是以动而上下顺应故为和豫之义以二象言之雷出于地上阳始潜闭【一作闭潜】于地中及其动而出地奋发其声通畅和豫故为豫也【易传】
　　豫利建侯行师
　　伊川先生曰豫顺而动也豫之义所利在于建侯行师夫建侯树屏所以共安天下诸侯和顺则万【一作兆】民恱服兵师之兴众心和恱则顺从而有功故恱豫之道利于建侯行师也又上动而下顺诸侯从王师众顺令之象君万邦聚大众非和恱不能使之服从也【易传】
　　白云郭氏曰马氏王氏以豫为乐从释诂也闗氏曰豫备也备豫则安逸也孔氏为逸豫或亦为说豫亦释诂之义程氏言动而上下顺应为和豫盖取彖义诸儒之说不同如此大率易之名卦兼备众义固非一字可训故豫得兼和说逸乐备豫为名而和说逸乐不可以一字尽豫之道也故伊川既曰和豫又曰逸豫为得之矣考之于卦独无备豫之义而闗子明言之者盖因系辞言重门击柝以待暴客之意也且豫之为卦上动而下顺惟动丕应徯志者也以此建侯则内无不服之人以此行师则外无逆命之敌周封同姓五十而不以为私顺故也所谓利建侯也汤东西南北之征而天下不以为怨顺故也所谓利行师也【易说】
　　新安朱氏曰豫和乐也人心和乐以应其上也九四一阳上下应之其志得行又以坤遇震为顺以动故其卦为豫而其占利以立君用师也【本义】东莱吕氏曰豫利建侯行师序卦曰有大而能谦必豫谓人处富贵荣显之地须是得谦然后和豫夫当天下无事时则建侯有事之时则行师事之最大者若非和豫何以举此【易说】　又曰豫利建侯行师怠之病何自生【己丑课程】
