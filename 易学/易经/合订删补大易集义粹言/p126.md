<!-- { "loadSidebar": true } -->
　　白云郭氏曰在睽诸爻皆以见遇为言是以君子贵夫同而异也二五正应虽睽易合盖男女通志之义故遇主于巷也说文言巷里中道也里中之道出门则遇之言遇主之易也方睽之时遇主之易而无咎者不失正应之道故也古之君子难进易退况睽之世乎孟子曰君子未尝不欲仕也又恶不由其道茍不由其道则其进易矣九二遇主于巷若甚易然疑其类于不由其道者故象特言其未失道也初九之无咎异于时九二之无咎同于道故不待丧马勿逐而后自复亦不待见恶人而后可辟咎也同人曰出门同人又谁咎也睽之九二实似之【易说】
　　汉上朱氏曰九二以刚中之德遇六五济睽之主人情睽离之时二五皆非正应五来求二兑变震艮睽者家人之反艮为门为径家门之有径者巷也二徃应之离变巽巽东南主人位也五来求二二适徃应是以相遇故曰遇主于巷遇者不期而防巷委蛇曲折而后达睽而欲合故如是之难然二五得中震为大涂合睽者如是乃为得中未失道也易传曰巷者委曲之涂也非邪僻由径也遇者逢防之谓非枉道诡遇也至诚以感动之尽力以扶持之明义理以致其知杜蔽惑以诚其意如是而已故云未失道也【易传】
　　新安朱氏曰二五隂阳正应居睽之时乖戾不合必委曲相求而得防遇乃为无咎故其象占如此【本义】
　　六三见舆曳其牛掣其人天且劓无初有终象曰见舆曳位不当也无初有终遇刚也
　　伊川先生曰隂柔于平时且不足以自立况当睽离之际乎三居二刚之间处不得其所安其见侵陵可知矣三以正应在上欲进与上合志而四阻于前二牵于后车牛所以行之具也舆曳牵于后也牛掣阻于前也在后者牵曳之而已当前者进者之所力犯也故重伤于上为四所伤也其人天且劓天髠首也劓截鼻也三从正应而四隔止之三虽隂柔处刚而志行故力进以犯之是以伤也天而又劓言重伤也三不合于二与四睽之时自无合义适合居刚守正之道也其于正应则睽极有终合之理始为二阳所戹是无初也后必得合是有终也掣从制从手执止之义也　以六居三非正也非正则不安又在二阳之间所以有如是艰戹由位不当也无初【一有而字】有终者终必与上九相遇而合乃遇刚也不正而合未有久而不离者也合以正道自无终睽之理故贤者顺理而安行智者知几而固守【并易传】
　　横渠先生曰乘刚遇敌舆衞皆困【易说】
　　山杨氏曰泽动而下故舆曳火动而上故其牛掣舆曳而掣则其事睽而不同矣尚能有行乎其人天且劓劓者絶其通絶其通则其睽极矣睽极而反故无初有终盖天地万物则睽而后其事同男女则睽而后其志通睽而至于其极者皆天也岂人为哉故曰夭且劓【易说】
　　白云郭氏曰六三隂柔居二刚之间当睽之世欲求速合盖亦难矣故有见舆曳其牛掣之象见舆曳欲从而求合也其牛掣则违而致睽也时之方睽动辄乖异岂人力也哉天道然也然六三致牛掣之睽岂六三之罪邪时使之然故曰其人天且劓譬犹无妄之灾非人所致孟子亦曰行止非人所能也无初者遇二刚而不得进也有终者睽道终极则反而从应也象言位不当者以隂位柔急于求济故见舆曳而欲从焉【易说】
　　汉上朱氏曰六三于睽时处不当位介于二刚之间其柔不能自进上九之刚虽非正应欲徃而遇焉二刚侵凌莫之与也三坤为舆为牛离目为见四前刚为角离火欲上坎水欲下见舆曳也离上角仰也坎下角俯也一仰一俯牛顿掣也郑康成作觢觢牛角踊也踊起而复下亦顿掣也见舆曳而不行其牛俯仰而顿掣言四扼于前者如此也二干为天三坎之柔为发而兑毁之髠其首也马融曰刻凿其额曰天易传曰髠其首为天以象考之易传为是伏艮为鼻兑金制之刑其鼻也其人天且劓者言其人既为四扼于前犹力进而犯之又为二制于后出处不当位故人情上下恶之然动得其正睽极则通初虽艰厄终必遇之三遇上刚二四象毁坤舆进而上行矣故曰无初有终遇刚也曰遇者不期而防谓其非正应也君子于此不尤乎见恶者反身以正而已正则应应则恶我者说睽我者合易传曰不正而合未有久而不离者也合以正道则无终睽之理故贤者顺理而安行知者知几而固守【易传】
　　新安朱氏曰六三上九正应而三居二阳之间后为二所曳前为四所掣而当睽之时上九猜狠方深故又有髠劓之伤然邪不胜正终必得合故其象占如此【本义】
　　九四睽孤遇元夫交孚厉无咎象曰交孚无咎志行也伊川先生曰九四当睽时居非所安无应而在二隂之间是睽离孤处者也以刚阳之德当睽离之时孤立无与必以气相求而合是以遇元夫也夫阳称元善也初九当睽之初遂能与同德而亡睽之悔处睽之至善者也故目之为元夫犹云善士也四则过中为睽已甚不若初之善也四与初皆以阳处一卦之下居相应之位当睽乖之时各无应援自然同德相亲故防遇也同德相遇必须至诚相与交孚各有孚诚也上下二阳以至诚相合则何时之不能行何危之不能济故虽处【一无处字】危厉而无咎也当睽离之时孤居于二隂之间处不当位危且有咎也以遇元夫而交孚故得无咎也　初四皆阳刚君子当睽乖之时上下以至诚相交协志同力则其志可以行不止无咎而已卦辞但言无咎夫子又从而明之云可以行其志故时之睽也盖以君子阳刚之才而至诚相辅何所不能济也唯有君子则能行其志矣【并易传】山杨氏曰承乘皆隂而无与睽孤也六五柔得尊位而在上元夫也当上下睽离之时而已独遇之故交孚厉无咎盖同舟而济虽胡越无异心天下方睽则遇而交孚其宜矣然孤而无与故厉交孚故虽厉无咎【易说】
　　白云郭氏曰天下之合则众睽则孤凡睽皆然而独于九四上九称睽孤何哉盖上居睽极四近君而不得非若初之自复二之遇主三之有终也故称睽孤焉处孤之道不过于求人以自助而已故求善士而相与以诚则虽危无咎矣所谓德不孤也王辅嗣以初亦无应独立同在体下同志者也故交孚无咎其志得行伊川曰元夫犹云善士也初九悔亡则处之至善者矣【易说】
　　汉上朱氏曰九四睽时处不当位介二隂之间五应二三应上四独无应在睽而又孤故曰睽孤孤则危厉有乖离之咎初守正不援乎上处睽之善者也四变交初兑变坎四离为妇初坎为夫元始也善之长也故曰遇元夫四动正正则诚矣彼我皆诚有不约而自信者故曰交孚交孚则虽厉而无咎交则初四未正曰无咎者初志上行睽者通也易传曰卦辞言无咎夫子又从而明之云志行也盖君子以刚阳之才至诚相辅何所不济也唯有君子则能行其志尔【易传】
　　新安朱氏曰睽孤谓无应遇元夫谓得初九交孚谓同德相信然当睽时故必危厉乃得无咎占者亦如是也【本义】
　　六五悔亡厥宗噬肤徃何咎象曰厥宗噬肤徃有庆也伊川先生曰六以隂柔当睽离之时而居尊位有悔可知然而下有九二刚阳之贤与之为应以辅翼之故得悔亡厥宗其党也谓九二正应也噬肤噬囓其肌肤而深入之也当睽之时非入之者深岂能合也五虽隂柔之才二辅以阳刚之道而深入之则可徃而有庆【一有也字】复何过咎之有以周成之防稚而兴盛王之治以刘禅之昏弱而有中兴之盖由任圣贤之辅而姬公孔明所以入之者深也　爻辞但言厥宗噬肤则可以徃而无咎象复推明其义言人君虽己才不足若能信任贤辅使以其道深入于己则可以有为是徃而有福庆也【并易传】
　　横渠先生曰二能胜三如噬肤耳何间已徃【易说】山杨氏曰火动而上而以柔乘刚故厥宗噬肤九四同体之象也盖睽离之极虽宗噬肤矣诗曰亦有兄弟不可以据此之谓也据而亲之能无咎乎故徃何咎夫睽终必同天地之道也故孔子曰徃有庆也【易说】
　　白云郭氏曰处睽之世已为悔矣六五以柔自将又悔之道也得其正应能下贤焉故悔可亡厥宗二也二之应五若噬肤然言其易也故二称于巷五称噬肤其义一也君臣道合合则非睽以是而徃将有大庆又何咎之有睽之道用合而体睽二五尽之故彖言天地睽男女睽象言同而异皆一也【易说】
　　汉上朱氏曰六五柔得尊位宜有悔也能致九二在下之贤以刚辅柔故悔亡五离也二兑有离体同宗而为六五所宗噬肤者囓柔也五来下二兑变成艮艮为肤兑口囓柔噬肤也自二至上体噬嗑故曰厥宗噬肤二噬五柔而深之刚柔相入之意睽离之时非五下二二不可徃非深入之则其久必离九二刚中不茍徃者也五既下之徃亦何咎徃则有济睽之功成家之庆阳为庆谓五柔成刚也易传曰爻辞但言厥宗噬肤则可徃而无咎象推明其义言人君虽己才不足若能任贤辅使以其道深入于己则可以有为徃而有福庆也【易传】
　　新安朱氏曰以隂居阳悔也居中得应故能亡之厥宗指九二噬肤言易合六五有柔中之德故其象占如是【本义】
　　上九睽见豕负涂载一车先张之弧后说之弧匪宼婚媾徃遇雨则吉象曰遇雨之吉羣疑亡也
　　伊川先生曰上居卦之终睽之极也阳刚居上刚之极也在离之上用明之极也睽极则拂戾而难合刚极则躁暴而不详明极则过察而多疑上九有六三之正应实不而其才性如此自睽也如人虽有亲党而多自疑猜妄生乖离虽处骨肉亲党之间而常独也上之与三虽为正应然居睽极无所不疑其见三如豕之汚秽而又背负泥涂见其可恶之甚也既恶之甚则猜成其罪恶如见载满一车也本无形而见载之一车言其以无为有妄之极也物理极而必反以近明之如人适东东极矣动则西也如升髙髙极矣动则下也既极则动而必反也上之睽乖既极三之所处者正理大凡失道既极则必反正理故上于三始疑而终必合也先张之弧始疑恶而欲射之也疑之者妄也妄安能常故终必复于正三实无恶故后说弧而弗射睽极而反故与三非复是宼雠乃婚媾也此匪宼婚媾之语与屯卦同而义则殊也隂阳交而和畅则为雨上于三始疑而睽睽极则不疑而合隂阳合而益和则为雨故云徃遇雨则吉徃者自此以徃也谓既合而益和则吉也　雨者隂阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则【一有疑字】皆亡矣【并易传】　睽之上九离也离之为德在诸卦莫不以为明独于睽便变为恶以阳在上则为亢以刚在上则为狠以明在上变而为察以狠以察所以为睽之极也故曰见豕负涂载一车皆自任己察之所致然徃而遇雨则吉遇雨者睽解也睽解有二义一是物极则必反故睽极则必通若睽极不通却终于睽而已二是所以能解睽者却是用明之功也【周行已録】
　　白云郭氏曰处睽之极故曰睽然天下之睽始于疑疑故睽不疑则交孚而无睽矣疑者小人之道也圣人无疑也睽之成卦本自二女则小人之象明矣故上九极言其疑也见豕负涂有之疑也载一车无之疑也有之疑疑之始也无之疑其疑甚矣有无无所不疑是以张弧以御之其道乖矣三之应上何宼之有其应甚正昏姻之道也故后有说弧之象焉徃遇雨则吉者隂阳和则雨徃而和则有无之际羣疑自释睽道革矣是以吉也六三隂也上九阳也阳气下降隂道上行故言遇雨见豕负涂犹诗言谁谓鼠无牙有之疑也载一车犹诗言谁谓雀无角无之疑也【易说】
