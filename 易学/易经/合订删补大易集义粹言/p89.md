<!-- { "loadSidebar": true } -->
　　横渠先生曰无妄四徳无妄而后具四徳也其曰匪正有眚对无妄雷行天动也天动不妄故曰无妄天动不妄则物亦无妄【易説】　又曰天地之气虽聚散攻取百涂然其为理也顺而不妄【正防】
　　白云郭氏曰自太极函三论之则无有妄无妄之别自三才之别论之然后有妄无妄分焉天之于覆地之于载皆无妄也圣人所以成天地之能者亦无妄也无妄天道也尽天道故具元亨利贞也诸卦具四徳者各见其义无妄则以天道得之也匪正则妄矣妄故招眚匪正而有眚非无妄之灾也灾眚之义其説不一以无妄观之则自天至者为灾由人自致者为眚无妄之动贵其止于天道不知所止而往是以穷人欲而灭天理也故不利有攸往【易説】
　　新安朱氏曰无妄实理自然之谓史记作无望谓无所期望而有得焉者其义亦通为卦自讼而变九自二来而居于初又为震主动而不妄者也故为无妄又二体震动而干健九五刚中而应六二故其占大亨而利于正若其不正则有眚而不利有所往也【本义】　问虽无邪心苟不合正理则妄也既无邪何以不合正曰有人自是其心全无邪而却不合于正理如贤智者过之他其心岂曾有邪却不合正理佛氏亦岂有邪心者　因论易传无妄虽无邪心苟不合正理则妄也乃邪心也时或以子路使门人为臣事为证先生曰如鬻拳兵谏之类是也或云王荆公亦然曰温公忠厚故称荆公无奸邪只不晓事看来荆公亦有邪心夹杂他却将周礼来卖弄有利底事便行之意欲富国强兵然后行礼义不知未至富强人才风俗已先壊了　问无妄之谓诚不欺其次也曰非无妄故能诚无妄便是诚无妄是四方八而都去得不欺犹是两个物事相对【并语録】
　　东莱吕氏曰比看易无妄传云虽无邪心苟不合正理则妄也乃邪心也益悚然自失因思去岁给札当时本意欲俟数月间得对展尽底蕴故事事未欲説破縁此四互却多暗昧处此正易传之所谓邪心也【荅防庵书】
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　康节先生曰不见动而动妄也动于否之时是也见动而动则为无妄然所以有眚者阳微而无应也有应而动则为益矣【观物外篇】
　　伊川先生曰谓初九也坤初爻变而为震刚自外而来也震以初爻为主成卦由之故初为无妄之主动以天为无妄动而以天动为主也以刚变柔为以正去妄之象又刚正为主于内无妄之义也九居初正也　下动而上健是其动刚健也刚健无妄之体也刚中而应五以刚居中正二复以中正相应是顺理而不妄也故其道大亨通而贞正乃天之命也天命谓天道也所谓无妄也　所谓无妄正而已小失于正则为有过乃妄也所谓匪正盖由有往若无妄而不往何由有匪正乎无妄者理之正也更有往将何之矣乃入于妄也往则悖于天理天道所不祐可行乎哉【并易传】
　　横渠先生曰天动不妄则物亦无妄乾道变化各正性命也【易説】
　　蓝田吕氏曰无妄所遇以正命也刚自外来而为主于内动而健刚中而应是三者无自而为邪矣是所谓无妄有无妄之徳必有无妄之福此大亨以正所以为天之命也若匪正有眚则矣匪正邪也有眚过也天作孽为灾自作孽为眚其过由己致也有妄欲往于无妄将何之乎天命不祐亦已致之非正命也
　　山杨氏曰震一索而得男刚自外来也震下而干上动而健也动而健则动而为主矣故曰刚自外来而为主于内也雷动而天行则其诚无息卦之所以为无妄也动而以人为则妄矣刚中而应谓二五也五以刚健中正而位乎上二以柔顺中正而应于下上下相与以正故其大亨也以正而已大亨以正非人之私智所能为也循天理而已故曰天之命也诗曰维天之命于穆不已所谓命者亦诚而已矣大亨以正则亨以正为体匪正则有眚非顺理也故天命不祐欲往安之乎故不利有攸往【易説】
　　兼山郭氏曰老子曰人法地地法天天法道道法自然故天无私覆地无私载日月无私照率归之自然而已圣人之与天合徳观天之道执天之行不先时而起不后时而缩因循故常依于天理无思无为亦归之自然而已此无妄之本也以其卦言之震刚自外来而为主于内以才言之动而健以其位言之二五得位刚中而应所以为元亨利贞也干者大也大亨以正其天之命乎且天下雷行其动以时故自春分而出万物从之而出秋分而入万物从之而入莫之令而常自然岂物物而赋之此以亨正而出彼以亨正而受此以无妄而感彼以无妄而应故能自智自力自形自色者也故曰乾道变化各正性命于此可见矣其或感之有正有不正养之或得或失所以为夭为寿为灾为眚是谓匪正有眚之理也然则匪正有眚又何之矣故知有妄之行天之所不祐也【易説】
　　白云郭氏曰刚自外来而为主于内论卦之所以成无妄者主于震也动而健者动以天不以人也刚中而应九五也大亨以正无妄之道也无妄之道天也非人也故言天之命与中庸言天命之谓性孟子言有命焉君子不谓性之义皆同然止于无妄而不往则天道常存不止于无妄而有攸往者是以人而防天者也故彖之意以谓舍无妄而往又将何之焉一舍无妄而往则为匪正矣是以人防天以伪丧诚乖于天道此天命所以不祐也天非有心于祐不祐之间盖其道不与天合天何由而助之故孟子言尽心知性则知天存心养性所以事天盖知天事天为天所祐皆必与天合徳也曰动而健则动而与天合徳矣不与天合徳则与天非其类故非天之所助如是行而有往又何之乎盖圣人欲人之着诚去伪而明其天也伊川曰动以天故无妄动以人欲则妄矣此之谓也辅嗣于此卦尤不晓圣人之旨【易説】
　　汉上朱氏曰无妄天理也有妄人欲也人本无妄因欲有妄去其人欲动静语黙无非天理动匪我也其动也天故曰无妄此合干震言无妄也无妄大畜之反大畜上九之刚自外来为主于内主言震也自外来为主于内如舜禹之有天下天下大物也可妄而有乎无非天也故曰刚自外来而为主于内此以初九言无妄之主也震动也干健也动而健无妄之时其健不息不有其己体天而已故曰动而健此再以干震言无妄也九五刚中在上六二以柔中应之刚柔相与上下不过乎中申则无妄上下循天之理故曰刚中而应此以二五言无妄也五九之尊位大者得尊位大亨也其端始于初九刚自外来为主于内而正是以大亨刚中而应动不以正亦何由健何由应乎故曰大亨以正此以初九九五言无妄也动而健刚中而应大亨以正者无妄之才也有是才乃可当无妄之时致天下于无妄易言刚中而应者五卦师也临也萃也升也无妄也大亨以正者三卦萃也临也无妄也独于无妄言天之命者刚自外来而为主于内也刚自外来可也安能必其为主于内动而健可也安能使刚中而必应以正而必至于大亨乎非天命不能也天命即天理也非人为也干为天巽为命故曰天之命也此以干巽言无妄也三四上三爻匪正有眚匪正妄行而干天命其眚自取者也无妄之世九五在上受天所命六二应之三四上匪正而无应欲往何之三四以五在上不可行上九已穷三上相易成坎险何所往哉兑为右大畜六五尚贤上九易五成兑故曰自天祐之无妄大畜三四正位兊体有祐之象大畜反兊为巽不正之爻不利有攸往故曰天命不祐行矣哉在卦气为寒露故太凖之以去【易传】
　　新安朱氏曰刚自外来而为主于内以卦变卦徳卦体言卦之善如此故其占当获大亨而利于正乃天命之当然也其有不正则不利有所往欲何往哉盖其逆天之命而天不祐之故不可以有行也【本义】　无妄本是无望这是没理防时节忽然如此得来面前朱英所谓无望之福是也桑树中箭栁树出汁　往字説得不同　刚自外来説卦变动而健説卦徳刚中而应説卦体大亨以正説元亨利贞自文王以来説做希望之望这事只得倚阁在这里难为断杀他　伊川易传似不是本意刚自外来是所以做造无妄动而健是有卦后説底　或説无妄卦曰卦中未便有许多道理圣人只是説有许多爻象如此占着此爻则有此象无妄是个不指望偶然底卦忽然而有福忽然而有祸如人方病忽然勿药而愈是所谓无妄也据诸爻名义合作无望不知孔子何故説归无妄人之卜筮如决柸珓如此则吉如此则凶柸珓又何尝有许多道理如程子之説説得道理尽好尽开濶只是不如此未有许多道理在又曰无妄一卦虽云祸福之来也无常然自家所守者不可不利于正不可以彼之无常而吾之所守亦为之无常也故曰无妄元亨利贞其匪正有眚若所守匪正则有眚矣眚即灾也　问伊川言灾自外来眚自内作是否曰看来只一般微有不同耳灾是偶然生于彼者眚是过误致然书曰眚灾肆赦春秋曰肆大眚皆以其过误而赦之也　又曰看来无妄合是无望之义不知孔子何故使此妄字如无妄之灾无妄之疾都是没巴鼻恁地又曰无妄自是大亨了又却须是贞正始得若些子不正则行有眚眚字便即与灾字同不是自家做得只有些子不是他那里便有灾来　问眚与灾如何分曰也只一般书云眚灾肆赦春秋传肆大眚眚似是过误灾便直自外来又曰此不可大叚做道理看只就逐象上説见有此象便有此义少闲自有壹时筑着磕着【并语録】
　　东莱吕氏曰刚自外来而为主于内所谓复则不妄矣圣人终日干干纯刚不息何自外来之有易所以告学者也苟不知复则流于妄而不自知矣又曰卦辞言不利有攸往而初九则曰往吉六
　　二则曰利有攸往盖既曰无妄则已上别无去处动着便错才添纎毫则妄矣此卦辞所谓不利有攸往也虽动着便错然又非块然不行也此理元自流行而不息故两爻皆以往为吉【并易説】
　　象曰天下雷行物与无妄先王以茂对时育万物濂溪先生曰身端心诚之谓也诚心复其不善之动而已矣不善之动妄也妄复则无妄矣无妄则诚矣故无妄次复而曰先王以茂对时育万物深哉【通书】明道先生曰天下雷行物与无妄天下雷行付与无妄天性岂有妄耶圣人以茂对时育万物各使得其性也无妄则一毫不可加安可往也往则妄矣无妄震下干上动以天安有妄乎动以人则有妄矣【刘绚师训】圣人之于天下事自不合与只顺他天理茂对时
　　育万物而已　无妄灾也敢问其故曰妄则欺也得之必有祸斯有妄也顺天而动有祸及者非祸也犹农之有田而不勤稼穯者荒也不亦祸乎农有勤于稼穯而复败诸水旱其荒不亦灾乎故象言先王以茂对时育万物贵不妄也【并语録】
