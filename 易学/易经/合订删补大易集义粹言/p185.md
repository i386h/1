<!-- { "loadSidebar": true } -->
　　新安朱氏曰易之序谓卦爻所着事理当然之次第玩者观之详　象辞变已见上凡单言变者化在其中占谓其所值吉凶之决也【并本义】　问所居而安者易之序也与居则观其象之居不同上居字是总就身之所处而言下居字是静对动而言曰然　问居则观其象玩其辞动则观其变玩其占如何曰若是理防不得却如何占得必是间常理防得此道理到用时便占　老隂老阳交而生艮兑少隂少阳交而生震巽离坎不交各得本画离坎之交是第二画在生四象时交了老阳过去交隂老隂过来交阳便是兑艮第三画少隂少阳交便生震巽上第三画所以知其如此时他这位次相挨旁兼山谓圣人不分别隂阳老少卜史取动爻之后卦故分别老少若如此则卦遂无动占者何用观变而玩占【并语録】
　　右第二章【新安朱氏本义曰此章言圣人作易君子学易之事】

　　合订删补大易集义粹言卷六十九
<经部,易类,合订删补大易集义粹言>
　　钦定四库全书
　　合订刚补大易集义粹言卷七十
　　头等侍卫纳喇性徳编
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
　　伊川先生曰彖言卦之象爻随时之变因失得而有吉凶能如是则得无咎【谓补过也经説】
　　横渠先生曰象谓十卦之质【易説】
　　山杨氏曰彖总言一卦之象若坤言牝马之类是也六爻变动不可为典要故曰言乎变【会通已上一条补】
　　广汉张氏曰悔吝虽未为大过然悔未纯吉吝未纯凶如物有瑕疵也无咎本有咎能以善补其过恶故无咎也【防通】
　　白云郭氏曰前章言卦之象备矣此章又明玩辞之法也彖之辞所以言一卦之象也象非为天为地而已八卦之义变动不居皆其象也爻之辞所以言一卦之变也卦由爻以变爻之辞又明其变之所以也吉凶言其失得之大悔吝言其所失之小无咎称其善补过此五者皆易辞之道也君子乐玩在此而已【易説】
　　汉上朱氏曰设卦观象黙而识之不得已而有彖者所以言乎一卦之象也玩其彖辞而不得观其象可也刚柔相推而生变化吉凶有难知者故有爻辞所以言乎一卦之变也玩其爻辞而不得观其变可也吉凶者言如是而得则吉如是而失则凶悔吝者言乎小疵也恶积罪大则悔无及已吝者言当悔而止防小疵致大害者也无咎者本实有咎善补过而至于无咎易有言又谁咎者言咎实自取自咎可也有言不可咎者义所当为才不足也君子度徳量力折之以中道则无咎矣吉凶悔吝无咎一也其实悔吝无咎所以明吉凶也彖不言悔而言无咎无咎则悔可知矣言凶而不言吝吝不足言也【易传】　又曰汉书艺文志易经十二篇论彖大象小象文言班固以文王作上下篇孔氏为之彖象系辞文言序卦之属十篇先儒自郑康成王弼孔颖逹尊是説其后诸儒疑之正义补阙曰夫子因文王彖而有彖王昭素胡旦亦云范谔昌着易证坠简曰诸卦彖象爻辞小象乾坤文言并周公作自文言以下孔述也今以经传考之明夷之彖曰内文明而外柔顺以蒙大难文王以之利艰贞晦其明也内难而能正其志箕子以之则彖非文王作断可知矣案司马迁曰孔子晚喜易序彖系象説卦文言信斯言也则彖象説卦文言古有之矣孔子序之系之説之文之而已所谓述而不作也孔子曰圣则吾不能夫圣孔子不居而系辞之言及于卦象彖爻必抑扬其辞以圣人称之曰圣人设卦观象系辞焉而明吉凶此所谓系辞者指卦下之辞而言之也又曰彖也者言乎其象也爻也者言乎其变也夫爻辞言一爻之变彖辞言一卦之象则文王卦下之辞又谓之彖矣孔子序述其彖之意而已故名其篇曰彖使文王卦下之辞不谓之彖孔子何谓言知者观其彖辞则思过半矣夫子自谓如此非逊以出之之义也葢彖者孔子賛易十篇之一先儒附其辞于卦辞之下故加彖以明之　崔景陆震谓文王作爻辞马融陆绩谓周公所作考之爻辞马融陆绩为是明夷九三明夷于南狩得其大首六五箕子之明夷随上六王用亨于西山升六四王用亨于岐山葢南狩伐商之事西岐王业所兴武王数纣曰囚奴正士而追王西伯在翦商之后则爻辞为周公作审矣　文王作卦辞周公作爻辞通谓之系辞仲尼賛二圣人系辞之意成上下篇名曰系辞犹序文王之彖而明其篇曰彖也凡系辞所称系辞焉者或指卦辞或指爻辞而言如圣人设卦观象系辞焉而明吉凶指卦辞为系辞也如圣人有以见天下之动而观其防通以行其典礼系辞焉以断其吉凶是故谓之爻指爻辞为系辞也【并丛説】新安朱氏曰彖谓卦辞文王所作者爻谓爻辞周公所作者象指全体而言变指一节而言吉凶悔吝无咎此卦爻辞之通例【本义】　问所谓小疵者只是以其未便至于吉凶否曰悔是渐好知道是错了便有进善之理悔便到无咎吝者喑鸣説不出心下不是没分晓然未至大过故曰小疵然小疵毕竟是小过【语録】
　　是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔
　　伊川先生曰位有贵贱之分卦兼小大之义吝凶之道于辞可见以悔吝为防则存意于防小震惧而得无咎者以能悔也【经説】
　　横渠先生曰齐小大者存乎卦卦有称名至小而与诸卦均齐者各着其义也葢称名小而取类大也辩吉凶者存乎辞欲见小疵者必存乎辞忧悔吝者存乎介欲观易象之小疵宜乎志静知【一作志】所动之防防也　悔吝吉凶之萌惟介于石者能见防而作震无咎者存乎悔凡言无咎者必求其始皆有悔
　　今能改之也有咎而免者善震而补也【并易説】
　　山杨氏曰介者始万物之时震者动之将形忧悔吝者当在交物之初而善补过者当悔于将动之际过此则无及矣【防通】
　　白云郭氏曰上而贵下而贱系乎六爻故曰存乎位乾坤之大井鼎之小皆卦也故言齐小大系辞焉而明吉凶是存乎辞也忧悔吝者方悔吝未至之时先明于防防则无疵故存乎介亦由思患而豫防之也知畏过咎常自震悔则可补过故存乎悔亦由恐惧修省者也人有贵贱而位列之人有小大不齐而卦齐之介虽所以忧悔吝而悔又以震无咎也能知辞之所言如彼又知理之所存如此乐而玩之是其所以为君子也【易説】
　　汉上朱氏曰卦自下而上列贵贱之位存乎位则刚柔往来上下内外得位失位或应或否见矣易于小事不忽于大事不惧视履尊位与居家同视征伐天下与折狱同视享上帝养圣贤养万物与饮食同知此则知顔子与禹稷同曽子与子思同故存乎卦之小大则见事之小大齐矣忧悔吝之将至者当存乎介介者确然自守不与物交震惧而无咎者当存乎悔悔者追悔前失而不惮改也故悔则无咎介则无悔不近于知防乎防者动之防吉之先见也易曰介于石不终日贞吉确然自守者守正也【易传】
　　新安朱氏曰位谓六爻之位齐犹定也小谓隂大谓阳介谓辨别之端葢善恶已动而未形之时也于此忧之则不至于悔吝矣震动也知悔则有以动其补过之心而可以无咎矣【本义】　齐小大者存乎卦齐犹分辨之意一云犹断也小谓否睽之类大谓泰谦之类如泰谦之辞便平易睽困之辞便艰险故曰卦有小大辞有险易　问忧悔吝者存乎介悔吝未至于吉凶是那初萌动可以向吉凶之防处介又是悔吝之防处介字如界至界限之界是善恶初分界处于此忧之则不至悔吝矣曰然　悔吝固是吉凶之小者介又是防防之间虑悔吝之来当察于防防之际无咎者本是有咎善补过则为无咎震动也欲动而无咎当存乎悔尔悔吝在吉凶之间小于吉凶而将至于吉凶者也【并语録】
　　是故卦有小大辞有险易辞也者各指其所之
　　伊川先生曰卦有小大于时之中有小大也有小大则辞之险易殊矣辞各随其事也【经説】
　　横渠先生曰辞各指其所之圣人之情也指之以趋时尽利顺性命之理臻三极之道也能从之则不陷于凶悔矣【正蒙】
　　白云郭氏曰观卦之象而卦有小大之异君子所居不可同玩卦之辞而辞有险易之辨君子所乐不能一各指其所之者之于常则其辞易之于变则其辞险是非辞无以示其所之也【易説】
　　汉上朱氏曰辞有易者之于吉也所谓能説诸心辞有险者之于凶也所谓能研诸虑有忧虑悔吝非险辞不足以尽之爻辞也各指其所之之险易也所之者动爻也言乎其变也春秋传观其动曰之某卦是也从其所之乃能趋时尽利顺性命之理则系辞焉以命之不可已也【易传】
　　新安朱氏曰小险大易各随所向【本义】　问卦有小大旧説谓大畜小畜大过小过如此则只説得四卦曰看来只是好底卦便是大不好底卦便是小如复如泰如大有如夬之类是好底卦如睽如困如小过尽不好底譬如人光明磊落底便是好人昏昧迷暗底便是不好人所以谓卦有小大辞有险易大卦辞易小卦辞险即此可见　问卦有小大辞有险易阳卦为大隂卦为小观其爻之所向而为之辞如休复吉底辞自是平易如困于葛藟底辞自是险曰这般处依约看也是恁地自是不曽见得它底透只得随众説如所谓吉凶者失得之象一叚却是彻底见得圣人当初作易时意似这处更移易一字不得其它处不能尽见得如此所以不能尽见得圣人之心【并语録】
　　右第三章【新安朱氏本义曰此章释卦爻辞之通例】
　　易与天地准故能弥纶天地之道
　　伊川先生曰圣人作易以准则天地之道易之义天地之道也故能弥纶天地之道弥徧也纶理也在事为伦治丝为纶弥纶徧理也【经説】
　　横渠先生曰易与天地准此言易之书也易行乎其中造化之谓也言弥纶范围此语必夫子所造弥者弥缝补缀之义纶者往来经营之义易之为书与天地准易即天道独入于爻位系之以辞者此则归于人事葢卦本于天道三隂三阳一升一降而变成八卦错综为六十四分而有三百八十四爻也因爻有吉凶动静故系之以辞存乎教诫使人动则观其变而玩其占其出入以度内外使知惧又明于忧患与故无有师保如临父母圣人与人撰出一法律之书使人知所向避易之义也【易説】
　　广平游氏曰弥之使不亏其体则覆焘者统元气持载者统元形阳敷而能生隂肃而能成夫是之谓弥纶之使无失其叙则日月代明寒暑迭运将来者进成功者退夫是之谓纶【易説】
　　白云郭氏曰自此别为一章至鬼神之情状且天地至大也人居其中则备三才易之为书三才之道也是以一卦之中皆备三才之象故与天地准准则其道弥纶周满天地而无有余不足之差故天地人鬼无或不知者以不能外乎此故也言天地则人在其中矣【易説】
　　汉上朱氏曰圣人观天地以作易其道甚大与天地均故能用天地之道弥满无间经纶而不絶【易传】新安朱氏曰易书卦爻具有天地之道与之齐准弥如弥缝之弥有终竟聨合之意纶有选择条理之意【木义】　易道本与天地齐准所以能弥纶之凡天地间之物无非易之道故易能弥纶天地之道而圣人用之也弥如封弥之弥糊合便无缝罅纶如纶丝之纶自有条理言虽是弥得外面无缝罅而中则事事物物各有条理弥如大徳敦化纶如小徳川流弥而非纶则空踈无物纶而非弥则判然不相干此二字见得圣人下字甚密也　凡天地有许多道理易上都有所以与天地齐准而能弥纶天地之道【并语録】
