<!-- { "loadSidebar": true } -->
　　伊川先生曰六说之主隂柔小人说高位而处之天下孰肯与也求萃而人莫之与其穷至于赍咨而涕洟也赍咨咨嗟也人之絶之由已自取又将谁咎为人恶絶不知所为则陨获而至嗟涕眞小人之情状也　小人所处常失其宜既贪而从欲不能自择安地至于因穷则颠沛不知所为六之涕洟葢不安于处上也君子愼其所处非义不居不幸而有危困则泰然自安不以累其心小人居不择安常履非据及其穷迫则陨获躁挠甚至涕洟为可羞也未者非遽之辞犹俗云未便也未便能安于上也隂而居上处无与既非其据岂能安乎【并易传】
　　横渠先生曰以隂居上极物之萃非所堪也【易说】白云郭氏曰众隂可与之聚则逺而在下二阳可从之而聚而已独乘之当萃之时失其所聚者上六也故有赍咨涕洟之象然能赍咨涕洟不敢自安于上犹为知惧之人故虽失其所聚亦无咎矣【易说】
　　汉上朱氏曰上六以柔乘刚处上独立当萃之极六三柔不正不足以为援赍持也咨叹息也艮为手上三相持叹息忧其所宜忧也上之三成巽巽多白眼艮为鼻兑泽下流在目曰涕在鼻曰洟出涕洟也然乘刚必危处上独立则无助萃之极以柔居之则不堪兼是数者其可久安上位乎亦必至于求萃而之三动而忧则无咎故曰赍咨涕洟未安上也【易传】　又曰仪礼少牢馈食资忝注云今文咨作赍今易文赍注作咨解则赍咨古通用也【丛说】
　　新安朱氏曰处萃之终隂柔无位求萃不得故戒占者必如此然后可以无咎也【本义】














　　合订删补大易集义粹言卷四十九
　　钦定四库全书
　　合订删补大易集义粹言卷五十
　　头等侍卫纳喇性德编
　　【巽下坤上】
　　伊川先生曰升序卦萃者聚也聚而上者谓之升故受之以升物之积聚而益高大聚而上也故为升所以次于萃也为卦坤上巽下木在地下为地中生木木生地中长而益髙为升之象也【易传】
　　升元亨用见大人勿恤南征吉
　　伊川先生曰升者进而上也升进【一作进升】则有亨义而以卦才之善故元亨也用此道以见大人不假忧恤前进则吉也南征前进也【易传】
　　横渠先生曰干之九二利见大人而以时之止升之九二有六五配合之庆故可见大人之德南征而勿恤也【易说】
　　白云郭氏曰天地万物皆有升在人则位之升谓之升德之升亦升也升位则足以行道升德则足以进道是以元亨之理在焉升位而见大人故无附丽小人之失升德而见大人则日入于君子之涂故用见大人可以无忧而有庆也南为明方阳之位也君之所也君子之也故南征无不吉也唯见大人故可勿恤勿恤则害已者去而无忧矣故可至南征南征斯无不吉葢升之有序如此【易说】新安朱氏曰升进而上也卦自解来柔上居四内巽外顺刚中而五应之是以其占如此南征前进也【本义】
　　曰柔以时升巽而顺刚中而应是以大亨用见大人勿恤有庆也南征吉志行也
　　伊川先生曰以二体言柔升谓坤上行也巽既体卑而就下坤乃顺时而上升以时也谓时当升也柔既上而成升则下巽而上顺以巽顺之道升可谓时矣二以刚中之道应于五五以中顺之德应于二能巽而顺其升以时是以元亨也文误作大亨解在大有卦　凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则已之【一作有】福庆而福庆及物也　南人之所向南征谓前进也前进则遂其升而得行其志是以吉也【并易传】
　　蓝田吕氏曰升柔而上也以柔而升则升不逼上故用见大人勿恤柔之志不之于阳明之地则邪僻隂闇无所不至故南征吉
　　白云郭氏曰柔道不升则沈潜无以自逹其德与位日入于卑污陷溺之域故书谓沈潜刚克者亦柔以时升之义也升以坤巽成卦二隂相附其体难升故必须时而后可升焉巽有入之道坤有顺之义二五刚中而应故可升而大亨也用见大人勿恤者见大人则在己者无忧在己无忧则害己者去矣位日可进德日可成故为有庆之渐庆者泽加于民天下之庆也然则南征则志无不行明矣【易说】
　　汉上朱氏曰升者萃之反柔在下者也以时而升乎上上巽乎下者坤可升之时也故曰柔以时升此以坤体在上言升之时也卑巽在下而顺乎理刚中自守而应乎上其升以时不为富贵利逹动其心则得位而大亨矣故曰巽而顺刚中而应是以大亨此合两体以二五相易明升之才也大人者九二之五也二之五成离离目为见二升于五刚中正得位以此见大人其升必矣故曰用见大人恤忧也九二失位为忧之五得位虽有坎险勿恤也所谓恤者二阳欲升隂道凝盛未可遽进以人事言之小人犹在上也然九二六五应也巽下顺上升之时也虽坤隂在上何忧乎不遂遂往而升有庆及物矣阳为庆也夫日之初升隂固未退及其清风戒旦则羣隂解駮尽矣夫何忧哉故曰勿恤有庆也大则虞舜升闻在上小则文子同升诸公与学以聚之自下而上逹而升之道皆趋乎明也离南方也征以正而行正则吉二之五之谓也二动于中以正而行以见大人往而有庆则其志上行故曰南征吉志行也此复以九二之五勉其升也在卦气为小寒故太准之以上干【易传】新安朱氏曰柔以时升以卦变释卦名巽而顺以卦德卦体释卦辞【本义】
　　象曰地中生木升君子以顺德积小以高大
　　伊川先生曰木生地中长而上升为升之象君子观升之象以顺脩其德积累微小以至高大也顺则可进逆乃退也万物之进皆以顺道也善不积不足以成名学业之充实道德之崇高皆由积累而至积小所以成高大升之义也【易传】
　　白云郭氏曰万物之升其象则皆如地中生木也自毫末以至合抱人莫见其升之之迹者以顺积而致之耳顺则不逆于德积则为之有渐故能升而不已以极高大不然则逆德暴行未能升而困及之矣【易说】
　　汉上朱氏曰木根于地中乃升而上者顺也君子以顺为德不弃小善积卑成高积小成大其德日跻亦以根于心者顺也否则无本安能积之以成高大乎子云所谓木渐是也易传曰万物之进皆以顺道【易传】
　　新安朱氏曰王肃本顺作愼今案他书引此多作愼意尤明白葢古字通用也说见防卦【本义】　木之生也无日不长一日不长则木死矣人之学也一日不可已一日而己则心死矣【语録】
　　东莱吕氏曰木自根本长至于杪德自小长至于大所谓顺道也上逹谓之顺下逹谓之逆【易说】
　　初六允升大吉象曰允升大吉上合志也
　　伊川先生曰初以柔居巽体之下又巽之主上承于九二之刚巽之至者也二以刚中之德上应于君当升之任者也允者信从也初之柔巽唯信从于二信二而从之同升乃大吉也二以德言则刚中以力言则当任初之隂柔又无应援不能自升从于刚中之贤以进是由刚中之道也吉孰大焉　与在上者合志同升也上谓九二从二而升乃与二同志也能信从刚中之贤【一作道】所以大吉【并易传】
　　横渠先生曰允信也自信于己与上合志而升【易说】蓝田吕氏曰初六以柔居下当升之时柔进而上虽处至下志与三隂同升众之所允无所不利故曰允升大吉
　　白云郭氏曰初六居众爻之下沈滞而难升者能自信之笃确然不移终自拔于沈滞之中故言允升而致大吉也上合志者二三之阳其升为易初六能上合九二九三之志与之同体而升所谓用见大人勿恤者也故无沈滞难升之害焉【易说】汉上朱氏曰允施氏易作进也四坤为众为顺二三四兑为口众口顺之允也初六巽之主以一柔承二刚能巽者也在升时九二九三俱升六四当位合众之欲志在于初而初未应六四顺而正初动则正从九三九三进而升于四与上合志允升也是以大吉荀爽曰一体相从允然俱升【易传】新安朱氏曰初以柔顺居下巽之主也当升之时巽于二阳占者如是则信能升而大吉矣【本义】
　　九二孚乃利用禴无咎象曰九二之孚有喜也
　　伊川先生曰二阳刚而在下五隂柔而居上夫以刚而事柔以阳而从隂虽有时而然非顺道也以暗而临明以刚而事弱若黾勉于事势非诚服也上下之交不以诚其可以【一无以字】乆乎其可以有为乎五虽隂柔然居尊位二虽刚阳事上者也当内存至诚不假文饰于外诚积于中则自不事外饰故曰利用禴谓尚诚敬也自古刚强之臣事柔弱之君未有不为矫饰者也禴祭之简质者也云孚乃谓既孚乃宜不用文饰专以其诚感通于上也如是则得无咎以刚强之臣而事柔弱之君又当升之时非诚意相交其能免于咎乎　二能以孚诚事上则不惟为臣之道无咎而已可以行刚中之道泽及天下是有喜也凡象言有庆者如是则有福庆及于物也言有喜者事既善而又【一无又字】有可【一无可字】喜也如大畜童牛之牿元吉象云有喜葢牿于童则易又免强制之难是有可喜也【并易传】
　　横渠先生曰与萃六二同【易说】
　　蓝田吕氏曰九二柔升之时以刚居中若不相合然上应于五如见信于五虽纳约荐诚无所不说故无咎所以信者刚中而应故也
　　白云郭氏曰书曰沈潜刚克故升之道亦以刚中而应而后大亨九二是也九二能以诚信之道孚于上下其进而有喜不亦宜乎必曰利用禴者事天地神与事君一道也禴祭简薄惟以诚为主茍有诚信虽天地神无嫌于简簿况人道乎是以无咎【易説】
　　汉上朱氏曰升萃之反也升之九二即萃之九五故升萃二爻反复同象明二五之孚也凡人从上或出于位则虽恭巽未免有咎况望行道乎诚不足也二刚上应五柔纳之刚柔相与而孚其为巽也尽诚敬而已非外饰也是以道行于上泽被于下此九二所以喜欤喜于中心形于面目者也阳得位为喜故曰九二之孚有喜也禴夏祭五纳二成离离为夏震为声为长子上为宗庙艮为门阙二升五有长子升自门阙奉祭之象禴薄祭以声为主用诚敬也二五相孚乃利用诚敬无咎乃难辞【易传】
　　新安朱氏曰义见萃卦【本义】　问升萃二卦多是言祭享萃固取聚义不知升何取义先生曰人积其诚意以事神有升而上通之义【语録】
　　九三升虚邑象曰升虚邑无所疑也
　　伊川先生曰三以阳刚之才正而且巽上皆顺之复有援应【一作者】以是而升如入无人之邑孰御哉　入无人之邑其进无疑阻也【并易传】
　　横渠先生曰上皆隂柔往无所疑【易説】
　　蓝田吕氏曰九三以阳居阳将升于上上体纯隂莫之违拒如入无人之境其行无疑故曰升虚邑汉上朱氏曰九三升上六六坤之三坤在下为邑隂为虚升虚邑也九三上六相应以正下巽而上顺如升无人之邑孰御哉巽为不果三升上巽毁无所疑也【易传】
　　白云郭氏曰自下而升至于三其来不可御也况有刚阳之才足以自致乎是以如升无人之虚邑其行无所疑矣【易说】
　　新安朱氏曰阳实隂虚而坤有国邑之象九三以阳刚当升时而进临于坤故其象占如此【本义】东莱吕氏曰九三以阳刚之才而上升上三爻皆虚无所阻碍夫何所疑哉故曰升虚邑无所疑也【易説】
　　六四王用亨于岐山吉无咎象曰王用亨于岐山顺事也
