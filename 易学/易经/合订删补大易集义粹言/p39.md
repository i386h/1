<!-- { "loadSidebar": true } -->
　　五峰胡氏曰如齐王建所比之羣臣賔客反为秦用卒误王建死于松柏之间不亦伤乎【易外传】新安朱氏曰隂柔不中正承乗应皆隂所比皆非其人之象其占大凶不言可知【本义】　问比之匪人一爻曰初应四四是外比于贤为比得其人二应五五为显比之君亦为比得其人惟三乃应上上为比之元首者故为比之匪人也【语録】
　　东莱吕氏曰六三比之匪人易传曰三不中正而所比者皆不中正四应柔而不中二存应而比初皆不中正匪人也二之中正而谓之匪人随时取义各不同也随时取义之说最当详考盖二之中正本未尝存应而比初但三以私心观之故见其存应而比初矣君子所为本公苟以私心观之则见其件件是私故虽与君子相处亦与小人相处无异矣二本君子以三之心观之则小人也三旣防得二为小人故与二相比未尝得近君子之益反得近小人之损也此三之罪非二之咎也【纪闻】
　　六四外比之贞吉象曰外比于贤以从上也
　　伊川先生曰四与初不相应而五比之外比于五乃得贞正而吉也君臣相比正也相比相与宜也五刚阳中正贤也居尊位在上也亲贤从上比之正也故为贞吉以六居四亦为得正之义又隂柔不中之人能比于刚明中正之贤乃得正而吉也又比贤从上必以正道则吉也数说相须其义始备　外比谓从五也五刚明中正之贤又居君位四比之是比贤且从上所以吉也【并易传】
　　蓝田吕氏曰六四独比于五所比阳也虽独有所附所附者贤守是不变亦可以获吉
　　山杨氏曰六四无应于内而外比九五比贤从上也九五刚中正贤也比贤从上而不以正人谁与之故正乃吉六四以隂居隂正也【易说】
　　白云郭氏曰四与初非正应故舍逺比近外比九五之贤亦自知才位非可兼人从上保身而已故得贞而吉比或自内或外比以明比道之大不可拘于常也【易说】
　　汉上朱氏曰四以五为外内外相形而后有也六四当位不内比于初絶其系应外比于五守正不动则相比以诚矣故贞吉五以徳言之刚健中正贤也以位言之君上也以正比贤以臣比君外比之所以吉欤易曰东北丧朋安贞吉六四之谓也【易传】
　　新安朱氏曰以柔居柔外比九五为得其正吉之道也占者如是则正而吉矣【本义】
　　东莱吕氏曰六四外比之正吉四最近君遂比于君五刚明贤君故圣人以从上言之然当防伊川三段之说相须不可偏【易说】
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也伊川先生曰五居君位处中得正尽比道之善者也人君比天下之道当显明其比道而已如诚意以待物恕己以及人发政施仁使天下防其恵泽是人君亲比天下之道也如是天下孰不亲比于上若乃暴其小仁违道干誉欲以求下之比其道亦狭矣其能得天下之比乎故圣人以九五尽比道之正取三驱为喻曰王用三驱失前禽邑人不诫吉先王以四时之畋不可废也故推其仁心为三驱之礼乃礼所谓天子不合围也成汤祝网是其义也天子之畋围合其三面前开一路使之可去不尽物好生之仁也止取其不用命者不出而反入者也禽兽前去者皆危矣故曰失前禽也王者显明其比道天下自然来比来者抚之固不煦煦然求比于物若田之三驱禽之去者从而不追来者则取之也此王道之大所以其民皡皡而莫知为之者也邑人不诫吉言其至公不私无逺迩亲疎之别也邑者居邑易中所言邑皆同王者所都诸侯国中也诫期约也待物之一不期诫于居邑如是则吉也圣人以大公无私治天下于显比见之矣非唯人君比天下之道如此大率人之相比莫不然以臣于君言之竭其忠诚致其才力乃显其比君之道也用之与否在君而已不可阿谀逢迎求其比已也在朋友亦然脩身诚意以待之亲已与否在人而已不可巧言令色曲从苟合以求人之比己也于乡党亲戚于众人莫不皆然三驱失前禽之义也　显比所以吉者以其所居之位得中正也处正中之地乃由正中之道也比以不偏为善故云正中凡言正中者其处正得中也比与随是也言中正者得中与正也讼与需是也　礼取不用命者乃是舍顺取逆也顺命而去者皆免矣比以向背而言谓去者为逆来者为顺也故所失者前去之禽也言来者抚之去者不追也　不期诫于亲近上之使下中平不偏逺近如一也【并易传】
　　横渠先生曰失前禽谓三面而驱意在缓逸之不务杀也顺奔然后取之故被伤者少也　以刚居中而显明比道伐止有罪不为滥刑故邑人不诫为上用中此之谓也不比者不惩非用中也故比必显之然杀不可务也一云上使中者付得其人也【并易说】蓝田吕氏曰九五以一阳为众隂之主从之者吉背之者凶显比者也如三驱之法明示以舍逆取顺之道也邑国中也天子之有天下诸侯之有四境其国中之民近我者也显比之道不间于幽逺则近者必不诫也使用也上之所用以中无逺近之情不合也
　　山杨氏曰居得尊位其比宜显矣故制畿封国以为属连建牧立监以相纠因时问以通好贺庆以展亲所以比诸侯也域民之制其详至于属妇同井而居同巷相从任之以九职系之以九两所以比其民也凡此皆显比之道也尽斯道者其唯九五乎居中履正而上下应之比之正也故曰显比王用三驱失前禽邑人不诫吉夫兽穷则搏常物之大情也故王田不合围三面而驱不穷物以尽取也先王比天下而安之非以求吾所大欲也故顺则取之逆而去则舍之所失者前禽而已尽吾比道任彼而不致力焉用三驱之义也若汤之祝网是也穷民而尽取之乃召敌之道非所以比天下也孟子曰善战者服上刑连诸侯者次之辟草莱任土地者次之为此而已夫如是故仕者愿立于其朝耕者愿耕于其野商贾愿藏于其市行旅愿出于其涂则邑人不诫而自至矣此比道之光也故曰邑所居之邑谓国中也【易说】
　　兼山郭氏曰比坤下坎上坎水也坤土也土以水柔水以土流亲比之故也洪范之叙曰五皇极皇建其有极其事则无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直凡上之所以示下者如是也凡厥庶民无有淫朋人无有比徳惟皇作极凡下之所以从上者如此也方显比建大中之道明法度之尊逆者不追顺者不拒无恤于去来无闲于小大邑人之不诫特为其微者言之至于自西自东自南自北盖有无思而不中者矣可胜言哉【易说】
　　白云郭氏曰先人曰洪范五皇极曰无偏无陂遵王之义无有作好遵王之道无有作恶遵王之路无偏无党王道荡荡无党无偏王道平平无反无侧王道正直凡上之所以示下者如此也凡厥庶民无有淫朋人无有比徳惟皇作极凡下之所以从上者如此也方显比建大中之道逆者不追顺者不拒无恤于去来无间于小大邑人之不诫特为其微者言之至于自西自东自南自北盖有无思而不中者矣可胜言哉雍曰九五之君非以力假仁者也盖有大中至正之道以昭示天下天下自从而比之故曰显比王田不合围三面而驱故所失者前禽而已是犹上六之不我比也夫以大中至正之道昭示天下无容私焉是以逆则舍之顺则取之故上言不寜方来后夫凶皆自来自后之辞非圣人有以强之也圣人以大中至正舍逆取顺必无侵伐之虞邑人又何诫焉是则显比之吉为天下之至公也求其所以然实建大中以致之耳故曰上使中也书曰民心罔中惟尔之中其使中之谓乎由是知商之三千周之八百亦舍逆取顺而已或谓显比之道狭不亦异乎【易说】
　　汉上朱氏曰九五比之主坎为明显明比道者也故曰显比五位乎正中比者因以比之不规规以求比于物比之以中正之道所以吉也故曰显比之吉位正中也干五为王自四至二歴三爻坤为舆为众坎为轮田猎之象王用三驱也艮为黔喙坎为豕震为决躁内卦为后外卦为前向上为逆顺下为顺故曰失前禽也显比之道譬之从禽王者之于田也三面驱之阙其一面逆而向我则舍之背而顺我之射则取之舍之者明比也取之者明不比也所谓正中也施于征伐叛者伐之服者舍之故曰舍逆取顺失前禽也坤在下为邑谓二也邑人者二干也二之五艮见兑伏兑为口邑人不诫也王者之比天下无逺迩无内外无亲疎不以邑人近则告诫而亲之不以僻陋之国逺则不诫而疎之使人人以中道相比无适无莫则吉若显比矣其道犹狭未吉也故曰邑人不诫上使中也或曰安知舍逆之为向我取顺之为射取之曰观其所杀而知也射者从禽左而射之由左达右诗曰公曰左之舍防则获故田有三杀自左膘达于右腢为上杀射右耳本为中杀射左髀达于右防为下杀面伤不献翦毛不献郑康成曰禽在前来不逆而射之也去又不射也唯其走者顺而射之王弼亦曰趣已则舍之背已而走则射之【易传】王弼谓比九五为比之主而有应任二显比者也比而显之则所亲者狭矣则以不变论易于初六言处比之首应不在一心无私吝则莫不比之故于九五应二则言其狭也天地之闲隂必比阳未有无应而相比者初六不变则缶虚而不汲失有孚盈缶之象矣三驱之礼禽逆来趣已则舍之背已则射之显比也虽有爱恶而爱恶出于彼之来去吾岂容心哉三苗逆命禹乃徂征不比也七旬来格舜则舍之显其比也比之与否舜禹非私也用中之道也若曰显比非大人之吉此可以为言所使使之者谁欤舜命禹征亦使之也【丛说】
　　新安朱氏曰一阳居尊刚健中正卦之羣隂皆来比已显其比而无私如天子不合围开一面之网来者不拒去者不追故为用三驱失前禽而邑人不诫之象盖虽私属亦喻上意不相警备以求必得也凡此皆吉之道占者如是则吉也上使中由上之徳使不偏也【本义】　显比便有那周遍底意思邑人不诫如有闻无声言其自不消相告诫又
　　如归市者不止耕者不变相似　比九五邑人不诫盖上之人显明其比道而不必人之从已而其私属亦化之不相戒约而自然从已也　田猎之礼置旃以为门刈草以为长围田猎者自门驱而入禽兽向我而出者皆舍被驱而入者皆获故以前禽比去者不追获者譬来则取之大意如此【并语録】
　　东莱吕氏曰九五伊川说最要熟防邑人不诫虽切近者亦不丁寜之象曰显比之吉位正中也縁自处得正中所以能尽显比之道若使自立身偏处不可谓正中【易说】
　　上六比之无首凶象曰比之无首无所终也
　　明道先生曰比之无首凶比之始不善则凶【刘绚师训】伊川先生曰六居上比之终也首谓始也凡比之道其始善则其终善矣有其始而无其终者或有矣未有无其始而有终者也故比之无首至终则凶也此据比中而言然上六隂柔不中处险之极固非克终者也始比不以道隙于终者天下多矣　比旣无首何所终乎相比有首犹或终违始不以道终复何保故曰无所终也【并易传】　敬是持己恭是接人与人恭而有礼言接人当如此也近世浅薄以相驩狎为相与以无圭角为相亲爱如此者安能久若要久须是恭敬君臣朋友皆当以礼为主也比之上六曰比之无首凶象曰比之无首无所终也旣无首安得有终故曰无所终比之道须当有首也【刘元承手编】
　　山杨氏曰比之时隂宜从阳也而上六居一卦之上比之无首者也无首则无所从其凶不亦宜乎【易说】
