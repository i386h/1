<!-- { "loadSidebar": true } -->
　　新安朱氏曰九二以刚阳为内卦之主统治羣隂当发蒙之任也然所治既广物性不齐不可一槩取必而爻之徳刚而不过为能有所包容之象又以阳受隂为纳妇之象又居下位而能任上事为子克家之象故占者有其徳而当其事则如是而吉也刚柔接指二五之应【本义】
　　六三勿用取女见金夫不有躬无攸利象曰勿用取女行不顺也
　　伊川先生曰三以隂柔处蒙闇不中不正女之妄动者也正应在上不能逺从近见九二为羣蒙所归得时之盛故舍其正应而从之是女之见金夫也女之从人当由正礼乃见人之多金说而从之不能保有其身者也无所往而利矣○女之如此其行邪僻不顺不可取也【并易传】○不有躬无攸利不立己后虽向好事犹为化物不得以天下万物挠己已立后自能了当得天下万物【语録】
　　横渠先生曰金夫二也不有躬履非正则不能固于一也【易说】
　　蓝田吕氏曰六三以隂居阳不正不中流于邪者也舎正应于上而近比于二行不顺也金夫正也以不正而见于正故不有躬无攸利若斯之女勿用取也
　　山杨氏曰六三隂柔而不中正不从正应而下从九二见金夫不有躬者也见金而恱从行不顺矣妇人以顺为正行不顺则父母国人皆贱之二虽纳妇非顺而从之也何利之有【易说】
　　白云郭氏曰六三不正之女舍应从二见利忘身与贞不字者异矣何所利哉易于有应言妇无应言女三舎应从二行不顺矣称女可也【易说】
　　汉上朱氏曰六三蒙而不正之隂坎有伏离离目为见上九不正下接六三成兊兊为少女取女也艮少男夫也干变为金见金夫也坤为身兊折之为躬三之上不有躬坤为顺三不正行不顺无攸利故戒以勿用取女取女贵正女正则家人吉六三见利而恱不能自有其躬上九说之以利于徳为不正于理为不顺取是女而欲正家是亦蒙矣【易传】
　　新安朱氏曰六三隂柔不中不正女之见金夫而不能有其身之象也占者遇之则其取女必得如是之人无所利矣金夫葢以金赂已而挑之若鲁秋胡之为者○行不顺也顺当作慎葢顺慎古字通用荀子顺墨作慎墨且行不谨于经意尤亲切今当从之【并本义】○问不有躬无攸利不立已后虽向好事犹为化物不得以天下万物挠己巳立后自能了当得天下万物曰下面是伊川解易上句后二句又是覆解此意在乎以立己为先应事为后而今人平日好论所以治国平天下之道而自家身已全未理防得若能理防自家身已虽与外事若茫然不相接然明徳在这里了新民只见成推将去○金夫不必解做刚夫【并语録】
　　东莱吕氏曰蒙之六三为教者设戒也教者必择质美者然后可受如三之隂柔偏闇正应在上不能逺从近见九二为羣隂所归舍其正应而从之是女之见利而动弃其正匹见人之多金从之而不顾其身者也女而如此岂可复取人而如此岂可复教故曰勿用取女行不顺也岂非所以戒教者乎学者资质既弱必须亲近贤者然后可以变弱为强苟如四之柔弱乃与二阳隔絶相逺是柔弱之人又与贤者相逺必终困于昏蒙而可吝矣故曰困蒙之吝独逺实也岂非所以戒学者乎【纪闻】
　　六四困蒙吝象曰困蒙之吝独逺实也
　　伊川先生曰四以隂柔而蒙闇无刚明之亲援无由自发其蒙困于昏蒙者也其可吝甚矣吝不足也谓可少也○蒙之时阳刚为发蒙者四隂柔而最逺于刚乃愚蒙之人而不比近贤者无由得明矣故困于蒙可羞吝者以其独逺于贤明之人也不能亲贤以致因可吝之甚也实谓阳刚也【并易传】
　　山杨氏曰隂资阳以为明六四之困蒙逺于阳故也阳实而隂虗实谓阳也不能亲贤以发其蒙其困吝宜矣【易说】
　　兼山郭氏曰六四上下逺于二刚无所资焉谓之困蒙是以君子慎其独也君子贤其贤而亲其亲没世不忘也困蒙何有焉【易说】
　　白云郭氏曰先人曰上下逺于二刚无所资焉谓之困蒙是以君子慎其独也雍曰逺于二刚无所发蒙则困阳实而隂虗故称逺实孟子曰夫苟好善则人将轻千里而来告之以善何困之有夫苟不好善则訑訑之声音顔色距人于千里之外是其所以困也故以此而居上则失道而寡助以此务学则孤陋而寡闻然则困蒙亦自取之欤伊川以吝为不足谓可少之也然有啬而可鄙之意【易说】汉上朱氏曰阳为实九二刚实发蒙之主二与五应三动而近二四独逺之若动而应初则与二相近四懐居不动独逺于二介于不正无以发其蒙困不知学吝自取也二坎三动成兊泽无水困也故曰困蒙之吝独逺实也阳为实何也曰隂消为虗阳息为实消息盈虗相为去来消则降息则升实则满虗则耗升者贵也降者贱也满者富也耗者贫也隂阳相循祸福更纒故又为贵贱贫富祸福之象太曰盛则入衰穷则更生有实有虗流止无常又曰息与消糺贵与贱交祸至而福避【易传】五峰胡氏曰汉元初立萧望之以师傅下行端揆之职为发蒙之主史髙与望之同受顾命位望之上为亲近大臣以隂柔庸劣之才辅暗懦之君而昵比于恭显阉宦不中正之人疎逺望之不与同心辅政于先帝付托之意岂不负哉是亦自逺于刚阳笃实之贤故有困蒙之吝耳【易外传】
　　新安朱氏曰既逺于阳又无正应为困于蒙之象占者如是可羞吝也能求刚明之徳而亲近之则可免矣独逺实实协韵去声【本义】
　　六五童蒙吉象曰童蒙之吉顺以巽也
　　伊川先生曰五以柔顺居君位下应于二以柔中之徳任刚明之才足以治天下之蒙故吉也童取未发而资于人也为人君者苟能至诚任贤以成其功何异乎出于已也○舍己从人顺从也降志下求卑巽也能如是优于天下矣【并易传】
　　横渠先生曰不愿不信蒙之失正者也故蒙正如童吉与夫彖之义同【易説】
　　蓝田吕氏曰六五居蒙之时在上居中大人不失赤子之心者也
　　龟山杨氏曰五居尊位而下求九二之臣不挟贵也以童蒙自居不挟长挟贤也苟有求焉有所挟则皆在所不告自天子至于庶人君子所以俟之一也故惟童蒙乃吉夫汤之于伊尹髙宗之于傅説皆学焉而后臣之由斯道也【易説】
　　兼山郭氏曰夫是道也岂独受学事师为然其微乃在于成徳之序也顺也者顺于理也巽也者入于道也孔子曰吾与囘言终日不违如愚退而省其私亦足以发夫然后知顔氏之子殆庶几也【易説】白云郭氏曰柔顺居尊下应九二学焉而后臣此童蒙之吉也太甲之于伊尹髙宗之于傅説是也太甲克终允徳髙宗克迈乃训皆顺以巽之义【易説】汉上朱氏曰艮少男童也五求于二成坤坤顺也二往资五成巽巽顺也顺则易从巽则易入顺则乐告之以善道巽则优柔以开导之以此治蒙优于天下矣童蒙之吉也五君位成王求助之爻乎【易传】
　　五峰胡氏曰汉昭所以委政霍光者冲幼未明习国家事耳非天资愚蒙乃童蒙也以其童蒙而天性聦明故能上顺先帝之志下任霍光之贤而燕葢之谋不成篡弑之祸不作故为吉也【易外传】新安朱氏曰柔中居尊下应九二纯一未发以听于人故其象为童蒙而其占为如是则吉也【本义】
　　上九击蒙不利为寇利御寇象曰利用御寇上下顺也伊川先生曰九居蒙之终是当蒙极之时人之愚蒙既极如苖民之不率为寇为乱者当击伐之然九居上刚极而不中故戒不利为寇治人之蒙乃御寇也肆为刚暴乃为寇也若舜之征有苗周公之诛三监御寇也秦皇汉武穷兵诛伐为寇也○利用御寇上下皆得其顺也上不为过暴下得击去其蒙御寇之义也【并易传】
　　横渠先生曰蒙暗犯寇御之可也以刚明极显而寇蒙暗则伤义而众不率也【易说】
　　蓝田吕氏曰上九以阳居上羣蒙之主上下顺以从之可以击蒙者也蒙而怙终不可教也故至于击蒙蒙之时明者胜而闇者不胜寇者在彼御之者在我凡为寇者以闇寇明也彼蒙不发必来为寇不利为寇者彼闇而物莫之助也利御寇者我明而上下顺也
　　广平游氏曰蒙之上九击蒙若齐之伐燕利其土地重器所谓为寇也若葛伯仇饷而汤往征之所谓御寇也【易说】
　　山杨氏曰上九蒙之极也以刚之才处之故至于击蒙也然击之以正其罪则御寇也已甚而至于残民则为寇也故戒之曰不利为寇利御寇若有苗之昏迷而舜征之击蒙而御寇也孟子谓燕可伐而齐王伐之诛其君而吊其民则是亦御寇也而齐王迁其重器系累其子弟是乃为寇耳故诸侯将谋救之上下不顺故也何利之有【易说】兼山郭氏曰上九下愚之不可移怙终之不可戒是以不得已而至于击也师之毒天下犹曰民从之吉况于蒙乎故知其为上下顺也不利为寇利御寇彼我賔主之辞非有时而利为寇也易为君子谋不为小人谋斯言至矣上下皆蒙故戒之如此上九非刚中之徳也【易说】
　　白云郭氏曰先人曰不利为寇利御寇彼我賔主之辞非有时而利为寇也雍曰既利御寇则彼来寇者不利明矣夫不能戒之于蚤终至于过而后击之亦非特教之不正也葢有积恶不移之质如何校灭耳者也上九刚过之才发蒙则暴包蒙则不能容以之御寇则利矣能御宼亦去众蒙之害上下得不顺之乎【易说】
　　汉上朱氏曰为寇者九二也击蒙御寇者上九也坎为盗体师盗用师寇也艮为手击也为寇者利于蒙闇昏乱之时蒙极而解则是非定蒙昧明故曰不利为寇上九乗其蒙解之时自上之三击之坎毁成兊民恱而从之上下之情顺也孟子谓取之而燕民恱也坤为顺故曰利用御寇上下顺也易传曰若舜征三苗周公诛三监御寇也蒙屯之反何也曰姤变者六复变者六遯变者十有二临变者十有二否变者十有二泰变者十有二反复相变圣人所以酬酢也陆震亦曰卦有反合爻有升降所以明天人之际见盛衰之理焉【易传】
　　五峰胡氏曰大舜之征苗文王之伐崇汤之放桀武王之伐纣皆以其昏蒙之极不得已故击而去之耳若后世汉髙之诛秦项汉宣之诛先零之类御寇者也平城之兵马邑之伏唐太宗之伐髙丽为寇者也御寇者出于不得已故天人顺之汉武为寇于四夷而望天下之人皆如卜式之顺己其可得乎【易外传】
　　新安朱氏曰以刚居上治蒙过刚故为击蒙之象然取必太过攻治太深则必反为之害惟捍其外诱以全其真纯则虽过于严宻乃为得宜故戒占者如此凡事皆然不止为诲人也上下顺御寇以刚上下皆得其道【本义】○不利为寇只是要去害他故戒之如此○问击蒙不利为寇如本义只是就自身克治上说是如何先生曰事之大小都然治身也恁地若治人做得太甚亦反成为宼占得此爻凡事不可过当如伊川作用兵说亦是然只做得一事用不如且就浅处说去却事事上有用若便说深了则此一事用得别事用不得【并语録】

　　合订删补大易集义粹言卷八
<经部,易类,合订删补大易集义粹言>
　　钦定四库全书
　　合订删补大易集义粹言卷九
　　头等侍衞纳喇性徳编
　　【干下坎上】
　　伊川先生曰需序卦蒙者蒙也物之穉也物穉不可不养也故受之以需需者饮食之道也夫物之幼穉必待养而成养物之所需者饮食也故曰需者饮食之道也云上于天有蒸润之象饮食所以润益于物故需为饮食之道所以次蒙也卦之大意须待之义序卦取所须之大者尔干健之性必进者也乃处坎险之下险为之阻故须待而后进也【易传】
