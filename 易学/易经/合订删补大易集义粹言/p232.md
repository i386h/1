<!-- { "loadSidebar": true } -->
　　升于山爲云爲雨是山通泽之气山之泉脉流于泽爲泉爲水是泽通山之气是两个之气相通山泽通气水火不相射山泽一髙一下而水脉相爲灌输也水火下然上沸而不相灭息也或曰射音亦与斁同言相爲用而不相厌也　射犹犯也射一音亦是不相厌之义一音石是不相害水火本相杀灭用一物隔着却相爲用此二义皆通问射或音石或音亦孰是曰音石水火与风雷山泽不相类本是相尅底物事今却相应而不相害问若以不相厌射而言则与上文通气相薄之文相类不知如何曰不相射乃下文不相悖之意不相悖乃不相害也水火本相害之物便如未济之水火亦是中间有物隔之若无物隔之则相害矣此乃以其不害而明其相应也　看数徃者顺这一段是从卦气上看来也是从卦画生处看来恁地方交错成六十四　易逆数也似康节説方可通但方图则一向皆逆若以圆图看又只一半逆不知如何　安卿问先天图説曰阳在隂中阳逆行隂在阳中隂逆行阳在阳中隂在隂中皆顺行何谓也曰图左一边属阳右一边属隂左自震一阳离兊二阳干三阳爲阳在阳中顺行右自巽一隂坎艮二隂坤三隂为隂在隂中顺行坤无阳艮坎一阳巽二阳爲阳在隂中逆行干无隂兊离一隂震二隂爲隂在阳中逆行　先天图曲折细详图意若自干一横排至坤八此则全是自然故说卦云易逆数也【皆自己生以得未生之卦】若如圎图则须如此方见隂阳消长次第【震一阳离兊二阳干三阳巽一隂坎艮二隂坤三隂】虽似稍渉安排然亦莫非自然之理自冬至至夏至爲顺盖与前逆数若相反【皆自未生而反得已生之卦】自夏至至冬至爲逆盖与前逆数者同其左右与今天文家说左右不同盖从中而分其初若有左右之势尔【自北而东为左自南而西为右　并语録】
　　右第三章
　　雷以动之风以散之雨以润之日以晅之艮以止之兊以说之干以君之坤以藏之
　　伊川先生曰古言乾坤退处不用之地而用六子若人则便分君道无爲臣道有爲若天则谁与他安排他如是须有道理故如八卦之义须要玩索【吕与叔东见録】广汉张氏曰阳气升而阻于隂此雷所以动而震发其万物也隂气逹而碍于阳此风所以散而吹嘘其万物也隂之不固而成和于阳者此雨所以润万物异乎灌漑之劳也阳之所宗而不烁于隂者此日所以晅万物异乎爝火之微也此四者皆其生物也故主象以言之物之小大长短之不同刚柔缓急之不等椿菌各安其寿夭鹏鷃各得其巨细物物有正性物物有正命者有艮以止之者欤太和所禀而无所乖戾大顺所钟而无所偏陂劳者自此而少息华者自此而向成者有兊以説之者欤夫有风雷以作其气有雨日以成其形而又有艮以止其分兊以说其情岂无司其造化之权者乎此干所以君之也岂无冥其出入之机者乎此坤所以藏之也此四者取其成物也故主卦以言之【易説】
　　白云郭氏曰天地雷风功用与八卦同故或言象或言卦其实一也动止说又其性也散润晅又其功也君其道也藏其德也互言之知其互备也【易说】汉上朱氏曰阳聚而动动极则散之散则复聚隂积而润润极则晅之晅则复润此雷霆风雨日月寒暑所以屈信相感而成万物也艮则动者静而止入于坤也兊则止者恱而行出乎干也干以君之则万物覩坤以藏之则天地闭前说乾坤而至六子无形者聚而有形也此说六子而归乾坤有形者散而入于无形也终始循环不见首尾易之道也【易传】
　　新安朱氏曰此卦位相对与上章同【本义】　雷以动之以下四句取象义多故以象言艮以止之以下四句取卦义多故以卦言　后四卦不言象也只是偶然到后两句说干以君之坤以藏之却恁地説得好【并语録】
　　右第四章
　　帝出乎震齐乎巽相见乎离致役乎坤说言乎兊战乎干劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南靣而听天下向明而治盖取诸此也坤也者地也万物皆致养焉故曰致役乎坤兊正秋也万物之所说也故曰说言乎兊战乎干干西北之卦也言隂阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮
　　康节先生曰起震终艮一节明文王八卦也天地定位一节明伏羲八卦也八卦相错者明交错而成六十四也【观物外篇】
　　伊川先生曰天者理也神者妙万物而爲言者也帝者以主宰事而名【刘绚师训】　问刘牧以坎离得正性艮巽得偏性如何曰非也他据方位如此说如居中位便言得中气其余岂不得中气也【附刘元承手编】　南北之位岂可不定下所以定南北者在坎离也坎离又不是人安排得来莫非自然也【李师吁说】
　　横渠先生曰造化之功发乎动毕达于顺形诸明养诸容载遂乎恱润胜乎健不匮乎劳始终乎止　干不居正位是干理自然惟人推之使然邪【并易説】　中央在季夏之末者且以易言之八卦之作坤在西南西南致养之地在离兊之间离兊即金火也是以在季夏之末【语録】
　　龟山杨氏曰艮止也止其所也故系辞曰止万物者莫善乎艮又曰成言乎艮艮者万物之所成终而成始也止于此矣复出乎震不终止也故艮卦曰时止则止时行则行【余杭语録】
　　广汉张氏曰帝者神之应而生物之所宗也帝出乎震于方爲东于时爲春万物从之而出方其出也草昧而不齐污秽而不洁惟至于东南然后齐而洁洁齐然后可以相见故离也者于方爲南于时爲夏万物亨嘉而相见圣人出人天之本宗应帝王之兴起南面而听天下向明而治亦体天道以临其人者也故曰盖取诸此言其不恃其明以听天下者乎　又曰坤西南也乃夏秋之交也然万物皆致养于坤如万物资生者是也至于出机入机出冥入冥生于此而反于此未始暂停而坤乃隤然在下此致役乎坤也万物自出乎震相见乎离而又致役乎坤至兊之西方于时爲秋所以小息此万物所以说也至于西北则阳自外来而爲主于内隂恃已盛之势而未肯听命此战乎干所以隂阳相薄也坎也者万物交精乎天一今也复归于此故曰劳乎坎劳者如劳师之劳劳其还也惟艮介乎东北之地乃春冬之交万物所从出入之方所以成其终而成其始故曰成言乎艮【并易説】
　　白云郭氏曰天道始于震万物从之皆出而有生生而齐齐毕出也至离而明明则可见至坤而养养而后物成物成则说干以纯阳居隂地故隂阳相薄而战自出至战久劳于外必归而有以休息之故劳乎坎息之而后终终则有始此虽万物之情实天之道也故言帝以先之自天地定位之后皆论八卦此章独异复有重释之辞盖上论八卦之位未明言其所故下复明言之曰震东方也巽东南也如是则无嫌于重释之也唯洁齐之义难通求其意则齐一而已【易说】
　　汉上朱氏曰此以下言文王之八卦连山首艮归藏首坤艮震离坤兊干坎巽连山之序也而易兼用之此太所以作欤谓神战于龙出于中雷风炫焕与物时行天根还向成气收精皆凖乾坤震巽也郑康成曰万物出乎震雷发声以生之也齐于巽相见于离风摇长以齐之洁犹新万物皆相见日照之使光大万物皆致养焉地气含养使有秀实万物之所说草木皆老犹以泽气说成之战言隂阳相薄西北隂也而干以纯阳临之犹君臣对合也坎劳卦也水性劳而不倦万物之所归也万物自春出生于地冬气闭藏还皆入地万物之所成终而所成始言万物隂气终阳气始皆艮之用事坤不言方坤之养物不专此时也兊不言方而言正秋者臣曰兊言正秋秋分也于兊言秋分则震爲春分坎爲冬至离爲夏至干爲立冬艮为立春巽为立夏坤爲立秋可知言正秋者正时也离言圣人南靣而听天下向明而治则余卦亦可以类推矣战乎干言隂阳相薄而干胜也【易传】
　　新安朱氏曰帝者天之主宰邵子曰此卦位乃文王所定所谓后天之学也　上言帝此言万物之随帝以出入也【并本义】　帝出乎震万物发生便是他主宰从这里出齐乎巽晓不得离中虚明可以为南方之卦坤安在西南不成西北方无地西方肃杀之地如何云万物之所説干西北也不可晓如何隂阳只来这里相薄劳乎坎劳字去声似乎慰劳之意言万物皆归藏于此去安存慰劳他问战乎干何也曰此处大抵难晓恐是个肃杀收成底时节故曰战乎干问何以谓之隂阳相薄曰干阳也乃居西北故曰隂阳相薄恐是如此也见端的未得　劳乎坎是説万物休息底意成言乎艮艮在东北是説万物终始处　艮也者万物之所以成终而成始也犹春冬之交故其位在东北帝出乎震与万物出乎震只这两段说文王卦文王八卦坎艮震在东北离坤兊在西南所以
　　分隂方阳方但不可晓处多如离南坎北离坎却不应在南北且做水火居南北兊也不属金如今只是见他底惯了一似合当恁地相似　文王八卦有些似京房卦气不取卦画只取卦名京房卦气以复中孚屯为次复阳气之始也中孚阳实在内而未发也屯始发而艰难也只取名义文王八卦配四方四时离南坎北震东兊西若卦画则不可移换【并语録】　太极两仪四象八卦者伏羲画卦之法也说卦天地定位至坤以藏之以前伏羲所画八卦之位也帝出乎震以下文王即伏羲已成之卦而推其义类之辞也如卦变圗刚来柔进之类亦是就卦已成后用意推说以此为自彼卦而来耳非眞先有彼卦而后方有此卦也古注説贲卦自泰卦而来先儒非之以为乾坤合而为泰卦岂有泰复变为贲之理殊不知若论伏羲画卦则六十四卦一时俱了虽乾坤亦无能生诸卦之理若如文王孔子之说则纵横曲直反覆相生无所不可要在看得活络无所拘泥则无不通耳【荅王伯丰书】　来谕又谓冬春爲阳夏秋爲隂以文王八卦论之则自西北之干以至东方之震皆父与三男之位也自东南之巽以至西方之兊皆母与三女之位也故坤蹇解卦之彖辞皆以东北为阳方西南为隂方然则谓冬春为阳夏秋为隂亦是一説但説卦又以干为西北则隂有不尽乎西以巽为东南则阳有不尽乎东又与三卦彖辞小不同但此自是一説与他説如十二卦之类各不相通耳【荅袁机仲书】
　　右第五章【新安朱氏本义曰此章所推卦位之説多未详者】
　　神也者妙万物而为言者也
　　明道先生曰神也者妙万物而为言若上竿弄瓶至于斲轮诚至则不可得而知上竿初习数尺而后至于百尺习化其髙矧圣人诚至之事岂可得而知【朱公掞録拾遗】
　　伊川先生曰神是极妙之语【谢显道记平日语】
　　横渠先生曰全备天理则其体孰大于此是谓大人以其道变通无穷故谓之圣圣人心术之运固有不疾而速不行而至黙而识之处故谓之神【易説】
　　广汉张氏曰夫八卦各有所在也而神则无在而无不在八卦各有所为也而神则无为而无不为强名之曰神者即其妙万物而强名之也【易説】白云郭氏曰道则道也易则书也圣人则人也独神为无方而三者皆有之故道亦有神易亦有神圣人亦有神神非别一物唯以其道之见于用而妙万物者名为神也易与圣人之神皆一也因妙万物而言之为神故曰妙万物而为言也观易则知神之为贵究神之为言则知道以用为大此孔子所以言中庸其至矣乎【易説】
