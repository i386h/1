<!-- { "loadSidebar": true } -->
　　仰以观于天文俯以察于地理是故知幽明之故伊川先生曰徧理天地之道而复仰观天文俯察地理验之着见之迹故能知幽明之故在理为幽成象为明知幽明之故知理与物之所以然也【经説】
　　横渠先生曰天文地理皆因明而知之非明则皆幽也此所以知幽明之故万物相见乎离非离不相见也见者由明而不见非无物也乃是天之至处彼异学则皆归之空虚葢徒知乎明而已不察夫幽所见一边耳　气聚则离明得施而有形气不聚则离明不得施而无形方其聚也安得不谓之有方其散也安得遽谓之无故圣人仰观俯察但云知幽明之故不云知有无之故盈天地之间者法象而已文理之察非离不相覩也方其形也有以知幽之故方其不形也有以知明之故【并易説】
　　白云郭氏曰由易之道仰观俯察则天地幽明之故无不知幽则天地之道其隠者也明则天地之道其显者也【易説】
　　汉上朱氏曰天气也而成文地形也而有理形散为气明而幽也气聚成形幽而明也仰观乎天凡地之成形者莫不有是文俯察乎地凡天之成象者莫不具是理故分而为二揲之以四生二仪四象八卦成三百八十四爻万有一千五百二十防皆源于天极知此则知幽明之故也【易传】
　　新安朱氏曰此穷理之事以者圣人以易之书也易者隂阳而已幽明死生鬼神皆隂阳之变天地之道也天文则有昼夜上下地理则有南北髙深【本义】　问本义云天文则有昼夜上下地理则有南北髙深不知如何曰昼明夜幽上明下幽观昼夜之运日月星辰之上下可见此天文幽明之所以然南明北幽髙明深幽观之南北髙深可见此地理幽明之所以然　天文是阳地理是隂然各有隂阳天之昼是阳夜是隂日是阳月是隂地如髙属阳下属隂平坦属阳险阻属隂东南属阳西北属隂幽明便是隂阳　观文察理以至知鬼神之情状皆是言穷理之事直是要知得许多然后谓之穷理【并语録】
　　原始反终故知死生之説
　　伊川先生曰原究其始要考其终则可以见死生之理【经説】　原始则足以知其终反终则足以知其始死生之説如是而已矣故以春为始而原之其必有冬以冬为终而反之其必有春死生者其与是类也【畅潜道録】　原始要终故知死生之説人能原始知得生理便能要终知得死理若不明得便虽千万般安排着亦不济事【刘元承手编】　原始反终故知死生之説但穷得则自知死生之説不湏将死生便做一个道理求【入关语録】　夫子曰未知生焉知死知生则知死矣能原始则能要终矣【荅谢岩两疑难】
　　横渠先生曰海水凝则冰浮则沤然冰之才沤之性其存其亡海不得而与焉推是足以究死生之説易谓原始要终故知死生之説者谓原始而知生则求其终而知死必矣此夫子所以直季路之问而不隠也【并正防】
　　山杨氏曰天地之间一气而万形一息而成古今达观之士防物于一已通昼夜而知则虽死生之变恒矣　又曰古之大学之道必先明天徳知天徳则死生之説鬼神之情状当自见矣是道也圣人详言于易不必徇邪説而外求也【与陆思仲书】
　　屏山刘氏曰望室而知四隅者必超室表举舆而知轻重者必在舆外游生死而知其终始者必践形理也魂魄之变茫昧莫测岂可情识猜揣哉知之必有道也畏生死者未逹也逹者不畏焉不畏者犹未能践形也常流乎四胜之间何谓四胜或曰存亦乐亡亦乐是齐生死也或曰聚则有散则无是泯生死也或曰名立不朽没而愈光是轻生死也或曰安时俟命力不可为是任生死也齐泯轻任是四胜也帘窥壁听髣髴未真姑立言广意以胜之终为生死所囿昔夫子读易三絶韦编于是原始要终知死生之説其于乾坤之蕴幽明之故鬼神之情状如目辨苍素手数竒耦也然当时弟子防言奥义问荅多矣季路一发问夫子拒之学者遂谓吾儒所急修已治人而已三纲五常而已身外之事何足预穷哉是知听夫子之言而不知求夫子之心也死生亦大矣圣人岂忽之哉负手曳杖逍遥而歌往来之际湛然如此非平日有见焉不能也所以不切切言之者惧学者守易晓之空言而不闻至精至赜之道也故曰朝闻道夕死可矣是夫子虽不切切言之而常诲人以生死之大方也【屏山集】
　　白云郭氏曰在人则原形气之始反形气之终其死生之説尢为易知故【谓幽明之故】者以事理言死生则可説者也【易説】
　　汉上朱氏曰聚而为有生之始也散而入无生之终也始终循环死生相续聚散之理也以八卦观之一变者卦之始也谓之一世六变者卦之终也谓之游魂七变而反者卦体复也谓之归魂始者生也终者死也反则死而复生故知此则知死生之説也【易传】
　　新安朱氏曰原者推之于前反者要之于后【本义】人未死如何知得死之説只是原其始之理将后面折转来看便见得以此之有知彼之无　问反字如何曰推原其始而反其终谓如方推原其始初却折转一折来如回头之义是反回来观其终也【并语録】
　　精气为物游魂为变是故知鬼神之情状
　　康节先生曰精气为物形也游魂为变神也又曰精气为物体也游魂为变用也　鬼神者无形而有用其情状可得而知也于用则可见之矣若人之耳目鼻口手足草木之枝叶华实顔色皆鬼神之所为也福善祸主之者谁邪聪明正直有之者谁邪不疾而速不行而至任之者谁邪皆鬼神之情状也【并观物外篇】
　　伊川先生曰聚为精气散为游魂聚则为物散则为变观聚散则见鬼神之情状万物始终聚散而已鬼神造化之功也【经説】　问世言鬼神之事虽知其无然不能无疑惧何也曰此只是自疑尔曰如何可以晓悟其理曰理防得精气为物游魂为变与原始要终之説便能知也湏是于原字上用工夫或曰游魂为变是变化之变否曰既是变则存者亡坚者腐更无物也鬼神之道只恁説与贤虽防得亦信不过湏是自得也【刘元承手编】　问易言知鬼神情状果有情状否曰有之又问既有情状必有鬼神矣曰易説鬼神便是造化也【唐棣杂録】
　　横渠先生曰动物本诸天以呼吸为聚散之渐植物本诸地以隂阳升降为聚散之渐物之初生气日至而滋息物生既盈气日反而游散至之谓神以其申也反之为鬼以其归也【易説】　又曰隂阳之气散则万殊人莫知其一也合则混然人不见其殊也形聚为物形溃反原反原者其游魂为变与所为变者对聚散存亡为文非如萤雀之化指前后身而为説也【正防】山杨氏曰先王报本反始之义与夫观而不荐涣萃假有庙之象则圣人所以自尽其心者于是为至非深知鬼神之情状其孰能知之【中庸解】上蔡谢氏曰动而不已其神乎滞而有迹其鬼乎往来不息神也摧仆归根鬼也致生之故其鬼神致死之故其鬼不神何也人以为神则神以为不神则不神矣知死而致生之不智知死而致死之不仁圣人所以神而明之也【语録】
　　广汉张氏曰鬼神之説合而言之来而不测谓之神往而不返谓之鬼分而言之天地山川风雷之属凡气之可接者皆曰神祖考祀飨于庙曰鬼就人物而言聚而生为神散而死为鬼又就一身而言魂气为神体魄为鬼凡六经所称葢不越是数端然一言以蔽之莫非造化之迹而语其徳则诚而已【南轩集】
　　白云郭氏曰万物出于天地者也人与万物皆一也由天地至精之气钟而为物物散而变则复于天地是鬼神之情状虽极幽隠不过于人物聚散而已葢可得而知也故文王之于易卦具天地而爻具人位是人由天地精气而生虽有参天地之道而无同天地之体也卦以用事而终穷而变亦犹鬼神也故人鬼之象与卦一也上言幽明之故天地也死生之説人也精气游魂鬼神也辨天地人鬼之理宜其同章先儒别鬼神于下章未详其防【易説】　易称精气为物游魂为变是故知鬼神之情状夫鬼神之情状不可得而知也圣人自无入有以观之则所以为物者如此所以为变者亦如此也是鬼神之情状可得而知也【中庸解】
　　汉上朱氏曰干兊金也震巽木也坎水离火也坤艮土也干震坎艮阳也坤巽离兊隂也隂阳之精五行之气气聚为精精聚为物得干为首得坤为腹得震为足得巽为股得坎为耳得离为目得艮为鼻得兊为口及其散也五行隂阳各还其本故魂阳反于天魄隂归于地其生也气日至而滋息物生既盈气日反而游散至之谓神以其伸也反之谓鬼以其归也隂阳转续触类成形其游魂为变乎物其状也聚散其情也故曰干阳物也坤隂物也知此则知鬼神之情状矣或曰太史公言儒者不言鬼神而言有物物与鬼神异乎曰人生始化曰魄既生阳曰魂至于死也体魄降而魂气升升则无不之也魄降而气不化者物也今人行气中或闻鬼哭或闻鬼呼其人逢之愕然忤视俄且化矣谓诚有是而不知气之不化者也谓鬼为物察之有不至也韩愈谓鬼无声形是也【易传】　气聚为精精聚为物形始化曰魄气能动曰魂传曰心之精爽是为魂魄子产曰人生始化曰魄既生阳曰魂及其散也形散而魄散气散而魂散故季札曰魂气则无不之也魄隂也魂阳也隂阳转续触类成形聚者不能无散散者不能无聚屈伸相感隂阳之变也神申也其气聚而日息鬼归也其气散而日消物其形也散其情也然则气何从生乎曰太虚者气之本体人客形也动则聚而为气静则散为太虚动静聚散有形无形其鬼神之情状乎太史公曰儒者不言鬼神而言有物何也曰人之死也各反其根体魄隂也故降而在下魂气阳也故升而在上升则无不之矣今也魄降而气不化非物而何所以不化者物欲蔽之也子产曰其用物也矣其取精也多矣故圣人死曰神贤人死曰鬼众人死曰物圣人清明在躬志气如神故五帝配上帝传説上比列星贤人得其所归众人则知富贵生而已其思虑不出于口腹之间祍席之上夸张于世以自利焉物欲蔽之不能自反其初故谓之物然物之乗间而出岂离乎五行哉五行即隂阳二端也故管辂论杜伯如意宋无忌皆以五行推之【丛説】
