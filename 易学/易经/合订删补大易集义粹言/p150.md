<!-- { "loadSidebar": true } -->
　　白云郭氏曰甚哉革道之难也天下之事不和则革和则无革是革之系乎时者也圣人以道论之乖于道则革不乖于道则不革是革又系乎圣人也然方革之初固不能使天下之尽信俟其尽信则失时矣故圣人观当革之时尽其在我所以革之之道虽众所未孚革巳则其孚必矣盖得革之道故也故卦辞首言巳日乃孚以明革道之难也革道如之何元亨利贞是也元亨利贞天徳也无欲也革之而不失天徳是可革也故革之而当已日可孚其悔亦亡矣革之而失天徳是不可革也不可革而革则革之不当巳日不孚必有大咎不止于其悔不亡而已悔亡者凡欲革者皆以有悔而革是以革之当则能亡其悔也【易説】
　　新安朱氏曰革变革也兊泽在上离火在下火然则水干水决则火灭中少二女合为一卦而少上中下志不相得故其卦为革也变革之初人未之信故必已日而后信又以其内有文明之徳而外有和説之气故其占为有所更革皆大亨而得其正所革皆当而所革之悔亡也一有不正则所革不信不通而反有悔矣【本义】　郑东卿少梅易象亦有是者如卦分明是之象他革是炉之象亦恐有此理泽中有火革上画是炉之口五四三是炉之腹二是炉之下口初是炉之底然亦偶然此两卦如此耳【语录】
　　曰革水火相息二女同居其志不相得曰革已日乃孚革而信之文明以大亨以正革而当其悔乃亡天地革而四时成汤武革命顺乎天而应乎人革之时大矣哉
　　康节先生曰樵者又问渔者曰鱼可生食乎曰烹之可也曰必吾薪济子之鱼乎曰然曰吾知有用乎子矣曰然则子知子之薪能济吾之鱼不知子之薪所以能济吾之鱼也薪之能济鱼久矣不待子而后知苟世未知火之能用薪则子之薪虽积丘山独且奈何哉樵者曰愿闻其方曰火生于动水生于静动静之相生水火之相息水火用也草木体也用生于利体生于害利害见乎情体用乎性一性一情圣人成能子之薪犹吾之鱼微火则皆为腐臭朽壊而无所用也又安能养人七尺之躯哉樵者曰火之功大于薪固已知之矣敢问善灼物何必待薪而后传渔者曰薪火之体也火薪之用也火无体待薪然后为体薪无用待火然后为用是故凡有体之物皆可焚之矣曰水有体乎曰然曰能焚水乎曰火之性能迎而不能随故灭水之体能随而不能迎故是故有温泉而无寒火相息之谓也曰火之道生于用亦有体乎曰火以用为本以体为末故动水以体为本以用为末故静是火亦有体水亦有用也故能相济又能相息非独水火则然天下之事皆然在乎用之何如耳【邵子外书】　又曰三皇同性而异化五帝同情而异教三王同形而异劝五伯同体而异率同形而异劝者必以功以功劝民者民亦以功归之故尚政夫政也者正也以正正夫不正之谓也天下之正莫如利民焉天下之不正莫如害民焉能利民者正则谓之王矣能害民者不正则谓之贼矣以利除害安有去王邪以王去贼安有弑君邪是故知王者正也能以功正天下之不正者天下亦以功归焉所以圣人有言曰天地革而四时成汤武革命顺乎天而应乎人其斯之谓欤　又曰昔者孔子语尧舜则曰垂衣裳而天下治语汤武则曰顺乎天而应乎人斯言可以该古今帝王受命之理也尧禅舜以徳舜禅禹以功以徳帝也以功亦帝也然而徳下一等则入于功矣汤伐桀以放武王伐纣以杀以放王也以杀亦王也然而放下一等则入于杀矣是知时有消长事有因革前圣后圣非出于一涂哉【并观物内篇】
　　明道先生曰息训为生者盖息则生矣一事息则一事生中无闲断【刘绚师训】
　　伊川先生曰泽火相灭息又二女志不相得故为革息为止息又为生息物止而后有生故为生义革之相息谓止息也　事之变革人心岂能便信必终日而后孚在上者于改为之际当详告申令至于已日使人信之人心不信虽强之行不能成也先王政令人心始以为疑者有矣然其乆也必信终不孚而成善治者未之有也　文明以以卦才言革之道也离为文明兊为文明则理无不尽事无不察则人心和顺革而能照察事理和顺人心可致大亨而得贞正如是变革得其至当故悔亡也天下之事革之不得其道则反致弊害故革有悔之道唯革之至当则新旧之悔皆亡也　推革之道极乎天地变易时运终始也天地隂阳推迁改易而成四时万物于是生长成终各得其宜革而后四时成也时运既终必有革而新之者王者之兴受命于天故易世谓之革命汤武之王上顺天命下应人心顺乎天而应乎人也天道变改世故【一作事】迁易革之至大也故賛之曰革之时大矣哉【并易传】　革言水火相息息止息也既有止息之理亦有生息之理【周行已録】
　　蓝田吕氏曰革变旧而新之也阳极生隂隂极生阳气之所以革也息生也水火相即隂阳之义二女同居其志不同行则所之各异不可同其归故曰睽二女同居其志不相得女子有行不可终于此故曰革文明则民喻而不疑则民服而不违大亨以正则因时顺理无所不宜革至于是然后当当然后悔亡
　　山杨氏曰或问成汤放桀曰予有慙徳何也曰横渠尝言汤武之功圣人之不幸也若论君臣之义则为臣而事其君当使其君如尧舜乃是既不能使君如尧舜至其君得罪于天下而放之岂其所欲哉成汤之事以言顺乎天而应乎人何慙之有然自人情观之既以尧舜之禅为尽善则征诛而有天下安能无愧乎【余杭语录】
　　白云郭氏曰息灭也非生息也水火之性以胜相灭然有相违者则不息也不幸如二女同居而不能相违其志复不相得则必革而息矣已日乃孚言革而后信之也文明以大享以正然后革而当其悔乃亡非文明以大亨以正则知其革必不当其悔不能亡矣文明故见于未革之先故孚于已革之后大亨故能终革之道正故能明革之公以是为当而悔亡则革之道其难矣哉然天地尚有革而不能废况人道乎此汤武革命所以不能自已也惟顺天故元亨利贞惟应人故已日乃孚上乃顺天下能应人故悔亡能此则为汤武不能此是簒也且桀纣之君上则得罪于天下则结怨于民汤武知当革之时尽所以革之之道以顺天应人而已曽无私欲焉此革之道也是以革通天道非止人事改更而已故曰大矣哉【易】汉上朱氏曰兊泽离火而曰水火何也曰坎兊一也泽者水所钟无水则无泽矣坎上为云下为雨上为云者泽之气也下为雨则泽万物也故屯需之坎为云小畜之兊亦为云坎为川大畜之兊亦为川坎为水革兊亦为水又兊为金金者水之母此水所以周流而不穷乎坎阳兊隂隂阳二端其理则一知此始可言象矣故曰曲而中水得火而竭火得水而灭水火相止息则变少女志处乎内而在外中女志适乎外而在内二女同居其志不相得则变之所由生不可不革也故曰革水火相息二女同居其志不相得曰革此以两体言革也革变也非常之事方革之初人岂能遽信哉传曰非常之原黎民惧焉巳日先儒读作巳事之已当读作戊巳之巳十日至庚而更更革也自庚至巳十日浃矣巳日者浃日也革自遯来无妄变也二变家人三变离四变革无之震纳庚革之离纳已故有此象二应五三应上孚也汤之伐桀犹曰舍我穑事而割正夏故革即日不孚浃日乃孚乃难辞也故曰已日乃孚革而信之此以离兊二五三上言革之难也坤离为文明兊为天下之事至于壊而不振者文乱而不理事暗而不察民怨而上不恤也故万物否隔人道失正所以当革文明则事理则民心和故曰文明以此以两体言革之道也五上相易各当其位相易亨也各当其位正也文明以然后大亨而大亨之道利在于正正则不正者正矣故曰元亨利正曰大亨以正此复以五上言革之道也革而当者六五之上也上五革而各得其正者当也文明以大亨以正革而当三者具其悔乃亡革之非其道或不当革而革或革之而无甚益其于新旧皆有悔是本欲去悔复入于悔矣秦革封建子弟无立锥之地汉革郡县而七国叛唐革府兵而兵农分不当故耳故曰革而当其悔乃亡此再以上五言革之戒也干始于坎而终于离坤始于离而终于坎干终而坤革之地革天也阳极生隂乃为寒坤终而干革之天革地也隂极生阳乃为暑天地相革寒暑相成是亦水火相息也坎冬离夏震春兊秋四时也故曰天地革而四时成兊革离而成干巽干为天坤为顺巽为命六二顺五顺乎天也九五应二应乎人也汤武改物创制革天之命以顺天应人而已犹寒暑之相代天道变于上民物改于下因其可革而革之故曰汤武革命顺乎天而应乎人革之时大矣哉此复以五上升降推广革之道也在卦气为三月故太准之以更【易传】　又曰泽中有火非火居泽下也如以刚限之故火不见灭是水在中火巽下之象非革象也葢水火之性寒燥湿皆有常然泽中有火则水火之性革其常矣息止也火炎上而水息之水润下而火息之有二女同居其志不相得之象故曰水火相息若以刚限之则无同居之象郭璞言有温泉而无寒焰璞其知革睽之象欤【丛説】
　　新安朱氏曰水火相息以卦象释卦名义大略与睽相似然以相违而为睽相息而为革也息灭息也又为生息之义灭息而后生息也　文明以大亨以正以卦徳释卦辞　天地四时汤武顺应极言而賛其大也【并本义】　因革卦曰革是更革之谓到这里须尽飜转更变一番所谓上下与天地同流岂曰小补之哉小补云者谓扶衰救弊逐些补缉如锢鏴家事相似若是更革则须彻底重新铸造一番非止补苴罅漏而已汤武应天顺人便是如此孟子所王政其効之速如此想见做出来好看只是大麄些又少些如其礼乐以俟君子底意思或曰不知他如何做曰须是从五之宅百之田鸡豚桑麻处做起他两三番如此想不过只是如此做　易言顺乎天而应乎人后来人尽言应天顺人非也　问革二女志不相得与睽不同行有异否先生曰意则一但变韵而叶之耳【并语録】
　　象曰泽中有火革君子以治厯明时
　　伊川先生曰水火相息为革革变也君子观变革之象推日月星辰之迁易以治厯数明四时之序也夫变易之道事之至大理之至明迹之至着莫四时观四时而顺变革则与天地合其序矣【易传】
　　白云郭氏曰革天道也非人力也天道谓之革人力为之则曰簒也惟革本天道故卦具四徳而象言治厯明时圣人所以明天道而钦授之此革之所以为大也【易】
　　汉上朱氏曰水火相防其气必革泽中有火革之时也其在地则温泉是已君子观泽中有火则知日月坎离有交防之道日火也月水也冬至日起牵牛一度右行而周十二次尽斗二十六度则复还牵牛之一度而厯更端矣牵牛者星纪也水之位也日月交防于此泽中有火之象也厯更端者革也昔者黄帝迎日推防始作调元厯阅世十一歴年五千而更七厯至汉造厯歳在甲子乃十一月冬至甲子朔为入厯之始是时日月合璧复防于牵牛距上元太初十四万三千一百二十七歳葢日月盈缩与天错行积乆闰差君子必修治其厯以明四时之正所谓四时之正者冬至日月必防于牵牛之一度而望晦朔分至启闭皆得其正矣日月不防者司厯之过也震尝问厯于郭忠孝曰古厯起于牵牛一度沈括谓今宿于斗六度谓之歳差何也曰乆则必差差乆必复于牵牛牵牛一度者乃上元太初起厯之元也【易传】
