<!-- { "loadSidebar": true } -->
　　汉上朱氏曰上九盈矣动成兊説见于外肥也上九处卦外内无应动则正无往不利其于遯也有余矣故曰肥遯所以无不利者刚决不系于四无疑情也巽为不果疑也【易传】
　　新安朱氏曰以刚阳居卦外下无系应遯之远而处之裕者也故其象占如此肥者寛裕自得之意【本义】
　　东莱吕氏曰司马相如云列仙之儒居山泽间形容甚臞若隠遯而未能与物相忘迟疑不决二者交战安能心广体胖故惟无所疑然后能肥遯也子夏出见纷华而説入闻夫子之道而乐二者交战于胷中则不能无疑及其战而道胜所以肥而乐也此子夏所谓始之癯终之肥也肥遯之肥盖亦如此【易説】

　　合订删补大易集义粹言卷三十七
　　钦定四库全书
　　合订删补大易集义粹言卷三十八
　　头等侍卫纳喇性德编
　　【干下震上】
　　伊川先生曰大壮序卦遯者退也物不可以终遯故受之以大壮遯为违去之义壮为进盛之义遯者隂长而阳遯也大壮阳之壮盛也衰则必盛消息【一作长】相须故既遯则必壮大壮所以次遯也为卦震上干下干刚而震动以刚而动大壮之义也刚阳大也阳长已过中矣大者壮盛也又雷之威震而在天上亦大壮之义也【易传】
　　东莱吕氏曰天下事必有对盛者衰之对强者弱之对遯既极矣不可以不壮故以大壮继遯干极乎髙而雷动乎上其为壮也可知【易説】
　　大壮利贞
　　伊川先生曰大壮之道利于贞正也大壮而不得其正强猛之为耳非君子之道壮盛也【易传】
　　白云郭氏曰泰之辞言小往大来而彖则言天地上下隂阳健顺君子小人以及大小之类大壮之象四阳过中名卦之义实取于大也虽天地亦大者之壮非独人事而已与泰言大来无以异也故彖曰正大而天地之情可见矣【易説】
　　新安朱氏曰大谓阳也四阳盛长故为大壮二月之卦也阳壮则占者吉亨不假言但利在正固而已【本义】
　　彖曰大壮大者壮也刚以动故壮大壮利贞大者正也正大而天地之情可见矣
　　伊川先生曰所以名大壮者谓大者壮也隂为小阳为大阳长已盛是大者壮也下刚而上动以干之至刚而动故为大壮为大者壮与壮之大也　大者既壮则利于贞正正而大者道也极正大之理则天地之情可见矣天地之道常久而不已者至大至正也正大之理学者黙识心通可也不云大正而云正大恐疑为一事也【并易传】
　　蓝田吕氏曰大壮居彊盛之势也大者壮体大而势盛也大者正体大势盛而无邪僻也天地之体大矣势盛矣情正矣
　　山杨氏曰刚以动大者之壮也壮而弗正则为暴而已故利贞【易説】
　　白云郭氏曰凡天地万物大者之壮俱为大壮徒用壮而已非大壮也德之大者无逾于天自人道言之人得天德而动壮之所以大也且强梁以动者虽无不壮其或穷人欲而灭天理则性善梏亡天德于是失之矣虽壮而非大也故必得天之刚德而动而后谓之大壮大壮利贞者大者之正也大者天也正则天之德也天地之情于斯可见况人道乎孟子谓齐宣王曰王请无好小勇夫抚劒疾视曰彼恶敢当我哉此匹夫之勇敌一人者也王请大之惟孟氏深明大小之义诸子未之或知也故言文武一怒而安天下之民岂所谓大者之壮欤若匹夫匹妇自经于沟渎何其小哉圣人以羊譬壮深见小人之情矣【易説】
　　汉上朱氏曰隂阳迭壮者也以三画卦言之初为少二为壮三为究以重卦言之初二为少三四为壮阳动于复长于临交于泰至四爻而后壮泰不曰壮者隂阳敌也过于隂则阳壮矣犹人血气方刚故曰大壮大者壮也阳之初其动甚防动而不已物莫能御君子之道义其大至于塞乎天地之间者以刚动也故曰刚以动故壮此合震干二体而言壮之时也初九大者正也大者正乃能动而不屈壮而不以正则失之暴不能久也飘风暴雨江河之大皆不能久故曰利贞大者正也此以初九言壮之道也曾子曰自反而缩虽千万人吾往矣正故也正故能大天地之动也干始于子坤始于午震卯而兊酉正也故四时行百物生其大无外以正而大也易传曰天地之道常久而不已者亦至大至正而已故正大而天地之情可见矣以卦气言之二月也故太准之以格夷【易传】新安朱氏曰刚以动释卦名义以卦体言则阳长过中大者壮也以卦德言则干刚震动所以壮也天地之情可见释利贞之义而极言之【本义】　此卦多説羊羊是兊之属季通説这个是夹住底兊卦两画当一画　问大壮大者正与正大不同上大字是指阳下正大字是説理先生曰然亦縁上面有大者正一句方説此　问如何见得天地之情正大曰天地只是正大未尝有些子邪处未尝有些子小处又曰且如今言药性熟药何尝有性只是他所主恁地【并语録】
　　东莱吕氏曰壮利于正不正而壮者乃血气之壮耳刚以动由天德而动至诚不息故谓之大壮天刚也阳也用壮于血气者是蔽于私欲小智反所以自狭自弱也人情毎恃其能而欲大其已然卒不能成其大者盖不明致壮之道欲己之壮乃狭己之为乌能致于壮哉惟夫扩吾一己之大则自然而壮矣故曰大者壮也刚者天之道以天之道而动则无一不合于天理此所以为壮故曰刚以动故壮常人每恃己之强以为壮大抵皆失正理故大壮必利于正惟知以正道为壮便与天地同其大盖褊狭者不足以见天地才去私意小智则便见天地正大之情矣天地之情不外乎正吾能尽去一己之私以正而大则天地正大之情亦不能外也正大而天地之情可见矣此一句全要看正大两字人与天地三者初无轻重縁卑污蹇浅所以自小之耳今世学者病不在弱只是小【易説】
　　象曰雷在天上大壮君子以非礼弗履
　　伊川先生曰雷震于天上大而壮也君子观大壮之象以行其壮君子之大壮者莫若克己复礼古人云自胜之谓强中庸于和而不流中立而不倚皆曰强哉矫赴汤火蹈白刃武夫之勇可能也至于克己复礼则非君子之大壮不可能也故云君子以非礼弗履【易传】
　　横渠先生曰克己反礼壮莫甚焉故易于大壮之用见之　克己下学上达交相养也下学则必达达则必上盖不行则终何以成德明则诚矣诚则明矣克己要当以理义战退私己盖理乃天德克己者必有刚强壮健之德乃胜已雷在天上大壮君子以非礼弗履夫酒清人渴而不敢饮肉干人饥而不敢食非强有力者不能人所不能人所以不能行已者于其所难者则惰其异俗者虽易而羞缩惟心则不顾人之非笑所趋义理耳视天下莫能移其道然为之人亦未必怪正以在己者义理不胜惰与羞缩之病消则有长不消则病常在消尽则是大而化之之谓圣意思龌龊无由作事在古气节之士冐死以有为于义未必中然非有志槩者莫能况吾于义理己明何为不为正以不刚惟大壮乃能克己盖君子欲身行之为事业以敎天下今夫为长者折枝非不能也但耻以为屈而不为耳不顾义理之若何【并易説】蓝田吕氏曰雷在天上则天下震惊体大而势盛也礼所以正心修身非礼弗履则威严行而天下服
　　山杨氏曰君子之壮壮于礼而已行有不慊于心则馁矣尚能壮乎哉【易説】
　　白云郭氏曰天下雷行为无妄雷在天上为大壮无妄之动以天则天德及物之时故象言茂对时育万物大壮先天而后动在人则尽心知性则知天之时期不失中庸所谓天命之性者故象以非礼弗履为言也且壮者君子所以胜已而小人所以胜人孔子告顔渊以克己复礼胜己之道也既胜己之私则无适而非天矣是为壮之大者也小人不知胜己至于穷人欲而灭天理何大之有是以九三秖以用壮言之然有大壮之弗履以成已然后有无妄之育物以成物二者之道相为终始亦犹中庸言天命之谓性率性之谓道而后曰修道之谓敎盖性与道成己也而敎所以成物也【易説】汉上朱氏曰雷在地者也而在天上大壮也雷在天上非所履而履故史墨谓雷乘干为臣强之象然俄且降矣君子以是动必以正非礼弗履非礼弗履所以全其壮也【易传】
　　新安朱氏曰自胜者强【本义】　问雷在天上大壮君子以非礼弗履伊川以自胜者为强克己复礼非君子之大壮不可能也又引中庸和而不流中立而不倚皆曰强哉矫为证其义是如此否先生曰固是君子之自治须是如雷在天上恁地威严猛烈方得若半上落下不如此猛烈果决济得甚事又云公则正私则邪胜私复礼之机即体公行正之端也【语録】
　　东莱吕氏曰天下至难克者莫如己大抵外物虽至坚然有力者能克之惟己之私欲虽贲育之勇克之犹难雷在天上大壮声既髙且大自常人处之必以此壮平四夷伐鬼方惟君子于此则用以克己故非礼勿履乃为直壮盖务自胜者乃壮之大也务胜人者非圣人之所谓壮也能于一身上下工夫最为壮也【易説】
　　初九壮于趾征凶有孚象曰壮于趾其孚穷也
　　伊川先生曰初阳刚干体而处下壮于进者也在下而用壮壮于趾也趾在下而进动之物九在下用壮而不得其中夫以刚处壮虽居上犹不可行况在下乎故征则其凶有孚孚信也谓以壮往则得凶可必也　壮于趾在最下而用壮以行可必信其穷困而凶也【并易传】
　　蓝田吕氏曰初九居下而壮势必犯上繇是而往其究必凶
　　山杨氏曰刚健而在下壮于趾者也在下未足以有行故征凶上无应焉虽刚实而有孚其孚不远矣故曰其孚穷也【易説】
　　白云郭氏曰壮于趾者用壮之始也始而用壮必终于凶矣有孚者信其必以凶穷也凡爻辞独言壮者谓小人之壮皆非大者壮也【易説】
　　汉上朱氏曰初在下体之下应震足而动趾也孚四也初九刚在下用壮不中当守正不动以全其壮可也征凶者以正行亦凶言不可行行则两刚相敌而四不应壮岂得用哉故壮于趾者以其孚穷也易传曰用壮而不得中虽以刚居上犹不可行况在下乎【易传】
　　新安朱氏曰趾在下而进动之物也刚阳处下而当壮时壮于进者也故有此象居下而壮于进其凶必矣故其占又如此【本义】
　　东莱吕氏曰以九居初二者皆是阳又居干体三阳同居若以其壮勇敢躁进则必致乎凶此有孚与他卦有孚不同征凶有孚谓其凶无疑也然既以壮名卦则三阳正合卦体何故凶盖体既壮能用以自治克己复礼则吉若用此勇锐躁进安能不凶趾者如足趾之在下而好动大抵在上之人有势有位犹可以有为既处卑下居贫贱而恃其强壮躁于求进信乎其凶也犹人始学之初稍有刚强制遏不定便欲奋然作为见于行事其行而得凶盖理之必信而无疑者也故谓之有孚盖不能自制其壮遽欲作为是反为壮之所使矣此弱也非壮也【易説】
　　九二贞吉象曰九二贞吉以中也
　　伊川先生曰二虽以阳刚当大壮之时然居柔而处中是刚柔得中不过于壮得贞正而吉也或曰贞非以九居二为戒乎曰易取所胜为义以阳刚健体当大壮之时处得中道无不正也在四则有不正之戒人能识时义之轻重则可以学易矣　九二所以贞正而吉者以其得中道也中则不失正况阳刚【一有壮字】而干体乎【并易传】
　　蓝田吕氏曰九二以阳居隂以谦居壮者也又不失其中居之安矣
　　山杨氏曰居大壮之时而刚得中故为吉盖大者之正惟有九二尽之故曰贞吉而已【易説】
