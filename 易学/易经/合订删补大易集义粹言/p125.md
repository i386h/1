<!-- { "loadSidebar": true } -->
　　白云郭氏曰火泽无相得之性二隂有难和之情所以为睽火性上今动而上泽性下今动而下方之天水违行盖其小者虽不成讼亦为暌也然泽中有火谓之革上火下泽谓之睽革以不相得之性两不相交火自下而上泽自上而下其势必遇而相息又不若睽之相违而不遇也小事吉者自卦论之初说而终明其道非睽也自爻论之六五上行得中而下应九二之刚其事非睽也其为吉宜矣凡卦皆二义睽之彖先言睽之所以为睽睽之道也后言睽之时用则圣人用睽之时也睽非大人事故上言小事吉而圣人有用睽之道故下言大矣哉盖文王言其常而孔子极其用也非孔子不知其大也天髙地下睽也男尊女卑睽也万物散殊亦睽也天地虽睽不害于同事男女虽暌不害于通志万物虽睽不害于事盖睽之道必体睽而用合然后有济孔子惧人不明其大故特曰时用大矣哉【易说】
　　汉上朱氏曰离火动而上兑泽动而下火泽之睽也中少二女同居于家而所归之志各异二女之睽也故曰睽此以两体言睽也睽本同也离兑同为女而至于睽者时也故睽自家人反明本同也本不同则无睽惟本同故有合睽之道自离兑言之说而丽乎明自家人六二之五言之柔进而上行得中而应乎刚说则顺民丽乎明则择善柔得中则柔而不过应乎刚则取刚以济柔是以小事吉夫说而丽明柔得中而应刚不可以作大事何也以柔进上行而得尊位也睽之时人情乖隔相与者未固非刚健中正不能合天下之睽如睽之柔其才才足以小事吉也故曰说而丽乎明柔进而上行得中而应乎刚是以小事吉此合两体卦变而言处睽之道也天地男女万物一气也得其所同则睽者合矣刚上柔下天地睽也天降地升生育万物其事同也坎外离内男女睽也男上女下乃有室家其志通也坎见震毁万物睽也阳生隂成物无二理其事也非本同也其能合乎大人以是能用天地能用男女能用万物乖者复合混而为一以至天下为一家中国为一人故曰天地睽而其事同也男女睽而其志通也万物睽而其事也睽之时用大矣哉此惟原一卦以论合睽之道也在卦气为十一月故大准之以戾【易传】新安朱氏曰睽火动而上至其志不同行以卦象释卦名义说而丽乎明至小事吉以卦德卦变卦体释卦辞天地睽而其事同至大矣哉极言其理而賛之【本义】　睽皆言始异而终同之理　兑少女离中女以隂柔之性外和悦而内猜嫌故同居而异志【并语録】
　　东莱吕氏曰易之序最当看家道一失节不正必至于睽乖故家人之后次以睽为卦离上兑下火之性炎上则愈动而愈上也泽之性润下则愈动而愈下也一上一下初不相亲所以为暌睽既孤离犹有吉者有二五也夫当睽之时本不能吉惟其卦才有吉之道虽不能大有所为亦可弥缝而致小吉也二女同居而志不同譬如君子与小人同室而处本未尝睽而其志已相去不啻千里之逺此居虽同而志则不同也所以为睽之义　说而丽乎明柔进而上行得中而应乎刚仅能小事吉处睽者其可易邪九二居下体之中是说而丽乎明也六五居上体之中下应于二是柔进而上行又得中而应乎刚君降志以应乎刚明之臣臣尽道以辅乎柔顺之君君臣之间尽道相与于睽乖之时虽不能大有所为亦可以小吉大抵天下之治患君臣之不相与今也君臣上下相与如此乃止于小吉何哉盖天下之治主乎君睽之时六五为君其质本弱虽欲强之一归于治有所不能亦如伊尹一人耳在成汤时则格于皇天在太甲时则格于上帝盖太甲资质本弱不及于汤故也天下事有万不同然以理观之则未尝异君子
　　须当于异中而求同则见天下之事本未尝异睽之时用大矣哉时用二字最当看伊川云处睽之时合睽之用合之一字尤当看夫万物之异如此而欲合之将如之何曰予一以贯之正合睽之道也【易说】
　　象曰上火下泽睽君子以同而异
　　伊川先生曰上火下泽二物之性违异所以为睽离之象君子观睽异之象于大同之中而知所当异也夫圣贤之处世在人理之常莫不大同于世俗所同者则有时而独异盖于秉则同矣于世俗之失则异也不能大同者乱常拂理之人也不能独异者随俗习非之人也要在同而能异耳中庸曰和而不流是也【易传】
　　横渠先生曰一于异则乖而不合故和而不同【易说】山杨氏曰天下之物理一而分殊故君子以同而异【易说】
　　白云郭氏曰上火下泽异之象也圣人用睽有道存焉然用同者用睽之道也故大舜善与人同同也有天下而不与焉异也栁下惠不羞污君不辞小官同也而曰尔为尔我为我异也故君子以同而异为用睽之道也孔子曰君子和而不同盖言不同于小人之事也此言君子以同而异盖言同于道也故言同虽一而为事道则异矣【易说】
　　汉上朱氏曰离兑同为隂卦而未始不异君子之所同者人之大伦也然各尽其道亦不茍同以徇众人见其为异矣不知异所以为同中庸曰和而不流晏平仲曰同之不可也如是彖言异而同大象言同而异【易传】
　　新安朱氏曰二卦合体而性不同【本义】　或问睽卦大象君子以同而异先生曰此是取两象合体为同而其性各异在人则是和而不同之意盖其趋则同而所以为同则异如伯夷栁下惠伊尹三子所趋不同而其归则一彖辞言睽而同大象言同而异在人则出处语黙虽不同而同归于理讲论文字为说不同而同于求合义理立朝论事所见不同而同于忠君本义所谓二卦合体者言同也而性不同者言异也以同而异语意与用晦而明相似大凡读易到精熟后颠倒说来皆合不然则是死说耳又问睽卦无正应而同德相应者何先生曰无正应所以为睽当睽之时当合者既离其离者却合也　问君子以同而异作理一分殊看如何先生曰理一分殊是理之自然如此这处又就人事之异上说盖君子有同处有异处如所谓周而不比羣而不党是也大抵易中六十四象下句皆是就人事之近处说不必深去求它此处伊川说得甚好【并语録】
　　东莱吕氏曰世之所谓相反者无如水火而其理初未尝有异故一动一静互为其根一隂一阳互为其用君子须是得同而异之理方可以尽睽之义然彖言天地睽而其事同男女睽而其志通万物睽而其事类三句则自异而同此则言同而异盖圣人使人于同之中观其异异之中观其同非知道者不足识此【易说】
　　初九悔亡丧马勿逐自复见恶人无咎象曰见恶人以辟咎也
　　伊川先生曰九居卦初睽之始也在睽乖之时以刚动于下有悔可知所以得亡者九四在上亦以刚阳睽离无与自然同相合同是阳爻同居下又当相应之位二阳本非相应者以在睽故合也上下相与故能亡其悔也在睽诸爻皆有应夫合则有睽本异则何睽唯初与四虽非应而同德相与故相遇马者所以行也阳上行者也睽独无与则不能行是丧其马也四既与之合则能行矣是勿逐而马复得也恶人与已乖异者也见者与相通也当睽之时虽同德者相与然小人乖异者至众若弃絶之不几尽天下以仇君子乎如此则失含之义致凶咎之道也又安能化不善而使之合乎故必见恶人则无咎也古之圣王所以能化奸凶为善良革雠敌为臣民者由弗絶也　睽离之时人情乖违求和合之且病其不【一作未】能得也若以恶人而拒絶之则将众仇于君子而祸咎至矣故必见之所以免避怨咎也无怨咎则有可合之道【并易传】
　　横渠先生曰履睽之始悔也能以贵下贱故悔亡马复屈下恶人能免于咎【易说】
　　山杨氏曰睽之初不可以有行也故丧马天地万物皆睽而复同则睽极必反天下之常理也故勿逐自复夫时行则行时止则止丧而逐之其失愈逺然天下方睽以刚在下而无可行之资直道而徃则害者至故见恶人无咎子见南子是也【易说】白云郭氏曰初九无应有悔之象居睽而说道存焉故悔亡也丧马初睽也逐之则成其为睽不可合矣勿逐自复用同而复也恶人与已异者也见之所以同而异也能同而异何咎之有栁下惠曰尔为尔我为我虽袒裼祼裎于我侧尔焉能凂我哉故由由然与之偕而不自失焉象所谓同而异而初九见恶人其义一也见者遇之而勿絶之辞非必欲见之也子见南子之见是也孔子初不见阳货盖以从大夫之后不敢先也在鲁衞之礼不同非不见恶人者也【易说】
　　汉上朱氏曰睽之始刚而无应动则不正故有悔四坎马也四不与初以刚自守丧马不逐也睽诸爻皆有应四独无与安得不动而求初乎四动之初初徃复成坎马勿逐自复也故悔亡四不正而险恶人也离目为见初徃之四有离见恶人也之四虽不正以辟咎故无咎天下恶人众多疾之己甚人人与君子为敌是睽者既合而复睽斯亦君子之咎也然初守正四动而后初见之夫子见阳货阳货先也故不得不见若屈已而先见之睽非不合矣见之可也从之不可也易传曰古之圣人所以能化奸凶为善良绥雠敌为臣民由弗絶也【易传】
　　新安朱氏曰上无正应有悔也而居睽之时同德相应其悔亡矣故有丧马勿逐而自复之象然亦必见恶人然后可以辟咎如孔子之于阳货也【本义】
　　九二遇主于巷无咎象曰遇主于巷未失道也
　　伊川先生曰二与五正应为相与者也然在睽乖之时隂阳相应之道衰而刚柔相戾之意胜学易者识此则知变通矣故二五虽正应当委曲以相求也二以刚中之德居下上应六五之君道合则志行成济睽之功矣而居睽离之时其交非固二当委曲求与相遇觊其得合也故曰遇主于巷必能合而后无咎君臣睽离其咎大矣巷者委曲之涂也遇者防逢之谓也当委曲相求期于防遇与之合也所谓委曲者以善道宛转将就使合而已非枉已屈道也　当睽之时君心未合贤臣在下竭力尽诚期使之信合而已至诚以感动之尽力以扶持之明义理以致其知杜蔽惑以诚其意如是宛转以求其合也遇非枉道迎逢也巷非邪僻由径也故夫子特云遇主于巷未失道也未非必也非必谓失道也【并易传】
　　横渠先生曰守正居中故能求主于乖丧之际不失其道乖睽主有不可显遇之时【易说】
　　山杨氏曰九二刚中而应而当天下方睽之时非期于有应也故有遇主之辞焉然遇之外常道也故于巷若子房引四皓辅太子之类是已虽然遇主于巷惟睽之时可也【易说】　智仁勇天下之达德也智知之仁守之勇行之三者阙一焉非达德也则人君固不可无勇矣而齐王以是为有疾故孟子告以文武之事使廓而大之则安天下无足为者矣若夫好货好色则生于人君之邪心不可为也然而孟子不以为不可者盖譬之水逆行中流而遏之其患必至于决溢因其势而利道之则庶乎其通诸海也故以公刘太王之事告之陈古之善而闭其邪心引之当道也其自谓齐人莫如我敬王者以此易之睽曰遇主于巷亦斯之谓也【孟子解】
