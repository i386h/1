<!-- { "loadSidebar": true } -->
　　白云郭氏曰以刚柔言之则天道盈虚消息所以有剥自卦才言之则顺而止之为处剥之道由象言之则山附于地者剥也厚下安宅者处剥之道也彖象之义不一而足象言上者非独君后也凡居上者皆当然也语曰百姓足君孰与不足是亦厚下之道厚下所以安宅也夫知几君子未必至于剥之时也不幸而至是不过厚下俟时而已【易説】汉上朱氏曰山剥而附于地则其下厚矣为人上者观此故裕民崇本务厚其下是乃安宅不倾之道书曰民惟邦本本固邦宁【易传】
　　新安朱氏曰僴问上以厚下安宅者安于礼义而不迁否曰非也厚下者乃所以安宅如山附于地地厚所以山安其居而不摇人君厚下以得民则其位亦安而不摇犹所谓本固邦宁也【语録】
　　初六剥牀以足蔑贞凶象曰剥牀以足以灭下也伊川先生曰隂之剥阳自下而上以牀为象者取身之所处也自下而剥渐至于身也剥牀以足剥牀之足也剥始自下故为剥足隂自下进渐消蔑于【一无于字】贞正凶之道也蔑无也谓消亡于正道也【一作消亡正道也一作消亡于正也】隂剥阳柔变刚是邪侵正小人消君子其凶可知　取牀足为象者以隂侵没阳于下也灭没也侵灭正道自下而上也【并易传】
　　山杨氏曰剥自下而上惟厚下为可以安宅安民所以厚下也牀人所安也足牀所恃以为安者也剥牀以足则蔑厚下之道也故凶小人剥民以自厚得志则害加乎人天下之凶也及夫进而位乎上则下已不厚矣亦非所以自安也故其卒至于剥庐而无所容其凶岂不已甚乎小人如此亦足以戒矣【易説】
　　白云郭氏曰剥自下兴也故初言剥牀以足剥以厚下而安牀虽仅可安身亦非厚下之道况剥其足者乎既失厚下之道则下已灭矣然剥之初而未甚也所以蔑贞则凶言贞固不灭则无凶矣诗曰载寝之牀故处牀为求安之道剥言牀亦见道之无乎不在也【易説】
　　汉上朱氏曰刘牧读剥牀以足蔑案六四曰剥牀以肤则剥牀以足当为句絶坤变干也坤西南方也初动成巽巽为木设木于西南之奥干人借之牀之象也剥以其足寝其上者危矣初有伏震震为足隂之剥阳必自下始蔑无之也无君子之正则凶矣象曰灭者灭尽也无君子之正者以灭尽之也小人之害正如此【易传】
　　新安朱氏曰剥自下起灭正则凶故其占如此蔑灭也【本义】
　　六二剥牀以辨蔑贞凶象曰剥牀以辨未有与也伊川先生曰辨分隔上下者牀之干也隂渐进而上剥至于辨愈蔑于正也凶益甚矣　隂之侵剥于【一作刚】阳得以益盛至于剥辨者以阳未有应与故也小人侵剥君子若君子有与则可以胜小人不能为害矣惟其无与所以被蔑而凶当消剥之时而无徒与岂能自存也言未有与剥之未盛有与犹可胜也示人之意深矣【并易传】
　　横渠先生曰三虽隂类然志应在上二不能进剥阳爻徒用口舌间説力未能胜故象曰未有与也然志在灭阳故亦云蔑贞凶【易説】
　　山杨氏曰辨牀之干葢上下之辨也剥止乎辨则剥未及上矣以其无应而未有与也然处羣隂之中其能终无与乎故曰未而已则蔑正之凶理必至也【易説】
　　白云郭氏曰伊川曰辨牀之干所以分上下也辅嗣谓足之上孔氏谓牀身之下足之上分辨之处义皆一也剥牀以辨则其剥进矣未有与者逺阳而无应无以止之也或近阳而有应有以止之安有蔑贞之凶哉天下之患未有不自小至大自微至着苟不能辨之于早未有不至于凶者剥之初二有凶之渐而非凶也三以应而无咎四则凶矣【易説】
　　汉上朱氏曰郑康成曰足上称辨近膝之下屈则相近伸则相逺故谓之辨辨分也崔璟曰辨当在笫足之间牀防也巽为木为股艮为指在初为趾二在股趾之间近膝之下股之象防即股也隂浸长次及于二犹剥牀至于股也九二无应未有与之者是以小人无所忌惮二当内不失正以自守斯可矣若迫穷祸患蔑所守之正则凶蔑无之也曰蔑贞凶戒六二也剥之方长君子而有与犹可胜也剥而自守其正小人虽胜犹未凶也【易传】新安朱氏曰辨牀干也进而上矣未有与言未大盛【本义】　问剥之初与二蔑贞凶是以隂灭阳以小人灭君子之正道凶之象也不知只是阳与君子当之则凶为复隂与小人亦自有凶先生曰自古小人灭害君子终必自凶但此爻象只是説阳与君子之凶也【语録】
　　六三剥之无咎象曰剥之无咎失上下也
　　伊川先生曰众隂剥阳之时而三独居刚应刚与上下之隂异矣志从于正在剥之时为无咎者也三之为可谓善矣不言吉何也曰方羣隂剥阳众小人害君子三虽从正其势孤弱所应在无位之地于斯时也难乎免矣安得吉也其义为无咎耳言其无咎所以劝也　三居剥而无咎者其所处与上下诸隂不同是与其同类相失于处剥之道为无咎如东汉之吕强是也【并易传】
　　横渠先生曰独应于阳故反为众隂所剥然无所咎【易説】
　　山杨氏曰以隂居阳不当位也而其志刚矣居不当位而间乎众隂之中势不足以有为也隂方剥阳而已独应之失上下矣于义无咎则吉凶不足言也【易説】
　　白云郭氏曰剥之时小人道长之极羣众剥君子独六三舍其羣类于上下而应乎阳是舍小人而从君子也所以在道为无咎然则六三之失其类乃所以为有得欤【易説】
　　汉上朱氏曰上九以刚居一卦之外六三在小人中以柔应刚独有辅上救乱之志易传谓汉之吕强是也然上九不当位其势微弱不能相应而有为失上也众隂并进三独为君子初二既剥安能免于众隂之所剥乎失下也上下皆失三虽不免于剥而义则无咎非特立不惧者能如是乎【易传】五峯胡氏曰剥者隂剥阳也三居刚应刚以隂从阳者也昔东汉吕强处阉官之中独有爱君子忧宗社之心虽身被杀犹有令名故无咎也【易外传】新安朱氏曰众隂方剥阳而已独应之去其党而从正无咎之道也占者如是则得无咎上下谓四隂【本义】
　　东莱吕氏曰六三居羣隂剥阳之时乃独与上相应则必与上下之羣隂相失也然谓之无咎者处小人之羣必与小人相失然后于君子之道无咎得小人之心必失君子之心得君子之心必失小人之心无两立之理【易説】
　　六四剥牀以肤凶象曰剥牀以肤切近灾也
　　伊川先生曰始剥于牀足渐至于肤肤身之外也将灭其身矣其凶可知隂长已盛阳剥已甚贞道已消故更不言蔑贞直言凶也　五为君位剥已及四在人则剥其肤矣剥及其肤身垂于亡矣切近于灾祸也【并易传】
　　横渠先生曰迫近君位犹自下剥牀至牀之肤将及于人也不言蔑正剥道成矣一云五于隂阳之际义必上比故以喻肤【易説】
　　山杨氏曰剥牀以足以辨则剥其所安而已未及肤也六四履近尊位则剥及肤矣其灾也岂不切近乎【易説】
　　白云郭氏曰牀剥而后及其身及其身自肤始六四上体居牀之上则肤矣初二先剥其所安而后有及身之渐不能止之则灾及其身矣故直云凶也系辞言剥穷上反下于此可见【易説】
　　汉上朱氏曰艮为肤柔而近革六四之象巽为牀剥牀及肤切近灾也五君位剥阳至四而干毁其凶可知象言灾者隂长剥阳天也剥道至此三不能止君子其如天何【易传】
　　新安朱氏曰隂祸切身故不复言蔑贞而直言凶也【本义】
　　六五贯鱼以宫人宠无不利象曰以宫人宠终无尤也伊川先生曰剥及君位剥之极也其凶可知故更不言剥而别设义以开小人迁善之门五羣隂之主也鱼隂物故以为象五能使羣隂顺序如贯鱼然反获宠爱于在上之阳如宫人则无所不利也宫人宫中之人妻妾侍使也以隂言且取获宠【一作亲】爱之义以一阳在上众隂有顺从之道故发此义　羣隂消【一无消字】剥于【一无于字】阳以至于极六五若能长率羣隂骈首顺序反获宠爱于阳则终无过尤也于剥之将终复发此义圣人劝迁善之意深切之至也【并易传】
　　横渠先生曰六五为上九之肤能下宠众隂则阳获安而无不利矣异于六三者以其居尊制裁为卦之主故不云剥之也终无尤怨者以小人之心不过图宠利而已不以宫人见蓄为耻也隂阳之际近必相比六五能上附于阳反制羣隂不使进逼方得处剥之善下无剥之之忧上得阳功之庇故曰无不利【易説】蓝田吕氏曰剥之时小人长而君子消六五以柔中居尊位其御小人以柔而不以威者也道以御之小人不失其宠虽曰道长亦莫能害君子者御得其道也
　　山杨氏曰五君位也剥至于切近灾则极矣不可以有加矣故言人君处剥之道夫鱼隂物也贯之则其叙不可乱羣隂顺承之象也先王之时六宫各帅其属以时御叙于王所九嫔掌之御叙于王之燕寝女御掌之而嫔御之职皆列于天官太宰莅之则燕好嬖昵之私不得干其上矣贯鱼之象也以是宠之何尤之有夫女子与小人之难养一也先王所以处之无二道焉使羣隂顺承如鱼然以宫人宠之则无不利矣是亦顺而止之之道也若夫付之以心膂之寄借之以威福之重而遽絶之则肘腋之变不可测可不戒之哉【易説】
　　白云郭氏曰六五柔得尊位大中为剥之主能御众隂以承阳者也鱼隂类也六五未见其类是以能聫而贯之制于我也虽制于我而在剥无刚决之义故以宫人宠之孔子曰惟女子与小人为难养也然则女子小人为同类御小人以宫人之道斯其宜矣方剥之时小人进长六五知不可决而宠之所谓顺剥之时而为止剥之道者也虽然贯众隂而宠之疑非圣人之道而曰无不利终无尤者葢消息盈虚天之所行君子之所尚虽圣人不能违时特于其间既顺以从时而又有止之道以救时耳非若一于顺而宠之不知济时者也安定先生曰以宫人宠但厚之田宅不使窃天下之权则无不利然此谓根蔕之难去者【易説】
　　汉上朱氏曰巽为鱼为绳艮为手持绳下连众隂贯鱼也艮坤为宫止于中也干为人巽为进退以宫人宠也宫人嫔妇女御之属古之进御于君者望前先卑望后先尊尊卑迭为进退五得尊位其动也正与上同德下制众隂若贯鱼然咸顺于上以宫人宠之使尊卑有序厚恩锡予不及以政宠均则势分不及以政则无权小大相持乃可为也故无不利六居五宜有尤而以正制小人者尽道终无尤也五有伏兊为口尤之也不然鱼脱于渊其能制乎或曰先儒以巽为鱼何也曰以重卦离知之包牺氏结绳而为罔罟以佃以渔葢取诸离离中冇巽巽复有离巽为鱼以渔也离为雉以佃也鱼龙同气东方鳞虫龙为之长震为龙木之王气巽为鱼木之废气故太以三八为木为鳞兼震巽言之【易传】
　　新安朱氏曰鱼隂物宫人隂之美而受制于阳者也五为众隂之长当率其类受制于阳故有此象而占者如是则无不利也【本义】
　　东莱吕氏曰六五居羣隂剥阳之首义本当凶然为有一阳在上隂必从阳故五率羣隂顺序从阳如贯鱼获宠爱于阳如宫人葢五隂虽小人上御得其道则天下狙诈咸作使【易説】
　　上九硕果不食君子得舆小人剥庐象曰君子得舆民所载也小人剥庐终不可用也
　　明道先生曰息训为生者葢息则生矣一事息则一事生中无间断硕果不食则便为复也寒往则暑来暑往则寒来寒暑相推而嵗成焉【刘绚师训】
