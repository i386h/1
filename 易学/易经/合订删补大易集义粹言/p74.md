<!-- { "loadSidebar": true } -->
　　汉上朱氏曰勅当作敕明其罚之轻重使人晓然易避效电之明也正其法令以警懈墯效雷之动也九四坎为律法也三不正敕法也上三爻不正明罚也先王将明罚必先敕法非谓法其威怒以致刑此卦至爻变始有用刑之象【易传】
　　新安朱氏曰雷电当作电雷【本义】　问诸卦象皆顺説独雷电噬嗑倒説何邪曰先儒皆以为倒写二字二字相似疑是如此　问雷电噬嗑与雷电丰似一般先生曰噬嗑明在上动在下是明得事理先立这法在此未有犯底人留待异时之用故云明罚敕法丰威在上明在下是用这法时须是明见下情曲折方得不然威动于上必有过错也故云折狱致刑此是伊川之意其説极好【并语録】　又作尽心堂记曰予惟王制之篇虽传以为汉博士官所出然其所谓刑一成而不可变故君子尽心焉者语约而意周教明而戒密意其或者古之遗言也与今伯崇既躬行之而又以名其堂欲其出入起居仰而见之常有以自警也以为未足又取夫大易电雷之象明断之义与夫刚柔上下浅深难易之説金矢黄金艰贞厉之戒揭于坐右而以蚤夜览观焉此其志岂以一得其情而遽喜者哉【文集】
　　初九屦校灭趾无咎象曰屦校灭趾不行也
　　伊川先生曰九居初最在下无位者也下民之象为受刑之人当用刑之始罪小而刑轻校木械也其过小故屦之于足以灭伤其趾人有小过校而灭其趾则当惩惧不敢进于恶矣故得无咎系辞云小惩而大诫此小人之福也言惩之于小与初故【一有后字】得无咎也初与上无位为受刑之人余四爻皆为用刑之人初居最下无位者也上处尊位之上过于尊位亦无位者也王弼以为无隂阳之位隂阳系于竒偶岂容无也然诸卦【一作爻】初上不言当位不当位者【一作不言位当不当者】葢初终之义为大临之初九则以位为正若需上六云不当位干上九云无位爵位之位非隂阳之位也　屦校而灭伤其趾则知惩诫而不敢长其恶故云不行也古人制刑有小罪则校其趾葢取禁止其行使不进于恶也【并易传】
　　横渠先生曰戒之在初小惩可止故无咎【易説】
　　山杨氏曰先王之用刑期于无刑而已当用狱之初未至于恶积而罪大犹足以迁善也故屦校灭趾使不进于恶而已所以小惩而大诫也【易説】白云郭氏曰伊川曰初最下上过尊位皆无位也无位受刑者也王弼谓无隂阳之位非也雍曰观辅嗣传文曰无位而已伊川谓无隂阳之位者以略例言初上无隂阳定位故也易之于爻以二三四五为人道之着初上虽为始终然既居六画之内安得谓之无位若谓非有位用事之象则可也是以在噬嗑为受刑之人夫以圣人仁覆天下于小罪轻刑固宜赦宥而此初九屦校灭趾不以为过何哉葢小惩于早所以大诫于后使恶不进是为无刑之本此圣人之大仁也不然姑息不忍长恶孰甚焉校者械之通名在足之校屦之而没其趾大其校使之不能行也乃所以戒其恶之不行也【易説】
　　汉上朱氏曰否下体艮为指在下体之下为趾巽变震为足为草木以草木连足指象没矣屦校灭趾也荀卿曰菲防屦防枲也尚书大传曰唐虞之象刑上刑赭衣中刑杂屦杂屦即传所谓藨蒯之屦要之中刑之屦或菲或枲或藨或蒯皆草为之疑古者制为菲屦赭衣当刑者服之以示媿耻非无肉刑也慎子谓以屦当刖误矣周官掌囚下罪桎桎足械也械亦曰校大罪者小罪之积否初六不正其行不已故屦校以没其足使止而不行所惩者小所诫者大乃所以无咎震为行艮止之不行也无咎正也卦以初上为受刑二至五为用刑者用刑贵中也王弼谓初上无位非也六爻非竒则偶岂容无位【易传】
　　新安朱氏曰初上无位为受刑之象中四爻为用刑之象初在卦始罪薄过小又在卦下故为屦校灭趾之象止恶于初故得无咎占者小伤而无咎也灭趾又有不进于恶之象【本义】
　　东莱吕氏曰初九受刑者也大抵为恶先从发足处制之则恶必不能长矣屦校灭趾禁之使不得行也既不入于恶必自进于善矣所以无咎也昔周公治商之顽民不急于他事乃切切在于禁其羣饮之患夫何故商民染纣之沈酣遂致顽而不淳周公察其所从来自其所以为恶之本原而制之岂后人区区制其末流之比哉【易説】
　　六二噬肤灭鼻无咎象曰噬肤灭鼻乗刚也
　　伊川先生曰二应五之位用刑者也四爻皆取噬为义二居中得正是用刑得其中正也用刑得其中正则罪恶者易服故取噬肤为象噬齧人之肌肤为易入也灭没也深入至没其鼻也二以中正之道其刑易服然乗初刚是用刑于刚强之人刑刚强之人必须深痛故至灭鼻而无咎也中正之道易以服人与严刑以待刚强义不相妨　深至灭鼻者乗刚故也乗刚乃用刑于刚强之人不得不深严也深严则得宜乃所谓中也【并易传】
　　横渠先生曰六二居有过之地而已噬之乗刚而动为力不劳动未过中故无咎【易説】
　　山杨氏曰六二以中正之德处用狱之时则刑当而罪得矣故有噬肤之象焉肤言噬之易也鼻者息之出入往来而不穷也九四为间者也而初应之二刚合则为间大而难噬矣故乗之絶其往来乃无咎【易説】
　　兼山郭氏曰六二噬嗑柔得中而上行葢才不足而资物以为用者也柔顺中正裕于矜恤之仁而略于刚断之义然而噬肤之易有灭鼻之深葢乗刚之过也六二且以为戒况其他乎【易説】
　　白云郭氏曰二三四五皆言噬葢用刑除间之爻也肤柔脆之物易噬也夫六二柔顺中正之德宜其用刑无过举矣今噬肤之易而有灭鼻之深者葢六二以柔乗刚患在不及能勉于用刚焉乃能乗刚故此噬深亦无咎也古者刑乱国用重典岂非噬肤乗刚之义乎四爻必假肤腊胏肉见义者以噬嗑之名本取颐中之象故也【易説】
　　汉上朱氏曰艮隂为肤柔而近革噬之为易六三是也何以知艮隂为肤剥六四曰剥牀以肤坤剥干成艮也六三不当六二噬之中正而动刚乗刚而往所刑者当兊为口故曰噬肤艮为鼻二动兊见艮毁灭鼻也鼻在面中灭鼻则当息不息则势不能久言虽不当而二之用刑亦不过中故无咎二动宜有咎也【易传】
　　新安朱氏曰祭有肤鼎葢肉之柔脆噬而易嗑者六二中正故其所治如噬肤之易然以柔乗刚故虽甚易亦不免于伤灭其鼻占者虽伤而终无咎也【本义】　肤腹腴灭没也谓因噬肤而没其鼻于器中也【语録】
　　东莱吕氏曰六二乗初刚是用刑于刚强之人刑刚强之人必须深痛故至灭鼻而无咎也二居中正之位用刑之峻如此得非过于中乎治刚强而用严刑正如病深者用药猛方得适宜乃所谓中也居中得正用刑之君子也乗初九之强暴而用刑以制之故不得不下毒手也人皆谓刑平国用中典即谓君子之中道殊不知以深刻之刑制强暴之恶正圣人之中也观孔子温和之气象在朝廷便便言唯谨尔处乡党则恂恂似不能言一旦见原壤之箕倨则以杖叩其胫见冉求之聚敛则鸣鼓而攻之圣人以严御恶政所谓中也【易説】
　　六三噬腊肉遇毒小吝无咎象曰遇毒位不当也伊川先生曰三居下之上用刑者也六居三处不当位自处不得其当而刑于人则人不服而怨怼悖犯之如噬齧干腊坚韧之物而遇毒恶之味反伤于口也用刑而人不服反致怨伤是可鄙吝也然当噬嗑之时大要噬间而嗑之虽其身处位不当而强梗难服至于遇毒然用刑非为不当也故虽可吝而【一无而字】亦小噬而嗑之非有咎也　六三【一无三字】以隂居阳处位不当自处不当故所刑者难服而反毒之也【并易传】横渠先生曰所间在四四为刚阳故曰腊肉非礼伤义故曰遇毒能以为毒而舍之虽近不相得小有吝而无咎也【易説】
　　山杨氏曰颐中有物谓九四也则噬嗑之为间惟九四而已故有腊肉之象焉腊肉物之全体也六三柔不当位而居动之极上当九四之刚故噬腊肉而遇毒也噬腊肉而遇毒故可吝然噬终必合故无咎【易説】
　　白云郭氏曰六二虽乗刚而能噬深者中正故也六三之柔又非中正其噬难矣而能择干物之小者噬之犹如治小狱决小罪可谓度德而量力者也然其德威终不足以服人适足以招怨怼而致悔吝以其刑既小是以止于小吝而无大咎也郑氏周官注以小物全干为腊马氏以有骨谓之胏其义最得之毒害也犹人不胜其噬而疾作也【易説】汉上朱氏曰鸟兽全体干之为腊噬之最难者也九四不正间于上下之际强梗者也艮为黔喙之属离为雉日熯之腊肉之象六三位不当以柔噬刚刑人而不服必反伤之故遇毒毒坎险也何以知坎为毒师曰以此毒天下谓坎也小吝者六三位不当而柔也然无咎者动则正兊见坎毁强梗去矣兊口噬也荀爽曰噬腊谓四也【易传】
　　新安朱氏曰腊肉谓兽腊全体骨而为之者坚韧之物也隂柔不中正治人而人不服为噬腊遇毒之象占虽小吝然时当噬嗑于义为无咎也【本义】东莱吕氏曰六三以隂居阳处不当位自不正而欲正人难矣哉然而彼有罪恶之可诛则当诛之而不宥在我亦自无咎圣人言此真有深意存乎其间何者噬腊肉而遇毒当于此知正己之道虽吝而无咎小人有恶从而治之在我则实无罪圣人不长小人之恶之意也圣人之言譬如仓公扁鹊用一药而治二病立一言而正彼己其意深矣【易説】
　　九四噬干胏得金矢利艰贞吉象曰利艰贞吉未光也伊川先生曰九四居近君之位当噬嗑之任者也四已过中是其间愈大而用刑愈深也故云噬干胏胏肉之有聫【一无聫字】骨者干肉而兼骨至坚难噬者也噬至坚而得金矢金取刚矢取直九四阳德刚直为得刚直之道虽用刚直之道利在克艰其事而贞固其守则吉也九【一无九字】四刚而明体阳而居柔刚明则伤于果故戒以知难居柔则守不固故戒以坚贞刚而不贞者有矣凡失刚者皆不贞也在噬嗑四最为善凡言未光其道未光大也戒于【一作以】利艰贞葢其
　　所不足也不得中正故也【并易传】
　　横渠先生曰五为隂柔故喻干胏能守正得刚直之义故艰贞吉其德光大则其贞非艰也【易説】
　　山杨氏曰九四合一卦言之则为间者也以爻言之则居大臣之位任除间之责者也易之取象不同类如此夫处羣隂之中当除间之责其任难胜矣故有噬干胏之象焉胏肉之有骨者坚而难噬也噬胏而得金矢以刚克遇之也葢刚过中故有金矢之象焉夫用狱之道君子所宜尽心也一之以刚直则狱有不得其情者故利艰贞吉孔子曰听讼吾犹人也必也使无讼乎虽利艰贞未能使无讼也故曰未光也【易説】
