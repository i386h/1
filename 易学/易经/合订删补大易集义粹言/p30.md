<!-- { "loadSidebar": true } -->
　　山杨氏曰沙近水而不溺于水以其衍在其中而不迫于险也其犯难浅矣故小有言终吉【易说】白云郭氏曰沙近水近难也近之必不能无难故小有言刚明之才居柔守中小言之伤不为大损是以终吉欲无小言之愆则逺于郊而用常可也二虽不能逺于郊而以寛裕居中是虽有言而吉终也叔孙武叔毁仲尼子贡曰其何伤于日月乎终吉之谓也【易说】
　　汉上朱氏曰五坎为水二三兊为泽水往矣而其刚留于泽者刚卤也二在泽中刚而柔沙之象沙近于险者也五不应二故二需之九二得中刚而能柔待时而动其动必以正积诚既久二五相合坎化为坤险难易而为平衍矣需于沙而不妄动则平衍固在其中矣故曰需于沙衍在中也六四与五近而相得四见二不应而需之与已异趋小有言宜矣兑口为言也君子自守亦何伤哉夫子不进犹不免于有言矧余人乎二非终不进也动则正正则吉而兑毁虽小有言终无凶也故终吉象言以吉终者二之五以吉行故有终勉之也【易传】五峯胡氏曰孔子孟轲执其规矩凖绳周行于诸侯见可而进需于沙者也近于世难矣然孟轲志在天下后世非私己也故不以煦煦为仁孑孑为义或以微罪行或三宿而后出昼道广徳其心甚大虽小有患害厄于陈蔡围于匡人景子谓之不敬尹士谓之干泽于孔孟乎何伤故当时诸侯敬之重之万世之下尊之仰之以吉终者此之谓也【易外传】
　　新安朱氏曰沙则近于险矣言语之伤亦灾害之小者渐进近坎故有此象刚中能需故得终吉戒占者当如是也衍寛意以寛居中不急进也【本义】东莱吕氏曰九二去险渐近虽无大害亦有小虞幸而以九刚阳而居二之柔虽有言语之伤亦能含垢忍辱而不较盖寛裕居中善处患难者也其终吉也固宜【易説】○又戴衍字序曰需之既济曰需于沙孔子象之曰衍在中也天下之至险莫如水水与泥际而泥复与沙际繇沙望水其险寖已逺矣履深淖而并惊澜虽从使疾驱且不敢至于碛平如砥万辔一驰独能柅方奔之足于险未迫之时夫岂徒然哉是中非躁迫者所能驻舒徐容与久在此而不前殆必博大广衍绰有余地者也易象既言衍而继以在中者将眎所居以占所养欤在南曰橘在北曰枳失其所在则名去之心不在广莫之乡而强以衍自许畴诺之哉貌似闲暇嗜利逞欲以大险如晋之衍盖辱其名矣【东莱文集】
　　九三需于泥致冦至象曰需于泥灾在外也自我致冦敬慎不败也
　　伊川先生曰泥逼于水也既进逼于险当致冦难之至也三刚而不中又居健体之上有进动之象故致寇也苟非敬慎则致丧败矣○三切逼上体之险难故云灾在外也灾患难之通称对眚而言则分也三之致寇由已进而迫之故云自我寇自已致若能敬慎量宜而进则无丧败也需之时须而后进也其义在相时而动非戒其不得进也直使敬慎毋失其宜耳【并易传】
　　山杨氏曰需而迫于险则致寇自我矣然干健之极非险之所能陷故敬慎则不败需而后动能慎者也若夫行险以徼幸虽有刚健之才能不败者鲜矣【易说】
　　兼山郭氏曰坎为险九三迫之灾在外也于郊于沙于泥逺迩之象也刚健上行故曰自我致寇也【易说】
　　白云郭氏曰于泥则有难矣不能于郊而于沙不能于沙而于泥则于泥之寇自我致之也灾自外来也敬慎而不败者君子责已反身之道也躬自厚而薄责于人则逺怨矣何败之有是以君子居易以俟命敬慎也小人行险以徼幸鲜不败矣然君子虽因接物而有敬而敬当在物先故坤之直内言存于物先也需之九三上六见于用以接物而已【易说】
　　汉上朱氏曰坎水坤土水泽之际为泥九三刚健之极进逼于险已将陷矣需于泥也上六坎在外为灾故曰需于泥灾在外也九三守正可也动则上六乘之坎为盗盗有戎兵寇也寇虽险我动不正而迫之已甚则至故曰致寇至上乘三成坤为舆坎为车多眚则败也九三正而明能抑其刚健持之以敬慎而不动谁能败哉敬者持其正也三四下有伏艮艮止也慎之象故曰自我致寇敬慎不败也【易传】
　　五峯胡氏曰范滂李膺名冠天下激浊扬清进必以其道需于泥者也然时方多僻灾在外也其气刚其志锐其行劲无所顾虑露其锋刃欲以力除奸邪奸邪畏忌则思所以中伤之矣党人禁锢岂无自而然哉皆自致之也若敬慎如陈寔虽中常侍张让父葬亦往吊焉敬慎之至也及党人被诛而名士因寔得免者甚众使范滂李膺敬慎如此岂有诛死之败乎【易外传】
　　新安朱氏曰泥将陷于险矣寇则害之大者九三去险愈近而过刚不中故其象如此外谓外卦敬慎不败发明占外之意圣人示人之意切矣【本义】问敬慎不败本义以为发明占外之意何也先生曰言象中本无此意所谓占外意也○孔子曰圣人设卦观象系辞焉而明吉凶若不是占筮如何说明吉凶且如需九三需于泥致寇至以其逼近坎险有致寇之象象曰需于泥灾在外也自我致寇敬慎不败也孔子虽说推明义理这般所在又变例推明占筮之意需于泥灾在外占得此象虽若不吉然能敬慎则不败又能坚忍以需待处之得其道所以不凶或失其刚健之徳又无坚忍之志则不能不败矣○需于泥致寇至此爻本自不好而象却曰自我致寇敬慎不败也盖卦爻虽不好而占之者能敬谨畏防则亦不至于败盖需者待也需有可待之时故得以思患预防而不至于败也此则圣人就占处发明诲人之理【并语録】东莱吕氏曰九三近坎之隂故有灾谓之在外者九三是内卦之终逼近于坎之外卦也故曰灾在外也【易说】○又曰灾在外而我即之致寇非自彼也苟敬慎则何败之有【己丑课程】
　　六四需于血出自穴象曰需于血顺以聴也
　　伊川先生曰四以隂柔之质处于险而下当三阳之进伤于险难者也故云需于血既伤于险难则不能安处必失其居故云出自穴穴物之所安也顺以从时不竞于险难所以不至于凶也以柔居隂非能竞者也若阳居之则必凶矣盖无中正之徳徒以刚竞于险适足以致凶耳○四以隂柔居于险难之中不能固处故退出自穴盖隂柔【一作柔弱】不能与时竞不能处则退是顺从以聴于时所以不至于凶也【并易传】横渠先生曰以柔居隂不能御强来则聴顺而辟其路【易说】
　　山杨氏曰干健上行非险之所能陷而四以隂柔在前故需于血出自穴血隂伤也出自穴不安其所也隂虽不安其所而能顺以聴则虽伤而不至于凶矣六四以柔居隂能顺以聴者矣【易说】白云郭氏曰以隂柔之质处众刚之上不能违而避之反出自穴是自求祸也故需于血然应于初九自上应下能顺以退聴故虽伤而无凶【易说】汉上朱氏曰干变坎为血九五大壮干变故曰血坎为隠伏兑为口穴也六四处险者也据坎兑之际三阳自下而进故曰出自穴六四安其位以一隂碍之有险在前进退不可则隂阳必至于相伤小人安险不伤不已故曰需于血为六四者不竞而顺以聴之则善故曰需于血顺以聴也惟顺以聴是以三阳出自穴而无违焉六四坤顺也坎耳聴也【易传】
　　五峯胡氏曰汉桓既诛梁冀防黄琼首居大位天下想望异政琼奏诛州郡贪汚者十余人海内翕然称之是时宦竖充朝正人处乎其间佞幸之所必中伤也需于血者也夫琼之心岂止于诛州郡贪汚而已哉肃清廷列乃其志也少须暇之耳及嬖宠益横琼自度力不能制遂上防极言称疾不起不敢安其位出自穴者也琼虽言之然一言不聴则不据其位而不去力言之而不止以与嬖宠争也顺聴时命委而去之虽其志壅遏不行伤于小人而无凶祸之及矣【易外传】
　　新安朱氏曰血者杀伤之地穴者险陷之所四交坎体入乎险矣故为需于血之象然柔得其正需而不进故又为出自穴之象占者如是则虽在伤地而终得出也【本义】○穴是陷处唤做所安处不得分明有个坎陷也一句柔得正了需而不进故能出于坎陷四又是坎体之初有出底道理到那上六则索性陷了【语録】
　　东莱吕氏曰六四以内卦观之固厄于险而不得进以外卦观之又惧为三阳所逼六四居险之下而见逼于三阳其伤可知幸而六四以隂柔之质出穴以避故需于血而已耳不然则大有伤也【易说】
　　九五需于酒食贞吉象曰酒食贞吉以中正也
　　伊川先生曰五以阳刚居中得正位乎天位克尽其道矣以此而需何需不获故宴安酒食以俟之所须必得也旣得贞正所需必遂可谓吉矣○需于酒食而贞且吉者以五得中正而尽其道也【并易传】
　　蓝田吕氏曰九五阳居至尊中正之位三阳上进志同情悦需于酒食以交欢也交欢之事以道相待非苟悦也
　　山杨氏曰需而至于位天位则险难既平无所事矣故需于酒食而已若既醉之诗是也然需于酒食而不以正则是自溺于荒腆耳能无凶乎故正乃吉【易说】
　　兼山郭氏曰九五既醉以酒既饱以徳人有士君子之行诗之所谓太平需之所谓贞吉者也【易说】白云郭氏曰先人曰既醉以酒既饱以徳人有士君子之行诗之所谓太平需之所谓贞吉也雍曰饮食非自养也养贤而已养贤以及万民所以应天下之需也鹿鸣之君盖得需于酒食之道天保之福所谓贞吉也【易说】
　　汉上朱氏曰需至于五隂已退聴难已获济位乎天位应天下之须坎震为酒兑口在下饮食之象酒食所以养人者也故曰需于酒食九五为需之主应之以中正而已天下之需于五者无须不获各足其量而止如饮酒者止于醉食者止于饱需者无穷应者不动故贞吉贞吉者以中而正也中则养之者不过过则应之有时而穷故曰酒食贞吉以中正也坎震为酒何也曰震为禾稼麦为麴糵东方谷也故东风至而酒涌【易传】
　　新安朱氏曰酒食宴乐之具言安以待之九五阳刚中正需于尊位故有此象占者如是而贞固则得吉也【本义】
　　东莱吕氏曰九五需于酒食贞吉九五一爻在坎隂之中也常人之情处至险之中必惶惧逼迫无所聊赖五处至险而从容舒缓饮食宴乐是知险难之中自有安闲之地也此卦下体阻于逺而需待是见险而止犹在险之外人之所可能也九五一爻入于险中而不害其为安闲人之所不可能也【易说】
　　上六入于穴有不速之客三人来敬之终吉象曰不速之客来敬之终吉虽不当位未大失也
　　伊川先生曰需以险在前需时而后进上六居险之终终则变矣在需之极乆而得矣隂止于六乃安其处故为入于穴穴所安也安而既止后者必至不速之客三人谓下之三阳干之三阳非在下之物需时而进者也需既极矣故皆上进不速不促之而自来也上六旣需得其安处羣刚之来苟不起忌疾忿竞之心至诚尽敬以待之虽甚刚暴岂有侵凌之理故终吉也或疑以隂居三阳之上得为安乎曰三阳干体志在上进六隂位非所止之正故无争夺之意敬之则吉也○不当位谓以隂而在上也爻以六居隂为所安象复尽其义明隂宜在下而居上为不当位也然能敬顺以自处则阳不能陵终得其吉虽不当位而未至于大失也【并易传】
　　横渠先生曰上无所出故降入自穴恭以纳之虽处极上不至于失【易说】
