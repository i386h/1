<!-- { "loadSidebar": true } -->
　　横渠先生曰浩然无间【一作害】则天地合德照无偏系则日月合明天地同流则四时合序酬酢不倚则鬼神合吉凶天地合德日月合明然后能无方体能无方体然后能无我○先后天而不违顺至理以推行知无不合也虽然得圣人之任皆可勉而至犹不害于未化尔○大人与圣人自是一节妙处精义入神以致用也利用安身以崇德也以理计之如崇德之事尚可勉勉修而至若大人以上事则无修故曰过此以往未之或知言不可得而知也直待已实到穷神知化是德之极盛处也然而人为者不过大人之事但德盛处唯已知之黙而成之不言而信不怒而威如此方是成就吾之所行大人之事而已故于此爻却説大人者与天地合其德与日月合其明与四时合其序与鬼神合其吉凶如此则是全与天地一体然不过是大人之事惟是心化也故尝谓大可为也大而化不可为也在熟而已葢大人之事修而可至化则不可加功加功则是助长也要在乎仁熟而已然而至于大以上自是住不得言在熟极有意大与圣难于分别大以上之事如禹稷臯陶辈犹未必能知然须当皆谓之圣人葢为所以接人者与圣同但已自知不足不肯自以为圣如禹之德斯可谓之大矣其心以天下为己任规模如此又克己若禹则与圣人直无间别孔子亦谓禹吾无间然矣久则须至尧舜有人于此敦厚君子无少异圣人之言行然其心与眞仲尼须自觉有殊在它人则安能分别当时至有以子贡为贤于仲尼者惟子贡则自知之人能以大为心常以圣人之规模为己任乆于其道则须化而至圣人理之必然如此其大即是天也又要细密处行之并暗隙不欺若心化处则诚未易至孔子犹自谓若圣与仁则吾岂敢傥曰吾圣矣则人亦谁能知故曰知我者其天乎【并易説】
　　山杨氏曰圣人与鬼神合其吉凶则其祷也久矣【语解】
　　兼山郭氏曰孔子释飞龙而明之以四合何也葢在天地则合德在日月则合明在四时则合序在鬼神则合其吉凶虽四者之间各有所合而终无所留究其道则无不周考其迹则无可系此庄子所谓反一无迹者也反一无迹惟飞龙能尽之不然释飞龙何与于四合者也【易説】○又曰尝读易至于干之九五曰飞龙在天孔子曰天地合其德日月合其明四时合其序鬼神合其吉凶先天而天弗违后天而奉天时葢言诚者事也九二曰见龙在田子曰学以聚之问以辩之寛以居之仁以行之葢言诚之者之事也【中庸解】○孔子于易之干明大人之道则知大者乾道也【浩然图】
　　和靖尹氏曰寛问易曰夫大人者与天地合德云云有説此只是乾元九五之大人又云此只是説卦体如此答曰非也此説大人所以为大者以与天地日月合其道也伊川曰合其道葢为此若不知其道合个甚底天地且就上着个德字日月亦然不可日月却言德也葢且就上着一字形容只是要合其道令学者有下手处寛又问或谓此九五之大人非学之所能及何也曰圣人立言本为要学也至如诚敬若驯致之其至也非大人而何寛又问大人与圣人同否曰大以其大圣以其圣而言圣谓不可窥测若孟子説得甚详充实而有光辉之谓大大而化之之谓圣圣而不可知之之谓神神也者葢妙万物为言非谓别有神人也只是圣人如今之俗语曰如圣防圣葢孟子所谓不可知者乃形容圣之语也【语録】
　　白云郭氏曰天下至大也非有大德者不能有天下惟有大德故其德有容无私于覆载其明无不及无私于照临其序有常无私于生养其吉凶有感无私于赏罚是以能同于天而无相违之道况于人鬼乎葢与天道同者不系乎先天后天也究观干之一卦则包牺之画明人配天地文王之重明圣人成天地之能周公之爻明有天德则居天位孔子之辞明合天地则可以治神人乃知君德不可以不大也故尧则天之大舜能有大禹为大禹皆九五之大人欤【易説】
　　汉上朱氏曰道者循万物之理而行其所无事者也天地之覆载日月之照临四时之消长鬼神之吉凶岂有意为之哉大人其道与天地日月四时鬼神合故顺至理而推行之先后天而弗违天且不违而况于人乎况于鬼神乎鬼神者流行于天地之间者也是以九五利见大人也【易传】
　　新安朱氏曰大人即释爻辞所利见之大人也有是德而当其位乃可以当之人与天地鬼神本无二理特蔽于有我之私是以梏于形体而不能相通大人无私以道为体曾何彼此先后之可言哉先天不违谓意之所为黙与道契后天奉天谓知理如是奉而行之囘纥谓郭子仪曰卜者言此行当见一大人而还其占葢与此合若子仪者虽未及乎夫子之所论然其至公无我亦可谓当时之大人矣【本义】○问先天而天弗违后天而奉天时圣人与天为一安有先后之殊曰只是圣人意要如此天便顺从先后相应不差毫厘也因説人常云如鸡伏子啐啄同时不知是如此否时举云旧时闲常养鸡时举时为儿童日候其雏之出见他母初未尝啄葢气数才足便自横迸裂开有时见其出之不利因用手略助之则其子下来便不长进以此见得这里一毫人力有不能与先生笑而然之○问程易言天专言之则道也又曰天地者道也不知天地即道邪抑天地是形所以为天地乃道邪先生曰伊川此句某未敢道是天地或只以形言先天而天弗违者如礼虽先王未之有而可以义起之类葢虽天之所未为而吾意之所为自与道契天亦不能违也后天而奉天时如天叙有典天秩有礼之类虽天之所已为而理之所在吾亦奉而行之耳葢大人无私以道为体此一节只是释大人之德其曰与天地合其德与日月合其明与四时合其序与鬼神合其吉凶将天地对日月四时鬼神説便只是指形而下者言○先天而天弗违后天而奉天时葢圣人与天无间譬如朋友忘形行路之际或我在前而彼随之或彼在前而我随之并无形迹也不必分解如何谓之先天如何谓之后天【并语録】
　　亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎
　　伊川先生曰极之甚为亢至于亢者不知进退存亡得丧之理也圣人则知而处之皆不失其正故不至于亢也【易传】
　　白云郭氏曰孔子可仕则仕可止则止可久则久可速则速孟子称为圣之时大哉随时之义也一失其正而为亢则于进退存亡得丧之际尚不能周知况天下国家乎圣人释爻至于四五者葢其道难以一义尽也【易説】
　　汉上朱氏曰亢者处极而不知反也万物之理进必有退存必有亡得必有丧亢知一而不知二故道穷而致灾人固有知进退存亡者矣其道诡于圣人则未必得其正不得其正则与天地不相似知进退存亡而不失其正者其唯圣人乎故两言之前曰大人此曰圣人知进退存亡不失其正则德合隂阳与天地同流而无不通矣此大而化之者也【易传】
　　新安朱氏曰所以动而有悔也○知其理势如是而处之以道则不至于有悔矣固非计私以避害者也再言其唯圣人乎始若设问而卒自应之也此第六节复申第二第三第四节之意【本义】○王肃本两个其唯圣人乎一作其唯愚人乎此必是他自改所以乱説○介甫以武王观兵为九四大无义理兼观兵之説亦自无此事如今日天命絶则今日便是独夫岂容更留之三年今日天命未絶便是君也为人臣子岂可以兵胁其君安有此义【并语録】

　　合订删补大易集义粹言卷四
<经部,易类,合订删补大易集义粹言>
　　钦定四库全书
　　合订删补大易集义粹言卷五
　　头等侍卫纳喇性徳编
　　【坤下坤上】
　　广平防氏曰坤者纯隂之卦也故初六隂生有履霜之戒六四重隂有天地闭之象【易説】
　　五峯胡氏曰所以谓丑为地统者为是二阳也偶便是坤矣若隂则从阳者也岂可以为统乎【与彪徳美书】
　　新安朱氏曰者偶也隂之数也坤者顺也隂之性也注中者三画卦之名也经中者六画卦之名也隂之成形莫大于地此卦三画皆偶故名坤而象地重之又得坤焉则是隂之纯顺之至故其名与象皆不易也【本义】
　　东莱吕氏曰理一而已矣理虽一然有干即有坤未尝无对也犹有形则有影有声则有响一而二二而一者也【易説】
　　坤元亨利牝马之贞君子有攸往先迷后得主利西南得朋东北防朋安贞吉
　　伊川先生曰坤干之对也四徳同而贞体则异干以刚固为贞坤则【一作以】柔顺而【一作为】贞牝马柔顺而健行故取其象曰牝马之贞○君子所行柔顺而利且贞合坤徳也○隂从阳者也待唱而和隂而先阳则为迷错居后乃得其常也主利利万物则主于坤生成皆地之功也臣道亦然君令臣行劳于事者臣之职也○西南隂方东北阳方隂必从阳离防其朋类乃能成化育之功而有安贞之吉得其常则安安于常则贞是以吉也【并易传】○利字不聨牝马为义如云利牝马之贞则坤便只有三徳【罗氏拾遗】
　　蓝田吕氏曰马之为畜为人服习乘之以行地者以柔顺也牝马不事奔踶柔顺之至也柔顺之必入于邪苟为利贞则吉
　　兼山郭氏曰干称父坤称母干一也坤二也一以资始二则资生所以地大亦配天之极也坤配干是以有元有亨有利独无刚徳以终之故为牝马之贞而已【易説】
　　白云郭氏曰干健也坤顺也天地大徳曰生则乾坤元亨皆一也利贞之体异者坤以顺为正也牝马顺而健者也先顺而后健坤之道也利牝马之贞所谓言所利也言所利则不名为大故彖曰至哉坤元○坤徳至顺待唱而应不为物先故君子有所徃在物之先则失其道在物之后则得其道得其道斯能成其所利矣西南坤之类也故得朋东北反坤之类也故防朋世有以得为吉者尧之得舜是也有以防为吉者坤之防朋是也得朋则以顺济顺可小事不可大事之道防朋则以健济顺天下无不济矣坤道以防朋为正君子安此则吉孰大焉上言元亨利牝马之贞盖坤之爻辞自君子攸往之下皆人道也凡言吉凶皆人道之辞余卦皆同【并易説】
　　新安朱氏曰牝马顺而健行者阳先隂后阳主义隂主利西南隂方东北阳方安顺之为也贞健之守也遇此卦者其占为大亨而利以顺健为正如有所往则先迷后得而主于利徃西南则得朋徃东北则防朋大抵能安于正则吉也【本义】○利牝马之贞言利于柔顺之正而不利于刚健之正利是个虚字西南得朋固是好了东北防朋亦是不妨为有庆坤比干都是折一半用底利牝马之贞伊川只为説做那四徳所以説不通○干主义坤便主利占得这卦便主利这事不是坤道主利万物乃是此卦占得时主有利○隂体柔躁只为他柔所以躁刚便不躁躁是那欲动而不得动之意刚则便动矣柔躁不能自守所以説安贞吉【并语録】东莱吕氏曰坤君子有攸徃人只説坤静而不动故圣人以君子有攸徃明之使人知至静之中其动本未尝息也【读易纪闻】
　　彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北防朋乃终有庆安贞之吉应地无疆
