<!-- { "loadSidebar": true } -->
　　兼山郭氏曰坎陷也离丽也刚则有体陷乎隂中所以为坎柔则无质丽乎阳中所以为丽重卦也故日月丽乎天在上者也言日月则星辰従可知也百谷草木丽乎土在下者也言百谷草木则山林川泽従可知也重明以丽乎正人道之离也人者天地之合也天一生水于北方水为精地二生火于南方火为神其精神者天之分骨骸者地之分各有所丽焉故合则浑离则散方其合也气聚而成形于有方其离也气散而神合于无是以离附物则生去物则灭圣人以是而知鬼神之情状原始反终知死生之説是故或以言文明或以言物化皆其象也至于言化成天下者又推其人道之相资而成功于久也畜牝牛吉何也曰干为马坤为牝马坤为牛离为牝牛亦事象之宜也柔之丽乎中者六五也柔之丽乎正者六二也兼乎中正之道惟六二则然故利贞亨成卦之本在二也二有牛之象而爻之辞曰黄离元吉又可知也牛者强力而顺象六二之方故也【易説】
　　白云郭氏曰离附丽也万物莫不有所丽在天之日月在地之百谷草木皆是也举日月百谷则万物在天地之中有形有象者其丽皆一也推而上之虽天地圣人不能不丽乎道而道亦不能不丽乎天地圣人矣离之为义亦大矣而彖不言者盖坎险难明而离明易见不待言而知也是以坎以险而陷离以丽而明重明丽乎正者在卦为二五在人为君臣以明相继是以化成天下也书曰元首明哉股肱良哉庶事康哉康哉则化成天下矣柔谓二五也丽乎中正者贞也贞故亨此畜牝牛吉之义也【易説】
　　汉上朱氏曰离自遯初六三变而成二五皆一隂而丽二阳物之情未有不相附丽者也柔必丽乎刚弱必丽乎强小必丽乎大晦必丽乎明故曰离丽遯一变六之三成无妄再变六之四成家人三变六之五成离自六之四言之离有坎日降而月升也自六之五言之坎复成离月降而日升也干为天故曰日月丽乎天自六之三言之有震巽震为百谷巽为草木干策三十六坤策二十四震三爻凡八十有四百谷举成数也坤为土故曰百谷草木丽乎土观天地日月百谷草木附丽如此则万物之情有不相附丽者乎此推原卦变以明离为丽之义也两离重明也君臣上下皆有明徳之象重明而不丽乎正则以察为明重明而丽乎正以之化天下成文明之俗矣初二三正丽乎正也三爻在干天之下有巽顺服従之象化成也故辞曰利贞彖曰重明以丽乎正乃化成天下此举成卦言离明之所丽也柔之为道不利逺者不丽乎中正则邪佞之道其能亨乎六居五柔丽乎中而亨也六居二柔丽乎中正而亨也言柔丽乎中正则二五举矣中正者人之本心也天下之心必丽乎中正则重明而丽乎正化成天下也必矣故辞曰亨彖曰柔丽乎中正故亨此以二五言离柔之所丽也两者离之才也坤为牛顺也六二以隂居隂为牝牛至顺也畜养也以刚正畜养之成其至顺而丽于中正则吉是亦柔之利也故辞曰畜牝牛吉彖曰柔丽乎中正故亨是以畜牝牛吉也此以内卦终言柔之所丽也在卦气为四月故太准之以应【易传】
　　新安朱氏曰离丽也释卦名义柔丽乎中正以卦体释卦辞【本义】　问离卦是阳包隂占利畜牝牛便也是宜畜柔顺之物否先生曰然　彖辞重明自是五二两爻为君臣重明之义大象又自説继世重明之义不同　问火体隂而用阳是如何先生云此言三画卦中隂而外阳者也故象为隂水体阳而用隂葢三画卦中阳而外隂者也惟六二一爻柔丽乎中而得其正故元吉至六五虽是柔丽乎中而不得其正特借中字而包正字耳【并语録】东莱吕氏曰大抵人不可须臾离于正如日月之不丽天则失其所以明百谷草木之不丽乎土则失其所以生然则丽乎正者非明者莫能也欲附丽人必先知其正乃能附丽不知其为人安能附丽乎柔丽乎中正故亨是以畜牝牛吉也离卦葢言人欲出险虽不可独立然必求附丽于正以一卦观之一隂居二阳之中故上下相辅所以为丽然五君位而以六居之似乎非正殊不知六虽柔弱得五则为刚以六居五正所谓柔丽乎中正【易説】
　　象曰明两作离大人以继明照于四方
　　伊川先生曰若云两明则是二明不见继明之义故云明两明而重两谓相继也作离明两而为离继明之义也震巽之类亦取洊随之义然离之义尤重也大人以徳言则圣人以位言则王者大人观离明相继之象以世继其明徳照临于四方大凡以明相继皆继明也举其大者故以世袭继照言之【易传】
　　横渠先生曰明目逹聪继明之道也人患堕于博覧惟大人能勉而继之【易説】
　　山杨氏曰一则无所丽两而后有丽焉故曰明两作离离丽也大人以继明照于四方如大明文王有声之诗是也【易説】
　　兼山郭氏曰説者谓上下为重明则五君也二臣也不得言重明丽乎正也谓先后为重明则前明已熄后明方来不得言继明照四方也在书有之尧曰放勋舜曰重华不害其为重明也惟文王武王宣重光奠丽不害其为继明也是以天下明徳皆自虞帝始陈教则肄周之所以化成天下也尧舜君臣也而并文武父子也而继所遇之时异也【易説】
　　白云郭氏曰先人曰尧曰放勋舜曰重华君臣也而并文王武王宣重光奠丽父子也而继此所谓继明雍曰圣人立象以尽意意尽而止耳不必同也坎之险难明故象言水洊至因水而知险也离之明易见故直言明两作离葢不必因火而后知其明也大人者与日月合其明故论继明必以大人为言大人非必君父也总君臣父子有是明者皆兼言之如干之二五皆为大人是也【易説】
　　汉上朱氏曰明两作者丽乎明也郑康成曰作起也明明相继而起大人重光之象尧舜禹文武之盛也兊有伏震离有伏坎震东兊西坎离南北照四方也【易传】
　　新安朱氏曰作起也【本义】　如日然今日出了明日又出是以谓之两作葢只是这一个明两番作非明两乃两作也犹云水洊至习坎　明两作犹言水洊至今日明来日又明若説两明却是两个日头【并语録】
　　东莱吕氏曰象不曰二明乃曰明两此以明继明之义大人以继明照于四方正如尧舜之相授受文武之相继如曰重华协于帝此是以明继明如曰明明在上赫赫在下此亦以明继明大抵天下道理本自相续以明继明自是常事后世徒见尧舜禹汤之后有太康文武成康之后有穆王遂以尧舜禹汤文武成康以明相继为异殊不知以明继明却是常事至于太康穆王昬乱乃是异常事虽不见而理常在【易説】
　　初九履错然敬之无咎象曰履错之敬以辟咎也伊川先生曰阳固好动又居下而离体阳居下则欲进离性炎上志在上丽几于躁动其履错然谓交错也虽未进而迹已动矣动则【一无则字】失居下之分而有咎也然其刚明之才若知其义而敬慎之则不至于咎矣初在下无位者也明其身之进退乃所丽之道也其志既动不能敬慎则妄动是不明所丽乃有咎也　履错然欲动而知敬慎不敢进所以求辟免过咎也居明而刚故知而能辟不刚明则妄动矣【并易传】横渠先生曰履错然与之者多也无应于上无所朋附以刚处下物所愿交非敬慎之甚何以免咎【易説】蓝田吕氏曰初九始与二比刚丽乎柔其履交错然刚柔之际渎乱生焉欲辟乎咎非敬不可能敬之道非刚而何
　　山杨氏曰履践也借也履物为践履于物为借初在下以阳借隂也二以隂丽阳故履错然也错然谓交错也二以柔丽刚为文明之主错然而不敬则上下紊矣能无咎乎故敬之然后无咎【易説】兼山郭氏曰初九文明之初错然者也不敬何以行之子入太庙每事问亦其意也【易説】
　　白云郭氏曰先人曰文明之初错然者也不敬何以行之子入太庙每事问亦履错之敬与雍曰履下道也故为离之初错然之文过则有敬所以救其也使文之无自而生焉非辟咎之道与【易説】汉上朱氏曰遯艮为指指在下体之下为趾五来践初履也初欲丽四交巽巽为进退故其履错然进退动则失正失正则有咎故敬之不敢动以辟有咎荣辱安危系于所丽君子处离之始安其分义守正而已故无所丽是以无咎管寜逡巡于万乗之招王丹偃蹇于三公之贵以辟咎乎【易传】新安朱氏曰以刚居下而处明体志欲上进故有履错然之象敬之则无咎矣戒占者宜如是也【本义】东莱吕氏曰大抵人之念虑虽未发于外要当制之于未动之先葢离是火九是刚火则炎上刚则欲进火与刚在乎用之如何耳善用之则火为明不善用之则为炎上刚善用之则为正不善用之则为躁进故必敬于先然后能无咎【易説】
　　六二黄离元吉象曰黄离元吉得中道也
　　伊川先生曰二居中得正丽于中正也黄中之色文之美也文明中正美之盛也故云黄离以文明中正之徳上同于文明中顺之君其明如是所丽如是大善之吉也　所以元吉者以其得中道也不云正者离以中为重所以成文明由中也正在其中矣【并易传】蓝田吕氏曰六二二阳来丽不失乎中中即本也故曰黄离元吉
　　山杨氏曰黄中色也美在其中而畅于外者也二以柔顺中正丽乎阳而为文明之主故曰黄离元吉黄与黄中通理义同【易説】
　　兼山郭氏曰六二离之所以亨柔丽乎中正故亨也黄离之所以元吉文明而用中故元吉也故尽一卦之美其惟六二乎【易説】
　　白云郭氏曰离之六爻二五为美五得中而非正柔丽乎中正者惟六二尽之经曰君子黄中通理正位居体美在其中则黄为中之色而徳之至美者也美徳在中故能畅于四支发于事业极美之至是以元吉也六二之美虽未及乎天下而黄中之理有必至焉故言元吉其义之美与坤六五相类而其道则中庸之教也【易説】
　　汉上朱氏曰黄者地之中万物必有所丽六二坤柔在下丽乎中而与五合一得中道也夫中者天地万物之所共由天地之长久日月维斗之不息圣人之道亘古今而无者也六二得之故能守正而不迁乗刚而不惧抱明徳而独照是以元吉【易传】
　　新安朱氏曰黄中色柔丽乎中而得其正故其象占如此【本义】　六二中正六五中而不正今言丽乎正丽乎中正次第説六二分数多此卦惟这爻较好然亦未敢便恁地説【语録】
　　东莱吕氏曰六二以文明柔中之才居下体之中故曰黄离元者善之长元吉葢无以复加之吉然六二之所以吉者正以得中道大抵才过乎中则是智者过之极髙明而不能道中庸致广大而不能尽精微者也【易説】
　　九三日之离不鼓缶而歌则大耋之嗟凶象曰日之离何可久也
　　伊川先生曰八纯卦皆有二体之义干内外皆健坤上下皆顺震威震相继巽上下顺随坎重险相习离二明继照艮内外皆止兊彼已相説而离之义在人事最大九三居下体之终是前明将尽后明当继之时人之始终时之革易也故为日之离日下之明也则将没矣以理言之盛必有衰始必有终常道也达者顺理为乐缶常用之器也鼓缶而歌乐其常也不能如是则以大耊为嗟忧乃为凶也大耊倾没也人之终尽达者则知其常理乐天而已遇常皆乐如鼓缶而歌不达者则恐怛有将尽之悲乃大耊之嗟为其凶也此处死生之道也耊与昳同　日既倾明能久乎明者知其然也故求人以继其事退处以休其身安常处顺何足以为凶也【并易传】
