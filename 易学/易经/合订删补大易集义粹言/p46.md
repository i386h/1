<!-- { "loadSidebar": true } -->
　　广平游氏曰财成天地之道犹言燮理隂阳也辅相天地之宜犹言寅亮天地也寅亮者事功之所及如羲和之职是也此体天地交泰之事也至于燮理则非体道之全而与天地相流通者不足以与此此体天地交泰之道也财者节其过也犹言范围成者补其亏也犹言弥纶范之使有常则日月无薄蚀陵谷无迁易四时常若风雨常均若此者范之者也围之使无逾则春无凄风秋无苦雨冬无愆阳夏无伏隂若此者围之者也弥之使不亏其体则覆焘者统元气持载者统元形阳敷而能生隂肃而能成夫是之谓弥纶之使无失其叙则日月代明寒暑迭运将来者进成功者退夫是之谓纶【易说】
　　山杨氏曰天地之气交通成和泰之象也先王财成辅相体此道而已苟无是道虽有周公之法不行矣【易说】
　　兼山郭氏曰复隂上而阳下隂往而阳来亦可以谓之交乎不可也复阳来而未中也临四隂已用二阳当来亦可以谓之交乎未可也临阳进而未壮也至于泰则上下中而隂阳分小者往而大者来是以谓之交也葢天施复于子地化纽于丑人生自寅成于申故子为天正丑为地正寅为人正自子至寅三阳生而三才之道备故泰者可以修人事以奉天时之时也故曰天地交泰后以财成天地之道辅相天地之宜以左右民后君也凡君道者当法之也今夫日月之代明四时之运行天之道也然而不能无过与不及之差天人之交胜也若乃圣王在上则日月不过而四时不忒财成之有道也凡物春生之夏长之秋成之冬藏之天地之宜也然而不能无有余不足之异人事之不齐也若乃圣王在上则东作西成之有序辅相之有政也至于民受天地之中以生莫不有君臣父子天下谓之达道莫不有仁有勇天下谓之达徳良知良能皆出于人之性也其或有入于罟擭陷阱而莫之知避其或知中庸之道而莫知可能葢左右之无术也若乃圣王在上则左之右之俾辅翼之又从而振徳之左右之有方也然而三者之序亦何施而可乎葢上治之道有出于精神之运心术之动不可得而言之其有见于成法者如洪范之五行应之以五事而休咎之征若合符节是以文王陟降在帝左右有不可胜言者也其下治之道则至于山川草木鸟兽虫鱼之化不可胜纪其有见于政事者若虞夏之九功洪范之八政山林有时薮泽有禁则谷与鱼鼈不可胜食材木不可胜用至于九叙唯歌有不可胜陈者也在民则天命之谓性我则使生者有以养死者有以葬谓率性之谓道我则谨庠序之教申之以孝弟之义谓修道之谓教我则建用皇极而纳之于大中及其至也向之者惠以五福违之者威以六极是以尧舜之民比屋可封用此道也呜呼是三者非泰之时则不能行泰之时非内健外顺之君则不可致君以是而君临相以是而修辅故文武汲汲仲尼皇皇其有意于此乎【易说】○后以财成天地之道辅相天地之宜賛化育之谓也【中庸解】
　　和靖尹氏曰或问天地与我同生防否或疑之荅曰辅相天地之宜者是谁胡不思之天地设位而易行乎其中苟非其人道不虚行防否又问曰天之所以为天地之所以为地必由于人若无其人则不能为天地岂不是与我同生乎曰如何见得寛曰稷之播种禹抑洪水周公惩戎狄孔子作春秋孟氏辟杨墨易曰天地设位圣人成能成其能者人也于是天得以为天地得以为地乃知人之所负荷者可谓至重舜人也吾人也我犹未免为乡人不能尽其道也先生曰甚善此语昔尝闻于二先生也又曰寛借先生蜀本王弼注周易尝点注其中有隔书上先生题曰易之道如日但患于理未精诚于机防则暗于理者也圣人复生恐不易我之言寛因请问寛见先生此说机防岂非当泰时便可裁成辅相当否时便可俭徳否先生曰非也吾看易逆数也故立是说若既是其时人谁不会如此做政在未到泰之上六便要知泰将极也未到否之上九便要知否欲倾也此谓机防此吾因易逆数而言
　　白云郭氏曰有复姤然后有临遯有临遯然后有否泰复姤临遯隂阳之偏得其正者其泰否乎正故交偏则不交也故曰天地交泰六十四卦之中隂阳得其正而交者独泰一卦而已此泰之时所以为难遇也泰之时万物盛极而人不知有节故欲财成辅相焉葢圣人体天地交泰之道财而制之以成人道又因天地生物之宜为之播殖收敛东作西成以辅相之是以天地交泰之道左右吾民也【易説】
　　汉上朱氏曰泰者天地交也财成辅相者以人道交天地也兊刻制坤成物因天地之道而财成之也则物不屈于欲震左兑右辅相也因天地之宜而辅相之则人不失其利左右亦震兊也坤为民财成辅相以左右民者立人道也财裁古通用【易传】新安朱氏曰裁成以制其过辅相以补其不及【本义】○财成是截做段子底辅相是佐助他底天地之化儱侗相续下来圣人便截作段子如气化一年一周圣人与他截做春夏秋冬四时○问裁成辅相字如何解曰裁成犹裁截成就之也辅相者便只是于裁成处以补其不及而已问裁成何处可见曰眼前皆可见且如君臣父子兄弟夫妇圣人便为制下许多礼数伦序只此便是裁成处至大至小之事皆是固是万物本有此道理若非圣人裁成之亦不能得如此齐整此皆天地之所不能为而圣人能之所以賛天地之化育而功与天地参也○问裁成辅相无时不当然何独于泰时言之先生曰泰时则万物各遂其理方始有裁成辅相处若否塞不通一齐都无理会了如何裁成辅相得【并语録】
　　东莱吕氏曰天地交泰正极治之时也又何必裁成辅相为圣人则不然方且兢兢业业尽其裁成辅相之道葢天地交泰虽有时而不可久惟圣人自有胷中之天地胷中者交泰则有形之天地不期而自交泰是圣人未尝有所待也【易说】
　　初九防茅茹以其彚征吉象曰拔茅征吉志在外也伊川先生曰初以阳爻居下是有刚明之才而在下者也时之否则君子退而穷处时既【一作将】泰则志在上进也君子之进必与其朋类相牵援如茅之根然拔其一则牵连而起矣茹根之相牵连者故以为象彚类也贤者以其类进同志以行其道是以吉也君子之进必以其类不唯志在相先乐于与善实乃相赖以济故君子小人未有能独立不赖朋类之助者也自古君子得位则天下之贤萃于朝廷同志协力以成天下之泰小人在位则不肖者并进然后其党胜而天下否矣葢各从其类也○时将泰则羣贤皆欲上进三阳之志欲进同也故取茅茹彚征之象志在外上进也【并易传】
　　山杨氏曰茅之为物至洁而其用重防之则连茹而出君子以其彚征之象也否之时不能无君子泰之时亦不能无小人泰之初上下始交也小者未尽往则岂一君子之力独能伸哉故以其彚征乃吉【易说】
　　白云郭氏曰君子小人各从其类不能相入也故言拔茅茹彚征则得志故吉志在外者君子以独善为内而以泽加于民为外也昔尧用舜而野无遗贤者其防茅茹之谓乎【易说】
　　汉上朱氏曰茅上柔下刚而洁白君子之象也防其一则其根牵引连茹而起君子引类之象也茹根也三阳同志外有应初九上应四四来援之成巽初往成震震为蕃鲜防为白茹者初九之刚也初往则二三同类牵连而进伏艮为手拔茅连茹以其彚征也征正行也利于正行故吉君子在上必引其类将以合君子之类并天下之力以济其道于泰不然小人以朋比而强君子以寡助而弱亦何由泰哉【易传】
　　新安朱氏曰三阳在下相连而进拔茅连茹之象征行之吉也占者阳刚则其征吉矣郭璞洞林读至彚字絶句下卦放此【本义】○先生问时举看易如何时举云只看程易见其只就人事上说无非日用常行底道理先生曰易最难看须要识圣人当初作易之意且如泰之初九拔茅茹以其彚征吉谓其引贤类进也都不正说引贤类进而云防茅何耶如此之类要须思量某之启蒙自说得分晓且试去看因云某少时看文字时凡见有说得合道理底须旁搜逺取必要看得他透今之学者多不如是如何时举退看启蒙晚往侍坐时举云向者看程易只就注解上生议论却不曽靠得易看所以不见得圣人作易之本意今日看启蒙方见得圣人一部易皆是假借虚设之辞葢縁天下之理若正説出便只作得一件用唯以象言则当卜筮之时看是甚事都来应得如泰之初九若正作引贤类进说则便只作得引贤类进用唯以拔茅茹之象言之则其他事类此者皆可应也启蒙警学篇云理当既实事来尚虚用应始有体该本无便见得易只是虚设之辞看事如何应耳未知如此看得否先生然之【语録】
　　东莱吕氏曰初九伊川说虽是但有未尽意当泰之初贤人彚征人君不能徧识必首先用一大贤则天下之贤人自然牵连而进如舜之选于众举皋陶则八元八凯皆进汤选于众举伊尹则旁招俊乂如仲虺之徒皆进象曰志在外也谓上三爻是外卦初言在外者葢否之时敛志在内今时既泰所志在外将以行其志也【易说】
　　九二包荒用冯河不遐遗朋亡得尚于中行象曰包荒得尚于中行以光大也
　　伊川先生曰二以阳刚得中上应于五五以柔顺得中下应于二君臣同徳是以刚中之才为上所专任故二虽居臣位主治泰者也所谓上下交而其志同也故治泰之道主二而言包荒用冯河不遐遗朋亾四者处泰之道也人情安肆则政舒缓而法度废弛庶事无节治之之道必有包含荒秽之量则其施为寛裕详宻革事理而人安之若无含之度有忿疾之心则无深逺之虑有暴扰之患深未去而近患已生矣故在包荒也用冯河泰宁之世人情习于久安安于守常惰于因循惮于更变非有冯河之勇不能有为于斯时也冯河谓其刚果足【一作可】以济深越险也自古泰治之世必渐至于衰替葢由狃习安逸因循而然自非刚断之君英烈之辅不能挺特奋发以革其也故曰用冯河或疑上云包荒则是包含寛容此云用冯河则是奋发改革似相反也不知以含容【一作】之量施刚果之用乃圣贤之为也不遐遗泰宁之时人心狃于泰则苟安逸而已乌能复深思逺虑及于遐逺之事哉治夫泰者当周及庶事虽遐逺不可遗若事之防隠贤才之在僻【一作侧】陋皆遐逺者也时泰则固遗之矣朋亾夫时之既泰则人习于安其情肆而失节将约而正之非絶去其朋与之私则不能也故云朋亡自古立法制事牵于人情卒不能行者多矣若夫禁奢侈则害于近戚限田产则妨于贵家如此之类既不能【一无既不能字】断以大公而必行则是【一有不字】牵于朋比也治泰不能朋亡则为之难矣治泰之道有此四者则能合于九二之徳故曰得尚于中行言能配合中行之义也尚配也○象举包荒一句而通解四者之义言如此则能配合中行之徳而其道光明显大也【并易传】
　　横渠先生曰中行中立之行也若朋比则未足尚也舜文之大不是过也【易说】
　　蓝田吕氏曰九二之徳以干下坤上中正无颇此所以得尚乎中行
　　山杨氏曰包荒在宥之而不治也治则或伤之矣用冯河过中者不弃也弃之则立贤有方矣不遐遗不忘逺也朋亡不泄迩也周公思兼三王以施四事如是而已此大臣之任也周公人臣也而思兼三王之事以上下交而志同故也夫为人臣若周公可也世儒谓周公为人臣不得为之功故得用人臣不得用之礼乐失其防矣【易説】
