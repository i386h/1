<!-- { "loadSidebar": true } -->
　　新安朱氏曰地坤之象亦一而已故不言重而言其势之顺则见其髙下相因之无穷至顺极厚而无所不载也【本义】○问坤言地势犹干言天行天行健犹言地势顺然大象干不言干而言健坤不言顺而言坤説者虽多究竟如何先生曰此不必论只是当时下字时偶有不同必欲求説则穿凿却反晦了当理防底○问地势犹言髙下相因之势以其顺且厚否先生曰髙下相因只是顺若厚又是一个道理然惟其厚所以上下只管相因去只见得它顺若是薄底物髙下只管相因则倾陷了不能如此之无穷矣惟其髙下相因无穷所以为至顺也君子体之惟至厚为能载物天行甚健故君子法之以自强不息地势至顺故君子体之以厚徳载物地之势常有顺底道理且如这个平地前面便有坡陁处突然起底也自顺【并语録】
　　初六履霜坚冰至象曰履霜坚冰隂始凝也驯致其道至坚冰也
　　伊川先生曰隂爻称六隂之盛也八则阳生矣非纯盛也隂始生于下至微也圣人于隂之始生以其将长则为之戒隂之始凝而为霜履霜则当知隂渐盛而至坚冰矣犹小人始虽甚微不可使长长则至于盛也○隂始凝而为霜渐盛则至于坚冰【一有也字】小人虽微长则渐至于盛故戒于初驯谓习习而至于盛习因循也【并易传】
　　兼山郭氏曰干一以健坤一以顺而六爻之义何参差之不齐也盖统而言之则为顺者同别而言之则为顺者异非异也所顺者时之不同也初六之顺言其理也隂能消阳柔能败刚是以履霜未至于坚冰驯致其道则然矣是以防微于初故不可与长也孔子曰非一朝一夕之故其所由来者渐矣【易説】
　　白云郭氏曰阳主生隂主杀故春夏为阳秋冬为隂而阳为君子隂为小人坤之初六隂生之始而言履霜之渐以见圣人好生恶杀辨君子小人之分防微杜渐戒之于其蚤也霜之始杀未至于坚冰驯致其道有必至之理故也祸乱之作莫不由此是以大禹之戒言不见是图而成王毖之于小宣王慎之于微诗书有取焉【易説】
　　汉上朱氏曰隂者小人之道也一隂生于午剥干之初也五隂而霜降六隂而坚冰初六之动柔成刚隂始凝也莫之御焉骎骎然驯致乎盛隂而小人之道极矣故观其所践履则一隂始凝知其必至于履霜坚冰也震为足自下而进履也或曰坤之初六五月也何以有履霜坚冰之象曰所谓见微者也寒露者剥之初六也霜降者剥之六五也剥之初六即坤之初六也剥之六五即坤之六五也剥穷成坤上六也露者坤之气寒气入之故露为霜立冬水始冰亦坤之初六也于斗建为亥干金之气为冰故坤之初六一爻自姤卦言之为五月自剥卦言之为九月至五隂而霜降自坤卦言之为十月为亥至六隂而成冬所谓水凝地坼非见不见之形者其能知小人之祸于甚微之时乎【易传】○又曰坤初六干为寒为冰何也曰坤坎之交乎干也露者坤土之气也至于九月坤交乎干白露为霜故霜降为九月之候冰寒水也干交乎坎也干位在亥坎位在子大雪者十一月之节之难大雪也其辞曰隂气方难水凝地坼阳弱于渊夫坤之初六五月之气姤卦也是时岂唯无冰而露亦未凝何以言履霜坚冰至曰一隂之生始凝于下验之于物井中之泉已寒矣积而不已至于坤之上六则露结为霜水寒成冰是以君子观其所履之微隂而知冰霜之渐干为金也故霜肃杀而冰坚强【坤初六图説】
　　新安朱氏曰六隂爻之名隂数六老而八少故谓隂爻为六也霜隂气所结盛则水冻而为冰此爻隂始生于下其端甚微而其势必盛故其象如履霜则知坚冰之将至也夫隂阳者造化之本不能相无而消长有常亦非人所能损益也然阳主生隂主杀则其类有淑慝之分焉故圣人作易于其所不能相无者既以健顺仁义之属明之而无所偏主至其消长之际淑慝之分则未尝不致其扶阳抑隂之意焉盖所以賛化育参天地者其防深矣不言其占者谨微之意已可见于象中矣案魏志象曰作初六履霜今当从之驯顺习也【本义】○问履霜坚冰至先生曰隂阳者造化之本所不能无但有淑慝之分盖阳淑而隂慝阳好而隂不好也犹有昼必有夜有暑必有寒有春夏必有秋冬人有少必有老其消长有常人亦不能损益也但圣人参天地賛化育于此必有道故观履霜坚冰至之象必有谨微之意所以扶阳而抑隂也【语録】
　　六二直方大不习无不利象曰六二之动直以方也不习无不利地道光也
　　伊川先生曰二隂位在下故为坤之主统言坤道中正在下地之道也以直方大三者形容其徳用尽地之道矣由直方大故不习而无所不利不习谓其自然在坤道则莫之为而为也在圣人则从容中道也直方大孟子所谓至大至刚以直也在坤体故以方易刚犹贞加牝马也言气则先大大气之体也于坤则先直方由直方而大也直方大足以尽地道在人识之耳乾坤纯体以位相应二坤之主故不取五应不以君道处五也干则二五相应○承天而动直以方耳直方则大矣直方之义其大无穷地道光显其功顺成岂习而后利哉【并易传】○或解直方大云因物之性而生之直也成物而不可易方也人见似好只是不识理如此是物先有个性坤因而生之是甚义理全不识也【杨遵道録】○浩然之气难识须要认得当行不慊于心之时自然有此气象然亦未尽须是见至大至刚以直之三徳方始见浩然之气若要见时且看取地道坤六二直方大不习无不利方便是刚大便是大直便是直于坤不言刚而言方者言刚则害于地道故下复云至柔而动也刚以其先言柔而后云刚无害大只是对小而言是大也刚只是对柔而言是刚也直只是对曲而言是直也如此自然不习无不利坤之六二只为己是地道又是二又是六地道之精纯者至如六五便不同欲得学者且只看取地道坤虽是学者之事然亦有圣人之道干九二是圣人之事坤六二是学者之事圣贤之道其发无二但至有深浅大小【入关语録】
　　横渠先生曰地道之有孚者故曰光也【易説】○大则直不绞方不刿故不习而无不利【正蒙】
　　蓝田吕氏曰理义者人心之所同然屈而不信私意害之也理义者天下之所共由畔而去之无法以闲之也私意害之不钦莫大焉无法以闲之未有不流于不义也直则信之而已方则匡之而已非有加损于其间使知不防其所有不失其所行而已二者克己复礼者也克己复礼则天下莫非吾体此其所以大也心诚求之虽不中不逺矣此所以不习无不利也六二居坤下体柔顺而中君子存心治身莫宜于此
　　广平防氏曰坤之六二静则为中正动则为直方坤之道盛于六二而直方因动而后见也不言直方则地道之光不可得而见矣故以动者言之【易説】山杨氏曰东坡言直方大云既直且方非大而何曰直方盖所以为大然其辞却似不达孔子云敬义立而徳不孤徳不孤乃所谓大徳不孤即四海之内皆兄弟之意夫能使四海之内皆兄弟此所以为大也【萧山语録】
　　兼山郭氏曰六二柔顺中正尽坤之美居无不当之位而上无异道之应故可以直可以方不疑其所行凡以顺道故也且天得一以清地得一以宁干之得一者九五是也坤之得一者六二是也六二柔顺中正在下卦之中无应无承逺于君位可以直道而行者也以其能一而不私故能直以其依中正而行故能方以是而之焉故能大无所因也从容中道而已所以不习无不利也徳惟一动罔不吉其是之谓乎且天动而不息地静而无为何取六二之动也曰天地相感合和于中亦感而后动动而有行与夫阳倡而隂不和男行而女不随者异矣是以初为防微终为失道亦见圣人之情也【易説】
　　白云郭氏曰臣道以顺为正得顺之至者其六二乎六二尽牝马之道者也尽牝马之道而言直方大者疑于阳徳也盖不有是徳则一于柔顺而已又岂能东北防朋而行地无疆乎故象以直方为六二之动而文言亦以其动也刚称之然牝马顺而健性之自然非习之而后能也盖君子尽在己直方大之徳而外物之来虽不习而可应犹所谓素富贵贫贱者也不习无不利者以敬义也素富贵贫贱者以诚明也臣道得此则动静之际无所徃而不为利虽非干之不言所利亦尽坤之利矣系辞曰坤其静也翕其动也辟辟则含光大品物咸亨所以为地道之光也地道之光非以其动而光乎舜曰重华禹曰文命皆地道之光者也【易説】汉上朱氏曰六二中正而动中故直正故方直者遂也方者不易其宜也易曰干其静也专其动也直是以大生焉又曰坤至柔而动也刚至静而徳方而説卦干为直坤为方方亦刚也故曰六二之动直以方也重坎为习二动成坎不习也动而之五得正不习无不利也坎为光光大也易传曰二为坤之主中正在下尽地之道故以直方大三者形容其徳由直方大故不习而无不利不习谓自然也在坤道则莫之为而为也在圣人则从容中道【易传】
　　新安朱氏曰柔顺正固坤之直也赋形有定坤之方也徳合无疆坤之大也六二柔顺而中正又得坤道之纯者故其徳内直外方而又盛大不待学习而无不利占者有其徳则其占如是也【本义】○直方大是它隂爻居隂位无如此之纯粹爻辞云直方大者言占者直方大则不习无不利却不是説坤徳直方大也且如元亨利贞彖里面説底且随它説做一个事后面説底四事又尽随它説去如某之説爻无许多劳攘坤卦中唯这一爻最纯粹盖五虽尊位却是阳爻破了体了四重隂而不中三又不正惟此爻得中正所以就这説个直方大此是説坤卦之本体然而本意却是教人知道这爻有这个徳不待习学而无不利人占得这个时若能直能方能大则亦不习无不利却不是要发明坤道伊川有这个病从头到尾皆然○刘用之问直方大不习无不利曰坤是纯隂卦诸爻皆不中正五虽中亦以隂居阳惟六二居中得中为坤之最盛者故以象言之则有是三者之徳而不习无不利占者得之有是徳则吉○用之又问不习无不利或以为此成徳之事或以为学者须时习然后至于不习曰不是如此圣人作易只是説此爻中有此象若占得此爻便应此事有此用未説到时习至于不习与成徳之事在学者固当如此然圣人作易未有此意在用之曰然不习无不利此成徳之事也先生曰亦未説到成徳之事只是卦爻中有此象而已人若占得便应此象都未説成徳之事也某説易所以与先儒不同正在于此○问坤直方大曰直方然后大积习而至然后能不习无不利○又云易不是圣人要説出六爻如此只是为占得此卦合当如此不如此不足以合此卦○问坤之道直方大六二纯正故能得此以为徳否先生曰不可説坤先有是道而后六二得之以为徳坤是何物六二是何物毕竟只是一个坤只因这一爻中正便见得直方大如此伊川云卦爻有相应看来不相应者多且如乾卦如其説时除了二五外初何尝应四三何当应上坤卦更都不见相应似此不通○先生谓时举曰程易中有甚疑处可更商量看时举问坤六二爻传云由直方而大窃意大是坤之本体安得由直方而后大邪先生曰直方大是坤有此三徳若就人事上説则是敬义立而徳不孤岂非由直方而后大邪【并语録】
　　六三含章可贞或从王事无成有终象曰含章可贞以时发也或从王事知光大也
　　明道先生曰章外见之物含章可贞来章有庆须要反己【李吁所録】
