<!-- { "loadSidebar": true } -->
　　横渠先生曰四处隂应下坚介难致雉之象也以力致之徒丧其矢丧矢丧其直也文明居中必不失其直当终得誉美【易説】
　　蓝田吕氏曰六五旅之时以柔居尊当文明之中以旅而不能自有故思射而取之然柔而无应既莫之获且亡其矢斯未得其所欲者也然不安于尊上承上九终得上之誉命雉有所亡而不恤也白云郭氏曰六五君位又为成卦之主且自否三升而为文明之君岂非射雉一矢亡之象乎君子蔵器于身待时而后动故一矢而亡之无不中也终以誉命者终誉以致天命也誉在人者也命在天者也天聴自我民聴也上逮者其道登闻于天也盖言人君修徳于身终致文明之盛下得百姓之心而上受天命也犹文王受命作周之诗而言令闻不已盖未有不得于人而能受命者也六五射雉有由艰危以致治之象兹岂非人君在旅之义乎【易説】
　　汉上朱氏曰五在旅卦不取君象君不可旅也离为雉雉文明之物文明人文也圣人止乱而不以威武者也离为兵伏坎为弓伏艮为手兵加之弓上矢也矢者射雉之器五动弓矢离坎毁而雉亡一矢亡之也一矢亡雉者五得中道动而必中乎理之象然六五未当位虽有文明之徳未可以动上九屈体逮之则令誉升闻而爵命之矣兊口在下与之誉也巽为命上卦之终由誉而后命之始也未当位终也誉命故曰终以誉命五进上其在賔师之位干西北賔之位也【易传】
　　新安朱氏曰雉文明之物离之象也六五柔顺文明又得中道为离之主故得此爻者为射雉之象虽不无亡矢之费然所丧不多终有誉命也上逮言其誉命闻于上也【本义】
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　伊川先生曰鸟飞腾处髙者也上九刚不中而处最髙又离体其亢可知故取鸟象在旅之时谦降柔和乃可自保而过刚自髙失其所安宜矣巢鸟所安止【一有上字】焚其巢失其所安无所止也在离上为焚象阳刚自处于至髙始快其意故先笑既而失安莫与故号咷轻易以丧其顺徳所以凶也牛顺物丧牛于易谓忽易以失其顺也离火性上为躁易之象上承鸟焚其巢故更加旅人字不云旅人则是鸟笑哭也○以旅在上而以尊髙自处岂得保其居其义当有焚巢之事方以极刚自髙为得志而笑不知丧其顺徳于躁易是终莫之闻谓终不自闻知也使自觉知则不至于极而号咷矣阳刚不中而处极固有髙亢躁动之象而火复炎上则又甚焉【并易传】
　　横渠先生曰以阳极上旅而骄肆者也失柔顺之正故曰丧牛于易易肆也肆怒而忤物虽有凶危其谁告之故曰终莫之闻也【易説】
　　蓝田吕氏曰上九旅而用刚居物之上如鸟巢然将害之故焚其巢居物之上故先笑为物所害故后号咷服牛引重旅之所资物所不与丧牛于易而皆莫之告此其所以凶也
　　白云郭氏曰旅不可穷也而上九穷之是以失其所安之甚如鸟之焚巢将无依焉旅之道易入而难出未甞不先笑而后号咷也其于得失之际则得之甚艰失之甚易牛大而难失之物亦易丧之三者究其终皆无获吉之理是以凶也象言其义焚者穷旅于上必焚之义也丧牛于易方自失不暇终无誉命之得故莫之有闻也【易説】
　　汉上朱氏曰上九离为飞鸟九动变六成震巽巽为木震为竹苇鸟隠具中巢也上九极刚以髙亢居上非旅人之宜巽木离火鸟焚其巢失其所也离目动震有声笑也乐其未焚之前柔顺谦下时也兊泽流于目巽号出于口哀于既焚之后悔其先之时也上与三相应之地上六变而正成坤坤为牛九三应而上降三正成坎坎为耳上九髙亢不变坤象隐丧牛也易轻易也火性剽疾上九极刚轻易也故曰丧牛于易九丧柔顺三不往应坎耳伏矣轻易者自塞其耳而聦不明也陆机羇旅处羣士之上而不闻牵秀孟玖之毁其以髙亢轻易而致祸乎【易传】
　　新安朱氏曰上九过刚处旅之上离之极骄而不顺凶之道也故其象占如此【木义】

　　合订删补大易集义粹言卷六十
　　钦定四库全书
　　合订删补大易集义粹言卷六十一
　　头等侍卫纳喇性徳编
　　【巽下巽上】
　　伊川先生曰巽序卦旅而无所取容故受之以巽巽者入也羁旅亲寡非巽顺何所取容茍能巽顺虽旅困之中何往而不能入巽所以次旅也为卦一隂在二阳之下巽顺于阳所以为巽也【易传】
　　巽小亨利有攸往利见大人
　　伊川先生曰卦之才可以小亨利有攸往利见大人也巽与兊皆刚中正巽説【一作兊】义亦相类而兊则亨巽乃小亨者兊阳之为也巽隂之为也兊柔在外用柔也巽柔在内性柔也巽之亨所以小也【易传】
　　白云郭氏曰伊川曰巽与兊皆刚中正巽兊义亦相类而兊则亨巽乃小亨者兊阳之为也巽隂之为也兊柔在外用柔也巽柔在内性柔也巽之亨所以小也雍曰巽入也故能亨然柔弱自居其小宜矣能入故利有攸往居柔小亨故利见大人圣人惧小其志而欲养其大体也是亦沈潜刚克之意与【易説】
　　新安朱氏曰巽入也一隂伏于二阳之下其性能巽以入也其象为风亦取入义隂为主故其占为小亨以隂従阳故又利有所往然必知所従乃得其正故又曰利见大人也【本义】
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　伊川先生曰重巽者上下皆巽也上顺道以出令下奉命而顺従上下皆顺重巽之象也又重为重复之义君子体重巽之义以申复其命令申重复也丁寜之谓也○刚巽乎中正以卦才言也阳刚居巽而得中正巽顺于中正之道也阳性上其志在以中正之道上行也又上下之柔皆巽顺于刚其才如是虽内柔可以小亨也○巽顺之道无往不能入故利有攸往巽顺虽善道必知所従能巽顺于阳刚中正之大人则为利故利见大人也如五二之阳刚中正大人也巽顺不于大人未必不为过也【并易传】
　　蓝田吕氏曰巽有所下而不亢也柔皆下乎刚巽也出命而至申命物无违者非上下皆巽不足以能之故重巽以申命刚巽乎中正而志行柔皆顺乎刚小亨而不可以大亨者柔道终不可以大也执巽而行无往不利巽乎中正而志行故利见大人白云郭氏曰上下皆巽是为重巽上以巽入而化下下以巽顺而従上是以命行无违也刚巽乎中正而志行者上以巽入而化下是刚以巽而无太过也柔皆顺乎刚者下以巽顺而従上是柔以巽而无不及也上下之巽如此故亨而利也【易説】汉上朱氏曰柔在下而承二刚巽也巽为风风者天之号令命者天之令也故巽为命内巽者命之始外巽者巽而达乎外申前之命也重巽之象惟可施之于申命先儒谓上下皆巽不违其令命乃行也若施之于它则巽己甚矣故曰重巽以申命此以两体而言巽也巽自遯来讼之变六三之四上下皆巽九二之刚巽乎中也九五之刚巽乎中正也巽乎中正则其刚不过而所施当乎人心是以志行乎上下故曰刚中正而志行此以三四相易而言九二九五之巽也九二之刚巽乎正则初六之柔顺之九五之刚巽乎中正则六四之柔顺之上下之柔皆顺乎刚则物无违者而九二九五之志行故曰柔皆顺乎刚此以初六六四言大者巽则小者无不顺也柔皆顺乎刚虽无违者然顺乎中正乃善不然失所従矣六四离目为见大人者九五刚而巽乎中正者也刚巽乎中正而柔顺之则柔者亦得其正而小者亨矣岂非小者之利乎故曰利见大人此以九五言巽之利也小者亨矣故六四利有攸往利见大人而其道上行故曰是以小亨利有攸往利见大人徐氏王昭素考王弼注有命乃行也四字当在重巽以申命之下疑彖或脱文理若有之在卦气为七月故太准之以翕【易傅】
　　新安朱氏曰重巽申命释卦义也巽顺而入必究乎下命令之象重巽故为申命也刚巽乎中正而志行柔皆顺乎刚以卦体释卦辞刚巽乎中正而志行指九五柔谓初四【本义】○巽卦是于重巽上取义重巽所以为申命○巽以行权兊见而巽伏权是隐然做底物事若显然地做却不成行权○问重巽以申命重字之义如何曰只是重卦巽是重卦故曰重巽八卦之象皆是如此○问申字是两番降命令否曰非也只是丁宁反复説便是申命巽风之吹物无处不入无物不鼓动诏令之入人沦肌浃髓亦如风之动物也○隂阳各有清浊偏正【并语録】
　　象曰随风巽君子以申命行事
　　伊川先生曰两风相重【一作従】随风也随相继之义君子观重巽相继之象而以申命令行政事随与重上下皆顺也上顺下而出之下顺上而従之上下皆顺重巽之义也命令政事顺理则合民心而民顺従矣【易传】
　　蓝田吕氏曰风行相随所向皆靡故可以申命行事
　　白云郭氏曰君子之徳风也有风之徳而下无不従然后具重巽之义故象言随风巽则知重巽随风之义皆系乎上下而言也君子有是徳下民如是而従其于申命行事也何有易于巽主教命犹诗之言风也故观则省方观民设教姤则施命诰四方蛊则振民育徳皆主巽而言也由是观之则巽之命可顺之命也命或不可顺而欲以刚强之亦难矣哉【易説】
　　汉上朱氏曰巽为风风巽而入者也前后相随而至则嵗事行矣故巽又有事之象传言八风之至各以四十五日而成一嵗是也君子申命谆谆者行事也行事莫如巽巽则易入【易传】
　　新安朱氏曰随相继之义【本义】○巽象申命是丁宁反复之意风无所不入如命令之丁宁告戒无所不至也故象以之【语録】
　　初六进退利武人之贞象曰进退志疑也利武人之贞志治也
　　伊川先生曰六以隂柔居卑巽而不中处最下而承刚过于卑巽者也隂柔之人卑巽太过则志意恐畏而不安或进或退不知所従其所利在武人之贞若能用武人刚贞之志则为宜也勉为刚贞则无过卑恐畏之失矣○进退不知所安者其志疑惧也利用武人之刚贞以立其志则其志治也治谓修立也【并易传】
　　横渠先生曰体柔居下在巽之始谦抑过中故施于武人之贞则适得其宜进退者柔不自决之象也【易説】蓝田吕氏曰初六居巽之时以柔居下为刚所乘进则必巽退则过巽疑而未决失其所守如有志于治莫若执巽顺之志果敢以任事故利武人之贞利于武人之贞所谓果敢以任事也
　　白云郭氏曰卦以居柔而不能大初六又以柔而不能决是以有进退之象武人三军之勇者不肤挠不目逃其志决于进者也初六疑于申命行事之际则败且至矣宜以武人之贞自治其志可也治己以武人之贞斯无进退之疑矣孔子语冉求以闻斯行诸是也然道虽不一于进而此利在行事是亦行权之义【易説】
　　汉上朱氏曰巽初行事之始也居卑体柔不能自立过于巽者也退则不安进则无应又二刚据之莫知所従巽为不果故曰进退志疑也六变九巽成干应兊干为健兊为决疑志去矣健决者武人之贞天道尚右故兊为武人志疑者不先治其志也君子自治其动以正行之以健决确乎不可移虽千万人必往孰能夺其志哉故曰利武人之贞志治也巽为工有治之意易传曰治谓修立也【易传】
　　新安朱氏曰初以隂居下为巽之主卑巽之过故为进退不果之象若以武人之贞处之则有以济其所不及而得所宜矣【本义】
　　九二巽在牀下用史巫纷若吉无咎象曰纷若之吉得中也
