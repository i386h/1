<!-- { "loadSidebar": true } -->
　　汉上朱氏曰伏羲始画八卦八卦成列而乾坤定位震巽一交也坎离艮兑二交也兑以一阳与艮坎以一隂奉离震巽以二相易六十四卦之象在其中矣三画天地人也伏羲因而重之六位成章兼三才而两之则三百八十四爻在其中矣归藏初经八卦六爻则知因而重之者伏羲也姚信曰连山氏得河图夏人因之曰连山归藏氏得河图商人因之曰归藏伏羲氏得河图周人因之曰周易连山神农氏也归藏黄帝氏也其经卦皆八本伏羲也其别皆六十有四因八卦也【易传】　先儒论重卦者六家王弼虞翻曰伏羲郑康成曰神农孙盛曰夏禹司马迁扬雄曰文王而孔頴逹陆徳明陆希声则以弼论为是某曰皆是也系辞曰古者庖牺氏之王天下也仰则观象于天俯则观法于地观鸟兽之文与地之宜近取诸身逺取诸物于是始作八卦以通神明之徳以类万物之情则伏羲所画者八卦而已然结防而为网罟以佃以渔则已取重离之象何则离丽也离为目巽为绳以巽变离结绳而为网罟之象也罟网目也杂为雉巽为鱼以渔之象也下系曰八卦成列象在其中矣因而重之爻在其中矣谓之在其中者盖既画八卦因而重之虽未为六十四卦而三百八十爻之变固已自然存乎其中矣是以神农氏黄帝氏尧舜氏因其所重八卦触类而长取于益取于噬嗑取于乾坤取于涣取于随取于豫取于小过取于睽不特四圣人然也自伏羲氏没其间圣人取重卦以利天下者多矣是以取大壮取大过取夬谓之后世圣人则夏后氏商人亦在其中矣伏羲氏画卦因而重之者袭其气之母也羣圣人重之者用其子孙也庄生曰伏羲得之以袭气母是也考之归藏之书其初经者庖牺氏之本防也卦有初干初奭【坤也】初艮初兊初荦【坎也】初离初厘【震也】初巽八卦其卦皆六画周礼大卜掌三易之法一曰连山二曰归藏三曰周易其经卦皆八其别皆六十有四谓经卦则初经之卦也又山海经伏羲氏得河图夏后氏因之曰连山黄帝氏得河图商人因之曰归藏列山氏得河图周人因之曰周易列山氏世谱所谓神农氏也以是观之则弼翻所论举其大要康成孙盛迁雄之言各举其一而迁雄又指周易言之也然三易之卦其次各异首艮者连山也首坤者归藏也首干者周易也即周礼所谓其别各六十四者也故説卦之文叙天地山泽雷风水火健顺动入陷丽止説之性八卦之象则先经卦而以文王八卦震巽离坤兑干坎艮次之而序卦所次皆文王所重之卦也圣人犹虑后世未知三易之变故于杂卦一篇杂糅众卦错综其义以示变易之无穷虞氏曰圣人之与因时而作随其事宜不必因袭当有损益之意其知三易之説欤【丛説】　又曰伏羲八卦图王豫传于邵康节而郑夬得之归藏初经者伏羲初画八卦因而重之者也其经初干初奭【坤】初艮初兊初荦【坎】初离初厘【震】初巽卦皆六画即此八卦也八卦既重爻在其中薛氏曰昔神农氏既重为六十四卦而初经更本庖牺八卦成列而六十四具焉神农氏因之也系辞曰神农氏作斵木为耜揉木为耒耒耨之利以教天下盖取诸益王辅嗣以为伏羲重卦郑康成以为神农重卦其説源于此子曰天地定位山泽通气雷风相薄水火不相射天地定位则干与坤对山泽通气则艮与兊对雷风相薄则震与巽对水火不相射则离与坎对而説卦健顺动入陷丽止説马牛龙鸡豕雉狗羊首腹足股耳目手口与夫别象次序皆初卦也干之初交于坤之初得震故为长男坤之初交于干之初得巽故为长女干之二交于坤之二得坎故为中男坤之二交于干之二得离故为中女干之上交于坤之上得艮故为少男坤之上交于干之上得兊故为少女乾坤大父母也故能生八卦复姤小父母也故能生六十四卦复之初九交于姤之初六得一阳姤之初六交于复之初九得一隂复之二交于姤之二得二阳姤之二交于复之二得二隂复之三交于姤之三得四阳姤之三交于复之三得四隂复之四交于姤之四得八阳姤之四交于复之四得八隂复之五交于姤之五得十六阳姤之五交于复之五得十六隂复之上交于姤之上得三十二阳姤之上交于复之上得三十二隂隂阳男女皆顺行所以生六十四卦也【伏羲八卦图説】
　　新安朱氏曰成列谓干一兑二离三震四巽五坎六艮七坤八之类象谓卦之形体也因而重之谓各因一卦而以八卦次第加之为六十四也爻六爻也既重而后卦有六爻也【本义】　问八卦成列只是説干兊离震巽坎艮坤先生解云之类如何曰所谓成列者不止只论此横图若干南坤北又是一列所以云之类　问象在其中象只是干兑离震之象未説到天地雷风处否曰是然八卦成列是做一项看象在其中又是逐个看又问成列是自一竒一耦画到三画处其中逐一分便有干兑离震之象否曰是【并语録】
　　刚柔相推变在其中矣繋辞焉而命之动在其中矣吉凶悔吝者生乎动者也刚柔者立本者也变通者趣时者也吉凶者贞胜者也
　　横渠先生曰变其势也动其情也情有邪正故吉凶生变能通之则尽利能正夫一则吉凶可胜而天地不能藏其迹日月不能其明辞各指其所之圣人之情也指之以趣时尽利顺性命之理臻三极之道也能从之则不陷于凶悔矣所谓变动以利言者也然爻有攻取爱恶本情素动因生吉凶悔吝而不可变者乃所谓吉凶以情迁者也能深存繋辞所命则二者之动见矣又有义命当吉当凶当否当亨者圣人不使避凶趋吉一以贞胜而不顾如大人否亨有陨自天过渉灭顶凶无咎损益龟不克违及其命乱也之类三者异情不可不察【易説】　感而后有通不有两则无一故圣人以刚柔立本乾坤毁则无以见易又曰隂阳刚柔仁义之本立而后知趋时应变【并正】
　　【蒙○已上一条补】
　　广汉张氏曰爻有刚柔或以刚推柔或以柔推刚而变已在其中矣圣人观其防通以行其典礼繋辞焉而命之而不能自已者其动已在其中矣或吉或凶而有得失或悔或吝而有忧虞皆生于动者乎谓在其中者言非自外至者也　六爻之义有竒有耦此刚柔所以立本也至于九六迭居此刚柔变通以趋时者也或以刚位而居之以柔或以柔位而居之以刚无非趋时以尽变者乎夫变动以利言吉凶以情迁故吉凶所以生乎动也若得贞固之道则寂然不动确乎不防祸亦不至吉凶无得而动之者此吉凶以贞胜者也圣人以此斋戒以神明其徳者乎【并易説】
　　白云郭氏曰有象而后可重重而后有爻有爻则有刚柔刚柔推而有变刚柔相推以此易彼迭盛迭衰犹日月相推之义也象爻易见而变为难知故圣人必有系辞而明其吉凶以命之也因动则生吉凶因吉凶则圣人系之以辞故系辞虽本于明吉凶以告人而君子必观吉凶而后动是繋辞所以命之故曰动在其中矣　上言系辞焉而命之而动之説未详故继言吉凶悔吝生乎动所以终其言也盖谓圣人繋之以辞者所以明其吉凶悔吝以告人使人知吉凶悔吝莫不生乎动也刚柔者爻之刚柔也爻有刚柔则可相推相推故变变故自乾坤而成八卦自八卦而为六十四卦所以刚柔为易之本也变通谓刚柔之变通也一刚一柔即变也相推不穷即通也刚柔相推所以明时之异故曰趣时也吉凶者繋辞之所明也君子玩易之辞而知吉凶故以贞胜也贞正也吉凶之道正则胜而常吉匪正则弗胜而常凶如是则吉凶在夫正与不正之间故惟贞可以胜吉凶也上言爻在其中故此复言刚柔立本上言变在其中故此复言变通趣时上言动在其中故此复言吉凶贞胜皆所以明在上未终之意【易説】
　　汉上朱氏曰六爻刚柔互相推荡六十四卦之变在其中矣郑康成曰伏羲作十言之教曰乾坤震巽坎离艮兊消息无文字谓之易乃知周易系辞于卦下者文王也文王系辞指其象而命之以名则周公之爻辞所以鼓天下之动者在其中矣彖辞曰吉凶而已吉凶悔各者爻辞也是亦生乎卦之动也爻动静当则吉当静而动当动而静则凶悔吝矣言吉凶悔吝生乎动者主动爻言之也自神农氏而下演为三易賛为十翼非圣人能为是也引而伸之不外是也爻有刚柔不有两则一不立所以立本也刚柔相变通其变以尽利者趣时也趣时者时中也故曰乾坤毁则无以见易也刚柔相错有当有否则吉凶生又曰吉凶者贞胜也何谓邪此于动中明乎不动者也韩康伯谓不累乎吉凶是已张载曰有义命当吉当凶当否当亨者圣人不使避凶趋吉一以贞胜而不顾如大人否亨有陨自天过渉灭顶凶无咎损益龟不克违及其命乱也之类【易传】　又曰内外者卦之位进退者爻之时【丛説】
　　新安朱氏曰刚柔相推而卦爻之变往来交错无不可见圣人因其如此而皆系之辞以命其吉凶则占者所值当动之爻象亦不出乎此矣　吉凶悔吝皆辞之所命也然必因卦爻之动而后见一刚一柔各有定位自此而彼变以从时　贞正也常也物以其所正为常者也天下之事非吉则凶非凶则吉常相胜而不已也【并本义】　问变字是揔卦爻之有往来交错者言动字是専指占者所值当动底爻象而言否曰变是就刚柔交错而成卦爻上言动是専主当占之爻言如二爻变则占者以上爻为主这上爻便是动处如五爻变一爻不变则占者以不变之爻为主则这不变者便是动处也　刚柔者立本者也变通者趋时者也此两句亦相对説刚柔者隂阳之质是移易不得之定体故谓之本若刚变为柔柔变为刚便是变通之用　刚柔者立本者也变通者趋时者也便与变化者进退之象也刚柔者昼夜之象也是一様刚柔两个是本变通只是其往来者　吉凶者贞胜者也这一句最好看这个物事常在这里相胜一个吉便有一个凶在后面来这两个物事不是一定住在这里底物各以其所正为常正是説他当然之理盖言其本相如此与利贞之贞一般所以説利贞者性情也横渠説得别他説道贞便能胜得他如此则下文三个贞字説不通这个只是説吉凶相胜天地间一隂一阳如环无端便是相胜底道理隂符经説天地之道浸故隂阳胜浸字最下得妙天地闲不顿恁地隂阳胜又説那五个物事在这里相生相尅曰五贼在心施行于天用不好心去看他便都是贼了五贼乃言五性之徳施行于天言五行之气陈子昂感遇诗亦略见得这般意思大槩説相胜是説他常底他以本相为常　问吉凶贞胜一段横渠説何如曰説贞胜处巧矣却恐不如此只伊川説作常字甚佳易传解此字多云正固固乃常也但不曾发出贞胜之理盖吉凶二义无两立之理迭相为胜非吉胜凶则凶胜吉矣故吉凶常相胜所以训贞字作常字者贞是正固只一正字尽贞字义不得故又着一固字谓此虽是正又须常固守之然后为贞在五常属智孟子所谓知之实知斯二者弗去是也正是知之固是守之徒知之而不能守之则不可须是知之又固守之　问张子贞胜之説曰此虽非经意然其説自好便只行得他底説有甚不可大凡看人解经虽一时有与经意稍逺然其説底自是一説自有用处不可废也不特后人古来已如此如元亨利贞文王重卦只是大亨利于守正而已到夫子却自解分作四徳看文王卦辞当看文王意思到孔子文言当看孔子意思岂可以一说为是一説为非【并语録】
　　天地之道贞观者也日月之道贞明者也天下之动贞夫一者也
　　伊川先生曰天地之道常垂象以示人故曰贞观日月常明而不息故曰贞明【吕与叔东见録】
