<!-- { "loadSidebar": true } -->
　　汉上朱氏曰坎险也震动也他卦名不再释解言解乎险难以是动动而出乎险之外则险难解矣故曰解险以动动而免乎险解此合二体言解也解者蹇之反解之九二乃蹇之九五也九四乃蹇之九三也坤为西南其体顺自艮反有平易之意坤又为众当蹇难之后人皆厌乱四以平易之道往顺乎众而众与之是以得众汤代虐以寛武王乃反商政是也故曰解利西南往得众也此以九三言处解之道也其者指二也难方在外二往济难则处乎险中以身任之而不辞当是时以往为中大难既解无所事于往也五来复二乃为得中得中者合宜之谓也得中则吉易传曰天下国家必纲纪法度废乱而后祸乱生圣人解其难而安平无事矣则无所往也当正纪纲明法度反正理追复先王之治所谓来复也此天下之吉也自汉而下乱既除则不为可久可继之治不复有为姑随时维持而已故不能成善治盖不知来复之义也故曰无所往复吉彖曰其来复吉乃得中也此以九二言处解之道也大难虽解其间有未尽而当有为者不可不往有所往不可不蚤图之缓则难深而不可解荀爽曰据五解难是也解反为蹇则二先往夙也离为日震东方日出乎东夙之象也二之五正而吉解缓也宜以夙为戒故曰有所往夙吉此复以九二言终则有始之道也不有蹇则无解故反复爻义以明之震者天地之始交也天地始交物生之难雷动雨流天地难解则百果草木一瞬息间其甲皆拆无不解者所以如此其速者不失时也艮在木为果在草为蓏阳止也艮反为震阳动于草荄木根之时离为甲解者拆也故有百果草木甲拆之象以卦气言之解为春分雷始声故太准之以释盖圣人因论天地始解之义而卦气在其中矣解之时大矣哉不言义者无所疑也不言用者其用见于蹇之时也【易传】新安朱氏曰解险以卦徳释卦名义解利以卦变释卦辞坤为众得众谓九四入坤体得中有功皆指九二天地极言而賛其大也【本义】　天地解而雷雨作隂阳之气闭结之极忽然迸散出做这雷雨只管闭结了若不解散如何会有雷雨作小畜所以不能成雷雨者畜不极也雷便只是如今一个爆杖　先生举解卦云无所往其来复吉程传以为天下之难已解而安平无事则当修复治道正纪纲明法度复先代明王之治夫祸乱既平正合修明治道求复三代之规模却只便休了两汉以来人主还有理防正心诚意否须得人主如穷阎陋巷之士治心修身讲明义理以此应天下之务用天下之才方见次第因言神庙大有为之主励精治道事事要理防过是时却有许多人才若専用明道为大臣当大叚有可观明道天资髙又加以学诚意感格声色不动而事至立断当时用人参差如此者亦是气数舛逆【并语録】
　　东莱吕氏曰当险难之时必有动作施设然后可以出于险苟无所为而坐视其弊则终于险而已尚能免于险乎凡当解散之际天下初平必须用广大平易之道与民安息如是则可以得民之心而民归附矣虽用广大平易之道而不生事然必须克复先王之政教法度则来而得中如周礼所谓刑新国用轻典是利西南之象至刑平国用中典则所谓其来复吉乃得中也凡天下机防不可失茍处解之时有所当为者必夙为之然后可以有功茍一于无所往则安能建大事立大业成大功哉天地解而雷雨作雷雨作而百果草木皆甲拆解之时大矣哉此数语当以意防无可解説但防得解之气象如此则知大矣哉之义【易説】
　　象曰雷雨作解君子以赦过宥罪
　　伊川先生曰天地解散而成雷雨故雷雨作而为解也与明两而作离语不同赦释之宥寛之过失则赦之可也罪恶而赦之则非义也故寛之而已君子观雷雨作解之象体其育则施恩仁体其解散则行寛释也【易传】
　　山杨氏曰屯难方解民未知教不赦过不宥罪则民将无所措手足矣非新民之道也【易説】
　　白云郭氏曰雷雨之作无间于大小美恶皆解其难此天地之所以为大也圣人法天以解大难亦无所不及虽过失罪戾之人亦有赦宥以缓之是所以能尽解时之大非私己自谋而已也古者罪有寛宥而无赦赦而释之者惟过失耳此过罪之不同也故康诰言人有小罪非而曰乃不可不杀谓罪也乃有大罪非终而曰时乃不可杀谓过也观解之象与康诰之言可见先王用刑之意赦过宥罪亦解之一耳语尽解之大则未也【易説】汉上朱氏曰雷雨作天地之难解万物维新之时也内外有坎坎为狱九二九四皆不正九二未失中而陷之过也九四不中正罪也君子于是时过误者赦而不问有罪者宥而从轻与民更始则难解矣后世多赦轻重悉原刑罚不得其平失是义也【易传】
　　东莱吕氏曰当解之时天下初定正当与民休息还定安集施恩布恵以及其民故君子观解之象赦过宥罪自汉以来至于今日皆如此过有过误而犯也故君子赦之罪者其出于本心的然有罪故君子虽寛宥之亦不赦其罪大凡仁与义本是一事而今人作两事看殊不知仁而无义乃妇人之仁尔故先王有不忍人之心行不忍人之政所赦者止于过若有罪则义当刑自汉以来皆不知此惟知赦过为仁而不知有义至于元恶大憝得肆其志而善良之民或被其害以是知仁义之道本非两事【易説】
　　初六无咎象曰刚柔之际义无咎也
　　伊川先生曰六居解初患难既解之时以柔居刚以隂应阳柔而能刚之义既无患难而自处得刚柔之宜【一有也字】患难既解安宁无事惟自处得宜则为无咎矣方解之初宜安静以休息之爻之辞寡所以示意初四相应是刚柔相际接也刚柔相际为得其宜
　　难既解而处之刚柔得宜其义无咎也【并易传】
　　横渠先生曰险难方解未所安近比于二非其咎也【易説】
　　蓝田吕氏曰初六居解之始以柔在险下宜有咎也然应于九四比于九二刚柔相济足以解难义无咎也
　　山杨氏曰动而免乎险则居险而不为难难生经纶之时也难解则无事矣而有应乎上其义无咎而已【易説】
　　白云郭氏曰处解之初以柔居刚以隂应阳得无所往其来复吉之义故无咎也其为无咎盖于刚柔之交际尽其所处之道理必无过矣【易説】
　　汉上朱氏曰屯刚柔始交而难生故六二乗刚虽正而难解蹇难既解刚柔分矣初六在刚柔之际以柔自处而下刚刚而能柔者也虽未正而无咎得其宜也得宜之谓义辞寡如此者吉辞也【易传】新安朱氏曰难既解矣以柔在下上有正应何咎之有故其占如此【本义】
　　东莱吕氏曰初六无咎易之爻最简者惟此一爻盖解之初始出患难当用简易之道不可复扰六以隂柔处解之初上与九四为应隂阳相济俱务安静故无事则自然无咎象云刚柔之际又无咎之义盖当解之际君臣俱以简易之道相接方无咎如汉之初使髙祖欲休息天下若萧曹以刚勇生事安得无咎使萧曹欲清净而帝好大喜功亦安得无咎故曰刚柔之际义无咎也【易説】
　　九二田获三狐得黄矢贞吉象曰九二贞吉得中道也伊川先生曰九二以阳刚得中之才上应六五之君用于时者也天下小人常众则明之君在上则明足以照之威足以惧之刚足以断之故小人不敢用其情然犹常存警戒虑其有间而害正【一作政】也六五以隂柔居尊位其明易蔽其威易犯其断不果而易惑小人一近之则移其心矣况难方解而治之初其变尚易二既当用必须能去小人则可以正君心而行其刚中之道田者去害之事狐者邪媚之兽三狐指卦之三隂时之小人也获谓能变化除去之如田之获狐也获之则得中直之道乃贞正而吉也黄中色矣直物黄矢谓中直也羣邪不去君心一入则中直之道无由行矣桓敬之不去武三思是也　所谓贞吉者得其中道也除去邪恶使其【一无其字】中直之道得行乃正而吉也【并易传】
　　横渠先生曰险乱方解不正自疑之隂皆自归附而顺听也故曰田获三狐不以三狐自累上合于五则得黄矢之象也【易説】
　　蓝田吕氏田九二居解之时处乎险中刚中而应可以大获隠伏故曰田获三狐虽大有获道不失中义不失直守是不变可以获吉故曰得黄矢贞吉
　　山杨氏曰田者动而以时也往斯得众矣故获三狐古者燕居服狐裘狐疑而止解缓之象也得黄矢正者有攸往而夙也时惟刚中为足以与此【易説】
　　白云郭氏曰狐疑之害不足与有成况觧难之时乎九二以刚阳之才田而获之以去其害然后中直之道可得而守贞吉矣狐隂也解有三隂故云三狐【易説】
　　汉上朱氏曰二为田自三至上有师象四艮坎为狐狐善疑惑春秋传卜徒父谓狐为蛊蛊亦惑也自二至四三爻不正皆具坎艮而近五小人惑其上者也二坎为弓三离为矢三动以正弓动矢二刚上行厯三爻而坎毁田获三狐也二动离为坤黄地道之美坤之中色得黄矢也正则吉故曰九二贞吉九二刚中为五所任六五柔得尊位于刚断及明有不足难解之时小人乗之而惑其君则难复结矣小人不可不去也小人去则直道行而得中矣易传曰邪不去君心一入则中直之道无由行矣桓敬之不去武三思是也【易传】
　　新安朱氏曰此爻取象之意未详或曰卦凡四隂除六五君位余三隂即三狐之象也大抵此爻为卜田之吉占亦为去邪媚而得中直之象能守其正则无不吉矣【本义】
　　东莱吕氏曰九二在解之时与六五之君相应是君子处贤君之右君子辅人君之道去小人最当先大抵去小人须当尽除其根本如去之不尽则必流衍复盛以害正道故曰田获三狐大抵阳为君子隂为小人解之为卦有四隂六五一爻是君位其余三爻皆是小人今田获三狐是尽去其三小人小人尽去则中直之道得既得中直之道则正而吉矣凡人之情皆以尽去小人为失之过殊不知尽去小人乃中道也昔元祐君子在朝至元祐末小人之大者如章子厚吕惠卿之徒固已逺窜不在朝廷然尚有未尽去者至绍圣之后君子之道不明黄矢之道不行盖縁去小人不尽至建中靖国初欲用正人当时朝廷之论以为元祐时人亦当用绍圣时人亦当用殊不知君子小人参用乃非中道是以其后蔡京之徒复用中道复不行盖不知此爻之义也【易説】
　　六三负且乗致寇至贞吝象曰负且乗亦可丑也自我致戎又谁咎也
　　伊川先生曰六三隂柔居下之上处非其位犹小人宜在下以负荷而且乗车非其据也必致寇夺之至虽使所为得正亦可鄙吝也小人而窃盛位虽勉为正事而气质卑下本非在上之物终可咎也若能大正则如何曰大正非隂柔所能也若能之则是化为君子矣三隂柔小人宜在下而反处下之上犹小人宜负而反乗当致寇夺也难解之时而小人窃但复致寇矣　负荷之人而且乗载为可丑恶也处非其据徳不称【一作胜】其噐则寇戎之致乃已招取将谁咎乎圣人又于系辞明其致寇之道谓作易者其知盗乎盗者乗衅而至茍无衅隙则盗安能犯负者小人之事乗者君子之噐以小人而乗君子之噐非其所能安也故盗乗衅而夺之小人而居君子之位非其所能堪也故满假而陵慢其上侵暴其下盗则乗其过恶而伐之矣伐者声其罪也盗横暴而至者也货财而轻慢其藏是教语乎盗使取之也女子而夭冶其容是教语淫者使暴之也小人而乗君子之噐是招盗使夺之也皆自取之之谓也【并易传】
　　横渠先生曰不正而近比二刚不能致一故有小人负乗之象贪以致寇也【易説】
