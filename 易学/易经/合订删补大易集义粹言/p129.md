<!-- { "loadSidebar": true } -->
　　白云郭氏曰居难之极难将革矣犹能以往为戒慎之至也故有来硕之吉利见大人者以居难之极志当济难茍谨失身之戒则乖正之义矣故利见九五之大人也志在内者谨失身之戒也以从贵者明得君之义也内外两尽其道宜其来硕而吉矣蹇自二至上五爻皆当位故彖言当位贞吉其曰来誉来反来连来硕硕大也反身修徳至于盛大则至矣誉则次之反者众之所喜连则当其实而已方险难之时无悔吝凶咎而有誉反连硕无尤中节之得斯其所以为智之事与【易説】汉上朱氏曰上六志在纾难然柔也才不足以柔犯难故往蹇柔自外来求助于九三三以刚济柔则难纾志乃大得故曰徃蹇来硕志在内也阳为大艮为石硕刚大也离目为见大人九五也故曰利见大人九五贵而有位足以行其道九三其徳刚大佐五以济天下之难上六志在内因九三利见九五斯可以出难故曰以从贵也阳为贵蹇难未解人不知所从上六因九三以从九五之贵则君臣之分定矣【易传】
　　新安朱氏曰已在卦极往无所之益以蹇耳来就九五与之济蹇则有硕大之功大人指九五晓占者宜如是也【本义】　问蹇卦往蹇来誉先生曰来往二字唯程传言上进则为往不进则为来説得极好今人或谓六四往蹇来连是来就三九三往蹇来反是来就二上六往蹇来硕是来就五亦説得通但初六来誉则位居最下无可来之地其説不得通矣故不若程传好只是不往为佳耳【不往者守而不进故不进则为来】诸爻皆不言吉盖未离乎蹇中也至上六往蹇来硕吉却是蹇极有可济之理既是不往惟守于蹇则必得见九五之大人与共济蹇而有硕大之功矣【语録】
　　东莱吕氏曰六爻初六曰往蹇来誉九二曰往蹇来反六四曰往蹇来连上六曰往蹇来硕皆以冒险而往为戒以知难而退为美至于六二九五两爻一言王臣蹇蹇匪躬之故一曰大蹇朋来与四爻之义不同何也盖五与二相应是君臣相与勠力以济险难者也安得袖手而不为乎【易説】
　　合订删补大易集义粹言卷四十三
　　钦定四库全书
　　合订删补大易集义粹言卷四十四
　　头等侍卫纳喇性徳编
　　【坎下震上】
　　伊川先生曰解序卦蹇者难也物不可以终难故受之以解物无终难之理难极则必散解者散也所以次蹇也为卦震上坎下震动也坎险也动于险外出乎险也故为患难解散之象又震为雷坎为雨雷雨之作盖隂阳交感和畅而缓散故为解解者天下患难解散之时也【易传】
　　解利西南无所往其来复吉有攸往夙吉
　　伊川先生曰西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其宜也如是则人心懐而安之故利如西南也汤除桀之虐而以寛治武王诛纣之暴而反商政皆从寛易也无所往其来复吉有攸往夙吉无所往谓天下之难已解散无所为也有攸徃谓尚有所当解之事也夫天下国家必纪纲法度废乱而后祸患生圣人既解其难而安平无事矣是无所往也则当修复治道正纪纲明法度进复先代明王之治是来复也谓反正理也天下之吉也其语辞自古圣王救难定乱其始未暇遽为也既安定则为可久可继之治自汉以下乱既除则不复有为姑随时维持而已故不能成善治盖不知来复之义也有攸往夙吉谓尚有当解之事则蚤为之乃吉也当解而未尽者不蚤去则将复盛事之复生者不蚤为则将渐大故夙则吉也【易传】
　　横渠先生曰难免人患散则得众者吉往而不返则生它变有所往而不速将后于时也故无所往则静吉有所往则速吉【易説】
　　白云郭氏曰解者难之解也故动乎险中为屯动乎险外为解解与屯为内外亦与蹇为反复故蹇利西南而解亦利西南虽止与动不同其险难则相接迹矣复者来之渐也难解之时无所往而复于道难作之际速于往而缓难各尽其宜是以皆吉也先言无所徃而后言有攸往者安不忘危之义也亦犹先泰后否先既济后未济也【易説】
　　五峯胡氏曰始皇百不资于先代而无故求周于泗水则其欲诡惑天下之意可知矣汉兴去古未逺髙祖父子兄弟知无所往之利而不知来复往夙之吉侵寻至今茫茫禹迹法度尽废上不仁其身民各私其有不均不平不正不定暴虐无告寃陷困穷争鬭滋起狱讼繁多皆此之由也【皇王大纪论】
　　新安朱氏曰解难之散也居险能动则出于险之外矣解之象也难之既解利于平易安静不欲乆为烦扰且其卦自升来三往居四入于坤体二居其所而又得中故利于西南平易之地若无所往则宜来复其所而安静若尚有所往则宜蚤往蚤复不可乆烦扰也【本义】
　　东莱吕氏曰大凡患难之极必须解散解者患难已散天下已平天下初定之规模也以卦体言之坎为水震为雷雷之震惊雨之洒润则无有不解散者利西南西南坤位柔顺平易也如武王之胜纣则必垂拱而天下治髙祖之灭秦必用萧曹之清净光武之诛莽必闭闗不用兵是皆以平易处之也虽然必如汤武之伐罪救民以致太平则其用大而可以尽坤道之顺若两汉之君以智力持之又不可以当此也无所往者当天下之初定患难之方解又不可复有所往也如秦之并天下而欲有所往故筑长城平百粤而终不免于难隋之兼南北而欲者所往再伐髙丽而亦不免于难故解贵乎无所往然岂皆无所作为邪故又欲知来复之象有攸往夙吉者当解之时不可有所往然必有所往者又当不终朝而为之夙夜以进则吉如晋武帝平吴之后固未当兴兵生事然而君臣之间因循茍简清谈废务坐视而至于弊故二者不可一偏一于有所往则不知利西南无所往之象一于无所往则又不知其来复吉有攸往夙吉之象往与不往之间其间不能以寸故不可执一偏也此象又有一説西南坤方也坤柔也天下之难初解当治天下以和缓安靖不须躁急促廹欲民服我民心不归于彼必归于此彼既无所他往自然归我矣其者指人之辞大为规摹寛以待之天下既在我规摹之内已无所往舍我将安之乎吾之所谓柔道者又非缓弱之谓其所当往者赴之不俟终日此所谓有攸往夙吉也岂特解国家之难为然哉治心者亦然心之惑初解不必汲汲驱廹此心使归于道但顺而治之此心都无所之则自然来复矣虽顺而治之亦非任之如枯木死其不息之诚元未尝顷刻停滞也【易説】
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉伊川先生曰坎险震动险以动也不险则非难不动则不能出难动而出于险外是免乎险难也故为解解难之道利在广大平易以寛易而往济解则
　　得众心之归也　不云无所往省文尔救乱除难一时之事未能成治道也必待难解无所往然后来复先王之治乃得中道谓合宜也　有所为则夙吉也蚤则往而有功缓则恶滋而害深矣　既明处解之道复言天地之解以见解时之大天地之气开散交感而和畅则成雷雨雷雨作则万物皆生甲拆天地之功由解而成故賛解之时大矣哉王者法天道行寛宥施恩恵养育兆民至于昆虫草木乃顺解之时与天地合徳也【并易传】
　　蓝田吕氏曰解出乎险难也当解之时无济难之志守中自居来复可也有济难之志不夙则失时险而止蒙其险在内心有窒碍失之止而不知学也蹇见险而能止其险在外知不可进而自止也屯动乎险中险亦在外动乎险中求出而未得也解险以动动而免乎险已出险外动而逺之以免斯难也
　　山杨氏曰动而免乎险卦之所以为解也免乎险而以顺动则众斯得矣此解之所以利西南也居解之时难方解矣故无所往则宜复有攸往则宜夙所谓宜复何也盖天下方出于屯难则还定安集之时也作之则人弗堪矣故来复吉汉为画一之法而天下歌之来复之谓也所谓宜夙者何也盖解之初与民维新之时也人方厌乱而余风遗俗乱政弊法有不可因者则革之宜夙也天下已定而人安于故常方且图之则扰矣尚能有功哉武王克商反商政有未及下车而行者夙之谓也观天地解而雷雨作则解之不可不夙亦天地之理也【易説】
　　白云郭氏曰遇险而止者才之不足也遇险而动者才之有余也以有余之才故能动而免乎险所以为解也解利西南往得众者西南得朋之地也得朋而动乃能济险故蹇之大蹇朋来与解之朋至斯孚皆一道也其来复吉乃得中者险难既解而来复不为太过乃得中道所谓获三狐而得黄矢者也有攸往夙吉往有功者以有余之才故往则有功如射隼于髙墉之上者也夫有难则有解解终复于难故解缓之时复存夙吉之义亦休否其亡苞桑之道也解之道虽天地亦如之天地之解以雷雨故百果草木皆甲拆然则岂止人难解散而已乎故曰解之时大矣哉王辅嗣曰难解之时非治难时故不言用体尽于解之名无有幽故不曰义【易説】
