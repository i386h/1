<!-- { "loadSidebar": true } -->
　　九四鼎折足覆公餗其形渥凶象曰覆公餗信如何也伊川先生曰四大臣之位任天下之事者也天下之事岂一人所能独任必当求天下之贤智与之协力得其人则天下之治可不劳而致也用非其人则败国家之事贻天下之患四下应于初初隂柔小人不可用者也而四用之其不胜任而败事犹鼎之折足也鼎折足则倾覆公上之餗餗鼎实也居大臣之位当天下之任而所用非人至于覆败乃不胜其任可羞愧之甚也其形渥谓赧汗也其凶可知系辞曰徳薄而位尊知小而谋大力小而任重鲜不及矣言不胜其任也蔽于所私徳薄知小也　大臣当天下之任必能成天下之治安则不误君上之所倚下民之所望与己致身任道之志不失所期乃所谓信也不然则失其职误上之委任得为信乎故曰信如何也【并易传】
　　蓝田吕氏曰九四居上体之下以阳居隂下应初六位则近尊阳刚不足鼎折足之象也四以阳居上体其实宜美故曰公餗折足覆餗位髙力柔不胜其任者也形体沾濡污辱已甚出于不度取凶宜也
　　白云郭氏曰二与四同功之爻也二方有持满之戒慎其所之故四以近君而任天下之重曽不自量其力至于丧身败事沾汗狼藉其凶甚矣信如何者言力小任重之理信当如何言必至于败覆也【易说】
　　汉上朱氏曰四近君九处不当位既不堪其任矣下信初六之小人又无助徳与智力皆不足安能谋大事任重寄哉故动则倾覆其所有矣四动之初成震兊震为足兊折之鼎折足也餗鼎实也李鼎祚曰雉之属虞仲翔曰八珍之具鼎祚指五离言雉雉八珍之一也三公位初之四干首在下三见离毁覆公餗也其形渥凶郑康成虞仲翔本作其刑剭凶王防曰古之大刑有剭诛之法周官掌戮凡爵者杀之于甸师氏子夏传作握葢传之久字误而音存也王辅嗣作其形渥易传从辅嗣既曰其刑剭则凶可知矣如离之九四焚如死如弃如不言凶也离为目震动也干首在下俯也目动首俯羞赧之象兊为泽兊干为面巽为股泽流被面沾濡其体其形渥也如是者必害于家凶于国岂惟戮辱之凶哉四不智信任小人祸至于覆公餗信任如何也如何兊口声与大畜何天之衢亨同象【易传】
　　新安朱氏曰晁氏曰形渥诸本作刑剭谓重刑也今从之九四居上任重者也而下应初六之隂则不胜其任矣故其象如此而其占凶也信如何言失信也【本义】　刑剭班固使来若作形渥却只是浇湿浑身【语録】
　　六五鼎黄耳金利贞象曰鼎黄耳中以为实也伊川先生曰五在鼎上耳之象也鼎之举措在耳为鼎之主也五有中徳故云黄耳加耳者也二应于五来从于耳【一作五】者也二有刚中之徳阳体刚中色黄故为金五文明得中而应刚二刚中巽体而上应才无不足也相应至善矣所利在贞固而已六五居中应中不至于失正而质本隂柔故戒以贞固于中也　六五以得中为善是以中为实徳也五之所以聪明应刚为鼎之主得鼎之道皆由得中也【并易传】
　　横渠先生曰居中故其耳黄体柔故其金柔故利于贞【一作利于劲正　易说】
　　白云郭氏曰六五文明之主柔顺居中故有黄耳金之象黄中也中虚故能纳金坚刚也故足与有行能如是焉鼎道备矣固守是道终无革耳折足之忧也中以为实者六五隂虚以黄中之徳为实也亦犹坤之六五美在其中之道也【易说】汉上朱氏曰离坤为黄黄者坤之中言有中徳也伏坎为耳耳虚而纳者也二自遯九五变干为金金刚徳也二应五举鼎耳而行为金故曰鼎黄耳金六五之二巽变艮艮手为也六五有中徳虚中而纳九二九二刚中而实举五而行以中为鼎之实也鼎之行在耳刚中为耳之实则刚柔得中而鼎道行矣故曰鼎黄耳中以为实也中以为实释金也五虽虚纳二应之不以正失耳之实君臣相合不正其可乎故利贞九二之五正也言中以为实则正在其中矣【易传】
　　新安朱氏曰五于象为耳而有中徳故云黄耳金坚刚之物贯耳以举鼎者也五虚中以应九二之坚刚故其象如此而其占则利在贞固而已或曰金以上九而言更详之【本义】　六五金只为上已当玉了却下取九二之应来当金葢推排到这里无去处了【语録】
　　上九鼎玉大吉无不利象曰玉在上刚柔节也伊川先生曰井与鼎以上出为用处终鼎功之成也在上之象刚而温者玉也九虽刚阳而居隂履柔不极刚而能温者也居成功之道唯善处而已刚柔适宜动静不过则为大吉无所不利矣在上为虽居无位之地实当用也与他卦异矣井亦然　刚而温乃有节也上居成功致用之地而刚柔中节所以大吉无不利也井鼎皆以终为成功而鼎不云元吉何也曰井之功用皆在上出又有博施有常之徳是以元吉鼎以亨饪为功居上为成徳与井异以刚柔节故得大吉也【并易传】
　　横渠先生曰以刚居上能贞洁如玉以成鼎道不牵隂柔以固其节则吉无不利鼎象也足隂腹阳耳虚刚故曰刚柔节也【易说】
　　白云郭氏曰上九鼎道大成刚柔适宜故得玉之象玉刚而温非一于刚者也是以大吉无不利与井之上六元吉在上之义同刚柔节者以刚节柔以柔节刚相与以相济犹所谓欲刚必以柔守之之意也九三刚过于中无节也九四用刚自任之过无节也故独上九得刚柔之节而尽玉之美以成鼎道之吉斯为至矣【易说】
　　汉上朱氏曰上九遯干之不变者也故为玉三动坎为耳上来应三举鼎耳而上行玉也葢上九不变则九三之刚正应之其道上行矣故曰鼎玉上九之三坎变成兊水泽节也九居三而正大者吉也言上九为三而屈则大者吉小者无往不利上下之道行矣故曰大吉无不利鼎道既成九三复位玉在上而处成功夫上九动而下三知柔也静而在上知刚也动静适宜刚柔有节是以动则吉无不利斯所以能保其成功欤【易传】
　　新安朱氏曰上于象为而以阳居隂刚而能温故有玉之象而其占为大吉无不利葢有是徳则如其占也【本义】

　　合订删补大易集义粹言卷五十四
　　钦定四库全书
　　合订删补大易集义粹言卷五十五
　　头等侍卫纳喇性徳编
　　【震下震上】
　　伊川先生曰震序卦主器者莫若长子故受之以震鼎者器也震为长男故取主器之义而继鼎之后长子传国家继位号者也故为主器之主序卦取其一义之大者为相继之义震之为卦一阳生于二隂之下动而上者也故为震震动也不曰动者震有动而奋震惊之义乾坤之交一索而成震生物之长也故为长男其象则为雷其义则为动雷有震奋之象动为惊惧之义【易传】
　　震亨震来笑言哑哑震惊百里不丧匕鬯
　　伊川先生曰阳生于下而上进有亨之义又震为动为恐惧为有主震而奋动而进惧而脩有主而保大皆可以致亨故震则有亨　当震动之来则恐惧不敢自寜旋顾周虑【一作周旋顾虑】然也顾虑不安之貌蝇虎谓之者以其周环顾虑不自寜也处震如是则能保其安裕故笑言哑哑哑哑言笑和适之貌　言震动之大而处之之道动之大者莫若雷震为雷故以雷言雷之震动惊及百里之逺人无不惧而自失雷声所及百里也唯宗庙祭祀执匕鬯者则不至于丧失人之致其诚敬莫如祭祀匕以载鼎实升之于爼鬯以灌地而【一无而字】降神方其酌裸以求神荐牲而祈飨尽其诚敬之心则虽雷震【一作霆】之威不能使之惧而失守故临大震惧能安而不自失者唯诚敬而已此处震之道也卦才无取故但言处震之道【并易传】
　　白云郭氏曰震一索而得男故谓之长男自乾坤而来变之始者莫先于震故为动之始然乾坤震动之始其来方兴莫测是以有震动之象曰亨者天下之理不动则不亨故天地万物待震而后亨也自震来皆主人事而言恐惧之貌哑哑和乐之意因震动而恐惧则长虑却顾终无危亡之失是以后获笑言和乐之吉也震惊百里不丧匕鬯者虽有大震恐不失主祭之道葢知恐惧脩省而已主祭长子之事也然则文武始于忧勤终于逸乐其亦震来笑言哑哑之义乎【易说】新安朱氏曰震动也一阳始生于二隂之下震而动也其象为雷其属为长子震有亨道震来当震之来时也恐惧惊顾之貌震惊百里以雷言匕所以举鼎实鬯以秬黍酒和郁金所以灌地降神者也不丧匕鬯以长子言也此卦之占为能恐惧则致福而不失其所主之重【本义】
　　彖曰震亨震来恐致福也笑言哑哑后有则也震惊百里惊逺而惧迩也出可以守宗庙社稷以为祭主也
　　伊川先生曰震自有亨【一无之字】义非由卦才震来而能恐惧自脩自慎则可反致福吉也笑言哑哑言自若也【一作哑哑笑言自若也】由能恐惧而后自处有法则也有法则则安而不惧矣处震之道也　雷之震及于百里逺者惊迩者惧言其威逺大也　彖文脱不丧匕鬯一句卦辞云不丧匕鬯本谓诚敬之至威惧不能使之自失彖以长子宜如是因【一有以字】承上文用长子之义通解之谓其诚敬能不丧匕鬯则君出而可以守宗庙社稷为祭主也长子如是而后可以守世祀承国家也【并易传】
　　横渠先生曰此卦纯以君出子在而言则震之体全而用显故曰出可以守宗庙社稷不杂言君父共国之时也【易说】
　　蓝田吕氏曰震恐惧有戒心也恐惧能戒则用无不通故亨肃敬之心不少懈则神物祐之此所以致福笑言哑哑虽笑不失则震而后能谨也震及逺则近者不待威也能知所惧乃可以保宗庙社稷而祭祀之也
　　白云郭氏曰震来因恐惧而致福笑言哑哑和乐而未尝失则惊逺惧迩言震之大逺迩皆及之也震之为卦内外重震故有逺迩大震之象逺迩大震而能不丧匕鬯此其所以可守宗庙社稷为祭主也匕者挠鼎之器所以载鼎实而致之爼鬯香酒所以灌地降神皆主祭之事也【易说】
