<!-- { "loadSidebar": true } -->
　　广汉张氏曰修辞乃是体当自家诚意深味曾子之所谓出辞气者则可知矣于九三言之者大抵谓君子之学如是故能尽乎处上下之道也不必云于是焉而能修之则诚立也【答俞秀才】
　　东莱吕氏曰干之九三九四皆有进德之意葢九三九四皆重刚而不中处不安之地所以能进德修业凡人之为学者若自以为安且足则终不可以求进惟君子自处于不安故终日干干夕惕若厉无咎是以德可进业可修孔子推明其义曰忠信所以进德也修辞立其诚所以居业也大抵为学之道当先立其根本忠信乃实德也有此实德则可以进德修业根本不立则德终不可进业终不可修譬之播种有一粒之种潜萌于地中故春可生夏可长秋可成人但患无忠信若有忠信则德何患不进业何患不修故忠信所以立本也修辞立其诚此乃下工夫处大抵人之于辞当谨其所发辞之所发贵出乎诚敬修于外而不修于内此乃巧言令色非所谓修辞所谓修辞立其诚立之一字学者最当看人之于道须当先立其根本苟根本不立则迁转流徙必为事物所夺必不能存其诚此辞之所发所以贵立其诚而使之内外一体然后可以居业也君子居业犹百工居肆以成其事事之所以成由百工之居肆君子进德修业安可无所居乎○又曰忠信本也人能本夫忠信而端慤不欺则德业当进修矣业至大也居之必有自惟修辞立诚则为居业之所凡人有所作为必先见乎辞故疾人者有忌辞怒人者有忿辞辞既修则其中可知矣诚所以立也此正学者下手处○又曰知至至之可与几也知终终之可与存义也所见无毫髪不尽然后可与几所谓义者乃当然之理须全体是义乃可与存义若以义为善而求为之亦不可与存义矣此乃圣人始终之学如自十五而志于学便见得七十不逾矩地位自可欲之谓善便见圣而不可知之谓神地位此皆致知力行之所致也学至于此可谓尽矣圣人方且曰是故居上位而不骄在下位而不忧自常情观此数句以圣人处之为甚易不知圣人处之实难如中庸所谓君子尊德性而道问学致广大而尽精微极高明而道中庸乃曰居上不骄为下不倍葢圣人始终之学既尽方知其为难故干干因其时而惕虽危无咎此亦自然之理论圣人终始之学虽曰甚难要之皆自不安中得之在下位而不忧忧私忧也因其时而惕惕所宜惕也忧与惕两不相闗【并易説】○又曰忠信所以进德也有根则苗自长【纪闻】
　　九四曰或跃在渊无咎何谓也子曰上下无常非为邪也进退无恒非离羣也君子进德修业欲及时也故无咎
　　伊川先生曰或跃或处上下无常或进或退去就从宜非为邪枉非离羣类进德修业欲及时耳时行时止不可常也故云或深渊者龙之所安也在渊谓跃就所安渊在深而言跃但取进就所安之义或疑辞随时而未可必也君子之顺时犹影之随形可离非道也【易传】
　　横渠先生曰以阳居隂故曰在渊位非所安故或以跃德非为邪故进退上下唯义所适唯时所合故曰欲及时也能如此择义则无咎也○九四以阳居隂故曰在渊能不忘于跃乃可免咎非为邪也终其义也○九四曰上下无常非为邪也进退无恒非离羣也君子进德修业欲及时也此时可上可下可进可退非为邪也即是直也天道不越乎直直方大则不须习行之自无不利非为邪则是陟降庭止也进德修业欲及时即是无然畔援无然歆羡诞先登于岸也言无畔去亦无援引亦无歆向亦无羡而不为诞知登于岸耳岸所处地位也此与进无咎同意唯志在位天德而己位天德大人成性也九三九四大体相似此二时处危难之大圣人则事天爱民不恤其他诞先登于岸【并易説】○陟降庭止上下无常非为邪也进德修业欲及时也在帝左右所谓欲及时者欤【正防】
　　蓝田吕氏曰渊者水囘旋者也水之囘旋其下必深故渊亦为深物之随流者至于波澜囘旋则非强有力者莫之能出矣九四上不在天下不在田中不在人进而不已自于危疑之地或跃在渊者也
　　汉上朱氏曰九四动之五进而上也复之四退而下也故曰或跃或疑辞也谓非必也九四动正也之五不正疑为邪四臣位五君位出乎臣之类离羣也三阳为羣然上下进退无常者乃九三进德修业至是欲及时尔故进则无咎不然四近君多惧安得无咎易传曰圣人之动无不时也【易传】白云郭氏曰上下进退皆贵有常而不变而此无常者上下进退系乎时命也孔子尝为委吏乘田矣岂舍正道而为此哉亦岂离类败德而为此哉不得其时而已君子进德修业欲及时是以不忘于或跃也孟子以可仕则仕可止则止为圣之时而文言以或跃为欲及时其义一也由是知鲁之司冦或跃之义存焉耳九四之处不以正疑其为邪也故言非为邪龙德在下而已违之疑其离羣也故言非离羣孔子惧进不以道而退不以义者故以及时释或跃无咎之义【易説】
　　新安朱氏曰内卦以德学言外卦以时位言进德修业九三备矣此则欲其及时而进也【本义】○或问进德修业欲及时如何曰君子进德修业不但为一身亦欲有为于天下及时是及时而进○问乾卦内卦以德学言外卦以时位言否曰此正説文言六段葢虽言德学而时位亦在其中非德学何以处时位此是子曰以下分説其后却错杂説了又曰文言多归圣人上説○问干九二君德也説圣人之德已备何故到九三又却説进德修业知至至之答曰圣人逐爻取象此不是言修德节次是言居地位节次干之六爻皆是圣人之德只所处之位不同初爻言不易乎世不成乎名云云至潜龙也已是説圣人之德了只是潜而未用耳到九二却恰好其化已能及人矣又正是臣位所以处之而安到九三居下卦之上位已高了那时节无可做只得进德修业干干夕惕恐惧到九四位便乖这处进退不由我了或跃在渊跃已离乎行而未至乎飞行尚以足跃则不以足一跳而起脚不踏地跳得便上天去不得依旧在渊里也不可知伊川道渊是龙之所安某谓不是如此田是平所在纵饶有水也却浅渊是深处那个不可测下离乎行上近乎飞上不在天下不在田中不在人故或之或之者疑之也不似九二安稳自在此时进退只听天矣以圣人言之这处是舜之歴试文王三分天下有其二汤武鸣条牧野之时九三是伊周地位然已自是难了看来人处大运中无一时闲跳得时便做有德无位做不彻亦不失为潜龙吉凶悔吝无一息停如大车轮一般恁地滚将去圣人只随它恁地去看道理如何在这里则将这道理处之在那里则将那道理处之○上下无常非为邪进退无恒非离羣是不如此只要得及时又云如此説也好【并语録】
　　东莱吕氏曰九四一章须看故无咎三字凡人规行矩步自然无失若进退无常岂能无咎惟九四或跃或潜或进或退乃无咎者以其进德修业之及时也葢进德修业不可先时不可后时须识得时中之义【易説】○又曰进德修业所以言于九三何也葢九三干干夕惕危惧不安之地也人惟不安然后能进苟自以为安决无进益之理【纪闻】
　　九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也伊川先生曰人之与圣人类也五以龙德升尊位人之类莫不归仰况同德乎上应于下下从于上同声相应同气相求也流湿就燥从龙从虎皆以气类故圣人作而万物皆覩上既见下下亦见上物人也古语云人物物论谓人也易中利见大人其言则同义则有异如讼之利见大人谓宜见大德中正之人则其辨明言在见前干之二五则圣人既出上下相见共成其事所利者见大人也言在见后本乎天者如日月星辰本乎地者如虫兽草木隂阳各从其类人物莫不然也【易传】○云从龙风从虎龙隂物也出来则湿气烝然自出如湿物在日中气亦自出虽木石之微感隂气尚亦有气则龙之兴云不足怪虎行处则风自生【入闗语録】○动植之分有得天气多者有得地气多者本乎天者亲上本乎地者亲下然要之虽木植亦兼有五行之性在其中只是偏得土之气故重浊也【吕与叔録】○或问孝天之经何也曰本乎天者亲上轻清者是也本乎地者亲下重浊者是也天地之常莫不反本人之孝亦反本之谓也【时氏拾遗】
　　横渠先生曰谷神能象其声而应之非谓能报以律吕之变也犹卜筮叩以是言则报以是物而已易谓同声相应是也王弼谓命吕者律语声之变非此之谓也○圣人作万物覩故利见大人○本乎天者亲上本乎地者亲下此一章止为飞龙在天而发龙虎水火之喻葢明各逐一类去本在上者却上去本在下者却逐下德性本得乎天者今复在天是各从其类也【并易説】○九五大人化矣天德位矣成性圣矣故既曰利见大人又曰圣人作而万物覩【正防】
　　山杨氏曰东坡云万物覩乃是万物欲见之言欲见之便非圣人作而万物覩如日在天万物便见圣人唯恐不作作则即覩矣作与覩同时事也【萧山语録】
　　白云郭氏曰大哉君臣之道各从其类如是之至也故汤使聘之幡然而改者商之一德之臣也闻文王兴而盍归乎来者周之同德之臣也虽求之于上应之于下在人事如此而有必应必亲之道者系乎龙德之同耳【易説】
　　汉上朱氏曰五变之二成巽下有伏震巽风震雷同声相应也二动之五成兑下有伏坎兑泽坎水同气相求也五之二兑泽流坎水流湿也二之五离火见离燥卦火就燥也五变来之二二有伏震云从龙也二巽往之五五兑成虎风从虎也九五中正而居天位圣人作也二震为万物离目为覩万物覩也九五变六六本乎地故亲下而见二九二应五九本乎天故亲上而见五易传曰干之二五则圣人既出上下相见共成其事所利者见大人也【易传】○又坎离天地之中图曰坎离天地之中乾坤天地鬼神也坎离日月水火也艮兑山泽也震巽风雷也坎离震兑四时也坎离为天地之中也圣人得天地之中则能与天地日月四时鬼神合先天而天弗违圣人即天地也后天而奉天时天地即圣人也圣人与天地为一是以作而万物覩同声相应震巽是也同气相求艮兑是也水流湿火就燥坎离是也云从龙风从虎有生有形各从其类自然而已【图説】
　　新安朱氏曰作起也物犹人也覩释利见之意也本乎天者谓动物本乎地者谓植物物各从其类圣人人类之首也故兴起于上则人皆见之【本义】○飞龙在天利见大人文言分明言同声相应同气相求水流湿火就燥云从龙风从虎圣人作而万物覩他分明是以圣人为龙以作言飞以万物覩解利见大人只是言天下利见夫大德之君也今人郤别做一説恐非圣人本意【语録】
　　东莱吕氏曰大凡声不同则不相应气不同则不相求物各从其类圣人与万物非相类然圣人一作而万物皆覩葢圣人万物皆备于我故一作而万物皆覩言万物各以同声同气相从如水不流燥火不就湿云不从虎风不从龙以其声气之异也圣人通天下之声为一声不见有异声故无一声之不相应通天下之气为一气不见有异气故无一气之不相求所以一出而万物咸覩彼本乎天者亲上不亲乎下本乎地者亲下不亲乎上岂若圣人备万物于我徧为万物之类乎圣人作而万物覩若以爻体观之则同声相应同气相求至上下皆亲固其常理然此何预学者事学者须详体此意广而推之吾胷中自有圣人境界吾能反而求之则当有应之者如克己复礼天下归仁之意是也【易説】
