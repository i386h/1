<!-- { "loadSidebar": true } -->
　　伊川先生曰六三以隂柔不中正之质处险极而用刚居阳用刚也不善处困之甚者也石坚重难胜之物蒺藜刺【一无刺字】不可据之物三以刚险而上进则二阳在上力不能胜坚不可犯益自困耳困于石也以不善之德居九二刚中之上其不安犹借刺据于蒺藜也进退既皆益困欲安其所益不能矣【一作也】宫其居所安也妻所安之主也知进退之不可而欲安其居则失其所安矣进退与处皆不可【一有则字】唯死而已其凶可知系辞曰非所困而困焉名必辱非所据而据焉身必危既辱且危死期将至妻其可得见邪二阳不可犯也而犯之以取困是非所困而困也名辱其事恶也三在二上固为据之然茍能谦柔以下之则无害矣乃用刚险以乘之则不安而取困如据蒺藜也如是死期将至所安之主可得而【一无而字】见乎据于蒺藜谓乘九二之刚不安犹借刺也不祥者不善之征失其所安者不善之効故云不见其妻不祥也【并易传】
　　蓝田吕氏曰六三以隂居阳不安于困处二刚之间求耦于非其耦四坚拒而不纳二若芒刺而不可据焉进退失图卒不得其耦妄动以取祸也故曰困于石据于蒺藜入于其宫不见其妻凶白云郭氏曰石之为物坚不可犯知不可犯而不犯则无困焉知不可犯而犯之是以遇困也六三之柔不能以柔道自安反欲用刚上于二阳困于石也下乘九二之刚据于蒺藜也宫者自安之所也妻者所安之主也以进则非所困而困以退则非所据而据上下失自安之道虽有宫有妻将皆失之矣是以凶也象曰不祥也者其不能自安则不善之几也至于不见其妻则不善之明应也故知处困而不自安终必至于名辱身危死期将至而后不祥之効终焉至于不能保妻子则他人可知矣【易説】
　　汉上朱氏曰六三险而不正不善处困者也艮坎为石谓三石之坚不可以处者也巽交坎离为蒺藜中坚外鋭蒺藜之象谓乘三也蒺藜伤人不可以据者也三非其位非所困而困不度德也乘三之刚非所据而据不量力也不度德故名辱不量力故身危名辱身危死期将至故入于其宫不见其妻艮坤为宫坎为夫离为妻为目为见三困非其位而乘二刚凌人者也凌人者人亦凌之故二往乘三两爻相易二入于其宫坎离象毁不见其妻矣又曰凶者不见其妻乃死亡将至之期所谓亡之兆非吉祥之兆坤为死故曰不祥也【易传】新安朱氏曰隂柔而不中正故有此象而其占则凶石指四蒺藜指二宫谓三而妻则六也其义则系辞备矣【本义】　六三阳之隂上六隂之隂故将六三言之则上六为妻【语録】
　　九四来徐徐困于金车吝有终象曰来徐徐志在下也虽不当位有与也
　　伊川先生曰唯力不足故困亨困之道必有援助当困之时上下相求理当然也四与初为正应然四以不中正处困其才不足以济人之困初比二二有刚中之才足以拯困则宜为初所从矣金刚也车载物者也二以刚在下载已故谓之金车四欲从初而阻于二故其来迟疑而徐徐是困于金车也已之所应疑其少已而之它将从之则犹豫不敢遽前岂不可羞吝乎有终者事之所归者正也初四正应终必相从也寒士之妻弱国之臣各安其正而已茍择势而从则恶之大者不容于世矣二与四皆以阳居隂而二以刚中之才所以能济困也居隂者尚柔也得中者不失刚柔之宜也　四应于【一无于字】初而隔于二志在下求故徐徐而来虽居不当位为未善然其正应相与故有终也【并易传】
　　横渠先生曰心有偏系吝也以阳履柔故有终【易説】蓝田吕氏曰九四以阳居隂知困而贞自守有所待者也志在于初而不与二争其行不速故来徐徐四以阳刚为九五所乘故曰金车困于贵者所乘而失其正应吝道也虽不当位履谦自守物必与之故有终
　　白云郭氏曰当困之时以隂求阳者无它焉求济而已初六之困甚矣而九四正应不能以济者以九二刚中在下力足以相济而初六近而可从也故有金车之象焉金有坚刚之象车有积中之德谓九二也来徐徐者初六既从二而于九四之应则徐徐其来也当困之时九二得济难之权四不当位非其敌也故不能济初之急而致徐徐其来也不能济初之急是困于九二之权也困于九二而未能应初吝也虽吝而有终者正道终复而应也故初六言三岁以见虽乆而有期非若终凶者也与九四有终之义相符象言志在下者彼虽徐徐其来而四则未有忘初之志也有与者虽不当济困之事以初六正应而有当与之道也【易説】汉上朱氏曰九四尚柔九二刚得中柔不足以济困刚得中乃可济初六近比九二逺于九四四与初应而九二碍之既疑其险矣又疑初舍已而从二故来徐徐徐徐者疑惧之辞巽为不果故志在下也干变为金坤为舆坎为轮二刚而能载故曰困于金车四履不当位欲去则志初欲行则惧二处困有应而不能相济吝道也然以阳居隂能説而巽明于处困不与二争虽不当位终有与之者以困之时上下急于相求故也是以吝而有终【易传】新安朱氏曰初六九四之正应九四处位不当不能济物而初六方困于下又为九二所隔故其象如此然邪不胜正故其占虽为可吝而必有终也金车为九二象未详疑坎有轮象也【本义】
　　九五劓刖困于赤绂乃徐有説利用祭祀象曰劓刖志未得也乃徐有説以中直也利用祭祀受福也
　　伊川先生曰截鼻曰劓伤于上也去足为刖伤于下也上下皆揜于隂为其伤害劓刖之象也五君位也人君之困由上下无与也赤绂臣下之服取行来之义故以绂言人君之困以天下不来也天下皆来则非困也五虽在困而有刚中之德下有九二刚中之贤道同德合徐必相应而来共济天下之困是始困而徐有喜説也利用祭祀祭祀之事必致其诚敬而后受福人君在困时宜念天下之困求天下之贤若祭祀然致其诚敬【一作至诚】则能致天下之贤济天下之困矣五与二同德而云上下无与何也曰隂阳相应者自然相应也如夫妇骨肉分定也五与二皆阳爻以刚中之德同而相应相求而后合者【一无者字】也如君臣朋友义合也方其始困安有上下之与有与则非困故徐合而后有【一无有字】説也二云享祀五云祭祀大意则宜用至诚乃受福也祭与祀享泛言之则可通分而言之祭天神祀地示享人五君位言祭二在下言享各以其所当用也　始为隂揜无上下之与方困未得志之时也徐而有説以中直之道得在下之贤共济于困也不曰中正与二合者云直乃宜也直比正义差缓尽其诚意如祭祀然以求天下之贤则能【一无能字】亨天下之困而享受其福庆也【并易传】横渠先生曰以阳居阳处困以刚威怒以求物之来是反为赤绂所困者也与九二之义反矣茍能徐以俟之乃心有説故曰乃徐有説物既自至以事神然后福可致焉处困用中可以不失其守而已故言利用祭祀然非有为之时也【易説】
　　白云郭氏曰困之象上下皆揜于隂在常人处之受其困而已在有为之君必思所以去之是以有用刑之象劓刖者上下皆刑之也刑小人而去之所以进君子故九五劓刖以困于赤绂故也赤绂君子之服也病君子之不进故刑及小人也君子进则善者劝而不仁者逺何困之有且君子难进易退不求而致之不可得也故九五患赤绂之不进而九二有朱绂方来之辞以见九五之求之也九二中直之臣至而后有説故曰乃徐有説必曰绂者绂蔽膝也与黄裳之义同取其谦下之道也朱绂君也赤绂臣也九二以谦而不敢自进九五以谦而下求之故皆曰绂也君臣相与至诚而已其道虽神可交况人乎故以九二事君之道用于享祀则利用享祀矣以九五下贤之道用于祭祀则利用祭祀矣此亦见其君臣同于至诚之德用于人用于神皆可也如是则天下其有不治者哉志未得者非乐于用刑也君子未进人君志未得之初不得已而用之也受福者与孔子祭则受福之义同葢是道也用于君子则必得贤用于神则必受福人神虽不同其交感之道则一而已【易説】
　　汉上朱氏曰九四君侧强臣之象二五同德相求而四间之四动艮为鼻震为足四不动兑金刑之劓刖也劓则丑刖则不行五为四伤亨困之志未得行于二也故曰劓刖志未得也二坎为赤干为衣往应五巽蔽膝之象赤绂诸臣之绂也二踌躇不往以征为凶五以无助而困困于赤绂也巽为不果徐也兑为说九五刚中而正动以直行中则思虑精审直则其行不挠如是则君臣相説之志乆而必亨九四岂能间之始也不果今则来説故曰乃徐有説以中直也上六宗庙五王假有庙祭祀者人君之所以徧及百神自上格下二五相易之象人君得九二之贤利用诚意感格之如祭祀然上下并受其福矣亨困之道莫利于用贤尚何困于赤绂哉艮为手下援九二受福也阳为福故曰利用祭祀受福也【易传】
　　新安朱氏曰劓刖者伤于上下下既伤则赤绂无所用而反为困矣九五当困之时上为隂揜下则乘刚故有此象然刚中而説体故能迟久而有説也占具象中又利用祭祀久当福【本义】
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　伊川先生曰物极则反事极则变困既极矣理当变矣葛藟纒束之物臲卼危动之状六处困之极为困所纒束而居最高危之地困于葛藟与臲卼也动悔动辄有悔无所不困也有悔咎前之失也曰自谓也若能曰如是动皆得悔当变前之所为有悔也能悔则往而得吉也困极而征则出于困矣故吉三以隂在下卦之上而凶上居一卦之上而无凶何也曰三居刚而处险困而用刚险故凶上以柔居说惟为困极耳困极则有变困之道也困与屯之上皆以无应居卦终屯则泣血涟如困则有悔征吉屯险极而困説体故也以説顺进可以离乎困也　为困所而不能变未得其道也是处之未当也知动则得悔遂有悔而去之可出于困是其行而吉也【并易传】
　　横渠先生曰处困之极重刚在下不得其肆居非所安举则招悔取舍皆咎故行然后吉一云动悔有悔犹云动悔之悔也【易説】
　　蓝田吕氏曰上六以隂柔居困之极乘刚无应所处未当欲去则缴绕而莫之説欲居则臲卼而不得安故曰困于葛藟于臲卼曰自谓也当是时也自谓动必有悔虽有悔也不可茍安而不行困极必通行则吉矣故曰动悔有悔征吉
　　白云郭氏曰上六以柔居困之极不能脱困有葛藟纠之象复欲安而居之又甚危不可安也是处困之不能退不能遂者故曰困于葛藟于臲卼也曰动悔有悔者畏懦之过徒知悔吝生乎动不敢动乎悔中如是则必有悔至不知当困之极征而脱困则吉是未可与权之士也未当者处困之道未当也吉行者谓悔虽生乎动而困之上六吉在于行时有不得同也此爻葢圣人明处困失时之戒【易説】
　　汉上朱氏曰上六困极而当动者也巽为草葛藟藤蔓叶艾白子赤六三干巽之象上六困极求助六三柔而不中正以巽乎上为説不能相济又绕之故困于葛藟言求六三为未当也上六动则不安其位不动则困于六三困于葛藟又困于臲卼之地也曰声兑口象上六自谋曰动则失正失正则悔故安于困然不动乃有悔不知征则吉征以正行也以正而行吉且无悔矣是行而后吉也故曰吉行也范睢困于郑安平虞卿困于魏齐犹能解相印以全其躯况体易君子乎【易传】
　　新安朱氏曰以隂柔处困极故有困于葛藟于臲卼曰动悔之象然物穷则变故其占曰若能有悔则可以征而吉矣【本义】











