<!-- { "loadSidebar": true } -->
　　卦名随者何以随自否来否乾之上下来坤初是谓之刚来下柔坤变为震震为动乾变为兑兑为说震动于内以从外而外以兑说应之故曰随也第震之德为动而象又为雷兑之德为说而象又为泽震位正东卦时为二月兑位正西卦时为八月二月雷乃发声出于泽中八月雷始收声入于泽中夫震阳也兑阴也阴宜从阳而今阳转从阴者随时之义也时行则行时止则止惟能随时乃克大通贞正无咎大哉随时之义也 
　　象曰泽中有雷随君子以向晦入宴息 
　　翟氏曰晦者冥也雷者阳气春夏用事今在泽中秋冬时也故君子象之日出视事其将晦冥退入宴寝而休息也此卦自否来乾之上阳入于坤下乾为人坤主藏又为晦向晦宴息象也 
　　初九官有渝贞吉出门交有功 
　　官主也虞氏曰震为主而云有渝者以初自否之上来今之为官乃由否变得之者也变阴为阳变柔为刚故贞吉夫震为主而又为出随象以后随前为义初宜随二二为互艮艮为门初宜出之以缔交焉初为震主阳刚有才自能择交不至失人以流于滥也盖有功矣 
　　象曰官有渝从正吉也出门交有功不失也 
　　六二系小子失丈夫 
　　二阴居阴位是不能正所随而有所系者盖随以前行后随为义二前为三三为阴是小子二后为初初为阳是丈夫二既见系于在前之小子必至失其在后之丈夫丈夫固不可失而小子偏又见系二在阴柔无主也 
　　象曰系小子弗兼与也 
　　小子丈夫不能兼与有所系必宜有所失也 
　　六三系丈夫失小子随有求得利居贞 
　　三上无应四以阳刚居三之上是为丈夫二为阴柔在三之下是为小子系上丈夫失下小子得随道矣夫有随则必有求而有求又必欲有得前为阳阳刚内实又为互巽巽为近利市三倍求固有得但利居贞正不可为二所移盖三为阴恐其失守故以居贞勖之 
　　象曰系丈夫志舍下也 
　　下谓二也 
　　九四随有获贞凶有孚在道以明何咎 
　　阳实阴虚四为阳故三以随四为有得五亦为阳故四以随五为有获获得也即功也五多功故随五有获也四为大臣位臣位高则多危臣有功则震主倘不善以自处贞守所获则有获适以滋戾凶可立至惟宜以阳实为孚阳光为明孚信充实达于道路四为互艮艮为径路故曰在道忠诚之衷君喻之虽有所获何有于咎 
　　象曰随有获其义凶也有孚在道明功也 
　　大臣随至于有获宜凶也明功者明其有获致君喻之 
　　九五孚于嘉吉 
　　五以兑说为随之主是以嘉美之德求孚于人而人亦信而随之嘉美也虞氏曰阳称嘉五位正故吉 
　　象曰孚于嘉吉正中也 
　　上六拘系之乃从维之王用亨于西山 
　　上在事位之外乃以随之故为五所系系之不已又从而维系之盖随者后随前也卦至于上卦爻已尽前无所随而五为互巽为绳故以维系为随也夫所以维之实欲用之五为君位为王兑为西互艮为山是为西山兑又为巫为口舌祷祀之象是为用亨亨享通祭也上位已尽故不言随五欲用贤必欲随上王用上以享祀名山以为百神之主故变随而言拘系从维也此随之极则也 
　　象曰拘系之上穷也 
　　上穷无所随故为五拘系之 

　　○蛊 

　　【 巽下艮上中互震兑】 

　　泰　　蛊为三阳三阴卦自泰来九家易曰此卦本泰虞氏曰泰初之上故刚上坤上之初故柔下 
　　蛊元享 【 享：亨】 利涉大川先甲三日后甲三日 
　　春秋传曰血虫为蛊谷之飞亦曰蛊在周易女惑男风落山谓之蛊女阳物而晦时淫则生内热惑蛊之疾是蛊为惑也而序卦传乃曰蛊者事也则何也盖此卦巽下艮上巽顺而继以艮止是因怠缓回惑以酿成事至事已成则宜事事以止事焉故曰蛊者事也夫事事乃以求亨而事事于多事则得大亨然事既成为蛊事岂易治惟不易治而愈宜有以治之不避艰难不辞险阻大川在前刚健者始能涉之治蛊如此乃克云利又必审于事先以要其终慎于事后以原其始如是蛊不终于蛊而得大通故曰先甲三日后甲三日也 
　　彖曰蛊刚上而柔下巽而止蛊蛊元亨而天下治也利涉大川往有事也先甲三日后甲三日终则有始天行也 
　　艮巽合卦所以名蛊者以蛊自泰来也以泰之初往居坤上是为刚上以泰之上来居乾下是为柔下刚上为艮柔下为巽巽顺以酿成事而艮又止之故曰蛊也事事俱坏则曰蛊而事其事则求亨治事则必亨而治蛊则亨曰元蛊曰元亨者盖事事于无事之日则事小功微而事事于有事之秋则事半功倍蛊固不易治惟勇于治蛊者能事其所事则事事振作事事奋兴初往之上中历二阴水阴象是谓之川而得互震之动巽风之助涉此大川亦未有不利者夫事必有其终而事事贵谋其始先甲三日辛壬癸也为十干之终后甲三日乙丙丁也为十干之始蛊之终为泰之始上来下往有彻终彻始审慎以治之象治蛊以大力复济之以远谋则蛊治矣以是知治事之大者乃可以得大亨则蛊之元亨乃天下治也利涉大川者以泰之初往前居坤中历互兑之泽虞氏曰坤为事是往有事也先甲三日后甲三日终则有始者乾为大始坤为大终泰坤来初泰乾往上上为蛊之终是蛊之终自 【 自：有】 泰之始上又为泰之乾乾为天乃天行也毋自安于蛊而不事事也 
　　象曰山下有风蛊君子以振民育德 
　　风气主散为山所阻则风令不行有蛊象焉君子观之而欲振民泰坤为民坤易为巽巽风之鼓荡如振故曰振民也又欲育德泰乾为德乾易为艮艮山之静涵如育故曰育德也 
　　初六干父之蛊有子考无咎厉终吉 
　　夫不治事以酿成蛊天下之大有之即一家之中亦有之一家之尊莫大于父初原为泰之乾乾为父易乾为巽成蛊乾象不见则父已亡父死称考父有遗事未治是谓之蛊父有蛊是父有咎父咎父未能补则望子有以干之虞氏曰干正蛊事也泰乾为父坤为事故干父之蛊父死称考有子考变得正故无咎厉终吉也 
　　象曰干父之蛊意承考也 
　　意承考者谓子善承考意犹曰父之蛊父意欲干之今子乃承其意耳 
　　九二干母之蛊不可贞 
　　二为阴位居巽女之中又次于父是母也卦为蛊是母亦有蛊也干母之蛊宜因事补救不可贞守一辙持常道以绳之礼曰事亲有隐无犯又曰先意承志谕父母于道皆不可贞之义也 
　　象曰干母之蛊得中道也 
　　九三干父之蛊小有悔无大咎 
　　三以阳居阳位居互震互兑之间震为决躁兑为附决是勇于干父蛊者夫事亲宜顺过刚则非故小有悔而以为干父蛊也故无大咎 
　　象曰干父之蛊终无咎也 
　　爻辞曰无大咎象传曰终无咎甚言蛊之不可不干所以勖人见义勇为也 
　　六四裕父之蛊往见吝 
　　四为互兑正艮兑说而济以艮止是不能事其事者于父之蛊不惟不能干之且宽裕以处之矣虞氏曰裕不能争也孔子曰父有争子则身不陷于不义四阴体弱故裕父之蛊不能干蛊已失事亲之道如此前往皆吝疵也 
　　象曰裕父之蛊往未得也 
　　未得者谓未得事父之道也 
　　六五干父之蛊用誉 
　　五为尊位位尊则蛊易干二为正应用二以辅之传曰二多誉用二是为用誉蛊与誉反至于有誉则蛊已化善声远闻事事咸理矣此何如干者 
　　象曰干父用誉承以德也 
　　父有蛊子以德承之是用誉也 
　　上九不事王侯高尚其事 
　　为不治事以酿成蛊为干蛊乃于以有事其始则祇见为蛊而不见事其终则渐见为事而不见蛊干蛊至五已能用誉则蛊已化至于上事事皆治无蛊可干此时则宜退居山林自励清节泰乾之下居于坤上乾为君称王侯坤为事易为艮以止之故曰不事王侯坤上易下为巽巽为高乾下上升为艮居坤之上是为高尚其事此以不事为事也盖天下自此太平矣 
　　象曰不事王侯志可则也 
　　不事王侯其清风高节可以感人可以化俗志可为法惟无事故以志见也 

　　○临 

　　【 兑下坤上中互坤震】 

　　临为阳息阴消卦为震变体重画震象乾天为生物之本为元震位东方于时为春亦生物之始也故卦辞亦曰元 
　　临元亨利贞至于八月有凶 
　　兑下坤上卦名临郑氏曰临大也阳气自此浸而长大盛之极也人极盛则奢淫奢淫将亡故戒以凶也 
　　彖曰临刚浸而长说而顺刚中而应大亨以正天之道也至于八月有凶消不久也 
　　此卦何以名临也盖临观反对观二阳在上有以下观上之象故曰观临则二阳在下有以上临下之象故曰临二阳下息前往渐长兑德为说坤德为顺兑说以应坤顺九二刚中相应上顺求下而下亦说应上大亨以正于此见天道焉夫一阳下息则复祇仅曰亨至二阳浸长则兼曰元曰利贞天道以生生为德生生至临天道可谓极盛矣顾天道岂可久恃哉自今日言之则为阳长自异日思之则为阳消试以临卦反观则凶立见临下二阳乃建丑之月十二月卦也历寅卯辰巳午未申酉则为八月丑月长至二阳酉月亦消余二阳反临为观今日之临即异日之观也有凶矣当此二阳生息之日岂能遽凶然而圣王治国不敢恃目前之安而忘久远之谋书曰制治于未乱保邦于未危盖得此义矣 
　　象曰泽上有地临君子以教思无穷容保民无疆 
　　荀氏曰泽卑地高高下相临之象也虞氏曰震为言兑口讲习坤为思刚浸长故以敦思无穷容宽也坤为容为民故保民无疆矣 
　　初九咸临贞吉 
　　咸皆也二阳为卦主诸阴咸临之是在下有贤人而上皆顺听之也故贞吉 
　　象曰咸临贞吉志行正也 
　　初虽在下志在前行阳刚前行正也 
　　九二咸临吉无不利 
　　二之咸临与初同初仅言吉而二又言利者阳再进则德愈盛故无不利也 
　　象曰咸临吉无不利未顺命也 
　　六三甘临无攸利既忧之无咎 
　　虞氏曰兑为口坤为土土爰稼穑作甘兑口衔坤故曰甘临夫以阴居三固已失位而兑为说亦不能有为故无攸利倘转容说为震动三为互震震动则有忧忧则能补过不至甘临以终也 
　　象曰甘临位不当也既忧之咎不长也 
　　六四至临无咎 
　　四为互震虽与初二渐远而初为正应以言夫临可展震足而至四为大臣临初得以贵下贤之义故无咎 
　　象曰至临无咎位当也 
　　六五知临大君之宜吉 
　　乾体中实坤体中虚故先儒以乾属仁以坤属智五为坤中居尊位下临夫二故曰知临夫知人则哲能官人则智实为大君之宜盖一日万几一人未能周知惟不自有其智而择贤以辅之则集思广益非大智不能若是也知临故吉也 
　　象曰大君之宜行中之谓也 
　　上六敦临吉无咎 
　　敦厚也坤为土上为坤终则土愈厚如此临是为敦临以贵下贱以尊从卑惟位愈高益见舍己从人之善也故吉无咎 
　　象曰敦临之吉志在内也 
　　内谓内卦二阳 

　　易原卷四 

　　●易原卷五 

　　慧珠阁原本 
　　岫岩多隆阿雯溪 

　　周易上经（五） 

　　观 
　　噬嗑 
　　贲 
　　剥 
　　复 
　　无妄 

　　○观 

　　【 坤下巽上中互艮坤】 

