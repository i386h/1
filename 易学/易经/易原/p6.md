<!-- { "loadSidebar": true } -->
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也此卦名小畜者以为五阳畜一阴所畜者小也一阴甚微畜之似易而无如柔得位也柔四也夬柔在上姤柔在下今则居中而又柔居阴位是为柔得位柔在姤为巽柔在夬为兑今则互兑正巽仍见夬上下降而应四姤初上升亦应四是为上下皆应阴既得位又有阳应岂能畜止既不能畜又何由亨而又云亨者以卦德卦体见之也乾阳德健巽以行权五阳刚中志在行道志行则通故曰亨也夫惟亨乃见畜道之成而既名畜则又不能遽亨盖兑泽为雨今互兑而居乾天之上泽不及地是尚未雨而祇为云我四也四为卦主故曰我也西郊者互兑正乾也密云不雨雨尚未降而云自往自我西郊雨已欲施而尚未行云与雨阴象也西郊阴地也阴阳虽异久则渐合雨随云降万物棣通如王者欲去小人推诚以驭之用贤以远之久则顽梗格非凶暴渐退海内承平至于刑措此刚中志行之义故曰小畜亨也 
　　象曰风行天上小畜君子以懿文德 
　　九家易曰风者天之命令也今行天上则是令未下行畜而未下小畜之义也懿美也乾为德德之文外见而德之美内藏以懿文德有畜象焉 
　　初九复自道何其咎吉 
　　阳刚畜阴贵有时位初位卑下是不能畜四者虽与四应而在姤卦原相对易姤四既易为初即是由四反初反复其道小畜之卦成焉姤之初上往居四小畜之四遂下来居初来者复也四自道以复初初岂能上往以畜四安初之位不肯妄畜何有于咎吉矣 
　　象曰复自道其义吉也 
　　九二牵复吉 
　　二非四应亦不相对易何有于复而又云复者则以为初所牵故也牵复居下虽乾德至健亦不能上行畜四故吉夫小人在位朝野共疾而不在其位不谋其政激之者无人祸不至于骤起居上位者庶得从容密筹无偾事也初二皆系曰吉圣人忧患之心微矣 
　　象曰牵复在中亦不自失也 
　　初与二皆与四远不能畜四初以复道为吉二以牵复得吉初不自失二亦然也 
　　九三与说輹夫妻反目 
　　三与四比而位亦渐高可以畜矣而三适当乾上马氏曰乾为车象舆舆有輹则舆乃坚輹车轴缚也乃三又当互兑之中兑为毁折是为说輹之舆夬卦三上相应阴阳相配是为夫妻而易为四阴阳乖错且互离为目而在内卦外卦之交九家易曰离既不正五引而上三引而下故反目舆说輹则不能行夫妻反目则不相亲其何能畜矣 
　　象曰夫妻反目不能正室也 
　　在夬三与上应为夫妻是三以上为室今易为四四自有夫三不能正之矣 
　　六四有孚血去惕出无咎 
　　四为互离之中离体中虚象孚离与坎反坎为血卦反坎则象血去坎为加忧坎反则象惕出夫阴厕阳中每易得咎而能积诚以处亦自不至罹患害而招罪愆圣人虽不为小人谋而亦未尝不欲生之也所以全小人之术无加于此矣 
　　象曰有孚惕出上合志也 
　　四与五同为互离即同为有孚五居四上四上孚五是志合也 
　　九五有孚挛如富以其邻 
　　挛系也五与四同有互离之孚又牵巽绳以挛之则畜弥固巽为绳直故云挛如夫阳实阴虚阳有富象而巽为近利市三倍五固自富四为五邻故富波及于邻盖五四同体为巽即同体为富积诚以感之又厚实以养之此何如畜者 
　　象曰有孚挛如不独富也 
　　不独富兼富邻也 
　　上九既雨既处尚德载妇贞厉月几望君子征凶 
　　互兑在乾上犹之雨在天上故卦辞祇曰密云至于上九兑泽在上位之下故曰既雨阳动前行上爻已尽无可行矣虞氏曰巽为处故曰既处卦仅一阴几乎纯阳阳德至此亦云极盛乾为德是为德积载四为互离互兑中女少女也至上则成巽是为长女为妇五阳畜阴阳众阴寡妇虽贞正而亦危厉夫易夬之上阴为四坎象隐现坎为月月阴无光借阳之光以为光巽余一阴阳光微缺有似月之几望然者则是九仞之山一篑未覆九仞之井一掘逢源畜道至此亦几成矣特恐君子自生异志不欲固结同心而望望然去之天下事有初鲜终以致凶者正不少也 
　　象曰既雨既处德积载也君子征凶有所疑也 
　　虞氏曰巽为疑恐君子以猜疑致凶盖戒辞也夫众阳畜阴何难立决然此为柔得位者言也柔既有权在下位者不可清 【 清：轻】 议以招危而为君为大臣者亦不可妄动以激变惟宜积诚感服择贤任能君子同心辅治小人自孤立远避不可自生衅隙致小人得以乘间复入圣人立言诚万世之龟鉴也 

　　○履 

　　【 兑下乾上中互巽离】 

　　姤　　夬　　履为一阴五阳卦自姤夬二卦来姤初升三夬上降三虞氏上九爻注曰三上易位故其旋元吉盖谓自夬来也 
　　履虎尾不咥人亨 
　　一阴见二阳之上曰兑兑下乾上卦名为履者言兑往上履乾也履蹑也咥啮也卦中有虎象虎为咥人之物履其尾而人不为所咥故亨通也 
　　彖曰履柔履刚也说而应乎乾是以履虎尾不咥人亨刚中正履帝位而不疚光明也 
　　此卦何以名履履者以下履上之谓乃兑柔履乾刚也而又曰虎者何也五以乾刚而居君位乾为龙虎故乾卦兼言风虎君既象龙而又象虎故革五又言虎变且大君之威懔然难犯故韩子曰批龙鳞而卦象曰履虎尾也五为虎四为尾兑柔履之夫虎尾可履而虎口宜防虎尾掉则首回虎口张则必咥上乾为首下兑为口虎口咥人岂不谓凶而曰不咥人者盖以兑为口而又为说兑说应乾以柔事刚不撄其怒故致亨也然下履五则谓之履虎尾而五自履则谓之履帝位帝者君也乾为君即帝也九五刚而不柔中而不偏正而无私有此三德以履帝位何有于疚疚病也为其居乾之中乾为大明阳光炳耀故无隐慝耳 
　　象曰上天下泽履君子以辨上下定民志 
　　尔雅曰礼履曰天尊泽卑上乾下兑之卦礼文秩然故君子体此卦象辨上下之分以定民之心志互离文明故曰辨兑为附决故曰定礼曰君臣上下父子兄弟非礼不定是其义也 
　　初九素履往无咎 
　　卦之所以名履者谓以兑履乾而卦之所以成兑者谓以姤初升三姤之巽易为履之兑则此履而前往者巽之素也初距五远无履尾之危能安其素往不踰分故无咎 
　　象曰素履之往独行愿也 
　　九二履道坦坦幽人贞吉 
　　二五俱阳不能相应是能择道以自履者二为兑中兑于地为刚卤卤地平衍故道曰坦坦坦宽平也兑位正西西地多阴则为幽人履坦坦之道是幽人能正其履不肯蹈危故吉 
　　象曰幽人贞吉中不自乱也 
　　不自乱言不自乱其履也 
　　六三眇能视跛能履履虎尾咥人凶武人为于大君 
　　三以阴柔而居阳位是妄履者三在卦为正兑兑为小仅得离目之半是目眇也眇小目也三在姤为正巽巽为股今易为兑兑为毁折则股已伤是足跛也既眇且跛而欲恃互离之目互巽之股以为能视能履阴僭自用而履虎尾适当兑口口必咥人其凶立见夫智能避险固为保身之哲而志在犯难亦为致身之勇刚健果敢不惧虎咥捍卫社稷视死如归为大君得其宜矣盖兑在西为金又互离为甲冑戈兵故曰武人也三与上应上为乾乾为大君也 
　　象曰眇能视不足以有明也跛能履不足以与行也咥人之凶位不当也武人为于大君志刚也 
　　位不当者阴居阳位也阳居阴位义同志刚者刚不避危武人事君志宜如是也 
　　九四履虎尾愬愬终吉 
　　五为虎三履之四亦履之同在五后即同履虎尾而三凶四吉者以三柔而居刚位则躁妄四刚而居柔位则谨畏是四之所以终吉者以愬愬故也愬愬孟氏作虩虩惧貌系辞传曰四多惧春秋传曰天威不违 【 脱颜字】 咫尺可于履四见之 
　　象曰愬愬终吉志行也 
　　九五夬履贞厉 
　　五以刚中而居阳位所应所辅无一非刚有断决而无游移此卦辞所以曰虎也于 【 于：干】 氏曰夬决也居中履正为履贵主万方所履一决于前恐夬失正恒惧危厉故曰夬履贞厉 
　　象曰夬履贞厉位正当也 
　　位正当者阳居阳位也后放此 
　　上九视履考祥其旋元吉 
　　考稽也旋转也履为以下蹑上五为履主下爻皆履五者至上则在五前故不能上履而祇宜下视上于夬为兑上与三易则下为兑而上转为乾三为互离之中离目主视三上正应是以离目而视我之祥善也虞氏曰乾为祥乾为大始是谓之元然夬上原非乾而今之为乾乃由夬上与三一旋转得之兑转为乾故元吉也 
　　象曰元吉在上大有庆也 
　　以夬之三易为履之上阳为元故吉吉不在三而在上也 

　　○泰 

　　【 乾下坤上中互震兑】 

　　阳息阴消卦此卦为乾坤合体而主之者乾乾消坤也 
　　泰小往大来吉亨 
　　六爻俱阳为纯乾为四月卦得乾之半上犹为坤为正月卦然乾在坤下则阳上息卦名为泰泰通也天气上升地气下降阴阳合和 【 合和：和合】 故通也小谓阴大谓阳自内之外曰往自外之内曰来小者外往大者内来故吉亨 
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也 
　　卦何以谓之泰以小者前往大者下来也乾为天坤为地乾在内为下坤在外为上乾刚为健坤柔为顺乾阳为君子坤阴为小人君子居内则渐进是长也小人居外则渐退是消也阳长阴消运会昌盛国家太平故曰泰 
　　象曰天地交泰后以财成天地之道辅相天地之宜以左右民 
　　荀氏曰坤气上升以成天道乾气下降以成地道天地二气若时不交则为闭塞今既相交乃□泰郑氏曰泰通也财节也辅相左右助也以者取其顺阴阳之节为出内之政春崇宽仁夏以长养秋教收敛冬勑盖藏皆可以成物助民也虞氏曰震为左兑为右坤为民 
　　初九拔茅茹以其汇征吉 
　　初与四应四为互震震为蕃鲜象茅初居互震之下是茅之茹也茹茅根汇类也三阳连类如茅茹然阳动前行象茅之拔是茅以有所引而居地上也夫茅之拔也连其茹如贤之征也以其汇谓二三前往连及于初也前征交阴故吉 
　　象曰拔茅征吉志在外也 
　　外外卦应四也 
　　九二包荒用冯河不遐遗朋亡得尚于中行 
　　二为乾中五为坤中二上应五有似乾天覆坤地者坤地曰荒故曰包荒二为乾阳五为坤阴阴水象是谓之河坤地广远曰遐朋同类也荀氏曰河出于乾行于地中阳性欲升阴性欲承不用舟航自可济之故曰冯河二阳自二升五道虽辽远而乾刚善行不能止之故曰不遐遗三阳为朋二不为同类所□故曰朋亡二为内卦之中上往交五故曰中行夫包荒则量宽冯河则力勇不遐遗则敏朋亡则公此所以能上交成泰也 
　　象曰包荒得尚于中行以光大也 
　　乾为大明阳光大也 
　　九三无平不陂无往不复艰贞无咎勿恤其孚于食有福 
　　宋氏曰位在乾极应在坤极地平极则险陂天行极则还复是治极乱萌盛极衰伏不可不预为之防也惟宜持之以人事保之以小心艰难守正又何有咎虽外与阴接若可忧恤而有孚信以感之积诚中实亦自获福饮食俱安三为互兑之中兑为口故云食虞氏曰乾为福从知保泰之道在乎能尽人事不可徒诿之天运矣 
