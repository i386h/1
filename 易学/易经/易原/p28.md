<!-- { "loadSidebar": true } -->
　　夫德业之效法天地是即效法易也天地设位于上下而易即行乎天地之中学易者诚于本成之性存之又存无或放失即为道义从入之门德崇业广之基在此矣 
　　此第七章言德业之崇广在乎学易者效法天地宜玩其辞也 
　　圣人有以见天下之赜而拟诸其形容象其物宜是故谓之象 
　　赜杂乱也此言立卦之源也 
　　圣人有以见天下之动而观其会通以行其典礼系辞焉以断其吉凶是故谓之爻 
　　会合也通谓无窒碍典礼常法也谓爻位之尊卑有定也此言生爻之源也 
　　言天下之至赜而不可恶也言天下之至动而不可乱也拟之而后言议之而后动拟议以成其变化 
　　恶犹厌也象言天下之至赜而其理可味爻言天下之至动而有序不紊故学者之言动宜拟象议爻以成变化与易准也 
　　鸣鹤在阴其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎远言行君子之枢机枢机之发荣辱之主也言行君子之所以动天地也可不慎乎 
　　拟议言动之义可即中孚九二爻辞得之中孚上巽下兑中互艮震巽为处艮为庐故曰居室此在阴之象兑为口震为声为出故曰出言此鸣鹤之象二阴在前曰外阳应前阴故曰千里之外应之此子和之象枢门枢机弩牙也此言鹤鸣虽在幽隐之地必有和者犹之人言虽在宥密之处必有应者出言尚如此则大于言者可知应者至千里之远则迩于千里者又可知是以君子于言行不敢不拟议以致慎也 
　　同人先号咷而后笑子曰君子之道或出或处或默或语二人同心其利断金同心之言其臭如兰 
　　拟议言动之义又可即同人九五爻辞得之同人上乾下离而自姤夬来姤之巽风象号夬之兑说象笑巽为处前往之二故又曰出兑口象语退后之二故又曰默五与二应是为二人二五得中是为同心夬上之二离变乾中火克乾金故金断也姤初之二变巽为离上应乾中巽为臭为兰乾为言故曰同心之言其臭如兰也此言君子之出处语默始异终同其心志之坚物不能间其气味之投久则俱化焉 
　　初六藉用白茅无咎子曰苟错诸地而可矣藉之用茅何咎之有慎之至也夫茅之为物薄而用可重也慎斯术也以往其无所失矣 
　　此言议之而后动而以大过初六爻辞证之错置也大过内卦为巽巽为茅为白又为木初为地位巽木为栋以栋视茅茅为至薄然恐栋之桡而以茅藉之则栋虽桡不至于损人体藉茅之义而后动则以慎而无所失也 
　　劳谦君子有终吉子曰劳而不伐有功而不德厚之至也语以其功下人者也德言盛礼言恭谦也者致恭以存其位者也 
　　动既宜慎而又宜谦谦之九三爻辞可玩也谦艮为厚互坎为劳语言也谦三自剥之上来自高降卑此谓以功下人惟谦故有德有礼惟劳谦故德言愈盛礼言愈恭致恭以存其位君子所以终吉也 
　　亢龙有悔子曰贵而无位高而无民贤人在下位而无辅是以动而有悔也 
　　夫以谦动则终吉而以亢动则有悔故又举乾上九爻辞以戒动者 
　　不出户庭无咎子曰乱之所生也则言语以为阶君不密则失臣臣不密则失身几事不密则害成是以君子慎密而不出也 
　　此节初九爻辞节为上坎下兑中互艮震而自泰来虞氏曰坤为乱震为生为言语坤称阶故乱之所生则言语以为阶也泰乾为君坤为臣为闭故称密乾三之坤五君臣毁贼故君不密则失臣坤五之乾三坤体毁坏故臣不密则失身坤为身也坤为事坤变为坎坎陷曰害三往之五成坎故曰几事不密则害成初居互震互艮之下未及震出先应艮止故曰慎密不出也此言言语足以生乱故君子必欲拟之而后言也 
　　子曰作易者其知盗乎易曰负且乘致寇至负也者小人之事也乘也者君子之器也小人而乘君子之器盗思夺之矣上慢下暴盗思伐之矣慢藏诲盗冶容诲淫易曰负且乘致寇至盗之招也 
　　言宜慎密而动亦宜慎密尝得其义于解六三爻辞矣解为上震下坎中为互离三居二阳之间阴为小人上负震车下乘坎舆是必在上者亵慢名器小人始得乘之乘者非其人故盗觊觎之而思夺之也小人之行暴上误用之上既亵慢下复暴虐人心思乱故盗乘机起也强取曰夺执辞曰伐坎为盗为弓轮互离为甲冑为戈兵震为鼓为言声故曰盗曰伐也诲教也冶妖冶也慢藏者诲之使盗冶容者诲之使淫既己招之岂能却之曰盗之招者言招之使至也 
　　此第八章言言动之变化皆由学易者拟议之宜玩其辞也 
　　大衍之数五十其用四十有九分而为二以象两挂一以象三揲之为四以象四时归奇于扐以象闰五岁再闰故再扐而后挂 
　　郑氏曰衍演也谓衍蓍以筮也演卦用蓍策数五十五十者天之生数地之成数也天地生成之数为五十而用四十九策者盖以蓍圆卦方卦为八八之数蓍为七七之数故减一不用也当此四十九策未分之候浑然无朕则象太极两手分之为二左阳右阴是象两仪又取一策挂于小指之间以象三才揲拨而数之也四其数以数之先数左手之策次数右手之策以四起数者象春夏秋冬之四时四四数毕必有零策此谓之奇奇零也将此零策扐于指间以象月闰扐勒也闰余也一卦两分两揲合之曰五岁五次分揲两次归奇故曰再闰于是并挂策扐策为一而通数之是为一变从此再分再挂再揲其法同前是为再变至于三变则成一爻四揲其策所余之数不五则九五有一四是为奇九有二四是为偶三变皆奇为老阳三变皆偶为老阴一奇二偶为少阳一偶二奇为少阴老变而少不变变者为动爻则即动爻以玩占此筮法之大略也 
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也 
　　虞氏曰天数五谓一三五七九地数五谓二四六八十也五位谓五行之位五位相得而各有合或以一六合水二七合火三八合木四九合金五十合土也郑氏曰天地之气各有五五行之次一曰水天数也二曰火地数也三曰木天数也四曰金地数也五曰土天数也此五者阳无耦阴无匹故又合之地六为天一匹也天七为地二耦也地八为天三匹也天九为地四耦也地十为天五匹也二五阴阳各有合然后气相得施化行也天数二十有五者为一三五七九之积数地数三十者为二四六八十之积数合之为五十五数除去六数以备六爻而用四十九数以为占筮则所以变化三百八十四爻而行阳神阴鬼者赖此矣 
　　乾之策二百一十有六坤之策百四十有四凡三百有六十当期之日二篇之策万有一千五百二十当万物之数也 
　　乾卦纯阳坤卦纯阴乾阳数九以揲蓍之数计之为四九三十六六爻得数二百一十有六此乾策也坤阴数六以揲蓍之数计之为四六二十四六爻得数百四十有四此坤策也乾坤策数合之为三百六十一岁为期言以三百六十数当一期之日也二篇谓上下经二篇之阳策阴策各一百九十有二阳策以四九之数乘之得六千九百一十二策阴策以四六之数乘之得四千六百八策合为万一千五百二十策以当万物之数也 
　　是故四营而成易十有八变而成卦八卦而小成引而伸之触类而长之天下之能事毕矣 
　　营经营四营者陆氏所谓分二卦一揲四归奇是也四营成一变故曰成易三变成一爻十有八变成六爻故曰成卦三爻得卦之半曰小成由小成以引伸触类六十四卦皆可推广得之故曰尽天下能事也 
　　显道神德行是故可与酬酢可与佑神矣 
　　道体至隐得蓍筮而显明德行至实得蓍筮而神化酬酢犹报答也佑助也九家易曰礼饮酒主人酌宾为献宾酌主人为酢主人饮之又酌宾为酬也先举为酢答报为酬言筮能显道故可与酬酢筮能神德行故可与佑神也 
　　子曰知变化之道者其知神之所为乎 
　　阴阳变化非人所为圣人极赞其神以见揲蓍为易之用也 
　　此第九章详言蓍筮之法而赞其道为神故宜玩其占也 
　　易有圣人之道四焉以言者尚其辞以动者尚其变以制器者尚其象以卜筮者尚其占 
　　以用也辞系辞变爻也象卦象言动制器三者俱用夫易而占亦为圣人之道与三者并重则卜筮乌可少哉 
　　是以君子将有为也将有行也问焉而以言其受命也如向无有远近幽深遂知来物非天下之至精其孰能与于此 
　　是以君子将有行为必先卜筮以占决之问以言者将占告蓍之言也命告也蓍告人而人受之故曰受命向响同言如响应声也来物者未来之吉凶也远近幽深无不显著蓍之至精如此 
　　参伍以变错综其数通其变遂成天地之文极其数遂定天下之象非天下之至变其孰能与于此 
　　参三之也伍五之也错谓交错综理也言如理丝缕也筮法挂一象三五闰再扐此之谓参伍所扐余策奇偶殊致老少分推此之谓错综文谓爻辞参之伍之以成吉凶之文象谓卦象为错为综以定阴阳之象文则通揲蓍之变以成之象则极蓍策之数以定之蓍之至变如此 
　　易无思也无为也寂然不动感而遂通天下之故非天下之至神其孰能与于此 
　　蓍之至精至变如此而当其不动则无思无为至于有感而天下之故无不通焉蓍又至神也 
　　夫易圣人之所以极深而研几也 
　　研究也几微也惟精故深惟变故微圣人所以穷极其深而研究其几也 
　　唯深也故能通天下之志唯几也故能成天下之务唯神也故不疾而速不行而至 
　　心志内蕴非深不能通事务至赜非几不能成通志成务非神则犹未底于化筮则无有远近幽深遂知来务是能通天下之志筮则通其变遂成天下之文极其数遂定天下之象是能成天下之务筮则无思无为寂然不动感而遂通天下之故是能不疾而速不行而至也 
　　子曰易有圣人之道四焉者此之谓也 
　　此第十章言卜筮为圣人之道而赞之为至精至变至神宜玩其占也 
　　天一地二天三地四天五地六天七地八天九地十 
　　天阳地阴阳奇阴偶一三五七九奇数天数奇者阳也二四六八十偶数地数偶者阴也 
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑 
　　虞氏曰问易何为取天地之数也开物即通志成务即定业冒覆也惟于天下之道无不该故天下之疑可占断也 
　　是故蓍之德圆而神卦之德方以知六爻之义易以贡圣人以此洗心退藏于密吉凶与民同患神以知来知以藏往其孰能与于此哉古之聪明叡知神武而不杀者夫 
　　疑何以断断以蓍卦与六爻也蓍取少阳数七七四十九故其德圆卦取少阴数八八六十四故其德方蓍取变动故曰神卦有定体故曰知易变易贡告也言占参动爻六爻之义有所变易以吉凶告人也圣人于此默体卦爻之义静以澄心寂然不动至于出身加民酬酢万物随感而应惟古之聪明叡知神武而不用刑杀者能此也 
　　是以明于天之道而察于民之故是兴神物以前民用圣人以此齐戒以神明其德夫 
　　古人之所以不用刑杀者以民预知吉凶咸知忧患能知趋避也是以后之圣人明天之道察民之故因蓍为神物前民用之玩占者则为齐以洁心戒以远欲蓍物本神明而以齐戒通蓍之神明也 
