<!-- { "loadSidebar": true } -->
　　上九自天祐之吉无不利象曰大有上吉自天祐也合大有一卦六爻皆善初无交害二大以载三用亨于天子四匪其彭五厥孚交如善处大有者也宜其得天祐故于上爻特赞之曰自天祐之吉无不利总一卦而言之非止谓上九也繋辞曰天之所助者顺也人之所助者信也履信思乎顺以尚贤也是以自天祐之吉无不利言五履信四思顺二与三皆贤得上交于五也如此而后可以得天人之助












　　西谿易説卷三
<经部,易类,西谿易说>
　　钦定四库全书
　　西谿易説卷四
　　宋　李过　撰
　　上经
　　【艮下坤上】谦
　　谦亨君子有终彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　坤上艮下山本髙也今在地下地髙于山谦而下人之义也湘卿云矫亢为行其运必窒中逊为行无敌不通谦所以亨也九三以劳谦为谦卦之主故君子有终谦道至难小人非不能勉强于日月然不能持久惟居子乃能终身行之天居上惟其下济万物故生生之道显然可见是天道以谦而光明也地惟顺下故其气上腾而能交于天是地道以谦而上行也谦而亨天地之理也日盈则昃月盈则蚀天道盈亏而益谦也水流而不盈盈科而必行地道变盈而流谦也髙明之家鬼阚其室虚室生白吉祥必至鬼神害盈而福谦也自后者人先之自下者人髙之人道恶盈而好谦也尊者谦则愈光卑者谦则不可逾所以君子终始乎谦也
　　象曰地中有山谦君子以裒多益寡称物平施
　　山合在地上今四围地髙而山在其中犹人降尊而就卑之象也故为谦君子观此则裒多益寡称物平施论天下之势有上下尊卑贵贱多寡至悬絶也至于谦则上有以待下尊有以降卑贵有以下贱多有以益寡而无适不平矣故裒多益寡称物平施谦之事也
　　初六谦谦君子用渉大川吉象曰谦谦君子卑以白牧也以六居下谦之至也故曰谦谦君子以谦为徳众所共与用以济难何往不吉二三四互体为坎坎居其前大川之象象曰卑以自牧也牧养也言君子处卑其自养之道当如此
　　六二鸣谦贞吉象曰鸣谦贞吉中心得也
　　初以谦自牧守已而谦也二鸣谦谦形于言也言者心之声也卑辞逊语以为谦则易流于谄必出于中心之正则吉故曰鸣谦贞吉象曰中心得也非徒饰辞于外以为谦也二居互体为坎之下坎为有言谦之见于言也
　　九三劳谦君子有终吉象曰劳谦君子万民服也卦惟一阳居艮体之上处坤体之下地中之山三爻当之劳谦有功而谦也此爻居互体之中万物劳乎坎故能劳谦君子有终此爻居艮之上万物终乎艮故能有终正如周公有大勲劳于天下居三公之位而躬吐握之礼以下士也卦辞君子有终吉惟此爻尽之系辞曰劳而不伐冇功而不徳厚之至也语以其功下人者也徳言盛礼言恭谦也者致恭以存其位者也象曰万民服也天下惟谦乃可以服人之心倘或矜伐则争之者至矣
　　六四无不利防谦象曰无不利防谦不违则也
　　四居上体坤下坤天下之至顺也四位柔以柔居之顺之至也谦而至此指防动作但见其无不顺尔故曰无不利防谦尧之允恭克让舜之温恭允塞夫子之恭而安是也象曰不违则至此从容中道动容周旋皆中礼与道为一安得违曰不违则见谦之成熟处
　　六五不富以其隣利用侵伐无不利象曰利用侵伐征不服也
　　五君位以柔处之处君位而能谦也君有天下之富者也不有其富而以与其隣以大事小乐天者也正如汤事葛文王事昆夷是以天道为心而与物无竞谦道之至者也以此事人而犹不服则征葛事昆夷非汤文之咎也故曰利用侵伐无不利象曰征不服也如六五之谦而犹不服然后可用侵伐也
　　上六鸣谦利用行师征邑国象曰鸣谦志未得也可用行师征邑国也
　　六五侵伐在六五侵伐固无慊然自以为无慊而侵伐便害谦体以侵伐非谦者之事也故上六又声言谦之道以赞之曰以谦道行固无不利矣然不若退而自征邑国谓且宜自治未可便归咎他人也正如舜征有苖舜之已徳固无慊然矣方命禹以徂征而益犹赞于禹曰满招损谦受益时乃天道葢才以己为无慊而以人有罪可伐便是自满便害谦体便非天道禹闻益言而遂班师便为敷文徳卒之干羽舞而有苖格征伐果不用也故五爻则汤文用之上爻则舜禹用之象曰志未得也以上六之志不满于征伐故又言曰可用行师征邑国也谓征伐固可以用不如自治也必有此二爻然后见谦道之志
　　【坤下震上】豫
　　豫利建侯行师彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　一阳在下体为谦一阳在上体为豫下体艮艮止也故为谦上体震震动也动则豫豫逸也卦一阳居四居大臣之位上下所由以取逸也人情莫不欲安也莫不欲逸也然宴安不可懐懐安必败名豫固难处也曰利建侯行师建侯王者不自亨其逸与天下共有土也行师惟圣人然后能内外无患安而不忘危也六爻无非此意故彖以一卦之徳言之刚居四而上下应求者得所愿与者无所疑志行也下体顺上体动以顺而动天地不能违而况建侯行师内不自逸外不忘危其得顺动之体乎故古之明王立后王君公曰不惟逸豫惟以乱民夏谚曰吾王不豫吾何以助一游一豫为诸侯度豫之建侯意葢如此曰诘尔戎兵周公以告成王曰张皇六师召公以命元子二公当周室盛治之时乃汲汲以兵为言豫之行师意葢如此天地惟以顺动而不自己也故日月不过而四时不忒圣人惟以顺动而不自逸也故刑罚清而民服葢乐民之乐者民亦乐其乐也刑罚安用哉以此观之豫之时义大矣
　　象曰雷出地奋豫先王以作乐崇徳殷荐之上帝以配祖考
　　雷天地之乐也雷出地奋草木甲拆而百虫啓蛰以豫之象也王者功成作乐天下安逸乐所宜作也歌颂功徳以荐上帝而配祖考圣人不敢自有其功谓凡所以致此者皆天命之佑祖宗积徳累仁之功非己之所能为也此不有其豫之意也夫惟如此然后可以长守其豫
　　初六鸣豫凶象曰初六鸣豫志穷凶也
　　当豫之世上下皆求豫于四四虽已应而已在下为先者所得故不得其平而鸣非能安者也故象曰志穷凶也
　　六二介于石不终日贞吉象曰不终日贞吉以中正也二与五有君臣之分而九四居大臣之位为豫卦之主故豫必求四夫望风扫门以求富贵君子不屑然也二纯坤体坤顺也居互体艮之下艮止也四居互体坎之中坎险也二能顺而止不肯行险以求四明知逸乐之不可为也故介然自守如石之不可转曽不俟终日而止见防之敏也象曰以中正也以二处中也系辞曰知几其神乎君子上交不謟下交不凟其知防乎防者动之微吉之先见者也君子见防而作不俟终日易曰介于石不终日贞吉
　　六三盱豫悔迟有悔象曰盱豫有悔位不当也
　　三不迎上而迎四趦趄嗫嚅以求豫者也夫以謟事人虽得富贵其终必败故悔所以悔者见防不敏也故又曰迟有悔盱徐也趦趄嗫嚅之貌
　　九四由豫大有得勿疑朋盍簪象曰由豫大有得志大行也
　　天下之求豫者皆由四由四而得豫故曰由豫大有得四以君之禄为天下之求士来者与之而无疑则士至矣朋类也士以类至皆峩峩然缨其冠矣故曰勿疑朋盍簪正如周公居大臣之位以礼下士凡执防还防而见者周公无敢骄吝也象曰志大行也言上下之志得也
　　六五贞疾恒不死象曰六五贞疾乘刚也恒不死中未亡也
　　以柔居尊位处丰享豫大之世易耽于逸乐者也然九四大臣六五之畏相也贞正也以九居四五病其制己以贞为疾也所頼者有九四之大臣故六五之君其中心之有常者犹得以不死葢人之有欲天理未尝冺也能有所畏而为善以天理之常者不冺耳正如伊尹周公成就太甲成王为令主诚非能于太甲成王天性上有所增益也即是还得太甲成王本然之性在天理之外不容加毫末也象曰乗刚也为九四之刚所制也中未亡者以天理在中未尝忘也
　　上六冥豫成有渝无咎象曰冥豫在上何可长也上六以隂柔之资处豫之极颠冥乎逸豫而不知返也故曰冥豫然恶既成矣渝变也苟能变而从善亦可无咎葢为善为恶之机相去不隔蝇翼书曰吉人为善惟日不足凶人为不善亦惟日不足其不足之心则一也转恶从善特一转枢之力尔虽然以六处上无行健之徳非能自克也故象曰何可长也
　　【震下兑上】随
　　随元亨利贞无咎彖曰随刚来而下柔动而説随大亨贞无咎而天下随时随时之义大矣哉
　　兑上震下上体説下体动动而悦随人之义也元亨利贞无咎谓九五也以九居五为随之主偹大亨正之体而上下五爻皆随之故曰夭亨贞而天下随时天下皆随随之义大矣然不能遽随也必当其时之可彖辞所以贵于随时也在六爻五为随主上下皆当随五然不容遽至五也初必随二故出门交二二必随三故系三小子三必随四故系四丈夫皆有次苐终之九四合下三爻以上随五故五孚于嘉以其不能遽随故彖发随时之义上六失随而不随者也故取拘系
　　象曰泽中有雷随君子以向晦入宴息
　　泽中有雷息雷也雷云兴则为雨既雨而止则雷息于泽既息而动则泽气又随之而升既升乎天则又决而为雨君子于此得随时之义葢天下屈伸一理也动息一机也此时之屈乃所以为异日之伸今日之息乃所以为后日之动也故君子当向晦之时且须入宴息
　　初九官有渝贞吉出门交有功象曰官有渝从正吉也出门交有功不失也
　　古者官有定守祝不治庖而工不易技当随之时天下从君初居震欲动以随将离其官守而往也从君理之正也故吉然二三四在前时未得随也出门交二随二而进则有功矣象曰从正吉也谓从君正也曰不失者交二而终得五不失其所随也
　　六二系小子失丈夫象曰系小子弗兼与也
　　随之六爻以渐而随不能越次故初随二二随三三随四四合而随五二虽五之应然未能随五也且随三小子三也丈夫初也随三不随初上进也象曰弗兼与也当舍初随三也
　　六三系丈夫失小子随有求得利居贞象曰系丈夫志舍下也
　　上随九四系丈夫也下舍六二失小子也求四必得四故曰随有求得当以正随故曰利居贞以三位不中易于诡随故有此戒象曰志舍下也言舍二也
　　九四随有获贞凶有孚在道以明何咎象曰随有获其义凶也有孚在道明功也
　　下三爻上随而四得之故曰随有获然九五在上为随之主岂容天下随四以正言之凶也然四志在随五非利人之已随也五孚于嘉有孚在道之君也能明己志故无咎也象曰明功也率天下以随五皆四之功也五终能明之
　　九五孚于嘉吉象曰孚于嘉吉位正中也
　　九五居君位得大亨正之体为随之主天下之善皆归之矣为九五者必有以诚服其心则吉矣故曰孚于嘉吉象曰位正中也以九五居正中之位而天下得所愿矣
　　上六拘系之乃从维之王用亨于西山象曰拘系之上穷也
