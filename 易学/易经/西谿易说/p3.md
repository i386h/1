<!-- { "loadSidebar": true } -->
　　大哉干乎刚健中正纯粹精也七字方能训得干字刚其徳健其行也是体用刚则不屈健则不息中则不倚正则不偏纯故不驳粹故不杂精故不粗非七字不足以尽干六爻发挥旁通情也爻言其动也故曰旁通情时乘六龙以御天也干之六爻终而复始所以运乎天也云行雨施天下平也平均也惟云行雨施之功无往而不均也再发前彖未尽之意
　　象曰天行健君子以自强不息
　　八卦有自然之象如天地雷风水火山泽之类圣人有以见天下之拟诸其形容而象其物宜是故谓之象所以明其得为是卦也干为天故曰天行健他卦象皆指名独此不言干而言健葢干字大须是刚健巾正纯粹精七字方能尽得干就天行处观之即是健而已未敢谓尽得干也至健莫如干周天三百六十五度四分度之一一日而一周非健则息矣君子体此自强不息所以法天行之健然天道无息惟圣人然后能配天必如尧之广运舜之由行文王之纯亦不已乃无息地位学者未敢言无息且自不息入故由不息以至无息自强又不息之功也乃其用力处于三四爻见之
　　初九潜龙勿用象曰潜龙勿用阳在下也文言曰潜龙勿用下也潜龙勿用阳气潜蔵初九曰潜龙勿用何谓也子曰龙徳而隠者也不易乎世不成乎名遯世无闷不见是而无闷乐则行之忧则违之确乎其不可拔潜龙也君子以成徳为行日可见之行也潜之为言也隠而未见行而未成是以君子弗用也
　　【原缺】








<经部,易类,西谿易说,卷一 >
<经部,易类,西谿易说,卷一 >
<经部,易类,西谿易说,卷一 >
<经部,易类,西谿易说,卷一 >










　　九四或跃在渊无咎象曰或跃在渊进无咎也文言曰或跃在渊自试也或跃在渊乾道乃革九四或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎九四重刚而不中上不在天下不在田中不在人故或之或之者疑之也故无咎
　　乃知四离下体而处上体之下徳未至五然处三位之上故跃跃者未飞而习飞也圣人修徳惟务曰进无巾问立得道理一止便退用力止此易得放下故曰进无咎跃字只训进字跃则有上下有进退曰非为邪者志不在君位而在徳也非离羣者身未在天而在渊也葢九乾道一变故有此戒曰进无咎曰自试曰欲及时皆进修之功曰疑之故无咎君子之学惟自以为是则不复用力疑之一字乃进徳之阶此圣学之所以不自止也孔门之学多自疑中入樊迟问仁智子贡问政之类自今观之如樊迟子贡之所疑皆后世之所不必疑者也推其如此所以为孔门之学
　　九五飞龙在天利见大人象曰飞龙在天大人造也文言曰飞龙在天上治也飞龙在天乃位乎天徳九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也夫大人者与天地合其徳与日月合其明与四时合其序与鬼神合其吉凶先天而天弗违后天而奉天时天且弗违况于人乎况于鬼神乎
　　阳进至五刚而居中君徳成矣乃当天位人心利见已在二矣况正九五之位乎故君徳自二至五天地日月四时鬼神无一不合自天地鬼神且不能违而况于形气之相感者乎天地间物同声必相应同气必相求水必流湿火必就燥云必从龙风必从虎此天理不约而自符者圣人既作所以必万物之咸覩也葢天徳之孚有不期然而然者是虽君徳之终而天下明文非一日之积也圣人者天地万物之主故一作于上而天地万物皆得所翰飞戾天鱼跃于渊凡在圣人道化之中皆得以见圣也故曰本乎天者亲上本乎地者亲下则各从其类也虽然君徳终矣干干之功遽可已乎兢兢业业尧舜未尝一日废葢圣学之始不免矜持中间正在用力至此则从容中道无一毫矫拂勉强之意尧之安安舜之由行文王之陟降夫子之不逾矩但见其与天运相与为无穷而已虽然此君徳也尧舜禹汤文武有其事孔孟则有其理前辈言顔渊龙徳而隠者也天下文明则还他夫子夫子惟不得邦家而已苟得邦家绥来动和皆乾道保合之功用也
　　易即理也理之所在先天后天不能违也理在圣人是人先乎天也天不能违圣人理在天是人后乎天也圣人只得奉天天与圣人本无先后但一于理而已程氏曰鬼神者造化之迹南轩曰鬼神者二气之良能皆善言鬼神者也最好防
　　上九亢龙有悔象曰亢龙有悔盈不可乆也文言曰亢龙有悔穷之灾也亢龙有悔与时偕极上九曰亢龙有悔何谓也子曰贵而无位髙而无民圣人在下位而无辅是以动而有悔也知进而不知退知存而不知亡知得而不知防其惟圣人乎知进退存亡而不失其正者其惟圣人乎
　　五居中位过中则亢六阳已极物极必反故亢则有悔居五之上虽贵而无位取初逺虽髙而无民二非已应贤人无辅尧舜相禅所以髙乎千古者知进退存亡而不失其正者乎虽然必得其如九五大人之徳然后可以去故尧必得舜然后尧可以去舜必得禹然后舜可以去孟子曰以天下与人易为天下得人难为天下得人圣人无穷已之仁也不然亢而知退特尧舜之细事尔
　　用九见羣龙无首吉象曰用九天徳不可为首也文言曰乾元用九天下治也乾元用九乃见天则
　　乾坤二卦独有用九用六二爻者以纯阳纯隂故也一阳生进而至六则亢而有悔然天道功成者退必有以变而通之故又言所以用九之道羣龙六阳也谓六阳并见则必退不为首则吉也葢天道盈虚消息自如此曰天徳不可为首曰天下治曰乃见天则则即理也理之至当而不可过故谓之则用九无首以见天则之不可过也然夫子又曰乾元用九者葢四徳之在六爻潜龙元也见龙亨也飞龙利也亢龙贞也天道至贞处又反归于元故六阳之亢则必以元用之是反而归于潜龙也此天道之所以相循而无穷也
　　【坤下坤丄】坤
　　坤元亨利牝马之贞君子有攸往先迷后得主利西南得朋东北丧朋安贞吉
　　未有地先有坤之理太极既判地就易中禀得柔顺之理故曰坤干至健坤至顺地道也妻道也臣道也故坤卦六爻皆人臣之道坤四徳与干同而贞体异曰牝马者取干之配也干为马坤为牛不言牛而言牝马象干之配也牝马能载而又能生育坤所以载万物而资生也故为牝马之贞阳唱而隂和男行而女随此理也君子体之而有所行为先则迷为后则得主而利以隂道不为倡也西南隂位朋类也自巽至兊皆坤之类故往则得已之朋东北阳位自干至震皆干之类故往则防已之朋坤体静故安贞吉
　　彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北防朋乃终有庆安贞之吉应地无疆
　　至哉坤元万物资生干大坤亦至其大不敢与干并故称至以别干万物赋形于天必托地以生故曰万物资生乃顺承天万物始于一干知大始坤作成物谓坤元者顺承天之理奉行乎天也此言坤元坤厚载物徳合无疆至厚莫如地故能载物此其用处也以坤固有此徳合乎地之无疆含光大品物咸亨万物发生非坤之大不足以发生之不足以居之而物无所丽自坤道敷畅万物尽在并包兼容之中而施生之理益显故曰含光大品物咸亨此言坤之亨牝马地类行地无疆柔顺利贞君子攸行坤毋道也故牝马地类地虽无疆牝马之力足以行之故象焉柔顺利贞坤体以柔顺为利亦以柔顺为贞牝马惟柔顺也是以能载能生育又能为干之配故卦辞言利牝马之贞彖辞亦总言柔顺利贞也先迷失道后顺得常西南得朋乃与类行东北防朋乃终有庆既曰防朋安得有庆葢隂不从阳不能生育故女必从男臣必从君地必承天合其畴类从阳则有庆也夫子此意可以发文王未尽之蕴安贞之吉应地无疆君子体坤之徳安贞而不变所守应乎地徳之无疆也干徳在不息坤徳在无疆疆字有个体限极可乆之徳自不息中来可大之业自无疆中来
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　坤道至柔且静然不刚不方则何以载物而不移圣人恐刚字害坤体故曰动也刚动其发用处也坤体静微有震动便为灾变所以能安静者以其徳方故也惟方故止而静干以员转坤以方止故曰共徳方隂阳寒暑生杀荣悴一出于天而地一切听命焉方其暖然为春也地亦与之为春也及其凄然为秋也地亦与之为秋也葢顺者坤之道也故承天而时行一切奉承于天而已
　　象曰地势坤君子以厚徳载物
　　地势顺下坤之象也君子不体顺而体厚葢势不顺下无以见地之厚愈下而地愈厚也所谓载华岳而不重振河海而不泄河海之下犹有地焉方见其厚也故君子以厚徳载物
　　初六履霜坚氷至象曰履霜坚氷隂始凝也驯至其道至坚氷也文言曰积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辨之不早辨也易曰履霜坚氷至盖言顺也六爻自二至五为坤之徳初戒履霜终戒龙战坤六爻纯隂臣道也一隂之生其势浸长积而至六则难理矣故于履霜之始而知其有坚氷之渐也古之大臣虽大有勲劳于天下而执徳愈谦者葢其智足以察此也势至莾卓虽欲不为乱亦不可得矣故曰由辨之不早辨也
　　六二直方大不习无不利象曰六二之动直以方也不习无不利地道光也文言曰直其正也方其义也君子敬以直内义以方外敬义立而徳不孤直方大不习无不利则不疑其所行也
　　此中四爻为坤之徳六五在坤为人臣之极位而事业所由以着见然坤之徳则二爻已尽见之矣曰直方大不习无不利则全彖中所谓含光大与文言所谓柔而动刚静而徳方二皆偹其体葢坤臣道也壮之所行即防之所学达之所施即穷之所养尧舜君氏之学方其在下时蕴蓄当素偹故坤徳尽见于二而三四五则出而见于事业故三爻便从王事然未得位故无成四位虽尊而君民之心未孚故但括囊至五爻为人臣之极位而又得君则其可以有为矣故元吉此圣贤重乾卦之纲领也直方大三者坤之徳然惟直方故能大象只言六二之动直以方也文言亦指言直方敬存于中共内自直程氏言主一之谓敬无适之谓一学者且须持敬勿忘勿助则其存养之道也人常能持此心如过独木桥时节便见主一此心纯一而无间则思虑所措焉往而不得其正集义在我则无是馁而所向莫吾挫矣敬义既立直方体偹而徳不孤则左右逄原而徳牲洪矣此直方所以为大也坤徳既偹推而行之无往不利尚何疑焉不习不疑也地道之光故不疑也以此见之事业自然章明也
　　六三含章可贞或从王事无成有终象曰含章可贞以时发也或从王事知光大也文言曰隂虽有美含之以从王事弗敢成也地道也妻道也臣道也地道无成而代有终也
　　三虽出从王事然未得位故但含其章而守贞将以待时而发也无成有终非见理之审者不能故曰知光大又曰地道无成而代有终者葢隂道不居成功始终嵗功皆在乎阳隂特辅阳以有为尔故曰无成而代有终也
　　六四括囊无咎无誉象曰括囊无咎慎不害也文言曰天地变化草木蕃天地闭贤人隠易曰括囊无咎葢言谨也
