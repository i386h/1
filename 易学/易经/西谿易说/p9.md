<!-- { "loadSidebar": true } -->
　　众爻皆随五而六在外失时而不随者一夫不随非随之善故必拘系又从维之不容其不随也王九五也得上六则随道亨矣六居兑上西山之象也象曰上穷也穷而后随故取拘系如艺祖皇帝遣将平诸僭伪必戒之曰防取防取他本无罪即是自家着他不得葢此意也
　　【巽下艮上】蛊
　　蛊元亨利渉大川先甲三日后甲三日彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也
　　蛊壊也于文皿虫为蛊器蛀为蛊艮上巽下风落山物之蛊也卦自泰来自古坏乱之原多起于太平之世天下不常治治乱相因成毁相仍理之常也既蛊矣安得元亨葢天下之理不乱则不治不毁则不新君得干蛊之臣父得干蛊之子则蛊可亨矣然必曰元亨者就元处亨乃干蛊之道也今器皿蛊坏有柸朴在取元存柸朴而修饰之则噐复新矣天下虽大极乱要之祖宗法度纪纲尚在但废壊不修尔取犹存之法度纪纲一振而起之则天下复治矣故就元取亨乃治蛊之道也利渉大川不以既蛊而止其济艰难可也先甲三日后甲三日天地之道终而复始出甲于甲奋轧于乙明炳于丙大盛于丁藏茂于戊埋死于已敛庚于庚息辛于辛怀任于壬陈揆于癸既陈揆于癸依然出甲于甲今曰先甲三日葢先甲三日而得辛曰后甲三日葢后甲三日而得丁治蛊之道不过就息辛中取得种子来陈揆而敷菑之依前出甲奋轧而大盛于丁矣此即蛊元亨之意也彖曰蛊刚上柔下卦自泰来初刚居上上柔反下物之倾挠皆以下柔故刚上柔下为蛊义巽顺也艮止也顺而止之治蛊之道也臣干君子干父全用不得刚全卦皆以顺正为义蛊而亨之天下复治曰往有事求以济蛊也书曰予惟往求朕攸济曰往曰求乃有事之意圣人以义断命不委于命一以人合天不委于天故曰往有事终则有始天行也未有终而不始者无终蛊之理也天道自如此
　　象曰山下有风蛊君子以振民育徳
　　风落山蛊之象也风落山则草木皆落实然生意已存于所落之实君子体此则振民育徳葢大极坏之世不过穷民流徙而贤者失职振而育之使流徙之穷民得所归失职之贤者有所养则天下复治矣夫子曰谨权量审法度修废官举逸民天下归心焉夫子处春秋之世不过如此废官逸民乃治蛊之种子也
　　初六干父之蛊有子考无咎厉终吉象曰干父之蛊意承考也
　　全卦之义在顺而止为臣子者得干蛊之名而使君父受致蛊之咎非臣子之意也故必置君父于无过然后为治蛊之善此顺止之义也初六当蛊之始事方坏而治之易为力曰干父之蛊有子考无咎谓有干蛊之子当先意承志使人不知其为考之咎也厉终吉始虽危然终吉也象曰意承考也谓以善继志也如夫子称孟庄子之孝然后尽干蛊之道
　　九二干母之蛊不可贞象曰干母之蛊得中道也二居内卦之中母之蛊也干母之蛊尤当逊顺不可贞固所谓见志不从又敬不违也象曰得中道也不至太过也
　　九三干父之蛊小有悔无大咎象曰干父之蛊终无咎也
　　三位刚又以九居之以刚居刚过乎刚也过乎刚非干蛊之善故小有悔然意在干蛊故无大咎正如章子之责善
　　六四裕父之蛊往见吝象曰裕父之蛊往未得也四位柔以柔居柔过乎柔也又不足以干蛊反能增益父之蛊而已故曰裕父之蛊往必有见吝故象曰往未得也
　　六五干父之蛊用誉象曰干父用誉承以徳也
　　五君父之位所致蛊者皆五为之也今以六居之柔而得中故尽干蛊之善曰用誉者不惟使其考无咎又能名以显其父母也象曰承以徳也以徳承父宜其名之彰也至此然后尽干蛊之道也如有禹则鲧得与于郊有安世延年则张汤杜周得免于酷吏乃所谓以徳承考者也
　　上九不事王侯髙尚其事象曰不事王侯志可则也九居上不事王侯不与干蛊者也当天下坏之时君子所当用力岂容上九之髙尚葢下五爻皆有事则干蛊有人矣故已可以长往有皋夔稷契则巢许可以去有太公闳散则夷齐可以去有萧张信越则黄绮诸公可以去有冦邓贾景则严陵可以去虽然非苟去也清风义概使人遐想千载而下所頼以激贪而起懦者则是或一道也故曰志可则也

　　西谿易説卷四
　　钦定四库全书
　　西谿易説卷五
　　宋　李过　撰
　　上经
　　【兑下坤上】临
　　临元亨利贞至于八月有凶彖曰临刚浸而长説而顺刚中而应大亨以正天之道也至于八月有凶消不久也
　　二阳生卦乃为临临君临之道也阳生于二何以为君道也当防乾卦二爻见龙在田天下已有利见大人之意葢二虽非君位君徳已施普而天下已文明此二阳生所以为君临之道也二爻曰咸临君位在五而感道已在二故也故曰临临元亨利贞一阳生复二阳生临刚浸而长也徳説而顺二刚得中天下感应阳道大亨而正天运方来理之必盛也至于八月有凶隂阳之道消长不穷二阳方生圣人已为之戒防患之早也葢二阳生临三阳生泰四阳生壮五阳生夬六阳纯干一隂生姤二隂生遯三隂生否四隂生观是八月也二阳已消而在上矣临卦二阳生方来之势也观卦二阳消已去之势也圣人于阳气方生之时预为阳气已消之戒故彖曰消不久也圣人之虑逺矣
　　象曰泽上有地临君子以教思无穷容保民无疆泽所以聚水也泽水更有地尽有可容处临下之道当以寛王者必有容天下之量故君子体临之象教思必无穷保民必无疆也教思无穷体兑之説保民无疆体坤之厚
　　初九咸临贞吉象曰咸临贞吉志行正也
　　初九一阳初生已有感意临人之道善意方萌已感之矣感人以善临之正也故曰咸临贞吉象曰云云
　　九二咸临吉无不利象曰咸临吉无不利未顺命也二阳生地上天下文明矣故曰咸临吉无不利象曰未顺命也既曰吉无不利何故未顺命葢二阳方生天下已感五正君位方能制命顺命在五而感道在二感人之道当感之于未顺命之先犹之干为飞龙在五而二已利见也故曰未顺命也
　　六三甘临无攸利既忧之无咎象曰甘临位不当也既忧之咎不长也
　　三居兑上説体兑为口舌以甘言临人者也故无攸利然三爻多忧故言语不足以感人而危之可无咎象曰位不当也言所居不正也既忧之咎不长也既忧其非则得所以临人之道矣故咎不长
　　六四至临无咎象曰至临无咎位当也
　　卦之至于八月有凶数月至八四隂生而二阳消正此爻故曰至临知患之至而能豫防之临道之善也故无咎象曰位当也谓四隂之生正当此位也
　　六五知临大君之宜吉象曰大君之宜行中之谓也五君位君道利明不利幽故知临为得宜然临人之道必以寛简何至于用知五纯坤体含光大之君也故惟寛大之君然后可以用知否则苛察矣故曰知临大君之宜吉言寛大之君则宜用知而吉也象曰行中之谓也言中则不至于过也
　　上六敦临吉无咎象曰敦临之吉志在内也
　　上六居坤之极泽上有地即此爻也故曰敦临言其徳厚无疆也故吉无咎象曰志在内也言志在保民其中足以有容也
　　【坤下巽上】观
　　观盥而不荐有孚颙若彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　二阳在上为四隂所观天下观化于上之象也阳尊君位以临四隂履顺而巽居中履正以观天下故五为观之主大观在上者也四隂在下观化于下者也在上则为君子之观在下则为小人之观君子为人所观者也小人观于人者也曰观盥而不荐冇孚颙若颙仰望也下仰化于上要以诚感人之荐鬼神也当盥手而执匕鬯之时诚意专一至荐食之后诚意少衰故化人之道当观于方盥之时而不观于既荐之后也天五方之民异性而千里百里不同风俗然圣人设教自有不疾而速不行而至者观感之机不待家喻而户晓也意诚于此而民孚于彼要之吾身自有本也故曰观天之神道而四时不忒圣人以神道设教而天下服是则大观之君所为也
　　象曰风行地上观先王以省方观民设教
　　风行地上无逺近髙下莫不旁周而徧及圣人所以为省方之礼以观民俗而设教化也
　　初六童观小人无咎君子吝象曰初六童观小人道也以柔居最下去二阳逺非能观者童子之观也卦以上体为观之善故君子处此则吝小人观于人者也其道固如此也
　　六二闚观利女贞象曰闚观女贞亦可丑也
　　以柔居内卦之中处下体而不能上进帘视壁听女子之观也
　　六三观我生进退象曰观我生进退未失道也
　　三处上体近然未离乎下进则为君子之观退则同小人之观但观其所取也象曰未失道也处下卦之上去闚童观为有间矣进退尚未决故未失道也
　　六四观国之光利用賔于王象曰观国之光尚賔也四居羣隂之上进居上体而切近九五诸侯賔于天子观光于上国之象也庭实旅百奉之以玊帛礼之至也进得所观而受殊礼也处观之善者也
　　九五观我生君子无咎象曰观我生观民也
　　五大观在上居中履正以观天下为观之主君子之观也一人之身天下风俗之所系笑颦以下皆观感之枢机也故不必观化于天下而常观化于己观我生而无咎则天下无咎矣象曰观我生观民也观我生乃所以观民也葢君民无二本也
　　上九观其生君子无咎象曰观其生志未平也
　　五观我生矣上又观其生者合己与物而观之也是亦君子之观故无咎然以卦中六爻观之初六童观小人之观也非观之善二曰闚观女子之观也非观之善三曰进退去就特未决也亦非观之善已以贤徳在上为天下之观而下体皆未善是天下未能观化道徳未能一风俗未能同也故象曰志未平也
　　【震下离上】噬嗑
　　噬嗑亨利用狱彖曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　噬齧也嗑合也彖谓頥中有物曰噬嗑頥中四隂上下二阳如人之頥颔焉今噬嗑九四一阳梗其中是頥中为物所梗頥中有物必噬而嗑之乃亨通也故卦名噬嗑震下离上震为雷离为电天地生万物有为造化之梗者必用雷电以击抟之圣人之治天下有为万民之梗者必用刑狱以断制之故噬嗑所以去頥中之梗者雷电所以去天地之梗刑狱所以去天下之梗也卦辞曰利用狱言有小人为天下之梗者宜用刑狱以去之也六爻只言用狱之道彖頥中有物曰噬嗑噬嗑而亨言噬而嗑乃亨也刚柔分六爻刚与柔等也动而明震体动而离体明也雷电合而章雷之击物必与电合然后成章也人之頥中自有雷电齿刚而舌柔雷之击抟必与电合齿之噬嗑必与舌俱然后成章也柔得中而上行谓六五得中而居上以柔居五虽不当位然后得治狱之道也葢圣人用刑出不得已以柔治狱圣人之仁也此义见在五爻
　　象曰雷电噬嗑先王以明罚勑法
　　天地去万物之梗必以雷电犹去頥中之梗必以噬嗑先王体之有小人之梗必用刑狱故体离之照以明罚体震之威以勑法
　　初九屦校灭趾无咎象曰屦校灭趾不行也
