<!-- { "loadSidebar": true } -->
　　众皆比五三系于上上六无首后夫也而三比之比之匪人也象曰不亦伤乎深可悯也客五百人从田横以死其义可重也其愚可哀也
　　六四外比之贞吉象曰外比于贤以从上也
　　四应在初舍内比外得正而吉也九五之贤在已之上众所同比故象曰外比于贤以从上也
　　九五显比王用三驱失前禽邑人不诫吉象曰显比之吉位正中也舍逆取顺失前禽也邑人不诫上使中也以九居五处君位为比之主上下皆应之王者无私比皇极一敷偏陂不立天下皆近光之民也故曰显比王者之于民听其自归来者不拒往者不追也若田猎然礼止三驱前禽不逐也然圣人虽无心于晋天下而天下自不能释然于圣人故攸徂之民室家胥庆王师所至黄以迎有不待告语而自孚者王者之事也故曰邑人不诫吉象曰显比之吉位正中也以所比者无偏陂之私也舍逆取顺失前禽也不强天下以从之也邑人不诫上使中也其使下也以心感也故不用诫
　　上六比之无首凶象曰比之无首无所终也
　　众皆比五已独居后后夫之凶也首先也无首不能为先也象曰无所终也言其身将无所措也正如田横
　　【干下巽上】小畜
　　小畜亨宻云不雨自我西郊彖曰小畜柔得位而上下应之曰小畜健而巽刚中而志行乃亨宻云不雨尚往也自我西郊施未行也
　　畜止也小畜大畜皆以止健为义小畜臣畜君也大畜君畜民也以臣畜君畜道之小者以小而畜大也上巽下健顺而止之畜君之道也以隂居四处五阳之间五刚为一柔所畜也四大臣位上畜九五而干体在已之下刚健为四所止也卦辞曰小畜亨宻云不雨自我西郊臣之畜君其畜固难畜而亨则畜道成矣可以必亨者以柔得位而上下应之受畜于四故亨隂阳和则为雨然须阳唱而隂和则为雨可必隂唱而阳和亦可以雨然阳不遽和也俗人占雨谓朝防东南暮防西北朝属阳故须阳暮属隂故须隂东南阳方也西北隂方也今以臣畜君隂唱也自西郊而往也故但宻云而不成雨然至暮而雨则是唱者急而和者缓喻臣畜君之难也然终必成雨则畜道成矣故卦辞言不雨畜未成也上九言既雨畜道成也彖言施未行未成畜也言尚往不以未成畜而止也参酌而观之然后圣人之意可见矣
　　象曰风行天上小畜君子以懿文徳
　　挠万物莫疾乎风风者天之所以止万物者也今不行于下而行于上是自下止上臣止君之象也然风卦有形其挠物也吹嘘而披拂之有柔行巽入之意臣之畜君全用不得刚须雍容和缓乃告君之体故曰君子以懿文徳防文字又防懿字全是柔畜之意龙逄比干非不忠终非盛世事
　　初九复自道何其咎吉象曰复自道其义吉也
　　畜君之道畜之于始则易畜之于终则难当健之初而止之其反道也易故曰复自道何其咎吉象曰其义吉也正之于始义当吉也
　　九二牵复吉象曰牵复在中亦不自失也
　　二居健之中畜之之道已不如初之易须用力牵挽而复然必进諌而纳君于善亦畜道之美所以能复者以二居中故也故象曰【云云】
　　九三舆説辐夫妻反目象曰夫妻反目不能正室也三而止则难矣故必説辐毁其车而使之不得行又不从也则夫妻反目君臣将不相保也葢引裾折槛而不从则继之以死也象曰不能正室葢不能正之于始也至反目则末如之何矣
　　六四有孚血去惕出无咎象曰有孚惕出上合志也四以柔居大臣之位上畜九五之刚固难畜也必君臣相信而后志行故曰有孚血去惕出有孚相信之深也血伤也所伤既去无説辐反目之嫌也出发也惕惧也使其惕惧之心兢兢而发以复于道则君臣无咎矣象曰上合志合九五之志也
　　九五有孚挛如富以其隣象曰有孚挛如不独富也五冇孚与四相从挛如固结之深受畜于四也阳为富四已之邻也不有其富尚以厚其隣尊敬之至也如太甲成王之敬伊尹周公也象曰不独富也言能谦恭待下不有其富也
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　宻云不雨畜未成也既雨既处畜道成矣处止也载成也以六四有懿徳而成畜道也虽然臣之于君犹妇之于夫也贞守此而不变则危月几望则与日敌人臣挟畜君之功以居上位势将敌君矣非保身之道也故曰君子征凶于此而更征则凶也故太甲成王既悔过而自悟而伊尹周公已有归告之志矣象曰有所疑者葢欲其保终吉也
　　【兊下干上】履
　　履虎尾不咥人亨彖曰履柔履刚也説而应乎干是以履虎尾不咥人亨刚中正履帝位而不疚光明也序卦物畜然后有礼故受之以履履礼也天上泽下上下之分尊卑之等礼之所由起也履行也制行莫如礼动容周旋皆中礼盛徳之至也惟圣人然后可以言人伦之至曰履虎尾不咥人亨虎西方之兽也兊西方也有虎象虎尾在三而五阳履之履虎尾之象也履虎尾蹈危机也人惟履患难而不为患难所伤然后为履道之亨此古人制行必以礼喜怒哀乐有常节尊卑贵贱有常级饮食起居有常处耳目手足习熟乎此无敢过而不及也则异时死生利害之变卒然遇之若平时虞舜歌南风文王演周易雍容暇逸恐惧不足以累其心此特践形之至者能之而学者由礼以入也平时耳目声色之娱不足以动念则异时死生利害之变不足以易其所守履虎尾而不咥然后可以见践履之熟狼跋之几舄陈蔡之歌至生死交变乎前而此心不乱其必有道矣彖曰履柔履刚也六爻一柔履五刚也刚不足以制天下之刚惟柔足以制之虎尾在三而五爻皆刚非履之善也故必以柔履説而应乎干兊説体也干纯刚也纯刚非履之善须用説体以应之然后得刚柔之中是以履虎尾不咥人亨故初素履二坦履四愬履上九视履皆柔履也皆用説应干也刚中正履帝位而不疚光明也五君位也君位须用刚履然后不疚而光明葢患难在三初二四上爻履患难者也当用柔履五君位人君去天下之患难者也不当言履患难故五爻曰夬履夬决也用刚一决去天下之患难也此文王尽发在三爻曰眇能视跛能履谓诸爻言也即彖所谓柔履刚説而应乎干也武人为于大君谓五爻言也即彖所谓刚中履帝位而不疚光明者也以虎尾在三故文王于三爻发其义夫子又就彖中详言之学者以彖观三爻以三爻质上下五爻则履卦之义明矣
　　象曰上天下泽履君子以辨上下定民志
　　上天下泽礼之所由起君子辨上下定民志先王观象制礼以节人心名教等级升降揖逊皆有常节所以习人于死生利害之变也民志既定然后可以履患难守鲁之义歌如故壊宅之变丝竹不絶此无他志定故也
　　初九素履往无咎象曰素履之往独行愿也
　　虎尾在三而上下五刚皆履之初处下卦之下虎尾在下体之上人之渉世举足皆危机也惟能素其位而行则各安其当然之分而不防危机故素富贵行乎富贵素贫贱行乎贫贱素患难行乎患难以此而往何咎之有象曰独行愿也葢所愿者在我人惟所愿乎外故蹈危机而不自知也
　　九二履道坦坦幽人贞吉象曰幽人贞吉中不自乱也虎尾在三而二近之危机在前非可履也当求坦道以履所谓脚踏实地也当如幽人守贞则吉二得中故能守贞象曰中不自乱谓此
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　虎尾在三此位乃危机之所在也凡履此者必如者之视然后谓之能视必如跛者之履然后谓之能履象曰不足有明不足与行葢眇者惟不足于明故其视必审跛者惟不足于行故其动必谨若自以为有余则必猖狂而妄动曰履虎尾咥人凶此机不当履则必为所伤自此以上为初二四上爻言也曰素履坦履愬履视履皆致审致谨之意武人为于大君为五爻言也大君之位当用武不如是不足以去天下之患难故五曰夬履夬决也视天下患难所在而以刚决也象曰志刚也去天下之患难必有自强之志而后可如汉之桓灵唐之敬穆岂足以去天下之患难正縁虎尾在三故为诸爻发义
　　九四履虎尾愬愬终吉象曰愬愬终吉志行也
　　虎尾在下而四在上是履虎尾者也愬愬畏惧貌有畏惧之志则不至于轻举妄动以蹈此危机也故终吉象曰志行也葢畏惧乃所以行其志也如孟施舍之畏三军不胜乃犹胜也顔子之犯而不校乃所以为大勇也
　　九五夬履贞厉象曰夬履贞厉位正当也
　　九五君位夬决也视天下患难之所在或在权臣或在宦官或在女子或在小人或在夷狄五威福之权在已一决而去之可也区区而守贞不发则必危故曰贞厉象曰位正当也以其所居之位正当故可以用夬履
　　上九视履考祥其旋元吉象曰元吉在上大有庆也上九处履之终囬视吾之所履六爻皆得履之当则可以考祥降祥在天不必考之于天即视吾之所履永言配命自求多福使吾之动容皆中礼则为盛徳之至而天人之意可合矣故曰其旋元吉至此履道亨矣象曰大有庆也夫祸福无门惟人所召古人不求福于天而求福于已尽易之道则可以酬酢可以佑神矣夫子曰我祭则受福又曰吾之祷久矣此岂可办于临事之顷哉其平时陟降固与鬼神同其吉凶矣履之有庆当以是观








　　西谿易説卷二
　　钦定四库全书
　　西谿易説卷三
　　宋　李过　撰
　　上经
　　【干下坤上】泰
　　泰小往大来吉亨彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　论天地之位则干上而坤下论天地之交则天气必下降地气必上腾天地之气交然后生万物故论天地之交则必干下而坤上是天地之气交也其卦为泰三阳在内三隂在外阳为君子隂为小人治世则君子在内小人在外也内健而外顺内刚而外柔又君子之道也盖小人之道色厉而外荏与君子相反故泰卦为君子道长之义曰小往大来吉亨小者往而居外谓隂消也大者来而居内谓阳长也隂消阳长君子之道吉者亨也然太平之功固难居六爻反复言所以处太平之道彖辞义甚明
　　象曰天地交泰后以财成天地之道辅相天地之宜以左右民
　　天地交而生万物必圣人财成辅相之而后可天地之力有不及必圣人财成之如穿牛络马之类天地之道有当然必圣人辅相之如春耕夏耘之类天人之际本和同然不能以诏乎民民不能以授于天圣人财成辅相之功所以左右乎民也
　　初九拔茅茹以其彚征吉象曰拔茅征吉志在外也时泰则贤者可以引类而进志在外应五也
　　九二包荒用冯河不遐遗朋亡得尚于中行象曰得尚于中行以光大也
　　九二臣位当泰之世君子在内而小人在外为大臣者必得所以处君子小人之道君子固当用小人亦不可使之失所也包荒用冯河用君子之道也用贤之道贵广当明时不可有弃才一智一能皆得自効冯河之勇者亦得用也不遐遗朋亡处小人之道也遐逺也小人逺而在外不当冇厌弃之意疾恶太甚则小人之怨生矣朋亡善恶不可立党党立则相倾而乱生此皆钧轴天下者之任也故于九二言之得尚于中行言钧轴天下者能如此然后可以上任六五之责也象曰以光大也正所谓如有一个臣断断兮无他技其心休休焉其如有容焉以保我子孙黎民也前世朋党之祸皆起于君子不善处小人之故
