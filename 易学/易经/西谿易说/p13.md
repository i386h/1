<!-- { "loadSidebar": true } -->
　　上六咸其辅颊舌象曰咸其辅颊舌滕口説也
　　上以口舌感人其感人也末矣合咸卦六爻观之辞皆未善四得贞吉又有憧憧往来之戒然则感道安在圣人故曰易无思也无为也寂然不动感而遂通天下之故非天下之至诚其就能与于此夫惟尽诚者然后能感所以六爻皆未善以见感道之难
　　【巽下震上】恒
　　恒亨无咎利贞利有攸往彖曰恒久也刚上而柔下雷风相与巽而动刚柔皆应恒恒亨无咎利贞久于其道也天地之道恒久而不已也利有攸往终则有始也日月得天而能久照四时变化而能久成圣人久于其道而天下化成观其所恒而天地万物之情可见矣恒久也天下之理可以常久而不变者以其正也卦震上防下咸男下女夫妇之始今也男上女下男外女内为夫妇之正道之可常者惟其正而已曰恒亨利贞无咎道之恒者可以通行而无咎也利贞利乎正也正则可恒矣利有攸往乃所以为恒也往则不息不息则久天地之道不过如此子思得此而言中庸盖中者正也庸者常也惟中故可恒恒则不息不息则悠久悠久则无疆其此之谓欤彖曰恒久也刚上而柔下雷风相与巽而动刚柔皆应恒而就卦取恒义也卦自泰来泰天地之交也今初九一刚上居九四六四一柔下居初六故上体为震下体为巽震为长男巽为长女男上而女下男女定位也其位既定然后二象相与刚动于外柔防于内上下二体刚柔皆相应所以为恒也恒亨无咎利贞久于其道也天地之道恒久而不已也利有攸往终则有始也天地之道所以恒久者在于不已利有攸往不已之事也曰终则有始盖天地之道终始往来相循于无穷所以为恒也所存者益神所过者常化贞无咎所存者神之谓也利有攸往所过者化之谓也此终则有始之意也日月得天而能久照四时变化而能久成圣人久于其道而天下化成日月四时天地所以为常也故以其化而见其恒久于其道圣人所以体其常也故以其常而见其化泛观天地日月之往来阴阳之代谢百谷草木之荣悴与夫生民之日用饮食其相循于无穷者皆常之功用也故曰天生万物之情可见矣
　　象曰雷风恒君子以立不易方
　　震为雷巽为风天下之至震动者莫如此二者虽圣人至此亦当祗畏故迅雷烈风必变盖众人当风雷震动之时则必仓皇自失改其常度与平居暇日全相背也惟徳至于舜然后能弗迷是舜能有恒故处雷风震动之时视之如平日也于此之时视之如平日然后见胸中之有常故君子于此当立不易方若做过这事确尔如是初不因人作辍也
　　初六浚恒贞凶无攸利象曰浚恒之凶始求深也浚深也人情物理深必有渐初处恒之始遽以深为常既凶而且无所利也人道之交如君臣相交夫妇相与朋友相际其始皆未可深也由浅而深其深必久始而求深其壊必遽象曰始求深也贾谊刘蕡皆始求深者也
　　九二悔亡象曰九二悔亡能久中也
　　以乆居二刚柔得中可恒之道也故悔亡象曰九二悔亡能久中也以刚柔得中故可久也子思言中庸盖本诸此惟中故可常也然九二所以得刚柔之中者九刚也二柔也刚柔两用所以为中也中庸曰舜执两端用其中于民盖立道以来合下有两立天之道曰隂与阳立地之道曰柔与刚皆两也执两所以用中执一则非中也二之得中其谓是欤
　　九三不恒其徳或承之羞贞吝象曰不恒其徳无所容也
　　以刚居刚而位不中是不恒其徳则羞辱或承之矣以此而不变吝也象曰无所容也为众所羞则无所容其身矣子曰不得中行而与之必也狂狷乎中行恒徳之人也狂狷过与不及者也恒卦六爻惟二与五以中行而有常故二悔亡而五恒其徳贞初与四不及中三与上又过中皆不恒其徳者也故初浚恒凶三不恒而羞四田无禽上振恒凶也
　　九四田无禽象曰乆非其位安得禽也
　　上体五得中四位不中田所以从禽也然亦必以正正所谓范我驰驱诡遇之禽虽若丘陵君子不取也故曰田无禽以此而田未必无禽然犹无禽也象曰久非其位盖君子之恒者也惟正而已所谓立天下之正位是也况非其位而可久乎所以无禽也
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　五得中能恒其徳者故曰恒其徳贞卦男上女下五虽男位而以六为常二虽女位而以九为常以五之柔下从二之刚夫柔而妇刚非可恒也故曰妇人吉谓贞于柔妇人则吉也夫子贞于柔凶之道也故象曰妇人贞吉従一而终也夫子制义従妇凶也谓従妇人之道也
　　上六振恒凶象曰振恒在上大无功也
　　处震之终震动也位又不正以妄动为常凶道也故象曰振恒在上大无功也合恒卦六爻观之辞亦未善初三四上皆凶二五虽得中以夫子制义言之又失刚柔之正然则恒道安在圣人故曰中庸之为徳其至矣乎民鲜能久矣久于中亦圣人事也夫惟圣人然后能体恒所以六爻皆未善以见常道之难
　　【艮下干上】遯
　　遯亨小利贞彖曰遯亨遯而亨也刚得位而应与时行也小利贞浸而长也遯之时义大矣哉
　　一隂生姤二隂生遯隂长而阳遯也小人渐长则君子当见防而去所谓隐居以求其志行义以达其道曰遯亨虽遯也乃所以为亨然二隂渐进犹未盛也势尚可为君子皆全身而去非所望也圣贤处乱世当乱形未见正当维持危行遯言以渐而正之不害为遯也故曰小利贞春秋战国之时人道絶矣而孔孟犹不去盖圣贤无不可为之时如曰天下有道不与易也圣人正欲易乱世如沮溺辈则无如之何也但以隂阳二气观之一隂生午二隂生未阳冝遯矣而势熖特盛毕竞还他成许多生物之功然后已全身逺害特遯之细事也彖曰遯亨遯而亨也言遯乃所以亨也刚当位而应与时行也二隂虽长九五以刚居君位六二居中而五应之君臣之情未睽也乌可遽去哉当观时而动也小利贞浸而长也谓隂长以渐尚可贞也遯之时义大矣哉谓非止为苟去也卦中六爻惟上九肥遯五为嘉遯之主下四爻皆可以去可以无去者也
　　象曰天下有山遯君子以逺小人不恶而严
　　天至髙也天下便见山极髙之山所谓泰山岩岩鲁邦所瞻者是也世不乱无以见君子小人方长君子为天下所属望正当巍巍自立使小人不可得而依附则不能为己害矣不恶而严乃逺小人之道也
　　初六遯尾厉勿用有攸往象曰遯尾之厉不往何灾也初居遯之始位最微尾在后之物也象既遯矣已独在后见防不敏也必为小人所害故厉然己处下不系成败可以去可以无去者也故勿用有攸往象曰不往何灾与其遯而危不若不遯之无灾也古之人有仕乱世而不去者多矣位卑位也
　　六二执之用黄牛之革莫之胜説象曰执用黄牛固志也
　　二居中九五之君刚当位而应己君臣之情甚厚也故二爻特不言遯是可以无遯也所当固守其志不为小人所乱黄牛之革言其自固所谓危行也莫之胜説言其避祸所谓言逊也危行以自固逊言以避祸雍容于羣小之间而使国势犹有所倚则六二之为也象曰固志也
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　三与下二隂同体为小人所抜系不得遯也自古小人之进皆君子引援之力其引援不知其害己也故曰系遯有疾厉然小人何世无之不宜引致髙位以臣妾畜之则吉矣非可使在人上象曰有疾惫也谓小人拔系必为己害也不可大事也小人大用则必乱
　　九四好遯君子吉小人否象曰君子好遯小人否也四离下体而居上无所牵系见防而去得遂其志愿而遯也故曰好遯君子得遯则君子之道伸矣世皆小人则人心离而生乱则小人必为天下戮实小人之否也故一君子在小人之间犹为小人之福君子去则小人危矣
　　九五嘉遯贞吉象曰嘉遯贞吉以正志也
　　以阳刚之君而居中所谓阳当位者也己为遯之主使小人得进而君子弃去谁之咎也必不得已当致礼以褒之以示崇尚之意故曰嘉遯如鸣驺入谷鹤书赴陇物色丘园皆所以嘉其遯也使其肯来欤尚足以共国使其不肯来欤亦清风义槩又赖以激贪而起懦故爻曰贞吉象曰以正志也
　　上九肥遯无不利象曰肥遯无不利无所疑也
　　处遯之上在一卦之外髙飞逺举翩然长往本无心于用世以遯为肥者子云所谓山雌之肥是也非如下四爻意在得时行道遇世不可为而后遯者也之人也飘然物外忧患之所不加故曰无所疑也
　　【干下震上】大壮
　　大壮利贞彖曰大壮大者壮也刚以动故壮大壮利贞大者正也正大而天地之情可见矣
　　四阳盛长阳为大大者壮也利贞阳壮而正也阳生至四隂凝始退阳气方正正故利也彖曰大壮大者壮也刚以动故壮大壮利贞大者正也正大而天地之情可见矣大者正也阳为大阳进至四阳壮也下体刚上体动以刚而动故名卦以壮也贞正也大壮利贞阳进至四阳气始正也阳正则万物发生生物之心天地之真情也故曰天地之情可见矣全卦六爻以刚动为义凡人之生所禀不同而血气之刚为难制故君子必以理义制之四阳方壮不可御也犹人血气之盛故六爻皆以进为戒以贞为吉惟四爻阳正以正而动君子之道则曰壮于大舆之輹
　　象曰雷在天上大壮君子以非礼弗履
　　程氏曰雷震于天上而壮也君子观其壮之象以行其壮君子之大壮者莫若克己复礼古人云自胜之谓强中庸于和而不流中立而不倚皆曰强哉矫赴汤火蹈白刄一勇之决者可能也至于克己复礼则非君子之大壮不可能也故云非礼弗履
　　初九壮于趾征凶有孚象曰壮于趾其孚穷也
　　初阳方壮其心常动趾所以行也以刚而动未必中理征而得凶既凶而穷天理乃复故曰征凶有孚象曰其孚穷也頼乎困穷而天理复还也所谓困于心衡于虑而后得操心危虑患深而后达者也
　　九二贞吉象曰九二贞吉以中也
　　刚而得中能礼者也以理胜气守中而吉象曰九二贞吉以中也
　　九三小人用壮君子用罔贞厉羝羊触藩羸其角象曰小人用壮君子罔也
　　三以刚居刚位不中正小人处此必用其壮君子则忘其壮理义与血气之别也贞守其刚而不变则厉羝羊喜触之物三勇于进四一阳在上止之触而不胜至羸其角小人动乎血气自取桡败之象也三居刚极故设此戒
　　九四贞吉悔亡藩决不羸壮于大舆之輹象曰藩决不羸尚往也
　　阳进至四阳气正矣壮而得正吉且悔亡二隂在上其藩已决可无羸角之患輹所以行也以此而行莫之能御矣象曰尚往也阳壮至四而得正故可往也与下体异
　　六五丧牛于易无悔象曰丧牛于易位不当也
　　一隂在五四阳并进非己之能有五阳生则为夬一隂必决非可久居故羣阳之进非一隂能主丧之而去略无芥叶则无悔犹君子并进不容小人更据尊位所宜退聴以避贤路然后可免也象曰位不当也谓阳进此则决矣以隂居之故不当也
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　阳壮至六则成纯干其阳必亢亢则不知进退存亡故曰不能退不能遂无攸利也艰则吉谓知进退存亡之理而自守则吉盖亢而能用故也象曰不详也谓不眀消息之理也曰咎不长者以阳为君子君子知艰故咎不长然上体六阳进此为义故六五一爻当以夬卦五爻观上六一爻当以乾卦上爻观
　　【坤下离上】晋
