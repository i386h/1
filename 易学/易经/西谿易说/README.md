<!-- { "loadSidebar": true } -->
　　钦定四库全书　　　　经部一
　　西谿易説　　　　　　易类
　　提要
　　【臣】等谨案西谿易説十二卷宋李过撰过字季辨兴化人董真卿周易防通称此书有过自序在庆元戊午谓防二十年而成此本佚去其序而书中亦多阙文葢传抄讹脱又非真卿所见之旧矣其书首为序説一卷分上下经依文讲解而不及系辞以下冯椅易学称其多所发明而议其以毛渐三坟为信又多割裂经文如乾卦初爻初九潜龙勿用以下即接以象曰潜龙勿用阳在下也又接以文言曰潜龙勿用下也潜龙勿用阳气潜藏初九潜龙勿用何谓也至是以君子勿用也汨乱颠倒殆不可训亦大为胡一桂所讥其论爻辞为文王作谓先儒以西山等字指文王者为凿而説明夷一卦以上三爻为箕子事下三爻为文王事则仍不免自乱其例盖过晚而丧明心黙索不能与师友相订正意所独造或不免毅然自为収视返聴用心刻挚亦往往发先儒所未发其乱经之罪与诂经之功固约畧可以相当也乾隆四十六年十月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀







　　西谿易説原序
　　六经中惟大易一书可见圣人之心葢自秦人焚灭先王典籍后汉兴逐渐收拾虽能畧备如诗书二礼春秋皆不免有散失抵牾惟易以卜筮独存故大易一书不经秦火为圣人全书学者欲见文王孔子之心当于此书求之
　　易即理也理在物先故有是理然后有是物无是理则无是物未有天地万物先有天地万物之理所谓道在太极之先者是也于未见气之前元有此易之理故系辞曰易有太极是太极困易而有也太极既判然后有天地有万物即得依此理故未有天地是理隠于无形既有天地是理行乎天地隂阳君臣民物事理之间未尝一日废也是理也天不能秘然后河图出圣人不敢私然后八卦画天不能不以此理示人故寓其数于河图虽然河图不苟出也有圣人出然后河图出圣人之心与天合得此理于未兆之先不敢以为己私也于是因河图而画卦自夫八卦既画始有言语文字之可传故未画之先易存乎理既画之后则易存乎书前辈所谓画前元有易是也
　　圣人既画八卦因强名之曰易易者以变易为言也系辞曰易之为书也不可逺其为道也屡迁变动不居周流六虚上下无常刚柔相易不可为典要惟变所适又曰刚柔相推变在其中矣系辞焉而命之动在其中矣又曰化而裁之之谓变推而行之之谓道又曰非天下之至变其孰能与于此葢是理也与天地相为变通而未尝有所止穷也古文日月为易亦取往来不穷之意
　　先儒言重卦不一王弼以为伏羲重郑元以为神农重孙盛以为夏禹重司马迁以为文王重陆徳明以为伏羲画八卦困而重之为六十四文王作卦辞周公作爻辞据诸儒纷纷之説特未定者以未曽见三皇易与夏商易也葢自伏羲而下厯代各自有易已有六十四卦先儒未之知也
　　系辞中所载圣人制器取象十三卦自伏羲神农黄帝尧舜氏已有取诸益取诸睽取诸随取诸涣之类先儒以谓伏羲只画八卦卦未重而圣人能取其象者葢己然之理存乎天地之间圣人得此理于未兆之先故也然亦未免为率尔之谈也葢亦未尝见三皇易与夏商易故也
　　先儒谓伏羲作网罟取离不外八纯卦神农而下方取重卦以证伏羲所画止八卦不知伏羲作书契代结绳之政已取诸夬矣安知其所画止八卦哉
　　据山海经伏羲得河图夏后因之曰连山黄帝得河图商人因之曰归藏列山氏得河图周人因之曰周易是河图不特出于伏羲氏之世也夫子曰河不出图吾已矣夫是有圣人出则河图必出也故伏羲黄帝列山氏皆得河图而作易然神农氏制器尚象见于系辞甚明今所载乃遗神农氏而着列山氏未知所据
　　周礼太卜掌三易一曰连山二曰归藏三曰周易杜子春云连山伏羲易归藏黄帝易郑元易赞及易论云夏曰连山商曰归藏周曰周易释云连山者象山之出云连连不絶归藏者万物莫不归藏于地中周易者言易道周普无所不偹如此则杜子春之言与山海经合而郑元所释连山易归蔵易周易之义又皆无据恐未足慿也
　　按世谱羣书神农一曰连山氏亦曰列山氏黄帝一曰归藏氏既连山归藏并是代号而神农氏号连山与列山则山海经所载不应序在黄帝之后既是曰连山又不应易名不取连山而反取乾坤要之诸儒之説所以纷纷不定者只縁不见三皇易与夏商易耳
　　据本朝元丰中毛渐奉使京西至唐州得三坟书于民家坟皆古文有曰山坟气坟形坟葢山坟为天皇伏羲氏连山易气坟为人皇神农氏归藏易形坟为地皇黄帝氏乾坤易其经卦皆八毎卦之下皆有七卦遂为八八六十四山坟爻卦大象曰崇山君伏山臣列山民兼山物潜山隂连山阳藏山兵叠山象八卦其崇山君下则有君臣相君民官君物龙之类七卦气坟爻卦大象曰天气归地气藏木气生风气动火气长水气育山气止金气杀八卦其气归下则有归藏定位归生寃归动乗舟之类七卦形坟爻卦大象曰干形天坤形地阳形日隂形月王形山水形川雨形云风形气八卦其干形天下有地天降气日天中道月天夜明之类七卦如此则三坟者三皇易也已有连山归藏乾坤之名卦亦已有六十四曰君臣民物隂阳兵象归蔵生动长育止杀天地日月山川云气者即乾坤震巽坎离艮兊之别名也其君臣相归蔵定位地天降气等卦即六十四卦之别名也
　　今以毛渐所得三坟易质之诸儒所载皆互相得失山海经载伏羲黄帝氏得河图而列山氏似失之赘杜子春谓连山伏羲黄帝归蔵而不着夏商文几卤莾世谱以列山连山为神农代号与山海经所次又失先后之序郑氏所释三易之义固可以牵合然以三坟卦名考之如崇山君伏山臣岂有象山出云连连不絶之意如天气为归地气为藏岂有专取归藏于地之意至于周易而称周因代以显周而已文王演易虽在商末自武王革命之后周之子孙所世守以为卜筮之书与三易并藏故称周以别余代亦犹周书周礼之立名耳其所谓周普之义果安在哉今约诸儒之説当至三坟毛渐所得之书而后定葢伏羲神农黄帝各有易其卦已重为六十四夏商周易名特循三皇之旧耳
　　夏后氏连山易不可得而见商人归藏易今行于世者其经卦有八重卦已有六千四经卦八谓坎为荦荦者劳也以万物劳乎坎也谓震为厘厘者理也以帝出乎震万物所始条理者也余六卦同又其余六十四卦名与周卦名同者三之二曰屯蒙讼师比畜履次序大畧亦同卦名不同者如谓需为傉小畜为小毒畜大畜为大毒畜临为林祸之类如此则文王重易止因商易之旧今以周易质之归蔵不特卦名用商卦辞亦用商如屯之屯膏师之帅师渐之取女归妹之承筐明夷之垂其翼皆因商易旧文则六十四卦不在文王时重自伏羲以来至于夏商其卦已重矣方知繋辞所载取象十三卦皆当时所有之易也故曰先儒未曾见三皇夏商易所以纷纷之説特未定
　　据文王卦名用商卦辞亦用商则文王所以重之易重个甚麽葢商易但有卦辞而无六爻如屯卦但曰屯不言某上某下为屯蒙卦但曰蒙不言某上某下为蒙此惟文王之心与汤之心脗合然后能逆推得坎上震下为屯艮上坎下为蒙之数既二卦相重便有六画因六画之刚柔以推一卦之变于是系辞焉以断其吉防而谓之爻葢文王所重重易六爻也易爻既重于是合天地隂阳君臣民物事理之会前乎千百世之已往后乎千百世之未来其无穷之变尽总括于三百八十四爻而无遗矣故易自伏羲而始歴夏商至文王而大备云
　　文王之易虽备然其理尚隠也越五百载而夫子生其潜心于文王非一日也于是尽得文王之心于韦编三絶之后始作彖象文王系辞等以明文王之易曰彖者所以明文王之卦辞也曰大象者所以明二象之得为此卦也曰小象者所以明爻辞也曰文言者所以明彖辞爻辞未尽意也曰系辞者所以反覆易道无穷之秘也圣人有功于文王之易者非一使当时无夫子彖象文言等后世学者欲求文王之易信难矣文中子曰成我者夫子也通于夫子受罔极之恩见得圣人有功于后学与天地相为无穷也故曰易至文王而偹至夫子而显
　　然既有文王孔子之易矣自孔子而下二千年来传易者凡几家竟未有得文王孔子之心者故易至夫子而显至先儒而晦夫子之心惟其尽合文王之心也故能赞易如曰文王既没文不在兹乎见得文王未尝没毎谓子云作太以拟易亦必有所见如法言曰春木之芚兮防我手之鹑兮去之五百载其人若存兮以此观之子云必有所得
　　三易首卦先儒议论不同薛氏注归藏以为商易首坤自立道以来序合如此引系辞曰立天之道曰隂与阳皆先隂而后阳立地之道曰柔与刚皆先柔而后刚则商易首坤为得先隂后阳先柔后刚之义然只言商易首坤可也至连山首艮则其説穷矣易钞云有天地然后有万物夏易首艮是物先乎天地也夏易所以不传天尊地卑乾坤之定位也商易首坤是地尊乎天也商易所以不传惟周易首干后坤次六十四卦为得天尊地卑有天地然后有万物之义此夏商易所以不传而周易独传也其説固善然亦未免为率尔之谈以文王之道传于禹汤若谓夏商之易不及周是禹汤之圣不及文王安在其为相传哉如以夏商之易为失义理而不传又大不可夫子故曰我欲观夏道是故之杞不足证也吾得夏时焉我欲观商道是故之宋不足证也吾得坤干焉坤干商易也苟失义理而不传则夫子曷为于此而观道哉不知夏商周易首卦不同盖寓三统之义夏商周所建之正不同夏后氏建寅以正月为嵗首为人统天地二十四位艮连于寅万物终乎艮又始乎艮也夏正建寅艮连于寅只得首艮商人建丑以十二月为嵗首取丑未之冲为地统坤为地商用地统只得首坤周人建子以十一月为嵗首为天统干为天周用天统只得首干只縁所建之正不同故于易之首卦各见其义
　　先儒谓文王重易周公作爻辞余谓周公无预于易文王在羡里中重易周公或未生就使既生必在穉齿岂能预文王之易则为子云家之童乌也圣人不知此圣人者出各自担当一件事如伏羲画卦夏禹叙畴文王重易夫子六经周公礼乐各自担当一件事不曾搀匙乱筯
　　又文王在缧囚中重易周公岂得预爻辞果尔则周公同在囚也必不如此
　　先儒以周公为易爻辞引左传韩宣子适鲁见易象春秋曰吾乃今知周公之徳与周之所以王为周公与爻辞之据不知宣子之叹葢叹鲁也他国不存易象春秋而鲁独存者鲁周公后也故周之典礼在焉如必以宣子之言为证则当时所见易象与春秋并谓周公预易象可也然则亦预鲁春秋乎即此可见
　　然先儒言周公作爻辞者以爻辞中有王用亨于西山王用亨于岐山语为文王亨王业事故不敢谓文王自言遂以为周公作余谓文王事商之心天地鬼神实临之岂容有亨王业于岐西之意若以为周公作尤不可夫子去文王五百嵗尚能明文王之心曰三分天下有其二以服事殷周之徳可谓至徳也已矣周公为子而不明其父之心以为文王有亨王业之意尚得为达孝也哉王用亨于西山自是随卦之王王用亨于岐山自是升卦之王何闗文王若必以王为文王则王用三驱王假有家亦文王耶岐山西山固周山也以普天之下莫非王土言之则皆商之疆理也岂容必尽指为周也哉
