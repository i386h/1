<!-- { "loadSidebar": true } -->
　　既解至五而隂犹据六是在髙墉之象也公谓九四也必射而获之然后尽解道之善而解道成矣盖此一隂独据髙位窃威福之权而在己者解而不获必反为害所谓断蛇不殊者也象曰以解悖也获此一隂则乱去矣系辞子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也必成器而后动谨之至也



　　西谿易説卷八
　　钦定四库全书
　　西谿易説卷九
　　宋　李过　撰
　　下经
　　【兊下艮上】损
　　损有孚元吉无咎可贞利有攸往曷之用二簋可用享彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　损下益上其卦为损卦自泰变损三一阳上益上九故下为兊而上为艮是损下益上之义也天下之人皆有爱君之心故相与出力以奉上圣人为之斟酌立爲一定之法夏商周之贡助彻不过什一皆损下益上之义也其义尽见于损卦曰损有孚元吉无咎可贞利有攸往损之始出于斯民奉上之诚心故曰有孚必得六五之位然后可以受天下之益故曰元吉无咎其法不过天下之中正故曰可贞出力奉上后已得其治故曰利有攸往曷之用二簋可用享然不可多损也谓将何用与苟有爱君之诚心不必其物之备也野人得芹且以献主而筐筥锜釜之器亦可羞于王公如其益主虽二簋可用享也故彖曰二簋应有时损刚益柔有时损益盈虚与时偕行盖多取不若少取嵗之丰歉无常不可于丰年取盈如二簋亦有时而用也
　　象曰山下有泽损君子以惩忿窒欲
　　损泽之土以益山则泽益下而山益髙损下益上之象也君子观此当天下奉上之时财赋充溢冝惩忿而窒欲盖忿心不惩则必穷兵欲心不窒则必极侈穷兵极侈则聚敛犹不足供其用矣
　　初九己事遄往无咎酌损之象曰己事遄往尚合志也遄速也言下之益上农事才已便当速往则无咎所谓我稼既同上入执宫功之类此在下者之职也酌损之因其奉上不可多取也冝斟酌而损之此在上者之职也盖遄往者下人奉上之诚而酌损者上人爱民之仁也圣人本无取民之心于损之初便言酌损象曰尚合志也下遄往而上酌损君民之心无二本也
　　九二利贞征凶弗损益之象曰九二利贞中以为志也初酌损得其宜矣二又损则过故曰利贞征凶谓宜以中正之法取民过征则凶也什一之法天下之中制多取之则为桀少取之则为貉不可得而损益也故曰弗损益之象曰中以为志也谓以中正之法为志也以二爻得中故寓圣人立法之意
　　六三三人行则损一人一人行则得其友象曰一人行三则疑也
　　损卦之成由此一爻上往故言损刚益柔之义谓下卦三爻同行则损一阳以益上一阳既往一隂顺下而成应故曰三人行则损一人一人行则得其友言刚柔损益盈虚之理也象曰一人行三则疑也言三阳并行两不成竒一不成耦必一阳上往然后刚柔相应而竒耦立故三则疑己系辞于中又取致一之义曰天地絪緼万物化醇男女搆精万物化生易曰三人行则损一人一人行则得其友言致一也
　　六四损其疾使遄有喜无咎象曰损其疾亦可喜也四初应受初之益疾害也当损去蠧财害民之政使遄往奉上者皆有乐输其上之意如我朱孔阳为公子裳言私其豵献豜于公之类则无咎故曰损其疾使遄有喜象曰亦可喜也
　　六五或益之十朋之龟弗克违元吉象曰六五元吉自上祐也
　　六五之君受天下之益古者以龟为贝十龟曰朋十朋言其数之多也民之奉君礼所当然不可得而辞也故曰弗克违元吉象曰自上祐也六五居上位天下皆祐之也
　　上九弗损益之无咎贞吉利有攸往得臣无家象曰弗损益之大得志也
　　居损之极不可复损也宜思所以益民故曰弗损益之则无咎而贞吉先王受地之制补助赈救之政皆所以益民也宜以此往益之则普天之下皆国尔忘家之臣也故曰利有攸往得臣无家象曰大得志也圣人取民未防而与民之意已继之矣盖与民者圣人之本心也故曰大得志
　　【震下防上】益
　　益利有攸往利涉大川彖曰益损上益下民説无疆自上下下其道大光利有攸往中正有庆利涉大川木道乃行益动而防日进无疆天施地生其益无方凡益之道与时偕行
　　损上益下其卦为益受损以益民君之相与也如此古人之于民夫受百亩而凡室庐服食器用之需皆上之人与之至于赈赒之法补助之政又有以济其不及盖下之人既出力以奉上上之人必有实恵以及民此损上益下之所以为益也卦自否来损四一阳下益初九损上益下之义也曰利有攸往利涉大川古者君民相亲相接如者耕省敛之类皆星言夙驾以説于农郊也故曰利有攸往得众则可以济难故曰利涉大川彖损上益下民説无疆在上既有以与民恩意浃洽宜其説之无疆也上之人自上下下其道乃益大光眀古者君民虽若等夷而君尊未尝失也顾以下下而光眀以益民之道往君民相得宜其有庆防体居下以防顺下何难不济故木道乃行圣人益民无自穷已卦动而防故日进无疆惟恐其不益也天施地生其益无方凢益之道与时偕行天地益万物更无限极圣人益民必欲与天地同大所谓配天其泽也故其益无方然天地之益万物无时而不益未尝有止息也圣人之益民亦与天运为不息则益道至矣故与时偕行盖损上益下圣人之本心也故彖辞賛美之
　　象曰风雷益君子以见善则迁有过则改
　　天地之益万物莫大于风雷长养以风发生以雷然风所以长养万物亦所以肃杀万物雷所以发生万物亦所击抟万物发生长养天地兴利之事也击抟肃杀天地除害之事也益民之事莫过于兴利除害见善则迁兴利之事也有过则改除害之事也
　　初九利用为大作元吉无咎象曰元吉无咎下不厚事也
　　初居最下受益于上正当此爻君之益民岂必其尽出己物以与之但民生利用之具大为之兴作则凡日用饮食无非圣人之赐是千万世无穷之益也如作网罟取诸离作耒耨取诸益作宫室取诸大壮作舟楫取诸涣之类所谓因民之利而利之也如此则得元吉而无咎象曰下不厚事也谓爻中既得元吉矣复言无咎何也盖圣人兴尽天下之利未尝以为已功也独以塞吾责而责而已故天下之人受圣人之益安于自然亦不知圣人之为厚我也故曰下不厚事也老人曰我耕田而食凿井而饮帝力于我何有哉皆下不厚事之谓也惟不知其益所以为益之大
　　六二或益之十朋之龟弗克违永贞吉王用享于帝吉象曰或益之自外来也
　　二臣位人臣受益于君者也十朋之龟言锡礼之蕃也弗克违君命不敢辞也永贞吉受以正则吉也王用享于帝吉人臣受益之极则左右奉璋以助祭如相维辟公天子穆穆是也王九五也用二以助享于帝也象曰自外来也谓五自外卦而来益已也
　　六三益之用凶事无咎有孚中行告公用圭象曰益用凶事固有之也
　　三居下卦之上在下而长民奉君命以益民者也凶荒札瘥益之用凶事也谓当凶荒之年宜发仓廪以行赈救也如此则无咎有孚中行心苟自信则酌中而行之不必待君命也事已然后用圭而告公上盖民之食必待中覆则无及矣正如汲黯河内事象曰固有之也谓天灾流行固有之事也
　　六四中行告公従利用为依迁国象曰告公従以益志也
　　六四近君非六三比益民之事须先告公上既从然后行之不然则为擅命违国视民之利而迁之如盘庚迁都之类皆所以利民也损上益下正属此爻故以迁国言之象曰以益志也君从臣行是以九五益民之意而益之也
　　九五有孚恵心勿问元吉有孚惠我徳象曰有孚惠心勿问之矣恵我徳大得志也
　　五君位处可为之势有益民之实则顺吾心而行之不待问于下也如此则元吉民受实赐然后恵我徳而不忘于心矣故曰有孚恵我徳象曰有孚恵心勿问之矣恵我徳大得志也民恵我徳是大得天下之心也
　　上九莫益之或击之立心勿恒凶象曰莫益之偏辞也或击之自外来也
　　下四爻皆受益而上九居外无职事之闲民也古者民有常数士农工商不易其业岂容有一不耕不织之闲夫哉故莫益之而击之故田不耕者出屋粟宅不毛者有里布闲民无常职者转移执事之类所以然者以其立心之勿恒也古者民有常产而有常心既无常心宜其凶也故曰立心勿恒凶象曰莫益之偏辞也不士不农不工不商求益之偏辞也或击之自外来也所以击之者以其不在四民之中自外而来也
　　【干下兑上】夬
　　夬扬于王庭孚号有厉告自邑不利即戎利有攸往象曰夬决也刚决柔也健而説决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　夬决也五阳决一阳也然一隂在五阳之上小人之据尊位虽五阳并进而一隂在君侧小人之善固结其君而不去者也将诛君侧之小人辞虽直而势不顺自古寡谋浅虑轻举妄动身戮而国随以乱者皆不眀夬决之理也故决众小人易决一小人难众皆去而一独留且据尊位而得君必其巧诈之深而未易动也故处夬之道其为危惧戒谨之辞者不一圣人之示后世者深矣曰夬扬于王庭小人据尊位弥缝之计宻而君不以为疑也必扬其过于王庭使人主明知其为小人也君既信矣然后号令于众谓将有危事也使举朝皆知其为小人也又告令于邑中使举国皆知其为小人也不利即戎小人窃威福之权利在兴兵君子于此欲举兵以诛之则恶在君侧其势不顺而小人必胜矣故不利即戎而利有攸往阳气方长隂道必终往则有功也彖夬决也刚决柔也众刚决一柔也健而説决而和决小人之道也于王庭柔乗五刚也柔乗五刚之上小人据尊位者也必扬其罪于王庭使人主知其恶也孚号有厉其危乃光以危事警众而豫防之则小人不能为害其危乃光也小人利在兴兵若举兵以应之是小人之计中而君子败矣所尚乃穷也然刚长至五不容一隂之独留往则必决故曰刚长乃终也
　　象曰泽上于天夬君子以施禄及下居徳则忌
　　夫水升之则为云降之则为雨泽气升于天将决而为雨夬决之象也君子既去小人当振拔困穷而施之以禄若自居其功而泽不及下则自流于小人冒嫉之行矣
　　初九壮于前趾往不胜为咎象曰不胜而往咎也阳进而决隂初居最下至防者也趾欲动也已居最微而欲轻动以诛君侧之小人往必不胜而为咎矣李训郑注未及举事身已膏斧钺正坐此尔象曰不胜而往咎也
　　九二惕号莫夜有戎勿恤象曰有戎勿恤得中道也二与五同徳既信于君矣但谨惧而施号令于邑使小人无所容则其势自衰小人罪彰利在为乱故莫夜有兴兵之意九二不可啓兵端但勿恤之则其计不行象曰得中道也以九二得中故能尽决之道也
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　三与上正应六在上頄也已应之壮于頄也众阳决隂而已与之同凶道也君子处此当以义断夬而又夬重絶之也独往遇六六必与和既为所汚而能愠怒以絶之犹可无咎象曰君子夬夬终无咎也
　　九四臀无肤其行次且牵羊悔亡闻言不信象曰其行次且位不当也闻言不信聪不眀也
