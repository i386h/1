<!-- { "loadSidebar": true } -->
　　二处重巽巽在牀下过于巽也以九居二犹为得中小亨可也故用之史巫繁缛之礼则吉亦非君子事神之道象曰得中也
　　九三频巽吝象曰频巽之吝志穷也
　　三处重巽之间巽而又巽以巽为常者也己不中正以巽为常吝道也象曰频巽之吝志穷也
　　六四悔亡田获三品象曰田获三品有功也
　　四与五在上体处上而巽不害为恭四以柔处众刚之间以巽得上下之心故曰田获三品田猎得禽一干豆二宾客三充君之庖故象曰有功也
　　九五贞吉悔亡无不利无初有终先庚三日后庚三日吉象曰九五之吉位正中也
　　以居位处巽而得中居上而下下君徳之善也故贞吉悔亡无不利君之巽下必以言重巽申命未从而命是无初也既命而从是有终也先庚三日后庚三日申命之道也先庚三日而得丁后庚三日而得癸人君申命必湏大吉天下使明知上意然后陈揆而行之故大盛于丁而陈揆于癸也
　　上九巽在牀下丧其资斧贞凶象曰巽在牀下上穷也丧其资斧正乎凶也
　　处防之极过乎防也在上而防固防之善用防而过又正乎凶二处下体防在牀下未害也已处上体防在牀下则反失威重并其资斧丧之矣古人有行之者夷王下堂见诸侯未害为恭也而诸侯反不至正谓此也象曰防在下工穷也丧其资斧正乎凶也

　　西谿易説卷十一
　　钦定四库全书
　　西谿易説卷十二
　　宋　李过　撰
　　下经
　　【兊下兊上】兊
　　兊亨利贞彖曰兊説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　兊説也上之使下下之事上非相説则不相得然有君子之説有小人之説君子易事而难説以理义而説也小人难事而易説以势利而説也阳为君子隂为小人卦中六爻阳爻吉而隂爻防君子小人之説固不同也兊亨説而亨也説则上下之情通利贞説以正也彖説之大民劝矣哉夫天地万物不説则不能以相得而况乎君与民哉豳风七月皇华四牡为之歌咏其辛勤劳苦皆古者劝民之大畧也
　　象曰丽泽兊君子以朋友讲习
　　朋友讲习所以求理义之説
　　初九和兊吉象曰和兊之吉行未疑也
　　处下而説易于同流而合汚不同之谓和有栁下恵之志然后可以言和兊象曰行未疑也所谓夷逸而不怨阨穷而不悯皆行未疑之事也
　　九二孚兊吉悔亡象曰孚兊之吉信志也
　　二应五君臣同徳而相説孚兊之吉也象曰信志也
　　六三来兊防象曰来兊之防位不当也
　　以六居三工与六应小人之相説也小人易説故来则説
　　九四商兊未宁介疾有喜象曰九四之喜有庆也四与初同徳而説于三隂故去就不决商议而未宁若介然疾三之隂而说初之刚则有喜象曰有庆也
　　九五孚于剥有厉象曰孚于剥位正当也
　　五与二相孚而上六说之小人之説君将以剥君子也九五刚中之君当以严厉待之则得逺小人之道故曰有厉象曰孚于剥位正当也
　　上六引兊象曰上六引兊未光也
　　上与三应而相説小人之説也小人相濡沬儿女之常事也不言吉防象曰上六引兊未光也
　　【坎下防上】涣
　　涣亨王假有庙利涉大川利贞彖曰涣亨刚来而不穷柔得位乎外而上同王假有庙王乃在中也利涉大川乗木有功也
　　涣散而未得所萃之时也九五为涣之主涣而欲萃必萃于五卦爻皆归五涣亨涣有亨之理王假有庙宗庙人心所系有庙则人心定矣利渉大川上下共济则涣而萃矣彖曰刚来而不穷卦自否来九四一刚来居九二与五为同徳之应相与以济涣柔得乎外而上同六二一柔上居六四得大臣之位而上同于五九五为涣主所以成涣之功者以此二爻一为近臣一为正应之臣故也王假有庙王乃在中也在中谓九五也卦中防木居坎上有舟可以济难故曰利涉大川乗木有功也
　　象曰风行水上涣先王以亨于帝立庙
　　亨帝立庙则涣之主定矣
　　初六用拯马壮吉象曰初六之吉顺也
　　当涣之时人必求主五为涣主初居最下非壮马则不能逺征故极马壮吉象曰初六之吉顺也
　　九二涣奔其杌悔亡象曰涣奔其杌得愿也
　　二与五应而又同徳奔五则登五之杌谓设杌以待其来也如信往而登坛良往而帷幄皆奔其杌之谓也象曰涣奔其机得愿也
　　六三涣其躬无悔象曰涣其躬志在外也
　　三与上应而上无位不若自身拔而归五故曰涣其躬无悔如信布等弃楚而归汉也象曰涣其躬志在外也
　　六四涣其羣元吉涣有丘匪夷所思象曰涣其羣元吉光大也
　　六四近五任五腹心之寄羣集天下之才以为五用故涣其羣元吉丘者物之所聚凢一智一能收拾无遗如丘之聚物又当脱畧边幅不可有等夷之思则人才萃而九五之初济矣汉之萧何唐之元龄皆当此任不然则才人之归无所受也象曰涣其羣元吉光大也居此位者非光大之臣不可所谓其心休休其如有容者也然后可以受天下之才
　　九五涣汗其大号涣王居无咎象曰王居无咎正位也五为涣主济涣之功既正君位则大告天下令出如汗可出不可反故曰涣汗其大号涣王居即王者之居也象曰王居无咎正位也
　　上九涣其血去逖出无咎象曰涣其洫逺害也
　　九居卦上涣功成而论赏也当涣之时患难相同未必心契功成居赏则君疑而邪念起矣当此之时髙飞逺引不以爵邑为事如子房之长往则无良弓走狗之祸矣故曰涣其血去逖出无咎象曰涣其血逺害也盖若臣以涣而合非有堂陛之素必不能相终凡此皆逺害之道也
　　【兊下坎上】节
　　节亨苦节不可贞彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　天下之物莫不有节节则也理之不可过者也天下之财有限而人主之欲无穷圣人立为中正之制凢衣服饮食器用之具多寡之数尺寸之度皆有常则而不可过故俭为圣人之防然俭不中节则于礼无取茅茨土阶卑宫菲食圣人躬行之然而各当其可墨子之治丧必尚俭晏子豚肩不揜豆以为礼又非可以通行而强众圣人节天下以礼礼者制中之礼非可太过而不及曰节亨节所以通也圣人不强人所不能节而极为苦节非可常之道也故曰苦节不可贞彖以二卦言之可以见节之义六爻刚与柔分而二五刚皆得中所以无太过不及而可以通行者也如苦节则失之太过而极不能强制故其道穷也下体説上体险人心险于山川其欲至难节也非其中心之乐则不能説以行险是以能节也六爻九五居中为节之主刚当其位节以中正得节天下之道故曰当位以节中正以通天地之道亦莫不有节也隂阳寒暑之运未尝有过然后四时相推而成嵗圣人观天地之节为天下立一定之制凡贵贱等级衣服器用皆有常则以其所入供其所出与天下共由之而君民无有余不足之患故周人以千八百国之财奉千八国之君而天下常冨秦人以千八百国之财奉一人之身而天下常贫由制度之立与不立故也故曰节以制度不伤财不害民
　　象曰泽上有水节君子以制数度议徳行
　　泽所以节水今泽上犹有水未归隄防也必思隄防之功所谓川有防器有范见礼教之至制数度节以外也议徳行节于内也徳必称位则不穷天下以奉一已之欲
　　初九不出户庭无咎象曰不出户庭知通塞也
　　处下居节之始人心与物交则为物所引伤财害民皆由此生能谨宻而不出则无咎矣故曰不出户庭无咎象曰知通塞也当其在下可以无出非终无出也二爻则出矣故曰知通塞
　　九二不出门庭凶象曰不出门庭防失时极也
　　时行时止所谓时中也初在下不出户庭可也二不出门庭则非时中之道矣处顔子时闭户可也处禹稷时则以被髪缨冠为中矣象曰失时极也极中也所谓时中之道也
　　六三不节若则嗟若无咎象曰不节之嗟又谁咎也三柔体位不当不能节者也穷则必嗟嗟则反乎节故无咎武帝三十年兵祸汉防危矣轮台一悔尚足为国故不节之嗟圣人许之象曰不节之嗟又谁咎也
　　六四安节亨象曰安节之亨承上道也
　　四大臣之位古者王后之用有司不敢防大臣得以九式而撙节之然不可太过也以万乗之尊使其自奉无以异于闾阎之匹夫则其心必不安故曰安节吉使君心安于节则吉也象曰承上道也节君之道如此也
　　九五甘节吉往有尚象曰甘节之吉居位中也
　　处君位而能节必其心之乐恶衣菲食弋绨革写必其所乐之不存者彼自以为甘也以此而往吉莫大矣故曰甘节吉往有尚象曰居位中也以所居位中当以节者也
　　上六苦节贞防悔亡象曰苦节贞防其道穷也
　　处节之极节之苦也不可贞之道也然苦节而防必无伤财害民之故悔亡象曰苦节贞凶其道穷也
　　【兊下防上】中孚
　　中孚豚鱼吉利涉大川利贞彖曰中孚柔在内而刚得中説而防孚乃化邦也豚鱼吉信及豚鱼也利涉大川乗木舟虚也中孚以利贞乃应乎天也
　　湘卿云孚卵也羽物之卵化也外实中虚节之象也卵之致用则中故曰中孚仁及草木言草木难仁也诚动金石言金石难诚也信及豚鱼言豚鱼难信也草木金石豚鱼天也天则真君臣父子兄弟夫妇朋友人也人则情圣人与天同徳任真不任情故信及豚鱼然后为吉中孚六画有舟之象故利涉大川彖柔在内而刚得中二柔居三四柔虽在内二五以刚得中下体説而上体防以理用相孚五为中孚之主化邦之道亦由是也故曰孚乃化邦也豚鱼难信也信及豚鱼信之至也六爻中虚有舟象焉上体为木故曰乗木舟虚也人心之乎出于天理之正则无往而不孚矣故曰中孚以利贞乃应乎天也夘化之孚全是天理六爻初言人心之孚三与四取舟义二与五与上言夘化之道
　　象曰泽上有风中孚君子以议狱缓死
　　泽水平得风便成涛其感至易定而能应之象也议狱缓死哀矜恻怛出于至诚皆可以见中孚
　　初九虞吉有它不燕象曰初九虞吉志未变也
　　虞祭也反而虞所谓其去也如慕其反也如疑此心纯乎亲也有它不燕所谓食防不甘闻乐不乐也可以见中孚故于初爻言之曰志未变也言其纯一而未变也能常存此心如有它不燕时则中孚之理具矣
　　九二鸣鹤在隂其子和之我有好爵吾与尔靡之象曰其子和之中心愿也
　　孚羽物之卵化者惟卵化可以见中孚卵化之物啐啄同时鹤鸣于隂子和于卵母子未相知也而啐啄已相应此纯乎天理而不容以人参也相孚之道莫切于此人之相孚形体虽有尔我之异而天爵之同处不约而合故曰我有好爵吾与靡之象曰中心愿也系辞子曰君子居其室出其言善则千之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎逺言行君子之枢机枢机之发荣辱之主也言行君子之所以动天地也可不慎乎
　　六三得敌或鼔或罢或泣或歌象曰或鼔或罢位不当也
　　中孚有舟象三四二隂处舟之中位皆不正不能相孚同舟而遇风波胡越可以共济心苟二三则舟中之人皆敌国三与四不孚而敌故曰得敌或鼓或罢或泣或歌方其敌则鼓而泣敌已则罢而歌小人喜怒无常之态象曰位不当也言所居之位不正故小人之情态自见
