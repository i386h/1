<!-- { "loadSidebar": true } -->
　　六二休复吉象曰休复之吉以下仁也
　　休善也二取初近从善而复也故吉象曰以下仁也仁人心也善端之发莫切于仁初复于仁而二下之也
　　六三频复厉无咎象曰频复之厉义无咎也
　　三不正而位危又取初逺屡失而屡复也屡失故厉屡复故无咎过而复之也
　　六四中行独复象曰中行独复以从道也
　　四处五隂之中取初虽逺而独与初应以道自复者也初曰以修身二曰以下仁四曰以从道盖修身以道修身以仁无二理也
　　六五敦复无悔象曰敦复无悔中以自考也
　　五居上体纯坤天性之至厚者也虽取初逺而以性复中以自考言反求于己不因人而复也
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　上取初逺物欲之深迷而不知复者也妄动固有灾眚好大喜功败而不悟至于十年不克征其秦皇汉武之所为乎故象曰反君道也
　　【震下干上】无妄
　　无妄元亨利贞其匪正有眚不利有攸往彖曰无妄刚自外来而为主于内动而徤刚中而应大亨以正天之命也其匪正有眚不利有攸往无妄之往何之矣天命不祐行矣哉
　　程氏曰无妄序卦复则不妄矣故受之以无妄复者反于道也既复于道则合于正理而无妄故复之后受之以无妄也为卦干上震下震动也动以天为无妄动以人欲则妄矣无妄圣人可也学者未敢言无妄且自不妄入也故由不妄以至无妄所谓自明而诚也如司马温公教学者以诚又未敢言无妄且自不妄语入是又略下教人也曰无妄元亨利贞大亨以正无妄之理也初二四五爻得之其匪正有眚不利有攸往其处不正则妄矣故有灾而不利有攸往三与上当之彖曰刚自外来而为主于内一阳自卦之外来居内卦之下变坤为震遂成无妄盖无妄实理也天地人同就太虚中禀得天地得之以为天地人得之以为人非有附丽而来也与他卦之变不同故曰自外来故初爻为无妄之主而六爻惟初得吉盖初动之始无一毫私意全无妄之体者也动而健刚中而应震动而干健五刚得中二隂又得中而相应无妄之义也大亨以正天之命也无妄诚也诚者天之道也元亨利贞天徳之全也无妄则与天为一而天徳纯全故曰天之命也子思于中庸首篇便曰天命之谓性盖本诸此其匪正有眚不利有攸往无妄之往何之矣天命不祐行矣哉此释上卦辞也言无妄之往何往而不可若有眚则天命不祐何行哉言有眚则不利有攸往也
　　象曰天下雷行物与无妄先王以茂对时育万物天下雷行万物肃然而听命其心至一也天与万物未尝相误故曰物与无妄圣人充此心勿忘勿助茂对时育万物全是顺天理
　　初九无妄往吉象曰无妄之往得志也
　　一阳自外来居无妄之初成卦由之动以应干其动以天无妄之至也故往吉象曰得志也以理而动无往不可其心泰然矣
　　六二不耕获不菑畬则利有攸往象曰不耕获未富也无妄诚也实理也尽人物之性于己也有一毫求得于外心便害无妄之体耕而获菑畬求得于外也必无耕获菑畬之心然后可以有所往二以隂居隂虽得中然未实也中未实则必外求因有此戒故象曰未富也樊迟之学稼许子之并耕皆耕获菑畬者也
　　六三无妄之灾或繋之牛行人之得邑人之灾象曰行人得牛邑人灾也
　　以六居三其位不正处动之极动而得灾然无妄得灾非已致也不言悔吝盖无妄而灾眚至皆吾进徳之騐也有一毫咎人之心则妄矣
　　九四可贞无咎象曰可贞无咎固有之也
　　九四心位也咸卦可见本然之心无一毫之妄也存得本然之心则天理见矣故曰可贞无咎言此心可贞守之而无咎也象曰固有之也言此心固有非外铄我也
　　九五无妄之疾勿药有喜象曰无妄之药不可试也五居干体而得中纯乎天理而与天为一者也必至此而后可以言命无妄不宜疾也而得疾则天也故可以勿药而有喜如子疾病子路请祷子曰丘之祷久矣伯牛有疾子曰亡之命矣夫如夫子伯牛之得疾然后谓之无妄之疾圣贤平时陟降无非对越上帝时也疾何用祷哉妄而得疾药亦无及矣故象曰无妄之药不可试也
　　上九无妄行有眚无攸利象曰无妄之行穷之灾也处卦之终其位不正所谓匪正有眚者也








　　西谿易説卷五
　　钦定四库全书
　　西谿易説卷六
　　宋　李过　撰
　　上经
　　【干下艮上】大畜
　　大畜利贞不家食吉利渉大川彖曰大畜刚健笃实辉光日新其徳刚上而尚贤能止健大正也不家食吉飬贤也利渉大川应乎天也
　　大畜小畜皆止健也小畜臣畜君大畜君畜民以臣畜君当用巽止君之于民可以令行而禁止之也故用艮止五方之民皆有性凡有血气者皆有争心天下之健固难畜也必有道以贞守之故曰利贞不家食吉贤者然后不家食畜道成则举天下皆不家食之贤者也尧舜比屋皆可封之民成周之世人人皆有士君子之行则不家食之谓也彖曰大畜刚健大畜天下之刚健也笃实辉光日新其德畜健之道也大凡血气之刚与理义之刚相对日新其徳理义既胜则血气之强自消故圣人止健只就日新其徳上着工夫刚上而尚贤谓上九也以九居上畜道成矣有贤徳之可尚止健之道至此大正也不家食吉养贤也天下皆可养之贤也利涉大川应乎天也谓畜道既济则应天而亨也
　　象曰天在山中大畜君子以多识前言往行以畜其徳天在山中天地发生之意山中之天常在后天阳一敷无物不畅而穷山絶谷之中犹凝然盖涸隂沍寒之地许多阳气为积隂所斩未得发逹也此天在山中为止健之象君子观此多识前言往行以畜其徳大其所蕴畜而不遽发一发则沛然矣犹之山中包含许多生意积隂既散发生之意不可御矣古诗人间四月芳菲尽山寺桃花始盛开即此理也
　　初九有厉利己象曰有厉利己不犯灾也
　　六爻皆以畜健为义自初而上以渐而畜畜而至上九畜道乃成故初有厉二説辐三马逐此三爻健体畜之颇用力四童牛五豮豕二爻隂体也受畜矣上九何天畜道成矣不假畜矣初畜之始健体欲动必戒之曰动则有危难且冝止也以灾厉而恐惧之也初能受畜故不犯灾矣
　　九二舆説辐象曰舆説辐中无尤也
　　二健欲动如车有轮为説其辐使不得行二得中亦能受畜故曰中无尤也小畜亦説辐然以臣畜君则犯堂陛之分故説辐必反曰大畜君畜民可以令行而禁止之故説辐则受畜
　　九三良马逐利艰贞曰闲舆卫利有攸往象曰利有攸往上合志也
　　畜健至三受畜者半矣而未受畜者犹半也良马逐未受畜者也如良马之逐逐然则宜以艰贞之道止之闲舆卫已受畜者也班闲其舆卫而不进则宜与之往此圣人抑扬之道正如由也兼人故退之求也退故进之象曰利有攸往上合志也谓闲舆卫者志与上合故得与进也
　　六四童牛之牿元吉象曰六四元吉有喜也
　　畜而至四以六居之其性柔矣良马之性畜为童牛牛性顺童牛又顺者然未免触故以木牿其角而后驯变干为顺畜之易矣故元吉而喜
　　六五豮豕之牙吉象曰六五之吉有庆也
　　畜至于五柔而得中畜道成矣豮豕去势之豕也豕既去势不复踯躅以就驯养四之童牛未免加牿五之豮豕并牿去之其性熟矣不惟有喜又有庆也
　　上九何天之衢亨象曰何天之衢道大行也
　　畜而至此畜道亨矣四通八逹防闲不立而天下相忘于道术之中如何天之衢然了无窒碍也所谓千年古道万年堤老牯驯驯不解迷牧子不知何处去乱山芳草鹧鸪啼是也象曰道大行也畜道至此而后大行古者所谓大同之世也如尧舜之世康衢之童子击壤之老人皆天衢中瑞物也
　　【震下艮上】颐
　　此卦先儒説颐之理亦贯但卦爻不相属
　　颐贞吉观颐自求口实彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉
　　上下二阳中四隂外实中虚颐之象也卦艮上震下艮止震动上止而下动亦颐之象也颐养也颐之饮食所以养体也曰颐贞吉观颐自求口实彖颐贞吉人生有口体之累孰不求养然得之必有道故曰养正则吉也有大人之养有小人之养养其大体则为大人养其小体则为小人观其所养观其所从养也饮食不可自外求之求所以得饮食之道求在我者也故曰自求口实观其自养也从而推之天地养万物圣人养贤以及万民则颐之时大矣哉六爻一阳在上为颐之主上体止而下体动以应之故下之求食者皆由上而得故上为由颐然口容贵止不贵动上三爻止而皆吉下三爻勤而皆凶
　　象曰山下有雷颐君子以愼言语节饮食
　　山下有雷蛰雷也震在下艮止之故为蛰雷复卦雷在地中上体顺阳动于下而以顺行此卦上体止阳动于下而艮止一画止之其声闭而不能出故在复为雷之动在颐为雷之蛰夫雷所以发号令而施润泽也今蛰于山下号令不发而润泽不施是天地之口闭也君子体此以自养天不发号令故谨言语天不施润泽故节饮食
　　初九舍尔灵观我朶颐凶象曰观我朶颐亦不足贵也
　　六爻贵止不贵动口之饮食上止而下动初九在颐下震体动求饮食之人也灵心也朶颐口也常谓人曰舍汝养心之道而观我养口体故凶饮食之人人贱之故曰不足贵
　　六二顚颐拂经于丘颐征凶象曰六二征凶行失类也二当上应丘近初反随下体之动故曰顚颐拂逆也经正也五在上居艮丘颐也二应之正也逆正而从下故曰拂经于丘颐以此而往凶也象曰行失类也拂上从下失其党类也
　　六三拂颐贞凶十年勿克用无攸利象曰十年勿用道大悖也
　　三当应上九居上体为颐之主应之正也三亦拂之而随下体之动以正言之凶也志求饮食为人所恶至于十年而不见用三取上隔互体坤坤数十故曰十年既不为上用何利之有象曰十年勿用道大悖也
　　六四顚颐吉虎视耽耽其欲逐逐无咎象曰顚颐之吉上施光也
　　四居上体与初为应亦曰顚颐然四艮体止于上而初以动应之故吉盖已不求人而人求我也虎视耽耽其欲逐逐四居上位如虎之据而视下其状貌耽耽然而所欲物逐逐以奔赴之已之威严不失也何咎象曰上施光也以居上体而所施光大也
　　六五拂经居贞吉不可渉大川象曰居贞之吉顺以从上也
　　五正当应二以二从初故拂经而居贞自止其所也止则吉然居五不为颐之主下无与不可以济难故曰不可涉大川象曰以从上也言舍二而从上也
　　上九由颐厉吉利涉大川象曰由颐厉吉大有庆也以九处上为颐之主体纯止天下之求养者皆由之以成功故曰由颐如人之颐然上体不全则下虽动而无所应饮食之道废矣然居上位危将应天下之求能危惧则吉故曰厉吉下皆从之可以济难故曰利渉大川象曰大有庆也颐之功成故大有庆天地养万物圣人养贤及万民功用全属此爻
　　【巽下兑上】大过
　　大过栋桡利有攸往亨彖曰大过大者过也栋桡本末弱也刚过而中巽而説行利有攸往乃亨大过之时大矣哉
