<!-- { "loadSidebar": true } -->
　　象曰云上于天需君子以饮食宴乐
　　云上于天将欲雨也万物皆有望润泽之意求饮食于上之象也君子体此必推其饮食与天下共宴乐之不以为己私也古之人有行之者文王是也鹿鸣以宴嘉賔四牡以宴使臣棠棣以燕兄弟伐木以燕朋友菁莪以乐育才南有嘉鱼以乐与贤非自宴乐也
　　初九需于郊利用恒无咎象曰需于郊不犯难行也利用恒无咎未失常也
　　三阳求五而遇险未可遽进故需于郊于沙于泥初在下去险尚逺故曰郊以常道自守则无咎象曰不犯难行者以刚健而能不犯未失恒者不失其所守也世之求爵禄而防失其所守者多矣
　　九二需于沙小有言终吉象曰需于沙衍在中也虽小有言以吉终也
　　二处险近又近在沙矣五已之应求而不得则必有言五居坎中坎为小有言所谓民之失徳干糇以愆者也古之君臣固有以防罪去者燔肉酒醴之类是也然九五之君与天下共饮食者也故终吉象曰衍在中也和缓以待之也虽小有言以吉终也
　　九三需于泥致冦至象曰需于泥灾在外也自我致冦敬慎不败也
　　三已近险故需于泥四在君侧抑已不得进有求而遇冦自取之也象曰灾在外者四居外卦也敬谨不败者以刚健而能自反也
　　六四需于血出自穴象曰需于血顺以听也
　　三阳方进已是隂柔处君之侧先得饮食者也然阳进必争岂容一隂柔之才据尊位以妨贤路者故伤而见血当出穴以避之象曰顺以聴者退避之辞也
　　九五需于酒食贞吉象曰酒食贞吉以中正也
　　五居坎坎为酒食处君位为天下饮食之主天下之求饮食者皆求于五五能以中正以天禄与贤者共之贞而吉也故曰以中正也
　　上六入于穴有不速之客三人来敬之终吉象曰不速之客来敬之终吉虽不当位未大失也
　　二隂近君先得饮食者也而上六以隂柔之才处尊位得禄以自奉故曰入于穴三阳方进得食在后有不平之意故不速而来上六不可与争也故敬之则终吉虽然三阳之来皆贤者也为饮食而来非能自重者也故圣人特笔以贬之曰不速而来则其来也为无据曰敬之终吉则其得食也为可贱夫饮食之人人贱之充此而不反则墦间厌足之道也君子观此则于饮食之道可以自知所处象曰虽不当位未大失也亦不罪上六也

　　西谿易説卷一
　　钦定四库全书
　　西谿易説卷二
　　宋　李过　撰
　　上经
　　【坎下干上】讼
　　讼有孚窒惕中吉终凶利见大人不利渉大川彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　上刚下险险而健讼以健遇险内险外健皆所以为讼也若健而不险则不生讼险而不健则不能讼也险而又健是以讼也卦辞讼有孚既讼矣安得有孚哉夫人之生与万物同一体也私欲固蔽动与物敌两不相下则成讼却于私意方炽之时天理亦自在故曰讼有孚今人之讼曲直未尝不自知也既自知则有孚矣天理本明也有所窒而讼既讼必惕惕自危也所以危者胜负未可知也自危而终止则吉终其讼则凶苟终其讼负者固凶而胜者亦凶葢以讼而胜所防已多矣彖刚来而得中也自需卦反刚居二五皆得中也故能窒惕中吉讼不可成虽胜亦凶也利见大人九五为听讼之主天下所以中也不利渉大川入于渊也求济其讼其患愈深也
　　象曰天与水违行讼君子以作事谋始
　　天一生水其本同也然其终也天道左旋而百川东注违行而讼之象也君子以作事谋始夫人之讼皆始合而终竞始之不谨终必致讼故君子必于始谋之
　　初六不永所事小有言终吉象曰不永所事讼不可长也虽小有言其辩明也
　　初居讼之始以柔处下其讼不长方讼之始而能止也坎为小有言故不免讼与四正应四即命渝故不成讼而终吉也象曰其辩明也以已与四本无他故终必辩明
　　九二不克讼归而逋其邑人三百户无象曰不克讼归逋窜也自下讼上患至掇也
　　二居坎中恃险而讼五以臣讼君冝不克也君臣之分岂有纎毫鏬隙升降揖逊少不如意则明法而罪人矣而况于讼乎既不克讼则归而逋其邑险故能奉身以窜不可复事君也九五中正之主虽罪人不获其诖误者当与自新邑人三百户非其也所谓纎厥渠魁胁从罔治是也患至掇伤九二之自祸
　　六三食旧徳贞厉终吉或从王事无成象曰食旧徳从上吉也
　　旧徳旧事也三与上正应本有旧事三处险上险极故食其旧事而讼食如左氏不食其言之食然三体柔又处危位故能自危而守贞是以中吉夫明者争之府三居互体杂之中明见致争之由在于居其成功也故从王事而无成惟能自克则讼已者不期而释矣象曰从上吉者不与上讼而从三则吉也
　　九四不克讼复即命沦安贞吉象曰复即命渝安贞不失也
　　四与初讼而近五九五元吉之主能弭天下之讼者也故四求决而自不成讼复即命渝自反而就命变其始讼之意以为事而正理依然不失也正如虞芮之争至文王之境而善心油然以生相逊而去也曰安贞不失即本然天理未尝防
　　九五讼元吉象曰讼元吉以中正也
　　九五处中位以听天下之讼然古人不贵于听讼而贵于无讼今也五为听讼之主而合众议观之初不永其讼二不克讼三贞厉而吉四即命而渝上得服而褫皆不成讼是天下无讼也此九五之君所以得元吉也
　　上九或锡之鞶带终朝三褫之象曰以讼受服亦不足敬也
　　上与三讼而三逊功故上九胜而受服然知其不足敬也故不待终朝而三禠之九健极其始也以刚健之资而勇于讼其终也以刚健之资而勇于义惟勇于义故不待终朝而三褫
　　【坎下坤上】师
　　师贞大人吉无咎彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　序卦云讼必有众起故受之以师师之兴必有所争也为卦坤上坎下以二体言之地中有水聚水也为众聚之象用兵行师所以聚大众也以二卦之义言之内险外顺险道而以顺行之师之义也以爻而言一阳为众隂之主统众之象也比以一阳为众隂主而在上君之象也师以一阳为众隂主而在下将帅之象也卦辞师贞丈人吉无咎贞正也王者之兵直是行一不义杀一不辜而得天下不为故曰能以众正可以王矣丈人谓九二以刚中之才当主帅之任也互体有震二居震初震为长子丈人之象六五为遣将之主故又有长子帅师弟子舆尸之戒圣人之兵以顺动然犹曰毒天下见得用兵终不是好事虽以顺动亦不免一个毒字此圣人特笔以示戒
　　象曰地中有水师君子以容民畜众
　　地中有水泽水也水在泽中则聚而不散师所以聚众也师败则溃也君子观此则当容保其民而使众得所养古人之兵起于乡遂民皆兵也平时不恤其民老弱转死而不顾一日有事则求其为上用者难矣
　　初六师出以律否臧凶象曰师出以律失律凶也初行师之始律法制也行师且当明一个法制也汤武用兵不免抚众五歩六歩七歩六伐七伐皆不可乱周公司马法坐作进退皆有常莭鲁侯抚师马牛臣妾戒以勿逐以其乱部分后不可以为师也故失律虽善亦凶观汉李广可见
　　九二在师中吉无咎王三锡命象曰在师中吉承天宠也王三锡命懐万邦也
　　坤为众二以一阳居下卦之中为众所主主帅之象古人遣将君为之推毂曰阃外之事将军主之故军中之事主帅得专也故曰在师中吉王者之兵不在多杀锡命至三谨之至也象曰承天宠也师中之事主帅得专则众知有将而不知有君矣必曰承天宠也奉君命而行使三军之众知命出于君也曰懐万邦者圣人用兵不得已多杀非其心也故三锡之意只在绥懐艺祖遣将必戒以谨毋杀人如曹彬等下诸国未尝妄戮一人正所谓王三锡命懐万邦也
　　六三师或舆尸凶象曰师或舆尸大无功也
　　二帅师三以隂柔居二之上是舆尸之象舆众也尸主也任将必专而众以主之则自相节制安能成功后世用兵多败皆縁宦者监军而节制不一之故
　　六四师左次无咎象曰左次无咎未失常也
　　六四居外卦师已失出量敌而后进虑胜而后防人命所系不失为过谨也上体坤坤以顺动故左次无咎前世用兵趋小利而败者多
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　五居君位为师之主故言出师遣将之道坤以顺动奉辞伐罪之兵也故曰田有禽利执言兵以去害田而有禽害民之稼故宜猎取之执言奉辞也后世用兵起于私意若秦皇汉武皆穷山林以索禽兽也非田有禽也任将授师之道当以长子长子谓二也弟子舆尸谓三也自古任将不专而致败者如晋荀林父邲之战唐郭子仪之败也
　　上六大君有命开国承家小人勿用象曰大君冇命以正功也小人勿用必乱邦也
　　师归而赏功也开国言分封承家言袭爵夫有功而赏必分封袭爵以至有土则行师之始小人断不可用小人有功而不赏则非报本之意赏则必乱邦是去一患而生一患也先儒只言汉韩彭不当封不知王者用兵如韩彭辈合下不用用而有功安得不赏故象曰小人勿用必乱邦也文王卦辞专言丈人吉于此又有开国承家之戒此义微矣皆先儒所畧
　　【坤下坎上】比
　　比吉原筮元永贞无咎不寜方来后夫凶彖曰比吉也比辅也下顺从也原筮元永贞无咎以刚中也不寜方来上下应也后夫凶其道穷也
　　一阳居五五隂辅之其卦为比天下之众不能相一也奉一人而戴之俛首听命于其下将以求一日之安也曰比吉比而得主则吉矣原始也筮进也元善也永久也贞正也始进而求比当备此三体然后无咎葢人之求比当比于善不当比于恶当比于乆不当比于暂当比于正不当比于邪比之不苟如此也不寜方来求比者以不能自相保之故也有为之主则同趋大安之域矣舜巡方岳羣后毕朝禹会涂山玊帛万国皆来求比寜者也后夫凶五为比主上下皆应比而求比不速故宜取凶六爻九五得元永贞之体故彖曰以刚中也五隂皆应不宁方来也故曰上下应也后夫凶谓上六也无首后夫也故彖曰其道穷也正如汉之田横真人既作而已翔海岛将何为也前軰谓如髙帝不可事则横将谁事终于自絶穷可知矣
　　象曰地上有水比先王以建万国亲诸侯
　　地上有水流水也必有所归江汉万折朝宗于海天下比君之象也圣人不自有其天下封建万国而使之小大相比则亲诸侯乃所以亲民也
　　初六有孚比之无咎有孚盈缶终来有他吉象曰比之初六有他吉也
　　六爻皆要比五初与五最逺四已应也上比于五近而得比初未能比五有援在四故先比四四居坎体坎为有孚故曰有孚比之无咎言比四而得四也五居坎中缶之象也初因四比五比而相信有孚盈缶也始也比四终焉比五终来冇它吉也正如韩信陈平軰因萧何魏无知而得髙帝也
　　六二比之自内贞吉象曰比之自内不自失也
　　二居内卦之中与五为君臣正应不独已求五而五亦求二中心相应而比也他爻以隂而外比于阳已以正应而内相比得比之正也故曰比之自内贞吉象曰不自失也正道相应由内以比不自失也汲汲而求比非君子自重之道也乃自失也后世如子房事髙帝方可谓之不自失
　　六三比之匪人象曰比之匪人不亦伤乎
