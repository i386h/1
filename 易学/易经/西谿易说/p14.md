<!-- { "loadSidebar": true } -->
　　晋康侯用锡马蕃庶昼日三接彖曰晋进也眀出地上顺而丽乎大眀柔进而上行是以康侯用锡马蕃庶昼日三接也
　　晋眀也进也眀体在上坤进而上行诸侯觐王王锡之殊礼而其数有加也故卦辞止云康侯用锡马蕃庶昼日三接彖曰晋进也眀出地上顺而丽乎大眀离居坤上大眀之世也六五以柔顺之道丽乎君位也柔进而上行三为诸侯之位下卦纯柔体自进至三方得诸侯之位又进至五方得受锡故五为晋之主三为康侯之位进而上行五接以礼是康侯用此卦而锡马蕃庶昼日三接也
　　象曰眀出地上晋君子以自昭明徳
　　日出地上大眀之主在上也居南面以聴天下诸侯北面而朝之晋之事也古者分茅胙土以象贤徳君子必自昭眀徳然可可以受王命
　　初六晋如摧如贞吉罔孚裕无咎象曰晋如摧如独行正也裕无咎未受命也
　　卦之三爻为康侯之位初在下未得位晋如欲上进也摧如又退折也未可上进贞守则吉也故曰晋如摧如贞吉罔孚徳未孚于众也退而自裕以修徳则无咎象曰独行正也独行吾之正也裕无咎未受命也诸侯必受命于天子以未受命故未可进也
　　六二晋如愁如贞吉受兹介福于其王母象曰受兹介福以中正也
　　二与五分虽君臣然非诸侯之位欲进如又愁如愁如未得所愿也亦未可进守贞则吉六五以柔居君位是以母道王天下也二应在五进而至五则受锡矣故曰受兹介福于其王母言受兹介福必进至王母之所今尚居二未可受福也象曰以中正也以进而至五然后得中正也
　　六三众允悔亡象曰众允之志上行也
　　三正康侯之位退而至三可以进矣初之罔孚众未允也二之愁如犹有悔也三居上位徳孚于众而众允进徳所愿而悔亡故曰众允悔亡如此则可以受锡于王矣象曰众允之志上行也谓上进于五也
　　九四晋如鼫鼠贞厉象曰鼫鼠贞厉位不当也
　　四近卿士之位也古之诸侯有入为王卿士者二进觐五而至四苟有觊觎卿士之心则觐王之心已不纯故以鼫鼠为戒鼫鼠贪物也如周人将畀虢公政郑伯失卿士之位而怨周既交恶又交质其终也帅师取成周之麦又取成周之禾是鼫鼠也故曰晋如鼫鼠至此固当守而以危惧自戒则将敬以受锡矣故曰贞厉象曰位不当也谓此位非诸侯之所当觊也
　　六五悔亡失得勿恤往吉无不利象曰失得勿恤往有庆也
　　进而至五进于王所矣君臣交际享礼命宥得其所愿悔既亡矣虽然惟知觐君而已锡礼之得与否勿忧也锡马之多三接之勤继此而至矣故曰失得勿恤往吉无不利象曰往有庆也谓勿恤而往则受殊礼而有庆也
　　上九晋其角维用伐邑厉吉无咎贞吝象曰维用伐邑道未光也
　　角极也进而至五已受锡矣又进而上诸侯受锡之极则命为方伯锡以斧钺使得専征伐诸侯有不庭者则奉王命以讨之故曰晋其角维用伐邑然専征大事也必谨奉王命则吉而无咎故曰厉吉无咎然极治之时为二伯者率东方诸侯入应门左率西方诸侯入应门右安有不庭而尚劳征伐哉至于维用伐邑则亦吝矣况可恒哉故曰贞吝象曰道未光也必无事征伐则方伯之职举而道光矣

　　西谿易説卷七
　　钦定四库全书
　　西谿易説卷八
　　宋　李过　撰
　　下经
　　【离下坤上】眀夷
　　眀夷利艰贞彖曰明入地中眀夷内文眀而外柔顺以蒙大难文王以之利艰贞晦其眀也内难而能正其志箕子以之
　　眀出地上眀世也眀入地中暗世也晋变而眀夷文王之心其在是乎夫子曰作易者其有忧患乎其当殷之末世文王与纣之时乎吾独于晋眀夷见之晋之君臣以礼相遇交际之盛夏商盛时亦莫不然有如文王之事商而不免于囚箕子之事商而不免于狂此非箕子文王之所当得也盖至此而后可以言命重易而至眀夷离居坤下眀不当天而入于地中其己之所遇欤扬雄曰龙以不制为龙圣人以不平为圣人以文王之纯徳陟降上帝而羑里之难固不足为文王累以事君小心天实临之而不免于疑与囚文王岂能释然于其心哉故其重易也于眀夷畧见一二且婉其辞而托诸箕子越五百嵗而夫子系易始探其心于韦编三絶之后于是乎作彖而眀言其事曰内文明而外柔顺以蒙大难文王以之利艰贞晦其眀也内难而能正其志箕子以之又作象以系于爻辞之下而于内卦之六二曰六二之吉顺以则也盖文王至是而昭昭矣夫子曰文王既没文不在兹乎信乎其神交而精契也就六爻观之外卦则箕子用之内卦则文王用之卦辞利艰贞文王为箕子发也盖内难而能正其志箕子之事也爻既言之矣使彖不言文王之事孰知夫内眀外顺以蒙大难之为文王事耶然夫子既眀言之二千年来谈易者未有得其心者噫圣贤契合固如是之难也哉
　　象曰眀入地中眀夷君子以莅众用晦而明
　　日入于地眀夷之象也晦其眀以莅众处眀夷之世之道也君子处乱世惟其有平治天下之志故遵养于其间而不为苟去外虽用晦而中盖甚眀也
　　初九眀夷于飞垂其翼君子于行三日不食有攸往主人有言象曰君子于行义不食也
　　内卦文王事初爻言其被囚而去也当眀夷之时飞而垂翼缧其手也君子于行受絷而去也三日不食受患之至也圣人处患难何忧哉亲之过大而不怨是愈疏也主人有言君有疑言象曰义不食也以君臣之义言之故当不食也
　　六二明夷于左股用拯马壮吉象曰六二之吉顺以则也
　　二言其在羑里也伤及其股谓其足梏而不得行也用拯马壮吉圣人已有知患难之理方其在难也人以为难而圣人已拯壮马以出知时之不能害己也象曰顺以则也此防得夫子尽见文王之心圣人举措纯乎天理文王之出患难自循夫理之外不容一毫私意诗曰帝谓文王不大声以色不长夏以革不识不知顺帝之则文王纯乎顺帝则也其出羑里用此道也司马迁作史记乃谓闳散辈以计出文王如此立言其得罪于圣人也不可赎
　　九三明夷于南狩得其大首不可疾贞象曰南狩之志乃大得也
　　三言其出羑里受命为西伯也文王之化行于南国故出而南狩伐崇庸伐宻人得其大首也然文王征伐止此而已所谓三分天下有其二以服事殷者其事殷之心直不可得而瑕疵也故文王处眀夷则以不可疾贞箕子处眀夷则以利艰贞二者各当其事可也故曰不可疾贞象曰乃大得也江汉以南皆被文王之化可谓大得志也然文王在囚而重爻犹未出难也安知其南狩之事哉曰圣人重易千万世无穷之变可以逆定况于其身而当世之事变耶
　　六四入于左腹获眀夷之心于出门庭象曰入于左腹获心意也
　　外卦箕子用之此言其徉狂时也入于左腹狂左道也入于纣腹于是得纣之心意乃出纣之门庭而纣不加罪故曰于出门庭象曰获心意也言得纣之心意也当是时防子不免于行道比干不免于焚炙而箕子独以奴免非入于左腹安可得也
　　六五箕子之明夷利贞象曰箕子之贞明不可息也五言箕子之能正其志也卦辞利艰贞全属箕子艰者难也贞者正也言箕子处内难而其志则正也故于此曰箕子之眀夷利贞谓如箕子之处眀夷志正则宜也象曰眀不可息也言箕子之眀处未尝息也武王兴缧囚释而洪范作彛伦九畴絶而复续非晦于昔而眀于今也天理本未尝息也
　　上六不眀晦初登于天后入于地象曰初登于天照四国也后入于地失则也
　　此言纣也不眀晦言明入地中不明而晦也始亦正位故初登于天后失君道故后入于地象曰初登于天照四国也后入于地失则也理之至当而不可过为则君自有君之则纣失君道故曰失则
　　防明夷卦每谓文王之心千载而上惟夫子知之千载而下惟韩子知之箕子之志千载而上惟夫子知之千载而下惟栁子知之韩文公羑里操曰目闪闪兮其凝其盲耳萧萧兮聴不声闻朝不见日出兮夜不见月与星有知无知兮为死为生臣罪当诛兮天王圣明可谓得文王之心栁子厚作箕子庙碑有云当是时周时未至商祀未殄防子已去比干已死向使纣恶未稔而先毙武庚念乱以圗存国无其人谁与共理此则人事之或然者也先生隠忍而就此其亦有志于斯乎可谓见得箕子之心
　　【离下防上】家人
　　家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣家人正家之道也有男女而后有夫妇有夫妇而后有父子有父子而后有兄弟夫妇父子兄弟人之大伦也古人自修身齐家推之于治国平天下莫不以此卦九居五男在外也六居二女在内也齐家之道莫先于正女女正则内治内治则外治矣故曰利女贞据彖辞六爻皆説尽大抵男女各有其位而不相乱也古人治家莫先于辨男女之位如内言不出于阃外言不入于阃之类卦分内外男女之位也内卦之位女正之外卦之位男正之故下三爻正内之事也上三爻正外之事也女人之道其始也为人女其中也为人妇又其终也为人母男子之道其始也为人子其中也为人夫又其终也为人父初爻闲有家为人女之道也二爻在中馈为人妇之道也三爻家人嗃嗃为人母之道也即彖辞所谓正位乎内也四爻富家吉为人子之道也五爻假有家为人夫之道也上爻上爻威如吉为人父之道也即彖辞所谓正位乎外也三曰嗃嗃上曰威如威如嗃嗃严貎也父母之道也故曰家人有严君焉父母之谓也是母道亦贵乎严也男女之位正则家道正家道正则天下定矣
　　象曰风自火出家人君子以言有物而行有恒
　　风自火出槖籥之火也大凡鼔铸须是鼓得许多风従火里出故风自火出槖籥自有一个户庭阃奥家之象也就中必有模范风也火也金也器也皆有模范君子体之言有物行有恒正家以身言行身之模范也物恒其则也一身之模范一家之模范一家之模范天下之模范也
　　初九闲有家悔亡象曰闲有家志未变也
　　初言为人女之道女子生则愿为之有家当闲之于未从人之时则可以无后悔也故曰闲有家悔亡象曰志未变也女子従人则志变矣
　　六二无攸遂在中馈贞吉象曰六二之吉顺以防也二言为人妇之道妇道不敢成事故曰无攸遂职在饮食之事故曰在中馈不与外言故曰贞吉所谓无非无仪惟酒食是议者是也象曰顺以防也顺以従夫也所谓以顺为正者也
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　三言为人母之道也嗃嗃严肃貌母道尚严太严则不和故有悔而厉然与其狎而慢宁若严而肃故吉若家政废弛妇子嘻嘻然无所恐惧则失母道矣故终吝象曰嗃嗃未失也谓虽母过严道未失也若嘻嘻则失节矣
　　六四富家大吉象曰冨家大吉顺在位也
　　四言为人子之道子而克家则其家冨矣故曰富家大吉象曰顺在位也居防体防顺也言在子之位而能顺事父母也
　　九五王假有家勿恤吉象曰王假有家交相爱也五言为人夫之道居五应二二尽妇道五假而有之五君位故曰王假有家得内助则无忧矣故曰勿恤吉象曰交相爱也
