<!-- { "loadSidebar": true } -->
　　卦惟一阳居下之上以位言刚而得正是其徳之盛也上下所归是其位任之隆而功业之着也故为劳谦○谦字只从卦上来与上六同○九三阳刚得正所以能做功业以一阳居下之上而为上下所归是当事任也所以得做功业○徳者功业之本位者功业之地虽有其徳苟无其位则亦无以自见于功业故本义兼位任言○或者以本义上下所归句为是象传万民服也非也如此则象传万民服也正是劳谦之义然而万民服安得以为劳谦乎况本义此句解在劳谦之上○谦字看来只是从卦上取一说是指刚而得正为劳而能谦愚谓以本义文势似不然且上下诸爻皆以柔为谦与此爻别在上六之鸣谦则又不在柔上取只以处谦之极言其谦字正与此同在卦上来也若指刚正以为谦则本义似当云卦惟一阳居下之上上下所归刚而得正矣不当如此【云　云】○参义曰卦多隂则阳为主九三【云　云】○万民服也正是言其有功劳而能谦尤其所难也服之者正以其难也○万民服正是有终处所谓尊而光也书曰汝惟不矜天下莫与争功汝惟不伐天下莫与争能其有终为何如○或云万民服若用书所谓汝惟不矜天下莫与争功意便是劳而能谦则万民皆是服其劳不是服其劳而能谦也
　　六四无不利防谦
　　柔而得正上而能下正是谦也如是则在彼无恶在此无斁在必达在家必达无不利矣此是槩説下文防谦则专以其居九三功臣之上而言○无不利是已自能谦了防谦者亦不敢安于九三之上也如此则为之上者嘉其谦为之下者安其谦矣
　　六五不富以其隣利用侵伐无不利
　　居尊能谦则从之者众矣故为不富以其隣设有未服从者不可但巳也利用侵伐之此亦君道贵刚不可一于柔之意然居上能谦何事不可为者故无不利要不但利用侵伐也○六五利用侵伐固以其不服而当伐之然亦以其能谦而为人所与也以上六利用行师参看有此意○利用侵伐者以其谦而从之者众也○不富二字不可就以当谦此大不是三句皆占也○参义曰夫以六五之柔中而执谦以临下宜无不服矣而犹有不服者则其为防顽之寇强暴之敌可知矣五既得众心之归如是而侵伐乃诛暴去恶之兵也
　　上六鸣谦利用行师征邑国
　　本义质柔而无位此位字指君位不然説不得征邑国盖质柔无位其行师仅可征邑国而已○质柔则才有所不足无位则力有所不足
　　鸣谦志未得也
　　言上六谦徳有闻宜乎人无不归矣然隂柔无位才力未足志独未得而至于行师也虽然可用行师亦不过足以治私邑而已仅足以治私邑者正以其隂柔无位才力不足也
　　【坤下震上】
　　豫利建侯行师
　　众心和乐之谓豫本义曰人心和乐以应其上也孟子所谓人和是巳○刚应而志行是豫处顺以动是所以豫处刚应而志行即人心和乐以应其上也故彖传释卦名则兼举卦体卦徳至释卦辞则只用卦徳明能顺动则人心和乐以应其上不假言矣所谓天地如之而况建侯行师乎○刚应而志行者人心和乐以应其上也顺以动者上之人所以得人心之和乐以应其上者也彖传志行二字只贴应字意非如俗説在上之和乐也○建侯先儒皆谓建他人为侯
　　豫顺以动故天地如之而况建侯行师乎
　　言顺以动虽天地亦应之而况不得人心之和应以建侯行师乎○豫顺以动言豫之卦徳为顺以动夫顺以动天地尚不之违而况以建侯行师人其有违之者乎如此説则豫字乃为与上文同○豫顺以动故天地如之如宋景公有君人之言三而荧惑为之退舎商髙宗因雉雊而修徳则天祐之而商道复兴又如作善降之百祥积善必有余庆之类是也○这顺动不可只説建侯行师上説一个顺动盖顺动是概説平素既能顺动则得人心之和乐而利此二者矣○而况建侯行师乎或曰建侯行师亦非是小彖传乃如何【云　云】曰建侯行师在人事固为大者若以天地观之则建侯行师又其小者矣
　　天地以顺动　【止】　大矣哉
　　盖日月不过四时不忒天地顺动之符騐也○日月不过以晷刻言四时不忒以气候言也○厚斋曰日月之行景长不过南陛景短不过北陛恐有误盖当为景长不过北陛景短不过南陛○每一昼夜总百刻夏至昼六十刻夜四十刻冬至昼四十刻夜六十刻春分秋分昼夜平分各五十刻自春分至夏至昼浸长夜浸短自秋分至冬至昼浸短夜浸长而四时亦自此而分元有授时厯以燕蓟为都则又定冬至日短三十八刻夏至日长六十二刻亦一理也○无不顺动之天地亦无不顺动之圣人要説得仔细○或曰不过不忒刑清民服正亦豫处但极其大者言之耳若天地圣人以顺动则皆所以致豫之实理也○圣人以顺动则事事皆合天理当民心不用刑罚而民自服矣○刑罚清就见是民服此正是人心和乐以应其上意○刑罚清而民服言不待峻刑罚而民自服也○汉武帝立见知故纵之法而盗贼愈多光武悉除去之而盗贼自清则圣人顺动而民服者于此可推矣○豫之时义大矣哉六十四卦皆是时也有其时则有其时之义豫之时义在天地则顺动而日月不过四时不忒在圣人则顺动而刑清民服其时义顾不大哉○游酢作孙华老易传序曰其所遭者时也其所托者义也其所致者用也知斯三者而天下之理得矣【见宋文鉴】○彖传极言而赞其大者十二卦頥大过解革四卦则据其见在时节而赞其时坎睽蹇三卦则重在济用上説而曰时用豫随遯旅姤五卦则重在义理上如豫有顺动之理随有亨正之理遯姤又有君子去就之义旅又道无不在固有义存故赞其时义然此亦各随其所重言之耳要之未有有时而无义有义而无用者也○时之一字贯六十四卦皆有不止豫等诸卦耳有时则有义有义则有用单言时则义与用在其中矣言义未甞无用言用未甞无义各就所切而言○自豫而言则顺动其时之义也○彖传凡极言之类皆为推广卦义不然易之道拘矣虽发于后圣抑亦先圣之防也学易者从羲文以探其始从孔子以究其终庶乎其尽之矣
　　雷出地奋豫　【止】　以配祖考
　　雷始伏声于地及出地而奋则所以鼔天地之和气而发万物之生意者在是矣和之至也故有豫之象○雷出地奋似只可説和如何云和之至曰至字从奋字生○先王作乐既象其音者雷出地奋也又取其义者豫也○此作乐是制作之作不是奏乐本义谓先王作乐既象其声又取其义可见是主制作○先王以作乐书曰诗言志歌永言声依永律和声八音克谐此圣人作乐之事也○先王以作乐崇徳殷荐之上帝以配祖考作乐二字是提头崇徳与荐上帝配祖考相对崇徳是自招布其徳于乐也荐上帝配祖考是用乐所在也○乐之为用多矣内而闺门外而朝廷逺而国皆是用乐所在独言荐上帝配祖考何也曰万物本乎天故有郊人本乎祖故有庙是其用乐之最大者故曰殷荐【云　云】○先王作乐既象其声又取其义所以法豫者尽于此矣其崇徳者亦只是主于和豫其荐上帝配祖考亦只是主于和豫也皆非作乐外又别有一意也○春秋庄五年大雩程子曰雩于上帝用盛乐也○乐之配祖考犹乐以侑食之义○此作乐是制作之作非奏乐也殷荐之上帝以配祖考则是奏乐也○殷盛也此之殷犹无妄言先王茂对时之茂字○以配之以字当作而字看不必谓郊祀后稷以配天宗祀文王于明堂以配上帝各有所主彼主严父莫大于配天説且此依彼説又当作殷荐之祖考以配上帝矣古字以而多通用○荐上帝配祖考平説云峰亦有荐上帝配祖考之文若泥孝经亦当改作荐祖考以配上帝也故须作平説而以以字做而字看○朱子语类两言荐上帝配祖考益可见平説为是○还依旧説作配以祖考説为穏亦不骇人听○郊祀后稷以配天宗祀文王于明堂以配上帝鄱阳董氏鼎注孝经大义曰郊祀祭天也祭天于南郊故曰郊明堂者王者出政布治之堂南面向明故曰明堂宗祀谓宗庙之祭也天以形体言上帝以主宰言郊祀祭天则以后稷配尊后稷犹天也宗祀祭帝则以文王配尊文王犹帝也宗祀宗字恐重明堂有辨在后○通考载朱子曰天即帝也郊而曰天所以尊之也故以后稷配焉后稷逺矣配稷于郊亦所以尊稷也明堂而曰帝所以亲之也以文王配焉文王亲也祀文王于明堂亦以亲文王也尊尊而亲亲周道备矣然则郊者古礼而明堂者周制也周公以义起之也○宗祀文王于明堂通考云天子七庙其正数宗不在此数中宗变也苟有功徳则宗之不可预为设数故殷有三宗周公举以劝成王宗无数也○又载王肃驳郑义曰古者祖有功而宗有徳祖宗自是不毁之名非谓配食于明堂者也若如郑言则经当言祖祀文王于明堂不得言宗祀也宗者尊也周人既祖其庙又宗其祀孰谓祖于明堂乎○周人禘喾郊稷祖文王宗武王○又载致堂胡氏曰明堂王者向明而治之所则何以与之宗祀乎文王已有庙矣以季秋享帝而奉文王配焉不可于七庙中独举大礼于一庙故迎文王致之明堂以配帝也祭帝必于明堂者帝出震而宰万物犹向明而治天下也武王即位追王文王周公制礼推本王功故以文王配帝而祀于明堂○宗既解为宗庙则又何云于明堂恐董説不是当如王与胡之説○春秋宣公三年公羊传曰郊则曷为必祭稷王者必以其祖配王者则曷为必以其祖配自内出者无匹不行自外至者无主不止通考郊社篇载朱子曰凡説上帝总旻天上帝与五帝言之皆称上帝也如周礼嵗有九祭其四为祭天其一为祭五帝礼若不同矣易则但説享上帝未甞分别如曰圣人亨以享上帝殷荐之上帝以配祖考以此观之凡説上帝者是总説帝也○又载月令孟夏大雩帝用盛乐帝即天也未闻有合祭五帝之説也故程子以秋明堂冬圜丘春祈谷夏大雩四者皆为祭天斯言不可易矣郑氏云冬至圜丘旻天上帝六春苍帝立夏赤帝立秋白帝立冬黒帝○按周礼五帝朱子上帝总称之语及郑氏分冬至立春立夏立秋立冬及夏季之説则似是有五帝矣但据郑氏説又是有六帝盖以冬至祭旻天上帝为统帝也如是则有五帝之説矣朱子纲目之修于汉文十五年书夏四月帝如雍如郊见五帝又书秋如渭阳五帝庙伊起莘发明曰夫帝一而已安得有五况异时纷纷祠祀实昉于此故纲目特以始郊五帝书之以见开端之失又刘益友书法曰天一而已而有五帝焉非古也自是郊祀五畤不可胜书矣书始病帝也按此二説则又以为无五帝未知如何判断大抵古者五帝之説初不同一时亦不同一处所若文帝作五帝庙及郊见五帝则是一时有五帝位矣○春为青帝夏为赤帝季夏土旺为黄帝秋为白帝冬为黒帝只是一个天随时而为号耳○帝不宜庙发明书法俱欠明训古惟明堂有配帝之仪○孝莫大于严父宗祀文王之时实成王也成王不祀武王而祀文王者何也通考有曰是时成王未毕丧武王未立庙故崇祀文王而已此所以言周公其人也○诗序曰丰年秋冬报则秋报者季秋之于明堂也冬报者冬至之于郊也先明堂而后郊者礼由内而及外也先严父而后祖者礼由亲而及尊也○郊特牲篇朱子注曰上帝即天也聚天之神而言之则谓之上帝○朱子又曰五峯言无北郊只祭社便是○朱子又曰为坛而祭故谓之天祭于屋下故谓之帝盖宗祀在于明堂故称帝焉○右见大学衍义补
