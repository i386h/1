<!-- { "loadSidebar": true } -->
　　好遯好而能遯也一字为一句然则剥之无咎可以此例证矣九四与九三正相反○君子吉者君子能遯则身虽退而道亨吉也吉不可説大重小人否程传读作鄙音想朱子初年亦从其音后来见其不通遂改读为缶音耳何以见否塞之义不通葢否字是主君子而言若小人否塞何足怜哉故君子道长卦谓之泰小人道长卦谓之否否亦谓君子否也不然小人道长説作小人泰亦得了然后知易为君子谋不为小人谋○依程传读为小人否【音鄙】则是小人为诉不幸矣小人无不幸○既曰君子吉何不曰小人凶而曰小人否者罪其不能絶所好也使能絶所好则亦为君子矣何不吉之有然君子既以好遯而吉则小人之不能者凶可知矣上文不特曰君子好遯而又必言吉者要其终而言亦所以劝也
　　九五嘉遯贞吉
　　九五是君子下应六二六二隂柔是小人但其柔顺中正却是小人中之好者初无害我之意况九五阳刚中正又是的确人望只是见得自家合去即便决去了全身全节不辱不殆所谓嘉遯也此与大人否亨之意相类○朱子曰此爻便是刚当位而应处是去得恰好时节小人亦未嫌自家只是自家合去依此便是彖辞彖辞意同刚阳中正即是刚当位处纯以徳言与柔顺中正类矣
　　嘉遯贞吉以正志也
　　以能正其志而不苟容也正是活字其他遯字者或迹涉不安然后遁去如九五在我既无疪在人又不我嫌全未见有可去之隙然以将来之势宜早引去去得甚好故曰嘉遯若待小人有言然后去不为嘉矣嘉遯如俗云去得妙也
　　上九肥遯无不利
　　本义云以刚阳居卦外下无系应葢刚阳则有果断之明居外则隂祸未及其身下无系应则无所牵系为能得意于逺去是遯之逺而处之裕者也占者如是吾见从容自得绰有余裕天子不得臣诸侯不得友中伤之祸无自而及污浊之世无自而染无不利也但其利止于一已而已○九五嘉遯如微子上九肥遯如伯夷太公○嘉遯如张子房肥遯如商山四皓○一是当在位而遯一是逸民
　　肥遯无不利无所疑也
　　无所疑在肥遯字上坦然无碍也可以想见其肥遯之意
　　【干下震上】
　　大壮利贞
　　大壮利贞葢大壮势也利贞理也大壮而不利贞则势有余而理不足恃壮妄为岂其利哉故利在正固也○大壮或失其正或正而不固皆不过是强猛之为耳非君子所以自固之道也○或曰四阳盛长为大壮若五阳六阳不尤壮乎而以此为大壮何也曰盛长者方亨之势也故曰盛长是以大壮若五阳之夬其势近满纯阳之干则阳势已满如既午之日既望之月皆不谓之壮矣人三十曰壮亦是血气方盛发而满足之时○大壮而曰利贞者其词危危者使平易者使倾易之道也更以夬之彖辞观之益信圣人之情可见矣
　　大壮大者壮也刚以动故壮
　　以卦体言大者壮也固为大壮之义以卦徳言干刚震动所以壮也亦为大壮之义释卦名有两义也两义不相涉○刚以动故壮以字作而字看刚体而动用也刚而能动是挟能为之资而又济以必为之志则何为而不成何往而不济何坚不可破何难不可克所以壮也看所以字见得壮犹在后
　　大壮利贞大者正也正大而天地之情可见矣
　　谓大壮利贞云者言大者却要正也不可谓所以大者以其正也如此説则非释利贞之义而大字便与卦之大字不同却与卦辞异防矣故不必从○大者正也与上文大者壮也句法相类然大者却要正也语録云所以大者以其正也恐记者之误语録又一説云上大字是指阳下正大是説理此説明白可据○正大而天地之情可见矣到此大字方与上文二大字不同此正大二字纯以理言○或云天无私覆而无所不覆天之正大也地无私载而无所不载地之正大也看来此説于情字尚未尽且未切须兼覆载生成言乃可以生成言之气一舒而万物皆生天地无容私于其间也气一翕而万物皆成天地无容私于其间也以至雨露之沾濡风霆之流行日月之照临山川之流峙皆无所容私于其间也其正大何如哉○天地之正大总是无邪曲难分正是如何大又是如何所谓所以大者以其正也安顿在此处却无妨故君子谓之大人以其正也为不善者谓之小人以其不正也此理诚可玩味○天下之理私者必小正者必大葢正则公而大矣同人于野亦以正而大也若于宗则不正亦不大○正大而天地之情可见矣切不可泥正大字是人事之正大正大二字且虚讲不可就指为天地之正大须于天地之情可见处方发挥出天地之正大意○按本义云释利贞之义而极言之可见正字尤重大字本是带説而却与正字平正则大矣○天地之情不外乎正大而大壮其可不利于贞乎
　　雷在天上大壮君子以非礼弗履
　　雷在天上烈烈其声赫赫其威肃羣聴而起众蛰其势壮甚大壮之象也君子体此一毫非礼之事不践诸身是不为人欲之私所屈矣何壮如之故曰自胜之谓强也中原之戎虏易逐一己之私意难除真所谓壮哉○造物以雷在天上为大壮君子以非礼弗履为大壮自胜者强不是説自胜则能强
　　初九壮于趾征凶有孚
　　本义云刚阳处下而当壮时以阳刚之资而处于下位则不安于下且又当壮时其力足以鋭于进者也故为壮于趾之象占者居下而壮于进其凶有孚矣○居下而壮于进则咈于理而忤于势必值裁抑之虞反取用穷之灾矣道理与咸拇浚恒同
　　九二贞吉
　　贞吉还须就壮上説叅之九四之贞吉则然○本义所处得中则犹可因以不失其正中葢指心言正葢指其所为之事言夫二以阳居隂已不得其正则是其所为未免恃壮矣所处得中因以不失其宜则是由其宅心忠恕不肯为过当之举故能因以戒其恃壮之为也○书君牙曰尔身克正罔敢不正民心罔中惟尔之中蔡氏传曰正以身言欲其所处无邪行也中以心言欲其所存无邪思也据此则中正之辨所从来旧矣九二吉字颇难説若以大壮利贞例则是不躁于进而终无不遂进者但据九四爻下朱子小注云此卦如九二贞吉只是自守而不进九四藩决不羸壮于大舆之輹却是有可进之象则九二贞吉不可以为得遂其进然愚又以为此卦为大壮大势阳皆须进惟初九在下而壮于进九三过刚而用罔则反取困而不得进若九二既能因中而正不应只自守而住了故序卦传曰物不可以终壮故受之以晋程子曰物无壮而终止之理但贞则不致困而必遂其进矣况九二之因中而正与九四之不极其刚若正相类奈何一进而一只自守哉均之为贞吉也九四之藩决不羸壮于大舆之輹即吉之象也特以四前二隂为藩之决藩既决则有大舆壮进之象矣故更着此二句今乃以其有此二句而遂疑九二之不得与同何也又如上六之艰则吉亦就説得遂其进此未敢便以为然姑记之以俟知者大抵爻辞与卦辞意同都是恐其恃壮妄进故戒约之不得不严然以为终于自守则尚可疑虽初九亦终必进但怪他居下急进不能循序而渐进矣若依上注则只説得悔亡不可为吉
　　九三小人用壮君子用罔贞厉羝羊触藩羸其角小人用壮君子用罔象也贞厉占也羝羊触藩羸其角占之象也○九三过刚不中当壮之时此在小人则为用壮在君子则为用罔占者如是虽正亦厉况不正乎是用壮者固厉用防者亦厉也贞厉如何如羝羊之触藩而羸其角然葢小人以壮败君子以罔困也用壮者血气是尚勇力是凭不复顾理之是非势之可否者也用罔者蔑视世事藐不为懐旁若无人恬不介意者也贞厉意兼用壮用罔言或曰既是用壮用罔则岂有得正之理曰亦不必如此拘且如王赫斯怒君子岂无用壮时君子有所傲惰岂亦无用罔时但此以过刚不中言则皆非其正者耳且其辞意若曰虽正亦厉况不正乎非谓此用壮用罔者得正也本意只是谓其事虽正但发之过刚则皆不免于厉无得许多闲辩
　　小人用壮君子罔也
　　此一爻在小人为用壮在君子则用罔也象传之辞只是如此而本义释曰小人以壮败君子以罔困何耶葢用壮者必以壮败用罔者必以罔困故象传虽不言其困败而理之必至亦有不待言而知者至朱子释义恐读者忽之以为象传不及此意也故发之云
　　九四贞吉悔亡藩决不羸壮于大舆之輹
　　夫大壮之道所利在贞今九四乃以阳居隂为失其贞然惟其以阳居隂则为不极其刚故虽不贞而有可转而贞之理故因占设戒曰若能正固而不恃壮以进则得其正而吉且悔亡矣况前遇二隂不如三前之有四其象如藩之决开而不至羸其角于是壮于大舆之輹前进无疑矣○一説其悔亡且谩説出得遂其进意出下句方是説出吉悔亡之实象犹九三羝羊触藩羸其角为贞厉之象此説穏当无疑○藩决不羸虽取四前二隂之象然意不重在此源头总在以阳居隂不极其刚上此二句自相连説观象传云藩决不羸尚往也尚往便当壮于大舆之輹一句葢上句是云无所阻于前下句是云进而前也两象一义也故本义云亦可进之象也初无所复取而蔡氏乃云下乗三刚为壮于大舆之象则是别取一象凿矣两象语势实相连即所谓贞吉悔亡者也○藩决不羸承上文而言也恐是承上爻如牵复在中亦不自失也则承上文咸其股亦不处也则亦者因前二爻皆欲动而云也今九四空头説个藩决不羸非承上爻羝羊触藩羸其角而言则何以哉如干九四或跃在渊亦承初二潜龙见龙言不然则为何物跃渊耶彼以其意显而且无他故不解此则为起下句三前有四犹有藩焉四前二隂则藩决矣故也○四前二隂则藩决矣此意殊轻若必拘拘则九三羝羊触藩亦须添入三前有四之象矣而今説者皆不用何也○又如节卦中正以通而本义云又坎为通其意亦轻其取义大端总在不极其刚上了○輹程传云与辐同车轮之中干也如磨心然车之败常以輹折壮于大舆之輹与壮于趾句义同非谓壮过于大舆之腹也
　　六五防羊于易无悔
　　卦体似兊有羊象焉外柔而内刚者也故皆能抵触以进独六五以柔居中夫柔则巽懦不敢进中则安常守分而不能果于进故独不能抵触以进夫卦本壮象本羊今乃以柔中而不能进是为忽然失其壮矣防羊于易之象也○虽失其壮然凶害悔吝常由壮于进而致如初之征凶三之贞厉上之不能退不能遂是也故六五亦可以无悔○疆埸埸字音易【音亦】或作场者误也
　　防羊于易位不当也
　　以柔居中也以柔居中如何谓之位不当葢以壮言之以柔居中失其壮而莫能进也故由其位之不当
　　上六羝羊触藩不能退不能遂无攸利艰则吉
　　上六羝羊但取其用壮故隂爻亦称之程传云然○壮终动极志之壮也其质本柔才之弱也○无攸利亦象也带连上句故云其象如此其占可知占则亦如其象然○或曰然则艰则吉亦当并为象邪曰此如咸六二之居吉例葢本爻之象只如上所云然其中又有此好处若能变计则尚可以得吉皆本象以着占也○艰则吉毕竟有可进之理者以其本壮也但能善用其壮则终须好○本义然犹幸其不刚不刚即是其质本柔质柔则不足以遂其进矣乃曰艰则吉何耶葢艰是人事质柔是天资壮终动极根柢是壮了于此而艰难以处之则为善用其壮矣故毕竟可进若全无壮则如六五之防羊于易全不能进只无悔耳安得吉乎
　　艰则吉咎不长也
　　咎指前面之不能退不能遂而言

　　易经蒙引卷五上
<经部,易类,易经蒙引>
　　钦定四库全书
　　易经蒙引卷五下
