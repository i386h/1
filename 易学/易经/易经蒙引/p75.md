<!-- { "loadSidebar": true } -->
　　艮为地今一阳跨其上上髙也山直峙地上即地势之髙起者也故曰取坤地而隆其上之状亦止于极而不进之意盖山矗地而髙起其髙起也亦自止而不复进亘千古而常如一日非如草木然日进于髙大也艮取山象而有此义倘非朱子之説吾人或者只就静上论山之止而已大抵兑泽取坎水塞其下流艮山取坤地而隆其上乃为象也无咎者盖艮其背不获其身行其庭不见其人则一动一静各止其所一事一物各当于理何咎之有不曰元吉不曰吉无不利而只云无咎者何也止者止其所当止也仁人者正其义不谋其利明其道不计其功也若夫上九敦艮吉则以其敦厚于止止之盛者也故吉如此初六有孚比之只云无咎至于有孚盈缶则云终来有他吉矣圣人繋辞之义岂偶然哉○或曰本义云行其庭而不见其人者行而止也行谓行其庭止谓不见其人上云艮其背而不获其身者止而止也止谓艮其背而止之止则谓不获其身也按此説全不是盖艮其背是止其所止其所是止于所当止止于其所当止何如只以为静时邪其曰止而止行而止谓一则静而止一则动而止静动二字只贴本义上面行止二字非贴卦辞艮其背行其庭二句也况行其庭亦承艮其背而言盖是总防其辞而揭其意耳且据所谓时止而止亦止也便见都不是程明道云静亦定动亦定动静是行止之止定字是艮止之止或者以止而止二止字为一义误哉○义曰人能养其至静而理存于心则事之当止皆有定见故其止也自不有其身其行也自不见其人其所见者惟理而已矣苟为不然而理欲交战于其中而以已之利害为利害以人之是非为是非如是者静亦动矣而动又安能静乎动静皆失则不能主夫静矣又安能止其所当止乎彖辞四句以其对而言之则有止而止有行而止所谓动静各止其所而皆主夫静也以轻重言之人能止其所当止则不见有已不见有人皆其自然矣故彖传以艮其背一句为纲领而下文三句又对言者乃其效騐也○本义既曰动静各止其所又曰皆主夫静者何也曰正为上句云动静各止其所似更添入一个动而非只就艮言理者故下面须结断其本防曰皆主夫静也皆主夫静者皆得其理之所当止而不随身而动亦不随人而动也
　　彖曰艮止也时止则止时行则行
　　艮止也兼下句行止二意下二句是艮止也之目时止则止时行则行看两则字便有止其所不容易之意○时止之止与艮止也之止不同时止非止时止则止方是止也时行非是以行为止时行则行方是止也此行止非专以出处言当动静二字用与论语注作止语黙之作止及一动一静莫非妙道精义者一般所该广矣但专言止字便该有此两义愚故曰艮其背不获其身行其庭不见其人只见一艮字便都该了○义曰艮止之止与行止之止小不同艮止之止乃止于义理也行止之止乃止而不行也时止则止静而止于义理也时行则行动而止于义理也○此云时止则止时行则行下云止其所也或者以为此所言止为当止之时下所言止为当止之所此殊不识理者盖时与所只一般时乎当止则止也者即其所当止之所也时乎当行则行也者即其所当止之所也究其理之同如此但此段所释在艮字之义下段所释在背字之义意虽同而非复出也○或问动静不失其时其道光明艮之象何以为光明朱子曰定则明凡人胸次烦扰则愈见昏昩中有定止则自然光明庄子所谓泰宇定而天光发是也○艮体笃实故又有光明之义葢动静不失其时是能笃笃实实于事事物物各止其所则自然有光明之效光明者或验于已或验于人验于已者畅于四肢发于事业所谓充实而有光辉也验于人者逺之有望近之不厌所谓其道大光也然既验于已则必验于人亦未有验于人而不由验于已者也故须兼言○按本义云艮体笃实故又有光明之义谓之有光明之义则光明字固在艮字内意也○在身心有身心之笃实光辉在处事应物又有处事应物上之笃实辉光○按义云动静不失其时然后本心莹然随事灼理而道可以光明此盖泥朱子语録之説而失之也夫随事灼理此岂应在动静不失其时之后也耶为此説者可谓之昩矣○其道光明按动静不失其时正是笃实其道光明者从笃实上生光明也若讲此题者于动静不失其时处只当云其笃实如此有不光明者乎不必就以动静不失其时为光明也○补注曰其止其行物我两忘动静适时吾道乃光
　　艮其止止其所也
　　程传曰圣人所以能使天下顺治非为物作则也惟止之各于其所而已朱子曰此意最好盖物物元来各有所当止之地是其背也○易背为止以明背即止也圣人只易一字而力量亦万钧矣下句一所字亦甚的当圣人寻常一字皆是不易之定理
　　上下敌应不相与也
　　凡应者隂与阳应阳与隂应也此谓敌应应字只带敌字説谓初与四二与五三与上隂则皆隂阳则皆阳隂阳各以敌应不互相为应而各止其所也若一隂一阳则此往彼来有不得止其所者矣此就艮卦画上説道理亦非文王正意孔子自看得有此象耳故曰学者不可以孔子之説便为文王周公之説也○彖传此条意若曰艮其止谓止其所当止之所也此卦何以取此义盖以卦体隂阳敌应而不相与自有止其所之义也夫惟能止其所是以不获其身行其庭不见其人也○不相与则内不见已外不见人而无咎矣○不相与只好説外不见人如何为内不见已盖不相与则无外求之情人才有求于外便须以已身去副他则内有已而外有人矣内不见已贴不获其身外不见人贴行其庭不见其人○程传下语録云内不见已是内卦外不见人是外卦此恐记録者之误岂有内卦只是不见已者外卦都是不见人者然则不见已者尚未免于见人而不见人者亦尚见已耶○依本义此内外字与上句内外之卦之内外字不同自明白矣
　　兼山艮君子以思不出其位
　　兼山重山也前一座山后又一座山也非东西对峙之山也兼山便是各止其所之象兼山两山也此一山自为一山彼一山又自为一山○思不出其位思如思诚之思思不出其位则自不至于出位矣旧説以为心之所思不出乎其位者小异程传曰思安所止丘氏曰凡人所为所以易至于出位者以不能思也思则心有所悔知其所当止而得所止矣○程曰位者所处之分也万事各有其所若当行而止当速而久或过或不及皆出其位也况逾分非据乎此説甚善○丘氏曰位者止之所也大学言君仁臣敬父慈子孝与中庸言素富贵行乎富贵素贫贱行乎贫贱之类皆其义也○思不出其位总是艮其背○一説要专就位分上説如不在其位不谋其政上不侵下职下不夺上权左不得涉右右不得干左方是兼山各止其所之义以为程丘之説皆是推论之词愚谓此説太拘
　　初六艮其趾无咎利永贞
　　初六以隂柔居艮初艮初位之卑者趾之象也隂柔才弱性务退守艮趾之象也夫隂柔则才不利于进居艮初则时又未可进能不进则无咎矣○利永贞又以其隂柔故又戒以利永贞也盖隂柔不进固正矣然隂性多而不能守始虽不进惧其终之或求进也是以戒之○始之不进贞也故曰艮其趾未失正也惟终不进则是能永贞矣○利永贞既是戒辞便属占
　　艮其趾未失正也
　　时止而行非正也在下而艮趾不进未失正也不要当利永贞看所谓永者永此而已
　　六二艮其腓不拯其随其心不快
　　六二当腓之处而居中得正为能自止其腓而不动如此则于已得矣但三居上二居其下是三乃二所随者而三也过刚不中以止乎上而不能俯聼乎二二虽中正而体柔弱又不能往而拯之夫三吾所随者也吾既随之便当拯之今乃不能则自危而不持颠而不扶则将焉用彼相于心安乎故其心不快也诚哉其心不能快也不拯其随亦是二失职处○六二之义大意是谓于已则得矣但如其所随何不拯其随凡臣之于君弟之于兄僚属之于官长皆有此义○义曰以人臣言之虽吾之守身者不失乎中正然立于人之朝而谏不行言不聼能无忧乎如三之不快非其身之忧也○但爻辞不拯其随只咎六二今本义兼取小象之义谓三过刚不中以止乎上云者此正与困九四困于金车来徐徐者同义困初六虽隔于九二而不能来然使九四处位之当则初亦不至来徐徐矣艮九三虽止乎上而不肯退聼于二然使六二才非柔弱则亦自能拯三之列夤矣
　　未退聼也
　　不拯其随本是二之才不足今象传曰未退聴也却独罪三者以爻辞已咎二故独咎三所以互相发也又须看他本义亦字言是固六二柔弱而力不足之故然亦以三之过刚不中而不肯退聴乎二之过也亦字甚闗
　　九三艮其限列其夤
　　腓可止限不可止也腓随限而动限则是一身闗要处乃所以动乎物者也○自人而言趾可止也腓亦可止也身亦可止也辅亦可止也但限一止则上下判然皆非吾有矣故独不可止也○限即腰胯也胯在腰下胯口故反韵府胯两股之间也夤膂也正韵膂脊骨也最有力之人气力皆自此出故曰膂力过人又曰脊梁铁硬马融以为脊夹肉者与此小异味本义云不得屈伸而上下判隔句意则当是脊骨矣○义曰腓胫也胫在足之上股之下股之上为根本义云止于腓则不进而已言犹未至于块然如槁木不能屈伸而絶物比类也○艮其限非是三故意自艮之乃病也劲风也虽是象也要説得通○列判隔也谓上自上下自下身已不仁气已不贯也列其夤只是夤列夤自有上下非夤与限判隔也○九三爻义云何曰凡止道贵乎得宜不可胶固不通况九三当限之处乃上下之要冲尤不可以固止者也而九三过刚不中乃确于止而不知变则上下判隔其危甚矣○以人事言是于其不可止者而止之则事势乖离而殆矣
　　六四艮其身无咎
　　此爻与坤六四括囊无咎相类○六四时止而止与艮其背不同此只就行止上説然亦不但指出处之际也凡事未可做便退缩不做此皆艮其身者也又凡日用安静而韬晦处皆是艮其身又如乡邻而闭户曾子不预沈犹行之难之类○六四以隂居隂纯乎隂者也一于止者也不能兼乎动也若艮其背则兼时行而行説○六四大抵无足多咸之咸其晦无悔亦其类也
　　止诸躬也
　　谓止其身而不动也
　　六五艮其辅言有序悔亡
　　六五以隂居阳为不正是不能止其所当止而有悔也然以柔得中而当辅之处为能艮其辅而言有序之象是能止其所当止矣悔亡也○程曰辅言之所由出也艮于辅则不妄出而有序也言轻发而无序则有悔止之于辅则悔亡矣○伤易则诞伤烦则支已肆物忤出悖来违言之失也可胜悔哉○艮其辅谨言也谨言者非不言也时然后言言有序也○艮其辅即所谓言有序也此与咸其股执其随同类○本义云六五当辅之处故其象如此六五二字含中义象传曰以中也
　　上九敦艮吉
　　上九以阳刚居止之极则实有终敦厚于止止之坚笃者也○程曰人之止难于久终故节或移于晚守或失于终事或废于久人之所同患也上九能敦厚于终止道之至善所以吉也○敦艮只是愈久不变物莫能夺之意先儒説此只有愈久不变意愚却添个物莫能夺者欲暗偹不获其身不见其人之意也此艮字兼动静与卦辞同与诸爻不同
　　【艮下防上】
　　渐女归吉利贞
