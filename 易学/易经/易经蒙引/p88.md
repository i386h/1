<!-- { "loadSidebar": true } -->
　　愚谓凡人物之男者皆乾道之所成凡人物之女者皆坤道之所成人但见男女只是受气与形于父母而不知父之道其原即干之道也母之道其原即坤之道也厥初气化之始干成男坤成女既有男女之后则气化付于形化形化衍乎气化如今满天下谷种自粒食以来不知几百千年有之矣然其实则只是当初天地所始生之数粒种子一之流衍也且今之为父者若不得那乾道在决亦不能成男今之为母者若不得那坤道在决亦不能成女○故周子曰乾道成男坤道成女二气交感化生万物万物生生而变化无穷焉○朱子注云曰阳而健者成男则父之道坤而顺者成女则母之道是人物之始以气化而生者也气聚成形则形交气感遂以形化而人物生生变化无穷矣○又曰此两句亦是就易卦言之今人多以乾坤二卦变成六子为言是不然葢易之变化已在刚柔相摩八卦相荡时了此是据见成之具有实体者言矣大抵男不止是震坎艮干亦是男女不止是巽离兑坤亦是女也○六十四卦中凡贞卦是干震坎艮者皆男皆阳为主也贞卦是坤巽离兑者皆女皆隂为主也○尝观天地生物何縁有男女之分葢太极实凾隂阳所谓一隂一阳之谓道也是以太极肇判之初其气固自分隂分阳阳之轻清上浮为天隂之重浊下凝为地及天地既位之后此气又相絪緼融结亦自分隂分阳得阳之竒而健者为男得隂之偶而顺者为女此皆其理之自然而不容以不然者所谓天地万物之父母是也故以男为乾道之所成女为坤道之所成也○或曰此为气化者言也若今之成男成女何必皆出于乾坤曰乾道之成男坤道之成女此理万古不易者也夫人物始生之初其男女之出于乾坤气化者固自无疑但气化无穷者也既有男女之后则所谓气化者悉交付于为男女者之身矣于是父道之所在即乾道之所在母道之所在即坤道之所在又父若不得乎乾道不成其为父母若不得乎坤道不成其为母既不成其为父母又安得而成男成女也哉故此二句其词虽若専主气化者言而其理则实兼形化者在其中朱子所以谓之彻上彻下一气都透了也太极图所以继此言二气交感化生万物万物生生而变化无穷焉所谓二气即是乾道坤道之气化者也○乾坤之成男成女万古同然人自不察耳葢形化终不能离乎气化使气化之机息则形化灭矣故万古此乾坤万古此男女言有似怪而实者此类是也○所谓言有似怪而实者且如周公郊祀后稷以配天时之相去已千有余年但一念所注这精神便与其始祖相接于冥冥之中何则一本故也郊祀上帝之时诚意所格上帝便为之歆享何也葢万物本乎天王者之分又自与天相当此亦一本之理也故曰郊则天神格庙则人鬼享诚之不可掩如此曽见人家有收得数百年前祖画像而其子孙面貌精神间有与之宛然无二者葢实其一气所传故也然则谓今日之男皆有得于乾道今日之女皆有得于坤道者此理亦可推矣○此二句据理而言则如此但本文之意是就易卦上説言其具有此理也以卦图观之如在两仪则阳为男隂为女在四象则太阳少阳为男太隂少隂为女在八卦则干坎艮震为男巽离坤兊为女在六十四卦则凡内卦之为干坎艮震者皆男也内卦之为巽离坤兊者皆女也或阳爻为卦之主者亦男也隂爻为卦之主者亦女也至下节则纯以理言之不复黏易卦説也故曰承上文男女而言乾坤之理云○问男女交感之际隂阳各输其精何以有成男成女之别曰精虽有俱盛之时物则无两大之理方是时也非阳胜隂则隂胜阳隂胜阳则隂为主而阳为佐矣其成女也不亦宜乎阳胜隂则阳为主而隂为佐矣其成男也不亦宜乎故男女又皆为干之所始坤之所成也二义并行不相悖○问隂阳交感之理如何而阳胜隂如何而隂胜阳曰此非一言所能尽也大槩有以天时胜有以物力胜者亦有兼天时物力俱胜者或俱是阳胜或俱是隂胜随其胜者为主而男女所由分也又有天时阳胜而物力隂胜者有天时隂胜而物力阳胜者此谓之两胜虽曰两胜然终无两大之理则于两胜之间自较其分数之强弱而分主佐也其或天时物力俱阳胜天时物力俱隂胜者则男女所禀隂阳之道应不能得其中和如男过于刚女过于柔之类是也然天时物力所赋又冇阳中之隂隂中之阳而其道不纯者其所成男女则或男人女相女人男相男或不能阳道女或终身不孕育之类以性情言之则或为闚观之夫或为晨牝之妇其类亦须有许多般皆理之散殊也天时之胜则以支干气运所属之不同及所居得气之异物力之胜则以男精女血力量之不同也大槩不容两大必须让一边强者为主○干之阳始乎男而其隂始乎女亦有干之隂始乎男者葢所值者坤之阳也以干少隂遇坤少阳则干之隂为阳而主之也故亦为男或以干之隂而遇坤之隂则坤太隂盛于干之少阳或须为女也若以干之阳而遇坤之隂则隂阳各得其道精血各极其盛而其子所禀必清且厚贤而夀矣然阳之胜者有十百千万种隂之胜者亦有十百千万种未能究其详也大理则须如此○干之阳始乎男而其隂始乎女如此即所谓一隂一阳有各生一隂一阳之理也○成男成女有以天时胜者谓支干气运所属隂阳盛衰之不同也葢造化气数贯澈人身交感之时随其所值刚柔清浊自有莫之为而为者且如象之一物胆不附肝随月易位可见天地气数之贯乎其身也举一物而万物之理槩可知已在宋淳化中一驯象毙太宗命取胆不获使问徐曰当在前左足剖之果得胆问其故曰象胆随四时今其毙在春故知在左足也又厯法人身之神日各异位针灸者慎之如一日神在足大指二日在外踝三日在股内之类以此推之干父坤母搆精成胎其所以为清浊厚薄消息盈亏者于时日支干之属岂无所系哉又如种竹亦有所宜日子多取辰日黄山谷诗所谓竹须辰日劚笋看上畨成是也非此日移之多不活又五月十三日古人谓之竹醉日此日栽竹多茂盛或值隂雨则明年笋茎交出晏元献又有移竹诗云如能乐封植何必醉中移则种竹亦不拘于醉日然可见从来有竹醉日之説矣竹醉日谓是日竹不知其移也又按厯法通书种莳诸谷栽植诸木各有吉防日子如种莳宜除满平成收开日栽植亦宜此等日而忌乙日是也夫庶物之栽种尚要得好时日而况人事乎故隂阳地理之学亦儒者所不废也○道之散殊何所不有学须得其大全恨不能一一叅透耳○朱子小注谓植物亦有男女如竹有雌雄麻亦有牝牡此説似不必泥此乃门人所记者或未得其的也葢以大伦论之凡动物则隂阳异形必以两相合而后能生生所谓男女暌而其志通也若植物则其隂阳之气总在其一物之身而其为一物者必其隂阳二气交搆之时乃能成道而结子所谓一物其来有一身一身还有一乾坤者亦即此理不可以与动物例论也但隂阳杂揉何所不有故植物间亦有分雌雄者如何首乌于静夜閴寂之地人或见其雌雄相交故一名夜合藤是有男女也但不可以一二而葢千百耳又动物亦有纯雌纯雄者如兎则纯雌蜾臝则纯雄虽人类亦有然者翰墨书所载有思男之国不夫思女之国不妇而亦自能生生虽未究其实否或者亦有此理故兎无雄而能生生或云兔望月而生子女人国映井水而生孕此其取诸乾坤之气以成胎育亦可见乾道成男坤道成女此理万古不易也○乾道成男坤道成女愚意孔子只是就动物言而植物之得于乾坤者自可以理推如乾卦彖传云行雨施品物流形亦只就植物言而凡动物之亨者亦自可以理推矣且上文言变化之成象者亦只説得雷霆风雨日月寒暑而已更有星辰霜露之属亦未説得尽也此条言变化成形者独以男女为言宜亦只就动物未必兼植物也依朱子语类所记止是竹有雌雄麻有牝牡而已植物万品岂得一一有雌雄牝牡耶故谓不可以一二而葢千百也竹有雌雄雌者多笋看来只是种类不同人因其笋多笋少而目之为雌为雄耳其雄者固亦自能传种也如妇人亦有多子者亦有少子与无子者岂可谓少子与无子者为雄妇哉雌雄竹及牝牡麻之名元盖起自世俗论也亦朱子旁引曲证之词耳○自语类有雌雄竹及牝牡麻之説学者泥之俱要以男女字兼动植不知所谓男女者必是两形交感如大传云男女搆精万物化生此乃男女之正也如竹之雌雄麻之牝牡岂亦能如动物之交相感乎不然则其所以为雌为雄者其实果安在哉○或疑成男成女处専只説动物干始坤成处乃又兼动植以为词理不相贯愚谓上文虽専指动物而自可以该植物下文则统论乾坤之理固自兼乎动植也故下文本义云承上文男女而言乾坤之理葢凡物之属乎隂阳者莫不如此意亦昭然矣两节之言其词虽少有广狭其理则浑然无间达者庶几信之乾道成男坤道成女固不可専主动物言但有一节当説破葢太极图于太极隂阳五行三图之下即有乾道成男坤道成女一图而其下即为万物化生图夫此图包括天地人物者也岂容于男女万物字不兼动植而但举此以该彼耶故门人记朱子有雌雄竹牝牡麻之説但周子图意虽该动植其植物要亦指隂草阳草隂木阳木之类若小注雌雄竹及牝牡麻之説乃似于植物中指其两形为耦而生生如一男一女之属者此为少异耳夫两形为耦而生生者必如所谓男女暌而其志通也万物暌而其事类也如此者乃説得无物无男女然所谓万物暌而其事类者要亦指动物之有合者而言岂必兼植物哉又按太极图乾道成男坤道成女与万物化生者举本易大传之言夫易大传言乾道成男坤道成女只指动物一端于在地成形者犹未尽也如上文鼓之以雷霆星辰云露之属皆在所畧亦未该得在天成象者尽也而其所谓万物化生者又本以释损九三爻辞三人行则损一人一人行则得其友言致一者之理固亦不容不偏主动物言也故曰男女搆精若在植物亦将谓其男女搆精而后化生耶太极图则本此语而借以该动植耳何必泥哉何足疑哉孟子曰説诗者不以文害辞不以辞害志以意逆志是为得之夫岂唯説诗为然
　　干知大始坤作成物
