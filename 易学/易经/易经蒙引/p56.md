<!-- { "loadSidebar": true } -->
　　父子以尊卑言上父初子上下濶逺父子之分也一家之人惟父子之分相去最逺况二爻皆阳再取夫妇不得而相去逺又不得取比肩之义为兄弟之象五兄三弟以比肩言五三相近又皆阳五得四三得二又为夫妇矣○五上二下此长幼之序友恭之道便有兄兄弟弟之象矣○上句上父初子则父子之各得其位各止其所亦已有父父子子之道矣○五三夫四二妇五三刚也夫象四二柔也妇象刚居乎上柔居乎下则恒之所谓刚上而柔下乃理之得其常者且刚柔各当其位又即所谓内外各得其正者正合夫制妇聴之义所谓夫夫妇妇也○五三四二不得不以两相配两相配则五与四为夫妇三与二为夫妇如此然后见其夫夫妇妇处葢各有合也同室之义也又不拘于六二为女正位乎内九五为男正位乎外矣若于此而不以相近成配则三四之配又颠倒了若不分配则又混而无别了都不见得夫夫妇妇之义○本义只云上父初子五三夫四二妇五兄三弟以卦画推之又有此象便已见得父父子子夫夫妇妇兄兄弟弟之各得其道处了大抵只就位上见得葢上在上初在下便见父父而子子五上四下三上二下便见夫夫而妇妇五在上三在下便见兄兄而弟弟○五三既为兄弟又为夫妇初不相悖○首节只据二五言内外各正之义以为家道之正此又通卦之六爻言其有父父子子兄兄弟弟夫夫妇妇之象以见家道之无不正理则一而词自不重复
　　正家而天下定矣
　　此句不可説作效只带上家道正説彖传意不在效正家而天下定此家道之所以贵于正而不可不正也○或説正家而天下自定了用孟子人人亲其亲长其长而天下平为例是不可用彼自有人人字彼主在下人之为道者言此主在上之有国有家者言周子云治天下有则家之谓也主化言也葢即此传之意三节不必用过文相承大抵孔子初只就卦体上见二五有男女各正之义遂将来释卦辞既而又将二五看出有父母尊严之象既而又通六爻看得有父子兄弟夫妇各得其正之象渐次説出要皆不出乎家人利女贞所该之内耳○细味之首节家道之正也二节家道之所以正也三节举家之为父子兄弟夫妇者莫不正而治化所由成也正家至此而能事毕矣
　　风自火出家人君子以言有物而行有恒
　　火者风之所自出家者风化之所自出故风自火出为家人之象也君子于此可不思所以正其家乎而家之所以正则在身君子所以于吾身上做起工夫身之所出言与行二者而已矣○言必有物非虚言也行必有恒非但勉强一时而已如是则身修身修则家齐而风化之本端矣所谓正家而天下定者○风自火出此风亦只是火中之风君子味此可以见雷风恒之理
　　初九闲有家悔亡
　　初九家之始也初之时当闲九之刚又能闲是为闲有家之象谓之闲有家葢必乗其初心之未放众志之未流于以明长幼之序慎男女之别笃其恩义使不相夷正其伦理使不相凌闲之如是则伦理以正必无妇子嘻嘻之吝恩义以笃亦不至有家人嗃嗃之厉而悔可亡矣苟不闲之于始则人情流放必至有悔失长幼之序乱男女之别伤恩义害伦理无所不至非但有家者然有国者亦然○闲有家宜无悔也乃只曰悔亡或谓看本义初无本有悔也一句亦只是无悔之意不必泥其为本有悔而亡之也愚谓未然看来是家人嗃嗃悔厉吉之意夫人情乐于纵肆而惮于就规矩况有家之初行之能免于悔乎然久之父父而子子兄兄而弟弟夫夫而妇妇悔固亡矣故本义仍用悔亡字程传曰羣居必有悔以能闲故亡耳胡氏亦云能闲于初仅可免悔初之不闲悔将若何程传説得悔似寛○本义既云初九以刚阳处有家之始能防闲之其悔亡矣则所谓闲有家悔亡者俱就初九上説而戒占者意全在外故只云戒占者当如是也○又上九曰有孚威如终吉本义云上九以刚居上在卦之终故言正家久逺之道露出刚字与初九同而末云占者必有诚信威严则终吉也亦同此例○或曰今以悔亡终吉为在初九上九上説则连悔亡终吉亦为象了似难从曰坤六二不习无不利子将以为占乎
　　象曰闲有家志未变也
　　初九之闲有家者以此时家人之志犹未变故及是时而闲之也失此不闲则悔生矣
　　六二无攸遂在中馈贞吉
　　六二无攸遂者惟在中馈之事而已中馈之外一无攸遂也如此则有婉娩贞静之徳信乎所谓女之正位乎内矣○馈食内事故曰中馈○女不言外爻辞故如此立言卦辞所谓女贞彖传所谓女正位乎内者亦要傍此意讲説○读六二爻辞方知妇人之所以为能者不在于无所不能而在于能其所能而已葢地道也妻道也
　　顺以巽也
　　柔顺以巽于人也人丈夫也
　　九三家人嗃嗃悔厉吉妇子嘻嘻终吝
　　传曰人之处家在骨肉父子之间大率以情胜礼以恩夺义惟刚立之人则能不以私爱失其正理故家人之卦大要以刚为善初三上是也○本义不曰过刚不中而曰以刚居刚而不中为留过刚字于下用故上句以刚居刚而不中就爻説下句过乎刚者也就治家説○嗃嗃非九三嗃嗃家人嗃嗃也家人所以嗃嗃者以九三之治家过刚也治家而过于刚不无少伤于恩故必有悔而厉然而家道齐肃人心秪畏犹为家之吉也若一于寛而恩胜义致使妇子嘻嘻然而笑乐之无节则家声必为之玷而吝终不免矣○悔厉吉言一时虽不无悔厉毕竟吉也终吝言一时间虽大家欢洽若无害者然终吝也此圣人揆人情之所必至者葢悔者自凶而趋吉吝者自吉而向凶于此观之益见其的○家人嗃嗃悔厉吉者本爻之义也妇子嘻嘻终吝者反言之也言若妇子嘻嘻则今虽无嗃嗃之悔而终则吝矣于此益可以见家人嗃嗃虽悔厉而吉也圣人示人之意深矣○嗃嗃言家人至嘻嘻独言妇子犹见其非所宜而可吝也圣人警发人之意至矣○朱子曰礼本天下之至严行之各得其分则至和如家人嗃嗃悔厉吉妇子嘻嘻终吝都是此理○家人嗃嗃象也悔厉吉占也妇子嘻嘻终吝反其象占以为戒也比而观之占者各以其徳为应也
　　象曰家人嗃嗃未失也
　　对下文观之
　　妇子嘻嘻失家节也
　　节节制之节所以防其过也
　　六四富家大吉
　　六四以隂居阳既有能致富之资而在上位而挟能致富之势此所以为能富其家而占大吉也大吉与元吉不同○中溪引礼记云父子笃兄弟睦夫妇和家之肥也肥即富也审如是当为元吉矣此与本义隂主利之防不合然礼义生于富足家既富则记之所谓肥者亦当可致矣若徒有是富而无记之所谓肥此亦何取于富哉説者当论及此或説在上位为家之尊长不及前説
　　九五王假有家勿恤吉
　　本义云假至也如假于太庙之假此説既明而或者乃以语録所谓到这里方得许多物事为説者非据也恐语録是未定之见何也其下文云到这有妻有妾方始成个家然则初之闲有家时都无妻妾耶如六二之在中馈非妻妾耶九三曰家人嗃嗃则妻妾固在其中矣况又有妇子云然则此语録明与本义不合者也不必凭以为説有家犹言有国也此注只是要解出有字义例非以家为国也若曰有家之有即有国之有耳若是以家为国则下文所谓刚健中正下应六二之中正与所谓女正位乎内男正位乎外者俱不同矣且于所谓葢聘纳后妃之吉占者犹为相戾至于象传夫爱其内助妇爱其刑家者愈相矛盾矣○按此有家正与初九之有家同今不于初解云犹言有国却至此方解出者葢旧日説者皆以谓王者至是方有家也朱子不取此説故于上假字即定云如假于太庙之假其于有家则又定云犹言有国也明有字之为虚字与初九同也若初九之不先定有家以此为常话云闲有家有家字自无所惑不解可也此云王假有家则其有家为王者至是方有家故于此方解出耳今朱子小注【云　云】正是旧説本义【云　云】正是防破此旧説也又何惑○讲此爻当云九五刚健中正下应六二之柔顺中正是在我既有是刑家之徳而又得内助之贤在王者若以此而至于其家则两情相与欢洽无间夫得妇为之内助而无内顾之忧妇亦得夫以刑家而获终身之托不用忧恤而吉可必矣○王假有家勿恤吉通是占○勿恤吉谓自然吉也不期而然也深许其吉也故云吉可必○本义王者以是至于其家是以已纳后妃在家者言其曰聘纳后妃之吉占者为占者设云若欲聘纳后妃而占得此最吉也非谓王假有家方始是聘纳后妃至家也○或作以柔顺中正之人而至于吾家此説非且认本义意偏○本义又云而凡有是徳者遇之皆吉也是谓不必拘拘聘纳后妃也凡娶妇者皆是但要有是徳耳有是徳兼二五言若非聘纳之时只属夫妇配偶事亦吉但本义此句承后妃字説来见得凡人皆有用此占时也
　　王假有家交相爱也
　　王者一至于家但见交相爱耳何不吉之有何用于忧恤○补注曰王假有家假有感格之义故象言相爱
　　上九有孚威如终吉
　　本义云以刚居上在卦之终刚则能正其家居上则家之主也在卦之终则其有家也久周公以是特言正家久逺之道以为其治家能有孚以笃其恩义而又能威如以正其伦理夫能笃恩义则既无家人嗃嗃之悔能正伦理则又无妇子嘻嘻之吝终吉而无凶害也此以上九言占者必有诚信严威则终吉矣○或以威如为正其衣冠尊其瞻视俨然人望而畏之葢以威如字为气象形容也似大泥而昧于正理矣然则屯如邅如焚如死如之类但俱是形容气象耶况象传云反身之谓也反身自治岂区区气象而已耶
　　威如之吉反身之谓也
　　孔子恐人只作威厉于人看故如此説其实爻辞威如所该固广正衣冠之类亦一事特其浅者耳以正伦理言似得其大致然正伦理亦未必有不本之于身者
　　【兊下离上】
　　睽小事吉
