<!-- { "loadSidebar": true } -->
　　程传曰九五当大过之时上比过极之隂其所以相济者如枯杨之生华虽有所发无益于枯也上六过极之隂老妇也五虽非少比老妇则为壮矣以士夫而得老妇殊非美也○蓝田吕氏曰九二在初六之上老于初六故曰女妻女未嫁者也九五在上六之下少于上六故曰士夫士未娶者也○九五已是阳过之极而犹曰士夫者上六居五之上视五犹为老也○下爻朱子总注曰所谓老妇者是指客爻言则吕氏所谓五在上六之下为少于上六故曰士夫者解得极分明○云峰胡氏曰枯杨而梯可以复生枯杨而华速其死也老夫得女妻犹可生育士夫而有老妇无复生道矣故反称老妇得士夫士夫谓九五也○九五爻象以人事言之则是在我过刚已自失当了而所比者又过于柔胥失之矣则于事何济故无咎无誉○阳过之极又比过极之隂言本身是阳之过所比尤是隂之过如君已欠明而其臣又暗父已欠壮而其子益弱尚何誉之有其曰无咎者明非已之致也时也运也遇也安得独咎之○枯杨生华二爻所谓过者都是过时之义若以君欠明而臣又暗为言者俱不切于五上过时之义
　　上六过渉灭顶凶无咎
　　主事言则曰凶主理言则曰无咎可以劝忠义矣此圣人之情也象传过渉之凶不可咎也义益精意益切矣○又曰详观大过卦爻大槩一于过便不好但过而不过者便好如卦名大过者一于过也故栋挠若刚过而中巽而説行则为过而不过斯利往而亨矣如初六之过于畏慎是当大过之时而有小过之行所谓行过乎恭者也故无咎若九二阳虽过而有初六之柔以济之故无不利九三以刚居刚则一于过矣故凶九四以阳居隂亦过而不过也故为栋隆而吉九五阳过之极又比过极之隂则是一于过矣故无誉惟上六之过渉而于义为无咎乃杀身成仁之事又何过之有哉盖不以成败论也然此文王周公之辞大槩皆以常道论之至于孔子大过之时大矣哉一句则又是可与权者之事所谓尧舜之禅受汤武之放伐要非圣人不能也至是则天下之理只大过一卦亦足以尽之而无余矣
　　【坎下坎上】
　　习坎有孚维心亨行有尚
　　习重习也两字皆虚坎险陷也两字皆实○其象为水何也阳陷隂中外虚而内实也○此卦上下皆坎此坎是三画坎卦也是为重险此重险字方贴卦名习坎○其象为水阳陷隂中外虚而中实也阳陷隂中谓水在坎中也水在坎中便是中实既是中实则自水体之外皆为虚矣故曰外虚而中实○凡水之行必有受处受之者虚而水实其中故曰阳陷隂中外虚而中实也一説阳陷隂中以申险陷之义外虚而中实者也以申其象为水之义○中实为有孚心亨之象此中实即是外虚而中实者也即指水言也即用彖传水流而不盈之説也其本义所谓内实即中实也行险而不失其信即以申水流而不盈之意行有常即以申内实之意○中实为有孚心亨之象以卦象言固是中实以卦体二五之刚中言亦是中实盖卦象之所谓中实者正取二五之以阳各居一卦之中所谓阳陷隂中外虚而中实者也盖卦象又本诸卦体○以二五之刚中象水之内实以水之内实象人之有孚○夫九二以阳居下体之中九五以阳居上体之中皆为中实中实似只为有孚之象而以兼心亨之象者盖人惟中无定主则心便虚了虚则得丧能摇之祸福能怵之而心不亨矣所以中实为兼有孚心亨之象○有孚维心亨乃行有尚何也人之处险若无孚信而有侥幸苟免之心则心不胜其忧恼是徒足以重其困耳惟能内有孚信而其心亨通身虽处险而心不为险所怵如此则理有能为之机而势有可乘之便险中获济而行有尚矣不然则虽有可出之便而亦自不知所为目见此类最多也○此有孚须兼行有常意终始安于义命而无侥幸苟免之心也○有孚心亨两象一义盖处险能有孚则其心自亨矣心既亨矣何往不济○本义中实为有孚心亨之象一句是盖卦辞之言不可就以有孚维心亨为象行有尚为占通观六十四卦辞可见○一説卦辞虽分象占若通作占则本义上曰中实为有孚心亨之象下曰故其占如此似不可强合愚则谓当依需卦例需曰其卦九五以坎体中实阳刚中正而居尊位有孚得正之象【云　云】矣而下则云故占者为有所待而能有信则光亨矣若又得正则吉【云　云】则卦本义象占之疑自可判然矣○坎离二卦即太极圗之　也夫天地之所以造化万类隂阳二者而已矣水太隂也隂根阳故坎水体阳而用隂火太阳也阳根隂故离火体隂而用阳凡隂皆水凡阳皆火金者隂之穉木者阳之穉亦水火耳故上经首乾坤而二仪之体立终坎离而二仪之用行诸先儒之説或未暇及也先天圗説亦曰乾坤定上下之位坎离列左右之门其即此之谓乎水火既为隂阳则所该者广矣若　即坎离则　内阳外隂宜为坎矣今乃为隂静　内隂外阳宜为离矣今乃为阳动何也曰不可以此三条当此三画也圗之隂静两条黒者隂也离也其中白条者隂之根乎阳也圗之阳动两条白者阳也坎也其中黒条者阳之根于隂也不可泥于画也只于隂阳上分水火之象也若卦则坎本皆隂而阳主之亦如阳动之根乎隂也离本皆阳而隂主之亦如隂静之根乎阳也无不符合之理盖在圗之内画即卦之外画亦巧乎哉○中实为有孚心亨之象
　　习坎重险也
　　谓险而又险也不是以卦徳释卦名义又不是以卦象释卦名义只是据字训义更重在习字
　　水流而不盈行险而不失其信
　　两句纯是以水言就见得有孚之象卦辞有孚以人言也非以水言也今彖传【云　云】者以卦象释有孚之义也本义云内实而行有常者正是仿那水流不盈行险不失其信模様説出人之有孚处耳○又曰水流而不盈者源泉混混不舎昼夜盈科而后进放乎四海水之流也何尝有盈乎故又曰行险而不失其信○水流而不盈足于此即通于彼也盈谓盈溢行险谓水之行乎坎中也○夫本文水流而不盈就是行险而不失其信行险即水之流也不失其信即是不盈也不盈何以见其不失其信盖盈科则进一坎而复一坎者水之性常然而不改移者也然则只曰水流而不盈可矣必曰行险而不失其信者不如是无以彰坎水有有孚之象也○内实而行有常以处险言便是中有定主而终不妄动之义○内实已是有孚加个行有常者以申详人之内实也盖内实者行必有常非行有常不得为内实○就习坎上説有孚则只是行有常也○本义内实而行有常不可以水流行险为内实意不盈与不失其信为行有常意盖水流行险是行字意不盈与不失其信是有常字意本文只是行有常意而本义必冠以内实者本卦辞有孚之义则须用内实以衬贴之也此朱子解经之周宻处○大凡易中有孚皆要从他来歴説得方是
　　维心亨乃以刚中也
　　观彖传维心亨乃以刚中也之辞方知有孚与维心亨相连説不是两象并立但有孚一定心亨故曰中实为有孚心亨之象中实只是有孚而心亨之义自在其中矣○又云要看彖传一以字见得刚中乃能心亨刚中只是有孚而心亨之义自在其中矣○维心亨乃以刚中也分明是卦体而本义不言者盖所解卦体如此类者多矣此何疑哉亦不待言也本义但曰以刚在中心亨之象其为卦体亦已明白盖不待言也○曰维心亨乃以刚中也可见心亨由于有孚
　　行有尚往有功也
　　言其能出乎险也处险者以出险为功
　　天险不可升也　【至】　大矣哉
　　不可升者天之险也山川丘陵者地之险也王公设险以守其国者人之险也王公设险不是承山川丘陵説如城池甲兵纪纲法度之类皆是○又云地险山川丘陵也水流者曰川潴者曰泽土髙曰丘大阜曰陵大陆曰阜○险之时且如此之大可以其险而小视之哉盖易中百物不废巨细美恶无一可少者此易道之所以为广大也○天险不可升也地险山川丘陵也王公设险以守其国此皆就用上説故曰险之时大矣哉盖域民以封疆之界固国以山川之险威天下以兵革之利此皆其用之所在也天险取其类尔
　　水洊至习坎君子以常徳行习教事
　　程传之説俱未精似只可用往者过来者续讲之为当○夫君子以常徳行习教事不必説向济险去或曰按此例则振民育徳亦似不用説入治蛊去曰彼有朱子语録可据且易传亦无定例也○按本义曰治己治人皆必重习然后熟而安之治人之事亦要已熟而安之主君子言不主所治之人熟且安也○常徳行者苟日新日日新又日新坐如尸坐时习也立如斋立时习也戒慎乎其所不睹恐惧乎其所不闻之类习教事者过者抑之非一抑所能制也不及者引之非一引所能就也朝厉而夕饬之三令而五申之使其熟于见闻安于轨度所谓诲人不倦也所以期底于有成也
　　初六习坎入于坎窞凶
　　初六以隂柔居重险之下隂柔既非济险之才又居重险之下则其势又难于自免其象则为习坎而入于坎窞矣习坎入于坎窞只是一义非习坎自习坎入于坎窞又自是入于坎窞也以六三言入于坎窞而不言习坎例之可见窞者坎中之险可见是险而又险无可出之理矣其象如此其占则凶而已○既曰习坎而又曰入于坎窞言其不止习坎又入于坎之窞也明其终不能免○大凡入坎者犹有可济之理入于坎窞则终不可出矣
　　习坎入坎失道凶也
　　此失道当以先迷失道未失道也及上六失道参看大抵隂柔故不能得其处险之道而益入于险耳一説失道兼隂柔居重险之下説上六失道亦兼以隂柔居险极○又曰初六以隂柔居重险之下则曰失道凶也上六以隂柔居险极则曰上六失道盖内实而行有常有孚而维心亨此则得其道者也隂柔不刚且不中是正与中实者相反况居重险之下与居险极者乎○失道凶也或曰子以失道专指隂柔而不兼居重险之下然则何以该入于坎窞之义乎曰不可以隂柔贴习坎以居重险之下贴入于坎窞也盖虽居重险之下其失尤在于隂柔使非隂柔而以刚济之则所谓重险之下者分数自减矣
　　九二坎有险求小得
　　九二处重险之中此中字轻看坎有险此坎字亦轻看以其处重险之中其险未可出是有险也不必以坎为险有险为重险○坎有险在坎有险未能自出也然视入于坎窞者有间矣○然刚而得中纵然未能出险而其在险之中亦未为甚病也故其占可求小得○求小得亦只是险中所得而已故曰未出中也若出乎险中则为大得矣○或曰坎有险其词如何曰六爻皆坎者也使其能出乎坎则其坎为无险矣今也未能自出则其坎为有险矣何难为词○坎有险与九五坎不盈一様句法一様义理○坎有险言其在坎也尚有险而未能自出也其占以刚中故仅可求小得言终未能出险也○按参义曰九二刚而得中为中徳不失而心亨故坎虽有险而尚可求小得但不能大有为耳如二者非才徳之不足乃时命之未亨可为之愍而不足为之病也
　　六三来之坎坎险且枕入于坎窞勿用
