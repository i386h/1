<!-- { "loadSidebar": true } -->
<经部,易类,易经蒙引>
　　钦定四库全书
　　易经蒙引卷三下
　　明　蔡清　撰
　　上经
　　【兊下坤上】
　　临元亨利贞至于八月有凶
　　临进而凌逼于物也君子之道何以用凌逼他人为盖天下之理邪正不两立况圣人本心固欲小人之尽去而天下之尽为君子也故君子亦有不得不用其凌逼时不但君子之于小人国家之于寇敌中国之于夷虏皆此理也○韩范富杜等皆在两府欧阳修蔡襄等在言路而范雍夏竦之徒自不得于其位又如司马光吕公着等入朝而章惇蔡卞之徒亦自然消阻而不得挺是皆君子道长其势有以逼使逺去之意以国家之寇敌言之如唐宪宗既平刘辟李锜便有次及河北淮西诸镇之势嬴秦既灭韩赵便有次及燕魏齐楚之势矣以中国之于夷狄言之如唐太宗既定帝业灭突利而四夷君长莫不来王或遣子入侍亦其势有以威之也宋仁宗只用韩范措置边务而赵元昊知其非敌即纳事大亦其势有以逼之也则所谓二阳浸长以逼于隂者固不害其为君子也○二阳浸长以逼于隂盖复之一阳固是阳长但犹微耳至于二阳则其势已长而浸浸乎不可御矣故有凌逼之义○元亨利贞则重在利贞夫刚浸而长阳徳方亨虽无卦徳卦体之意似亦自有元亨之理矣今也当刚长之时又有此善是以既元亨而又利于贞也○盖刚正人也恱而顺刚中而应又皆正道也故利贞此説专主于贞意亦未周○或以刚浸而长为有其时説而顺为有其徳刚中而应为有徳又有位此説恐非依本义当刚长之时又有此善善字初无位意○恱而顺承刚浸而长而言其虽挟刚长之势而有和恱柔顺之徳无恃壮用罔之为者也刚中而应亦承刚浸而长而言其虽挟刚长之势而有刚柔相济之美无恣已即戎之非所谓夬夬中行者其庶几焉○问悦于君子之临小人何闗曰顺即顺以动之顺其于临小人之义自不为逺若夫恱非甘恱之恱乃如夬之健而恱决而和者也其义岂无相闗哉○至于八月有凶只以月数计之如七日来复之例此是圣人于阳长之时而预为阳消忧也盖有长必有消无往不复也○参义曰于阳方盛之日而先虑其变此易所以为君子谋也一阳始于复二阳长于临至于六阳而为干则阳极矣于是一隂生于下而为姤二隂长而为遯自临至遯凡经八爻自丑至未凡歴八月○此八月是谓八个月非仲秋之八月也故云如七日来复之例或曰八月谓夏正八月于卦为观则是仲秋之八月○或谓主周正八月言非也文王系辞之时未有周正至武王得天下之后方用周正也朱子语录之言此一时议论旁及之语○至于八月有凶以此言之则凡星命家以人之生年月日时论断人之休咎谓至某年某月当吉当凶亦决有此理矣但能前知而勉励以承其吉修省以避其凶则是以人事辅气数亦断有此理也卦辞曰至于八月有凶亦正是欲人预为之计而有以避其凶也故曰言虽天运之当然君子宜知所戒
　　临刚浸而长
　　本义以卦体释卦名○大凡释卦名处本义或云释卦名义或只云释卦名又或只云释卦义要必各有所当如屯刚柔始交而难生则屯其名刚柔始交而难生者其名之义也如蒙山下有险险而止蒙则蒙其名山下有险险而止蒙者其名之义也又如归妹天地之大义也【云　云】归妹人之终始也则归妹是卦名而自天地之大义以下亦卦义也故亦曰释卦名义若夫刚浸而长柔以时升之类则止是直説卦名而已然其义亦已在其中矣此盖如彖传所谓时义时用与单言时者无大异也故姤遇也柔遇刚也本义亦只曰释卦名然未甞无义存也此处不可深晓惟重巽以申命则只云释卦义者诚以申命之云难説是此卦所以名也只是卦中有此义耳又如止而巽动不穷也本义亦只云以卦徳言渐进之义不及卦名者诚以本义不曽露出卦名亦难説是释卦名义也释卦名便有义在此特下字间有时而从省耳且卦名既皆有义卦辞独无义乎而彖传皆只曰释卦辞若再加一义字亦何害于此可见释卦名与释卦名义断断乎无少异矣
　　说而顺刚中而应
　　恱而顺只就吾一身言刚中而应只是以我对人而言大亨以正天之道也天者理而已矣以此卦言之当刚长之时又有此善则其占之大亨而必利于贞者诚理当然也不然则与卦背矣所谓能如其象焉则吉凶应违其象焉则吉凶反正是此理也○当刚长之时又有此善重在又有此善上如无妄例○当刚长之时势也又有此善理也元亨大半自势上得利贞大半在理上来故大壮利贞而吉自不假言但利在正固而已无妄言天命不祐意尤明白全重在正字上其说有理○恱而顺刚中而应此临之正也即天之道也
　　消不乆也
　　消不乆危之之辞使预为之备不可付之天运之自然也
　　君子以教思无穷容保民无疆
　　临之一字实含二体故本义先云二者皆临下之事而后乃分附其义也亦如贲卦明庶政无敢折狱先只取明不及逺之义后却云内离明而外艮止故取象如此又一义也内离明而外艮止不分贴明庶政无敢折狱与此小异○教思谓其一教育成就人底意思也教人以善谓之忠味忠之一字方见此之所谓教思者○地临于泽上临下也此取卦名而义不同也若拘于进而凌逼于物之义则所谓教思无穷容保民无疆者亦岂凌逼之谓乎爻中自三以上各取相亲临之义矣○容保谓受而保之也羣黎百姓皆在吾抚驭之中者容也使之各安其生而无或失所者保也○容保无疆大人以天下为度也○劳之来之匡之直之辅之翼之使自得之又从而振徳之此可见君子教思之无穷民吾同胞以至鳏寡独皆吾弟兄之颠连无告者也必使皆乐其乐而利其利可见君子之容保民无疆也
　　初九咸临贞吉
　　初二二爻本是卦之所以为临者初九之贞亦只是卦辞利贞之贞○此正所谓当刚长之时又有此善故其占如此意思故其占为贞吉言正而且吉也
　　咸临贞吉志行正也
　　固不自乱于小人之羣而亦不至有已甚之行即卦之临元亨利贞也盖初九九二即卦之所以为临者故占辞之防同
　　九二咸临吉无不利
　　九二有刚中之徳而有上进之势视初九则进矣故其占不但吉且无不利也○然初九曰贞吉二不言贞者初之刚而得正二之刚中又盛于初之刚正其贞已无待于言也刚中最易之所善○初九以刚得正而吉九二以刚得中而吉其无不利特以其势上进也盖已进至二骎骎乎有纯刚之势矣故初仅得吉而二则兼得无不利○九二咸临二亦徧临羣隂者也初爻云初九刚而得正故其占为贞吉此则云刚得中而势上进故其占吉无不利也可见刚得中而势上进字不可混入在咸临二字内也
　　六三甘临无攸利既忧之无咎
　　本义隂柔不中正而居下之上居下之上临人者也谓临下也故朱子小注曰三近二阳也去临他如小人在上位却把甘言好语临在下之君子○六三居下之上固是临下二阳然亦是卦之所以为兊者也故为甘恱以临人○隂柔不中正分明是小人又居下之上见其与二阳相近且卦之所以为兊者故为甘临耶○无攸利夫惟诚可以动物惟徳可以感人甘临诡道何益之有哉然制行在我若知其无益忧而改之则何咎○此与豫六三迟有悔同类
　　既忧之咎不长也
　　见得是原有咎而能补其咎○初二为以君子临小人六三则以为小人临君子盖隂柔不中正是为小人而所临者又正是此二阳也
　　六四至临无咎
　　处得其位柔顺而正也下应初九隂阳正应也故为至临重在柔顺而正上谓以柔顺得正而下应乎初九故象传只曰位当也○六四以顺正之人得正应而与之宜其相亲相爱如琴瑟之相和埙箎之相应而胶漆之相投者矣故为相临之至也相临谓相亲也非相凌逼也亦非相临莅也近于取卦名而义不同者○参义曰谓之至临矣而止于无咎何也曰至临非临之至善者也以其与初相应于临之情最为切至耳岂必能大有为乎
　　六五知临大君之宜吉
　　六五不自用而任人知临也知临乃大君之宜也○六五知临不是临九二言是临之知者也临字只带説如振恒非恒也而犹曰振恒迷复非复也而犹曰迷复则此谓之知临何不可岂必是临于九二而已哉○程传曰夫以一人之身临乎天下之广若区区自任岂能周于万事故自任其知者适足为不知惟能取天下之善任天下之聪明则无所不周是不自任其智则其智大矣
　　大君之宜行中之谓也
　　下句是释上句义不自用而任人便是行中行中便是大君之宜中字还从爻上来○同一柔中居尊也在蒙则为纯一未发以听于人在大有则为虚已以应九二之贤信以发志在临则为不自用而任人中字随处説○此中行与泰之六五之中以行愿同意○知临如何以为行中盖大君不自用而任人便是理之正当处理之正当处便是中故曰道者天理之当然中而已矣
　　上六敦临吉无咎
　　居卦之上处临之终自始至终有厚道焉故曰敦临以厚徳临人无不服矣故吉而无咎吉以事言无咎以理言○志在内也有念念在此之意言其志一在乎内也有厚道焉○内指二阳盖此卦以二阳临四隂得名然此既临彼则彼亦临此有彼此相临之义故周公于初二则皆曰咸临于四五则各取其与应爻相应于三则曰甘临者即临下之二阳也以其下比二阳而上复无应故如此取象也上六亦然细味自见○或曰上六一爻本义初不见是説临下二阳恐语録之説难据曰此卦以二阳临四隂得名然此既临彼则彼亦临此理势然也按六三本义居下之上一句与程传语録尽合此爻独不明言其为临二阳者盖以其临下之意自明矣若果非指二阳则象传志在内也一句亦无所安顿○敦临决是临下二阳故象传曰志在内也盖临有相亲临之义初二则临上四隂四与初五与二则以正应相临三居下之上又无正应则安得不取其与下二阳相临哉上亦无他临则又安得不取其临下二阳哉盖临有两者之交其所临必有在也语録之説可据○敦临不必説是以上临下盖初二临不是以下临上则三四五上又安得为以上临下哉本义所谓居卦之上者以起下句处临之终耳如蛊上之以刚居上在事之外如家人上之以刚居上在卦之终一例也若以家人字为主家者则初九之闲有家独不为主家者乎○初二之咸临以君子临小人也六三之甘临以小人临君子也六四之至临朋友之交也六五之知临君臣之义也上六之敦临则又概言之不可谓复指小人临君子也○或曰初二不见君子临小人意曰初二二爻乃卦之所以为临者也而九二本义刚得中而势上进句又正与二阳浸长以逼于隂同故曰是以君子临小人也○或又曰六三固是小人未见是临君子曰三隂柔不中正既是小人了所临二阳或刚正或刚中则非君子而何况语録自明白且若非君子则安能不为之动而曰无攸利哉又欲其忧而改之方得无咎何耶
　　【坤下巽上】
　　观盥而不荐有孚颙若
