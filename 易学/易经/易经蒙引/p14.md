<!-- { "loadSidebar": true } -->
　　言六二之所为其主于内者直而行乎外者方也既直且方大不外是矣○直则心无私方则事当理六二之动然也须平説不必谓本于内直而后方外也○今人率谓直方大只是徳而无事盖于动之一字尚欠合也○直以方不可谓内直所以方外以即而也大传曰蓍之徳圆而神卦之徳方以智以亦而而亦以也古文多通用
　　不习无不利地道光也
　　地道亦以人事言盖六二虽非地六二之道即地之道也干曰天徳曰天道既皆以人言则坤之徳独不可以人言乎○地道毕竟是直方地道之光毕竟是直方而大处直方而大即便不习无不利以此益见自直方大至不习无不利皆是徳而不可分徳与事言也
　　六三含章可贞或从王事无成有终
　　观本义意似纯以占言其实本诸象也○含章者以隂含阳不纯乎隂也故但可贞故始无成而但后有终然犹幸其含阳也故可贞以待故虽始无成而后有终味爻辞之意还重在三之一字故辞直曰含章而本义曰始虽无成而后必有终虽之一字亦可见其归重于有终也○可贞以守者守以待时也非终于守也故象传曰以时发也以时发一句还在含章可贞句内与欲及时也意同或就以为是或从王事句意非也○无成者六隂故也有终者三阳故也六隂三阳亦有顺而健之意故无成有终亦先迷后得东北防朋乃终有庆之意○据六三之才而从王事亦不是能内宅百揆之任而外当方面之寄○六三爻辞旧説依屯六二例俱作象看着参据语録云此亦占意已见于象中矣○大抵此爻之辞皆据六三之才言也更以否初六爻例断之○一説自含章以下纯是占辞为本义云爻有此象故戒占者有此徳则如此占也而不曰故有此象占者有徳则如此占也是本象以戒占者也此説似优朱子答赵善誉一事最得卦爻辞之例要宜考之○口讲大槩云有士于此内蕴眀体适用之才是其含章也且当藏器待时而勿于外为其才稍弱未可急于进也然才之蕴于已者终不容掩或委质王庭而宣力四方要亦是信顺有余而刚毅不足者其始也虽不能率先以立事其终也必能致力以成功
　　或从王事智光大也
　　或从王事该无成有终言象只举上句解义则并及下文他卦皆然则此云智光大也意盖重在无成有终而其义则与文言同故朱子小注云在人臣用之则为不居其成而能有终之象如此方见得其智之光大无縁只説以时出从王事便得为智之光大而于无成有终一句反畧也按本文或从王事一句直是以起下句无成有终若非要説无成有终则或从王事一句何用○涣九四涣其羣元吉光大也该涣有丘匪夷所思萃九五萃有位志未光也该匪孚困之困于酒食中有庆也该朱绂方来利用享祀又萃之引吉无咎中来变也该孚乃利用禴字
　　六四括囊无咎无誉
　　重隂是全无才而甘于退守者以上爻六隂三阳照看见得不中是过也有过于固守之义故为括囊之象此説人多用之然重隂不中一意看似太重且于本义所谓事当谨宻时当隐遯二当字意为不贴也○一説六四以性体言则重隂为能括囊以时位言则不中又当括囊也此説似长○又一説据其才质重隂不中不可有为也故象为括囊如此则括囊是戒辞非象矣亦不通○事当谨宻通上下言时当隐遯专指一节言文言则专就隐遯一节言也○吉防悔吝生乎动今括囊不出复何咎乎然既晦迹不出名安从生故无誉○人亦不能害已无咎也已亦不能利人无誉也○括囊者本心只是圗无咎而已无誉非所计也○六四以括囊而得无咎此便已含得旡誉意了故象传只提无咎亦省文耳○故其象占如此大抵此爻辞尽就本爻説道理皆象也而占亦如之故云其象占如此又凡言故其象占如此者多仿此
　　六五黄裳元吉
　　五尊位也而六以隂居之隂性顺五又在上卦之中他这中顺之徳充诸内而见于外则其一言一动无往而非中顺居尊而能下人者也故为黄裳之象○不主臣道説黄裳亦不可分説○黄中色裳下餙下为顺也如四之重隂不中则不得其色矣上之隂盛而与阳争则不得其饰矣○黄字从五字来裳字从六字来○在舜为温恭允塞在尧为允恭克让在文王为徽柔懿恭○黄中色及中顺之徳二中字与文在中也文在中而见于外也二中字不同后二中字正与充诸内之内字同○黄裳者中顺之徳之象也不可分充诸内为黄见诸外为裳此之黄裳皆以见诸外者言正指其温恭接下处説然恭俭岂可以声音笑貌为哉一皆根诸心所发也故象传曰文在中也而朱子本之以释爻辞○中顺二字不可分内外看至文言方分属内外故云学者不可以孔子之説遂为文王周公之説但当随文以求其义其不同处自不相妨也○其占为大善之吉也○人惟有中顺之徳以之处已则尽己之道以之处人则得人之心不为大善之吉乎○凡言吉者只是事吉而已元吉则于道理为尽善而元吉也○既云其占为大善之吉也又云占者徳必如是则其占亦如是矣不为重复乎曰上云其占为大善之吉也且带黄裳直説来至下句却丁宁占者见当自审其徳之称否也故继举南蒯之事以实之○宋史郭雍传曰坤虽臣道五实君位虽以柔徳不害其为君犹干之九二虽有君徳不害其为臣故干有两君徳而无两君坤有两臣徳而无两臣○又曰六五以柔居尊下下之君也江海所以能为百谷之王者以其善下下也下下本坤徳也黄中色也色之至美也裳下服也是以至美之徳下人者也史賛其发眀精到○人有常言先入之言为主此最难免如朱子时满天下学者讲坤六二俱从伊川以地道言使朱子一旦全弃置了众必竞哗惟朱子见得端的特平心以处先提出柔顺正固坤之直也赋形有定坤之方也【云　云】然后曰六二柔顺而中正又得坤道之纯者至于六五曰黄中色裳下饰又曰大善之吉盖从前春秋传曰黄中之色也裳下之饰也元善之长也故朱子亦采其意但于黄中通理正位居体亦分解黄裳之义故朱子晚年每不自满于本义之作盖縁从孔子説处太多也朱子名其注释曰本义则程传之説惟于道理发挥无憾终是于易之本义有未切在然以此义求之虽孔子之説亦有时发已意而未必尽伏羲文王周公之本防者○春秋传南蒯将叛【云　云】○见左昭十二年南蒯鲁季平子之费邑宰也以不为平子所礼怨之谋逐平子而改立公子憖其乡人或知之过之而叹且言曰恤恤乎湫乎悠乎深思而浅谋尔身而逺志家臣而君圗有人矣哉南蒯枚筮之枚筮者不指其事而泛卜吉凶也盖以其事不可对人言故不敢以昭告也观南蒯之枚筮而不敢昭告此便是其心之神明已不之许矣此所谓人心之灵也故古之君子严而事之号为天君焉而横渠张子亦以心为严师【云云】○子服惠伯鲁大夫名孟叔子服其氏也见黄氏
　　纪要按左传蒯得此爻以示恵伯曰即欲有事何如亦不指言其事即枚筮之意故惠伯曰忠信之事则可不然必败皆非有所指特据道理与论耳○外强内温忠也和以率贞信也○此二句以坤之比言第五爻动也若纯坤不动则此爻无所取矣左传注云坎外卦险故强坤内卦顺故温强而能温所以为忠水和而土安正和正信之本也○外险而强内顺而温者力足以制人而心不忍于害人也水和者性柔也子产所谓水弱是也土安正者性静不迁也和以率贞平心易气惟正理之是循也和以率贞水和在上土贞在下易以下为内以上为外自下而上今却自上而下者以上率下之义也○外强内温以卦徳言和以率贞以卦象言一水一土也水和而土贞○外强内温忠也正是中心为忠和以率贞信也正是循物无违为信○中不忠忠中心也左传注以为居中者恐非不得其色言非黄也○下不共下为下也不得其饰言非裳也○事不善元即善也不得其极元为善之长即至理所在故谓之极不得其极言非元也以元配黄裳为三徳虽非爻辞本意亦未为害理盖元吉还是大善之吉善固同也○此可以见占法矣○但取以眀易之不可占险若其所言固未必皆周公爻辞之意如外强内温和以率贞之説皆爻辞所不及之意只是本义【云云】
　　文在中也
　　黄裳是中顺之见诸外者故曰文在中也未有见于外而不本于内者○谓之文者见其一言一动皆中顺之发越昭著也
　　上六龙战于野其血黄
　　阳统夫隂隂本非阳敌也但隂盛到极处阳压他不住其势必至与阳争故为龙战于野之象夫阳既衰而与隂之盛者争势固必败然隂不循其道而与阳争焉亦岂隂之利哉故两败俱伤其象又为其血之黄也○其血即龙之血也龙字兼隂阳阳固龙隂亦龙矣战是有两边方成战不然战字説不得且接下句其血黄亦不来云峯与王师败绩于茅戎又云天王狩于河阳之説以证龙独指阳其説虽巧然终于泥况此是坤卦上六爻辞如何乃纯指阳称説耶○隂本非阳敌也然隂盛之极而阳已衰则与阳敌矣隂既敌阳阳虽不能制隂而亦未能为之下也如此则两败俱伤载胥及溺而已果能必胜乎哉眀其能为人之害而不能为已之益也○夫阳全隂半阳统夫隂隂制于阳本无均敌之理然隂阳互有消长迭为盛衰今也隂盛之极至与阳争夫阳方甚防固无胜隂之势然隂虽盛亦无独克之理故其象为龙战于野其血兼有黄二者见阳伤而隂亦伤矣占者如是其防可知占者大槩是隂类也○隂盛于阳故与阳俱称龙阳衰于隂故与隂俱称血谓之龙战则阳固龙而隂亦龙也谓之黄则阳固伤而隂亦伤也此王介甫之言也至精至妙隂盛之极至与阳争天地之气亦如此凡天地间物亦皆如此周公此意是承履霜坚氷至説来盖指小人夷狄之类不指造化○云峯曰坚冰至者防龙战于野之祸于其始曰龙战于野者着坚冰之至于其终也○占者如是谓如龙战于野其血黄也而又言其防可知者谓爻辞不言防以其防不待言而自可知也
　　其道穷也
　　谓隂盛之极极则必战也
　　用六利永贞
　　隂柔本不能固守今六隂皆变而阳则刚足以济柔而能永贞矣故占者利于永贞此戒辞也○永贞而利则无先无后无西南无东北矣○自坤而变故不足于元亨云此説畧可疑且使夫子不别立用六而系之辞则人之得坤六爻俱变者以干之元亨利贞为占矣而又何自知其不足于元亨耶况坤为天下之至顺配乎干之至健而谓其隂柔不能固守又安得为顺而健而称牝马之贞也是畧可疑○用六利贞既云利永贞即干之利贞如何又谓自坤而变故不足于元亨且坤六爻皆变则为纯干安可复计其为坤之变乎既是纯干如何不兼元亨或疑不言元亨盖坤变为乾元亨自不假言矣惟利于永贞又见不止于牝马之贞也此説不合本义亦一説也姑私记之
　　坤至柔而动也刚至静而徳方
