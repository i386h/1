<!-- { "loadSidebar": true } -->
　　官有主守之义初九以阳居下为震之主是主乎随者也故曰官语类有问朱子曰官是主字之义只是一卦之主首变得正便吉不正便凶曰是如此依此则官字是实字○官指初九本义偏主在本文有渝字内○不可以偏主字释官字○官字做实字看直指初九也盖官有渝等字其来逺矣中溪官其字之説亦无主张○官有渝张氏曰官其事而有渝也官字是看得未定○初九以阳居下为震之主卦之所以为随者也此所谓官也亦随人者也必主随人言方与下文出门交有功意相连属而于有渝贞吉之意亦顺○出门交有功者徳无常师主善为师善无常主协于克一传曰徳者善之总称善者徳之实行一者其本源统防者也○惟出门以交则巳之所以取于人者不为限而人之所以资于巳者亦无穷何事不可立何业不可就信乎其有功也○官有渝贞吉则交不失之泛出门交有功则交不失之狭也○人固不能无所随有所偏主而变其常亦何害但不得如平时未有所主之虚耳故云有渝也○官有渝自无妨惟顾正与不正如何正则吉矣然一偏于主则不广而无由有功故又【云　云】○官有渝是象贞吉以下是占亦戒也本义云亦因以戒之因其偏主而戒之也○本义云故其象占如此亦因以戒之谓官有渝是象贞吉出门交有功是占然其象占如此亦所以戒之也有渝字面亦见有戒意○爻以随物为义初九亦随物者也以阳居下为震之主正所谓刚来而下柔者也○一説有所偏主正释官字上文卦之所以为随以上三句承爻以随物为义而言初九亦随物者也此説恐非○按参义亦曰官之言主也当随之初刚来下柔震之主也故以官言之
　　出门交有功不失也
　　明其能集众善而无遗也
　　六二系小子失丈夫
　　初阳在二之下以二观之有小子之象五阳正应在上以二观之有丈夫之象○万物之理隂必从阳六二隂也初九九五阳也此卦随也故言相从之理盖初阳在下自二观之小子之象也五阳在上且二正应自二观之丈夫之象也据理则二当惟五之从非初九可得而即者但初阳在下而近五阳正应而逺六二隂柔之性不能自守苟且惟近者之是比其势遂不得不遗五耳○系小子者情之所牵也非必其正应也○六二何不取其柔顺中正而言其不能自守耶盖以随言也其实隂柔不比阳刚如九五阳刚则为孚于嘉矣○系小子失丈夫于人事交际之间固易见若推而言之如见小利则大事不成或小不忍而乱大谋或贪近功而忘逺图之类皆是也
　　弗兼与也
　　圣人此意所以戒人一于从正也○初曰系小子弗兼与也二曰系丈夫志舎下也以此观之则知二之失丈夫亦非其志之所甘狃于近而势不两全耳若三之失小子则明白是故失之也二爻之得失判矣○小子童子也丈夫成人也
　　六三系丈夫失小子随有求得利居贞
　　六三下有初九之阳上有九四之阳隂从阳者也然四近而初逺故系丈夫失小子系四非其正比初为得计矣○问系与随何分曰系是近系之也非其正应故也随则委其身而从之矣有子曰因不失其亲亦可宗也系盖所谓因者随则所谓宗者○四阳当任以居其上体为大臣之位也○随有求得不知所求而得之者何事曰只此就名利上説○故曰四阳当任【云　云】如萧王谓邓禹曰我得专封拜生逺来宁欲仕乎○居贞谓自处以正不苟于求也利居贞自处以正则所求而得者乃正人君子之随也不然虽得所欲以道义律之不足为得矣○系丈夫失小子是象随有得者占也利居贞者戒也居贞谓不可以有求得之故而苟于求也
　　九四随有贞凶有孚在道以明何咎
　　贞凶者势陵于五也有孚在道以明则不陵于五而可免于凶矣故曰何咎○有孚以心言在道以事言即此是明也故象传曰明功也○有孚在道一説内有孚信之心而外之所处一一合乎道此所谓明也又一説能有孚信之心而事事必合于道盖所主在合道但本于有孚也二説无大异平説亦无妨按损卦有孚中行则似贯下意○有孚在道而明如霍光专权故其骖乗于帝也帝如芒刺在背此便是光之不能在道亦其孚诚之不至也故曰霍氏之祸萌骖乘故张安世代之骖乗则上甚安之矣安世固素以忠谨闻也○如萧何者最能善处功名以消上心之疑贰○郭子仪权倾天下而朝不忌功盖一世而上不疑有孚而在道也故强贼未平则慷慨流涕或单见虏以纾国难其有孚为何如握重兵居外又有百战之功朝廷所以处之又屡失其宜而无纎芥顾望意朝闻命夕就道其在道为何如此真万世人臣之法也○或曰有孚在道以明则无廹上之嫌故上安之上安之则下从之必然之理也
　　有孚在道明功也
　　有孚在道明功也不可谓本于明而泥于爻以明之以字此説不合本义本义明把而字代以字○程传曰盖明哲之功也则似明哲更在有孚在道之前此亦实理也当从故功字分明若爻辞则无推原意只象传如此説亦互相发而不相悖也○汉之萧何韩信皆受君之重任者也信恃其功能既求封齐复求王楚汉髙祖惟所欲则与之可见随有者也然髙祖疑信之心固积之乆矣此其所以及于祸也夫自人君言之则有功必赏固其正也然于人臣之义则挟功求赏能无凶乎○萧何素知髙帝之心者而又得鲍生召平之徒以此意晓之故得免于祸髙帝在军中数遣使劳何何听鲍生之言悉遣子弟从军而帝大悦帝击陈豨遣使拜何相国因封五千户又从召平之言而让其封不受悉以家财佐军用而帝又大悦何之使帝不疑而勤于其职以保其身其于有孚在道以明亦庶几乎以是观之圣人之戒深矣
　　九五孚于嘉吉
　　孚于嘉吉同徳相信也如舜之于五人武王之于十乱太甲之于伊尹髙宗之于傅説成康之于周召知之深任之专君臣肝胆相照无毫发之疑惑也后世如汉光武之于邓贾髙祖之于三杰唐太宗之于房杜亦皆孚于嘉者也○孚于嘉大抵人之相信必是同徳不然虽曰相信终是勉强或始信而终疑试騐之人事可知○吉谓上下交而徳业成也
　　位正中也
　　主九五言惟九五之正中故能信于六二之中正也
　　上六拘系之乃从维之王用亨于西山
　　拘系从维只据随之极言此是意之诚处王用享于西山言以是诚意用之享西山则吉也朱子小注谓神亦随之此是本义内吉字意非拘系从维之正意也○拘系之如监禁意思乃从维之如更绳纽之意思此假象之辞明其随之固结而不解者也如七十子之服孔子虽畏于匡絶粮于陈困厄流离而不去下此则如舅犯赵衰颠颉介子推之徒从晋文公出亡者十九年备歴艰苦而未跬步相离若后齐士五百人从田横于海岛而无叛色荆楚之士从刘备于江南而依依如云者皆是也○上六所随原无所指也只泛言随人○随道有始有终初为随之始上为随之终随道有正有邪二之随初为邪三之随四为正有以臣随君之道四是也有以君随臣之道五是也合而观之随之义大矣哉○王用享于西山此指文王也诸侯祭封内山川此言王者何盖周公系爻时西伯巳追王矣○王用享于西山何不先言享先祖曰意谓父祖子孙一气相感格似犹易也若人于山川宜未易格矣而犹可用享尤足见其诚意之极耳
　　【巽下艮上】
　　蛊元亨利涉大川先甲三日后甲三日
　　蛊坏极而有事也须看一极字元亨利涉大川俱从此极字生来曰乱当复治以理数言也当云者理数当然也元亨者治之几也故继以利涉大川乗其几而有所事也先甲后甲则有所事之术也大川之象盖指当时之乱言○程传曰蛊非训事蛊乃有事也又曰蛊者事也既蛊而治之亦事也朱子乃防其意而解之曰坏极而有事也添一极字尤精宻○艮刚居上而其情不下接巽柔居下而其情不上通上下不交两相乖隔而天下之事日入于矣以卦徳言下卑巽则逡巡委靡而无敢为之志上苟止则因循怠惰而无必为之志其势必至于庶事堕哉而百孔千疮不可胜救矣○蛊坏之极乱当复治此非专就天下説凡人家及庶事俱有乱而复治之理盖易穷则变变则通也○利渉大川得孔子往有事之言然后知其为指治蛊之事也○本义又云故其占为元亨而利涉大川以涉川带元亨言者君子尚消息盈虚度时可为而后为也若天地闭则贤人矣天地不交否则君子俭徳避难矣故本义以利涉大川亦本之乱当复治而有复治之机未全是治了曰利涉大川方是用力以治之然而治之之方则曰先甲三日后甲三日也
　　○先甲三日后甲三日

　　先甲三日是蛊之将然也而预治之后甲三日是蛊之既治也而维持之圣人于治蛊不于方蛊之时而必于将蛊之先与其既治之后亦异乎世之随事补塞而偷安目前之为者矣○先甲三日欲其及时而新之于先占中之勉也后甲三日欲其既新而保之于后占中之戒也○先甲后甲此治蛊万全之防又不必拘于坏极而有事者矣○甲日之始事之端也甲本是日之始今借以为事之端○前事过中而将坏中非中正之中以时候而言如云已过乎中泰将极而否欲来之时也又云否过中矣将济之时也○后事方始而尚新此后事即前面所谓后事之端者也可见后事方始亦是治蛊之事也其曰以监其前事之失此前事亦是前面所谓过中而将坏者也○前事过中而将坏者时也运也其可自新以为后事之端而不使至于大坏者人力也以此见人力之所助亦多矣○参义曰言蛊极必治而治蛊有道也蛊元亨者蛊之既治也不先言治蛊之道而乃先言其效者明乱之可治也利涉大川方治蛊之时也故谓之往有事先甲后甲即所谓有事也○程传云善救则前可革善备则后利必乆此古之圣人所以新天下而垂后世也后之治蛊者不明圣人后甲先甲之诫虑浅而事近故劳于救世而乱不革功未及成而已生矣○彼以气数言则蛊坏之极乱当复治此以人事言则不必至于极而后治之也
　　蛊刚上而柔下巽而止蛊
