<!-- { "loadSidebar": true } -->
　　此卦下三爻明在暗外初一爻去暗主又逺故其明夷也有如鸟之斯举以飞而垂其翼然飞而垂翼者见伤也在占者之君子则当有不见容而于行者而其行也仓卒决去不遑顾虑至于三日不得食焉是其见伤也且其行也必将有所适也然时乎明夷终不免于伤虽至其所适之处而所适之主人亦未免有言葢时义当然不得而避也总是明夷但犹是明夷之浅者○三日不食正如孔子之絶粮于陈○君子于行三日不食有攸往主人有言一串説下○云峯曰象为飞占为行为往象为垂其翼占为不食有言此説分明却是爻辞正意
　　君子于行义不食也
　　惟义所在故当行而行无所顾虑而至于乏食也此説则爻辞与象传一意未知是否○一説据爻辞不食只是见伤之象本谓廹于势而不得食与垂其翼主人有言一类未有义不食之意象传却是夫子以义断之言虽不得食然惟义所在虽不食可也发此意于象传圣人之意精矣此説为光明脱洒
　　六二明夷夷于左股用拯马壮吉
　　下三爻俱明在暗外随其逺近髙下而处之者也六二亦以明体而居暗主之下为明夷也其明夷视初虽为稍近视三四五则犹为逺故虽见伤而未切如仅伤于左股然非要害处也其象如此占者于此亦在乎速救之耳若救之而得马壮便得免矣吉谓终免于害○左股程传曰足者所以行也股胫足之上于行之用为不甚切左又非便用者手足之用以右为便惟蹶张用左不但左字为未切股字亦为未切如程传【云　云】是也只对左股看腹与股便自不同故常有以手足捍腹心者未有以腹心卫手足者左右二字亦有议论以体而言则左阳而右隂如东西夘酉之序隂阳之定位也今世之所以尚左也欤以用而言则右阳而左隂右常用事也动者为阳静者为隂也古人之所以以右为尊也欤
　　六二之吉顺以则也
　　此象传甚不好説若程传及临川呉俱以柔顺中正为解然本义全不带及此意今难强入此意了大抵是为乗其伤之未切而救之顺也而救之又速则又为有则矣所以吉也若当救不救便非顺矣若救得不速失其机防便是不得法了非有则也如此説似尽通○或曰伤而未切而救之便是速如何作两重意非也葢伤而未切时也救之速人事也固亦有伤而未切可以救而人自缓于救则祸遂及身者自是两意也又涣初六用拯马壮吉本义云始涣而拯之为力既易又有壮马其吉可知只看既字又字便见两段意分明矣而此爻顺以则之义亦昭昭矣
　　九三明夷于南狩得其大首不可疾贞
　　九三以刚居刚是有刚正之徳者又在明体之上是以天下之望而在具瞻之位者而乃屈于至暗之下非惟其志有所不展抑亦其心有所不堪正与上六暗主为应则又受伤之切者矣此见其徳力俱到而廹于不得已故举事独克○明夷亦以明见伤也于南狩得其大首克其我伤者也亦为天下克之也不可疾贞言非出于万不得已不可为也故曰在下者有汤武之仁而在上者有桀纣之暴则可象传曰南狩之志乃大得也此句最宜玩味所谓有伊尹之志则可意思○于南狩程传曰南狩谓前进而除害也建安丘氏曰南者进而在前之方又升卦本义南升前进也只从此説亦穏一説本义分明谓向明除害向明二字必不苟下然三与暗主为应进而克之是向暗也何谓向明葢彼本暗而吾之除之不以为暗也是以明革暗如所谓代虐以寛故云向明除害也不然则为以暴易暴非向明除害之义也夏商之季天下被桀纣之酷如蔀屋然汤武一怒而天下便有复见天日之意窃谓本义于此爻而着一明字义亦有由来矣于南狩只説得其大首便有胁从罔治之意○不可疾贞是戒占者不连上文上文是象○本义云成汤起于夏台文王兴于羑里正合此爻之义不可以为专承爻辞不可疾贞説葢是通证也看此爻二字岂只是此一句然不可疾贞亦在其中汤武之举皆是万不得已而后举也
　　南狩之志乃大得也
　　看志字与乃字然则易非圣人不能賛矣○有汤武之志则可葢权者圣人之不得已而用者也乃大得也此大字非爻辞大首之大此得字亦非爻辞得其之得大有所得也成大功也一戎衣而有天下意○或曰权者圣人之大用而凡人皆不可用权只是守经此又太拘滞了嫂溺援之以手者权也岂必皆圣人
　　六四入于左腹获明夷之心于出门庭
　　本义窃疑左腹者幽隠之处以六四所处之地言谓其居暗地也获明夷之心于出门庭者言虽已入暗地然以柔居暗地而尚浅故犹可以得意于逺去也○一説据本义云言筮而得此者其自处当如是也似连入于左腹説故曰幽隠之处谓晦迹于幽隠以避祸也看来全不是审如是则当以入于左腹置之于出门庭之下如何既入于幽然后方説出门庭而去况下文云六四以柔正居暗地而尚浅故犹可以得意于逺去初不及去之幽隠之义况又语録最明大注小注两有证据不可易也○柔正居暗地而尚浅柔正处明夷之道也文王外柔顺亦是此道○左腹左字未详程传以为左僻亦未敢据医家云人身诸脏腑左心小肠肝胆肾右肺大肠脾胃命然亦未见左腹与门庭要分得明左腹暗处也门庭则向明矣此説近巧看来只从本义逺去之説初无向明之意
　　六五箕子之明夷利贞
　　本义居至暗之地近至暗之君地以位言亦近君之位也二句兼举耳故九四爻下只曰五以柔中暗地而已廹不兼及君在其中矣况就爻言居至暗之地坤体也近至暗之君近上六也若就人事言则就近暗君便是至暗之地矣○而能正其志者柔中故也已解在六四爻下故不复出耳正志有艰难之意方为箕子之明夷○利贞以戒占者箕子之明夷自不待言利贞矣箕子贞之至者也
　　箕子之贞明不可息也
　　其明自存但晦其明耳明不可息所以为箕子之贞若其明可息则一篇洪范从何处来○爻辞利贞是以戒占者而象传乃曰箕子之贞此正与恒六五象传妇人贞吉一般彼举象中之贞字以就占此挽占中之贞字以就象○六五不取君象以上六为暗主也
　　上六不明晦初登于天后入于地
　　上六所以为暗主者以隂居坤之极取其极暗而又在诸爻之上也○不明晦本义释云不明其徳以至于晦此有垂教之意焉言上六本非生成便暗者明徳人人所固有彼不能自明其明徳而甘为欲昏以至于晦耳○初登于天后入于地两句最可为昏君之戒始为天子终为匹夫且欲求为匹夫而不可得夫非据髙位则无由伤人之明然始也伤人终必自伤故后入于地惟命不于常可不监哉○三句皆是象
　　初登于天照四国也
　　初登于天言其位照四国耳此解初登于天之义
　　后入于地失则也
　　谓失道也
　　【离下巽上】
　　家人利女贞
　　家人者一家之人要不出乎父子兄弟夫妇而已或曰若伯叔与姑侄不亦家人乎曰伯叔亦父也故曰伯父叔父侄犹子也故曰从子伯父叔父亦谓之从父姑则诸母也伯叔母则从母也姊妹则女兄弟也故彖传只曰父父子子兄兄弟弟夫夫妇妇尽之矣○此所谓家人奴婢不与焉古制人家无奴婢有犯某罪者没入为官奴婢谓之臧获如胥靡之类臧者被赃罪而没入者也获者逃亡捕得而奴使之者也非人家所得买卖也王莽曽稽古法禁人不得买卖奴婢又有奚奴周礼奚三百人郑元注曰古者从坐男女没入县官曰奴婢其少有才智者以为奚今时侍史官婢是也○卦之九五六二内外各得其正故为家人立家之道须内外各正内外各得其正方成个家道由此言之凡内外有不正者都不成家○人而不仁则非人国而不治则不国家而不正则非家○家人者一家之人则父子兄弟夫妇俱在其中及彖辞只言利女贞葢非专欲女贞也欲先正乎内也内正则外无不正矣故彖传兼男女释之诚知文王之辞非专欲女贞也欲先正内耳所以言女正位乎内于男正位乎外之先而本义云以卦体九五六二释利女贞之义释利女贞而兼九五六二葢先圣后圣契钥相授不容少异○莫难化者妇人周子曰家难而天下易家人离必起于妇人此所以欲先正乎内也看先之一字方知男亦在所贞○利女贞本只用利贞而乃曰利女贞者示人以先务之所在也○女贞如何闺仪必肃馈事必慎必孝舅姑必顺夫主必和家众必睦宗姻不生谗妬以间夫之骨肉不预外事以贻夫之祸患凡有数端不专指修洁也六二无攸遂在中馈贞吉亦所谓利女贞也莫难正者家而家莫难正于妇人此亦以难易论耳其实夫为妻纲刑于寡妻全在丈夫○舜之刑于二女文王之刑于寡妻皆女贞之义也自天子至于庶人其道之所施虽有逺迩之异而正家之道安有二哉○或説利女贞且主在内外上未该得父子兄弟谓只读彖传至父父子子兄兄弟弟夫夫妇妇处便见愚意不然本义明解家人为一家之人则岂有不该父子兄弟者哉至言内正则外无不正亦从女贞而对言之耳非拘拘是一男一女之际也夫父之与母同此内外也兄之与嫂弟之与弟妇亦同此内外也若必以彖传第三节为推广言之则父父子子兄兄弟弟夫夫妇妇方为正家而彖辞本义所谓内正则外无不正者犹未为家之正乎但辞防重在内外上耳
　　彖曰家人女正位乎内男正位乎外男女正天地之大义也
　　首提家人二字与诸卦同指卦言也下二句男女正位亦指卦之九五六二言一例也○天地之大义也亦犹云隂阳之大义也不曰隂阳而曰天地天阳之尊也地隂之尊也归妹亦曰天地之大义也理则一葢天地且然况其他乎○一説男正位乎外犹天位乎上也女正位乎内犹地位乎下也故曰男女正天地之大义也如此是不取隂阳义然则与归妹所云大不同乎但是説得好聴耳
　　家人有严君焉父母之谓也
　　此家人二字与上同下文父母之谓亦就卦之二五言正如上文女正位乎内男正位乎外也○虽就卦言然意却誊在人事上説如雷以动之风以散之之类皆就易上説也若説家人卦有严君之象则承父母之谓也不来同一二五也或取作男女或取作父母易只是个虚象耳又通六爻取五三夫四二妇五兄三弟无不可也此易所以卦爻至约而能极天下之赜鼓天下之动也○家人有严君语意若云不特国与天下有严君家人亦有严君也○必须説出九五阳刚中正而为主于外六二柔顺中正而为主于内方见有尊严之义方见是君长之象若讲男女之正位内外处也是此二爻一是阳刚中正一是柔顺中正但莫用主字○此节虽説父母亦归于利女贞之义下文父父子子兄兄弟弟夫夫妇妇而家道正亦然何也家人二字所该固广其曰利女贞者亦言先自女正起耳其意固欲一家之人俱正也故彖传遂及此且及下文其下文家道正与正家之正字即利女贞之贞及男女正位之正也然后知其为尽利女贞之义耳
　　父父子子兄兄弟弟夫夫妇妇而家道正
