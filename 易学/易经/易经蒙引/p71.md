<!-- { "loadSidebar": true } -->
　　革之道贵于审而病于躁九三过刚不中居离之极躁动于革而不审者也故其占为直往而革之则防虽事在所当革为正也亦不免于厉然其时则当革矣所欠者不审耳若革言至于三就则已审矣斯亦有孚而可革也○征防贞厉正以其躁动而无以取信于人也有孚二字正与上文防厉之意相应○过刚以体言不中兼用言居离之极暴者也○居离之极程传云居离之上而不得中此义与本义不同盖离以徳言则明也明者发越昭宣而不容自蔽何病之有以象言则火也火性猛烈而水性缓子产尝言之矣故居离之极为躁也离字要认得设居艮之极必不为躁动○贞厉二字一説不为虽正亦厉是谓当守之以贞厉而不革也如噬嗑六五贞厉无咎之例愚谓如此则与下文革言三就不相承矣何也上言不可革下却又反言当革恐未安故不如以贞厉为虽正亦厉同是戒意也○征防贞厉躁于革则不可也革言三就有孚审于革则可也九三本躁于革者爻辞云云尽是戒辞○必曰有孚者诚以改革之事出于人情久安之余最要得人之信不得人信即便有悔观卦辞曰已日乃孚则可见矣故革六爻多言孚○三就叅义云至于三而始就非也谓三次成就也○革言之言言语也与利执言徳言盛之言不同若以为语辞则所谓三就者毕竟是何事三就若以为革而三就则此时尚未革也下云有孚方是可革亦未成革也盖只是议革之言也凡有所更革必先谋诸心次询于人区画详尽务使当乎事体合乎人情然后其事当而人安之故朱子曰革言三就言三畨结裹成就如第一畨商量这个是当革不当革説成一畨又更如此商量一畨至于三畨然后説成了却不是三人来説也大抵在已亦説得革言一説言是对人言乃稽审舆论而不自用也故信从而有孚
　　九四悔亡有孚改命吉
　　九四以阳居隂所居不当未免于悔然卦已过中乃革之时又下离上兑水火之际水火有相息之势亦革之时也○刚柔不偏者刚而不柔则失之迫遽柔而不刚则失之怠弛今以九居四刚柔不偏革之用正合如此也然在我虽可以革而在人或不之信则亦未可革也故必有孚然后革乃可获吉云○以阳居隂革之资未善也而刚柔不偏革之用则善也○明占者有其徳而当其时又必有信乃悔亡而得吉也此注当分贴依上文有其徳而当其时乃悔亡又必有信乃得吉悔亡但不乖于事体不拂于人情而已得吉则一消去日之而永収来日之功矣此亦在所当辨先徳而后时亦轻重之酌也○或以有孚为自有孚非人孚之也故本义全不明言人信之曰不然也果是自有信则信是徳也与上文有其徳不既相碍乎或又曰徳其素具信其一时之事盖信者必行之谓也愚亦未敢以为然盖在九四为戒以必行犹之可若九三之躁于革圣人又何用戒以必行乎故须定作人信之也○但心一于诚而令出惟一人自信之矣○有孚改命吉改命带吉字读有孚不取爻义则戒占者悔亡则自爻义取来○此命字与百里之命自邑告命之命同谓政事也不必言革命盖革命是九五爻事
　　改命之吉信志也
　　谓上下皆信其志也○信志兼上下此是程传及中溪説可从盖据九四所处之位有在其上者有在其下者○或曰改命之吉信志也当与兑九二孚兑之吉信志也同例看皆自信也愚谓不必拘同春秋美恶不嫌同辞况字同而义异乎易之有孚亦有数端无咎亦然如节六三无咎与诸爻异爻辞且有然者象传亦安可以例泥也
　　九五大人虎变未占有孚
　　虎大人之象虎者百兽之雄俗号山君大人之象也变谓希革而毛毨也鸟兽仲夏则希革仲秋则毛毨希革者毛希而革易也毛毨者毛落更生润泽鲜好也○在大人则自新新民之极以处常之大人言尧舜是也顺天应人之时以处变之大人言汤武是也○自新新民此自新所以新民也必曰极者盖大人之变是所谓所过者化所存者神上下与天地同流举一世而甄陶之重新铸过一畨非徒小补之而已乃大人之变也○顺天应人则把天下重新换过易服色改正朔新视聴亦是重新整过虽不言其极固亦非寻常之举矣○凡自新新民未必皆遇不得已而有顺天应人之举但顺天应人者亦自该得有自新新民之功在本义兼举要説得尽耳○本义先云占而得此则有此应然后云然亦必自其未占之时云云者盖占而得此则有此应本义主足以当之者言也然后云然亦必自其未占之时者解爻辞未占有孚之正意为恐其未足以当之者言也亦犹恒卦辞言恒亨无咎是主得正者言也而又曰利贞利有攸往则是致丁宁而恐其有不正者也
　　上六君子豹变小人革面
　　上六革道已成革者非上六革之自有革之者也上六特取其时位耳犹小畜上六畜极而成也君子豹变小人革面皆不过从革者也若以上六为君子则小人为谁乎○当此之时举天下君子小人皆在其所革之内矣故曰革道已成也○君子小人之革非上六所致然实上六所受○如周之成康然若谓上六全无干预则下云上六之才亦不可以有行者不通矣○做一人言则是治定功成之日也○居贞吉言不可复有革大意与解之来复吉相类○大人虎变指王者言君子豹变泛指天下之君子言大人虎变则天下为之一新孟子所谓过化存神天地同流也君子豹变只就一身言如所谓和顺积中英华发外畅于四支发于事业者也象传一则曰文炳一则曰文蔚五上之别也○文炳之文昭于天下礼乐风化之类是也文蔚之文止于一身言动威仪之类是也○君子小人以徳言或以位言或兼徳位言皆非也当尧之时四防未尝有过亦在位之革面者也尧舜在位下有巢由此无位而有徳者其文固自蔚也程传正主徳言○君子豹变自有其文小人革面犹未成文也○君子豹变有耻且格也小人革面民免而无耻之类耳但论语民免而无耻以在上人只以刑政御之者耳盖此言革面则又徳礼之所不化者也○义曰天下变革之时人无不变矣上六居革之终此革道之成也然君子小人之革其外虽同而其中未免于异故君子之革则如豹之变以其弸中而彪外也小人之革则可变其外而难革其心故谓之革面言面顺于王化也小人者圣人非不欲革其心也以其下愚而终不可移也如有虞之世苗之来格象之烝又皆革面而已圣人固未如之何也盖中人之性非下愚未尝不可革也而或止于革面焉则吾革之之道未至也非其人之终不可革也征防居贞吉言革道之成不当复有为若复有为则徒事烦扰乃王莽之为也圣人之变革岂如是哉

　　易经蒙引卷七上
<经部,易类,易经蒙引>
　　钦定四库全书
　　易经蒙引卷七下
　　明　蔡清　撰
　　下经
　　【巽下离上】
　　鼎
　　平庵项氏曰草木皆具水火之气其生也水气升于上水至木杪则为润液象井泉之上出也其成也火气见于上火至木杪则为华实象鼎气之上蒸也愚谓此亦是一説在前人所未发葢生物者水也成物者火也
　　鼎元吉亨
　　鼎烹饪之器烹煮也饪兼调和论语失饪不食注饪烹调生熟之节也○传曰鼎之为用所以革物也变腥而为熟易坚而为柔○按本义云为卦下隂为足以其分植于下也二三四阳为腹以其中实如鼎腹之受物在中也五隂为耳以其对峙于上也上阳为以其横贯于上也鄱阳董氏曰子夏传云初分趾也次实腹也五中虚耳也上刚也朱子曰分明是鼎之象愚谓圣人当初只是画卦不是画鼎也故上所谓【云　云】大抵皆后天之易也六十四卦名大抵皆然愚此臆説谁其信之自知徒取谬妄之讥而得罪于先贤耳虽然先贤亦未以为罪也噫何以知伏羲时便有鼎哉便有三足两耳金之制哉学易者试思之史记之言多出于亿间有亿而中者耳○一説以鼎拆卦名非伏羲所定亦未为的也鼎伏羲所制教民熟食者故称包牺氏当时若无鼎则所谓以渔者将何由熟而可食耶既有鼎则须有腹有足有耳有矣以天下之大圣而制一噐以利民用岂徒然哉此説有理○本义云有鼎之象此卦体之象也如剥有顺而止之之象则卦徳亦为象也○此卦曰鼎象也剥卦曰观象也所以不就以为卦象者以卦象正例无此也若以易之大体论之则凡属卦体卦徳及卦变所有者并归于象也大传曰圣人有以见天下之赜而拟诸其形容象其物宜是故谓之象则何者不为象乎又如制噐尚象章所谓体天地之撰通神明之徳若两目相承上入下动变化无为之类又何者不为象乎此正学易者所宜知也○本义以卦体二象释卦名义盖以所谓下隂为足【云　云】者是卦体以木巽火者是二象卦体者全体之体也二象者上离下巽二体之象也他处只云卦象此云二象对全体取象而设也○一説卦体二象谓卦体之二象也谓下隂为足二三四阳为腹五隂为耳上阳为是一象以木巽火又是一象固亦似通然需卦以卦体及两象释卦辞噬嗑以卦名卦体卦徳二象卦变释卦辞则二象俱自为二象不连带上文也此安得独为卦体之二象邪况颐中有物曰噬嗑本义分明云以卦体释卦名义颐中有物既只谓之卦体则下隂为足二三四阳为腹五隂为耳上阳为其为卦体又何疑哉又以巽木入离火而致烹饪鼎之用也木在下火在上则木是既着火之木矣所以下致烹饪字或曰设使木在上火在下火自下燃独不可以为鼎之用乎曰非也纵然火自在下然亦是木上之火也故曰火无体待木而后为体木无用待火而后为用火性炎上火既丽乎木则自出于木之上矣故上火下木为鼎象若上木下火非鼎象也○鼎之用对鼎之体言有足有腹有耳有者鼎之体烹饪者鼎之用体用自分明○下巽巽也上离为目而五为耳有内巽顺而外聪明之象巽顺本乎卦徳今对上离为目五隂为耳耳聪目明则聪明在外为耳目巽顺在内为心皆卦象也故本义云有内巽顺而外聪明之象外指耳目内指心也上离为目通三画言五隂为耳独以中画言上离为目者目睛附外阳在外而明葢隂丽乎阳而明也故离本义云体隂而用阳也○五隂为耳者此人之耳非鼎耳也然亦因元取鼎耳而后转取人耳之象理则一象亦一也不必更以鼎卦取人象谓五正在耳位也葢既以五为人之耳位则又须取首与手足及身之象矣如何取得易须是变化活动者他所谓不可为典要处甚多且离为目其中爻又为耳耳乃在目中耶以此观之则易象殆类空中之云镜中之灯不可泥定捉摸明矣○卦自巽来隂进居五而下应九二之阳当别个卦变与卦体自巽来隂进居五是卦变隂居五而下应九二之阳是卦体○卦变柔进而上行是有其位也卦体得中而应乎刚是有其徳而又有其辅也安得不元亨○元亨大善而亨也与大有同故本义曰元亨彖传亦曰元亨大有彖传亦曰是以元亨此又见彖传精密处○柔进而上行不必説是人君但进而得位者皆是鼎之元亨人人皆可用也与大人又别○鼎卦元亨不承鼎字而言为就鼎上道理説不去即便自为占辞也如井卦可就井上贴道理则从井上説鼎卦説有不贴处则别自为一例矣此亦可见圣人胸中自无拘滞文章亦无意必只看眼前理势如何耳大畜之不家食吉益之涉川利往皆不贴带大畜与益字其余贴带卦名説者固多也但圣人终不绷定例子
　　圣人亨以享上帝而大亨以养圣贤
