<!-- { "loadSidebar": true } -->
　　彖传有以坤之徳言者有以人之占言者此则复错举而申言之不可附防以贞利亨元之説也○柔无为刚能动静无形方有体四字义相反对迁易一个不得徳方又稍在动刚之后○柔与刚对至柔如捧载不起者然却能承受干之气而运之以发生乎万物又何其刚也静与方对静谓寂若一无所区画者及其生物则陶镕万类一一有常形而不可移易固甚方也○干之施一至坤则尽能翕受而敷施之其生成之机沛乎莫之遏是至柔而动刚矣○坤何处是动只生物处便是虽与其动也辟元亨时不同然利贞时亦只是其生物之有终也○方谓生物有常只是谓所生之物无变态也如根荄者不可以为胎卵羽毛者不可以为鳞介○大抵至柔至静者其本体也动刚徳方者其发用也坤至柔顺也至柔而动也刚则顺而健矣至静顺也至静而徳方则顺而健矣正所谓牝马地类行地无疆柔顺利贞者也○动刚徳方固是健然都是顺之健也盖至柔即不动也其动也刚承干而动耳至静藏诸用而冺于无形也徳方亦只是承干之施而赋形有定耳皆非自为健也○看来顺乎健三字只在顺而健之一顺字内然其顺乎健也从一而终顺字内亦自有贞之意矣故曰安者顺之为也贞者健之守也此处健字不可求于顺之外○所谓顺而健者其健属已所谓顺乎健者其健属人故当有辨○坤虽利贞时亦未尝无动只是一气分四段其后两段之动为气之入机即是动也故尝谓老和尚衰暮之甚犹须月剃其髪可见隂阳虽有界限而生意未尝息也○至柔而动刚至静而徳方不必拘云只是顺得来健也若拘此説则动刚又只是至柔处徳方只是至静处岂成道理而朱子又何以谓静无形方有体大槩坤之健自与干之健不同其刚与方亦只是柔顺者之刚方耳○至柔而动也刚惟柔故能动而刚也至静而徳方亦惟静故能方也此理最妙盖坤之刚终是柔之刚坤之方终是静之方无此柔静亦做此刚方不成○此释牝马之贞便有利在不必以后得主利为利也
　　后得主利而有常
　　言君子后得而主利者乃其常道然也有常即谓有常之道与后顺得常之常同○后得主利而有常一句还是就人事之占言就该得君子有攸往先迷至安贞吉处盖西南得朋东北防朋即是先迷后得之理也可见此不是説坤徳之利若泥以利贞亨元之説则是文言于先迷后得以下全遗却了○后得主利彖传既不认作坤徳説至文言乃复以为坤徳耶其説无据亦眀矣○贞利亨元之説甚无理盖非元亨利贞则是贞元亨利亦水木火土金之序也岂有贞利亨元倒行逆施之理耶无此化工也
　　含万物而化光
　　言坤含万物生意于中而发逹于外其功化光显
　　坤道其顺乎承天而时行
　　或谓此不专谓元味坤道及时行字亨利贞皆在其中故本义不曰复明元义而曰复眀顺承天之义此説未安也盖本义既云复明顺承天之义则彖传顺承天实专指元而非兼亨利贞也况亨利贞皆一元之贯通也何用于此就兼言之耶○承天而时行谓不自为也故为顺○时之一字与大有应天而时行义不同不先时而有为不后时而不为也所以为顺也或曰时元而元时亨而亨【云　云】虽于理无碍然不知此所主只在复眀顺承天之义只谓坤元也
　　积善之家必有余庆
　　今日为一善眀日为一善久之则为积善矣余庆者非但一身之庆子孙亦有其庆也若今日为不善眀日为不善久之则为积不善矣余殃者不但一身之殃子孙亦有其殃也善固有庆矣善之积则庆有余恶固有殃矣恶之积则殃有余积者皆自微而至着也○文言所重在此一字○此条大意谓余庆余殃本于善不善然善不善亦由积而成积则自微而至著者也此自人家兴衰常理而言也又以其变故之大者言之臣弑其君子弑其父元亦非一朝一夕之故盖其所自来者有渐亦莫非由积而成也若为君父者能于其渐时而辨之则不至有今日弑逆之祸矣由辨之不早辨也直到事势既成然后从而裁之则其祸立至矣易曰【云　云】盖言人当于其渐者而慎之也○弑逆一段主君父当慎防言乃履霜知坚冰之义盖易为君子谋也不必説小人当慎防但为臣子者若稍有见君父不是处亦不可不早自惩耳不然积恶余殃其何可当也其所由来渐矣自臣子言由辨之不早辨责其君父也○盖言慎也一句通管积善积恶至不早辨也慎之则善虽小而当为恶虽小而可惧矣
　　直其正也
　　正谓本体如善恶未着也而善善恶恶之本体如鉴之空矣是非未形也而是是非非之本体如衡之平矣此説未当泥于静也
　　方其义也
　　旧説义谓裁制善善恶恶截然而不可易如鉴之能别妍媸也是是非非确乎其不可移如衡之能别轻重也此説于义字意亦未尽○正是无少邪曲义是无少差谬○直方可分内外不可专分动静况象传云六二之动直以方也直岂有不兼动乎只存主处便是本体之直正谓本体义谓裁制须认两个谓字非以本体当正字裁制当义字也本义本体字因裁制而得裁制字又因本体而生也本体存于内裁制见于外○正谓本体正也敬则本体之守其所以正者也元来敬以直内只是不失其本体潜室曰以正解直则可以敬解直则不可转正为敬者盖才敬则心必正也○此正义二字皆以见成之徳言然直不自直必由于敬方不自方必由于义直即主忠信方即徙义直即心无私方即事当理故直内以动者言为当朱子云敬譬如镜义便是能照处此语未易解多因此説分直方以配动静又曰敬是持守工夫持守亦便是动处○性理大全太极圗説下载朱子曰其未发也敬为之主而义已具其既发也必主于义而敬行焉则何间断之有哉此以敬专属未发时终为可疑○敬以直内虽就本体言然主动体居多故曰六二之动直以方也如程子动箴云诚之于思者所以直乎其内也曰守之于为者所以方乎其外也此则敬义分而为二若中庸之致中专主未发者言静时之敬也其动时之敬所谓致和者则兼有直方盖自其一念之萌以至于事为之着皆在所谨其谨于一念之萌者亦所谓诚之于思也其谨于事为之著者亦所谓守之于为也则直方合而为一要之体道家法总是一般但随在立言若有不同者耳愚尝疑先儒动静敬义之分未有经裁定者此説亦未敢自信也姑私记之○直其正也方其义也此二句似元者善之长也四句君子敬以直内义以方外此二句似君子体仁足以长人以下四句○敬义是工夫字目直方是成効字目程子曰敬立而内自直义形而外自方○书称汤之徳曰以义制事以礼制心此二句説得尽便是敬以直内义以方外也○不谓直方便是大内直外方则自然至于大矣所谓敬义夹持要放下霎时不得者此如论语注云取舍之分眀然后存养之功宻存养之功宻则其取舍之分益明二者交养并进其有不至于盛大者乎○敬义夹持非只内外相倚更有循环道理朱子谓二者要放下霎时不得是也不曰直方而徳不孤必曰敬义立而徳不孤者眀其徳之所以能不孤也夫不患其不直方但患其不能敬义耳○程子曰敬义夹持直上达天徳自此夹持二字最有味但不可将此二字替立字○文言此节将爻辞文义逓解下来末句直方大不习无不利则不疑其所行也不疑其所行正贴不习无不利其直方大三字只带説下如讼彖传所谓有孚窒惕中吉刚来而得中也有孚窒惕字是带説恒彖传曰恒亨无咎利贞久于其道也恒亨无咎字是带説○直方大不习无不利则不疑其所行也于以见不习无不利只是直方大而不在外矣○此以学而言盖六二爻辞纯以徳言此只重在敬义上説来是以学而言之也学者徳之所由成也如敬是学敬立而内自直则徳成矣如义是学义形而外自方则徳成矣非文言此条全説学不説徳也若不説徳何以曰敬义立而徳不孤又不可谓徳不孤之意与六二之徳不同也○读易之干而得进修之方读易之坤而得敬义之训然干之进修非坤之敬义则无以为之具也且其曰忠信则敬之谓也其曰修辞立诚即义之谓也故凡言圣贤之道者必曰进修言进修之功者必曰敬义只是一个家法也
　　隂虽有美含之
　　自含之也以从王事以含章之道而从王事勿敢成也即是含章之道用于从王事者也○六三爻义主妻道臣道而本于地道也○无成有终最要认成字与终字分别处成者成其始而兼乎终也终者无其始而仅终其事也
　　天地变化草木蕃【一条】
　　天地变化至贤人隠重在下句乐则行之忧则违之亦是此例○盖言谨也谓爻辞所云者正谓其天地闭之时当谨避而去之也○按爻辞本兼事当谨宻时当隐遯説文言只説时当隐遯一项盖就其大者言也
　　君子黄中通理
　　通理即是黄中处通而理也盖黄中非通则无以应乎外通而非理则所以应乎外者不能皆得其当此所以言黄中而必并以通理言之通理亦在内也○大凡道理之在中者皆通理也人之一心本具众理而应万事故谓之虚灵也○黄中通理这黄字只把黄字还他下文美在其中方是解出黄中之义○黄中之徳自通理也只是一件○看此节只照本文説下不必以本义释黄字之义释裳字之义及复释黄中复释居体数句来自纒绕恐意义不得贯串耳本义数句只是暗体贴而读者多为所泥反失朱子为后学之意矣○通理只以性情言之可验非通则无以发于情非理则其所发者或相掩或相混矣○黄中处自通理如天性之妙一真浑然仁足以有容义足以有执礼足以有敬智足以有别则所谓黄中者在此所谓通理者亦在此故本义只提中徳在内説但六五之黄中专以顺徳言耳不可全用中庸仁容义执等句入説○当云同一顺徳也在亲亲则如何在尊贤则如何于敬大臣则如何于柔逺人懐诸侯又如何此皆説得顺徳各有条理而不容紊者也○又当知黄中通理是以养成之徳言之如天性之妙则人人同具矣
　　正位居体
　　正位居体此体字是礼体之体如所谓人君之体大臣之体为政之体之类○裳字之义全在居体二字上正位只带説言在尊位而能居下体也若非在尊位则其居下体亦未足贵矣○此正位二字与王居无咎正位也之正位同正字活看谓当尊也正位居体谓能温恭接下不以尊贵自居用上敬下也
　　美在其中而畅于四支发于事业美之至也
