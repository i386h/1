<!-- { "loadSidebar": true } -->
　　夲义谓卦损下卦上画之阳益上卦上画之隂则彖传损下益上其道上行也损兑泽之深益艮山之髙则象传山下有泽损也○下卦上画之阳如何在所损上卦上画之隂如何在所益曰此以下卦夲干上卦夲坤而看得是如此○损下益上损内益外剥民奉君之象皆所以为损也葢民贫则君不能独富民固损矣君亦安得益乎是上下俱损也故以损名卦剥民奉君之义只可用之卦名其卦辞有孚元吉无咎可贞利有攸徃只承损字而泛説言损所当损人人皆可用不専指上之损下也益卦利有攸徃利涉大川亦然岂専为益下之事乎○剥民奉君之象人但知其损下益上而不知其上下俱损也故有孚元吉以下须用泛説不复専指损下言有孚损所当损也不妄损也不妄之谓孚谓之损下便是惟正之供之外者○云峰曰捐夲拂人情之事也损下未必大善而吉未卜无过未必可固守未必可有徃惟损所当损于理可行而下信之则其占如此耳此説甚善但以有孚为下信之恐未安葢损所当损便是诚实而不妄便是有孚如需之有孚习坎之有孚益卦六三之有孚中行之类有孚皆自我而言不必皆以人信之为义也
　　曷之用二簋可用享
　　享谓祭享也主程传大抵损之时所当损者多矣而此専以祭享为言者葢古人菲饮食而致孝乎鬼神则祭享宜不可损矣今言二簋可用享享犹可损则其他无不在所损矣此圣人举重以见轻之意也○此亦承上文而言言损下非得已也既不得已而损下须用俭用始得若取之尽锱铢用之如泥沙其取于下也既不得已其用于上也又得已而不已则非惟下损而上亦将自损矣此圣人之所惧也故为之律令曰曷之用二簋可用享○一説言人人皆可用之占不必専指上人説故曰二簋应有时只是当损之时其义当然不必拘于不得已而损下则当俭于用也上条之説亦好听耳未必其本防也○或曰享字是不専指祭享鼎彖传曰圣人亨以享上帝而大亨以飬圣贤则燕享亦在所当丰者今考程传只言祭享恐未尽欤依此説是欲兼祭享然恐圣人下字时未卜一字含两义且国之大事在祀与戎只依程传作祭享亦罢本义又不别训葢亦从之矣○有孚至二簋可用享元不断其以利徃处断者今本也或曰有孚至利徃以损下言曷之用二簋可用享以自损言因下损故亦当自损也○有孚以下云峰亦是以损下言
　　损损下益上其道上行
　　葢损下益上利归于上也故曰其道上行下损则上不能以独益矣卦所以为损也○损而有孚元吉无咎可贞利有攸徃只添一而字而义自昭昭矣圣笔也
　　二簋应有时损刚益柔有时损益盈虚与时偕行一説圣人又恐人泥二簋用享之辞而失之固也故于此解之云二簋之用应有其时惟损之时为然而非可以为常法也亦所以发文王之意也又云且以卦言之大凡刚非必在所损柔非必在所益也损刚益柔亦有其时耳然有损必有益损者必虚益者必盈而凡损也益也盈也虚也要皆与时偕行耳然则二簋之用亦时焉而已矣使非其时享其可损乎○云峯曰损于时之一字凡三言之然则不当损之时而损可乎哉此卦特二簋之用有时以卦画推之损刚益柔有时以天下之理推之凡损益盈虚皆有时也按诸説惟此説为长损刚益柔作二项损益盈虚作四项○损益者盈虚之未定盈虚者损益之已成○损刚益柔有时物无两盛刚既损则柔自益故损之传兼言益损益盈虚与时偕行天下之理不一而随于时则一故因损而并及之○本义云时谓当损之时此只解二簋应有时之时不兼解下二时字下二时字一是兼损刚益柔一是兼损益盈虚凡三时字而本义独解上一时字似可疑也曰凡解者解其未明之义耳如下两时字本文自明焉用解也如孟子曰齐人有言曰虽有镃基不如待时今时则易然也凡二时字集注亦是解上一时字曰时谓耕种之时亦不复别解下时字损刚益柔有时叅义曰天下之理刚者常过柔者常不及凡损过益不及者皆损刚以益柔也此亦一説未知是否耳
　　象曰山下有泽损君子以惩忿窒欲
　　山下有泽只是气通上润有损下益上之义与前本义损兑泽之深益艮山之髙同意程传谓气通上润与深下以増髙皆损下之象又是取两个象恐夫子只是一个意且所谓深下是已所谓増髙则未见得是増山之髙处朱子小注谓惩忿象山窒欲象泽亦非正意此是所谓纵横説来都合处葢惩忿窒欲四字只在损字上来不在山泽字来也观本义云君子修身所当损者莫切于此则无山泽之意决矣此亦损所当损者也自吾身言
　　初九已事遄徃无咎酌损之
　　已事遄徃舍己为人也国尔忘家公尔忘私也于义得矣故曰无咎然居下而益上下之力有限而上之需无穷故又曰酌损之非吝也必如是而后可长必如是而后两得之也
　　已事遄徃尚合志也
　　本义所谓上应六四也不然不知其所谓遄徃者何人也一説如诸葛亮苟全性命不求闻逹者也而乃为先主驰驱至鞠躬尽瘁死而后已于私家也不别治生以长尺寸可谓已事遄徃矣向非己感于先主三顾之礼鱼水之欢何以如此此説是谓由于尚合志也义畧异矣以上説为正
　　九二利贞征凶弗损益之
　　九二志在自守不肯妄进宜若无益于上矣然由是而启夫时君尊徳乐道之心士习可正风俗可厚则其为益于上也不少如不顾亷隅而苟于进焉徒足以滋君心之骄慢而长士习之奔竞非惟损已抑且无益于上矣故桐江一丝扶汉九鼎节义之有益于人国也固如此○一説不可専就隠逸之士言如在朝有守正骨鲠之臣如汉汲黯魏髙允之徒是已汲黯以秉直不苟容至使武帝内严惮而疎之然有臣如此实足以禁制上心使有所畏所谓入则法家弼士者又淮南王谋反差等朝臣所谓独畏黯不敢发所谓汲黯在朝淮南谋者其益于上何如哉魏王谓羣臣曰汝等在朕左右未尝有一言规正惟伺朕喜悦祈官乞爵今皆无功而至三公髙允佐国家数十年为益不少不过为郎耳以此观之短于守者乃爵位日进而亷介日持者乃数十年不徙官信乎二之志在自守不肯妄进矣然以魏主为益不少之言则其所以益于上者又何如哉此亦一説也防来九二不是幽人后説更长且云不肯妄进非不进而遯世者也○一説以占辞征凶照看只以隠逸之士言
　　九二利贞中以为志也
　　或説九二刚中是其本心也志在自守不肯妄进是其贞也看来不然九二只是一个刚中在此爻则为自守而不妄进在师九二则为恩威并行在蒙九二则为能发人之蒙而有节不必以贞字为在中之外如云以中也中以行正也则是有别
　　六三三人行则损一人一人行则得其友
　　下卦本干干三阳也上卦本坤坤三隂也如此则所谓三则而乱不得为两相与矣惟干之一阳上徃坤之一隂下来则初与二两相与四与五两相与三与上两相与而各得以致一矣然初二四五以相比而相与者也三之与上相应而相与者也相比者各居其所相应者一徃一来○或泥本义谓一人行则得其友只是三与上两相与而已非也只以本义下文及象传之言味之则可见矣葢必三与上得其友然后初与二四与五乃皆得以两而致一不然下三爻皆干上三爻皆坤各不成偶矣○凡以两致一者皆一隂一阳也程传谓初二为阳四五为隂葢皆据爻之九六言恐非周公之意若初九六二则初九阳六二隂若二爻皆九则以位分初阳而二隂也四五放此系辞传曰天地絪緼万物化醇男女搆精万物化生葢其本防也程传谓初二二阳四五二隂同徳相比愚谓若论同徳相比虽十百其人不为害何谓三则而乱乎周公此辞葢専指两相与而不容以三焉者也世间事自有此一等○一説九官十二牧之于舜十乱之于武王七十子之于孔子亦是一君一臣两相与一师一弟两相与葢凡九官十乱只是一様臣合七十子只是一般弟子况一君二民君子之道也此説虽巧恐非正意○爻辞但曰三人行则损一人便见初二两相与矣又曰一人行则得其友便是説三与上两相与而四五两相与之意亦不待言而见矣本义只据本文解而意自备若説只是三上相与向使九不上而为上六不下而为三以九三应上六亦未尝不为两相与而周公又何必云三人行则损一人邪分明是説六爻两而相与耳
　　一人行三则疑也
　　程传云三则疑所与矣疑葢不専也
　　六四损其疾使遄有喜无咎
　　六四隂柔不立是其疾也以初九之阳刚益己而损其疾以友辅仁从善克己之道也惟速则善学如不及过则勿惮改之意也能如是虽柔必强矣故则有喜而无咎若徐徐为之终不足以有瘳矣此与君子终日干干不逺复之类皆切学者○初九之阳刚初九之善也损其隂柔之疾损己之不善也程传曰学问之道无他知其不善则速改之以从善而已六四下仁以修身者也
　　六五或益之十朋之弗克违元吉
　　本义两为朋当作两贝为朋葢悮也今大全作两古易古板本义亦作两竟不可晓○两贝为朋者贝为甲虫也古者以贝为货朋直二百一十六十朋直二千一百六十也寳物也十朋之大寳也本义或以此益之此即十朋之也葢从象上説明其为益之大耳而非所谓大寳曰位之意也○一説元有国之大寳此天子所有者又有公有侯有子贝元是以天子言然朱子本义初无此意只是以为贵重之物或以此益之为莫大之益也如云重赠相似取象之辞也称名小取类大也葢六五已是居天子之位者其云受天下之益只如云四国万方任土作贡梯山航海而来庭者耳所以然者以其有柔顺虚中之徳以居尊位履帝位而不疚天下戴之凡有血气莫不尊亲若必以舜禹讴歌狱讼之来归汤武云霓壶浆之来迎为五今日之益则是方受天下之归而践天子之位者然则益之六二在下而受上之益亦云益之十朋之岂是亦为天子耶大寳之説于是乎可定矣○弗克违谓众心恳切虽欲辞之而不得也
　　六五元吉自上祐也
　　即天之所助者顺也之意○天视聼自我民视聼六五为人所益即为天所益也此与大有上九同以其柔顺虚中之徳同也
　　上九弗损益之无咎贞吉利有攸徃得臣无家
　　上九弗损益之虚説惠而不费也为人上者能如是则可以免责矣故曰无咎贞者指言其所以益下之道也如制其田里教之树畜之类非必人人而衣食之也此正道也故得吉而利有所徃得臣无家近者悦逺者来也○必以正则吉葢亦必以正方能得惠而不费亦必如是然后能得臣无家不然求人人而济之日亦不足矣规模小故也故徃徃但能霸而不王杀之而不怨利之而不庸民日迁善而不知为之者此所谓王者也乐天者保天下为其自然也○又按本义云上九当损下益上之时居卦之上受益之极而欲自损以益人也味此则是始以其不足而损下终以其有余而欲自损以益下前説以制田里教树畜为言者不切矣求其义类正如汉文帝承髙惠丰积之厚而屡下赐民田租之诏是也此固所谓贞也所谓惠而不费也
　　弗损益之大得志也
　　其道大行无一夫不被其泽者君子乐之故云大得志也○玩大得志之辞足见圣贤行道济时汲汲之本心而或抱道以自娱终其身而不及一施者有非其得已者也试观一经之中如曰由頥厉吉大有庆也曰何天之衢道大行也曰由豫大有得志大行也曰贞吉升阶大得志也曰惠我徳大得志也如此之类不一而足圣人皆喜谈而乐道之意自见矣
　　【震下巽上】
