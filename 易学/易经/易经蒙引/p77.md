<!-- { "loadSidebar": true } -->
　　鸿不木栖传曰鸿趾连不能握枝故不木栖桷平柯也传云横平之柯○六四乗九三之刚在人事为以善弱之资而遇艰险之人或遇艰险之地或遇艰险之事也如此则不得所安矣鸿渐于木之象也然柔顺而巽体是虽所遇不善而能巽顺以处之终无可虞又为鸿之得木中之桷而仅安者也故无咎谓之或得者頼有此而庶防可望之词也
　　或得其桷顺以巽也
　　顺与巽要有别
　　九五鸿渐于陵妇三嵗不孕终莫之胜吉
　　妇五之妇也妇三嵗不孕只是设象言五不得二为用以其隔于三四故也○陵髙阜也论语注大阜曰陵此云髙者从九五居尊象也阜房缶切大陆曰阜广韵山无石曰阜又厚也○九五居尊鸿渐于陵也六二正应在下而为三四所隔妇三嵗不孕也然二五正应三四终不能夺其正也故终莫之胜而其占吉○天下之事凡正理所在虽一时有所阻隔终必伸也盖天道好还不然便无天道了○本义曰其象如此又曰占者如是如此与如是若必求其説则凿矣
　　上九鸿渐于陆其羽可用为仪吉
　　胡氏程氏皆云陆当作逵谓云路也云路非云作路也虚空之中乃云气之所往来故曰云路云之路也故程云谓虚空之中耳尔雅九逹谓之逵逵通逹无阻蔽之义也○上九至髙出乎人位之外是其迹超乎物表贤逹之髙致也○鸿渐于逵犹云鳯凰翔于千仭之上○其羽可用为仪仪羽旄旌纛之饰也羽旄旌纛皆以羽饰故曰【云　云】非正指羽旄旗纛为仪也羽旄只是一般旄头挿羽故曰羽旄也○旌纛又是二物○胡氏程氏皆云陆当作逵不曰程子者与胡氏俱也仪是仪仗仪衞之仪此仪指羽以其羽为羽旄旌纛之餙也○本义云其羽毛可用以为仪餙自上九言无物可指实説出姑用爻辞羽毛字耳在人则为虽其实徳不为世用人不得防其实徳之惠然其清风髙节犹足以廉顽而起懦为世标表也○此爻之辞大意谓上九虽不为世用而不为无用
　　其羽可用为仪吉不可乱也
　　本义云其志卓然岂可得而乱哉盖惟其不可乱故可则也○其志若或可乱安能可用为仪哉如夷齐如王蠋如龚胜都是甚等様刚肠甚等様根脚○不可乱也数字何其的确哉孟子曰向为身死而不受今为妻妾之奉为之者是可乱也

　　易经蒙引卷七下
<经部,易类,易经蒙引>
　　钦定四库全书
　　易经蒙引卷八上
　　明　蔡清　撰
　　下经
　　【兑下震上】
　　归妹
　　兑下震上兑以少女而从震之长男则不择所偶而惟情之动也非正也若咸之二少相与则正也以少女从长男丑在少女也○其情又为以説而动説只是情所向不问理所在故亦非正也○不曰妹归而曰归妹归者在妹也如渐则曰女归矣大凢少女谓长女为姊长女谓少女为妹妹字本非谓年少女子也惟此妹字则是指年少女子盖以对长男言也非是谓第三女也
　　征防无攸利
　　以理言之归妹固当得征防无攸利以卦言之则位不当而柔乗刚亦当得征防无攸利此如未济亨柔得中也小过可小事不可大事之类并蹇解二卦彖辞取义是皆兼理之所在及卦之所向而取一説皆主归妹一事言故彖传本义云男女之交本皆正理惟若此卦则不得其正也盖男女皆防而无攸利也何也不正则男女俱为不正岂但妹乎其不主凡事之占者何也承归妹言稽实待虚也一説依本义与彖则另自位不当与柔乗刚而取何必专主归妹一事且曰征则是泛指征行言与小畜月几望君子征防同义盖縂言其不可以有行耳
　　归妹天地之大义也
　　在家人则曰天地定位此天地之大义也而男女之各正位乎内外此义即天地之大义也在归妹则曰隂阳交感天地之大义也而男室女家之交感此义亦即天地之大义也○其下文云天地不交而万物不兴归妹人之终始也此正以明归妹之所以为天地不交而万物不兴归妹人之终始也此正以明归妹之所以为天地之大义处○归妹人之终始也此人字兼母与子言本义云生育者人之始此人字又专指子言归妹人之终始正所谓有夫妇然后有父子也
　　悦以动所归妹也
　　上节特因归妹二字説其正理至此方説出卦名义内所不足之意○既云又以卦徳言之则不复仍拘少女长男之义而当自为一义矣○人之男女相从但是以悦而动便是女子自嫁便是失身盖虽是两情俱悦两地俱动然以情以理在女子一边尤为丑也分明是女不取行媒而自归于人故为归妹也○所归妹也盖云所以为归妹也古文省字在孔子彖传象传中尤多○一説所归在妹言女先动也然云所归在妹则似云不在男然则男亦有归乎○云峯注一曰女説而男动一曰隂説而阳动此恐未然是拘于上节意矣以他卦彖传例之如蒙山下有险一义也险而止又一义也如讼上刚而下险一义也险而健又一义也如鼎象也一义也以木巽火亨饪也又一义也推此义可见其皆不以上段意贯説也矣
　　征防位不当也无攸利柔乗刚也
　　卦象卦徳只见卦名归妹之义未见归妹之所以征凶而无攸利处故复以卦体之位不当释征凶柔乗刚释无攸利也却有一疑未解卦象以少女而从震之长男卦徳又为以悦而动则皆非正也既非正便自征凶无攸利矣而乃必曰位不当释征凶柔乗刚释无攸利不知果是文王本义否朱子晚年所以欲更定本义者盖为此类也乎○征凶无攸利俱以归妹言本义自明白位不当也言自二至五皆不得正行不以正非礼法之所容也其凶必矣○柔乗刚也言以柔乗刚刚柔易位是为妇制其夫夫屈于妇所谓牝鸡之晨惟家之索也何所利哉
　　泽上有雷归妹
　　雷动则泽水为之摇漾如女子可挑而动者故为归妹象
　　君子以永终知敝
　　知字重此句承归妹字而专就此一事説故本义曰君子观其合之不正合之不正语意分明推之则无不皆然永终只是久后之意非永其终也○此以合之不正者言君子知此则其合之必以正矣如此説方见君子体易处
　　初九归妹以娣跛能履征吉
　　娣与妹不同少女曰妹少妇曰娣○叅义曰古者天子诸侯大夫之娶其嫡必以其侄娣从则娣者从嫡以适人者也○隆山李氏曰古者诸侯一娶九女又曰圣人制礼必以侄娣充媵者所以广国嗣使所自出者一同而无他异也○又汉杜钦説王鳯论九女曰礼一娶九女所以极阳数广嗣重祖也娣姒虽缺不复补所以养夀塞争也故后妃有贞淑之行则后嗣有贤圣之君女徳不厌则夀命不究于髙年○又曰不以礼为之制则其原不可捄而后来异态异态则正后自疑而支庶有间适之心是以晋献被纳谗之谤申生蒙无罪之辜○跛能履不足以逺到也仅能承助其君而已○征吉言虽止于承助其君然于其分则吉矣○征吉如卦辞说征凶无攸利例只从归妹上説若九二利幽人之贞则明说开去○阳刚在女子亦为贤正之徳此又可见阳之所以为贵处圣人于隂阳所以有贵贱淑慝之目者岂偶然哉○
　　归妹以娣以恒也
　　以恒起下文意
　　跛能履吉相承也
　　明不能自主事亦足以承助其君也○此爻言以贤正之女而为娣之贱仅能承助其正室而不能大有所为亦犹跛之能履而不能以逺到也○然在其分为善故其占为征吉
　　九二眇能视
　　眇能视承上爻而言一则女贤而非正室仅能承助正室而已一则女贤为正室矣而其配不良亦不能大成内助之功也故一则为跛能履一则为眇能视其薄命不偶亦鲁卫兄弟也○此处眇能视跛能履不必分髙下如履九三一爻两句并説又岂可分浅深乎○若论二之贤则固贤于初初仅阳刚二则刚而且中也
　　利幽人之贞
　　或説是谓当固守其贤正之徳故象传曰未变常也看来不然观爻下本义云幽人亦抱道守正而不偶者也既已能守正了又令固守其正何邪本防只是言幽人得此占则利为其所处与九二同故也但九二是既嫁之贤女而幽人是不仕之贤人所处似乎不同然其为不偶则同故爻易圣人有取焉盖幽人无贤君正犹九二无贤夫也所谓有美井无善汲有贤才无明王是已○利幽人之贞言其守正不出利也不然亦终不能有为耳
　　利幽人之贞未变常也
　　未变常也总是抱道守正而不改也未变常三字解出幽人之贞意○初曰归妹以娣以恒也此之未变常亦即初之恒也盖其为阳刚之徳一也
　　六三归妹以须反归以娣
　　须字本义初用须待之义后云或曰须是女之贱者此又一义也盖须与娣不同女之贱者为须妇之卑者为娣○易之徳莫盛于阳刚中正莫驳于隂柔不中正归妹六三曰隂柔而不中正又为説之主女之不正人莫之娶者也蒙六三曰隂柔不中正女之见金夫而不能有其身之象也此类尚多
　　九四归妹愆期迟归有时
　　迟归有时谓愆期之志如此也○迟归有时欲得佳配也孟光是其人耶○以阳居上体而无正应阳女之贤者也居上体女之贵重者也故不自轻而宁愆期○程子曰上体地之髙也地髙则亦自贵重矣○六四终必得良偶天下无无对之物时过有必行之理不至如三之为娣矣故正与六三相反
　　六五帝乙归妹其君之袂不如其娣之袂良月几望吉六五尚徳而不贵饰只在柔中正取居尊帝女象也月几望吉吉宜家之谓也○尚徳而不贵饰如何便为女徳之盛无以加此盖女子贵饰者万万皆然不贵饰则自然贵徳矣惟贵徳故能不尚饰也所谓内重外轻也尚徳之义何所不该必能敬不忽于夫子孝不衰于舅姑不略于妾媵恩尚周于姻族必能辅佐君子而不为牝鸡之晨鸣必能正位乎内而不致内顾之忧岂特不贵饰之一端遂足为女徳之盛无以加哉
　　其君之袂不如其娣之袂良
　　君主也古者诸侯之妻称小君诸侯之女或称县主赵宋封其臣之妻为县君郡君者正祖此法也○君即是主故曰主母主翁又曰家人有严君焉父母之谓也○唐朝命妇七级一淑人二硕人三令人四恭人五宜人六安人七孺人见纲目唐太宗长孙皇后亲蚕下我朝正从一品妻封夫人二品亦夫人三品淑人四品恭人五品宜人六品安人七品孺人○六五以徳礼为光华而不以衣服为容饰
　　帝乙归妹其君之袂不如其娣之袂良其位在中以贵行也
　　上二句举爻辞下二句方释之此与讼九二不克讼归逋窜也自下讼上患至掇一例○其位在中是其贵也贵者徳也以徳而行自不尚饰矣凡能把外靣许多事好歆艶的轻视了须是内面有个物事压得他底过方能如此
　　上六女承筐无实士刲羊无血无攸利
