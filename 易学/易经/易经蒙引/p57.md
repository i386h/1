<!-- { "loadSidebar": true } -->
　　睽乖异也不独曰异而曰乖异主于情之不合而言不徒以迹之不同言也为卦上火下泽性相违异者火性炎上泽性润下也中女少女志不同归或曰若长女与中女或少女合体独不谓之睽乎曰就巽离兊之三女别而言之长女应为己嫁者也中女葢将及筓矣少女则犹未也故程传曰长则各适所归临川呉氏曰长则各有夫家亦是以中少二女为未嫁者而以长女为已嫁者矣以卦徳言之内説而外明当作彖传説而丽乎明言在已有和悦之徳又得明徳之人而附之也内字属已外字属人本义必云内外者就卦之内外体説来也此可小事之本也但其説似泥○一説内悦而外明只是以一人言内有和悦之徳而外又逹于事理遇事果断此便是悦而丽乎明言其和悦之徳与明徳相丽也故本义恐人泥于彖传説而丽乎明之句而失其防也乃易其词以发之曰内悦外明曰内曰外明其为一人也今考本义如蒙之内险外止讼之内险外健谦之止乎内顺乎外之类无非以一人言此説长○以卦变言之则自离来者柔进居三自中孚来者柔进居五自家人来者兼之是皆柔进而上行也柔而得进亦可小事之机也○以卦体言之则六五得中而下应九二之刚在我既有是徳所应又得其人亦可小事之势也○夫睽则众情乖离本不可有事然卦徳卦变卦体如是则虽不可大事若小事无甚赖于众力之协同者犹可为也○此卦辞当以豫之利建侯行师对看豫者人心和乐以应其上也故大事可为睽虽有是三者兼之得中应刚然打头一睽字壊了故可小不可大也○先儒有以饮食衣服为小事不知彼意云何愚看来亦不止是饮食衣服凡不待众力协同之事皆是先儒又有谓此卦柔为卦主又或谓三者皆柔之为故只可小事殆亦非也内説外明亦必以为柔徳则强遏矣由未察可小事之防是承睽字来时虽睽也有是三者犹可以小事如无是三者则虽小事亦不可矣诚以是三者而非当睽之时大事亦容有可者矣○一説睽卦虽有是三者然力量终是未大故仅可小事向使其动而明刚进而上行刚中而应则睽有可济之理不但小事吉而已此云小事吉是兼睽之时与卦之力量言也且如习坎刚中则行有尚矣大过説而防加以刚中而志行则利有攸往亨矣革文明以悦而非主之以柔则大亨以正矣然则先儒所谓以柔为主及三者皆柔之为之説亦未为全然不是也但以悦而丽乎明亦为柔徳则终是强遏葢不知是二句柔字出头为之累也○悦而丽乎明若是明而丽乎悦更好也○小事吉程传曰虽不能合天下之睽成天下之大事亦可以小济看来小事字意不是説小济止是以事言也
　　睽火动而上泽动而下二女同居其志不同行
　　睽全自卦象取自物而取象则火动而上泽动而下也自人而取象则二女同居其志不同行也○泽动而下象传此言谓泽水润下而已而呉氏乃曰流而潴于卑下之地者泽也且泽者坎水而塞其下流如何谓流而潴于卑下之地恐非所以语泽水也且泽之动只润下便是对火之炎上而言不必説到流处○二女志不同行只同居之日便然不必谓长而各有夫家乃为各有睽也故曰志不同归○补注曰二女同形而其志异男女异形而其志通
　　天地睽而其事同也男女睽而其志通也
　　天位乎上地位乎下天地睽也而天施地生则其事同乾道成男坤道成女男女睽也男女交感则其志通生生化化万有不齐万物睽也而此感彼应则其事类所以然者葢天地万物无有独而无对者惟其不能以独而无对故二者常相须也葢总是独阳不生独隂不成之理此睽之所以未甞有不合者也然非始睽而终合也睽者其静合者其动睽者其别合者其交也何则一本故也此可以观太极之全体矣妙哉○夫万物睽而其事类也物物皆有睽有合故曰事类○葢以形则天地万物无一而不睽者唯以理言则天地万物虽睽而不终于睽也○曰事同曰志同曰事类此皆以其交相为用者言也故曰睽之时用大矣哉○夫人但知睽之为睽而不知睽之有合夫子是以极言之及此防哉○大全此条下引朱子曰睽者言始异终同之理愚疑此句当是论六爻修书者不察只见天地睽而其事同三句有类于是遂乘而置之于此不知卦辞何甞有始异终同之意仅彖传有此一条又安得谓之皆言其云皆言则所指固多矣○睽六爻皆言始异终同之理其到同处便是睽之济也济睽与济险不同睽至于合则睽济矣且如天地睽而其事同岂事同之外别有个济邪男女睽而其志通岂志通之外别有个济邪朱子始异终同之言未必指此而其理则实有如此者
　　象曰上火下泽睽君子以同而异
　　二卦合体而性不同是于同中有异也君子以同而异亦同中之异也○以同而异重在异字不一于同也然亦非立异矣要归于理而已此所以不能无异况此就睽言也○又曰小注所谓理同而事异者则分事理而二之所谓理一而分殊者则又以自然之理来解人事俱未穏但当就事上説大体皆同而中间却自有不同处所谓和而不流羣而不党之意刘宋谢宏微同不害正可谓知同而异
　　初九悔亡防马勿逐自复见恶人无咎
　　初九当睽时但有合便好无合便不好上无正应睽也故悔同徳相应则有合矣故悔亡○上无正应如有是子而无是父有是臣而无是君有是弟而无是兄之类皆睽也同徳相应葢虽非父子之亲非君臣之分非兄弟之义然当睽之时同徳相与彼此之间各求其合如此则睽不终睽而悔亡矣如刘备之于孙氏本非正应然于曹操之南下孙刘皆危于是同心戮力以制之是已防马勿逐自复悔亡之象也○非正应而又同徳相应縂是九四一个人不要别作两人看○防马勿逐自复固是悔亡之象然独以马言者葢马所用以行者也初间无应而悔者失其所以行也及同徳相应而悔亡则可以有行矣如羝羊触藩羸其角要皆非泛泛取象而已程传语録同此意○见恶人无咎承上文而言同徳者固与之党非同徳者来亦不宜拒之也葢此处睽之时然也见者遇而勿絶之辞非必有欲见之也丘氏此説最好与本义如孔子之于阳货意正合○见恶人以辟咎也岂其本心哉
　　九二遇主于巷无咎
　　二五隂阳相应宜相遇者也然居睽之时隂阳相应之道衰而刚柔相戾之意胜乃睽而不合虽然二之与五本正应也君臣之义不可废也故为君者虽或失于下接而为臣者终不可以自外故必委曲相求而得防遇则睽以合而无咎矣○遇主于巷是本爻之象葢二五当睽始虽不合然本是正应其理势二必委曲以求五而终得遇也本义自二五隂阳正应以下数句都是解那遇主于巷之象见得是正应而不得以相应义岂容已乎自是着委曲以求合且如六三説上九猜狠方深【云　云】则难以语委曲求合矣故曰本其正应非有邪也明矣○或曰味本义必字及乃为字且无一字及爻体恐遇主于巷非九二自有之象只是圣人教人如此本义因以为象也不然九二之于五终于睽而已乎以九三上九且无初有终况二五正应而无嫌隙者乎○程传曰巷者委曲之途也遇者逢防之谓也当委曲相求期于防遇与之合也所谓委曲者以善道宛转将就使合而已非枉已屈道也○巷字当得其意勿泥于辞西溪李氏谓不必拘于堂陛之常分者似失其防小象程传云当睽之时君心未合贤臣在下至诚以感动之尽力以扶持之明义理以致其知杜蔽惑以诚其意如是宛转以求合也此正所谓委曲相求之本意○无咎程传曰君臣睽离其咎大矣必能合而后无咎也
　　遇主于巷未失道也
　　葢求之太殷事之太勤疑于为邪然本其正应非有邪也道正道也释巷字之义
　　六三见舆曳其牛掣其人天且劓无初有终
　　见舆曳见犹见羣龙无首之见所见之象如此是泛言作旁人所见假象之辞也与上九见豕负涂之见不同彼是指上九自见也○其牛掣牛所以驾舆者牛在舆前而掣之欲援以去也程传曰掣从制从手执止之义也葢使不得上从上九恐当从此説○其人天且劓天去发之刑劓去鼻之刑其人舆中之人也葢舆所以载是人牛所以引是舆一项事也○劓去声鱼器反应上声
　　本义猜狠方深猜疑也狠忿也始猜而狠继之○朱子语録又一説曰天合作而剃须也篆文天作更而作□葢以为字形相似而误也今本义既定曰髠则髠是去发非剃须也且项氏之説与本义合此语録不用可矣○洪武正韵而作耏从彡者须发属也古作而○六三本上九正应乃以居二四二阳之间故二从后而曳之求与之合也四则从前而掣之亦欲与之合也况当睽之时上九以刚处明极睽极之地其猜狠方深故又将其人而髠劓之然邪不胜正毕竟妄求者去正应者合也○见舆曳牛掣人则天且劓无初也然邪不胜正全无是事者其事必白空有是疑者其疑必释故终合而不终于睽后为二所曳前为四所掣各有是事然六三不之从其实无他也上九猜狠方深乃遂疑其有他正所谓见豕负涂载鬼一车者也故其人天且劓此之谓全无是事而空有是疑也谓无其所疑之事也○本义故其象占如此自见舆曳至有终都是象而占在其中葢占则如象也
　　见舆曳位不当也
　　见舆曳一句该其牛掣如包荒得尚于中行王居无咎之例位不当正谓其居二阳之间故为二所曳也不该到其人天且劓
　　无初有终遇刚也
　　刚专指上九程传曰不正而合未有久而不离者合以正道自无终睽之理故贤者顺理而安行智者知几而固守
　　九四睽孤遇元夫交孚厉无咎
　　睽孤谓无应九四是阳不得初六之应是无所合而独立也故为睽孤○睽孤且谩説出初九爻只言本身是阳不得个隂以为之应便是孤矣至下文遇元夫字方説出初九来葢言有序自当如此本义解之亦云睽孤谓无应遇元夫谓得初九上文只説无应下文方説初九语意宻矣○睽孤谓下爻不是初六遇元夫谓以阳遇阳同徳相与也○元夫二字程传阳称元善也犹云善士也此説甚当非夫妇之夫○睽孤而遇元夫交孚此如许逺之与张廵本非统属各自孤守一城乃以同心为国彼此推诚戮力捍贼而相合也○初九言悔亡防马勿逐自复九四言睽孤遇元夫交孚此二爻説得正相齐整○遇元夫而与之交孚则睽者合矣然又必危厉而后无咎者葢当睽之时难合易离故必以危厉处之乃得终合而无咎
　　交孚无咎志行也
　　志行即防马勿逐自复之义是申无咎
　　六五悔亡厥宗噬肤往何咎
　　厥宗噬肤往何咎者申言其所以悔亡也葢六五当睽之时以隂居阳所以不正或所据非其地或所为乖其方有悔可知然虽有是悔而终得亡其悔何也葢六五有柔中之徳而下有九二之应夫时之方睽既有彼此相求之势而五之柔中又有虚已下贤之诚吾见其与二合也直若噬肤之易然以是而往则在彼在此各得其所安而无据非其地之灾有行有为济以良辅而自无乖方之虞何咎之有信乎其悔亡矣本义逐句逐字解得似零碎若讲説自当贯意不可分悔亡厥宗噬肤两段意也故象传只曰厥宗噬肤往有庆也悔亡之义在其中矣且本义既云居中得应故能亡之而又云六五为柔中之徳故其象占如是即此而味之意自昭昭矣大壮九四贞吉悔亡藩决不羸壮于大舆之輹本义所解意亦类此○故其象占如是象字还生于厥宗噬肤厥宗之宗党类之义也葢九二是其应与故云○六五正彖传所谓得中而应乎刚者
　　厥宗噬肤往有庆也
　　有庆亦就睽上説即爻辞之意申賛之词耳不必説开
