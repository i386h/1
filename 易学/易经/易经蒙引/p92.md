<!-- { "loadSidebar": true } -->
　　此道字虚説为三极是理故改用道字○一隂一阳之谓道此句説太极道理最明尽葢动只是阳静只是隂皆是滞于器也若夫不滞于动不滞于静非动非静而妙乎动静者则谓之道者太极也天之道一隂了又一阳一阳了又一隂隂阳只管循环不已地道亦然人道亦然此即所谓至理而三才各一太极也此即邵子所谓天地人之至妙至妙者也彼六爻之变化便是这个道理故曰六爻之动三极之道也非指六爻为三极也本义云初二为地【云　云】为天者亦指解贴出六爻象三才底模様耳动字极字意思却全未得见动字最重动即变化也太极便有变化○动是刚柔之变化周流乎六爻之间而无少滞焉者也故自爻位言之初二地位也初二之或为刚或为柔宁有定体乎是初二一变化也三四人位也三四之或为刚或为柔又有定体乎是三四一变化也五上天位也五上之或为刚或为柔又有定体乎是五上亦一变化也六爻之变化如此则何以为三极之道乎葢三才各一太极太极则兼隂阳隂阳则有变化此至理之自然所谓一隂一阳之谓道隂阳不测之谓神者也是故立天之道曰隂与阳隂不一于隂隂必变为阳阳不一于阳阳必化为隂此则天道之所以为太极者然也今五上二爻既当乎天则五上之刚柔变化即天道之隂阳变化矣其理有二乎立地之道曰柔与刚柔不一于柔柔必变为刚刚不一于刚刚必化为柔此即地道之所以为太极者然也初二二爻既当乎地则初二之刚柔变化即地道之刚柔变化矣其理又有二乎立人之道曰仁与义仁人之阳徳也为慈惠为寛裕之类义人之隂徳也为严毅为刚果之类二者积中而时出因物而赋形此则人道之所以为太极者也三四二爻既当乎人则三四之刚柔变化即人道之仁义变化矣其理又有二乎哉○或问六爻之变化如或初二二爻皆刚化则皆柔矣皆柔变则皆刚矣三四二爻皆刚化则皆义矣皆柔变则皆仁矣何以兼隂阳而为太极耶曰不然也此则逐爻言之如初二是为地初是刚化则柔矣初是柔变则刚矣是亦刚柔变化而为太极又如二是刚化则亦为柔矣二是柔变则亦为刚矣是亦刚柔变化而为太极也如三四为人三是刚化则仁化义矣三是柔变则义变仁矣是固有个太极之理也四是刚化则亦仁化义矣四是柔变则亦义变仁矣是亦见其有太极之道也若拘于三为刚位四为柔位则三主仁四主义三若是柔则无变矣四若是刚则无化矣三四皆刚化则纯是义矣三四皆柔变则纯是仁矣而太极之用不其偏乎大抵须是逐爻説变化变则自柔而刚化则自刚而柔庶几阳根隂隂根阳二本则一之妙有以见太极之全体无乎不在也○或曰如此则不止三极却成六极矣如何曰不然只是三极而已初二之变化来来往往只是地道之刚柔三四之变化来来往往只是人道之仁义五上之变化来来往往只是天道之隂阳虽千变万化至于无穷刚柔只属地仁义只属人隂阳只属天故论易之变一卦可变为六十四卦合之至于四千九十六卦是该多少变化然总不出个三极之理而已若三四皆刚则人道亦有纯用仁时仁即义之变也三四皆柔则人道亦有纯用义时义即仁之化也然当纯仁而纯仁当纯义而纯义亦非偏也此乃即隂而道亦在隂即阳而道亦在阳者也太极自然之妙岂容有一毫穿凿之説哉○或又曰依后章曰立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章则六爻之配三极只用以位言分隂分阳即是迭用柔刚而柔刚则不必指九六也曰不然也彼以配属言柔刚实指六位此以变化言柔刚则实指九六故本文曰刚柔相推而生变化本义曰刚柔流行于一卦六爻之间若执彼泥此纯以位言则初当化为二二当变为初乎三化为四五化为上乎四变为三上变为五乎而六位之隂阳又何以能流行乎此一道理説者纷纷无如之何请因识者见于此以俟正于有识者○此节不必以分隂分阳章为例可以变动不居周流六虚者为证两章各自发一道理也○只以九六为刚柔不以初二三四五上之定位为刚柔据定位言则假如初三五是九二四上是六则为无变化矣○但説六爻之变化而三才之至理寓焉者便为未切当圣人不是做这六爻以载三极乃是谓六爻之变化为三极之理故曰云云也以上文观之可见不是因进退之象而立变化不是因昼夜之象而立刚柔乃是説变化是进退之象刚柔是昼夜之象惟三极理也不可以象言故曰六爻之动三极之道也且刚柔变化犹或可串説若进退昼夜之与三极则决串説不得也葢本义自柔变而趋于刚至五上为天一只是分配进退昼夜与三极所属耳虚心玩味自见至下文云此明刚柔相推以生变化而变化之极复为刚柔流行于一卦六爻之间者乃为正意又何曽复拈出进退昼夜及三极字面乎○况本义只言初二为地三四为人五上为天初未尝曰初二为地之刚柔三四为人之仁义五上为天之隂阳也若果本文有此意本义又亦何吝此数字而止【云　云】而已何哉○六爻之动止以九六为刚柔不复以初三五为刚二四上为柔此分明谓之六爻彼分明谓之六位爻与位分明不同此处不拘是初是二便九便是地道之刚六便是地道之柔柔便是刚之化刚便是柔之变不拘是三是四但九便是人道之仁六便是人道之义义便是仁之化仁便是义之变不拘是五是上便九便是天道之阳六便是天道之隂隂便是阳之化阳便是隂之变若五上二爻俱九则便是天之纯阳时节若五上二爻俱六则便是天之纯隂时节天道人道地道亦各有然者然虽曰纯阳实皆隂之变也虽曰纯隂实皆阳之化也人道地道俱仿此○此处天之隂阳不可指日月星辰地之刚柔不可指山川动植人之仁义不可指事亲之仁尊贤之义葢日月星辰山川动植事亲尊贤等乃对待之刚柔非变化流行之刚柔也若指以实变化则日何可变月星何可变辰山何可变川动物何可变为植物事亲之仁如何可变为尊贤之义俱无相变易之理惟以流行者言则在在有变化有刚柔也天之隂阳则寒暑昼夜之类地之刚柔则启闭荣悴之类人之仁义则恩惠寛猛之类皆有变化之道此最大指所当辨别者○仁何以属阳义何以属隂朱子曰仁若不是阳刚如何做得许多造化义虽刚却主于收敛仁却主于发舒此亦阳中之隂隂中之阳互藏其根之意且如人用赏罚到得赏人自是无疑便做将去若是刑杀时便迟疑不肯果决做这见得阳舒隂敛仁属阳义属隂处此见先儒体认之精○又曰仁何如比刚如春生则气舒自是刚秋杀则气收敛而渐衰自是柔○右説见将以顺性命之理章○只以九六为刚柔不限定初三五为刚二四上为柔此説人多不信清按顺性命之理章大全注引或问兼三才而两之云以八卦言之则九三者天之阳六三者天之隂九二者人之仁六二者人之义初九者地之刚初六者地之柔不知是否朱子曰恁他看也得如上便是天之隂三便是天之阳五便是人之仁二便是人之义四便是地之柔初便是地之刚依此则但看得活都通况此本义只云初二为地三四为人五上为天未曾坐定初为刚二为柔若坐定説则初能变为二二能变为初乎若初六或九二则又将九六都不计乎若不计九六则初与二何处是变化乎故难变也○立人之道曰仁与义乃水火木金土之徳也太极之全也天道地道亦然此所谓性命之理也尽之矣太极图解曰中也仁也感也所谓□也○用之所以行也正也义也寂也所谓□也○体之所以立也中正仁义浑然全体而静者常为主焉则人极于是乎立【云　云】葢大传之仁义又该了大极圗説之中正矣
　　是故君子所居而安者易之序也所乐而玩者爻之辞也
