<!-- { "loadSidebar": true } -->
　　大学进修録以首出庶物兼徳与位而言据本义云圣人在上髙出于物则首出庶物一句专以位言其徳字只在圣人二字内首出庶物正是在上之义中庸注曰圣人在天子之位则圣人主徳言明矣○圣人之大寳曰位故首出庶物专以位言所系亦非轻○圣人既首出庶物则便有道化及物矣此理之必然者故云如乾道之变化也岂止拥虚位而已哉文字中亦要足此意○圣人四徳须合彖传两节意而贯之若曰时乘六龙以御天万国咸寕则圣人之元亨利贞昭然矣正所谓得天位行天道而致太平者也○彖传当以天道为主观本意于干之元则曰此释元义于亨则曰此释干之亨于利贞则曰以释利贞之义其于圣人四徳处则皆只曰言可见彖传之意自有轻重○彖传释四徳而以圣人互言者盖圣人与干合徳也○本义云盖尝统而论之元者物之始生亨者物之畅茂利则向于实也贞则实之成也实之既成则其根蒂脱落可复种而生矣此犹専就植物言亦取其易见耳彖传言品物流形正是此意








　　易经蒙引卷一上
<经部,易类,易经蒙引>
　　钦定四库全书
　　易经蒙引卷一中
　　明　蔡清　撰
　　象传
　　本义云象者卦之上下两象及两象之六爻周公所系之辞也此总作一句读○卦之上下两象数字为大象言及两象之六爻周公所系之辞也数字为小象言○本义云今人多解不通盖今之所谓大象小象者乃大象传小象传也若论象之正义则此卦上干下干者卦之上下两象也初九潜龙勿用至上九之亢龙有悔者两象之六爻周公所系之辞也○卦之上下两象者分二体言二体各一象也及两象之六爻周公所系之辞者以两象包有六爻其六爻周公所系之辞只是两象逐节之义故并谓之象也○孔子于释卦名卦辞之后而复加之以大象者盖卦名卦辞之説有限而圣人胸中义理无穷故自天行健至大在水上未济此是六十四卦之象自有六十四卦之名也自君子自强不息至慎辨物居方此又是人事中自有六十四卦名之象也凡此皆圣人之蕴因卦以发者也○今日一周而明日又一周因见得天行之健然不止以日计也若云今嵗一周而明嵗又一周亦可本义特举其大意而已○非至健不能也味此一句正合程子所谓惟健故不息不可把不息做健者然则不息意在天行字内然又须以地势坤来对看不必十分分析故曰健兼用言则有体在矣
　　君子以自强不息
　　此以字与文王以之箕子以之之以字同言其能用也不必做方去体易説○凡君子以等皆以见成者言而时文所云君子法之当何如哉皆失其防矣○不可分自强体下干不息体上干天行健三字已自不分上下体了盖是合上下体而谓之天行健也故自强则不息一息则非强矣自强不息乃所以全天徳之刚乃所以体天行之健强也健也刚也一也故不宜分○或谓君子法天行之健处工夫全在以字上而自强不息乃其成效也此说未是自强不息正所以法天行之健也诸卦例皆然其本义谓君子法之不以人欲害其天徳之刚者乃推原所以能自强不息处眀人之不能自强不息者人欲害之也犹孟子集注所谓人能克已则仰不愧俯不怍大学章句所谓心无愧怍则广大寛平而体常舒泰者要知先儒用意以觉来学处不必遽以填入本文也○自强不息四字一串意犹云至公无私健而无息耳原孔子之意只是要把自强不息配天行之健初无一层工夫一层效騐之意工夫之云自是朱子教人意也○本义所谓不以人欲害其天徳之刚犹孟子以直养而无害也所谓则自强而不息矣犹孟子则塞于天地之间也○天行健者在天之干也自强不息者在我之干也而天人相当矣诸卦放此○自强不息即君子一身之天行健也此正是以人当天处自此以下又是人事中六十四卦象也○究竟君子自强不息之实亦不外乎体仁足以长人嘉防足以合礼利物足以和义贞固足以干事而已四徳何所不该此便是全其天徳之刚也
　　阳在下也
　　阳以阳爻言不必谓阳气
　　徳施普也
　　施字程传本义俱无音注宜作平声读盖中庸所谓徳之所施者博也依程传云徳化及物其施已普则读作去声似亦通也
　　反复道也
　　道字轻本义云重复践行之意盖是解贴出反复二字之义如此不可认作反复乎道也程传及诸儒之説终未可知或疑践行二字无归着非也反复有来来去去之意又复彖曰反复其道此道字俱不可认作道徳字説即此是证也○此言所谓终日干干者只是个反复道也盖反复二字有去去来来不自休废之意所谓往来于懐亦此意也
　　进无咎也
　　九四可以进而不必进也惟不必于进则其进以时矣故进无咎也○不必进者随时进退也○一説九四离下而上可进之意居多但犹在上之下故不必进也今曰进无咎孔子许其进矣此説亦似好聴但于理似有碍孔子何为独许其进周公何为不遽许其进周公之意周则孔子失于廹促矣孔子之意断则周公失于狐疑矣大抵进无咎也一句是承或跃在渊言非决其疑也
　　天徳不可为首也
　　言不可以刚为主也○此为首之首字与爻辞无首之首不同无首以象言首尾之首也此首字只是先字义爻辞首字初无先字意也○天徳不可为首也天字要看得重刚者天徳也柔者地徳也天徳不可为首言须用坤徳以济之也葢六阳过盛了故六阳皆变而吉○本义言阳刚不可为物先物字广説如与众人共处而独任刚自遂便是为物先○不可为物先即先迷后得【云　云】也○注有曰为天下先者亦不是专就人君説君子之于天下也岂皆指人君用九本义説得意自广至文言方专就圣人与君道説暴胜之云凡为吏大刚则折亦此意也○须知用九见羣龙无首吉即纯坤卦辞【云　云】也○君子自强不息亦不过全其天徳之刚耳如何又以为不可为物先盖天徳之刚乃专言之天徳也专言者举其全体固自无所不该矣故贵于自强不息之刚天徳不可为首则偏言之天徳也偏言者对柔顺而言只是一边道理耳故不可为物先○此天徳犹云阳徳也○天徳不可为首也只是刚健中正道理中正便有和柔在如九三重刚不中便有危道故此云不可为首也○天行以下先儒谓之大象潜龙以下先儒谓之小象天行以下本是大象之传潜龙以下本是小象之传非大象小象也此云先儒谓之大象谓之小象者眀其为世俗论也在朱子必不首称大象小象名目○天行以下指到不息字潜龙以下指到天徳不可为首也处或曰天行以下指到君子以慎辨物居方潜龙以下指到饮酒濡首亦不知节也非也何以断之曰为此下有后放此三字在
　　文言曰
