<!-- { "loadSidebar": true } -->
　　谓之龙徳见圣人之徳神眀不测是亦人中龙也故曰神眀不测之号又曰言乾元用九见于他卦不同明其为龙徳而非他卦泛泛之用九者伦也○自不易乎世以下句句皆见得是龙徳之隐者非寻常之隐者而已也○不易乎世谓不为世所易也如举世皆浊矣彼则能自洁于众浊之中而不变其所守也不成乎名盖凡挟一才负一艺者率欲出而成名于世而初九则恬然退处不出以求成其名也成字作活字看○不易乎世举一世而言也不成乎名自所长言也遁世亦举一世言不见是亦就所长言总归于徳遁世不见是非难无闷为难龙徳之隐正在无闷上不见是如吾有才而人不以为才吾有徳而人不以为徳一言之当而人不以为当一行之善而人不以为善是皆不见是于人处就逐事言者也遁世无闷不见是而无闷此二句比上句又深一节九二爻亦然但一节深一节矣○乐则行之忧则违之不要两平説初九何尝有乐行时若论初九之心则非固必于忧违而不能乐行者也乐行一句特以起忧违一句而两个则字见得是用舍无与于已行藏安于所遇之意如孔子谓顔渊曰用之则行舍之则藏惟我与尔有是夫顔渊亦何尝有用行时但道既在我以舍而蔵者用之必能行以用而行者舍之必能蔵耳○初九言乐则行之忧则违之犹孟子言伯夷之不屑就而曰治则进乱则退知伯夷之治则进则知初九之乐则行矣或曰伯夷之归西伯亦是治则进曰非也归西伯以就养非求仕也故终之曰是亦不屑就已○确乎其不可防毕竟只是忧违之操不可防朱子小注及进斋徐氏兼乐行忧违説恐是未定之见○遁世无闷二句尤重于不易乎世二句乐则行之三句更重于遁世无闷二句此三句明其无意必也论龙徳之隐必至是而后尽
　　龙徳而正中者也
　　龙徳正中包下文庸言之信以下一句撘一句一节深一节○同一圣人耳其在初九则人但见其徳之不易乎世不成乎名与乐行忧违确乎其不可抜而已至于九二则出潜离隐而其徳已章显于世矣故人得见其庸言之信庸行之谨闲邪存其诚善世而不伐徳愽而化此皆时位为之也所谓有隠显而无浅深也○内卦以徳学言然亦有时位在○闲邪存其诚言其徳已盛已无不信不谨矣而犹闲邪以存其诚恐犹有不信不谨者也○闲邪存其诚与修辞立其诚同一句法闲邪即所以存其诚修辞亦即所以立其诚○无斁亦保盖常人未免有厌斁之时是故有待于保守之功惟文王敬常存虽无厌斁之时而亦自不忘乎保守焉所谓警戒无虞之意○善世而不伐虽善于世而自不以为善世也而所以闲邪存诚无斁亦保之意故在也徳博而化泽之所施者博也要见得是出潜离隐泽及于物之意○其徳之所以博及于物而物皆为之化者无他亦只是庸信庸谨【云　云】者耳盖无一言之不信无一行之不谨又无一念之不诚无一徳之不周则事皆天理而人自被其泽自蒙其化矣岂必别有恩义之施哉○徳博而化者非其时位之正中仅如初九之潜焉人亦无由被其泽而化也○上文俱是龙徳惟此一句见得是正中○九二还是在下之大人讲化处要有斟酌如云涵泳其徳而莫知其功鼓舞其化而莫测其用及绥之斯来动之斯和者恐是九五大人分上事○此条语意相承谓庸言宜无事于信矣而亦信焉庸行宜无事于谨矣而亦谨焉庸言亦信庸行亦谨宜无事于闲邪矣而犹且闲邪以存其诚恐其发于言行者犹有不信不谨也夫如是是既善于世矣然犹不自以为善于世而或自伐也其所以庸信庸谨者闲邪存诚者犹欿然若不足也此圣人纯亦不已之诚也故其徳之广被而物无不化焉
　　忠信所以进徳也
　　朱子曰伊川説内积忠信积字説得好某实其善之説虽宻不似积字见得在积在此而未见于事之意○忠信所以进徳也每应一件事俱着一个心为之主惟心之所主者一于诚则徳之在内者进矣而其于事也又处置恰好一如其所言则是诚有所归宿安顿处是之谓立诚而业之见于外者修矣○进徳全在心上忠信主于心者无一念之不诚也修辞见于事者无一言之不实也诚以心言实以事言亦一理也朱子尝谓立诚之诚即忠信也忠信犹未见于事也忠信果是重在知上谓之徳者以其理之滋味有得于已而言也徳以心言未説到事上大抵是从知上来须要晓得徳业是一贯事但有始终内外之辨故曰虽有忠信之心然非修辞立诚则无以居之诚即忠信也忠信就初间存主上説修辞立诚就后来事到就绪上説无事无个存主处二者总是敬以直内义以方外忠信直内之事修辞方外之事○闲邪之外再无存诚功夫故承之曰存其诚修辞之外再无立诚工夫故承之曰立其诚诚即忠信向也诚存于心而今则见于事而诚有立矣○忠信所以进徳者以其实也若非有是实心下工夫则是理无自而得故朱子曰如布谷相似须是实有种子下在泥中方防日日见发生若把个空谷下在里面如何防发生道理须是实见得若徒将耳聴过将口説过济甚事○愚按朱子谓道理须是实见得又可见进徳所重在知上盖见得实则胸中自然有定力矣○忠信进徳实心为本也朱子曰忠信便是意诚处如恶恶臭如好好色然后有地可据而无私累牵扰之患其进徳也孰御○但知至至之以心言知终终之以事言至之知得到也终之行得到也○或问忠信恐只是发已自尽循物无违朱子曰此是言应事接物者却又是修辞立其诚了愚谓大抵此处是以徳与业对心与事对故忠信全属心信字只解作以实之谓○此忠信把来对修辞立诚则全是内而主于心者
　　修辞立其诚所以居业也
　　能修辞然后心中所得的道理有个安泊处故曰立其诚○修辞立其诚不言事者事归于诚然后其言为不妄也修辞之要在于敏事所谓先行其言而后从之之意甚矣言行之相为表里也夫子一则曰敏于事二则曰讷于言而敏于行又曰耻其言而过其行又曰言顾行行顾言以言行对举而互言之者以此也○王应麟曰修辞立其诚修其内则为诚修其外则为巧言○要之此句本意只为行不悖于辞为辞之修也○朱子曰业乃事之就绪者也知古人所谓业已如此是也○又曰徳则日进不已业则如屋宇未修则修之既修则居之也○又曰进则日见其新居则常而不厌○又曰忠信进徳便只是大学诚意之説修辞亦只是言顾行行顾言之意○徳业无难分别中庸章句【云　云】反诸身不诚谓反求诸身而其所存所发有未实也所存之实即主忠信也所发之实即修辞立其诚也内外动静体用备矣合进徳修业总是中庸之诚身大学之诚意正心修身夫岂不同条而共贯也哉○语类用之问可与几也朱子曰先知为几如人欲往长安虽未到长安然已知长安之所在所谓可与几也若已到彼则不为之几几者先知之谓也○愚按通书有诚神几曰圣人几字亦作知几看然非徒知而已便有赴之之意故兼至之谓可与几也所以为进徳也○一説知至之至知终之终非是两个物同是一个道理据理之所在曰至既至其所在理亦止此为是则曰终此説合正理但于徳业内外之分更要体贴耳○至之者志向事上去但未见于事也终之者事做到成就而守不失也此徳业之所以分亦徳业之所以贯忠信修辞亦宜以此认之○知理之所在而心必之焉是为主忠信知理必至是而后为到头地位遂守之不移是之谓立诚○朱子曰知至便是真实知得如恶恶臭如好好色至之便是真个如恶恶臭如好好色之地知终便是知得进到这处了如何可保守得便从而保守之便是终之愚谓知至至之即知至而意诚也但至字与大学不同知终终之谓其所处之事曲当于理无欠无余也○既曰忠信所以进徳也修辞立其诚所以居业也而又曰知至至之可与几也知终终之可与存义也亦以明其终始本一贯表里无二致也二至字似亦有着落○知至至之愚意此两句全以两知字为重盖上文只説忠信以进徳修辞立诚以居业此则言要先知忠信如何然后忠信其心焉则可与几而徳进矣又要先知修辞立诚是如何然后修辞以立诚焉则可与存义而业居矣朱子説上句知字重下句终字重盖以知行先后自然之理言之也然此未必是本文之意本文下句一知字岂偶然哉岂姑以对上句而无所当哉
　　居上位而不骄在下位而不忧
　　此虽以进徳修业之效言不拘于位但九三居下之上是亦有位其上者则九三为在下位矣亦有位在下者则九三又为居上位矣若于初二必不兼言居上位若于九五必不兼言在下位此亦当知○可上可下不骄不忧此二句自不重叠盖以本文必兼言居上位在下位者以其可居上亦可居下也○一説不骄不忧正是可上可下处似犹欠虚心玩味于理则无大失也○居上位而不骄忘其尊也居下位而不忧忘其卑也此惟进徳修业者能之
　　故干干因其时而惕
　　谓终日干干然至夕若可少息矣然其时犹当惕也故又因其时之当惕而惕焉
　　上下无常非为邪也进退无恒非离羣也
　　上下者进退之已成进退者上下之未定圣人下字不重叠○四之上下无常以迹言似乎有求进之意者不几于为邪乎然其实则非为邪也志欲及时也恐失可为之机防也四之进退无恒犹似乎独离其羣者彼初安于潜二安于见三安于惕而四独欲进焉不曰离羣乎然其实则非离羣也志欲及时也恐失可为之机防也本文大意如此○上下无常其迹有似于为邪而心则非为邪也进退无恒其迹有似乎离羣而心则非离羣也盖君子进徳修业欲及时也君子之志在于及时此其所以虽无为邪离羣之心而亦不暇避为邪离羣之疑也欲及时也故无咎及时以进如何便无咎只在时之一字上○上下无常非为邪也进退无恒非离羣也此微生畆尹士之流所以为不知孔孟之心也君子进徳修业欲及时也君子进修之实表里一诚而已其及时以进亦不过布此诚于天下也中庸所谓尽人物之性者至诚也经纶天下之大经者亦至诚也其间节目固多亦只是徳业二字足以蔽之○九三偹矣一句若做进徳修业之义已备于九三则与下句此则欲及时而进也语意不相应须从旧説且有朱子小注可证此须以三四做一个圣人而时位不同者○外卦以时位言进修无工夫尤明矣○故无咎通管非为邪也非离羣也欲及时也
　　同声相应同气相求【一条】
