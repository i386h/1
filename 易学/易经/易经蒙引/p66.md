<!-- { "loadSidebar": true } -->
　　九二刚健中正诚实而上交六五柔顺中正虚中以下应故卜祭者利禴○无咎者非孚则不利用禴所谓无其诚则无其神者安得无咎以是反观之无咎之説明矣○此卦六爻俱要见升意此爻诚实以上交亦升也
　　九二之孚有喜也
　　惟其有孚则虽用禴而利矣有喜也一説泛以升言不専以祭享言葢九二诚实而上交六五虚中以下应正主升言利用禴特一事之占耳
　　九三升虚邑
　　阳实隂虚而坤又有国邑之象是九三所临者虚邑也○九三阳刚之才既可以进当升之时又利于进而所进者坤又荡无阻滞其象为升虚邑也○升虚邑只是无所疑也象传自明○此以象言而占即如之○葢据九三言一説本占之象也○九三升虚邑一句只是象而本义云故其象占如此葢此是象而占即如之此可以例诸卦爻所谓故其象占如此者矣
　　六四王用享于岐山吉无咎
　　本义云义见随卦随上六曰拘系之乃从维之王用享于西山其本义云居随之极随之固结而不可解者也诚意之极可通神明则此当释之云六四以柔居柔柔顺之至诚意之极也是积其诚意以升者也故王用享于岐山岐山即西山也自周而言岐山在西○吉谓获福也○朱子曰人积其诚意以事鬼神有升而上通之义或曰如此则随上六亦何拘于随乎曰一则云随之固结而不可解一则云积其诚意以升义亦昭矣○或问朱子小注是因或问升萃二卦多是言祭享萃固取聚义不知升何取义朱子因曰人积其诚意以事鬼神有升而上通之义则朱子此句是泛论升卦多言祭祀之义非専论六四王用享于岐山之义也虽然他爻不皆言祭祀而独于此爻及六二言之何也故曰以柔居柔柔顺之至诚意之极可通神明也不然上体三爻皆是以顺而升者胡不皆利祭祀而独四利祭祀耶于爻义必有取矣○一説随上六王用享于西山本义亦曰自周而言岐山在西葢王者之望秩山川举天下之山皆在所祭而独言岐山者何愚谓此所谓王用享于西山葢指文王及武王之为诸侯时事便是诸侯祭封内山川也未必是説望秩之祭而専指岐山也若既为天子时言其诚意所通又有大于此者矣不曰王用享于帝乎○或曰既是为诸侯时祭封内山川则不应称王曰系爻时已称王矣且书云惟有道曾孙周王发据此则未为天子时尚称曰王葢皆是既王日所书也又如云文王之治岐也治岐是诸侯时亦称王何也○或又曰如何以王用享于岐山与髙宗箕子者同例曰本义明曰如髙宗箕子之类者皆放此类字正指此等也曰然则王用出征云何曰据诗书文王伐崇伐宻西伯戡黎武王伐商至灭国者五十寕无实事乎曰然则王用享于帝者何曰此则指武王既为天子有天下者言也故知王用享于岐山非望秩之祭只是祭封内山川之时耳○一説阙其疑作望秩无妨
　　王用享于岐山顺事也
　　有问本义云以顺而升登祭于山之象何谓也或答曰登山者一步然后一步一节然后一节非顺而何曰如此説则只是登山非登祭于山之象矣故必依朱子小注所谓人积其诚意以事鬼神有升而上通之义者解之然后可通彼以为小象别发一意谓爻辞是就理上説象传是从象上説者恐未然也本义云以顺而升登祭于山之象此系之象传之下者因本文顺事在所当解故系之于此耳不可以其在象传之下而谓其非爻辞内意也○以顺而升正所谓积其诚意以上通于鬼神之义是有事之事○一説小注上通是谓意之上通本义登祭是谓身之登祭此説初不相妨○升还是意升非身升也○顺事两字俱取诸本爻六与四皆隂又坤体是顺也在升卦为以顺而升此义于人事中求之则恰恰是登祭于山之象矣正所谓积其诚意以上通于鬼神也○或説登祭于山还是与义见随卦者不同且柔顺之至固亦诚意之极与随上六同也然随上六诚意之极亦有登祭于山之象否曰为此説者固哉其为易也在随卦只当云随之固结而不可解在升卦便当云以顺而升登祭于山之象如何必于随亦言登祭于山之象乃为此爻义见随卦乎大抵以顺而升升字重登祭于山登字轻愚故曰升却是意升非身升也又曰上通是意登祭是身登山便是登祭一卦六爻之中岂有以登为升乎信如其説则升之义亦粗浅甚矣
　　六五贞吉升阶
　　六五时方升者与诸爻同故曰当升而居尊位若不贞则虽当升而未能遂其升也○本义以隂居阳当升而居尊位以隂居阳不贞也如此而升居尊位其升未易也故戒之云贞吉升阶须知只是戒辞据六五本爻而戒之以戒占者朱子小注以与萃九五同论可见其意○以贞字冠在升阶之上则不贞亦难升矣未可于贞吉之上先説他升也○六五是方升者非已升了也六爻各有升○曰贞吉可矣而又曰升阶者葢以其时当得升也而持之以贞复何难之有故賛其易○虽当升而居尊位亦必正固然后得吉而升阶此正语録所谓若无其徳虽有升阶之象而不足以升者葢以六五是当升无疑所恨者不贞恐犹有未可知者耳故戒之云若能正固则其升也必矣○六五不患其不能升惟患其不能贞不贞则虽有可升之资而亦未易升也故以贞吉加之升阶之上○一説此升字不可言升而居位象传谓大得志也是已学者以意求之○一説六五是己有位者以其不足于贞故戒之云必贞则吉而于升也易矣否则有其位无其徳虽有升阶之象而不足以升矣此升字是象传所谓大得志者葢谓其功业光明以至于治定功成者非谓升居尊位易也学者冝以意求之此説似未当姑存之以偹一説耳
　　贞吉升阶大得志也
　　贞吉升阶则进居尊位所谓广土众民君子欲之中天下而立定四海之民君子乐之者岂不大得志
　　上六防升利于不息之贞
　　防升是据上六才质言也利于不息之贞是为占者设一变化之术也是变易以从道也书云惟圣罔念作狂惟狂克念作圣○君子为善惟日不足小人为不善惟日不足防升与不息之贞之谓也○谓之不息之贞葢以此正人道所当不息者故命之曰不息之贞本义云但可反其不已于外之心施之于不息之正而已则知防升者汲汲于外者也不息之贞者汲汲于内者也孟子曰求在外者也又曰求在我者也一则孳孳为利一则孳孳为义○要説出不已意思所谓小人下达者葢沉酣于势利而不知止故曰防升亦要见他升字分明周公以为其费尽心力于势利外物甚可惜也若移此心力于不息之正其不利乎○利于不息之贞则见防升之不利
　　【坎下兊上】
　　困亨贞大人吉旡咎有言不信
　　困卦以刚为主困者刚也困之者柔也坎刚为兑柔所揜九二为二隂所揜四五为上六所揜揜之而不得伸也○坎刚为兑柔所揜四五为上六所揜柔蔽其上也九二为二隂所揜一阳陷于二隂之中也○处险而説是身虽困而道则亨也身困而道则亨者道在我贫贱不能移威武不能屈也不得志独行其道穷不失义也葢道无往不在大行不加穷居不损故身可困道不可困○所以险而説困而能亨者葢自反而缩其困者莫之为而为莫之致而至者也○困而能亨则贞矣然贞者大人也小人不能也故惟大人乃吉而无咎大人自然困而能亨所谓贞也一説依彖传贞字带大人吉读此恐还未是当然彖传独截贞字连下者示人之意亦不为不精○按大象本义云能如是则虽困而亨矣是亨在悦之后此云处险而説则身虽困而道亨矣是亨亦在説之后説是当困时而説也即心亨也心亨即道亨矣亨则有超于困之外者矣○亨固有在困之后者亦有在困之时者如孔子在陈歌不辍则困之时便有亨所谓困亨贞大人吉者也如比干之死自献于先王而万世不以为非正命则困而后亨也所谓致命遂志也○上曰困亨贞大人吉旡咎矣又曰有言不信是泛戒人之处困者也非复戒大人也○困而有言则非处险而説困亨而贞矣尚口乃穷无所谓亨且吉矣纵口舌得免亦非亨矣况贞乎故谓士夫处困有免亦亨者有不免亦不亨者有免亦不亨者○既曰困亨是有命而安之也又曰有言不信明不可尚口益取困穷是又有义存焉夫子于宋桓魋固曰天生徳于予桓魋其如予何而又必防服过宋何也吁义命之説深矣学者安可尽委之命而任意自行乎○困亨贞曰付命而守义也尽其义之所当然者也有言不信亦欲其付命而守义也正其非义之所当然者也
　　困而不失其所亨其唯君子乎
　　君子即大人也彖传以贞字下属大人而以其唯君子上属于困亨是文王系辞之意夫子烛出无毫发之或遗与本义恰恰若合符节矣其截贞字连大人者欲以明大人止是得正者而已耳圣人之言虽异之中亦无不同
　　贞大人吉以刚中也
　　刚中固是大人之象然此刚中内便有困亨贞义困而不失其所亨犹云顔子虽贫而不以改其所乐盖自有其乐也困而能亨者亦如是
　　泽无水困君子以致命遂志
　　泽无水困之象也致命遂志承困之象而言其处困之正道也○致命未必便都死只是他已一死了如苏武是也不为虏所屈则亦困而亨矣若死者则如比干之自靖而自献于先王亦为亨矣○所以遂其志处只是成就一个是○致命遂志者在秦张良椎在汉苏武节为严将军头为稽侍中血【云云】
　　初六臀困于株木入于幽谷三嵗不觌
　　初六以隂柔处困之底居暗之甚葢隂柔不能自拔也处困之底故为臀困于株木居暗之甚故为入于幽谷三嵗不觌○处困之底底字贴臀字人之体行则趾为下坐则臀为下臀困株木不安也○居暗之甚甚字贴三嵗不觌意犹所谓系用徽纒寘于丛棘三嵗不得者也故知三嵗不觌为只带入于幽谷一句况象曰入于幽谷幽不明也正贴不觌义○株木非所安也而臀困之幽谷非明地也而入之至三嵗不觌甚言其才也地也时也皆不足以有济也
　　九二困于酒食朱绂方来利用亨祀征凶无咎
