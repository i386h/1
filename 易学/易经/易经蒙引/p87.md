<!-- { "loadSidebar": true } -->
　　此两段承上文言刚柔相摩而为八卦八卦相荡而为六十四卦而易卦之变化备矣于是易卦中有鼓之以雷霆者有润之以风雨者有日月运行焉有一寒一暑焉而诸凡成象者何莫不在其中乎又有乾道之成男者焉有坤道之成女者焉而诸凡成形者亦何莫不在其中乎以此见易之未作易在造化易之既作造化在易本义所谓此两段又明易之见于实体者与上文相发明也意正如此○易法象耳易中无实体此易之见于实体者也即上文所谓变化之成象者变化之成形者葢成象成形即见于实体者程文却都就实体説可疑也语类曰天尊地卑至变化见是举天地事理以明易自是故以下却举易以明天地间事云峰曰易既画天地万物之变化又在卦爻实体中此説谬也易中只是法象安得有实体○震为雷又为霆霆则雷之疾而威者也鼔字只从雷霆字生下仿此如説卦传所谓天地定位山泽通气及雷以动之风以散之之类都就易上説○又曰巽为风坎为雨雨固以润之而风亦何以为润岂以坎雨巽风二物相与是故有常者欤抑亦偶独指润字如王居无咎禹稷三过其门之例者欤○乐记有云鼔之以雷霆奋之以风雨动之以四时暖之以日月而百化兴焉按月能凉不能暖此亦带説也月者隂之精故不暖○若谓风亦能润物则防自曲説○或又曰风以散其郁结亦自有滋补处故亦可曰润大槩费力上本义云象者日月星辰之属则此所谓雷霆风雨寒暑正其属也形者山川动植之属亦当以此例看○按本义象者日月星辰之属若就易中求所以为星辰者何在曰邵子以日为太阳月为太隂星为少阳辰为少隂则易中四象便是星辰矣若以八卦论则离震生于少隂巽坎生于少阳亦此理也若以山川动植论之山川不待言也巽为木便是有植物象乾坤为父母六子为男女皆动物也若要説得周尽则须依説卦传【云　云】乃为説备干为龙马之类动物也为木果植物也坤为子母牛震为龙与马为善鸣馵足之类坎为马为美脊亟心之类离为鳖蠏之类艮为狗防之类皆动物也震为苍筤竹之类坎于木为坚多心离于木为科上槁艮为果窳之类皆植物也○日月运行一寒一暑此以圆图贴之更为明白观运行字及两个一字皆有循环之义故就八卦圆图象日者言之一日有十二时图凡八卦毎一卦贴时半二卦贴三时六卦九时八卦十二时而周一日之运矣是故自坤至震为子丑寅隂极而阳生自离至兑为卯辰巳则阳浸盛矣自干至巽为午未申阳极而隂生也自坎至艮为酉戌亥则隂盛矣若以横图观之当以干一兑二至坤八为次亦一日一周天之理也以横图贴之其详如何曰以十二时中分为隂阳二又折二为四更折作八如子丑寅阳之阳也则干一兑二为太阳者当之卯辰已阳之隂也则离三震四为少隂者当之午未申隂之阳也则巽五坎六为少阳者当之酉戌亥隂之隂也则艮七坤八为太隂者当之理不逺也以此推之于寒暑同一理也此説未审可否当求明者正之○以圆图之像月者言则朱子固曰自坤而震月之始生初三日也歴离至兑则月之上初八日也至干则月之望十五日也至巽则月之始亏十八日也歴坎至艮则月之下二十三日也至坤则月之晦二十九三十日也是八卦之像一月矣但朱子此説亦有可疑自坤至兑凡四卦只当初一至初八自干至艮四卦亦当十六至二十三而自兑至干自艮至坤各二卦乃当得七八日其多寡不同何也葢月受日之光者也自坤而震阳光始生故为哉生明歴离而兑则所受阳光浸盛矣故为上又积而至于干则阳光满矣故为望至巽则隂魄始生矣故为哉生魄歴坎而艮则魄浸盛而光益减矣故为下以至于坤则纯是隂魄矣故为晦乃知朱子所贴自有至理不止计卦数贴时而已也然亦有计卦数贴者如六十四卦贴二十四气是已○若以六十四卦配日则圆图左边三十卦当六时五十刻右边三十卦亦当六时五十刻其余四卦则加于子午卯酉四时葢以子午为隂阳之盛卯酉为隂阳之中也亦有六十四卦配二十四气而四立二分二至则各减一卦以符合其数也未知可否○每日只是九十六刻毎时只八刻六十分刻之二十其曰百刻者举成数也○若以横图六十四卦配月则左边三十卦当自朔后至望右边三十卦当自望后至晦其余四卦则以贴朔望及上下亦如日数之子午卯酉之意也○説卦传离为日又坎为月日月便是交代运行者易亦坎离二卦便是有日月运行就横图取则如此然味运行字似当主圆图言○易大全朱子图説曰先天图今所写者是一岁之运言之若大而古今十二万九千六百年小而一日十二时亦只是这个圈子都从复上推起○以圆图取日象当以子午卯酉论○一日百刻十二时三十二卦当六时五十刻合之为一日尚余四卦分贴十二时则毎卦三分之三四十二矣○一寒一暑○旧説俱以圆图自复至干自姤至坤为言看来横图亦自説得横图从中而分左方亦自姤而遯而否而观而剥以终于坤右方亦自复而临而泰而大壮而夬以极于干一寒一暑之变不外是矣况上文刚柔相摩八卦相荡乃正指横图也○天原发微所载圆圗亦可自二而四四而八八而至于六十四但恐是后来雅得纵横符合如此非伏羲初画之本防也○以六十四卦配寒暑朱子谓一岁之运或大而古今十二万九千六百年小而一日十二时都从复上推起去然愚以为隂阳消长之几固自姤复而始若论隂阳气之正则寒始于升讼之立秋而终于震噬嗑随之大寒暑始于无妄明夷之立春而终于巽井蛊之大暑若据复为暑之始则夏至便为暑之终而此后又有小暑大暑以姤为寒之始则冬至便为寒之终而此后又有小寒大寒是岂其余气耶大抵朱子所论易之正义也即周正之意愚所疑者拘于时令之正亦月夏正之意也○又云雷霆风雨之类固是实体但不可説是易中之实体葢易中只是卦爻卦爻只可谓之法象不可直谓之实体今只是欲明易中具得有此等物事故为之立言曰易之见于实体者耳非固以易之卦爻为实体也本义云此变化之成象者下云此变化之成形者变化本指易卦而象形又是实体字面葢亦犹所谓震雷巽风之意耳最要辨别不可使有毫厘之差
　　乾道成男坤道成女
