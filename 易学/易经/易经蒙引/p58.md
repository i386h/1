<!-- { "loadSidebar": true } -->
　　上九睽孤见豕负涂载鬼一车先张之弧后説之弧匪冦婚媾往遇雨则吉
　　本义睽孤谓六三为二阳所制而已以刚处明极睽极之地又自猜狠而乖离也所谓六三为二阳所制即见舆曳其牛掣也所谓而已以刚处明极睽极之地又自猜狠而乖离者即其人天且劓也本义两句都归入睽孤之义至于下文见豕负涂载鬼一车先张之弧又专是详説上九猜狠之事而不及为二阳所制之象者辞为上九系也故独详之申言其所以睽孤也○上九以刚处明极睽极之地九刚也以二体言则为明之极以全体言则为睽之极夫刚者往往果毅有余而不足于寛详况明极则过察而多疑睽极则咈戾而难合○夫上九之应六三也六三不幸处二四二阳之间欲进与上合则后曳于二前掣于四而上九本身以刚处明极睽极之地又自猜狠而乖离六三本非污于二阳也而彼则以为污六三本无受污之事也而彼则以为有是为睽孤其以为污也如见豕之负涂然其以无为有也如见载鬼之盈车然于是遂欲去之而不与之偶则先张之弧矣然无是事者其事必白空有是疑者其疑必释少间则説之弧矣葢知其非冦而实亲也由是而往遂得相遇合而吉矣○豕负涂或有之言载鬼一车明其决无之事也○见豕负涂载鬼一车见字贯连到载鬼一车句见豕负涂疑也载鬼一车则疑愈甚矣于是遂张之弧既而脱之弧疑稍释也知其匪冦婚媾及遇雨则吉则疑尽释矣其疑也以渐而极其释也亦以渐而尽往遇雨则吉往上九往也往而就之也初间猜疑惟以不见亲就为幸稍前便欲射之此往字是就应上説来知其匪冦婚媾而后往也○不可分本义疑尽释为遇雨睽合为吉看则字且遇雨和也和合也
　　遇雨之吉羣疑亡也
　　不必依程传云所以能和者以羣疑亡也看孔子只释意非推本也









　　易经蒙引卷五下
<经部,易类,易经蒙引>
　　钦定四库全书
　　易经蒙引卷六上
　　明　蔡清　撰
　　下经
　　【艮下坎上】
　　蹇利西南不利东北利见大人贞吉
　　说在肤见曰见险而止谓之蹇而自利西南以下则皆言所以处险之道也本义所谓见险者贵于能止此句在蹇字内取出其曰不可终于止者则所以起下文言必思所以处之也而处之之道则利徃西南不利徃东北见大人而后利贞而后吉只是相因説去不是见险者是一人处险者又是一人○或以利西南不利东北为贵于能止盖泥夲义不宜走险之句而失之不知既曰利西南便是向西南方去矣安在其为止且卦变阳进则徃居五而得中阳进又安得为止不利东北亦不是令其止也是言不宜从东北进也其夲义云退则入于艮而不进者以艮位东北而其不进谓不得进也见险而能止者自不进也不宜走险者重在险字上该利西南不利东北两意也○见险而止乃为蹇不是见险便为蹇也○西南平易东北险阻葢通天下大势言之○辽东北地也昔唐太宗伐辽至辽泽泥淖二百余里布土作桥以渡士卒负土填堑太宗亦自分其尤重者亦可见其险阻○蜀西南也自古説蜀道难然其险处亦只在蜀门若到其地则所谓沃野千里天府之国似乎果平易矣恐天下大势皆在圣人胸中占得此者不必拘于西南东北但险阻处便是东北平易处便是西南不可泥于地文王系辞亦仅取其大势有险阻平易之分耳○东北险阻又艮方也不可谓东与北西与南只是东北一隅西南一隅方与夲义又艮方也一句合○坤卦西南东北亦主此二隅言不然当云西南北东矣葢后天卦位坤西南之卦也东北则西南之反对也故曰西南得朋东北丧朋○既曰东北险阻矣又曰又艮方也者直以卦变退则入于艮而不进故更着此句○夲义方在险中不宜走险是以理言利西南不利东北也又卦自小过而来【云　云】是以卦变言利西南不利东北也○夲义当蹇之时必见大人然后可以济难又必守正然后得吉是以理言利见大人贞吉也○而卦之九五以下【云　云】又以卦体言利见大人贞吉也葢据理言夲是如此而卦中又自具有此义此法可通用以防六十四卦○退则入于艮而不进谓死杀了不进者不能进也葢陷入于险也○退字亦以艮言○必见大人然后可以济难有所依也又必守正然后得吉不然则不顺理而妄为求以出险适以益其险耳
　　蹇难也险在前也见险而能止知矣哉
　　蹇难也险在前也説上坎见险而能止説下艮以见名卦之之义智矣哉摠承上二句賛之也不可以险在前也只带蹇难也读蹇难也是训其义险在前也见险而能止是申其义
　　蹇利西南徃得中也
　　阳进而得中是进而得其所安也有平易之义故曰利西南
　　不利东北其道穷也
　　亦以卦变言退入于艮艮位东北险阻之方也入于艮则陷于险矣故其道穷而不利道字不可指为道路
　　利见大人徃有功也
　　当蹇之时非得所依未易济也夲卦体言或疑其非以卦体释卦辞曰需利涉大川徃有功也夲义亦云以卦体及两象释卦辞则此亦不宜泛説须依夲义做夲卦体以释之云利见大人者葢以卦体观之九五刚健中正大人也徃而依之则蹇可济而有功矣不然本义所谓卦之九五刚健中正有犬人之象者岂虚设乎而彖传上下三句之义皆有所本此独无所本而泛释之乎
　　当位贞吉以正邦也
　　卦体自二以上皆当位所以为贞吉夫惟贞吉则邦可以正之矣此犹所谓大亨贞无咎而天下随之皆从大处置议论○或谓正邦正是吉处恐非也葢释贞吉之义已在当位二字上了岂可谓以当位释贞正邦释吉如此则卦辞専为有国者设欤且若拘説是有国者事则利见大人又何用了如中孚顺而巽孚乃化邦也岂必皆释吉义葢极其功效之大言之耳
　　蹇之时用大矣哉
　　承上言必徃西南不徃东北又必见大人又必得正然后为得处蹇之道而蹇庶乎其有济此蹇之时用所以为大也
　　山上有水蹇君子以反身修徳
　　山夲峻阻上复有水难以进步蹇之象也反身修徳济蹇之道也反身行有不得者皆反求诸己修徳是有则改之无则加勉如是将见在邦必达在家必达蹇其有不济乎葢行有不得处便是蹇反身修徳义相连
　　初六徃蹇来誉
　　夫蹇者见险而止之义故曰见险者贵于能止必度其时之可进而后进如五与上是也不然必其义之不容止而后不止如六二是也其余诸爻则皆以止为利○初六爻辞只是以蹇之时论不必拘于卦体本义全无一字及爻体有以也○徃蹇来誉不徃便是来也所谓见险而能止智矣哉便是誉意思○或説初六一爻初则难日方长既非济蹇之时位居于下又无济蹇之资况隂柔质弱又无济蹇之才故周公【云　云】愚谓不然此爻纵是初九而上又有应援终亦不宜徃且九三非阳乎况在艮之极亦曰徃蹇则是以蹇之时言无疑矣学易者要须识得
　　六二王臣蹇蹇匪躬之故
　　六二柔顺中正是个精忠尽节之臣正应在上而在险中君在难也君臣之义休戚共之故六二不避万死一生之难以求济之是为王臣之蹇而又蹇者也而其所以蹇而又蹇者则初非以其身之故也○六二所谓以身狥国者也圣人系之辞曰王臣蹇蹇可矣而又曰匪躬之故呜呼忠臣义士之心于是乎白矣○不言吉凶圣人此意尤妙説见本义又有直言其凶而又以为无咎者大过上六是也
　　王臣蹇蹇终无尤也
　　言王臣之蹇蹇其济不济未可知纵是不济亦终无可也此即大过上六之凶无咎
　　九三徃蹇来反
　　九三当蹇既与初六无异而又不在王臣之位所谓无官守言责而进退绰绰者但遭时之扰乱耳故周公系辞云徃则蹇惟当来反以就二隂反就二隂得所安矣○二隂兼初与二言非专指二也观下文连于九三字面可见○三之反就二隂而得其所安者葢以下二隂乐得九三之阳而与之相依此三之所以得其所安也若无二隂可就或二隂不乐得之则何以为安故象传曰内喜之也明其来反之得所安也象传此句诚不虚下夲义得其所安之句实凭此
　　六四徃蹇来连
　　四之时方蹇且才弱自徃则蹇矣下有九三之刚惟连之以共济可也故象传曰当位实也正指九三来连与来反不同来连将以进也来反只是退此又上下体之别不可不知○一説四与初三爻义又畧不同者葢初三在险之外故但曰来誉来反而已非必期于济也四则入于险矣故为四谋又当如此此説不如以上下体论
　　九五大蹇朋来
　　夫他爻之蹇只是蹇耳九五君位其蹇也国家治乱所闗宗社存亡所系又非他人蹇之比故为大蹇谓非常之蹇也然以其居尊位而有刚健中正之徳足以致天下之贤俊故必有朋来而助之者将见智者献其谋勇者効其力而蹇之济也不难矣不言吉者犹未离乎蹇也但能致朋来则终无不可济者观象玩辞吉意亦可会矣○此以象言占者有是徳则有是助矣○贤也而谓之朋葢以其同心同徳而云也上曰大蹇下曰朋来明大蹇之非朋决不可济也此又圣人之精意
　　大蹇朋来以中节也
　　中节指五言不曰中行曰中正又不曰道曰徳而独曰节者以在蹇中言也如刘先主当猖獗之时信义着于四海是其中节也故士从之如云是亦朋来也○中节毕竟只是中徳但以在蹇而易其名耳如同人之五则曰中直临之知临则曰行中葢圣笔如化工之因物赋形
　　上六徃蹇来硕吉利见大人
　　上六已在卦极蹇之极似可济矣而乃益以蹇者何欤愚意恐是亦以才弱之故故令来就九五如六四则令来就九三隂必附阳也○以其才之弱而当夫蹇之极若使自徃益以蹇耳今夲义不然云已在卦极徃无所之故徃蹇愚窃疑焉如果以徃无所之而益蹇则初与三不在卦极徃有所之而亦以蹇何也是尚可疑○夫来硕是就此爻言利见大人是以占者言即是来硕意象传曰志在内也曰以从贵也意亦如此○又曰利见大人观本义上云来就九五与之济蹇则有硕大之功则既入九五于来硕句内矣今又云大人指九五晓占者宜如是也乃又以九五入于此句何欤葢上言九五自本爻言承徃蹇而云也是正名正位的下言指九五是谓占者则利见此九五之大人也故曰即是来硕意也
　　徃蹇来硕志在内也
　　谓来就九五也夲义亦凭此一句释爻辞
　　利见大人以从贵也
　　以所以也不必做推本説如比卦外比于贤以从上也以字亦説不得推本推本説者曰所谓利见大人者以上六下就九五为从贵故晓占者以利见大人也所以程传曰所以云从贵恐人不知大人为指五也愚谓志在内也一句正是恐人不知其为来就九五也此曰以从贵也只是申解见大人之义云从贵人所为耳如讼六三之食旧徳从上吉也谓随人则吉明自主事必无成功也意略相似○通观蹇卦六爻除二外皆不宜徃除上外皆不言吉葢圣人尚消息盈虚天行也但又自觉有个时义如此初最在下不可徃也三四非蹇主正应未徃可也六二却是正应义同休戚也故死生以之而吉凶非所论至为九五谋则又在收用贤俊延揽英雄以夷大难而九五之徳亦自能如此故圣人从而发之以示人至于上六蹇极有可济之理然据其才则未能以自济也故又教以下就九五云丈夫不幸而生蹇时此一卦及六爻之义足以应用矣
　　【坎下震上】
　　解利西南无所徃其来复吉有攸徃夙吉
