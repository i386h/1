<!-- { "loadSidebar": true } -->
　　以其静之极而言则曰终以其动之端而言则曰始其守不坚则其用不利亦如所谓不专一则不能直遂之意故曰终则有始也葢动静不可正训终始而一静一动实为终始也在此则静为终动为始○利贞谓所恒者正也只就自家身上説言守得这道理有常利往是发施出来故曰终则有始也必如此説方得分明○此释卦辞利有攸往言其往之所以利者非自能利也葢以其能久于其道而有终终则有始而自利有攸往矣此以静为终动为始静体而动用也知动之生于静则知利贞之所以利往矣此自然之理也故曰以静为主此理闗涉最大○按彖辞利贞利有攸往本是相连句似不可析今彖辞乃析言之然却云终则有始也意义自相贯而周浃矣
　　日月得天而能久照
　　愚谓日月非天则无所附丽矣能久照乎○依程传云顺天之道往来盈缩故能久照而不已得天顺天理也葢是言天之行有常运日月趋其运度而行是为得天欤然考之天之行一日周天三百六十五度四分度之一日之行比于天为不及一度月之行又不及十三度有竒是天自天日自日月自月不见日月之顺天行亲切处似只可説日月附丽乎天以照临下土为得天也○正蒙天道篇曰日月得天得其自然之理也非苍苍之天也此与程传合葢程张二先生当时同防讲易此等处恐俱甞共商量过后学似不可更立别説但据本文云日月得天其意若自然明白分明一个得天在目前似不消説到往来盈缩之顺天理处故虽有程张之説在而愚心终未能释然也○或曰但本义无解而程传有解者若传既有解朱子不以为非故本义不复着也后学便当从程传是未然程传之説明明白白的当者本义亦多更自説出岂以其既是而不重着乎葢本义则自为一全书非为补程传之欠也至于其一二之説得详明而不可易者乃曰程传备矣如或説得虽善而或一句一字之未切于易之本义者则皆不复云而自为之説今日月得天而能久照本义未甞云程传备矣学者斟酌讲论何害也耶
　　四时变化而能久成
　　愚谓久成者成四时也程传谓生成万物葢与上文久照相对为例此恐当从程传久照者照万物也久成者成万物也但久成不必依程传以为亦本于得天葢日月久照以得天也四时之久成以变化也亦自然明明白白道理何为又以得天挽入变化来
　　圣人久于其道而天下化成
　　此中庸所谓久则征也葢天下化成非勉强行道于嵗时者所能致也故曰久于其道而天下化成久于其道意重天下化成乃圣人久于其道自然之符应也
　　观其所恒而天地万物之情可见矣
　　天地万物之情皆有恒也天地之道贞观者也日月之道贞明者也动者常动静者常静飞者常飞潜者常潜天地万物之情常常是如此而已其或有不如此者谓之变怪
　　雷风恒君子以立不易方
　　雷风説见上立未是恒不易方乃恒也方道之所在也立不易方即所谓久于其道也
　　初六浚恒贞凶无攸利
　　浚深之也如浚井之浚谓求恒之深也初六知常而不知变者也按本义易之大例初便应四是初与四为正应本理之常也然此爻则有不然者自初而言初居下上视乎四势分辽濶未可深有所求也又自四而言四震体震动无常也且四又阳阳性上而不下其情不下接也况又隔于二三其势亦有所阻也是四应初之意有异于常而尤不可深以常理求之矣○又云以上本义皆言其不可深求以下则言其不知其不可而深求之也○夫初本不可深求于四然唯明者能见几而作今初六柔暗不能度势又以隂居防下为防之主防之徳入也居其最下而为之主入之深者也是其性务入矣故深以常理求之言欲其聴施欲其报必竭其忠必尽其欢如此非唯不塞所望而反逢彼之怒隙由是起怨由是生祻由是作矣故贞凶无攸利凶有害也无攸利无益也兼举而备言之甚言其不可浚恒也○初之所求于四者本理也而其所以不可遂其所求者则势也理势之间君子审焉○贞凶无攸利葢求荣而反辱之意○或问刘蕡程子曰浚恒之凶始求深也曰然则宜如何曰尺蠖之屈以求伸也踈逖小臣一旦欲以新间旧难矣○东坡曰若贾生者非汉文之不用生生之不能用于汉文也夫绛灌君臣相得之分岂特父子骨肉手足哉贾生洛阳之年少欲使其一朝之间尽弃其旧而谋其新亦已难矣为贾生者上得其君下得其大臣如绛灌之属优防浸渍而深交之使天子不疑大臣不忌然后举天下而惟吾之所欲为安有立谈之间而遽为人痛哭哉
　　浚恒之凶始求深也
　　本义意全象传只是本义在初二字之意
　　九二悔亡
　　程传曰在恒之义居得其正则常道也九阳爻居隂位非常理也处非其常本当有悔能恒久于中则不失正矣中重于正中则正矣正不必中也○愚谓以阳居隂如所处非其位所遭非其时皆是本宜有悔也以其久中则虽所处所遭非其时位然能处置调停得好而守之无失亦终无悔也○按程传居得其正则常道也则以阳居隂不必説是所处非其位所遇非其时分明是所为有失后来补救得好耳葢悔理自内出者如所处所遭非其时位于吾何悔此亦精义之法如亚夫将兵致得军中夜惊先儒所谓亦未是节制之兵此亦是失常理而有悔处然能静以处之坚卧不起故卒定此亦久中悔亡之意○彖传曰久于其道而此曰久中者要之道外无中中庸章句曰道者天理之当然中而已矣但道字本自以理之正言○一説悔字不必拘是理自内出者读到睽卦六爻当有疑正字不必解作不偏不倚只是不邪之意○在恒之卦而居下体之中即为久中之义○九二之以阳居隂亦须是説他人事上处置有乖方处却有久中好处来补他所以悔得亡又看得久中在人是个厚重而有常徳的人其以阳居隂之失特其一时一事之过此説久中又与前説不同此説似胜
　　九三不恒其徳或承之羞
　　本义位虽得正本是有徳者然过刚不中志从于上心慕富贵利逹而不能久于其所是有徳而不能恒葢初志可观晚节顿改舍大路而趋荆棘舍灵而观朶颐如汉之华歆本与邴原管宁齐名其后仕曹操遂甘为鹰犬至破殿壁出伏后而杀之是可忍也孰不可忍今其汚名流秽千古何忍如之又如唐之臣曰张文蔚曰苏循曰杨沙曰张防曰薛贻矩曰张光逢其始也皆以名行重于当时及朱温簒唐或为劝进或为奉玺无不奔走于贼庭是虽竭东海之波莫雪其污矣○或者不知其何人之词辱之者众莫知为谁○承奉也自送与他不求而至也○本义又云言人皆得奉而进之不知其何所自来也此句兼或承二字解语意与乱臣贼子人人皆得而讨之者同○贞吝者贞而不恒故居贞而无恒以内则终不可以顺乎亲以外则终不可以信乎友以上则终不可以得君以下则终不可以得民何所往而可故凶孔子曰人而无恒不可以作巫医○不恒其徳或承之羞此二句就九三本爻言亦即所谓贞吝也下文贞吝二字又是申戒占者之辞亦即上文所谓不恒其徳或承之羞者也言不恒其徳或承之羞是已足以戒占者乃又曰贞吝申戒占者之辞也
　　不恒其徳无所容也
　　言无往而不得辱也如所谓国人皆贱之徧国中无与立谈者之意
　　九四田无禽
　　程颐传曰人之所为得其道则久而成功不得其道虽久而何益夫恒久固美徳也但欲其所当久耳今九四以阳居隂久非其位是不当久而久者如此何利故其象为田无禽占在象中也此爻之象非专为田设也故本义云占者田无所获而凡事亦不得其所求也若只从田无禽説久非其位意则是久田于无禽之地决然不得禽也守株待兔即是久非其位安得禽也泛言人事则凡所处非其地所乗非其时所为非其方所交非其人皆久而无功凡百人事中惟田之于禽所得最大最显人所易见故此以为象而一切人事皆在其中矣本义云占者田无所获而凡事亦不得其所求姑以田无所获为主而推类以尽其余
　　久非其位安得禽也
　　此与舍逆取顺失前禽也即鹿无虞以从禽也同意皆理在象中意在言外申爻辞之法当然耳
　　六五恒其徳贞妇人吉夫子凶
　　以柔中而应刚中常久不易正而固矣然非君子经常之道也如使以吾之刚应彼之柔而有其常则何嫌哉今自身是柔惟顺他人此惟妇人所宜耳故曰妇人吉夫子凶正而固矣只在常久不易上説他卦以柔中而应刚中极是好爻惟此爻为不好者被恒字累也夫丈夫岂可以柔顺为常○朱子小注谓要看得象占分明恒其徳贞象也妇人吉夫子凶占也本义曰故其象占如此依此小注则凡云故其象占如此亦须有别不可混论
　　妇人贞吉从一而终也
　　爻象只是妇人吉而象传加一字曰妇人贞吉者妇人如是而吉者以妇人之道不再醮也贞即所谓恒其徳也○从一以一人言所谓不二夫也
　　夫子制义从妇凶也
　　从妇则刚柔易位矣牝鸡司晨矣
　　上六振恒凶
　　恒极则不常以全体言震终则过动以上体言总是从上字取又隂柔不能固守居上非其所安则兼六字取夫隂柔居上非其常也况又不能守斯为振恒矣上六便是不恒如何言振恒葢振则非恒恒则不振谓之振恒正所以明其不能恒也犹咸其脢之意○隂躁则不能理性世间事若个不因忙后错了其凶固宜○恒极则不常程子曰物理极而必返以近明之如人适东东极矣动则西也如升髙髙极矣动则下也既极则动而必反也
　　振恒在上大无功也
　　在上二字正是谓其处恒之极极则变矣故曰恒极则不常也所以象传特露出在上二字以见此爻之所以为振恒处如牵复在中元吉在上之类其意皆然○或者谓当如程传云在上而其动无节及本义居上非其所安之説葢幸程传本义有此二句而强压为之説耳其谬亦不待深辨○在上只是恒极则不常之意不必兼震终则过动説
　　【艮下干上】
　　遯亨小利贞
