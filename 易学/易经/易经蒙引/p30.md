<!-- { "loadSidebar": true } -->
　　六五虽是君自上九观之则六五在下只当得贤者不可泥君位矣履信思顺不可谓履六五之信思六五之顺只是下从六五便是他履信思顺处○履信以造行言思顺以处心言尚贤则用其人也○履信思顺履信自所履而言思顺自所存而言行以实之谓信不乖于理之谓顺○从其道则为履信思顺用其身则为尚贤故大传曰又以尚贤也莫忽了又字○朱子曰五之交孚信也而上能履之葢有孚虽本在五然上既履之则孚不在五而在上矣履只是行意以居五之上而能行其信故朱子云然也不可谓是履下爻之孚故朱子下文云谦退不居思顺也何尝如俗説思六五之顺○以刚居上而能下从六五下从六五全在刚字上取葢见之明信之笃用之专非刚不能不然本义从何处説得下从六五来若是上六则隂柔无立将有昏庸惑之矣安得下贤○吉无不利得以亨其大有之庆也○大有吉利谓大有所以吉利者以其行合乎天得天之祐也○履信思顺而尚贤夫当大有之世而又居上位乃能如此是其满而不溢合乎天矣故自天祐之吉无不利○上九自天祐之吉无不利慿空説出此两句若无孔子系辞之説恐朱子亦未知所解方知孔子之言不苟也○曰吉无不利尽足矣而必曰自天祐之吉无不利者诚以当大有之世民殷物阜内恬外熈四海举无虞矣万国皆来王矣正是满之时也处此鲜不以泰宁自负而怠敖纵恣简贤轻士之病作矣今乃能履信思顺而尚贤满而不溢如此诚人主之盛徳帝王之髙致也故独尽善其占○本义曰故其象占如此益本文此句是象也亦是占也举此以例其余真一断法也至要至要方知坤六四之括囊无咎无誉需九二之需于沙小有言终吉讼初六之不永所事小有言终吉师九二之在师中吉无咎王三锡命同人初九同人于门无咎六二同人于宗吝等本义凡言故其象占如此者皆是浑沦不分析之词需九二之终吉对初九之利用恒无咎六三之致寇至六二之出自穴亦俱为象而兼占也虽独不言故其象如此亦其例也

　　易经防引卷二下
<经部,易类,易经蒙引>
　　钦定四库全书
　　易经蒙引卷三上
　　明　蔡清　撰
　　上经
　　【艮下坤上】
　　谦亨君子有终
　　谦者有而不居之义有而不居是有徳而不以徳自居有功而不以功自居此乃是谦若无而不居乃是本分事不谓之谦也○止乎内而顺乎外谦之意也止乎内其心收敛不矜肆也顺乎外卑以下人不骄亢也○亨是目下见好有终是末稍愈见好谦是屈也有终不终屈也先屈者有而不居其有也有终者终不能没其所有也正所谓尊而光卑而不逾者也○不曰谦亨有终而必曰君子有终者有终自是君子之道也故中庸曰君子之道闇然【云　云】日亡周子曰实胜善也名胜耻也故君子日休小人日忧知君子之有终则知小人之无终矣○参义曰谦则必亨书曰满招损谦受益诗曰彼交匪傲万福来求【云云】其何以能若是哉由其安理乐天而物我无间故不自满足而自然卑逊非矫为之也若内有矜伐之心而外示抑损之意则非安履乎谦者矣其始虽饰其情而终则见于色
　　彖曰谦亨天道下济而光明地道卑而上行
　　天道下济而光明天虽居上而其气常下降以济万物惟其下济也故气一嘘而万物以生气一缩而万物以成其道之光明为何如夫天道若不下济无由光明惟下济所以光明也下济是谦光明则亨矣○天道下济者天位乎上而其气之下降者所以济乎下也故谓之下济使天不下济则生物之功何自光显乎○地道卑而上行地道至是卑顺也然惟卑也故能承天时行以上配乎干其道则上行也夫地非卑则不能上行惟其卑也故上行卑是谦上行则亨矣○地道以位言则屈于下以徳言则不自作可谓至卑矣于其卑则再无去处其理自是上行矣○地道上行者盖物之生虽出于天然非地以承之则生物之功不克终物之成虽主于天然非地以承之则生物之功亦不克遂此见地之卑而其道上行以配天也○此言谦之必亨意谓天地亦以谦而亨则人之谦而必亨不待言矣○天道下济而光明地道卑而上行天地本无谦此是圣人覔出个谦意来説见得此理在天地有不能违者则人从可知矣天在上说不得谦则取其下济以为谦地处下卑则就以其卑为谦然天非下济不光明地非卑不上行天下济即便光明地卑即便上行可见谦之必亨
　　天道亏盈而益谦
　　如日没而升日中而昃月晦而月盈而蚀之类天非有意于亏之盈之也乃其自然之理也○若论至无心处则虽人道恶盈而好谦初亦何容心于好恶哉亦在我者有以感召其好恶耳可不慎哉可不慎哉
　　地道变盈而流谦
　　程传曰以地势而言盈满者倾变而反陷卑下者流注而益増也○流谓聚而归之本义何其的
　　鬼神害盈而福谦
　　朱子曰天道是就寒暑往来説地道是就地形髙下説鬼神言祸福是有些造化之柄各自主一事而言耳愚谓如雷动风散雨润日暄之类所谓造化之适也彼花之开者谢茂者凋是害盈也然凋零之余又有茂盛残落之余又有发生是福谦也亦总是自然之理皆非有心之为也○朱子谓鬼神言祸福是有些造化之柄各自主一事而言谓与亏盈益谦变盈流谦者异指缘鬼神只是天地之功故如此分析○又依朱子有些造化之柄之説则当以作善降祥作不善降殃来解方更切耳○开落荣悴处便是造化之柄然按经传中所言鬼神祸福处亦多朱子言有据○鬼神之害盈而福谦须兼动植等物説如荣悴开落之类只説得植物若福善祸淫之类则説得动物可兼説也
　　人道恶盈而好谦
　　通六爻皆是此理如九三之万民服也六五之盖从之者众矣上六之谦极有闻人之所与其义尤章灼如初六之用涉大川六二之鸣谦贞吉六四之无不利防谦莫非以人道所好皆此故也○易中亦有之干上九过髙志满则贤者不辅恶盈也屯初六以贵下贱则大得乎民好谦也书亦有之志自满九族乃离徳日新万维怀○天道亏盈益谦四句各自説不可谓人而能谦则为天所益地所流鬼神所福也大抵上三句只是起下一句为四个谦字所指不同人道好谦之谦是与卦同也○参义曰圣人详言之是以戒淫而劝谦也○谦尊而光者以其为人道所好也卑而不可逾者亦以其为人道所好也○谦只是一般而其光与不可逾不同者则其位望之不同也不可逾言毕竟亦好所谓不居其有而卒不能没其所有者乃为有终○光与不可逾处俱是徳但不可俱以为是谦徳也若拘以为谦徳则不见愈光亦不能过意○天道亏盈益谦四句欧阳子曰此圣人极论天人之际也春秋虽书日食星变孔子未甞道其所以然曰天地鬼神不可知为其可知者人而已日中必昃盛衰必复天吾不知吾见其亏盈于物者矣草木之盛者变而衰落之物之下者进而流行之地吾不知吾见其变流于物者矣人之贪满者多祸守约者多福鬼神吾不知吾见其人之祸福者矣天地鬼神不可知其心则因其着于物以测之但据其迹之可见者【云　云】若人则可知者故直言其情曰好恶其知与不知异词也参而防之与人无以异也以其不可知故常尊而逺之以其与人无以异则修吾人事而已未有人心悦而天意怒未有人理逆而天理顺者呜呼圣人没异端起秦汉以来学者惑于灾异乆矣天文五行之説不胜其繁也子之所述不得不异乎春秋也欧公以人之可知者一对天地鬼神之不可知者三一者尽则三者在其中君子何如哉修身俟死而已
　　地中有山谦
　　以卑蕴髙谦之象也此与上本义山至髙而地至卑乃屈而止于其下谦之象也不同盖上本义所谓谦者主山言谓髙而能下也此主地言谓地虽卑而中之所蕴则髙而卒亦归于髙而能下也内充而外欿也但山至髙而地至卑乃屈而止于其下者髙卑为二人之象此以卑蕴髙则其髙与卑皆就一人身上言也同一卦之象而所取却有二义亦犹贲卦彖传文明以止人文也与本义所取离明于内艮止于外者不同以卑蕴髙自掩其髙也
　　君子以裒多益寡称物平施
　　本义既顺解曰裒多益寡【云　云】其施又特出损髙増卑以趋于平一句以髙卑替多寡而置了施字不举足见分明实就谦説故语录云人多见在已者髙在人者卑谦则抑巳之髙而卑以下人便是平也益分明矣○厚斋冯氏则谓凡大象皆别立一意使人知用易之理裒多益寡称物平施俾小大长短各得其平非君子谦徳之象乃君子治一世使谦之象也愚谓如比如小畜如临如观及大畜等诸大象所云未见皆别立一意冯氏未为定论也○或曰本义虽云损髙増卑以趣于平以髙卑替多寡又去却施字不举然下句亦谦之意也言亦其意而已如子【云　云】则是实説非止谦之意矣曰不然蒙卦内险外止蒙之意也亦是实説独此乃仅取其意之彷佛耳况亦者承上文义不为无谓也○一説亦者不是承谦之象也言乃是承上本义止乎内而顺乎外谦之意也言○叅义曰君子观地中之有山则知人之处世不可以自髙而卑人故有持平之心焉【云　云】夫矜才能乐髙喜胜人之常情也而君子者其心有异焉是故聪明睿智守之以愚功被天下守之以让勇力振世守之以怯富有四海守之以谦若是者其心何如也岂非恶巳之独多而裒之以益人乎○按谦者裒多益寡称物平施之谓也或者过于礼逊是谓足恭矣非谦之本义也
　　初六谦谦君子用涉大川吉
　　涉川本无所取象只是就谦谦之道虽用以济险亦吉况平居乎
　　卑以自牧也
　　程传云诗曰自牧归荑出邶风静女篇曰自牧归荑洵美且异匪女之为美美人之贻传曰此淫奔期防之诗牧外野也荑茅之始生者洵信也女指荑而言也言静女又赠我以荑而其荑亦美且异然非此荑之为美特以美人之所赠故其物亦美按诗传所解牧字义与程传之説不同易本谓卑以自养也
　　六二鸣谦贞吉
　　六二柔顺中正谦徳之盛者也由是积于中而着于外矣是为鸣谦非自鸣其谦也谦而有声之谓鸣也鸣谦是贞之道占者如是则贞而吉矣贞吉是占鸣谦所以贞吉者盖谦且有闻则于在我为得其正也正者理之所当然者也吉谓其谦有闻人皆知之则是所谓志行孚名誉着在彼无恶在此无射以上可以得君以下可以得民虽蛮貊之行矣非吉乎○鸣谦何以为贞吉盖以谦有闻乃积于中着于外非违道以干誉者也岂不为贞乎
　　中心得也
　　此一句意味最长若非象传着一句则六二之鸣谦是自鸣其谦解不得以谦有闻了故曰此是积于中而着于外意中心得只指六二之柔顺中正言自得于中自然见于外而闻于人矣先儒释孝哉闵子骞人不间于其父母【云　云】盖其孝友之实有以积于中而着于外者即此道理○又一説二鸣谦贞吉然原其谦乃中心所自得初非欲以求闻于外也然有是徳积于中则必有是名闻于外耳此説亦有味○旧説谓志行孚名誉着以上得君以下得民为中心得看味觉浅且依此説则当云志得也何乃曰中心得也故断从初説无易矣
　　九三劳谦君子有终吉
