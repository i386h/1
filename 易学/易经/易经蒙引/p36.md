<!-- { "loadSidebar": true } -->
　　观者有以中正示人而为人所仰也有以二字意虚此解字义法也○然不徒曰有以示人而为人所仰必曰有以中正示人而为人所仰者盖观字义甚大推其义则朱子之所谓立极中庸所谓修身则道立经纶天下之大经孟子所谓圣人人伦之至书之所谓皇建其有极诗之所谓仪刑文王万作孚其仪不忒正是四国大学所谓为人君止于仁为人臣止于敬张子所谓大中至正之矩也盖道理必至于中正然后为尽善尽美而无憾乃可以为法于天下也○朱子曰以上示下曰观自下观上曰观故卦名之观去声而六爻之观皆平声○示者示其所仰者也自上而言仰者仰其所示者也自下而言无有有所示而无所仰示者如出告示则便是要与人看故曰有以中正示人而为人所仰也○盥而不荐自祭祀假借来説本义释云言致其洁清而不轻自用却是影此意説向为观上去故小注或问是圣人在上视听言动皆当为天下法而不敢轻亦犹祭祀之时致其洁清而不轻用否曰然然此语录致其洁清而不轻自用则专就祭祀説与本义虽同而意之所指不同矣若卦辞既假借説本义又假借解则正义将谁与发乎故愚断本义是説向为观者身上去故云戒占者当如是也岂止于祭祀之占乎○或问盥而不荐是取未荐之时诚意浑全而未散否朱子曰祭祀无不荐者此説假借来説荐是用事了盥是未用事之初云不荐者言常时得这诚敬如盥之意常在若荐则是用出用出则才毕便过了无复有初意矣诗云心乎爱矣遐不谓矣中心藏之何日忘之楚词曰思公子兮未敢言正是此意説出这爱了则都无事可把持矣惟其不説则藏在中心所以常见其不忘也○无有盥而不荐之事然致其洁清而不轻自用则盥而不荐之理也故朱子曰祭祀无不荐者此是假借来説也○或疑依朱子语録毕竟亦是未荐之意然本义不轻自用字则又非未字意何也曰本义此句是就本文移向为观者言之固不得以未字意相体贴矣必欲体贴未字意则为观者亦将有轻自用之时乎故曰此是假借来説无缘一一相似如曰但盥而不荐则岂是説话○夫祭必荐荐必先盥盥正为祭设岂容只盥而不荐乎其为假借説益昭昭矣○不荐只是慎重之意故朱子小注云是圣人在上视听言动当为天下法而不敢轻【云　云】○平庵项氏曰此但以盥而不荐象恭己无为耳愚谓恭己二字则説得无为二字难通无为者圣人徳盛而民自化不待有所为非不轻自用意也无为岂可用心乎虽尧舜亦不能自期于无为舜之无为而治者其徳既盛且绍尧之后而又得人以任众职故耳岂为观者一一皆欲无为欤只可言不轻自用耳至于神道设教而天下服则是观之极致圣人之能事是则所谓无为者卦辞通为众人説难便以圣人入説前语录所载或问云圣人在上视听言动皆不敢轻者只是泛论之词非卦词正意卦词本义分明云戒占者当如是也○或云盥而不荐即所谓不赏而民劝不怒而民威者非也夫不赏而劝不怒而威则是彖传下观而化之意矣卦辞不荐还是主为观身上事説非功效也○盥而不荐有孚颙若此八字总在观之一字内所以【云　云】者正教人以为观之道如此也亦犹艮其背不其身行其庭不见其人总只是一艮字意○盥而不荐有孚颙若此正所谓以中正示人而为人所仰者也○云峯曰盥而不荐如神武而不杀朱子皆以为圣人不犯手做底盖盥则必荐不荐是喻圣人致其洁清而不轻自用武则必杀不杀是喻圣人得其理而不假其物愚按以不荐为圣人事亦只是泛论之辞云峯恐不如此认故下文又云故彼谓之神武而此下文别以神道言之○虽圣人之神道设教亦只是盥而不荐道理但此不专指圣人故下文神道设教处本义以为极言也○本义云此卦四隂长而二阳消正为八月之卦而名卦系辞更取他义亦扶阳抑隂之意愚谓古人云天地无心而成化圣人有心而无为又云廓然而大公物来而顺应今也如此虽曰扶阳抑隂似亦非大公无为之道曰圣人盖于临卦至于八月有凶之辞发之无遗矣故此特取他义是亦所谓君子得舆小人剥庐之理终不害于大公也
　　大观在上顺而巽中正以观天下
　　大观指九五谓大观之主也一説不用之主二字更精今贴之主二字只是要人易晓耳○大观在上要依本义贴四隂仰之一句若无四隂仰之亦不成大观矣且既云在上便有在下仰之者○本义卦体谓大观在上及中正以观天下卦徳谓顺而巽大观在上以位言顺而巽以徳言中正以观天下以所观之道言虽有其位苟无其徳亦不能以中正观天下也所以为观处全在中正观天下上故先之以大观在上次之以顺而巽然后【云　云】或云顺巽中正皆是为观之道如此则前本义何以只云观者有以中正示人而为人所仰而不及巽顺耶且彖传又何以不将大观在上与中正以观天下二卦体相连説而必问卦徳之巽顺于其中却归宿于中正以观耶○内顺外巽谓顺以宅心巽以制事也中正以观天下惟其有顺巽之徳故所谓无不合于大中至正之道而可以为天下法也○顺而巽自以本身言至中正方是所以为观于人者故顺巽不曰观天下至中正乃曰观天下也夫所以为观者一中正而已矣或谓九五独言观天下以九五是大君之位故独以天下言耳然则所谓顺而巽者独非指为观之大君耶盖大观在上一句已冠于其上矣当依上説○中正以观天下自九五而言则居上之中中也以阳居阳正也自道理而言则中者其行无过不及正者其立不偏夫如是则动而世为天下道行而世为天下法言而世为天下则于以中天下之不中正天下之不正矣分明是皇建其有极也○中正观天下亦须兼本末意○问内顺外巽于观道不甚相闗曰不然凡为人所瞻仰者最要有顺徳如孝于亲弟于长慈于众体羣臣子庶民之类此皆顺徳也东坡所谓躬信顺以先天下者也巽者善通人情善酌物理随物而赋形因时而制宜所谓巽称而巽以行权者也此于君道亦非小节夫如是可以表正万而万作孚矣○顺而巽此于大观似未切者殊不知为人上者最要顺顺以动则得人心故曰得乎丘民而为天子顺岂细行也哉至于巽亦为人上者之至切要者也盖巽徳之制也为人君事有万几臣民有万若非巽则何以能使万事各得其宜万民各得其所百官各得其职哉
　　观盥而不荐有孚颙若下观而化也
　　盥而不荐有孚颙若者以中正示人而为人所仰也所谓建其有极也下观而化者人仰之归于中正也所谓归其有极也○不是以下观而化释有孚颙若也上二句一与卦辞同言能如此则下观而化矣正与随卦释卦辞言天下随之同例
　　观天之神道而四时不忒圣人以神道设教而天下服矣
　　观天之神道此数字虚説下言四时不忒正是天之神道处故曰天之所以为观也须看观之一字天之神安可得而观于四时之不忒焉观之可以见天之神道矣○圣人以天之神道设教其不显之徳笃恭之妙与夫上天之载无声无臭者同一机但见天下自皆不识不知顺帝之则而无不服者矣此两个神道字当别其所异又当防其所同今人大抵皆知其异而不知其为同也○四时不忒乃天之神道处故曰观天之神道不然无可观处也言其无思无为但一气之行时温而春时燠而夏时凉而秋时寒而冬气序流行毫发不爽天之神道何如哉○四时不忒正是天之神道处圣人之所以为观者亦如是焉则所谓神道设教只是盥而不荐有孚颙若之自然而神妙者耳天下服矣此不可把与四时不忒对看四时不忒正与圣人之神道设教相对○观天之神道是不犯手做的圣人以神道设教亦是不犯手做的○天下服亦即是下观而化之极致处神道之应也此与为政以徳章指畧同○正蒙天道篇第三曰天不言而四时行圣人神道设教而天下服诚于此动于彼神之道欤
　　风行地上观先王以省方观民设教
　　风行地上由歴周览遍及庶物无逺弗至观之象也昔者先王法此则巡省方国以观夫民俗而因民俗以设教使天下同归于中正之道也如齐之末业教以农桑卫之淫风教以礼别奢如曹则示之以俭俭如魏则示之以礼此所以为观也○风行地上观此观字与卦名有辨此是巡行观览之意后世有观风之説○盥而不荐有孚颙若则观之体立矣省方观民设教则观之用行矣○或曰观民设教此设教独无躬行耶是不然此从省方説来也先王岂必到此国则躬行此一道以教之到彼一国则躬行彼一道以教之耶要之先王自有躬行以为之本而其躬行固无时无处不在也
　　初六童观小人无咎君子吝
　　爻以观瞻为义皆观乎九五也据此则是初六在下去五最逺况隂柔质下则不足以自振拔而观大君道徳之光矣故为童观之象○不能逺见此见字不必指目只如云所见相似若以目之所视而言则童子之见更逺而利矣○以识见而言则阳明隂暗况于在下故曰童观以力量而言则阳强隂弱以分量而言则阳大隂小以制行而言则阳主义隂主利以作为而言则阳奋发而隂逡巡推此类求之天下之理得矣○小人无咎者不足咎也此君子小人皆以位言或曰兼徳言非也使兼有徳则君子吝亦岂有童观之君子乎其不兼徳言而只以位言断断然矣○小人下民也如闾阎小民而如此安可咎之若有位君子而如是可羞甚矣此君子小人纯以位言若以徳言岂有童观之君子哉参义曰九五为在下四隂所观而四隂之观于五者以相去之逺近为所见之明暗【云云】
　　六二闚观利女贞
　　隂柔居内而观乎外如不出门庭独居一室之中而欲闚上国之光知海内之事不可得已此如后世所谓守株待兔者也如此説外字方见有所指本义居内而观乎外者此也○居内而观乎外以人事言之或悬度事宜于数千里之外而实无烛见之明者亦闚观之类也○闚观人之所见贵乎逺大故曰逹人大观孔子登太山而小天下今居内而观乎外所见能有几许哉亦不足敬也○大抵士君子在天地间亦须是逺歴四方以广其闻见乃可如礼记所谓东西南北之人者昔司马子长甞南浮长淮沂大江望云梦洞庭之陂彭蠡之潴见九嶷之邈绵巫山之嵳峩泛沅渡湘北过大梁之墟观楚汉之战场西使巴蜀略笮笻讲业齐鲁之都观夫子遗风乡射邹泽有此闻见方能就一部史记○又邵尧夫有曰昔人尚友千古而吾未甞及四方可乎于是走呉楚过齐鲁客梁晋乆之而归在洛几三十年如此然后能收拾宇宙间许大道理而归之皇极经世一书○苏子由上韩太尉书曰辙生十有九年矣其所居家与游者不过隣里乡党之人所见不过数百里之间无髙山大野可登览以自广百氏之书虽无所不读然皆古人之陈迹不足激发其志气恐遂汨没遂决然舎去求天下之竒闻壮观以知天地之广大【云　云】○又曰人之学也不志其大虽多而何为辙之来也于山见终南嵩华之髙于水见黄河之大且深于人见欧阳公而犹以为未见太尉也○愚谓苏子由正所谓求尽天下之大观而不屑为闚观之女贞者矣○初六观之至近者也闾阎细民之事也六二观之未广者也中人以下者之事也此初二所观之别也○参义曰圣人在上万物咸覩而六二不能出户但为闚观非丈夫之事也
　　六三观我生进退
