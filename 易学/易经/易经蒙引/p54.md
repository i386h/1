<!-- { "loadSidebar": true } -->
　　明　蔡清　撰
　　周易下经
　　【坤下离上】
　　晋康侯用锡马蕃庶昼日三接
　　此卦之象为日岀乎地之上是上进也此卦之徳为顺而丽乎大明之君亦上进也又卦变自观而来为六四之柔进而上行以至于五亦上进之义也伏羲是以名卦为晋也及文王系辞以此卦卦象为日出地上是当明盛之时也卦徳顺而丽乎大明是有致主之徳也卦变柔进而上行是又遇虚中纳贤之君也当是时有是徳而际遇是君其占为康国之侯得大君之锡马众多而昼日之间凡三次接见于君也其占如此然亦必有是三者乃有是宠也见其占之未易当也○明出乎地上以时景言明是实字易多以明为日如明两作明入地中之类顺而丽乎大明以在已之徳言重在顺字柔进而上行以所事之君言重在柔字○顺而丽乎大明大明指君丽亲辅也所谓扳龙鳞附凤翼者也顺以臣言竭股肱之力罄忠贞之节主尔忘身国尔忘家所谓顺也在上虽有大明之君使吾无是徳以丽之则为有是君无是臣矣故重在顺字○康侯安国之侯也国是其君之国非侯之国也侯有功于国家社稷故君宠之如是如天王之赐胙于齐桓锡车辂弓矢于晋文但非其君耳○或曰使能自安其国不在所宠乎故入其疆田野治土地辟养老尊贤俊杰在位则有庆曰此以巡狩举行黜陟之典言且如此亦只是能遵守天子之令未见其有康国安世之功故康侯惟伊周足以当之其次则桓文或又曰明君在上有何不臣而用侯以康之邪曰非必拘説君不能自安而侯为之安也据卦本义是有是臣以辅是君同心同徳共济时屯者也愚故曰若桓文则君非其君○用锡马蕃庶不言锡他物马于他物尤重也○朱子曰用锡马之用只是个虚字愚谓正与王用出征王用享于帝公用享于天子公用射隼于髙墉之上诸用字同虽无所指为虚然却非语词也记朱子之言者或未深认此邪○用字下可贴个得字○此卦辞二句全是占○昼日三接言其接见之无时也频见是亲幸意
　　君子以自昭明徳
　　格物致知以开其自昭之端诚意正心修身以致其自昭之实使吾之明者焕然超出于物欲之表亦犹日之出也杲杲乎腾光于九地之上
　　初六晋如摧如贞吉罔孚裕无咎
　　朱子曰罔孚裕无咎又是解上两句恐贞吉説不明故又晓之○程传曰苟上未见信则当安中自守雍容寛裕无急于求上之信也苟欲信之心切非汲汲以失其守则悻悻以伤于义矣皆有咎也故裕则无咎君子处进退之道也○愚按程朱之説明且备矣若以本义设字亦字为疑而别讨一説亦将不通透不如程朱之説有据而理亦长
　　六二晋如愁如贞吉受兹介福于其王母
　　六二中正本有其徳可进也而上无应援莫有汲引之者故欲进而愁○愁与摧不同初六应不中正是个恶对头在上阻抑我不使得进上无应援则只是无同心汲引之助而可愁耳○二贞吉与初贞吉不同初只是不进得免咎耳二则终可进也葢六二中正既非初之以柔居下者比上无应援亦未至如初之应不中正之不幸六二之吉即下所谓受介福于王母者也初之吉只是无咎○六二贞吉受兹介福者葢中正之道久而必彰也但当静以俟之耳静以俟之所谓贞也则必为上所宠信矣○于其王母亦以其本五应也○以其以隂柔居尊故取号王母王母大母也自古有王父王母不可説是国母故本义云葢享先妣之吉占若以为国母则不得用之于享先妣矣凡髙曽祖妣皆先妣也王父王母之称至唐宋犹然直至元朝方不许士庶间称王父王母本文葢享先妣之吉占而凡以隂居尊者皆其类也此是占法葢是疑辞语録亦云恐是如此况又曰凡以隂居尊者皆其类则此非占者之活法而何安可就以受介福于王母为享先妣之吉占耶本云此二句是带上文説申吉字之义也○依此爻之象凡柔徳之君皆是王母或幼冲之主亦是此以仕进占得者言也○小过六二之遇其妣与此所谓王母俱非指实局定説须要知是假象○不可依旧説以锡马蕃庶昼日三接为介福葢彼是有安国之功方受此褒宠此只言得遂其进以居天位食天禄耳○同一六五也以其皆隂且柔无力则曰上无应援以其以隂居尊则又曰受福王母易其可以为典要乎据本义云占者如是而能守正则吉则全是戒占者之词与上爻同例不必谓自中正来但所守者即是敛藏此中正之徳而不急于干进也至象传曰受诸介福以中正也则谓其中正之徳久而必彰与爻辞实不相悖也
　　六三众允悔亡
　　六三不中正而行不见信于人则凡事阻碍宜有悔也以其与下二隂皆欲上进是以为众所信而得众之助可以有行为能亡其悔也
　　志上行也
　　专主三言此众之所以信之也葢众人本是欲上进者今以其志同故皆信之
　　九四晋如鼫防贞厉
　　九四不中不正以窃髙位不中徳之亏也不正行之邪也而在上体非其宜也窃也窃则危矣葢负乗有致冦之理从欲有惟危之道贞厉即解六二所谓虽以正得之亦可羞也之意言其位虽得于上之所与然徳之不称终必失之也○冯氏曰鼫诗作硕疑此转注从防郭景纯云形大如防好在田中食粟豆葢田防也
　　六五悔亡失得勿恤往吉无不利
　　六五以隂居阳其所处未免有失当者宜有悔矣然此卦上离下坤六五居离之中是大明在上也坤居其下是下皆顺从也大明在上则其徳足以得民下皆顺从则得道者多助何为不遂故占者于悔可亡也然当晋之时人情常患于功利之心胜今六五有是徳固宜无是患矣占者于此若又能去其一切计功谋利之心则自无不利矣何也有是徳而下皆顺从何用计利而后得利葢自有不求而自至者此圣人晓人之深意也○本义云然亦必有是徳乃应其占耳徳即所谓大明在上也有是徳则自不计失得而下之顺从亦有不言而知者故只言有其徳而不及下之顺从○大明在上而下皆顺从重在大明上使无大明之徳本义亦不专取及下皆顺从矣○一説本义云又一切去其计功谋利之心则往吉而无不利者葢前面大明在上而下皆顺从只得悔亡耳未便得吉且无不利也故又必失得勿恤方吉无不利何者以隂居阳而当晋时又大明在上下皆顺从以常情计之恐又未必能无计功谋利之心在于汉武帝当文景治定功成之后兼有长驾逺御之才四海皆在其翕受敷施然内不免多欲之私又挟此所有是以毕竟不见有吉且无不利之意大抵此爻所以虞其有计利之心者病根都在以隂居阳上本体不正故也○依朱子小注则失得勿恤一句轻云但有是徳则不必恤其失得而自无所不利耳此与本义不同○须看本义去其之去字及则往吉之则字见得语録果与本义不同○失得勿恤自家却要做得是但于得失则不较焉耳正其义而不谋其利明其道而不计其功不成只是不计功谋利连已分内当为的事都抛了故语録云只得尽其所当为者而已
　　上九晋其角维用伐邑厉吉无咎贞吝
　　夫刚进之极以伐私邑如何虽危而吉且无咎葢若以伐大国则任大役重全凭悻悻之刚如何济得事惟以伐小邑则以刚行之尚可图克济所谓犹之可也然亦不免于危虽危而吉且无咎者私邑固当治治邑亦当刚也○伐指征伐伐即所以治之也不可就以治字当伐字然以极刚治小邑虽得其贞亦可吝也牛刀割鸡且云焉用治小邑又焉用极其刚严哉非惟礼所不当抑亦势所不宜抵可吝耳
　　【离下坤上】
　　明夷利艰贞
　　他卦只云利贞在明夷则曰利艰贞葢是时虽守正亦有不得直遂其正者故当艰难以守正艰难守正只晦其明晦其明亦明夷也所谓与时偕行也易之道大抵在此故曰君子所居而安者易之序也○利艰贞不知文王果是指六五近上六而言否本义只是据彖传及六五爻辞而解之云耳恐文王只是据理而言亦不可知孔子彖传之言是圣人之蕴因卦以发而今不可以孔子之説遂为文王之説亦未可知
　　明入地中明夷
　　明入地中明夷以卦象释卦名内文明而外柔顺以蒙大难文王以之以卦徳释卦义上云释卦名者卦之所以名也下云释义者卦中之一义也亦见其为明夷也故示曰释卦义○上独为释卦名者大凡如蒙山下有险险而止为蒙之义也故曰释卦名义○又如屯刚柔始交而难生上已提卦名则下之始交而难生即其义也履亦如此故皆为释卦名义葢皆隔个一重説话因其名而求其义故有义字○若此卦云明入地中明夷临曰刚浸而长则卦之所以名者已显然而无待于推其义矣故只曰释卦名以卦徳言内文明而外柔顺以蒙大难亦夷之义也故为释卦义○以蒙大难只带外柔顺读此言文王柔顺时特以处大难耳文王非纯是外柔顺的人也王赫斯怒亦有时乎外刚健矣○文王以之谓昔者文王甞用此道也非体法之也○内文明而外柔顺以蒙大难是此卦之徳文王以之是用此卦徳本义云蒙大难谓遭纣之乱而见囚也此就文王以之句内取其实而言也故用个谓字若就以上句做文王事看大失经文之防○下节内难谓为纣近亲在其国内如六五之近于上六也亦然○此条不与下条相属此属卦名下条属卦辞○内难而能正其志分明是指六五近上六为内难然五以柔中居暗地而不失其明是能正其志也故云六五一爻之义释卦辞○晦其明也此句且虚解利艰贞意至内难而能正其志方指着六五之晦其明处言而本义所谓为纣近亲在其国内【云　云】者亦在箕子以之句内取出○晦其明是解艰贞意内难而能正其志又是申解晦其明意晦其明则明犹在也但韬晦其明耳所以为箕子之明夷所以为明不可息也○文王箕子俱是明夷而所处有难易之不同者所居之位有逺近之不同也故独以箕子之事属之利艰贞○朱子曰文王外柔顺是本分自然做底箕子艰贞是他那佯狂意思○柔顺容易佯狂甚吃气力又要人人以为真狂又要自家而国人人都不晓得他是佯狂直到商周之事已判那时不狂之实方分明便放出一篇洪范来了○元魏广陵王恭好学有志度以元义擅权阳得瘖疾尔朱氏之乱薛孝通説尔朱天光奉以为主恐其不言使尔朱彦伯潜往胁之恭乃曰天何言哉尔朱世隆等大喜乃废旧所立魏主晔而立之邢子才为赦文叙敬宗枉杀尔朱荣之状魏主曰永安手翦强臣非为失徳直以天未厌乱故逢成济之祸耳魏主闭口八年至是乃言中外欣然以为明主【云　云】是亦有艰贞晦明之功者
　　【见纲目三十一卷第二十六叶】
　　明入地中明夷君子以莅众用晦而明
　　用晦而明此法不以施之他而独以施之莅众者葢必有所谓君子以莅众用晦而明用晦本非晦也明而用晦耳其用晦者不察察以为明也晦字重于明字然虽用晦而自有明在是亦不汶汶以为暗也○一説依语録云外晦而内必明乃可恐语録又是一时议论之言如此则与睽卦语録谓与以同而异正相似却下字重矣不切于明夷之象且愚以为用晦便非真晦不用下个必字恐夫子之意未然○唐太宗问给事中孔頴达曰论语以能问于不能以多问于寡有若无实若虚何谓也頴达具释其义以对且曰非独匹夫如是帝王内蕴神明外当黙若位居尊极燿聪明以才陵人则下情不通取亡之道也【右见通鉴纲目太宗初即位年大书置文馆下】
　　初九明夷于飞垂其翼君子于行三日不食有攸往主人有言
