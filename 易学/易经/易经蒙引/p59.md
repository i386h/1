<!-- { "loadSidebar": true } -->
　　如刚柔始交而难生则为屯刚为柔所掩则为困见险而止则为蹇阳陷隂中则为习坎惟此卦居险能动则非惟不陷于险而又能出乎险之外矣故为解如屯卦动乎险中犹且得大亨而况动乎险之外者哉○本义难之既解利于平易安静不欲久为烦扰葢难之既解正否极泰来之初正当培飬生理于凋瘁之余保全元气于方复之日故利在平易安静不欲久为烦扰平易指西南安静指无所徃其来复吉不欲久为烦扰指有攸徃夙吉○或以不欲久为烦扰一句摠收上文二项安静二字兼包到夙吉而平易亦见是不烦扰此説似乎可通但不欲久为烦扰数字于来复二字终有碍且本义又曰利于西南平易之地若无所徃则宜来复其所而安静若尚有所徃则宜早徃早复不可久为烦扰也然则或者之谈亦不待辨而自破矣○卦自升来三徃居四入于坤体坤位西南平易之方也彖传曰利西南徃得众也明三入坤体得地也不可以得众为西南得朋之意只是坤为众故如此立言明其入坤体耳若认作得朋之意反为悖于平易之义矣○利西南但居易而不行险皆是○二居其所而又能得中亦以卦变言若非以卦变言三徃居四入于坤体则亦不见得二居其所而又得中矣是言二之居其所而得中正因三徃居四入于坤体而得也故皆为卦变○二居其所而又得中是即其所安之意故以释无所徃其来复吉有攸徃夙吉之义○本义若无所徃则宜来复其所而安静既无所徃又何有于来复或説前日有难而不得安其所今难解矣始得安于其所是谓来复也愚以为据徃蹇来誉例则但不能徃即为来况复字尤为穏当○有攸徃无所徃只是泛説难后安得全无所事故【云　云】○有攸徃夙吉或谓尚有所徃是言难犹有未尽解者若果难犹有未尽解则恐由不得我早徃早复早徃固然矣欲早复得乎葢欲早复则不免于留衅而飬乱若不早复则又不免于久为烦扰此可见有所徃无所徃俱为难既解之后事从泛説为长也
　　有攸徃夙吉徃有功也
　　葢九二得中审于时宜故能早徃早复而有功○徃有功之徃即有攸徃之徃○上曰无所徃下曰有攸徃岂异义哉文从字顺而已近来学者多于字异义同不当求异义处乃凿而为之説若此等处亦将为之説以为有异义乎可以破其惑矣又如干大象曰天行健则坤当曰地势顺坤曰地势坤则干当曰天行干而圣人固自不拘也学者亦将以为有意乎
　　天地解而雷雨作雷雨作而百果草木皆甲拆
　　天地之气向也郁结不舒今以解散于是雷雨作焉雷以动之雨以润之然后百果草木从而甲拆矣○甲者萌芽初发之时也皆有所包含而未拆也拆则自甲而畅矣甲折二字平防不可谓甲者拆○天地解自是天地解雷雨作自是雷雨作不可谓雷雨作即是天地之解处如大象専言雷雨作则可用此説然亦是于雷雨之作而见得天地之解要之雷雨作还自天地解而来也○谓之天地解者穷冬之时天地闭塞至是而解则雷雨作【云　云】葢解者难之舒也若无难亦无由有解
　　解之时义大矣哉
　　夫天地一解而雷雨以作百果草木皆甲拆其功用之大有如此然则解之时不既大矣哉谓天地之所以成化工者亦此解也
　　雷雨作解君子以赦过宥罪
　　雷雨作者天地所以解万物之屯赦过宥罪者君子所以解万民之难○赦过宥罪者仁也然过则赦之有罪者则惟宥之而不赦是又裁之以义也
　　初六无咎
　　愚意初六以柔在下则能安静而不生事以自扰上有正应则不孤立而有所仗以为安何咎之有葢是时难既解矣隆山中溪之説意防有滞
　　刚柔之际义无咎也
　　四刚初柔二者相为用也即本义以柔在下上有正应两句
　　九二田获三狐得黄矢贞吉
　　本义云亦为去邪媚而得中直之象者亦字不可便以此为定説象传今人多以命题看来未可摠为此爻取象之意未详也更谁作主张得○贞吉二字是占田获三狐得黄矢自是二之贞也本义云能守其正则无不吉矣无不吉者谓卜田固吉去邪媚得中直亦吉且凡事得正皆吉犹晋六二所谓凡以隂居尊者皆其类也之意○一説本义此爻取象之意未详谓但三狐之象未详耳非也得黄矢独非象乎更详之○夲义或曰卦凡四隂除六五君位余三隂即三狐之象此亦已明白如何乃以为取象之意未详曰为除六五君位在易中诸爻取象无此例也○如师卦以上下五隂顺从九二为众之象固不除六五君位比云不宁方来上下应也亦不除六五君位泰六四言三隂翩然下复临初九九二之徧临四隂五皆在其中但主此爻立象虽其为君位有不暇顾也今九二取三狐象乃独除五似未必然矣然众説惟此説最近葢于狐字有体贴仅有此一段未安故先言未详而继收入此説云○看来此爻既以获狐拟象当除君位不然是南狩矣大抵此爻为卜田之吉占亦为去邪媚而得中直之象此爻若取三隂为三狐象则惟于去邪媚得中直之意为切何以为卜田之吉占耶曰尝观文献通考田猎门所载经传有云禽兽多则伤五谷因习兵事又不空设故因以捕禽兽实为田除害也以故名之曰田如此则见得三狐之义亦不虚矣○得黄矢于田猎上难説只是取中正之义不然田猎之矢岂有黄者耶○一説就田上説得黄矢是不费余矢也矢不空放之意不失便是得也○邪媚之象固就三隂取中直之象则又于何而取以为取诸九二邪九二刚中是夲身中道故能得夫人之中直者邪媚在人则中直亦在人也中正果何所属耶大抵正邪不两容彼此不并用用邪媚者必失中直欲得中直必去邪媚此亦解而拇朋至斯孚之理必然者也
　　九二贞吉得中道也
　　得中道不可作得中直説得中道在去邪媚而得中直之前下文所谓守其正者也能守其正然后邪媚可去中直可得是谓吉若以得中道为得中直则获三狐偏失了此是据夲义亦为去邪媚而得中直之象一端议论要之不可为定説也
　　六三负且乗致寇至
　　六三隂柔不中正无才无徳而居下之上此为窃据髙位终必失之者也故其象负且乗致冦至○程传曰三隂柔小人宜在下而反处下之上犹小人宜负而反乗当致冦夺也○负且乘当依程传説词理方顺若泥于且字则为背负物而身乗车岂成个事理○临川吴氏曰负者小人之事六小人之才也乗者君子之器三君子之位也此説最明○夲义云贞吝虽以正得之亦可羞也夫负且乗者安有以正得之之理曰世间固自有此等无望之福者然非意之得有道者之所忧也所谓安知其不为祸也如刘盆子在赤眉军中为人牧牛脱洗汗衣樊崇以其为汉宗室召使探扎得上将军字遂帅众拜称臣盆子时畏恐欲啼可谓负且乗矣岂其出于诈力所能得者哉是固以正得之也然终不免为宜阳之降虏向非光武首领且不完矣又如汉文帝梦登天未得上有一黄头郎从后推之遂上顾见其衣后穿及觉而之渐台见邓通形貌与梦中所见如一且衣后又穿即贵幸之擢为太中大夫赐以铜山此亦非盗而得之者也然景帝时不免下吏籍家卒至饿死如此古今葢屡屡有焉圣人之言万世不可易也自君子谋之则惟避而去之为可免耳又凡徳薄而位尊知小而谋大力小而任重鲜不及矣若汉之田千秋唐之郑綮今人亦多以为负乗是未考二公之实也千秋虽偶以片言入相然为人质厚有智居位自称反愈于前后数公郑公虽自为歇后郑五作相时事可知然宦业数着且固辞相位不得然后受之既相后无复故态至三月知时事不可为竟以疾乞骸则又是知避而去之者况千秋自其片言悟主时敢言人所不能言此亦自有过人之竒矣郑公歇后原非碌碌自其筮仕为庐州时尝檄黄巢巢不敢犯州矣且彼负且乗者岂能知避去邪
　　负且乗亦可丑也
　　夫负且乗者不自知其丑也所谓虽得市童怜还为识者鄙
　　自我致戎又谁咎也
　　咎其不知避而去之故不免也
　　九四解而拇朋至斯孚
　　初与四皆不得其位而相应胥失之也然四阳终是善类而隂非其类也道不同是初固所当解而四亦庶几其能解之者故勉之曰若能解去了初则吾善类不招而集矣○谓之朋至斯孚则知四始与初应时葢内有不相孚者矣故至于解亦由类不同固也○使四不能决去其不正之应吾见知几君子必避矰缴而去之矣故佞者在朝则贤者在野佞者在野则贤者在朝○解而拇而尔也与中庸抑而强欤而字同○朋同类也葢四阳初隂其类不同故不同类者既解则同类者自至○方以类聚物以羣分介疾有喜君子所履○夲义云若能解而去之此若能字与晋六五夲义所谓又能一切去其计功谋利之心者类皆是就占者之辞亦与下六五同必解而去之则吉也
　　解而拇未当位也
　　未当位兼初与四言所谓皆不得其位而相应者也故在四之阳当解初之隂
　　六五君子维有解吉有孚于小人
　　君子有解自解也所解者在夲身故孚于小人○卦凡四隂隂小人也而六五独当君位乃与三隂同类惟其与三隂同类则未免与小人共事与小人共事其害可胜言哉圣人以是开其迁善之门曰君子必有解乃吉也解谓解去小人然五实隂类而乃责之以解去其类因未必其果能否也故继之曰此惟验之于小人之退未退耳葢君子有解则小人必退小人未退则君子未尝有解也只因其未必能解故如此立言耳此君子葢指占者与九四俱是教占者之辞九四亦未必其果能解其拇否也故夲义云若能解而去之则君子之朋至而相信也
　　君子有解小人退也
　　君子维有解吉以小人退为吉也○六五夲与三隂同类圣人直以其君位而不甘舍其从隂故为之变计如此○一説六五虽居君位实夲与三隂同其类故凡其立心造行实有乖于正道者必解而去之乃吉也然未必其果能也当于小人之退否騐之何也天地之间物各从其类五果能自解则夫谗谄面谀逢恶欺公之徒决在所不容矣不然未见其能解也
　　上六公用射隼于髙墉之上获之无不利
　　愚意上六以一隂居卦之上隼之在髙墉之上也占遇此者解而去之斯利矣所谓公犹干九三之君子随上六之王皆指占者但此説与程传及诸儒之説俱不同亦未敢自信其为然也姑私记之于此○必曰公者以上六是在位之奸权去之者亦必是得位而有权力之人故称公且如王用享于帝之类非王安得享帝看来不可依程传如困六三夲义亦云系辞备矣然却云石指四蒺藜指二【云　云】今不曰隼指三而诸家果何所据乃取外爻为隼耶○公用射隼于髙墉之上获之为一句夫奸权既去则善类获安朝廷清明元元有庆矣故无不利○六五言君人之解小人也上六言大臣之解小人也○小人乱国故谓之悖
　　【兑下艮上】
　　损有孚元吉无咎可贞利有攸徃
