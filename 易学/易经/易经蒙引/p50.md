<!-- { "loadSidebar": true } -->
　　按感于最下谓感之初其感也浅是感物不是为物所感如大象所谓受人之感也此説以九五之不能感物上六之感人以言而定也○人身自项首循次而下拇其至末者也故云最下○又按大壮之初曰壮于趾今独言拇者拇又其最末者以明所感之浅耳甚言其微末也○本义谓感之尚浅欲进未能故不言吉凶其不言吉固是其不言凶何也葢初虽未遂其进而亦未涉乎害也凡吉凶悔吝生乎动故祸或为福所倚福或为祸所伏商山四皓曰驰马髙葢其忧甚大进未必皆吉也故同人之上九以无同也而得无悔大有之初九以无交害也而得匪咎○感之尚浅欲进未能葢凡得遂其进者皆非所感之深者不能所谓定其交而后求者此也故未信而谏圣人不与交浅言深识者非之○咸之初六正如孤寒之士踈逺之臣势分之接于上者既无相亲之便情意之投于上者又无相得之素故感乎人而人未为之感虽求其进而未得遂其进也而凡交情之浅者皆是○咸其拇词意若曰咸以其拇也诸爻皆同○本义云此卦虽主于感然六爻皆宜静而不宜动也此即以虚受人之理大传曰然不动感而遂通天下之故程子曰廓然而大公物来而顺应周子所谓主静朱子所谓鉴空衡平及先儒所谓无心之感者皆此义也此一闗节最大咸之为道在静以应动如初如二如三如上则失之动如五则又胶于静而不能动故曰物来而顺应静亦静动亦静○只要以静而动所谓感宜静也九四贞吉悔亡正是此理
　　志在外也
　　谓志已动矣
　　六二咸其腓凶居吉
　　咸以人身取象初当拇则二当腓故曰二当其处也本义二当其处以隂柔不能固守取象咸腓是专就六上说中正之徳能居其所又并六与二取总是一个爻做二様看也以人言之则是其气性躁急而心则中正知义顺理者也故象传曰顺不害也葢六二有是病而又有是徳占者亦随其所处以为吉凶也○咸其腓内之则失己而败名丧节外之则失人而招尤取羞凶也惟能反之而居其所则内不失己外不失人为吉也然则人顾自处何如所谓随所处以为吉凶者是也○咸其腓象也凶占也吉本象以着占也○所谓居吉者非以不动为吉也以其不妄动而吉也若徒以不动为吉则九五之咸其脢何以谓之志末也葢无悔与吉不同六二之居吉不妄动者也九五之咸脢无悔不能动者也
　　顺不害也
　　葢六二中正顺徳也顺则不妄动以取害矣○一説孔子説顺字未是取中正意只是贴居字正当依程传守道不先动之説然据顺以聴也顺以则也之例则未甞不取诸爻
　　九三咸其股执其随往咎
　　九三咸其股执其随之象也执其随咸其股之义也执之一字陋之之辞也故象传曰所执下也○执其随此于爻体无所取只是就位上取咸以人身取象九三当股之处故咸其股执其随不可説出过刚不中如六二之咸其腓初六之咸其拇九五之咸其脢一槩皆以位取○下二爻皆欲动者三亦不能自守而随之所谓同乎流俗合乎汚世而不克自树者也如是而往则业废功隳名败而节丧焉有不吝者一説不必论到此只所执也下便是吝
　　象曰咸其股亦不处也志在随人所执下也
　　下二爻隂躁其动也宜九三阳刚居止之极宜静而动可吝之甚也如王莽图簒汉当时贡符献瑞成羣者固不足怪扬雄以当时名儒乃亦剧秦美新甘为莽大夫朱全忠灭唐羣下杨师厚刘知俊辈为之効力苟图富贵固不足言其张文蔚薛贻矩辈素以文行著称乃亦甘为逆贼佐命卒就唐六臣之诛髙季廸鹤媒诗云嗟尔髙洁非凡鸟胡为狥食移此心○所执下也葢丈夫不能自树而以同俗从众为志良可丑也
　　九四贞吉悔亡憧憧徃来朋从尔思
　　九四居股之上脢之下又当三阳之中心之象咸之主也既是心便为咸之主二句相承心便是咸之主如拇如腓如股如辅颊舌皆心之所役使以感物者惟心则为主也心之感物当正而固乃得其理此理字与系辞传本义所谓理本无二及皆感应自然之常理理字相同葢理即正理也下文云失其正者失其理也正而固者应事接物一视其理之当然爱憎取舍一以至公而无私确乎其如是而不移所谓正而固也如是则虽不期于人之应而莫不丕应徯志矣虽不必于人之从而自信从者众矣何吉之不得何悔之不亡○憧憧犹是刺刺屑屑之意正韵曰不絶貌亦近之憧憧往来不可谓憧憧于徃来之间只是憧然而往来语类云是个不好的往来往来自不妨只不合憧憧耳往来正是感应二字日往则月来寒往则暑来亦是这个往来朱子曰感应二字有二义以感对应而言则彼感而此应专于感而言则感又兼应意故此往来二字皆归于所感之一感字累于私感则虽着意于感物而所感者能几何此见贞吉二字虽圣人之感人心而天下和平者亦不过此天下之理公大二字相连私小二字亦相连○恩欲归己怨使谁当故憧憧往来则朋从尔思而已明不能及逺也○憧憧往来欲物之我从也然既有心于感物则所感者狭矣故但其朋类从之而其所感之不及者不从也是以君子之道莫若廓然而大公物来而顺应杀之而不怨利之而不庸所以能上下与天地同流○味九四爻象大防只是一正一反説葢贞者虚中无我之谓也憧憧往来反是吉悔亡者感无不通也朋从尔思反是此葢覇王之辨也此爻辞闗涉最大而要分明是心学心法与艮卦彖辞一般
　　贞吉悔亡未感害也
　　不正而感则有害是不正之感乃为感害也唯贞吉而悔亡则不至于感害矣不正之感如何便有害要与朋从尔思处见得葢恩欲归己怨使谁当自当有害此不易之定理也害即是悔而不吉
　　憧憧往来未光大也
　　言私小也与涣九四光大义同一説谓其不能及逺也申朋从尔思意言于其道未为光大也此説似更长
　　九五咸其脢无悔
　　本义云脢背肉在心上而相背谓其与心相背也葢一人之身众体如拇如腓如股如辅颊舌皆聴心而动者也独脢不然脢既不能感乃曰咸其脢者正以明其不能感也如同人上九无所与同者也乃曰同人于郊亦正以明其无所同也二爻一律○此爻如一刚介之士廉隅壁立而举世莫与自感道言之固未为善然终不至于招咎而取尤所谓无咎无誉者也无悔者非取之也是乃因贬得褒贬中之褒也
　　咸其脢志末也
　　谓其志如此抑未矣同人上九曰同人于郊志未得也
　　上九咸其辅颊舌
　　舌动则辅应而颊随之三者相须用事皆所以言者故周公兼举之○本义居説之终以二体言处咸之极以全体言咸其辅颊舌所谓啬夫喋喋利口者也○不言凶咎者不言可知也
　　【巽下震上】
　　恒亨无咎利贞利有攸往
　　震刚居上巽柔居下刚柔各得其位理之常也如以柔居上以刚居下则刚柔易位非其常也○震雷防风二物相与程传曰雷震则风发二者相须交助其势皇极外篇第十九板曰有雷则有电有电则有风张子曰凡隂气凝聚阳气在内者不得出则奋击而为雷霆在外者不得入则周旋不舍而为风或曰雷震则风发毕竟此理如何愚谓风自火出火炽而风自生矣但解得此理则所谓雷风恒者可得而推矣火伯璿曰史载风赤如血葢赤阳也阳气极盛而风有形异也近世飓风大作则空中火飞火极明处风亦极盛葢气之所奋激便有风理必然也口鼻之息尚有微风况雷乎雷常有火总是气之发也故电辄先之皆阳盛也风多有不因雷者不必言矣但雷震则便有风此是雷之风也故为常理不然圣人诬矣雷风相与圣人认得真而以为常众人不知特强説耳葢不知自有雷风相与之风而疑寻常之风不必皆有雷也云从龙之云亦与寻常之云不同葢自是龙身上蒸湿之气之所为也盛则亦成雨矣皆常理也○防顺震动为防而动大凡人之动作必须防顺不顺而动于理固不可于势亦不济故顺而动者乃理之常也○二体六爻隂阳相应以二体言震刚而防柔一刚一柔之相应也以六爻言初刚而四柔二刚而五柔三刚而上柔各一刚一柔之相应也皆为理之常也或以二体六爻为二体之六爻如此则本义何用二体二字如既济曰六爻之位各得其正未济曰卦之六爻皆失其正噬嗑曰三隂三阳刚柔中半皆不曰二体六爻也且此言二体刚柔相应自与上句刚上而柔下不同葢上句重在上下二字谓刚居上柔居下乃理之常也此句重在应字若二体皆刚或皆柔便非一隂一阳之常理矣六爻亦然二体六爻隂阳相应此论常理不可只就卦爻言当説出一步涉事物上去如刚上柔下雷风相与防而动例皆以人物常理言也○本义其占为能久于其道则亨而无咎此久于其道与彖传久于其道语意轻重不同彖传重在道字上此本义重在久字上但所久者亦道也若非其道何以得亨无咎故如此立言或者以为天下之道二不仁亦唤做道又曰君子之道小人之道皆道也此道且可泛説至下文则乃为得所常久之道方谓不失其道所谓贞也不知上文恒亨无咎己是指贞者言矣但未説出贞字下句方丁寜出犹同人于野亨利涉大川岂有不贞而得为于野乎而得亨利涉乎下句利君子贞亦是方丁寜出耳本义则乃为得所常久之道道字亦不甚重得字最重守贞方为得其道不然则失其道矣得失之分贞不贞之间也○利贞利有攸往本义云然又必利于贞守则乃为得所常久之道葢不贞则非所谓恒矣世固有执抝终身者如杨墨之徒所守非不坚正则未也故终不可行○利有攸往则亨无咎意利贞则利往矣谓利贞为不易之常利往为不已之恒者非也且不易不已本非相对不已者乃所以为不易也四时变化而能久成是也卦辞此二句只是占○恒卦彖辞须以守字对行言有大涵养则有大设施守之也固则其行之也力理固有不可诬者若其守不坚则其用不利故精义入神以致用也亦是此理○大凡事都须有个把持方有个设施此在人实见得利贞以守言利往以行言通书曰守之贵行之利人曰蕴之为徳行行之为事业文言曰君子以成徳为行又曰君子进徳修业欲及时也皆此理也
　　恒亨无咎利贞久于其道也
　　彖传久于其道也或认其字太深谓久于其所当久之道方与前本义得所常久之道相协然则下文所谓圣人久于其道者亦欲如此认乎是不必然矣
　　天地之道恒久而不已也
　　带上文説来语意若云此天地之道所以恒久而不已者也本义倒解欲其明耳○天地以正不着力天地自无不正也　又不是以正方能长久谓所长久者皆正也如四时行焉百物生焉万古常然皆其理之当然者也庸何不正之有如所谓正大而天地之情可见者○天地所以长久者亦以正而已而况人乎以此见恒之必利贞也○天地之道此道字与久于其道道字轻重不同下文以正而已之正字却是本文其道之道字
　　利有攸往终则有始也
