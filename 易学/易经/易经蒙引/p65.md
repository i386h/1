<!-- { "loadSidebar": true } -->
　　夫泽上于地万物萃聚之象葢润泽之气尽出于地如所谓齐乎巽相见乎离者也故为万物萃聚之象若不解此理徒以泽上于地讨个萃象则泽上于地而不由地中行是谓水势横决四出乃散之象非萃之象以况本义万物二字又怎生説得去夫众聚则争物萃则乱况只以泽上于地推之盈于上则涸于下物盛必衰盈虚消息之数可坐而策也君子之为世道虑可不预为之防哉故曰君子以除戎器戒不虞○朱子小注又谓泽本当在地中今却上于地上是水盛有溃决奔突之忧故取象如此此是为下句除戎器戒不虞説然亦不必用葢既以泽上于地为万物萃聚之象则不应复言不由地中行而有溃决奔突之忧矣此分明是向日未定之説○君子以除戎器除者修而聚之之谓程曰除谓简治也葢除旧而重新之谓除修整也如除官便是修废官除道便是修理道路○此以丰萃之世运言葢盛极必衰乱不生于乱而生于治费誓曰善谷【音聊】乃甲胃【乔上声】乃干无敢不吊【音钓】备乃弓矢鍜乃戈矛砺乃锋刅无敢不善建安丘氏曰除戎器非右武也戒不虞而已
　　初六有孚不终乃乱乃萃若号一握为笑勿恤往无咎初六上应九四九四是其当与萃者也然隔于二隂与二隂比且当萃之时初柔急于有萃不能自守以有待则虽所应在四而不能萃于四是有孚而不终志乱而妄聚也有如所谓女承筐无实士刲羊无血者故曰不终谓之妄聚者与二隂聚非正也非正则妄也然为初计者当时既隔于二隂而正应者逺彼若呼号正应欤则一握之众必以为笑矣虽然吾正应也吾所当与聚者也但勿恤此嫌而直往从正应则非惟无妄聚之愆而又得所聚之正可以无咎也何为恤众笑而至于妄聚哉○有孚不终乃乱乃萃正以其恤众笑而苟且与比者聚也勿恤往则其孚有终而无志乱妄聚之失矣初六已是妄聚者了下四句是圣人为之反正之术以戒占者耳
　　乃乱乃萃其志乱也
　　乱字若无此解则人将以为迹之乱既以为迹之乱则于下乃萃字又説不去了
　　六二引吉无咎孚乃利用禴
　　二应五而杂于二隂之间其可舍二隂而独往乎故必牵连二隂以上萃于五则吾既得所萃之正而又无离羣为邪之嫌吉而旡咎也○二应五而杂于二隂之间若系于二隂则失乎九五若独萃于九五则又失乎二隂是皆未吉而有咎惟牵引以萃则吉且无咎○又二中正柔顺虚中以上应九五刚健中正诚实而下交是吾之孚有以感夫在上人之孚也故卜祭者有孚则虽禴祭而受福矣此皆以占言○孚乃利用禴程传曰禴祭之简薄者也本义曰虽薄物亦可以祭汉上朱氏曰禴夏祭以声为主祭之薄也双湖曰周礼大宗伯以禴夏享先王王氏注曰夏则阳盛矣其享以乐为主秋尝则荐新冬烝则众物备既济九五东隣杀牛不如西邻之禴祭合是数以观禴果为薄祭矣又正韵云禴与礿同礿薄也夏物未成其祭当薄○夏阳盛其主声乐者葢声厉阳气夏阳盛之气发于外故此祭象之主乐
　　周礼
　　以祠春享先王　春物生未有以享故曰祠以禴夏享先王　夏阳盛以乐为主故曰禴以尝秋享先王　秋物成可尝故曰尝
　　以烝冬享先王　冬庶物盛多故曰烝
　　引言无咎对应爻而连此爻言孚乃利用禴専对应爻言不可牵强合説下句只是卜祭之吉占○引吉无咎専以爻位言孚乃利用禴兼以爻徳言
　　引吉无咎中未变也
　　中未变意含孚乃利用禴其辞若曰六二能牵二隂以聚于五固吉而旡咎矣且又以柔顺中正而得五刚健中正之应其中诚不改也以见其孚而利禴处此与萃有位志未光也正类他卦小象类此者亦多可无疑也
　　六三萃如嗟如无攸利往无咎小吝
　　六三萃如嗟如无攸利以其求萃于近言也往无咎小吝以其往从于上言也求萃于近者近欲从不正之强援也然终不得往从于上者逺结正应之穷交也然终小吝其终不得者隂柔不中正而上无应与也其终小吝者不得其萃困然后往复得隂极无位之爻也隂柔不中正而求萃则无以取重于人上无应与而始求萃则是无端而自往故人莫与之而其萃也嗟如嗟如者不得故嗟也为三计者惟往从于上可以无咎耳然不得其萃困然后往则是以穷来归出于不得己而非其夙心复得隂极无位之爻纵与之萃亦何足以伸其愿哉故小吝然以义理论之毕竟是吾正应也小吝所不恤也故又曰戒占者当近舍不正之强援而逺结正应之穷交亦正义不谋利明道不计功之意所惜者其见不早耳求萃于近依程传所谓四与二也○既曰上无应与矣又曰往从于上可无咎又曰戒占者逺结正应之穷交何也葢曰上无应与者就两个六字上取曰往从于上曰正应穷交者就三上之位上取夫彼此俱六虽无相偶之机而三之于上实其相应之分惟其无相偶之机故三不见萃于上惟其有相应之分故三终可从于上○六三上无应与者情不相得也往从于上者分则相应也○上无应与之上字虚説往从于上之上字指实○戒占者当近舍不正之强援非惟不正且不见与也○逺结正应之穷交非惟正应且见受也○往无咎谓得上之受而与聚也
　　上巽也
　　即本义惟往从于上一句此説长于所谓上能巽受之者
　　九四大吉无咎
　　○程传最明
　　上比九五而与君萃下比众隂而与民萃得其萃矣然以阳居隂不正夫不以正而得君者自古多矣不以正而得民者时亦有焉如齐之田恒鲁之季氏是也得为大吉乎得为无咎乎章章明矣故必使其萃于上下者一出于正而大吉方得无咎正字最重此纯是戒占者之辞縁九四字不正了故象传曰大吉无咎位不当也
　　九五萃有位无咎匪孚元永贞悔亡
　　九五萃有位无咎是以有元永贞之徳而人信之者言匪孚元永贞悔亡是戒占者○萃有位无咎以其有阳刚中正之徳也有刚阳中正之徳而萃有位则人无不信行无不利矣故曰无咎若或居此位而人有未信者则是吾徳有未至故但反己自修其元永贞之徳耳元永贞之徳即所谓刚阳中正也如此则又何不信之有故悔亡此为占者设戒在九五未见有匪孚处○九五萃有位无咎是从阳刚中正来犹师九二在师中吉是从有刚中之徳来其义已在九五九二字内也非以萃有位为得无咎在师中为当得吉也
　　萃有位志未光也
　　言萃有位矣然徳或未至而人匪孚则其志犹未光也朱子以为不晓是诚不可晓葢爻辞萃有位与匪孚元永贞悔亡者元不是一个人
　　上六赍咨涕洟无咎
　　愚读赍咨犹言嗟叹自目曰涕自鼻曰洟忧危如是庶几危者使平可无咎也颇如离之六五然○隂柔无位葢隂柔则质弱虽有求而人不之与无位则望轻虽有求而人莫之应故必忧危之甚乃仅得全上六求萃不得故赍咨涕洟不知其曰无咎者还是得所聚否据六三求萃不得则曰往从于上可以无咎初六则曰往从正应则无咎今絶不言有所萃只曰必如是而后可无咎葢以其无所萃而势孤势孤矣而不知戒惧则其害岂惟止于不得萃而已若知戒惧虽不得萃犹可自保虽不得利犹可无害○若以离六五例似当説个终得萃之理然离之五以柔居尊而萃之上隂柔无位且处时之极自是不同难説终得所萃且象传云未安上也亦与所谓丽王公也不同矣
　　未安上也
　　处萃之终隂柔无位故求萃不得求萃不得故不能安于上而赍咨涕洟赍咨涕洟故得无咎不然可危而不知危当忧而不自忧防亡无日矣
　　【巽下坤上】
　　升元亨用见大人勿恤南征吉
　　以卦变言此卦自解而来柔本居三今进而上居于四是柔以时升也故伏羲名卦曰升文王系辞以为此卦卦变既柔以时升矣且其卦徳为内巽外顺夫内巽则处之善酌乎事理外顺则行之不失乎时宜是其徳之利于进也又其卦体九二刚中而五应之夫在我有其具在上有其应是又其机防之利于进也故其占为元亨元亨如何用见大人则勿恤南征则吉也○用见大人升也南征亦升也勿恤元亨也吉亦元亨也就人事上説升只有见大人及南征都説尽了○进见大人一事亦非小节目故升卦特言之其曰勿恤者凡人要见一贵人心下未免皆有惧其不见欣纳意故云勿恤又传曰有庆也以此为庆可见亦非小节目古人相见之余有鱼水之欢不为庆乎或谓彖传有庆不止谓遂其求见之心而已防来亦不必深求而意自足○南征指仕进或曰然则凡有事或出行者占得之独非前进乎曰非也南字不苟下凡有事与出行只是征非南征也非升也此主升言故不及凡事及出行南征前进也有向上之义故彖传曰志行也不必兼朝觐説○程传曰南者人之所向程传曰凡升之道必由大人升于位则由王公升于道则由圣贤此説固善但若依之则用见大人勿恤南征吉是一串事非以南征吉对用见大人勿恤防了不知彖传何必于用见大人勿恤之下又添个南征吉邪易中勿恤字凡数起皆不曽有隔在中央故串下説此却隔南征字恐不可串下説○按本义似连卦变卦徳卦体俱説入卦辞彖传则止以卦徳卦体释卦辞而不连卦变之义为今説者当何如葢当如临卦云临刚浸而长又曰説而顺刚中而应大亨以正天之道也例防○柔以时升一説有其位一説有其时防来得时便得位只説时升则居其位矣○彖传要説时字明白谓柔向时居乎三今则以时而进居四也説则时方好説占依爻中亦是升之时巽而顺依童溪王氏谓顺而又顺无适而不用其顺也巽字若果止当顺字则易只是七卦无八卦矣○巽而顺刚中而应要做一个人説当如观卦顺而巽中正以观天下例虽体徳并列实一串意○不可依中溪谓二为大人五应之为见大人本义只浑沦泛论若分刚中而应为用见大人之义又将限以内巽外顺为当征吉之义乎卦辞元亨统言之也用见大人勿恤南征吉申言其事也观本义只把卦徳卦体直解至下文而彖传専以属之元亨者亦以其包下文意耳
　　地中生木升君子以顺徳积小以高大
　　地中生木不可説成地上生木葢地中生木者取巽居于坤之下而言如木之伏生意于地之中而后发逹于地之上所谓其根深者其末茂自萌蘖而拱把自拱把而合抱干霄自下而高升之象也○慎徳工夫全在积小上积小以至高大乃为徳之升也所谓崇徳也○积小便是礼卑只是不忽近小步步靠实所谓其次致曲曲能有诚而至于能化者也○顺当作慎修谨之谓也胡氏念念谨审事事谨审二句最道得好念念谨审敬以直内也事事谨审义以方外也二端尽之矣所谓主忠信徙义崇徳也恰恰是此理○孟子所谓自善信而美大者积小以高大也○要味积小二字勿以善小而不为善不积不足以成名故语録曰树木之生日日滋长若一日不长便为枯瘁便是生理不接学者之于学不可一日少懈大抵徳须日日要进若一日不进便退也胡氏所谓念念事事谨审者正是无一步放过只管积渐进将去意思
　　初六允升大吉
　　本义初以柔顺居下只就巽体之下説不必説是全卦之下若説作全卦之下而承以巽之主也为不贯矣若云又巽为主则上句当作全卦之下此亦防本义之法○据初六之才似不能升以其当升时而能从阳也故二阳挈之而防茅连茹其升必矣故象曰上合志也○初六允升是象占者如之则亦能升而大吉矣大吉即是允升六爻俱要见升义
　　九二孚乃利用禴
