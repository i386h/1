<!-- { "loadSidebar": true } -->
　　干之大始始指其初大谓其全也何谓大以动物言之方其受精之时虽曰轻清未形然彼一物者凡内之所以为脏腑筋脉外之所以为象貌支窍者已无一之不备其中但未至于效法而详密可见耳故不但曰始而必曰大始也唯坤则一一为之翕受培养而醖酿时化以成之使之脏腑成个脏腑筋脉成个筋脉象貌成个象貌支窍成个支窍正所谓地道也妻道也然其实初无待于有所区画增益于其间只是就干之受大始者而温养成就之耳所以谓之简也○大者横言始者直言始者一生水也而其所以为二之火三之木四之金五之土者已无不具于其中矣故曰大始○大始之理若自植物言之则如粟菱之方投种时一防滋息之气潜动于粒子之中实干之所为也虽曰未至于有生而流行然其所以为萌为苖为榦为花为实者皆已发源造端于此矣不其大哉非但为始而已也自此之外则皆付之坤矣时萌而为之萌时苖而为之苖时干而为之榦时花而为之花时实而为之实皆不过以结果成就夫干之大始而已只是受其成筭为之而无待于賛一筹也此要分个气与形○阳先隂后阳施隂受则凡所以成男成女者无非阳先施之隂后受之先施者精也后受者血也精以受其气故轻清未形血以就其形故重浊有迹○草有隂草阳草木有隂木阳木草木之柔脆卑细者属隂髙大坚实者属阳其化生之际皆阳先而隂后阳施而隂受此不易之定理○上文男女葢専指动物故此云承上文男女而言乾坤之理葢凡物之属乎隂阳者则兼植物矣若就植物体认干之知始坤之作成处则须以乾坤之元亨利贞分属也○乾道成男坤道成女者其别也干知大始坤作成物者其交也葢别者之交既交而又别也隂阳动静之相循环者如此故动前元有静静前又有动○马氏一説尚可疑其言曰凡物之阳而健者皆干也凡物之隂而顺者皆坤也故自造化言则所以知万物之始者天也而地道但承天施而作成之耳自人物而言则所以肇生育之始者天也而妇道但代有终以作成之耳推而至于一物之小亦莫不有隂阳之类则其所以生成者岂外是耶此説以乾坤为该人与物説则承上文乾道成男坤道成女之乾坤为少碍而与下文干以易知坤以简能之乾坤字益碍而不通○又曰推之人事君垂拱于上知治道之大体臣奉命于下效天下之大劳其理亦犹是也此説有关涉故録之○按上文以乾坤准天地下文干以易知坤以简能亦指天地故曰乾坤之理分见于天地则此乾坤似不当泛言一説本义所谓葢凡物之属于隂阳者莫不如此是据其理之所类而言言不但乾坤之成男女然也亦犹易有太极一节云画卦揲蓍其序皆然生生之谓易一节云理与书皆然也若本文则自各有所主○承上文男女而言乾坤之理上文言乾坤各成其形以隂阳对立之义言也此言乾坤共成其功以隂阳相须之义言也○承上文男女而言乾坤之理不复以易卦言也○大抵就物上言干主物之大始也作造也成就也比之始者涉迹多矣○又曰男女皆干之所始坤之所成如何又谓干成男坤成女大抵隂阳造胎之时或男或女皆父之精皆母之血但父精盛于母血则阳为主而成男矣母血盛于父精则隂为主而成女矣葢其盛衰消长之势然也天地间以强盛而为主者何限看来亦是理之所在故孟子论小役大弱役强曰皆天也○问乾道成男坤道成女则各有所本矣如何又説男女皆是干之所始坤之所成者坤之成男易知而干之始乎女者难别夫干之气脉何以反注为女耶曰干阳也阳之阳则以始乎男隂之隂则以始乎女即太阳少隂之谓也坤隂也隂之阳则以成乎男隂之隂则以成乎女即太隂少阳之谓也曰当其形交气感之际若阳之阳遇隂之阳则固成男无疑矣若遇隂之隂则如何曰毕竟是男但恐其不纯于阳或气质之柔弱也或性情之怯懦也或其夀之不夀也或为其人髭髯希薄之类其善者则又为刚而得柔以济之也其道理散殊万状不可殚究精想大意彷佛如此只是加一倍法耳不止四象正如卦画亦有百千万变之不一○本义承上文男女而言乾坤之理上文男女就易上説此其转向造化上言其理也○本义又言乾坤之理分见于天地此乾坤字元是易中字自今言分见于天地犹所谓易之见于实体者○言乾道成男坤道成女若不继之以干以易知坤以简能则无以见天地无心之化矣此圣人立言之精意也亦顺性命之理也○本义以造化之实明作经之理一句该括天尊地卑至坤道成女又言乾坤之理分见于天地而人兼体之也一句该括干知大始以下今马氏乃据葢凡物之属乎隂阳者一句而谓乾道成男坤道成女及知大始作成物皆是泛论不専指乾坤此虽无背于道然非经文本义之防矣本义分明説出天地字在如何可犯愚于近世学易诸君子最有取于马氏他人莫及焉其不能尽从者则此类是也然当更思之○大抵阳先隂后阳施隂受阳之轻清未形而隂之重浊有迹也○阳居先隂居后先者施之后者受之先而施者轻清未形后而受者重浊有迹此三都在本文二句内
　　干以易知坤以简能
　　本义即其所知便能始物此句颇难看葢乾元之施干之所知也此若无意于生物者而物自资之以始故曰即其所知便能始物也○大抵阳先隂后阳施隂受天地本皆无心而成化其先而施者即干之所知也坤之从阳亦自然理势初非有心于必从之也但以其已有主者故为简能○葢天形包地外而其气则常行乎地中凡地之一生一成一舒一敛无一而非禀之于天者也然天非地则其气空无所寓谁为翕受谁为敷施谁为陶铸谁为归藏故朱子又曰干之易只管上一截事到下一截却属坤○干健而动则有余力故即其所知便能始物而无所难坤顺而静则不自用故凡其所能皆从乎阳而不自作○干之知大始也易易无难也坤之作成物也简简不烦也易简即是徳也不必训造化之功本于徳也但化工处就是徳所在如人体乾坤立心易处事简即便是徳安得以为立心处事之外别有所谓徳哉○本文以字不可误作有力字○何谓干以易而知大始坤以简而作成物今只就鸡之抱卵一端言之乾坤易简之理亦自可见其大槩葢凡鸡卵之得雄者以付雌鸡抱之岂待雌鸡有所为于其间哉只是为他懐抱温养得雏出来耳可见其简彼为雄者只一施之后更无事了是多少易也其他则可以此意冥防之圣贤之言无一句不是实事○雄鸡一施之际凡其所以为雏之头面孔窍血脉筋骨羽毛之类无一不备于一圆子之中矣其大始之理可见然非雌鸡为之温养雏亦不就也
　　易则易知简则易从
　　本义人之所为如干之易则其心明白而人易知如坤之简则其事要约而人易从所为字兼立心处事犹论语吾十有五一节注云为之不厌之为字兼知行也故坤六二象传曰六二之动直以方也直以立心言方以处事言动即所为也但凡人説所为字面都是该立心处事如何近日一二老先生反教学者云只是就处事言如此则下文朱子何故毎毎提掇个心字事字及内外字而本文亦何分徳业字下文既分立心处事上文所为又要専指处事极为未通此亦不难辨○又曰本义其心明白其事要约心字事字与下文徳业字相照应不特此如曰同心同协力曰一于内曰兼于外曰得于已者曰成于事者皆有此意凡一切应酬胷中必有个主宰处此即所谓立心也心所以主宰乎是事者也立心原不在行为之外也○説有易字便属心説有简字便属事○凡应酬之际立心俱在处事之前一于立心易而处事简虽分内外其实未有易而不简者未有简而不本于易者如中庸或问论致中和云未有致中而不能致和者亦未有致和而不本于致中者
　　易知则有亲易从则有功
　　易知者所谓信则人任焉故与同心者多易从则人乐为之用矣故与协力者众
　　有亲则可乆
　　有亲则一于内者信从者众则吾之一心亦自信而不惑矣岂不可久如今之讲书一般我所主之説如此诸友亦皆以为然而同我所主则我亦自益信而持之益坚终始主此説矣设若我所主如此诸友皆不以为然吾亦不免疑惑于心而不敢终主此説矣其理正如此然亦有人皆不以为然而我独自主之者此又是一例也韩子伯夷颂所谓家国非之而不顾天下非之而不顾是也○有亲则一于内故可乆葢不惑所以诚也诚故不息
　　有功则可大
　　有功则兼于外有功自人之协力者众而来故得兼众人所有以为已之有而自成其大也李斯曰泰山不弃尺壤故能成其大河海不择细流故能就其深王者不郤众庶故能成其业今就古之有大功业者论之如帝尧之为天子也钦天授时命羲和明扬咨四岳徽五典纳百揆賔四门则一任诸舜他如禹益稷契皋陶之徒各效其力以賛其治是惟帝尧能兼收而与之共天工故也故称尧帝之治者曰巍巍乎其有成功也此其至大者若以贤人之可大者言之则如汉髙祖之腹心良平爪牙信布智者効谋勇者効力一时天下英杰如十八元功者皆入于髙祖彀中是以能蹙秦诛项而继三代一统之治也扬子曰汉出羣策以其能兼而有之也其在人臣者如唐史賛房杜云王魏善谏而房杜让其直英卫善兵而房杜济以文持众美而效之君所以能成太宗之业而为一代元臣也岂亦非易从有功而可大者乎问有亲则一于内其义固有别矣有功则兼于外似正是上面协力者众之意如何又做进一歩説曰固进一步也何也协力者众而有功矣由是四方闻风而至寸善无有或遗将见合千万人之才而为吾一人之才合千万人之智而为吾一人之智何谋不就何功不成其势自不容以不大矣故曰可大是亦进一步也
　　可乆则贤人之徳可大则贤人之业
　　圣人论道理便要到极至处至成人地位方是即所谓吾弗能已矣在止于至善是也故于此止曰可乆而已曰可大而已曰可乆则贤人之徳而已曰可大则贤人之业而已贤人未为成人者也必至于易简而天下之理得时乆则实乆非止可乆也大则实大非止可大也故本义一则曰至此则可以为贤矣二则曰至此则体道之极功圣人之能事可以与天地参矣两至此字随其所造而言也○曰可乆可大者可进于乆大而犹未至焉者也曰贤人之徳贤人之业者未为成人之徳业也如尧之克明峻徳文王之纯亦不已斯为乆矣如尧之巍乎有成功文王之丕显其谟斯为大矣此则易简而天下之理得者也
　　易简而天下之理得矣
