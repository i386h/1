<!-- { "loadSidebar": true } -->
　　刚上柔下兼卦体卦变説○刚上而柔下巽而止非蛊乃所以致蛊也○问刚上而柔下巽而止似乎无异曰刚上而柔下上下之势不交也巽而止主情性而言纵使上下相交下卑巽而上苟止亦足致蛊也○问刚上柔下隂阳之大义也何以致蛊耶曰此正犹干上坤下而为否一般故语录云上面一向刚下面又一向柔倒塌了这便是蛊道理○巽而止语录云下面人只务巽上面人又懒惰不肯向前盖如此则积而至于蛊矣须看积而至四字见此所以致蛊非即是蛊也○后世或国家闲暇则纵欲偷安事变突来则仓皇失措是不能自新以为后事之端而不使至于大坏者也○如晋武于平呉之后遂眈于燕游而不为经乆之图唐宗以天下无事髙居无为而委政邪佞此皆不能丁宁于既治之后者也○参义云下巽则卑顺而无矫正上艮则止息而无动作此其所以不治也今治蛊之道其止也当矫之以奋发其巽也当矫之以刚果○愚按参义此説甚善盖治蛊只要反前之为而已刚上柔下亦然昔者汤之伐夏武王之伐商以至汉之于秦唐之于隋宋太祖之于五代无不皆然○蛊元亨利涉大川按程传云既蛊则有复治之理自古治必因乱乱则开治理自然也而朱子语录附其下云皿虫为蛊言器中盛那虫教他自相并便是积到那坏烂底意思一似汉唐之衰弄得来到那极大坏时所以言元亨盖极则将复兴故言元亨又曰极乱必治天道循环自是如此如五胡乱华以至于隋乱之极必有唐太宗者出又如五季必生太祖若不如此便无天道了所以彖只云蛊元亨而天下治也○按程传及语录此説只当依乱极复治之説但不知编书者以此语录亦附在程传而不以附本义岂亦觉其非本义意而亦从程传旧説耶
　　蛊元亨而天下治也
　　愚谓是説实天下治非谓是天下将治也其本义云治蛊至于元亨则乱而复治之象者盖蛊本不专就天下説人家及凡事俱有之今却云天下治者以治蛊至于元亨即是天下乱而复治之象故云蛊元亨而天下治也彖传是就大处立议论或以象字只是兆字意者非矣○本义云治蛊至于元亨曰治蛊曰至于可见蛊下即继以元亨者亦要其始终而言耳非是蛊已治而元亨了方去涉大川以有事而自新之于始丁宁之于后也○蛊元亨而天下治者自其大者言也元亨未便是已治承蛊字而言也故本义以为乱而复治之象其曰治蛊至于元亨者虽蛊之时亦未甞无治之者也○本义乱之终治之始承上句乱而复治之象説盖彖传本就大处解经如当位贞吉可以正也之例○或説前事过中而将坏为乱之终后事方始而向新为治之始愚谓此説牵强且前事过中而将坏将坏则乱之始如何以为乱之终耶况后事方始又是指治蛊之事非指天运也原彖传意谓先甲三日后甲三日如此治蛊则乱转而治矣治乱之相为终始此固天运然也○彼説以前事过中而将坏为乱之终今可驳之曰前事过中宜为治之终将坏宜为乱之始则其説亦破裂矣
　　利涉大川往有事也
　　有事治蛊也蛊自有大川之象不必外索○蛊元亨而天下治也一説依程传及前説云本义治蛊至于元亨人皆疑治字及至于字与前本义不同殊不知其本同也以为蛊坏之极乱当复治者岂天送一个治来耶盖乱极思治其间人为自未甞无也乱则复治虽天运之自然然未有恬然付蛊于不治自得夫元亨者如六四裕父之蛊本义且云寛以治蛊可见蛊之所以得元亨者岂全不用人以治之而致耶
　　终则有始天行也
　　先甲后甲人事也而曰终则有始天行也者盖天地盈虚与时消息而况于人乎则知先甲后甲之有闗于天行矣○先甲后甲本是人事而乃曰终则有始天行者盖乱极思治理势然也人事所在即天运所在也或以人事对天运説云乱之终治之始是虽人事之致然实由天运之自然为此説者是殆天运之所以为天运亦未知人事之所以为人事也○天地盈虚与时消息人固在其中矣故曰而况于人乎参义曰天道之有始必有终既终复有始圣人知天道之如是故其所以虑事者即原之于始而又要之于终也○邵伯温系述曰时者天也事者人也时动而事起天运而人从犹形行而影防声发而响应欤
　　象曰山下有风蛊君子以振民育徳
　　山下有风震动飘拂草木为之衰变风景为之萧索尘埃为之扬起物坏而有事也○振民育徳朱子小注説是治蛊○呉氏云振民者作兴彼之善新民之事也育徳者培养已之善明徳之事也○愚谓蛊坏之极教化陵夷风俗頽败故治蛊之事莫要于振民然自斯新民之本今却以振民居育徳之先何也曰自治蛊言也育徳则反本之论○必振民者蛊之时教化陵夷风俗頽败故必振作其民使一变其旧习也又必育已徳者盖自新者新民之本不然已昏昏矣安能使人昭昭故必培养已徳以为之本焉此不易之道也二者并举蛊无不治矣○本义事莫大于二者此事字就承上句物坏有事説来二者所事之大者也
　　初六干父之蛊有子考无咎厉终吉
　　干乃支当之义故曰如木之干○木之干枝叶之所以附立者也子干父蛊又家道之所依以立者也○初六蛊未深而事易济能干父之蛊者也惟其如是故其占为有子则能【云　云】○蛊者前人已坏之绪不问生死初虽言考然不必拘以考为亡父之称盖小注定作生者则亦大拘盖泥无咎字抑不知父没而子能振其已坠之绪则足以盖前人之愆矣宁不亦是考无咎耶若尽以为亡者则九二巽以入之之説难通矣○或问有子考无咎与意承考之考皆是指父在父在而得云考何也朱子曰古人多通言如康诰大伤厥考心可见○离骚首章注有曰父死称考○坏字当不得蛊字坏极而有事方是蛊一事之坏只是坏必大坏乃谓之蛊○本义戒占者宜如是谓占者当干父蛊以置其父于无过之地也又知危而能戒则终能干蛊而吉矣不然是亦未为有子也○初六是子考之无咎子之吉也六爻皆人子○有子考无咎主为子言○又知危而能戒则终吉者盖初虽云蛊未深而事易济然既谓之蛊则已危矣固不可以其蛊未深而以易心处之也○危厉当如何曰战战兢兢如临深渊如履薄冰先甲三日后甲三日也
　　意承考也
　　意承考其志在于承当父事以置父于无过之地也
　　九二干母之蛊不可贞
　　六五隂之尊者故有母象凡柔顺在上者皆母道也○子干母蛊而得中之象得中二字要只在干字内干字不轻故云如木之干枝叶之所附而立者也以六四之裕蛊照之则可见○不可贞以刚乗柔而治其坏则刚当有所拂戾而柔必有所不堪如此则将如蛊何○程传曰以妇人言之则隂柔可知若伸已阳刚之道遽然矫拂则伤恩所害大矣安能入乎在乎屈已下意巽顺将承使之身正事治而已故曰不可贞○自九二刚中上应六五观之则见其有子干母蛊而得中之象自九二以刚乘柔而治其坏观之则又见其未免于坚贞拂戾之嫌故因而戒之○干母之蛊做实事説盖诸爻皆有父母之象故也若论占法则凡以柔居尊性暗而难开者皆有母蛊之意○九二干母之蛊不可贞本义有少可疑盖九二刚而能柔且得其中疑即是干母蛊而能不至于贞者也其不可贞之辞恐只是戒占者而已故象传曰干母之蛊得中道也得中道疑即是不可贞意○得其中谓所干之事得其当干所当干也非谓无太过也若作无太过则下面不用戒以不可贞矣○所干之事固得其中但恐干得来于母心不无所拂耳○子干母蛊而得中盖干字就九字来若六四则为裕父之蛊矣得中字兼从二字来得中只是其所干得中本文干字自兼有得中意也何也诸爻皆是干蛊○九二干蛊只是干之得中者本义非有所増加而附益之也据九二字云耳○参义曰子干母蛊尤易流于专断而失于顺承
　　九三干父之蛊小有悔无大咎
　　九三三句皆就本爻説道理盖自其过刚不中观之未免有拂戾之嫌故小有悔自其巽体得正观之则巽可以制其刚正可以补其不中有过而不过之意故无大咎○云小有悔则无大悔矣云无大咎则有小咎矣因是小有悔故仅无大咎因是无大咎故只小有悔○悔以心言咎以理言此亦家人九三嗃嗃悔厉吉之意象传终无咎也谓九三干父之蛊虽过刚不中而有巽顺得正者存终无咎也不曰无大咎而只曰无咎盖不但无大咎也有进而勉之之意
　　六四裕父之蛊往见吝
　　六四裕父之蛊夫治蛊当如拯溺救焚然惟恐缓不及事今乃裕以治之吝也谓之往见吝犹云征凶有孚言其吝立见也○习静刘氏曰强以立事为干怠以委事为裕事而裕之益甚矣○或曰初六亦柔也何以干而不裕曰蛊之初柔犹可干至四而复以柔处之蛊不可为也况重柔乎故初本义曰蛊未深而事易济至四则曰如是则蛊将日深矣参义曰干者强而有立之谓裕者寛而无制之谓或曰四之吝与三之悔皆失矣然为孰优曰三之过刚失之过四之寛裕失之不及必不得已而行之宁为悔无为吝
　　往未得也
　　言无如蛊何也
　　六五干父之蛊用誉
　　双湖曰在六二以五为母柔居尊也在六五又自取子道以继世之君言也象何常之有○用誉如宋仁宗仁柔有余而刚武不足是柔中居尊也然能尊用贤臣如韩范富欧之徒皆列在要地是九二承之以徳者也故能为有宋令主后世称庆厯之治焉
　　干父用誉承以徳也
　　言六五之用誉非五所能由九二承之以刚中之徳故也然非六五柔中能任九二欲承以徳亦无由也○干父用誉父得其子也承以徳君得其臣也但使贤臣得承以徳便是能子
　　上九不事王侯髙尚其事
　　上九阳刚居上在事之外故【云　云】若隂柔居上则断不能如此矣况既曰刚阳则亦可见其非无所抱负而但甘寂寞者也○本义刚阳居上在事之外须要看刚阳二字见是有贤徳而不当事任故如此所以为志可则非量能度分安于不求知者之比此全在阳刚而曰刚阳亦不苟且盖不事王侯髙尚其事全是刚操也故首用刚字○程传曰士之髙尚亦非一道有怀抱道徳不偶于时而髙洁自守者有知止足之道退而自保者有量能度分安于不求知者有清介自守不屑天下之事独洁其身者所处虽有得失大小之殊皆自髙尚其事者象所谓志可则者进退合道者也○又曰上九居蛊之终在事之外无所事之地也是贤人君子不遇于时而髙洁自守不累于世务者也古之人有行之者伊尹太公之流曽子子思之徒是也○参义曰治蛊者子任父之事臣任君之事也上九当蛊坏之极而不授任于人是贤人君子当天下之坏乱而独善其身者故云不事王侯髙尚其事也上既在事外而不事王侯则髙尚其事而已其事者何事也曰圣贤之道也吾身之徳义也苟不任王侯之事又不事吾身之事而徒嘐嘐然曰吾不事焉是乃无君之罪人也若人者又何足称乎○上九不事王侯本义云故为此象而占与戒皆在其中矣占谓占者当如此也戒谓占者而不如此则凶也
　　志可则也
　　志可则也孟子以伯夷为百世师者以此○参义曰上九之志可为法则是故不离于中庸之道也如彼洁身乱伦而索行怪者未免于僻矣又岂可则也○通观蛊之六爻有以才质言者二三之刚四之柔是也有以得应言者五之用誉是也有以时位言者初之蛊未深上之在事外是也下五爻皆有蛊者惟上九是不与天下之事者故程传云如伊尹太公之流曽子子思之徒也

　　易经蒙引卷三上
