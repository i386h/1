<!-- { "loadSidebar": true } -->
　　【巽下巽上】
　　巽小亨
　　本义既曰巽入也又曰能巽以入也盖入必以巽故曰巽入也二而一者也○隂为主故其占为小亨隂力量小故也○隂不利往其利往者从阳故也然所从不可不择故又戒以利见大人○大人一説泛言不指九五九五者自是彖传之意非文王本意故本义不及之耳○一説以大人为不取九五则所谓以隂从阳而利往者亦为不取卦体耶取则俱取不容以利见大人一句独为泛词矣本义不及此者岂以彖传之防自明而本义所谓不可不择者亦自含九五大人之象耶
　　重巽以申命
　　重巽二字重○此以字当为字用归妹以娣亦谓归而为娣也非谓嫁以娣也此独曰释卦义而不曰释卦名义何也且如习坎重险也兑説也本义皆曰释卦名义此独举义言者卦名曰巽不曰重巽重巽之义为申命之象故曰重巽以申命也非申命无以明重巽之义○止而巽动不穷也以无渐字本义亦只曰以卦徳言渐进之义
　　刚巽乎中正而志行柔皆顺乎刚
　　据柔皆顺乎刚则为小亨利有攸往之义然其中又有五之刚巽乎中正而志行则又为大人之象而利见大人也○柔皆顺乎刚之刚兼二三五上言
　　随风巽
　　朱子曰风是防入物事因言丘墓中棺木能翻动皆是风吹盖风在地中气聚至出地面又散了见朱子语类
　　君子以申命行事
　　行事带申命言不宜平等看
　　初六进退利武人之贞
　　进退初六之象也利武人之贞为占者设以矫其也
　　九二巽在牀下用史巫纷若吉无咎
　　二本有不安之意若能善巽以处之则获安矣此爻辞之防也○二以阳处隂既失其刚而所居在下位卑者多畏人故有不安之意○史巫程传曰通诚意于神明者也○云峯曰史职卜筮巫主祷祠盖皆通诚意于神明者也○冯氏曰周官史掌卜筮巫掌祈禳则史巫诚宜分为二○本义当巽之时不厌【云云】己甚此二句总贴爻辞巽在牀下用史巫纷若二句不必以不厌其卑为贴巽在牀下以不至己甚意贴史巫纷若葢巽在牀下用史巫纷若不是两个时节也上六巽在牀下丧其资斧亦是一时事但以巽在牀下也而只用史巫纷若则其巽也为未至己甚若其巽在牀下也而丧其资斧则其巽也为柔懦不立矣两句气势相连看然后可以得其防○两个巽在牀下皆是过于巽之义但看其所以过于巽者何如耳若史巫纷若如此而过于巽则可若丧其资斧则其过于巽也为不可葢上句且悬虚在○巽在牀下而用史巫纷若则为过而不过所谓不至已甚也巽在牀下而丧其资斧则为过而过矣所谓失其阳刚之徳也○用史巫纷若只是取个道达诚意之象巽在牀下亦只是过于巽之意得鱼忘筌得意忘言不必泥牀下史巫之语只是假借之辞耳
　　巽在牀下
　　防义曰礼尊者当坐于牀而卑者望立拜跪皆在牀下○厐徳公素有重名司马徽兄事之诸葛亮每至其家独拜牀下徳公初不令止此亦巽在牀下事实也○建安丘曰古者尊上坐于牀卑者拜跪于牀下牀下卑之所处也○据本义九二巽在牀下为占辞上九巽在牀下为象辞○亦竭诚意以祭祀之吉占也○本爻主巽于人言此又兼巽于神言盖因史巫二字而云
　　纷若之吉得中也
　　以其得中故自不至已甚也
　　九三频巽吝
　　九三过刚不中既非下人之资居下之上又挟上人之势本非能巽者也其巽也特勉为之耳勉为之者非出于诚心不诚则不可久故频失而频巽○吝非巽之吝频失之吝也但云频巽则是频失矣○巽九三之巽亦如恒上六振恒之恒皆从卦来
　　频巽之吝志穷也
　　巽非出于中心故勉为废失而致吝也非其本心则故态复露矣故曰志穷也夫恭俭岂可以声音笑貌为哉三虽彊巽然人之视已如见肺肝终不足以欺之矣谓之志穷诚穷矣哉
　　六四悔亡田获三品
　　田获三品意与上文悔亡相蒙葢六四以隂居隂处上之下用柔能下也如是则所求必得以田则获乎三品矣故象传曰有功也○田获三品谓所田之多足以备三品之用非谓田时便有三品也此见所求必得之意要之亦是占之象耳故恒九四田无禽本义云占者田无所获而凡事亦不得其所求也其义可见矣此独不可以类推乎○本义云隂柔无应承乗皆刚宜有悔也○盖隂柔既不得已之力无应又不得人之力而上之所承下之所乗者又皆阳刚而非隂柔所能处固宜有悔矣然当悔之时用柔能下则所承乗之阳刚非独不之侵而反为之助虽曰无应而亦有应矣虽曰隂柔而实得助阳矣此所谓敬而无失与人恭而有礼四海之内皆兄弟者所谓言忠信行笃敬虽蛮貊之邦行矣者故不但悔亡而且为有获也象传曰田获三品有功也可见与悔亡异义○一为干豆炙之以为祭祀豆实奉神也○一为賔客奉賔也○一以充庖自奉也○田禽只有此三用○禽兼兽见礼记曲礼注云禽者鸟兽之总名也又曰鸟不可曰兽兽亦可曰禽○文献通考田猎引此三句而注云君尊宗庙敬賔客故先人而后己又分别杀之三等自左膘而射达过于右肩腢为上杀以其贯心死疾肉最洁美故以为干豆也射右耳【本笺云射当为达亦自左射之达右耳本而死者】为次杀以其逺心稍迟肉已防恶故以为賔客也不言自左者蒙上文可知射左股脾而达过于右脇为下杀以其中脇死迟肉又益恶充君之庖也凡射兽皆逐后从左厢而射之达于右脇独言射左脾则上杀达于右腢当自左脇也次杀右耳本当自左肩腢也不言自左举下杀之射可推而知也
　　九五贞吉悔亡无不利无初有终先庚三日后庚三日吉
　　九五刚健中正其徳本无不善然以其巽体则苟且偷安之有不免焉虽然以其性体刚健中正终于奋厉而改图也故为贞吉悔亡而无不利以是观之是无初而有终矣然其改图也何如叮咛于其变之前揆度于其变之后其善于处变如此此所谓贞也此所以吉也○以有贞而吉也则无巽懦之失矣○此爻贞吉悔亡与咸九四等不同彼是因其不正而戒之是占此是以刚健中正自有其贞也是象○防义曰先庚三日后庚三日则入于理者深而见于行者决○补注曰先庚三日是丁非甲干无初也后庚三日是癸干有终也
　　上九巽在牀下丧其资斧贞凶
　　上九是阳何以曰失其阳刚之徳盖以其居巽之极过于巽也过于巽则刚徳丧矣爻辞二句当相连看不得断为二○虽贞亦凶言纵使施于当巽之地然过巽如此亦取凶也○过巽而取凶者以其柔懦而无立自轻而取侮也○一説虽贞亦凶谓其过巽亦未必有邪心也然非吉道矣
　　丧其资斧正乎凶也
　　本义正乎凶言必凶此正如春秋战不正胜之正及必有事焉而勿正之正同固必之义也正乎凶言可必其凶也
　　【兑下兑上】
　　兑亨利贞
　　本义一説刚中故説而亨柔外故利于贞则利贞者因其所不足而戒之之辞一说柔外故为説亨刚中故利于贞则利贞云者因其所自有而道之之词前説是程子所谓有渉不正之疑而为之戒者后説是程子所谓有言其所以利者以其有贞也要之总是欲占者之説以正耳依前说则利字重依后说则利字轻○此卦名兑兑只是説动以説者多失其正故文王系辞特吃于利贞之义欤前説长凡传注竝存二説处大抵皆主前説意多○刚中故说而亨者刚中则无妄说宜其亨也柔外故利于贞者正恐其妄説也故曰盖説有亨道而其妄説不可以不戒
　　刚中而柔外【云　云】説之大民劝矣哉
　　释卦辞虽只到説以利贞一句住然是以顺乎天以下亦承利贞言也説以先民悦以犯难皆说以正者也以卦体释卦辞而极言之通条是利贞之意先民而民忘劳犯难而民忘死即是民劝而悦之大者也刚中而柔外一句刚中字轻柔外重本义所谓柔故利于贞也○是以顺乎天而应乎人盖天理人心正而己矣○民忘其劳民忘其死者贞之利也非效也説而不正则民不劝安在其为利○利亦亨意也兑亨主説之正者言故本义曰刚中故説而亨也○劳民谓之先民者率民以趋事也○先民犯难皆圣人之不得己者如何却皆着个説字曰此见圣人立言之有味也言説而得其正则虽以劳民以犯难民亦且忘其劳忘其死而况于其所安为者乎圣人立言之意或如此非是人情所不得己者乃独为君子之所说也○丘氏曰夫逸与生人之所好劳与死人之所恶此常情也今乃忘其劳忘其死岂人之情也哉殊不知説以先民则劳之者正所以逸之也説以犯难则生之所以为仁杀之亦所以为仁也○説以先民民忘其劳以佚道使民虽劳不怨也悦以犯难民忘其死以生道杀民虽死不怨杀者也○説以利贞则顺天应人【云　云】此王道之所以为大而与伯者之违道干誉致民于驩虞者不可同日论矣○悦之大民劝矣哉上文悦以先民民忘其劳説以犯难民忘其死此即所谓民劝也而説道之所以为大者此也○民之説即贞之利也説之大者正也正则民劝而説大矣○此数説字尽归在上人说如云进以正可以正邦也当位贞吉以正邦也之类皆从大处立议论耳
　　丽泽兑
　　丽泽何以有兑象盖凡天下之不相説者尽由于不相同两泽相丽彼此相滋是虽无情之物实有相説之象故为兑象也○同气相滋同类相益兑象昭矣程传本义及诸家皆不及发其义岂亦知其无难晓故耶○讲习只是一件事讲而又讲也○或曰讲是究其理习是践其事如习礼习射习乐之类在朋友间亦只是讲明而已到践其事处朋友亦如何相着力得如学而时习之传不习乎皆是自习此曰朋友讲习吾见其专于知而不得兼夫行矣为仁由已虽践行处朋友所着力者亦只是讲説此无难辨
　　初九和兑吉
　　初九阳刚则不失于柔媚处下则不失于上求无应则不失于私系故得周其説而无偏党之和而得正也
　　行未疑也
　　未有所疑者正也不正则有所疑矣○凡疑云者于理未顺也
　　九二孚兑吉悔亡
　　刚中为孚居隂为悔此就爻言若以人言则孚者心也悔者事也但以孚而説有其诚心则上焉得君下焉得民内焉顺亲外焉信友诚固未有不动者也故虽有可悔之事而亦不见其为悔矣大徳既备小疵奚恤孚○兑是象与初九和兑同例故本义以刚中为孚居隂为悔在前然后言占者以孚而説则吉而悔亡矣
　　信志也
　　信志诚心也
　　六三来兑凶
　　六三隂柔不中正为兑之主上无所应而反来就二阳以求説凶之道也隂柔不中正説之妄者也又为兑之主深于説者也然位居下体则所説者宜在上以上无所应而反来就二阳以求说则有胁肩谄笑其色赧赧之病矣若是者能免于凶乎况初刚而正二刚而中彼虽求説未必得説也○兑之六三所谓沦于污贱而可耻者故凶盖无往而不得凶也
　　来兑之凶位不当也
　　只是隂柔不中正一句
　　九四商兑未宁介疾有喜
