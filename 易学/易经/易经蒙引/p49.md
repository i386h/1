<!-- { "loadSidebar": true } -->
　　日昃之离是乃盛极当衰之日苟知其盛衰循环为理之必至而安常以自乐听其自至斯可也若或不鼓缶自歌则不能自处而惟大耋是嗟矣何益哉适以自速其毙凶也○又云日昃之离谓是日昃之明非如日中之明也言其衰也大耋耋至也正韵八十曰耋年之至也一注七十曰耋○九三鼓缶而歌与大耋之嗟此犹是假借字占之象也但象意极轻终不可以此为实説实説则此爻只当得人之老而将死者矣恐日昃之离四字不是专指此一事故须且寛説分明是假辞此亦其一事○不鼔缶而歌程传曰缶常用之器也而不名何器纲目赧王壬午三十六年秦赵防于渑池秦王请赵王鼔瑟赵王鼓之相如请秦王击缶秦王不肯相如刼之【云　云】集览缶盛酒瓦器也盖瓯碗之类或曰按盈缶之义则是瓶罐之属似长○相如请秦王击缶亦以抑之缶不如瑟盖不知音者亦可能也盖自古有鼔缶之事故相如以请之○按程传曰以理言之盛必有衰始必有终常道也逹者顺理为乐缶常用之器也鼔缶而歌乐其常道也○云峯胡氏亦以缶为常用之器看来亦是不曰鼓琴鼓瑟鼓钟而曰鼓缶岂非以缶为近而常用者乎
　　九四突如其来如焚如死如弃如
　　九三为前明将尽九三即前明也九四为后明将继之时九四即后明也○九四以刚廹之一説是廹前明也不指六五一説是虚説大抵虚説更为自然但之字似无安着可以大过九三以刚居刚不胜其重来为例○后明将继本是九四之明但以其发得来骤不至旋踵而自灭其明然则以刚廹之之字虚説为无疑矣○大凡继他人有事者须和缓详宻乃能有济况当事初而急之蔑有济者矣故激变生灾而至于自焚○程传曰夫善继者必有巽让之诚顺承之道若舜啓然今四突如其来失善继之道也○突如其来如朱子小注曰九四有侵凌六五之象此与本义不同后明将继之时九四即后明也程传曰九四离下体而升上体继明即初是也但又言在上而近君继承之地也则不合矣○愚谓九四正所谓如秦政项籍岂能乆也秦政一夷六国遂扫灭百王之法项籍遂杀子婴裂天下以封诸侯独为覇王何暴哉突如其来如是以焚如而死如弃如○因突故焚焚则死死则弃矣○焚如者盖自离火上取来朱子亦已云然又曰有不戢自焚之意
　　突如其来如无所容也
　　言无可乆之理是无所容即焚死弃也
　　六五出涕沱若戚嗟若吉
　　六五以隂居尊柔丽乎中然不得其正説见六二爻矣○一説柔丽乎中而不得其正是个立心端正的人但其处事不正况又廹于上下之二阳左右都是权臣在己既有所不足在人又有所不逊○按此説则中以立心言正以处事言六二黄离得中道以中该正以心该事也如论语论子文文子之未仁处亦皆归重于无私心而自该得当理是亦一説尚未知孰是以俟问○又云六五忧惧至于出涕沱若而又继之以忧惧不已焉忧惧之甚也所以忧惧者恐不得保其位也然危者使平终必得保其位而吉矣○夫六五爻辞未见是能忧惧处只见是可忧惧处全是戒辞非象也○又曰看来六二亦廹于上下之阳而得为黄离之吉何也一则得中而且正二则方中之时非日昃之离也若六五则后明将尽而且不正故其辞危○愚谓屯上六泣血涟如又甚于出涕沱若盖离五犹只是危屯上六则无道也故辞亦有别
　　离王公也
　　言以忧惧而得丽乎王公之位也不可以本义以隂居尊当此一句盖丽王公也是出涕沱若戚嗟若以后事即所谓吉也○六五本是王公味丽王公也之词则知诸卦之五所谓尊位者不必皆谓天王凡诸侯之各君其国者亦足当五也
　　上九王用出征有嘉折首获匪其丑无咎
　　朱子有嘉折首是句程子分有嘉属上折首连下与获匪其丑相对朱子盖非之而有此説今当从朱子説○上九刚明及逺威震而刑不滥王用此以出征则有嘉折首获不及其丑而无咎矣○有嘉折首由其刚之逺而威自震也获匪其丑由其明之逺而刑不滥也○及逺二字于爻果何所取曰以九居卦之上刚之逺也处离之极明之逺也○刚明就本身之徳説威与刑就其见于行事説亦有差别○有嘉折首有嘉全在折首上兵事但得折首便是有功不以获丑为尚也故防征曰火炎昆冈玉石俱焚天吏逸徳烈于猛火殱厥渠魁胁从罔治可见折首之为有嘉而朱子所以定此四字为句也
　　以正邦也
　　或説是正我之邦或説是正他人之邦大抵此以王者言王者无外虽正他人其实亦其邦也○孔子于此等处皆有救其末流之意在如云利用侵伐征不服也又云王三锡命懐万邦也皆是不利即戎所尚乃穷之意明非穷兵黩武也○小雅六月之诗云王于出征以匡王国盖宣王命尹吉甫伐玁狁也○愚读上经至离乃于彖传小注得一説甚惬愚鄙懐也节向齐氏曰山杨氏云火无常形丽物则有形最得本防人之生也得水为精得火为神其合也气聚而形成于有其分也气散而神冺于无盖精所以为形而神丽于形者也天地形之大者日月丽天百谷草木丽土其神之发见而可见者也

　　易经蒙引卷四下
<经部,易类,易经蒙引>
　　钦定四库全书
　　易经蒙引卷五上
　　明　蔡清　撰
　　周易下经
　　【艮下兊上】
　　咸亨利贞取女吉
　　○兊柔在上艮刚在下而交相感应
　　此与泰卦乾坤交而二气通同意葢柔本在下刚本在上今刚下而柔上乃所以为交感干本在上坤本在下今干下而坤上乃所以为通泰
　　○又艮止则感之专兊说则应之至
　　止则不他说则乐从也
　　○又艮以少男下于兊之少女男先于女得男女之正婚姻之时
　　其男女之正婚姻之时二句皆从上句内见得葢以男下女男女之正也而二少相与又婚姻之时也○大抵卦体卦徳卦象三段意皆归于咸之一字内而所谓亨利贞取女吉者义葢从此而出故本意以通释卦名卦辞而夫子彖传乃独以属之卦辞者所见非不同也命辞之际偶不同耳○文王系此卦之辞意谓卦体则柔上刚下二气感应以相与卦徳则止而恱卦象则男下女夫惟刚柔一感应而感之者专应之者至且又得男女之正婚姻之时如此是以亨利贞取女吉也云峯胡氏谓卦体释亨卦徳释利贞卦象释取女吉此说攴离不可从葢亨是正的亨亦惟正则吉所以不可分贴分贴则卦辞意判隔矣○柔上刚下止而恱两平意男下女轻重意柔上刚下止而恱泛说刚柔感应也男下女则专就男女之感应言○咸亨以得正者言也故曰然不以贞则失其亨而所为皆防如恒亨无咎亦以得正者言也故曰不正则久非其道矣又同人于野亨利涉大川亦以得正者言也故曰通天下之志乃为大同不然则是私情之合而已何以致亨而利渉哉葢下句利贞字皆以申明上文之意致丁寜云耳○凡易言吉亨皆主正者也可见易以道义配祸福非如纎纬术数之书或曰吉与亨亦何分别曰亨是目下通达无碍吉是事做得有结果而无破败○取女吉特举感之一事意却在贞字上来故云感有必通之理然不以贞则失其亨而所为皆凶矣味所为皆凶句意又可见取女特其一事
　　咸感也
　　上文本义云咸交感也又曰感有必通之理葢有感便有应所应又为感如所谓父慈则感得子愈孝子孝则感得父愈慈的道理故为交感也如此安得无道理本义云兊柔在上艮刚在下而交相感应又艮止则感之专兊恱则应之至葢天下原无无对之物感字固是对应字无应亦不为感矣有感斯有应感而应则通矣此感应感通之别也二气感应以相与此二气指刚柔兼造化人物言莫非感应也不可专指人事说如恒卦雷风相与雷风本造化也亦用以释恒义此又可以证刚柔之为泛说
　　天地感而万物化生
　　分明是天地交而万物通也万物化生还是天地之感而通处通属天地化气化者也生形化者也
　　圣人感人心而天下和平
　　愚谓感人心者廓然而大公物来而顺应也正蒙曰诚于此动于彼也此意尤切又正蒙第九篇曰能通天下之志者为能感人心圣人同乎人而无我故和平天下莫盛于感人心和平二字要说得接那圣人感人心处葢圣人之徳既有以感乎人心则人心戴之无有不归顺而或乖戾者矣故天下和平○一说圣人之感人心不过以人心所同然者而感发之耳葢以人生皆善有以感之则人人亲其亲长其长而天下和平矣此意亦好但更味和平字便觉未切
　　观其所感而天地万物之情可见矣
　　依程传观其所感只承上二句言一说只是虚说云大凡即其所感处观之天地与万物之情举无所遁矣此以观其所萃一处来照看似更为停当○愚谓天地感者感也万物化生则通矣圣人感人心者感也天下和平则通矣即此而观可见天地万物之情无不是这一感通也是先举两件大事项说起而因以槩其余不是指上二句就当见天地万物之情也葢在天地自有天地之感通在万物自有万物之感通在此一物自有此一物之感通在彼一物自有彼一物之感通旧说言天地则圣人在其中言万物则万民在其内者不可用○极言感通之理元非有出于经文之外葢感通二字即所谓咸亨耳但文王彖辞主占故说得不免于狭孔子释彖亦姑以据其义之所及者而言之至于其所释之未尽者则必于其极言处发之矣○天地万物之情感通处便是情也恒久亦其情也萃聚亦其情也
　　山上有泽咸君子以虚受人
　　山上有泽则是以泽之润而感乎山以山之虚而受其感咸之象也君子体之则虚其中以受人之感焉夫人之心不虚则先入者为主而感应之机窒矣虽有至者皆捍而不受矣○不以私意自蔽所谓虚也所谓寂然不动者也○受人无工夫虚则能受也本义山上有泽以虚而通也或以为此是引起下句以虚受人之意不当以贴上句愚谓君子以虚受人于象必有所取岂非以山上有泽以虚而通故邪如师卦水不外于地兵不外于民亦与上下文意俱贯通○山以虚故能受泽之润土性燥也君子之心虚方能受人之感实则有拒而不能受也此以接物言闻一善言见一善行若决江河沛然莫之能御也其以虚受人为何如哉○受人者受人之感在人之感或以事感或以言感惟其虚中则人之以言感者吾有以纳其言而酌其是非人之以事感者吾有以承其事而裁其当否不然有我之心先据其中人之至吾前者一无可入之理矣如心有所忿则人之至吾前者虽有可喜吾亦不以为喜矣心有所好乐则人之至吾前者虽有可憎嫌亦将不以为嫌矣故胸中须空空洞洞无一物先实其中乃可所谓虚以待之于无为之先○或曰君子固当虚以受人之感倘或感以不正亦将虚以受之乎曰愚故甞曰纳其言而酌其是非承其事而裁其当否也于此亦可以见咸之必利贞处○或又曰以虚受人是主善而当受者言故程传云若以量而容之择合而受之非圣人有感必通之道也葢夫子既令人虚以受之是必指其所当受者言也此说似较自然而亦无得而破所以卦辞咸亨是指正者言利贞则便是丁寜以申明之又如彖传言天地感而万物化生圣人感人心而天下和平是皆以感之善者言然则君子以虚受人正谓所当受之感无惑矣○或又疑程传以量而容择合而受语意皆只是説受人未説到受人之言与事处看来不然然则人之感我果是如何感只到我面前便是感邪○程传言中无私主则无感不通此语最精切
　　初六咸其拇
