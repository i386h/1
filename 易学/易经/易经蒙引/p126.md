<!-- { "loadSidebar": true } -->
　　临川曰阙者门之出入处上画连亘下二画双峙而虚似阙也愚按此説亦明净矣
　　为果蓏
　　临川曰果者木实蓏者草实干纯刚故为木果艮一刚在上者木之果二柔在下者草之蓏愚谓一刚在上为木之果信矣如何二柔在下者为草之蓏乎盖木之果草之蓏皆小而实者也正为艮之象矣周礼天官甸师氏注植生曰果蔓生曰蓏○平庵曰震为旉为蕃鲜草木之始也艮为果蓏草木之终也果蓏能终又能始故为艮之象为切愚谓此一义但小而实之义已明不必更取他説之深奥曲折者矣
　　为阍寺
　　开封耿氏曰周官阍人掌王宫中门之禁止物之不应入者寺人掌王之内人及宫女之戒令止物之不得出者皆阻于前而卫内之柔者也愚按説止义取象当矣但阻于前而卫内之柔之说似赘
　　为指
　　双湖曰艮为手而所用以止物者又在指也
　　为狗
　　白云郭氏曰三阳卦艮独不言马者其刚在上所用益小故于兽畜无行健之功而徒有啮噬之象愚谓道理只在圣人口头此章广八卦之象朱子以为多不可晓难説是因其所用益小故不于马取象也只用逺取诸物章临川注谓外刚能止物而中内柔媚也再除却中内柔媚数字似尤为明净云峯曰艮不言马艮止也止之性非马也
　　为防
　　临川曰谓前刚也愚谓防喙最利是前刚也
　　为黔喙之属
　　临川曰谓前刚也黔字当与钤通以铁持束物者黔喙之属山居猛兽齿牙坚利如铁能食生物者也按钤既是以铁持束物者今以名喙似亦不相类何故取之正韵钤与箝钳通若黔则黎也黒也愚按鸟之喙大概皆黔○冷氏曰鸟善以喙止物黔喙之属也愚谓皆刚在前也故取此象而临川谓黔当与钤通未知何所本恐冷氏之説较无所造作也曰黔喙之属百鸟之众不可枚举故统以之属二字云○临川指山居猛兽者意谓曰狗曰防未足以尽其象故更着此一句也但劲以钤为黔亦可疑
　　其于木也为坚多节
　　临川曰刚在外也冷氏曰坎阳内故坚多心艮阳上故坚多节按冷氏之説尤明看此句是宜以坎之坚多心来对看也为坚多节坚者阳卦也多节者阳在上也乃知坚指木全体言坎坚而多心坎亦阳卦云
　　荀九家有为鼻为虎为狼
　　陈安卿説麻衣易以艮为鼻朱子曰鼻者面之山晋管辂凡如此説则为鼻之义明矣为虎者齿牙猛利刚在前也为狼取象与虎同
　　兑为泽
　　进斋曰隂停于外故为泽汉上曰泽者水之聚二阳沉于下一隂见于上坎兑一也故坎壅成泽泽决成川愚按兑卦本义云兑説也一隂进乎二阳之上喜之见乎外也其象为泽又取坎水而塞其下流之象朱子既有明训诸儒又何用别立説乎汉上朱氏所谓坎兑一也坎壅成泽泽决成川之説为妙亦是朱子取坎水而壅其下流之义
　　为少女
　　三索得女也
　　为巫为口舌
　　进斋曰巫口舌之官以口説神者兑上拆口象故为巫为口舌郑氏曰通乎幽者以言説乎神巫也交乎显者以言説乎人口舌也口舌悦乎人之説不是大抵不宜以幽显对仗説
　　为毁折
　　进斋曰金气始杀条枯实落故为毁折此説正矣融堂曰为毁折上柔象然则下刚象当于何处着落若以兑上柔为毁折则坤柔当为破碎分崩之甚矣
　　为附决
　　进斋曰柔附于刚刚乃决柔也此説简畅息斋曰隂在上皆有决义震阳动故躁兑隂説故附决躁者有所去而达其怒也附决者始虽亲而终不免于去也此説迂曲
　　其于地也为刚卤
　　进斋曰润极故为刚卤阳在下为刚隂在上为卤刚卤之地未能生物卤者水之死气也坎水絶于下而泽见于上则足以为卤而已愚谓末二句亦欠正当坎水絶于一则只是泽象耳又曰泽见于上仅以上一隂为泽耶牵强不谐矣○平庵谓地之卤非不润也暂熯而干已而复润者天下之润者莫乆焉莫乆句似赘夫熯而复润者既为天下之乆则万古常润而不干者当云何哉又曰然不生物以其润气之在外也此説亦是所以可盐而不可物葢其地咸自不能生物也又曰见于外者其上则甘而为露露之凝为霜其下则咸而为卤卤之凝为盐二者皆杀物之具也此説又似赘霜者露之凝本于甘也霜能杀物露亦能杀物乎若谓不承露言则卤亦不能生物何待至盐而后能杀物乎○又曰郑少梅谓刚者出金卤者出盐刚生金之説未详愚谓卤之下土若不坚硬则盐水虚漏而不可盐矣故谓刚卤即下土坚硬而其卤湿兑二阳在下一隂在上之象焉○融堂曰水至柔也凝而卤阳在于下也
　　为妾
　　节斋曰少女从姊为娣
　　为羊
　　节斋曰内狠外説故为羊
　　荀九家有为常为辅颊
　　为常者人情惟其所悦则自不能已故常若有厌意则不能常矣○为辅颊者辅颊亦口舌之类皆取柔上之象此章广八卦之象多不可晓者求之于经亦不尽合也○此所谓言天下之至赜而不可恶也○按朱子自多阙疑而诸儒往往强而通之乃知惟其精故能疑彼不疑者多见其未精耳若愚尽取诸儒之説而强折之特预科塲应题始偹一说之近正者耳非敢望为后来之定论也○程子曰说卦于干虽言为天又言为金玉以至为木果之类岂尽言天若此者所谓类万物之情也故孔子推明之曰此卦于天文地理则为某物鸟兽草木则为某物于身于物则为某物各以类举不尽言也学者触类而长之思过半矣不然説卦所序何所用哉
　　删説
　　干为天至健在上也○为圜体员而动也○为君尊而在上也○为父资始万物也○为金坚刚也○为玉纯粹也○为寒为氷位西北严凝之方也○为大赤盛阳之色也○为良马纯阳之徳也○为老马老阳也○为瘠马纯刚无柔也○为驳马健之最盛猛也○为木果员而在上也
　　坤为地至顺在下也○为母万物资生也○为布柔质而平广也○为釡虚而容物也○为吝啬静翕不施也○为均动辟而广也○为子母牛纯隂至顺也○为大舆所载者广也○为文三画皆偶也○为众偶画多也○为柄在下而承物于上也○其于地也为黒极隂之色也
　　震为雷一阳动于二隂之下也○为龙以动奋之身而静息于地势重隂之下也○为黄乾坤始交兼天地之色也○为敷阳气始施也○为大涂阳上进而前隂两开无碍也○为长子一索得男也○为决躁动而鋭也○为苍筤竹震为东方之卦苍则东方之色筤竹之筠也○为萑苇下本寔而上干虚之象○其于马也为善鸣马阳气在内开口以鸣震一阳在下二隂上开之象也○为足为作足皆阳动于下也小注云足骹白也似难从按玉篇云足悬一足也此説为正且于字亦象形诗秦风小戎篇所觧于此难据义各有所取也详之○为的颡隂在上的白也隂色也颡在上也于此亦见足骹白之説未妥盖颡为下阳为白断不然也○其于稼也为反生阳动于下也○其究为健为蕃鲜阳长必终于干故其究为健至干健则阳盛矣故为蕃鲜也
　　巽为木根隂伏入地下而阳上盛也枝叶为阳○为风善入物也○为长女一索得女也○为绳直为工巽徳之制也两义一意相因而取此类颇多如为寒为冰之类是也○为白少隂色也○为长风行至远长之义所由起也○为髙亦自木之性而转取之也○为进退为不果一隂盘旋于二阳之下巽懦不决也○为臭隂伏于下其气鬱也○其于人也为寡髪阳气上盛隂血不升也○为广颡阳上盛也○为多白眼离目上下白黒居中巽则上中白而黒反居下故多白也○为近利市三倍隂主于内而又善入物是为近利而其市得三倍矣○其究为躁卦震为决躁三画皆变则为震矣
　　坎为水水内明而能陷物也○为沟渎流而不盈也为隠伏阳匿隂中也○为矫輮阳在隂中抑而能制也○为弓轮矫輮所成也○其于人也为加忧阳陷隂中不得寜也○为心病为耳痛心耳皆以虚为体坎中寔则为病为痛矣○为血卦血在形如水在天地间故为血卦○为赤得干中画之阳也○其于马也为美脊阳在中也三画之卦上为马颡下为马足中为马脊○为亟心阳在隂中在人为心病在马为亟心也○为下首为薄蹄上画柔为下首下画柔为薄蹄○为曳亦以下柔也○其于舆也为多眚坎为险陷在舆则为多眚也○为通一阳居中而上下皆虚所谓水流而不盈者故为通也○为月水之精也不可依徐氏浑以为内明外暗葢月魄本暗受日之光为明是乃内暗也于旧説则不通矣○为盗阳匿隂中而能陷物也○其于木也为坚多心阳卦且阳在中也
　　离为火为日为电皆天地间之至明者也○为中女再索得女也○为甲胄为戈兵甲胄外坚象外画之刚戈兵上鋭象离火之性也○其于人也为大腹中虚也○为乾卦火熯燥也○为鼈为蠏为蠃为蚌为龟皆外刚内柔也○其于木也为科上槁中虚故于木也为科上槁科空也木既中虚则上槁矣一説科是科生之科似不若前説贴中虚象也
　　艮为山取坤地而隆其上之状亦止于极而不进之意也○为径路一阳横亘于二隂之上径象也○为小石小而刚也○为门阙上画连亘下二画双峙而虚也○为果蓏皆刚在上小而实也○为阍寺止物之妄出入者也○为指艮为手所用以止物者又在指也○为狗亦以外刚能止物也○为防亦为前刚也○为黔喙之属凡鸟兽刚喙能食生物者是也皆刚在前也黔不必作钤黔黎也黒也凡喙物皆黒此可指而见者间有红嘴及黄嘴者不可一二而混千百者也详之○其于木也为坚多节坎阳在内故坚多心艮阳在外故坚多节
　　兑为泽取其悦万物又取坎水而塞其下流之象○为少女三索得女也○为巫为口舌兑上拆为口象巫口舌之官以言悦乎神者也○为毁折金气始肃条枯实落故也○为附决柔附于刚刚盛则上进势必决柔也盖兑亦三画之决也○其于地也为刚卤下土坚硬而其上卤湿兑二阳在下一隂在上之象也○为妾隂之少贱者也○为羊内狠外悦也
　　按説卦传虽云广八卦之象其寔则未尽圣人之意盖亦错举以为例焉耳非以为是足以尽天下之赜也今因程子之説分为天地人物等目而列之庶于观象观变之际可以类而推云
　　天文类
　　干为天　震为雷　巽为风　坎为月　离为火为日　为电
　　地理类
　　干为冰　坤为地　其于地也为黒　震为大涂坎为水　为沟渎　艮为山　为径路　为小石兑为泽　其于地也为刚卤
　　时令类
　　干为寒
　　人物类
　　干为君　为父　坤为母　为众　震为长子　巽为长女　为工　为盗　离为中女　艮为阍寺兑为少女　为巫　为妾
　　人事类
　　干为言【荀】坤为吝啬　震为决躁　巽为进退　为不果　为近利市三倍　坎为隠伏　为矫輮
　　身心类
　　巽于人也为寡髪　为广颡　为多白眼　坎于人也为加忧　为心病　为耳痛　离于人也为大腹艮为指　为臭【荀】兑为口舌为辅颊【荀】又震于马
　　也为善鸣　为足　为作足　为的颡　坎于马也为美脊　为亟心　为下首　为薄蹄　为曳【曳曳歩也】
　　宫室类
　　坎为宫【荀】为栋【荀】艮为门阙
　　器用类
　　坤为釡　为大舆　为柄　震为鼓【荀】巽为绳直坎为弓轮　其于舆也为多眚　为律【荀】为桎梏【荀】离为甲胄　为戈兵
　　饮馔类
　　坤为浆【荀】
　　布帛类
　　干为衣【荀】坤为布　为囊【荀】为裳【荀】为帛【荀】
　　珍寳类
