<!-- { "loadSidebar": true } -->
　　遯者退避也凡动静间一进一退亦谓之退故退字不足以尽遯字之义须兼避言葢其所以退者正以避小人之祸也○为卦二隂浸长阳当退避隂阳是活套字在天有天之隂阳在地有地之隂阳在人有人之隂阳在物有物之隂阳此隂阳则指人类言也阳是君子隂是小人故下文云不可以浸长之故而遂浸廹于阳也所指明矣○二隂浸长阳当退避何不曰君子小人只曰隂阳葢就卦而言于解卦名之义为切如下云九五当位而下以六二应之亦以九五为君子六二为小人然亦只唤九五六二也○二隂浸长隂有伴了小人合交之势○方一隂之生虽履霜坚冰之势终亦在所必至但隂犹独而未羣也故只名姤及二隂成聚则其可危又非姤比矣此时直须遯也故为遯一句连上文二隂浸长阳当退避为文尤见隂阳二字分明是指人类葢造化无遯惟人事则有当遯处○六月之卦也姤五月一隂遯六月二隂否七月三隂观八月四隂剥九月五隂坤十月纯隂○遯亨本义云阳虽当遯然九五当位而下有六二之应若犹可以有为言君子之势虽已当退避然君子中有九五者有阳刚中正之徳而下应柔顺中正之六二自是小人中之好者初无不相容之意是君子若犹可以有为而不必遽遯也但二隂既浸长于下则虽有九五之徳六二之应终不能遏小人之盛终不能挽君子之衰其势不可不遯故其占为君子能遯则身虽退而道自亨苟不知遯则身中小人之祸而道亦与之俱否矣故惟身遯则道亨其道之亨者非亨于天下亨于一身也与困而亨习坎之心亨一例○彖传曰刚当位而应当位非以为君位亦不得兼位言依爻辞本义云刚阳中正是纯以徳言言其徳之盛又有六二之应诚有非他爻比者若兼位言则六二之柔顺中正亦为兼位乎或谓易中但言当位俱是言其徳之当位如当位以节之类若纯以徳言则当云刚中而不曰当位矣以为位兼徳之意愚谓如未济刚柔正而位当也亦以为兼徳位乎看易者安得泥于辞而以为典要须顺其意之所指乃得其理○此卦九五只是君子阳也亦是在位之君子但此以九五释亨又不涉于位也○身退而道亨者得以自伸其志于隠约之中也○小利贞承上言君子以小人之浸长固当退避但汝之为小人者还须利在守正不可凭尔浸长之势而遂陵轹君子安知其不为祸乎葢自古小人之害君子终未有能独免者圣人非徒为君子计而亦为小人计然其所以为小人计者正以为君子计也抑邪辅正以立人道所谓所以賛化育而参天地者○小谓隂柔小人也即小往大来之小○易所以以阳为大隂为小者诚以大人之大也诚以小人之小也此意最可以深长思也葢大人是何等器局规模小人是何等器局规模大人云为气味是如何小人云为气味是如何古人谓之大人谓之小人真有防哉真精义哉所谓君子者亦然君子是王公王公气魄亦自大朱子谓刘共父作王龄文集序有曰葢甞验之天下之人凡其光明正大磊磊落落如青天白日如髙山大川如雷霆之为威而雨露之为泽如龙虎之为猛而麟凤之为祥者必君子也而其依阿淟涊琐细盘屈云云者必小人也亨为君子言小利贞为小人言○此卦之占与否之初二两爻相类皆讽君子以避小人皆警小人以不可害君子
　　遯亨遯而亨也
　　遯亨谓遯而得亨也见不可不遯也
　　刚当位而应与时行也
　　刚字只当九五字当位兼阳刚中正本义亦云九五当位是九五字正当此一刚字也○刚当位而应与时行也语録云此所以遯而亨也隂方微为他刚当位而应所以能知时而遯若全依此説不惟与本义背与理实有未通处以为为其刚当位而能遯可也兼谓以其有六二之应所以能遯则如何可通夫六二是隂柔小人但中正为近厚者耳小人岂是能为君子谋而勉使遯乎按九五爻辞下朱子小注曰刚当位而应是去得恰好时节小人亦未嫌自家只是自家合去莫见小人不嫌却与相接而不去便不好所以戒约他贞正方得所谓小人未嫌自家者正所谓下有六二之应若犹可以有为者也所谓莫见小人不嫌却与相接不去者正此所谓二隂浸长于下则其势不可以不遯者也尤见卦象与否之初二两爻相类而此当从本义为定矣○以九五一爻释亨义犹云以卦体明之指九五也故独言以九五一爻其不曰释卦辞而曰释亨义者曰释卦辞则似通释卦之辞矣曰释亨义是逐句之义且此大文若非本义有以九五一爻释亨义一句则疑于明遯义矣不见果是遯而亨意葢卦名遯字只是言其势之当遁卦辞本九五之刚当位而应方是言其能遯能遯乃亨也○因此本义一句尤见得前本义是与此意同不是两意葢此既以九五释亨则前本义九五当位云云者独非所以释亨乎而彼此一意不容独异者昭昭矣又可泥小注之言乎
　　小利贞浸而长也
　　以其进故止之○浸长二字最当细认朱子小注云如王允之于董卓谢安之于桓温皆是小人盛极而衰时节故制之易若是浸长时将何防以御之只是退避圣人甚要人知几不然刚当位而应时多少好故曰若犹可以有为然大势终是难支了故曰但其势不可以不遯所以决是遯去知是无奈他何不如早行为嘉故九五为嘉遯○朱子曰王允是筭杀了董卓谢安是乗桓温之老病又曰他是大臣亦如何可去此为在下位有为之兆者则可去大臣任国安危君在与在君亡与亡如何可去愚按异姓之卿亦可去
　　遯之时义大矣哉
　　夫隂方浸长其坚冰之渐剥牀之势吾力莫如之何所谓处之难也只得见几遯去而已矣失此不去后悔何及穆生曰今不去楚人将钳我于市者为此矣故曰遯时义大矣哉○又曰隂方浸长处之为难一説隂尚未大盛此际乃人所苟安而不能决去者也故曰处之为难夫子所以叹其时义之大欲人之审处而决去也苏子瞻论晁错曰天下之患最不可为者名为治平无事而其实有不测之忧坐观其变而不为之所则恐至于不可救起而强为之则天下忽于治平之安而不吾信是亦处之为难意司马温公曰圣人之虑逺故能谋其微而治之众人之识近故必待其着而后救之治其微则用力寡而功多谋其着则竭力而不能及也亦颇是处之为难意此二説于姤之时义大矣哉为尤切此説非本文之意本文以浸长为盛非以为微也详之
　　天下有山遯君子以逺小人不恶而严
　　天下有山天虽无意于絶山而山自不能以及乎天遯之象也遯是相逺之义非退避之义也或以为天遯山又或以为山遯天者非也据下句君子逺小人而言则君子如天小人如山此是天逺乎山之意君子逺小人不恶而严不必説君子遯小人只是从天下有山取其法象葢君子之于小人决不可不逺之而使之得近但亦不必恶厉以逺之惟严以自守则一正足以却千邪而小人自不能近矣严则如天然不求其逺而势自不能近矣信然信然故曰君子如天小人如山相絶之义便是如此方得朱子以为亦推得好是也○君子自守之常非法不道非礼不动然望之俨然聴其言也厉则邪正不容以并立彼之小人自有不麾而去者矣○小人自不能近非独其势不可近有心醉神服而不敢近之意程传曰在乎矜庄威严使之敬畏则自然逺矣愚谓威如之吉反身之谓也只矜庄威严固亦足以逺之然未足以尽严字之义也必兼律身素行言若只是容貌辞气间严则小人之奸猾者固未易却也恐适以取其侮恶亦未专谓恶声厉色凡用心阻拒如令门上莫禀或打禀门皂之类皆是○严者君子自守之常而小人自不能近味其语意方知君子之严非专为小人设也既不专为逺小人设则兼持身之素为是矣况曰自守之常岂专在容貌辞气间邪天下有山遯此遯字亦与卦名之义小异○一説亦指君子避逺小人○补注曰君子防心髙明不与污下者处犹退避也严者以礼律身之谓恶则疾之已甚之词
　　初六遯尾厉勿用有攸往
　　易爻之例以始终言之则下爻为初上爻为终以上下言之则上爻在前为先下爻为后此卦是遯此一爻独居一卦之下是遯而在后故以为遯之尾也遯尾厉危其遯之不早也况可占所往乎晦处静俟可免灾耳晦处静俟即俟也晦处者即今日俭徳避难韬光全身也静俟者以否运亦有时而过时过则行矣且当隠约以待之然静俟亦不在晦处之外晦处所以静俟也
　　遯尾之厉不往何灾也
　　言遯尾之厉是惟不知早遯而尚往耳如不往则何灾之有所谓敬慎不败也亦是此例
　　六二执之用黄牛之革莫之胜説
　　辞意云固之以黄牛之皮虽欲解之而不胜也胜音升然胜字亦不必解作尽字犹云不胜卮酒之胜言欲解脱之而不能也况作不能尽脱则亦有被脱者矣○执之用是以此固之也此全是六二之象小注云此言象而占在其中○本义以中顺自守人莫能解葢黄中色牛性顺六顺也二中也就隠遯上説如何见是中顺葢收敛其徳不形于外不危言激论不矫矫伸节惟知自守而已此之谓中顺只看自守二字莫之胜説总是中顺字内取出是顺而健者也坤卦所谓顺而健者当依此例解是顺中之健守得那顺坚固便是健处处不着吉凶见占者当如此象云耳
　　固志也
　　谓自固其志不可荣以禄也就是莫之胜説意葢执用黄牛之革便自莫胜説矣非别一意也
　　一説固必也固志谓必遯之志也
　　九三系遯有疾厉畜臣妾吉
　　其曰系遯有疾厉是正意又曰畜臣妾吉虽云尚有此一吉然益足以见系遯之无所利矣犹咸九五咸其脢而曰无悔云耳皆是短中求长因贬得褒其褒亦贬也○或曰畜臣妾吉自是一占看来不然分明是明系遯之无所利耳○臣妾仆妾也古有云臣妾朱子所谓终日在脚手头者也系遯是危邦已不可入乱邦已不可居乃顾恋家族妻子及权利之类而隠忍濡滞不能决去如是则名节必为之亏身家反为之累此其疾也厉孰甚焉○厉字还须看得与凶字有别方是莫説到防身败家处葢防身败家则是已凶矣非止厉矣厉只是危意危之者危其将至于防身败家也然常验之古今其系遯而终能免于防身败家者亦寡矣○本义下比二隂葢九三阳也本是君子○畜臣妾吉言以系遯之道畜臣妾可无疾厉耳疾非身之病其行之疪也○以系遯为疾者深病其当去而不能去似是个魔病然也有鄙薄之之意有伤惜之之意○本义葢君子之于小人惟臣妾则不必其贤而可畜耳此句须看得有下落葢臣妾亦是小人中人系遯之情于小人中只可用于臣妾若夫正经奸雄小人逺之惟恐不逺去之惟恐不速况可为之系恋而不能释去哉而凡一切事之大者但有所系而不能决便能致厉矣○贤字属畜臣妾者但有所系恋便为不贤矣故云惟臣妾则不必其贤而可畜或説贤字指臣妾见得贤人君子不可得以私恩畜也所谓君子不可虚拘者也○一説君子小人俱要泛説不可指定做有徳之君子既是有徳如何有恋愚谓还可兼徳而言且君子而不仁者有矣夫愚故亦曰但有所系恋便为不贤矣
　　系遯之厉有疾惫也
　　系遯则志气终于不振是为疾惫而致危必矣惫只是困惫义亦不必説到防败处贴疾义不贴厉义疾则厉矣不待言○一説爻曰有疾厉而象曰系遯之厉有疾惫也明厉则疾惫疾惫则厉也看来疾与厉须有别厉字自有易中凡例此不可独挽以就疾字也
　　畜臣妾吉不可大事也
　　大事不必説外去君子之出处去就便是事之大者
　　九四好遯君子吉小人否
