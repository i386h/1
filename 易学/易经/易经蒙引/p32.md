<!-- { "loadSidebar": true } -->
　　先王作乐本非汲汲为崇已徳设也然乐既作则其音节之所宣布舞蹈之所发扬其徳自有不容掩者耳故曰作乐崇徳耶○或云作乐以崇徳则人和乐矣用乐以享神则神和乐矣乐所以和神人也二句平説于体豫之意尤切
　　初六鸣豫凶
　　豫而至于自鸣则志意满极祸败无日矣故凶而象传曰志穷凶也○鸣豫如唐王伾王叔文用事若司马如栁宗元刘禹锡之徒皆附丽之互相和倡以为伊周管葛日夜汲汲如狂僴然自得是鸣豫者也故一斥不复得罪后世又如宋人所谓笑骂从他笑骂好官我自为之是亦鸣豫者也○此卦专就九四一爻观之则为刚应而志行由豫大有得自无不好惟以初六对看之则四为初之应初赖之以为强援三为九四比爻三则上视之而溺于豫连九四亦为不好矣易道屡迁有如此○卦之得名本为和乐然卦辞为众乐之义本义于此又生一众字者对下文自乐言也九四与卦同者九四由豫此豫字正众乐之义即所谓和乐也○一説卦之得名本为和乐然卦辞为众乐之义看名字辞字众乐字可见卦名只为和乐卦辞乃为众乐爻辞除九四与卦同谓同为和乐之义也按此説虽得众字分明然人心和乐以应其上实本彖传释卦名之义安得为非众乐耶况自乐者与卦不同则卦非众乐之义而何还当从旧説也○所以有吉凶之异卦辞及九四为众乐故吉诸爻为自乐故凶
　　六二介于石不终日贞吉
　　豫虽主乐然易以溺人溺则反而忧矣故初有鸣豫之凶三有旴豫之悔上有冥豫之咎五亦有沈溺于豫之疾是皆乐反为忧者也○介于石专指不溺于豫言不终日泛説众事本义故云见凡事之几微也○六二中正自守则自奸声乱色不留于聪明淫乐慝礼不接于心术凡世间一切可喜可乐之事无一足动于中者其介如此故其思虑明审【云　云】○不终日贞吉大抵有守之人其心自静静则生明矣如蜀山人不起念十年亦能前知董五经知程子欲来之信息亦只是静穆生以醴酒不设而去楚曰不去楚人将钳我于市盖是不可荣以禄者晋张翰顾荣见晋室将乱或托思莼鲈而归故乡或率妻子先逃于林虑山中甚者如杨元琰请为僧以免武三思之害金日防不肯纳女后宫不肯受秺侯之封以全其宗胜于霍光逺矣此皆介于石不终日而见凡事之几微也○六二其徳安静而坚安静澹然无欲而不躁动也坚者守得坚固有终而不可移夺也惟其有是徳故其胸中长自光明而敏于见几庄子曰泰宇定而天光发周子曰静虚则明大学曰安而后能虑虑而后能得一也○六二中正自守便自有徳安静而坚必兼安静与坚四字方尽得介于石之义○贞吉二字纯是占○或谓介于石是贞不终日是吉愚谓贞吉须要説得与诸爻所谓贞吉例同方是且介于石固贞也不终日者独非贞乎如嘉遯贞吉嘉遯只是不终日之意多独不可言贞乎
　　六三盱豫悔迟有悔
　　六三旴豫悔已无可言矣迟有悔者圣人特为占者开悔过之门耳○迟有悔犹云过而不改是谓过矣○旴豫谓旴而豫也故本义云上视于四而下溺于豫二字本不对而对者也或者于文字中乃分上下讲之殊失本防
　　九四由豫大有得勿疑朋盍
　　九四卦之所由以豫者也以卦义言则卦由之以成豫以人事言则众由之以致豫本义盖以卦之诸爻为众之豫也勿疑朋盍亦顺动之义○由豫而曰大有得者众皆由我致豫则我之志大行矣所得孰大于此故曰大有得如孟子言君子所欲所乐意思○由豫大有得只据九四所居位任言之耳犹未见得他好处故因戒以勿疑朋盍勿疑谓开诚心也朋君子之朋同心同徳者也谓善类也○爻辞由豫二字谓众由之以致豫也本义云卦之所由以为豫者也是推本之辞不可以为卦象也故云其象如此而其占为大有得○聚也盍所以聚髪也又速也盖一便透也○聚也又速也二义亦相通聚则速矣人众而争先也即从之者如归市之意○九四由豫大有得矣又必戒以勿疑朋盍者诚以由豫任大责重难以独力必得同徳者以自辅乃不至有覆餗之虞自古虽以圣哲之资而居大臣之任者亦皆如此如舜则举八元八恺伊尹周公亦皆有俊乂吉人之助诸葛孔明亦必开诚心以来诸贤之益夫然后知圣人命辞之意深矣哉○由豫者众由我豫也朋者众中之贤者也勿疑朋盍教以保豫之道也○参义曰自初爻而观九四则以四为权臣其豫者逸豫也自本爻而观之则四为任政之贤臣其豫者和豫也由豫者言人心之和豫由四而致也然人既乐从则当开诚心布公道待以旷大之道不为物我之私然后有以致人心之皆乐故曰勿疑朋盍所以聚髪者言同类之毕来如髪之聚于也此与咸九四憧憧往来朋从尔思正相反勿疑则非憧憧之思也盍则非朋从尔思也
　　六五贞疾恒不死
　　当豫之时以柔居尊隂柔则无坚介之操居尊则有逸豫之资无刚介之操有逸豫之资必致沉溺于豫无疑矣此以徳言其致疾之理也又兼以势言之九四卦之所由以为豫者也刚而不逊而六五乃乘其上譬如龙虎之未易驯扰也且众皆附之矣我无附而处危特居焉耳是又其疾益深有贞疾之象也然以其得中又有君人之道存焉未有大失人心之事而得仅保其位如衰周之君或下堂而见诸侯或威令下同六国弱则甚矣然文武之绪犹绵延数十世而未絶此正恒不死之象也又如李唐如肃代以后诸帝大概皆然○以其沉溺于豫而处危观之则为徳薄而力贞疾之象也以其得中而观之则其善道犹有存者赖此一□生意犹在故又为恒不死之象也○上下巳为四之应众不附也以柔弱而为刚强所廹处危也众不附而处危虽未亡而隣于亡犹贞固之疾虽未死而隣于死
　　六五贞疾乘刚也
　　专指乘九四之刚一节言不兼以柔居尊义象传之例多如此
　　上六冥豫成有渝无咎
　　上六动体能变故为成有渝之象○参义曰以往事观之如楚庄王听伍举之谏而罢淫乐齐威因淳于髠之讽而行诛赏其皆成有渝之义欤○汉武帝晚年乃言朕自即位以来所为多狂悖使天下愁苦不可追悔今事有伤害百姓縻费天下者悉罢之因田千秋言凡方士皆斥遣之务在禁苛暴止擅赋力本务农修马复令以补缺毋乏武备而已封田千秋为富民侯以明休息养民也胡致堂先生曰武帝既往之愆与化俱徂而自新之善照映方来使人反覆味之叹慕而兴起可为帝王处仁迁义之法秦穆公不得专美于前矣○秦穆公悔过事见书传曰左传杞子自郑使告于秦曰郑人使我掌其北门之管若潜师以来国可得也穆公访诸蹇叔叔曰不可公辞焉使孟明西乞白乙伐郑晋襄公帅师败秦师于殽囚其三帅穆公悔过誓告羣臣○秦誓曰民讫自若是多盘责人斯无难惟受责俾如流是惟艰哉【云　云】又曰之杌曰由一人之荣怀亦尚一人之庆○史记云楚世家庄王即位三年不出号令日夜为乐令国中有敢谏者死无赦伍举入谏庄王左抱郑姬右抱越女坐钟鼔之间伍举曰愿有进曰有鸟在阜三年不飞不鸣是何鸟也王曰三年不飞飞将冲天三年不鸣鸣将惊人举退矣继而苏从又谏乃罢淫乐听政所诛者数百人所进者数百人任伍举苏从以国政国遂大治而益强此亦成有渝者也○田敬仲完世家曰威王初即位以来不治委政卿大夫九年之间诸侯并伐于是封即墨大夫烹阿大夫而齐遂大治此亦成有渝者也
　　【震下兊上】
　　随元亨利贞无咎
　　刚来随柔退居隂后也○卦变刚来随柔彼来随我也不主于刚也卦徳此动彼説亦彼来随我也所主在震也故为已能随物物来随已故为卦以物随为义○或以刚来随柔谓已能随物此动彼説为物来随已似亦好听但依此説则刚来随字与此动彼説各得卦名随字半邉耳于所谓亦随之义亦字为未安也况与卦以物随为义一句尤碍愚故谓已能随物物来随巳只是一项如此卦以一人而抚万以四海而仰一人虽亦有上比下下比上之意然本义却曰彖意人来比我则所主自有在矣故曰卦以物随为义○已能随物谓巳能为物所随也或曰刚来随柔如何兼説得巳能随物物来随已曰此卦不主于刚也刚来随柔只是卦之一义如下文此动彼説岂固以此动为已能随物彼説物来随巳耶○彼此相从其通易矣盖众非后何戴后非众防与守彼此相随上下相亲上之于下也如心腹之运手足根本之制枝叶下之于上也如手足之卫心腹枝叶之庇本根如此则何事不可立何功不可成信乎其大亨也○所随之正谓所随之事得其正也所随之事得其正亦见其人之正矣官有渝贞吉亦然○所随不贞如严尤之于王莽荀彧之于曹操其得为无咎乎愚谓非惟有咎终亦不免于防耳始虽元亨竟何有哉如马援之对光武曰当今之世非但君择臣臣亦择君耳邓禹杖防追光武于邺而曰愿明公威徳加于四海禹得效其尺寸垂功名于竹帛耳此知所随者也又如管仲之于桓公乐毅之于燕昭王孔明不从魏呉而从汉昭烈百里奚知秦穆公之可与有为也而相之皆知所随者也但卦以物随为义彼此亦相依如光武昭烈燕昭秦穆便为物随而得其正者○所随既得其正则为其所随者不言可知矣一串事也如光武昭烈诸君便是为物随而得其正者矣○随之利贞据理而言也无闗于卦徳卦变其元亨亦据理而言
　　大亨贞无咎而天下随之
　　夫正者通天下之志者也故大亨贞无咎而天下随之随得其正而无咎则近者悦逺者来天下之士皆悦而愿立于其朝天下之民皆悦而愿耕于其野天下之商皆悦而愿藏于其市天下之旅皆悦而愿出于其途矣故曰天下随之若所随不出于正则始虽以利而合然利尽则交疎而身寡不免矣岂止于咎而已哉故曰因不失其亲亦可宗也又曰鼎有实慎所之也○古之人最慎于所随虽流离困厄而终不失身于匪人有徉狂徉瘖而逃去者甚者或引颈以受刃终不枉道以徇人○大亨贞无咎则近者悦而逺者来矣故曰天下随之极言其效也此释卦辞与观盥而不荐有孚颙若下观而化也一例重在贞字○一説所谓天下随之犹论语所谓在无怨在家无怨也方见得贞无咎不然未为贞无咎也
　　随时之义大矣哉
　　承上文而言所随一得其正而举天下皆随之此可见随之时义大矣哉明其不可不贞也○随之时义大矣哉以上文言之也人苟知随义之大则于所随者可不谨哉可不贞哉
　　君子以向晦入宴息
　　泽中有雷朱子语录曰震下地上乃雷入地中之象也以此观之则不必深泥泽字可也盖地泽相临之物泽亦在下也故曰上天下泽泽亦止水也○此所谓日入而息也不可説太深○此事至微然亦是法造化○君子以向晦入宴息即所谓日入而息也若勤作工夫的人则焚膏继晷亦不可大过三才之理俱有动有静静所以养乎动之根也如造化之气若冬来息得不凝固则来嵗必是灾沴谷菜不熟人畜不宁如冬雷则灾矣为造化不曽息得也医书教人到三更不睡则血不归肝而面色青黄日间所事自无精神矣乃知此节亦系大理也
　　初九官有渝贞吉出门交有功
