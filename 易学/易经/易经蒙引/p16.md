<!-- { "loadSidebar": true } -->
　　黄裳二字分而言之则黄为中裳为顺合而言之则惟中故顺存于中为中形于外为顺理一而已虽小异不害其为同也天下无有形于外而不本乎中者惟有黄中之徳故能以下体自居○爻辞黄裳二字为一象文言分黄裳二字为二义其究一也○黄裳二字贯下本义以中顺合言今文言曰美在其中而畅于四支则中在内而顺在外其实一也故周子曰中也者和也中节也圣贤之言不相谋而相符如此无他理一故也○美在其中美字即黄字中字即前本义所谓充诸内之内字非中徳之中也而畅于四支者即其在中之美之所畅也此处孔子又是把顺作从中里发出来底説断不得与爻辞同故曰不可以孔子之説便为文王周公之説也○畅于四支复释居体此本义不及发于事业者举此以该彼也或以发于事业带美之至也为一意可谓泥矣前爻下本义云中顺之徳充诸内而见诸外见于外者岂独畅于四支而不及发于事业乎无是理也鼎彖传曰大烹以养圣贤而本义曰养贤则饔飱牢礼当极其盛独畧了一圣字皆省文之例也夫一字犹省之况此四字耶况自有以该其义耶通书曰大哉乾元万物资始诚之源也乾道变化各正性命诚斯立焉而不及保合太和亦如此此处本义只云畅于四支复释居体而不及发于事业是皆省文之意而于理为无所妨者也又如系辞下传本义曰神明之徳如健顺动止之性八卦止举其四○畅于四支者中徳之畅而为顺也发于事业者亦中徳之发而为顺也夫六五徳之积于中而形于外者如此美之至也○畅四支发事业处要説得居体意在不可泛泛説要只是顺故也看坤卦六爻俱是収敛顺正之意与干气格便自不同
　　隂疑于阳必战
　　疑者似也故本义云疑谓均敌与孟子所恶执一章注杨氏为我疑于义墨氏兼爱疑于仁之疑字义同
　　为其嫌于无阳也
　　嫌疑也非谓人之嫌之也○坤虽无阳然阳未尝无也○阳未尝无者盖天地之间本一气之流行而有动静耳以其流行之统体而言则但谓之干而无所不包矣以其动静分之然后有隂阳刚柔之别也故程子曰天地间不可一日无阳阳无终尽之理

　　易经蒙引卷一下
<经部,易类,易经蒙引>
　　钦定四库全书
　　易经防引卷二上
　　明　蔡清　撰
　　上经
　　【震下坎上】
　　屯
　　○震一阳动于二隂之下故其徳为动其象为雷一阳生于二隂之下则曰动一隂生于二阳之下则曰巽为伏阳主动而隂主静也名卦曰震曰巽者盖以此○象为雷雷动物自地下起也故曰雷出地奋
　　○坎一阳防于二隂之间
　　一阳在二隂之中则曰坎为阳不幸也言失其所也一隂在二阳之中则曰离为隂幸也言得所丽也只此便有扶阳抑隂之意至于阳上为艮者阳极而上而止也隂上为兑者隂极于上则静者变动而不自制矣自震而坎而艮者阳之由动而静也自防而离而兑者隂之由静而动也坎离在中间坎则自动而向于静也离则自静而向于动也此亦理势自然也○六子之卦实太极图之阳动隂静也震一阳起于二隂之下阳动之始也坎一阳居于二隂之中阳动之半也艮一阳止于二隂之上阳动之终也此皆图之左方为阳之动者也防一隂伏于二阳之下隂静之始也离一隂丽于二阳之间隂静之半也兑一隂见于二阳之上隂静之终也此皆图之右方为隂之静者也终则有始相为循环而隂根阳阳根隂之妙已具见于此合而言之则震坎艮一干也防离兑一坤也天地间只是这一个道理无他物也
　　○其徳为陷为险
　　陷与险不同陷物之丽乎险也险即所陷之地也故曰险坎之地也一説陷是巳投险是未投以为云为雨为水例律之则及其序矣
　　○其象为云为雨为水
　　云是地中湿润之气上蒸而成逺而望之见其油然布空而已实则无非雨泽但其薄而轻则随风飘扬就空消散气不下坠故不成雨若气浓而重畜极施行即下垂为雨耳朱子云谷记曰飞云所沾噐用衣巾背湿如沐又今山居之人自言入云气中行则衣帽皆沾湿可见云雨之非二物矣○在天为云云之施及于地则为雨雨之聚则为水云盛方成雨雨盛方成水泽故旱天多雨意为其云不盛随畜随泄秪以甚其旱耳诗传曰云欲盛盛则多雨坎阳在隂中故金水内景人物照影在内面也离隂内阳外故日火外景人物照影在外面也○坎为水者取其内明外暗而能陷物外暗以火对观便见又水天下之至险者然水本于雨雨出于云故先云次雨而后水况此卦有云雷屯及雷雨之动满盈字故兼言之○坎为水又为月水光在内可以鉴形于内而不可以照物于外故月之体亦如水之黒非受日光则无以照物于外此説出管窥外篇第三十叶○日火外影也金水内影也月是金水之类何独外影曰月体亦内影坎象也故月中有山河影焉其外影者月无光得日之光以为光故兼外影耳凡金与水得日之光亦有光辉外射尤见月之外影实得之日者也
　　屯难也
　　屯与蹇虽俱训难而义差异困亦不同朱子曰屯是隂阳未通之意蹇是流行之中有蹇滞困则穷矣盖屯是起脚时之难蹇是中途之难困则终穷而难斯甚矣
　　○物始生而未通之意
　　乾坤始交而遇险陷乾坤始交是物初生之际乾坤交而后有物乾坤始交岂不是物初生遇险陷则不通矣此正所谓物始生而未通者也○非必遇个险只是尚鬰结而未通为险耳○乾坤始交而遇险陷一説只是初动遇险而为屯不必説入物始生而未通之意此説不可盖始交遇险是为物始生而未通乃所以名屯也○乾坤始交则乾元资始坤元资生之际也非物始生而何
　　○其为字象草穿地始出而未申也
　　穿地始出为始穿地而出之初指一言未申亦即指此也一説穿地始出谓乙也若依此説以字形言则是自上穿入下又自下而上出于义迂矣
　　动乎险中
　　能动而可亨者动未便能出险之外只是在险中而犹能动不为所束缚耳如困于株木入于幽谷系用徽纆寘于丛棘则全动不得了○在险则宜守正而未可遽进详遽字意是且湏宁耐终必有可出时以能动故也○但未可遽有所徃耳此但字要承上利贞言盖利贞字意包得广其在屯则但未可遽有所徃耳勿用有攸徃一句乃申利贞之意也○利贞勿用有攸往二句一意故彖传只觧利贞
　　○又初九阳居隂下而为成卦之主
　　朱子曰有一例成卦之主皆説于彖辞下如屯之初九利建侯大有之五同人之二皆如此○成卦之主实兼六画卦故防本义九二内卦之主以刚居中云云可见此兼六画卦言阳居隂下是起下句以贤下人成卦之主是兼起下句得民而可君如此则阳居隂下是以三画之震言不必兼六画言也为上有九五一阳在若成卦之主则兼六画言如亦只以三画言则当如随初九云以阳居下为震之主不曰成卦之主矣今曰成卦之主则是全卦之所以为屯者正以其以震遇坎乾坤始交而遇险陷也是主此一阳之动而遇险言如同人之柔得位得中而应乎干曰同人大有之柔得尊位大中而上下应之曰大有皆是以此一画有関于成卦之义也云峰谓卦主震震主初是也○本义所谓以阳下隂及初九之象传所谓以贵下贱皆是主徳言非以位言也故曰是能以贤下人得民而可君之象本只是贤其能下人故得民以其得民也故可君非谓其居上而能下人也
　　○以贤下人得民而可君之象
　　贤谓才过人也才过于人而乃能下于人不忽人以自恣能舍己以从人如是则众心自归所谓劳谦君子万民服也所谓汝唯不矜天下莫与争功汝惟不伐天下莫与争能又如所谓好大者不大不自大者乃所以为大好髙者不髙不自髙者乃所以为髙者也厥初后王君公之立大抵皆然盖蒸民羣居蚩蚩蠢蠢而其中乃有才噐出羣之人自是足为众人之主但有过人者每每有挟己自恣罔民自利之病如是则民心终亦离而不附而不足以为君矣故必以贤下人然后得民得民然后可君宋史郭雍传曰江海所以能为百谷王者以其善下下也○利建侯亦湏要説是屯难之时利于建侯如此方与彖传合故其本义云不取初九爻义者取义多端姑举其一也既云举其一则此亦是彖辞中一意矣葢当屯难之时固宜立君以统治而得如初九者又是得民而可君之人故就宜立以为君也○伯厚云乾坤之次屯曰建侯封建与天地并立一旅复夏共和存周封建之效也匹夫忘秦五胡覆晋郡县之失也见玉海
　　○故筮立君者遇之则吉也
　　谓卜建侯而遇此卦者必得以贤下人之人而利建以为侯也若遇初九则其人自当之矣彖是统论也故语録曰卦辞通论一卦所谓侯者乃属他人即爻之初九也爻辞专言一爻所谓侯者乃是自已故不同也又曰此与乾卦利见大人同例又曰此又防其所遇如何若是自卜为君者得之则所谓侯者乃已也【云云】
　　彖曰屯刚柔始交而难生
　　刚柔隂阳也故本义曰乾坤始交言乾坤尤切且合序卦传所谓有天地然后万物生焉者葢凡物都必隂阳交防然后有此物也故愚谓乾坤始交则是物始生也难生只是未申也○刚柔始交以一阳动于二隂之下也本是隂体一阳生于下便是隂阳始交也
　　○以二体释卦名义
　　不曰以卦体释卦名义者卦自防以下本义皆只云以卦体卦徳卦象卦变而此居诸卦之首必先别言二体使人知得有内卦之体有外卦之体然后槩之以卦体不复拘拘耳如下条二体之徳二体之象皆此意也○云峰曰二体之徳二体之象见卦象卦徳又因卦体而见之也
　　○动震之为也险坎之地也
　　为字以作用言○险既以地言如何亦谓之卦徳大抵地字轻防此如人有善称之曰此是他好处处是处所能实徳也又如云道之所在也不好亦有实地在也徳字只是性情云耳险者坎之性也不然险岂可谓之徳徳亦有吉防所谓天下之道二也故险亦谓之徳
　　雷雨之动满盈天造草昧宜建侯而不宁
