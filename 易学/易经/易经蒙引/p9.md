<!-- { "loadSidebar": true } -->
　　同声相应至圣人作而万物覩是一意本乎天者至各从其类也又是言所以圣作物覩处故本义用个故字○万物覩之物字当人字看中庸注变者物从而变孟子注教不倦者仁之所以及物二物字亦当人字看○同气相求吴氏谓取火以燧取眀火于日以鉴取明水于月以供祭祀之用斋明独取明水○注夫燧取火器也日太阳之精故取明火焉鉴取水镜也月太隂之精故取眀水焉又韵府鉴大盆也周礼注明水以充酒也又正韵注黍稷在器曰齍周礼曰奉玊齍盖火熟之黍稷也○酒即水也故曰北方水色也○吴氏注日火之精而取火于日按论语去防无所不佩注君子左佩金燧【云　云】金燧取火于日○云从龙风从虎云水之气龙水之物也故龙兴则云从也○风与虎大抵皆隂类也○云从龙风从虎从来俱説龙兴则云集虎啸而风生子细寻求其理乃只是龙感云水之气而兴虎感隂风之将至而啸也盖龙水物也必见水气升腾于上浑是云气所在龙乃兴也龙兴则便有云在故从来以为云从龙也若皓白无云所在则非龙之境界龙决不起此为云从龙隂风肃杀之气将至虎其类也先感此气而啸也而风随至焉故从来以为风从虎也不然风是造化之柄岂区区一虎所能召哉亦如鸢先风而翔蚁先潦而徙不可谓鸢能召风蚁能召雨潦也此理要在知者黙识之也○或曰韩子云龙之嘘气成云所谓云从龙者乃龙身所自有者也决是从龙矣刘季所居上常有云气亦其类也又曰虎是山君其精魄甚大夜行常一目放光其啸也山岳振动百兽屏息亦自能生气焉然则所从虎之风非天风也秦人去赵城三十里而勒兵城中屋瓦至俱震○宋刘锜将如顺昌御金师至涡口忽暴风抜坐帐锜曰此贼兆也盖金兀术气先到也兀术气壮甚常谓顺昌城只用靴尖踢倒耳晋眀帝防行觇王敦敦昼寝梦日绕其营觉而惊曰无乃红须儿来耶盖明帝母鲜卑女也鲜卑人红须又如邹衍之被系于狱而哭天为六月降霜人之精神其盛者所感有如此虎亦巨物也其壮者或能以啸生风文言传所谓云从龙风从虎盖指此类也其前所云虽是正理恐终非传文本意学者宜审择之○圣人作而万物覩只如滕文公一行仁政而许行率其徒数十人自楚至滕逺方之人闻君行仁政愿受一廛而为氓陈相兄弟则自宋之滕曰闻君行仁政是亦圣人也愿为圣人氓而况乎九五飞龙在天之圣人哉○圣人作而万物覩圣人既作则自有以新天下之耳目耸天下之观聴者矣天下士民安得不欣然而快覩○云从龙风从虎等与本乎天者亲上本乎地者亲下则各从其类者皆非有心于从之也○自同声相应至圣人作而万物覩一句説出了正意已尽矣故又用亲上亲下而各从其类以发眀其所以然之理也还是加一重意思○或问九二亦利见大人者亦有声应气求之理何为寂无一言及之曰九二徳上意多九五位上意多九二之为大人特取其徳耳故虽天下文眀而犹有时舍也之説若九五则中天下而立定四海之民为万国之所朝宗其于声应气求之理故表表然其尤显著也本乎天者亲上【云　云】盖天在上故凡本乎天者皆亲之地在下故凡本乎地者皆亲之圣人为人类之首故人类皆从之○本乎天者为动物动物专指人类有小注在或兼鸟兽言却违邵子之説但不知朱子何如不曰人类而曰动物及语录始有人类字或曰凡动物首皆向上虽蛇防行行亦皆昻其首如鸟兽虽曰横生首终居上也兼説似长○大凡言动物皆兼人兽禽虫此处似当从泛言而不必专指人类况上下交通是以物类比况人类之相从也二句若除却人言亦未必为不可○小注所谓首向上者是为亲上非本乎天也所谓首向下者是为亲下非本乎地也若以动植二物分隂阳则动物是得于天之气多本乎天也植物是得于地之气多本乎地也正蒙动物篇曰动物本诸天以呼吸为聚防之渐植物本诸地以隂阳升降为聚散之渐又曰有息者根于天不息者根于地此动植之分也息谓呼吸也盖其有息者阳之动也其无息隂之静也此理晓然易见矣皇极观物外篇曰阳交于隂而生蹄角之类也隂交于阳而生羽翼之类也刚交于柔而生根荄之类也柔交于刚而生枝干之类也此盖所谓本乎天地之实也又曰走者便扵下飞者利于上从其类也此又亲上亲下之説也又曰飞者食木走者食草人皆兼之而又食飞走也故最贵于万物此又可见此条当除却人类而论动物也以动植二类证人类也○又观物外篇下曰飞之类喜风而敏于飞上走之类喜土而利于走下此亦可就飞走二物分本天地而亲上下也本文只説本乎天者亲上本乎地者亲下似乎所该□广但今未敢直举先儒为异同耳小注之言或记者之不详也○朱子小注本乎天者人类是也本乎地者草木是也禽兽首多横生所以无智此本康节説今于皇极经世寻阅此段未出但常言动物必兼人防或专指防禽之属○本乎天者亲上程传谓本乎天者如日月星辰本乎地者如禽兽草木此説尽有理但日月星辰旋绕于天地之间不止向上也故朱子不用只用动植二物分○草木植物也人与鸟兽动物也人亦属动而直生亦兼植之理如金水为隂木火为阳而冲气亦兼有隂
　　贵而无位髙而无民贤人在下位而无辅是以动而有悔
　　意若曰上九居一卦之上至贵者也然凡所谓贵者以其有位也彼则亢矣故虽贵而无位居一卦之上亦至髙者也然凡所谓髙者以其有民也彼既亢矣故虽髙而无民九五以下诸侯布列其下是贤人在下位也凡乐有贤人在其下者以其为我之辅也今则以上九之亢而莫有辅之者○无位则无以安其身无民则无以承其下无辅则又无以自立于上身孤而业废所谓来之坎坎何可乆者故动而有悔无辅非有无之无谓莫为之辅也○北朝魏乐平王丕梦登魏主白台四顾不见人命术士董道秀筮之曰吉丕闻有喜色后谋不轨道秀坐诛髙允闻之曰夫筮者皆当依附爻象劝以忠孝王之问也道秀宜曰穷髙为亢易曰亢龙有悔又曰髙而无民皆不祥也王不可以不戒如此则王安于上身全于下矣道秀反之宜其死也
　　潜龙勿用下也
　　文言前节龙徳而隐者以下既详言六爻之义以申象传之意至此又约其防而申之曰初九所谓潜龙勿用者盖以其位下也其位下故于龙为潜也此与阳在下也阳气潜蔵槩无异防只是反覆申言之意
　　见龙在田时舍也
　　九二所谓见龙在田者谓其虽进于潜亦尚未为时用也故止为见龙在田程传读舍为去声云随时而止则有似乎初之潜冯氏云适止于位非乆安也则又似有冀其在天之意味本义未为时用之意似有斟酌言犹未得大人之位也谓非为时所弃也故不曰不为时用而曰未为时用之义因本文舍字而下用字以反之亦不得已焉耳故依本义舍字似当读为上声○音注云舍去声盖主程传九五上治也注云治传直吏反本义读作平声可见非朱子音注然此条本义云未为时用也便见朱子不从程子作去声读为时止之义下条曰居上以治下便见朱子不从程子所谓上之治也之説又如反覆道也但云重复践行之意便见不从程子必以道之説○井初六象传曰旧井无禽时舍也程子注曰舍上声与此不同惟本义两处俱当读作上声○论九二者既以伊傅当之如何又説未为时用曰此犹谓其在下位未登五位之尊也故上文下文皆曰君徳也言未当君位而已有君徳也伊傅固有君徳然未当君位孟子曰周公之不有天下犹益之于夏伊尹之于殷也
　　终日干干行事也
　　终日干干行其所行而不自已也亦与时偕行之意
　　或跃在渊自试也
　　九四所谓或跃在渊者且自试其可否而未能自决也此所谓自试者试其时非试其才也故曰进徳修业九三备矣其在圣人则以讴歌讼狱之来归天意人心之毕集则可遂跃而为五之飞矣
　　飞龙在天上治也
　　九五所谓飞龙在天者言大人得上位以治下也
　　亢龙有悔穷之灾也
　　上九所谓亢龙有悔者盖以其处位之穷穷则灾生故曰穷之灾也
　　乾元用九天下治也
　　孔子之意盖以干当圣人乾元即圣人之道也乾元之用九则其道之刚而能柔也故承以天下治也彼泥用九为乾卦六爻之变者非矣本义眀谓乾卦六爻文言皆以圣人明之则乾元用九断从君道説未为无据也○元包四徳故举乾元就足以尽君道○君道刚而能柔则所谓王者之无偏无陂无反无侧者矣天下安有不防极归极而跻治者乎○本义曰乾元用九见与他卦不同眀其为纯阳之徳圣君之象也若他卦用九者何限不得皆为刚而能柔之义而有天下平之效矣看来朱子既以用九为诸卦百九十二阳爻之通例而不专为干六爻之用九故扵此解须费力也○六爻皆以圣人眀之而本义于此独言君者对下句天下治言其实言圣人也○或曰干九五无柔将不能致天下之治乎曰中正便刚而能柔矣或又曰六爻皆以圣人明之亢龙有悔亦圣人乎曰在圣人则时虽亢亦不与俱亢所谓知进退存亡而不失其正者其惟圣人乎此乃所以乗乎龙之亢者也愚所谓有随时而制之之义者此也若潜见惕跃以至于飞则皆愚所谓随时而顺之之义者
　　阳气潜蔵
　　潜龙勿用阳气潜藏自潜龙之象説而圣人龙徳之意在言外所谓阳气潜蔵者即初阳在下也○阳气潜藏乾道乃革俱就爻位上説但潜龙或跃则皆指圣人也此特着其所处耳○阳气潜蔵亦据一阳画之在下者而言总是眀潜龙之义故亦归在下之圣人
　　天下文眀
　　言天下之人被大人之化浇漓者变而为淳厐鄙薄者化而为敦寛语其家则父父子子兄兄弟弟文而明也语其国则行者让路耕者让畔文而明也此所谓百姓昭明也所谓民徳维新也文明一类字犹潜藏二字亦一类○天下文明谓天下被其徳化而成文眀之俗也若曰天下被其文明之化则文明属大人而不属天下矣此亦当辨
　　乾道乃革
　　或跃在渊盖九四在干体为离下而上变革之时故且进且退疑而未定也问此所谓乾道何谓也曰凡易一卦一爻莫非道之所在其在乾卦则为乾道也乾卦六爻文言皆以圣人明之则乾道即是圣人之道也圣人于或跃之时亦为变革也○或跃在渊皆是就人事上説此云乾道乃革就卦画发其取象之意耳
　　乃位乎天徳
　　乃字似亦有意盖言九五之位乃是位乎天徳者非无徳而据尊位者也○此以天位为天徳有是徳乃宜居是位也讼六三以食旧禄为食旧徳有是徳乃宜享是禄也○据此位乎字可证诸彖象传所立字皆当作活字看
　　与时偕极
　　亢龙有悔盖其时既极不知自退之道乃与时而偕极所以悔也
　　乾元用九乃见天则
