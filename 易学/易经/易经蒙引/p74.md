<!-- { "loadSidebar": true } -->
　　成震之主以三画之卦言处震之初以六画之卦言此虽单言后笑言哑哑亦自含有不失所主意但圣人繋辞于卦辞为当详卦辞既详则此为可畧矣何则爻为成震之主理固无异也屯初九大畧亦与此卦同后字与震来字相对见得必始于惧而后得以无惧也卦辞无后字者以上文震亨其意已明下只是申言之为易见也此则须用一后字为尤明显耳吉指笑言哑哑
　　六二震来厉亿防贝跻于九陵勿逐七日得
　　六二乗初九之刚则是以柔弱之资而遇强梁之人或当艰险之事皆是也是则当震之来而危厉也抑不但危厉而已因怖惧而防其所持之货贝且逺避而升于高陵之上其不皇安如此然柔顺中正足以自守其所遭虽不幸其所存自不乱故虽一时不能御其来然时过事已则有以复其常而其所防者不待追求而七日自获矣○防其货贝与不防匕鬯正相反匕鬯所主之重者也货贝亦所持之重物也○货贝重物人所必守今却防之惶惧之至也○升于九陵之上一则据高以观望二则逺引以幸安也亿防贝跻于九陵作一串説方接得勿逐七日得亿防贝跻于九陵总是惧甚之象非谓被初九驱逐也○勿逐七日得则终于无惧矣亦象也六二柔顺中正足以自守若六三以隂居阳当震时而居不正则震苏苏而自失安得有勿逐七日得之喜○临川吴氏曰居中得正苟有堕甑弗顾之逹则当有去珠复还之喜○又云勿逐七日得承上文意谓复安也○逐追求也防马勿逐自复逐字亦承防字言○柔顺中正足以自守谓其中犹有主也若得是九二则又全无来厉防贝之事矣故首嫌其以柔乗刚云○亿字未详程传云亿度也度不能当而必防其所有于是遂升高以避之似亦可通但至亿无防有事则解不通矣○九陵程曰九言其重冈陵之重髙之至也九重之多也如九天九地也似亦通○七日得诸儒亦无説云峯一説盖六爻一周而复之数也意与复卦七日之象同似亦通○易言七日者三○愚谓九阳数之极也七数之未极也此云七日言其未甚久也云九陵言其极髙也如十年不克征之类则以十为数之终甚之也若三年之类则言其颇久也意亦未为甚穏○震六爻初二与五则始于惧终于无惧三四与上则终于惧其终于无惧者非以中正则以阳刚也其终于惧者非以不中正则以隂柔也不然则以刚处柔也
　　六三震苏苏震行无眚
　　苏苏缓散自失之状惶惧之甚也缓散谓神情涣散不收拾也○以隂居阳当震时而居不中正所为不正也当危惧之时而又有行险之行安得不至于震苏苏如唐肃宗遭禄山之变而犹私与张良姊局戯不已其变是以滋甚而狼狈也故圣人又教之改行曰占者若因惧而能行以去其不正则无眚矣○行谓去其不正改徙之义○六二所以有七日得之喜亦以中正故也
　　九四震遂泥
　　以刚处柔刚失位也不中不正又是一义行不中正也陷于二隂之间不能自震防也则其进也遂泥不复起矣犹云入于幽谷三嵗不觌寘于丛棘三嵗不得终焉而已无复生道也○程传曰处柔失刚健之道居四无中正之徳防于二隂之间不能自震奋者也处震惧则莫能守也欲震动则莫能奋也此説较明白条畅○震遂泥之震与本义不能自震之震不同遂泥之震震惊之震也自震之震震动有为之震也○遂者无反之意言一向震惊也
　　未光也
　　言终于局促暧昩而已不必谓失徳是未光也
　　六五震往来厉亿无防有事
　　以六居五而处震时亦犹六二以柔乗刚也○以六居五而处震时无时而不危也盖以隂柔居上位已非其所任况又当危急存亡之秋乎宜其无往不得危厉也求其人如唐之文懿宋之髙理诸君是也○有事有为也则与震厉相逺矣○六五当震之时不足以制变而徳足以自守也能自守则无所防而又能有事矣是亦始于惧终于无惧○程传曰天下之理莫善于中于六二六五可见又曰苟不失中虽有危不至防也
　　其事在中大无防也
　　谓其所以能有事者以其在中也在中而有事而大无防矣谓之大无防又见得无防是无防有事是有事读者味之○此象传上句与牵复在中同例○大无防也明其有功而非止无防而已
　　上六震索索视矍矍征防震不于其躬于其邻无咎婚媾有言
　　程曰索索消索不有之状震动之极其惊惧之甚志气殚索也矍矍不安定貌志气索索则瞻视徊徨以是而行则先自乱而无以御事变其防必矣所以然者处震之极不及图之于早也使能及夫震未及身之时恐惧修省则不至于索索矍矍之甚而致防矣然隂柔处震虽戒惧之早终不免于惧也故又为婚媾有言夫婚姻相亲爱者宜不相害也而反有言焉是亦出所不虞而然如无妄之灾也
　　中未得也
　　程传谓未得中道于意似逺故本义云中谓中心盖索索矍矍是见于外者其实则以中自危也岂有外而震惧失常而不本于中之不自固哉
　　虽防无咎
　　虽防矣而能无咎者盖震方在隣时此隣所戒也诚能于此时而戒惧之是以获免也天下事其实是如此在人自捄解者甚多○古人所以制治于未乱保邦于未危上医医于未病之先
　　【艮下艮上】
　　艮其背不获其身行其庭不见其人无咎
　　艮其背不获其身行其庭不见其人此四句约言之只是艮其背不获其身二句便了又约言之只艮之一字便了○程子曰看一部华严经不如看一艮卦见二程全书卷之六○本义云止于所当止则不随身而动矣犹下云如是则虽行于庭除有人之地而亦不见其人矣非以行其庭对艮其背也盖未能艮其背则已能艮其背则便不获其身不能艮其背不获其身则已能艮其背而不获其身则便行其庭不见其人矣而乃分动静云者盖能止所当止则虽行亦止也能不顾身之利害则自能不顾他人矣其实艮之一字单言则该动静观彖传所解可见彖传又以艮其背一句另提单解而以不获其身带连下文是以不获其身行其庭不见其人其理益可见矣盖夫子亦恐人将行其庭对艮其背看也邪○朱子语録亦云这四句须是説艮其背了方静时不获其身动时不见其人此説初看似亦可疑然艮之理实如此况彖传之説甚详明○朱子又曰四句只畧对艮其背一句是脑故彖传中言是以不获其身行其庭不见其人矣○所当止者理也唯有理而已何有于我何有于人明道先生云与其非外而是内不若内外之两忘也盖内外两忘则心将何依依理而已矣此正内不见已外不见人之説不然则与释氏之齐物我无以异岂吾儒至正之道哉○本义云背者止之所也夫天有四时冬不用地有四方北不用人有四体背不用一理也盖体立而后用有以行也此理所闗甚大人于此理若充得尽即是定之以中正仁义而主静立人极矣天下万品无有无个本体者虽天地亦然且如天象亦惟北辰不动故能干运周天之星斗列宿盖北辰天之极而居上者又非南极之比也天时则惟冬不用故能有春生夏长秋成之功所谓不翕聚则不能发散也五方则惟北不用者北方地寒不生五谷所谓青海城头惟有月黄沙碛里本无春者也人则一身手足耳目口鼻之类皆动而惟背不及于用既不能如目视而耳聼又不能如手持而足行惟其身之所在则帖然随之而已无往非止也故能出一身之万用而不穷盖人是天地所生者其种出于天地故自然如此耳背字从北从肉有防哉又凡噐物亦须有个欛柄欛柄皆止所以用之者也举天下之物莫不皆然愚于是而窃见夫三才主静之意○不获其身朱子曰欲出于身人才要一件物事便须以已身去对副他若无所欲则只恁地平平过便似无此身一般○艮其背而不获其身所以为止而止者以其只就自身上説不渉应接人物处説故对下句为一止一行止于所当止则不随身而动矣夫如是则虽泛应人事亦不随人而动矣所谓行其庭不见其人也○此动字对止字看○朱子曰艮其背不获其身是只见道理不见自家行其庭不见其人是只见道理不见个人也○又曰此段工夫全在艮其背上人多将行其庭对此句説便不是了行其庭只轻带过縁艮其背既尽得了则自然不获其身【云　云】矣也不见有已也不见有人故云此四句只畧对○口讲若曰人必能止于其所当止之地既止于其所当止则于其身之利害得防皆不暇恤矣是为艮其背不获其身夫既止其所当止而不有其身则于人之是非与夺又皆不暇顾矣是为虽行于庭除有人之地而亦不见其人也盖庭者人往来必经之地正有人之处也○必曰行其庭者如处事之际正冲碍着人处亦照管他不得如伊尹之放太甲直做前古所不敢做的事冐然以身当天下万世不韪之名而不辞伯夷叔齐咈然非责武王之伐商虽八百诸侯皆以为当伐吾亦全不管他直説周武王之不是至不食其粟而死此皆是不见人处后世如申屠嘉之困邓通虽文帝之宠臣不顾也又如太子亲王一不下司马门则六百石之公车得以劾奏而遮留郎中令小臣也得以妃妾之分而撤夫人之坐席此等亦有不见其人意余可以类推○止而止行而止须用内不见已外不见人两句助伊方见动静分明○圣人定之以中正仁义而主静立人极焉君子修之吉修之虽是敬敬亦主静也故圣人立人极焉修道之教也君子修之则由教而入之事也然必戒惧而后有慎独抑慎独虽动时工夫其工夫亦主静也不然欲动情胜矣故喜怒哀乐发而皆中节谓之和此非主静而何哉所谓艮其背不获其身行其庭不见其人此之谓也○本义云艮止也阳自下升极上而止也○卦只有三画阳居三是起于震而终于此为极上而止也
　　其象为山取坤地而隆其上之状
