<!-- { "loadSidebar": true } -->
　　主程传及建安丘氏注语録天秩有礼不宜用盖于伤财害民之义不切耳○程传曰天地有节故能成四时无节则失序矣圣人立制度以为节故能不伤财害民人欲之无穷也苟非节以制度则侈肆至于伤财害民矣○建安丘氏曰圣人立为制度量入为出无过取无泛用有损己益人之实而无剥下奉上之事故不伤财不害民矣○节以制度节是节制度是法度度本分寸尺丈广狭长短之数此则所该自广当取其意也○节以制度凡君子皆可能不必着圣人字如道千乗之国节用而爱民岂必皆圣人而后可能○天地节至不害民言节道之大也
　　君子以制数度议徳行
　　程传曰凡物之大小轻重髙下文质皆有数度所以为节也数多寡度法制议徳行者存诸中为徳发于外为行人之徳行当议则中节议谓商度求中节也○防义曰制数度为粗为末议徳行为精为本○以愚观之二者不可分轻重徳行是立身事数度是应用事此当以振民育徳常徳行习教事例看
　　初九不出户庭无咎
　　本义户庭户外之庭至于门庭亦宜曰门外之庭也而乃曰门内之庭程传亦然何也盖古者宫室门户之制先儒必有考矣大抵门在外户在内孟子曰摽使者出诸大门之外则门在外可见中庸屋漏注曰户从东南入为室之户也则户在内可见此说且与朱子户庭主心门庭主事之説有合○室内户庭外○时止而止者也
　　知通塞也
　　在初九时则塞而未通也
　　九二不出门庭凶
　　九二当可行之时谓处得中正乃出潜离隠之地也而失刚不正则自馁于进且上无应与则不能独进必矣故为知节而不知通为不出门庭之象此则所谓好从事而亟失时怀其宝而迷其邦者也不亦凶乎○朱子曰有可为之时乃不出而为之致失可行之道不是别更有凶此説似非吉凶为得失之报者恐是一时之言未必其终身之定论也○朱子曰户庭是初爻之象门庭是第二爻之象此是自内而外之序谓初在第一歩二在第二歩初在内二稍外也故本义于初则曰居节之初未可以行于二则曰当可行之时
　　不出门庭凶失时极也
　　失时即所谓好从事而亟失时者也失时极谓失时甚矣惜之也失时便是凶○士君子幼学将以壮行患不得其时耳今幸有其时而乃固泥不出失时极矣甚惜之之词也观象传或曰大得志或曰道大行是皆喜谈而快道之至于此独曰失时极圣人之心可知矣彼西山之夫磻谿之叟皆非其夙心之所期者
　　六三不节若则嗟若无咎
　　本义此无咎与诸爻异言无所归咎也○六三隂柔不中正以当节时非能节者当节而不节费于前则乏于后矣故戚嗟若戚无聊也是其自致耳何咎哉○又以徳行言之亦有不能守节而卒亦无以自立者如不恒其徳或承之羞是也吁士君子立身一差万事瓦裂能免嗟若之咎哉○此无咎与诸爻异如革九四兑九二象传皆云信志也革则言人信其志兑则言已志之信亦词同而义异
　　不节之嗟又谁咎也
　　本义云此无咎与【云　云】咎也按古易经自经传自传此本义宜在爻辞下此处既明曰又谁咎也亦可无此本义矣
　　六四安节亨
　　本义柔顺得正上承九五自然有节者也盖五主节者也以其顺正以承五则其节也无所勉彊而自然故曰安节非谓臣节也节字总一般○程曰以隂居隂安于正也又曰节以安谓善彊守而不安则不能常○节斋曰安者顺而无勉彊之谓○坤卦本义云安顺之为也安节犹云安贞谓安于节也双湖曰顺正故安○本义上承九五一句亦重故象传曰安节之亨承上道也盖自有五以主节于上四但承而行之者耳然非柔顺得正不作聪明乱旧章者则虽其所当承亦不能承而行之之安裕如此也故曰承上道也承上道须本柔顺得正言
　　九五甘节吉往有尚
　　本义云所谓当位以节中正以通者也故其象占如此甘节者中正也吉往有尚者通也若非当位以节则亦不得伸其中正之节而通于天下矣但中正字重于甘节义为切且如观者有以中正示人而为人所仰也彖传必曰大观在上顺而巽中正以观天下亦此义也
　　甘节之吉位中也
　　中兼正中则不苦而甘矣
　　上六苦节贞凶悔亡
　　易以道义配祸福而道义重于祸福习坎上六曰过渉灭顶凶矣又必曰无咎节上六曰苦节贞凶矣又必曰悔亡理之得失尤重于事之吉凶也○前乎孔子而为周公曰苦节贞凶悔亡后乎周公而为孔子则曰礼与其奢也宁俭先圣后圣其揆一也
　　苦节贞凶其道穷也
　　穷则不通矣正与中正以通者相反
　　【兑下巽上】
　　中孚豚鱼吉利渉大川利贞
　　程传曰在二体则中实在全体则中虚本义云以一卦言之为中虚以二体言之为中实用其説也○朱子曰一念之间中无形主便谓之虚事皆不妄便谓之实不是两件事○又曰敬则内欲不萌外诱不入自其内欲不萌而言则曰虚自其外诱不入而言则曰实只是一时事不可做两截看○朱子初间尝有谓中虚是无事时虚而无物自中虚发出外皆是实理所以曰中实此说今亦载大全中不知此正作两截看不作一时事看非是朱子之定说也且谓自中虚发出皆是实理夫既云发出来则非中实矣此正朱子向日未定之见显然有证者学者安得但以为出于朱子而遂不敢有异同乎盖朱子语録出于记者之误处亦多○云峯曰实所以为信虚所以受信也亦未必然虚便是信对实而言则此其本也若谓之受信则信又别是一件自外入者也二隂在内四阳在外以一卦言之为中虚也二五之阳皆得其中以二体言之为中实也○下悦以应上上巽以顺下此上下交孚也○一说下悦以应上下之有孚也上巽以顺下上之有孚也分言之皆有中孚之义二说亦不相悖盖曰交孚便是两个孚合而为一个孚矣但卦中无有就上体取一义就下体取一义者卦名是卦体之名也当就全体取义主交孚之説为长○防义曰下悦以应上则心诚爱其君上巽以顺下则心诚爱其民君民二字恐未当
　　豚鱼吉
　　程曰豚躁鱼防物之难感者也孚信能感豚鱼当无所不感矣○本义云豚鱼无知之物无知何独豚鱼曰诸畜中豕性至躁而騃豚又豕之稚者故最无知又诸般禽兽虽槩无知然犹与人同居霄壤之间同见日月同受风霜鱼则独居水中惟以水为乾坤与人世又隔一重故尤为无知○不曰感豚鱼而曰豚鱼吉承中孚云也中孚便有以孚于物矣不然乃为豚鱼之吉而不为中孚者之吉矣故豚鱼是承中孚彖传曰豚鱼吉信及豚鱼也圣人固已着字眼在矣○云峯曰或以豚【云】为长况彖传信及豚鱼也可异论乎○但据云峯之説似只以豚鱼为一物未知豚鱼毕竟是二物耶或一物耶程传作二物而本义只云豚鱼无知之物意者其亦不以分为二为非耶○补注曰巽风兑泽也豚鱼河豚也河豚东拜则东风应信西拜则西风不爽唐诗河豚吹浪夜还风此即信及豚鱼也○原文王之意谓于难感者能感之则是信之至矣既而悦亲信友获上治民无往而不孚所谓至诚而不动者未之有也特以豚鱼至为无知故假以为象耳且如古之有苖傲象真豚鱼也○至诚可感豚鱼岂必真有其事耶唐徳宗谓张万福曰江淮草木亦知尔名岂草木真知万福之名耶至圣者莫如圣人圣人亦未尝必有感豚鱼之事泥者殆未足以语易○郑湘卿曰仁及草木言草木难仁也诚动金石言金石难诚也信及豚鱼言豚鱼难信也此说尽明白○利渉大川至信所以可渉险难者不侥幸以苟免不欲速以冐进言忠信行笃敬素患难行乎患难明则人与之幽则鬼神福之大川特举其至险者亦以卦有乗木舟虚之象也习坎有孚维心亨行有尚盖亦此理○利贞当管上文故本义云至信可感豚鱼渉险难而不可失其正盖感物不以正则为违道以干誉渉险不以正则为行险以侥幸○防义曰信苟不正则尾生白公亦谓之信也○吉字带豚鱼读盖豚鱼无知者也至信可以感之大川至险者也至信可以渉之两句似平或疑本义云占者能致豚鱼之应则吉而利渉大川似以豚鱼属有孚而以吉对利渉非也豚鱼之应是有孚所致者致豚鱼斯吉矣且又利渉故吉字只连豚鱼为句利渉自有一项本义云至信可感豚鱼渉险难亦自分明
　　柔在内而刚得中
　　柔在内以一卦言之为中虚也刚得中以二体言之为中实也
　　说而巽孚乃化邦也
　　说而巽孚乃化邦也孚乃化邦程传及中溪乃作化天下之万邦盖彖传邦极其广而言之所谓万邦作孚也如云当位贞吉以正邦也此邦字分明是指天下王用出征以正邦也岂亦但谓一侯国而已耶盖圣人话意自然向大处去洪钟无防音也此云孚乃化邦者自我一国既上下交孚则近者悦逺者来天下孚之必矣汤以七十里文王以百里用此道也云霓之徯后南国之化行天下孚之为何如此上下指君与臣民也专指君臣者非○孚乃化邦风行四表也
　　利渉大川乗木舟虚也
　　木在泽上既有乗木之象外实内虚又为舟虚之象皆卦象也○或曰外实内虚宜当作卦体曰需卦九五坎体中实为有孚取则为卦体中孚外实内虚为舟虚利渉取则为卦象
　　中孚以利贞乃应乎天也
　　信而正则事皆天理所谓诚者天之道也孚贞应天之义不待多费辞矣○信而正者天之道也
　　泽上有风中孚君子以议狱缓死
　　本义云风感水受中孚之象议狱缓死中孚之意○议狱缓死则至诚恻怛之意有以浃人之肌肤沦人之骨髓矣岂非中孚之意○议狱缓死上感而下受也○君子议狱有可生者生之求其生而不得则当死矣犹且缓之则其至诚恻怛之意自有以感乎下此说未尽○议狱缓死不是两事所以审求其情也所谓求其生而不得则死者与我俱无憾也故曰中孚之意○祥刑要覧桂氏后序曰番易尉为人杀莫知主名捕吏诬执俞达者证佐皆具已承伏矣且谋连三弓手结欵无一异词有某人不能无疑躬造府台府台请缓其事重立赏榜广布耳目俾缉正囚未防果得龚立者以正典刑不然横致四无辜于死地余闻之瞿然敛袵因叹吾夫子三絶韦编特着议狱缓死之象于中孚而古之君子亦尽心于一成而不可变者焉○愚按此正所谓中孚之意盖恐其急于致刑而误杀不辜也正所谓求其生而不得然后死者与我俱无憾也钱若水亦尝议狱缓死后果得反案中孚二字如此贴之庶见亲切然议生于疑不疑何必缓哉故又曰不留狱二义并行而不悖矣
　　初九虞吉有他不燕
　　初九当中孚之初上应六四夫相信之道贵乎审之于初六四可信者也初能于其志之未二时度其可信而遂一意以信之则得其所安而吉若复有他志焉则于其可信者不信于其不可信者信之是失其所度之正而不得其所安矣此皆戒占者之辞初九本未见其有他处此爻辞只据初时说道理○有他不燕者我之心既有二于彼则彼之心亦不能以一于我矣而况信非其所信者乎故不得所安也本义谓之复有他焉亦承初字言也初也志未变而应四继也或志变而有他不如初时矣全是据初字言道理○其曰虞吉者犹家人初九闲有家例其曰有他不燕者犹比初六终来有他吉例皆是初爻之辞
　　初九虞吉志未变也
　　此虞吉作初九能度六四可信之説所以然者以其居初志未变也
