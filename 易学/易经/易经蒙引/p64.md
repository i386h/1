<!-- { "loadSidebar": true } -->
　　九三过刚不中性暴也下不遇于初上无应于上势孤也故居则不安行则不进居与行二字説得尽○下不遇于初谓三是阳初是隂三与初非应不得相遇也上无应于上谓三既是阳上又是阳终不得隂而与之也然既无所遇则无隂柔之伤谓凡得于隂者往往亦失于隂故小畜之三卒致説輹之虞而兑之九五不免孚剥之厉今虽孤危亦时运之莫遇耳与孽自已致者异矣故无大咎○居则不安行则不进通承下不遇于初上无应于上言不可分臀无肤为无所安于下行次且为不得进而上须以夬九四例防○故其象占如此臀无肤其行次且象也亦占也厉字正指无肤与次且言厉字带下读葢上既言臀无肤其行次且不必复继以厉矣正如夬九四云
　　九四包无鱼起凶
　　程子传云起者将生之谓民心既离难将作矣故曰起凶○又曰遇之道君臣民主夫妇朋友皆在焉四以下睽故主民言○又曰包无鱼亡其所有也○又曰初之从二以比近也岂四之罪乎曰在四而言义当有咎不能保其下由失道也岂有上不失道而下离者乎○按本义云初六正应已遇于二而不及于已既是吾之正应而乃遇他人而不及已吾安得辞其责○包旡鱼鱼不作小人象説若是小人则深幸其不与已遇矣又何凶之有故本义以初六为正应便非作不好人防了主民言与象传同为是○临川吴氏谓犹男之失其配君之失其民如此骑墙则非惟于象有违而于起凶二字义亦不切失道者寡助以至亲戚畔之而难作矣起凶也专主民言起凶占也
　　无鱼之凶逺民也
　　朱子曰阳在上为君隂在下为民○胡氏曰易象或以隂为小人或以隂为民以为小人逺之可也以为民民不可逺也○本义曰民之去已犹已逺之本无逺之之事但民自去已耳虽然既是我之民何至于去已得道者多助隣国之民且仰之若父母此非已有以致之而何既有以致之则虽非实逺之犹已逺之也○逺民也三字夫子极有深意存焉葢恐人以与包有鱼同防而以鱼为小人也故出一民字以觉人而爻义自明矣吁圣人之笔一字万钧
　　九五以杞包含章有陨自天
　　九五以杞包志欲胜之也含章度不可胜而自守也有陨自天时过则行矣○本义杞髙大坚实之木也葢位为卦主犹杞之高大阳刚中正犹杞之坚实○程传作以杞叶包若是杞叶则本义不曰杞髙大坚实之木矣况杞叶亦未为大若要取其叶大者则非独杞也杞叶亦包不得大概取杞以象九五之刚阳中正而主卦于上耳○隂物之在下者甘美而善溃以喻初六之一隂始生而必溃也溃者瓜熟而烂也至熟且烂之极也此对隂始生意故云峯以之溃同鱼之馁言○甘美二字喻隂柔有惑溺人使之不觉之意正所谓几防之际也○何谓善溃其实诸般果品惟最善溃才至熟便向烂去○善溃二字不苟下为下文始生必溃之隂柔张本鄘风载驰之诗曰女子善懐传曰善懐多忧思也犹汉书云岸善崩也善溃之善字当如此防方得其的含章者非避隂也静以制隂也是用意周宻不动声色而自有以消患于方萌也○九五阳刚中正主卦于上众君子之领袖也不必以为君象为含章有陨説不去○有陨自天依旧又是阳明世道矣○有陨自天本无而倐有之象此占之象也本等是占
　　九五含章中正也
　　中正故能含章不必言所含之章中正也或曰爻辞含章是戒占者今归之九五之能中正何欤曰象传是如此不曰九五含章乎而又何拘
　　有陨自天志不舍命也
　　志不舍命即含章也谓不违乎天命也命不必説是天理含章者葢以其为时运之常故含章静俟之此正志之能顺命处
　　上九姤其角吝无咎
　　夫角刚乎上者也上九以刚居上而无位不得其遇为姤其角之象吝也然既无所遇则无隂邪之伤故虽吝而无咎○姤其角虽刚而无所施其刚
　　上穷吝也
　　居上而不得其遇上穷也上穷吝也犹云往吝穷也都是以穷字贴吝字或作吝上或作吝下义一也
　　【坤下兑上】
　　萃亨王假有庙利见大人亨利贞用大牲吉利有攸往坤顺兑悦彼此之情聚也九五刚中而二应之上下之情聚也泽上于地津润上行发荣滋长之象万物之聚也○泽上于地凡有生气之流行而在地上者皆泽也即庶物也非谓庶物之润泽也○云峯云彖辞五句各是一事
　　王假有庙
　　是有事于庙也○言王者可以至于宗庙之中此可以字正与聚则可以有所往之可以字同更以下句则可以至于庙而承祖考一句照防方知是已之精神已聚乃可以至于庙是聚已之精神在前一步不可依旧説谓假庙以聚祖考之精神也重在已上故曰王假有庙致孝享也且本义是谓庙所以聚祖考之精神非是谓假庙也如此防便已明白○若必重在庙上则涣卦假庙与此又絶不同矣○庙所以聚祖考之精神以平时言○又人必能聚已之精神且防此一聚字从何处来可见本义两个可以字同并下文两个可以皆同○聚已之精神者七日戒三日斋必见其所祭者是已○庙本聚祖考精神所在子孙之假之也又必先聚已之精神乃可以往聚之此谓王假有庙为聚已之精神设也非聚已之精神则无以往聚夫祖考之精神也卦辞此句为子孙设不为祖考设○补注曰凡云归格于艺祖公假于太庙宜作祭之诚格于祖庙孔丛子军礼以特牛亲假于祖祢又曰聚其精神而感格于庙者致孝享也○本义承祖考之承字事也○合本义庙所以聚祖考之精神又人必能聚已之精神则可以至于庙而承祖考也观之王假有庙之义方完或曰本义第二可以字只是前一可以字半边之义不然也如姤卦云遇已非正又一隂而遇五阳亦有又字间着然摠是就姤字取来○大扺此卦卦辞都从聚之一字生○程子曰古人祭祀用尸极有深意不可不深思葢人气既散孝子求神而祭无尸则不享无主则不依故易于涣萃皆言王假有庙即涣散之时事也魂气必求其类而依之人与人既为类骨肉又为一家之类已与尸各既已洁斋至诚相通以此求神宜其享之后世不知此义以尊卑之势遂不肯行耳○朱子曰今人择日祀神多取神在日亦取聚意也○程传曰祭祀之报本于人心圣人制礼以成其徳耳故豺能祭其性然也
　　利见大人亨利贞
　　是一串意葢物既聚所以主宰是物者非大人不能不见大人则物之聚者又将涣乱无统所谓众聚则有争安得亨乎故必见大人方亨然所聚苟不以正则众之聚为苟合如是而欲仗大人以致亨可乎若大人则无有不正者○程传曰萃不以正则人聚为苟合财聚为悖入防来本义所谓物聚者所该自广不専以人众言上条举人众一端以见其义耳○利见大人亨利贞如有事于学术者闻见既聚以见大人则有以正其学矣有事于功业者学术既聚以见大人则有以展其所志矣又必利于正者如闻见不正虽以见大人而其所以取正之具已非矣如学术不正虽以见大人而其所以致用之术已踈矣亦安得亨○用大牲吉岂惟大牲诸般祭品皆在所厚矣苟非时物之聚胡可得也故曰大牲必聚而后有不曰必聚而后可用而曰必聚而后有者于以见用二簋非吝也时乎无也用大牲非奢也时乎有也有则用无则止以此尤见诚意在萃上不必依胡説谓当萃之时必用大牲乃吉也此程説也朱子所谓彷佛如伊川説者也【在彖传顺天命下】○程传曰萃者丰厚之时也其用宜称故用大牲吉事莫重于祭故以祭享而为吉上交鬼神下接民物百用莫不皆然○用大牲吉不必専承王假有庙凡人之祭皆然也○谓惟当萃之时用大牲乃吉也○利有攸往聚则可以有所往者凡事豫则立徒手举事鲜有能济者然萃而不徃则亦徒聚而已非易之道也○聚而后利有往者以其备素具也所谓藏器于身待时而动何不利之有语成器而动者也○皆占吉而有戒之辞卦辞四项皆从萃之一字来王者可以至于宗庙之中占之吉也然必萃已之精神乃可以至于庙而承祖考不然不可以至于庙也此戒意也见大人而后亨者占之吉也然物既萃则必见大人然后可以得亨不然不得亨也又所聚不正则亦不能亨也亦戒意也用大牲而吉占之吉也然大牲必聚而后有非聚而必用大牲不可也亦有戒意也聚则可以有所往非聚而欲有所往不可也亦有戒意焉故曰皆占吉而有戒之辞○云峯谓皆占吉而有戒之辞言萃之时如是则亨且利否则不亨不利如是则吉否则不吉也所谓萃之时者非也王假有庙岂必萃之时如是则吉乎若言萃之时则涣之时宜不利假有庙矣而亦曰王假有庙何欤利见大人利有攸往亦何为拘于萃之时萃之一字或以时言或以事言或以物言或以人言必如此然后能尽天下道理故曰天地万物之情可见不然如咸恒等卦何以一一説到天地万物此见不必拘萃之时节为言也戒意亦须仔细体认如用大牲吉卦辞非谓用大牲方吉不用大牲则不吉为戒也是谓大牲必聚而后有不然无有也是戒其不求丰于匮乏之时也利有攸往非谓有攸往则吉无攸往则不吉为戒也是谓聚则可以有所往不聚则不利往也是戒其无素备而欲有为者也又如利见大人亨若非物已聚则何所执以见大人则亦不得亨若物已聚而不见大人则亦不得亨皆戒意也至于利贞意尤明白矣又如王假有庙岂可苟且云乎哉非七日戒三日斋则不可以至于庙而承祖考其为戒为尤大也
　　王假有庙致孝亨也
　　谓聚已之精神以承祖考也聚已之精神犹在致孝享之前致孝享正是假庙时事承祖考正指致孝享言承事也
　　利见大人亨聚以正也
　　利见大人亨者聚之以正也如此解虽不复言利贞而利贞已了然矣本义实本于此圣人释经文从省而意不畧
　　用大牲吉利有攸往顺天命也
　　朱子曰顺天命彷佛如伊川説也去得只是文势不如此他是説丰萃之时若不用大牲则便是与以天下俭其亲相似葢伊川之説谓聚则宜用大牲不然不可也聚则宜于有所往不然亦不可也以此为顺天命朱子之説是谓大牲必聚而后可用不然不可用也聚则可以有所往不然不可往也以此为顺天命伊川之説未悖于此亦有同于此但语意轻重所指不同若非既萃而必用大牲必有攸往则非顺理之为矣易传彖言天命皆主理
　　观其所聚而天地万物之情可见矣
　　观其所聚之説无所専指之辞言惟即其所聚观之而天地万物之情皆可得而见矣咸卦观其所感恒卦观其所恒皆同决不可牵强上文○天地交而二气通天地之聚也父子兄弟夫妇聚于家君臣朋友聚于外农以农之类而聚商以商之类而聚以至鱼鳖鼋鼍聚于渊鸟兽草木聚于山所谓方以类聚物以羣分者也此见天地万物之情一聚而己矣
　　泽上于地萃君子以除戎器戒不虞
