<!-- { "loadSidebar": true } -->
　　隂柔既非济险之才不中正又非柔善之行以此而履夫重险之间安有自出之理故其来也亦坎往也亦坎何也往则有上坎在前是前遇乎险矣来则有下坎在后是后又枕乎险矣前后皆险进退维谷吾见其坎也日有甚焉将入于坎之窞而不能复出矣占者得此决不可用也凡一切事皆当退止尔又云险且枕承来之坎坎言也入于坎窞承险且枕言也如此则勿用矣○来之坎坎险且枕谓其往也坎则是前遇个险矣其来也坎则是后枕个险矣○枕是个不好字故曰倚着未安之意如所谓芒刺在背者○诗大雅桑柔篇曰进退维谷传云谷穷也即来之坎坎之谓
　　六四樽酒簋贰用缶纳约自牖终无咎
　　九五居上六四近之有君臣之分但时乎习坎不无艰阻而有不得相遇之患然在险之时刚柔相济人之常情无事则其势安势安则心纵心纵则难入而上下之情反有乖者有事则其势危势危则其心忧心忧则相求相求则其遇合也转易矣故不甚拘拘于上下礼际之间但只用樽酒簋而益以诚心其进结也亦不必由户而入只自牖以进亦自得相遇矣始虽艰阻终得无咎○又曰樽酒簋谓不必饔飱牢礼之盛但一樽之酒一簋之殽以将意而其贰也亦不必于酒殽之拘但用缶器以备礼斯亦可矣缶谓贰以缶樽而不必拘于酒贰以缶簋而不必拘于殽承上樽酒簋而言也○贰用缶或拘于益以诚心之言谓始用薄礼而益以诚心殊失本防盖樽酒簋时诚心已备了故可只用樽酒簋至是又云益以诚心者以益之时无复薄礼可言只是诚心而已故特用诚心字非至是始有诚心也○始虽艰阻自坎上来谓不相遇也终得无咎相遇矣相遇乃得无咎○处坎之时故如此其艰阻然则刚柔相际则虽艰阻亦必得相遇此与睽之遇主于巷无咎正相类○朱子语録谓樽酒至自牖终无害于义理故无咎无咎者善补过之谓也○此説恐与本义始虽艰阻一句不甚照应恐是朱子向前未定之説夫当险之时若不能委曲以相从则于臣子之职为未尽而心为未安亦安得为无咎○六四在险之时与五刚柔相济其相得当倍于恒情故只用薄礼益以诚心【云　云】○纳约自牖者以权济经也何害○纳约自牖谓以樽酒簋贰用缶而自牖以纳约也一气读下○樽酒簋谓不必八珍九鼎之富也贰用缶谓不必饔飱牢礼之盛也纳约自牖谓不必由户升堂之仪也此皆当险之时以刚柔相际之故而不相求全责备也○贰用缶明不必复贰以樽酒簋也○此爻谓始用樽酒簋而继之以缶自牖而进结于君也三句连贯作一事○樽酒簋只是以象薄礼贰用缶只是以象诚心纳约自牖只是以象因其所明者而通之得鱼则忘筌矣○自牖朱子曰非是不可由正盖此时事变不一势有不容不自牖者不由户而自牖以见艰险之时不可直致也○自牖要説出非所由之正而室之所以受明意出大抵当此之时人臣纳于君亦因其明处而通之耳见其易为力也○参义曰室虽暗而有明者焉窻牖是也君心虽暗而有明者焉其性之偏长者是也人臣之进善者将顺其所长而委曲以之则吾之言易入矣○夫自牖者势不得不然非有意要从此进故曰非所由之正
　　刚柔际也
　　本义刚柔相际字面实本象传刚柔际也一句此与蒙卦子克家刚柔接也同例故曰只是四五二字○一説刚柔相际盖九五虽刚而六四能用柔道以入之所谓樽酒簋贰用缶纳约自牖大槩皆是柔道也故象传特吃此义曰刚柔际也愚谓本义在险之时一句更重且刚柔之际还须説上情下接下情上交之意为要
　　九五坎不盈祗既平无咎
　　尚在坎中坎不盈也坎虽未盈然以阳刚中正居尊位而时亦将出矣故将必至于既平盈则平矣平则出矣○盈平二义相继其归同也但以未出乎险则当下不盈字以将出而言则当下平字○朱子曰不盈是未平但将来必防平○云峯曰坎不盈也犹有险也祗既平则无险矣○大凡险陷之地盈则平矣平则是平地而非坎矣故不盈犹是坎前此有以此爻为取象于水者误矣○阳刚中正居尊位与而时亦将出是二义阳刚中正是能动而有孚心亨○盈则平而出矣不盈犹未平也然将平矣
　　坎不盈中未大也
　　中者徳也徳在我者也未大者时也不在我者也故仅祗既平而未即平也○九五有中徳而不得为大者为坎所屯也屯九五曰屯其膏施未光也一例○又云习坎九五有中徳而未大与屯九五之屯其膏施未光者相近
　　上六系用徽纆置于丛棘三嵗不得凶
　　系用徽纆拘系之以徽纆也置于丛棘从而维之于丛棘也三嵗不得三嵗之乆犹不得解脱也○又曰系用徽纆置于丛棘三嵗不得凶如棊者马炮车具及将军再无生路也如晋人伐吴晋王浑出横江所向皆克其截江鉄鎻及拒舟鉄锥又为王濬所破杜预等又破杀其将遂乘破竹之势径造建业而吴亡矣又如千乘之国摄乎大国之间加之以师旅因之以饥馑而又有内变发乎萧墙之内尚能国乎○按陆氏徳明曰三股曰徽两股曰纆皆索名
　　【离下离上】
　　离利贞亨畜牝牛吉
　　离丽也隂丽于阳盖三隂之卦本皆干也一隂居干之下则为巽居其中则为离居其上则为艮故曰隂丽于阳故曰其象为火体隂而用阳也○离丽也隂丽于阳其象为火体隂而用阳也不言明义者此卦之辞亦是丽意不及明义也隂丽于阳而明明元在阳也故旅本义曰艮止而离丽于明○又云隂丽于阳丽于其内也故曰体隂而用阳也○体隂而用阳按邵子渔樵问答曰敢问火善灼物何必待薪而后传渔者曰薪火之体也火薪之用也火无体待薪然后为体薪无用待火然后为用以此言观则体用之分了然矣○或曰按孟子日月有明容光必照焉朱子以为明者光之体光者明之用今曰体隂而用阳何也曰据此卦言如薪烛发光之根处皆暗是体隂也其腾上光焰用阳也据孟子则即此腾上之光焰是明者光之体也其光焰所射有以照耀乎物则是光者明之用也○一説火阳根隂故曰体隂而用阳于此不切○又有一説本义离丽也隂丽于阳做一项看其象为火体隂而用阳也又做一项看○本义离丽也程传曰万物无不皆有所丽有形则有丽矣在人则为所亲附之人所由之道所主之事皆其所丽也愚谓所主之事犹云所职之事盖居其位而掌其职亦所丽之理也故曰重明以丽乎正○夫物之所丽贵乎得正丽附托也如臣之委质于其君士之托交于其友皆要得正又如危邦不入邦有道而后入乱邦不居邦有道而后居孔子有见行可之仕有际可之仕因不失其亲亦可宗之类都是要丽得其正耳以至一事一物之间在在各有所丽俱要得所处之正○利贞亨所该甚广一切所丽皆在其中矣○畜牝牛吉只取柔顺意不必拘与上句利贞意相连故本义只曰牝牛柔顺之物也○离正是隂卦上下二阳而一隂丽于其中柔为之主全是柔顺之卦也故有牝牛之象○一説要承利贞説言柔顺固是柔顺然柔顺而不正亦不为柔顺也虽善为説但恐非本意○下句独説畜牝牛吉者圣人作易教人卜筮元是要以开物成务都是切于百姓日用者畜牝牛亦一事也如田获三品之类柔顺之物尚多独举牝牛读者可以三隅反矣
　　日月丽乎天　【至】　乃化成天下
　　此节是释离之为离而举天地人所丽以明其义也○又云百谷草木丽乎土百卉中之能养人者皆谓之谷草木之实可养人者皆是也五谷举其大者耳如人伦二字所该至广五伦亦是取其大者○正韵谷实也善也禄也生也○重明泛説君臣不指二五柔丽乎中正方是指二五言○重明以徳言丽正以位言君臣皆以明徳而丽乎君臣之正位则以一身之正而正乎天下之不正矣乃以化成天下者也天下风化皆自君臣而出君臣既正天下自定矣○天之精华见于日月星辰地之精华见于百谷草木天地二气所钟人物其精华之盛者尤在于明贤即所谓人文也故曰日月丽乎天百谷草木丽乎土重明以丽乎正乃化成乎天下
　　柔丽乎中正故亨是以畜牝牛吉也
　　中正有内外意故六二兼有中正五惟中耳以中而该正也此亦要仔细看○是以畜牝牛吉也观彖传既曰故亨又曰是以畜牝牛吉也是另提头可见畜牝牛不连带利贞説若咸卦曰是以亨利贞取女吉也便是连带况本义亦自明白○柔丽乎中正则贞矣故亨且柔丽乎中正则柔顺之道得矣是以畜牝牛吉也○一説是以畜牝牛吉也亦要兼中正説盖柔顺而不中正亦非柔顺之正者故本义曰以卦体释卦辞若不兼中正意则此句在卦体之外矣曰本义例难如此拘如蒙以养正圣功也亦缀之于以卦体释卦辞之条又如后夫凶其道穷也亦缀之于以卦体释卦辞之条如此类者尚多○但是以二字亦要端的盖畜牝牛吉之义虽不重在中正然丽乎中正亦是指柔也故以畜牝牛吉就缀此解为有柔顺义在也
　　明两作离大人以继明照于四方
　　只是一个明但两畨作耳推此义则继明非以圣继圣矣继明只是缉熈意不可以下面爻义后明将继为证説○继明以徳言明兼体用自其一心一身之间以至应事接物之际无非是明徳所在故有以照于四方
　　初九履错然敬之无咎
　　以阳居下刚能动则不能安于下而处明体其才又足以进故其志欲进而其履错然错颠错也急则错矣此无他急于进而失于敬故耳占者惟能敬之则无咎敬之非令其无进也但欲其慎重而安详耳况以光明之资而终可令无进乎○不急于进则不至于错然矣故曰以避咎也
　　六二黄离元吉
　　六二黄离即彖传所谓柔丽乎中正者然黄离之黄中色也爻兼中正独言黄离以中该正也本义柔丽乎中而得其正盖所丽得中就是正也故只曰得中道也○凡所丽得其中正之道便是黄离所该固广也○柔丽乎中而得其正以人事言之所立者必天下之正位所行者必天下之大道必事其大夫之贤者必友其士之仁者如此之类是也自其存心之善言则曰中自其处事之善言则曰正中重于正而可以该乎正故爻辞只曰黄离而象传亦只曰得中道也本义则详之○黄离元吉泛就人事言不必指人臣事○一説黄离中可该正然此处中自中正又自为正考之六五本义云柔丽乎中然不得其正可见要分明白彼又各有所主也彼之不得其正对柔丽乎中説则是己之所处本得其道而时势之所遇则有不得其安者又一义也安可为典要哉不然彼之柔丽乎中便是此之黄离得中道矣又安有不得其正之説耶
　　九三日昃之离不鼓缶而歌则大耋之嗟凶
