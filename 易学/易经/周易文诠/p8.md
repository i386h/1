<!-- { "loadSidebar": true } -->
　　四为卦主一阳而上下应之是大臣一身君之安逸民之乐利皆能致之由豫者也夫以一人而致宗社生灵之福不亦大有得乎然所借以保天下之豫者实惟天下之才而才非嫉忌者能致必先去其疑之一念勿外信而内疑勿始信而终疑斯英贤朋集如盍簪矣
　　象曰由豫大有得志大行也
　　大臣以悦安天下为志由豫大有得则大遂其志矣
　　六五贞疾恒不死
　　当豫之时以柔居尊沉溺于豫纵欲之君也又乗九四之刚众不附而处势危故为贞疾之象幸其得中流风善政犹有存者天命人心尚存一线故为恒不死之象
　　象曰六五贞疾乗刚也恒不死中未亡也
　　疾而曰贞以所乗者刚权归于下势孤于上也以是而犹恒不死者全在政敎未尽亡也
　　上六防豫成有渝无咎
　　阴居豫极纵情不反为防于豫幸震体能动觉性犹存一旦翻然改悟则防者觉矣故又为防豫之事虽成而能有渝之象如是则过复无过无昏迷之咎所以广迁善之门也
　　象曰防豫在上何可长也
　　欲不可纵防豫而曰在上豫已极矣可长久哉当速渝焉可也
　　【震下兑上】
　　随元亨利贞无咎
　　随从也震动兑悦是人主徳足致人之随而人自随之故为随朝野一心治化洋溢其亨大矣然随由悦致悦则易私挟数用术以相要结皆非纯王之道必利于大公无我之贞乃无违道干誉之咎
　　彖曰随刚来而下柔动而说随
　　卦名随者卦变刚来下柔是君有徽柔之徳而刚徳之佐来而下之臣随于朝卦徳此动彼悦是君有振作之才而天下之民悦而附之民随于野故为随
　　大亨贞无咎而天下随时
　　随固可元亨矣而必贞乃无咎者何也天下人心可以徳孚不可以私合惟以正致人之随而非势要惠结臣民乃无弗从
　　随时之义大矣哉
　　天下大矣随一出于正而天下无不随可见贞者随之时义真联属天下之要枢非驩虞小补之陋术岂不大哉
　　象曰泽中有雷随君子以向晦入宴息
　　雷藏泽中随时休息随之象也君子以为造化非入无以养其出人心非静无以养其动于向晦时入而宴息焉盖人不夜息则气耗虚扰静不致功则本体不定皆无以为进修之本故必宁神于静养气于恬淡其心于何思何虑凝其心于勿助勿忘保其时止之体以为时行之用体随其至矣
　　初九官有渝贞吉出门交有功
　　以阳居下为震之主随之官也既有所随则廓然之胸变而有所偏主非心之初矣为官有渝然亦顾所随何如耳随而不正谓之党随而不广谓之狭必所随以贞因不失亲始无比匪之伤而受亲贤之益吉然又必出门以交公而不私广而不隘不生客气不昵先入不弃防瑕不忽蒭荛惟贤是从乃贞之量始满而收丽泽之功
　　象曰官有渝从正吉也出门交有功不失也
　　官既渝矣何以得吉随道贵正惟从正则不私故吉也出门交有功者随道贵广惟不私则于随之正道不失矣
　　六二系小子失丈夫
　　初阳虽近才徳未成小子之象五阳虽逺实为正应丈夫之象二之所当随者自在五而不在初乃阴柔无守而系恋庸流遗失俊杰随道乖矣可不审乎
　　象曰系小子弗兼与也
　　二本无失丈夫之心但邪正不容并立既系小子则失必在丈夫安能兼与乎甚矣择交贵早也
　　六三系丈夫失小子随有求得利居贞
　　四刚在上象犹丈夫初邪在下象犹小子三近系四而失初是依名辅而舍鄙夫为得所随矣夫四得时用事三能随之则凡所以建功名立事业者何求不得然系非正应恐其求为要求得为苟得故必重道义矜名节居守其贞焉乃为利耳不然依阿以求则得不偿失何利乎
　　象曰系丈夫志舍下也
　　人之取舍决于志三既系于四则所舍必在于初其失之者乃其本心非徒势弗兼与也
　　九四随有获贞凶有孚在道以明何咎
　　四与五同徳是徳与位称以此随君言听计从何求不获然权位太盛嫌乎凌逼所为虽贞其势必危然以贞得凶大臣当此不必规避惟贵处之得宜人臣可自献者心也所存务皆忠君爱国之孚心之自靖者事也所为务皆履正奉公之道如是则诚积于中动合于道不逾不僭明哲保身自上不疑下不忌何咎之有
　　象曰随有获其义凶也有孚在道明功也
　　随有获者权势太盛事虽未危以义揆之宜有凶也有孚在道由其中心明哲乃能以诚结主以道律身而有保身之功也
　　九五孚于嘉吉
　　六二柔顺中正嘉美之臣也五以中正应之知之明任之笃一徳一心直以肝胆相为结契孚于嘉者也则君徳修治道振上下交而天下随之矣吉
　　象曰孚于嘉吉位正中也
　　为政在人取人以身五有正中之徳故能孚于六二不然不过勉强形迹之间安能心与之孚哉
　　上六拘系之乃从维之王用亨于西山
　　上居随极王者以一念真诚固结天下而不可解有拘系从维之象以此孚诚即王者用亨其神且歆况臣民乎
　　象曰拘系之上穷也
　　拘系之者以真诚固结之极也
　　【巽下艮上】
　　蛊元亨利涉大川先甲三日后甲三日
　　艮刚居上巽柔居下上下不交下卑巽而上苟止故为蛊蛊坏之极乱当复治当得元亨然天有是运正人事所宜尽也治蛊者于此必兴衰救弊锐力深图如涉大川以求必济乃为利焉然治之之道如何与其治于既坏之后莫如图于将坏之时甲日之始事之端也于前事过中而将坏则可自新以为后事之端宜用先甲三日之辛起敝维风以更新之而不使至于大坏于后事方始而尚新更当致其丁宁之意以监前事之失宜用后甲三日之丁永终知敝以图全之而不使至于速坏如是则始能振刷絶不苟且因循而前可革终能详审絶不纷更激烈而后利可兴蛊何不亨
　　彖曰蛊刚上而柔下巽而止蛊
　　世何以蛊刚上柔下君亢臣卑两情相隔下巽上止臣谀君惰庶事日荒安得不蛊
　　蛊元亨而天下治也利渉大川往有事也先甲三日后甲三日终则有始天行也
　　蛊而元亨乱而复治乃天下治平之防也利涉大川者治蛊如救焚拯溺不可因循以坐视不可苟且以隳功君臣于此正当往而有所事也先甲三日后甲三日以乱之终为治之始天运必然正当尽人以应天也
　　象曰山下有风蛊君子以振民育徳
　　山下有风披拂摧落蛊之象也君子以天下之蛊由于民习之卑巽斯民之蛊由于已徳之苟止故于民徳之壊于旧染之汚者必鼓舞作兴以振起其维新之机于已徳之坏于物欲之蔽者必优防涵养以培育其本明之体则治已以治人而蛊可治矣
　　初六干父之蛊有子考无咎厉终吉
　　蛊者前人已坏之绪故诸爻皆有父母之象当蛊之初未至极乗此未深其事易济子干父蛊者也故为有子而考得盖愆而无咎然干蛊非易易也少不详慎动成愆尤必以危厉之心处之善救善防乃终得吉
　　象曰干父之蛊意承考也
　　干蛊则改父之道事若不顺孰知前愆克盖考之愿也子能干之事虽不承意则承也善继莫大于此安可以伤厥考为词哉
　　九二干母之蛊不可贞
　　五以柔主致蛊二以刚中起衰救子干母蛊者也岂非臣之贞乎第以刚承柔恐直行已意未免坚持拂戾故又当周旋委曲不可自以为贞而固执之也
　　象曰干母之蛊得中道也
　　蛊非刚不能干非中不能善其干九二刚得中道既不因循复不矫激蛊何不治
　　九三干父之蛊小有悔无大咎
　　三以大臣承先朝积弊而更张之有渐干蛊之象但过刚不中未免振刷太锐为小有悔幸巽体得正虽主张或过于事理人情不至于拂戾故无大咎可有所退托而不干哉
　　象曰干父之蛊终无咎也
　　人臣果能干蛊虽小有悔而巽足矫偏终无大咎何必避始之悔乎
　　六四裕父之蛊往见吝
　　治蛊不可不急四以阴柔才弱不能有为是大臣惮于变更溺于优防而反以酿裕父之蛊者也如是以往则蛊将日深立见羞吝
　　象曰裕父之蛊往未得也
　　强以任事乃能治蛊若怠以委事能有得乎因循以往正不得借口更张之有渐也
　　六五干父之蛊用誉
　　五当前人积弊之后而以柔中应二是以继世贤君资名世贤臣主臣一徳相与励精剔弊以干父蛊诚中兴令主也善继善述之誉洋溢天下矣
　　象曰干父用誉承以徳也
　　五岂能独自致誉由其虚中任贤而二承以刚中之徳故能相济成功人主于贤安可无精神契合之也
　　上九不事王侯髙尚其事
　　阳刚居蛊之终在事之外不当治蛊之任者也为不事王侯之象惟尊徳乐道居仁由义以髙尚其事
　　象曰不事王侯志可则也
　　上之不事岂特孤髙沉防而已哉此种志趣其所以维持风化激厉人心者甚大固可以为天下后世之则也其有禆于蛊之世者岂浅小哉
　　【兑下坤上】
　　临元亨利贞至于八月有凶
　　二阳浸长是君子用事未尝有意凌逼小人而小人自不敢近故为临刚长有可为之势而悦顺刚中又有善为之道小人可尽去君子可大行元亨然必所临者一本道义之正使彼无隙可乗利于贞焉乃利况天运循环消长不定由临至遯不过八月小人将复得志而君子有凶矣思患预防可不贞乎
　　彖曰临刚浸而长
　　卦名临者二阳在下势虽未盛却有渐长不骤又有方来未艾之意小人于此自难自全故为临
　　说而顺刚中而应
　　临何以元亨盖有其势者每多伤于所恃卦徳兑悦坤顺是内焉心气和平不以矫激自负外焉举动合宜不以意气自逞卦体九二刚中而五应之是在已天徳自强不过于亢而在人有君为应不虑其孤以此而临自无不亨
　　大亨以正天之道也
　　内外人己临之皆善大亨宜矣又戒以贞岂过计哉盖理以维势天之正道也天道惟正故能主持造化君子惟正故能主持世道君子临小人可不正乎
　　至于八月有凶消不久也
　　至于八月有凶者以阳今日虽长其消也亦不久君子可不预为之备哉
　　象曰泽上有地临君子以敎思无穷容保民无疆地临于泽临之象也君子体之得临民之道焉临民不可无敎然道齐易及仁义难渐不能沦洽肌肤其敎即为未尽必敎育之思亹亹不倦乃心极其周与泽俱深矣抑临民不可无养然风俗不同苦乐各异不能容纳保防其养亦为未尽必容保之事荡荡无垠乃量极其广与地同厚矣此至圣有临之道也
　　初九咸临贞吉
　　初阳方长以正去邪未尝有意凌逼小人而自然退伏有咸临之象然使自处有一不正小人得以中伤今刚而得正则所持皆义理之道而非发于意气之私无偏党无反侧此临之贞也动出万全在我无可乗之隙制彼有术在道有可行之防矣吉
　　象曰咸临贞吉志行正也
　　邪正不容并立小人之邪不去君子之正不行志欲行正道于天下所以必欲去小人也
　　九二咸临吉无不利
　　二刚得中是秉道嫉邪而不伤于过激者也且上进之势与初不同小人挠阻不得以是而临谁敢中伤吉吾道大行无不利
　　象曰咸临吉无不利未顺命也
　　小人朋邪害正不顺君子之命故必咸临而后吉利
　　六三甘临无攸利既忧之无咎
　　小人位居二阳之上自度难容欲媚悦以自结于君子为以甘悦临人之象其如君子不受非道之悦何利之有若知甘临难以求容而忧之改行存善则无妄悦之咎
　　象曰甘临位不当也既忧之咎不长也
