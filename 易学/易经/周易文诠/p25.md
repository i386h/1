<!-- { "loadSidebar": true } -->
　　画卦繋词以后文周圣人又复谆谆而繋以彖与爻者何哉卦之既立意虽已尽而人不能得意忘象故文王观象于卦而系彖辞彖者言乎一卦之象也与全体之竒偶纯杂内外消长像乎物之宜者莫不统言之以示人也周公观变于爻而系爻词爻者言乎六爻之变也举一节之隠显贵贱当否比应趋乎时之变者莫不析言之以示人也
　　吉凶者言乎其失得也悔吝者言乎其小疵也无咎者善补过也
　　彖言象爻言变则吉凶悔吝无咎之词已备之矣其言吉凶者言乎象变中有时消而位不当为失者失则从逆而凶有时息而位当为得者得则从顺而吉也词曰悔吝者言乎象变中刚柔杂居善恶未定有向于得而未得尚有小疵则自讼而悔生向于失而未失既有小疵则招尤而吝生也词曰无咎者言乎象变中或时位未善才德未纯足以致咎者是过也然一节之善或能更改而补救之则过复无过而咎可无也
　　是故列贵贱者存乎位齐小大者存乎卦辩吉凶者存乎辞
　　象变阐于卦爻如此而词可无系乎是故爻固言乎其变已而所以列其孰为贵孰为贱者则存乎六爻之位葢内外承乘而贵贱分焉彖固言乎其象已而所以齐其孰为小孰为大者则存乎六十有四之卦葢阴阳淑慝而大小齐焉夫贵贱小大杂陈易于是乎有吉凶矣而所以辨其孰为吉孰为凶者则存乎卦爻之辞葢词有得失而吉凶辨焉
　　忧悔吝者存乎介震无咎者存乎悔
　　辨吉凶者存乎词矣词有悔吝辨于吉凶之间者也悔吝固言乎其小疵然不可因小疵而自恕必忧之而防防杜渐存乎善恶初分之介则不至悔吝矣词有无咎辨于转凶为吉之后者也无咎固能补过然欲动其补过之心必震之而儆戒振动存乎悔悟剏惩之几则不终于咎矣凡此皆所以辨吉凶也而词之所系不大乎
　　是故卦有小大辞有险易辞也者各指其所之
　　合而观之无非词也是故卦分阴阳虽有小大词分淑慝虽有险易要非卦自卦而辞自辞也辞也者各推其卦之所向以示耳所之小则词因系以险使天下懈怠有震慑之心所之大则词因系以易使天下危疑有自全之策其所以不得不系其词者正辨吉凶以示天下知趋避也圣人之情见乎词矣
　　右第三章
　　易与天地准故能弥纶天地之道
　　易之道其大乎天地一阴阳也易以道阴阳其与天地葢齐准者也天地所以定位之理天地之道也惟与之准故能弥纶天地之道其兼阴兼阳有以聫合其全体而无一理之或遗即弥纶之中其分阴分阳又有以条析其一节而无一毫之或紊凡性理命无不具于其中信乎易与天地准也
　　仰以观于天文俯以察于地理是故知幽明之故原始反终故知死生之説精气为物游魂为变是故知鬼神之情状
　　惟易能弥纶天地之道故圣人用易以尽天地之道彼幽明死生鬼神理之最难知也而其道总不外乎阴阳幽明者阴阳之显晦也圣人以易之理仰观经纬之天文俯察一定之地理则知天文如夜与下地理如北与深幽也所以幽者阳化阴也天文如昼与上地理如南与髙明也所以明者阴变阳也其故以易而知之矣死生者阴阳之聚散圣人以易之理推原人物何自而始反观人物何为而终则知始之生者气聚而凝阴变阳也终之死者气化而尽阳化阴也其説以易而知之矣鬼神者阴阳之屈伸圣人以易之理究其阴精阳气聚为有象而成物魂魄降散入于无形而为变则知物者自无而有神之来而伸也阴变阳也变者自有而无鬼之往而屈也阳化阴也其情状亦以易而知之矣
　　与天地相似故不违知周乎万物而道济天下故不过旁行而不流乐天知命故不忧安土敦乎仁故能爱幽明死生鬼神而皆知之于易是易道即天地之道也圣人体易以知之则心通造化全体太极矣天地与我更无彼此之间我与天地相似故天地亦自不违于我何也天地之道知仁而已圣人所以尽性者亦惟知仁而已圣人以易而尽其仁尽其知焉知足以烛隠而照临之内又溥之以道济之仁则有仁以实乎其知而知不过于空虚矣知足以行权而圎通之中究不失其中正之则则有仁以贞乎其知而知不流于变诈矣吾宻而证其知优防于仁义忠信之天理洞烛乎吉凶祸福之命数泰然自适毫无障碍既乐且知故不忧吾深而窥其仁素位自安随处而皆能下袭慈祥恳笃无物不被其周浃肫然至厚足以有容既安且敦故能爱圣人备体仁知如此信乎与天地相似也
　　范围天地之化而不过曲成万物而不遗通乎昼夜之道而知故神无方而易无体
　　夫圣人与天地相似如此而参賛之功有不与之同用乎天地之化不能无过圣人以易而范围之如理阴顺阳体国经野使天有常运地有常经而不过乎中天地中之万物不能自成圣人以易理成之如于人则正徳厚生于物则撙节爱养使人无失性物无失养而无少缺遗焉至合天地万物而总之一书夜之道至难知也圣人又通乎其道而知于昼而夜夜而昼其所以循环无端宻移无迹者无不与之契而符合焉如是则其主宰不测其流行不穷圣人之心一神也一易也神即易而寓以方求之而不得易随神而在以体执之而亦不得此用易以弥纶天地之道信乎易与天地准矣
　　右第四章
　　一阴一阳之谓道
　　道之名由来尚矣由今言之果何谓乎其一阴一阳之谓乎阴阳不可谓道独阴独阳亦不可谓道惟太极之静固一阴矣静极而动又一阳焉阴阳迭运循环无端是之谓也
　　继之者善也成之者性也
　　是道也原于天而具于人阴阳流行初无间断者也试以天人授受之际言之气之继静而动理未着于人物浑然纯粹所谓善也阳也及气之凝成而为人物所受气又依理而立所谓性也阴也何非道也
　　仁者见之谓之仁知者见之谓之知百姓日用而不知故君子之道鲜矣
　　然善性本无不全而气禀容有或异试以人之禀受言之仁者得阳之动为多其所见偏于发越则谓道尽于仁不知仁外有知也知者得阴之静为多其所见偏于收敛则谓道尽于知不知智外有仁也至于阴阳禀杂者百姓也日用之间囿于仁知而不着不察全不知有仁知焉故君子仁知合一之道鲜矣然道曷有偏哉
　　显诸仁蔵诸用鼓万物而不与圣人同忧盛徳大业至矣哉
　　然气禀容有所偏而造化则无不全试以气机言之天地以生物为仁方其由閤而辟发生之功自内达外而显诸仁焉天地以生物为用当其由辟而阖机缄之妙自外入内而蔵诸用焉显仁蔵用所以鼔万物之出入也然造化无心与圣人有心而忧天下之不得遂其生成者不同矣显仁者徳之发也仁显而万物以出徳斯盛矣蔵用者业之本也用蔵而万物以入业斯大矣盛大之出于无心如此其徳业不至矣哉
　　富有之谓大业日新之谓盛徳
　　徳业有迭运之机又有互根之妙焉夫论业恒于外何为蔵用葢造化无无体之用蔵用之时万物生意包蓄无遗所有甚富其施必故因内知外所以直谓之大业也论徳恒于内何为显仁葢造化无无用之体显仁之际万物生机发舒殆尽日日增新其源必深故因外知内所以直谓之盛徳也盛徳阳也大业阴也一阴一阳道不在此乎
　　生生之谓易
　　合而言之皆阴阳也即皆易也何谓易阴极则阳生阳极则阴生生生而不已即循环而无穷是之谓一阴一阳之道
　　成象之谓干效法之谓坤
　　夫易为生生之理则天地间何物非阴阳之生生乎物之初生胚胎畧成彷佛可象此则轻清未形属乎阳也是之谓干既生之后形色已呈有法可见此则重浊有迹属乎阴也是之谓坤乾坤成而易肇乎其先此道之着于生物者然也
　　极数知来之谓占通变之谓事
　　生生之易岂独气机即人事亦然日用间无事非阴阳之生生也事未来而抱着问易究极阴阳老少之数求卦爻之所值而因以知未来之吉凶此则决疑通志是之谓占及占既决据所决吉凶之数以避以趋而通于事变之际此则定业成务是之谓事夫占乃事之未定属乎阳也事乃占之已决属乎阴也占事因而易行乎其中此道之着于人事者然也
　　阴阳不测之谓神
　　合天地人物观之天地间无一非阴阳也又无可执为阴阳也谓阴也而阳在焉谓阳也而阴在焉谓阴阳无在也无而未常无也谓阴阳有在也有而未常有也不可象求不可器执两在不测非天下之至神其孰能与于此乎此正一阴一阳之谓道也
　　右第五章
　　夫易广矣大矣以言乎远则不御以言乎迩则静而正以言乎天地之间则备矣
　　夫易之为书非若他书之少蕴蓄而隘规模也其中含蓄无遗葢甚广矣其外包括无尽葢甚大矣葢易不外阴阳而阴阳兼体事物以言乎逺则虽千载六合此理无所不到不可得而限也以言乎迩则虽瞬息几席此理不待安排而咸正无缺也以言乎天地之间则精及无形粗及有象万事万物之理无不悉备此易所以广大也
　　夫干其静也専其动也直是以大生焉夫坤其静也翕其动也辟是以广生焉
　　然易之广大何自而来本乎乾坤而得之者也夫干天也静与坤别生物之心耑一而不他动与坤交生物之用直遂而不挠以干一之气下行于坤两之中是以万物皆资以始而其质大生焉坤地也静与干别生物之心翕受而无遗动与干交生物之用敷辟而无隠以坤二之量顺承乎干一之施是以万物皆资以生而其量广生焉乾坤之广大如此易固摹冩于乾坤者也
　　广大配天地变通配四时阴阳之义配日月易简之善配至徳
　　夫易之广大由于乾坤则易即乾坤矣其理之大一天之无不包而大也其理之广一地之无不有而广也其为配合无间者也由是而推四时错行于天地者也而广大中之变通配焉其刚柔之迭运即寒暑之推迁也日月贞明于天地者也而广大中隂阳之义配焉其对待之流行即代明而不息也人之至徳赋予于天地者也而广大中易简之善配焉其确然易隤然简者即人之存心健而易处事顺而简也总之一易之广大配天地也故曰夫易广矣大矣右第六章
　　子曰易其至矣乎夫易圣人所以崇徳而广业也知崇礼卑崇效天卑法地
　　夫易之为理塞天地通性情其至极而无以加乎常于圣人用易见之葢天下徳崇业广莫如圣人而易则圣人所以崇之广之也徳起于知若识见有不髙明则徳何能崇圣人以易理穷之于心则本体昭融而知崇矣业基于礼若践履有不笃实业何能广圣人以易理体之于身则躬修切实而礼卑矣然知不徒崇必如天之髙明无一理不在其洞悉之中礼不徒卑必法地之博厚无一理不在其体验之内所以徳崇而业广也
　　天地设位而易行乎其中矣成性存存道义之门圣人之徳业崇广如此自有上下与天地同流之妙焉彼天地设位于上下而其间阴阳之屈伸变化行乎其中矣此天地徳业之崇广也圣人知崇如天礼卑如地则其本成之性原于天者存而又存自是率之为道且宜之为道中灿然之义千变万化皆由此出此圣人之徳崇业广也夫圣人徳业侔于天地而皆有资于易则易不其至矣乎
　　右第七章
　　圣人有以见天下之赜而拟诸其形容象其物宜是故谓之象
