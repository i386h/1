<!-- { "loadSidebar": true } -->
　　易之作也卦必有象象何谓也羲皇圣人仰观俯察有以见物理之至赜莫不有阴阳至一之理存焉于是以至赜之物各有形容比度于未画之先得其物之所宜则象之于既画之后如卦之纯竒纯偶则象纯阳纯阴之物宜卦之杂竒杂偶则象杂阴杂阳之物宜是象乃象天下之至赜也故谓之象
　　圣人有以见天下之动而观其会通以行其典礼系辞焉以断其吉凶是故谓之爻
　　易必有爻爻何谓也周公圣人远求近取有以见人事之至动亦莫不有阴阳至静之理存焉于是观理之统聚求一理之可通即通处之可行者立经常之典礼循典礼者则系辞以断其吉逆典礼者则系辞以断其凶是爻乃效天下之至动也故谓之爻
　　言天下之至赜而不可恶也言天下之至动而不可乱也
　　象有见于赜而立是象着示天下之至赜宜若可恶然一物一理则名杂不越至赜之中有至一者存玩之而不厌也爻有见于动而立是爻着示天下之至动宜若可乱然一事一理则事肆而隠至动之中有至常者存截然而不乱也此易道之妙所以为可用也
　　拟之而后言议之而后动拟议以成其变化
　　夫象不可恶爻不可乱言动变化之理无不备矣而欲用易以成之者可不拟议于斯乎将有言也必由象词以明所言之理由变占以决所言之机比拟于易而后言将有动也必由象词以明所动之理由变占以决所动之机商议于易而后动如是则随时従易言不胶于一定动不滞于一隅语黙作止无不各当其可而言动之变化成矣易之可用如此君子可不用易乎
　　鸣鹤在阴其子和之我有好爵吾与尔靡之子曰君子居其室出其言善则千里之外应之况其迩者乎居其室出其言不善则千里之外违之况其迩者乎言出乎身加乎民行发乎迩见乎远言行君子之枢机枢机之发荣辱之主也言行君子之所以动天地也可不慎乎试举易之象辞所当拟议者言之如中孚九二所云葢言诚信感通莫大乎言行也故君子居室之间虽非大廷广众之地使出其言合乎实理而善则千里之外信而应之况其迩者乎使出其言悖乎实理而不善则千里之外疑而违之况其迩者乎观言则行可知是则言根于心特出乎居室之身而民防不属耳行基于言特发乎居室之迩而民防不属目感应之速犹枢一动而户即辟机一动而矢即发言行二者诚君子之枢机也故枢机之发善则远迩皆应而为荣之主枢机之发不善则远迩皆违而为辱之主岂惟民有应违善则降祥天地亦应不善降殃天地亦违君子之所以动天地者亦在是也安得不兢兢戒慎而以中孚为主乎拟议斯爻可以知孚信之道矣
　　同人先号咷而后笑子曰君子之道或出或处或黙或语二人同心其利断金同心之言其臭如兰
　　如同人九五所云葢言大同之道不以迹而以心也若据迹而观或出而事君或处而独善或黙而蔵辨或语而论断似不同矣然自其心观之则出非徇君处非忘世黙非免祸语非沽名二人之心有不同乎惟其心同则谗莫能间虽金至刚其利可断也以同心而发于言则意气相投虽兰至馨其臭可拟也宜乎先号后笑也拟议斯爻可以知同心之道矣
　　初六借用白茅无咎子曰苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　如大过初六所云葢言君子敬慎之道也彼物错于地可以安矣又借之于茅何有倾危之咎此其心葢安不忘危慎之至也夫茅之为物至防而借物则至安其用诚可重也慎斯术而往以求济则凡所错置无非万全之计自无所失矣拟议斯爻可以知处事之慎矣
　　劳谦君子有终吉子曰劳而不伐有功而不徳厚之至也语以其功下人者也徳言盛礼言恭谦也者致恭以存其位者也
　　如谦九三所云葢言君子善居功也彼勤于王事可谓劳矣而不矜伐于人及事成而有功矣而不任徳于己此乃器识深沈度量宏远厚之至也则夫所谓劳谦者正言其以功而能下人也此其心何如哉有功与劳皆徳也徳非不盛而愈欲其盛不伐不徳皆礼也礼非不恭而愈欲其恭不谦不可得也凡以致吾恭耳非为位计也然人道好谦自皆不疑不忌位亦因之以保而不失矣拟议斯爻可以知居功之道矣
　　亢龙有悔子曰贵而无位髙而无民贤人在下位而无辅是以动而有悔也
　　如干上九所云葢言惟谦可以保位贵变而通之以时不可亢以取悔拟议斯爻可以知持盈之道矣
　　不出户庭无咎子曰乱之所生也则言语以为阶君不宻则失臣臣不宻则失身防事不宻则害成是以君子慎宻而不出也
　　如节初九所云葢言君子慎宻之道也惟口出好兴戎故乱之所生则言语为之阶君为臣谋而不宻则启奸邪之妬而失臣臣为君谋而不宻则遭中伤之祸而失身至于利害伏于隠防成败系于毫忽而不宻其谋则人皆忌其成乐其败而自害其成矣夫失臣失身害成皆乱也而皆阶于言之不宻言其可不慎乎拟议斯爻可以知慎言之道矣
　　子曰作易者其知盗乎易曰负且乘致寇至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢蔵诲盗冶容诲淫易曰负且乗致寇至盗之招也
　　易者爱恶相攻盛衰相变若此爻有衅隙衰弱则彼爻乗变而夺之矣故作易者其知盗之情乎易之解六三所云葢以负也者无徳小人劳力之事也乗也者有徳君子所御之器也小人而乗君子之器则处非其据适启谋利者觊觎之心盗思夺之矣所以然者葢以小人窃位上则慢君而不忠下则暴民而不仁盗思执词以伐之矣夫夺之伐之虽不免于为盗而致其夺与伐者是犹慢蔵财物所以教人盗我女子妖冶其容所以教人淫我易曰负且乘致寇至正言六三无徳据位而为盗之招也拟议斯爻可以知居位之道矣
　　右第八章
　　天一地二天三地四天五地六天七地八天九地十伏羲之时有龙马负圗出河其上有自一至十之数人知其为河圗之数而不知此即天地之数也天纯阳其数竒而圗之一三五七九皆竒则皆天数也地纯阴其数偶而圗之二四六八十皆偶则皆地数也河圗之具天地全数如此
　　天数五地数五五位相得而各有合天数二十有五地数三十凡天地之数五十有五此所以成变化而行鬼神也
　　是数也造化之全功无不该焉彼一三五七九属天是天数五也二四六八十属地是地数五也五数在圗各有定位是五数即五位也位之一与二三与四五与六七与八九与十竒先偶后其序不紊生成之功各専其一矣然相得之中自是有合如一与六二与七三与八四与九五与十竒施偶成其交无间生成之功妙合于两矣此特以其分数言之耳若积天之五竒其数二十有五积地之五偶其数三十合而计之则五十有五而相得有合之数全始得以妙其用天一生水而六化成之地二生火而七变成之天三生木而八化成之地四生金而九变成之天五生土而十化成之是变起于天者化成于地化起于地者变成于天所以成变化者此数成之也一二三四五生数也即伸而神也六七八九十成数也即屈而鬼也然始生虽来而伸既生则往而屈既成虽往而屈方成则来而伸是所以行鬼神者此数行之也圗数之功用如此
　　大衍之数五十其用四十有九分而为二以象两挂一以象三揲之以四以象四时归竒于扐以象闰五嵗再闰故再扐而后挂
　　圗数具造化之全功则圣人之筮数皆本于是其衍之以作易以中宫之五为衍母以十为衍子以五之一而乘其十则为小衍以五数各乘其十则为大衍大衍之则五十矣是蓍防五十之数皆河圗中宫来也衍之将以用之其用以揲蓍止用四十有九葢虚其一以象太极有一之不用而后四十有九无所不用而圆神无方矣至于所用之防左右两手任意中分宛然两仪之对待従而取右手之分者挂其一于左手小指之间以象人处天地之中俨然三才之并立挂一之后取其所分之策以四为揲又象四时之运行以成嵗焉四数之后取左右所零之防扐于左手中三指之两间以成变又象积月之余日而成闰焉然扐而至再者何也葢一嵗之中气盈六日朔虚六日积三嵗之余必多三十六日以三十日为一闰余六日必待五嵗之余合之又为一闰是为五嵗再闰故揲蓍之法亦必再扐而后别起一挂以为后揲之端是蓍法之再扐亦厯法之再闰也数之用其妙矣哉
　　干之策二百一十有六坤之策百四十有四凡三百有六十当期之日
　　蓍既揲矣各有所象也而过揲之余策亦有所准焉策数由河圗四象而生太阳居一而连九阳数九也太阴居四而连六阴数六也揲蓍三变之末凡四为竒竒用其全余三竒则九而为老阳是干爻所余之策每爻三十有六总六爻计之则二百一十有六凡八为偶偶用其半余三偶则六而为老阴是坤爻所余之策每爻二十有四总六爻计之则百四十有四合之凡三百有六十与期之日正相当焉虽一期之中气盈朔虚或有不同而三百六十其常也以二老之策准之则谓策之揲为四时行可也按策而乾坤之蕴可叩矣
　　二篇之策万有一千五百二十当万物之数也
　　不特乾坤也通上下经二篇之策凡阳皆干阳爻百九十二每爻俱以三十六计之得六千九百一十二策凡阴皆坤阴爻百九十二每爻俱以二十四计之得四千六百八策合之万有一千五百二十与万物之数适相当焉虽万物之中气数形化或有不同而万其总数也以二篇之策准之则谓策之揲为万物生可也极数而二篇之会可通矣
　　是故四营而成易十有八变而成卦
　　筮法既合于造化则用之求卦自各有序是故卦始于一变之易而非自成也分二挂一象三归竒凡四度经营然后或四或五而成一变之竒或九或八而成一变之偶易自此成矣由此一变积之十有八变然后内外以备贞悔以全则成六爻而一卦成矣此大成之卦也
　　入卦而小成
　　然未有内体未立而外体即成者画卦之序自下而上方三十六营而成九变则三画已具得八卦中之一卦而内卦已成此小成之卦也十有八变而卦大成正即此而重之耳
　　引而伸之触类而长之天下之能事毕矣
　　夫卦既成六爻则老少形而动静异其变可考而知也于是因爻求变或变在动动固可变也或变在静静亦可变也引其变之端而展伸之则一卦可变为六十四卦一卦如是诸卦可推因变及变同此卦即同此变即以引伸者触类而増长之则卦之可变为六十四卦凡四千九十六卦其吉凶无不可见而天下趋避之能事无不毕具于其中矣
　　显道神徳行是故可与酬酢可与佑神矣
　　蓍卦尽变而能事毕其功用何如哉吉凶之道隠于无形不能以自显也而有筮卦之词则言象言变不隠于茫昧而道以辞显矣趋避之徳行滞于有迹不能以自神也而人取决于筮则趋之避之民咸用以出入而行以数神矣惟显且神是故明则有裨于人而受命如向俨賔主之相酬幽则有功于造化而开物成务賛神明之不及蓍变之功用如此此能事之所毕也
　　子曰知变化之道者其知神之所为乎
　　合而观之数法一变化也变化一道也道一神也苟能因数以极其变由法以明其理则知数法之妙皆出于理之自然虽天地圣人有莫知其然而然者其神之所为乎右第九章
　　易有圣人之道四焉以言者尚其辞以动者尚其变以制器者尚其象以卜筮者尚其占
