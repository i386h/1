<!-- { "loadSidebar": true } -->
　　艮其背不获其身行其庭不见其人无咎
　　艮止也上下皆艮有止之义故为艮天下之理各有当止之所犹人之一身惟背为止人心惟不知所止是以内则迫于吾身之利害外则夺于人事之是非而不免于有咎苟能止于当止之理则方其静而未行湛然一太虚之体而思虑俱捐一切耳目口鼻之私不动于中如不获其身及其动而既行廓然一太虚之用而外诱不扰一切声色臭味之用不牵于外如行其庭不见其人如是则内不出外不入静固止动亦止无妄动之咎
　　彖曰艮止也时止则止时行则行动静不失其时其道光明
　　卦名艮者言心之止也止非枯寂而守之者也贯乎动静而妙于一时故时当止则与之俱止敛感于寂可也时而当行则与之俱行通寂于感可也如是则吾心体之内动静不胶一因乎时而不以我与焉两忘而化于道也尚有意必固我之为累而道不光明乎
　　艮其止止其所也上下敌应不相与也是以不获其身行其庭不见其人无咎也
　　人之一身惟背为止所谓艮其止者言止得其所也止之时所在止行之时所在行无时非止无止非所也内外之卦隂与隂应静不耦动阳与阳应动不耦静上下敌应而不相与是各止于其所也是以行止皆因于时物我皆无所累若不获其身行其庭而不见其人无咎也
　　象曰兼山艮君子以思不出其位
　　两山相峙各止其所艮之象也君子体之以心之官则思思不可驰凡人咸有现在所居之位于位中所当自尽之理固不可缺于位外不必自逐之念亦不可纷从位起思而不以思迎位随思还位而不以位闲思是则止所之学也
　　初六艮其趾无咎利永贞
　　初隂柔性本静者也而居艮初是内欲未萌外交未引能止其所者也无朋从之咎此即初之贞也能永守之则止为常止而利
　　象曰艮其趾未失正也
　　人生而静吾人本来之正也人多縁妄动而失之今曰艮趾则能止于未动之初而于主静之正未失也
　　六二艮其腓不拯其随其心不快
　　二当腓处最易动者而居中得正是制心制事一皆恬静自守置之波荡之地而不为所动为艮腓之象然君子之心必合人已兼成而后快三乃二之所随者过刚不中妄止于上二不能救其胶执之失其心岂能快哉
　　象曰不拯其随未退听也
　　不拯其随由三刚愎自用不肯退听乎二非二之过也
　　九三艮其限列其夤厉薫心
　　心体固不可妄动亦不可恶动而求静三当限处本非可止而过刚不中违时强制不复顾其变动屈伸为艮其限如是则事势乖违物情暌絶如列其夤在三之心或以尽去物感可以息心抑知却动求静心岂能静拂戾于外必不安寕于内其为危厉可知
　　象曰艮其限危薫心也
　　三艮其限方自以为可以制心而列夤之危至于薫心限其可艮乎哉
　　六四艮其身无咎
　　纯隂得正时止而止是于一身之中思不乱营官不乱役为艮其身之象如此则内外皆止视听言动俱无所累无咎
　　象曰艮其身止诸躬也
　　四之艮身岂徒求之形体之间哉见之躬行实能时行时止而止诸躬也
　　六五艮其辅言有序悔亡
　　五当辅处言所由出以隂居阳似未免悔然能得中心本安静言不妄发发必中理为艮其辅言有序之象而失言之悔亡
　　象曰艮其辅以中正也
　　艮其辅者心安于静而不偏故言当乎理而不紊也
　　上九敦艮吉
　　以阳刚居止之极是徳性本自坚凝而功夫又无间断动静各止其所而始终不渝敦厚于止者也大人之止至善圣人之钦汝止可与侔矣止体光明而吉
　　象曰敦艮之吉以厚终也
　　心性之学靡不有初鲜克有终敦艮之吉愈久愈凝厚其终矣
　　【艮下巽上】
　　渐女归吉利贞
　　卦体下止上巽是为士者未进之时止而不妄方进之时巽而不骤故为渐君子仕进特患不以渐耳苟如女子之嫁礼备后归则其进也以礼其出也不苟可以有为而吉然士人固有渐进而未必正必以正自守毋曲学阿世毋枉道徇人乃利
　　彖曰渐之进也女归吉也
　　卦名渐而词曰女归吉者渐进之义也天下渐进者莫如女归以女归之道而进则可以行道而吉也
　　进得位往有功也进以正可以正邦也
　　何以利贞卦变自涣而来九进居三是臣得臣位自旅而来九进居五是君得君位夫位者功业之所借也进得其位往必有功所以然者位非虚拥功非幸成始进以正则正已可以正人而邦即从此正矣
　　其位刚得中也
　　夫此得位也在卦变固有得正之功矣在卦体又有得中之义焉以刚居五而得其正是为君者英明强毅粹然而无偏私以此建中即以此表正有君如此君子之进可不正乎
　　止而巽动不穷也
　　夫卦体固有得中之象矣而卦徳又有渐进之义焉则时未可进止而不苟既恬退而无求时若可进巽而不躁复舒徐而不骤以此动而有为自重者人亦重之自无摧抑可以辅刚中之主而成正邦之功矣宁有穷乎
　　象曰山上有木渐君子以居贤徳善俗
　　山上有木以渐而长渐之象也君子体之以徳必积累而后成寛以居之而无欲速之心则徳以渐而进俗必渐摩而后化驯以善之而无督责之意则俗以渐而美矣
　　初六鸿渐于干小子厉有言无咎
　　始进无应是以新进之士名寔未孚阨于下僚如鸿渐于干而未得所安也夫以一介孤臣履危蒙讥为小子厉有言也然实时命不偶非其自致无咎
　　象曰小子之厉义无咎也
　　小子之厉位卑无应使然非妄进所致也于义为无咎
　　六二鸿渐于磐饮食衎衎吉
　　六二柔顺中正进以其渐而上应九五是有徳有遇而徳以称位居髙食厚而委蛇自适者也为鸿渐于磐饮食衎衎之象夫以大臣不尸位素餐则正邦善俗功业烂然吉
　　象曰饮食衎衎不素饱也
　　饮食衎衎岂徒伴食以徳诏禄不素饱也
　　九三鸿渐于陆夫征不复妇孕不育凶利御寇
　　九三过刚不中而无应是无徳无援而恃刚躁进何以安其位乎犹鸿离水而渐于陆夫防行者必取困违众者必见摧以一己而言徒然率意而行如夫征行而不复以与人而言不能资人柔顺如妇孕而不育凶莫甚焉此等过刚无适而可惟用御寇庶几克敌外此别无用也其于渐进岂所宜哉
　　象曰夫征不复离羣丑也妇孕不育失其道也利用御寇顺相保也
　　夫征不复者以刚愎独行自离羣类也妇孕不育者以有阳无隂失其生育之道也利用御寇者以此阳惟用以御寇斯为顺道而能相保也若用以处渐则逆而非所宜矣
　　六四鸿渐于木或得其桷无咎
　　以柔乗刚是大臣见逼于权奸而不得其所者幸有巽顺之徳善于处已处人使彼不能肆暴而我犹得少安如水鸟木栖或得平柯之象庶无危身之咎
　　象曰或得其桷顺以巽也
　　乗刚宜不得安而或得其桷以顺而无忤于物且巽而能沉于几遇难处之人有善处之术所以能得安也
　　九五鸿渐于陵妇三嵗不孕终莫之胜吉
　　五居尊位鸿渐髙阜之象然君待臣以化犹妇待夫以生育二体正应乃为三四所隔不得相遇以成治功为妇三嵗不孕之象然邪不胜正自将君臣防合而成正邦之化吉
　　象曰终莫之胜吉得所愿也
　　得贤化五所愿也终莫之胜吉则得遂其所愿矣
　　上九鸿渐于陆其羽可用为仪吉
　　上有刚徳非不足羽翼圣朝但出臣位之外是髙飞遐举如鸿渐于云路然夫当渐之时不患少事功而患少节义如上九之清风峻节可以振激一时师表百世无用之用大有功于名教者其羽为仪吉孰大焉
　　象曰其羽可用为仪吉不可乱也
　　其羽可用为仪吉者以其超世之志卓然自立举凡富贵功名俱不足以乱之也
　　【兑下震上】
　　归妹征凶无攸利
　　卦以少从长既非婚姻之时情以悦而动亦非于归之礼女先于男所归者妹故名归妹夫妹而自归已非正矣且卦体位多不正滛灭礼也以柔乗刚妇制夫也自其方归之始已非礼法之所容以征则凶究其既归之后又岂室家之所宜无攸利
　　彖曰归妹天地之大义也天地不交而万物不兴归妹人之终始也
　　卦名归妹岂细故哉男女室家虽曰人道而隂阳交感天地之大义也天地不交则气化塞而万彚不兴若男女不交则形化防而人类灭息故归妹虽女道之终而生育之所造端寔人道之始也非天地之大义而何
　　説以动所归妹也
　　夫归妹之义通乎天地如此而可苟乎乃卦徳则説以动是女子为私情之合而不由于礼所归者妹也
　　征凶位不当也无攸利柔乗刚也
　　词曰征凶者以卦爻自二至五位皆不当是男不以正从女女不以正从男闺门惭徳非礼法所容也无攸利者以三五爻皆以柔乗刚是夫屈于妇妇制于夫惟家之索也
　　象曰泽上有雷归妹君子以永终知敝
　　雷动则泽随犹女之随男而动归妹之象也君子知夫妇之道不可以不久必正其始斯能善其终而无敝苟以悦而动则一时虽合逆知溃礼教败伦常久必至于乖离所以思其终必图其始念其永必慎于今以防防而杜弊也
　　初九归妹以娣跛能履征吉
　　初九居下而无正应是位列家臣如归妹以娣者然有阳刚之徳虽不得大展其志犹能为所当为犹跛能履之象以是而往随分尽职吉
　　象曰归妹以娣以恒也跛能履吉相承也
　　妹归以娣而亦能有为者以阳刚有恒久之徳位虽卑而才则裕也跛能履吉惟有此恒徳乃能承助其君也
　　九二眇能视利幽人之贞
　　二刚中而应不正是有徳之贤臣遇非其主不能言听计从而究其所施如眇能视而不及逺也夫进不能行其志不若退而守其志利幽人之贞可也
　　象曰利幽人之贞未变常也
　　抱道守志士人之常利幽人之贞者二不以时未偶变其所守之常也
　　六三归妹以须反归以娣
　　隂不中正既乏经纶为悦之主又觊利禄是徳不足以待用耑务媚人以求售者此士类所羞称明王所必弃也谁其用之只见其久待于下终于卑贱而已如归妹以须未得所适而反归以娣之象
　　象曰归妹以须未当也
　　归妹以须以徳不足而行可鄙所以见弃于时也
　　九四归妹愆期迟归有时
　　阳刚居上而无正应是有徳而未遇其君故抱道自守宁过期不仕为归妹愆期而迟归之象然其所以迟迟者岂失时哉仕自有时时之未偶即愆期勿恤矣
　　象曰愆期之志有待而行也
　　士固有志愆期之志非不欲行待可行而后行也
　　六五帝乙归妹其君之袂不如其娣之袂良月几望吉五以柔中下应九二是为君者屈己下贤以实不以文犹帝女下嫁而其服饰反不如娣之美者君徳至此盛无以加为月几望之象如是则贤才辅而理道昌吉
　　象曰帝乙归妹不如其娣之袂良也其位在中以贵行也
　　夫以帝乙归妹而反不如其娣之袂良也由其有中徳之贵而行故不尚饰也
　　上六女承筐无实士刲羊无血无攸利
　　上六隂柔居终无应既无可进之徳复无与进之君拟之女之嫁者如承筐无实不成嫁也拟之士之娶者如刲羊无血不成娶也上不能以得君下不能以治民何所利哉
　　象曰上六无实承虚筐也
　　阴柔无徳无见用之实故世莫之用徒懐欲进之心犹之承虚筐耳
　　【离下震上】
　　丰亨王假之勿忧宜日中
