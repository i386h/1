<!-- { "loadSidebar": true } -->
　　四既乗墉非力不足也二五相应义之常也四欲与同非义矣故弗克也其所以吉者义即同人之则奋然儆省能以义断困而反于法则之中也
　　九五同人先号咷而后笑大师克相遇
　　五刚中正二以柔中正相应于下同心者也而为三四所隔不得其同故先不免于号咷然义理之正邪不得而间之终必得合故后必至于笑然六二柔弱君子易退三四刚强小人易进为君者必刚毅独断不惑防邪如用大师以克之然后得相遇也
　　象曰同人之先以中直也大师相遇言相克也
　　中正以应理本直也直在同之先矣小人岂得间之必大师相遇者盖邪正不两立君心惟断乃与正合劝其克也
　　上九同人于郊无悔
　　居外无应物莫与同是孤介独行无心于天下萧然与寂寞之士为侣为同人于郊之象如是避世虽非大同亦无比昵无悔
　　象曰同人于郊志未得也
　　同人之志必通天下而后得今曰于郊则离羣索居与视民物为已责者大相反矣安见为得志乎
　　【干下离上】
　　大有元亨
　　大有所有之大也离居干上无所不照有人君照临万国之象又六五一阴居尊得中而五阳应之有天下仰戴一人之象故为大有然大有者势而治有者徳干健离明徳本诸身居尊应天徳徴诸民是以礼乐政刑极其精详而推之四海无所不达大善而亨也
　　彖曰大有柔得尊位大中而上下应之曰大有
　　卦名大有者五以柔居尊有天子之位居上之中有大中之徳上下五阳应之又有其辅徳位兼隆臣民效顺天下大一统矣故不徒曰有而曰大有
　　其徳刚健而文明应乎天而时行是以元亨
　　大有固以其势之盛矣而所以成其有之大者实以其徳大凡人主出治柔而不健则知善而不能举知恶而不能去健而不明则前有防而不见后有贼而不知其徳干健离明是内则雄谋神断外则睿知聪明徳之本诸身者纯矣以此运治法天之健宪天之明而以时出之时乎断时乎以不断断时乎明时乎以不明明自刚不失之于刻明不失之于察而尽制作之善以极治化之隆而得元亨
　　象曰火在天上大有君子以遏恶善顺天休命火在天上所照者广为大有之象所有既大无以治之则衅孽萌于其间矣故应天君子以恶足以累吾之有于未着则遏而絶之以善足以辅吾之有于隠防则而显之若此者以有善无恶乃天命之本然遏所本无非私怒所本有非私喜不过顺天休美之命以为保有计也
　　初九无交害匪咎艰则无咎
　　丰侈之时骄奢易生人每多害初以阳居下而在事初是私感未起尚大未萌未涉盈侈之害匪有纵败之咎然恃其无咎而易心处之究必至于多害惟艰以持之撙节抑损守其无交害之心乃终无咎
　　象曰大有初九无交害也
　　大有之始阳刚居之初心未变无交故无害也安能必其终乎甚矣艰之为要也
　　九二大车以载有攸往无咎
　　大臣辅有最难胜任二以刚中应五抱负既委任又重是以文武常变之才而济投大遗艰之责如大车以载然以是而往才全徳备肩任钜无弗胜之咎矣
　　象曰大车以载积中不败也
　　小小才能不堪国事才徳充积于中自不覆败
　　九三公用亨于天子小人弗克
　　三以刚正之徳遇五虚中之君是人臣自靖凡嘉谟嘉猷或先事而为治有之规或后事而为保有之道无不献于我后犹公侯朝于天子而方物毕贡之象此惟君子能之若小人当大有之时但献谗徇谀而已岂能如是
　　象曰公用亨于天子小人害也
　　论思献纳君子能之若小人容悦为事蛊君心祸家国害不可言矣
　　九四匪其彭无咎
　　刚近柔主权位太盛所谓彭也若不深自退抑是以盛处盛矣九四幸而居柔故能小心敬畏威福予夺一听天子操纵无敢僭逾不以宠利居成功而匪有彭焉如是则上不疑其僭下不忌其专何咎之有
　　象曰匪其彭无咎明辨晳也
　　四之不极其盛由其明尊卑之分知臣不可以凌君烛盛衰之机知满必至于招损辨之至晰故能如是
　　六五厥孚交如威如吉
　　大有之世柔顺而中以处尊位虚已以听九二之贤而上下归之是其推诚任贤孚信之极足以固结臣民之心而使之交相契洽为厥孚交如之象然君道贵刚太柔则废遏恶善断然以威济之而不牵于情欲乃怀徳畏威有可永保吉
　　象曰厥孚交如信以发志也
　　威如之吉易而无备也
　　孚至于交君臣一其志矣何以能若是哉盖惟一人之信孚乎九二其精诚所感有以发上下之志也又必威如而吉者盖以太柔则人将易之而无畏备之心也
　　上九自天祐之吉无不利
　　盛满在上天之所忌然以刚居上而能下从六五是能满而不溢履信思顺而尚贤也贤者天之命也上能尚之则祐在身福祉联臻而吉祐在天下则清和咸理而利
　　象曰大有上吉自天祐也
　　处有至上宜难得吉而兹获祐岂幸致哉由其尚贤以格天而天祐之也此不测之宠绥若有定之昭格人主安可忘所自哉
　　【艮下坤上】
　　谦亨君子有终
　　卦徳内止外顺是心不肆而行不骄谦之意也卦象山髙地卑是山至髙而地至卑谦之象也故为谦谦为美徳人所同好以之待人守已行无不通亨然不独亨于一时而已谦徳君子为能常谦而不失徳愈尊而名愈显始虽不居其有终则不没其有故能成就而有终
　　彖曰谦亨天道下济而光明地道卑而上行
　　谦而曰亨盖谦虽为人道而天地亦然天非下济化育之功不能光明地惟顺承效法之能乃能上行谦则必亨天地且然而况于人乎
　　天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也又曰君子有终者博观之天地鬼神以推之人天道如日月升沉寒暑往来是亏盈而益谦也地道如山川增损陵谷迁移是倾盈而流谦也鬼神如降殃降祥作福作灾是害盈而福谦也又何疑于人道予夺进退是非褒贬无非恶盈而好谦也故人诚能谦自为人好不为人恶以之居尊则徳因谦益显虽忘其尊而光自不可掩以之居卑则徳因谦益隆虽守其卑而人自莫能逾此君子所以有终也
　　象曰地中有山谦君子以裒多益寡称物平施
　　以卑蕴高谦之象也君子以为人己之间本有当然之则人情盈满处多谦抑处少则应物之间昂不平矣于是裒损其自满之心以律己增益其谦逊之念以待人则人己两忘浑然无我若皆称量乎物自然之宜而施之适当其可无不得其平也
　　初六谦谦君子用涉大川吉
　　隂柔有能谦之资处下有谦虚之度虽非足恭以待人而退让之道已极其至谦而又谦之君子也用此道以涉险人莫不乐吾之谦而出险之功可成吉况于常乎
　　象曰谦谦君子卑以自牧也
　　人之骄心客气每易发而难收非重自抑损不能降之使驯谦之君子由平日虑以下人之心自养故不期谦而自谦也
　　六二鸣谦贞吉
　　柔顺有谦之心中正得谦之道其为谦也充内着外有不期鸣而啧啧在人口者此非矫情干誉贞也而邦家俱达行无不亨吉
　　象曰鸣谦贞吉中心得也
　　鸣谦似乎外饰二岂声音笑貎为哉实由谦徳积中心之所得而非自鸣也
　　九三劳谦君子有终吉
　　三以一阳居下之上位高任重者也以刚正之徳为上下所归是功在民社自视欿然所谓劳谦君子也是则功莫与争而徳望不衰朝野推重功名永保有终吉
　　象曰劳谦君子万民服也
　　功高而量又宏不惟天子让忠百官让徳万民且服其劳而能谦矣可见人道之好谦也
　　六四无不利防谦
　　柔而得正上而能下不疑不忌行无不利然位居功臣之上更当推贤让能实存不敢自安之意发挥于容貎词气之间也
　　象曰无不利防谦不违则也
　　防谦似乎太过孰知功不及三而位过之揆之当然之则固当如是非为足恭以求容而免忌也
　　六五不富以其邻利用侵伐无不利
　　以柔居尊是不骄不亢君之能谦者也故不待势驱而臣民悦服为不富以其邻之象盖从之者众矣犹有未服者则利以征之然能谦如五岂待征伐为利哉以此临民而百姓安以之主祭而百神享无所施而不利也
　　象曰利用侵伐征不服也
　　五为谦主何以利用侵伐哉为负固不服不得已而征之非尚威武也
　　上六鸣谦利用行师征邑国
　　谦极有闻人所乐与即用行师亦利惜其居柔非戡乱之才无位非奉天之讨故止可征已之邑国此固才位所限而于谦徳无损焉
　　象曰鸣谦志未得也可用行师征邑国也
　　上之鸣谦宜大行其志于天下然才力不足不能大有所为而服逺之志未得也是以虽用行师亦但征其所属之邑耳安能威服天下哉
　　【坤下震上】
　　豫利建侯行师
　　卦体人心协应卦徳以顺而动故为豫凡事以得人心为本豫则乐以天下得天下心非仅驩虞小补矣故大事可为即如封建诸侯所以统众也而万姓归心诛讨行师所以动众也而三军用命其利如此况其他哉甚矣人和为贵也
　　彖曰豫刚应而志行顺以动豫
　　卦名豫者四以一阳上下应之朝野倾心惬其得中之志也然任刚而动未免乖宜以坤遇震为以顺而动动于一身喜怒哀乐本于履中蹈和动于天下礼乐政刑出之大公至正自念虑以及事为皆合天理以协人心故天下和平而豫
　　豫顺以动故天地如之而况建侯行师乎
　　利建侯行师者盖以主豫者既顺以动则一理所感上下协应天地亦如我之顺动而不违矣而况建侯不过为天地立君行师不过为天地讨罪有不协人心之应乎
　　天地以顺动故日月不过而四时不忒圣人以顺动则刑罚清而民服豫之时义大矣哉
　　以顺动极言之岂惟建侯行师为然哉即天地圣人亦不能外通复之间顺理而布日月各循其度四时各顺其序张弛之际顺理而行则不烦刑罚而万民自服可见顺动者豫之时义也而成化成治俱由于此不大矣哉
　　象曰雷出地奋豫先王以作乐崇徳殷荐之上帝以配祖考
　　雷出于地而后声奋和极其至豫象也先王法之以作乐声容具备用以阐其功徳之盛且大用之以洽天人之休冬至祀天于圜丘而配以祖尊之也季秋祀帝于明堂而配以考亲之也乐至洽神人和上下豫莫大焉
　　初六鸣豫凶
　　初阴应四是小人凭藉权门得时主事不胜其豫而夸耀以自鸣者也招权鬻爵是自求祸凶
　　象曰初六鸣豫志穷凶也
　　豫初即鸣其志已满安得不凶
　　六二介于石不终日贞吉
　　豫虽主乐易以溺人六二中而得正是上下皆溺于豫独能以中正自守其于理欲之辨已精而守之介然如石焉其徳安静而坚确则其思虑明审不俟终日而见凡事之几防也如是则得操持之正而无迷惑之失贞吉
　　象曰不终日贞吉以中正也
　　逸能迷徳利每致昏二惟有中正之徳故能私欲尽而义理明智虑极而几先炳自不终日而吉也
　　六三盱豫悔迟有悔
　　阴不中正而近于四是无介然之守而依附取宠以为豫者也能无悔乎翻然速改可也若溺于豫而迟则终有悔矣
　　象曰盱豫有悔位不当也
　　近四何伤无徳所以有悔豫非溺人人自溺耳
　　九四由豫大有得勿疑朋盍簪
