<!-- { "loadSidebar": true } -->
　　豚鱼吉者言诚信之极无物不动即无物不及虽无知如豚与鱼亦能及之也利涉大川者卦象木为水上乗木之象外实内虚舟虚之象在人则有鸿钜之才一本于虚中之心而出自可应变而不穷也
　　中孚以利贞乃应乎天也
　　中孚以利贞者以中孚之理无私无为天之道也孚出于贞则意见不着情识不生乃应乎天而合也
　　象曰泽上有风中孚君子以议狱缓死
　　风感水受彼此相入中孚之象也君子体之以用狱而致夫至诚恻怛之意恐其犯于不得已与陷于不自知于是议狱于可死之中而务求其生即求其生而不得亦不忍遽使就辟姑缓其死以待议如此则中孚之意溢于刑狱中矣
　　初九虞吉有他不燕
　　中孚之道贵审乎初初以阳刚应四柔正所当信者业已度其可信而一意信之是始合以正徳性事业借为典型吉之道也如有他焉则二三之心非所以定交而成其孚矣宁得燕安乎
　　象曰初九虞吉志未变也
　　初以虞而得志正以私情未起而从正之志未变也初当决其志矣
　　九二鸣鹤在隂其子和之我有好爵吾与尔靡之二五中孚相应是为臣者幽隠之诚素积于中而君亦以诚应之为鹤鸣子和之象赓歌喜起欲间不能此岂私情之所致哉盖懿徳良贵人所同好二既有之五遂恋之天机之自动者天理之自孚也分虽君臣情同父子一徳之孚如此
　　象曰其子和之中心愿也
　　五之孚二若子和者实出中心之愿而无所强故不期和而自和也
　　六三得敌或鼔或罢或泣或歌
　　三以隂居悦极浮躁不常者也乃与上九信之极者相应以此之无恒应彼之固执适与相敌为得敌之象已既无主人又无借所以作止无定或鼔或罢喜怒无常或泣或歌此诚人而无信不知其可也
　　象曰或鼓或罢位不当也
　　三之或鼓或罢岂敌之咎哉由位不当已无中孚之徳故惟所信是从而作辍无恒也
　　六四月几望马匹亡无咎
　　位近于君居隂得正是徳位兼隆如月几望此正众附党集之时与初相应初方信之而四即能絶去私交一心以信于五如马亡其匹自无危疑之咎
　　象曰马匹亡絶类上也
　　马匹亡者岂犹有系恋之情哉初虽其类四能絶之故能一心于上也
　　九五有孚挛如无咎
　　五为孚主而以健正之徳下应九二之贤和以中心靡以好爵心徳相固防邪不能间焉象如挛如则上下交孚化邦之治成矣无咎
　　象曰有孚挛如位正当也
　　有孚何以挛如由五有中孚之徳而当尊位故能与二交孚而无间也岂徒以迹相靡也哉
　　上九翰音登于天贞凶
　　天下事理常与时势上下而不可胶于一定上九居信之极而不知变象犹翰音非登天之物而必欲登之者然以是为贞则必拂于理势反足败其信矣凶
　　象曰翰音登于天何可长也
　　信之所以能久者以能通其变而不穷耳上今翰音登于天则信非所信矣滞而不通岂能久哉
　　【艮下震上】
　　小过亨利贞可小事不可大事飞鸟遗之音不宜上宜下大吉
　　隂多于阳故为小过夫所过者小则隂柔之人于人无所忤于事无所拂故为小过随其才力所行自可无碍亨然其所为必因时合宜安于分义之贞乃为利耳利贞何如阳大隂小小其贞也阳上隂下下其贞也处小过者当思用柔非干理之才但可小事而为吾所能为不可大事而为吾所难为即小事亦不可过甚尚必收敛退抑不居亢而居卑如飞鸟遗音下而不上乃为守贞而行适其宜事无不善大吉
　　彖曰小过小者过而亨也
　　小过而曰亨者以卦体隂多于阳是分处其小而势过于大因其过而善用之亦可有为而亨也
　　过以利贞与时行也柔得中是以小事吉也
　　小过亨矣必以利贞者以小过之时分不可过理当慎宻故不敢图大不敢处上贞也即时也时所当然与之偕行也可小事者二五以柔居中虽柔非任事之才而得中非一于柔弱尚能随分而为所当为是以小事吉也
　　刚失位而不中是以不可大事也
　　不可大事者以三四二爻刚似有图大之才而失位则权去而无任事之位不中则徳薄而昧时措之宜安可大有所为是以不可大事也
　　有飞鸟之象焉飞鸟遗之音不宜上宜下大吉上逆而下顺也
　　何以取飞鸟也卦体内实外虚如鸟张两翼有飞鸣之象焉词曰飞鸟遗之音不宜上宜下大吉者以小过之时理宜谦抑若骄亢而挟一上人之心则非其分而忤于时为逆若卑巽而懐一下人之心则得其常而合于时为顺所以不宜上宜下大吉
　　象曰山上有雷小过君子以行过乎恭丧过乎哀用过乎俭
　　山上有雷声虽离地未升于天小过之象也君子以时当小过不能为惊世之事但就一身之中无关天下国家之大者皆小也皆可以过也故于行已也寜过乎恭毋过乎傲但不过而至于足恭之甚于居丧也宁过乎哀毋过乎易但不过而至于灭性之甚于制用也寜过乎俭毋过乎奢但不过而至于吝啬之甚此皆过以利贞与时行也过而不过深合小过之义矣
　　初六飞鸟以凶
　　小过之时凡事只因收敛初以隂柔躁妄之性上应九四权势之交又当过盈之时輙欲妄动志亢气如鸟之飞上而不下则逆而不顺取败招尤其凶必然
　　象曰飞鸟以凶不可如何也
　　凡人凶害未有不可解免者今初居下即以飞而取凶其自恃骄亢不可救矣可如何哉
　　六二过其祖遇其妣不及其君遇其臣无咎
　　六二柔顺中正为纯徳之臣其进而事君也过三四而遇六五是不入强臣之党而惟从柔顺之君心无骄亢节秉顺恭有过祖遇妣之象焉如此则不凌迫其君而适得其为臣之分有不及其君而遇其臣之象又何専权逼上之咎
　　象曰不及其君臣不可过也
　　二之不及其君者非媚主也君尊臣卑原有定义臣而过君小则有専恣之嫌大则有僭逼之罪断断乎其不可也
　　九三弗过防之从或戕之凶
　　九三刚正君子众隂所欲害者乃自恃其刚不肯过为之备则小人得以乗间而入为其中伤而不自觉从或戕之变生意外凶不免矣
　　象曰从或戕之凶如何也
　　从或戕之凶莫知所由来且不知所底止凶之甚也君子可不过为之防哉
　　九四弗过遇之无咎往厉必戒勿用永贞
　　大臣当过之时以刚处柔得宜下之道无咎弗过于刚而傲宁过于柔而恭适合小之宜矣若以刚往必以亢取厉所当戒也然亦时适当戒耳若因戒往厉而永执此柔以为常则太柔必废咎所不免勿用永贞可也
　　象曰弗过遇之位不当也往厉必戒终不可长也弗过遇之以刚而居柔为位不当在小过时独为适合其宜也往厉必戒以往则过刚取败而不可久所当戒也
　　六五宻云不雨自我西郊公弋取彼在穴
　　五以无才之君居崇髙之位又当隂过将衰之时不能有为于天下有宻云不雨自我西郊之象是在已固不能为矣而乃弋取以为助者又六二之隂柔以无能之臣辅不振之君犹鸟之在穴非弋之所能取者也两隂相得其不能济大事可知
　　象曰宻云不雨已上也
　　宻云何以不雨惟以才弱实由居尊而挟势太髙不能下贤以求辅也
　　上六弗遇过之飞鸟离之凶是谓灾眚
　　以隂居动体之上处隂过之极凡立心行已皆越分自髙弗遇合乎时宜而过之甚者如鸟之飞而且逺凶何如哉天人交忌灾眚洊臻是之谓矣
　　象曰弗遇过之已亢也
　　小过之时不宜上宜下也上不遇而又过之其自处已亢矣上且不可况至亢乎宜灾眚之并至也
　　【离下坎上】
　　既济亨小利贞初吉终乱
　　水火相交各得其用六爻之位各得其正其在人事是能协力夹辅而又处置得宜故为既济济而曰既盛极伏衰其亨亦小甚可畏也必敬天勤民不忘戒惧常守其贞乃为利焉所以然者当济之初心恒敬畏得吉至于终人情渐怠以慢易致乱矣可见知惧则保恃满则倾保邦未乱全在于贞安可不慎终如始乎
　　彖曰既济亨小者亨也
　　既济亨者盖时当既济其盛已过惟事之小者尚可亨也
　　利贞刚柔正而位当也
　　利贞者卦之六爻以刚居刚以柔居柔各正而当位则刚能励精图治而不好大以生事柔能持重守成而不因循以滋弊此保济之贞所当守也
　　初吉柔得中也
　　初吉者时当济初六二柔而得中有持重之心无废弛之失故保济而吉
　　终止则乱其道穷也
　　终止者非终必乱也盖既济之终人有止心是忧勤辍而怠荒生未有不致乱者治道于是穷矣安可不贞
　　象曰水在火上既济君子以思患而豫防之
　　水火相交各得其用既济之象也君子体之以既济虽非有患之时而患每生于既济之日其患之生也每隠而不及觉故贵于思思者战兢恐惧思其终也又卒而不及持故贵于防防者谨防杜渐防其始也如是则有备无患济可长保矣
　　初九曳其轮濡其尾无咎
　　既济之初正逸欲未萌止心未起诚能凡事敬畏不敢轻动如车曳轮不前而任事慎重如狐濡尾不济而虑患周详则谨慎不败无咎之道也
　　象曰曳其轮义无咎也
　　车以轮而行曳之则不行矣保济者如此其谨其无终乱之咎宜也非幸也
　　六二妇丧其茀勿逐七日得
　　二以文明中正之徳上应九五刚阳中正之君宜得行其志而九五居既济之时不能下贤以行其道如妇丧其茀而失其所以行也然中正之道不可终废二不枉道求合而惟养晦俟时自有以来明主之求终得行其志故为勿逐七日得
　　象曰七日得以中道也
　　七日得者以二有中道也中道在我保济者必求之故勿逐而自得也
　　九三髙宗伐鬼方三年克之小人勿用
　　以刚居刚当既济时赫然而讨不服有高宗伐鬼方之象然兵不可轻举必毋希近功久而后克又当慎于择将勿用小人以致穷黩甚矣师不可轻举而将不可妄用也
　　象曰三年克之惫也
　　用兵必至三年能克师老财匮困惫甚矣可轻用乎
　　六四繻有衣袽终日戒
　　以柔居柔是小心敬畏之大臣也常思承平日久隠祸恒伏于致治之畧既无不具而思危之念尤不敢懈如乗舟者防繻已有衣袽而又终日戒焉可谓深于保济者矣
　　象曰终日戒有所疑也
　　既豫防矣而犹终日戒者岂漫为无益之忧哉其心之所图惟具见有不得不疑畏者在也
　　九五东邻杀牛不如西邻之禴祭实受其福
　　五当济时盛极将衰天命人心皆莫之与虽居尊位不如二之得时天与人归实有以凝之为东邻杀牛其祭虽盛不如西邻薄祭实受其福之象天岂私人人实有以受之耳
　　象曰东邻杀牛不如西邻之时也实受其福吉大来也东邻杀牛不如西邻禴祭非位不如二时不如二也实受其福正以二能得时福祉方来未艾也
　　上六濡其首厉
　　既济之极险体之上正终乱之时乃以隂柔处之惟务因循不知敬畏为狐涉水而濡其首之象危之道
　　象曰濡其首厉何可久也
　　上当终乱之时振作图之犹恐不济今以因循濡首丧无日矣岂可久乎
　　【坎下离上】
　　未济亨小狐汔济濡其尾无攸利
