<!-- { "loadSidebar": true } -->
　　悦万物者莫悦乎泽上下皆兑故为兑人君以悦感民民无不懐化无不洽亨然违道以干民誉非贞也必其所为悦者大公至正不煦煦于驩虞之私乃为王道之正而利
　　彖曰兑悦也
　　卦名兑者以两情相恱之谓也两相恱则此感彼应其间自有沦洽无往不通矣故名兊
　　刚中而柔外説以利贞是以顺乎天而应乎人説以先民民忘其劳説以犯难民忘其死説之大民观矣哉説固冇亨道矣而又必利于贞者何卦体二五以刚居中三上以柔居外是内而中心诚恱外而接物和柔本诚为悦而恱以正乃为利也贞则天人共协是以顺天心而不悖应人心而不违由是以顺应者率民趋事民悦而忘其劳即率民犯难民亦悦而忘其死夫劳与死民情最难堪也而俱与为忘是説之之道荡荡为公而不流于小补其鼔舞相劝不能自已岂不大哉
　　象曰丽泽兑君子以朋友讲习
　　两泽相丽互相滋益兊之象也君子以学无所丽无以恱心于是集友以阐明义理开发性灵而习之不已讲习讨论无少间断则在已有以裕其已在人有以及于人恱心之趣自无穷矣
　　初九和兊吉
　　阳居説体而处最下又无系应是真性自畅而外无私恋其出而为説者一本性情之正而无偏党之私所谓和而不流者也为和兊之象和则达之天下而志无不通吉
　　象曰和兊之吉行未疑也
　　和兊之吉者从本性发见流行顺应而无私何疑累之有
　　九二孚兊吉悔亡
　　以阳居隂是处危疑之地不足取信于君而有悔者幸其徳刚中能以精诚为媚而非致饰于言貌之间孚兊者也孚则至诚所格可以获上治民吉而悔亡
　　象曰孚兊之吉信志也
　　凢人之恱多以其貌九二刚中是其孚实本于中心而克自信其志也自信而君安有不信哉
　　六三来兊凶
　　隂柔不中正为兊之主是无徳而専事媚恱者以上无应而来就二阳以求恱则枉已求容必为正人之所贱恶凶之道也
　　象曰来兊之凶位不当也
　　来兊而取凶辱以位不当而无自守之徳也
　　九四商兊未宁介疾有喜
　　上近九五中正之君下比六三柔邪之人故不能决而商度所恱未能宁定幸质本阳刚为能介然守正知三为邪媚而疾恶则君臣相合而有喜矣
　　象曰九四之喜有庆也
　　絶去柔邪媚兹一人九四之喜也然岂独四喜哉明良合而庶事康天下受其福庆矣
　　九五孚于剥有厉
　　上六以隂柔小人为説之主处説之极隂剥人主者也五虽刚正而宻迩之未免因其匿情矫伪而误信不疑孚于剥焉将聪明壅蔽天下国家之危厉从此起矣
　　象曰孚于剥位正当也
　　孚于剥者以五刚中为正居尊为当一则恃其才足驭奸一则恃其势足制命故不觉为其所剥而信之也
　　上六引兊
　　隂居恱极穷恱之巧以不求恱为恱能使人昵已而不自知为引兊者也识者可不早为防哉
　　象曰上六引兊未光也
　　上以媚恱引人则包藏祸心踪迹诡异暧昧甚矣岂能光乎
　　【坎下巽上】
　　涣亨王假有庙利渉大川利贞
　　世道涣散人心瓦解故为涣时至于涣宜难得亨卦变有形险可据才能可运而又有为之助者可亨然济涣之道首收人心次谈经济当涣之时九庙震惊祖考之精神涣矣王者必假庙以聚之使人心反本而有系属抑涣之时神州陆沉天下之陷溺深矣王者必奋凭河以救之使斯民拯救而得所安且合神明之涣举动一本于大义其假庙也顺时协礼不为淫祀以徼福其涉川也伐暴取残不为行险以要功必利于贞其涣乃济
　　彖曰涣亨刚来而不穷柔得位乎外而上同
　　涣何以亨卦变九来居二而得中是英雄得用武之地据守进取皆有资借不至困穷济涣有基矣六往居三得九之位是才堪文武能安集又能戡乱济涣有才矣且上同于四得忠良豪杰与之戮力抒忠济涣有助矣故可亨
　　王假有庙王乃在中也
　　王假有庙非虚文也王乃聚已之精神亲至于庙以诚感格乎祖使天下晓然知人本乎祖之义而不至于涣也
　　利涉大川乗木有功也
　　利涉大川非幸致也盖有具也卦象巽木乗于坎水之上是经纶康济之才蕴蓄有素可以拯天下之难而有功也
　　象曰风行水上涣先王以亨于帝立庙
　　风行水上离披解散涣之象也先王以合涣在收人心收人心在使之知所本万物本乎天享帝于郊仁人之所以事天而合上帝之涣也人本乎祖立庙于国孝子之所以享亲以合祖考之涣也此济涣之大也
　　初六用拯马壮吉
　　居卦之初涣之始也始涣而能拯之为力极易又有九二之刚足以资其英畧济时艰犹用拯而得壮马焉则初六隂柔虽无济涣之才而能顺乎九二则涣无弗济吉
　　象曰初六之吉顺也
　　初以隂柔才弱之人而得济涣之吉才谋功效不必自已出也以能顺乎九二之刚耳
　　九二涣奔其机悔亡
　　当涣之时首在据险九而居二似失故居而有悔矣然能得乎中是正所谓刚来不穷者能据要害以图恢复犹人之奔得其机而安也如是则英雄得用武之地进可以战退可以守悔亡
　　象曰涣奔其机得愿也
　　据险济涣英雄所愿而不能得者今奔其机其愿遂矣
　　六三涣其躬无悔
　　三在内体躬之象也隂柔而不中正似有私于已者然居得阳位志在济时为能不辞劳瘁驰驱四方涣其躬者也自无内顾之悔
　　象曰涣其躬志在外也
　　三涣其躬志在天下不在一身所以公尔忘私也
　　六四涣其羣元吉涣有丘匪夷所思
　　居隂得正上承九五是以大臣当济涣之任而下无应与为能开诚布公散其朋党涣其羣之象如是则相道克尽元吉然使止为一身明心迹而令才知之士懐疑不进则虽免招尤犹是寻常识见四当涣羣之日又能激发人心使人人乃心王室媚兹一人是涣也适所以为聚也有若丘陵此正老成妙算第一等事业第一等人品也岂常人思虑之所及哉
　　象曰涣其羣元吉光大也
　　去私交而得吉非心术之光明正大岂能公忠臻此
　　九五涣汗其大号涣王居无咎
　　天下之涣多起于情意不敷恩泽不究五以刚中居尊是能发徳音下明诏以宣达上下之情为涣汗其大号之象然实恵未徧号令为虚又能涣其居积大赉四方为涣王居之象是则可以收拾人心无负济涣之咎
　　象曰王居无咎正位也
　　王既居矣而得无咎以有中正之徳而居尊位仁政本于仁心公利不私故无咎也
　　上九涣其血去逖出无咎
　　上以阳刚居涣之极才既有为时又将济能出乎涣解伤害而使去且苏阽危而忧惧出为血去逖出之象无负济涣之咎
　　象曰涣其血逺害也
　　血者涣之害也上能涣其血则时虽有害今已逺之矣
　　【兊下坎上】
　　节亨苦节不可贞
　　坎水无穷兊泽有限有防而不溢之意故为节凡事有节则立身无过裁制得中有亨道矣然所谓节者谓节之使不过也非过于节而为苦也节至于苦非中节矣矫情拂性其可久乎故不可守以为常
　　彖曰节亨刚柔分而刚得中
　　节而曰亨节固有亨道也其道贵乎得中卦之全体刚柔均分卦之二体二五得中分则均而不偏中则限而不过以此为节无偏胜之失而有当可之宜故亨
　　苦节不可贞其道穷也
　　苦节不可贞盖以苦则过中矫情拂性其道穷极而不可行矣故不可贞
　　説以行险当位以节中正以通
　　夫节道至苦则穷而不通矣而卦之徳体则又有通而不穷之道焉兊说也坎险也人情悦则易流险则思止以易流之情行险止之意是其所为止者以和平之心行之而不至于苦是节道也而九五当位主节是居尊以操节之权而又中正以善节之道则其制不过其节不苦可以通之天下万世矣
　　天地节而四时成节以制度不伤财不害民
　　极而言之天地之道阳极隂生隂极阳生若有均节而不过者而气序不忒四时于是乎成矣圣人以天地之节节为度数则匪颁有式费出有经不至伤财而害民矣节道之大如此
　　象曰泽上有水节君子以制数度议徳行
　　泽上有水其容有限节之象也君子体之以民用民行不节则不中爰是以制度数数有多寡度有隆杀制之云者自服物采章以至宫室器用莫不各有等级限制而使贱不逾贵下不侵上所以节民用也又以议徳行徳存乎心行见乎外议之云者自民彞物则以至进退周旋一一为之酌斟而使心无过思动不逾则所以节民行也民用民行咸归于节天下治矣
　　初九不出户庭无咎
　　阳刚得正居节之初有能止之徳值当止之时为节而能止不妄求出不出户庭之象自无枉道之咎
　　象曰不出户庭知通塞也
　　不出户庭岂徒知塞哉通则行塞则止其于通塞之理知之深矣
　　九二不出门庭凶
　　二当可行之时而刚而不正昧于进退之宜上无应与忘乎君臣之义知节而不知通徒以隠为髙者也为不出门庭之象洁身乱伦凶莫甚焉
　　象曰不出门庭凶失时极也
　　时可出而不出自失机防之极矣
　　六三不节若则嗟若无咎
　　隂柔而不中正非能节者以行已则荡而无检以制用则靡而不经恣情矫纵畧不撙节徳纵而败才纵而伤凶悔之来徒自嗟叹为不节则嗟之象人而至此无所归咎矣
　　象曰不节之嗟又谁咎也
　　不节之嗟可尤人乎谁为不节咎将安归
　　六四安节亨
　　五以中正主节于上四以柔正纯臣安于五之所节而立身制用一禀时王毫无勉强为安节之象则用无不经行无不宜亨
　　象曰安节之亨承上道也
　　安节之亨盖以五当位以节道之所在也四顺而承之非徒安分而已
　　九五甘节吉往有尚
　　九五当位主节而有中正之徳故其为节也教不强世制不矫俗皆依性而行因情而出调于天节节之甘而不苦也制作尽善可以参天地合帝王吉且以是而往可以凖今可以传后不有尚乎
　　象曰甘节之吉居位中也
　　节以中为贵五居位得中而有中徳节之所以甘而吉也
　　上六苦节贞凶悔亡
　　处节之道中则甘过则苦上居节极慕俭素之风而流于啬髙贤智之行而伤于矫乃节之苦者也如是则矫拂太甚非人情所安虽事当节而贞终不可行而凶然此不可绳天下未始不可范一身戋戋之啬可以共徳硁硁之守可以寡尤其悔可亡
　　象曰苦节贞凶其道穷也
　　节道岂有穷时苦节者自穷之耳
　　【兊下巽上】
　　中孚豚鱼吉利涉大川利贞
　　卦体中实中虚一心之孚卦徳下恱上巽两情之孚故为中孚孚既在中则至诚所感无物不格虽人至顽防如豚鱼之无知亦可感之而吉况有知者乎忠信可行无险不通虽事至艰危如大川之至险亦可济之而利况平居乎可见天下无不可感之人无不可济之事然又非硁硁小信所能孚也必正而不谅执而能通信所当信而合于贞乃为利耳
　　彖曰中孚柔在内而刚得中説而巽孚乃化邦也卦名中孚者以一卦言之二隂在内为中虚以二体言之二五刚得中为中实是太虚之心一物无所容者即为万理之皆实也此信之主于中者也卦徳下悦上巽是臣以媚兹上通君以顺从下应都俞吁咈孚于一堂万邦作孚矣此信之达于外者也
　　豚鱼吉信及豚鱼也利涉大川乗木舟虚也
