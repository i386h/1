<!-- { "loadSidebar": true } -->
　　神农氏没黄帝尧舜氏作通其变使民不倦神而化之使民宜之易穷则变变则通通则久是以自天祐之吉无不利黄帝尧舜垂衣裳而天下治葢取诸乾坤生养虽遂礼教犹未兴也黄帝尧舜继兴风气渐开人思文治其变也时为之也三圣人因其时之所必变而通乎民之所欲趋则民日游于其中而亹亹不倦有若或使之者如是则民宜矣民何以宜哉正以通变之道神化不测在圣人亦不知其所以然自令人安之以为宜也惟其宜之所以不倦圣人通变如此一循乎易理而已葢易理即天之理也消息互乘盈虚迭运故当时事穷极未有不变者变则随时而转因势而导未有不通者通则一时为宜万世无未有不久者是以三圣人之神化通变合乎易即合乎天以是而天祐之民宜不倦吉利孰大焉当此之时黄帝尧舜夫何为哉但垂衣裳端拱于上而礼乐教化胥于此起文治成矣此天地变化无有作为圣人顺时亦无作为葢取诸乾坤
　　刳木为舟剡木为楫舟楫之利以济不通致远以利天下葢取诸涣
　　衣裳既垂则远迩观化然川泽阻塞则文教不通于是刳木使中虚而为舟剡木使末鋭而为楫舟楫之利既兴则不通者济矣此木在水上有涣之象葢取诸涣
　　服牛乘马引重致远以利天下葢取诸随
　　夫民虽有涉川之利而犹苦于戴负之劳于是因牛之性顺服而驯之以引重因马之性健乗而驾之以致远则天下之徒行者利矣此下动上説犹物劳人安有随之象葢取诸随
　　重门击柝以待暴客葢取诸豫
　　川途既通暴客或至可无备乎故设重门以防外击柝以警内纵有暴客防闲已备有以待之此即豫备之意葢取诸豫
　　断木为杵掘地为臼臼杵之利万民以济葢取诸小过虽有耒耜以开粒食之原民犹未知精食之用于是断木为杵以使之舂掘地为臼以使之容则易粗为精万民之养道以济此下止上动之象葢取诸小过
　　木为弧剡木为矢弧矢之利以威天下葢取诸睽外有以待暴客内有以得精食使无弧矢以威不轨将有险不能守有粒不得食矣于是木曲其中以为弧剡木鋭其末而为矢威暴所以仁良弧矢亦利也此以威武服天下之暴葢取诸睽
　　上古穴居而野处后世圣人易之以宫室上栋下宇以待风雨葢取诸大壮
　　夫兵器既制固有以御民患矣宫室不兴何以奠民居乎是以上古之世冬则穴居夏则野处民无所安息后世圣人易之以宫室有栋以直承而上有宇以两垂而下而风雨可以无患矣此壮固之意葢取诸大壮
　　古之塟者厚衣之以薪塟之中野不封不树丧期无数后世圣人易之以棺椁葢取诸大过
　　夫宫室既制固有以奠民居矣塟礼未举何以教民孝乎是以古之塟者厚衣以薪委之中野无封土树木之规无衰麻哭踊之数后世圣人易以棺椁此送死过厚之意葢取诸大过
　　上古结绳而治后世圣人易之以书契百官以治万民以察葢取诸夬
　　制度既详贵有文明之治故上古民淳事简凡事结绳以记验之亦足以致治后世民伪事烦圣人于是易以书契言不能记者书以记之事有不信者契以验之由是百官之功实可稽万民之情伪可覈以治以察无不明决葢取诸夬合而观之圣人制器无非本诸易也尚象之功岂不大哉
　　右第二章
　　是故易者象也象也者像也
　　羲皇作而圗起于是观象而有小成大成之易是故易者非他无非象卦爻竒偶之象耳然此象者非滞于迹也乃像夫阴阳之理之似耳阳之理不可见特假竒以象之阴之理不可见特假偶以像之此先天之易立象以尽意也
　　彖者材也
　　有象于是乎有彖文王本此象而系彖词彖何言哉葢言一卦之材貭也如徳体象变之中有本然之能有各足之量彖悉阐之原始要终兼理统论而象之全体彰矣
　　爻也者效天下之动者也
　　有彖于是乎有爻周公体此象而系爻词爻何言哉葢天下之动如爱恶情伪利害得失之类动本至烦词亦至悉是爻也者不过因其事变而摹仿之呈献以出而象之一节昭矣此后天之易系词以尽言也
　　是故吉凶生而悔吝着也
　　夫卦以象告如此而词之所以发挥乎象者又如此是故得失之报以明吉凶由此而生焉忧虞之故以晰悔吝由此而着焉人之考占用易者无不具于此矣可见圣人系词以尽言不外立象以尽意象之所像不有禆于民用乎
　　右第三章
　　阳卦多阴阴卦多阳
　　乾坤之卦纯阳纯阴其画固无多寡矣至震坎艮皆索诸干而为阳卦宜多阳矣其画乃一阳二阴而反多阴巽离兑皆索诸坤而为阴卦宜多阴矣其画乃一阴二阳而反多阳
　　其故何也阳卦竒阴卦偶
　　此其故何也葢阳卦主竒一阳二阴合为五画五竒数也所以多阴阴卦主偶一阴二阳合为四画四偶数也所以多阳
　　其徳行何也阳一君而二民君子之道也阴二君而一民小人之道也
　　有数则有理由数以究其理则卦形所在即徳行所在其徳行何也易之大分阳贵阴贱有君民之象焉阳卦一阳二阴为一君二民天下一统其道大而公阴卦二阳一阴为二君一民政出多门其道小而私是圣人作易不独前民用正以扶世教也
　　右第四章
　　易曰憧憧往来朋従尔思子曰天下何思何虑天下同归而殊涂一致而百虑天下何思何虑
　　咸四爻词葢言一感一应当顺其自然也何也天下空体也其往者来者原属之天下而不属之我何处可容吾思且思之深而虑哉葢天下之理原于太极本同归也而事物散见其途不能不殊殊卒不离乎同也理根于人心本一致也而此心酬酢其虑不能不百百卒不离乎一也人第以天下应天下以天下还天下顺其自然可矣何憧憧思虑为哉
　　日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者伸也屈伸相感而利生焉
　　试观之造化日往则月自来月往则日自来日月无心相推而明自生而不穷寒往则暑自来暑往则寒自来寒暑无心相推而嵗自成而不匮夫日月寒暑之往非有心于往也气机之息而屈也日月寒暑之来者非有心于来也气机之息而伸也屈以感乎来者之伸伸以应乎往者之屈日月寒暑无心相感而明生嵗成之利不期生而自生焉此造化感应自然之理也
　　尺蠖之屈以求信也龙蛇之蛰以存身也精义入神以致用也利用安身以崇徳也
　　又试观之物理尺蠖不屈则不伸其屈以求伸而行无心也龙蛇不蛰则不存其蛰以存身而奋无心也物理且然圣学可知心之裁制为义义之泛应为用用之浑融于心为徳本同归一致者也君子于义则精研之以至防防必彻造人神妙之境时而往来无迹应用不穷本体即能致用而用无心矣致用自能利用随时随物迎刃而解利其施用至于无不自得而身安乃躬行既熟心得自深义在吾心自觉圎融透彻无心于崇徳而徳自崇矣此亦感应自然之理也
　　过此以往未之或知也穷神知化徳之盛也
　　夫义未精而求精用未利而求利此其机在我可知者也乃今义已精用已利过此则机不在我非我所知也当此未之或知之时穷极天地之神而与合一不测者脗合通知天地之化而与推行有渐者流通始而入神至此而神已穷始而可知至此而知已化盛之至也岂徒崇之已乎葢交养互发之机熟之又熟斯神化合一之妙忘之又忘何容思虑于其间哉
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
　　困六三之爻词葢言危辱之事无以崇徳也大凡进退有据而身名两全者必既度其身又度其人也今九四刚而在上如石之不可困也三不度身而欲去以邀功则倾陷君子公论不容而名必辱九二刚而在下如蒺藜之不可据也三不度人而欲依以圗安则盘据要地贾祸立至而身必危既辱且危死期将至虽有亲昵谁能庇之故上六之应有妻之象其可得见耶当思善处矣
　　易曰公用射隼于髙墉之上获之无不利子曰隼者禽也弓矢者器也射之者人也君子蔵器于身待时而动何不利之有动而不括是以出而有获语成器而动者也
　　解上六之爻词葢言解悖之理有以崇其徳也凡天下无不可解之悖在善为之方耳隼者鸷害之禽小人心术之险也弓矢者射禽之器君子道徳之威也操弓矢以射禽者君子得时用事之人也葢君子解悖之器素蔵于身待可为之时而动则动中机宜何不利之有若此者正以君子有器能蔵先为不可括以善其动则其动自善而无足为吾括也是以不出则己一出而鸷害以除有不获乎上六爻义正语公之蔵器于身待时而动所以获也
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　噬嗑初九爻词葢云惩恶之事可以证安身也葢福生于所惩小人不耻己之不仁不畏己之不义不见利则不动不见威则不惩若因其小不仁不义而见惩于前则不为大不仁不义而知诫于后此小人转祸为福也屦校灭趾正此谓也人当知所惩矣
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶
　　噬嗑上九爻词葢言改过之事可以证安身也善恶生于所积仁义善也不积特小善耳何足以成名不仁不义恶也不积特小恶耳何足以灭身小人岂一旦罪大莫解哉以小善为无益于名而弗为也以小恶为无伤于身而弗去也而不知恶已积而不可掩是以罪大而不可解故至何校灭耳人当知所戒矣
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑否之九五爻词葢言保治之事可以证安身也葢祸生于所忽自古身任国家者每以未然之防得之故心之常若危者所以安其位也心之常若亡者所以保其身之存也心之常若乱者所以有其纪纲之治也君子有见于此故四方无虞可谓安矣以安为危所伏而不忘危宗社巩固可谓存矣以存为亡所倚而不敢忘亡纲举目张可谓治矣以治为乱所基而不敢忘乱夫有思危思亡思乱之心必有圗安圗存圗治之策是以身安而国家可保观否五爻人当知所防矣
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　鼎之九四爻词葢言恃才之事可以证安身也葢为人臣者居位以徳徳薄而居尊位谋事以知知小而欲谋大任重以力力小而欲任重此皆过分而不自量者鲜不及于败矣若鼎之四爻正言不胜其任也人当知所审矣
　　子曰知防其神乎君子上交不谄下交不渎其知防乎防者动之防吉之先见者也君子见防而作不俟终日易曰介于石不终日贞吉介如石焉宁用终日断可识矣君子知防知彰知柔知刚万夫之望
