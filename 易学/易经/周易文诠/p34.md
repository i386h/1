<!-- { "loadSidebar": true } -->
　　大有之世统亿兆为一家众也不必其亲也同人之情聫人我为一体亲也不必其众也革者积习之故尽去之也鼎者维新之政尽取之也过不可有虽小有失亦过也故细行之必谨信不可无中心之孚乃信也故色取之必戒
　　丰多故也亲寡旅也
　　丰则势盛而喜有为其故多也旅则穷大而失其居其亲寡也
　　离上而坎下也
　　离为火火性炎上坎为水水性润下
　　小畜寡也履不处也
　　小畜以一隂当众阳之冲欲止之而不能止小难畜大以寡不敌众也履以和悦蹑刚强之后欲进而得遂其进柔能制刚故行而不处也
　　需不进也讼不亲也大过颠也姤遇也柔遇刚也渐女归待男行也颐养正也既济定也归妹女之终也未济男之穷也夬决也刚决柔也君子道长小人道忧也需者安分待时见险不进也讼者犯分拂情与人不亲也大过本末俱弱力小任重以至于颠也姤以隂而遇五阳遇之不以正也渐则进必以正如女之归待男礼备而后行也颐者养徳养身学术要之以正既济者纲举目张事功要之底定归妹者女子于归得其终身之托女道之终也未济者三阳失位难成济世之功男道之穷也夬决也以五刚决一柔直决之而已小人既决则君子满朝其道日长小人屏迹其道日消而忧也夫至有君子无小人则有治无乱岂不为世道幸哉圣人以此终易其防微矣

　　周易文诠卷四
