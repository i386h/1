<!-- { "loadSidebar": true } -->
　　五与二中正相应君臣同徳内治已修无疾者也设或奸宄窃发蛮夷猾夏内忧外患起于不虞为无妄之疾但当静以待之勿用攻击其变自弭为勿药有喜之象
　　象曰无妄之药不可试也
　　既云无妄治以不治可也若又试之反伤国家之元气生民之命脉矣如之何其可哉
　　上九无妄行有眚无攸利
　　上九非有妄者但处穷极之地自恃无妄执一而不知变不可行而必行行即匪正而有眚矣拂情违势往何利焉
　　象曰无妄之行穷之灾也
　　无妄之行岂灾也哉穷极不变致之灾耳
　　【干下艮上】
　　大畜利贞不家食吉利涉大川
　　以艮畜干有止畜之义干健笃实有蕴畜之义故名大畜畜贵于大尤贵于正故君子学以畜之必以圣贤为归而不惑于异端功利乃为大畜而利然止独善而不献之王廷非畜之大也必食禄于朝以抒抱负乃道大行而吉抑苟禄而不道济天下亦非畜之大也必大展经纶如涉大川乃匡济一世而利此体用合一之学也
　　彖曰大畜刚健笃实辉光日新其徳
　　卦名大畜卦徳内干刚健盖其徳性之刚常主于内而不屈于物欲外艮笃实由此见之践履真纯恳至慥慥闇然之中章光自不可掩内外交养胸中所得自见日异月新成其所畜之大
　　刚上而尚贤能止健大正也
　　何以利贞卦变九自五而上是人臣进而居鼎也卦体六五尊而尚之是人君折节以下贤也卦徳又能止健是锄强抑暴使不为恶也三者所关甚大皆非大正不能如刚上而非直已守义则进不由道尚贤而非屏欲去邪则恭敬虚拘止健而非道徳齐礼则化导无本可见正者修身尊贤之道戢暴禁奸之本也安可不贞
　　不家食吉养贤也
　　不家食吉以有尚贤之君悬禄养士君子懐才抱徳当享大烹若此时而安于家食必无致用之才者也
　　利涉大川应乎天也
　　利涉大川盖济事以时而时即天也六五下应于干为应乎天君子蕴蓄深厚义理融贯随时转移动与天俱故利涉也
　　象曰天在山中大畜君子以多识前言往行以畜其徳天至大而在山中大畜之象也君子以天地民物道徳性命莫不具于古人之心而其发于言行无非徳之所着也于是逺稽博览而多识之察言以求其心考行以观其用使前言往行无不防于胸中则万理统于一心一心统于万善问学道而徳性尊所以蓄其徳者大矣
　　初九有厉利已
　　初九阳刚为四所畜是君子为小人所摧抑也当此冒进必至取困有厉惟顺时而止乃能全身而利
　　象曰有厉利己不犯灾也
　　初知往即有厉而已之则不犯小人排挤之灾明哲保身之道也
　　九二舆说輹
　　九二阳刚才徳足以致用犹舆足以行也得人推毂岂虑脱焉乃为五所畜幸其处中能审时度势时止则止为舆说輹而不进之象可谓知几之士矣
　　象曰舆说輹中无尤也
　　二有中徳明足以见防介足以自守故无躁进之尤
　　九三良马逐利艰贞日闲舆卫利有攸往
　　三与上皆阳而当畜极是时极当通而又同徳相孚故与上同升驰驱乎王事有良马逐之象然逐则过刚太锐故利于艰难其思虑贞固其施为且日闲习舆卫恐有倾覆兢兢乎致逺之具恐有中伤兢兢乎周身之防则其出不苟其进有为何攸往之不利乎
　　象曰利有攸往上合志也
　　初利已二说輹皆不利往而三独利者盖驰驱王事三之志也而上与之合是志同道合互相汲引故往无不利
　　六四童牛之牿元吉
　　天下之事制于已然者难为力制于未然者易为功六四居大臣之位为君止恶者也初恶未形四应而即制之潜消黙化犹牛未角而牿以防其触也是能以礼防民上不劳于禁制而有以革心下不苦于刑诛而有以从化元吉
　　象曰六四元吉有喜也
　　凡止恶而费周张不免拂意六四止之于初而得元吉则我无为而民自化此心为之一快也
　　六五豮豕之牙吉
　　二刚已进而畜之是民有恶而劳于制矣六五柔中居尊为能乗其机而善制之修之以政维之以敎厚生正徳使知廉耻不必严刑峻法而民自不偷如患豕牙之利不制其牙而制其势刚躁自止矣刑清民服何吉如之
　　象曰六五之吉有庆也
　　人主制民有道而使天下不敢为暴岂特朝廷之福哉而实天下国家之福也
　　上九何天之衢亨
　　上当畜极而通之时则是强暴尽殄反侧悉平何浩浩荡荡如天之衢也治化大行亨
　　象曰何天之衢道大行也
　　人心既无不服则王道自无不行正所谓应天者也
　　【震下艮上】
　　颐贞吉观颐自求口实
　　卦体外实内虚上止下动颐口之象养之义也故为颐养之系于身心不小必得其至正内外乃为有益而吉然正与不正其介甚防惟自反观反求重加审择如养徳必观其所养之道果能集义以养气寡欲以养心崇圣贤大学之道而不为异端之术乃为得正如养身必观其所以自养果能不以贫贱饥渇害其心不以声色臭味汨其性由性命当然之则而不为饮食之人乃为得正正始得吉不正则不得吉惟在我之观求何如耳
　　彖曰颐贞吉养正则吉也观颐观其所养也自求口实观其自养也
　　颐何以贞则吉盖养惟以正则身心有主物欲不染乃吉也其所谓观颐者纯乎性命之正学圣道而不溺于虚无崇正学而不流于术数养徳者宜作如是观所谓自求口实者观其自养之道一皆出于义理之正如穷不屑嘑蹴达不冒素餐养生者宜作如是观反观之功是在养正者加之意耳
　　天地养万物圣人养贤以及万民颐之时大矣哉养正之道颐之道也极而言之岂特一身资之哉天地施泽以养万物于既生之后无所及而无乎不及圣人养贤以及万民有所及而卒归于无不及夫莫大于天地圣人而皆不外于养约之不出成身成性之间而极之则见尽民尽物之际颐之时岂不大哉
　　象曰山下有雷颐君子以慎言语节饮食
　　雷动山下震动发生物由此养颐象也君子以言语从颐出者慎之勿妄发以病徳饮食从颐入者节之勿过度以防身如是则内外交修其所以养徳养身者固不止于此而莫切于此矣
　　初九舍尔灵龟观我朶颐凶
　　阳刚在下本饱乎仁义而不愿人之膏梁者乃上应六四失其性灵动于利欲为舍尔灵龟观我朶颐之象自失养道败徳丧名凶
　　象曰观我朶颐亦不足贵也
　　灵龟本可贵者乃舍此就彼将已之所固有而亦失之矣何足贵哉
　　六二颠颐拂经于丘颐征凶
　　养道贵于自立二阴柔不能自养而求于人无一而可求养于初则以上求下是丈夫而甘心豢养于卑贱不亦颠倒而违于常理乎若求养于上则非其正应是君子而甘心乞食于权门而往必遭其斥逐凶
　　象曰六二征凶行失类也
　　六二求初固不可矣往求于上亦复得凶者以无应而行皆失其类故两有所求一无所利也
　　六三拂颐贞凶十年勿用无攸利
　　六三阴柔不中正以处动极昏邪躁动其所为颐者纵欲败度恣情灭性拂于颐养之道矣虽日用饮食在所当养而贞究亦不免于凶将终身没于从欲之危如十年勿用身名俱丧又何利乎
　　象曰十年勿用道大悖也
　　三至十年勿用由其躁动纵情不能以理制欲大悖颐养之道也
　　六四颠颐吉虎视耽耽其欲逐逐无咎
　　以柔居四大臣才不足以养天下必资初九之贤以养人似颠于颐然养贤及民其泽自溥故虽颠而吉第恐相臣为国爱民多下士之虚声鲜好贤之实意贤人未必为我用耳诚能信任不二下之而专始终无间求之而继如虎视耽耽其欲逐逐则贤乐効忠无负养道矣
　　象曰颠颐之吉上施光也
　　四以颠颐而亦得吉盖为君上养民臣之责也相能任贤臣之施即君之施光被天下矣
　　六五拂经居贞吉不可涉大川
　　君养天下常经也六五阴柔居尊而不能养人反頼上九之养岂不拂哉然养贤及民君之贞也守此而笃于委任则贤尽力而民被恩吉若以拂经为嫌而自冒昧用之则谟猷不足于养必无所济故不可涉大川
　　象曰居贞之吉顺以从上也
　　上九之贤养民有余者也五能顺以从之而毫无勉强故居贞而吉
　　上九由颐厉吉利涉大川
　　六五頼上九以养人是天下由之以养者也故为由颐夫以天下待命于一相则一夫失所皆予之辜故必已溺已饥痌瘝念切乃能胜任而吉况阳刚在上才以权运当大展其经纶以济一世而由颐之事始克尽无愧故利涉大川
　　象曰由颐厉吉大有庆也
　　由颐而以能厉得吉者养道自极尽善天下万世无不受其庆矣
　　【巽下兑上】
　　大过栋桡利有攸往亨
　　四阳居中过盛故为大过当大过之时有过人之才者始克有济上下二阴不胜其重有栋桡之象然天下无不可为之时特患君子无善为之道二五刚中内巽外悦刚而不过有可行之道以是而往自能通时之变反势之重可以建大功矣故亨
　　彖曰大过大者过也
　　何谓大过四阳居中是时势极盛天地平陂之防帝王升降之冲大者过也
　　栋桡本末弱也
　　栋何以桡初上二阴为本末俱弱在人既不能振作于其始又不能奋发于其终所以不胜其任而桡也
　　刚过而中巽而说行利有攸往乃亨
　　栋既云桡何又利而且亨盖柔弱固不可以济过而任刚亦不能以有为二五刚而得中是强毅过人而又能裁之以中者也且巽而说行内沉潜而入事理外和顺而协人情皆过而不过如是则静察变而动投机往而亨也乃以是耳
　　大过之时大矣哉
　　大过之时何时也关古今之升降系宇宙之汚隆无其才者不济任其才者亦不济苟非刚中巽悦不能适于时入于机调于气其时岂不大哉
　　象曰泽灭木大过君子以独立不惧遯世无闷
　　泽水润木乃至浸灭乎木大过之象也君子体之立大过人之行焉挺然于风波披靡之中其势孤而易惧乃自守益笃天下非之而毫无顾忌为能独立不惧超然于名誉是非之外其迹晦而易闷乃自信乐天举世不见知而不悔为能遯世无闷此诚大学识大操持大过人之行也
　　初六借用白茅无咎
　　以阴柔居巽下是以无已之小心当天下之大事必置诸安而后已如措物于地而又借用白茅焉如是则精详可以无愆敬慎可以不败以敬处过何咎之有
　　象曰借用白茅柔在下也
　　阴柔则徳性谦和而不矫举在下则处事缜密而不激昻故能谨慎不败
　　九二枯杨生梯老夫得其女妻无不利
　　九二阳过之始未免阴气害事幸与初阴相比济之以柔能制其过庶几刚过而中者也将事无不济取象于物为枯杨生根而发生有机取象于人为老夫得其女妻而生育有頼此以济过无不利焉
　　象曰老夫女妻过以相与也
　　阳过始而即得初阴以相与则刚得柔济过而不过矣
　　九三栋桡凶
　　以刚居刚是处大臣之位刚愎自用违众拂时安能胜任象如栋桡太刚必折凶
　　象曰栋桡之凶不可以有辅也
　　大过之时患在亢而无助大臣訑訑自足而不可以有辅安得不桡而凶
　　九四栋隆吉有他吝
　　四当大过之任为能以柔济刚过而不过者也上可以安宗社下可以奠生民如栋隆然以起吉然时当大过人皆知有不可过刚之说四若益以初柔则有他矣大柔则废隆者将桡不亦吝乎
　　象曰栋隆之吉不桡乎下也
