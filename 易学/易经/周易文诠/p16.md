<!-- { "loadSidebar": true } -->
　　损有孚元吉无咎可贞利有攸往
　　为卦损下卦上画之阳益上卦上画之隂有剥民奉君之象故为损损非善道宜难得吉而无咎宜非贞而不可往必平日节用爱人之心素着一时出于万不得已而有孚焉然后议损则众庶共谅其心而输将恐后国事济矣元吉且不以为厉而无咎此虽一时济变之权亦可为万世救时之法可贞不独可以施之一方亦可施之四海为利有攸往信乎损非得已而必贵于有孚也
　　曷之用二簋可用享
　　以不得已损之必以不得已用之其用维何虽享帝享亲国之大典礼宜从厚而时诎不可举赢即以二簋亦可用享况其他乎
　　彖曰损损下益上其道上行
　　卦名损者损下益上剥民以奉君也夫民贫则君不能独富势必损及于上其道上行矣
　　损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行人主损民而诚有孚则元吉无咎可贞利往不必言矣又曰曷之用二簋可用享者何也岂享可从薄哉当损之时应有此用乃时之不得不然者试观卦画损干刚以益坤柔亦以刚进之极时当损也柔退之极时当益也又观物理进极必盈盈则必虚自与时而偕损退极必虚虚则必盈自与时而偕益无非趋时者也时不可违如此故用享亦然
　　象曰山下有泽损君子以惩忿窒欲
　　山下有泽损深益髙损之象也君子以吾身所当损者莫如忿欲忿则不能以理处人欲则不能以理处已故于忿也则惩之中和养心平易养气制于未发之先忘怒观理不为客气所使于欲也则窒之省察研几克治务尽絶于未萌之始以理胜私不为情欲所牵庶损所当损而身无不修矣
　　初九已事遄往无咎酌损之
　　初应四阳有救正之责于是已吾私家之事而遄往以惩窒其忿欲则公尔忘私事上之责已塞无咎然以下而损上势分悬絶情义未孚法言巽言当量而入必因事纳诲相时效忠不得以遄往而遂径直为也惟酌乃为善用损者不然未信见谤以数受辱所不免矣
　　象曰已事遄往尚合志也
　　已事遄往者以四之志正欲初助己以损其疾初与之合何嫌于遄故初当速往也
　　九二利贞征凶弗损益之
　　刚中自守不肯妄进所谓贞也则道义自持名节不辱而利若轻有所往降志辱身凶莫甚矣甚哉节义之不可损也诚常守之而弗损其益于上之风教者大矣弗损正所以益之也
　　象曰九二利贞中以为志也
　　二以中徳为志则在我者确乎不拔所以能贞而不妄进也
　　六三三人行则损一人一人行则得其友
　　下卦本干而损上爻以益坤是人于同类之中而或有异己者即三人行也三则嫌疑生必我损去其异类者而使彼行可也所损之一人既行则在此者皆同心共济斯得其友矣
　　象曰一人行三则疑也
　　于三人行而必损一人者非示人以不广也正以三则学术驳而议论乖不得不然耳
　　六四损其疾使遄有喜无咎
　　四以大臣而有柔靡之习是资初之刚明以损其疾者也此必勇于改过速于迁善能使初见我汲汲之心而遄往于我方得匡救相成而有喜无终疾之咎
　　象曰损其疾亦可喜也
　　人而无疾固为可喜有疾而能资人以损之则过复无过亦可喜也
　　六五或益之十朋之弗克违元吉
　　柔中居尊是人君虚心好善使天下豪杰景从効才献徳若益之十朋之有弗克违者如是则合天下之聪明才智为其功名君徳纯而治化溥元吉
　　象曰六五元吉自上祐也
　　贤为上之所简五能致天下之贤则克当天心矣其元吉岂特人祐之哉
　　上九弗损益之无咎贞吉利有攸往得臣无家
　　人君之益天下以因为上制田教畜一无所损其利自溥能以弗损益人无负子民之责而无咎然其所以益之者一出于帝王大公之正道斯泽无不被而吉且法可常行而利惠而不费其惠广矣其得臣尚可以家计哉
　　象曰弗损益之大得志也
　　王者以益天下为志今弗损益之则益道大行而志得矣
　　【震下巽上】
　　益利有攸往利涉大川
　　卦画损上益下民富则君不得独贫下益而上亦益矣故为益二五中正君臣同徳二体皆木才猷素裕人主本此以益民则有所往而发政施仁自徳泽四达而民赖以安固利即使涉川而拯溺救屯则阽危胥援而民赖以生亦利
　　彖曰益损上益下民説无疆自上下下其道大光卦名益者卦体损上益下是君能减常赋行补助自损以益民则民被其泽悦怿无疆矣然所以损上益下者实恩由上推而下及于闾阎非徒为一切转移之术姑为益下之名者也此其为道如天道下济而光明与霸者之暗昧不同此民説所以无疆也
　　利有攸往中正有庆利涉大川木道乃行
　　利有攸往者盖以益下之道必由君臣同徳使各懐异志则上恩或不下究下意或不上通今二五中正其益下也必有良法美意非偏小私补之术且无壅蔽之患民被泽而有庆矣至于利涉大川益道已无不行乃所以行者由震巽皆木有济川之具在人为才猷克壮道济经纶卓然有具乃能大行而利
　　益动而巽日进无疆天施地生其益无方凡益之道与时偕行
　　试取益道而极言之由事功以推之学术由学术以推之造化而知之益道不外一时其在学问卦徳震动巽入是为学者既奋发精进又沈潜深入勿忘勿助循此日进自然徳崇业广寜有疆乎其在造化卦体阳上隂下天施地生自然并育不悖化化生生之机无有方所矣凡此皆益即皆道也皆道即皆时也故凡人事之穷而通失而得物理之虚而盈消而长皆出于时之自然而非智力所能与也非与时偕行乎益道之大如此
　　象曰风雷益君子以见善则迁有过则改
　　风烈雷迅交相助益益之象也君子法之以自益见有善也不拘一辙随见皆迁无少逡巡见有过也不俟终日随见皆改无少系惮如是则理存欲遏而益于身心多矣
　　初九利用为大作元吉无咎
　　人臣原不为利禄効忠况居下受益是仕籍初登宠任已渥其报効也必尽心竭力利用大有作为于凡关宗社系生灵者为人之所不能为为人之所不敢为方足报知主上然始进而图非常之功一有不善疑忌交集必谋出万全事图经久帝王其规模圣贤其事业大善而吉乃可免咎
　　象曰元吉无咎下不厚事也
　　居下始进本不当任重事使非元吉何能无咎
　　六二或益之十朋之弗克违永贞吉王用享于帝吉虚中处下是人臣竭诚致敬故精意所感自来君眷而宠渥之来有辞之弗克者为或益之之象此即臣之贞也第永守之而不变则主眷益隆而吉斯道也虽王者用以享帝尚可居歆况人臣守此事君有不吉乎甚矣贞必受益而人臣不可不贞
　　象曰或益之自外来也
　　益出于君何以曰或以二之心原不为利禄而效忠也故宠渥之来如出意外二真纯臣哉
　　六三益之用凶事无咎有孚中行告公用圭
　　六三隂柔不中不正不当得益者也然当益下之时居多凶之地遗大投艰有益之以凶事者必儆戒震动增益其所不能然后可以无咎然益以凶事责望良深又必内而有孚诚积于中外而中行协中以行以此自靖如用圭以通信乃为无咎
　　象曰益用凶事固有之也
　　孚中人所固有第人情不激则不发益用凶事者正欲其困心衡虑而固守之也
　　六四中行告公从利用为依迁国
　　益下之事不一必防酌合宜乃为中也四不得中非中行矣诚能以益下为心勉于中行则动中机宜所行皆合于君以此入告言无不从既能如是即以迁国劳民伤财亦依众心之所欲如太王迁岐不以养人害人盘庚迁殷曰视民利用迁人心乐从无有不利况君寜有不从中行者乎
　　象曰告公从以益志也
　　告公而从以四惓惓以益下为志故君能谅而从之也
　　九五有孚惠心勿问元吉有孚惠我徳
　　五以阳刚为益之主是大君之益天下者一本于肫恳之心而非违道以干誉者也如此惠民何待问而知元吉哉但见上以诚感下以诚应而民之惠我徳者亦皆出于有孚矣
　　象曰有孚惠心勿问之矣惠我徳大得志也
　　人主之患特恐其志不真惠民耳惠出于心其益无方元吉可勿问也至有孚惠我徳益道大光益民之志不大得乎
　　上九莫益之或击之立心勿恒凶
　　阳居益极求益不已是君剥民自奉而不知止者不知耑利于己即以施夺于民有莫益而或击之者焉然其端始于立心之不恒盖益下者君上之恒一念反常即为祸府岂待击而后知其凶乎
　　象曰莫益之偏辞也或击之自外来也
　　人君求益不已犯天下之大怒而但言莫益者特从其耑利之一偏言之也若究其祸必有击之出于意外岂徒莫益而已哉
　　【干下兊上】
　　夬于王庭孚号有厉告自邑不利即戎利有攸往夬决去也以五阳去一隂决之而已故为夬然决之之道必正名其罪以于王庭则小人之罪始明而尽诚以呼号其众相与合力则君子之势始盛然小人之罪虽明而君子之待小人者常疎又必有危厉之道操心也危虑患也深则隄防始严苟遂乗以安肆则不可君子之类虽集而小人之伺君子者常宻又必有自治之道无隙可乗无过可议则谋出万全若徒尚夫威武则不利夫然后一举而小人可以立决吾道可行而利有攸往
　　彖曰夬决也刚决柔也健而説决而和
　　卦名夬者决之义也以五刚决一柔其去之也易矣故为夬然决之之道过柔者易失于懦过刚者易失于暴必如卦徳干健兊説健以断之刚毅嫉邪不为柔媚所惑而不缓图以失其机悦以处之平心易气絶不伤于忿戾而不轻动以激其变然后事合机宜动中肯綮以此而决健非党锢悦非调停
　　于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　于王庭者以一小人居众君子之上妨贤误国罪莫大焉不得不也既孚号以集众矣而必有厉者恐小人隂谋不测故必操心以危而谋出万全决道乃大光也既告自邑以自治矣而又不利即戎者盖惟理足以服人若耑尚威武且将激变自取困穷也利有攸往者五刚既长一变即干而阳乃终是满朝皆君子而决道乃成终也
　　象曰泽上于天夬君子以施禄及下居徳则忌
　　泽气上升于天势必沛决而下夬之象也人君体之以施泽于下禄予加于君子乐利及于小人犹泽之决而下注焉然上之禄下非以为徳也若居为己徳矜功伐善积而不流则封殖自私失大君之宜而忌矣
　　初九壮于前趾往不胜为咎
　　当决之时居下任壮是少年新进愤愤嫉邪急于一决以为快者有壮于前趾之象以是而往决小人则力弱计疎必不能胜其咎乃自为耳
　　象曰不胜而往咎也
　　君子欲决小人必事出于万全而功乃收于一旦今初不胜而往岂待往而知其咎哉当不胜时已可卜其咎矣
　　九二惕号莫夜有戎勿恤
　　从来决小人者最患轻疎而不为计自任而不求援九二居柔得中其为决也不任刚壮内既懐忧惕以善其谋外又孚号众正以集其类如是虽小人变生不测为莫夜有戎之象然思虑周而无可乗之机党援盛而有难犯之势奚用恤乎
　　象曰有戎勿恤得中道也
　　有戎则有忧恤曰勿恤者以其能得中道不恃刚而惕号故有偹而无患也
