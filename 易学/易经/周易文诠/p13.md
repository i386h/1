<!-- { "loadSidebar": true } -->
　　贞吉悔亡者以贞为感意必不生未涉私感之害也若憧憧往来则计较横据咸道狭矣岂得为光大乎
　　九五咸其脢无悔
　　心体至虚胶之使有絶之使无皆非贞也五当脢处是有心絶物孤髙寂寞一无所感者也为咸其脢较之二三之縁感而生累者虽亦少异然亦仅可无私感之悔耳
　　象曰咸其脢志末也
　　君子以天地万物为一体以经纶参賛为已责天下何一不借吾感而乃至于脢焉其志不亦末乎
　　上六咸其辅颊舌
　　人于天下固不可无心于感亦不可有心于感上六以隂柔居悦之终当感之极耑以巧媚动人而无其寔为咸其辅颊舌之象
　　象曰咸其辅颊舌滕口説也
　　感人贵诚上则驰骋不根咸之贞道失矣
　　【巽下震上】
　　恒亨无咎利贞利有攸往
　　卦有恒久之义故为恒学而能恒则真积久而见解融亨且作辍不生而无频复之咎然天下无不恒之正容有不正之恒必有所行者精择乎经常不易之正道而守之方措之事业无往不利
　　彖曰恒久也刚上而柔下雷风相与巽而动刚柔皆应恒
　　卦名恒者久之义也卦体刚上柔下髙卑以陈分之常也卦象震雷巽风动散相承势之常也卦徳巽入震动各妙其用有常行矣卦体刚柔相应彼此相资有常情矣常则无不及者故曰恒
　　恒亨无咎利贞久于其道也天地之道恒久而不已也恒固亨无咎矣又曰利贞者何也盖正外无道道外无正惟皆圣贤当然之道乃非久于私智久于异端而谓之恒不正不可以言道也观之天地惟天之命于穆不已万古如斯亦以正而久也况人顾可以不贞乎
　　利有攸往终则有始也
　　天下之理有守斯能有为不养则不可动利有攸往者正谓久于其道学问于此造极经纶于此造端有终则有始而不可穷也何往不利
　　日月得天而能久照四时变化而能久成圣人久于其道而天下化成观其所恒而天地万物之情可见矣以恒道极言之日月得天自然之理亘古今而能久照于上一恒也四时隂阳变化亘古今而能久成乎时亦一恒也圣人至诚无息而治功悠久天下化于道而成俗亦一恒也即此观之覆载生成常理不愆飞潜动植常性不易情之所在皆道之所在人则安可久非其道也故贵利贞
　　象曰雷风恒君子以立不易方
　　雷风至变也而终古不易变而有不变者存恒之象也君子体之以随其所至不易方焉常久之理如纲常伦纪以至日用事物各有当然之则所谓方也见之既明守之又定任千变万化而其所立终不可易君子之恒也
　　初六浚恒贞凶无攸利
　　初与四应理之常也但居在下位不无相隔之势初不度量以巽善入之性深以常理求之计欲其听言欲其从为浚恒之象如是则所求虽为正应而不自量以入嫌隙易生徒取疏辱凶又何利
　　象曰浚恒贞凶始求深也
　　人情相求贵量浅深初与四相与之始遽深求之交浅言深所以凶也
　　九二悔亡
　　以阳居隂所为或有乖于常道本应有悔幸其居柔是存心有常为能图回善反范其身于中正之归以久于道故内省不疚而悔亡
　　象曰九二悔亡能久中也
　　二宜悔而亡者葢道所贵者中中所贵者久能久于其中始终不渝则气质虽偏中不可改何悔不亡
　　九三不恒其徳或承之羞贞吝
　　三居得正本自有徳乃过刚不中志从于上是识操未定一旦易志于功名富贵者也大节一隳终身莫赎上而见鄙缙绅下而遗讥清议羞辱之来有不知其自来者夫无徳承羞犹可言也贞而不恒何羞如之
　　象曰不恒其徳无所容也
　　凶咎犹可言也以不恒取羞则内媿已外媿人其身心何所容乎
　　九四田无禽
　　以阳居隂久非其位是所久者偏主曲学之私非圣贤中正之道内无益于身心外无禆于事业犹田于无禽之地而无获也
　　象曰久非其位安得禽也
　　位者人所当止之处即所谓道也久非其道流于曲学而无用安得禽乎
　　六五恒其徳贞妇人吉夫子凶
　　自古英君毅辟非不降其虚懐而乾纲未始不揽五以柔中应二刚中是人主以任臣为贞而守之不变为恒其徳贞之象不知君道贵刚与臣道贵柔不同夫此顺道惟臣事君如妇之从夫则可若君使臣如夫之从妇则偏任生奸而凶
　　象曰妇人贞吉从一而终也夫子制义从妇凶也妇人贞吉以臣道犹妻道忠顺不失以事一人如妇人从夫终身守一故吉若君则犹夫也正当以义独制而乃至于从妇安免下移之凶
　　上六振恒凶
　　振者动之速也上六居恒之极处震之终恒极则不常震终则过动又隂柔不能固守是大臣当国不能安静一于纷更者也故有以振为恒之象而有悮国悮民之凶
　　象曰振恒在上大无功也
　　振恒自以为功矣孰知动扰之极贻害民社不小也
　　【艮下干上】
　　遯亨小利贞
　　遯退避也二隂浸长阳当退避故为遯然君子时虽当遯而九五当位下有六二之应若犹可以有为但二隂浸长于下则其势不可以不遯故为君子能遯则身虽退而道亨在小人则利于守正不可以浸长之故而遂迫于阳也
　　彖曰遯亨遯而亨也刚当位而应与时行也
　　遯何言亨正以惟遯能亨不遯则不能亨也五刚当位而二应之是君子有可为之徳小人有包承之心似不必遯而二隂渐长正当遯之时也君子于此不恃可为不倚私好见早去决通乎时之妙用而与之偕行则不降不辱而亨
　　小利贞浸而长也
　　小利贞者二隂浸长其势日盛将凌君子非小人之贞即非小人之利故利于贞
　　遯之时义大矣哉
　　乃知遯之时以遯为义者也时自外遭义由中出不先时而遯不后时而遯不遯于迹而遯于理相时之消息而妙用之非有见几之智克己之勇者不能其时义岂不大哉
　　象曰天下有山遯君子以逺小人不恶而严
　　天逺于山遯之象也君子以逺小人不必大声厉色以絶彼之迹惟荘敬自持以消彼之邪则无意于逺小人而小人自逺犹天无意以逺山而山自逺也
　　初六遯尾厉勿用有攸往
　　当遯之时宜先不宜后初居卦下不能与时皆遯为遯尾之象危道也惟勿往而静俟可耳
　　象曰遯尾之厉不往何灾也
　　遯尾之厉以不早遯故耳若止而不往则不殆不辱矣
　　六二执之用黄牛之革莫之胜説
　　二当遯时而有中顺之徳知时之当遯而与时偕行收敛其徳不形于外守之不变万钟不以动其心三公不以易其介犹执之用黄牛之革者莫之胜説也
　　象曰执用黄牛固志也
　　遯不以迹而以志二固守其中顺之志故能确乎不拔也
　　九三系遯有疾厉畜臣妾吉
　　三近二隂是君子隠忍包容不能决去有所系恋者也不惟名节有疵而且中伤有祸疾厉所不免者此用豢飬臣妾则吉若施之于遯则不可也
　　象曰系遯之厉有疾惫也畜臣妾吉不可大事也系遯之厉非小人能危君子以君子溺于比昵故有疾而至惫也畜臣妾吉者系恋之情仅可施之此耳若出处之事大节攸闗岂可以此畜之乎
　　九四好遯君子吉小人否
　　四下应初是与小人有所好也然干体刚健不系私好而絶之以遯者此惟自克以义制欲之君子能之有遯亨之吉而小人则否也
　　象曰君子好遯小人否也
　　君子重名义故能絶私爱而遯若小人则昵私情必不能矣
　　九五嘉遯贞吉
　　人当遯时或当遯而不能与时偕行或能遯而濡滞不决俱非遯之美也今五与二中正相应是在已有可为之徳在人有承顺之心若不必遯而能与时偕行妙用其机善藏其用遯之嘉美者也乃为得处遯之正道而身名两全吉
　　象曰嘉遯贞吉以正志也
　　人志富贵则富贵足以累心人志功名则功名足以累心五能正其在我之志则泊然无累故能嘉遯而吉
　　上九肥遯无不利
　　阳刚有必遯之志无应又得遂其志故其为遯也优游自得处之裕如而肥者也如是则宠辱不惊理乱不闻尾系厉危俱不能及无不利
　　象曰肥遯无不利无所疑也
　　心有所疑则身有所系上九胸次洒落无疑于富贵功名无疑于毁誉得失故肥遯无不利
　　【干下震上】
　　大壮利贞
　　四阳盛长是君子满朝故为大壮然其所以壮者不徒势以倡之寔理以维之也制心制事立身立朝务以礼义正直自持而终无气激谋疎自恃其壮之意乃可保其壮而利
　　彖曰大壮大者壮也刚以动故壮
　　卦名大壮以四阳盛长君子之势将充满于朝大者壮也然君子之大大以道而非徒以其人君子之壮壮以理而不徒以其势卦徳干刚震动是本天徳之刚以动毅然树道义立名节不屈于欲不靡于气故势日昌而业日炽而壮
　　大壮利贞大者正也正大而天地之情可见矣
　　大壮矣而又利贞者何以君子之大者本无不正也其人为天下之大人则所存所发光明俊伟方严特立必无不正故利于贞试即正之出于大者究言之天地无情无私而已矣无私覆载无私生成亦一贞也天地且然况君子乎信乎大壮不可不贞也
　　象曰雷在天上大壮君子以非礼弗履
　　雷在天上威严赫烈大壮之象也君子体之以为礼者天理之正非礼者人欲之私苟非礼而履之则无以胜私而不可以言壮故必以理制欲不失身于从欲之危以道御情不失身于邪动之过而后天徳之刚常伸徳义之勇在我自胜者强矣
　　初九壮于趾征凶有孚
　　初以阳刚居下事权全不在我乃因君子势盛之日不量势力恃壮妄为遽欲兴大事去小人壮于趾者也以是而往为为激理拂事乖其凶必矣
　　象曰壮于趾其孚穷也
　　居下而即进其凶不必于事后也当始壮之时理势有必困穷矣
　　九二贞吉
　　以阳居隂不免恃壮似乎不贞然所处得中是大臣以礼持躬相其机而不骤明其势而不激凡所动履一归于正则内不任刚外不召衅吉
　　象曰九二贞吉以中也
　　大凡事无过举皆由于心无偏私二以贞得吉以其心之中也
　　九三小人用壮君子用罔贞厉羝羊触藩羸其角君子之于天下必有忍人所不能忍之徳性然后有为人所不能为之事功九三过刚不中是君子之恃壮轻为者夫小人方用无礼之勇以伺君子而君子乃不能慎重蔑视小人是亦过于壮矣所为虽正而意忽防疎适以自厉有羝羊恃壮触藩自困其角之象君子可不戒乎
　　象曰小人用壮君子罔也
　　小人血气未除用壮无足怪者乃君子以义理自胜而亦用罔谓之何哉
　　九四贞吉悔亡藩决不羸壮于大舆之輹
　　以阳居隂不免躁进之悔然不极其刚为能自反不恃壮用罔而贞则动罔不臧而心随以惬吉且悔亡矣如是则羣邪屈服不挠上进之机而在人无阻小人不能阻君子之进取象于羊犹藩决而不羸其角素蕴精强发于干旋之际而在我不挠君子不患无可行之其取象于车犹壮于大舆之輹
　　象曰藩决不羸尚往也
　　凡往之不利皆由用罔者自取其困壮趾者自致其凶惟不极其刚而以贞行则人心无忤事势不拂羣邪莫阻而吾道可尚进也
　　六五丧羊于易无悔
　　隂柔居中既巽顺而无可为之才复安分而无必为之志是人皆恃壮竞进彼独丧其刚勇之气而不自觉者为丧羊于易之象羸角之悔吾知免矣其如尚往何
　　象曰丧羊于易位不当也
　　柔中虽善而以之处壮则为不当故不能乗时有为耳
