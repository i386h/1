<!-- { "loadSidebar": true } -->
　　卦徳明动相资致治盛大故为丰丰则天下一綂治化四达亨王者至此丰亨之时可喜也而盛极当衰尤为可忧然徒忧无益盖有道焉惟日戒满不以势盛而萌侈大不以治极而啓纷更如日之中天不至于昃乃可长保此丰矣
　　彖曰丰大也明以动故丰
　　卦名丰者治功盛大之谓也是何修而臻此卦徳离明震动智能见大而识天下之几才能图大而振天下之务明与动合故明作有功而治化广大故丰
　　王假之尚大也勿忧宜日中宜照天下也
　　王假之者言王者至此丰亨之时治普化功宏志广不期大而自大所尚者大也勿忧宜日中者以大可有而不可尚言宜抑尚大之心为守成之心凡四海休戚生民利害无不毕照不敢自有其盛以置天下于度外乃为宜也
　　日中则昃月盈则食天地盈虚与时消息而况于人乎况于鬼神乎
　　王者所以宜日中者以中不可过耳日既中未有不昃者月既盈未有不食者即天地气机之盈虚且与时为消息时未有息而不消者则天地亦未有盈而不虚者况于人事不出天地之外鬼神运于天地之中有能常盛而不衰乎治乱循环有必然者所以宜日中之戒也
　　象曰雷电皆至丰君子以折狱致刑
　　雷电交至威照并行其势盛大丰之众也君子体之以治狱于狱之未成则法电之照以剖析之使是非曲直惟明克允既成则法雷之威以刑致之使轻重大小惟断乃成如是则奸无遗而民不寃丰可长保矣
　　初九遇其配主虽旬无咎往有尚
　　初明四动是明动相资合而有助为遇其配主焉惟其相配则一徳未有不一心者两贤岂相厄哉惟智谋才力不相上下必无倾轧之咎以此而往同寅协恭丰可保矣为往有尚
　　象曰虽旬无咎过旬灾也
　　虽旬无咎者正惟旬而不过故无咎耳若求胜其配则相忌之灾不可言矣
　　六二丰其蔀日中见斗往得疑疾有孚发若吉
　　二本明臣而遇五尚大之暗主犹丰大其障蔀斗且日中而见也以君若此而遽直言往谏必反猜疑疾恶惟积有孚以感发之斯诚无不格君蔽可开吾明不掩吉
　　象曰有孚发若信以发志也
　　五虽暗主而本明之志未有不可发者有孚发若正积诚以感发之非以口舌争之者也
　　九三丰其沛日中见沬折其右肱无咎
　　三处明极而应上六其受障蔽甚于蔀矣为丰沛见沬之象夫明徳既为所蔽势必至于废弃如折其右肱而终不能展其用也然此固蔽贤者之过于三无咎
　　象曰丰其沛不可大事也折其右肱终不可用也事君保丰大事也丰其沛则主已昏暗大事去矣是以三虽至明可用为股肱亦如右肱之折终不可用也
　　九四丰其蔀日中见斗遇其夷主吉
　　四以大臣而近暗主亦明而受蔽者也故为丰蔀见斗之象然大臣不宜以君蔽自诿而协赞自能以和衷相成下有初九与我同徳吾之夷主也若能下而就之同辅其君则同心协力谋断相资君可格而丰可保吉
　　象曰丰其蔀位不当也日中见斗幽不明也遇其夷主吉行也
　　丰其蔀者以位不当立昏暗之朝也日中见斗者以明为君蔽幽而不能自耀于光明也遇其夷主者明动相资可往以格君而吉行也
　　六五来章有庆誉吉
　　质虽柔暗难以保丰若能来致天下章美之贤则资人之明开已之暗可享丰亨之庆致圣主之誉何吉如之
　　象曰六五之吉有庆也
　　五以来章而得吉岂止一人之庆哉天下皆受其庆矣招来贤士岂宜缓也
　　上六丰其屋蔀其家闚其户閴其无人三嵗不觌凶上以隂柔居丰之极处动之终是恣意尚大而又鋭意喜功自以为穷天下之明而不知自恃其明其暗反甚如丰其屋而自蔽其家者然即其障蔽之深人情物理一无可见终身昏迷如窥户无人三嵗不觌如此则穷大失居邦家沦丧凶莫甚焉
　　象曰丰其屋天际翔也闚其户閴其无人自藏也丰其屋者言其丰极动终懐满假之心负骄盈之气如屋之髙大翔于天际也闚其户閴其无人者由其恃势挟才自骄以蔽其明自满以昏其志故障蔽之深一无所见也
　　【艮下离上】
　　旅小亨旅贞吉
　　艮下离上卦体卦徳俱有去所止而不处之义故为旅凡人寄身羇旅党少亲寡似难得亨然道无不在若能善处而有安静之心酌于理势以善其动则不忤于物不迷于事为可小亨此即处旅之贞也能守之而不失则人已两得可保其亨矣吉
　　彖曰旅小亨柔得中乎外而顺乎刚止而丽乎明是以小亨旅贞吉也
　　旅则失其居矣何以小亨盖处旅之道莫贵乎得中莫病于自足卦体六五柔得中乎外而顺乎上下之二阳则是不亢不屈行已合乎中行而于人之有徳者又虚心顺从使有才力者乐为我助处已处人两得其道矣抑处旅之道莫贵于静正莫患于不明卦徳艮止而离丽于明则是恬退安静心不失于妄求而所以应于外者又审时度势凡事物机宜俱洞悉无遗则以内以外交尽其善矣是以虽在旅时亦能小亨而贞吉也
　　旅之时义大矣哉
　　由是观之当旅之时自有处旅之义所遇之人既非情所素孚所处之地又非身所安便髙则取祸卑则取辱自非柔中应刚内止外眀者不能小亨而吉此时此义岂不大哉
　　象曰山上有火旅君子以明慎用刑而不留狱
　　山上火动去而不留旅之象也君子体之以狱者司民之命故于狱之未决则明察其情慎重其事用刑如山轻重出入无敢慢易于刑之既成则当刑即刑当断即断不留如火或罚或宥无敢淹滞如是则用刑之道得矣
　　初六旅琐琐斯其所取灾
　　隂柔居下是气量浅狭行已卑污处旅而卑琐者也旅而若斯必致侮辱是旅不为灾灾适自取耳
　　象曰旅琐琐志穷灾也
　　旅琐琐志量猥陋亦已甚矣其自取灾固其宜也
　　六二旅即次懐其资得童仆贞
　　柔顺中正既能与物无忤又能处置得宜以是处旅自即次而安其身懐资而裕其用且得童仆之贞信为无欺而有赖盖惟全乎处旅之道故能备旅之善也
　　象曰得童仆贞终无尤也
　　旅以得人为重二能得童仆贞则即次懐资皆有所赖虽云亲寡终无尢矣
　　九三旅焚其次丧其童仆贞厉
　　过刚不中居下之上是性既刚暴行又亢骄待人不逊御下寡恩者也以故无爰处之安有叛离之志为焚次丧仆之象此虽心无私邪而贞然亦失依寡助而厉
　　象曰旅焚其次亦以伤矣以旅与下其义丧也
　　旅而焚次已伤不安况又丧仆然当旅之时而与下之道如此义当丧也岂人之无良哉
　　九四旅于处得其资斧我心不快
　　以阳居隂用柔能下是不过于刚而又不忤于物以此处旅则随处皆安可获栖身之地随事有备可得资身之防然居非正位而上下皆柔则所处非久安之位所与非相知之人不能伸其志而愉快也
　　象曰旅于处未得位也得其资斧心未快也
　　君子之志在得位以行其道旅于处则非所安之位位既未得志必不能自伸虽有资斧其志岂能快然
　　六五射雉一矢亡终以誉命
　　六五柔顺文明又得中道为离之主有雉之象是逺臣入国觐天子之光以行其志如射雉然夫士处旅亲寡不能遽合其先不无一矢之失然才不终晦终必以此声闻于朝受命于君也
　　象曰终以誉命上逮也
　　终以誉命者身际文明声誉上达于天子也
　　上九鸟焚其巢旅人先笑后号咷丧牛于易凶
　　上处旅之终穷大失居栖迟无地鸣豫于未焚之先悲号于既焚之后为焚巢笑号之象所以然者由其骄亢自髙失其顺徳而不自知如丧牛于易凶
　　象曰以旅在上其义焚也丧牛于易终莫之闻也处旅之时惟谦顺可以图安上九好髙不下谁其容之其焚巢宜也丧牛于易者以失其顺徳不自闻知而终于昏迷也
　　【巽下巽上】
　　巽小亨利有攸往利见大人
　　隂伏阳下其性善入故为巽天下事惟阳刚才力方能大有作为巽隂为主则力量才猷皆有未逮小亨幸其以隂从阳则力与才俱有所借可以图大而利有攸往然必所从者为徳望冠世之大人乃利见耳
　　彖曰重巽以申命
　　上下皆巽是重巽也巽入也重巽则深入矣盖君之入人心莫如命惟重巽是所以申命者反覆叮咛有以深入于人心矣
　　刚巽乎中正而志行柔皆顺乎刚是以小亨利有攸往利见大人
　　词曰小亨利有攸往利见大人者卦体九五刚也而巽入乎中正之徳初四柔也而皆顺从乎九五之刚是君以刚毅之资而巽顺乎中正之矩则徳纯化洽而建中表正之志行矣由是在下臣民莫不顺其刚之中正以归于中正是以柔虽小亨而无不利也
　　象曰随风巽君子以申命行事
　　风行相继无物不入巽之象也君子以风不继无以深入万物命不继无以深入万民故于国家纪纲民生利病无不三令五申熟民耳目一民心志而后行其所命之事则有以深入乎人心矣
　　初六进退利武人之贞
　　初六以隂居下为巽之主卑巽太过于天下事退怯而不敢为化所当更徒裕蛊以滋其弊而不能叮咛于其变之前弊虽宜革徒诡随以安其陋而不能揆度于其变之后故为进退不果之象若以武人之贞处之则事不持于两可有以济其所不及而得所宜矣
　　象曰进退志疑也利武人之贞志治也
　　天下事皆起于志方进而退不果决志有所疑而未定也惟济以武人之贞则志有主而不乱矣
　　九二巽在牀下用史巫纷若吉无咎
　　处隂居下能巽者也而又居中不为已甚是人臣谦卑逊顺不敢少亢而惟叮咛烦悉其词以对其精白以道达其真诚象犹巽在牀下用史巫纷若者然如是则忠顺不失于君可格而吉于臣不谄而无咎
　　象曰纷若之吉得中也
　　人臣之道以顺为中二能竭诚得其道矣岂谄乎哉
　　九三频巽吝
　　过刚不中无下人之资居下之上挟上人之势非能巽者故虽勉为谦逊于一时而不能久频巽而频失者也无恒取羞吝
　　象曰频巽之吝志穷也
　　巽出于心乃为可久九三过刚不中志意满极其所为巽者徒致饰于声音笑貌耳
　　六四悔亡田获三品
　　隂柔无应承乗皆刚是才弱势孤而又迫于强暴似行有不得之悔幸其用柔能下为能谦恭下士而羣防羣力皆为我用则不特其悔可亡亦且如田者能获三品之多焉
　　象曰田获三品有功也
　　人臣之功莫大于延揽豪杰四能虚懐以获之天下之功集矣
　　九五贞吉悔亡无不利无初有终先庚三日后庚三日吉
　　五居巽体是继世之君承先朝之积弊宜有悔者然刚健则能更而中正又善其更为能革弊以归于贞焉贞则得更化之善而吉从前之弊尽革而悔可亡且维新之治大洽而无不利是虽无初也而实有终矣则惟贞之故也贞岂易言哉必于未然用先庚三日之丁斟酌以悉利害于已然用后庚三日之癸揆度以图久逺斯谓之贞而吉
　　象曰九五之吉位正中也
　　五以变更而亦得吉以有正中之徳既不因循亦不躁率变而不失其正权而不离乎经所以能贞而吉
　　上九巽在牀下丧其资斧贞凶
　　上九本有刚断之徳以居巽极凡事一于柔荏过于卑巽而所为刚断者俱失为巽在牀下丧其资斧之象虽时所当巽而贞然志气卑靡必致偾事凶
　　象曰巽在牀下上穷也丧其资斧正乎凶也
　　巽在牀下者以居巽上卑巽已极也丧其资斧者失其刚断天下事无一可为其凶必也
　　【兊下兊上】
　　兊亨利贞
