<!-- { "loadSidebar": true } -->
　　师之终则武功成顺之极则天下定戮力功臣安可不报大君于是有赏功之命然赏不可无等爵必称功功大开之以国功小承之以家无僭差无私吝乃见王者公天下之大然惟君子可以当此若小人有功固宜一体行赏苟用以预干国政必开多事之端使有爵土必有叛逆之衅但优以金帛可也此非不赏其功存其身安其爵也
　　象曰大君有命以正功也小人勿用必乱邦也
　　有功不赏与赏不当功皆足以生侥幸怨望之心命爵而有国家之别正其功之大小也若小人挟功以逞必至乱邦故勿用也
　　【坤下坎上】
　　比吉原筮元永贞无咎不宁方来后夫凶
　　九五以阳刚居上之中而得其正上下五阴顺而从之以一人而抚万邦以四海而仰一人之象故名比比则天下归心定于一统吉然人之比我比我徳也必再筮以自审果有元善之徳足以长人且无间断而永无姑息而贞斯无忝于元后而无咎夫徳足比人人自仰化彼未比而有不宁者方来不已间有后夫而不来者自取诛伐而凶于王者无害惟原筮吾徳而已
　　彖曰比吉也
　　比辅也下顺从也
　　比何以吉也盖以比者亲辅一人之义也卦体五阳居尊五阴从之是在下臣民倾心向化无不顺从也
　　原筮元永贞无咎以刚中也不宁方来上下应也后夫凶其道穷也
　　刚中谓五上下谓五阴原筮元永贞无咎者以九五刚中心具天徳之刚而粹然一中存此不忍则为元运此不息则为永守此不襍则为贞纯王之徳根于纯王之心也不宁方来者上下应五是合臣民归其徳也后夫凶者自外王化理当困穷也
　　象曰地上有水比先王以建万国亲诸侯
　　水比于地不容有间比象也先王以为得天下易保天下难以一人亲天下难以天下亲天下易于是众建万国而设廵狩朝聘之典以亲诸侯令其承宣徳意各亲其民则下情不阻于上达君恩不壅于下流有以比天下而无间矣
　　初六有孚比之无咎有孚盈缶终来有他吉
　　人臣事君勿欺为主初以进身之始遂能彻表彻里精白一心而有孚焉即无欺君之咎然孚未易言也必使悃忱之念真实充满即至世味日浓汨没日甚终无一毫虚设一毫亏缺若盈缶然以至于终则忠贞自尽初固无望其他而精诚感格君宠之来若出意外终来有他吉
　　象曰比之初六有他吉也
　　格君贵孚孚在比初其吉宜矣岂待终而见哉于初已卜之矣
　　六二比之自内贞吉
　　人臣事君防有依附名节矜持意气即非纯臣二以柔中之徳应五其比君也皆本内所素养非舍所学以徇人者此正达不离道人臣之贞也故功成名立而吉
　　象曰比之自内不自失也
　　徇人者失已比之自内既非曲学以徇世又非枉道以逢君道义名节我自两全何失之有
　　六三比之匪人
　　阴柔不中正是无徳无守承乗应皆阴是僚友共事皆奸邪不善为比之匪人之象
　　象曰比之匪人不亦伤乎
　　匪人何处无之吾比与不比耳试思匪人何人也而三乃比之清流禁锢奸党诛求皆始于此况身心徳业之皆丧乎哀哉
　　六四外比之贞吉
　　以柔正之徳不内应初而外比五盖知五刚中而有纯王之心显比皆纯王之政致其身以比明主而无内顾之忧所谓忘私忘家者也则得事君之正克襄显比之治贞吉
　　象曰外比于贤以从上也
　　五以无私而比天下盖贤君也四外比之岂徒贤其贤哉君上臣下义无所逃明于从上所以比之亲有徳者正以明有尊也
　　九五显比王用三驱失前禽邑人不诫吉
　　凡用智用术要结为事者闇汶之道也比五刚居中尊五阴来比是以元永贞之徳比天下其道光明比何显也上无私感失得勿恤如天子不合围开一面之网来者不拒去者不追用三驱失前禽然下无私应从违不知不相警备以求必得如邑人不诫然此之治化上下与天地同流吉
　　象曰显比之吉位正中也舍逆取顺失前禽也邑人不诫上使中也
　　显比之吉者以五正中无党无偏惟精惟一故有此化也失前禽者本此心以建治徳怨不任顺逆两忘犹田者舍去之逆而取来之顺无容心也邑人不诫者天下熈和化于中矣固云民情如是由上使之然也
　　上六比之无首凶
　　首出庶物必有元永贞之徳而后可上六阴柔居上徒有其位无徳以比天下是失民之元首矣故为无首之象众叛亲离凶
　　象曰比之无首无所终也
　　无徳居上终不能为人比独夫而已何所终乎
　　【干下巽上】
　　小畜亨宻云不雨自我西郊
　　巽阴畜干阳一阴畜五阳又阴畜阳而不能固故为小畜夫阳为阴畜似难得亨然内健外巽有可为之才三五刚中有得为之势君子犹可伸其志于小人方盛之时亨然其所以亨者虽君子有可行之道亦小人之畜未极其党未盛其谋未肆如密云起自西郊而尚不雨之象
　　彖曰小畜柔得位而上下应之曰小畜
　　柔得位指六居四上下谓五阳以六居四是一小人畜据髙位而众君子为其所制以小畜大故为小畜
　　健而巽刚中而志行乃亨
　　畜何以亨下干上巽是内能刚毅决断张主于中有秉道嫉邪之念而健外能纡徐慎密处事顺理无恃壮用罔之为而巽二五刚徳之君子又居中用事权未尽移才势俱犹可为不至激小人之变而志所由得行乃亨
　　密云不雨尚往也自我西郊施未行也
　　密云不雨者以畜未极而吾道之正气犹得尚进是以小人虽得用事如云起西郊未展其施不能行毒害于君子也
　　象曰风行天上小畜君子以懿文徳
　　风行止于天上未能解散及物又能畜而不能久小畜之象也君子于此未能风动天下亦当章美一身故于威仪则致其饰而使动止有度辞气则致其善而使言语有章使发于外之徳粹然章美而已
　　初九复自道何其咎吉
　　初干君子虽与四阴正应而居下相逺不为所畜其进而复于位也为能自守以正不由比昵不借引援而一以自已道义为复者也何有枉已之咎且有行道之吉
　　象曰复自道其义吉也
　　凡人自处非道小人即得乗间而畜复曰自道则正己可以正人其为吉也可以义断矣
　　九二牵复吉
　　二渐近阴易昵小人乃其徳刚中既非阿附攀援又非意气用事故能与初牵连以复同道彚征吾道可行吉
　　象曰牵复在中亦不自失也
　　复而曰牵似乎借交以进乃中以行正不流不倚盖以道义为复者故初复自道能不自失二亦如之
　　九三舆说輹夫妻反目
　　九三刚而不中无自守之节迫近于阴多比昵之私是援结小人以进卒为所制举动不得自由为舆说辐之象然其志刚不甘受制又激而与之争为夫妻反目之象总之复不自道以至于此争何益哉
　　象曰夫妻反目不能正室也
　　自处不以正而受制于小人犹夫不能正室而妻得以制之也
　　六四有孚血去惕出无咎
　　以一隂畜众阳本有伤害忧惧以其柔顺得正虚中巽体是有孚信之徳结于五上者积诚所感自来正人之助而谋兼众智动屈羣力则身可无伤心可无惧为有孚血去惕出之象大臣如是相责塞矣无咎
　　象曰有孚惕出上合志也
　　四惟有孚固结于上能使上之二阳来合吾志乃能同心协力而惕出不然岂一阴所能制哉甚矣孚之要也
　　九五有孚挛如富以其邻
　　巽体三爻同力畜干邻之象也九五居中处尊心之孚诚既足以感众志力之富厚又足以屈羣力为有孚挛固富以其邻之象以言能左右之也
　　象曰有孚挛如不独富也
　　自古贤豪皆愿奔走驰驱以为世用然必人主推心置腹五惟以心相结故能羣力相协岂独以力强人哉
　　上九既雨既处尚徳载妇贞厉月几望君子征凶上虽阳爻而居巽体亦阴类也阴阳不病于相争而病于相和阴畜之极阳不与亢而与之和小人之施行向之不雨者今既雨矣君子之道阻向之不处者今既处矣所以然者由君子尊尚阴徳至于积满而然也然岂小人之福哉在小人不可不戒论理以小人之邪加君子之正失其常分如妇制夫虽贞亦厉况不正乎然在君子不可不慎论势则阴盛阳衰如月之防于望而征必受害而凶君子可不静俟乎
　　象曰既雨既处徳积载也君子征凶有所疑也
　　既雨既处由君子不能防之于早酿成其徳积而至于载当此而征小人必疑相倾相轧故凶
　　【兑下干上】
　　履虎尾不咥人亨
　　以兑遇干是以柔弱之臣遇刚毅之君所履至危故为履虎尾之象幸以悦遇刚小心恭顺足以潜消嘿格不但斥辱不加亦且素履可展为不咥人亨之象
　　彖曰履柔履刚也
　　以柔臣遇刚君我势易陵彼势易逞履非所履也英明果决动有危机故为履
　　说而应乎干是以履虎尾不咥人亨
　　履危何以不伤兑説应干人臣不拂不激柔非委靡说非徇媚自能霁威而行素愿是以履危而亨
　　刚中正履帝位而不疚光明也
　　所谓应乎干者以五居尊不徒神谋雄断而刚且精一执中无为表正徳称其位无疚于心由是发于事业治道炳然光明矣得若君为之主而悦以应之故亨
　　象曰上天下泽履君子以辨上下定民志
　　天在上泽居下不易之定分也君子以为天下不治由于民志之不定民志不定由于上下之未辨于是因其定分制为典礼以辨之贵贱尊卑各有定分车旂衣服各有定器凡若此者正以定民之志使不敢有越分也志定而天下之治成矣
　　初九素履往无咎
　　初九阳刚素有抱负在下居仕之始志节方锐故其所行无非素履以是而往上不负君下不负民中不负吾所学何变塞之咎
　　象曰素履之往独行愿也
　　君子未仕莫不有行道之愿但修之于家而坏于天子之庭则得行其愿者鲜今素履而往幽独之中君民为念确然不拔非功名富贵所能移也
　　九二履道坦坦幽人贞吉
　　道在天下坦然平易所当履者也九二刚中有自守之操在下未为斯世之用无应是无汲引之人居易以俟无入不得为履道坦坦之象人世风波即在富贵二能如是此真幽闲淡漠之人世艳不撄得洁身之贞顽廉懦立有可仪之吉
　　象曰幽人贞吉中不自乱也
　　富贵利达谁能乱我吾心自为乱耳九二刚中则有定见定守充然自足于中脱然无慕于外故为幽人贞吉非与山林之士在外矫强者比也
　　六三眇能视跛能履履虎尾咥人凶武人为于大君六三柔而志刚是才徳不足果于自用本无见事之明乃自智焉如眇自谓能视本无任事之勇乃自雄焉如跛自谓能履刚暴如此无一可者以此事君非说而应干者也势必犯顺触祸如履虎尾咥人凶以此治人非刚中正而履帝位者也徒为播恶于众如武人为君得志肆暴岂能长久
　　象曰眇能视不足以有明也跛能履不足以与行也咥人之凶位不当也武人为于大君志刚也
　　人惟自以为能即多不足眇而自谓能视实不足以有明跛而自谓能履实不足以有行咥人凶者以无和悦之徳履干必伤也武人为于大君者以其志刚无中正之徳必播恶于众也
　　九四履虎尾愬愬终吉
　　四处大臣之位近英明之君而以不中不正履之则权侔人主才名震君正危机所伏如履虎尾焉幸其以刚居柔因危知惧愬愬敬畏以事其上则疑忌潜消始危终吉
　　象曰愬愬终吉志行也
　　得君行道人臣之素志也四能愬愬自不疑而信任专生平之志无不行矣然则大臣欲行其志岂可才使气哉
