<!-- { "loadSidebar": true } -->
　　以甘为临无徳而位君子之上是其咎也能忧而变甘为诚则咎不长矣
　　六四至临无咎
　　柔正应初是大臣下贤情意恳切表里如一不以势位拘不以毁誉间相临之至者也如此推诚吐握何负相臣之咎
　　象曰至临无咎位当也
　　凡异己必疑同徳自信四惟位当有徳能孚所以见贤即亲相临独至不然将訑訑自足安能休休有容哉
　　六五知临大君之宜吉
　　君临天下自用则小独任则偏五以柔中应二其为临也不自用而任人乃知者之事而大君先务之宜也如是恭己可以成化吉
　　象曰大君之宜行中之谓也
　　人主以用贤为中中即宜也六五知在知人不在偏知是行中矣所谓大君之宜者此也
　　上六敦临吉无咎
　　处临之终是临民敎思无穷容保无疆深仁厚泽沦浃天下敦厚于临者也如是则久道化成吉且无负临民之责而无咎
　　象曰敦临之吉志在内也
　　人主于民有是心斯有是政志在万物一体故化成于上而治成于天下也
　　【坤下巽上】
　　观盥而不荐有孚颙若
　　观者有以中正示人而为人所仰也盥将祭而洁手也荐奉酒食以祭也颙然尊敬之貌九五居上四阴仰之又内顺外巽而九五以中正示天下所以为观观化在民为观在已必也信不以声敬不以色冲然穆然恭已于上而一种孚诚之意不论内外动静其精神愈敛愈纯愈收愈洁如祭者盥而未荐有孚在中颙然可仰此笃恭之妙也
　　彖曰大观在上顺而巽中正以观天下
　　卦名观者盖以人主为观非位不尊非徳不立九五以一人在上而为天下之观其观大矣然必有所以成其大者则在于徳顺则和平不拂巽则沉潜不露以此为观于天下不假作为不尚形迹而建中表正超于声臭之表所谓皇建有极非徒拥位者矣故为大观
　　观盥而不荐有孚颙若下观而化也
　　观而止言其孚者盖以精诚之极感格自神其笃恭之不显有以嘿运于人心而下之观者亦黙化于中正而不自知其然也
　　观天之神道而四时不忒圣人以神道设敎而天下服矣
　　夫下而观化止一观示之间则上之观也无心下之化也亦无心观之为道不其神乎极而言之天以无声无臭四时各循其序无过中失正之差何其神也而圣人设敎未尝有声色之迹而天下人民不识不知顺帝之则而无不服则圣人之道直与天地同其神化矣
　　象曰风行地上观先王以省方观民设敎
　　风行地上遍及庶物观之象也先王以为天下风土异宜习俗异尚不遍无以为观也于是廵行方岳使太史陈诗市官纳贾而因其不齐爰设以敎如末俗敎以农桑淫风敎以礼别奢敎以俭俭敎以礼神而化之使民宜之务使同归中正此王者之观也
　　初六童观小人无咎君子吝
　　阴柔在下无识无才不能逺见童观之象此在小民日用不知不足深咎若君子则当观光于国不能光昭圣化为可羞吝
　　象曰初六童观小人道也
　　可使由而不可使知者小人在下之道则然也岂君子所宜哉
　　六二闚观利女贞
　　阴柔居内而窥乎外是不能觐光王烈而惟穷居独处仰窥王化者闚观之象此在女子则为守贞岂志四方者可如此乎
　　象曰闚观女贞亦可丑也
　　丈夫在世宇宙之事皆吾分内之事二虽不同小人亦止比于女子不亦可丑之甚乎
　　六三观我生进退
　　六三居下之上可进可退故不观九五而独观已所行之通塞以为进退既虑轻进为干时又虑苟退为养拙如此以观可谓下不负身上不负君者矣
　　象曰观我生进退未失道也
　　进退而皆观于我生则以我为主进固可以行道退亦所以修道不至两失所据矣
　　六四观国之光利用賔于王
　　五以中正为观礼乐纪纲灿然明备君之光也即国之光四以大臣亲炙其盛实千载奋庸之防也君子际此犹髙不宾之节岂不有负明时乎故疏逖之臣利于朝觐草茅之士利于仕进作宾王家共庆弹冠可也
　　象曰观国之光尚宾也
　　四非轻进以五崇尚宾贤之礼也
　　九五观我生君子无咎
　　九五徳位兼隆而为四阴所仰是以君子之道为观天下者也故必反观我之所行果能建中表正尽合君子之道然后已不失徳民不失望而于君道无愧矣
　　象曰观我生观民也
　　民之视效系于君君之得失騐于民九五之观我生不但自观已也又必察民徳之醇疵以征主徳之善败也
　　上九观其生君子无咎
　　阳刚居上是以君子之道师天下者也当其任者亦须反观其生道徳学术果足为世仪表则廉顽立懦之风由我而成而于君子宾师之责无忝矣
　　象曰观其生志未平也
　　上虽无位而其为观天下之志不能自己故兢兢不忘戒惧而自观其生也
　　【震下离上】
　　噬嗑亨利用狱
　　卦象頥而一阳间之如一统之治为强梗者所间必去之而后天下同风故为噬嗑既噬而嗑则梗化者去而化可行亨然强梗难以徳服若从轻恕之法优容之典未免养奸纵乱非用狱不可而卦之威明得中又具治狱之道者必用此以治之小则惩大则戮然后间去而亨故利
　　彖曰颐中有物曰噬嗑
　　上下两阳而中虚颐口之象九四一阳间于其中为頥中有物物在頥中而不噬则人身之咽喉塞矣梗在要害而不去则王者之敎化塞矣必噬之而后合故曰噬嗑
　　噬嗑而亨刚柔分动而明雷电合而章柔得中而上行虽不当位利用狱也
　　词曰亨者以梗化之人阻吾声敎必去之而后亨也利用狱者盖治狱之道惟威与明而又贵乎得中卦体三阳三阴刚柔各半是执法之义与矜恤之仁并行不悖不过暴不过纵也卦徳下动上明是决断之威与精察之识各极其至无姑息无蒙蔽也观雷电合章之象是明动相资明合动而益显动合明而愈神观柔中上行之五是刚柔相济矜恤不至容奸恻怛不至长恶凡此皆用刑之道故五以阴居阳位为不当若未能以徳化民而以此用狱何奸不烛何暴不弭所以为利
　　象曰雷电噬嗑先王以明罚勑法
　　雷电交至明威合一以去间噬嗑之象也先王以有间而后合不若未间而预防盖法弛而犯必多恕反成刻律明而人不蹈严亦寓慈于是明辨其轻重之罚以整肃其一定之法使人知所畏避不待噬而后嗑矣
　　初九屦校灭趾无咎
　　初上无位为受刑之象中四爻为用刑之象初在卦下罚薄过小用轻刑以惩于初为屦校灭趾之象止恶于初小惩而大诫此小人之福也自无大咎
　　象曰屦校灭趾不行也
　　趾所以行灭则知所惩诫而不进于恶矣
　　六二噬肤灭鼻无咎
　　二有中正之徳心无偏私明断合宜者也治狱而情伪立辨如噬肤之易然所乗者刚暴之人非严刑峻罚不足以服其心故不免于伤灭其鼻乃得无咎
　　象曰噬肤灭鼻乗刚也
　　二噬肤矣又灭鼻者非过严也所乘者刚务为长厚即为养奸不得不如此也
　　六三噬腊肉遇毒小吝无咎
　　阴柔不中正无治狱之才徳治人而人不服为噬腊肉遇毒之象夫身为刑官不能得人之服未免小吝然彼为间而我治之刑当其罪终必服法而无咎
　　象曰遇毒位不当也
　　三之遇毒岂人真难治哉以素行不足以取信也
　　九四噬干胏得金矢利艰贞吉
　　大臣以刚居柔是以明断之才存钦恤之念以此治狱为能以刚克强以直理枉虽遇难治之人亦得其情而坚者剖直者伸为噬干胏得金矢之象然主刑者民之司命必利于艰贞其难其慎惟恐冇情法之私无偏无党惟恐有喜怒之狥乃世无寃民天下称平而吉
　　象曰利艰贞吉未光也
　　四必艰贞而后得吉者恐用刑者之心容有偏倚之私而未光也
　　六五噬干肉得黄金贞厉无咎
　　柔中居尊是慈祥之主能不流于姑息此以用狱自得其情有噬干肉得黄金之象然狱成而献之天子民无更生之望矣故必守之以贞不敢以操纵自私而出入惟允持之以厉不忍以生杀惟予而恣雎自用乃刑清民服无忝造命之任无咎
　　象曰贞厉无咎得当也
　　五必贞厉乃得无咎者盖贞则听断惟公厉则心思详审所以刑得其当而无咎
　　上九何校灭耳凶
　　上九刚恶已极怙终不悛宜服上刑为何校灭耳之象凶莫甚焉
　　象曰何校灭耳聪不明也
　　明罚勅法有耳共闻上独听之不聪故以灭耳罪之若能审听而早图之则无此凶矣
　　【离下艮上】
　　贲亨小利有攸往
　　贲饰也内离外艮有文明而各得其分之象故为贲贲虽尚文然贵得中若以柔来文刚阳得阴助而离明于内则质为主而文济之既敦朴以为先又文明以成化文质得宜可以行之逺久故亨若以刚上文柔而艮止于外则文为主而以质辅之虽足以矫固陋之习却无以敦尚实之风文过乎中仅可饰乎一时故小利有攸往
　　彖曰贲亨
　　柔来而文刚故亨分刚上而文柔故小利有攸往刚柔交错天文也
　　贲何以亨卦变柔来文刚是真诚内积文来饰之文质彬彬礼无不行故亨然文所以文其质也自其分刚上以文柔则未免文胜之过故小利有攸往观贲之亨利而知贲非徒文而已盖尽天人之蕴焉彼刚柔交错卦之变也即日月星辰昭回于天者也非天文乎贲之义昭于天矣
　　文明以止人文也
　　离明艮止卦之徳也即君臣父子灿然有礼以相接而其中又截然有分以相守也非人文乎贲之义昭于人矣
　　观乎天文以察时变观乎人文以化成天下
　　试以贲道而极言之也天之四时递变往来不穷甚难察也观乎刚柔之交错刚来见阳之复柔来见阴之复而变无不察矣人之治化恩易于渎防易于暌甚难成矣而观乎文明之以止秉礼见其相接安分见其有守而化无不成矣贲道岂不大哉
　　象曰山下有火贲君子以明庶政无敢折狱
　　山下有火草木皆映贲之象也君子体之于兵刑礼乐之庶政则用其明以修之以成文明之治至于折狱生死攸关贵于详审而忌明察苟恃明巧饰则此敢之一心不得其死者多多矣故君子非不折也无敢轻用其明以折之焉
　　初九贲其趾舍车而徒
　　刚徳明体本足以上贲皇猷者而处在下位道贵自贲为贲其趾之象衡门泌水之下仁义自丽故车马之荣人所共羡初能舍其非道之车而安于徒步此以道徳为光华者也
　　象曰舍车而徒义弗乗也
　　舍车而徒岂以隠为髙哉非其义也禄以天下弗顾也系马千驷弗视也以义揆之故弗乗也
　　六二贲其须
　　二与三中正同徳则心必相孚无应党孤则势自相倚故与三相须而成贲者也一谋一猷皆资三之智力则柔得刚助文治可彰为贲其须
　　象曰贲其须与上兴也
　　三以才人在已之上二能附之而兴起有为则贲治可成矣
　　九三贲如濡如永贞吉
　　一阳居二阴之间是大臣操文柄于上羣臣宣文敎于下奔走承宣皆不乏人凡所猷为自成彩色贲之润泽而流光者也为贲如濡如之象然濡阳者阴溺阳者亦阴必永守此贞莅之以庄接之以礼终始不易其正乃有以起其敬畏消其不逊贲常濡矣吉
　　象曰永贞之吉终莫之陵也
　　凡人之陵皆生于狎三以贞自持嚬笑不苟凡彼阴柔固将奔走之恐后矣安敢陵我哉
　　六四贲如皤如白马翰如匪宼婚媾
