<!-- { "loadSidebar": true } -->
　　易曰自天祐之吉无不利子曰祐者助也天之所助者顺也人之所助者信也履信思乎顺又以尚贤也是以自天祐之吉无不利也
　　大有上九曰自天祐之者岂天私佑上九哉有所以祐之也葢佑之为言助之谓也天无私助助必于顺由天推人而人亦无私助助必于信即人观天而知天之祐非无故也上九当大有时下従六五之贤是身所履者极诚而无妄心所思者循理而不拂又以此履而思者崇尚乎贤士真大君信顺之极满而不溢者是以自天祐之吉无不利
　　子曰书不尽言言不尽意然则圣人之意其不可见乎子曰圣人立象以尽意设卦以尽情伪繋辞焉以尽其言变而通之以尽利鼔之舞之以尽神
　　圣人与民同患之意固无穷也书以载之而书不尽欲言言以达之而言不尽其意然则圣人之意终无以自见乎非也圣人以天下之事不外隂阳言之所者浅象之所示者深于是画一竒以象阳画一偶以象隂则体贵对待而包涵无外用贵流行而变化无方言与书不能尽者而象无不尽矣然意之所包有情伪情伪未尽即意未尽也即此象而因重之设为六十四卦则消息异时而小大判当否异位而淑慝分情伪无不尽矣意之所发有言言未尽即意未尽也即此象而发挥之系彖词以言材而全体义着系爻词以言变而一节义彰情则断以吉伪则断以凶而言无不尽矣然卦词以立其体使不能达其用圣人之意亦未尽即象之趋时者制为卜筮因其卦爻之变使人通之事为则趋避咸宜而利尽矣然欲尽利而使人勉强以趋其意犹未极其妙也即象之变通者妙于鼓舞则趋避踊跃有不知谁为之者而神尽矣至于尽利尽神而圣人之意宁有不尽乎
　　乾坤其易之緼耶乾坤成列而易立乎其中矣乾坤毁则无以见易易不可见则乾坤或几乎息矣
　　立象所以尽意者以象始于乾坤二画隂阳变化包含无穷其殆易之緼耶何也干以竒成列于左坤以偶成列于右对待之中自妙流行之用隂阳合德而诸卦之体已成刚柔襍居而六爻之质已具虽未变化而其体立矣向使竒偶之卦画毁而不成列焉则何以为隂何以为阳而变化之易体不可见矣易不可见人何以化隂何以化阳乾坤之用或几乎息矣乾坤必不可息易必不可无乾坤之成列此乾坤所以为易緼而立象之必不可已也
　　是故形而上者谓之道形而下者谓之器化而裁之谓之变推而行之谓之通举而措之天下之民谓之事业乾坤何以为易之緼正以易之所有无非乾坤也是故乾坤之象一隂阳之形也自其形之超于法象而上者是为太极之真至精至粹谓之道道固乾坤之精也自此形之着于法象而下者是为竒偶之质有方有体谓之器器固乾坤之迹也因此乾坤自然之化而裁之如阳化趋隂裁之为隂隂化趋阳裁之为阳隂阳交错一道之推迁也谓之变因此化裁之理而推行之如隂穷则推而行之于阳阳穷则推而行之于隂流行无滞一道之旋转也谓之通由是举变通之化措之天下使民无不趋吉避凶则事无不成业无不定圣人之事业溥矣孰非乾坤之妙用哉信乎乾坤为易之緼而立象足以尽意也
　　是故夫象圣人有以见天下之赜而拟诸其形容象其物宜是故谓之象圣人有以见天下之动而观其会通以行其典礼系辞焉以断其吉凶是故谓之爻
　　圣人固立象以尽意矣然立象非无见也圣人葢有见于天下之赜莫非道也于是拟诸其形容而因画卦以象其物宜道之精蕴于此悉模而象之故谓之象象立而爻生焉非无见也圣人又有见于天下之动莫非道也于是观其会通以行其典礼系词焉以断其吉凶道之变动于此悉仿而效之故谓之爻葢缘意以起见缘见以立卦词此圣人必立象以尽意也哉
　　极天下之赜者存乎卦鼔天下之动者存乎辞
　　试以用易言之象见道于赜而立则欲究极天下之赜而无遗存乎卦葢观卦之象物宜陈而万理析矣爻见道于动而立则欲鼔舞天下之动而不怠存乎辞葢观爻之词典礼明而趋避决矣
　　化而裁之存乎变推而行之存乎通神而明之存乎其人黙而成之不言而信存乎德行
　　至若揲蓍求卦之词因卦爻隂阳之化而裁为七八九六之数则存乎卦爻之变盖变乃圣人所裁以尽利者人亦裁此而已极数之后因卦爻所着之理而推于出入云为之际则存乎卦爻之通葢通乃圣人所推以尽神者人亦推此而已乃若不假化裁推行之迹而神明夫变通之用则存乎其人焉苟非其人道不虚行然所谓其人者必于变通之理沉潜渊黙而完具浑成且不烦拟议而孚合无间所谓神而明之者也则存乎德行葢其平日造理精防履事极其纯熟自然易之变通已先得之深矣故一用易之际而自成自信神明不测有如此也此则得意忘象之事道器精粗一以贯之矣可见易非圣人不能作亦非圣人不能用也
　　右第十二章
　　繋辞下传
　　八卦成列象在其中矣因而重之爻在其中矣
　　易理尽于吉凶吉凶原于爻象爻象何自而立哉圣人作易自两而四自四而八干兊八卦以次而序二老列而纯隂纯阳之象着六子列而襍隂襍阳之象着俱在成列之中矣由是因已成之卦各以八卦次第加之以成六十四卦是因而重之也则内外满而贞悔全承乗比应之爻在各卦之中矣此易之体所以立也
　　刚柔相推变在其中矣系辞焉而命之动在其中矣夫卦爻既立则卦爻一刚柔也然是刚柔迭相推荡刚推乎柔则刚变为柔柔推乎刚则柔变为刚虽未及乎占变而卦爻之变已在相推之中矣推变则卦之消息爻之当否无不备具圣人于时位之息而当者则系词以命其吉于时位之消而不当者则系词以命其凶虽未形于动而为占然占者所值当动之卦爻已具于系词中矣此易之用所以行也
　　吉凶悔吝者生乎动者也
　　动虽寓于词而词实显于动卦爻之词固有吉凶悔吝然必抱蓍问易而值其所动然后吉凶悔吝可见葢生于动者也
　　刚柔者立本者也变通者趣时者也
　　吉凶悔吝生乎动矣而实本于位之未常动趋于时不得不动者也葢卦爻未动时一刚一柔各有本位有凝然对待不易之意是立本者也然有一定之位而无一定之时及其动也变化不拘刚进之极变通于柔柔退之极变通于刚立本之中又有迭运不穷之妙是葢趣时者也
　　吉凶者贞胜者也
　　夫刚柔变通吉凶见矣是吉凶者不容并出常以正而相胜者也吉有当然则吉为正而常胜凶凶有当然则凶为正而常胜吉出此入彼事势必然非贞胜而何
　　天下之道贞观者也日月之道贞明者也天下之动贞夫一者也
　　然吉凶所以贞胜惟其理之一而已葢理一则不当有二至常则不容有变试以造化騐之人事天地之道消息盈虚变之至也要以贞而常运法象所垂亘古今以为观也日月之道晦朔望变之至也要以贞而常照昼夜代明亘古今以为明也况人事之动乎天下吉凶之动纷然不齐虽极至变要以贞而常胜葢不贞则二贞则未有不一者也惟当然不易之理随其所胜而贞自在顺则吉而逆则凶此所以贞胜也
　　夫干确然示人易矣夫坤隤然示人简矣
　　夫吉凶贞胜固由于一而一之原则出于天地夫干天也确然天下之至健也理行即达气至即亨示人以生物之易矣夫坤地也隤然天下之至顺也承天之理为理顺天之气为气示人以生物之简矣其易简之理非一乎所谓贞观者也
　　爻也者效此者也象也者像此者也
　　夫乾坤以易简示人如此而易之爻象谁能外之故八卦因重而有爻爻非他也竒者效干之易偶者效坤之简也八卦成列而有象象非他也阳息隂消者像干之易隂息阳消者像坤之简也然则爻象虽至变至赜亦不外乎一理天下之动非贞夫一哉
　　爻象动乎内吉凶见乎外功业见乎变圣人之情见乎辞
　　夫爻象之体由易简而立而爻象之用得蓍卦而行故揲蓍求卦之先参伍错综虽未成爻象而爻之竒偶象之消息已跃然动乎蓍卦之内矣揲蓍求卦之后通变极数则所值吉凶占决之词在卦而以全体昭在爻而以一节着遂显然见于蓍卦之外矣夫爻象之动即变也虽未见诸行事而所以通志定业者见于斯矣吉凶之占即词也虽非圣人面命而所以与民同患者见于斯矣卦爻之功岂不大哉
　　天地之大德曰生圣人之大寳曰位何以守位曰仁何以聚人曰财理财正辞禁民为非曰义
　　圣人情见乎辞而其功用岂小补哉葢天地以生物为心干以易知而知始坤以简能而作成生非天地之大德乎乃圣人正天所生以生天下者也体天地所好生之德以生天地所生之民则必借位以行其德位非圣人之大寳耶大寳在位不可不守而守位则必以仁民为邦本本固邦宁也守位在仁不可不聚而聚人则必以财财为民命财散民聚也至若财以聚人宜理也务崇本而节用既富而教以词为先宜正也必反经以贞志民有为非宜禁也必明罚以致刑而总之一归于义是义也正所以成其仁也盖得乎义则导之而生养遂教之而伦理明治之而争夺息天地以徳生万物圣人以义生万民其功业与天地相配矣而易之功用岂不大哉
　　右第一章
　　古者包牺氏之王天下也仰则观象于天俯则观法于地观鸟兽之文与地之宜近取诸身远取诸物于是始作八卦以通神明之徳以类万物之情
　　羲皇之王天下葢位大寳作易以前民用者也虽其妙契隂阳已具作易之本尤疏观造化以验消息之机仰则观经纬之象于天俯则观一定之法于地至天地间有鸟兽之文观其希革毛毨之殊与地之宜观其髙深上下之实近取诸身之性情形体远取诸物之飞潜动植见得天地之间无一非阴阳之消息于是始作八卦以通神明之徳凡阴阳之理深入无形者易直与之贯通而无间焉以类万物之情凡阴阳之理显及有象者易直与之相肖而不违焉如是则卦之立也显防毕具圣人制器尚象宁不本于是哉
　　作结绳而为罟以佃以渔葢取诸离
　　伏羲作易非为制器设也然制器之理卒无外于易焉上古未有耕种则鲜食乃其先也于是教民作结绳而为罟以佃于山林以渔于川泽而物皆丽焉且离象为目葢取诸离
　　包牺氏没神农氏作斵木为耜揉木为耒耒耨之利以教天下葢取诸益
　　上古民知鲜食犹未知粒食也包牺没而神农作斵木使鋭而为耜揉木使曲而为耒耒以运耜耜以起土以教天下树艺二体皆木有益之象上入下动有益之徳葢取诸益
　　日中为市致天下之民聚天下之货交易而退各得其所葢取诸噬嗑
　　罟作而鲜食足五谷熟而民人育则货财殖矣然有无不通民弗便也神农于是教民当日之中而为市致天下之民于各市地聚天下之货于各市防贸易有无交易而退则有余不足彼此相通而各得其所矣此其上明下动有日中为市之象葢取诸噬嗑
