<!-- { "loadSidebar": true } -->
　　以三五爻言之三五皆阳爻皆能为阳刚之事业固同功矣然位有君臣之异故其善亦异三多凶而五则多功焉此何以故五为君而贵则操得为之权所以多功也三为臣而贱动有掣肘之患所以多凶也然要而言之三五皆阳位以柔徳居之则委靡不振君臣胥失其道三固多凶五亦不能多功也岂不危乎以刚徳居之则强毅有为君臣交得其道五固多功三亦不至多凶也其有不胜耶是知逺近贵贱物也刚柔中正徳也誉惧凶功是非之辨也非中四爻何以悉备哉此观易者不可不审也
　　右第九章
　　易之为书也广大悉备有天道焉有人道焉有地道焉兼三才而两之故六六者非它也三才之道也
　　易之为书也内而无不含蓄外而无不包举而广大中之条理无不精宻其广大而悉备者乎何以见之天下之道尽于天地人而已方易之三画成卦上画有天道焉中画有人道焉下画有地道焉是三画已具三才矣又以一而不两则独而无成又兼三才而各两其画故有六画然六画非他也上二爻即天道之隂阳也中二爻即人道之仁义也下二爻即地道之刚柔也六画亦三才之道也其广大悉备如此
　　道有变动故曰爻爻有等故曰物物相杂故曰文文不当故吉凶生焉
　　夫易画既备三才之道则画之所在即道之所在也故道之变动不居周流六虚则谓之爻爻者交变之义也爻之逺近贵贱等级森然则谓之物物之不齐物之情也物之刚柔相间灿然可观则谓之文盖六位错综焕然两间之经纬也至于是文有以刚居柔柔居刚而位未必当者亦有以柔居柔刚居刚而位亦未必当者其义互有得失而吉凶生于其间矣可见爻者道之变动物者道之散殊文者道之昭著吉凶者道之淑慝而莫非三才之所贯也易之广大悉备不信然乎
　　右第十章
　　易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　道待人而兴易之复兴也其当殷之末世周之盛德邪当文王与纣之事邪文王以是德当是时遇是事故其所系之词多警戒之意而危焉何以明其危也卦词所发莫非人事之理故凡危惧存心者戒谨恒至必有安宁之庆则辞系以吉利若使之平怠易存心者忽慢不检必有覆败之虞则词亦系以凶害若使之倾然危平易倾之道安危存亡系焉岂不甚大故自一身之举动万物之操履与夫天下国家之治乱凡百事物平者必生于危倾者必生于易固无幸致之福亦无幸免之祸谁能废之其道之大若此圣人系词果何意哉无非教人危惧存心终如其始使人平而无倾终归无咎此之谓与民同患易之道也右第十一章
　　夫干天下之至健也德行恒易以知险夫坤天下之至顺也德行恒简以知阻
　　太极之理一也分布于乾坤统防于圣心自圣心纯乎理有干之名干则自强不息极天下之至健也本此健德以行则会易知之理而恒易易本无险故险之几举归坐照不待险而知也自圣心顺乎理有坤之名坤则安贞无为极天下之至顺也本此顺德以行则防简能之理而恒简简本无阻故阻之几无不前知不待阻而知也此正能危能惧而无易者之倾不待卜筮而知吉凶者也
　　能説诸心能研诸虑定天下之吉凶成天下之亹亹者然所以知险知阻者皆圣人自然之能事也盖圣人于未事时易简所涵理自融洽是能说诸心矣及应事时易简所应几自详审又能即说者而研诸虑矣惟说心是以吉凶之理皆吾心所素藏险阻与否无不知之而吉凶定矣惟研虑是以趋避之几皆吾心所宻察险阻与否无不趋避之而亹亹成矣
　　是故变化云为吉事有祥象事知器占事知来
　　此其自然之知岂待卜筮哉是故天道寒暑昼夜即有变化人事语黙动静即有云为此理之显者也变化有吉则祥先见于垂象云为有吉则祥先动于四体此理之防者也夫变化云为各有一定之理所谓器也圣人比拟其事于已往稽迹观变而已然之理周知而不忒矣吉事有祥原有先见之理所谓来也圣人推验其事于将然察防洞幽而未然之理早知而不惑矣所谓知以藏往神以知来説心研虑定吉凶成亹亹者此也
　　天地设位圣人成能人谋鬼谋百姓与能
　　夫不假易而知吉凶圣人能之而百姓未与能也易可无作乎圣人因天地设位而变化云为吉事之理无不备具此天地之能也但不能自言以告人圣人于是画卦系词以成其能也由是人有所为谋之于人趋避未决必抱蓍问易复谋之于鬼神则百姓虽愚因卜筮而知吉凶成亹亹得与于圣人之能矣
　　八卦以象告爻彖以情言刚柔杂居而吉凶可见矣圣人作易成能不过欲人趋吉避凶耳而吉凶于何见也先天圣人画为八卦或以纯隂纯阳之象告或以襍隂襍阳之象告矣而险阻之情百姓未遂知也后天圣人系以爻彖或以全体之情言或以一节之情言矣象告情言皆吉凶也惟是画卦定位刚柔襍居则时之消息位之当否吉凶居然可见此成能之易百姓所以与能也
　　变动以利言吉凶以情迁是故爱恶相攻而吉凶生逺近相取而悔吝生情伪相感而利害生凡易之情近而不相得则凶或害之悔且吝
　　然是吉凶也由象辞以见其体又由变占以见其用方揲蓍之初隂阳老少未定所谓变动也此时虽未成卦爻而趋避之几已寓非以利言乎及变动已定占决已着必有吉凶此则因卦爻之情有消息当否之异而卦之吉凶随之非以情迁乎惟其以情迁也是故卦爻有中正相与是爱相攻也其情和谐而吉生如不中正相与是恶相攻也其情拂逆而凶生吉凶以爱恶之情迁矣至于吉凶未判而曰悔吝又有吉凶方形而曰利害从何生也如卦爻有逺相取则情之暌者病于疎近相取则情之合者嫌于妄悔吝胥此生矣如卦爻有情相感则为道义之交而利生伪相感则为私情之合而害生要之凡易之情近相得固贵也逺而不相得亦无害也惟近而不相得则猜疑间隔凶害悔吝皆由此生吉凶之以情迁如此
　　将叛者其辞慙中心疑者其辞枝吉人之辞寡躁人之辞多诬善之人其辞防失其守者其辞屈
　　所谓情迁不观人之辞乎人心之动因言以宣试以人险阻之情发于言词者观之人之叛乎正理者其辞惭愧而囘互中心疑乎正理其词枝离而不一有德之吉人言不妄发而词寡无德之躁人言必轻出而词多人本善也而心欲诬之其辞浮防而不定理本定也而无执守之人其词屈抑而不伸人之辞以情迁如此则卦爻之辞以情而迁也不益信哉

　　周易文诠卷三
　　钦定四库全书
　　周易文诠卷四　　　　　　元　赵汸　撰説卦传
　　昔者圣人之作易也幽赞于神明而生蓍
　　昔者伏羲圣人之作易也有蓍数有卦爻天下之道冒是矣第蓍何自而生乎由圣人在上笃恭不显黙助乎化育之功而和气充塞故灵秀钟于草木而蓍生焉葢神物非神明不生而神明非圣人不赞故生蓍皆幽赞力也
　　参天两地而倚数
　　有蓍必有数数者揲蓍求卦之数也数何倚而起耶盖天之体圆圆者径一围三三各一竒是天原有三数也圣人以阳全之理裁之故参天而为三地之体方方者径一围四四合二偶是地原有两数也圣人以隂半之理裁之故两地而为二然后七八九六之数皆倚此而起焉九者三三之积六者二三之积是九六之数由分天地之参两而起矣七者两二一三之积八者两三一二之积是七八之数由合天地之参两而起矣然则易之有数盖倚天地而起者也
　　观变于隂阳而立卦发挥于刚柔而生爻和顺于道德而理于义穷理尽性以至于命
　　有数则有卦卦何自立哉圣人于隂阳之变而统观其全体之纯襍则卦从此立矣有卦则有爻爻何自生乎圣人就卦中析观其刚柔一一阐明之而爻自此生矣卦爻既立理无不备其功用当何如哉彼所称共由曰道同得曰德而义即道之散殊也易则于进退存亡之道刚柔健顺之德有以旁通其情融防其防而无少乖逆且于和顺中一一条理析之极其精也不理于义乎自道德与义合之为理赋之为性而命又理与性之原也易则穷事物之理而旁烛无疆尽人物之性而区处曲当且于理性所从出者一一根极浑合无间也不至于命乎圣人作易之功大矣
　　右第一章
　　昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦分隂分阳迭用柔刚故易六位而成章
　　昔者圣人作易而卦爻具岂徒备卜筮之用哉将举性命之理一一拟议之而顺之不拂耳何也盖性命之理天地人备之天非以象立也有立天之道焉如有寒无暑有昼无夜何以能成天道曰隂与阳则静专与动直合而天道有常运矣地非以形立也有立地之道焉如有水无火有髙无深何以能成地道曰柔与刚则静翕与动辟合而地道有常凝矣人非以血气立也有立人之道焉如有慈爱而无断制有庆赏而无刑威何以能成人道曰仁与义则恺悌与裁制合而人道有常处矣此皆性命之理也易何以顺之亦以易之六画六位无非此理耳统言其卦三画已具三才又兼三才而两其画故易有六画然后一卦之体成性命之理顺于全体中矣析言其爻则见初三五为阳二四六为隂就此隂阳相半之中时而居之于刚时而居之于柔则刚柔相间错综变化自成文章而性命之理顺于一节中矣易诚顺性命之书乎
　　右第二章
　　天地定位山泽通气雷风相薄水火不相射八卦相错伏羲作八卦横图又复中分而圆之有对待之体有交错之用有生出之序皆可按图而知也今观图位干南坤北是天位乎上地位乎下两仪定位而合德矣由是艮与兑对泽气上通于山而为云为雨山气下通乎泽而为泉为水矣震与防对雷因风而益迅风因雷而益烈其势相薄而交助矣坎与离对水得火而济寒火得水而济燥其用相济而不相犯矣然对待之中即有交变干兑离震各与八卦相错则自复至干三十有二之阳卦成于此矣巽坎艮坤各与八卦相错则自垢至坤三十有二之隂卦成于此矣此对待之体即以妙交错之用也
　　数往者顺知来者逆是故易逆数也
　　然是图也又有生出之序焉图从中起而分其位之左右自左数之起震而歴离兑以至于干皆已生之卦谓之往由四而三而二而一其迹已然如今日计昨日也顺而易知自右数之起巽而歴坎艮以至于坤皆未生之卦谓之来由五而六而七而八其神不测如今日推来日也逆而难知然此特自其图之中分言之耳而要其生出之序则有逆而无顺也有干一而后有兑二离三震四巽五坎六艮七坤八皆已生而及未生逆固逆顺亦逆也故以列八卦之体即此逆数者之对待也以神相错之用即此逆数者之交变也圣人所以规而圆者皆以象造化自然之理则易为知来之书于圆图可见矣
　　右第三章
　　雷以动之风以散之雨以润之日以晅之艮以止之兑以说之干以君之坤以藏之
　　先天方图之位实妙造化之全功焉彼震巽相待是雷动以发其生意风散以解其郁结有始物之功焉坎离相待是雨以润而滋日以晅而燥有亨物之功焉艮兑相待是艮以止物敛其生气兑以说物足其生机有成物之功焉孰纲维是干以君之六子皆统摄乎干而分职以听者也孰翕受是坤以藏之六子皆包含乎坤而乗时以出者也六子分其序乾坤统其全此方图卦位妙造化之全功也
　　右第四章
