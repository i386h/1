<!-- { "loadSidebar": true } -->
　　象曰地中生木升君子以顺徳积小以髙大
　　地中生木以渐而高升之象也君子以为徳之升也亦必以渐从细处致慎积之以至于髙大如由一念之善念念皆谨积而至于无念不善由一事之宜事事皆宜积而至于无事不宜则日新月盛徳必广大髙明而不可及矣
　　初六允升大吉
　　初为巽主柔顺居下不先时而躁进故二阳从而信之援以同升可以勿恤而南征吉孰大焉
　　象曰允升大吉上合志也
　　初允升而大吉者上二阳志在南征初能巽而与之合故二阳乐为汲引而同升也
　　九二孚乃利用禴无咎
　　九二刚中上交五以虚中应之是人臣精白一心足以感孚于君而致君之孚也惟既孚矣乃可以任吾朴忠不事繁文象如利用禴祭则我勿欺而君不疑无咎
　　象曰九二之孚有喜也
　　二能以心孚于君上则得君而道行矣宁不有喜
　　九三升虚邑
　　三以阳刚之才当雍熙可升之时而进临于坤道可大行如入无人之境为升虚邑之象
　　象曰升虚邑无所疑也
　　人于升时有时而无徳未免有疑于己有徳而无时未免有疑于人三经济有术际遇有时动无阻碍何所疑乎
　　六四王用亨于岐山吉无咎
　　四为大臣无可复升而以隂居隂顺之至者是人臣能致诚敬以事上如王者致诚而事神也有王用亨于岐山之象如是则得臣道之纯而无陨越之咎
　　象曰王用亨于岐山顺事也
　　四取象于用亨者臣之于君犹君之于帝谓其忠顺不失以事其上也
　　六五贞吉升阶
　　以隂居阳未免见小欲速必念虑谋猷一皆出于纯王之贞不杂于功利不流于偏党乃心纯化溥吉升斯世于大猷如升阶之易易矣
　　象曰贞吉升阶大得志也
　　王者以致治为志今以贞成治则其功业所就可以嫓帝王防天地矣其志不大得乎
　　上六防升利于不息之贞
　　以隂柔居升极昏防于升沈迷利欲知进而不知止者亦何利哉惟转此不已之心用之于不息之正孶孶不倦渐进髙大乃为利耳
　　象曰防升在上消不富也
　　人之一身外有増加则内必减损防升在上而进极不已本体消亡日甚岂复有所富乎
　　【坎下兊上】
　　困亨贞大人吉无咎有言不信
　　卦体六爻阳为隂掩志不得伸道不得行有困穷之义故为困君子处此惟守义安命泰然自得以自亨通则得处困之贞然非素有大涵养者不能故惟大人足以当之有亨贞之吉无不亨贞之咎苟非其人心不能亨而哓哓自鸣徒为愤世嫉俗之论祗益以困谁其信之不可不戒也
　　彖曰困刚揜也
　　卦名困者卦体刚为柔掩是君子刚大正直之气为柔所蔽欝而不伸所以为困
　　险以説困而不失其所亨其惟君子乎贞大人吉以刚中也有言不信尚口乃穷也
　　困何以亨盖亨不于其身而于其心不于其时而于其道卦徳险以説是所处之境虽困而乐天知命胸中自得之趣依然独抱不因困而失其所亨此惟有守有识之君子能之乎所谓贞大人吉以二与五刚而不屈无柔懦可乗中而不躁无矜激败事制事制心俱能顺理所以得吉又曰有言不信以困时所尚者心亨困不足以穷我惟所尚者口説愤愤不平徒以激人之怒滋已之危自取困穷也处困者可不戒哉
　　象曰泽无水困君子以致命遂志
　　泽以注水下漏则枯困之象也君子以处困之道莫先于志或遇君父之仇或值国家之难系于纲常名节为志所必欲成者则凡身家性命利害难易俱所弗计而惟猛一死独行其是以遂其志而已
　　初六臀困于株木入于幽谷三嵗不觌
　　初以隂柔居困之下束手待毙不得所安如臀困于株木者然若以明者遇此犹可望其醒悟以图出险之功今又居暗之甚才既不能审机智又不能观变终入于困不克自振有入于幽谷三嵗不觌之象
　　象曰入于幽谷幽不明也
　　审时观变全恃识力入于幽谷心不明乎事理安望其出于险哉
　　九二困于酒食朱绂方来利用亨祀征凶无咎
　　九二当困之时刚中应五是以才徳而膺艰大举凡宗社生灵俱以身任所谓王事贤劳者也上之知遇不特髙爵厚禄极其丰隆而且宠任责成有加无已为困于酒食朱绂方来之象二将何以承之必精白一心竭诚报效如用亨祀乃为利焉即时值困穷征或有凶而精诚自献虽凶无咎
　　象曰困于酒食中有庆也
　　二固困于酒食以有中徳故能竭诚济困以贻天下之庆也
　　六三困于石据于蒺藜入于其宫不见其妻凶
　　三隂柔不中正才徳不足以处困故欲前推九四以上进而四坚不可动欲退依九二以图安而二又刚鋭不可依为困于石据于蒺藜之象如此则祸必及身虽有上六正应亦终不得见矣如入于其宫不见其妻凶莫甚焉
　　象曰据于蒺藜乗刚也入于其宫不见其妻不祥也据于蒺藜以乗九二之刚据非所据不得安也入于其宫不见其妻孤立寡援危亡立见不祥也
　　九四来徐徐困于金车吝冇终
　　大几才足济物正应有困能速救之虽有强暴之徒不能阻吾之援四无才以援初故其来也徐徐不速而初困于九二不克前进为困于金车之象夫初之困四之吝也然邪不胜正终必得合有终
　　象曰来徐徐志在下也虽不当位有与也
　　四来徐徐势虽若缓其志未常不在初也人特患其无志耳既有其志才虽不足究竟有志自成必能相与有合也
　　九五劓刖困于赤绂乃徐有説利用祭祀
　　五当困时上为隂揜是蔽于近习下则乗刚是迫于强臣上下皆伤为劓刖之象既为所伤是臣服于我者反得以制我犹赤绂为臣下之服而今为所困矣幸其刚中有英断之才又居悦体善调停之术为能从容和缓制驭臣下而大权渐收无忧旁落乃徐有説而不终于困也然小人进退恒视君心之诚否一有不诚便得乗间而入必无二无襍如享祀然斯小人不得幸进国家获无穷之福乃为利耳
　　象曰劓刖志未得也乃徐有説以中直也利用祭祀受福也
　　劓刖者隂揜则蔽乗刚则危动輙有制济困之志岂能得乎乃徐有説者以五有中徳不纵不激顺理而直也利用祭祀者君心纯一小人不得而入宗社生灵皆受其福也
　　上六困于葛藟于臲卼曰动悔有悔征吉
　　以隂柔处困极欲动则才弱束手纒缚而不能解欲静则时势危迫震撼而不得安动輙有悔无往不困为困于葛藟于臲卼曰动悔之象然物穷则变诚能深自悔悟振作有为以是而征困可免矣吉
　　象曰困于葛藟未当也动悔有悔吉行也
　　困于葛藟以隂柔无解困之才而所为未当也因动悔而有悔心则克自奋发而吉与行防不终于困矣
　　【巽下坎上】
　　井改邑不改井无丧无得往来井井汔至亦未繘井羸其瓶凶
　　巽木入水而上出其水有井之象故为井井体有常而不迁犹治道有定而不易故为治以养人者恪守成法虽时势不无变更而先王仁天下之法毫无更改犹改邑不改井焉夫既不改则于旧章无所增损而人人蒙泽不犹无丧无得而往来井井者乎然法贵由旧尤贵慎终设守之未几而纷更随起如汲井几至得水尚未尽绠而败其瓶则功虽垂成一旦偾弃凶
　　彖曰巽乎水而上水井井养而不穷也
　　卦名井者以巽木入乎坎水之下而津润上达为木之华犹井水在下而汲之上行也故为井是井也其出有源其施不竭养民而不穷于用也
　　改邑不改井乃以刚中也汔至亦未繘井未有功也羸其瓶是以凶也
　　改邑不改井者以二五有刚中之徳刚则强毅有守而持之久中则意见不偏而善于因此所以能守常法有功而无凶也若汔至亦未繘井是法方行而泽未及物未有功也正当恪守之时乃妄肆纷更以至偾事如羸其瓶是以取凶岂法之过哉
　　象曰木上有水井君子以劳民劝相
　　木上有水津润上行井之象也君子体以养民不劳民则泽壅不流不劝相则泽施不广于是制田里教树畜以劳来其民又劝勉之使民自相周助则以君养民固君之养使民自养亦君之养养之不穷与井不竭一矣
　　初六井泥不食旧井无禽
　　井以阳刚为泉上出为功初六以隂居下既无养人之徳又无及物之功明主所不宾天下所共弃者也象犹井泥而人不食遂成废旧之井即禽鸟亦莫之顾也
　　象曰井泥不食下也旧井无禽时舍也
　　井泥不食言隂柔居下而泽不及于人也旧井无禽言其不能济物而为时所弃也
　　九二井谷射鲋瓮敝漏
　　九二刚中徳足及物但无正应汲引无人下比初六彚征无助虽有其徳仅能自润如井旁穴水止可下注于鲋不能逺济即有汲者亦如瓮敝水漏于下不能上出盖抱徳而不遇其时者也岂不惜哉
　　象曰井谷射鲋无与也
　　二非无徳无与汲引之人所以其泽不能及物耳
　　九三井渫不食为我心恻可用汲王明并受其福阳刚得正徳足泽民居下之上未为时用使人徒悯其道之穷象犹井渫不食为我心恻者此正恻其可汲而不汲也以无王明故耳如有王之明者汲而用之则徳施所君民俱受其福矣
　　象曰井渫不食行恻也求王明受福也
　　井既渫而犹不食岂特知已兴嗟行道之人亦以为戚也倘有求贤之王明于知人举而用之民社之福王者受之矣
　　六四井甃无咎
　　四柔得正是清介之士反身自治不染流俗浴徳有余而济人不足者也故其象为井甃如是则日新不已虽无及物之功亦无汚染之咎
　　象曰井甃无咎修井也
　　井以甃而无咎以有修之者也能防其汚方能致清然则侧身励行修洁其身士君子曷可少哉
　　九五井冽寒泉食
　　五以阳刚居尊是渊泉之徳素裕于己而时出之功自及于人象犹井冽而寒足为人食者
　　象曰寒泉之食中正也
　　寒泉而为人食不徒操利物之权以有中正之徳凡所以养人者尽善尽美故能如是
　　上六井收勿幕有孚元吉
　　上居井终坎口不揜是溥其井养之徳导民之利而不穷任民之取而不禁象犹井之汲取而不覆者此皆由其实心实政而有孚焉乃有此宏施耳大善而吉
　　象曰元吉在上大成也
　　上得元吉于井终则无一人不得其养上下与天地同流矣养道大成岂曰小补之哉
　　【离下兊上】
　　革已日乃孚元亨利贞悔亡
　　离下兊上物理人情俱所当革故为革盖人心可与习常难以通变可与乐成难与虑始一日变革岂能遽信必得已革之日事久论定然后信圣人之革非喜革也不得已也革之难如此然事势当革即一时未信亦何暇恤要在革之当耳果能灼于事理顺于时势善其所革可以通之天下万世而元亨协于天理人情而利贞则所革皆善而妄革之悔亡矣
　　彖曰革水火相息二女同居其志不相得曰革
　　卦名革者水上火下各相灭息而势不相济二女同居少上中下长幼失序而志不相得物理人情俱当变革故曰革
　　已日乃孚革而信之文明以説大亨以正革而当其悔乃亡
　　已日乃孚者以革故非常黎民惧焉必至已日而后无不信也又曰悔亡者以卦徳离明兑説内能灼乎事理而非苟革外能顺乎时势而非骤革其为革也大善而可亨且咸正而无缺革而能当其悔乃亡
　　天地革而四时成汤武革命顺乎天而应乎人革之时大矣哉
