<!-- { "loadSidebar": true } -->
　　栋之所以隆而得吉者以刚柔相济不至太柔因初阴之柔而至于桡也
　　九五枯杨生华老妇得其士夫无咎无誉
　　九五阳刚之极又比过极之阴是君骄亢于上而臣又巽懦于下其不能相济如枯杨生华华而不实老妇士夫终难生育之象虽无偾事之咎亦无济事之誉
　　象曰枯杨生华何可久也老妇士夫亦可丑也
　　枯杨生华本实先拨安能久也老妇士夫生育无基可丑甚矣
　　上六过涉灭顶凶无咎
　　上六处过之极时不可为才弱又不能济而尽心竭力不避艰险必欲有为奋不顾身如过于涉水而灭其顶虽不能济而凶然杀身成仁舍生取义于理无咎
　　象曰过涉之凶不可咎也
　　人臣之于国事所可尽者心力所难必者成败幸而济天下事固当论其功不幸而死天下事尤当谅其志过涉以至于凶不可以败咎之也
　　【坎下坎上】
　　习坎有孚维心亨行有尚
　　阳陷阴中为坎重之则陷之深故为习坎处险之道以信为本人当重坎身已入险所可自主惟此一心卦体中实有孚亨之象处险者果能实心安于义命而不萌侥幸则中有定主利害不惊而心自亨通以是而行必能静观时变而成出险之功不亦尚乎
　　彖曰习坎重险也
　　坎何言习坎险也上下皆坎险而又险也
　　水流而不盈行险而不失其信
　　所谓有孚者以坎象为水其信有常其流也足此通彼不至盈溢即其信也此信万古不变无论行乎地中行乎险阻始终不失也人之处险而中有定主始终不易者何以异于水也
　　维心亨乃以刚中也行有尚往有功也
　　维心亨者以二五刚而在中一真为主利害变故俱不能摇而心自得亨也行有尚者惟刚中而心亨自能妙达机宜功在出险也
　　天险不可升也地险山川丘陵也王公设险以守其国险之时用大矣哉
　　即险而极言之处险则思出险用险亦以防险观天之险髙不可升观地之险山川丘陵一险于上而无形一险于下而有形天地且然况王公之有国者而可无险乎法天而设纪纲法度法地而设城池甲兵以凛人心以壮国势可长守矣是险也者圣人用以保国与天地并存者也其用岂不大哉
　　象曰水洊至习坎君子以常徳行习敎事
　　水流洊至两坎之象也君子以之为学为敎皆不外此以道而存心修身曰徳行徳行不常则吾心之险将汨天理必日新又新使理熟于身心而不厌以道而立法垂敎曰敎事敎事不习则民心之险得阻王化必劳来匡直使民熟于见闻而不倦治己治人皆必重习而后安之乃洊至之义也
　　初六习坎入于坎窞凶
　　以阴柔居重险之下既无济险之才又值难济之势为在习坎之中而又入于坎穴之象其险益深终于沦胥凶
　　象曰习坎入坎失道凶也
　　天下不可必者时不可强者才所可为者道初失出险之道是以入坎而凶也
　　九二坎有险求小得
　　二处重险之中是人臣尚当国难之冲为有险之象幸其刚中是有孚心亨者才足自卫动不失宜为能因势利导善其斡旋故虽未尽出险犹可维持国势为求小得不至入于坎窞
　　象曰求小得未出中也
　　二本有才之人不求大得而求小得以未出险中阻于时耳
　　六三来之坎坎险且枕入于坎窞勿用
　　隂柔不中正而履重险之中则才徳既弱时事复艰来往皆险前险而后枕时势至此其陷益深不可用也
　　象曰来之坎坎终无功也
　　或来或之此身展转于陷险之中纵心欲求济终无可为何功之有
　　六四樽酒簋贰用缶纳约自牖终无咎
　　当险之时位近于五是君臣相与以济险者也君之信任倍于常时故为之臣者事君固不可无礼而在险中则情为要而文次之不必尚繁缛拘形迹惟一以诚朴结君如祭者樽酒簋贰而且用缶凡所献替皆委曲因明以通其蔽如纳约不自户而自牖焉如是则忠悃笃而君心不疑讽谕行而吾言易入虽在险终必济焉无咎
　　象曰樽酒簋贰刚柔际也
　　樽酒簋贰四岂事君不尽礼哉盖险难之时臣固切于上交君亦专于下应刚柔相际故情相洽而迹相忘所以不烦仪文也
　　九五坎不盈只既平无咎
　　阳刚中正而时将出险是人主徳位兼隆而又值可济之机必至夷险为平犹坎虽不盈而已抵乎既平之象人君出险之事已塞无咎
　　象曰坎不盈中未大也
　　君有中徳险应平矣而坎犹不盈者以时尚在险中其中徳未能大有所为非终于不盈也
　　上六系用徽纆寘于丛棘三岁不得凶
　　以阴柔不振之才而当险极危已之际陷之愈深终不得出象犹缚之绳而又置于棘中将三岁不得脱也何凶如之
　　象曰上六失道凶三岁也
　　人必处险有道终乃得出今以六居上不能有孚心亨失其道矣安得不凶三岁耶
　　【离上离下】
　　离利贞亨畜牝牛吉
　　阴丽于阳故为离人臣丽君莫先乎正而顺所以成其正也必陈善闭邪不为阿谀取容而贞乃利且可致君行道而亨然所谓贞者非浮慕持正之名而用意气以少激也必养成其至顺之徳如畜牝牛乃恭顺以事疑忌不生宠眷日笃吉
　　彖曰离丽也日月丽乎天百谷草木丽乎土重明以丽乎正乃化成天下
　　离附丽之义也推之人物莫不皆然在天有日月必以气丽天而后能照临在地有百谷草木必以形丽土而后能生成况君徳乎必本重明之徳以丽乎正不流于察不偏于私乃能正百官以正万民天下化之而成文明之治矣
　　柔丽乎中正故亨是以畜牝牛吉也
　　所谓利贞畜牝牛吉者盖人臣丽君苟非中正则情每流于妄悦苟非柔顺则行或失于谦和以是而求亨吉也难二以柔丽中正是臣之丽乎君者有徽柔懿恭之徳而能裁之以中行之以义不激不随得臣之正故亨然惟柔顺极至故吉
　　象曰明两作离大人以继明照于四方
　　上下皆离两明继起重离之象大人以缉熈其徳日新又新使徳辉宣着以照临四方则光被四表格于上下矣
　　初九履错然敬之无咎
　　以刚居下而处明体是人臣丽君果于任事喜于见智凡事躁动为履纷错之象咎几不免以敬处之而审时度势持以小心则心有主而动不妄自无履错之咎
　　象曰履错之敬以辟咎也
　　初履错而必于敬者盖躁进一念咎已随之敬则所以慎其履而辟其咎耳
　　六二黄离元吉
　　柔丽乎君而得其正是臣之丽君将顺而匡救浑厚而精明黄离之象成继明之君徳而不见其功襄化成之盛治而不露其迹君明臣良浑无节义事功之可见也元吉
　　象曰黄离元吉得中道也
　　六二居中不激不随无过不及得乎中道者也故吉
　　九三日昃之离不鼓缶而歌则大耋之嗟凶
　　重离之间前明将尽为日过中而昃之象斯时也人力固不可诿气运亦难强争若不安盛衰之常以自乐而徒戚戚于危亡之忧只速其毙凶
　　象曰日昃之离何可久也
　　盛极将衰即忧亦不能久人于未昃之时思患预防可耳
　　九四突如其来如焚如死如弃如
　　大臣当后明将继之时是天命初回人心始向之日正宜以顺而动徐图安定而乃以刚处之陋前人之规行一已之志更张太骤为突如其来之象过刚则激灾必及身故有焚死弃之象
　　象曰突如其来如无所容也
　　文明柔顺臣之体也突如其来失敬顺之道焚则死死则弃何所容其身乎
　　六五出涕沱若戚嗟若吉
　　以阴居尊柔丽乎中虽非过柔然不得其正而迫于上下之二阳为制于强臣君权几下移矣若能反身修徳忧深虑逺既出涕沱若而忧形于色又戚嗟若而忧形于声则主徳修于上权奸弭于下矣
　　象曰六五之吉离王公也
　　六五迫于权臣而得吉者位丽王公则一念敬忽理乱攸关忧其忧斯能位其位矣
　　上九王用出征有嘉折首获匪其丑无咎
　　上九阳刚居卦之上处离之终正刚明及逺者也王者用此道以出征则能伐暴救民而有嘉美之功但折取其首乱之人而威自振所获者匪从乱之小丑而刑不滥凡此皆嘉也既不畜奸养乱又不嗜杀寡恩无咎
　　象曰王用出征以正邦也
　　出征岂好观兵哉征者正也寇贼奸宄乱我邦国故出兵以正也

　　周易文诠卷一
<经部,易类,周易文诠>
　　钦定四库全书
　　周易文诠卷二　　　　　　元　赵汸　撰
　　【艮下兑上】
　　咸亨利贞取女吉
　　卦有交感之义故名咸其在于人与天下相感精神往来毫无间隔故亨然感通之道以静不以动以诚不以言所谓咸者利于无心之贞我不着感彼不着应戒欲循理一出自然合天理而出于无心当人情而应以无意如取女之正乃得咸之贞而吉
　　彖曰咸感也
　　卦名咸者彼此交感之义也无心者不能感故咸加心而为感有心者不能咸感故感去心而为咸咸皆也惟无心故无不应咸感者心无其心也
　　柔上而刚下二气感应以相与止而説男下女是以亨利贞取女吉也
　　卦体柔上刚下是刚感柔应柔感刚应其气相通造化所感之正也卦徳艮止兑説是感者专一不他应者乐从无强其情相洽人已所感之正也卦象男先下女既不凟伦以少配少又不过时男女所感之正也凡此皆贞是以亨而取女之吉也
　　天地感而万物化生圣人感人心而天下和平观其所感而天地万物之情可见矣
　　即感之理而极言之天地与万物同一气以气感而物之同受是气者自莫知其气化而形生焉圣人天下同一心以心感而人之同有是心者自莫知其情孚而和平焉即此而究观之凡天地施受万物应求皆不期感而自无不感者其情盖可见矣
　　象曰山上有泽咸君子以虚受人
　　泽非山上所有而有之是泽气上蒸于山而山受之咸象也君子以山惟虚故受泽心惟虚故受益于是寂然不动廓然无我任物之自往自来而我全无意必致虚以受天下之感与山之受泽无异矣
　　初六咸其拇
　　处咸之初感于最下是事物未接而意见将迎不能虚受有心于感者也故为咸拇之象
　　象曰咸其拇志在外也
　　未感之先心本在内一动于感则逐于外此岂处静之学乎
　　六二咸其腓凶居吉
　　隂柔动不能固守是当感之时不克顺应驰逐于物有心于感为咸其腓如是则虚体汨而感动累矣凶然幸其中正徳性未冺能居其所静以待感则为以虚受人而吉动凶静吉君子审之
　　象曰虽凶居吉顺不害也
　　二凶而居犹吉葢反为静能顺自然之正静固静动亦静矣何害之有
　　九三咸其股执其随往吝
　　初二隂柔不当随者三不能自主而随之是所守不正感不以道专以随人为主而执之不变者也为咸股执随之象如是以往徒以身为天下役感必不通吝
　　象曰咸其股亦不处也志在随人所执下也
　　隂柔固动而不处三以阳刚亦然其志盖在随人与君子超然自立大相刺谬不亦卑下之甚乎
　　九四贞吉悔亡憧憧往来朋从尔思
　　心之感动当正而固乃得其理九四以阳居隂未免有悔必能以静虚为感大公顺应而贞乃推之而感无不通反之而心无所役吉而悔亡若有心于感而憧憧往来思及于徃思及于来又思及于徃而来来而往将以思穷物者终必以物穷思则但见朋类从之岂能感通天下悔且不免况于吉乎
　　象曰贞吉悔亡未感害也憧憧往来未光大也
