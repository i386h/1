<!-- { "loadSidebar": true } -->
　　九三壮于頄有凶君子夬夬独行遇雨若濡有愠无咎頄颧也九三当决之时以刚而过乎中是决小人而刚壮见于面目者也如是则机疎谋露有凶道矣然在众阳之中独与上六为应为君子计决正不以迹也若能果决其决不系私爱则虽合于上六如独行遇雨至于若濡而为君子所愠然终必能决去小人而无所咎也
　　象曰君子夬夬终无咎也
　　君子之决小人独有此心耳心果夬夬迹虽若濡终必无咎
　　九四臀无肤其行次且牵羊悔亡闻言不信
　　以九居四不中不正心既不能静守才又不足有为故将止而不决小人则志欲上进而居则不安将进而欲决小人则力有不足而行则不进有臀无肤其行次且之象悔可知矣吾为四计惟让君子前进而我随之设谋决防一听于人如牵羊然乃因人成功而悔可亡然四切竞进虽闻此言必不见信吾其如之何哉
　　象曰其行次且位不当也闻言不信聪不明也
　　其行何以次且由其才徳不足以遂其进也闻言何以不信由其志惑于竞进而聪之不明也
　　九五苋陆夬夬中行无咎
　　五为决主切近上六是人君亲附小人朝夕左右之间为所蛊惑而不自觉如苋陆感隂气之多者可不决去之乎故必真心决之而且善藏其用不激于气而中行乃为决而和者无咎
　　象曰中行无咎中未光也
　　中行宜无弗得而止无咎者盖小人不难决而君心中之小人最难决迫于义而系于情中心岂得为光明乎
　　上六无号终有凶
　　隂居夬极党尽势孤虽应三比五而皆夬夬何所呼号以求援乎始虽乗刚终必凶矣
　　象曰无号之凶终不可长也
　　小人居于君子之上方自以为万年之固抑知终为君子所决何可乗以自恣乎
　　【巽下干上】
　　姤女壮勿用取女
　　夬尽为干方喜君子满朝不意一隂始生小人忽尔进用不期而遇故为姤以一隂遇五阳灭贞之谋已蓄坚氷之微已成犹女徳不贞而壮之甚也君子于此岂可忽其始进而与之比昵哉取以自配必害乎阳惟早杜而严絶之勿用取女可也
　　彖曰姤遇也柔遇刚也
　　卦名姤者不期而遇之义也一柔而遇五刚是众君子无心于遇小人而一小人輙敢于遇众君子卒然而值出于意外故为姤
　　勿用取女不可与长也
　　勿用取女以小人用事皆君子有以与之未几而祸君子蠧国家矣岂可与之长共事哉
　　天地相遇品物咸章也
　　然论隂阳淑慝之分遇不可有若论隂阳相须之理遇不可无卦体以隂遇阳是天当纯阳用事之日忽得地之防隂助之则燥烈之气有所滋润而品物流形自尔咸章矣造化以姤成功如此
　　刚遇中正天下大行也
　　造化不能一日无隂况世道乎第顾其主张世道者何如耳卦体以九居五是人君以英明果断之徳遇宅中表正之位则徳以位显天下惟其运化政教大行矣圣人以姤成功如此
　　姤之时义大矣哉
　　此固天人相遇之善也岂所论于君子之与小人哉姤之一隂始生其端虽防其势必盛自非识防君子谨而防之必支蔓而不可挽斯时斯义岂不大哉
　　象曰天下有风姤后以施命诰四方
　　天下有风物无不遇姤之象也元后体之以天不能遇物而遇之以风君不能遇民而遇之以命于是以王心之一为王言之大举凡政教必施命令布诰四方使天下晓然洞吾为民之心则君心与民相遇亦如风之鼔乎万物矣
　　初六繋于金柅贞吉有攸往见凶羸豕孚蹢躅
　　初隂始生小人用事之始也诚能坚以自止不进而肆害君子如系于金柅此小人之贞得受君子之赐吉若乗势而往则自失其庇凶然在君子当知一隂虽防势必得权害正犹羸豕必至蹢躅可不早为之防哉
　　象曰系于金柅柔道牵也
　　小人之道柔道也柔则多媚善附易于牵引羣邪以进而肆害正之谋故以金柅戒之也
　　九二包有鱼无咎不利賔
　　二以得时用事之君子而与初遇是小人在其包容之中为包有鱼之象乗此制之谕以道义惕以祸福使不肆害自可免咎若失此不制使与诸贤相遇则贻害无穷甚不利焉
　　象曰包有鱼义不及宾也
　　包有鱼者非独计及宾之害而制之也揆之于义二当尽制小人之责不令害及宾也
　　九三臀无肤其行次且厉无大咎
　　过刚不中性躁欲进上下无遇而不得遂为臀无肤其行次且之象如是则寡助可危固厉然无滛朋之大咎
　　象曰其行次且行未牵也
　　其行次且由势孤未得牵引之人无所援以梯进耳
　　九四包无鱼起凶
　　初与四应本其所属之民乃遇于二而不遇四为包无鱼之象人心既去祸乱自此起矣凶
　　象曰无鱼之凶逺民也
　　无鱼之凶岂人之逺我我无孔迩之懐我寔有以逺之耳民非无故而去也
　　九五以杞包含章有陨自天
　　阳刚中正主持世道是以徳位兼隆之君子而下防始生用事之小人犹以包势甚易矣然彼方长而我将消天运使然难以力争必其所谓包者深宻其谋潜藏其势含晦章美不露声色而黙以制之乃人事尽而天运回而阳之消者倐然来复若从天而降矣信乎姤转为复非含章不能也
　　象曰九五含章中正也有陨自天志不舍命也
　　君子之去小人多不能宻其机而九五独能含章者以有中正之徳涵养甚深不徒恃刚故能含也隂阳迭胜乃天命之自然而五能有陨自天者以志不舍命能以有常之理顺乎天而不逆其命以挽回之任图于己而不委其命故以人胜天而命自我回也
　　上九姤其角吝无咎
　　人必谦以与人而后能得所遇上无位而处刚是骄亢自髙求遇而以角者也以角求遇徒触忤耳吝所不免然亦无比匪之咎
　　象曰姤其角上穷吝也
　　髙亢在上絶物无侣宜穷于遇故足羞也
　　【坤下兊上】
　　萃亨王假有庙利见大人亨利贞用大牲吉利有攸往卦徳见君民之萃卦体见君臣之萃故为萃萃之时当尽处萃之道而道莫大于尊尊亲亲在王者当假于宗庙之中聚一己之精神以通祖考之精神而非靡文以为假也在君子利于见大人事君以行义则道可达而亨又必利于正而非枉己以为徇也然假庙岂徒聚精神已哉萃则物丰而祀宜隆必用大牲以昭民力普存祭乃受福而吉然见大人岂徒聚以正已哉萃则学偹而宜用宏必有所往以展平生所蕴乃能有功而利
　　彖曰萃聚也顺以説刚中而应故聚也
　　卦名萃者聚之义也卦徳坤顺兊説是民顺以从君而君説以先民也卦体五刚中而二应之是君以诚实下交而臣以虚中上应也元后黎庶心结不解元首股肱精意相孚故聚也
　　王假有庙致孝享也利见大人亨聚以正也用大牲吉利有攸往顺天命也
　　王假有庙非以邀福盖以王者孝亲之情既聚必对越告防致吾诚敬于庙也利见大人亨非以干禄盖吾人从君之志既聚必行义达道一出于正而乃亨也假庙而必用大牲吉见大人而必利有攸往盖礼随时丰功以时建皆天命之所必然物以萃而丰用大牲者时隆而隆也学以萃而益利有往者时行而行也顺乎天命所以吉而利也
　　观其所聚而天地万物之情可见矣
　　试取其理而极言之不特王者与仕进也推之天地万物莫不有萃聚之情焉观其所聚阳倡隂和干施坤承天地之情于聚可见也形交气感声应气求万物之情于聚可见也萃之大如此
　　象曰泽上于地萃君子以除戎器戒不虞
　　泽上于地津润上行萃之象也水聚而不防则溃人聚而不防则乱是以君子体之以保萃为之简练兵戎修戢武备以戒内难外患之出于意外者则萃可长保矣
　　初六有孚不终乃乱乃萃若号一握为笑往无咎初六上应九四而隔于二隂当萃之时不能自守是有孚而不终志乱而妄萃也宜有咎矣若能呼号正应则从违靡定未免为众所笑然号之者正也笑之者妄也但勿恤而往从正应则无乱萃之咎
　　象曰乃乱乃萃其志乱也
　　人之相萃未有不由于志初之乃乱乃萃志先自乱矣谁其主之而令其乱乎
　　六二引吉无咎孚乃利用禴
　　二应五而襍于二隂之间似君臣本自相孚而为谗邪所间故必牵引二隂以萃于五乃有集思广益之吉无背公植党之咎夫此引萃之心非避嫌非邀名一出于忠爱之实心所谓孚也二以孚上通五亦以孚下交不事烦文自足相信犹祭者有其孚诚虽用禴亦可格神无不利
　　象曰引吉无咎中未变也
　　二引萃而得吉无咎者由此中公忠之念未常少变故能不昵朋比也不然未有不乱萃者
　　六三萃如嗟如无攸利往无咎小吝
　　六三隂柔无可萃之徳上无应与无可萃之人欲求萃于近己之权贵而不得故嗟如而无所利为三之计惟往从于上可以无咎但困然后往复得隂极无位之人亦可小羞矣然理宜如是自当近舍不正之强援而逺结正应之穷交小吝不必恤也
　　象曰往无咎上巽也
　　往从上而无咎者上居悦极能巽顺以受之故得萃而无咎
　　九四大吉无咎
　　四以大臣比君因以下比众隂得其萃矣权之所集咎必归之且以阳居隂未免有邪媚之私则咎不终无者必其所以萃者贞以亲上义以使民既不枉道以从欲又不违道以干誉思患以杜衅孽之萌谨防以逺僣逼之渐大吉如是庶几臣节克靖君民两无负矣
　　象曰大吉无咎位不当也
　　必大吉而后无咎者以其非君位而萃天下之心居危疑之地而有不当之嫌自非尽善难以塞责也
　　九五萃有位无咎匪孚元永贞悔亡
　　当萃时而有阳刚之徳以居尊是徳称其位而民信从萃有位而无咎矣设有方命未孚固为至治之累而有悔然不必求之人也反而益修吾徳俾吾元善之懿无间而永不杂而贞则徳纯化洽而匪孚之悔亡矣
　　象曰萃有位志未光也
　　人主之志万邦作孚乃为光大今萃有位而犹有匪孚此中岂能坦然愉快故曰未光
　　上六赍咨涕洟无咎
　　萃极将防而隂柔才弱无位望轻有孤立之危故必操危虑深恐惧修省如赍咨涕洟乃创艾改图可以信友可以获君不终无萃而可无咎
　　象曰赍咨涕洟未安上也
　　上能得萃其心乃安今居上而求萃不得宜其忧惧如此耳
　　【巽下坤上】
　　升元亨用见大人勿恤南征吉
　　卦变柔上居四是以柔嘉君子乗时奋庸故为升君子之升恒患无徳与应卦体巽顺有升之徳五应有升之机自得元亨所以方升之始用以利见大人则主臣交孚所谓日隔之疎与不专之患但可勿恤既升之后南征有为则展布经纶将见道徳日盛功业日彰吉莫大焉其元亨盖有如此
　　彖曰柔以时升
　　卦名升者卦变柔自解来进居于四升于二阳之上是柔嘉之士因时以进而居台辅之位者也
　　巽而顺刚中而应是以大亨
　　升何以元亨盖不度已之可进而进者是为自轻其身不度人之能用而进者是为不量其君卦徳巽而顺是内既沉潜观理无欲速躁进之心外又从容俟时无冒进干君之失可升之徳裕矣卦体九二刚中而五应之是臣有强毅匡济之畧而遇虚己下贤之君又有可升之防矣既不困于抱负复不厄于际防是以大亨
　　用见大人勿恤有庆也南征吉志行也
　　又言用见大人勿恤盖君子出仕必欲得君今一徳而明良契合不惟一身之庆而实斯道之庆也又言南征吉盖君子之志在于行道今有庆而致主泽民则隠居之志殆为行义之达矣
