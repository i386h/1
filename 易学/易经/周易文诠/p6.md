<!-- { "loadSidebar": true } -->
　　九五夬履贞厉
　　五刚中正是才能有为履帝位势又可为下以兑悦应之又将顺其所欲为凡事必行无所疑碍为夬履之象干刚独断虽为君之正道而任情取败亦危道也故贞厉
　　象曰夬履贞厉位正当也
　　五以雄才大畧之君而至夬履贞厉者以所居者正则恃其才当则恃其势所以果于自用无持重之心以至此也位以居言
　　上九视履考祥其旋元吉
　　人君自修人事之外并无天道上九居履之终当凡事既成之后不求履之应于天但求履之旋于已故当视其所履以考其祥盖祥生于所履祥者福之兆履之善也必不敢自寛虚心反照果所行者尽善尽美终如其始无少亏欠无一瑕玷斯当天心协人望元吉
　　象曰元吉在上大有庆也
　　人情鲜终元吉最为难得兹在上而能得此不特一人之庆天下宗社之庆也岂不大哉
　　【干下坤上】
　　泰小往大来吉亨
　　干下坤上于时为天地交泰贞元防合故为泰气运开泰之日正世道清明之时阳方日进隂方日退是小人退听君子满朝志无不遂而吉道无不行而亨治道与世道并隆文运与国运俱泰正其时也
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
　　天不能无阴地不能无柔人不能无小人今泰乾坤相交则是观之造化天下济地上行以气交而万物化生无不通也观之人事君下交臣上应以心交而道济之志无不同也其所以通与同者皆系于君心理欲邪正之辨盖干为阳为健为君子坤为阴为顺为小人内干外坤是君心所存皆阳明之善而阴暗不足以累之也君心所发皆刚健之徳而柔顺不足以襍之也是以信而顺者皆君子疎而逺者皆小人惟内君子则福国庇民之道渐长惟外小人则蠧国害民之道渐消君志如此所以共成其泰
　　象曰天地交泰后以财成天地之道辅相天地之宜以左右民
　　天地交而成泰然无圣人参赞不能为功于天下故元后于是有开泰之道焉以化之自然曰道圣人裁而成之如察四时经九野定五伦则气化无或过矣道之当然曰宜圣人辅而相之如用天时因地利秩人伦则形气无限于不及矣若此者正以左右斯民令其遂生复性得以道其所道宜其所宜而开万世之泰也
　　初九拔茅茹以其彚征吉
　　三阳在下相连而进是一人倡之羣贤从之为拔茅茹之象如是以征同志之贤自成辅泰之业吉
　　象曰拔茅征吉志在外也
　　初岂植党者哉君子志在天下不在一身初与二阳同志故其进亦同也
　　九二包荒用冯河不遐遗朋亡得尚于中行
　　九二以刚居柔在下之中上有六五之应主乎泰而得中道者也太平之世情安法弛然骤振则撼遽厘则扰必待人恕处事寛而包容荒秽然罪必诛弊必革用冯河之勇焉且举及侧陋图及隠防精密之思无一事遗于外而不遗于遐逺又不昵近习不玩目前公忠之念无一人比于内而朋比是亡全此四者而刚柔合宜各得其中寛严相济共成一中不养乱不激变则配合乎中行之道矣
　　象曰包荒得尚于中行以光大也
　　荒而曰包似乎优容太过其得尚于中行者何盖中心蔽者有中而不能察中心隘者有中而不能容九二之心无不洞彻昭察乎人情世态之防而不蔽于一偏无不容纳善藏乎神明变通之用而不紊于所施故无所偏执而中行之粹皆心之纯也
　　九三无平不陂无往不复艰贞无咎勿恤其孚于食有福
　　恤忧也孚所期之信也九三将过乎中泰将极而否欲来之时也以天言之世道无常平而不险陂以人言之小人无常往而不复来此天运循环信有必然而可恤者夫治乱相仍者天也保其治而不乱者人也必艰其思虑内存兢业贞其施为外复详审不以势盛而侈不以时平而玩人事已无可咎自是天运黙回平者常平往者常往即有一定之孚不必忧恤而太平之福于焉可食矣
　　象曰无往不复天地际也
　　三当盛时而曰无往不复非过计也否泰之运天地为之此际挽回少迟则无及矣可不艰贞乎
　　六四翩翩不富以其邻不戒以孚
　　已过乎中泰已极矣故三阴翩然而下复其力之协也不待富厚而类从其心之孚也不待戒令而自信小人合交以害正道君子所当戒也
　　象曰翩翩不富皆失实也不戒以孚中心愿也
　　阴本居下小人据高位失其分之实也不戒而即孚者由其素愿也君子可不图之哉
　　六五帝乙归妹以祉元吉
　　以阴居尊为泰之主柔中虚已下应九二是大君忘势下贤而不有其尊与帝女下嫁而不有其贵一也如是则贤才得而理道昌非一身一家之福矣元吉
　　象曰以祉元吉中以行愿也
　　任贤保泰人主之素愿也然有愿而不能行者以邪防货色之为累耳五有中徳则清心寡欲自能如愿元吉
　　上六城复于隍勿用师自邑告命贞吝
　　积治成泰犹积隍成城上六泰极而否城复于隍之象时势至此难以力争故师勿用但当反已自治修其政令以维持之如告命自邑可耳然不能图于未乱而欲收于既坏虽所行之事皆是收人心凝天命之贞亦不免于羞吝
　　象曰城复于隍其命乱也
　　城复于隍岂曰天命由政令之不修以至紊乱命乱故复否告命所以治之也岂可付之于不可为乎
　　【坤下干上】
　　否之匪人不利君子贞大往小来
　　匪人谓非人道也二气闭塞而成否否则三纲沦九法斁非复人道之常君子正道决不能行惟时君子敛迹小人得志为大往小来之象
　　彖曰否之匪人不利君子贞大往小来则是天地不交而万物不通也上下不交而天下无邦也内阴而外阳内柔而外刚内小人而外君子小人道长君子道消也否与泰反在天地二气郁而万物屯在君臣骄谄盛而国事非在造化肃杀殷而生机少在人心柔邪炽而天徳绌小人用事君子播弃此贞之所以不利也
　　象曰天地不交否君子以俭徳辟难不可荣以禄坤下干上天地不交否象也君子当此小人道长之时必不能容然小人以爵禄相荣君子就之则失身逃之则贾祸惟收敛其徳以避小人之难使人不得以禄位荣之乃善于处否之道也
　　初六拔茅茹以其彚贞吉亨
　　三阴在下相连而进为拔茅以彚之象然势不可遏而心犹可回果能变邪为贞不植党以害君子则上福国下庇身不特吉而且亨
　　象曰拔茅贞吉志在君也
　　小人伤害只为身谋既能变为君子自以爱君为念而不计其私矣
　　六二包承小人吉大人否亨
　　阴柔而中正小人而能包容承顺乎君子之象此小人之吉也然在大人则当安守其否而后道亨盖不可以彼包承于我而自失其守也
　　象曰大人否亨不乱羣也
　　君子岂能不与小人为羣但不以包承之故为其所乱则其道犹可亨耳
　　六三包羞
　　以阴居阳而不中正小人志于伤善而未能也故为包羞之象若终包而未发亦可免于凶咎
　　象曰包羞位不当也
　　六三包羞才不足以济其奸也不然岂终于包乎
　　九四有命无咎畴离祉
　　君子处世不患无可为之时惟患无可为之道九四当过乎中之时是否极将济在天已有开泰之命而有不极其刚之徳是反乱为治在人又有致泰之功从容干旋人事之无可咎者正其凝命以转泰也宁独一身受福哉畴类三阳皆得上进而丽福祉矣
　　象曰有命无咎志行也
　　当否之时孰无休否之志但天时未至人事未修终于未能耳今有命无咎则人能合天不同矫逞以图有济志安有不行哉
　　九五休否大人吉其亡其亡系于苞桑
　　否不可有亦不易倾五刚中正徳位兼隆为能拨乱反正以休天下之否此大人之凝天命合人心也吉然患生于忽不可以休而自肆必虽休勿休时怀危亡之惧所以致治者无不至防乱者无不周而后不拔之业如系苞桑之固矣
　　象曰大人之吉位正当也
　　秉徳乗权方能休否正有济世之徳当有济世之权大人乃能成功而吉
　　上九倾否先否后喜
　　以阳刚当否极是当得泰之防而有济否之才能倾时之否者也方其未倾不能无忧及其既倾太平之喜可知
　　象曰否终则倾何可长也
　　上九居否之终其势必倾况有倾否之才岂有长否之理
　　【离下干上】
　　同人于野亨利涉大川利君子贞
　　同人与人同也于野谓旷逺而无私也为卦以离遇干火与天其性同二应五其徳同又卦惟一阴而五阳同与之其情又同故为同人君子之与人也必大公无我家天下人中国同人于野焉乃同心协力者众无往不通而亨即险可济而大川亦利涉焉然概曰同人不论可否不择是非与世浮沉虽尽天下而与之终是私情之合而已必合于君子之贞以理而不以情以公而不以私始非比周为党而得同人之道乃为利也
　　彖曰同人柔得位得中而应乎干曰同人
　　柔谓六二干谓九五得位谓六居二得中谓卦之中卦名同人者以二柔中之徳应五刚中之君所谓一徳交孚君臣同于朝也故曰同人
　　同人于野亨利渉大川干行也文明以健中正而应君子正也唯君子为能通天下之志
　　同人于野而亨且利者盖大道之公非健不能以干而行则刚徳胜而私情绌随所往而皆利也利君子贞者卦徳文明而以健行之是和同比周之介晰之精而公私从违之间决之力六二中正而五应之是我以道同于人而非私昵人亦以道与我而非私比内外人已皆君子之正道也正则天下之志通于此矣盖人同此心心同此理吾得其所谓正即得其所谓通通天下之志乃为大同
　　象曰天与火同人君子以类族辨物
　　天在上而火炎其上其性同也故曰同人君子以欲致同必先审异天下一定之名分曰族如士农工商皆族也族不类则相越而害其同名以命之使亲疎贵贱各得其分天下不同之名器曰物如车旂服饰皆物也而族中之物原自有辨物不辨则相竞而害其同器以别之使等威度数各昭其则则天下絶无僭乱参差之合乎君子之正矣
　　初九同人于门无咎
　　初刚在下于己无私心上无系应于人无私与周而不比同人于门之象自无偏党之咎
　　象曰出门同人又谁咎也
　　同人而人得以咎之者必其心有私也今初出门同人则四海皆兄弟矣亲不得议其党疎岂得议其薄乎
　　六二同人于宗吝
　　宗党也六二虽中且正亦能同人然有应于上不能大同而系于私同人于宗之象夫所感者私则所应者狭吝
　　象曰同人于宗吝道也
　　君子同人当以天下为一家今但于宗私而且狭吝之道也
　　九三伏戎于莽升其高陵三岁不兴
　　同人贵同然非强其类以为同也三刚而不中是强暴而妄同上无正应又寡援而急同欲同于二而非其正惧九五之见攻于是内怀不测之心外起窥伺之计象犹伏戎于莽以敌五攘二也究之理势俱屈终不能兴
　　象曰伏戎于莽敌刚也三岁不兴安行也
　　恃其势力将以敌刚屈于理势终不能行妄同之无益如此
　　九四乗其墉弗克攻吉
　　四刚不中正而妄求又无应与而急求亦欲同于六二而为三所隔恣凭陵之志结非分之援为乗墉以攻之象然以刚居柔能惕然自反于理为弗克攻之象如是是能改过而不召祸吉
　　象曰乗其墉义弗克也其吉则困而反则也
