<!-- { "loadSidebar": true } -->
　　需待也干健坎险以刚遇险而不遽进以陷于险待之义也故名需大抵阴多躁妄而无恒阳多沉毅而有守卦徳九五坎体中实以刚遇险是为君者治道已尽治效未臻所当需也然人君当此内而存心不本于忠信之安外而制事不出于当然之正皆非能需必心无欲速一皆真实而有孚则功利不障计较不生王心昭融而洞达光亨由是发为纯王之政又必虑善以动不为行险侥幸之事而贞乃不妄行犯难允协时宜常固治定功成而吉即变而用涉大川亦能从容底定转危为安而利矣
　　彖曰需须也险在前也刚健而不陷其义不困穷矣卦名需者正须待无欲速也卦徳坎险在前时变当需豪杰处此未免奋臂争先兹以刚健临之是圣人虽挟冠世经纶又切痌瘝之念知险能止决不遽进以陷于险此盖沉毅有守非止以巧智为规避者故势若易穷于义不困矣
　　需有孚光亨贞吉位乎天位以正中也利涉大川往有功也
　　需以孚贞而吉者盖人君当天下之难必徳位兼隆而能有待九五阳刚居尊而有中正之徳不徒有其势而无反无侧置身皇极无苟且欲速之事而正不徒有其权而不偏不倚处心精一无喜功好大之心而中内外皆纯故能如此以此涉川似乎奋勇者易为功恬退者难为力抑知济天下事惟在沉潜本此孚贞以往自能观变成功故利也
　　象曰云上于天需君子以饮食宴乐
　　云上于天待其自雨需象也君子以之出治政敎已尽不容更有所为但有孚贞吉身安而无所营为心恬而无所谋虑从容闲静如饮食宴乐可也
　　初九需于郊利用恒无咎
　　初逺于坎身处畎亩未近于险而阳又能守理乱不闻需于郊者也此即处需之恒所宜利用者果能安于义命有孚以待居贞以俟恬然若将终身则不降不辱身名两全世难自不及矣无咎
　　象曰需于郊不犯难行也利用恒无咎未失常也患难人所时有见几逺遁自不与之相犯而行此即需之常也或为才使或为势激便多失常终守此常所以无咎
　　九二需于沙小有言终吉
　　二渐近险欲进不安欲退不可故迟回观望为需沙之象如是身虽逺祸而羣小见讥不议其不能洁身则议其不能济险为小有言幸其刚而沉毅有守中而善处得宜终免祸患吉
　　象曰需于沙衍在中也虽小有言以吉终也
　　二之需沙固近于险然能以寛居中存诸心者安处优防而无欲速之念见诸事者行所无事而无作为之扰自能需而不进惟在中虽有小言卒能观变逺害而以吉终也
　　九三需于泥致宼至
　　水涯之泥善陷三需于此是身当患难之冲需泥之象也使善处之宼犹可弭乃过刚则性躁不中则妄动冒进取险而宼祸之来适自我致之耳
　　象曰需于泥灾在外也自我致寇敬慎不败也
　　灾在外已迫矣急需犹晚而况不能敬慎所以宼自我致也若未宼而慎安从陷害
　　六四需于血出自穴
　　血者杀伤之地穴者险陷之所四交坎体入乎险矣大臣身当国难为需于血幸柔得其正孚贞以处危行言逊非止束手听命为能委曲挽回出穴以济国难
　　象曰需于血顺以听也
　　四虽需于血矣然柔顺以听机防之自然未至不竞既至不拂故终能出穴
　　九五需于酒食贞吉
　　九五阳刚中正治道已无不尽当此之时无为而需庶政之理无事而需百工之熈为需于酒食之象此治道之正也不欲速以累心不见小以动志天命自凝人心自戴而吉
　　象曰酒食贞吉以中正也
　　人主内一多欲即有求治太急之病中则心纯正则守定有能需之徳故能得需之效也
　　上六入于穴有不速之客三人来敬之终吉
　　以阴柔之才当危急之极有志济险而未能为入穴之象幸应九三与下二阳需极并进英雄豪杰愤乱图功不召自至为不速三人来之象然大臣不能推心置腹彼将掉臂而去耳惟敬以待之精神意气深相契合乃因人成功出险而吉
　　象曰不速之客来敬之终吉虽不当位未大失也阴居险极才与时左虽不当位而敬以下贤资人出险未至大失也
　　【坎下干上】
　　讼有孚窒惕中吉终凶利见大人不利涉大川
　　干刚坎险上刚以制其下下险以伺其上两相猜也又为内险而外健两相济也又为已险而人健两相敌也皆讼之势也故名讼讼非美事必理直见枉情真受诬有孚见窒不得不讼然犹非得已必心存忧惧自讼于内而惕辨明即止无敢逞纵而中乃窒可通而吉若恃其有理而终讼不休则孚反窒而凶求见明断大人以资剖决则窒始通而利如驾空求胜险如涉川则因虚丧实甚不利焉讼之有孚者其利害如此况非孚者而可讼乎
　　彖曰讼上刚下险险而健讼
　　以上下言上刚制下下险伺上以一人言内怀险诈外恃强健以两人言已险能攻彼健能凌皆所必讼故名讼
　　讼有孚窒惕中吉刚来而得中也终凶讼不可成也利见大人尚中正也不利涉大川入于渊也
　　讼有孚窒惕中吉者以九二刚来虽有能讼之才而得中无好胜之念以理义自胜非以血气胜人故吉何以终凶以讼非美事徳丧业隳怨深祸结理不可成也大人何以利见以五所尚中听不偏正断合理抱寃者宜见之也涉川何以不利以冒险求胜自投于渊也
　　象曰天与水违行讼君子以作事谋始
　　天上水下其行相违讼象也君子以人情相违有讼不起于相违之时而起于作事之始于事机之先防防杜渐讼端絶矣
　　初六不永所事小有言终吉
　　人之终讼大抵有才有势者为之初六隂柔则才弱居下则势卑中心畏惧不敢终事但辨明其见窒之情为小有言则情伸理白终吉
　　象曰不永所事讼不可长也虽小有言其辨明也不永所事固是屈于才势揆之于理讼不可长也虽小有言辩明即止所以终吉也
　　九二不克讼归而逋其邑人三百户无眚
　　九二阳刚为险之主性暴谋深本欲讼者也第居柔得中能安于理应五又屈于势故能屈服収敛邑人三百户邑之小者言退处卑约以免灾患如是则不犯分贾祸何眚之有
　　象曰不克讼归逋窜也自下讼上患至掇也
　　人不肯退让多由终讼二不克讼宜其归逋窜也所以然者以下讼上义乖势屈祸患之来自取之耳敢克讼乎
　　六三食旧徳贞厉终吉或从王事无成
　　六三阴柔非能讼者惟守其常分安其正理为食旧徳贞焉如是不免见侮于人而厉终不贾祸而吉然食旧居贞之人无适不可即或从上之事亦处后而无成功守分必不越分固是如此
　　象曰食旧徳从上吉也
　　食旧徳者安常守分以从上而不自主其事所以得贞而吉
　　九四不克讼复即命渝安贞吉
　　即就也命理也渝变也九四刚则过暴不中则过当本欲讼者幸其居柔则知讼非理也亦非正也故不克讼而反其健讼之行以就于理且悔悟深切变其欲讼之心以安于正虽不能作事谋始亦自然改图于后不至损徳搆怨吉
　　象曰复即命渝安贞不失也
　　欲讼即非正理失也四不克讼而复即命渝安贞则过复无过未为失也
　　九五讼元吉
　　阳刚中正以居尊位听讼而得其平者也使有孚不至见窒而天下无寃民大善而吉之道也
　　象曰讼元吉以中正也
　　讼之得元吉者由听之能中正也中则听于未断之先无偏主正则断于已听之后无过当所以元吉
　　上九或锡之鞶带终朝三褫之
　　刚居讼极是以健讼之才济以必讼之志终讼者也凶其固然假使幸而取胜有或锡鞶带之象究竟是非情伪当自有辨不渝时而败有终朝三褫之象盖终讼未有不凶者
　　象曰以讼受服亦不足敬也
　　终讼幸而取胜有如受服且不足敬况又有褫之之辱乎
　　【坎下坤上】
　　师贞丈人吉无咎
　　下坎上坤伏至险于大顺又惟九二一阳居下卦之中为将之象上下五阴顺而从之为众之象九二以刚居下而用事六五以柔居上而任之为人君命将出师之象故其卦之名曰师师危事也兵出无名事必无成君不择将以卒于敌必顺天人行吊伐而贞命将出师又必慎选临事而惧好谋而成之丈人乃得战胜之吉无穷黩之咎
　　彖曰师众也贞正也能以众正可以王矣
　　以用也卦名师者言伍两卒旅众之义也辞曰贞者言以仁义吊伐正之义也盖兴师必以众而动众必以正卦惟九二一阳众阴皆为所用是为将者能左右众人归于节制而正则为王者无敌命将者可以王天下矣
　　刚中而应行险而顺以此毒天下而民从之吉又何咎矣
　　刚中谓九二应谓六五应之师旅之兴不无害于天下乃贞而得丈人则吉且无咎者何也卦体二刚而中是为将者仁勇并行恩威兼济而君又以事权委之得君之应卦徳坎险坤顺是兵凶战危实行险也而用以吊伐大顺民心以此行师虽不免劳民伤财而毒天下乃时雨之师毒之正以安之也民焉有不恱从宜其吉且无咎
　　象曰地中有水师君子以容民畜众
　　水藏于地犹兵藏于民师之象也君子以为外民置兵者扰临敌募兵者晚若当无事之时兵民两分则以民养兵天下不受兵之益先受兵之困矣故惟平居善其政敎田里树畜以养其生则足民即所以足兵兵皆有勇孝弟忠信以养其性则训民即所以训兵兵皆知方容保于先如此他日折冲御侮有备矣
　　初六师出以律否臧凶
　　在卦之初为师之始出师之道当谨其始赏罚严明行伍整肃以律乃臧否则无制之兵未有不败凶
　　象曰师出以律失律凶也
　　师一出而国家存亡人民安危皆系于此苟不以律丧师辱国何凶如之
　　九二在师中吉无咎王三锡命
　　九二为众阴所归大将也而有刚中之徳则勇与谋合威以恩施正所谓丈人者以此而在师中自能不暴不柔戡乱奏凯有万全之吉无败绩之咎然信任不专功何由立六五恩礼优渥有加无已锡命再三自权不中制威镇三军也
　　象曰在师中吉承天宠也王三锡命怀万邦也
　　将在师中未有委任不专而能屈服众心者二之得吉承天宠也然王三锡命岂私一将盖万邦安危惟系一人王者天下为怀于元戎有特宠焉
　　六三师或舆尸凶
　　舆尸谓师徒挠败舆尸而归也以阴居阳才弱志刚不能守己量力而犯非其分故至舆尸而凶
　　象曰师或舆尸大无功也
　　不胜已为无功况舆尸乎残民命损国威所丧大矣
　　六四师左次无咎
　　阴柔不中虽无克敌之才居阴得正则有量敌之智见时势未利坚壁图全有左次之象兵法尚右以右为前左为后次非怯也虑胜而左于理无咎
　　象曰左次无咎未失常也
　　知难而退用师之常左次以退为进于理无咎
　　六五田有禽利执言无咎长子帅师弟子舆尸贞凶六五柔顺而中不为兵端者也敌加于已不得已声罪致讨如田有禽利执言攻非所以为暴取非所以为贪何有穷兵之咎然出师固贵得正而用将又贵得人刚中如二老成长子也其使之帅师宜也若使三四少年弟子分参其权则轻举败事虽有执言之贞亦不免于败亡之凶
　　象曰长子帅师以中行也弟子舆尸使不当也
　　帅师必用长子盖恩威并着恒以刚中之徳行师若弟子必至舆尸其罪不止在弟子也由使之不当也命将岂可忽乎
　　上六大君有命开国承家小人勿用
