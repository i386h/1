<!-- { "loadSidebar": true } -->
　　圣人欲以其道示天下后世而因以其道泄之于易书是道虽易之所固有也而由今言之易有圣人之道四焉四者维何词占象变是已圣人本道而系词曲中而不越是议事之定论也故人欲以言商度其事者则取法其卦爻之词以发言使浅深详畧各得其宜也圣人本道而裁变屡迁而不居是圗事之员机也故人欲以动圗度其事者则取法其卦爻之变以效动使卷舒进退不胶于一也圣人本道而拟象一定而不易是制事之成矩也故人有裁制于心而欲事有定理是谓制器则取法其阴阳老少之象葢象为变之已定尚之可以成务也圣人本道而决占断然而不贰是临事之确见也故人有两可于虑而欲决其所疑是谓卜筮则取法其吉凶得失之占葢占为词之既决尚之可以通志也此圣人之道所以有之于易而济民行者如此
　　是以君子将有为也将有行也问焉而以言其受命也如向无有远近幽深遂知来物非天下之至精其孰能与于此
　　人之所以尚辞占者以其精耳是以君子将有为于一身将有行于天下抱蓍问易而求卦爻以拟议其所行之事易之词占受人之命随问随答如向应声之速凡所问之事不论远而时地寥濶近而时地现前幽而事防潜蔵深而人心叵测来物之吉凶无不周知而详应焉此惟辞占之理纯粹不杂具于天道民物之故无不究极其精故能至此苟非然者何以稽实待虚存体应用能若是之如向无遗哉此以言以卜筮者尚之也
　　参伍以变错综其数通其变遂成天地之文极其数遂定天下之象非天下之至变其孰能与于此
　　人之所以尚象变者以其变耳君子当问焉以言之时四营成易是为一变乃竒偶所由分于是先以参之各数其左右之所归后以伍之总数其先后之所扐则其策或八九之多或四五之少皆有以辨之而其变明矣迨三变成爻必有其数乃老少所由别于是即其所参伍者分之左右而交互以稽其变列之低昻而总挈以会其归则其数或九六为老或七八为少皆有以稽之而其数明矣然参伍以变特一变耳未成爻也通三变而皆参伍则变中竒偶之错陈刚柔之间杂宛然天地之经纬灿然而成文矣错综其数特一爻耳未成卦也极六爻而皆错综则数中老少之动静隂阳之消息宛然天下之事物不易之定象矣此惟象变之理具圆神之德妙屡迁之机极天下之至变故能如此苟非然者何以不滞于隂阳不胶于动静能如是之成文成象哉此以动以制器者尚之也
　　易无思也无为也寂然不动感而遂通天下之故非天下之至神其孰能与于此
　　然精变之妙何一非神之所为乎凡物有思有为其知识才能超出于万物之表者方可以通天下之故今蓍之易不过一物耳何有于思何有于为方其蓍未揲卦未求词占象变隠于无迹葢寂然不动也及其动于分揲挂扐之余则受命如向而来物遂知通变极数而文象毕泄天下之故无所不通此惟词占至精而精之所通无方象变至变而变之所通无体极天下之至神故能无思而无不思无为而无不为如此也苟非然者寂则必沦于静感则必滞于动孰能若是其寂而能感哉此易体之所以立而用之所以行也
　　夫易圣人之所以极深而研几也
　　夫词占象变皆易也易何以至精至变至神哉圣人为之也吉凶来物隠于无形所谓深也不极之则不出圣人系之词决之占使深入于防防者泄于见闻而无遗是词占之至精乃圣人所以究极其幽深之理者也隂阳老少浑于未剖所谓几也不研之则不辨圣人制之变立之象使几兆于微茫者剖于动静而不惑是象变之至变乃圣人所以研穷其几微之理者也而神即寓于精变之中矣
　　唯深也故能通天下之志唯几也故能成天下之务唯神也故不疾而速不行而至
　　葢易之为理不能穷究其至鲜能知其微也惟极之而词占一深也故于几微曲折无不洞悉玩占之下吉凶明而迷者以开天下之志为能通之惟研之而象变一几也故虽隂阳老少推移靡定通变极数之后趋避决而怠者以奋天下之务为能成之惟深与几皆出于自然而神也故其志之通也若或通之务之成也若或成之卒莫知其所以通所以成者其殆不疾而速不行而至乎使非圣人乌能有如是之功用哉
　　子曰易有圣人之道四焉者此之谓也
　　然则通志成务而妙于神易为之也而皆圣人之道为之也所谓易有圣人之道四者正以辞占为圣人所极深而神于通志象变为圣人所研几而神于成务之谓也不然易道虽具四者安能为天下后世之所尚哉此可见圣人作易之功大矣
　　右第十章
　　子曰夫易何为者也夫易开物成务冒天下之道如斯而已者也是故圣人以通天下之志以定天下之业以断天下之疑
　　夫易始于画卦终于系词必有所用果何为者也葢易用之可以卜筮以之开物则得告吉失告凶而颛蒙开焉以之处事吉使趋凶使避而几务成焉以之统天下之理则凡物理之自然事理之当然而谓之道者无不备于吉凶趋避之中丕冒而无遗焉其易之用如斯岂小补哉是故圣人制为卜筮以开物者而通天下之志使人不迷于吉凶以成务者而定天下之业使人不怠于趋避以冒道者而通志以断其心之疑定业以断其事之疑使人不于义理则其所为切于民用大矣
　　是故蓍之德圆而神卦之德方以知六爻之义易以贡圣人以此洗心退藏于宻吉凶与民同患神以知来知以藏往其孰能与于此哉古之聪明叡知神武而不杀者夫
　　易之用虽周于天下而其理实具于圣心是故易之所有惟蓍卦爻方蓍之揲也老少无定动静无常妙于流转不滞而两在不测其德非圆而神乎及蓍所得之卦则得失并存贞悔具备确乎不易之中而有昭然其不爽者其德非方以知乎乃卦所生之爻则时之消息位之当否各具一节变易其説无不备以告人如贡献者非易以贡乎此易之妙也而圣心先具之矣其中万理尽澄一私不染若以此三者洗濯其心故方无事敛神知变易之德退藏于静宻寂然不动莫能窥之及其有事其于吉凶忧民不能趋避与之同患故其间吉凶之未萌曰来以退藏之神知之而若符其造化之灵吉凶之一定曰往以退藏之知藏之而若出其胸中之故此皆与民同患之心本于洗心宥宻之内自灵自彻何假卜筮而后知也其孰能与此惟古圣人聪明不假耳目睿知不假心思犹神其威武而不假杀伐者始能神其蓍卦爻之理耳苟非其人谁能妙易理于一心如此哉
　　是以明于天之道而察于民之故是兴神物以前民用圣人以此斋戒以神明其德夫
　　惟圣人有心易之神知是以上明天道之消息而契吉凶之原下察民故之攻取而洞吉凶之理则知蓍泄造化之秘而法可备于致用斯民昧趋避之途而用宜有以开先于是因蓍之神以兴卜筮使民先事而知吉凶以前民趋避之用然圣人之心岂待卜筮而致斋戒哉其平日退藏无念不致诚敬而于此卜筮之时尤斋而一念不分戒而一念无斁以自考其吉凶之占而知来藏往之德益以神明矣
　　是故阖户谓之坤辟户谓之干一阖一辟谓之变往来不穷谓之通见乃谓之象形乃谓之器制而用之谓之法利用出入民咸用之谓之神
　　夫圣人明天道察民故以兴神物正以神物原于天道而周于民故也造化一气流行万物出入之户也时乎静敛如户斯阖隂之事也谓之坤时乎动显如户斯辟阳之事也谓之干从阖而辟气序相禅有更方互换之义谓之变阖辟往来循环无端有流行不滞之机谓之通乾坤变通而物生于其间矣方其始生影响见端轻清未形谓之象及其既生形貭既具已有可见谓之器其于形象之中独得乾坤之精而为物之最神者蓍是也圣人知其可兴以前民用于蓍制为四营之法而用以筮于制为五行之兆而用以卜古今则之谓之法法既立而民之出者入者皆安于其用有不知谁之所为者谓之神蓍之用于是乎周天下矣
　　是故易有太极是生两仪两仪生四象四象生八卦圣人作易既有蓍以妙其用必有卦爻以立其体是故仪象八卦皆隂阳之变所谓易也易固生生不穷矣必有所以生生之理主宰于其中不有太极乎太极动而生阳则画一竒以象阳仪静而生隂则画一偶以象隂仪太极生两仪两仪一太极也阳仪之上加一竒一偶则生太阳少隂隂仪之上加一竒一偶则生太隂少阳两仪生四象四象一太极也太阳少隂之上各加一竒一偶而干兊离震生焉太隂少阳之上各加一竒一偶而巽坎艮坤生焉四象生八卦八卦亦一太极也八卦既生则六十四卦特因而重之耳此画卦自然之序也
　　八卦定吉凶吉凶生大业
　　是八卦也虽未断以吉凶其间时有消息位有当否则吉凶已黙定矣吉凶既定虽未知有趋避而得失之报明可为利用出入之资而趋吉避凶之大业已従此生矣夫孰非太极定之生之乎
　　是故法象莫大乎天地变通莫大乎四时悬象着明莫大乎日月崇髙莫大乎富贵备物致用立成器以为天下利莫大乎圣人探赜索隠钩深致逺以定天下之吉凶成天下之亹亹者莫大乎蓍
　　八卦成而蓍之用行矣其功岂小补哉试以天下之大者观之成象成形皆法象也而法象之大莫大乎天地之覆载往来屈伸皆变通也而变通之大莫大乎四时之推迁悬象于上而其明之昭著莫掩者莫大于日月之代明由其造化而推及于人列爵惟五分土惟三谁非崇髙惟富有四海贵为天子者为尤大智者作法巧者创始谁非制作而备水火动植之物以致斯民之用立小大方圆之器以利天下之民惟圣人竭耳目心思之巧通民情世故之烦岂不大乎至若理之赜乱者而探其至一几之隠伏者而索其先兆深入于性命理数而钩之使出逺隔于时地世数而致之使近于以定吉凶而失得之报明成亹亹而趋避之不倦则莫大乎蓍蓍一筮而八卦之象即着一卜而五行之兆即明所以前民用者无以加矣
　　是故天生神物圣人则之天地变化圣人效之天垂象见吉凶圣人象之河出图洛出书圣人则之
　　然易虽作于圣人而其原实本于天地是故天生蓍神物蓍具圆神之德具伏藏之智圣人则之以立其占蓍用之筮用以卜不过因天之所生兴神物以前民用也由是卜筮中有变化非无自也在天成象在地成形各有变化圣人效之而九六迭用刚柔襍居无非效于天地者也卜筮中有吉凶非无自也天垂日月星辰之象循度而见吉失度而见凶圣人象之而于卦爻之得则断吉以象休征于卦爻之失则断凶以象咎征皆象之于天者也有卜筮则有仪象仪象何自而成哉天不爱道龙负图而出于河以五生数统五成数而同处其方数之体也地不爱寳神载书而出于洛以五竒数统五偶数而各居其所数之用也总之皆易理也圣人则图而用摩荡之法其所为仪象八卦者已备则书而用纵横交错之法其所为仪象八卦者亦符盖易一隂阳也图书亦隂阳也本隂阳以作易孰谓天地图书非圣人作易之原乎
　　易有四象所以示也繋辞焉所以告也定之以吉凶所以断也
　　圣人本造化以作易而所以前民用者岂外是哉彼揲蓍求卦之余有隂阳老少之四象果何以哉所以示人所值之卦爻也所值卦爻必系以词又何以哉彖词告人以全体之象爻词告人以一节之象也词之所立定以吉凶又何以哉葢吉凶一定不易断之使人决于趋避也凡此皆以前民用也易之开物成务冒道如此
　　右第十一章
