<!-- { "loadSidebar": true } -->
　　试以其革而极言之天地之道隂极则革而阳阳极则革而隂寒暑往来而四时成矣汤革夏而为商武革商而为周盖因天心厌乱人情思治而顺且应之矣可见天地之成化工圣人之成世道皆不外于革则革之所在时之所在也时之所趋不得不革革之时岂不大哉
　　象曰泽中有火革君子以治厯明时
　　泽中有火火燃则水干水决则火灭革之象也君子以为革之大者莫过于时使不治厯以明之则四序不分嵗令无别何以钦天道而授人事于是设占步之法以推天象运行之度立布筭之术以察气机旋转之变由迟速以定推迁由分积以考盈缩使晦朔望不愆其序分至启闭不失其时如是则七政齐而百揆序在上者得以敬天而勤民在下者得以因时而趋事革莫大于此矣
　　初九巩用黄牛之革
　　虽当革时居初无应是法未尽弊而犹有待上无委任权不在我岂可轻有所为惟不妄革为中不躁革为顺坚确固守如巩用黄牛之革则为善也
　　象曰巩用黄牛不可以有为也
　　巩用黄牛非避事也时势不在本不可以有为故中顺以自守也
　　六二已日乃革之征吉无咎
　　中正文明上应九五有徳有势可以革矣然革乃大事非得已者化可更而无以善治未可也变可通而无以宜民未可也必从容详审至于已日然后革之由是以往则其革为便民利国有更化之吉无纷扰之咎
　　象曰已日革之行有嘉也
　　已日革之则更张有渐弊无弗革治无弗新行有休嘉之功矣
　　九三征凶贞厉革言三就有孚
　　过刚不中居离之极过暴过察躁动于革者也以是而往人必不信凶虽事所当革而贞亦不免于矫拂而厉然时既宜革所病者不能审耳若能于利害可否熟思审处议革之言至于三就则亦足以信取于人而可革矣
　　象曰革言三就又何之矣
　　革言三就则审之又审虑无遗防矣又何必再有所商酌哉
　　九四悔亡有孚改命吉
　　以阳居隂是大臣承积弊之后宜有悔者幸刚柔不偏善革之用不乖事理不拂人情其悔可亡然在我或有可革而在人或未能信则亦未可遽革必其所革者揆诸理而咸当騐诸人而恊从变通尽利之事有以孚于上下然后举凡政令之未善者而更易之庶惟其所为无不乐从而革故鼎新之治成矣
　　象曰改命之吉信志也
　　改命岂易而四得吉由其为国为民之志当未改之先已见信于君民故上安而下从也
　　九五大人虎变未占有孚
　　阳刚中正为革之主是以大人革命而有天下者以自新新民之徳而为顺天应人之举则皇猷帝治焕然一新有虎变之象此其道徳之威自能明着动变四海从风不待占决而有孚矣
　　象曰大人虎变其文炳也
　　大人转移世道如虎之变则礼乐昭明其文炳然革道盛矣
　　上六君子豹变小人革面征凶居贞吉
　　上居革终天下风移俗易革道成矣其在君子则迁善敏徳而光辉外着如豹之变其在小人亦畏威逺罪遵王之道而革面向化至此复何为哉变革之事不可以过况上六之才又以守文为胜若往纷更则有扰事之凶惟居守其贞与君子小人共相安于徳化则可保治而吉
　　象曰君子豹变其文蔚也小人革面顺以从君也君子豹变者君子自治积中发外蔚然而可观也小人革命者因君而革化为顺从不敢自外于王化也
　　【巽下离上】
　　鼎元吉亨
　　爻象俱有鼎之体用故为鼎鼎重器也得之固难保之亦不易必有徳有位有辅而鼎乃可保卦象变体备此三者则经纶调燮自可以凝天命系人心矣元亨
　　象曰鼎象也以木巽火亨饪也圣人亨以享上帝而大亨以养圣贤
　　卦名鼎者卦体有鼎之象初隂为足二三四阳为腹五隂为耳上阳为制器尚象鼎之用立矣卦象有鼎之用以巽木入离火而致烹饪鼎之用行矣故为鼎然其用岂小哉圣人享上帝以报功也而特牲之物必用鼎以烹之而后可以达其诚圣人养圣贤以崇徳也而式燕之具必用鼎以烹之而后可以将其敬夫以报功崇徳之钜典而皆有资于鼎鼎之用不大哉
　　巽而耳目聪明柔进而上行得中而应乎刚是以元亨鼎之所系如此其大保之诚未易矣而词曰元亨何以致之盖凝鼎在徳而位主之贤辅之卦象内巽顺而外聪明是心思沉潜深入义理而视听明聪旁烛事机有凝鼎之徳矣卦变柔进而上居五是以徽柔而履大寳之尊有主鼎之权矣卦体又五得中而应二刚是以虚中而任刚明之佐有调鼎之辅矣兼此三者徳位相资明良共济则重器可保永为享帝养贤之令主矣是以元亨
　　象曰木上有火鼎君子以正位凝命
　　木上有火烹饪乃致鼎之象也君子以鼎为重器命之所在位之所在也命不凝无以主鼎位不正无以凝命于是正以凝之非仅端荘南面之谓也斋戒神明以正其内而毫无邪思整齐严肃以正其外而絶无妄动念念事事与命对越则正既不离乎位位自不离乎正而命无不凝鼎可永保矣
　　初六鼎颠趾利出否得妾以其子无咎
　　居鼎之下趾象也上应九四四所任者隂柔才弱不能胜任致四覆餗失饪鼎颠趾矣然因有负于四而警戒震动出其隂邪之恶则克胜其任犹颠趾而因以出否之象未为不利盖因败以为功犹得妾以其子因贱以致贵也无负委托之咎
　　象曰鼎颠趾未悖也利出否以从贵也
　　人臣以尽职为道鼎而颠趾似悖道矣而实未为悖也以出否也其有出否之利者正以从阳刚之贵柔靡去而刚毅存可以不负所托也
　　九二鼎有实我仇有疾不我能即吉
　　以刚居中实徳积鼎有实之象而宻迩初隂易为所溺是我之仇而足为我害者幸刚中自守不恶而严初自不能就而疾我则实徳不亏辅鼎之功出矣吉
　　象曰鼎有实慎所之也我仇有疾终无尤也
　　人未有无因而即我者由我有所之也二虽鼎有实矣可自恃哉宜爱吾鼎而慎所之于始则虽我仇有疾而终不能凂何有失身之尤
　　九三鼎耳革其行塞雉膏不食方雨亏悔终吉
　　三居鼎腹承文明之腴本有雉膏之美足以食天下者乃越五应上舍可事之君而从避世之士道无由行泽无由沛犹鼎耳方革而其行塞雉膏不食之象上负天子下负所学不有悔乎幸阳居得正尚非果于忘世而上又有好贤之君若舍上应五则明良防合如方雨然而亏其不仕之悔矣终必为人所食而吉
　　象曰鼎耳革失其义也
　　君臣之义不可废也鼎耳革则洁身乱伦不仕无义自我失之矣
　　九四鼎折足覆公餗其形渥凶
　　四以大臣任天下之重宜广求贤才以共图之乃下应初六之隂委任匪人以致败事犹鼎折足而覆公餗负君误国能迯刑诛哉凶
　　象曰覆公餗信如何也
　　人臣未常不以荐贤自许四任匪人以败公事向之期许何如也无论刑诛当亦自愧矣
　　六五鼎黄耳金利贞
　　五以虚中应二坚刚是圣君良弼两相成矣犹鼎黄耳而又贯以金之象又当任贤勿贰始终如一而贞斯贤才效用鼎命永凝而利
　　象曰鼎黄耳中以为实也
　　鼎黄耳者任贤之念真实由衷中以为实非矫饰而为之也
　　上九鼎玉大吉无不利
　　上佐五以出治犹贯耳以举鼎然辅鼎以刚而太刚则折上以阳居隂刚而能温是精明出以浑厚有玉之象如是则辅理谋猷不吐不茹粹然尽善相道得而万国理矣大吉无不利
　　象曰玉在上刚柔节也
　　人臣之徳过刚无以立浑厚之体过柔无以起明作之功皆不足以比徳于玉今以阳居隂不一于刚而能以柔节之所谓温润而栗者也安得不吉
　　【震下震上】
　　震亨震来虩虩笑言哑哑震惊百里不丧匕鬯
　　一阳始生震动奋发在人事则值天下之变而震动不安故为震夫人当变故之来似难得亨然危者使平震固有亨道焉盖天下之事安不生于安而生于危主震长子诚能安不忘危心存恐惧常如事之来而虩虩然不敢安寜则怠缓之气尽消自能精神凝固举动安和优游自如而笑言哑哑矣平时业已寜定临事岂复周张即有非常之变生于猝然有如震惊百里而心有定主事有常度处之泰然不失所主之重犹主祭者不丧匕鬯所谓震亨如此
　　彖曰震亨
　　卦名震而词曰亨者葢生全出于忧患安乐得之艰危震则必亨能震故亨也
　　震来虩虩恐致福也笑言哑哑后有则也
　　震来虩虩者恐心也恐固非福而福惟恐乃能致也笑言哑哑者非幸致也盖人能先事恐惧观变已审而后区处自有法则也
　　震惊百里惊逺而惧迩也出可以守宗庙社稷以为祭主也
　　震惊百里者以国家大变卒然临之如震雷而逺迩惊惧也人情当此易丧所守而主器长子独能处之泰然不失所守如不丧匕鬯其中心有主真足以任天下之重宗庙社稷寔式凭之故出可以守之为祭主也
　　象曰洊雷震君子以恐惧修省
　　雷声洊至震之象也君子以为祸变之来皆人所召非尽人事何以回天于是存恐惧之实心以之修治其身思省其过以尽恐惧之实事如此则善于承天而变故自消处震之道得矣
　　初九震来虩虩后笑言哑哑吉
　　初为震主居震之初是先时而能虩虩然恐惧修省者也图之已早虑之已周患无自生而后笑语自如矣吉
　　象曰震来虩虩恐致福也笑言哑哑后有则也
　　震来虩虩则即此最初一念持之而有终也笑言哑哑即此恐惧一法行之而有效也过初而惧则为晚矣
　　六二震来厉亿丧贝跻于九陵勿逐七日得
　　二以隂柔乗初之刚为所侵凌是当震之来而危厉者势不能敌避之可也特患系恋所有而不能耳是必尽弃货财逺去图存如亿丧贝跻于九陵焉然二柔顺中正徳足自守犹可勉为善后之图不久则所丧者亦将复得有勿逐七日得之象
　　象曰震来厉乗刚也
　　震来厉者以乗初刚弱不敌强不得不厉非徳之不足也
　　六三震苏苏震行无眚
　　以隂居阳而不中正是无才无谋一当震来不胜惊惧缓防自失莫知所为有苏苏之象是固应有眚矣若因震而修省能行以去其不正则眚可无矣
　　象曰震苏苏位不当也
　　震苏苏者由其徳不足以御震当危惧之时而束手待毙不当如此故自失耳安可无变计乎
　　九四震遂泥
　　四以才徳不足之人陷于二隂重险之中不能自振遂沉溺而不复起矣为震遂泥之象
　　象曰震遂泥未光也
　　当震时而能奋发有为乃为有光今震而遂泥终于暗昧安得光明
　　六五震往来厉亿无丧有事
　　隂居君位而当国家之变才弱不足以济故往来皆厉无时不危者也幸其得中能存小心恐惧修省不特无大丧失之祸而且能持危定倾而有事于补救也
　　象曰震往来厉危行也其事在中大无丧也
　　震往来厉以无才济变危与行防也然危行而犹能有事者以有中徳不倚于情不激于气修省之宻可以易危为安所以大无丧也
　　上六震索索视矍矍征凶震不于其躬于其邻无咎婚媾有言
　　以隂柔处震极是无才而处大变者志气索索而消阻故瞻视矍矍而傍徨以此而往中先自乱其凶必矣此惟防之不早故耳若当震未及身之先能自儆戒预备则可无咎然犹有意外之变如婚媾且不免言况不防之于先乎
　　象曰震索索中未得也虽凶无咎畏邻戒也
　　震索索者由中无主未得所安也虽凶无咎者以震在邻乃邻人所戒而我即畏备则有备无患也
　　【艮下艮上】
