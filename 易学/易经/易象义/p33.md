<!-- { "loadSidebar": true } -->
　　九五之志不敢付诸天命之自然而舍之直欲阳用事而隂听命也　或曰志不舍命者巽为命下体柔也变离伏坎为志
　　姤其角上穷吝也
　　上九言穷吝者上位为穷最逺于初不能得初所以吝也
　　泽上于地萃君子以除戎器戒不虞
　　泽上于地万物萃之时易生变乱故君子以之除戎器戒不虞也　或曰以象言之兊正秋也为金又自临来者互震为器仲秋教治兵故除戎器坤为乱故戒不虞
　　乃乱乃萃其志乱也
　　初六欲上应四而疑六三之间已故志乱也　或曰初之四成坎为志本坤为乱
　　引吉无咎中未变也
　　六二居中得正中心之无所变者相孚乎五可以牵引朋类吉而无咎也
　　往无咎上巽也
　　六三上巽谓往而之四也　或曰上谓九四巽为本体互巽也
　　大吉无咎位不当也
　　九四以阳居隂位本不当今大吉而无咎者以其与五相萃善补过也
　　萃有位志未光也
　　九五志未光以其为九四所间而未能与二应也或曰五之二为坎坎为孚为志为光故爻以孚言象以志未光言也
　　赍咨涕洟未安上也
　　上六当萃聚之时独处于外位未安也
　　地中生木升君子以顺徳积小以髙大
　　木生于地自下而升上之象君子体之以顺徳积小以髙大坤顺也巽亦有顺之义积小而髙大由防而至着也坤为积巽为髙亦升之美也
　　允升大吉上合志也
　　初六上合志谓与上两阳爻允合也
　　九二之孚有喜也
　　九二与五相应其志交孚所以无咎而有喜　或曰互兊为説故曰有喜
　　升虚邑无所疑也
　　九三将升上体上为虚邑可以升矣无可疑者　或曰巽为不果为进退有疑象上虚下实阳欲往居故无疑也
　　王用亨于岐山顺事也
　　六四王用亨于岐山文王三分天下有其二以服事殷顺事也　或曰巽亦为顺又为事故以顺事为象
　　贞吉升阶大得志也
　　六五九二其志相与故大得志也　或曰变坎为志
　　防升在上消不富也
　　上六若升而不已隂终消而已岂能富有大业哉故曰消不富阳为富隂故有不富之象
　　泽无水困君子以致命遂志
　　泽无水则涸矣泽之困也君子观此象而致命遂志当困之时惟知其莫之致而至之命以遂其道义之志而已　或曰互巽为命坎为心志
　　入于幽谷幽不明也
　　初六本自不明今退入于幽谷愈不明也
　　困于酒食中有庆也
　　九二有庆谓困之中有通之理　或曰二为中爻变坤为庆
　　据于蒺藜乗刚也入于其宫不见其妻不祥也
　　六三乗刚为二也入宫不见其妻不祥甚矣
　　来徐徐志在下也虽不当位有与也
　　九四志在下下谓初也虽不当位有初相与故虽吝而有终也　或曰初坎为志
　　劓刖志未得也乃徐有説以中直也利用祭祀受福也九五始焉虽未得二乃徐而有説利谓二五俱利祭则受福也　或曰二坎为志而非正应为三四间故未得二动相应成坤为中直
　　困于藟未当也动悔有悔吉行也
　　上六始未当而终吉者在于行也
　　木上有水井君子以劳民劝相
　　木上有水以木为器汲水而上井之用也北方土深水远汲之甚劳故君子以劳民而劝相之又古者九夫为井使之稼穑所谓春省耕而补不足秋省敛而助不给即劳民劝相也井田虽与井泉之义不同然革乃变革之革而亦取皮革亦犹此也　或曰坎为劳卦故劳之互兊为口劝之也卦自泰来泰有辅相之义也或曰易无用人为为象者草木之液自下而上出其杪此乃木上有水自然之象
　　井泥不食下也旧井无禽时舍也
　　初六井泥不食井而有泥必其底耳故曰下也旧井无禽为时所舍舍上声与干义不同
　　井谷射鲋无与也
　　九二言无与者不济于人之用者也
　　井渫不食行恻也求王明受福也
　　九三行恻言行道之人皆以为恻也求者可汲之谓其求也异乎人之求之欤
　　井甃无咎修井也
　　六四虽未有及物之功而实有自修治之道
　　寒泉之食中正也
　　九五寒泉之食亦曰居中得正而已矣
　　元吉在上大成也
　　上六功用及于生民者大也故曰大成以大释元以成释吉也
　　泽中有火革君子以治厯明时
　　泽中有火古为徐氏以为日在咸池之象得之矣盖日入于泽昼变为夜日出于泽夜复变昼革之象也日之运行厯法之所从始也日之迟疾四时之所以成也故君子以之治厯明时又厯至久必差差则必更故治厯明时取革之义
　　巩用黄牛不可以有为也
　　初九位在下当守黄牛之革未可以有为也
　　已日革之行有嘉也
　　六二行有嘉往应五则吉也　或曰干为嘉二往而五来则体变干故有嘉也
　　革言三就又何之矣
　　九三又何之矣以征凶言之上则越九五而凶下就则可也
　　改命之吉信志也
　　九四改命所以吉者孚信于下之心志也　或曰互巽为命变坎为志恐泥
　　大人虎变其文炳也
　　二五正应文明以説也九五刚君
　　君子豹变其文蔚也小人革面顺以从君也
　　上六其文蔚释豹变也文蔚则与文炳不同隂阳之别也顺以从君谓从五大人五既虎变上亦豹变也或曰上六动则成干伏坤有顺以从君之象
　　木上有火鼎君子以正位凝命
　　以木巽火固取亨饪之义然鼎之为器寘之不安则实覆矣故君子以之正位凝命一説鼎国之大寳也大寳曰位上体离明南面之位故以之正位下体巽为命故以之凝命令也　或曰木上有火此二体之象也而又有象焉中有互干干金也金非火不铸火非木不然而中有金铸鼎之象故卦以鼎名亦通
　　鼎颠趾未悖也利出否以从贵也
　　初六颠趾所以出否未为悖也以从贵者得妾以其子也隂贱阳贵四为阳贵也利出否三字冯氏云当作得妾以其子也
　　鼎有实愼所之也我仇有疾终无尤也
　　九二有实曰慎所之者以我仇有疾言与四争初则不可应五则可当谨所向也
　　鼎耳革失其义也
　　九三失其义者失其宜也谓九三不能得五也
　　覆公餗信如何也
　　九四折足覆餗不能胜其任矣如此上所信任果如何也甚责委任之非其人也
　　鼎黄耳中以为实也
　　六五居中得二为实也二阳为实
　　玉在上刚柔莭也
　　上九才刚位柔乃有莭也　或曰上与三应者也三有互兑动则互坎由兑至坎莭象也故以莭言
　　洊雷震君子以恐惧脩省
　　上下皆震故为洊雷君子以之恐惧初九之震得位而正有正身之象故以之脩徳九四之震自临之二上而之四不得位而失正有不善思改之象故以之省过
　　震来虩虩恐致福也笑言哑哑后有则也
　　初九恐致福者恐释虩虩之义致福释后笑言哑哑之义详见正经　或曰震得干初爻故以则言
　　震来厉乗刚也
　　六二乗初刚故危厉而有待于跻陵也
　　震苏苏位不当也
　　六三处位不当又处下震之终故有死而复苏之象
　　震遂泥未光也
　　九四在上下四隂之中故未光也　或曰九四互坎坎为光动未得非但震足难行亦以坎险而未光也
　　震往来厉危行也其事在中大无丧也
　　六五震往来厉其行必丧事得其中故无丧也震为反生故以无丧言之
　　震索索中未得也虽凶无咎畏邻戒也
　　上六中未得谓其近中也畏邻戒谓四之畏五也或曰上六畏邻戒本自临来三为兊口故称戒震东兊西邻也
　　兼山艮君子以思不出其位
　　山上有山兼山也止而又止者也君子观山上有山之象而思不出其位焉各止其所而已艮为门阙门外有门故取不出象　或曰卦有互坎故取思象
　　艮其趾未失正也
　　初六未失正者以六居初非正也知止故未失正也
　　不拯其随未退听也
　　六二固不当进以听三三趋于上亦不肯退听以从二也
　　艮其限危熏心也
　　九三处艮之中而欲动以不安之势熏其心也
　　艮其身止诸躬也
　　六四止诸躬有屈身之象伛偻俯伏止于躬之象或曰艮本为身互兊折之为躬止亦艮象
　　艮其辅以中正也
　　六五以中正于韵方叶盖中正犹适中也以六居五中也非正也
　　敦艮之吉以厚终也
　　上九敦厚之极处卦之终故曰以厚终也
　　山上有木渐君子以居贤徳善俗
　　山上有木其长以渐君子观之以居贤徳善俗进徳以渐善俗亦以渐故也艮为山有居贤徳之象巽为巽入有化民善俗之象
　　小子之厉义无咎也
　　初六虽曰危厉于义无咎也
　　饮食衎衎不素饱也
　　六二饮食衎衎君子和乐之时也岂饱食终日无所用心哉盖厚其身所以厚天下也
　　夫征不复离羣丑也妇孕不育失其道也利用御冦顺相保也
　　九三离羣丑者九三本在下体近下两爻之隂今离二隂而上与四比也失道谓与四非正应也然卦自否来本以三四二爻交而成夫妇虽曰失道犹欲其顺以相保也巽亦有顺象
　　或得其桷顺以巽也
　　六四得其桷者上巽之初巽顺之始也
　　终莫之胜吉得所愿也
　　九五与二隂阳正应故得所愿也
　　其羽可用为仪吉不可乱也
　　上九鸿渐于陆知进知退容止可观如此则吉以其不为欲进而乱其志也　或曰坤为乱今应艮九三非坤也以六居三则为坤为乱矣
　　泽上有雷归妹君子以永终知敝
　　泽上有雷将蛰之象天地生物于此乎终归妹者女之终也故君子以永终知敝若不为説所动不以柔乘刚则可以有终而无敝矣凡事皆然不独归妹为然也兊为毁折故有敝象
　　归妹以娣以恒也跛能履吉相承也
　　初九娣在妹后恒道也跛能履能承其小君者也或曰初兊体也从三则变有互干天泽履象三下初而初随三兊变巽矣上体正也雷风恒象故曰以恒也
　　利幽人之贞未变常也
　　九二居中未变其常动则当位为正能受其正以受五之眷以尚乎三则虽动而亦不变其夫妇之常道矣
　　归妹以须未当也
　　六三言归妹以须者以其未当位故为之戒也详见正经
　　愆期之志有待而行也
　　九四所以有待者虽曰待时亦待六五之命也详见正经　或曰互坎为志恐泥
　　帝乙归妹不如其娣之袂良也其位在中以贵行也六五归妹其君之袂虽不如其娣之袂良然九二其位在中非初贱可配必帝女之贵方可行也
　　上六无实承虚筐也
　　上六承虚筐详见正经又阳实隂虚三与上皆隂故无实而承虚筐也
　　雷电皆至丰君子以折狱致刑
　　雷电皆至其卦为丰君子观电之明以之折狱法雷之威以之致刑也　或曰自泰来贲与丰皆泰之变贲之六四之上者也贲六四互坎有狱故无敢折狱此卦六四变而九四互坎变为互兑坎欲去而兑刑见故以之折狱致刑盖丰之折狱者九四也
　　虽旬无咎过旬灾也
　　旬均也谓均敌也初与四同徳因四近五可也不因四而近五过其均敌之人则为灾也　或曰爻变小过故以过旬言四变成坎坎为灾一説旬十日也详见正经
　　有孚发若信以发志也
　　六二为四所蔽欲其与五相孚故曰信以发志也或曰六二伏坎为孚为心故曰信以发志也
　　丰其沛不可大事也折其右肱终不可用也
　　以四为之蔽所见者小不可大事右肱人所用也既折矣终不可用
