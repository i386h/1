<!-- { "loadSidebar": true } -->
　　有太极而后有两仪今但自有天地言之者恐人或求道于空虚也天地之先圣人罕言之故法象必自天地始也天地即乾坤也不言乾坤而言天地者乾坤其性天地其形也亦指其定体者言之也有天地然后万物生焉所谓二气交感化生万物也盈天地之间者唯万物故受之以屯屯者盈也万物始生结不通盈塞乎天地之间唯其盈所以塞唯其塞所以屯也卦继以屯所以亨其屯也物生必蒙故受之以蒙蒙者蒙也物之穉也物生而穉不能亨通若有所蒙蔽也所以蒙者即屯之所谓草昧也惟其蒙昧则必待其开明也卦继以蒙所以发其蒙也物穉不可不养故受之以需需者饮食之道也物之穉而无以养之则夭阏不遂故不可以不养卦继以需以饮食养之也饮食必有讼饮食有得有不得或得之多或得之寡则争心起矣此饮食之必有讼也卦继以讼所以息其讼也讼必有众起故受之以师讼必有党有证故有众起之义卦继以师所以用其众也众必有所比故受之以比众莫适为主必择其可比者以亲比之继卦以比以至众比至寡也比必有所畜故受之以小畜畜者聚也彼来比我我必聚之继以小畜所以聚其众也物畜然后有礼故受之以履履者礼也物畜聚不无大小之别尊卑之等不可无礼以为节文卦继以履所以行吾礼也履而泰然后安故受之以泰有礼则安卦继以泰行之而安也泰者通也物不可以终通故受之以否泰有安义有通义继履而言安之义也对否而言通之义也卦继以否惧物不可以终通也物不可以终否故受之以同人天地不交则为否上下相同则为同人继以同人所以去其否也与人同者物必归焉故受之以大有物归之则所有者大矣继以大有能有其所有也有大者不可以盈故受之以谦有大易至于自大自大则盈卦继以谦则不至于自大矣有大而能谦必豫故受之以豫所有虽大而不自大谦则和卦继以豫和自谦而致也豫必有随故受之以随谦而和矣众之所随卦继以随以和而得众也以喜随人者必有事故受之以蛊蛊者事也众心乐则事之蛊坏者可饬卦继以蛊所以饬其事之蛊者也有事初后可大故受之以临临者大也临非训大阳为大以大临小者也有事则可大可大贤人之业也卦继以临所临者大也物大然后可观故受之以观小则所观者小不足以为观大则所观者大所以可观卦继以观所以示天下之大观也可观而后有所合故受之以噬嗑可观则必能合众众合而观可也或者间焉必噬之而后继以噬嗑所以去其间而合之者也物不可以茍合故受之以贲物相杂则有文况于合乎合不可以无文也卦继以贲贲者所以文之也贲者饰也致饰然后亨则尽矣犹言无余味也卦继以剥所以忧其尽也剥者剥也卦名为剥击之剥卦义为剥落之剥乃尽之义也物不可以终尽剥穷上反下故受之以复剥至于尽阳刚上穷穷于上则反于下卦继以复幸其阳之复也复则不妄故受之以无妄复者以二气言之则阳之复以吾心言之则善性之复复则无妄无妄则诚焉继以无妄由思诚而入于至诚也有无妄然后可畜故受之以大畜诚能尽物之性凡有血气者莫不尊亲矣继以大畜所畜者大也物畜然后可养故受之以颐物生有万贵乎并育卦继以颐颐所以养物也不养则不可动故受之以大过民得所养然后能动继以大过所以动众而举大过人之事也物不可以终过故受之以坎过义又转为过犹不及之过事若大过必至陷溺卦继以坎所以忧其陷也陷必有所丽故受之以离陷于坎险之中必有所附丽理之自然也卦继以离欲其丽乎中正也王昭素本又曰丽必有所感故受之以咸咸者感也相离贵乎相感以诚咸者感也感之以诚也晁氏以道谓因后人忘有上下经之辨故去之愚谓此説诚然但虽有此三句亦不害为上下经也若无此三句则上下经离而不合成两书矣加此三句然后贯上下经为一经也
　　右上篇
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不久也故受之以恒恒者久也物不可以久居其所故受之以遯遯者退也物不可以终遯故受之以大壮物不可以终壮故受之以晋晋者进也进必有所伤故受之以明夷夷者伤也伤于外者必反其家故受之以家人家道穷必乖故受之以睽睽者乖也乖必有难故受之以蹇蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬夬者决也决必有所遇故受之以姤姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革革物者莫若鼎故受之以鼎主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后説之故受之以兑兑者説也説而后散之故受之以涣涣者离也物不可以终离故受之以节节而信之故受之以中孚有其信者必行之故受之以小过有过物者必济故受之以既济物不可穷也故受之以未济终焉上经言天地之生万物以气而流形故始于乾坤终于坎离言气化之本也下经言万物之相生以形而传气故始于咸恒终于既济未济言夫妇之道也天地二物故二卦分天地之道男女交合而成夫妇故咸恒皆二体合也有天地然后有万物乾坤万物之父母也万物各有隂阳有万物然后有男女也男女相配则为夫妇有男女然后有夫妇也夫妇合则男女又生有夫妇然后有父子也君臣相与父子之道也父子天伦君臣义合有父子而后有君臣也君尊居上臣卑居下有君臣而后有上下也上下辨则礼义可举而行有上下而后礼义有所错也不言咸而言夫妇者夫妇即所以为咸也夫妇之道不可以不久故受之以恒咸者少男少女交感之至也恒长男长女终身不变者也恒者久也物不可以久居其所故受之以遯遯者退也此但就久字上生义非谓夫妇不可以久处也久速进退与时消息次之以遯与时偕行也物不可以终遯故受之以大壮退者衰则壮者盛次之以壮盛衰之义也物不可以终壮故受之以晋晋者进也大壮似进矣而杂卦以止为义则未进也物而壮盛无终止之理次之以晋亦理势之自然也遯则退也壮则止也晋则进也晋必有所伤故受之以明夷日之进矣必至于昃物之进矣必至于伤次以明夷所以忧其伤也伤于外者必反于家故受之以家人物无不反其本疾痛必呼父母次之以家人退即其所安也家道穷必乖故受之以睽二卦反对故取家道之穷为义家道既穷则合者必睽次之以睽所以忧其睽也睽者乖也乖必有难故受之以蹇和则无灾乖则有险阻之难次之以蹇所以忧其难也物不可以终难故受之以解解者缓也难极必散急者缓矣次之以解喜其难之涣且散也缓必有失故受之以损难则思戒难既缓则不知惧而损至矣次之以损所以虑其损也损而不已必益故受之以益盛衰损益如环之循损而必益深谷为陵之意也次之以益所以益其损也益而不已必决故受之以夬益而必决高岸为谷之意也受之以夬所以防决也决必有所遇故受之以姤姤者遇也有决去而相违必有幸会而相遇次之以姤幸会之谓也物相遇而后聚故受之以萃物相遇则成羣人相遇则聚合次之以萃取会聚之义也聚而上者谓之升故受之以升物相聚则其势必升积聚则高大次之以升言其积聚而至高大也升而不已必困故受之以困升而不知反如人登山不知止则力穷而困矣次之以困所以忧其困也困乎上必反下故受之以井力穷于上极则必反地在下而井尤极下者也次之以井所以使之复于下也井道不可不革故受之以革井久则秽欲其清不可不渫次之以革所以渫乎井也革物莫若鼎故受之以鼎鼎者变腥为熟者也水火本相息今相为用革之大者也次之以鼎所以取新也主器莫若长子故受之以震长子主鬯所以承宗庙社稷者也次之以震以其为祭主也震者动也以卦性言也上以为长子而此又以卦性言因其序而各取义也物不可以终动止之故受之以艮动必有静行必有止理之常也次之以艮于止知其所止也物不可以终止故受之以渐渐者进也止极则动动必以渐次之以渐则欲其循序而进也渐必有所归故受之以归妹进之渐者莫若女之归礼必待备而后行非渐而何次之以归妹以其渐而后归也得其所归必大故受之以丰丰者大也物得所归聚而成大先以为女之归此乃为物之归但以归取义也次之以丰言所归之大也穷大者必失其居故受之以旅丰盛至于穷极必失其所安居之地次之以旅旅者不安其居者也旅而无所容故受之以巽羁旅亲寡将无所容巽而行之何往不入次之以巽所以处旅之道也入而后説之故受之以兑物相拒则相怒相入则相説次之以兑以其相入而致説也説而后散之故受之以涣忧则气结説则气散次之以涣以説而致涣也涣者离也物不可以终离故受之以节散而无所止则离次之以节所以止其散也节而信之故受之以中孚人情不知限极则涣然无统故立为品节使尊卑大小各安其分人情初若不堪及其久也知天下之不可不节所以信也次之以中孚节而信之者也有其信者必行之故受之以小过以信而必行无疑得适变之意不免少有过差次以小过事虽小过以信而能行也有过物者必济故受之以既济又取过物义不取过差物有分量不过则不能相济智能过物故能济物次以既济济物之功成也物不可穷也故受之以未济终焉既济则极矣穷而不变无不已之理终于未济所以不穷也不穷则能有终也朴乡吕氏曰序卦之意有以相因为序有以相反为序相因之序如屯蒙需讼是也相反之序如泰否同人是也天地之间不出相反相因而已愚按序卦取义但以相承而通之或一卦承上起下取义有不同者所谓易为变易之书也大抵序卦相承而生者时势之必然也圣人因其时势以为卦序者以制其变也
　　右下篇
　　杂卦传
　　干刚坤柔比乐师忧临观之义或与或求屯见而不失其居蒙杂而着震起也艮止也损益盛衰之始也大畜时也无妄灾也萃聚而升不来也谦轻而豫怠也噬嗑食也贲无色也兑见而巽伏也随无故也蛊则饬也剥烂也复反也晋昼也明夷诛也井通而困相遇也咸速也恒久也涣离也节止也解缓也蹇难也睽外也家人内也否泰反其类也大壮则止遯则退也大有众也同人亲也革去故也鼎取新也小过过也中孚信也丰多故亲寡旅也离上而坎下也小畜寡也履不处也需不进也讼不亲也大过颠也颐养正也旣济定也未济男之穷也归妹女之终也渐女归待男行也姤遇也柔遇刚也夬决也刚决柔也君子道长小人道忧也
