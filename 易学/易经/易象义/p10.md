<!-- { "loadSidebar": true } -->
　　六五阴也阴贫而阳富阴则不富矣邻谓上下阴也柔中居尊上下顺之则利用侵伐矣六五谦虚二非正应而六二比三故须侵伐若禹之征苖是也益赞禹曰满招损谦受益七旬而苖格无不利矣　以变象言之邻多以震兊取盖五本互震二动互兊故也二又互坎五动互离坎为弓轮离为戈兵侵伐之象也　此爻明虽谦徳之君在其上而下不可以谦慢之也
　　上六鸣谦利用行师征邑国
　　鸣谦应三故也二之鸣谦于内则贞吉上之鸣谦于外则利用行师征邑国坤为邑又为众外顺之象也五言侵伐非大举也上言征邑国亦惟自治已邑而已非求胜于人也　以象变言之上六应三三有互震震为善鸣鸣谦也又变则成艮艮有伏兊兊为口亦鸣也谦坤徳也此卦之上体为坤下有互坎地中有水行师之象故上六爻曰行师五爻亦利侵伐也又师卦之二进而三也　此爻鸣谦而复自治盖亦恐事外而忘内也
　　【坤下震上】
　　豫利建侯行师
　　初六鸣豫凶
　　六二介于石不终日贞吉
　　六三盱豫悔迟有悔
　　九四由豫大有得勿疑朋盍簪
　　六五贞疾恒不死
　　上六冥豫成有渝无咎
　　【震下兑上】
　　随元亨利贞无咎
　　初九官有渝贞吉出门交有功
　　六二系小子失丈夫
　　六三系丈夫失小子随有求得利居贞
　　九四随有获贞凶有孚在道以明何咎
　　九五孚于嘉吉
　　上六拘系之乃从维之王用亨于西山
　　【巽下艮上】
　　蛊元亨利涉大川先甲三日后甲三日
　　蛊三阳之卦自泰来初上相易者也又为三隂之卦自否来二三与四五相易也虽当以自泰取义亦兼否焉蛊巽下艮上之卦蛊壊也传谓巽风也而落艮山巽女也而惑艮男为蛊壊之象蛊极必饬故大亨徃而有事故利涉大川涉川巽乘木之象甲事之始也先甲三日所以开始事之先后甲三日所以继始事之后谨饬其事则事之壊者尚可为也故曰先甲三日后甲三日　以象变言之蛊字从虫从皿以虫入皿为蛊巽为风互震为噐皿也风亦从虫风化虫者也又为入又为木以风化虫而入木者也艮为果蓏尤多虫者也以虫入皿事之壊也坤为事巽亦为行事自否来则下体之坤变矣自泰来则上体之坤变矣坤之事坏也若以巽言巽为事而艮止之巽之事亦坏也故蛊为事又为坏也互体有兊兊为泽故为大川互体有震震为足故利涉也蛊自泰来干体在下下三爻纳甲子甲寅甲辰先甲三日也又自否来干体在上上三爻纳甲午甲申甲戌后甲三日也上干虽纳壬而包甲于其中也或曰先甲三日辛也后甲三日丁也下巽纳辛互兊纳丁亦通　此卦明干事之蛊固当勇徃亦当先后审思则无防前疐后之忧也
　　初六干父之蛊有子考无咎厉终吉
　　初在下柔巽自居有子能巽顺以干父事之象子能干则父之过补矣考无咎也初六本不免危厉惟能变而从阳则始虽厉而其终吉也子能干蛊者其吉在于承考也　以象变言之下干为泰初九之父往矣故为考卦成蛊不无过也初六变则下体复为干干为干事故称干父之蛊四有互震长男也故称有子　此爻明子能补父之过
　　九二干母之蛊不可贞
　　九二上承六五以五柔中母也九居柔而应有能干母之蛊之象然九二才刚者也干母之蛊岂宜刚哉以九居二失位者也故不可贞变而得正斯得其处中之道也　以变象言之九二变则有互坎坎中男也自泰来六五本坤坤体为母　此爻明干母之蛊在刚柔得中
　　九三干父之蛊小有悔无大咎
　　九三刚正能干父蛊然过于刚不可也刚而不中故小有悔以其居正故无大咎盖小有悔者刚之过也无大咎刚之正也　以象变言之九三互震长子也三阳爻故亦为干父之蛊者刚而不中故小有悔然变则互坤坤顺也又下体巽是能巽顺者故终无大咎也　此爻明干父之蛊虽以重刚而有悔亦以巽顺而无咎
　　六四裕父之蛊往见吝
　　六四爻位俱柔又非初爻柔位刚之比优游处蛊者也故为裕父之蛊无所能为往则见吝矣　以象变言之六四在互震之中亦子之象又处大臣之位爻位俱柔故有此象又互震亦有往义动成离有见义然艮体少男无干蛊之才宜止者也往则吝故欲往而未得也艮止故也　此爻当大臣之位正望其能干今裕而不干所以吝也
　　六五干父之蛊用誉
　　六五居处君位父道也而曰干父之蛊者人君继体干前王之事者也与二相应故用誉二多誉也盖六五之所以用誉者以二能有刚中之徳为之正应故也　以象变言之五体艮互震亦有子道故虽君位亦曰干父之蛊二互兊兊为口故以誉言　此爻以人主干前人之蛊而言所谓肯堂肯构者也
　　上九不事王侯髙尚其事
　　上九居蛊之终既有九五能干矣故有不事其事之象盖居卦之外不与蛊事者也以上九居事之终已出乎蛊体艮为止故有此象六五以裕而吝上九以髙尚为言则位不同也位在巽上巽为髙故以髙尚取义　以象变言之卦自泰来干为王坤为事应在三三互震为侯坤象不见在五之上而不应九三故不事王侯又下巽为事穷上反下则巽变亦不事也此爻以髙尚为义者大有为之君必有所不召之臣
　　也
　　【兑下坤上】
　　临元亨利贞至于八月有凶
　　临者二阳四隂之卦以二阳言之则临为之主二阳之卦皆自此来若以四隂言之则自观来观之初二与五上相易故也临下兑上坤以二阳临四隂临也以地临泽亦临也临逼也覆也自下临上为偪自上临下为覆今按犹曲礼临财临难之临兊说而坤顺有大通象二未当位所欠者正故以利贞戒之分而言之初九元也二五相应亨也二五相易然后为正利贞者欲二之五也八月谓四隂之月指观而言也二阳之月丑也四隂之月酉也歴寅至酉八月也所以凶也又以象言之兊为少阳少阳数八亦八月之象　此卦以阳方进为义亦以观之二阳将消为戒
　　初九咸临贞吉
　　临取二阳临四隂九二最近固为临矣然无初阳岂成临哉与二相比为临故曰咸临咸皆也九居初得正故贞有四正应故吉咸有感义又有皆义感者与四相应皆者与二为朋也又以卦义言之以大临小初九九二临四隂者也以爻位言之以上临下六四六五临初九九二者也惟其正应而隂阳相感故交相为应而谓之感也　以象变言之初九兊泽伏艮为山泽山咸象二阳方进下成兊体故主下体飞伏取义而曰咸临或曰初因二以从六五则六五变而为刚成互艮故取泽山咸之义亦通但牵强耳　此爻言初比二以应上卦而不失其正者也
　　九二咸临吉无不利
　　初之与二皆以阳临隂故曰咸临上得正应故吉无不利　以象变言之二亦称咸临与初同俱兊体焉有伏艮也或曰二从六五变而为刚故成兊艮于此爻亦通但于初则似牵强耳　此爻言二能比初以应六五故吉无不利初二两爻咸临以二阳临四隂取义
　　六三甘临无攸利既忧之无咎
　　六三兑体以口説人又近坤为土土爰稼穑作甘者兑口衔坤故为甘临也以口説人失其正矣又三失位无应故忧之忧之则六三动而泰矣故无咎也以象变言之兊伏艮亦为土有土爰稼穑作甘之象亦兑体伏艮而不言咸者隂柔故也　此爻以上下相临取义戒其説人而欲其变刚也
　　六四至临无咎
　　四虽隂柔然得正而与五同徳以此临九又为初九所应临之至也所以无咎上有六五何以此为临之至哉初九六四各当位得正故也　此爻以得位有应为至临
　　六五知临大君之宜吉
　　以六居五虚中而临九二者也聪明睿知知足以有临者也大君临天下之道如此斯宜民矣宜谓坤也泰坤在上亦曰宜系辞曰地之宜坤为地故有宜民之象　以变象言之六五变则为坎坎为光明又为水清明之象也故为知临　此爻言六五以知临二所以吉也
　　上六敦临吉无咎
　　敦者坤厚之象顺体之极故以厚临人阳虽非应而能亲五志在因五以应阳吉而无咎矣　以变象言之上六变则成艮艮山敦厚者也坤本为厚艮山尤厚于地故曰敦临　此爻当四阴爻之终去阳虽逺而志欲得阳所以无咎
　　【坤下巽上】
　　观盥而不荐有孚颙若
　　观二阳四阴之卦以四阴言之则观为之主四阴之卦自此而来以二阳言之则自临来以初二易五上则为观观坤下巽上者也坤为众巽为多白眼所以谓之观观示也观示之观去声观视之观平声下之四阴上观二阳上之二阳亦为四阴之所仰观也或曰阙谓之观所以垂象魏者卦叠艮之画有门阙重复之象盥而不荐世谓荐则诚意散不荐则诚意未散非也盥手于东洗众所见也荐于坛上背坛下之人众目不能见矣此以观取义但见其盥不见其荐故曰观盥而不荐有孚颙若有孚孚其诚敬也二五相应也颙若倾仰之义　以象变言之临之二阳上矣切近于隂者五也五为成卦之主观自临来临体有兑兑为泽水也兑伏艮变又有互艮焉艮为手手出水中故为盥上为宗庙艮为鬼门巽为入入宗庙鬼门而盥手将荐之象坤为牛兑为杀杀牛荐也兑体隐矣不杀则未荐也　此卦以观盥而不荐诚意示人取义
　　初六童观小人无咎君子吝
　　初去阳最下最远远而下所观不审者也坤为防昧爻又不正小人之观君子岂足以知君子哉然小人之观君子则由闇入明故无咎君子如此则吝矣以象变言之初六应四有互艮艮为少男童也或曰坤为吝啬故曰吝恐失之泥　此爻如童子之观大人乃小人之道也
　　六二闚观利女贞
　　坤为阖户爻位居隂有女闚观之象然闚观者女子之之贞非丈夫之大观也故利女贞以六居二正也女而非贞则鑚穴隙相窥者非利矣　以象言之五互艮为门阙六二本离坤之中女也六二应五而五为巽体巽长女也又为目离伏则有阖户而闚观之象此爻为女子之观非君子之观也
　　六三观我生进退
　　我谓九五五阳为生生谓五之所动作也五巽体为进退三不当位在上下之际近上欲进在下欲退又三阳欲进六阴欲退故亦有进退之象六三之进退在九五不在六三观九五而知可进可退之义焉此爻言观五所行而自为进退也
　　六四观国之光利用賔于王
　　将近于五观之审矣已入上体故有观国之光之象近君故有利用賔王之象周礼大行人以九仪辨诸侯之命等诸臣之爵以同邦国之礼而待其賔客所以賔于王也　以象变言之坤为国四五相易六四上賔于五五下接之则六四有坎而九五有离矣光也六四巽也动则为干干王也干西北之卦賔位古者坐賔于西北賔于王也巽东南主人之位也巽为本爻之主变而之干则为干之賔矣　此爻近君故有賔于王义
　　九五观我生君子无咎
　　九五之君为下四隂之所观故必自观然后能为民所观也观我生九五自观也阳为生下应坤坤资生亦有生义君子则有刚中正之徳者观我生君子也斯无咎矣　以象变言之生动作也变而之二即我之动作也之二成互震震亦生也　此爻乃人君为民所观先反观诸己之象
　　上九观其生君子无咎
　　上观其生观九五也九五得位君道也上九处九之上师道也故观九五之动作为何如也果君子也无咎矣　此爻在五位之上非民观君乃师臣观人主之动作者也
　　【震下离上】
　　噬嗑亨利用狱
