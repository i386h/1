<!-- { "loadSidebar": true } -->
　　九二与五本为正应隔于九四当睽违之时委蛇曲折而遇之于巷未为失道故无咎也巷者致曲有诚之谓非旁蹊曲径也　以象变言之主谓六五也二动则成震互艮震为大涂艮为径路径路在大涂之中者巷也故曰遇主于巷不期而防曰遇　此爻当睽之时委曲而有合于君者也
　　六三见舆曵其牛掣其人天且劓无初有终
　　三与上为应者也当睽隔之时虽正应亦且反目故见其舆之曵见其牛之掣见其人为天且劓此三之妄见也上但为牛耳无他象也六三不正而妄见如此所以无初然上九终为正应去其睽隔之妄见则有终矣所以见此象者以六三之位不当也不当则不正者也其有终以应上九之刚故也睽字从目睽睽目貎故亦取见义　以象变言之三互坎为舆为曵上体离为见为牝牛掣古文作觢一角仰也上九离牛之角在上有一角仰之象天铁因切髠其首曰天刑其鼻曰劓三动成干而互兑伏艮兑刑干首艮鼻也以兑金刑其干首与艮鼻天且劓也　此爻谓六三不正见正应而妄疑者也
　　九四睽孤遇元夫交孚厉无咎
　　九四在卦之中无正应者也故谓之孤九动之初以同徳相应遇元夫矣四与初皆刚实有交孚象九四不正本宜有咎变而之初得其正矣故无咎　以变象言之九动之初则四互震为元夫四互坎有孚象初动亦成坎有孚象交孚也　此爻欲九四变而下从初九也
　　六五悔亡厥宗噬肤往何咎
　　六五不正本宜有悔以其动应九二所以悔亡离兑同出于坤宗族也噬非吞噬也若昔人噬臂而盟之意相得之深如此以往何咎焉此卦以睽而合故有噬肤而盟之象　以象变言之二本兑动则互艮艮为肤兑噬之故为噬肤也自二至上有噬嗑象又九二动则成噬嗑故言噬也　此爻与二相得之深睽而能合者也
　　上九睽孤见豕负涂载鬼一车先张之弧后説之弧匪宼防媾往遇雨则吉
　　上九有应本自不孤隔于九四六三可疑所以孤也始焉有隔所以相疑终焉以正应而必合故有吉象以象言之离为见坎为豕兑为泽艮为土坎又为
　　舆多眚又为弓为宼为雨艮为鬼门六三兑泽伏艮互坎坎豕在兑泽艮土之中豕负涂之象也坎多眚之舆载艮门之鬼载鬼一车也上六远而望之见六三如此先张坎弧以射之近而视之则三元我之正应也故后説坎弧而就之则六三非坎盗也兑之少女耳我之防媾耳故曰往遇雨则吉隂阳和则雨降所以吉也虽然此非上九之妄见也六三妄见于前故有以致上九之妄见耳同一坎也前见为豕后乃为雨雨则豕之涂洗矣或曰后説之弧虞翻作后説之壶坎樽之象兑为説也亦通　此爻当睽隔之时始虽以妄见而疑终必以正应而合也
　　【艮下坎上】
　　蹇利西南不利东北利见大人贞吉
　　蹇四隂之卦自观来三上相易也又为二阳之卦自临来初二易四上也然当以自观取义蹇字从足从塞足蹇不能进之状或曰躄也蹇艮下坎上者也艮山坎水险阻之甚所以为蹇也东北艮方坎北方艮近乎坎难生之地背本方则利守本方则不利西南坤方与艮相背近离明而不犯坎难者也故利西南而不利东北利西南以其见大人而为利也大人九五也九五与六二为正应故六二利见之以九居五以六居二皆为得位故贞吉也贞以得位言吉以相应言　又以象变言之蹇利西南艮之六二往应上而为六五则成坤坤西南之卦所以利也不利东北坎之九五来应下则为九二而不成艮艮东北之卦故不利东北也二五相应以解此蹇难东北之不利所以为西南之利也互体有离为利见之象　此卦明君臣相与以济蹇难之义
　　初六往蹇来誉
　　往而之四则有坎险蹇也来而归初则与二相比二多誉也往则犯难来则有誉宜待时也　以象言之初六艮止而有伏兑兑为口而和説亦誉也　此爻当蹇之时而能待者也
　　六二王臣蹇蹇匪躬之故
　　五为君二为臣二应五王臣也五其险也蹇也六二犯难以济五蹇而又蹇也五在坎蹇矣二应之亦蹇也王臣见五之蹇而济其蹇者也济蹇者为君也非为躬也故曰匪躬之故下体艮艮为躬匪为艮躬为济九五之坎难耳　此爻人臣犯难济君之象
　　九三往蹇来反
　　九三处下体之上初二两隂之所恃者也九三刚而不中不正岂能济蹇难哉往则蹇矣故不如来反此爻戒其母往而来反也
　　六四往蹇来连
　　六四虽云得正然才柔而不足以济蹇往则亦入于蹇不若连九三同力相与则有可济之道　此爻以柔连刚相与济蹇之象
　　九五大蹇朋来
　　当大蹇之时以刚中之徳而居正济蹇之主也所贵得羣贤相与辅佐今五能下六二之贤俾率其朋类以进则济蹇之道也自二而之五则曰往自五而见二则曰来　以象变言之二若动则为互兑兑为朋朋来也　此爻当蹇之时为君而求贤济蹇之象
　　上六往蹇来硕吉利见大人
　　上六隂柔不足济蹇故往则亦蹇惟得九三来而为助则硕大而吉利见大人九五也下从乎阳同来辅五也　以象言之阳为大艮为石硕也九三互离为见　此爻当蹇之终求贤臣以见大人之象










　　易象义卷五
<经部,易类,易象义>
　　钦定四库全书
　　易象义卷六　　　　　　宋　丁易东　撰
　　下经【解至井】
　　【坎下震上】
　　解利西南无所往其来复吉有攸往夙吉
　　解乃二阳之卦自临来临之初四相易也又为四隂之卦自观来观之二四易五上也然以自临取义解者解散之象解坎下震上者也震东坎北亦为东北西南者东北之对也然蹇卦坎险未解故宜有所往今蹇已解解则不往而来复矣盖震动而已出坎险故也然又言有攸往夙吉者见几而作不俟终日也盖早动则在险难未解之前而来复则在险难已释之后故也　以卦变言之利西南谓临之上体本坤也坤西南之卦也自初九上往故成此卦无所往欲初不必往也其来复吉九复下而居初也初九复爻自复至临今自临来而居初故取复义也有攸往就此卦言谓九二往之五也以象言之互离日也自坎北而出震东夙也　此卦言解去险难之道
　　初六无咎
　　初六柔而不正本有咎者与四相应刚柔相济故无咎也
　　九二田获三狐得黄矢贞吉
　　坎体有狐象狐隂物也九二以刚制柔有获狐之象黄中色矢直物以刚居中去害而得中直之象然二柔恐其不正而为隂所惑故又以贞吉戒之欲其动而得正也　以象言之二至四互离罔罟田猎之象坎为狐狐隂柔之物媚人者也六三下比二则本坎体九四为互坎介乎离中又有伏坎三狐之象九二至四以离体歴三爻获三狐则上应六五得中直矣离为矢动则成坤为黄矢也动而得正故贞吉此九二所以解险也二亦坎四亦坎而专以三为狐者二四阳刚三隂柔故也旧以三隂为狐然五为君位不可言狐上非坎体又诸爻之中最得正者不可言狐初虽坎体然于二五之交无相间隔亦非所指者故知但以离制坎为获三狐也　此爻以二五相应去隂柔之媚为象
　　六三负且乘致防至贞吝
　　六三上负四下乘二坎为轮隂为小人负且乘者也坎为盗故致冦至而繋辞传曰负者小人之事乘者君子之器小人乘君子之器盗思夺之矣位隂小人也爻阳君子之器六三隂柔不正故有此象　此爻以柔而不正自招盗也
　　九四解而拇朋至斯孚
　　九四震为足应下动拇也应初隂类非吾朋也九四近君之臣得九二朋至然后有孚矣　以卦变言之自临来本兊体兊为朋九二坎体有孚象　此爻近君引贤以解难之象
　　六五君子维有解吉有孚于小人
　　九二刚中君子也九四不正小人之有过者也六五应二而近四九四不正欲间九二六五柔中之君易为近臣所间则不能下应于二故曰君子维有解吉九二六五同心同德九四不正之臣亦心说诚服而安于退不敢进也此卦二五本相应特以六三媚二于下九四廹五于上所以不能解散险难九二不为六三之狐所惑六五不为九四不正之小人所凌此其致解而吉也　以变象言之二之五则为互巽巽绳之直者也绳结则曲解则直绳直维有解之象也二之五则下坎变坤坤顺而坎不见矣此解险难之象也如此则吉也　此爻谓得刚中之臣相应之象
　　上六公用射隼于高墉之上获之无不利
　　三公位也上六上公之位皆在卦体之上取象三居坎险之上高墉也坎为弓射也三不正乃隼在髙墉之上悖于正道者也上六以得正之臣居上公之位见六三之不正从而射之以正而克其不正则获之无不利矣　以象言之三互离为飞鸟隼也　此爻以上公而治小人之象
　　【兑下艮上】
　　损有孚元吉无咎可贞利有攸往曷之用二簋可用享损为三阳之卦自泰来三上相易者也又为三隂之卦自否来初二易四五者也然卦以自泰取义损减省也损艮上兑下者也以自泰言之泰之下体本干上体本坤今损下体干之一阳而益上体之坤所以为损也抑其过以就义理之中者也上下诸爻皆相应损而有孚也当损而损上下相应损其当损则于道为元吉于义为无咎于事为可贞故利有攸往也利有攸往九自三之上也若非元吉非无咎非可贞不利有攸往下岂可损哉圣人恐人以损下益上为以天下奉一人也故曰曷之用二簋亦可享矣国之大事在祀尚不可过用其礼况一人敢用以自奉乎卦虽损下益上当损之时于礼亦在所损也　以象言之体艮互震艮宗庙也震主宗庙之器者也又为稼宗庙之器为粢盛而设者非簋乎二盖指下体二阳而言一阳已损所存二阳二簋也虽初九非震九二非艮然初二固应四五者也震为长子艮为手长子主器者也手荐宗庙非享乎　此卦以损下益上而损所当损取义
　　初九已事遄往无咎酌损之
　　初应四艮体止也已事者止其事也辍自己之事以益四者也速往则无咎此合志于上之人者也在四则岂以其下之合志而过损之哉酌损之而已或曰损泽以益山酌损之象亦通盖下体虽损而初非损者酌其宜故也　以象变言之四动为坎樽酒也艮手举之有斟酌之象　此明初爻益上而酌损之象
　　九二利贞征凶弗损盖之
　　九二刚中之臣而居兑说所欠者正耳故利在正固若动则凶惟弗以损下为容悦乃可以益六五矣若以损下为容悦不惟损自己之刚中亦有损于六五之中徳也　此爻以弗损而益上者也
　　六三三人行则损一人一人行则得其友
　　三人位也故以人为象盖以卦变言之三人行则损一人谓泰下为干体三阳本同行也损一爻以益上是损一人也一人既行则六来居三得其友也友交友也相交故称友六三兑为朋友亦有友象泰本上下交之象何待于上行而后交哉但下体三阳无隂上体三隂无阳疑于不相交耳今一阳既行而之上一隂又来而之下一阳一隂之谓道则初与四三与五其为交不言而喻矣又系辞传因此爻而极论之曰天地絪緼万物化醇男女媾精万物化生三人行则损一人一人行则得其友言致一也致一谓一隂一阳不可二也虽二其致则一也按少女在上少男在下其卦为咸少男在上少女在下则为损咸男下女有交感象损则男上女下似乎不交故于此特明损阳益隂之义夫子因之及男女化生之功焉盖损阳益隂阳施隂受乃有化生之功耳　此爻以隂阳相与贵乎一致取义
　　六四损其疾使遄有喜无咎
