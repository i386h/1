<!-- { "loadSidebar": true } -->
　　刚当位而应刚谓九五应谓六二如此亦可与时行矣所以亨也但阴为小以其阴小将浸而长乃阳刚浸消之时故主六二而言但小利贞而已六二九五皆中正利贞之象然主六二而言故但小利贞耳遯之时义大矣哉阴将长阳将消世道所闗大矣
　　大壮大者壮也刚以动故壮大壮利贞大者正也正大而天地之情可见矣
　　晋进也明出地上顺而丽乎大明柔进而上行是以康侯用锡马蕃庶昼日三接也
　　晋进也释卦名也顺而丽乎大明坤顺而离丽也柔进而上行以卦变言六自四进而居五也此卦名之所以得也盖卦自观来本四阴之卦六四观之主故主自四而五言之也柔进而上行是以康侯用锡马蕃庶昼日三接释卦辞盖六居四本为侯进而至五有见接于人君之象也
　　明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　明夷之彖在利艰贞而已贞正也二得正位而六五不正乃下正而上不正之时也内文明而外柔顺内离而外坤也内文明而外柔顺者文王也文王有圣徳以服事殷故曰文王以之利艰贞当艰难而守正能晦其明者也内难而能正其志所谓利艰贞也箕子佯狂为奴能晦其明而正其志者故曰箕子以之此卦义也如爻则不必拘内卦为箕子自以六五言箕子当随爻取义也　或曰以象言之明为坤所蒙而又互坎非大难而何移初一画于上爻之上则成蒙又六五之君故取蒙义三互震为诸侯文王为西伯之象幽于互坎丛之中在羑里之象也卦有互坎有坎难而坎中爻在内卦内难也离丽乎正而坎为心能正其志也故为箕子之象
　　家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　彖辞但以女贞为言而夫子因女正而推及一家之正二阴位也阴爻居之女正位乎内也五阳位也阳爻居之男正位乎外也男女正天地之大义也九居五天位也六居二地位也得宜之谓义行而宜之亦谓义此义字释利字正字释贞字也家人有严君焉父母之谓也以下极论家之所以正父尽父之道子尽子之道兄尽兄之道弟尽弟之道夫尽夫之道妇尽妇之道父慈子孝兄友弟恭夫唱妇随则家道正正家而天下自此定矣大学家齐而国治国治而天下平也若即爻以辨位以父母言之则九五为父六四为母也以父子言之则九五为父九三初九为子也二应五则互震为兄互艮为弟也以不动则互坎为夫下离为妇又一説也
　　睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉
　　解险以动坎险而震动也解乎坎险之难而动者也动则脱乎坎险矣故谓之解解利西南往得众也西南坤坤为众往则得众也无所往其来复吉固蹇难已解之后亦欲九之不往四而复于初矣卦自临来复于初乃得与六二相比而成临也有攸往夙吉往有功也勉二之速进而往五也往则有作解之功矣勉四而复初者利西南之象也欲其震动之归于坤顺也勉二之进五者欲以九二刚中之臣济六五柔中之君也随时取义不同如此夫子既释彖辞又从而申解之义曰天地解而雷雨作雷雨作而百果草木皆甲坼百果草木皆解也末賛曰解之时大矣哉王弼曰解之时非难之时故不言用解之名无有幽隐故不言义也　或问曰四来初二进五如此则成屯矣何以为解曰解所以亨屯雷雨之解正以亨云雷之屯非入屯不能亨屯而为解也凡卦体已成爻之往来乃大易变通之道也或曰卦自临来本坤伏干故以天地言上震下坎故以雷雨言二之五则成艮艮为果蓏故以百果言上震伏巽震草巽木故曰草木此虽言理未必拘象然旁通曲畅无不合也
　　损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　损损下益上其道上行损三以益上也上行益在上也损而有孚则元吉无咎可贞而利有攸往矣时者适时宜也以全体言之当损之时乃可俭约以爻言之则损之六爻惟三当可损之时初则酌损四则惟损其疾而已二上弗损五则益矣卦具损益之义故不专言损而兼言益夫二簋享礼之甚损者也然而非固损之亦惟其时而已春祠夏禴品物未丰簋不可不损秋尝冬烝品物既多簋不可不益或损或益惟其时而已二簋之享有时损刚而益柔亦有时损益盈虚与时偕行耳自二簋用有时以下合损益二卦论之以簋之损益言之则秋冬以物盈而益春夏以物虚而损以刚柔之损益言之则春夏以阳盈而损秋冬以阳虚而益也　或曰损艮山兑泽巽风震雷由兑而艮西北之卦自秋而冬之象由震而巽东南之卦自春而夏之象故曰与时偕行
　　益损上益下民説无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　益损上益下损四益初也民説无疆益在下也自上下下以否之九四而下居初也大光阳也柔往刚来二五中正相应乃有庆有庆即所谓益也木道乃行巽遇震也动而巽震动而遇巽也干之四爻下之坤为初地受天施之象天施地生其益大而无方也凡益之道与时偕行即损之所谓损刚益柔有时者也损固有时益亦有时益之六爻惟初二得益之位三则益之用凶事而已四五益下者也上则莫益之矣此所谓时也　或曰以象言之互坤为有庆体震为行益动而巽下震上巽也日进无疆日之出也自艮而震震而巽巽而离则至于坤方矣今卦互艮互坤而震巽偹焉虽无离日离日在巽坤之间矣况自二至四有中虚之离体以离包坤明出地上有进进不已之象而申无疆也卦自否来上本干体下本坤体干自上而下天施之象也震为出生坤为方坤成震矣地生之象变震则不见坤方无方也与时偕行象见损卦
　　夬决也刚决柔也健而説决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸往刚长乃终也
　　夬决也以五刚而决一柔也健而説干健而兑説也决而和以健决之而不説其和説也亦以干兑言也以二五相孚而号召众阳号令信矣然以一柔在上下乘五刚犹有危厉一阴之难去如此知其危厉而力去之则可以光也告自邑不利即戎阴方穷蹙于上或反于下冦不可廹所尚乃穷也然利有攸往者九不自变往变其六则由夬而干刚长乃终也上爻卦之终也六阳干之终也
　　姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉姤遇解卦名遇者不期而防柔遇刚者以巽柔而遇干刚也不可与长不正之女不可与久处也阳上隂下男不下女有勿取象巽为长故取长义此下推明刚柔相遇之义上干为天巽自坤生干巽交天地相遇也干始万物巽齐万物品物咸章也刚遇中正谓以九二刚中之臣遇九五中正之君所以道大行乎天下也姤之时义大矣哉姤之时一隂生五阳之下阴阳消长之几系焉时之大也天地君臣相遇斯有成功义之大也文王之易但以阴生为戒夫子则发明文王言外之义也
　　萃聚也顺以説刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　萃聚也君臣聚精会神以萃天下之象也顺以説坤顺而兑説也刚中而应二五相应也君臣相应故聚也王假有庙以一己之精神而聚祖考之精神致孝享也祀明堂而民知孝孝于祖考所以斯民聚孝敬之心也利见大人亨聚以正也人心皆聚而欲见中正之大人故亨也用大牲吉以人心之聚而言神明用大牲则吉也人心不聚而欲聚祖考之精神于庙虽有大牲神其吐之矣利有攸往顺天命也人心向往于九五之君所以顺天命也观其所聚而天地万物之情可见矣极言萃聚之情也　或曰阳刚为天阴柔为地万物资生于坤而资始于干者也坤中伏干干之气聚于坤万物又聚于乾坤者也又卦自观来观盥而不荐有宗庙象坤为顺互巽为命顺天命象或以三四易位成离为见坎为情盖用虞翻意推之恐失之泥
　　柔以时升巽而顺刚中而应是以大亨用见大人勿恤有庆也南征吉志行也
　　柔以时升若自观来则下体之坤升于二阳之上二升而四三升而五也若以小过相易言之则是小过之九自四降而居二小过之六自二升而居四也详见睽彖柔以时升当可升之时而升者也巽而顺下巽而上坤也刚中而应九二刚中上应乎六五也二五相应是以大亨而用见大人也勿恤谓有庆也南征谓其志上行也　或曰以象言之上体坤有庆之象或以互坎为志互震为行为志行恐失之泥
　　困刚揜也险以説困而不失其所亨其惟君子乎贞大人吉以刚中也有言不信尚口乃穷也
　　刚揜谓四五之刚为三上所揜二之刚为初六所揜刚为柔揜乃刚为柔困君子不得志之时也然君子虽身可困而道则常亨虽处坎险之中而有兑説之象所以亨也贞大人吉以刚中也谓九五以刚徳居中为大人所以吉也兑口有言三坎不孚处困之时当以心亨不在滕口説也滕口説反所以致困危行言孙可也圣人之为君子虑也深矣
　　巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也巽乎水而上水以木巽入乎水取水而上者井也往来井井井养而未始穷也以刚中者二五皆刚也详见正经汲井将至井口犹未尽繘未有功矣忽羸其缾凶矣往欲有功安可垂成而败谓不敬慎也孟子谓掘井九仭不及泉犹为弃井亦此意也况将汲而羸其缾乎　或曰巽乎水当作巽乎木但巽为木而曰巽乎木未通
　　革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉兑泽地之水离日天之火水能灭火水息火也火能干水火息水也此息非生息之息乃休息之息水革火而灭之火革水而温之也二女同居离为中女兑为少女也其志不相得亦如睽之不同行也睽火炎上而泽就下上下各行其志故曰不同行革则上泽下火有与之道故但曰其志不相得以其离火在下而炎上之性则有息水之道兑泽在上而润下之性则有息火之道也革已日乃孚革而信之孚即信也文明以説离文明而兑説也以二体言也大亨以正以上下中正言也如此故能革而当也革而当其悔乃亡也天地革而四时成谓阳本于天阴本于地自一阳至六阳而变坤之阴自一阴至六阴而变干之阳所以四时成也以天地之革言也汤武革命顺乎天而应乎人以世运之革言也革之时可谓大矣或曰卦自大壮来大壮之九二变而之五大壮之六五变而之二君臣易位汤武革命之象也卦有互巽巽为命也六二应五顺乎天也九五应二应乎人也上五为天以三画卦言之二乃下卦中爻人也以卦变言离兑皆自大壮变震而来震春离夏兊为秋也离有伏坎坎为冬也天地革而四时成也
