<!-- { "loadSidebar": true } -->
　　以六居三不正之女正应在上不知从之顾乃见利而动失身于九二此所谓不有躬也如此之女其可取乎取之则无攸利也　以象变言之九二互震为夫自临来者下本兑体又六三变则九二互兑为金故曰金夫坎伏离为见艮为躬谓上也此躬乃上九之躬妇人之身夫之身也又以变象言之是爻变则为蛊故有不有躬之事　此爻不正之女为人欲所蔽昏蒙之甚故不可取也
　　六四困蒙吝
　　六四以隂居隂又在三隂之中去阳最逺蒙蔽之甚者曰困蒙吝困而不学者也变而从阳则不至于困且吝矣所谓或困而知之者也　以变象言之四体艮有伏兑兑下坎为泽无水困故以困言或以互体有坤为吝恐失之泥　此爻无师友可亲乃蒙蔽而至于困者校之六三但无失身之过耳
　　六五童吉
　　六五艮体艮少男也故为童蒙以柔居刚下应九二有虚心求道之象所以吉也　此爻言六五童之君能求九二刚中之臣而师之则吉也
　　上九击不利为宼利御宼
　　上九本以六三为应然六三失身于九二故以御宼言九二为六三之宼者也九二刚中非为宼者自六三上九言之也易之取义大抵各据其位而言随时变易故也坎为盗宼者指九二也艮手为击击蒙击六三之也然上九迫近于六五九二固能为六三之宼则上九岂不能为六五之宼哉上九但当以御下体之宼为利不当自已复为六五之宼如此则上下顺矣下坎为宼者也上体为艮止宼者也故曰不利为宼利御宼　以变象言之此爻变则为师故有御宼之象　此爻言但当击六三之不当为六五之宼也为六五之宼则其终不解击六三之则必能开矣













　　易象义卷一
<经部,易类,易象义>
　　钦定四库全书
　　易象义卷二　　　　　　宋　丁易东　撰
　　上经【需至否】
　　【干下坎上】
　　需有孚光亨贞吉利渉大川
　　需者四阳之卦自大壮来四五相易则为需又为二隂之卦自遯来初二易四上则为需然以自大壮取义盖卦义多取一爻之相易者后皆放此需干下坎上也需者待也以干遇坎不敢遽进故少需之坎亦待干之来盖两相需也而坎为需主坎中实干亦中实故有孚刚健而不陷于坎其道所以光亨也贞者正也固守其正而不妄动需道之吉所以为利坎刚得正位也坎水在前干将渉之有利渉大川之象有孚得正待时而进利渉大川矣　以象言之坎为心故有孚象坎为月故有光象坎为通故有亨象　此卦待时而进之象
　　初九需于郊利用恒无咎
　　初九与六四为应去坎水尚逺故需于郊恒常也阳刚得正有守常而不妄动之象可以有利而无咎矣以变言之三干天际四在内外之交故曰郊初
　　四五变则为恒谓初固变矣四未变也四变而五未变皆可需之时以见其需之久也恒言需之久也不可以恒久而不能需也　或曰初动则成巽而伏震雷风恒也故以恒言需之用恒所以变卦之例凡一卦皆可通六十四卦也　此爻渉川尚逺而久需之义
　　九二需于沙小有言终吉
　　沙近水矣渐进近险故小有言然才刚位柔居得其中能需者也五不应二故二需之终与五同徳相应所以终吉　以变言之应五为坎二变互坎水也本体互兊刚卤也近水刚卤有沙象兊为口舌小有言　此爻无应而能俟时不以人言改厥守者也
　　九三需于泥致防至
　　与坎水切近坎陷也泥最易陷者故曰需于泥也九三重刚不中又近坎盗有致防之象戒之使敬慎也以象变言之九三近乎坎水可以需矣然变又互
　　艮艮土坎水水土相杂故为泥艮有止义故为需于泥　此爻言临险而能需则不犯难也
　　六四需于血出自穴
　　血与穴皆坎象但此指地言盖有血之地也六四已入坎险故有需于血之象穴隂所居然以隂居隂得其正者又上从九五故有出自穴之象　以象变言之坎为窞互兊为口亦穴也卦自大壮来上体为震四本阳也震动而往亦有出义　此爻身在险中而能正顺可以出险矣
　　九五需于酒食贞吉
　　酒食坎象饮食宴乐以需于上者也其需也所以待三阳之至也以九居五居中得正故言贞又与下三阳同徳相孚故吉　以象变言之坎体水也卦自大壮来上体本震九五变则互体亦震震为稼以水入稼酒食也重坎亦曰酒樽　此爻言人君待贤而养之之意
　　上六入于穴有不速之客三人来敬之终吉
　　上与三应自上而入三有入穴之象不速之客三人下三阳也速如诗所谓以速诸舅之速客在外主人以辞速之曰吾子入矣主人须矣不速客者不速而自至也九五需于酒食速客者也上六则不速之矣上六入穴者以有不速之客三人来所以避位也以位不当言盖六自上而之三则不当位矣然知待賔之礼故无大失也不然三阳方进而上六为之碍则适所以自伤矣上六处九五之上乃九五所尊敬亦九五之客能以隂避阳故吉入穴所以为敬也上者卦之终也故曰终吉　以变象言之上六之三则下体为兊坎而之兊穴也故曰入于穴三阳干体西北之卦賔位也上六动则变巽巽东南主人位也故以客言　此爻以能自卑下以成九五待賔之敬故吉
　　【坎下干上】
　　讼有孚窒惕中吉终凶利见大人不利渉大川
　　讼二隂之卦自遯来二三相易则为讼又为四阳之卦自大壮来初三易五上亦为讼然以自遯取义讼坎下干上者也坎险干健险而遇健所以成讼讼字从言从公有所争而言之于公也坎中实干亦中实故有孚中皆实则不能虚心故窒也坎为心病为加忧惕之象窒者光亨之反也不窒不讼不非处讼之道也二以刚而来中有吉之道上居终而褫终凶也然凡讼之道中止则吉怙终则凶其理亦寓乎其中矣利见大人大人五也九五大人听讼之主故利见之坎为水川也以刚乘险不利渉大川需之反对也　以象变言之讼必有言卦虽无兊而干为言坎为隐伏情伪防瞹其变千状讼之象也互体有离离目为见故曰利见大人本自遯来下体为艮艮止也当止而变为险不利渉大川之象　此卦谓讼虽利见大人然终凶而不可成者也
　　初六不永所事小有言终吉
　　隂柔居下本不能讼然初与四应九二间之所以有讼虽入讼境特小有言初六不永所事则不至于怙终不悛矣所以终吉　以象变言之初六应四四有互巽巽为行事又卦以九二为主二变则下体成坤亦事也初六变则下体成兊兊为口舌小有言也以反对言讼之初即需之上也需之终吉即讼之终吉也需之小有言终吉在二讼之小有言终吉在初卦各有义也　或问荀九家干为言虞翻震为言朱子兊为言何也曰干为言以庸言之信而知也震为言以笑言哑哑而知之也兊为言以兊口舌而知之也要之干为庸言震为笑言兊为口舌之言亦犹干为马而震坎亦为马耳然干震之言亦以兊取则兊为口舌正言之所自出也　此爻在讼之初以不终讼为心所以为吉
　　九二不克讼归而逋其邑人三百户无眚
　　九二以刚为险之主好讼者也五健难竞二柔不克从而自窜故得无眚眚从目从生为目生翳之名所见不明而过失也邑内地人三百户小邑也　以象变言之卦自遯来九自三而二变艮为坎欲与干敌自下讼上者也虽得中而无应故不克讼自二而归三复为遯矣故曰归而逋又坎为隐伏亦归逋之象先儒谓干为百为辟户三爻故以三百户言坎为眚坎变则无眚爻辞以逋明自遯来所以发凡例使人知六十四卦皆复姤等十二卦之变也　冯仪之曰易有累卦起义者乾坤之后为坎卦凡四坎三画之策老阳者一少隂者二凡得八十有四以四坎计之得三百三十六言三百户者除九二而言也今按卦自遯来遯防一百九十有二并此卦一百九十二共三百八十四除去下坎三画八十四防亦三百户然所以言三百户者诸侯卿之食邑二百八十有八人言三百举成数也又以九二刚来得中为吉爻以不克讼归逋为象盖卦爻取义各不同也惟变所适不可为典要如此　此爻为以下讼上者之戒
　　六三食旧徳贞厉终吉或从王事无成
　　禄随徳赋食旧禄也柔非能讼守旧居正虽危终吉三危地以柔处之故吉无成戒辞成则有讼矣　以变象言之卦自遯来六自二而三者也食旧徳谓退反于二也反于二则以隂居隂正矣贞也六在三则在下卦之上不正而危厉退居于二则其终吉也二应五或从王事也既不成讼又能从上故吉也六反于二则以艮伏兊口食也从干王也互巽为行事之二成坤亦事也地道无成而有终也下卦已成故以无成为戒巽为不果故言或或曰坎自坤来六三之旧徳则坤也食旧徳谓二动则坎复为坤故有或从王事无成之象与坤同义者所以发凡例使人知三百八十四爻皆乾坤之变也　此爻勉讼者变坎而从干也
　　九四不克讼复即命渝安贞吉
　　四本隂位而九居之故讼复即命者复其本心而安于命义也变其欲讼之心安守正理乃吉之道干体之下有复即天命之象　以变象言之健体宜讼四既变则成互艮艮止也不克讼矣又四互巽为命变亦互震干体伏坤坤震复也渝变也变而之复则九四坤体安贞之吉矣此爻言复言安贞言渝所以逐卦互变为四千九十六卦之凡例也　此爻专欲化刚为柔而不欲其讼
　　九五讼元吉
　　九五干体刚健中正听讼之主讼之诸爻皆欲讼者惟九五则听讼之主然不应九二则有使无讼之义故元吉也元吉者大善之吉取干之义也　此爻为听讼之主而发听讼吾犹人也必也使无讼乎
　　上九或锡之鞶终朝三褫之
　　鞶命服之饰褫之为言夺也或者疑辞过刚讼极或有胜而得服者然其胜实不足贵是以屡为人所褫夺也　以象变言之上九干体既成干为衣为圜为金为玊此爻繋之鞶之象也然上九变则成兊矣兊为毁折故有褫之之象三褫者干三阳若变为兊则干不成矣一爻变则三爻俱不成干此所以三褫之也互离为日上爻为终故曰终朝　此爻言讼虽得胜亦不可保所以甚戒乎人而欲使无讼也
　　【坎下坤上】
　　师贞丈人吉无咎
　　师者一阳之卦自复来初二相易则为师又为五隂之卦自剥来二上相易亦为师二卦皆以一爻相易然但以自复取义师坎下坤上者也下体由震而变坎动而入险坤为众为顺有顺人心而用众以入险之象师众也用兵以众故谓士卒为师九二在下为卦之主亦帅师之象丈人即大人也在五位则曰大人今在二则人臣耳故曰丈人刚中故吉而无咎吉者师之克防无咎者人皆顺从无所怨咎也盖有行师虽胜而失人心者故为之戒　以象言之律因数起数自中出黄钟之律起而为度北方之坎黄钟之本也故繇言丈而爻言律丈与律法度所自出非有徳者乎　或曰师之前四耦画八阵图象九二主帅也初六耦画游也风后握机文有之亦通　此卦乃文人以正行师民从之象
　　初六师出以律否臧凶
　　律法也否者不以律行师也出不以律虽幸而胜亦凶也坎为律臧善也初六不当位有师出失律之象故戒之师出以律有两説司马法坐作进退皆有常节此纪律之律也周以同律听其军声以诏吉凶同律之律也然师之吹同律者正恐师之失纪律之故此爻之象两者兼之盖纪律既失则金鼓亦失节故也取象同律取义纪律　以卦变言之自复来者初爻震变为坎震出也又坎自震出故曰出　此爻専欲以用律行师不取幸胜
