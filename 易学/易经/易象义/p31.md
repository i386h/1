<!-- { "loadSidebar": true } -->
　　上九观九五者也观九五之生君子也斯无咎矣如其未为君子也上九之志未平盖此爻为九五之师任致君之责耻其君不为尧舜者也　或曰上九变则成坎险坎又为心故有志未平之义
　　雷电噬嗑先王以明罚勑法
　　雷电当作电雷雷所以动物电所以照物罚之明象电之照法之象雷之动也　或曰九四互坎为律法也
　　屦校灭趾不行也
　　初九灭趾所以使之不能行也止而不复行则善补过矣　或曰初九不行者震为行应四四有互艮止也故有不行之象
　　噬肤灭鼻乗刚也
　　六二下乗刚故遭噬也
　　遇毒位不当也
　　六三位不当而欲以柔噬刚故遭毒也
　　利艰贞吉未光也
　　九四惟未当位虽贞吉而尚有难时未光亨故也或曰四互坎坎为光然未当位则坎成陷矣故未光也
　　贞厉无咎得当也
　　六五以柔居中以柔而噬不用其刚盖哀矜庶狱者人君不忍之仁乃当然之义也详见正经
　　何校灭耳聪不明也
　　上九有耳不明乎善故曰聪不明也耳聪也目明也今言聪不明者明非指目谓耳之所听不能分别也聪以听言明以分别言
　　山下有火贲君子以明庶政无敢折狱
　　山下有火以离艮二象言明庶政取离之明无敢折狱取艮之止　或曰互坎为狱自泰来上本坤坤为事庶政也噬嗑四不正故利用狱贲三在狱中得正故无敢折狱又丰九居四震动故折狱贲九居上艮止故无敢折狱
　　舎车而徒义弗乗也
　　初九与四为应于义当从正应不当非义从二故舎车而徒也
　　贲其须与上兴也
　　六二受贲于上以卦变言六自上而来者也上茍不动二岂受贲哉故曰与上兴也
　　永贞之吉终莫之陵也
　　九三虽与二同体为二所濡然上非正应亦不为上所陵侮也
　　六四当位疑也匪冦婚媾终无尤也
　　六四与初各当其位虽有九三之冦可疑终与初为婚媾也
　　六五之吉有喜也
　　六五贲于丘园虽无华饰终成束帛故有喜也　或曰六五艮体伏兑为説故以喜言
　　白贲无咎上得志也
　　上九守其质素而不为文所变亦自得其素志者也或曰上得三者也三互坎为志
　　山附于地剥上以厚下安宅
　　山附于地阳附于阴也君之所附者民也故上以厚下安宅坤为地在下者故以之厚下艮为门阙宅也故以之安宅彖取阴剥阳象取阳附阴也
　　剥牀以足以灭下也
　　初六剥自下始故曰以灭下也
　　剥牀以辨未有与也
　　六二剥牀以辨者谓五非正应无相与者也
　　剥之无咎失上下也
　　六三失上下者独行从阳与上下四阴相失此朋亡之义故失上下之阴类也
　　剥牀以肤切近灾也
　　六四及肤则近灾矣
　　以宫人宠终无尤也
　　六五言能受制于阳则可无过尤也
　　君子得舆民所载也小人剥庐终不可用也
　　上九所谓下乘五阴众阴为民民所载也小人而自剥其庐祗自穷耳世无君子小人安能独存故曰终不可用也
　　雷在地中复先王以至日闭关商旅不行后不省方彖以阳动取义雷在地中养动于静也先王以南至之日闭闗商旅不行后不省方皆所以养其徳于阴静之中也阖户谓坤闭闗也震为大涂商旅所行也阖户故不行而方亦不省矣　或曰伏巽为近利市三倍商旅也巽伏而不行于涂商旅不行也巽为多白眼坤为方巽伏则不省方矣取象之宻如此
　　不逺之复以修身也
　　初九速复于善修身之道也　或曰复自剥来剥上艮身也
　　休复之吉以下仁也
　　六二中正而下从于初初刚已复克己复礼为仁者也二能下以从之故曰以下仁也
　　频复之厉义无咎也
　　六三义无咎虽咎其频而亦幸其复也
　　中行独复以从道也
　　六四与初九为应所以从阳者非从阳也从道也况震为大涂非可行之道乎
　　敦复无悔中以自考也
　　六五居中而能自考騐其所行故敦复而无悔也或曰考成也坤为成变艮亦为成六五居中而复以之自成其身诚者自成也何悔之有
　　迷复之凶反君道也
　　上六复则合道迷则反于君道矣故以其国君凶
　　天下雷行物与无妄先王以茂对时育万物
　　无妄之往得志也
　　不耕获未富也
　　行人得牛邑人灾也
　　可贞无咎固有之也
　　无妄之药不可试也
　　无妄之行穷之灾也
　　天在山中大畜君子以多识前言往行以畜其徳浑天天包地下天之阳气自地而上以至于山山能畜聚非天在山中乎干为言为行为徳艮能畜之也或曰泰之上六变而为九地下之天为山中之天
　　又互兑为讲习前言也互震为往为行往行也
　　有厉利已不犯灾也
　　初九能止则不犯灾初九无过四非正应过在彼耳灾自外至非眚也　或曰初往上体成离而伏坎坎灾也恐失之泥
　　舆説輹中无尤也
　　九二处得中道上应于五故无过尤
　　利有攸往上合志也
　　九三以刚往上虽非正应以同徳合故曰上合志或曰三四相比而相易则互坎为志
　　六四元吉有喜也
　　六四止刚者也爻位居柔以柔道止初之刚刚柔相应所以喜也　或曰六四互兑为説故有喜象
　　六五之吉有庆也
　　二五相应故有庆也
　　何天之衢道大行也
　　上九天衢大道也时止则止时行则行也始焉同徳之相畜终焉其道之同亨故曰道大行　或曰三互震为行
　　山下有雷颐君子以慎言语节饮食
　　山止于上雷动于下颐之象也震为决躁艮止之故慎言语噬嗑有饮食之象颐中无物故节饮食节饮食象山之止物慎言语象雷之藏声慎言语所以养徳节饮食所以养体言语自口而出饮食自口而入者也故颐卦以之　或曰节自二至五有颐象故颐亦以节言
　　观我朶颐亦不足贵也
　　初九与四应者也初当下动已非养道四舎而观我从欲而动两皆不足贵也阳虽本贵而皆失其贵矣
　　六二征凶行失类也
　　六二行失类者欲从初则为颠若就上则为拂二与上非其类也
　　十年勿用道大悖也
　　六三道大悖者以其求养于上两皆不中不正有拂于养之道也
　　颠颐之吉上施光也
　　六四能下初之贤以养徳则足以养人故曰上施光也　或曰变离有光象
　　居贞之吉顺以从上也
　　六五从上从上九也　或曰互坤为顺
　　由颐厉吉大有庆也
　　上九大有庆者五以上养固不免危然刚柔相济虽危而吉　或曰互坤为庆
　　泽灭木大过君子以独立不惧遯世无闷
　　泽至于灭木盖泽溢而浩浩汤汤时也可谓大过矣泽虽灭木木之屹然者自若独立不惧之象天下非之而不顾举世不知而不悔故也　或曰初六一柔巽于四刚之下独也巽为股立也巽有伏震震为惧巽见震伏故不惧也上六处一卦之外遯也大过游魂卦也出于世卦之外遯世也兑为説无闷也卦自遯来故取遯义
　　借用白茅柔在下也
　　初六以柔在下犹以茅而借地也
　　老夫女妻过以相与也
　　九二过以相与故过五而求上也
　　栋桡之凶不可以有辅也
　　九三上应乎柔为泽所灭阴本为阳之辅今乃以泽灭木故不可有辅也
　　栋隆之吉不桡乎下也
　　九四不桡乎下不系于初之柔也
　　枯杨生华何可久也老妇士夫亦可丑也
　　九五枯杨生华老妇士夫无生育之理故亦可丑初六阴为丑
　　过涉之凶不可咎也
　　上六过涉灭顶杀身成仁虽凶而于义无咎故不可咎
　　水洊至习坎君子以常徳行习教事
　　洊至习之义坎为水水洊至坎水之上又坎水也在徳不在险故常徳行设险以守国故习教事　或曰干再索于坤而得坎干徳也坤事也
　　习坎入坎失道凶也
　　初六坎以出险为贵入坎失道也　或曰卦自临来以六居五不正矣下而入初又不正而陷故失道也
　　求小得未出中也
　　九二未出坎险之中故曰未出中亦取二居中义或曰二体互震故以出言
　　来之坎坎终无功也
　　六三与上为应两弱相与来往皆无所益动则有颠之患非徒无益而又害之也
　　樽酒簋贰刚柔际也
　　六四比五五刚四柔交际之象详见正经
　　坎不盈中未大也
　　九五不盈不盈则不大故曰中未大也坎水流通散于江海者也今互艮为山碍而止焉则未能大也中指五也
　　上六失道凶三歳也
　　上六才极柔弱也失济险之道所以凶至于三歳也
　　明两作离大人以继明照于四方
　　明两作离离为日天无二日故以明两作言之今日之日明日之日相继之象以君徳言之缉熙光明之象也故大人以继明照四方四方取四阳爻而言或曰互为兑巽巽有伏震离有伏坎震东兑西离南坎北也
　　履错之敬以辟咎也
　　初九本正动则有咎既能知敬所以免咎
　　黄离元吉得中道也
　　六二柔丽乎中正之爻言中则正在其中矣
　　日昃之离何可久也
　　九三日昃之光不可以久故曰何可久也　或曰三互巽为长变则成艮而止故何可久
　　突如其来如无所容也
　　九四无所容即焚如死如弃如之谓
　　六五之吉离王公也
　　六五能不以位为乐如此则足以为离明之王公矣天子诸侯皆有离明之象故以王公言之
　　王用出征以正邦也
　　上九征九四者也折九四之首则九四变而得正九四复位故曰以正邦也王肃本下有获匪其丑大有功也八字

　　易象义卷十一
<经部,易类,易象义>
　　钦定四库全书
　　易象义卷十二　　　　　宋　丁易东　撰
　　象下
　　山上有泽咸君子以虚受人
　　山泽通气者也山体内虚泽气上通交感也君子体之虚其中以受人
　　咸其拇志在外也
　　初六志在外外谓四也初六之动在应九四所感未深而志已在外矣　或曰初四相交成坎为志
　　虽凶居吉顺不害也
　　六二顺理而静止则虽凶而吉故不以凶为害也或曰卦自否来下体本坤故以顺言
　　咸其股亦不处也志在随人所执下也
　　九三亦不处者亦欲其往矣不能上往退而从下可乎故曰所执下也　或曰九三近六二不随二而随初者二应五非九三之所能得也三之初则变卦为随之二则下体变坎为志
　　贞吉悔亡未感害也憧憧往来未光大也
　　九四未感害者以未能与初相感为害也既欲之初又欲之上憧憧往来无所决择所以未光大也　或曰九四之初则成离光大也欲之上则不成离故未光大也一説光大坤象亦以自否来言之九四变亦互坤也
　　咸其脢志末也
　　九五与二本为正应今説上六少女而欲感之志在末也初为本上为末无心于二可也有心于上可乎故以志末为戒　或曰五之上伏坎为志末
　　咸其辅颊舌滕口説也
　　上六滕口説指辅颊舌而言之兊为口舌也
　　雷风恒君子以立不易方
　　雷风相薄此常理也然迅雷风烈必变人毎至于失其常君子则以之立而不易方不以变而易其常也或曰巽股为立虽有震足而不欲行故立不易方
　　坤为方卦自泰来故也
　　浚恒之凶始求深也
　　初六浚恒夫子以始求深释之犹世所谓交浅言深也交浅言深不可也始而求深其能久乎
　　九二悔亡能久中也
