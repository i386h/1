<!-- { "loadSidebar": true } -->
　　美谓章也隂虽有此成章之美然含之以从王事弗敢自居成功也干天而坤地干夫而坤妻干君而坤臣故坤不敢成也地道不居其成功代乎干而有终妻终夫之事臣终君之事也不言子者臣子一也干为始坤为终坤卦所以多言利贞而少言元亨也
　　天地变化草木蕃天地闭贤人隠易曰括囊无咎无誉葢言谨也
　　天地交泰则变化而草木亦蕃天地否则贤人亦隠六四变则下成否体况四隂为处否之后乎　或曰以象言之四变震为蕃鲜重坤阖户闭也四动互体有坎坎为隠伏
　　君子黄中通理正位居体美在其中而畅于四支发于事业美之至也
　　此释六五黄裳之义黄中正位美在其中皆以黄言通理居体畅于四肢皆以裳言君子在中有如是之美故于外亦有如是之美所谓诚则形形则着所性根于心施于四体和顺积于中英华于外也此所以为美之至欤　或曰以象言之黄中通理谓五之二则坎维心亨通于理也位得正而居坤上体之中美在其中矣五动成艮手也二动成震足也畅于四肢也二动伏防为事于事业也
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄隂盛而至于上六成坤矣坤建亥之月下有伏干故疑于阳所以敢与阳战也六隂已极恐成无阳故称龙焉犹未离隂类故称血焉二气交感精为阳而血为隂也先儒谓阳始于东北故色隂始于西南故色黄黄隂阳之杂故曰其血黄也　或曰剥于上而复于下震为龙复之初九纳庚子子坎位坎为血震又为黄















　　易象义卷十三
　　钦定四库全书
　　易象义卷十四　　　　　宋　丁易东　撰
　　系辞上
　　系辞上王弼本篇题也文王所系卦下之辞周公所系爻下之辞谓之系辞夫子作以释故亦谓之系辞古注所以不题字者葢孔子十翼通谓之此乃内之篇名故耳汉儒引之称易大即此系辞也近世吴斗南又谓汉河内女子得说卦三篇今止存一篇葢系辞上下两篇即说卦上中篇而今说卦乃下一篇耳其说亦通详见上经题注今但从朱子本义加字云
　　天尊地卑乾坤定矣卑髙以陈贵贱位矣动静有常刚柔断矣方以类聚物以羣分吉凶生矣在天成象在地成形变化见矣是故刚柔相摩八卦相荡鼓之以雷霆润之以风雨日月运行一寒一暑乾道成男坤道成女干知大始坤作成物干以易知坤以简能易则易知简则易从易知则有亲易从则有功有亲则可久有功则可大可久则贤人之徳可大则贤人之业易简而天下之理得矣天下之理得而成位乎其中矣
　　天地者隂阳形气之实体乾坤者易中纯阳纯隂之卦名也天居乎上而尊地处乎下而卑此大易所以先干而后坤也定者谓乾坤二卦之先后定也卑髙者天地上下之位也卑者在下为贱髙者在上为贵也凡阳画皆自干来隂画皆自坤来九五干也六二坤也故九五在上六二在下则乾坤定贵贱位矣不曰髙卑而曰卑髙者葢先画下卦后画上卦故也干其静也専其动也直坤其静也翕其动也辟乾坤皆有动静也然动者干之常静者坤之常也知动者干之常静者坤之常则干刚坤柔于此断矣又以卦爻言之九六动而七八静然动者刚之常静者柔之常也方以类聚谓干为阳居西北而坎居北艮居东北震居东以类聚也坤为隂居西南而巽居东南离居南兑居西亦以类聚也物以羣分者干阳物为天而坎之水艮之山震之雷皆羣分于此坤隂物为地而巽之木离之火兑之泽皆羣分于此卦画得之则交错而生吉凶或以类聚而吉或以羣分而凶类聚而吉者阳得阳吉隂得隂吉者也羣分而凶者隂不得阳而凶阳不得隂而凶者也在天成象如干索于坤而成坎为月坤索于干而成离为日而震象出庚兑象出丁乾象盈甲巽象伏辛艮象消丙坤象丧乙坎象流戊离象就已也在地成形以气质言之则干兑金坤艮土震巽木坎水离火也以鸟兽言之则干马坤牛震龙巽鸡坎豕离雉艮狗兑羊也卦爻之八者交错而变化见矣若干变而化为坤坤变而化为干之类是也此以上皆先言天地造化而后言卦爻言卦爻因造化而生也是故以下又因上变化之言推其变化之用刚柔相摩谓干以刚摩柔而生震坎艮坤以柔摩刚而生巽离兑此言八卦之所从生也八卦相荡谓八卦交错相荡而八卦之上各生八卦此六十四卦之所从生也鼓之以雷霆言震艮也润之以风雨言巽兑也日月运行言坎离也一寒一暑言乾坤也何也震为雷而横渠言雷出于石故曰言震艮也巽风也兑泽之气为雨故曰言巽兑也风亦言润者风葢佐雨者也日离月坎故曰言坎离也六阳成干而为夏寒徃而暑来也六隂成坤而为冬暑徃而寒来也故曰言乾坤也然日月运行寒暑之所以成则坎离者又所以为乾坤之用也乾道成男所谓震为长男坎为中男艮为少男也坤道成女所谓巽为长女离为中女兑为少女也此以上言卦爻之中有造化也自干知太始以下又言乾坤之所以为乾坤而人之所以中乎乾坤而与天地并为三才也干知太始先儒谓知为主若今所谓知郡知县者似亦有理但恐古人不如此解知字耳先儒之意谓干为天不应如人之有知故为是解而不知夫以性情谓之干以主宰谓之帝易言天地之心天地之情可以情性言可以心情言下系以干为知险坤为知阻独于此不可以知言乎夫子谓知我者其天乎非以天言知乎葢乾元万物资始万物之生始于子而万物之成始于午干先子而居亥先午而居已非太始而何干之性惟在始物故曰干知太始也坤元万物资生坤作于建午之月而成于建亥之月皆所以佐干而成利贞之功者也故曰坤作成物也干知始物一健而已即其所知便能始物而无所杂不亦易乎故曰干以易知也坤之成物一顺而已凡其所能顺乎阳而不自作不亦简乎故曰坤以简能也人之所为如干之易则其心明白而人易知如坤之简则其事要约而人易从易知则与之同心者多故有亲易从则与协力者众故有功有亲则存诸中者不替故可乆有功则着乎外者自广故可大徳则得乎已者业则成于事者可久则贤人之徳可大则贤人之业也有可久之徳而又有可大之业则可以为贤人矣此言贤人之法乾坤也若夫由易简而天下之理得则圣人之徳也天下之理得而成位乎中与天地参至此则圣人之业也葢上以易体干而为徳以简体坤而为业未至于化者也此则合乾坤易简而为徳合乾坤易简而为业所以方尽圣人之能事而圣人亦乾坤也贤人徳可久而业可大圣人徳久大而业亦久大也易简指乾坤两卦言天下之理指六十四卦言也成位其中以二五言葢三画皆以中画为中故也此章先言由造化而生卦爻次言以卦爻而寓造化末言乾坤易简人能体之则由贤以至圣而与天地参也
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　此承上刚柔吉凶变化而言设卦非谓作卦也设者设立之设犹今术家所谓假令之类葢文王之系卦非是始作又非筮得特将卦爻设立而观其象犹所谓假令得某卦则有某象也故设卦而观其卦之象以系其辞焉系之以辞所以明其吉凶也按下文当有悔吝字此以吉凶二字包悔吝也刚柔相推而生变化刚爻动则变为柔柔爻动则变为刚以刚推柔以柔推刚刚柔相推变也刚既变柔则化为柔而刚体不见柔既变刚则化为刚而柔体不见化也故曰刚柔相推而生变化然此皆指圣人系辞之意也非占者之变也如干初九变则下卦成巽坤初六变则下卦成震之类也是故以下再申释之吉凶者失得之象也失则凶而得则吉也然不曰得失而言失得者卦爻当吉矣而失则亦凶卦爻当凶矣而得则又吉互言之所以使人之趋吉避凶也悔吝者忧虞之象忧者忧于中也虞者虞于外也卦有吉凶则悔吝之大者也悔吝者吉凶之小者也吉凶者理之确然者也悔吝者吉凶之几也悔者吉之几吝者凶之几悔者阳善之心复萌吝者隂柔之心未决也悔吝而能忧虞则悔者可至于吉吝者亦可未至于凶矣变化者进退之象六爻则刚推柔则变刚而化为柔既变刚而化为柔则刚退而柔进矣柔推刚则变柔而化为刚既变柔而化为刚则柔退而刚进矣刚柔者昼夜之象刚者阳明故为昼象柔者隂晦故为夜象也刚而柔柔而复刚昼而夜夜而复昼也此即所谓刚柔相推而生变化也六爻之动三极之道者有两说以上下同体而观之则初二为地三四为人五上为天也以上下异体而观之则初为地二为人三为天四为地五为人上为天也不言三才而言三极者天此太极也地此太极也人此太极也三才之道亦太极而已矣极者至也太极即道也君子所居而安者易之序谓卦之位也初二三四五上也此位有序不动者也故所居而安也所乐而玩者爻之辞谓九与六也九六行乎六位之间故谓之爻而有辞焉九六所以变化动者也故君子乐而玩之也此以成卦之位与爻言也君子居则观其象而玩其辞即是重上文而言之也动则观其变而玩其占变谓卦爻之变如七八不变而九六变君子观其变卦而玩其占以见之于用也大凡卦变与变卦不同卦变谓某卦自某卦来也变卦乃是占筮而得某爻之类朱子误以卦变为变卦不可不辨也末复结之曰自天祐之吉无不利也君子取决于易如此则能上合天心而下得人事之宜矣所以自天祐之而吉无不利也此二句虽大有上九爻辞圣人但借用之耳先儒或便以此作大有上九解则不通矣
　　此章明刚柔变化吉凶之理而兼言君子观变玩占之事也按系辞有一段再三言是故者多是申明前义之未尽者后放此
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔是故卦有小大辞有险易辞也者各指其所之
　　易与天地准故能弥纶天地之道仰以观于天文俯以察于地理是故知幽明之故原始反终故知死生之说精气为物游魂为变是故知鬼神之情状与天地相似故不违知周乎万物而道济天下故不过旁行而不流乐天知命故不忧安土敦乎仁故能爱范围天地之化而不过曲成万物而不遗通乎昼夜之道而知故神无方而易无体
