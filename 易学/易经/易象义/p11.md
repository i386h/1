<!-- { "loadSidebar": true } -->
　　噬嗑三隂之卦自否来初五相易也又为三阳之卦自泰来二三易四上也然卦以自否取义噬嗑震下离上者也噬啮也嗑合也物在颐中为颐之间必噬而后能合也如上下之问本自无间以不中不正之小人梗乎其间必去之而后能合也故利用狱狱者所以治小人也震动而离明震动则用其威离明则察其情将用吾威而能察彼情有利用狱之象　以象变言之成卦之主在九四一爻耳四互坎为丛为桎梏用狱之象四以不中不正而系于狱上当之三蔽四成丰折狱致刑故利用狱也　此卦当上下有间之时必去之而后可合也
　　初九屦校灭趾无咎
　　震为足为草屦以草贯足者也校械也屦校灭趾所以使之不能行也止而不复行则善补过矣补过所以无咎也　以象言之四互坎为桎梏校也震没坎下故屦校灭趾震为行应四四又互艮艮止也有止其行之象此爻止恶于初萌小惩大诫之义
　　六二噬肤灭鼻无咎
　　二肤也乘初刚而又动焉所以为噬遭噬者二而噬之者六也二动则肤虽遭噬而噬之者鼻亦灭矣然得无咎者六二处中得正如此则用刑亦不过也故无咎或曰六二用刑者也九四受刑者也　以象言之先儒谓艮阴为肤又为鼻六二互艮阴故有肤之象　此爻乘刚故有噬灭之象
　　六三噬腊肉遇毒小吝无咎
　　腊肉盖禽兽之全体肉中藏骨必能为梗故有毒六三以柔居刚盖奸民外示柔而内实为刚梗者如腊肉然以六噬三故遇毒虽云遇毒然腊亦遭噬故虽小吝而亦无咎也噬而遇毒者位不当也以六居三不得中正故也　以象变言之以六居三不当位而吝若三之上则成丰可以折狱致刑互坎为豕三动离为乾卦腊肉也互艮为毒　此爻虽不当位然志噬四动亦无咎也
　　九四噬干胏得金矢利艰贞吉
　　以一卦论则四为颐中之物以颐论则四亦齿位故取噬象噬为我当位之梗者也胏附骨之肉正当位为梗之物故以象之九四就治为梗者也又不得位故知艰而守正则利矣为之戒也然四动而得正则成颐矣此其所以利也周官大司冦入束矢于朝不直入其矢所以惩不直也入钧金三日乃致于朝不信则入其金所以惩不信也既得其金又得其矢则难折之狱得其情矣于已有金矢之得于人得金矢之情也　以象变言之外离为乾卦为干胏坎为弓离为兵艮为指兵以弓行而指发之矢也互有坎险故言艰贞　此爻以九四自治其为我之梗者当知艰而守正也
　　六五噬干肉得黄金贞厉无咎
　　干肉比腊肉无骨者也干以五言肉以六言黄中色离体之明可以用狱以柔居中本不当位不免危厉然终无咎者于用狱为得其当也以用狱言之患其过于刚尔位刚材柔所以无咎也古者疑而赎之赎以黄金者取其刚而不过也得黄金用赎刑也金作赎刑吕刑五刑之赎皆有罚以百锾千锾为差黄锾黄铁也九四以刚噬而六五以柔噬以刚噬者有司执法之公以柔噬者人君不忍之仁也与其杀不宁失不经之义也先儒或以贞厉为不可守柔必动而刚乃得当者恐非古人哀矜恻怛之心也　以象言之六五互坎为豕离为乾卦故为干肉按杂卦噬嗑食也九四干胏六五干肉皆可食者　此爻言柔虽非所以用狱然柔而得中亦可以无咎也
　　上九何校灭耳凶
　　耳在上人所用以闻之者处噬之终又最居上故有何校灭耳之象上九有耳不明乎善罪大恶积而不自知也所伤者大故凶止恶于噬嗑之初故无咎治恶于噬嗑之终所以凶也　以象变言之三有互坎坎为耳又为桎梏校与耳也上九之三三体成互巽巽为木但见木而不见耳矣何校灭耳也　此爻言上九其聪不明所以自贻伊慼

　　易象义卷三
<经部,易类,易象义>
　　钦定四库全书
　　易象义卷四　　　　　　宋　丁易东　撰
　　上经【贲至离】
　　【离下艮上】
　　贲亨小利有攸往
　　贲三阳之卦自泰来二上相易也又为三隂之卦自否来初三易四五也然以自泰取义贲离下艮上之卦也贲文饰也柔自上而来二文干以为离刚自二而往上文坤以为艮上下相文故成贲离明而艮止明有文明之象止则各止其所有截然不紊之象柔来文刚居中得正可以亨矣然刚上文柔文上而不文五五仍柔也柔则小矣故虽有往所利者小也或谓艮为少故言小利有攸往亦通　或曰当以小字絶句利有攸往一句但以彖质之亦通　此卦以柔文刚有以文治化天下之象
　　初九贲其趾舍车而徒
　　初在下为足故为贲其趾车所乘者也徒步行也下无所乘故为舍车用足徒行之象乘车所以贲其趾徒行则劳其趾矣　以象言之初九应四而四互震震为足故为贲其趾二互坎坎为舆舍车而徒舍二之车而从四正应也问四亦互坎何以知车之为二曰二互坎不互震故二专为车也故释象言义弗乘于义当从正应不当非义而从二耳　此爻刚而得正介然自守素贫贱行乎贫贱不为时之贲饰所动也
　　六二贲其须
　　须贱妾之称天文须女是也六二在下无应妾之象当贲之时受贲于上为贲其须　以变象言之二变互兑兑为妾须女之象卦自泰来二本互兑兑亦妾也得六自上而来遂成离是妾之受贲于上者也上苟不动二岂受贲哉故释象曰与上兴也然二既成离守中居下虽受上贲然不过为緑衣黄裳之饰则能不失其分而文在其中矣先儒多因贲其趾而谓贲其须为颐下之须与趾为类何以不取曰贲于丘园亦与趾类乎　此爻取自上而来贲下之义
　　九三贲如濡如永贞吉
　　处二隂之中故濡如爻位得正故永贞吉与二同体上九既非正应终不能陵之也　以象言之九三本体为离离为文故贲如互坎之中坎为水故濡如文而光泽者也　此爻刚正而能自饰者也
　　六四贲如皤如白马翰如匪宼婚媾
　　四应初初体离贲如也皤白也无饰之义翰如疾飞貌位正而有正应欲下从初隔于三刚三宼也匪隔于三则可以之婚媾之初矣葢六四纯白之质非九三所能间也　以象变言之四变则互防防为白皤如也本体互震震为马马而变白白马也离为飞翰如也近乘九三三互坎为宼　此爻当位有应虽乘刚而无尤也
　　六五贲于丘园束帛戋戋吝终吉
　　艮为山为果蓏丘园之象谓上九也戋戋委积貌艮又为宫室当贲之时以柔居刚不贲于宫室而贲于丘园束帛戋戋葢不事乎果蓏之末而以蚕桑之事为先也务本而不事其末似乎吝矣要其终而束帛委积百礼可行是谓终吉亦可喜也　以象变言之自泰来上爻本坤变又为坤坤为帛艮手束之束帛也坤为吝啬又为有终故吝终吉或以互震为黄篚厥黄币帛也故以束帛言亦通　此爻言贲于丘园而终致束帛之积始吝而终吉也
　　上九白贲无咎
　　上九处贲之极反文归质者也体艮所以止其文白贲则无事于文矣故杂卦曰贲无色也色且尚无何咎之有　以象言之伏兑西方之色白贲也　此爻反文归质之象
　　【坤下艮上】
　　剥不利有攸往
　　剥为五隂一阳之卦以五隂言之剥为之主凡五隂之卦皆自此来以一阳言之则自复来初上相易则为剥剥坤下艮上者也剥落也以五隂而剥一阳坤顺艮止柔顺而长上止乎刚刚消落矣有小人盛而剥君子人欲盛而剥天理之象当此之时不利有攸往以画言之阳往而上何之矣无所往也故不利有攸往内顺外止亦不利有攸往之象　此卦五隂剥一阳之象
　　初六剥牀以足蔑贞凶
　　牀上实下虚有剥之象坤载于下而艮背止于上剥牀也初在下为足当剥之时而居下剥牀以足也蔑贞谓小人欲絶君子之正也不特君子凶小人亦受其凶矣　以变象言之坤西南方也初动成震震为竹箦也又震属木设箦于西南之奥而木借之牀也震又为足剥牀以足也　此爻居初无应而受剥
　　六二剥牀以辨蔑贞凶
　　郑康成曰足上称辨谓近膝之下屈则近伸则相逺故谓之辨辨分也六二与初六皆在下故蔑贞凶与初同特辨与足异耳二在初上辨亦在足上故以辨言所以剥者无正应相与故也一说足乃牀之足辨乃牀之箦非指人身言也　以象变言之六二动则震居坤下坤西南震为足为竹木亦有牀象如初六也详见前文　此爻以居中无应而受剥者也
　　六三剥之无咎
　　六三不正当剥之时处四隂之中疑于有咎然能与上下四隂相失独与上九一阳相应所从得正故无咎也　或谓爻辞之字衍因象而误　此爻以有应故善补过也
　　六四剥牀以肤凶
　　六四渐近上九矣四应初者也亦有剥牀之象坤牀也艮则身矣故剥牀以肤剥而及肤剥之甚矣所以为凶　以象变言之初变震为竹木与四相应故亦以牀言先儒谓艮为肤六四艮体故曰剥牀以肤以爻与阳渐近而剥其肤者也
　　六五贯鱼以宫人宠无不利
　　鱼隂物鱼贯者众隂相连之象艮为门阙宫也三画卦五为人位有宫人之象六五君位嫌于众隂故取宫人鱼贯次第而进之义然以宫人宠非君宠之也六五以隂居尊女后之象也女后不妒忌故众妾得进御于君耳众妾得进御于君则五与羣阴皆利矣初六御妻也六二世妇也六三九嫔也六四夫人也六五后也午未申酉戌亥之月犹午未申酉戌亥之时也六五直戌时至干位后与君同处之时也故取象如此六四剥牀以肤矣六五宫人宠剥元气者然而无不利者宫人虽剥乎阳亦有愿承阳之象隂听命于阳所以利也众隂虽进而六五统之终无尤也一阳居上虽非君位意欲扶阳故尊之也此所以别起义也　以象变言之六五动则上体为巽先儒谓巽为鱼为绳本体艮手持绳贯巽故贯鱼也巽为多白眼故为鱼又鱼乃隂类之在下者也或曰艮为背牀者所以借背者也故剥卦取牀为象宫人则侍牀第袵席者也　此爻六五统羣隂故别义
　　上九硕果不食君子得舆小人剥庐
　　艮为果蓏上九阳爻硕果也又为门阙庐也坤舆也颐上初皆阳故为口食今上刚下柔故不食也君子之一阳独存如硕果之不见食也硕果不食则生生不息又根于是矣自上而观之下羣隂载阳如君子之得舆也自下而观之众隂在下而阳之一画在上葢覆之庐之象也若小人必欲蔑贞而并剥之则是自剥其庐无所容其身矣故终不可用也　此爻为君子谋为小人戒
　　【震下坤上】
　　复亨出入无疾朋来无咎反复其道七日来复利有攸往
