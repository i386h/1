<!-- { "loadSidebar": true } -->
　　六三以柔居刚不中不正故不足以有明不足以与行也以六居三位不当也
　　愬愬终吉志行也
　　九四愬愬畏惧则终得其吉也盖志在于行而不处也行即履也行而不处则逺虎尾矣传发爻外之意或曰三四两爻皆言志者盖三四互离伏坎为志
　　恐失之泥
　　夬履贞厉位正当也
　　九五位正当者谓自夬来谓此爻与位与夬相当也
　　元吉在上大有庆也
　　上九纯健之体居上卦之上元吉在上也庆即祥也
　　天地交泰后以财成天地之道辅相天地之宜以左右民
　　地天为泰而不言地天泰必曰天地交泰者盖天地定位不可易也特其气相为流通耳人君观天地交泰之象故以之裁成其道而辅相賛助之裁成其道辅相其宜所以左右民也裁成辅相左右所以通之也取泰通象　或曰自二至四互体为兑自三至五互体为震以兑金制震木裁成之象一曰干金故能裁坤为成物也震东兑西左右也左右有辅相之象干为后坤为民　按大象或称先王或称后先王指人君而言之后则通天子诸侯也后放此
　　拔茅征吉志在外也
　　初九志在外外谓外卦阳欲上进也　或曰子于爻辞之象既以四为五妹而归于二则初无正应安得进于外而云志在外哉曰易随时取义不同初与二同徳相与以进于君者也　按言象者多以志为坎今本爻无坎似难强取盖有以坎取者故但言卦之情不可例拘也　或曰初之五则上体有坎为志但初五非应耳
　　包荒得尚于中行以光大也
　　九二以光大者阳为明故有光象阳为大故有大象光能烛逺大能胜私也包荒得尚于中行举首尾二句言
　　无往不复天地际也
　　九三天地际者阴阳于此界限言其不可不谨也
　　翩翩不富皆失实也不戒以孚中心愿也
　　六四皆失实者阳实则富阴虚则不富也中心愿者言其志愿下从阳也
　　以祉元吉中以行愿也
　　六五中以行愿行四之愿也四愿从阳六五居中行其愿也亦详正经
　　城复于隍其命乱也
　　上六其命乱者泰极则否治极则易至乱也
　　天地不交否君子以俭徳辟难不可荣以禄
　　天向上而地向下天地不交之象君子患难之秋也故以俭徳辟难天地否塞而不交君子岂以禄为荣哉上不能得下而下亦不以上之禄为荣也干为君子坤为吝啬俭徳也　或曰互体有艮巽巽为入为隠伏艮为止辟难之象也巽有辞逊之义兑口既伏有不食禄之象震蕃鲜巽见震伏故不可荣
　　拔茅贞吉志在君也
　　初六所以正固而吉者无他志在干君而已夫子发爻外之意　或曰初志在君君五也初之五互坎为志
　　大人否亨不乱羣也
　　六二不乱羣者言虽包之而不乱于小人之羣也亦爻外之意
　　包羞位不当也
　　六三包羞以柔居刚故位不当也
　　有命无咎志行也
　　九四志行谓九四之志行乎下三阴也　或曰九四近君宣君命而达之二者五之二则互坎为志
　　大人之吉位正当也
　　九五位正当言刚健中正为大人同乎干也
　　否终则倾何可长也
　　上九何可长也所以戒小人之辞言否不终于否也何可长也与屯同屯不能解否乃能泰彼为君子忧此为君子喜也　吴氏曰否泰之机常相持也亦常相禅也先天之卦泰以否对后天之卦泰以否继对则逺而继则近也先天自干八卦便至泰泰三十二卦方至否泰易而否难也后天自干十卦方至泰泰一卦便至否泰难而否易也虽否而泰泰而否有若循环然泰之中又有否否之中又有泰倚伏之机可畏也　愚谓否不终否否终自有倾之理今上九不曰否倾而曰倾否则倾之者又有人焉不可尽诿之天也乗否之终倾者覆之则否无余矣天下又岂有长否之理哉先否否也先天下之忧而忧者也后喜泰也后天下之乐而乐者也
　　天与火同人君子以类族辨物
　　天与火同类也故以之类族干阳而离阴故以之辨物干火从其类故有类族之象又离为文明亦有辨物之象圣人于同人卦发明同中之异不使之茍同也　或曰金木水土之生不假人力惟火之生假人力以人同天故曰同人又体自姤来品物咸章之象
　　出门同人又谁咎也
　　初九出门之初即与人同未见逺近广惬之情谁其咎者谓无相与为异者也　或曰初九属震爻震为大涂故为出门
　　同人于宗吝道也
　　六二当得五而近同三不能逺同故吝
　　伏戎于莽敌刚也三歳不兴安行也
　　九三敌刚言初九也位又不正终不能兴安所行哉言虽行而无所之也
　　乗其墉义弗克也其吉则困而反则也
　　九四困而反则者欲其不与五争而自反于正理也困心横虑能反诸理则吉也故曰困而反则也六二应五九三争之已非义九四争之亦非义也　或曰九三动故九四争之九四动则上九必争之矣九四动互坎也上九动则兑也兑居坎上困也干为天则又二伏坎为法亦则也
　　同人之先以中直也大师相遇言相克也
　　九五所以胜者以中直也克去三四两爻则二与五相遇矣故曰言相克也　或曰九五以中直者干动也直所应六二亦本坤直
　　同人于郊志未得也
　　上九与三同为阳刚然卦惟一阴众所欲同今去二既逺不能同二故志未得也　或曰下离伏坎为志坎伏故志未得
　　火在天上大有君子以遏恶扬善顺天休命
　　火在天上离日当中之象天日清明物无遁形故以之遏恶扬善　或曰自夬来于王庭也自姤来下本巽巽为命巽易而干天之休命也又姤隂恶而夬阳善遏姤之恶夬之善也
　　大有初九无交害也
　　初九无应故以无交而有害也
　　大车以载积中不败也
　　九二以积中不败言盖四阳相叠有积象而居中则积于中者不败谓所载之无咎也
　　公用亨于天子小人害也
　　九三以刚居刚公用亨之象也变则为柔故有小人不克而有害之戒
　　匪其彭无咎明辨晳也
　　九四明辨晳者不有其有非有明智者不能也　或曰九四居互兑之中兑口故有辨离体故所辨明
　　厥孚交如信以发志也威如之吉易而无备也
　　六五言孚者信以发六五之志也威如者恐其过于柔而乐易无戒备也
　　大有上吉自天祐也
　　上九之吉自天祐者以其为九五文明之君所尚也
　　地中有山谦君子以裒多益寡称物平施
　　地中有山地与山平山虽髙而屈于地也君子观谦之象地与山平故裒多益寡称物平施所谓平者非无等差也称物而施适平而止所谓执其两端用其中也坤为均平也　或曰坤物所资生艮成物终始故以物言以内外横体观之外三阴为多内二阴为寡矣然自直体观之则两旁皆五阴也艮之画横其中有互坎焉坎主冬冬为权称物也坎为水天下之至平坎又为雨则施之平者也
　　谦谦君子卑以自牧也
　　初六处最下故曰卑以自牧以无正应故以自言或曰上卦为坤坤为牛艮为少男牧牛者也
　　鸣谦贞吉中心得也
　　六二以谦为志有诸中而形诸外以鸣谦知其中心得也以中心得言者恐或以鸣为内不足也　或曰六二互坎故以中心得言
　　劳谦君子万民服也
　　九三万民服惟有谦徳故足以得人心所以有终人道恶盈而好谦也　或曰阴为民坤为众故曰万民服也然坤在上卦岂为万民服乎曰卦本自剥来艮体在上今自上而下劳而不伐有功而不徳厚之至也此民之所以服也
　　无不利防谦不违则也
　　六四不违则者能顺夫天下之正理也　或曰六四不违者顺也顺坤象也坤有伏干干为则互坎为律亦则也
　　利用侵伐征不服也
　　六五征不服者以六二比三而不应我也九三万民服以徳论也六五征不服以位言也
　　鸣谦志未得也可用行师征邑国也
　　上六鸣谦其志既未能得不若自治也
　　雷出地奋豫先王以作乐崇徳殷荐之上帝以配祖考初六鸣豫志穷凶也
　　不终日贞吉以中正也
　　盱豫有悔位不当也
　　由豫大有得志大行也
　　六五贞疾乗刚也恒不死中未亡也
　　冥豫在上何可长也
　　泽中有雷随君子以向晦入宴息
　　官有渝从正吉也出门交有功不失也
　　系小子弗兼与也
　　系丈夫志舎下也
　　随有获其义凶也有孚在道明功也
　　孚于嘉吉位正中也
　　拘系之上穷也
　　山下有风蛊君子以振民育徳
　　山下有风为蛊风以动之振民也艮为山静育徳也此言君子当蛊之时能振民育徳则可以饬蛊也或曰自坤成艮坤民也互体有震振也自干成巽干徳也互体有兑兑泽育也
　　干父之蛊意承考也
　　初六干父蛊者子能干蛊其意在于承考也
　　干母之蛊得中道也
　　九二得中道者以刚居柔刚柔得中也
　　干父之蛊终无咎也
　　九三终无咎者能干父蛊所以无大咎也下体之终故以终言
　　裕父之蛊往未得也
　　六四欲有所往必见有吝则往未可也
　　干父用誉承以徳也
　　六五继承以徳故能用誉也
　　不事王侯志可则也
　　上九不事王侯其志亦可法则也　或曰自否来者上体本干为则动而之三成坎为志
　　泽上有地临君子以教思无穷容保民无疆
　　泽上有地地与泽相临也兑为口朋友讲习者也有教象坤为民无疆亦坤也故君子观泽上有地之象教思无穷容保民无疆焉　或曰干之九二学以聚之问以辨之寛以居之仁以行之此卦九二乃卦之主教思无穷学聚问辨也容保民无疆寛居仁行也
　　咸临贞吉志行正也
　　初九之志在行吾之正也　或曰爻变成坎为志初之四成震为行
　　咸临吉无不利未顺命也
　　九二得正应而言未顺命何也以一阳羣阴犹未尽听必待朋来而后吉无不利以其昔未顺命故有待于咸临也　或曰互体震有伏巽巽为命坤为顺
　　甘临位不当也既忧之咎不长也
　　六三不正本合有咎然既能忧之则二阳浸长可以进而三阳故曰咎不长也　或曰巽为长巽伏故咎不长
　　至临无咎位当也
　　六四与初正应各当其位也
　　大君之宜行中之谓也
　　六五以居中而能下交九二故为大君之宜也行亦当以五动取义　或曰三互震为行
　　敦临之吉志在内也
　　上六志在内者内二刚也　或曰上既极则反下之初成坎坎为志
　　风行地上观先王以省方观民设教
　　风行地上则尽地之物无不受焉故先王以之省方观民设教省方观民风行地上之象风以动之教化之也　或曰巽为多白眼省观之象坤为地为众方与民也观自临来本有兑口设教之象故两象皆以教言也
　　初六童观小人道也
　　初六童观小人之道君子所羞也
　　闚观女贞亦可丑也
　　六二女而阖户利在正也君子如此则丑矣或谓六二闚五之阳者也若鑚穴隙相窥所窥者正亦可丑也阴为丑
　　观我生进退未失道也
　　六三之进退在九五不在六三观九五而知可进可退之道则未为失观之道也
　　观国之光尚宾也
　　六四尚宾尚者志尚也谓其志尚愿宾于王朝也
　　观我生观民也
　　九五观民之观去声君子之道本诸身徴诸庶民君所以自观者以其示大观于民不敢轻也　或曰五与二应二坤为民也
　　观其生志未平也
