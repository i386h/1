<!-- { "loadSidebar": true } -->
　　丰其蔀位不当也日中见斗幽不明也遇其夷主吉行也
　　九四本不当位幽而不明然而吉行者谓因动而吉也
　　六五之吉有庆也
　　六五得二所以有庆
　　丰其屋天际翔也闚其户阒其无人自藏也
　　上六居髙犹屋之髙者故曰天际翔阒其无人故曰自藏也　或曰天际翔翚飞之状上为天位离为飞鸟故有天际翔之象离有互坎坎为隐伏自藏之象
　　山上有火旅君子以明慎用刑而不留狱
　　火非山上之物而在山上非久处者也故其象为旅君子观山上有火之象非可久之道故不留狱然犹恐其志在不畱而失于谨审也故必明慎之焉明者或不慎慎者或畱狱故两举之　或曰此卦上体似噬嗑特下体之九自初而三故成旅象噬嗑有互坎故利用狱此卦震变为艮不动而止互体之坎变矣故不畱狱也又离为明互巽不果为慎互兊为刑故谓明慎用刑焉　按噬嗑丰贲旅四卦皆以狱言下震上离为噬嗑下离上震为丰下离上艮为贲下艮上离为旅然贲互坎而有狱丰则互坎已变矣噬嗑亦互坎而有狱旅则互坎亦变矣贲无敢折狱狱未折也丰折狱则无狱矣噬嗑用狱狱犹用也旅不畱狱则无狱矣然狱可去而明不可无故四卦皆有离明之象然则非明者不能察狱是以圣人慎之也
　　旅琐琐志穷灾也
　　初六志意穷廹盖自取灾　或曰初变伏坎故言志
　　得童仆贞终无尤也
　　六二覊旅之人所赖者童仆耳既得之故无尤悔
　　旅焚其次亦以伤矣以旅与下其义丧也
　　九三焚其次既已伤矣又丧其童仆以旅而与下之道如此其义当丧谓过刚也
　　旅于处未得位也得其资斧心未快也
　　九四未当其位故虽得资斧而心未快也　或曰离伏坎为心坎伏故心未快
　　终以誉命上逮也
　　六五上逮言自上而逮二也
　　以旅在上其义焚也丧牛于易终莫之闻也
　　上九其义焚者旅人卑以自牧可也据人之上其义已失有焚巢之象况依重刚之三乎丧牛于易终莫之闻自丧而不自知也　或曰离伏坎坎为耳坎伏有不闻之象
　　随风巽君子以申命行事
　　巽为风风之与风前后相随重巽之象也君子观随风之象以申命行事以巽而入事乃行也
　　进退志疑也利武人之贞志治也
　　初六始焉进退其志则疑继而利贞其志则治谓不为进退所乱也　或曰应四伏坎坎为志恐泥
　　纷若之吉得中也
　　九二巽得其中故虽纷若而无害若非得中祗过烦耳安得吉乎
　　频巽之吝志穷也
　　九三频巽以志穷言之言其懦而无立志也　或曰互离伏坎故言志
　　田获三品有功也
　　六四得上下二阳故能有功
　　九五之吉位正中也
　　九五刚得中正所以为吉贞即中正也
　　巽在牀下上穷也丧其资斧正乎凶也
　　上九巽而上穷其凶必矣正乎问辞凶也答辞以其不正而凶也
　　丽泽兑君子以朋友讲习
　　兊为泽坎水而窒其下水不流故为泽内外皆兊两泽也两泽相丽则水流通而相滋所以为兑君子观两泽相滋之象故朋友讲习同门曰朋合志曰友皆取两义兑为口两口相讲之义故讲兑而又兑故习习者重也　或曰互离为飞鸟习者鸟数飞也又伏坎亦为习
　　和兊之吉行未疑也
　　初九去三尚逺未牵于隂故未疑若四则有商兑之疑矣　或曰四互巽则有疑象初未有疑也
　　孚兑之吉信志也
　　九二刚实居中与九五同徳相孚其志相信也　或曰互离伏坎为志恐泥
　　来兊之凶位不当也
　　六三位不当以柔居刚欲説乎二不得其正者也
　　九四之喜有庆也
　　九四介乎三四若不悦三柔而上承五刚则説所当説所以有庆也
　　孚于剥位正当也
　　九五刚中虽正当乎位亦宜以隂柔容説为戒也或曰九五位正当者以孚于剥言剥之卦气与兊六二正相当也
　　上六引兊未光也
　　上六六三两隂相引以为説所以未光　或曰三有互离明也上六非离故未光
　　风行水上涣先王以享于帝立庙
　　风行水上水为之散涣散之象也先王观涣之象而思以聚之亦惟聚此诚心而已然卦辞言立庙而已庙祖考也今象则兼言享于帝岂帝亦享于庙哉祖考配帝者也所谓宗祀明堂以配上帝也祖考之精神又所以聚上帝之神明者也　或曰以象言之则帝出乎震卦有互震故也震为鬯坎为血为酒所以享于帝者也　或曰卦自否来上干为帝
　　初六之吉顺也
　　初六言顺应巽故也
　　涣奔其机得愿也
　　九二得四为所凭则得其所愿也
　　涣其躬志在外也
　　六三以外卦上九为正应而相与合志者也　或曰坎体为志恐泥
　　涣其羣元吉光大也
　　六四得位承刚其道光大也　或曰六四匪夷所思不为明夷而晦其心故光大也详见正经
　　王居无咎正位也
　　九五王居也故曰正位鼎之凝命所以正位涣汗其号亦所以正位也　或曰鼎与涣皆巽体故也
　　涣其血逺害也
　　上九处难之外能逺去害故无咎
　　泽上有水节君子以制数度议徳行
　　泽上有水水有限节不盈不涸者也君子体之为之制度而议徳行黄钟之律生于子则律度衡起焉制度之体坎也言而为天下则体夫兊也兊为口议之象也议徳行恐其行之不中节也　或曰卦自泰来下干为徳互体有震为行
　　不出户庭知通塞也
　　初九不出户庭近于塞矣动而正应未尝不通也故曰知通塞也知通塞则知节矣爻欲其不出而已此又发明爻外之意
　　不出门庭失时极也
　　言失时之甚者也或谓极即中也不出则凶失时中之义也
　　不节之嗟又谁咎也
　　六三自不知节无归咎之所也
　　安节之亨承上道也
　　六四得正安其止节承上以道者也
　　甘节之吉居位中也
　　九五与二皆居位之中者也
　　苦节贞凶其道穷也
　　上六苦节虽过乎中以此固守虽不免凶盖以贞胜而凶也其道虽穷无悔也
　　泽上有风中孚君子以议狱缓死
　　初九虞吉志未变也
　　其子和之中心愿也
　　或鼓或罢位不当也
　　马匹亡絶类上也
　　有孚孪如位正当也
　　翰音登于天何可长也
　　山上有雷小过君子以行过乎恭丧过乎哀用过乎俭山上闻雷其声必小过于地上之闻故为小过君子于事亦小有所过者如行过乎恭丧过乎哀用过乎俭者是也　或曰震行也而互巽行过乎恭也巽眼也而互兊之泽流丧过乎哀也卦自临来上体有坤自观来下体有坤坤为吝啬今为小过则啬而又啬用过乎俭矣
　　飞鸟以凶不可如何也
　　初六不可如何所谓吾末如之何也已矣甚言其凶也
　　不及其君臣不可过也
　　六二臣位臣当守其分不可过乎五五君也
　　从或戕之凶如何也
　　九三凶如何叹之也亦与初六同
　　弗过遇之位不当也往厉必戒终不可长也
　　九四位既不当谓以刚居柔也终不可长谓不可长以往厉为戒而固守其贞静也即勿用永贞之意或曰四互巽巽为长故以何可长言之
　　密雷不雨已上也
　　六五以上谓兊泽之雨已上不能下及二也
　　弗遇过之已亢也
　　上六之凶以隂亢故凶也
　　水在火上既济君子以思患而豫防之
　　水润下则火不燥火炎上则水不寒水火相济之象然水能克火亦不可不虑其患也故君子观此象思患而预防之坎为心为难故曰思患离明故知豫防或曰以变卦言之既济自泰来九五下交于二六
　　二上交于五则卦复成泰上坤体而有互震豫之象也故以豫防言
　　曳其轮义无咎也
　　初九不急于济于义为当虽曳轮濡尾而亦无咎也
　　七日得以中道也
　　六二以柔居正又得中道故虽丧其茀而终必复得也
　　三年克之惫也
　　九三虽能克彼然至于三年用师不亦惫乎惫谓疲敝也所以为既济者之戒也
　　终日戒有所疑也
　　六四虽当既济而方入坎险是以有疑惟有所疑是以终日戒也　或曰四动则为互巽巽不果所以疑也
　　东邻杀牛不如西邻之时也实受其福吉大来也九五当既济之时所以吉大来也　或曰吉大来盖既济自泰来九五之来即泰之大来也
　　濡其首厉何可久也
　　上六濡其首则不能济危厉甚矣何可久乎　或曰上六变则互巽为长故以何可久戒之
　　火在水上未济君子以慎辨物居方
　　火性炎上水性润下虽复同体功不相成所以未济也君子必慎辨物宜使各居其方离南坎北则水火不相息矣坎为加忧所以慎也离为明所以辨也火上水下各居其方也
　　濡其尾亦不知极也
　　初六亦不知极极谓终极也谓未济居诸卦之终也
　　九二贞吉中以行正也
　　九二居中本自否来不当位故必动而趋五则中以行正乃为吉耳
　　未济征凶位不当也
　　九三征凶惟其位不当故也
　　贞吉悔亡志行也
　　九四贞吉悔亡以其志在于行也行谓动而得正也或曰下互坎为志恐泥
　　君子之光其晖吉也
　　六五其晖吉盖晖者光中之气也
　　饮酒濡首亦不知节也
　　上九沉湎乎酒而不知节则如狐涉水而濡其首也或曰上动之三互兊为泽下坎为水水泽节也故
　　以节言不知变则不知节也









　　易象义卷十二
<经部,易类,易象义>
　　钦定四库全书
　　易象义卷十三　　　　　宋　丁易东　撰
　　文言
　　文言申乾坤彖象之言以文之故曰文言而余卦亦可以例推云　按朱子本义文言在繋辞之后今以系辞杂引诸卦爻辞而文言専论乾坤彖象恐不合在系辞后故从冯氏本继于象下云
　　元者善之长也亨者嘉之防也利者义之和也贞者事之干也君子体仁足以长人嘉防足以合礼利物足以和义贞固足以干事君子行此四徳者故曰乾元亨利贞
　　此一节本穆姜释随元亨利贞之言夫子取之以释干微易数字耳干之四徳即人之四端也元为仁亨为礼利为义贞为智元者生理之始即干之仁为善之长也亨者生理之通即干之礼有嘉之所会也利者生理之遂即干之义各得其宜而和者也贞者生理之固即干之智万事以之而为干也贞者正固也正固为智者知是非则正知斯弗去则固也干桢干也君子法干之元仁以长人仁者人也元为万善之长足以长人也法干之亨而嘉防以合礼观防通以行其典礼也法干之利物而和义使物物各得其宜也法干之贞固而干事不为事物之所夺也如此则君子即干矣故曰乾元亨利贞乾元亨利贞犹言性仁义礼智也以四徳配四时则元者下卦之干也三阳之泰春也亨者上卦之干也六阳之干夏也利者下干之变也三隂之否秋也贞者上干之变也六隂之坤冬也　或谓元亨利贞乃不变之占今取利贞为变可乎曰干之一卦诸卦之所自生固以本体之能包也
　　初九曰潜龙勿用何谓也子曰龙徳而隠者也不易乎世不成乎名遯世无闷不见是而无闷乐则行之忧则违之确乎其不可拔潜龙也
