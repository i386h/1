<!-- { "loadSidebar": true } -->
　　震为雷阳在内者不得出则奋击而为雷霆震阳在内者也为龙震属东方苍龙也或谓龙自潜而跃震之阳在下故为龙虞翻本作防朱子发作苍龙尾也为黄得乾坤之初气杂天地之色也为旉旉古荂字花荂也取春生之象为大涂万物之所出也或曰国中三道曰涂震直房心有三涂也为长子己见前为决躁重隂闭塞郁而求出故决躁也为苍筤竹为萑苇苍东方之色竹与萑苇皆中虚在上而下根盘固于地象刚在下而柔在上也其于马为善鸣震者干之初画故为马善鸣取雷声也为馵足馵者马左足白震居东为左阳在下为足白其色隂在外也为作足作足者前后各一蹄举也今人谓之鹿立一阳在下之象也为的颡马之白额隂在上也其于稼为反生稼春耕之所种也其质亦中虚而根坚于质者也反生者死而复生一阳动于下有反生之象盖一嵗再熟之稻也其究为健者长子肖干父也为蕃鲜草木茂盛春之象也九家为王为鹄为鼓帝出乎震王之象鹄即古鹤字声闻于天也鼓有声而逺者皆取为雷之象愚按为雷为龙为长子乃震之本象其余则触类长之者也
　　巽为木为风为长女为绳直为工为白为长为高为进退为不果为臭其于人也为寡髪为广颡为多白眼为近利市三倍其究为躁卦
　　巽为木木根巽入于地也以震为竹对言则竹上虚弱而下根实木则上坚实而下根开也木曰曲直亦巽入之象也为风风能入物虽罅隙无不入故为风也为长女已见前为绳直绳者所以取直工人用以弹画制木而直其曲者也为工又能因其曲直之性而制器也为白凡木之青取其枝叶之在外者也至其本质则未尝不白也为长者木有参天之势故长也为高高亦长义长以其木体言高以自下而望者言或曰东南地卑天去地最高或曰近天有刚风焉故最高也亦通为进退隂初生自下而上在二阳之下志欲进在二阳之后又欲退也为不果进退则疑而不果决干为木果则果决而发生巽为不果则无果决之志也或曰风行或东或西故不果也为臭臭因风发者也其于人也为寡发为广颡干首初变故也或曰寡髪亦谓坎血而塞其上血不上行故为寡发也虞翻作宣发谓黑白杂也愚谓风能落木之叶有寡发之象广颡者隂小阳大上二阳而下一隂犹颊之小而额之广也为多白眼巽为白离画出于下故离目不正为多白眼或曰宣发者肺之风白眼者肝之风也为近利市三倍巽为入入市之象或曰日中为市离之象而巽近之近市也三木数也或曰明堂天市在寿星之分巽其当之矣其究为躁物极则反巽本柔缓决躁震也然震其究为健而巽其究为躁者隂能从阳阳不能从隂也九家为为鹳为者风之能飞也鹳水鸟能知风雨者或曰震为鹤阳禽也巽为鹳隂禽也愚按此卦为风为长女乃其本象其余则触类长之者也
　　坎为水为沟渎为隠伏为矫揉为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心
　　坎为水坎北方之卦故也阳在内而内景明者水也为沟渎为隠伏沟则水之通流而入川者渎则水之通流而入海者隠伏则水之潜行于地中者或曰系辞巽称而隠则巽亦为隠杂卦兑见巽伏则巽亦为伏此独以坎言何也盖巽以隠伏为用坎以隠伏为性也为矫輮为弓轮矫者矫曲而使之直輮者輮直而使之曲弓与轮皆矫輮而成者也或曰矫輮水之性因物而制形也愚谓坎为月弓者上下之象轮即望月之象也其于人也为加忧重险故加忧也为心病心宜虚中实则病也又坎水而心为火以水沃火心之病也为耳痛耳体虚实则痛也又心肾相依坎水既病其心则肾伤而耳痛为血卦血行于一身之中如水行于地中也为赤赤亦血之色也其于马也为美脊坎干之中画故为马中画一奇而上下二耦二耦如四足而中其脊也坎为阳则美矣为亟心亟急也中刚故为亟心在外为脊在内为心也上虚故下首下虚故薄蹄陷其蹄欲进不能故曳也其于舆也为多眚舆坤也坤变而成坎陷故多眚车行险地亦多眚也为通一阳贯乎二隂之中通透之象为月中画阳日而在隂中也月受日之光故为月也为盗盗有隂伏之情而潜于夜者也水亦潜行而月亦行乎夜也其于木也为坚多心水能生木者也水行乎木之心或曰六画重坎刚在二体之中心之多坚者也九家为宫为律子为黄钟之宫十二律之所从生也若以宫室法律言则一奇居二耦画之中在宫之象而水能平准法律之象也为可水随所至大小曲直高低之地无不得其平无不适其可也为栋水避燥就湿去高取卑有栋之象丛以下皆自诸卦中见之大抵丛蒺藜桎梏险而陷之象狐则兽之涉水者也愚按为水为月乃坎之本象余则触类长之也为月当在为水之下
　　离为火为日为电为中女为甲胄为戈兵其于人也为大腹为乾卦为鼈为蟹为蠃为蚌为其于木也为科上槁
　　离为火火南方之卦也又阳在外而隂在中外景之照也为日日者天之火也为电亦取其明照也为中女已见前为甲胄坚者在外也为戈兵火能锻金离以一隂居干中而变干体火锻金之象故为戈兵也其于人也为大腹中虚而隂在内娠之象也为乾卦日与火皆能暵物者也为鼈专于视也为蟹躁于动也又蟹与鼈皆包黄内坤也为蠃能掩其外如甲胄也为蚌内含明也为者神物能知方来亦内明者也蚌以珠为明以灵为明也又亦火灼而后灵故于离取焉或曰为北方武之宿坎交离也总而言之是介虫者皆以外刚中柔取象者也且五者皆大腹之虫也其于木为科上槁科谓木之中空者也离有木象者木生火也九家为牝牛因离卦取之离隂而来自坤故为牝牛也愚按为火为日乃离之本象余则触类长之也
　　艮为山为径路为小石为门阙为果蓏为阍寺为指为狗为鼠为黔喙之属其于木也为坚多节
　　艮为山艮属土为止土止于上山也为径路登山之径也为止非通衢大涂也艮之一阳自下而上行而不止者也为小石艮本少男为小而山之所以为山者以土石为之也为山而又为石者山兼土石而言石则专指而言者也为门限于外者也上实下虚若宇之上合而下开者也为阙两耦下开有两观之象也又艮主东北当啓闭之际亦门阙之象也为果蓏隂气将上而其实可以生生不息者果蓏也艮自干来干为圜果蓏之形也或曰干果木果也艮果蓏草果也干纯阳木果中核艮杂于隂草果中虚也为阍寺阍人守王宫中门之禁止物之不应入者也寺人掌王之内人及宫女之戒令者也皆为禁止乎外而衞其内之柔者也为指指止于上者也又艮一奇二耦通成五画有指之数而一奇在上如掌中两耦在下似指也为狗为鼠狗已见前与鼠对言则狗御止于外者也鼠则隂伏于内者也止害于外者狗有害于内者鼠也为黔喙之属艮在东北有黑青间色黔也艮与兑对口开于上故为兑喙鋭乎外故为艮也其于木也为坚多节木根于土故艮居震卦之后亦有为木之象艮阳挺于外则木之有节者也九家为鼻鼻面之山也为虎山兽也为狐黔喙之属也或曰尾火虎心月狐皆居寅艮位也愚按此为山为石乃艮之本象余则触类长之者也
　　兑为泽为少女为巫为口舌为毁折为附决其于地也为刚卤为妾为羊
　　兑为泽坎水而窒其下水之所聚故为泽少女见前为巫为口舌兑上开为口中刚为舌口舌所以言也口开于上巫则腾口説告在上之神明者也为毁折为附决兑西方之卦西方为金刚则必折又正秋则摧落其春生者为毁折也为附决隂虽在上实附乎阳而从其决者也又兑既为口下耦如齿附口以决物者也其于地也为刚卤兑西而坤西南依于地者泽中之刚者为金下二奇也柔者卤上耦画也坎阳水能生物兑隂水为卤不能生物也为妾少女从娣者也又少女而説人妾之象也为羊已见前虞氏作羔训为女使郑氏作阳训为养无家女则又下于妾者也然其説未知所据不敢从也九家为常为辅颊常即古裳字亦取自坤来若以为庸常之常则未通项平甫以为常当作商即商兑辅颊口旁也愚按为泽为少女乃兑本象余则触类长之者也
　　此章类万物之情以明八卦或谓以重卦之象言今按诸卦多以三画本卦言者鲜有以重卦言者盖亦因八卦之性之象推广者也然其中或有卦所有而此所无亦有卦所无而此所有者盖引而伸触类而长不可胜穷此但举其凡耳易道百物不废万有一千五百二十之防以当万物岂止是哉或问卦之取象如此不一圣人系辞何所拣择取其一象而遗其他象哉曰圣人命辞亦必先详卦义爻义合乎卦义爻义者然后取之非但专拘于象特取其象以明吾之义耳盖始焉命卦之名固因象而取义终焉至于命卦之辞则又因义取象也如此观易思过半矣
　　序卦传
　　有天地然后万物生焉盈天地之间者唯万物故受之以屯屯者盈也屯者物之始生也物生必蒙故受之以蒙蒙者蒙也物之穉也物穉不可不养也故受之以需需者饮食之道也饮食必有讼故受之以讼讼必有众起故受之以师师者众也众必有所比故受之以比比者比也比必有所畜故受之以小畜物畜然后有礼故受之以履履而泰然后安故受之以泰泰者通也物不可以终通故受之以否物不可以终否故受之以同人与人同者物必归焉故受之以大有有大者不可以盈故受之以谦有大而能谦必豫故受之以豫豫必有随故受之以随以喜随人者必有事故受之以蛊蛊者事也有事而后可大故受之以临临者大也物大然后可观故受之以观可观而后有所合故受之以噬嗑嗑者合也物不可以茍合而已故受之以贲贲者饰也致饰然后亨则尽矣故受之以剥剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过物不可以终过故受之以坎坎者陷也陷必有所丽故受之以离离者丽也【王昭素本此下云丽必有所感故受之以咸咸者感也】
