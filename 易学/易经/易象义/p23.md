<!-- { "loadSidebar": true } -->
　　羣朋类也六本居二而来居于四散其朋类而上同于五也近君故元吉丘聚也夷平常也柔涣其羣来而得位散私党以附君散而有聚非平常思虑所能及也　或曰以象变言之六四互艮伏兑兑为羊羊羣行者也以艮止之涣其羣之象也羊狠者也触藩者也其羣相聚岂无患哉六四能以艮止而涣其羣如所谓去败羣如牧羊者也所以为元吉也涣有丘艮为山丘也谓散其羣于丘山之上也六四动则互成离而上成干干有伏坤离在坤下明入地中夷之象也日之夕矣牛羊下来涣者将复聚矣坤伏不见非明夷也匪以明夷而动其心则羊不使之复下丘矣谓光大此其所以为光大也又四动亦明夷之互对也　此爻成涣之主涣小人之羣聚者也
　　九五涣汗其大号涣王居无咎
　　人之有疾隂阳未分必汗以涣散之汉儒以为汗不可反涕唾涎液皆不可反何独汗也九五巽为风风者天之号令涣汗其大号所以散天下客气保其正气者也天下之疾散矣王可安居而无咎也　或曰居积也涣王之所积聚也此发粟散财之意亦通以象言之五有互艮为躬二有坎水二五相应躬而有水汗之象也互艮门阙而能止焉王居之象也此爻二五相应涣去外邪客气之象
　　上九涣其血去逖出无咎
　　三坎为血血之凝滞而不解亦可以生疾上九以巽风而涣之则血之凝滞者散矣逖逺也逖出则逺出乎坎而无攻心之疾所以不为身害也逺害故无咎也　或曰汗心液坎中画也血外伤坎下画也　此爻取涣其凝滞之害为象此卦彖象本以聚天下之涣取义爻辞则以涣天下之难取义随时变易以从道也
　　【兑下坎上】
　　节亨苦节不可贞
　　节者三阳之卦自泰来三五相易者也又为三隂之卦自否来初二易四上也然以自泰取义节兑下坎上节者分支节之名如竹木之有节限制之象所谓天理之节文人事之仪则适中之义非所谓苦节也所以能亨苦节谓过于节者也世以节约为节然俭不中礼岂所谓节哉故不可以为正而固守之也以象言之九五互艮坚多节者也九二互震为竹
　　竹有节者也土爰稼穯稼穯作甘火曰炎上作苦互艮为土互震为稼穯本甘者也上伏离变则中孚叠画之离炎上作苦者也　此卦以节以制度取义而非苦节之节
　　初九不出户庭无咎
　　初九与四为应初九不出户庭则不之四也初体兑说易至有咎不出户庭则无咎矣　以象言之六四互艮户庭之象四又互震可以出而艮止之不出之象　此爻谨节于出惟恐其失节者也
　　九二不出门庭凶
　　二五当应而非正应则以刚遇于刚矣动则得正而正应合故以不出则凶告之勉其出也出则无凶矣初不当出二不容不出故也　以象言之九五互艮门庭之象二互震可以出而艮止之不出之象二与初俱应互艮二曰门庭初曰户庭何也初竒故称户二耦故称门也　此爻以无应而恐其失可出则出之节者也
　　六三不节若则嗟若无咎
　　六三隂柔不正又居兑说之体说而失中者也既不节则嗟若矣兑口嗟之象也　此爻以不正失节无所归咎之象
　　六四安节亨
　　节有止义四居坎见险而能止者也下应兑说则不以为险乃安其分义者也故曰安节旣安于节可上承九五矣此六四所以亨也　以象言之四居坎而互艮有止义见险而能止安节之象　此爻以得正而亨
　　九五甘节吉往有尚
　　九五本中正九二刚中其节亦合乎时措之宜节而甘者也甘者对苦之称理义之说我心如刍豢之说我口故心所说者谓之甘心心甘于节谓之甘节苦节不可贞而贞固守之则凶甘节斯吉矣往有尚以此甘节之道进而之上亦有吉无凶也　以象言之九二为应互震为稼作甘者也又九五动为坤土爰稼穯者卦自泰来九自三而往五亦往有尚也　此爻以二五相应而为甘节之吉
　　上六苦节贞凶悔亡
　　苦节亦过乎中者也上六位过乎中节过乎中过犹不及如所谓俭不中礼者也以此固守虽不免凶乃以贞胜而凶也然节非恶德故其悔亦亡此饿死首阳而无怨者也　以象言之上六伏离又变则中孚叠离六三动亦互离离为火炎上作苦者也　此爻过于节而凶者也
　　【兑下巽上】
　　中孚豚鱼吉利涉大川利贞
　　中孚二隂之卦自遯来初二易三四也又为四阳之卦自大壮来三四易五上也然诸卦多以一爻之易取义而此卦自遯自壮皆二爻相易故兼二卦取义中孚以兑下巽上为卦泽上有风者也然中孚者卵化之象也以爪覆子抱卵之象古盖以抱卵为孚在人则信由中而发于外而人化之者也孚信也六三孚于上六四孚于下相孚信也豚鱼今之江豚是也豚鱼知风豚鱼之出则泽上有风之兆也所谓石燕飞而雨至江豚出而风生也江豚东南之所常见惟西北则多不之闻故先儒或析豚鱼为二物非也江豚泽将有风则出无风则不出最信者也故中孚取象焉巽为鱼为风兑为泽故也吾信如豚鱼之知风则吉矣行乎泽上而知风则利涉大川而无虞矣兑泽为大川巽木在上乘木有功利涉大川也利贞爻位正不正相间恐其不正欲其得正也得正则应乎天道而无不利矣　此卦中心孚信而能涉险者也
　　初九虞吉有它不燕
　　孚以羽族孚子为象南方朱鸟故离为飞鸟朱子谓中孚乃叠画之离故中孚六爻多以飞鸟取象初九之虞如即鹿无虞之虞乃山虞防守山林护鸟兽于方孳者也初九虞吉守护孚信如虞之护鸟兽于方孳焉则吉矣初应四而三为同体皆隂爻也四正而三近应四则得正而安有它则不燕居也　以象言之燕虽以燕安取义亦以飞鸟取象燕谓四也四有互艮为门鸟之巢于门者非燕乎燕巢于屋取其安也燕之居甚安故古以为燕居燕享之燕如爵谓爵禄之爵也之四如燕得所居而安之三失正则不得如燕之安矣或谓豚鱼与燕说卦所无之象何以取之曰晋之鼫防井之鲋鱼皆非说卦所有以义取象如珠走盘不出于盘也　此爻以守正应而致其诚信于始者也
　　九二鸣鹤在隂其子和之我有好爵吾与尔靡之中孚以飞鸟取象以九居二二隂也鸣鹤在隂也我有好爵吾与尔靡之靡分散也鸣鹤在隂则其子和我有爵禄之好者则与尔靡之上下相应之义也按爵虽爵禄之爵亦如燕为燕安之燕实以离为飞鸟取象爵古雀字饮器之名象爵之形所以为饮器也量亦取象焉其法用铜方尺而圜其外旁有庣焉其上为斛其下为斗左耳为升右耳为合龠其状似爵以縻爵禄盖雀者剥粟之鸟量起于黄钟之龠以子谷秬黍中者千有二百实其龠故以比云魏肇初生雀飞于手占者以爲封爵之祥故知爵禄亦取于雀离为飞鸟之象也　以象言之互震为鹤荀九家震为鹄鹄古鹤字穆天子传列子皆以鹄为鹤震又爲善鸣五互艮为子鹤知夜半故鸣鹤在隂震巽同声相应者也　此爻以上下同声相应爲孚之象
　　六三得敌或鼓或罢或泣或歌
　　敌者势均之义艮为上下敌应不相与言阳与阳为敌隂与隂为敌也中孚以三四为成卦之主三与四同体而异意近而不相得二女同居而志不同者也六三以柔居刚位旣不当欲进而之四故鼓四不孚故罢罢将以诱之也而四终于不孚故泣泣不能感故歌以说之小人之情状也以其中之不孚故如是也六四巽体巽爲进退故皆曰或　以象言之三互艮互震艮为皮革而震为声或鼔也巽为不果而艮又止之或罢也巽白眼而兑泽流或泣也兑为口为说而有震声或歌也　此爻以不正欲从正而中不相孚之象
　　六四月几望马匹亡无咎
　　六四居隂得正位也以隂近阳以臣近君为月几望之象马匹谓已之匹配谓初之正应也不系于初而系于五马匹亡之象月防望则受阳之光马匹亡则不私其应孚于五也故无咎亡其私以事君者也以象变言之四与初应四初相易则初成坎而四成干坎为月乾象盈甲月之望而兑体尚存兑象见丁上也去乎兑而未至于干月防望也此言初九欲与九五争六四也所以马匹亡者两马为匹四震作足之马初应四成坎美脊之马匹也然六四之志不在初也欲上从九五耳四竟从五则无咎矣　此爻近君得正有公尔忘私之象所以孚也
　　九五有孚挛如无咎
　　五与二相应者也而非正应二隂孚于其中二五同德相与故孚中孚以孚字取象如卵化之物方拳然之时已有天理之孚也相得如此所以无咎九五本与二为应而非正应本宜有咎而同德相与中隂二爻得我而孚故无咎也有孚挛如之辞与小畜同小畜以巽居上而有孚挛如此爻亦巽体也　以象言之五互艮艮手拘于巽绳挛也拘挛不释之象　此爻得位与二同德而孚三四者也
　　上九翰音登于天贞凶
　　上九刚而不正处髙位者也巽为鸡鸡欲鸣则鼓其羽翰故曰翰音礼称鸡为翰音犹牛为一元大武羊为柔毛兔为明视也上九天位翰音登于天也鹤鸣于九臯声闻于天鸡岂能然是虚声闻于上者也中孚以诚信相与也据位之上虚声无实其能久乎虽正亦凶况不正乎　以象言之巽固为鸡应三互震为声　此爻不正虽有虚声不能孚于人者
　　【艮下震上】
　　小过亨利贞可小事不可大事飞鸟遗之音不宜上宜下大吉
　　小过二阳之卦自临来初二易三四也又为四隂之卦自观来三四易五上也他卦多以一爻之易取义然二卦皆以二爻相易如中孚故兼二卦取义小过艮下震上者也过者过越之义小者隂也过者谓二五皆六而非阳小者过也又二爻阳而四爻隂隂过于阳也小者过则其亨止于小而已二过乎初二得位正也五过乎四五得位不正也故利在于正也卦有飞鸟之象先儒谓中两刚爻为身上下柔爻为翼也震为声艮为止声往上而止于下飞鸟遗之音也逆而上则难顺而下则易不宜上宜下也宜上故宜大事宜下故宜小事大凡小者之过不宜大事宜小事故取象飞鸟不宜上宜下也　以象言之不宜上宜下谓三四也离为飞鸟九四不正下而来初则下成离即飞鸟之下也以九来初则正也故宜下也九三本正而往上则上离即飞鸟之上也以九往上则非正故不宜上也以本体言之上体震为声下体艮为止互体虽有巽风而艮山止之鸟乘风则可上风止则但宜下耳或曰二正故宜下五不正故不宜上此卦以隂过于阳但利于小事为义
　　初六飞鸟以凶
　　小过有飞鸟之象卦中二爻为身上下四爻为鸟翼故初上皆言飞鸟鸟之飞以羽柔性宜下飞则不安于下矣以此而飞故凶　以象言之初动则下体成离飞鸟也飞鸟宜下者也何以凶盖初动而四则反变为互坎坎见则离伏飞鸟不见而难生矣凶之象也　此爻以上四而凶亦有不宜上之象盖四宜下而此不宜上故也
　　六二过其祖遇其妣不及其君遇其臣无咎
　　三四重刚三犹父而四犹祖也六五祖之妣也六五君也九四臣也与六五应遇其妣也不敢过五不及其君也而必曰过其祖遇其臣何也盖自临来初易三而二易四者也古为徐氏之说如此是卦虽自二卦而变然临刚在二爻当之故以临取且小过取小过为义过乎四而不敢过乎五孙之德可过乎祖而臣之义不可过乎君也所以无咎　或曰二与五动则成大过棺椁之象故称妣妣者已死之称　此爻虽过其祖而不及其君得中者也
　　九三弗过防之从或戕之凶
