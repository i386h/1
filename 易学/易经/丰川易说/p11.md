<!-- { "loadSidebar": true } -->
　　九二在师中吉无咎王三锡命
　　周公之象师九二云云何也曰九二为师之丈人而在五隂中则有在师中象居中得正而上有六五推心委腹之主则上无疑忌而下得展布有在师中吉而无咎象上坤三爻皆顺而应下亦有王三锡命象故周公皆取之呜呼惟王三锡命而九二乃得安然在于师中收众正民从之效无毒民舆尸之凶王者任将之道从可识也
　　自古未有将在千里之外而以专制庙堂之上吉者故九二以在师中吉以王三锡命而得安处师中为将者宜以此自审进退任将者宜以此自知所尚师毒天下事也而可漫易哉
　　象曰在师中吉承天宠也王三锡命懐万邦也
　　孔子之传师六二云云何也曰言在师中吉者以其承六五委任之宠也王三锡命者以王者不得已而出师原以众正民从为主惟九二刚中之丈人乃能不至空毒天下而得民之从故王三锡命如此之谆复正是懐保万邦而不欲其荼毒之至意也呜呼古之圣王师不得不用而用师之意乃如此任将极其专而其心之所存乃如此故师不至流于毒众将得自效其忠悃师出而天下谅其义功成而天下归其仁也
　　六三师或舆尸凶
　　周公之象师六三云云何也曰三隂柔居险终师或舆尸之凶象也师可以柔险之人任哉任之柔险是自丧其师也
　　象曰师或舆尸大无功也
　　孔子之传师六三云云何也曰言师或舆尸者所任不当大无功而至此耳
　　或曰九二为师帅是丈人长子也则三皆听二主张矣而亦有舆尸之凶何也曰吉凶以情迁爻自各为义象耳且杂物撰德辨是与非非其中爻不备于三四发舆尸左次之义而师道之是非胜败吉凶乃始备也
　　六四师左次无咎
　　周公之象师六四云云何也曰师以阳进六四以隂处柔有量时退舍之义为将而能知已知彼不敢轻进亦守则有余之道也故有左次无咎象
　　象曰左次无咎未失常也
　　孔子之传师六四云云何也曰言行师之道有刚有柔知进知退乃常道耳四以隂居柔而能左次虽无丈人锡命之吉亦免失律舆尸之凶未为失常道耳此爻即所谓为将亦有合怯弱时义而光武谓长胜之家难与虑敌亦即此义
　　六五田有禽利执言无咎长子帅师弟子舆尸贞凶周公之象师六五云云何也曰五为师君所以操行师用人之柄者也而坤为地有田象时当用师乃用是能以众正毒天下而民从之防故有田有禽利执言象能以众正则可以王毒天下民从则得大吉咎何有乎故占有无咎象而二三皆惟五所用故又有长子帅师弟子舆尸贞凶之象呜呼观于有禽利执为无咎可见兵者必不得已而后可用也观于长子帅师弟子舆尸虽贞亦凶可见委任不明用舍失宜皆取凶之道也
　　象曰长子帅师以中行也弟子舆尸使不当也
　　孔子之传师六五不释田有禽义而专释长子帅师云云何也曰有禽利执之义易明而长子帅师弟子舆尸之义则恐读易者视为长子弟子之功罪而与六五任用之主无涉耳故曰以曰使所以明长子弟子之功罪皆由六五任用之昏明也呜呼大君之用舍顾可忽哉
　　长子帅师廉颇以之弟子舆尸赵括其人然皆赵主之所使也故责在大君
　　上六大君有命开国承家小人勿用
　　周公之象师上六云云何也曰师之上六师终而大君赏功时也上以六之隂柔居之有用小人象兼坤为地有开国承家象故有大君有命开国承家勿用小人之戒也然周公之垂戒亦切矣
　　象曰大君有命以正功也小人勿用必乱邦也
　　孔子之传师上六云云何也曰正所以申明大君赏功不可用小人之防耳盖军功之成固有小人而才者若赏以开国承家则是天下之民不毒以一时之师而长毒以开国承家之小人矣岂用师众正可王本防乎故孔子特释之曰大君有命乃正功时也所谓小人勿用者则以小人开国家必凶于尔国害于尔家而乱邦耳呜呼师之为道必以能以众正取其贞以宠命丈人取其吉以勿用小人防其乱乃能尽善而吉无咎耳不然则非凶即咎非舆尸即乱邦所必至矣大君容何利乎
　　比【坤下坎上】
　　师而受之以比何也序卦传曰众必有所比故受之以比
　　比吉原筮元永贞无咎不宁方来后夫凶【比平志反】
　　文王之彖比云云何也曰比以九五居中比众隂众隂亦以顺应比九五有吉道五为坎中比主而心亨尚中有诚信而大得常正之义故占取原筮元永贞无咎象上下顺比有不宁方来象上六比外无首有后夫凶象故象占悉取之盖占亦象尔原筮先儒多取为再度之义愚尝反覆寻味原筮所以明九五刚中之德故象传合元永贞为言而以刚中释之似于再度无所取义若近取蒙卦初筮告为例以明九五刚中诚一有心孚尚忠之义则于元永贞既有来歴于彖传之释以刚中亦合且与蒙之九二坎中取于初筮不悖也顾不知明易君子以为何如
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　孔子之传比彖云云何也曰谓比之所以吉者以比取辅义也自四而下皆顺从之义也原筮元永贞无咎者九五刚中原具此德也不宁方来者上下皆应五而亲比也后夫凶者上六居上比之无首其道穷也
　　象曰地上有水比先王以建万国亲诸侯
　　孔子之传比象云云何也曰物相亲比无间者莫如水在地上所以为比也先王则体比之象以建万国而亲诸侯如地中有水也盖天下至广兆民至众一人治之势所不及分建贤哲以安民抚众即此为王者亲比四海兆民之道也他象皆言君子而比独言先王者以建万国亲诸侯王者事故变君子言先王耳后仿此
　　初六有孚比之无咎有孚盈缶终来有他吉【缶俯九反他汤何反】周公之象比初六云云何也曰初六居坤之初而上比于五择君慎始比得其主何咎之有故有有孚无咎象又坤体而居初处隂顺以从五有孚盈缶象以盈缶之孚遥顺五显比之圣君自然在五德教亲比之中故又有终来他吉象然曰有孚他吉则是必诚信真足孚上而后无咎来吉耳甚矣诚信乃比人之道也其汉之窦融乎
　　象曰比之初六有他吉也
　　孔子之传比初六云云何也曰言比之初六有孚盈缶则自然有他吉耳益信诚之必足比人也
　　六二比之自内贞吉
　　周公之象比六二云云何也曰六二内卦之中心孚九五而比之比之自内象居中守正有贞吉象
　　象曰比之自内不自失也
　　孔子之传比六二云云何也曰言比之自内而贞吉者心倾圣主而居中守正却不自失耳呜呼太公西归磻溪之日庶足当之
　　六三比之匪人
　　周公之象比六三云云何也曰六三体柔居刚而应上六弱才而懐躁动之志应人而比匪类之人者也有比之匪人象
　　象曰比之匪人不亦伤乎
　　孔子之传比六三云云何也曰言六三越五而比于上六是比后凶之匪人所比者且将不免而欲求自托得乎亦可伤矣隗嚣之比公孙述即其证也
　　六四外比之贞吉
　　周公之象比六四云云何也曰六四内无正应外与五亲是外比之象得贤主而辅自有得正而吉之道故占有贞吉象也宋之吴越亦其事也
　　象曰外比于贤以从上也
　　孔子之传比六四云云何也言外比之贞吉者以五当位居中是为贤主而四能上而从之宁不得正而获吉乎
　　九五显比王用三驱失前禽邑人不诫吉
　　周公之传比九五云云何也曰九五以刚中居天位而比虚中待比之诸隂上下开诚见心有显比之象五既开诚比下则是自尽其公道无驩虞要结以求必比之私有王用三驱失前禽象而四隂亦虚心开诚以比亦有邑人不诫之象此自显比之吉故占有吉象也呜呼成汤开三面之网即其义而古王者奉无私以照临天下天下亦应以皥皥即其象也
　　象曰显比之吉位正中也舍逆取顺失前禽也邑人不诫上使中也
　　孔子之传比九五云云何也曰言显比之所以吉者以九五居中正之位有中正之德故有舍逆取顺中正之比而邑人亦有不诫而中正之应尔呜呼王者以中正比天下天下亦自以中正比王者此理之必然然究之天下不诫之中正皆王者显比而使之中正也故王者之比贵乎中正彼霸术要结一时驩虞或得之不久而天下之心涣然散矣终何益
　　师六五曰田有禽利执言比九五曰王用三驱失前禽可见王者之用兵必不得已而后用王者之伐罪亦不期尽服其丑类舜禹有苗之师固如此也匪是师为否臧之师而比非显比之比矣
　　上六比之无首凶
　　周公之象比上六云云何也曰一卦皆比九五上六独居五上此正所谓后夫凶耳有比之无首而凶象
　　象曰比之无首无所终也
　　孔子之传比上六云云何也曰言比之无首凶者上自絶于显比之五将自顚殒无所终也防风后至之诛田横海岛之死非明鉴乎呜呼王者比人之道其莫要于义正仁育英雄比主之道其莫要于见明识定哉
　　小畜【干下巽上】
　　比而受之小畜何也序卦传曰比必有所畜故受之以小畜
　　小畜亨宻云不雨自我西郊【畜救六反】
　　文王之彖小畜云云何也曰小畜四柔得位上下五阳皆为所畜而下健上巽二五皆刚有亨象以隂畜阳以小畜大畜终不极不通有宻云不雨自我西郊象朱子曰宻云隂物西郊隂方文王演易羑里视岐周为西方故云尔然亦文王羑里之自占乎由其词味其防怆乎有余悲矣
　　彖曰小畜柔得位而上下应之曰小畜健而巽刚中而志行乃亨宻云不雨尚往也自我西郊施未行也孔子之传彖云云何也曰言六四隂柔得位而上下五阳应之曰小畜也下健上巽二五刚中志行乃所以亨也宻云欲雨之时所尚在阳气上往而雨泽降耳乃阳欲上往竟为隂畜但壅阏为宻云者则以自我西郊尚滞隂方而所施还未得行也噫彖词文王之自占而彖传则孔子据文王之事占矣
　　象曰风行天上小畜君子以懿文德
　　孔子之传小畜大象云云何也曰言卦以巽风行天上是乃以柔文刚故取象于小畜君子观畜之象以懿美其文德则亦以柔文刚风行天上之义也然不曰饰文德而曰懿文德则文德固非君子修饰文为之事而乃懿美其德使之徽柔懿美耳又以懿文德系之小畜则又可知君子以道德经纶之业为大而文章才艺固其小矣象义无不可通变易从道在读者神而明之用者黙而成之也
　　初九复自道何其咎吉
　　周公之象小畜初九云云何也曰初与四为正应正应则复正道矣复得正道又何咎乎真天下最吉之事也故有复自道何其咎而吉象
　　象曰复自道其义吉也
　　孔子之传小畜初九云云何也曰言复自道吉者其义吉也而言外不复自道之义为凶即从可知
　　九二牵复吉
　　周公之象小畜九二云云何也曰二与四非正应而当畜之时以刚中之德与初九正应之阳相比应四有牵复吉象
　　象曰牵复在中亦不自失也
　　孔子之传小畜九二云云何也曰言牵复吉者非为人牵复而即得吉谓二自处刚中本无徴逐之情亦不自失其正故得吉耳孔子于文周彖象未显之防往往补足其义类如此
　　观孔子此等传象之防孔子之于文周后先相发隐显相阐真如一家祖孙明圣作述规制益明如此乃云善于读书即古人亦乐得今人耳近儒于前圣明白显易之言往往曲加涂饰呜呼窃恐古人不引为知已也反不如不释之为本防自在耳
　　九三舆説辐夫妻反目【説吐活反】
