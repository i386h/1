<!-- { "loadSidebar": true } -->
　　周公之象小畜九三云云何也曰九三以刚处刚上与四比而非其正应则四必不应三亦必止而不行有舆説辐夫妻反目象三四非正应而亦曰夫妻者以隂阳刚柔言也象固多变耳
　　象曰夫妻反目不能正室也
　　孔子之传小畜九三云云何也曰夫妻反目者三过刚不中不能自正其室而取之耳
　　六四有孚血去惕出无咎【去上声】
　　周公之象小畜六四云云何也曰四以隂居柔处得其正又居巽体上比九五是乃柔顺精忠与君交孚矣人臣如此自然伤害忧惧皆可以免故象为有孚血去惕出而占为无咎也
　　象曰有孚惕出上合志也
　　孔子之传小畜六四云云何也曰四之所以有孚惕出者以与九五合志故伤害忧惧可免耳晏子之畜景公庶几近之
　　九五有孚挛如富以其邻【挛力传反】
　　周公之象小畜九五云云何也曰九五巽体刚中与四同醴以畜乎下故为有孚挛如富以其邻象
　　象曰有孚挛如不独富也
　　孔子之传小畜九五云云何也曰言有孚挛如者乃不独富其富而必以及之邻耳齐景悦晏子之言而兴发补不足亦其义也
　　上九既雨既处尚德载妇贞厉月几望君子征凶周公之象小畜上九云云何也曰上九处小畜之极不雨者至此已雨尚往者至此无复可往有既雨既处象既雨既处则德已尚而载矣且上九居畜之最上有尚德载象苐四隂为畜主而至于如此妇之道虽得正无邪亦危甚矣盖月而几望则疑于无阳龙战之灾固可畏也君子尚可行乎故象占又取妇贞厉月几望君子征凶象也呜呼宋之宣仁后事殆类此矣当时所谓令官家别用一番人亦君子征凶义也又若反贞以论象则唐之武后优礼正人德载月望尤君子征凶时耳吁可戒哉
　　又此爻若就文王自占论则羑里既出委任愈笃迨至有二西归而文王纯节自凛惟恐一有违行便为臣道之累亦其义也
　　象曰既雨既处德积载也君子征凶有所疑也
　　孔子之传小畜上九云云何也曰言既雨既处则畜通而德积载矣君子征凶者言若如畜之隂柔至此而尚为之征是与于月望龙战之防耳其祸真可疑也

　　丰川易说卷二
　　钦定四库全书
　　丰川易説卷三
　　鄠县王心敬撰
　　上经
　　履【兑下干上】
　　小畜而受之以履何也序卦传曰物畜然后有礼故受之以履
　　履虎尾不咥人亨【咥直结反】
　　文王之彖履云云何也曰履以兑説履干刚有履虎尾不咥人象履虎尾而不咥人亨可知矣故占有亨象呜呼惟礼免患其当文王与纣之事乎
　　履虎以履尾亨干龙以无首吉圣人所以处后不处先也读易者宜于此着眼
　　智崇礼卑即履义故曰履者德之基也
　　彖曰履柔履刚也説而应乎干是以履虎尾不咥人亨刚中正履帝位而不疚光明也【説音悦】
　　孔子之系彖履云云何也言履是以兑柔履干刚也兑説而上应乎干以説而履是以虽履虎尾不咥人而亨也又干九五以刚中正履帝位而不疚兑敢以一隂自骄于九五之前乎是亦有阳道光明履帝位而无疚义呜呼天王圣明兮臣罪当诛文王惟以如此之心遇纣是以説而应履虎尾而不咥也至德哉不惟大患终以礼免即千古君臣冠履之分亦正于此矣故履卦以君臣作解当以文王为大象又即谓文王系此卦原本自占者明义可也
　　象曰上天下泽履君子以辨上下定民志
　　孔子之传履大象云云何也言干天在上兑泽在下所以成履而君子体之则用以辨上下之分而定斯民之志如上天下泽之截然不紊耳程传最为分明的当矣但亦须知辨上下而定民志在上则为化民成俗之明主在下则为俗移风易之顺民必在上者如干刚之中正光明以履于上则分始辨而民志定在下者亦必如兑説之説而应乎干则民志定而分益辨故干刚兑説上下相应之义亦不容畧也
　　初九素履往无咎
　　周公之象履初九云云何也曰初九以阳刚质直之德居初地履厯之始有素履象素履则虽欠少节文而诚质可尚何咎之有故占有无咎象
　　象曰素履之往独行愿也
　　孔子之传履初九云云何也言素履之所以无咎者以其诚质自将独行所愿也然并连兑説之义亦发出矣盖独行所愿是所説而应耳
　　九二履道坦坦幽人贞吉
　　周公之象履九二云云何也九二刚中説体上无正应而履地之上有履道坦坦幽人贞吉象呜呼其伊尹耕萃乐道嚣嚣自命顔子陋巷箪瓢不改其乐之时乎他不足拟也
　　象曰幽人贞吉中不自乱也
　　孔子之传履九二云云何也言九二幽人贞吉者刚中説体履道出于本心中不自乱耳即孔子之系可知信非伊尹顔子不足当之
　　六三眇能视跛能履履虎尾咥人凶武人为于大君【跛波我反】
　　周公之彖履六三云云何也曰三以柔履刚不中不正且逼近乎干有眇视跛履履虎尾象履而如此凶岂待言故占有咥人凶象而又为武人为于大君象也
　　象曰眇能视不足以有明也跛能履不足以与行也咥人之凶位不当也武人为于大君志刚也
　　孔子之传履六三云云何也言眇而视终不足有明跛而履终不足与行咥人之凶言其履位不当必且致凶而武人为于大君言如武夫为君志气刚暴者耳呜呼武人为君周公孔子虽不言吉凶然始皇项羽岂视履元吉者乎读者占者亦可识其防矣视则宜明履则宜行而眇者终不足有明跛者终不足与行然则其能视能履者亦只是眇者不自知其眇而自谓能视跛者不自知其跛而自谓能履耳世之本无实具而髙自标许徒贻自知不明之羞者皆此类也
　　彖言履虎尾不咥人亨而六三则言履虎尾咥人凶者盖全卦是以悦履刚故得吉而六三则履乎外柔内刚逼近干刚之位故凶也可见履以当位为吉凡不当位而履者皆自取噬囓耳千古履非其正之戒皆可于此取鉴
　　大君之道取于神武而武人为于大君又同于眇视跛履之凶者君道取于刚柔相济无取志尚其刚也盖大君而志一尚刚即贤明之君尚有必折之凶况武人徒刚无识者乎故与眇视跛履同一致咥之凶耳唐文皇征辽之师颇类之然则刚非其戒而志刚则履道之至戒也
　　九四履虎尾愬愬终吉【愬山革反音色】
　　周公之象履九四云云何也盖九四虽以不中不正履九五之刚然以九刚居四柔则济刚以柔有能戒惧而终得吉之义故象占特取于此
　　六三以柔居刚则必凶九四以刚居柔则终吉可见履道莫凶于志刚然天下一切居上居下待人接物何事不凶于志刚者呜呼可戒哉
　　象曰愬愬终吉志行也
　　孔子之传履九四云云何也曰凡爻以位之本情为志六三以阴而居阳位是志于刚者故不足以与行九四以阳而居阴位愬愬戒惧则其志真可有行矣噫其即干干朝乾夕惕而在上不骄在下不忧之义乎
　　九五夬履贞厉【夬古快反】
　　周公之象履九五云云何也言九五以刚中正履帝位下以兑应之凡事必行无所违碍此君道之正也故有夬履贞象然阳刚中正而自信一切阻挠不行则亦自处于干干之厉矣故占又有厉象也此亦与赞干三之厉同
　　象曰夬履贞厉位正当也
　　孔子之传履九五云云何也言夬履自是九五刚中之正位厉正是其履而当位之道非为过也盖孔子释周公爻义至此恐人错认厉字为不美之危词故特以位正当释之以明君道自当以刚中直达权不旁挠为正耳
　　上九视履考祥其旋元吉
　　周公之象履上九云云何也言上九履道之终视其履以考其祥时故有视履考祥象处刚履悦当履之终履皆得宜自无致咥人之凶有其旋元吉之义故占亦有其旋元吉象也此一爻可括一卦之义亦可当一部迪吉录读圣人之忧患天下后世至矣哉
　　象曰元吉在上大有庆也
　　孔子之传履上九云云何也言其旋元吉者视履一一合乎规矩自然大有庆耳然亦可知必其旋而后元吉也舎其旋言元吉祥从何至哉
　　观于其旋元吉可见考祥不在于天之庆而在人之履又可见庆不在大有之日而在视履之时且可见考祥正不必在他人视履之时而在吾身自履之心呜呼舎履言祥祥何可得舎心言履履于何本乎故君子省身存心之学谨于日用云为之间也
　　泰【干下坤上】
　　履而受之以泰何也序卦传曰履而泰然后安故受之以泰泰者通也
　　泰小往大来吉亨
　　文王之彖泰云云何也曰其在造化天髙地下分位原相悬絶一旦天气下降地气上升则是小往大来天地交而泰矣泰则万物通达其在人事即君尊臣卑体綂原自隔絶一旦君志下交臣志上交即君臣交泰而四海安和时也吉而且亨自不待言故泰之占有吉而且亨之象
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也【长丁丈反否卦同】
　　孔子之系彖泰云云何也曰易借造化以明人事之书也孔子心企泰和之时梦寐慇切故系天地交泰之义只一语赞过而其反覆推明尽在君臣交泰之义其实泰就君臣言则必内阳外隂内健外顺内君子外小人君子道长小人道消而后成且取义亦卦中自有之义也独其以阳为君子隂为小人则圣人扶阳抑隂之意固昭然可见矣
　　又天地之泰一嵗一交世道之泰屡世不逢圣人于泰所以津津叹羡赞美之不置乎顾其语意于君子道长小人道消之意尤若慨乎其有余慕焉
　　象曰天地交泰后以财成天地之道辅相天地之宜以左右民【财裁同相息亮反左音佐右音佑】
　　孔子之象泰云云何也曰谓天地交而后成泰王后体此以经纶民物必于天地之生成以供斯民用者或裁成以损其过或辅相以补其不及左右维持务令皆得成就其用以登斯民于泰和如地天之交泰耳然此言王后体泰之意云然其实这泰匪关气运之适盛也正由朝廷之上君臣同心为斯民裁成辅相令各得所而后世道昌隆天下泰和耳则谓此象为孔子象君子体泰之义即孔子为万世指成泰之由示保泰之道可也义固在人自取耳
　　观后以财成辅相以左右民呜呼王者之于民如保赤子不啻也圣天子入赤心于小民之腹万姓焉得不输赤诚于圣主之前乎上下交泰此亦其义
　　初九防茅茹以其彚征吉【茹人余反彚于位反音胃否卦同】
　　周公之象泰初九云云何也曰三阳并进于泰交之时防茅连茹以其彚象以此而往吉也可知故占有征吉象
　　象曰防茅征吉志在外也
　　孔子之传泰初九云云何也曰言防茅征吉者士在草莽正逢世主下贤亨泰之会故弹冠相庆志在于偕出耳
　　九二包荒用冯河不遐遗朋亡得尚于中行【冯音慿】周公之象泰九二云云何也曰九二刚中而与五为正应此乃六五之圣主推心委任以成泰亦即九二之大臣竭诚进忠以报圣主者也求之古大臣其惟商之伊尹汉之诸葛忠武乎故象义取于既能包荒又能冯河既能不遐遗又能朋亡以得尚于中行也其不言吉凶者当泰之世五降心以相下二一徳以孚上征吉自不待言惟惕厉或所不免然履中应上亦自尚其中道之行厉又何足道乎故征吉惕厉皆不必言也
