<!-- { "loadSidebar": true } -->
　　文王之彖涣云云何也曰涣散也为卦下坎上风风行水上离披解散之象故为涣涣之卦中原有亨通之道有王者假享有庙以聚祖考精神之象又有利涉大川以巽木舟楫乘乎坎水之象然总以得正为利也故象占如此呜呼涣于义为涣散言之似不祥不善者而文王则取于亨取于假庙又取于涉川天地之化机不善用之皆否皆凶而善用之皆亨皆利执一者不可以语权而通变则皆宜民也然向非文周孔子精义入神之圣人示以通变宜民之精诣将眼前活泼泼察乎天地之理死却不着不察之凡民者且无量矣噫不观天地之生物不知大化之不测不观大易之穷理不知圣人之神明易固在人善读善用也
　　彖曰涣亨刚来而不穷柔得位乎外而上同王假有庙王乃在中也利涉大川乗木有功也
　　孔子之涣彖云云何也曰言涣之所以亨者内卦本坤而上干之一阳来居其中遂生水成坎水生不穷故刚来不穷外卦本干而下坤之一隂得位乎外遂生风成巽以上同于五得位乎外而上同也其曰王假有庙者则以九五王乃在中而以刚中萃涣也利涉大川者则以水上有木乘木济川而有功也
　　象曰风行水上涣先王以享于帝立庙
　　孔子之涣大象云云何也曰言巽风行于坎水之上水静风散故为涣先王体此知鬼神无形惟郊庙焄蒿凄怆乃见鬼神而非立庙以享则上帝之精神涣乎不属即自己之精神亦涣而终散故享于帝以立庙而萃涣也
　　初六用拯马壮吉
　　周公之象涣初六云云何也曰初六为涣始拯之尚易而用壮马以拯之则拯尤速而吉无不利葢坎之初六于马为薄蹄原非壮马之比而初柔居下故所以用拯者必得马壮乃吉也
　　象曰初六之吉顺也
　　孔子之传涣初六云云何也曰言初六之所以吉者谓拯而能如壮马之用乃所以顺受上之涣而得吉也不然则是不欲顺受其涣而成凶矣
　　九二涣奔其机悔亡【机音己】
　　周公之象涣九二云云何也曰下三爻皆受上之涣而九二以一阳居中有水中乘木而奔之象居下而受上之涣如此悔尚何有乎故象占如此机木之可乘以济水者矣
　　象曰涣奔其机得愿也
　　孔子之涣九二云云何也曰九二之涣奔其机者欲得其受涣之愿而如此也葢二与初同受上涣初既用马壮矣二欲得所愿又安得不奔其机而乘木以从风哉则是二之欲得其愿者正是欲一得其悔亡之愿也
　　六三涣其躬无悔
　　周公之象涣六三云云何也曰六三当涣之时而以柔居刚志在受涣而不自有其躬者也公而私君而防身涣之得当者耳尚何悔乎
　　象曰涣其躬志在外也
　　孔子之涣六三云云何也曰六三之涣其躬而不有者志在于外以受涣而不暇有其躬也呜呼非鞠躬尽瘁死而后已之武侯其孰当之
　　六四涣其羣元吉涣有丘匪夷所思
　　周公之象涣六四云云何也曰六四居下卦之上为成卦之主而与九五同体正彖所谓柔得位乎外而上同是大臣之与君同徳代以宣猷布化者也而以隂居柔下无应与故以言其无党无私则为涣羣而元吉言其志在尊君承君则为涣有丘言其计虑精宻无防不入则为匪夷所思葢下三爻之所仰以受涣者在此人而九五之所頼以涣汗大号者亦頼此人也惟大禹之代舜声教讫于四海乃克当之
　　象曰涣其羣元吉光大也
　　孔子之涣六四云云何也曰言六四之涣其羣元吉者其心事青天朗日坦白精忠而光明正大也
　　九五涣汗其大号涣王居无咎
　　周公之象涣九五云云何也曰九五履刚居位下比六四正彖所谓在中乘木之王故为涣汗其大号与涣散其居积则自可以济涣而无咎耳故象占如此涣王居以散其居积为解正合王者萃涣涣汗之防亦与武成大诰散财栗之意隠合但按爻以王居无咎为正位彖以王假庙为王乃在中则是代王作舟楫涣大号者倚頼于四而五实正位居中无为而治如舜之恭己南面耳则涣王居解以当涣时惟王正位居体于义亦通
　　象曰王居无咎正位也
　　孔子之涣九五云云何也曰言五之王居无咎者谓五劳于择人而逸于任人得以正位居中恭己无为也依王居上去涣字而但以王居无咎为辞则于涣王居句涣字畧顿而以王在中而居无咎为解乃觉前后可通
　　上九涣其血去逖出无咎【去起吕反】
　　周公之象涣上九云云何也曰上九以阳刚居涣之上能出于涣者也又逺去乎六四之隂忽髙出乎下二爻之上位是在蛊为不事王侯之尚志在渐为可用为仪之鸿渐也见机髙风逺引髙躅方且足以防顽立懦鄙敦薄寛又何咎乎
　　象曰涣其血逺害也
　　孔子之涣上九云云何也曰上九之涣其血者见机之哲髙飞逺举自然血去惕出可以远害也嗟乎鸿飞防防乘风逰天弋者之缯缴曾能及耶子房托赤松之游而终身不及韩彭之祸其此义欤
　　节【兑下坎上】
　　涣而受之以节何也序卦曰物不可以终离故受之以节
　　节亨苦节不可贞
　　文王之彖节云云何也曰节有限而止之义也为卦下兑上坎泽上有水其容有限故为节节固自有亨道葢凡事有制乃亨通之道也又其体隂阳各半而二五皆阳则亦亨通之道葢刚而得中乃亨通之本也若至于太甚则苦矣太苦乃不可久之道故又戒以苦节不可贞葢节以时中为贵时中之节乃谓之和乃可为天下通行之道苦节失和而不可以通原非可贞之道也
　　大抵节取中节可通之义故亨义即在节中而节亦取于可通为贞苦节或至违天时拂人情虽较之纵欲败度不同而要之非久通之道不可久通则又是节失其节矣失节之节则亦究成凶咎耳细玩彖辞仅仅七字而无义不该见易道之神明通变又见圣人之精义入神真令人手舞足蹈不能已也而孟子所以时孔子隘伯夷讥陈仲子之防亦可于此概见矣
　　彖曰节亨刚柔分而刚得中苦节不可贞其道穷也説以行险当位以节中正以通天地节而四时成节以制度不伤财不害民
　　孔子之节彖云云何也曰言所谓节亨者刚柔分而刚得刚位柔得柔位而二五则刚而得中能以天理人情之正节制天下也故亨苦节不可贞者凡事通变宜民则不穷节过则苦苦则人不能堪而其道穷也然则节何以得不苦乎必如卦徳之説以行险当位以节中正以通乃礼之用和为贵节道斯美而贞亨不穷耳今观天地之节也四时皆有节而究之以通变成圣人之节也特所以制经常之度使之足以省费爱民而止岂非不可贞之谓乎吁观孔子之而知不中之节原非所贵抑又明甚也
　　象曰泽上有水节君子以制度数议徳行
　　孔子之节大象云云何也曰言卦下兑上坎是为泽上受水而有节故谓之节君子体此以制礼而适中以制数之多寡与度之隆杀体此以议道而适中以辨徳之偏全与行之过不及务使节适于中而可通焉
　　初九不出户庭无咎
　　周公之象节初九云云何也曰初九以阳实得正位居节之始是谓初节然以四应在外而九二以阳实塞其前以此而徃必不能通而徒犯其难故象占为不出户庭无咎葢初非不欲通而位处其塞则自安于塞耳其塞而知节者乎
　　象曰不出户庭知通塞也
　　孔子之节初九云云何也曰言不出户庭者在节之初防险虑终是乃知通塞之义而不至于犯难所以无咎也
　　九二不出门庭凶
　　周公之象节九二云云何也曰九二居兑之中阳刚中实泽水盈满又上隣兑口泽当可通之时也而以位尚居中塞而未通则宜出而不出其亦失通变不穷之义矣凶其能免乎故象占如此
　　二与三之兑口相接本可以通而固执不通是即不可贞之苦节也其宜通而不通之节乎
　　象曰不出门庭凶失时极也
　　孔子之节九三云云何也曰言通塞有时时行则吉初本时不宜出二则时可出矣而亦不出门庭失时至此亦已极矣能无凶乎
　　六三不节若则嗟若无咎
　　周公之象节六三云云何也曰六三以隂柔悦佞之姿居兑之口是袭厚实之积悦佞谀之人日事般乐怠傲而用财如流水者也其不节若兑口之日出不已则必匮屈而有悔心之嗟叹此则嗟乃自取于人何咎乎呜呼今之用财不节而终致悔叹无及者皆此类也
　　汉武有四海之富又承文景积累之后一不知节而后且虚耗悼叹矧其下乎故不节之嗟只可自咎不可咎人
　　象曰不节之嗟又谁咎也
　　孔子之节六三云云何也曰六三惟其自己全不知节故后自蹈于嗟嗟乃自取又谁咎乎
　　六四安节吉
　　周公之象节六四云云何也曰六四柔顺得正上承九五自然有节者也自然之节自与苦节不同其吉而得亨不待言矣嗟乎节何尝不吉只苦节不可通耳尚节者亦尚为安节可也
　　象曰安节之吉承上道也
　　孔子之节六四云云何也曰言六四安节之吉乃承上之道也然则为人臣而自尽其节即皆安节之吉矣
　　九五甘节吉往有尚
　　周公之象节九五云云何也曰九五刚中当位又居坎之中为水势流通恬适不苦正彖所谓説以行险当位以节中正以通者也是谓甘节以此制度则不伤财不劳民以此制度数议徳行则中中和之度适时中之宜节制天下而仍通变宜人又何已之不吉往而人不尚乎
　　象曰甘节之吉居位中也
　　孔子之节九五云云何也曰言九五甘节之吉者以其居位之中故所行中节而和可为天下之达道也
　　上六苦节贞凶无咎
　　周公之象节上六云云何也曰上六以隂柔居节之终行险之上正所谓节之苦而不可贞者也然虽以节得凶悔亦自可亡耳故象占如此呜呼其申屠狄陈仲子之流欤
　　象曰苦节贞凶其道穷也
　　孔子之节上六云云何也曰言苦节虽贞亦凶者节而和则可行一太苦以之为己则难久以之责人则难继其道本自处于穷也故节取中正以通为亨而苦节不可贞耳
　　中孚【兑下巽上】
　　节而受之以中孚何也序卦曰节而信之故受之以中孚
　　中孚豚鱼吉利涉大川利贞
　　文王之彖中孚云云何也曰为卦上巽下兑四阳外实两偶中虚故为中孚又卦义为悦而巽巽以悦故亦曰中孚也而泽中之物顺而悦以诚相孚者则莫如豚鱼葢其为物风至则吹浪水面如期不爽水族之无心顺时而含灵应气者惟此最着故彖谓人苛能如豚鱼虚中懐信则吉也又卦为悦而巽无不可济之险故又为利涉大川然必守正则吉不正亦不可为信也
　　孚之为字从爪从子取鸟之乳卵应期而化之义中孚之义亦谓虚中之孚须如鸟之乳卵也
　　彖曰中孚柔在内而刚得中説而巽孚乃化邦也豚鱼吉信及豚鱼也利涉大川乘木舟虚也中孚以利贞乃应乎天也
　　孔子之中孚彖云云何也曰言所谓中孚者兑下巽上合二体观三四皆柔而在内分二体观二五皆刚而得中柔在内则虚刚得中则实虚则无物实则无伪兑悦巽顺合而成信乃人君感化邦国之道也所谓豚鱼吉者能存诚顺应乘化以逰如豚鱼之应风则吉也利涉大川者涉世顺应如巽木之浮泽虚舟之顺风何往不利也中孚以利贞者天道孚而有信故四时不言而信百物应期而生人能静虚守正与物无妄乃能应乎天也故天地间凡事以中孚为吉而中孚尤以得正为利耳
　　存诚顺应则信及豚鱼不然曽豚鱼之不如矣信则民任故孚乃化邦
