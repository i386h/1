<!-- { "loadSidebar": true } -->
　　周公之象旅六五云云何也曰六五柔顺文明正彖之所谓柔得中而顺乎外亦分得一半贞吉者也离中文明为雉有射雉象阳为直为矢易一阳以一隂一矢亡象葢在旅则始出失利始举失事其象固如此然以五干之刚健而得柔之文明得中乎外以顺刚则亦终以射雉之故获文誉文命之上及而终以誉命也故象占又如此
　　象曰终以誉命上逮也
　　孔子之旅六五云云何也曰六五之终以誉命者始虽未吉而终必得位上及也
　　上九鸟焚其巢旅人先笑后号咷丧牛于易凶【丧易并去声】周公之象旅上九云云何也曰上九以刚处旅之终象其在离之上则为鸟焚其巢葢下之旅尚可依次而上之旅则无归也象其在离口离目则为先笑后号咷葢焚巢则号咷自其情形又惟先笑乐自得而其后号咷自悲亦理也象其离乎六五之阴而即乎上九之刚则为丧牛于易葢自恃无事而不知大物即丧于此也呜呼旅而至此凶尚可言耶故象占又如此
　　象曰以旅在上其义焚也丧牛于易终莫之闻也孔子之旅上九云云何也曰言上九以旅在上者言乎其义之自取焚巢而无所于归也丧牛于易者言乎其般乐怠傲曾一善之不闻自以为日亡吾乃亡而竟不知牛之已丧而终莫闻知也呜呼夏之太康隋之炀帝非耶
　　大抵在下者虽欲不旅不可得但在性情中正柔顺即可无咎过刚即失柔中顺刚之义在上者则义不可以旅不得已而旅非誉命上逮有不可过刚亦必有焚巢丧牛之凶甚矣处旅之道固亨以柔顺乎刚而凶以纯恃乎刚也刚可恃乎哉然又岂独旅也
　　巽【巽下巽上】
　　旅而受之以巽何也序卦曰旅而无所容故受之以巽巽者入也
　　巽小亨利有攸往利见大人
　　文王之彖巽云云何也曰巽之为卦一隂伏于二阳之下葢隂善入而阳伏听所谓巽而能权非怯懦之谓也其所以取象于风者物之虚而善入者莫如风隂巽乎阳亦如此也其所以取于君命者挠万物者莫疾乎风君命之动万民亦犹是也而为卦则重巽相因是以隂之小者得亨而有攸往之利见大人之利耳呜呼君子小心谋理殚思精义无防不入无隠不搜其即学问之重巽乎
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　孔子之巽彖云云何也曰言重巽所以申命也葢风为天之号令命乃君之风行大君有命三令五申欲巽以入之故重巽以申之也所以小亨利有攸往利见大人者卦之九二以刚而巽乎五之中正故申命之志得行而二柔皆顺乎刚是以小亨利有攸往利见大人也
　　姤之彖曰后以申命诰四方涣之象曰涣汗其大号可知巽之大人惟九五当之
　　象曰随风巽君子以申命行事
　　孔子之巽大象云云何也言巽乃风之相随而继续是动万物挠万物而至柔至刚者也君子体此知事之行下不可以遽必先以命申之而使之入于无形然后事可行而人不骇亦如风之重巽也风必真能动物而后物頼风命必真为行事而后人始信故申命以行事为实义而行事端頼申命也若徒申令而无实行之事此盲风狂风风徒以挠物而耗物耳乆之人且徒厌其扰矣何贵焉故君子以申命行事而不徒命之申也
　　初六进退利武人之贞
　　周公之象巽初六云云何也曰初六于下为巽主卑巽之太过者也于象为进退不果须以武人之贞处之则有以济其不及故象占又为利武人之贞呜呼沉潜刚克猛以济寛非此之谓乎而教防即寓于象中则圣人补过之义即行于效动之中矣易真无有师保如临父母也
　　象曰进退志疑也利武人之贞志治也
　　大抵下三爻谋顺以出命初志疑不决三无谋不断故以二之刚中能权为得中
　　九三下巽终而接上巽有频象
　　六四悔亡田获三品
　　周公之象巽六四云云何也曰四以上三爻则重巽申命之事矣而四又以隂居柔巽顺之至又上近九五刚中之君是大臣之奉命布令者也彖所谓柔顺乎刚四其是矣自然小亨而悔亡利有攸往而田获三品也
　　象曰田获三品有功也
　　孔子之巽六四云云何也曰言六四之田获三品谓其柔顺乎刚利有攸往而有功也三品谓上中下之三品象下三爻
　　九五贞吉悔亡无不利无初有终先庚三日后庚三日吉【先西荐反后胡豆反】
　　周公之象巽九五云云何也曰九五正所谓刚巽乎中正而志行者以此居尊制命自然得正而吉悔亡而无不利是故就其命之必待重申而言则为无初就其刚中而志行言则为有终而其象则为先庚三日后庚三日以重巽申命郑重周详如此自然令出民从志行而吉也
　　先庚后庚之説考诸注总觉未安于心姑依经文无初有终相因解下稍觉可通顾不知明易君子以为何如也
　　象曰九五之吉位正中也
　　孔子之巽九五云云何也曰言九五之吉如此者以其位之中正故其志得行而吉也葢九五乃彖之所谓大人故利见之吉如此耳
　　上九巽在牀下丧其资斧贞凶【丧息浪反下同】
　　周公之象巽上九云云何也曰上九以过刚处巽终巽而无谋无断一味巽懦下人是位本上而反巽在牀下亦为无断而丧其资斧矣巽而如是虽正亦凶故象占如此
　　象曰巽在牀下志穷也丧其资斧正乎凶也
　　孔子之巽上九云云何也曰言巽在牀下志穷失中无谋无断而反下也丧其资斧者虽自以为正而不知其正是凶也大抵上卦行命为事故四以断有功五制命中正而志行上无谋无断而凶葢巽原以能权为正也
　　兑【兑下兑上】
　　巽而受之以兑何也序卦曰入而后説之故受之以兑兑者説也
　　兑亨利贞
　　文王之彖兑云云何也曰兑刚中柔外而为卦两泽相丽两兑相孚有师友之道焉故有亨义然利在得正故象占如此葢天地间未有不説而能通亦未有不正而能説者爻中三之来兑上之引兑可鉴也
　　象曰兑説也刚中而柔外説以利贞是以顺乎天而应乎人説以先民民忘其劳説以犯难民其死説之大民劝矣哉【説音悦下同先酉荐反又如字难乃旦反】
　　孔子之兑彖云云何也曰言兑者言乎説也为卦説本柔情而二五阳刚得中隂皆在外内正直而外和悦也説以利贞者言非苛悦也是以明君之上顺天命下应人心为大悦也説以劳云云则孔子彖时见得兑説之义于民更大而在为君者更申其教耳葢为君而能政施仁感动乎民令其心悦则以此劳民悦而劳而勿亟子来在所必然以此犯难则民悦死而亲上死长自不容己天命顺人心应民岂有不劝者哉
　　大抵兑之卦虽从一隂取象而实以二五刚中得正故卦言利贞言刚中柔外説以利贞葢惟刚中柔外则説乃得贞此爻中四阳之所以善也非刚则不贞非贞则凶此爻中二隂之所以失也故兑説以刚中得正为利
　　象曰丽泽兑君子以朋友讲习
　　孔子之兑云云何也曰兑为悦而两泽相丽则为相説以丽君子体此则取于两口对语而与朋友讲论取于两泽相丽而与朋友重习时习则説朋来则乐悦而且乐兑孰甚焉故朋友讲习尤君子丽泽之兑也而凡两相丽而为兑俱凖此矣
　　初九和兑吉
　　周公之象兑初九云云何也曰初九以刚居兑初上无系应处兑而与物无竞利以和义者也故其象为和兑以此居下吉也何疑故象占又如此呜呼其栁下惠处世之时乎
　　象曰和兑之吉行未疑也
　　孔子之兑初九云云何也曰言和兑之吉行而自为人所信即己亦前途无阻碍耳语曰和而不流此爻以之
　　九二孚兑吉悔亡
　　周公之象兑九二云云何也曰九二刚中柔外而与五以刚中相丽正所谓説而得正者故其兑乃真信其志而以上孚为説者也以孚为説宁有妄説即九五同志岂有不心説而志孚者吉而悔亡又何疑乎故象占如此呜呼殆傅説之于髙宗乎其次魏徴之于唐太宗亦庻防焉
　　象曰孚兑之吉信志也
　　孔子之兑九二云云何也曰言九二孚兑之吉者谓九二与五以刚中相丽不以妄説为説而以真信其志为説也
　　九二以不同为和和而能不同抑又君子之兑矣
　　六三来兑凶
　　周公之象兑六三云云何也曰三与上六两相丽者而以隂柔居兑口是中无诚信而徒以口舌説上者也説岂能亨乎惟见其凶耳葢三所丽者上六之隂柔三既不以诚説上而徒以口説来兑上又不以诚説下而徒以口説引兑小人之以非道説人而小人亦以非道为悦两悦皆妄两人皆小凶待言乎故象占如此呜呼古之谐臣媚子与市道交皆然也来兑二字亦可谓尽其情状矣
　　象曰来兑之凶位不当也
　　孔子之兑六三云云何也曰言六三来兑之凶者以六三以隂柔居兑口本无孚兑之吉亦异和兑之吉而位不当耳
　　九四商兑未宁介疾有喜
　　周公之象兑九四云云何也曰九四居下兑六三之上以刚居柔而上比九五之刚中则是大臣欲陈善纳诲恶六三小人来兑之失而欲商其所兑者也言其心则未遑安宁言其意则病三如讐而言其终则亦正有喜耳故象占如此呜呼王文正之于丁谓殆类是也
　　象曰九四之喜有庆也
　　孔子之兑九四云云何也曰言九四之喜非私説也佞人远则正直亲而天下国家乃有庆耳
　　九五孚于剥有厉
　　周公之象兑九五云云何也曰九五刚中而下丽九二之刚中是同以刚中之徳相孚而悦者故其象为孚于剥葢九二刚中能陈善闭邪不以来兑为兑而以孚兑为兑九五刚中亦能纳善受言不以引兑为兑而以孚剥为兑正明良相合君臣克艰之时也能无厉乎呜呼殆太甲之于伊尹髙宗之于傅説乎其次若汉文于引席之袁盎唐宗于面折之魏徴亦为近之
　　象曰孚于剥位正当也
　　孔子之兑九五云云何也曰言九五之孚于剥者九五刚中之徳居大君之位位正得其当也葢爻位原得其当故象取如此而人君之纳善受言为职分之当然亦从可知矣
　　上六引兑
　　周公之象兑上六云云何也曰上六居兑终而当兑口与三上下相悦是无孚兑之诚而徒尚口以引三之来兑者也呜呼其亦巧令之徒矣纵得人悦亦奚贵乎故象虽不言吉凶而独讥其未光也
　　象曰上六引兑未光也
　　孔子之兑上六云云何也曰上六引兑不能为孚剥之兑并不能商兑和兑而徒以口舌説人为兑亦岂光大之道乎葢隠讽之中而刺讥之意殊深矣兑之亨也安得不取利贞哉









　　丰川易説卷九
　　钦定四库全书
　　丰川易説卷十
　　鄠县王心敬撰
　　下经
　　涣【下坎上巽】
　　兑而受之以涣何也序卦曰説而后散之故受之以涣
　　涣亨王假有庙利涉大川利贞【涣呼乱反假音格】
