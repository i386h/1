<!-- { "loadSidebar": true } -->
　　象曰拘系之上穷也
　　孔子之传随上六云云何也曰言拘系之者以上六孤阴处髙而无民之地理穷数尽故必拘系维絷而后可随也噫古今孰有如此之随乎信非文王之事纣不足当之
　　蛊【防下艮上】
　　随而受之以蛊何也序卦传曰以喜随人者必有事故受之以蛊
　　蛊元亨利渉大川先甲三日后甲三日【先息荐反后胡豆反】文王之彖蛊云云何也曰为卦以干刚上坤柔为艮坤柔下干刚为防下防懦而上艮止此蛊之所由成也壊必有事有事则壊者仍成故占有元亨象原其所以元亨者以事壊于因循而振于勤动故占又为利渉大川象然要之蛊之成与干固人事之感召亦天道循环之自然如先甲三日则至甲而终必且后甲三日自甲而始盖天下事皆因始以成终则亦无有终而不始系人事事不事事耳故又有先甲三日后甲三日象也
　　彖曰蛊刚上而柔下防而止蛊蛊元亨而天下治也利渉大川往有事也先甲三日后甲三日终则有始天行也
　　孔子之传蛊彖云云何也曰言蛊之所以成者以干刚上坤成止坤柔下干成防上下不通又为下防上止全不事事故蛊遂成也元亨而天下治者穷则思变变则必通以此而治天下则父乱而子治先乱而后治者也又言利渉大川者言治蛊之道以往而有事为贵盖以不事事蛊即以能事事治也而所谓先甲三日后甲三日则以终必有始乃天道运行之自然也呜呼观文王之彖与孔子之传皆取于治蛊必亨之义初与卦象山风之义无渉则知凡卦爻之以义取象者固多也互变错综舍切近求虚逺恐不其然
　　孔子以往有事释利渉大川以终则有始释先甲后甲意防已至明至彻而后儒尚纷于利渉大川之象先甲后甲之日何异画蛇添足
　　观蛊以艮防相合成可见天下百事之败壊皆由于因循怠惰故善救败者在鼓之以振励果行
　　象曰山下有风蛊君子以振民育德
　　孔子之传蛊大象云云何也曰言山下有风是乃蛊之象也君子体此振民之德使如防之风行草偃育民之德使如山之广厚生物也盖天下之所以頺敝由于上无纲纪故君子必以礼乐政刑振作乎民民之不知兴行由于上无教化故君子必以劳来匡直涵育其德是乃所谓元亨而天下治者乎象与彖固互相表里也
　　初六干父之蛊有子考无咎厉终吉
　　周公之象蛊初六云云何也曰初六蛊初是人子嗣服方始先绪未振頼以干之者也有干父之蛊象有子如此厥考乃可无咎虽厉所不免然败绪重立必得终吉有考无咎厉终吉象
　　卦是蛊而六爻皆以干蛊取义者盖圣人之意只是教人知所以治乱救败之道败乱之情形固不必道也
　　象曰干父之蛊意承考也
　　孔子之传蛊初六云云何也曰言干父之蛊所以善承考意乃人子继述之孝也
　　九二干母之蛊不可贞
　　周公之象蛊九二云云何也曰二居防中初事为父入事即母又二居柔应五故有干母之蛊象九二阳刚虑其过直妇人之事安得求备故占又有不可贞象呜呼圣人之明于人情善于救败固如此乎非精义入神其孰与此
　　象曰干母之蛊得中道也
　　孔子之传蛊九三云云何也曰言干母之蛊以不可贞乃得中道也
　　九三干父之蛊小有悔无大咎
　　周公之象九三云云何也曰九三以刚处刚在蛊之时改父之行者也故占为小有悔然父蛊得干旣败复振所失小而所全大有无大咎象
　　象曰干父之蛊终无咎也
　　孔子之传蛊九三云云何也曰言干父之蛊是人子之善于继述终自无咎小失不足道也呜呼人子固以干父母之蛊为孝乎
　　六四裕父之蛊往见吝
　　周公之象蛊六四云云何也曰四止体而以阴居柔柔懦退缩前蛊之一不能干而日以益蛊者也以此而往吝能免乎故占有往见吝象
　　象曰裕父之蛊往未得也
　　孔子之传蛊六四云云何也曰六四裕父之蛊则壊者益壊即自己亦前途尽滞矣往能得志乎
　　六五干父之蛊用誉
　　周公之象蛊六五云云何也曰六五以柔履刚履中得正兼下有初二之应干父之蛊而能成其德天下亦归其孝者也故占有干父蛊用誉象
　　象曰干父用誉承以德也
　　孔子之传蛊六五云云何也曰言干父之蛊而用誉者能承考志以成其德也
　　初二三五皆以干蛊终吉得中无咎用誉独四以裕蛊往吝呜呼人子处父母之蛊亦可以知自尽矣此大禹之盖愆武周之继述为千古之大孝达孝夫五爻皆言人子干蛊之事而人臣之于君从可知也随卦明忠至六而极文王之所以为忠臣也蛊卦明孝至五而极武王之所以为孝子也呜呼商周之间圣人难言故托之卦爻以显义乎然頼此而千古之之臣道子道示象于此矣
　　上九不事王侯髙尚其志
　　周公之象蛊上九云云何也曰上九蛊已终而止已极又贵而无位高而无民之位也当蛊之时而居如此其不事王侯髙尚其志者乎故象以不事王侯髙尚其志不言吉凶悔吝者地至五而蛊已干上九处乎事之外履乎蛊之表不惟无悔吝之凶卽贞吉二字亦无所置喙矣求之古人其伊尹太公未遇之年而巢许严厐终身之尚乎
　　象曰不事王侯志可则也
　　孔子之传蛊上九云云何也曰言上九之不事王侯虽无干蛊之功然视世之无才无德徒事人事而裕父之蛊者志自可法耳则如闻夷齐之风者顽廉懦立桐江一丝系汉九鼎亦可见也
　　临【兑下坤上】
　　蛊而受之以临何也序卦曰有事而后可大故受之以临
　　临元亨利贞至于八月有凶
　　文王之彖临云云何也曰临者二阳浸长而临众阴之义为卦下説上顺二刚中与五柔中应有元亨利贞象然今日之盛大卽将来之消歇一旦理穷数极至于八月则亦必有凶矣盖方喜其盛卽虑其衰方庆其进即忧其退圣人示天下以几先之哲每每如此而所以教之使知豫防即在其中矣八月以程传阳生之八月为正盖阳生于复自复及遯则八月而二阴渐长阳浸消也
　　彖曰临刚浸而长説而顺刚中而应大亨以正天之道也至于八月有凶消不久也【长丁交反説音悦】
　　孔子之传彖云云何也曰言临者二阳刚健而浸长临阴下説而上顺九二刚中而六五顺应自有大亨以正之义然亦天道则然盖天道循环阳亨则必至于成干故阳之浸长旣顺而干终则又必生姤故阳之消歇亦且不久所谓至于八月有凶者抑言乎説顺之自然耳善持大者正当于方盛时持之不然则其消亦顺而至此虽欲持无及矣
　　象曰泽上有地临君子以教思无穷容保民无疆【思去声】孔子之传临云云何也曰言卦是泽上有地乃地临乎泽故义取于临君子体此以敎思无穷如泽之説物容保民无疆如坤之育物也然据此而君子诲人不倦之心仁民育物之德可想见矣
　　初九咸临贞吉
　　周公之象临初九云云何也曰临初二两爻以阳临阴又为説体而应四故初九卽有咸临象以其刚而得正故占有贞吉象
　　象曰咸临贞吉志行正也
　　孔子之传临初九云云何也曰言初之咸临贞吉者处刚得正志与行皆正也呜呼志行皆正则吉临民临事者曷于志行圗之
　　九二咸临吉无不利
　　周公之象临九二云云何也曰二与初咸以刚临柔二又上有柔中正应之六五其临自吉无不利耳有咸临吉无不利象
　　程子曰吉者已然如是无不利者将然无不利也
　　象曰咸临吉无不利未顺命也
　　孔子之传临九二云云何也曰程子以未顺命为二以刚中应五是以诚相感非由顺上之命其义亦自可通然终觉圣人必不应下此可疑之辞吾其从朱子未详之例乎
　　六三甘临无攸利旣忧之无咎
　　周公之象临六三云云何也曰三为説体兑口而以阴居柔无刚正临人之道而徒以甘言説人而临者也説人无实德而徒以言语甘説临之其能大亨以正乎虽往无利矣然三以柔处刚亦有知忧之象知忧则穷而能变亦自可以无咎也盖能知口舌之不可感人而实感以德自是无咎之道耳
　　象曰甘临位不当也旣忧之咎不长也
　　孔子之传临六三云云何也曰言甘临无攸利者以其位不当故行不中而无利耳若能旣忧之则过而知改自处以诚咎自可免不终长也
　　六四至临无咎
　　周公之象临六四云云何也曰六四处顺履柔下应初九初以诚感四以诚应下説上顺临之至者也咎何有乎故占有至临无咎象
　　象曰至临无咎位当也
　　孔子之传临六四云云何也曰言六四之至临无咎者以其位正当也位当则德当安有不免咎者
　　六五知临大君之宜吉【知音智】
　　周公之象临六五云云何也曰六五处顺居尊得中应二所谓聪明睿知之足以有临者乎故象占有知临大君之宜吉象盖自用者小用人者大人君诚能不自用而知用人乃可称曰大君而其道真为大君之时宜矣歩歩得吉又何疑乎舜之不自用而取诸人孔子称其为大知孟子称其为有大其卽此义乎呜呼为君者何为而自用欤
　　象曰大君之宜行中之谓也
　　孔子之传临六五云云何也曰言六五大君之宜谓六五行得中正之谓也呜呼大君之不自用殆即大君之中正乎
　　上六敦临吉无咎
　　周公之象临上六云云何也曰言上六居坤之终处坤之极地势敦厚则临泽愈平是温恭允塞敦厚以临人者也有敦临象敦临则吉又何咎矣故占有吉无咎象
　　象曰敦临之吉志在内也
　　孔子之传上六云云何也曰言敦临之吉者其志在内之泽説也盖在下之二阳则为泽临于地在上之四阴则为地临乎泽故皆取临义
　　观【坤下防上】
　　临而受之以观何也序卦传曰物大然后可观故受之以观
　　观盥而不荐有孚颙若【观官奂反下大观以观之观大象观字并同】
　　文王之彖观云云何也曰观风上地下二阳居髙以观下四阴四阴亦仰而上观乎上五下顺上防上五皆居中履正与下四阴相应有洁诚自将而下皆孚信之义故取盥而不进有孚颙若象盖未荐方盥正诚意颙若之时上观以此孚下而下观以此孚上是为不言而信相观以神也合论语之为政以德而天下化临之以庄则敬其身正不令而行尊其瞻视则民望而畏之数条可以黙会其防
　　彖曰大观在上顺而防中正以观天下观盥而不荐有孚颙若下观而化也观天之神道而四时不忒圣人以神道设教而天下服矣【观如字下观天大象观民之观六爻观字并同】
　　孔子之传彖云云何也曰言观卦二阳居五上有大观在上象下坤上防有顺而防象上五刚中居正以观天下而为天下所仰观故彖取盥而不荐有孚颙若下观而化之象然推其极则若天道之以神运而四时自不差忒圣人之以神道设教而天下自服亦卽盥而不荐有孚颙若之防呜呼易象也举一象而无象不可类推即孔子诸卦之引伸触类正自可以明其大义若如世儒之执象论义即孔子之彖传多属溢格之论矣岂其可
　　象曰风行地上观先王以省方观民设教【省悉并反】
　　孔子之传观大象云云何也曰观以风行地上无所不遍而成先王体此以省方观民随宜设教亦如风行地上也呜呼观先王之省方皆为观民设教可见古圣主无无事之游又必观民而后教以设可见先王亦无不冝民而泛设之教圣人之言眞字字理到事到无一泛设也
　　初六童观小人无咎君子吝
