<!-- { "loadSidebar": true } -->
　　周公之象坎六三云云何也曰六三在下坎之终而上际上坎又以隂柔居不中正是来之坎坎险且枕而入于坎窞者也如三之所处如是是岂可用者乎故象占如是呜呼古之君子见险而止知难而退者殆即善用此爻勿用之旨者乎
　　象曰来之坎坎终无功也
　　孔子之传坎六三云云何也曰言六三来之坎坎云云者进退皆险处又不安若用此道当益入于险终无功耳
　　六四樽酒簋贰用缶纳约自牖终无咎【簋音轨缶俯九反】周公之象坎六四云云何也曰言六四上险初出而近与五比是君臣之间险中交际以克艰时也以其爻位爻徳皆隂虚有不丰不实之义故取樽酒簋贰用缶以为艰难交际象又六以隂而四亦柔有诚信相得义故又取纳约自牖象大臣如是始虽艰难终必无尤故占又为无咎也樽酒簋贰用缶甯武子之橐饘冯异之麦饭豆粥庶几似之纳约自牖子房四皓之悟汉髙触龙少子之悟赵后亦为近之也樽酒簋贰用缶先儒或以樽酒簋三字为句贰用缶三字为句又或以樽酒为读簋贰为读用缶为读前説以酒食器为义后説以樽酒簋食缶乐为义总之象大臣于君艰难中交际之义但得此义固不必定其何当亦无从质其何当也第观离卦鼓缶而歌又诗云坎其击缶则用缶于乐义差近耳
　　六四之无咎总是于九五君臣结约虽在险难之中而同心有礼可以终济之义
　　九五坎不盈只既平无咎
　　周公之象坎九五云云何也曰九五以阳刚中正居尊位且居上卦之中时亦将出矣而尚居于中则有坎不盈象而以其时将出则又为祗既平象传所谓水流不盈行险有常者九五之谓也故虽处乎险上而中孚心亨行尚则亦自无咎耳呜呼其在中主创业之始则昭烈正位之际而在圣人克艰之心则大禹祗台之怀乎
　　象曰坎不盈中未大也
　　孔子之传坎九五云云何也曰言坎不盈者虽阳刚中正而尚属坎中未大光耳
　　上六系用徽纆寘于丛棘三嵗不得凶【纆音墨寘音置】
　　周公之象坎上六云云何也曰上六以隂柔居险极有系用徽纆寘于丛棘三嵗不能脱出象居坎如此凶终衅末不可救矣故于占为至凶也呜呼其怙终不赦而屏诸四夷者乎
　　象曰上六失道凶三嵗也
　　孔子之传坎上六云云何也曰言上六如此云云者以其处险而隂柔成性故自致于罪而凶三嵗耳观上六以隂柔失道而凶则可以悟彖辞二五以刚实而有孚心亨行尚之旨且以悟济隂之端赖刚中也
　　离【离下离上】
　　坎而受之以离何也序卦传曰陷必有所丽故受之以离离者丽也
　　离利贞亨畜牝牛吉
　　文王之彖离云云何也曰为卦上下皆离火之继续不絶者也而其占象则为利贞亨而忌飞扬躁扰为畜牝牛吉而喜柔顺安静耳然离之二五两隂爻俱在刚中原自有畜牝牛象而彖取于此易象往往有义象双融恰好合符者此类是也
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也孔子之传离彖云云何也曰言离者两相附而谓之丽也如日月则丽乎天而光明百谷草木则丽乎地而光华物固无不以丽而化成者况人为万物之灵明以继明丽乎至正则大明普照有不化成天下乎而为卦二五皆以柔体丽上下二卦之中是重明无偏倚邪曲而丽乎正者也何用不亨是以象占取于畜牝牛吉也而凡人生丽人宜得其正居心欲丽于正从可类推
　　他彖传皆以推广时用义之旨系于释彖辞后而丽独系于释卦名下圣人之立言得心写意固无成例有如是乎
　　象曰明两作离大人以继明照于四方
　　孔子之传离大象云云何也曰言离之为卦两明相继故成继明之离大人体此聪明睿智以照临天下使天下无不达之隠九重无不照之时徳则日新继以又新治则善政继以善教常使光明不息以坐照于四方如离之两明相继也呜呼其古之明明徳于天下者乎
　　初九履错然敬之无咎【错七各反】
　　周公之象离初九云云何也曰下卦之离取于日而初则日始出而未大晓有开户出门各营所事而视履错然参差之象当此时也能谨而不为所错乃得无咎故象占如此
　　初在下有履象以刚居之有敬之象
　　聪明每多躁扰则聪明反为自焚之具故宜于当初即敬
　　象曰履错之敬以避咎也
　　孔子之传离初九云云何也曰初九履端之始吉与咎之所由分人无不求吉而避咎者然庄敬日强安肆日偷天下之定理视履错然之初而能以敬持之所避咎之道莫外于是
　　六二黄离元吉
　　周公之象离六二云云何也曰六二履柔处中如日之方中所谓柔丽乎中正以化成天下者也故其象为黄离得中而其占为元吉大利呜呼其古之濬哲文明温恭允塞者乎宜其得无为而天下治之吉也
　　象曰黄离元吉得中道也
　　孔子之传离六二云云何也曰六二六五为离卦之主而二尤居中而得正文明之世而有用中之君含广大荡荡平平所以一世遵道遵路而元吉也后世如光武治天下以柔道行之之言庶几近之而秦之苛酷隋之操切适以自促其元气也
　　九三日昃之离不鼓缶而歌则大耋之嗟凶
　　周公之象离九三云云何也曰九三于日为既昃之离人之老耋时也正宜有以自娱以忘其老倘不能鼓缶而歌则戚戚于日暮之穷而昏作罔休是自速其亡也大耄之伤何能免乎故占为大凶呜呼世之耄耋而不知自乐者其尚鉴于此
　　象曰日昃之离何可乆也
　　孔子之传离九三云云何也曰言日昃之离时已过矣其能乆乎此正宜自乐以娱老时也噫合象以观而见周公孔子之为日昃者儆亦至矣故曰易圣人为忧患天下后世而作也
　　九四突如其来如焚如死如弃如【突如忽反】
　　周公之象离九四云云何也曰九四前火来迫后火相促而自已又以刚乗之其凶可想而知故象占特取于突如来如焚如死如弃如也人之处非其正而又辗转附丽益非其正者俱可作此观已
　　象曰突如其来如无所容也
　　孔子之传离九四云云何也曰言九四之突如其来如云云者谓其丽太不当无所容之象也
　　六五出涕沱若戚嗟若吉【沱徒何反】
　　周公之象离六五云云何也曰六五柔丽乎中与六二同而位则人君之位人君以一身坐照天下而自恃其聪明则昏蔽反多而大化不成必须时时有临渊履薄克艰忧厉之心乃为丽乎中正故象占特取于出涕沱若戚嗟若则吉也二若字亦即五如字之义极形其忧危戒惧之象耳不必于卦爻索象也呜呼其古知难之君乎一言兴邦是即其吉耳
　　象曰六五之吉离王公也【离音丽】
　　孔子之传离六五云云何也曰言六五之吉者所丽得王公之正位也葢居在上之势而明察事理畏惧忧虞以待之乃得吉耳所谓危乃保其存者六五其知之矣故六五正为柔丽乎中正以化成天下者耳
　　上九王用出征有嘉折首获匪其丑无咎
　　周公之象离上九云云何也曰上九居明之终履位之髙明之及乎至逺者也又离为甲胄有征象故象取于出征而嘉折首获匪其丑焉葢用兵欲其歼厥渠魁胁从罔治以正有罪而安四方耳然非王者真有不滥及胁从之仁察及首从之明则亦不能嘉折首而匪获丑也故于上九离之继明逺照发之呜呼王者固以恩威并用寛猛相济为明之至乎
　　象曰王用出征以正邦也
　　孔子之传离上九云云何也曰言王者用此上九之徳以出征而行罚乃所以正治其邦国刚明居上之道也然则圣王之出征固义取于正邦匪是即不以兴师动众从可知矣

　　丰川易说卷五
　　钦定四库全书
　　丰川易说卷六
　　鄠县王心敬撰
　　下经
　　咸【艮下兑上】
　　下经之首咸何也序卦传曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错葢天地者人物之本上经所以首乾坤夫妇者人伦之始下经所以首咸恒也
　　咸亨利贞取女吉
　　文王之彖咸云云何也曰咸之为卦山泽通气感应以无心之谓也凡物不感则不通咸则此往彼来相与偕适自有亨道故占有亨象然利于得正不然非道之悦不可亨矣故占又有利贞象卦以少男下少女相得以正佳耦之合故象占又为取女吉耳为卦六爻皆应有咸和通畅元气昕合自然而然之义其在人心则无欲之感应乎
　　咸本自亨自正故象占取于亨以赞之取于利贞以戒之然恒为夫妇之常经不先恒而先咸何也男女惟少则感之真而为卦二五相得男下女尤感之真也且天地感而万物生男女感而子女生易生道取其气通而行变化耳惟少男女感则生生则相感于无穷故首咸又所以明生生之道行变化之义也而取于艮兑何也女应以悦男止以感乃能恩义以笃倡随以辨节宣以时往来以中虽感而不失其正不然悦而不止即六气淫而灾沴生非其道矣圣人取象明义真是于天道人事观会通以行典礼至矣哉非明于天地人物之情者其孰与于斯
　　彖曰咸感也柔上而刚下二气感应以相与止而説男下女是以亨利贞取女吉也天地感而万物化生圣人感人心而天下和平观其所感而天地万物之情可见矣
　　孔子之传咸彖云云何也曰言感者谓其男女相感也兑柔上而艮刚下二气感应以相与兑女上乎男而艮男下乎女是以亨利贞取女吉也而又推之天地感万物云云者则孔子观咸之象会咸之旨而见得此以正相感之义虽天地化生万物圣人和平天下皆不外此故终之曰观其所感而天地万物之情可见云尔也
　　观咸彖传可知霸者驩虞之感人心系应之感皆非其正故王者过化存神君子大公顺应也
　　象曰山上有泽咸君子以虚受人
　　孔子之传咸大象云云何也曰言卦艮下兑上是山上有泽泽通气于山而山受泽润以生物交感为咸耳君子体此知人心惟虚乃能容物受善于是大公无我虚以待感亦如山泽之通气也呜呼非大舜之舍己从人乐取为善孰能当之
　　寂然不动感而遂通可作咸义底本注脚廓然大公物来顺应乃为人心自然之感通
　　初六咸其拇
　　周公之象咸初六云云何也曰咸以人身取象初六感于最下咸拇之象是感之尚浅进不由己者也故卦不言吉凶以吉凶在人自取耳
　　艮为指拇乃足之大指初以柔居下其动甚微故为咸其拇象
　　象曰咸其拇志在外也
　　孔子之传咸初六云云何也曰言咸其拇者拇原非有心独以上与四应而四为心志乃拇所受命故曰志在外耳大扺感以无心为正初之志在外亦未合无心虚受之义但吉凶悔吝生乎动咸初感志尚未及动故吉凶悔吝尚不可见孔子亦只以志在外释之耳
　　六二咸其腓凶居吉
　　周公之象咸六二云云何也曰人身在下动莫若足其不动而动者惟拇与腓股二在足上正腓之地也自宜听命于心以为行止故徒咸其腓则感而成凶能止不动则吉无不利葢爻中原具此义故象占一一拈出也
　　二与五应故有咸腓之凶而居正柔中故亦有居贞之吉象义多通俱如此类总之教人知所以随处寡过耳
　　象曰虽凶居吉顺不害也
　　孔子之传咸六二云云何也曰言六二虽凶居吉者腓顺股止不自专行故不害也
　　九三咸其股执其随往吝
