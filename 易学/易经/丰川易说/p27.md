<!-- { "loadSidebar": true } -->
　　象曰徃蹇来硕志在内也利见大人以从贵也
　　孔子之传蹇上六云云何也曰言上六之徃蹇来硕者志在内而就九五之阳刚也利见大人者处蹇以从九五尊贵之大人为利也
　　或疑来硕为指九三于志在内为似然五亦在上之内且爻皆以九五得中有功正邦则硕指九五朱注自不可易耳
　　解【坎下震上】
　　蹇而受之以解何也序卦传曰物不可以终蹇故受之以解
　　解利西南无所徃其来复吉有攸徃夙吉【解音蠏彖传大象同坊本胡买反】
　　文王之彖解云云何也曰解为雷动在上坎险在下其占象则亦为利乎西南寛平容养之乡葢蹇之初解不宜烦苛严急而宜寛大容养也又为无所徃其来复吉有攸徃夙吉葢当解之时而论其卦才卦徳其无所徃而来复也固吉即有攸徃亦自夙吉也细观卦义彖辞大抵亦是文王自寓出蹇逄解之防故彖辞反复形之
　　彖曰解险以动动而免乎险解利西南往得众也其来复吉乃得中也有攸徃夙吉徃有功也天地解而雷雨作雷雨作而百果草木皆甲坼解之时大矣哉孔子之传解彖云云何也曰言解之所以为解者以卦坎下震上是为险而能动动而免险故为解也利西南者西南坤乡可以容养万物而得众也其来复吉者谓九二得中其来复固吉也有攸徃夙吉者谓由此而徃亦有功而早吉也天地云云者则传彖时又见得天地以隂阳解而雷雨作雷雨作而百果草木皆甲坼以生解之时固大矣哉故解之彖辞利而且吉吉而又利也而孔子传彖时亦若深幸文王之出蹇成解故于彖义一一致欣幸之思乎
　　象曰雷雨作解君子以赦过宥罪
　　孔子之传解象云云何也曰言雷雨作而成解天地所以解散屯结之气生万物者也君子体此以好生为心于小过则赦而释之于大罪则宥而寛之以宣万民沉鬰寃抑之气如雷雨之作而成解也观解之取于雷雨作而解万物可知人心疑而获解结而获解与人世之寃而获解忿而获解俱有雷雨作解之用孰谓人心不可与天同运
　　初六无咎
　　周公之象解初六云云何也曰谓初六居解之始上有四应何咎之有故象如此
　　象曰刚柔之际义无咎也
　　孔子之传解初六云云何也曰言初六之无咎者以隂居初上应四阳刚柔相接可以解蹇自于义无咎也
　　九二田获三狐得黄矢贞吉
　　周公之象解九二云云何也曰九二以阳刚居中为坎主于乡为东南于徳为得中于徃为有功有田获三狐并得黄矢贞吉之象葢坎为狐居二为中黄者中色而二以一阳横亘其中为得黄矢而其义则以九二得中故徃而得众有功可以正邦耳葢其卦成解之机闗于四而能解之徳则由乎二也阳刚得中之徳固无徃而不可哉
　　象曰九二贞吉得中道也
　　孔子之传解九二云云何也曰言九二之所以贞吉者以其得中道也道而得中何徃不正何徃不吉
　　六三负且乘致寇至贞吝【乘如字又石证反】
　　周公之象解六三云云何也曰六三当解之时居下卦之上乘坎戴震而处之以隂柔如小人本负贩之侣而居乘轩之位贪鄙无行使人生胁夺之心虽自以为我得宦途之正而不知其可羞可吝莫甚于是也故象占如此
　　象曰负且乘亦可丑也自我致戎又谁咎也【戎古本作寇】孔子之传解六三云云何也曰言六三之负且乘虽自以为正亦可丑也其寇至乃自我致戎又可咎人乎观自我致戎则知爻辞完字不宜作寇盗之寇解而以上下生胁夺之患解为当然观慢藏诲盗即寇盗之寇自在其中矣
　　九四解而拇朋至斯孚【解佳买反象同拇茂后反】
　　周公之象解九四云云何也曰九四当解之时居动之始与初皆不正而相应故解以必解其拇然后朋至斯合而孚葢九四以刚居柔应又不正故戒以必解小人然后得孚君子也
　　象曰解而拇未当位也
　　孔子之传解六四云云何也曰言六四必解而拇者以其以阳居隂应又不正处位不当也
　　六五君子维有解吉有孚于小人【解音蠏坊本佳买反象同】
　　周公之象解六五云云何也曰六五以隂居位下之诸爻信之以动君子小人交相来前之时也于君子则当维而不可解然非解小人则间离君子者必至矣故欲维君子又以能解小人为吉然非信能退小人则亦何以为能维君子之騐乎故又示象于有孚小人耳呜呼圣人之为维君子虑亦深切矣
　　象曰君子有解小人退也
　　孔子之传解六五云云何也曰于维君子而有解者谓其宜退小人而使小人退也不然则君子之维不固矣
　　上六公用射隼于高墉之上获之无不利【射食亦反隼茍尹反】周公之象解上六云云何也曰上六居解之终处动之极而与负乘之六三应其为解也必用法以制之使之不得自漏其奸如公用射隼于高墉之上获之无有不利乃可耳呜呼乘高位而以正法制小人何虑小人之不获据正法以去奸邪又何虑徃之不利乎象之占以无不利宜矣上六居卦之上高墉象
　　象曰公用射隼以解悖也【解佳买反】
　　孔子之传解上六云云何也曰言公用射隼所以解悖乱之人正王法以去之耳
　　观解之以解悖终则知解道以退小人为解之正义亦以能解小人为善用其解
　　损【兑下艮上】
　　解而受之以损何也序卦传曰解必有所失故受之以损
　　损有孚元吉无咎可贞利有攸徃曷之用二簋可用享【簋音轨坊本音癸】
　　文王之彖损云云何也曰损者减省也为卦损干之九三益坤之上六故为损也当损之时若能实信得是天道人事当损之时而有孚其于入世则损己裕人于修徳则损过就中自是大吉之道可以免过而无咎可以守正而可贞可以时宜而利有攸徃故道莫善于损也是故言其当损而损之用虽二簋之薄无不可以荐王公而羞鬼神但在有孚耳故损取有孚为吉利可贞利徃之道也
　　凡有所损皆为有益而既益则实未尝损故彖传偹言损之美善
　　享礼八簋为盛故以二簋为损之用
　　彖曰损损下益上其道上行损而有孚元吉无咎可贞利有攸徃曷之用二簋可用享二簋应有时损刚益柔有时损益盈虗与时偕行【上行之上时掌反】
　　孔子之传损彖云去何也曰言损者为其损下之兑益上之艮其道上行也而所谓损而有孚元吉无咎可贞利有攸徃曷之用二簋可用享者当其时之可损则二簋不为薄当其时之宜损则损刚益柔不为损诚以损盈而益虗固与时偕行之道也呜呼人事之损益益虗固属顺理之时而亦实天地鬼神之所共许立身渉世者无视损为损而不为也
　　损于象为损下益上而在上用之则为损欲益徳于象为损刚益柔而在上用之则为损贪益亷悖入悖出弗损而实损之验也散财身能损而非损之证也故善用益者以损为益不善用益者欲益反损也唐陆宣公奏议中深得此义可取以证此彖耳
　　象曰山下有泽损君子以惩忿窒欲【惩直井反坊本时征反】孔子之传损象云云何也曰言山下有泽山高泽深是损泽以益山也故谓之损君子体此知尊徳莫善于损过于忿则惩之使平如摧山于欲则窒之使止如塞窦亦如山下有泽也
　　观大象可见损只是减担法
　　观君子体损之象以惩忿窒欲可悟养心之道养徳之道更可悟养生之道又可悟处处损则处处益时时损则时时益事事损则事事益念念损则念念益损固非损人事也故君子莫善用损
　　初九已事遄徃无咎酌损之【已音以遄市専反】
　　周公之象损初九云云何也曰初九当损下之时上应六四辍所为而速徃以益之则无咎然损下益上亦当斟酌其浅深故象占如此
　　酌损者谓损下太过不量浅深始而下损不可以自立究且损上而终不得益故酌损二字所以教损下者亦以教受损者
　　象曰已事遄徃尚合志也
　　孔子之传损初九云云何也曰言初之已事遄徃者初与四为正应四以望初之益已为志而初始此以尚合其志也
　　九二利贞征凶弗损益之
　　周公之象损九二云云何也曰九二以刚履柔是为志在自守而不肯妄损以益上之人故虽与五为应而以得正为利以徃益为凶以弗损下为益上之道故象占如此程子曰世之愚者有虽无邪心而惟知竭力顺上为忠者葢不知弗损益之之义也至哉言乎
　　象曰九二利贞中以为志也
　　孔子之传损九二云云何也曰言九二利贞也谓其位得中故其义以守中为志而不为损下益上之为使己既居于剥下奉上之损而上亦不得撙己裕下之益也呜呼人臣守中固益上之正道哉
　　六三三人行则损一人一人行则得其友
　　周公之象损六三云云何也曰六三正所谓损下益上损刚益柔之爻故但取损象谓如三人行则损一人一人行则得其友也葢此爻原是三阳损一以益上而此一阳爻又徃上而成应故其象占如此而观此爻者亦可知致一之为贵占此爻者又可知致一之乃得耳故夫子又于系辞尽其义也
　　象曰一人行三则疑也
　　孔子之传损六三云云何也曰言一人行则専而可得友三人行则疑而必损一人葢古今之人情大抵皆然也
　　六四损其疾使遄有喜无咎
　　周公之象损六四云云何也曰言六四隂柔当位又居止体而与遄徃之初相应是不肯过受损下益上之益而能损其贪欲之病者也如此则必使已事遄徃之初有喜而即已亦无过于损下之咎耳呜呼为上者一能损其疾而人已皆得如此不肯用损何为哉
　　象曰损其疾亦可喜也
　　孔子之传损六四云云何也曰言六四损其疾在初自是可喜之事而在己无咎亦正是可喜之事耳
　　六五或益之十朋之龟弗克违元吉
　　周公之象损六五云云何也曰六五当损时而居中履柔又为止体以应二弗损之益是损满下贤而集忠广益者也人君而能此羣策効力不不惑天下无难决之事而知临见大君之宜矣故象取或益十朋之龟弗克违而占取于元吉耳
　　龟决是非吉凶之物益之十朋之龟是喻在下之贤莫不损己自尽以益之之义葢人君虗己受善其自损而实益之道有如此
　　象曰六五元吉自上祐也
　　孔子之传损六五云云何也曰言六五之得元吉者以其能损己受益是能得人之助矣安得不得天之助乎自上祐之所必然耳
　　损至上而吉天道亏盈而益谦也故一卦之吉大于六五一爻而又皆备于上九一爻
　　上九弗损益之无咎贞吉利有攸徃得臣无家
　　周公之象损上九云云何也曰上九处损之终居止之极而下应六三是不以损下为益者也故其象为弗损益之葢以弗损为益于益民则为惠而不费于益君则为以财身损而如此咎尚何有得正而吉行无不利得臣无家一举而四善备于此矣彖之所谓有孚元吉无咎可贞而利有攸徃者葢即指此爻耳故损以损为益也
　　防来下卦悦体故以损下益上为义然亦取于酌损弗损者悦之以道也上卦止体宜以受下之益为义而又取于损疾弗损者不过损其下以自益正居上所宜止之道亦正上所自益之道也不然则天道忌盈人心恶贪莫益之或击之欲益而自损且多矣故损卦以损为益以不损下为益上葢天道人事之自然也
　　象曰弗损益之大得志也
　　孔子之传损上九云云何也曰言弗损益之者弗损下正所以益上而大得其志耳呜呼六经四子中言薄敛厚下之道固皆此防乎为人上者尚其念诸
　　益【震下防上】
