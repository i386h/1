<!-- { "loadSidebar": true } -->
　　周公之象鼎六五云云何也曰五于鼎为耳而有中徳故象黄则贯耳举鼎者也惟耳既黄故取金而象黄葢五以虚中应九二之刚中故其象如此然其利则又在贞固葢又即爻义自有之徳而因以示教耳
　　舍无能举耳故五兼言黄耳金
　　象曰鼎黄耳中以为实也
　　孔子之传鼎六五云云何也曰言鼎黄耳者谓五柔中得正为离明之主而下应刚中之二所頼以举鼎腹之实者在此也故独曰利贞焉
　　上九鼎玉大吉无不利
　　周公之象鼎上六云云何也曰上于鼎之实则已举无所用而适当鼎之处故直以玉名其徳葢无为而化成者也其吉无不利宜也故象占如此玉性温中和之象故为鼎徳之至古称粹徳为金玉之器义亦犹此人能徳器粹然何徃不吉不利乎故上九之利即彖之元吉亨也
　　象曰玉在上刚柔节也
　　孔子之传鼎上九云云何也曰言上九之玉在上谓其以刚履柔刚柔应节也
　　震【震下震上】
　　鼎而受之以震何也序卦传曰主器者莫如长子故受之以震
　　震亨震来虩虩笑言哑哑震惊百里不丧匕鬯【虩许逆反哑乌客反丧息浪反匕必以反鬯勑亮反】
　　文王之象震云云何也曰震于物为雷动于义为震动于人为长男主鬯者也凡人震动则知惊惧修省知惊惧修省则必寡失故震有亨道而震来虩虩者后必笑言哑哑矧以承器之主而知恐惧修省则必自信自修初虽震惊百里后必能守其宗庙社稷而不丧匕鬯葢知危而后安知亡而后存知丧而后得乃天道人事之必然也故震非惊人致丧之地而笑言不丧之机耳主器者其勿以震视震可也
　　彖曰震亨震来虩虩恐致福也笑言哑哑后有则也震惊百里惊远而惧迩也出可以守宗庙社稷以为祭主也
　　孔子之传震彖云云何也曰言震亨者谓震来虽虩虩而恐惧致福可亨也笑言哑哑者言初能震惧后必有法则可喜也震惊百里谓二震相乘惊上之远而惧初之迩也其曰不丧匕鬯则谓守器之主而如此其出自可以守宗庙社稷以长为祭主也
　　象曰洊雷震君子以恐惧修省【洊在荐反省悉井反】
　　孔子之传震大象云云何也曰洊重也为卦上下皆震故谓之洊雷震君子体此知人心之宴安怠弛非所以崇徳广业故时时恐惧修省以临深履薄之心用修过省非之功如洊雷之相袭震动耳呜呼君子以此存心安得不亨又安得或丧匕鬯乎
　　震于义为悔所谓震无咎者存乎悔也于卦为复所谓克己而后能复礼也故震之为道最宜于恐惧修省以自治其身
　　震象不取临事而惧而取于恐惧修省者葢应天下之事而过于恐惧则丧失之咎反不免又若虑其震动而并废修省则告子勿求之害又大耳圣人尽性至命故其立言精当如此
　　初九震来虩虩后笑言哑哑吉
　　周公之象震初九云云何也曰初为成震之主故其辞与彖无异而象亦与彖传无异也然曰后笑言哑哑吉加一后字则又于彖之未及言者畅之矣
　　象曰震来虩虩恐致福也笑言哑哑后有则也
　　解见彖
　　六二震来厉亿丧贝跻于九陵勿逐七日得【跻于西反】周公之象震六二云云何也曰六二当震中而下乘初刚震之来厉者也其义有亿丧贝而跻于九陵之象然初以能震而初震后笑二又柔中得正有不初丧后得乎故占象又示以勿逐而七日自得耳七日与七日来复之义同葢既有此震厉之功则当其宜复之时自然来复复三频复之虽厉无咎亦犹是也
　　象曰震来厉乘刚也
　　孔子之传震六二云云何也曰言六二之震来厉者谓其乘初刚耳故有丧贝跻陵之厉也
　　六三震苏苏震行无眚
　　周公之象震六三云云何也曰六三前震将终而处以隂柔有舒缓自失之状夫当此宜震之时而如是则过不免矣必能法雷行之震动乃无咎耳
　　象曰震苏苏位不当也
　　孔子之传震六三云云何也曰言六三之震苏苏者以柔而处三之刚位原不当耳
　　九四震遂泥【泥乃计反】
　　周公之象震九四云云何也曰九四处重震之中以刚处柔是震而泥于震者也呜呼慎而无礼则葸况震而遂泥乎不言失而失可知矣
　　象曰震遂泥未光也
　　孔子之传震九四云云何也曰言震以退省为主若滞泥于震惧之中而曽不知退省以无恐其又何日能光大乎
　　震苏苏则有咎震遂泥则未光可见易道时中则无过
　　六五震徃来厉亿无丧有事【丧息浪反】
　　周公之象震六五云云何也曰六五处上震之中当下卦之上是来徃皆在震厉之中矣而以柔处中则全若不闻而反无丧吾所有之事则与不震之时若一而所谓不丧匕鬯者即在是也故其象占如此
　　象曰震徃来厉危行也其事在中大无丧也
　　孔子之传震六五云云何也曰言震来徃皆厉者常在危行之中也而所以亿无丧有事者则以五之柔中得正其修省之事原自在震厉之中本非震厉之所能得亦非震厉之所能丧而大无丧也呜呼在震中而无丧所事其造次颠沛必于是者乎是震正属騐学力之地亦正恐惧修省之日耳震而亨殆谓是欤
　　上六震索索视矍矍征凶震不于其躬于其邻无咎婚媾有言【索桑落反矍俱反】
　　周公之象震上六云云何也曰上以隂柔处震极故为索索矍矍之象以是而行凶可知矣若能于震不于其躬而于其邻之时早知恐惧修省则亦自可以无咎然处震之终而居不当位之地终不免婚媾之言耳
　　象曰震索索中未得也虽凶无咎畏邻也
　　孔子之传震上六云云何也曰言上六之震索索者中心未能自得故不能如五之当震无丧也然虽凶而无咎者则亦尚知畏惧于邻之戒而免咎耳呜呼呉越之于宋亦其事也

　　丰川易説卷八
<经部,易类,丰川易说>
　　钦定四库全书
　　丰川易説卷九
　　鄠县王心敬撰
　　下经
　　艮【艮上艮下】
　　震而受之以艮何也序卦曰物不可以终动止之故受之以艮艮者止也
　　艮其背不获其身行其庭不见其人无咎
　　文王之彖艮云云何也曰艮体一阳上止外实内虚如人之妄见胥屏善性明静时也而卦则两山对止不相往来尤为各止其所之象故于义尤属得止之正耳葢学问之道不震动不能进徳非艮止不能成徳故震卦之后继之以艮使知艮因震逹震以艮止动而能止止以善动虽动履纷纷之中而此中常静常定常安常虑常如两山之凝凝则主敬立极与天地合徳日月合明徳至是乃为明徳而善至是乃为至善耳故艮以艮其背而人我皆无咎也然其所以取义艮背者人之一身变动尽在乎面不在于背故背为不见之地苛艮其面则终不能止縦使知其动而止之亦终不止也何者止非其所故耳唯艮其背则面皆如背而一切耳目口鼻四肢之所为一如其背故虽酬酢万变而天君明静屹然如山内无我而不获其身外无物而虽行庭不见人矣呜呼其孟子不动心之学乎若如告子軰之强制乃艮其限列其夤厉薰心者也乌足语之
　　彖曰艮止也时止则止时行则行动静不失其时其道光明艮其止止其所也上下敌应不相与也是以不获其身行其庭不见其人无咎也
　　孔子之艮彖云云何也曰言其所谓艮者取诸一阳止诸二阴之上得所止也其所以取于得止者非不动而一于静之谓一于静则又获静之身见静之人不得为止得其所矣惟时止则止时行则行动静以时无行非止而其道光明耳而所谓艮其背者言乎止其所也而其义则取诸上下两山隂阳敌应不相往来也止而如此则自然天光乎泰宇其动如静其行如止内不牵于耳目口鼻四肢而不获其身外不累于声色臭味安佚而行庭不见其人一生皆明定之日无处非明定之境自燕居独处以至于大庭广众皆吾背之艮也何咎之有呜呼防矣非文王缉熈敬止不识知而顺帝之则孰与满其量乎时止四句明艮非致虚守寂之学乃动静时中之防如四时之错行而不移其度日月之代明而弗动其体也此乃大学明新之必始定静孟子之学问在求放心圣学之一大头脑而干翼知至至之知终终之实义也是在善学易善进道者知所自占耳
　　象曰兼山艮君子以思不出其位
　　孔子之象艮云云何也曰言物之善止莫如山而艮则两山连立各止其所而不相应是为兼山艮君子体此而知人心处感之道亦当如山随此身所在之位即思所当止之理而不出其位焉于富贵贫贱患难也则素位而行不愿乎外于君臣父子五伦也则仁敬孝慈各止其所于视听言行九事也则各思所以善其行以无失其时安土敦仁如兼山之艮也雷风水火泽五子之两者皆有来往之义惟艮两山并峙不相往来故于义为止也思心之用岂能不来往者惟是动静之间能不出其位而畔援歆羡之尽絶一一还他一个当止之所则虽万变纷纭而吾心屹如山岳不可移易即兼山之义耳此乃圣学之归极故大学纲领以止至善终之
　　初六艮其趾无咎利永贞
　　周公之象艮初六云云何也曰艮之六爻以身取象初六居下为足趾故象为艮其趾趾动而能止则躁动之咎亦免矣然动静惟时乃得正而可久故占象又为利永贞以戒之呜呼其步亦步之学乎
　　象曰艮其趾未失正也
　　孔子之艮初六云云何也曰言初六当初而即能止亦未为失正但当求永贞之道为得耳
　　趾本动物而能止未为失正但当艮初即欲不行亦恐非时行之止故戒以利永贞葢即爻之中即示以补过之道也呜呼易无一卦无一爻非教人寡过之防而于此等处尤其彰明较着矣读易不逹寡过之义真饮食味耳
　　六二艮其腓不拯其随其心不快【拯音丞】
　　周公之象艮六二云云何也曰六二于位为腓腓乃随足以动之物而当艮止之时心本欲不行而又不能不随足以动是为不拯其随其心不快之象呜呼是欲其止而恨其不能止之学乎日月至焉殆类是欤
　　象曰不拯其随未退听也
　　孔子之艮六二云云何也曰言不拯其随其心不快者谓虽不能拯其随而即使之止亦不肯自安于随而便听足之命此意固可取耳
　　未退听三字最是初学知止得止之机葢初学岂易即臻于止惟是知不能止而不甘退听则必自求所以光明之道而日进于光明于以得止不难矣
　　九三艮其限列其夤厉薫心【夤引真反】
　　周公之象艮九三云云何也曰九三于位为上下之交而以刚据二体之中限絶上下其于人身则为夤限之地是艮而断列其夤者也此非勉强把持亦莫能至此然其危厉薫心亦甚矣呜呼限非背也而欲止止其限也而厉薰心此亦知学之贵艮而未得所以艮而光明之道故错认机缄乎告子之不动心殆类是也千古不动心之道真至此而列其夤矣
　　象曰艮其限危薰心也
　　孔子之艮九三云云何也曰言九三之艮其限虽自以为艮矣而止非其所危厉之薫心亦甚也然愚读易至此又以惜告子軰之不闻此言耳
　　六四艮其身无咎
　　周公之象艮六四云云何也曰六四当身之位以隂处柔而居艮是艮其身者也艮其身则亦自无非礼之视听言动矣乃无咎之道也故象占如此
　　止诸身以不仅属貌恭看为当谓凡身之所动无不得所止耳咸四于此位为心而艮以四为身者身可统心且咸取心感而艮取其背言身自于艮为切也
　　象曰艮其身止诸躬也
