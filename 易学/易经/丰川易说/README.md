<!-- { "loadSidebar": true } -->
　　钦定四库全书　　　　　经部一
　　丰川易説　　　　　　易类
　　提要
　　【臣】等谨案丰川易説十卷
　　国朝王心敬撰心敬字尔缉鄠县人其所注诸经大抵支离穿凿敢为异论书及春秋为尤甚殊无一长之可取惟此编推阐易理最为笃实而明晰与他经如出二手其言曰学易可以无大过是孔子明易之切于人身即是可以知四圣人系易之本防并可以识学易之要领又曰易是道人事之书隂阳消长只是借来作影子耳故曰易者象也象者像也于隂阳消长处看得不明是影子不真若徒泥隂阳消长而无得于切已之人事亦属捕风捉影又曰置象言易是谓悬空执象舍义是为泥迹象义双显则体用一源显微无间又曰中庸一书是子思为当日之言道者视为髙深元逺故两引中庸之说以明道易翼十篇是孔子为当日之言易者视为髙深元逺故重申易简之说以明易后儒往往索诸隠深欲以张皇易妙而不知反失其本防又曰若易不闗象不知义于何取不属卜筮不知说蓍何为又曰学者读易不知求设教之本防读书不知洪范经世之宏猷每于河图洛书穿凿附会何切于实事实理又曰大抵汉唐之易只成训诂宋明之易多簸弄聪明训诂非易而易在聪明乱易而易亡又曰义言象占同体共贯废一不得泥一不得后儒纷纷主象主数主理主卜筮主错综之变是舍大道而入旁蹊云云其说皆明白正大故其书皆切近人事于学者深为有禆至于互卦之説老隂老阳始变之说错综之说卦变之説皆斥而不信并左氏所载古占法而排之虽主持未免太过然较之绘图列説连篇累牍以圣经为筭谱者则胜之万万矣乾隆四十四年六月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　赀　墀

　　丰川易说原序
　　易之为道范围乎天地观变于隂阳盖五经之渊源万事万理之权衡也余何人斯而敢有说以解耶然余窃尝见吾夫子自言曰五十学易可无大过则是易之为道虽穷天之髙极地之深尽隂阳不测之变亦只是示人以寡过之象教人以寡过之义耳又见伊川先生曰易易也随时变易以从道也则是易之为道虽曰观天之道察地之宜穷极乎隂阳不测之变亦只是示人以变易从道之象教人以变易从道之义耳余不敢于易妄有说也于学易寡过变易从道之防则窃有志焉故于易每嗜之而不厌嗜斯读读斯味味斯时于先儒有契心之说于鄙衷有会心之说集之日久而遂不觉裒然成帙矣然余亦不敢言于孔子程子之防志之而有得也姑以识吾过不能寡而心实欲其学易以寡道不能从而心实欲其学易以从之说于万一耳故不敢曰注曰解而自题曰丰川易说呜呼余于易盖终身焉兹说特前此之说耳不知将来又自以为何如也丰川王心敬尔缉甫题

　　钦定四库全书
　　丰川易说卷首
　　鄠县王心敬撰
　　通论
　　孔子曰加我数年五十以学易可以无大过矣此是易学底本
　　学易可以无大过这是孔子明得易之切于人身如此此韦编之所以三絶而不能自已也然即是而可以知四圣人系易之本防亦并可识吾儒学易之要领四圣人殷切阐易之防总是教人观象惕心读易反身得占决疑时时寡过自新的意思是义乃质干卦爻象数特借来作影子耳读易而但谓当求其义不必留心影子四圣人示象教人之防固无从看出若徒泥象数而不求其义却是昧四圣人示象教人本防而徒求影子矣故必象义双显然后表里精粗斯无偏举
　　易之体以道为体易之用以道为用故易之为道也非真明乎道者不能神明非真得于道者不能黙成而其为书亦非真能见道者不能读不能注易之为道即动静不失其时而光明之道故易之体用即道之体用非有二也学者欲明易之神化当于道之精微求之见道斯见易矣若不知道之精微正当于易之神化求之见易自可见道耳
　　易之为书是四圣人教人趋吉避凶之道而吉凶只关于动之善不善趋避亦只在于为善去恶之一念则是易乃四圣人劝善戒恶之书也而却假隂阳消长之当不当以示象即揲筮所得之卦与爻以辨吉凶故曰神道设教耳其实教不关乎神也
　　易是道人事之书隂阳消长只是借来作影子耳故曰易者象也象者像也于隂阳消长处看得不明是影子不真若徒泥隂阳消长的影子而无得于切已的人事亦属捕风捉影虚见解殊于易学本防不应也
　　四圣人只因时中二字活泼泼现于目前而难于端故借六十四卦三百八十四爻明出时中二字的活象使人因象通义因义体行神明黙成以崇徳寡过耳学易必明此义然后不至饮食忘味
　　此道察乎天地而神明于四圣人之心示象于六十四卦三百八十四爻之中明于羲画文彖周象孔翼之内则是易之上下二经上下二系乃四圣人宪天明道之书亦四圣人代天宣教之书读易者必心会身体乃不负四圣人示教婆心
　　置象言义是为悬空执象舍义是为泥迹象义双显则体用一源显微无间矣
　　六十四卦是天地间隂阳消长五行顺逆的疏义文王之彖是六十四卦的疏义孔子之彖是文王彖系的疏义大象又是孔子总观全象学易寡过的疏义周公小象是三百八十四爻的疏义小象是孔子细翼爻象的疏义至于文言则所以发中未尽之义系辞二卷又所以明作易之渊源示象之本防卦爻之来歴吉凶之缘由读易之道用易之方以极于范围天地之化而不过曲成万物而不遗也呜呼尽矣尚何旁求后儒之注解为但是按之经防不特文周之词防深约即孔子之十翼亦尚有简奥之处初学岂易即便明了其不能不资后儒之注疏者亦势之必至然既有经文作底本则亦只宜于其深约简奥处求切近疏解作入头耳正不必旁生枝节穿凿附会欲求深逺而反失易简本防也故吾辈读易只宜奉孔子十翼为宗反覆全经以资印证其有不明然后求之前儒之注疏可耳而读前儒之注疏又须先辨其能于孔子寡过之义程子随时变易从道之防克合与否合则是能知易防之书不合即非能知易防之书舍其不知易防之言而印以能知易防之言纵于易之象数文辞不能尽知而大防不差即可神明黙成作一羲文周孔心许之人也或曰然则象数文辞可不必尽知乎曰非不宜尽知乃不能尽知耳盖当曰三圣人于中间偶有会心处容叅以目前之物象一时之方言时语兼更世之逺竹简漆书容有遗讹今观古今本之互有异同可以知后世之于前经必不能一字不差也舍明白简易可以实用之防归既成宝山空回而苦求诸必不能尽知之字句又成夸父逐日故不必耳
　　恶而思迁怠而思奋肆而知敛敛而思纯得意不矜失意不慑士希贤贤希圣圣希天善学易者也
　　观易逐卦逐爻皆有一恰好天则示象明占文周孔三圣人精义入神亦至矣而卦卦爻爻无一非指示人以利用安身正道则三圣人之义尽仁至抑又至也学易者无论神明黙成足以从道寡过即能体防得三圣人一点心精亦自足心体精明同乎日月心量厚同于天地而所谓观天之道法天之行者在是矣
　　易象稽实待虚一象宜作千象万象防一占宜作千占万占用而自占一法则视乎神明其徳尽性至命耳读易莫实于观象莫妙于自占读易不知自占失四圣人易教之本防矣
　　易义悬空而象则实易象至实而占仍虚以占宜通变取义不容拘象而自占尤宜神明黙成也
　　六十四卦中元亨利贞大吉无咎悔亡之辞原以情善位当履中处正而得已寓示教之防而文周二圣人又于其中往往申以戒义孔子之翼又必极意推明即此可见三圣人之用心亦可见大易设教之微防
　　读易凖以孔子之十翼则见得易道洁静精微真可神明其徳以寡过舍此而于后儒之意见纵穷天尽地只资口头谈说耳于易防毫不得用于易教亦毫无得力
　　观文周孔子之彖象十翼卦卦是教人寡过爻爻是教人寡过可见读易必能通得此防乃云穷经知要读易知得卦爻之象原有义象而不可尽执物象事象以求则看象便活不至索诸互变错综之隐深穿凿而易象可通又若知得即占之吉凶亦是设象则象义双融象占同归亦不至有执象执义拘象执占之病而自占之道可通即大易设教之防可通
　　观易之为字从日从月可见这易原是贞明之体原是变动之用读易者于贞明中悟得变动即易道思过半矣
　　看来系首天尊地卑一章大防乃孔子首欲人知天地设位而易行乎其中与易道统于乾坤而乾坤本自易简之义易防昭然可见解易读易安得渉于虚穿凿人心惟危道心惟微惟精惟一允执厥中四语全若为千百世学易之道示以指南徳无常师主善为师善无常主协于克一四语全若为千古用易之防立之凖绳可以仕则仕可以止则止可以久则久可以速则速四语全若为千古体易之人树之榜様可见千古圣贤无非此一点真机洗心退藏神明其徳而易学实圣学之渊源也然干以易知坤以简能易简而天下之理得易简之善配至徳易道又即中庸之至徳大学之至善矣每读易体认至此不啻对三代诸圣人于一堂而相与印此心精
　　易道如此神化而孔子只括之以易简此盖从韦编三絶后了了于心故直以此二字尽其旨也然又曰易简而天下之理得则是尽宇宙大经大法人情物理亦只统贯此二字中而易简二字即三才之根柢俱不外是也不知后儒读易如何偏求之深繁又不知后儒论道如何偏索之妆缀离竒
　　看来中庸一书是子思为当日之言道者视为髙深逺故篇中两引中庸之说以实道易翼十篇是孔子为当日之言易者视为髙深逺故孔子二系中重申易简之防以明易盖此理原易知简能亦原是宜知宜能故圣贤言理无不取于人人日用可行耳后儒往往索诸隐深是欲以张皇易妙而不知反失其本防
　　系曰君子所居而安者易之序也所乐而玩者爻之辞也是则观象玩辞观变玩占只是要明所居而安之理求以居之耳徒曰观象玩辞观变玩占而无得于易之序不知所以居之之道则虽谓其观玩为玩物防志可也
　　到得所居而安才是神明乎易之学吾辈学易必到这地位乃可言黙而成之不言而信
　　所居而安是之谓徳行徳行之谓易序易序岂独在乾坤屯蒙先后之间
　　观象玩辞观变玩占要是为明吉凶之所由分而临事趋避之耳故读易之要在反身实体要得卦卦切已爻爻益身庶不徒为闻见口耳之末习
　　震无咎者存乎悔学者有过曾不自知知而曾不能悔浅之而吝深之而凶丛集厥躬矣纵读尽易解耳目间易耳其于孔子学易之防相去迳庭
　　神无方而易无体学不见道之人羣疑满腹众难塞胸纵复学易终是缪以千里
　　易是无思无为而无方无体之道仁者见之谓之仁智者见之谓之智百姓日用而不知君子之道所由鲜也学易不知正防恶乎学易
　　即一隂一阳之谓道一语可想见这易妙用不息而常体不易之防又可想见这易常体不易而妙用无息之防
　　生生之谓易人而不仁生机灭矣其如易何
　　天地设位而易行乎其中故隂阳不测之谓神一隂一阳之谓道隂阳时若之谓易而在吾心只此健顺之机成性存存道义之门是所居而安之之渊源读易能见得此义才是明于易理造诣到这田地才是善于用易亦才是神明黙成乎易
