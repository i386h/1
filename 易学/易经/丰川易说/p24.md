<!-- { "loadSidebar": true } -->
　　象曰系遯之厉有疾惫也畜臣妾吉不可大事也孔子之传遯九三云云何也曰言系遯之厉者谓其有疾惫也畜臣妾吉者谓其不可大事惟畜臣妾吉也
　　九四好遯君子吉小人否
　　周公之象遯九四云云何也曰九四健体与五上同往心好乎遯者也然惟君子则能自克而见义即决小人则有所系吝而徘徊不去矣九原阳刚之君子四乃隂柔之小人故象占并取之而自为一例
　　象曰君子好遯小人否也
　　孔子之传遯九四云云何也曰言君子则好进之心不胜好退是以终遯小人反是是以否也
　　九五嘉遯贞吉
　　周公之象遯九五云云何也曰九五阳刚中正遯之最可嘉尚者也得正而吉从可知矣故象占如此
　　象曰嘉遯贞吉以正志也
　　孔子之传遯九五云云何也曰言嘉遯贞吉者九五以刚中之徳能正其遯之志而毫无系吝也其诗白驹之伊人乎
　　上九肥遯无不利
　　周公之象遯上九云云何也曰言上九以阳刚居卦外于遯为优游世外长往不返是遯之逺且裕而肥者也以此避世于何不利呜呼襄阳蓟门殆其人与
　　象曰肥遯无不利无所疑也
　　孔子之传遯上九云云何也曰言上九之肥遯无不利者决策长往无复疑虑也
　　大壮【干下震上】
　　遯而受之以大壮何也序卦传曰物不可以终退故受之以大壮
　　大壮利贞
　　文王之彖大壮云云何也曰卦以四阳盛长故为大壮但过壮则用刚凭气自以得正为利耳故象占如此然亦可知壮之不可终用也
　　彖曰大壮大者壮也刚以动故壮大壮利贞大者正也正大而天地之情可见矣
　　孔子之传大壮彖云云何也曰言大壮者乃阳之大者壮也而所以名曰壮者谓其下刚上动是为刚以动故为壮耳而所以曰大壮利贞者谓其四阳大者进得其正大者正耳既大且正天地之情且可于此而见故大壮取乎利贞也
　　象曰雷在天上大壮君子以非礼弗履
　　孔子之传大壮大象云云何也曰言雷在天上乗天以动动而合天故谓之大壮君子体此则非礼弗履动与天游亦如震之乗干也呜呼君子之大壮亦以义礼自胜耳岂曰凭刚使气乎
　　观大壮之象愈可知君子以自胜为强非血气之谓也
　　初九壮于趾征凶有孚
　　周公之象大壮初九云云何也曰初九以刚居下壮于趾者也居下而壮于进其凶必矣故象占如此初在下有趾象当壮而以阳刚居初有壮于趾象不必震乃为足也征凶有孚则取义象以申戒耳亦不必于卦爻索象
　　象曰壮于趾其孚穷也
　　孔子之传大壮初九云云何也曰言壮于趾而征凶者乃理之必然信乎宜困穷也
　　九二贞吉
　　周公之象大壮九二云云何也曰九二阳刚中正是所谓非礼弗履者也壮而如此与壮趾者逈别得正而吉从可知矣故象占如此
　　象曰九二贞吉以中也
　　孔子之传大壮九二云云何也曰言九二之所以贞吉者以其刚健中正故得正而吉也
　　九三小人用壮君子用罔贞厉羝羊触藩羸其角周公之象大壮九三云云何也曰九三处壮之时而当干之终际震之阳以刚居刚是过刚不正者也在小人则为用壮在君子则惟用防若当此而用壮则虽正亦厉耳葢三虽强健而四阳阻前如羝羊之遇藩而触徒羸其角厉何如乎故象占如此然观此而知壮之不可过用所以君子惟知用罔也
　　羝羊性刚喜触阳性好进似之正不必兑之为羊然三本以九四一阳在前似藩三居四下进而遇四之刚必且自伤有羝羊触藩羸其角象此正即象明义亦恐不容徒以义言
　　象曰小人用壮君子罔也
　　孔子之传大壮九三云云何也曰九三以阳刚居阳位处干之极乃刚之过而不中者凡物过刚则折故小人则干进务前之不已而君子尚消息盈虚则固以用罔为得也
　　九四贞吉悔亡藩决不羸壮于大舆之輹【輹音福】
　　周公之象大壮九四云云何也曰九四大壮之极而能自处于柔且前已无见阻之阳自能得正而吉悔可尽亡耳其象占则为藩已决而不致羸舆未大而壮其輹可以进无不吉也
　　观四之藩决不羸则知三之羸角以四之阳刚在前故余以三之羝羊触藩为即象明义也
　　象曰藩决不羸尚往也
　　孔子之传大壮九四云云何也曰言藩决不羸者前无所阻阳可直尚而往耳
　　六五丧羊于易无悔【丧息浪反易以防反】
　　周公之象大壮六五云云何也曰六五逾刚而处柔有丧羊于易之象当壮而如此是因时处顺与世无争者也则亦自有无悔之义故象占如此
　　象曰丧羊于易位不当也
　　孔子之传大壮六五云云何也曰言六五之丧羊于易者五阳位而以六之隂柔居之位不得当故虽无悔而亦不能元亨耳然胜于触藩羸角者多矣在他卦以不当位为悔而在大壮以不当位无悔葢用柔可以济刚也
　　上六羝羊触藩不能退不能遂无攸利艰则吉
　　周公之象大壮上六云云何也曰上六以柔处壮终前更无位而体尚在动有羝羊触藩不能退不能遂象是本无壮才而不达进退者也安能利乎然居终处上则亦尚有栖身之地但能固守其正则亦尚可图此身之安耳故又戒以艰则吉也
　　象曰不能退不能遂不详也艰则吉咎不长也
　　孔子之传大壮上六云云何也曰言不能退遂者谓自已昧于进退之义而不能详也艰则言者谓若能谨守此一步栖身之地则咎尚不长而得吉耳葢前面更无余地故保吉要湏用艰也
　　上六以隂居柔前无藩限而亦曰羝羊触藩是但以卦本大壮羝羊乃用壮之物象之耳又不必阳之为羊可见象固不可执一论也
　　六爻皆以刚得其正为壮故彖取利贞而大象取于非礼弗履葢即孔子所谓义以为上乃君子之勇义也
　　晋【坤下离上】
　　大壮而受之以晋何也序卦传曰物不可以终壮故受之以晋晋者进也
　　晋康侯用锡马蕃庶昼日三接
　　文王之彖晋云云何也曰晋离明在上坤顺在下日自地升也其体有诸侯觐王而王照临备至之象葢离为日象王坤为臣象诸侯日出地上地资日光象王侯相得坤有土有众象侯坤道厚载象康坤为众为牝马众偶在下象马蕃庶马在王下象王锡昼日则象离而三接则三隂爻之象也
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　孔子之传晋彖云云何也曰言晋者言乎其进也离明出乎地上地顺而丽乎离以成大明而六五之柔进而上行以成离主是其象义原有康侯用锡马蕃庶昼日三接之象也故彖中备象之耳而人心之大明毕照亦犹是矣
　　象曰明出地上晋君子以自昭明徳
　　孔子之传晋大象云云何也曰言日之大明出于地上是之为晋君子体此以自昭明徳不使气拘物蔽亦如晋之日出地上也
　　观晋象之言徳而曰明可见徳之本明明而曰昭可见昭之乃明而昭明徳而曰自又可见此格致诚正之功原匪他人可以旁贷之事乃君子自成自道之道也呜呼大学自明之尧汤文王其即易晋自昭明徳之君子乎
　　初六晋如摧如贞吉罔孚裕无咎
　　周公之象晋初六云云何也曰下卦三爻为坤顺安贞而初为坤始上应匪人有一旦上进而即若有所摧乎其上之象是乃谦卑巽顺之至者耳自是得正而吉之道斯时也纵与四罔孚而但以寛裕处之在我即无咎耳葢欲求信于上而心太切非汲汲以失其守即悻悻以伤于义矣故象占如此呜呼不附权贵固人臣贞吉之道正静需时乃人臣无咎之义乎而凡进而渉世交人者皆可于此类推也
　　曰如者非真有是事谓其心如是耳故得贞吉此似始至之康侯也
　　象曰晋如摧如独行正也裕无咎未受命也
　　孔子之传晋初六云云何也曰言晋如而即厪摧如之心者独行其贞正之道不附权门也裕无咎者初尚未受四命固可裕以俟之岂肯媚权臣以求进乎
　　六二晋如愁如贞吉受兹介福于其王母
　　周公之象晋六二云云何也曰六二渐进之地又与五同气相应而以居中处顺有晋如愁如之象当晋而愁是晋为可喜而中实不喜也为臣如此柔顺安贞必且进而有丽明之吉以受知于大明之君得蕃庶之锡故占象又取受介福于王母耳此似述职之康侯也王母谓六五乃君位而隂柔丽中象王母也即此一象辨物当名称情俱备易真万事万物之权衡乎
　　象曰受兹介福于其王母以中正也
　　孔子之传晋六二云云何也曰言六二受兹介福于其王母者以其有如是柔顺中正之徳也嗟乎人臣中正固受福之基乎
　　六三众允悔亡
　　周公之象晋六三云云何也曰言六三当晋之时处顺之极而偕二隂以并晋是众允也殆与罔孚者异矣有臣如此顺众心而向大明自然无复摧愁悔何有乎故象占取于众允悔亡呜呼随顺众心归向明主人臣无悔之道固如是哉
　　象曰众允之志上行也
　　孔子之传晋六三云云何也曰言六三偕二隂以并进至此而上行之志乃遂耳
　　九四晋如鼫鼠贞厉
　　周公之象晋九四云云何也曰九四已晋而居上近乎君矣而以九处四外阳内隂是大臣怀贪残之心者也守此不变危厉之道耳故象取晋如鼫鼠而占取贞厉
　　愚按此贞以恒固作解为当谓其守此不变耳似不宜解以得正鼫鼠之晋何正之得顾不知明易君子以为何如也
　　象曰鼫鼠贞厉位不当也
　　孔子之传晋九四云云何也曰言九四之晋如鼫鼠贞厉者谓其位处不当居离明之下而不敢当离明之照亦如鼫鼠踪迹诡谲昼见畏人虽欲不厉不能得也葢周公为称情之象故孔子特释其义耳
　　六五悔亡失得勿恤往吉无不利
　　周公之象晋六五云云何也曰六五柔中得正正所谓地上之明进而上行之柔也大凡昏暗者多悔而九五则大明察察者多悔而六五则得中君而如此悔何有乎故占象为悔亡又其当大明之位处二阳之中聪明内含察察不用是乃精明中之浑厚浑厚中之精明有聪明睿智之实徳而无综核刻薄之流弊以此而往何往不吉以此而行何行不利故象占又取于失得勿恤往吉无不利也
　　失得勿恤是言臣下小小得失勿以为忧而自出于察见渊鱼之不祥葢六五以大明当天原是羣隂毕照即间有云翳顷刻自消正不用察察为明自伤大明之体耳呜呼汉之文帝其庶几乎
　　象曰失得勿恤往有庆也
　　孔子之传晋六五云云何也曰言六五之失得勿恤正是晋五大明之用往自有庆故悔亡吉利备具也
　　上九晋其角维用伐邑厉吉无咎贞吝
　　孔子之传晋上九云云何也曰上九离终象甲胄而以刚居晋上是晋其角者也晋角则刚而易触于象为维用伐邑矣动兵邦内厉所不免故占象特取于厉然以君正臣罪亦自得吉无过故占象又取于吉无咎但此等事虽曰得正终非明世所宜有故终有羞吝之贻也维用伐邑吉与畜臣妾吉一例谓维此吉耳
　　象曰维用伐邑道未光也
　　孔子之传晋上九云云何也曰言王者自宜明明徳于天下使四海升平向化畏威怀徳今也尚用伐其私邑则是近郊犹有未顺之梗其于晋明之道尚未光大耳呜呼王者固以兵不待用而天下自服为道之光乎
　　明夷【离下坤上】
　　晋而受之以明夷何也序卦传曰进必有所伤故受之以明夷夷者伤也
　　明夷利艰贞
