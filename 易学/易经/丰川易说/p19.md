<!-- { "loadSidebar": true } -->
　　观上九一爻以一阳止于其上象取硕果不食一阳乘五阴象取君子得舆以五阴剥一阳象取小人剥庐可见象义无方拘执不得若读易者能于象识义则可与论象更能于义推象则更可以通象并可以得义忘象矣
　　观剥之上九一爻并取三象可见置象无以见易执象亦非所以论易必象义双显易道乃活泼泼如在目前耳
　　观剥上九之一阳在上而卽承以复一阳随转而在下可见阴阳无终尽之理所谓互根也世儒谓阳尽生阴阴尽生阳如是则剥复之间当更有坤矣何得剥下即受以复乎且观夬姤之间亦不续干更自可见
　　象曰君子得舆民所载也小人剥庐终不可用也孔子之传剥上九云云何也曰言君子得舆者谓一阳独居于上五阴重承于下阴象民是为民所载也小人剥庐者阴为小人所恃一阳以为庇如人之有庐若阴再进而剥此上九则纯坤无阳而失其所庇矣终何所用乎
　　上九一爻同以一阳上五阴而在君子则为民所承载在小人则为剥庐而终不可用者非故意扶君子而抑小人也盖惟君子有拨乱之才有正固之守以安万民而为万民所共载若小人则无才无守时危力诎徒悼瞻乌爰止于谁之屋耳岂能久庇其宇下乎圣人所言自实理实象千古不易也然则为小人者亦幸无轻乘一时之势必欲剥尽君子以自失所庇乎然观此一爻而易之教戒小人提醒小人亦至矣孰谓易不为小人谋也











　　丰川易説卷四
<经部,易类,丰川易说>
　　钦定四库全书
　　丰川易説卷五
　　鄠县王心敬撰
　　上经
　　复【震下坤上】
　　剥而受之以复何也序卦传曰物不可以终尽剥穷上反下故受之以复
　　复亨出入无疾朋来无咎反复其道七日来复利有攸往
　　文王之彖复云云何也曰复一阳自剥而来穷上反下故为复自此阳日进日生直至于干皆由此一阳之复有亨通义为卦下雷为动而上坤为顺有顺动义一阳出剥入坤有出入义自此五隂顺动有朋来义而皆统于顺动之体有出入无疾朋来无咎义又反剥成复有反复其道义卦爻六位阳自剥来阅歴六位而后复于数为七而阳又象日有七日来复义自此阳日以长隂日以消乃小人道消君子道长时也自有往无不利义故象占皆取之
　　天地间无往不复乃循环之正理阳穷于上而反于下此即循环之义而谓之复者阳于天为生物之本于人为君子于心为善念圣人喜阳之反正故名曰复若曰阳其已反矣故深喜其复而备极其形容耳葢就复而论其旨天道之闭极而复通国家之乱极而复治人心之私极而复公即其义也故复之一字乃万事万理转凶为吉之枢纽其实一部易经四圣人亦只是教人知复之道故文王孔子于复彖备极其美善也
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　孔子之传复彖云云何也曰言复之所以亨者刚自剥上反下为震动而遇坤以顺行也其言出入无疾朋来无咎者谓惟刚反而以顺行是以一阳从剥上反下即自下仍渐渐前进而五阳由是偕进故无咎也其言反复其道七日来复者谓此非人力阳由剥六还于复初其期七日循环不已是乃天道自然之运行也其言利有攸往者谓阳刚初进渐至临泰往无不利也而又曰复其见天地之心者则孔子于传彖之际见得此一阳也方其未动天地之心藏于无形而不可见即阳气充满天地之心散为万品亦不可见惟此一阳初动冲漠无朕而生机不息如雷藏地中于此见天地生物不息之心也然即其言天地而可黙防于圣人体道之心矣
　　复于本心为善念之来复故六爻中皆以为仁取象
　　象曰雷在地中复先王以至日闭闗商旅不行后不省方
　　孔子之传复大象云云何也曰雷动地静动来静中动极复静有复道焉故谓之复先王体此于冬至一阳来复之日闭闗不启商旅不行后不省方以顺天道而养此微阳也呜呼其在人心则纷纭扰攘而复其本心亦雷在地中之象乎
　　即先王之闭闗可悟复仁之在闭其情窦即商旅之不行可悟复仁之在戒其贪行观后不省方可悟复仁之在无役志于耳目
　　初九不逺复无只悔元吉
　　周公之象复初九云云何也曰复一阳甫终于上即反于下故其象为不逺复复而不逺则是一念偶失旋觉即复形迹未着而念虑立时已化乃人心天真不汨而日新又新之机也尚何悔之可言而吉之不大耶呜呼顔子之不善未尝不知知即未尝复行其庶几乎
　　象曰不逺之复以修身也
　　孔子之传复初六云云何也曰言不逺之复者神志清明主宰在我则视听言动之间自然非礼不履而所以修其身为成已之仁者在是耳大学之心正而后身修亦即此义
　　复之初九在人心即最初一念有理无欲之天机也而观于自二以上之五爻依此者吉违此者厉应此者无悔而逺此者便凶吾辈亦可以知复仁之方矣
　　六二休复吉
　　周公之象复六二云云何也曰复以初为不逺至二稍缓故于初象知几敏速于二象保养休息于义则友仁事贤为能依仁以自养者也故象占特取于休复吉其在孔门即冉闵之徒乎
　　二居中得正有受善获益之象故取象如此又初为震主阳性刚健如雷之迅故不逺即复二当震中隂柔空虚有从容改图之象故为休复
　　象曰休复之吉以下仁也
　　孔子之传复六二云云何也曰言六二休复之吉以下近初九之仁也呜呼近仁乃得休复休复即无不吉近仁何负于人耶
　　六三频复厉无咎
　　周公之象复六三云云何也曰三以隂居阳当动之极上下之交有频复而操舍不常之象其亦厉矣然频失而频复虽若危厉而频厉而频复则亦自无咎也故象占取此其在于古则日月至焉之诸贤乎杨廷秀曰频复非危频过为危厉无咎者圣人危其频过而开其频复也余则谓频复因于频失失岂可频而频焉自是危事然频失终能频复复仍无过而亦尚能频则亦自可免咎故频复无咎一言不惟圣人开其频复亦是圣人忧其频复而喜其频复也
　　象曰频复之厉义无咎也
　　孔子之传复六三云云何也曰言频复虽厉犹知改过徙义之义故于义无咎耳
　　六四中行独复
　　周公之象复六四云云何也曰六四处顺当位而与初为正应是处羣隂之中而独能居天下之广居立天下之正位行天下之大道愿学圣人者也其在战国则仪衍杨墨纷纷门户之日而独能私淑孔子之孟子乎噫难矣象虽不言吉凶然吉而无咎又岂待言
　　象曰中行独复以从道也
　　孔子之传复六四云何也曰言六四之中行独复者初见天地之心而四能率由之以从道也
　　中行谓在五隂之中行由乎中则自无过差应乎初则为从道
　　六五敦复无悔
　　周公之象复六五云云何也曰六五以隂居阳处坤之中坤为土有敦厚义居中又为至顺义葢安土敦乎仁者也初不逺复则无悔五敦复宁有悔欤故象占取此其在孔门则笃行之曽子乎象虽不言元吉而吉亦正自可知尔
　　象曰敦复无悔中以自考也
　　孔子之传复六五云云何也曰言六五之敦复无悔者谓其敦笃质诚日省不怠而能以中道自考也呜呼信非曽子不足以当此
　　上六迷复凶有灾眚用行师终有大败以其国君凶至于十年不克征
　　周公之象复上六云云何也曰上六以隂居复终下无正应去初独逺所谓迷而失道者也故占有凶象凶则更无所之而灾与眚无一可免矣故占有有灾眚象坤为师象上亦君位十年坤数之终故又有用行师终有大败以其国君凶象且有十年不克征象呜呼一迷复而诸凶皆备然则自暴自弃者其可安于终迷而不悔也耶
　　象曰迷复之凶反君道也
　　孔子之传复上六云云何也曰言上六迷复之凶至于如此之极者以其尽反乎君道耳
　　观孔子之传则知上六君象亦自可知易象变通岂得专以五属君位
　　复于天道为隂阳剥复之闗在人无往不具而于国家治乱人心理欲所闗为大故六爻中下五爻言理欲上一爻言治乱所以明天徳必复后全王道非复即迷复则为吉迷即成凶复之所闗最大也然言能复者备极阶级而言迷复者要只属一迷则又以明复之道层累而难尽迷复之凶只一迷便无不至此正所以明夫复之难而迷之易也葢圣人之致教于复致惕于不复如此至也故易为圣人忧患后世之书
　　无妄【下震上干】
　　复而受之以无妄何也序卦传曰复则不妄矣故受之以无妄
　　无妄元亨利贞其匪正有眚不利有攸往
　　文王之彖无妄云云何也曰无妄下震雷上干天是为动而顺天五阳居上六二居下是为刚中而应有元大亨通利宜贞固义故象占取此而又曰其匪正则有眚不利有攸往者易所以责重人事故圣人处处以人事提撕斯人也善读易者以此自占于心知得心能无妄则自当元亨利贞如其匪正则必然有眚而不能利往时时闲邪存诚舍妄即真即天祐不在天而在我易不在易而在我尔
　　无妄是人心天心来复之机于学者为意诚之候意诚则心真动直无物不孚物我天人一其感召矣故元亨利贞皆其自有然不曰诚而曰无妄者即本然无加之义也呜呼学者亦可防吾心无妄之真矣匪正有眚之旨大抵如小人无忌惮之类葢其自以任放伪无妄不本天心来复之机这様人自以为任真不知却是目见空华迷真成妄耳安得利往
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　孔子之传无妄彖云云何也曰言无妄而元亨利贞者刚自大畜之上来而为主于内震动干健五刚中以应六二是天降衷而人率性大亨守正所行皆顺帝则而合天命者也何不利之有其匪正有眚不利有攸往者动违天行无妄生妄往将何之乎徒逆天违人一步难行耳
　　观孔子传彖以大亨以正为天之命无妄之往为天命不祐可见天人相去不逺更可知吾心即天欲利往者断须顺天之命欲顺天者又须祛心之妄世人以妄心行妄事起心动念早与天违矣焉得天祐人助乎
　　圣人先天不违则自然元亨利贞学者后天奉时亦必然攸往可行欲攸往者宜知起心动念即当随顺天命矣
　　即孔子无妄一传直可作一部感应篇纲领圣言真天覆地载无所不具亦真是取之不穷用之不竭善穷理者只于圣言穷之体之即深造自得之道也
　　象曰天下雷行物与无妄先王以茂对时育万物孔子之传无妄大象云云何也曰言天下雷行震动发生万物之蛰者起萌者达无心同得是天以无妄之命命万物而万物亦各得其性命以自物其物也先王体此知大造公物因时并茂以此顺时爱养一如天下雷行之无妄也
　　先王茂对时育万物之义即月令一篇可见其概即孟子王民皥皥一章可明其义
　　初九无妄往吉
　　周公之象无妄初九云云何也曰震以一隂居初诚一未分而为无妄之主是阳道之直遂无系而动与天合者也以此而往天命祐之吉自不待言耳故象占如此
　　象曰无妄之往得志也
　　孔子之传无妄初九云云何也曰言初九无妄之往乃率性而行虽有往而未始失吾本志耳呜呼其斯不识不知顺帝之则者乎帝谓明徳乃眷西顾何疑也
　　六二不耕获不菑畬则利有攸往
