<!-- { "loadSidebar": true } -->
　　周公之象归妹九四云云何也曰九四以阳居上体而下无正应是贤女不轻从人而愆期以待于归之象呜呼古之孟光非耶
　　象曰愆期之志有待而行也
　　孔子之归妹九四云云何也曰言九四愆期之志乃有待于良匹而后肯行不然则寕愆期也
　　六五帝乙归妹其君之袂不如其娣之袂良月几望吉【袂弥计反】
　　周公之象归妹六五云云何也曰六五柔中居尊下应九二于归妹则为帝乙归妹之象于身之饰则为君之袂不如娣之袂良之象然处贵而能下贱贵徳不贵饰乃女徳之最盛如月之几望者也归妹如此吉可知矣
　　象曰帝乙归妹不如其娣之袂良也其位在中以贵行也
　　孔子之归妹六五云云何也曰言帝乙之归妹在当日原不如其娣之袂良也葢其位当中正是能以贵行其中正之道耳
　　上六女承筐无实士刲羊无血无攸利【刲苦圭反】
　　周公之象归妹上六云云何也曰上六以隂柔居归妹之终而无正应是约婚而不终者也故其象为女承筐而无其实士刲羊而无其血将何往而利乎
　　象曰上六无实承虚筐也
　　孔子之归妹上六云云何也曰言上六之无实者上六隂虚无实是夫妇之不终而承虚筐者也呜呼归妹固以得中应正为实乎匪得中匪正应则皆承虗筐之类耳宜戒哉
　　丰【离下震上】
　　归妹而受之以丰何也序卦曰得所归者必大故受之以丰丰大也
　　丰亨王假之勿忧宜日中【假庚白反】
　　文王之彖丰云云何也曰丰之为卦火明雷动是乃君作于上明照天下无幽不照无防不动而成崇隆丰大之业者故丰有亨道而所以亨则王假之也葢惟明主当阳知临四海故能至此耳然当此时也又勿以日无常中为忧但宜时时明此明徳本明以动而不向于晦暗即时时日之方中耳呜呼其古帝尧之钦明大禹之日孜成汤之圣敬日跻乎宜其卒享丰亨之庆也
　　大学之日新又新乃日中之实义葢日新则新民新命而时时日中即时时丰亨耳又何以时无常丰为忧乎
　　彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎
　　孔子之丰彖云云何也曰言丰之为义取乎其大也为卦下明上动是为明以动故成丰大也王假之尚大者惟王向明出治知临天下所尚者大故能享其大而亨也勿忧宜日中者但宜以明动照临天下即天下时时日中也又何忧乎所以然者日中则昃月盈则食此乃天地四时自然之盈虚消息不惟人不能违即鬼神亦不能违何用忧乎且观于天地盈虚与时消息则知日昃者正复能中但在王者时时明动即时时日中抑又不宜忧日之不中而只宜圗日之方中也吁圣人之示教处丰者亦至矣
　　象曰雷电皆至丰君子以折狱致刑【折之舌反】
　　孔子之丰大象云云何也曰言雷电并至是明威并至也故谓之丰君子体此以折狱而照察奸伪致刑而惩创不贷一如雷电之并至焉耳
　　丰与噬嗑皆明动相兼噬嗑则明罚勅法而丰则折狱致刑者噬嗑动先于明虑或未中故明罚勅法以示威于下丰先明而后动既得其情故折狱致刑以运威于上大抵折狱非明不当而致刑非断不决又折狱亦须雷之断而致刑亦须离之明二者原交相资故噬嗑丰二卦皆用之也然则不明不防者何以明罚勅法又何折狱致刑哉
　　初九遇其配主虽旬无咎往有尚
　　周公之象丰初九云云何也曰为卦明动相资初以刚处明始而四以阳为动始是初与四同徳相应而四与初为敌体配主也敌体相遇虽旬何咎往自有尚而必遇尔故象占如此
　　愚按配主之辞则旬以均平敌体取明动兼资为正若以离日谓旬为日取旬日相遇以见天地盈虚消息之自然义亦通也姑记于此俟质髙明
　　象曰虽旬无咎过旬灾也
　　孔子之丰初九云云何也曰言初九之虽旬无咎者明动原属配主故均敌正自无咎但过旬则明防必偏斯为灾耳
　　六二丰其蔀日中见斗往得疑疾有孚若吉【蔀音部】周公之象丰六二云云何也曰六二正成离之主以柔中应柔暗之五又在二刚之间是如丰其蔀而日中反见斗之在天者也以是而动必反见疑然以二之明中遇五之动中自必两心交孚而始疑终以得吉葢亦天道消息盈虚之自然也故象占如此
　　象曰有孚若信以志也
　　孔子之丰六二云云何也曰言六二之有孚若者二为离主以虚明诚信之心见照于五以其见信之志故初疑终吉也呜呼观信可以志则知疑疾固可以信药医也士君子无虑人之见疑止虑吾之不信
　　九三丰其沛日中见沬折其右肱无咎【沬作昧亡大反坊本莫佩反折食列反】
　　周公之象丰九三云云何也曰九三居震之下上有晦明之雷雨处离之终下有见伤之昃日故其象为上遇丰沛之雨日中不见日而反见雨沬之象又为折其右肱而不可动作之象然日中则昃而日昃则复中日明必晦而日晦亦必明乃消息盈虚之自然但得日在则亦自无咎也故象占如此
　　注谓沛为旛幔沬为小星似觉不及沛沬作雨为不烦诠释葢沛沬字皆从水而三处雷雨晦明之下于雨近也
　　象曰丰其沛不可大事也折其右肱终不可用也孔子之丰九三云云何也曰言丰其沛如日之值雨岂可动大事乎折其右肱终尚何用乎
　　九四丰其蔀日中见斗遇其夷主吉
　　周公之象丰九四云云何也曰九四为动主而正当雷动晦明之地则是亦日之丰于蔀日中不见日而反见斗者也然四与初同徳相应故初视四为配主尚往而四亦视初为夷主必遇是乃日之既晦而复明人之始疎而终遇亦天道之自然而大吉者也故象占如此
　　象曰丰其蔀位不当也日中见斗幽不明也遇其夷主吉行也
　　孔子之丰九四云云何也曰言丰其蔀者谓四处雷动晦明之位不当也日中见斗者谓幽暗不能明见也遇其夷主者则同徳相遇明可资动而行之最吉者也
　　六五来章有庆誉吉
　　周公之象丰六五云云何也曰五居动中而与离中相应于时则为雷雨既过天日开霁而万象光华在王者则为如日中天明动相资而尚大宜照故其象为来天下之明章享坐照之丰亨而王者亦自得明主之美誉耳此正彖所谓王假日中丰之亨而最吉者也故象占如此
　　象曰六五之吉有庆也
　　孔子之丰六五云云何也曰言六五之吉谓其能明以资动坐照天下而有庆也
　　上六丰其屋蔀其家闚其户阒其无人三岁不觌凶【阒苦防反】
　　周公之象丰上六云云何也曰上六以隂柔居动终是日之已晦者矣而又遇丰沛折肱之九三是不独丰其蔀且丰其屋而蔀其家矣斯时也日之既晦岂复见人家之独丰岂复得人其与困之困蒺藜坎之置丛棘者殆同一不可救耳入其室且必不见其妻纵三岁岂能兴而觌乎凶亦甚矣呜呼丰其屋亦何益哉
　　象曰丰其屋天际翔也闚其户阒其无人自藏也孔子之丰上六云云何也曰言上六之丰其屋者亦自谓能丰其家富而大有若与天游耳而不知正所以自蔀其家必至有屋无家有户无人自丰而实以自蔵其身也呜呼商纣鹿防钜桥之丰殆类是乎孔子系易至此葢心惜之至而遂不觉其慨叹之独至矣
　　丰其屋而凶至此者以其止知动而自照不知所以照天下不能如日之中故终于不能自照而反致幽暗耳然则王者照天下不求自丰而自丰在其中照一身欲以丰屋而反成藏其身彖曰宜日中信乎其宜日中也
　　一丰屋而翔天者自藏得失祸福之机亦可畏哉
　　旅【艮下离上】
　　丰而受之以旅何也序卦曰穷大者必失其居故受之以旅旅众也
　　旅小亨旅贞吉
　　文王之彖旅云云何也曰旅羁旅也葢为卦上离火下艮止火在山上去其所止而不处有旅之象下止上明亦为止于明明而止有旅之义故谓之旅也有小者亨之道故为小亨又在旅亦惟守正知止则吉故又为旅贞吉然曰小亨贞吉则旅之为道固在柔之得中而非正不吉又可知矣
　　彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　孔子之旅彖云云何也曰言旅之小亨者谓离之柔得中乎外而顺乎在内艮止主人之刚是以内卦之止能丽外卦之明遂有功于旅而旅小亨旅贞吉也至其大旅之时义者葢孔子彖时又见得卦之内体三爻则为商贾士庶人之旅外体三爻则为君侯卿大夫之旅而或以旅兴或以旅丧其时义为大也
　　象曰山上有火旅君子以明慎用刑而不留狱
　　孔子之象旅云云何也曰言火在山上逐草而行不能久留故象旅君子体此而知人情之留滞寃抑者莫如狱于是以离之明艮之慎火速因罪用刑而不使狱囚之留滞亦如火之在山耳葢狱情留滞既使正犯之旅情愁苦难堪亦且令其举家奔走乡里牵连而尽皆成旅故用狱一事不特不明者为害甚大即明而不决不速者亦为害不浅明慎用刑而不留狱圣人真穷理尽性之至者哉
　　初六旅琐琐斯其所取灾
　　周公之象旅初六云云何也曰初六隂柔居旅初旅之在下而琐琐者也旅而如是是但知旅之宜慎而不知乃所以取灾者耳葢寛一分则童仆受一分之惠而寛一着亦主人尽一分之心也
　　象曰旅琐琐志穷灾也
　　孔子之旅初六云云何也曰言初六之旅琐琐而灾者非有别灾也志穷于刻琐故出门即灾耳呜呼旅岂可以隂柔刻削处乎
　　六二旅即次怀其资得童仆贞
　　周公之象旅六二云云何也曰二以柔顺中正之徳处旅则刚柔得中主人既止而相丽童仆亦顺以听命所谓小亨者二得一半矣故有旅即次之安有怀资之裕有得童仆之贞葢旅之最得其道者也故象占如此
　　象曰得童仆贞终无尤也
　　孔子之旅六二云云何也曰言二以中正之徳而得童仆贞不特此日无尤即更进一日亦终无尤不特在此处无尤即更旅一处亦终无尤也葢童仆固与旅人终始者也童仆不得其贞即今日无尤终必得尤固所必然耳
　　九三旅焚其次丧其童仆贞厉【丧息浪反象同】
　　周公之象旅九三云云何也曰九三以刚处刚下离二隂上接离阳在旅则为过刚不明又不知止旅而焚次丧童仆长得危厉者耳故象占如此
　　象曰旅焚其次亦已伤矣以旅与下其义丧也
　　孔子之旅九三云云何也曰言旅而焚其次亦已伤矣况又有丧仆之事乎则以当旅时而以此过刚与下若不丧仆无是理也故曰其义丧也此处旅而过刚又有所不可者也
　　大抵琐琐固取灾而亢厉亦致焚故在下之旅以六二为得也
　　九四旅于处得其资斧我心不快
　　周公之象旅九四云云何也曰九四方进乎下止之上而就于离明之位是尚无六五正位之安而旅于处者也彼其以阳为动主而又下有初应是亦得其资者矣然终属旅人未得就安则其心亦不快耳葢晋文居齐之日昭烈寓荆之时得资斧矣而其心实鬰鬰不乐也
　　象曰旅于处未得位也得其资斧心未快也
　　孔子之旅九四云云何也曰言九四之旅于处宜得位矣而尚未得位故虽得其资斧而志自有在心终未快也
　　六五射雉一矢亡终以誉命【射石亦反】
