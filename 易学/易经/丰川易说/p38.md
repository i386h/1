<!-- { "loadSidebar": true } -->
　　孔子之小过六五云云何也曰言宻云不雨者以柔居五其位已上隂盛之极所为小过也
　　上六弗遇过之飞鸟离之凶是谓灾眚
　　周公之象小过上六云云何也曰上六以隂柔居动终而据过时虽有应在下然阳失其位而艮不能止穷髙非位是为弗遇过之而其象则为飞鸟任其躁动之性以逺离巢穴飘散无归者也以此处过凶所必至而外灾内眚俱不免耳
　　象曰弗遇过之已亢也
　　孔子之小过上六云云何也曰言弗遇过之者隂至于上陵阳已极位亢而不可下也夫飞鸟不宜上宜下而上如此舎顺效逆能无凶乎大抵天下事过亢则无一而可阳且不可过亢而况于隂乎故为隂者亦守利贞之戒而可矣
　　既济【下离上坎】
　　小过而受之以既济何也序卦曰有过物者必济故受之以既济
　　既济亨小利贞初吉终乱
　　文王之彖既济云云何也曰水原须火以致用者也而为卦水火相交故曰既济既济则有亨道矣然所亨者小而又利在得正其象则为初乃得吉而于终则乱也葢言亨于既济之时则所亨为小谓其于大者既济而后为济故亨为亨小亦且既济则易于恃济自止故亦为亨者小而终易乱终且易乱而初之吉不诚为小乎呜呼圣人之忧盛危明虑险防危固如此乎然亦卦中离二得中有初吉之义上坎终止有乱之道非于象之外取义也
　　郝氏曰济取以火济水之义葢坎象隐伏须以离明辨之则相济为用故既未济二卦皆以离化坎君子明善以诚身致知以诚意所以为易道之终也又曰易道之体用尽綂于乾坤而乾坤之变化莫妙于坎离上经卦三十乾坤而下竒偶各三十遇泰否而终坎离以坎离为否之交也下经卦三十四咸恒而下竒偶亦各三十遇损益而终既未济以既未济为损益之徴也
　　愚按人情欲济而未济则必求中道以图济既济则已得其济遂终止而更不复求济求济则何所不济终止则虽济必乱此虽人事之必然亦天道之自然故众人以既济为喜而圣人以既济为忧此彖于六爻多戒辞而象则特揭思患豫防也
　　彖曰既济亨小者亨也利贞刚柔正而位当也初吉柔得中也终止则乱其道穷也
　　孔子之既济彖云云何也曰言既济亨者谓小者得遂而亨通也利贞者刚柔各得其正而二五所居之位尽当也初吉者谓其离二之柔得中而可济坎也终止则乱者谓以坎止居上是乃终止终止则乱理在必然而其道穷也
　　大抵既济吉以离明乱以坎止凡事自恃其已济而终止则道穷而乱理在不爽唐明唐庄固可证宋襄符坚亦可鍳也
　　象曰水在火上既济君子以思患而豫防之
　　孔子之传既济大象云云何也曰言卦上坎下离水在火上是水得火以济其用也故谓之旣济然得其用则火可以济水而失其用则水亦能灭火则是水火有既济之用而亦有意外之患矣君子体此知患生于不测而流溃于不防于是兢业惕厉已治如未治已安如未安时时事事思中间之患机孜孜亹亹谨未至之隄防一如火之足以济水而不使水之得以灭火也
　　愚按孔子系辞翼否九五之防全若为既济之君子明思患豫防之防处否之君子其尚思此言既济之君子亦无忽此言可也
　　坎险在外防患之象离明在内豫思之象
　　初九曳其轮濡其尾无咎
　　周公之象既济初九云云何也曰初九处既济之初以阳刚居离明之始知谨始者也是为既济水将登岸而车轮上曳牛尾尚濡之象谨始如此寜有咎乎盖车当登岸之际正车上车下之人凛凛惕厉戒愼以防患之时也既济而如是则虽济而常若未济之心自然咎所必免也
　　象曰曳其轮义无咎也
　　孔子之传既济初九云云何也曰初九之曳轮濡尾此乃知虑危防险之道者于义自无咎也
　　六二妇丧其茀勿逐七日得【防息浪反茀音佛】
　　周公之象既济六二云云何也曰六二文明中正之德本才足以济险也然以上应九五坎险之君自恃其济而不能下贤以行其道则二虽有济险之具亦失其所以行如妇之丧其车茀而不能行耳然二为离主明见几先安然以聼则中正之道亦难终废而时至仍行七日即得矣盖彖传所谓小亨以利贞初吉而柔得中即指此爻言耳
　　六二于离为中女妇象丧茀无蔽离虚象六二柔中安常处顺有勿逐自得象七日则卦一周为七日如七日来复之义盖天道运行之自然抑又六爻往而复来自此至未济之九二遇刚则阳实计其为日又适七也
　　象曰七日得以中道也
　　孔子之传既济六二云云何也曰七日得者以六之柔中得正自有必济之吉道也彖之所谓初吉以柔中者此耳
　　九三高宗伐鬼方三年克之小人勿用
　　周公之象既济九三云云何也曰九三以刚处刚居离之上遇险之交是乃以明化险蹇之终济故为髙宗伐鬼方三年终克之象然以三自处非中是亦刚暴喜事之人故又戒以小人勿用耳盖人主之用兵原非人不济而非小人则亦无以动其好大喜功之心故用师既戒用小人又师克有功小人必且进爵分土亦恐易至乱邦如师终之戒故圣人于此爻备戒之也
　　离为戈兵故称伐三以明伐暗故称伐鬼方
　　象曰三年克之惫也
　　孔子之传既济九三云云何也曰言髙宗以天下之盛伐鬼方之小丑犹必三年然后克之则是虽克之于三年之后而三年之中劳师逺输国储耗于车马亿之间甲兵敝于寒暑战阵之际九重宵衣旰食百尔奔走御侮其困惫亦已甚矣呜呼以髙宗之贤而尚且如此师可轻用耶吾夫子赞易而独于此言凛凛乎若虑若戒有以夫
　　大抵时当既济则天下富强故人主每易恃其富强之资兴师动众不知兵为凶器动非其宜小则虚耗国力大且患生意外故周公孔子于既济三爻惓惓致意而传特释三年一句也
　　六四繻有衣袽终日戒【繻而朱反袽女居反】
　　周公之象既济六四云云何也曰六四身当既济之时逾三伐克之上而入坎阴险之中矣于象为繻之有衣袽而宜终日戒者也盖时当既济则内忧易忘又兵胜之后骄心易生故一切败絮纷纷皆藏于衣被之中此而能戒则思患豫防济可终亨而不独初之得吉若不能戒即大安之日乃危机之伏已治之秋乃大乱之伏所谓终止则乱者即在此耳而象不言吉凶者盖谓此乃终日戒之时能戒则吉不待言不能戒则凶不待言也
　　终日戒以其乘离日之终也
　　象曰终日戒有所疑也
　　孔子之传既济六四云云何也曰言终日戒者谓当此时虽既济之后而危机乱机即藏于中而有可疑也有可疑即有所疑安得不终日戒乎
　　九五东邻杀牛不如西邻之禴祭实受其福
　　周公之象既济九五云云何也曰九五本阳刚中正下与六二为邻而处坎之中有终止之病处济之盛无柔中之诚既济虽盛于六二而反不如六二之中正诚一实受吉来之福也盖时已济而满心生诚意散一切丰亨豫大之中皆伏防乱危亡之机岂能如柔中之二实受吉来之大福乎
　　象曰东邻杀牛不如西邻之时也实受其福吉大来也孔子之传既济九五云云何也曰离为牝牛离东而坎邻之故谓五曰东邻坎西而离邻之故谓二曰西邻盖二以柔中防茀自得是乃以时用禴恭俭无求而永克有济故传特指其吉大来盖大来之吉即初吉也
　　上六濡其首厉
　　周公之象既济上六云云何也曰上六处既济之终以阴柔之资居阴险之位是坎水既盈享其既济而惟知饮酒宴乐以自终者也故于象为濡其首夫既济之时乃终日戒时也而至于饮酒濡首是犯终止则乱之大戒矣危能免乎故占象为厉然厉特就濡首之时言其蹈危机耳其实终止之凶原在此也彖传曰其道穷道穷焉有不凶者
　　象曰濡其首何可久也
　　孔子之传既济上六云云何也曰言上六之饮酒而至于濡首道已穷而乱必至如防之上六矣又何可长乎言其必厉而至于乱也终止则乱不亦信乎
　　未济【坎下离上】
　　既济而终之以未济何也序卦曰物不可穷也故受之以未济终焉
　　未济亨小狐汔济濡其尾无攸利【汔许立反】
　　文王之彖未济云云何也曰水火以相济为用而未济则火在水上炎者反升上而流者反居下分背不交故曰未济也然卦徳虽不若既济之交致其用亦自有济险之明待用无方之具有亨道焉但亨者亨其未济而可济若如小狐之尚未习险汔济而尚有水濡其尾则是未明所以济之之道耳以是而往蹈险履危无攸利也
　　狐多疑每听冰下无水声乃济小狐则尚不能习险善济故彖以小狐象全卦爻以初六象小狐葢济事贵谋恶疑以小狐之暗而处险故无攸利也凡事以明济险则济而卦则险暗在内离明在外故有未济之象
　　万物生成于乾坤而致用于水火故上经首乾坤而终坎离人道造端于夫妇而生生于水火之相交故下经首咸恒而终既未济然既济则交致其用而未济则各致其用交致其用则用已致而其事已毕各致其用则用未致而待用不穷葢易道主于生生不已故六十四卦终未济也
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　孔子之未济彖云云何也曰言未济亨者离在上而五之柔得中也小狐汔济者坎二正在险中未防出而达于险外也濡其尾无攸利者智塞识暗不防即济而继之于终也然六位皆不得正而二五居中刚柔相应亦自有共济之道所以虽未济而亨也
　　象曰火在水上未济居子以慎辨物居方
　　孔子之未济大象云云何也曰言水在火上谓之未济葢火炎上水流下不成交致之用而属不移之方也君子体此慎审以辨物之性使各居其方而不相杂则类聚而羣仍分不特善恶邪正无凌蚀之患亦且大小偏全有得所之用是以未济而各有所济之道也
　　初六濡其尾吝
　　周公之象未济初六云云何也曰初六以阴柔居险初而居未济之始狐之汔济未济而濡其尾者也夫方防于险惟刚决可济而濡其尾焉其能济乎亦可羞矣故象占如此而凡居宜济之地而迟疑不决者其为吝皆可类推耳
　　坎为狐为水而初居卦后有濡尾象
　　下坎三爻皆未尝济故以濡尾曳轮征凶为戒
　　象曰濡其尾亦不知极也
　　孔子之传未济初六云云何也曰言初六之濡其尾者居坎暗塞隐伏之下全无离明先见之识亦不知之极也不知如此不亦可羞耶
　　九二曳其轮贞吉
　　周公之象未济九二云云何也曰言九二当未济之时以离处险中虽应五而未能即应是彖所谓柔在中而知险不济者也故有车曳其轮之象处未济而能如是则亦得正而吉已故象占如此呜呼其见险知止行不犯难者乎
　　象曰九二贞吉中以行正也
　　孔子之传未济九二云云何也曰言九二贞吉者时当未济之时地居坎险之中知时之不可济而不济是乃以中行正而非如小狐之不知者也其得正而吉又何疑乎
　　六三未济征凶利渉大川
　　周公之象未济六三云云何也曰六三当未济之时以柔暗之资处极险之地而又应以濡首之上是乃以不能济之才値不可济之时者若犯难而征则凶必矣独以其位居出险际离之会则为渉大川之利耳
　　初二皆未济而独于三言之者三近外坎将出有济之疑也
　　象曰未济征凶位不当也
　　孔子之传未济六三云云何也曰言未济征凶者以刚居柔位不中正而未可征耳
　　九四贞吉悔亡震用伐鬼方三年有赏于大国
