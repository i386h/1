<!-- { "loadSidebar": true } -->
　　周公之象咸九三云云何也曰三于人身当股地处咸之时下乗腓拇故为咸其股象股不能行随足以运故为执其随象又三居止体而为止主原以静为正若往而从人则吝之道耳故象占皆取之
　　象曰咸其股亦不处也志在随人所执下也
　　孔子之传咸九三云云何也曰咸其股者处感之时股亦欲动而不处也志在随人所执者下所以往而见吝耳呜呼今之不能自立而志在随人者吾不知其所执何如也
　　九四贞吉悔亡憧憧往来朋从尔思
　　周公之象咸九四云云何也曰九四居股之上脢之下又当三阳之中心之象咸之主也然不言心者心无形不可以象言耳心之感物当正而固乃得其理而九四以阳居隂为失其正故因设戒以为能正而固则吉而悔亡若憧憧往来不能正固而累于私感则亦徒朋从尔思而至耳呜呼周公之于此爻既示以得吉免悔之道又戒以往来朋从之思圣人之为后世人心计者真详且周而其明于此心贞悔之机者亦至精且明几希之统信乎周公接四圣人后学亦可于此知操心养心之道矣
　　孟子养心莫善于寡欲心之官则思先立其大则小者不能夺可作此爻义疏而虞廷危微精一四语尤此爻之渊源防合欲读易者要须先明二帝三王周公孔孟之心传乃可耳
　　象曰贞吉悔亡未感害也憧憧往来未光大也
　　孔子之传咸九四云云何也曰言贞吉悔亡者以静正顺应而不以汨乱其本静之体虽感未有感之害也憧憧往来者谓以念虑之纷纭汨其虚灵之宅舍而不能廓然大公以遂其光明正大之体所以为害也呜呼心之为体岂能不感亦以静正顺应为光大耳谈心学者尚其于主静立极求之
　　九五咸其脢无悔
　　周公之象咸九五云云何也曰九五居心之上口之下为喉骨之地乃动而上行食息所必由者也然亦不能为主而悦体倚成于上故象取咸脢而占取无悔耳然益可知感以无心而善也
　　脢以取于喉骨之在口下心上者为近实故从之
　　象曰咸其脢志末也
　　孔子之传咸九五云云何也曰言咸其脢者志欲悦而宣乎口必由脢达于上之末耳故曰志末也上于象象末大过之上云末弱亦其证也
　　上六咸其辅颊舌【颊舌协反】
　　周公之象咸上六云云何也曰上六当感之终居兑之口有咸其辅颊舌象是以言感人者也呜呼感人以言不亦浅乎象虽不言凶而悔吝所不免矣
　　象曰咸其辅颊舌滕口说也【滕腾通用】
　　孔子之传咸上六云云何也曰言咸其辅颊舌者谓感人以言徒腾口説以悦人在我为感非其实在人亦徒听而心不感也呜呼其末世之文诰御人之口给乎庸何贵焉
　　恒【巽下震上】
　　咸而受之以恒何也序卦传曰夫妇之道不可不乆也故受之以恒恒者久也
　　恒亨无咎利贞利有攸往
　　文王之彖恒云云何也曰恒乃常久之义卦中自具亨通之道而亦自具无咎利贞利有攸往之义葢有咎则不亨而恒则循理无咎不利安贞则不亨而恒则自正而固不利攸往则不亨而恒则不穷而利有攸往故恒有亨道而彖占备取于无咎利贞利有攸往也恒固天下最善之事乎
　　彖曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　孔子之传恒彖云云何也曰言恒者乆也震刚以长男居上巽柔以长女居下男尊女卑分得常也一阳初动乎隂为震一隂初入于阳为巽阳动隂入相与得常也卦以巽承震动而能顺爻以柔应刚倡而有和感应得常也兼此数常乆之道故谓之恒也而其所以亨无咎利贞者亦只是取义于恒乆之得其道耳葢虽天地之道亦不过此恒久之得道况人而有恒有不亨通利贞乎故恒则亨无咎而利贞也所谓利有攸往者亦以恒则能随时变通终而复始耳葢天地间万物万事惟此恒之之道无为不成故日月得天终始而能乆照四时变化终始而能乆成圣人乆于终始之道而天下化成恒所以利攸往也观天地日月圣人所为恒而知天地万物惟是屈伸往来终始相循不已耳天地万物之情不可见乎甚矣恒之为贵也
　　象曰雷风恒君子以立不易方
　　孔子之传恒大象云云何也曰言卦乃震雷动而在上巽风入而在下二气得常不易之理所以谓之恒也君子体此以常乆其徳自立于大中常乆之道而不变其方所如雷风之有常焉呜乎恒之君子其即中庸和而不流中立不倚有道不变塞无道至死不变之君子乎而亦可知易理即中庸之理也
　　初六浚恒贞凶无攸利【浚荀润反】
　　周公之象恒初六云云何也曰初六巽体主入初又居巽最下而与四正应所谓不量其浅深而浚恒者乎以此望人凶终衅末所不免矣故象占取此
　　象曰浚恒之凶始求深也
　　孔子之传恒初六云云何也曰言常乆之道取其寛裕如天地不能遽春而必歴秋冬以至春月魄不能遽盈而必歴朔以至盈圣人不能遽仁天下而必世后仁今初六始即求恒是乃始即求深而浚恒之凶必不免耳呜呼学者之入世交人亦可推此而知恒之之道矣
　　九二悔亡
　　周公之象恒九二云云何也曰九二以阳居隂本当有悔而以其得中自得悔亡故象占取此
　　象曰九二悔亡能乆中也
　　孔子之传恒九三云云何也曰言九二悔亡者以其阳刚居中是能久于执中者也执中能乆尚何悔乎
　　九三不恒其徳或承之羞贞吝
　　周公之象恒九三云云何也曰九三位虽得正而过刚不中志从乎上是为不恒其徳之象徳而不恒则人皆得笑之薄之慢之而承之以羞矣虽居位得正吝所不免故象占取于或承之羞贞吝也九三在雷风之交躁极热中故为不恒其徳之象
　　象曰不恒其徳无所容也
　　孔子之传恒九三云云何也曰九三之不恒其徳而或承之羞者躁极热中行无所往此身无所容于天地之间也呜呼世之不恒其徳而不为人容者亦无致怨于人可矣
　　九四田无禽
　　周公之象恒九四云云何也曰九四以阳居隂既非正位又应初六之隂虚是田而无禽者也象取于此而占即可知
　　象曰久非其位安得禽也
　　孔子之传恒九四云云何也曰言九四之田无禽者久非其位安得禽乎呜呼世之乆非其道而欲有求者其尚鉴于此
　　六五恒其徳贞妇人吉夫子凶
　　周公之象恒六五云云何也曰六五以柔中应刚中是亦能恒其徳者然以柔中应人为恒虽得贞恒之义却是妇人之道而非夫子之宜也故象占为妇人吉夫子凶
　　象取妇人吉夫子凶者五以柔中居震男之动体而下应九二巽女之刚中于义取不能自立而从妇之象是恒所不当恒者也故占为在妇人吉而在夫子凶
　　象曰妇人贞吉从一而终也夫子制义从妇凶也孔子之传恒六五云云何也曰言妇人贞吉者不自主而从一以终乃妇人之道也言夫子凶者惟义所在者夫子之道也而但执柔中以应刚中是从妇矣夫子而从妇凶也何如呜呼唐之髙宗其明鉴也而凡不能制义而但以从人得吉者亦皆妇人之吉耳夫子制义制字下得极好葢义无常主惟变所适惟精义入神者始能制之犹礼惟达于礼义者始能制之耳夫子宜以精义制义为道岂宜执中无权乎故孔子以无适莫而比义为君子以硁硁信果为小人而孟子亦以为大人惟义所在也呜呼孔孟之所谓大人君子其即易恒之君子而孔子之所谓小人其即恒五之妇人乎学者尚知所以从事哉
　　上六振恒凶
　　周公之象恒上六云云何也曰上六以隂柔居动终不能以阳刚立不易方而但以隂柔矜持为恒是虚而为盈约而为泰难乎有恒者也终归于凶耳故象占如此
　　象曰振恒在上大无功也
　　孔子之传恒上六云云何也曰言以隂柔矜持为恒岂能有恒乎徒无功耳安得不凶呜呼恒固以乆于其道而亨非其道而求恒皆大无功者耳
　　遯【艮下干上】
　　恒而受之以遯何也序卦传曰物不可以乆居其所故受之以遯遯者退也
　　遯亨小利贞
　　文王之彖遯云云何也曰遯退避也谓四阳应时而退避也应时而退是为宜遯而遯有亨道故占取于亨又二隂浸长不止则否观剥坤将至故占象又戒以小利贞呜呼文王之彖遯以利贞其犹周公象否初六以贞吉之旨乎圣人惧隂柔小人之浸长既深而教隂柔小人之以正亦至矣教之以正即所以导之以利孰谓易不为小人谋乎然惟是教之知趋乎正以为利宜之路则圣人仁育义正曲成万物之大造洪罏原不徒为小人区区之利谋耳
　　彖曰遯亨遯而亨也刚当位而应与时行也小利贞浸而长也遯之时义大矣哉
　　孔子之传遯彖云云何也曰言遯而亦亨者宜遯而遯自得亨也向使宜遯而不遯可望亨乎而遯之所以亨者则以九五刚当位而二相应是乃与时偕行耳与时偕行何不亨之有小利贞谓二隂浸长虽尚未如否剥之凌然亦自以守正为宜所以戒隂柔小人无使滋蔓也其曰遯之时义大矣哉者遯在君子则当位时行在小人则宜于守正遯之时义岂不大矣哉然亦圣人传彖时又见于遯时之义如此而教人识其所大云尔也
　　象曰天下有山遯君子以逺小人不恶而严【逺袁万反】孔子之传遯大象云云何也曰言天下有山天在山上阳去而艮不能止故为遯所谓天自髙而山自不可及耳君子体此与小人处只自立其操自持乎正未尝有疾恶太甚之迹而小人自不得亲亦如天之于山无心絶之而山自莫及也葢与小人居而周旋太宻不惟虑伤于朋比亦且自堕于卑柔若刻核太甚不惟使小人应之以挤陷不肖之心亦且非君子曲成万物之意故惟相接以礼相导以正无恶怒之加而有方严之守逺之以不恶而严之道为正耳呜呼非君子精义之学其孰与于斯
　　初六遯尾厉勿用有攸往
　　周公之象遯初六云云何也曰初当遯之时以隂居初有遯尾象重隂之下以隂柔之质遯而居后危可知矣有厉象而以隂柔居止体亦有勿用攸往象故占又戒以勿用有攸往也即爻义随即取戒易固圣人教人寡过之书也夫
　　象曰遯尾之厉不往何灾也
　　孔子之传遯初六云云何也曰言初六虽有遯尾之厉然不往则自无灾耳故象辞戒以勿用攸往也
　　六二执之用黄牛之革莫之胜说【胜音升説吐活反】
　　周公之象遯六二云云何也曰言六二才柔居止而位尚得中知守如执物用黄牛之革而人莫能解故为象如此而占即在中矣
　　二柔中黄牛之革象止体居下卦中执之用革莫之胜説象
　　象曰执用黄牛固志也
　　孔子之传遯六二云云何也曰言执用黄牛者谓二知止能固守其遯而在下之志也大抵下卦止体故皆有宜止而遯下之义上卦干体故皆有宜健而上遯之义又下卦二隂乃小人小人则欲其以知止遯下为正上卦诸阳乃君子君子则欲其以见几上遯为正故二初皆以不用往执不说为戒似不宜以应五为解也且遯卦君子小人不相谋阳原欲其上遯隂原欲其下遯应义自无取耳顾不知明易君子以为何如也
　　九三系遯有疾厉畜臣妾吉
　　周公之象遯九三云云何也曰九三以阳居刚是乃君子而处止之终履非其正且下与二初同体则是宜遯而系自蹈于病而危厉之道也故象占如此然三以一阳覆冒二隂则亦是能畜臣妾使止于所之象故占象又为畜臣妾吉也
