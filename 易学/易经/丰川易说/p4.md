<!-- { "loadSidebar": true } -->
　　卦变之说彖象十翼之所未言自虞翻力为主张后儒多从之以解经然观古注已有贲卦自泰变来之说则意者其说之由来亦逺也惟伊川不谓然以为乾坤合而为泰岂有泰复变贲之理乃以为隂阳刚柔之变皆来自乾坤朱子则又以为伊川不取卦变之说至贲卦柔来文刚无妄刚自外来而为主于内诸处其说皆不免渉于牵强王辅嗣变卦又不自然于是推广为卦变一图自一画以至五画无不尽类图之而其言曰论伏羲画卦则六十四卦一时俱有虽乾坤亦无生诸卦之理若如文王孔子之说则纵横曲直反覆相生无所不可要在看得活泼无所拘泥则无不通耳又曰熹之说却觉得有自然气象只是换了一爻非是圣人作卦如此自是卦成了自然有此象葢亦自视为活泼不执也乃愚尝按诸经文反覆推索如程子言诸变皆自乾坤之说其言未尝不是然以之解贲咸等一卦中刚柔自为往来上下之卦则分明而以之解讼刚来而得中无妄刚自外来而为主于内数处则原觉欠却来歴如朱子卦变之说亦似活发不执矣然亦觉于经防不合更觉得只于成卦后得其刚柔上下互换之一端而于成卦之由如所谓刚来得中成讼柔来文刚分刚上文柔成贲刚自外来而为主于内以成无妄之义既不关切且于孔子分疏彖以加此数句之防亦无发明也何者如贲之柔来刚上涣之刚来柔上此原是本卦之内外自相上下往来若讼之刚来而得中无妄之刚自外来而为主于内却是推明前后两卦反正相综以成此卦之由来故孔子于彖特释之以明彖中本有之防非止同成卦后后人推索爻画可以变换之未节如虞翻所云也所以然者经中六十四卦除乾坤坎离大过頥小过中孚八卦外其余皆两卦相合为一一正一倒而为两伏羲画卦时固合下生成原无此卦由彼卦变来而后成之理若文王更演周易四十六卦之序则正是一正一反相合以成而适值此数卦正倒之间有取于往来之义为成卦之由故孔子特为表出耳且通以损益二五爻辞之皆系以或益之十朋之弗克违夬姤四三爻辞之皆系以臀无肤其行次且既济未济之四三爻皆系以髙宗伐鬼方三年克之之防而益信两卦反正相因乃此数卦往来之所自来故变不在逺取爻画之刚柔可以互换而在近取卦序正反之徃来本自相通盖损是山泽之顺合而益即山风之倒值两卦只属一卦在损为五爻者在益即为二爻夬乃泽天之顺合姤即天风之倒值两卦只属一卦在夬为四爻者在姤即为三爻既济是水火之顺合未济是水火之倒遇两卦原只一卦在既济为四爻者在未济即为三爻故其义可相通而其辞遂相类耳且如此叅看不惟可明两卦相综乃以成此一卦如损益贲诸卦之上下自相往来讼无妄诸卦之变即宜从彼卦之正反来者孔子系易时洞见此防而为此即文王系彖时亦正有见于此而系之彖周公系爻时亦有见于此而为之象也特文王周公系彖象时未暇明衍至此耳其实孔子彖象所以释文王周公之彖象正是推原文王周公未言之隐意而畅发之初非自撰一义例也此某歴年以来印合诸经反覆诸心乃敢断以此说近来反覆文孔之原系益觉关切经义亦且不渉安排既无执泥之弊并无茫之嫌顾不知当世明易君子以为何如也
　　先儒皆谓伏羲则河图而画卦大禹则洛书而衍畴愚尝反覆孔子系辞而窃觉未然画卦要是羲圣见得神明之徳万物之情洞熟于胸特为拈出八卦以象之又见得神明之徳万物之情无非隂阳刚柔相摩相荡故重为六十四卦以象之若但因见图而画卦则是天地风雷山泽水火之象皆因见图然后触出来不惟埋没羲圣仰观俯察逺徴近取苦心亦又渉于先神后人荒不经非孔子系易本防耳况按之河图于卦义卦位两无印防虽先儒牵强有解终觉未能脗合而可据为定本乎据愚意昔孔子之系易曰昔者伏羲氏之王天下也仰以观于天文俯以察于地理观鸟兽之文与地之宜逺取诸物近取诸身于是始作八卦以通神明之徳以类万物之情夫既曰仰观俯察云云乃曰于是始作云云则是八卦之不尽因见图而后画可知且即见图在画卦之先龙马之图要亦观鸟兽之文之一端卦岂遂因此而画者至若系之言河出图洛出书圣人则之者则是言圣人见图之画而衍防取卦以神易耳故孔子曰昔者圣人之作易也幽赞于神明而生蓍曰幽赞生蓍正所谓则图以衍防也与下文观变于隂阳立卦发挥于刚柔生爻同一义例为成卦之由岂曰幽赞画卦者故余断以为伏羲之卦当不因见图始画而则图之文要是为生蓍之借凡皆按据孔子之言以为说顾不知当世明易君子以为何如也
　　观系辞昔者伏羲之王天下一叚可见圣人画卦不因于图出观系辞昔者圣人之作易幽赞于神明而生蓍数语可见圣人则图只以衍蓍谓八卦因图而始画谓神明黙赞而后生蓍者皆不免神异其说抑又自逺事实自违本防也惜乎无从亲炙三圣人于一堂而面叩之
　　论周易但当求诸既有卦爻之后不当求诸未有卦爻之前但当于象既立后论吉凶悔吝不当于象未立前遡罔象先天但当即造化以明人事不当舍人事而徒求造化盖周易一书原是卦爻象数既立后文周孔三圣人即造化明人事之理舍此而反索诸未卦未爻之前以求诸不可端倪之造化而曰吾遡求心地于羲皇是论人不论其立身行已善恶得失而反索诸父母未生前也且伏羲当日画卦命名已是即造化明人事矣矧生文周孔三圣系辞之后而尚曰但当求诸先天未画不抑又逺甚乎但是仅明人事而不知造化将不知人事皆造化之自然天地设位而易即行乎其中之来歴不惟卦爻人事皆可任意穿凿任意附防抑且据卦有易而离卦无易将天地间范围曲成日用间无一刻可逺之理徒囿于观玩占卜而四圣人教人崇徳广业所居而安之微防几乎息矣故读易在明人事而亦湏明造化也
　　邵子八卦先天图亦本系辞天地设位一章之义然却是未画前事六十四卦圆图按节数时方图按部求方横图自根生干自干生枝是乃象数中一种旁见侧出之物理説来未尝不可通于画卦揲蓍之义要之论易者不必据此索解存此作一种道理另讲可也
　　用易
　　圣敬日跻髙明配天善用干者也敬以直内义以方外博厚配地善用坤者也愚而思明柔而思强遇险不慑动忍增益善用屯者也顺帝则而不识不知为大人不失赤子之心善用蒙者也进徳不躐等进身不欲速审时达势而不与运防争一日之先善用需者也见过内讼处争乐让善用讼者也行险以顺正身格人善用师者也就道亲仁舍逆辅顺善用比者也刚健而徽柔懿恭臣子而善格君父善用小畜者也声律身度可仪可则礼逹而分无不宜善用履者也宇泰定而发天光见大心泰而富贵贫贱处之如一致中和而天地万物以位以育善用泰者也黙足以容遯世无闷善用否者也善与人同和而不同善用同人者也功而不徳节用爱人统万古于一心纳四海而在宥善用大有者也有若无实若虚矜而不争犯而不校善用谦者也安处善乐循理人恱而神歆善用豫者也和而不流羣而不党惟善是师匪道弗从善用随者也改过增徳干父用誉凡事反终而稽敝善用蛊者也操心如临深接物如履薄正身而处庄以涖之善用临者也明四目达四聪辟四门胸中具宇宙之大观一身立万世之坊表善用观者也去私不令一私之间理去邪弗令一邪之梗正明而察健而决善用噬嗑者也质而不野文而不史礼乐不从后进而从先进善用贲者也克己不尽不止去恶不尽不己善用剥者也见善必迁闻义必徙私必克直还性体善用复者也心无妄思口无妄言身无妄行善用无妄者也深造以道而不欲一善成名一体万物而不取驩虞小效溥博如天渊泉如渊善用大畜者也以静定养心以淡泊养口以诚敬养徳善政善教以养家国天下善用頥者也独立不惧强立不返善用大过者也见险而知止行险而能信出险而善虑善用坎者也交必丽乎正行必丽乎中自昭明徳日新又新善用离者也廓然大公物来顺应善用咸者也仁为己任死而后己善用恒者也用之则行舍之则藏有道则见无道则隐无吝情无系志善用遯者也居天下之广居立天下之正位行天下之大道富贵不能淫贫贱不能移威武不能屈善用大壮者也善信而进于美大美大而进于圣神不为不己不至不安即至而犹不敢安焉善用晋者也外晦内明处忧不伤穷而益坚老能益壮善用明夷者也正身以倡整躬作型恩不掩义寛以猛济始于家邦终于四海善用家人者也明亲踈分贤愚以亲九族以辨庻品殊分不乖一理之合善用睽者也不冐险而轻进知几其神不因险而遂已致命遂志善用蹇者也迷而获悟昏而得明不胶不固而涣然释屯之途以就坦易善用解者也减妄思以养心减妄言以省咎减妄动以寡过减妄费以裕财虚文浮物可省者一一樽节之是尚善用损者也性日益莹心日益平行日益诚前之亏防昏昧者至此而笃实光明善用益者也决私勇如去莠逺恶断如弃臭不牵旧习不恋私恩善用夬者也遇亲而孝遇君而忠遇友而信遇兄弟而友且恭遇夫妇而义且别善用姤者也以敬聚徳以和聚家以恩聚国以仁义聚天下以学术聚千古圣神道徳功业于一身善用萃者也位不必日髙而道故其日髙爵不必日崇而徳欲其日崇行逺自迩登髙自卑以圣人为必可至而至焉善用升者也贫而乐人不知不愠隐居求志之功确乎其不可拔善用困者也深造自得居安资深而左右之逢原溥博渊泉时出之无不当可善用井者也日洗其旧染时淘其熟习宪天为度而不胶已私不溺成见善用革者也尊徳凝道以立体享帝养贤以善用俨然吾道之典型而不贻覆餗之羞善用鼎者也修道也戒慎不覩恐惧不闻保身也如临深渊如履薄氷遗大投艰也临事而惧好谋而成善用震者也主静立极歴动静人我之纷澄然而不可淆凝然而不可摇善用艮者也学不凌节教不躐等善用渐者也仕必择主因不失亲男女姻嫁视徳性视徳门而不徒取于贵盛善用归妹者也贵而不骄富而不侈厚其徳弗厚其积善用丰者也达人情明物理羁旅如居家和厚待同人善用旅者也精思入奥理仁风被万物善用巽者也以道格其君而君恱以善养其亲而亲恱以信交其友而友恱以深仁厚泽实被家国天下之人人心无乎不恱而弗贻尚口之羞善用兊者也有疑即释有欲即消周而不比和而不同天空海濶流水行云而胶轕结滞之私悉化善用涣者也无浮思无妄语乐不淫哀不伤服食器用凖乎分而无暴殄天物之愆善用节者也忠信笃敬立则参前在舆则倚衡天地神人渊乎一诚之通善用中孚者也居心宁厚无薄遇物宁仁无刻服食器具宁朴无华善用小过者也富不忘贫贵不忘贱安不忘劳治不忘乱凡事必备有备无患善用既济者也进徳如不胜改过如不及用贤如饥渇图治如救火拯溺而自强不息如天行之健焉善用未济者也引而伸之触类而长之智崇效天礼卑效地成性存存道义之门庻几所居而安可以寡过矣

　　丰川易说卷首
　　钦定四库全书
　　丰川易説卷一
　　鄠县王心敬撰
　　上经
　　干【干下干上】
　　文王演易变夏商易序而独首乎干何也曰万物生于天地而干尤乘坤而为天地万物之祖气无天地则万物不能自生无干即坤之孤隂亦不能独生易生生之道也故首干也
　　乾元亨利贞【干渠焉反】
