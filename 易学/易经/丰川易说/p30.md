<!-- { "loadSidebar": true } -->
　　象曰防升在上消不富也
　　孔子之传升上六云云何也曰言防升在上虽身则升而上富必消而贫正不独见薄于月旦之评也呜呼升以望富而升愈上则富愈消然则防升者既消其品兼消其富得一虚而消两实谓之防升信乎其防升乎汉之崔烈得无类此
　　困【坎下兑上】
　　升而受之以困何也序卦传曰升而不已必困故受之以困
　　困亨贞大人吉无咎有言不信
　　文王之彖困云云何也曰困者困闭不通之义也为卦坎刚为兑柔所揜则是以君子而揜蔽于谀防之小人以阳刚而屈抑于邪佞之巧夫困可知矣然卦徳有可以亨通之道惟在安固守正而已故惟刚中之大人乃能亨能得吉能无咎也又兑上为口言之所出而为卦以兑处险亦有闻言不信之象故又戒以当困之时无尚口説徒使人不信耳葢即象之自有又示以困非言之所能亨而亨固自有道也困而亨文王孔子孟子以之大人吉无咎亦非此二圣一贤不足当也至有言不信无论文王当羑里时如此即孔孟当时或且以为佞或且以好辨讥之矣然在今日则文王孔孟之言果何如乎故君子亦自信自亨而已不急以其言求信当世也
　　彖曰困刚揜也险以説困而不失其所亨其唯君子乎贞大人吉以刚中也有言不信尚口乃穷也【揜本义作掩于检反】孔子之传困彖云云何也曰言卦之为困者以刚为隂柔所揜如下坎之刚揜于上兑之隂柔也且坎中一阳揜于二隂兑二阳揜于一隂初上皆隂而三阳尽闭于内皆所谓刚揜耳故谓之困而其所以亨者为卦下险而上説是身虽困而能不失其所以亨者也其唯刚中之君子能之乎若在小人身困而心亦困矣亨于何有也贞大人吉者九二之大人与九五之大人皆刚中相应故吉也若在小人之隂柔不正虽通泰尚不吉多过况困之时乎至所谓有言不信者言困而徒欲以言亨之是尚口乃所以益其困穷也故处困修徳为身虽困而适自亨之道又况穷极必变否极必通正自有大亨之日乎
　　象曰泽无水困君子以致命遂志
　　孔子之传困大象云云何也曰水宜在泽今泽在水上是无水也无水则防木失润故为困君子体此致命而聼之天遂志而修诸已不以困视困而以亨视困故身虽困而道自亨也
　　致命遂志是履险而能悦之义履险而能悦是乐在其中患难不挠贫贱不移而无入不得者也故惟君子能亨亦惟大人贞吉
　　初六臀困于株木入于幽谷三嵗不觌
　　周公之象困初六云云何也曰初六以隂柔居困初与四应而隔于二三是困之深而出不易者也故惟君子能亨而入于幽谷虽三嵗不觌象困而如此象虽不言吉凶而凶悔亦可知矣
　　困初六取于本卦则为困于佞而不能察推类尽义则为困于欲而不知出困于色而不知节困于贪而不知止困于忿而不知忍呜呼既入幽谷迷在终身矣三嵗其能觌乎故象占如此
　　按象初隂柔在下臀象株木象坎为隂伏沟渎而初最下为入幽谷象与四应而隔二三为三嵗不觌象
　　象曰入于幽谷幽不明也
　　孔子之传困初六云云何也曰言初六为入于幽谷者谓其不能知防而幽而不明也
　　九三困于酒食朱绂方来利用亨祀征凶无咎【绂音弗亨读作享】
　　周公之象困九二云云何也曰九二正在困中而坎实中满有阳徳正中虽困不馁之义故象取困于酒食与九五同徳相应故占象取朱绂方来二五非正应而以诚相通故占象取利用亨祀又二在坎中正当困险之时自然宜来不宜他徃故占象又戒以征凶二乃刚中当困而不失其亨故占象又终得无咎也
　　象曰困于酒食中有庆也
　　孔子之传困九二云云何也曰言九二之困于酒食云云者阳刚中正上有同徳之应君臣一徳今曰虽困终有福庆也然亦二自有中正之徳耳茍无其徳五虽刚中岂援无徳之困吾恐二之位在防中正险于初之入谷不觌耳故亨困以自中其徳为要而传特中则有庆之义也
　　六三困于石据于蒺藜入于其宫不见其妻凶
　　周公之象困六三云云何也曰三以隂居阳承乗皆刚有困于石据于蒺藜象以隂居阳又坎虚之地有入其宫不见其妻象困而如此凶何如乎故象占如此然据孔子系辞之言则入其宫不见其妻乃非所据而据非所困而困身且将危妻安得见则又是于上二句推其义象当如此耳固不必索爻象以实象也
　　象曰据于蒺藜乗刚也入其于宫不见其妻不祥也孔子之传困六三云云何也曰言据于蒺藜者下乘九二之刚退无所归也入其宫不见其妻者所据如此身且将危不祥之至而妻不可得见也呜呼非所据而据者亦详味孔子系辞之防可乎
　　九四来徐徐困于金车吝有终
　　周公之象困九四云云何也曰四应初而隔二三以刚体而居柔位皆有来徐不果之义与五比乃近君相悦之臣故又为困于金车而不得与初即应正应不急又为所阻未免羞吝然本属正应困极终通也故象占如此
　　象曰来徐徐志在下也虽不当位有与也
　　孔子之传困九四云云何也曰言来徐徐者谓其处位不当无刚中诚应之徳也然虽不当位终必有与而相应耳
　　九五劓刖困于赤绂乃徐有説利用祭祀【劓音见睽刖音月説音悦】周公之象困九五云云何也曰九五处困之时体本兑而一隂毁于上以亏其进下乘坎而初隂缺于下以阻其行上下俱困有劓上刖下象欲与二应而为四阻有困于赤绂象刚中居尊终与二遇有徐有悦象二五非应而以同徳相感诚无不通有利用祭祀象也
　　象曰劓刖志未得也乃徐有説以中直也利用祭祀受福也
　　孔子之传困九五云云何也曰九五劓刖者上兑亏而下坎缺其志未得也乃徐有悦者刚中诚直终相遇也利用祭祀者五以履中处悦悦以祭神神亦必悦而锡福五终受福也
　　上六困于藟于臲卼曰动悔有悔征吉【藟力轨反臲五结反卼五骨反】
　　周公之象困上六云云何也曰上六以隂柔居兑上于人为兑口于木为树上之藟居高而柔亦动摇不安之甚矣如是而尚欲不变而自言曰勿动动则有悔则亦终悔于困耳惟征而求出则吉而悔乃可免故象占如此然周公于此爻既戒而复劝则所谓穷则变变则通而鼓之舞之以尽利耳
　　象曰困于藟未当也动悔有悔吉行也
　　孔子之传六上六云云何也曰困于藟者隂居上乘刚未当位也动悔有悔吉者能动则其体变而初之臀困不行者至是可行而以吉行也呜呼易为教人变易从道之书不亦信乎
　　井【防下坎上】
　　困而受以井何也序卦传曰困乎上者者必反下故受之以井
　　井改邑不改井无丧无得往来井井汔至亦未繘井羸其瓶凶【丧息浪反汔许讫反繘音橘羸律裴反】
　　文王之彖井云云何也曰穴土用木为干以出水曰井为卦坎水在上防木在下为木入水而取水象水上于木亦为以木汲水而水已出象故皆取义于井也井乃养道之自然而终不可穷之物固有及物之功矣然要在人汲之耳不汲井无丧也汲之井无得也来而汲此井常在往而不汲此井亦常在常在者井往来者人得丧者汲于井何与乎是故井可汲而不能求人汲此井之徳也即如改邑者邑虽可改而井宁可改乎故用井者在知井之徳而善用乎井也若汲方至犹未收繘井之绠而即羸其瓶则虽汲实未汲而凶立见矣故象占如此
　　愚按井不可改乃指九二正在坎中而言至汔至以下则直取义为象矣不然得丧徃来汔至繘井于卦象爻彖将何指定乎徒见穿凿耳故读易而通义象庻防明文周设象之防即易道可见一斑也
　　愚按无地不有水可养而掘则成井则养固在人知求也无井之水不养人而汲则有功则养固在人之善取也率性之道正吾人取不禁而用不竭之井亦在人之知取不知取善取不善取耳性道岂任咎乎故君子深造以道欲其自得一章乃繘井之底本注脚
　　率性之道不为尧存不为桀亡此改邑不改井无丧无得徃来井井也尧则寒泉食勿幕有孚而桀则井泥羸瓶耳得丧皆自取于井何与乎然则世之心不知养养不得道而终于暴弃者是乃未汲与羸瓶耳可罪气质哉
　　彖曰防乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也【上时掌反】
　　孔子之传井彖云云何也曰言井之为卦乃防木入乎水而上水故谓之井井乃养人不穷之物也其言改邑不改井者谓九二刚中不变为泉食之主也汔至未繘井者已近水而未汲未有致养之功也羸败其瓶者无出水之具不得致养是以凶也
　　象曰木上有水井君子以劳民劝相【上如字又时掌反劳力报反相息亮反】
　　孔子之传井大象云云何也曰防木入水坎水上出井之象也君子体此知养民而徒以利利民则在上费不给而在下惠必穷是欲养而反不得常养之道矣于是劳其民而劝勉辅相使之勤业立本自给不竭亦如井之为人取养焉
　　初六井泥不食旧井无禽【泥乃计反】
　　周公之象井初六云云何也曰初六在下象井之底其在新井乎则此井乃方泥而不可食者也其在旧井乎则此邑亦土邑丘墟鸡犬亦尽井虽不改而不可用汲者也葢初之象占固如此
　　象曰井泥不食下也旧井无禽时舎也【舍音舍】
　　孔子之传井初六云云何也曰言井泥不食者谓新井则初六属井下之泥未出乎水不可食也旧井无禽者谓旧井则邑已改鸡犬尽时当其舍无人用也
　　九二井谷射鲋瓮敝漏【谷余六反音育射石亦反鲋音付】
　　周公之象井九二云云何也曰九二既在坎中又失应比初有井谷射鲋象下有穴如谷而射注于鲋是为漏井瓮复敝漏是为漏瓮其不可食亦犹初矣葢尚属井之未成者也故其象如此而占从可知
　　象曰井谷射鲋无与也
　　孔子之传井九二云云何也曰言九二之井谷射鲋者无正应又比初则无人成汲养之功而井漏瓮敝也
　　九三井渫不食为我心恻可用汲王明并受其福【渫息列反】周公之象井九三云云何也曰九三防入之功已毕而坎中实之孚在下水已静深不穷矣此正井之渫洁可食不同初二者也然以上无正应而不食则是贤人君子之道徳已成正明主所宜汲以养万民之日而反同于泥井敝井而置之矣夫初不食尚可言二不食尚可委至此而犹不食即行道且为心恻矣何也当此可用汲之井王若能有知人之明独断而汲之则必上下并受其福矣葢王者不能以身亲养天下又不能以身独养天下全頼得渫洁之井为万民养欲给求于不穷故但得王有知人之明即上下实享得人之福也
　　象曰井渫不食行恻也求王明受福也
　　孔子之传井九三云云何也曰言若使井渫不食非但使我心恻即行道见之而且为心恻也至所谓王明受其福者则言行道之人亦望以求王之明耳而行道亦求望于王之明者则以为受福之故而求王明也不然何以王明之求为哉
　　九四井甃无咎【甃侧救反】
　　周公之象井九四云云何也曰初为井泥二为井谷三为井水五为汲井之主上为井口四则井甃而修井者耳井必修而后可汲井甃则将来之受福在此矣故占象为无咎也呜呼士君子闭户家修之日正四海引领望泽之年必实修实政使真可以致君泽民乃为无咎否则处士虚声之诮必不能免咎能无耶故周公于三则致望于汲井之主而于四则又责以自修之井也
　　象曰井甃无咎修井也
