<!-- { "loadSidebar": true } -->
　　周公之象家人九五云云何也曰九五阳刚中正内聪明外齐肃正所谓正位乎外之男以倡正位乎内之女而家人之严父耳当此时也一家之人内外咸理大小得情尚何俟忧恤乎真吉之至者耳故象占如此呜呼是殆无忧之文王欤以此齐家而即以此御家邦吉何如也
　　象曰王假有家交相爱也
　　孔子之传家人九五云云何也曰言王假有家者谓其内外上下交相亲爱父父子子兄兄弟弟无不各得其情耳呜呼信非文王之刑于寡妻不足当之
　　上九有孚威如终吉
　　周公之象家人上九云云何也曰上九以阳刚巽齐居家人之终正所谓言物行恒以身型家之第一人也葢其能以刚严明齐正已端范威如可畏终之得吉不言可知故象占如此
　　象曰威如之吉反身之谓也
　　孔子之传家人上九云云何也曰言威如之吉者乃上九能反身自修端范于上言可为坊行可为表自然不言而上下以肃家道以正之谓也呜呼家之本在身反身固齐家之第一事乎








　　丰川易説卷六
<经部,易类,丰川易说>
　　钦定四库全书
　　丰川易説卷七
　　鄠县王心敬撰
　　下经
　　暌【离上兑下】
　　家人而受之以暌何也序卦传曰家道穷必乖故受之以暌暌者乖也
　　暌小事吉【暌苦圭反】
　　文王之彖暌云云何也曰为卦离火居上兑泽反下火泽乖暌离散之时也人心乖暌大事岂能济乎则亦仅能吉小事耳葢卦才亦有小事吉义也
　　彖曰暌火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉【上下俱上声下同説音悦】
　　孔子之传睽彖云云何也曰言睽为火动而炎上泽动而沉乎下以离之中女与兑之少女同居而志不同行是以谓之暌也然其所以小利贞者卦才兑説而丽乎离明非忿恨昏迷之人六五之柔自家人来离徃居外而当位上行亦非刚愎不情之主而且得中下应九二之刚亦非上下全不相得者故占象又取小事吉也然睽之所以仅小事吉者亦以五以隂之小者居之故曰小事吉耳究而论之天下无睽不合无合非睽天地本睽而化育之事同也男女本暌而倡随之志同也万物本睽而羣聚之事类也当其睽时即有合之理至其为用无不合之暌暌之时用自大矣哉但视人之用睽何如哉
　　象曰上火下泽睽君子以同而异
　　孔子之传睽大象云云何也曰言水火用相资而不同适水资火而爨火资水以烹此其必同者也燥湿异质上下异趣此其本异者也君子体此未尝不和以处众与俗为羣然和而不流则同而异在其中羣而不党则同而异在其中亦如水火之异质而同用也
　　理义本无不同而圣人则先得之故惟圣人善于用睽
　　天地间无事不因异为同亦无事不以同剂异同异异同乃天地间自然之理亦天地间必然之道第自睽者视为睽耳后世学术门户之争亦然茍一旦明乎异同同异之防当必有载鬼遇雨张弧脱矢之吉矣
　　初九悔亡丧马勿逐自复见恶人无咎【丧去声】
　　周公之象睽初九云云何也曰初九地在睽始而以刚居説睽而不见有睽者也不见有睽则不疑不忧而悔自可亡其占象则为丧马而勿逐自复不妨直见恶人以免咎耳葢初以阳居刚自悦其悦又与四非其正应故有丧马勿逐见恶人义而与四终以阳刚相合故又有自复无咎之象葢无心以待天下虽始睽必合也况四又明体知人者乎
　　象曰见恶人以辟咎也【辟音避】
　　孔子之传睽初九云云何也曰言见恶人者初不以辟为辟咎之道而以见为辟咎之道也呜呼其孔子见阳货见南子之义乎
　　九二遇主于巷无咎
　　周公之象睽九二云云何也曰九二悦体得中与五为正应而六五当君之位居离之中有遇主于巷之象所谓明良之合其在此乎复何咎焉故占象取于无咎
　　象曰遇主于巷未失道也
　　孔子之传睽九二云云何也曰言九二之遇主于巷悦而得中以应离明之主遭逢如此亦未为失道也古之萧曹邓冯庻防似之
　　六三见舆曳其牛掣其人天且劓无初有终【曳以制反掣昌逝反劓鱼器反】
　　周公之象睽六三云云何也曰六三以隂柔不当之位当睽上下之交本与上应而心疑目见若乘舆者牛曳之而上其一牛又掣之而下又其人若天且劓而刑焉者葢兑为毁折而三又以隂柔居之故其象如此然有应在外説而能明初睽终合者也故占为无初有终六三在二四两阳中舆曳牛掣象与上方暌天劓象
　　象曰见舆曳位不当也无初有终遇刚也
　　孔子之传睽六三云云何也曰言见舆曳者六三之位处不当也无初有终者于上九之刚初虽睽而终必遇也
　　九四暌孤遇元夫交孚厉无咎
　　周公之象暌九四云云何也曰言九四以刚居四而初非正应大臣而无应则无辅而睽孤矣然以体居离明尚能知初九元夫之德而同气相孕故初虽非其正应而厉而阳刚相遇终必合志同方而自能无咎耳
　　象曰交孚无咎志行也
　　孔子之传睽九四云云何也曰言四之交孚无咎者虽以与初非正应而孤终以与初交孚而志行耳葢求同德以相辅乃可行志也
　　六五悔亡厥宗噬肤徃何咎【噬市制反】
　　周公之象暌六五云云何也曰六五居位得中正所谓柔丽乎中正悦而上行者也与二又属正应为在巷之遇故其象为厥宗噬肤无暌有合睽而终合徃尚何咎乎故占取无咎
　　象曰厥宗噬肤徃有庆也
　　孔子之传睽六五云云何也曰言六五之厥宗噬肤无咎者明良遇于一时何睽不合何事不吉自然相悦有庆也
　　上九睽孤见豕负涂载鬼一车先张之后説之匪寇婚媾徃遇雨则吉【音胡説吐活反媾古豆反】
　　周公之象暌上九云云何也曰上九处睽之终应下不当位之三始甚相暌则亦无辅而孤故其衷疑目亦与三同而始则见三之兑若豕之负涂泥中又见三之舆曳牛掣为载鬼一车且见三之若为我防讐而先张之弧以射之又见三之为婚媾而説弧不射所谓无见不无疑不生也然终以阳刚居明与三之兑説为正应始疑始察如隂阳既合得雨自吉耳葢以三柔而能应説而丽明终有必合之理也然仔细看来下三爻説体原不欲其终睽而上三爻明体故虽睽而终能察情求合总之睽者所值之位若见为睽而合者两卦之情自有合理也吁合观大象之同而异六爻之异而同周公孔子之大象小象总以畅文王之彖辞耳孰谓周公孔子之防与文王各自义也
　　象曰遇雨之吉羣疑亡也
　　孔子之传睽上九云云何也曰言上九遇雨之吉者雨则隂阳合合则羣疑尽解而睽可合也然要之皆頼上九之明能察情知人耳呜呼明固知人合睽之要义哉
　　蹇【艮下坎上】
　　睽而受之以蹇何也序卦传曰乖必有难故受之以蹇蹇者难也
　　蹇利西南不利东北利见大人贞吉【蹇纪免反】
　　文王之彖蹇云云何也曰为卦艮下坎上为进而遇险足行难进之象故曰蹇也西南水乡坤位平易容养之地而坎中五之所居故占象取利西南东北山乡艮位险阻峻岩足所难行故占象取不利东北然其实文王系彖时固即以所自处者明卦义乎葢东北暗指纣乡而西南暗指周乡也又爻九五刚中正位可以济难之大人而得正获吉故占象既取利见大人而又取于贞吉则文王殆又即其所自尽者明卦义乎葢文王正险中得正获吉之大人而收贞吉之用者也独其立言示象则以为当蹇时以止于西南平易容养之乡为利以进于东北险阻难行之乡为不利又必有阳刚中正以居尊位之大人乃可持危守正而得吉葢其示戒明教之义俱于言外令人自得也每读此卦彖辞反复于心终觉诸儒注疏未安于心故愚见为此顾不知明易君子以为何如也观觧之利西南为指坎言则知蹇之利西南自以指坎之九五为当又观彖传徃得中云云则西南指坎益明且卦乃险止相值何义不可取而明明指乡为言非心感于身之所处又何为是舍义言方乎惜乎其无从质疑也
　　彖曰蹇难也险在前也见险而能止知矣哉蹇利西南徃得中也不利东北其道穷也利见大人徃有功也当位贞吉以正邦也蹇之时用大矣哉【难乃旦反知音智】
　　孔子之传蹇彖云云何也曰言卦取蹇者取难进之义以其坎险即在前也坎险在前而能止非知者能如是乎然孔子释彖时即下赞叹之辞则示教之意已寓诸释彖之中矣其曰蹇利西南者坎水西南之乡而九五正位居中徃则得中也不利东北者其道多险阻而穷也利见大人徃见阳刚得中之大人则自能定难济蹇也当位贞吉得九五刚中之君则得君道之正可以正邦而定难济蹇也蹇虽不可徃而当其可徃亦自得中而有功正邦则蹇之时用亦大矣哉葢孔子当传彖时亦见得蹇象蹇才非文王不足当故于言下隠隠指文王为言耳
　　象曰山上有水蹇君子以反身修徳
　　孔子之传蹇大象云云何也曰山上有水葢水由地中行则平依山则险耳君子体此知徃而蒙难不如反身修徳焉葢徳修则身修可以处险亦可以济险无在非西南耳
　　蹇则难进知止故取反身修徳孟子曰行有不得者皆反求诸已蹇之象义也
　　初六徃蹇来誉
　　周公之象蹇初六云云何也曰初六居止之始上又无应有徃则得蹇而来则得誉象
　　象曰徃蹇来誉宜待也
　　孔子之传蹇初六云云何也曰言徃蹇来誉者谓险阻方始时自宜待故徃则蹇而来则誉耳
　　来誉有知止与反身修徳在内不然免悔吝凶咎可耳何誉之有
　　六二王臣蹇蹇匪躬之故
　　周公之象蹇六二云云何也曰六二柔顺得正尚在险中而与五为正应故有王臣蹇蹇匪躬之故象呜呼诸葛忠武之鞠躬尽瘁殆其以之
　　象曰王臣蹇蹇终无尤也
　　孔子之传蹇六二云云何也曰言王臣蹇蹇虽蹇未遽出而人臣之分已尽终何尤乎葢人臣固以自尽为正时数非所知也
　　九三徃蹇来反
　　周公之象蹇九三云云何也曰九三正与上险相值是正徃则蹇而宜来反者也
　　象曰徃蹇来反内喜之也
　　孔子之传蹇九三云云何也曰言徃蹇来反者险正在外不可前徃反内则喜之也
　　六四徃蹇来连
　　周公之象蹇六四云云何也曰六四正与险主相际前徃则蹇宜来连于三以共济故象占如此
　　象曰徃蹇来连当位实也【当去声】
　　孔子之传蹇六四云云何也曰言六四之徃蹇来连者济蹇在刚实九三当位而实四不宜独徃取蹇而宜来连共济也
　　九五大蹇朋来
　　周公之象蹇九五云云何也曰九五正在险中而以阳刚居正为上下所恃以共济是为大蹇朋来象呜呼下四爻其文王所处大难之地而九五一爻其文王修徳正位师师济济之休乎彖之当位贞吉正谓此耳
　　象曰大蹇朋来以中节也
　　孔子之传蹇九五云云何也曰蹇卦六爻惟二五为济蹇之主故诸爻皆有徃来之文而二五独无然二为臣之济蹇故匪躬者仅可以无尤而五为君之济蹇其获朋来之庆者以其刚健中正而适中乎蹇之节也其汤武革命之秋汉祖唐宗举事丰沛建旗晋阳之日乎
　　上六徃蹇来硕吉利见大人
　　周公之象蹇上六云云何也曰上六已在卦颠徃更何之葢以徃则蹇而能来就九五之硕阳以济此蹇难则吉又占为利见大人也
