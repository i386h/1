<!-- { "loadSidebar": true } -->
　　中孚为卦原是乾卦而虚其中葢天之心天之体天之运皆孚而贞也故中孚以利贞乃应乎天
　　人心大虚如中孚即应乎天葢应天者先天而天不能违耳
　　象曰泽上有风中孚君子以议狱缓死
　　孔子之中孚大象云云何也曰泽上有风风行水上涣散解释之象君子体此以兑説之口议死罪之狱而使受渥泽以巽入之心缓狱囚之死而使被仁风亦如泽风之涣散解释也议狱者求其入中之出缓死者求其死中之生是惟大圣人本一腔至诚恻怛之心乃能如此故议狱缓死亦中孚意也
　　初九虞吉有他不燕【他汤何反】
　　周公之象中孚初九云云何也曰初当中孚之初阳刚外固而与四相孚安然能孚则吉有他则燕之不如矣葢虞有安而虑之义孚以诚确为贵而初则阳刚外包如鸟凝神抱一虑始谨初有虞之象也燕亦安义乃鸟之称应时而至处堂悦入葢物之有孚而説巽者也卦取中孚原有鸟孚之义故初取燕二取鹤而上取翰音葢皆以鸟孚之防相终始也大抵初爻象鸟伏子故云有他不燕二爻象孚欲成故云其子和之三爻象子在殻故云得敌四爻象子成故云月几望五象雏成羣故为有孚挛如上象习飞故为登天而要之皆鸟孚之节度即皆中孚之义象物象也善读易者即象得义即义悟象于易即思过半矣
　　即中孚二字一象鸟孚卵一象豚鱼一象涉川一象燕一象鹤一象鼓罢泣歌一象月望马亡一象挛如一象翰音可见天地间无象非易无在非易在人善观善防耳
　　象曰初九虞吉志未变也
　　孔子之中孚初九云云何也曰言初九之虞吉者谓以刚徳履悦初其志诚一未变也
　　九二鸣鹤在隂其子和之我有好爵吾与尔靡之周公之象中孚九二云云何也曰鸣鹤子和者中孚之神含于三四而其应则动于二五葢九二与五以刚中説巽正当鸣和之应而鹤则阳鸟善鸣于二兑中之象为尤近故二取鸣鹤子和以见相孚之必然也其曰好爵尔靡则谓好爵人所易吝而相孚则彼此可共是亦悦而能巽可以见相孚之无间者故象又取之耳呜呼其在人心则诚信为徳无物不通者乎
　　象曰其子和之中心愿也
　　孔子之中孚九二云云何也曰言其子和之者其鸣以中心之诚故和亦出中心之愿也系辞曰言行在善不善之间而应违关千里之远其斯诚感诚应之自然乎而人心之廓然大公物来顺应亦犹是矣
　　六三得敌或鼓或罢或泣或歌
　　周公之象中孚六三云云何也曰六三以隂处阳以柔处刚悦极而应翰音之上九故为得敌而不能自主或鼓或罢或泣或歌之象
　　象曰或鼓或罢位不当也
　　孔子之中孚六三云云何也曰言六三之或鼓或罢者三以柔处刚又居兑口以应不正之上所处之位原不当也
　　六四月几望马匹亡无咎
　　周公之象中孚六四云云何也曰六四居中而以隂居隂中虚无物不与三合而独上比于五是为月之几望而圆满马之匹亡而独进中孚如此咎于何有故象占如此
　　六四以柔顺静虚巽而承五是为隂之极盛而中孚体完者故为月几望之象与三两隂相比如马之匹三躁扰搆敌而四独柔巽比五絶三不正之朋故为马匹亡之象
　　象曰马匹亡絶类上也
　　孔子之中孚六四云云何也曰言马匹亡者四与三皆隂而邪正不同四絶隂类而上从九五故自无咎也
　　九五有孚挛如无咎
　　周公之象中孚九五云云何也曰九五居巽之中居刚之正下乘六四而静虚内通内应九二而中正相孚正所谓刚中説巽以化邦者也故为有孚挛如而自得无咎之象其在于鸟则期满子成之候乎故六爻惟此独称孚焉而王者之信孚大臣羣臣化孚天下万邦可以类推即人心之性善而情善心诚而意诚亦可类推也
　　象曰有孚挛如位正当也
　　孔子之中孚九五云云何也曰言九五之有孚挛如者惟其位正当刚中之位故其孚有挛如之孚也四五虚实得位中孚之至而皆有补过之辞葢人非至诚未有不补过而能无过者故中孚又以补过为功耳然要之易道亦原是处处教人补过以寡过之防也
　　上九翰音登于天贞凶
　　周公之象中孚上九云云何也曰上九亢而在外内应不正之三故为展翰长鸣声闻于天之象夫孚由中心之诚虚而后得乃欲以翰音求之是自趋于丧孚之途者也守此不变凶所不免矣故象占如此呜呼学者实徳不孚而声闻过情亦岂吉道乎
　　象曰翰音登于天何可长也
　　孔子之中孚上九云云何也曰言翰音登于天者以躁妄为中孚岂长久之道乎必也诚中孚外如四如五其庶几也
　　小过【艮下震上】
　　中孚而受之以小过何也序卦曰有其信者必行之故受之以小过
　　小过亨利贞可小事不可大事飞鸟遗之音不宜上宜下大吉
　　文王之彖小过云云何也曰为卦下艮上震四隂在外二阳在内隂多于阳小者过也故为小过小者既过则可以亨矣然必以守正为利不正亦不得亨也又既为小过则止可小事而不可大事以卦原是小者过则只可小事得亨而不可于大事望利也且卦体上下四偶象鸟翼中二竒象鸟身艮止震动四隂用事而二阳不能自主如鸟身挟翼以飞且飞且鸣而遗之音亦可谓小者过矣而其实不宜上而宜下乃大吉以上则大事而下则小事也故象占如此观隂盛虽亨而亦必利贞可见隂之亨正亨以贞人臣无以震主之威自失臣节是为正也观可小事不可大事则知凡事量力而处乃为得宜若力小任重智小谋大是自蹈覆餗甚不可也观飞鸟遗音不宜上宜下乃大吉则知凡事吉以自安其分人臣虽至托孤寄命治定功成亦必恭谨敛约劳谦有终然后上顺下安永终令誉也呜呼圣人之立象也举一以例百系辞也括义以形象不特言凶言悔言吝者为示戒即言亨言利言贞者亦示训易真所谓惧以终始其要无咎出入以度内外使知惧也仁矣哉圣人之用心乎真合天下万世以寡过矣
　　彖曰小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也
　　孔子之小过彖云云何也曰言小过亨者谓小者过而亨也过以利贞者与时偕行过而宜得其正如四时之行也小事吉者二五皆以柔中处之是以小处二五故止得小事吉也不可大事者大事非刚不胜而刚又非得位不行三四两刚皆失当行之位而不得其中是以不可大事也飞鸟遗音不宜上宜下大吉者卦体有飞鸟之象焉往上则其势逆往下则其势顺故以舎逆就顺为吉也然不宜上宜下亦取上卦震动下卦艮止之义葢又以喻既过而愈动以上则陵阳愈逆而能止以下则从阳自顺故得大吉也总之天道恶盈福谦处小过之时自以退处卑逊使尊者安尊始可免犯顺之凶故圣人论理无不凖天道之自然以立言耳
　　大抵过有三义有过胜之义有过失之义有过往之义卦中之隂胜阳所谓小者过是过胜之义也卦中隂多失于太柔谓刚失位而不中是过失之义也卦中爻多不应行不相遇谓与时偕行是过往之义也读彖与当知原备此三义
　　象曰山上有雷小过君子以行过乎恭丧过乎哀用过乎俭
　　孔子之小过大象云云何也曰山上有雷是乃雷在山上往而小过耳君子体此知礼虽以得中为贵而道须以善下为基故于行也则宁过乎恭自处尚谦不敢泰也于丧也则宁过乎哀自处尚哀不敢易也于用也则宁过乎俭自处尚省不尚奢也凡事下而不敢上顺而不敢逆以是为小过耳
　　初六飞鸟以凶
　　周公之象小过初六云云何也曰卦之六爻象飞鸟初上乃鸟之两翰而初与四应又居过时是上而不下者也飞鸟不宜上宜下而初独上而不下失顺逆之义矣自属凶道故象占如此
　　象谓宜下吉而初在下反凶者彖以卦之时言爻以卦之象言葢鸟之下非一羽所能止上方飞也而初能下乎且卦象防观则初为下若横观则正以初上为并飞之羽翰耳
　　象曰飞鸟以凶不可如何也
　　孔子之小过初六云云何也曰言飞鸟以凶者当隂盛之时羽毛之成身虽不与之俱飞而不得也大抵下三爻止体以弗过为无咎而初则便是频飞之翰当止不止故为过凶
　　六二过其祖遇其妣不及其君遇其臣无咎
　　周公之象小过六二云云何也曰六二虽居过时而能柔中守正过而不过于后则虽过初六始生之祖而居二则遇其配祖之妣于前虽不及六五柔中之君而处二则实遇承君之臣履柔安分亦自是无咎之道也故象占如此
　　往二则过其始故为过其祖柔得柔位是遇其妣正应在上是不遇其君二本在下是遇其臣
　　按过祖遇妣注以过三四遇五六为解愚尝反覆此义大抵爻中过遇之防谓已过此而往遇彼耳则六二之解以径过其祖而值遇其妣庶于文义为顺又例以不及其君遇其臣之防则是言过乃已过不遇而不及则谓其尚在前而未过抑又明甚也若以初不可言祖则初为爻之始生始生为祖于义亦通顾不知明易君子以为何如也
　　象曰不及其君臣不可过也
　　孔子之小过初六云云何也曰言不及其君者臣无过君之理过则逆而上矣当隆盛之时而能顺止于下不及其君是舎逆取顺之道故为无咎也
　　九三弗过防之从或戕之凶
　　周公之象小过九三云云何也曰三当小过之时上应上六而独与四以阳刚中正卓然自立是众隂之所欲甘心者也若不知于此过防则恃刚必折或有从而戕之者矣汉之李固陈蕃軰其凶可证也故象占如此鸣呼圣人为羣隂中之孤阳虑亦至矣故曰作易者其有忧患乎
　　象曰从或戕之凶何如也
　　孔子之小过九三云云何也曰言从或戕之凶何如也而尚可勿过防欤
　　九四无咎弗过遇之往厉必戒勿用永贞
　　周公之象小过九四云云何也曰九四以刚居柔而处隂过之时尚无过咎之道也葢四位本隂而九则刚是为刚柔相剂而弗过以四之柔而遇九之刚是为以柔际刚而遇之夫过而不遇则咎生弗过而遇尚何咎乎若其不然而欲过以前往则以阳而入隂君子而遇小人危厉亦甚矣故往在必戒也然过之为防取往过之义谓其与时偕行耳岂谓固守一辙全不知变哉故又以勿用永贞为贵也葢一永贞而固守不变则又过耳
　　上卦为震动而四为震主动则成动之过故往厉必戒所以即四之往而戒过也永贞又成不动之过故勿用永贞所以即四之不往而救过也
　　象曰弗过遇之位不当也往厉必戒终不可长也孔子之小过九四云云何也曰言九四之弗过遇之者四隂而居以柔则为小之过今以九居四则不当位所以不过柔也往厉必戒勿用永贞者固执之意亦不可长守不变也味其语意葢正以申与时偕行之义于二阳爻中耳
　　愚按观终不可长之辞似义在释勿用永贞之防而却单言往厉必戒遂若义难通若叅观诸爻中往往以一语该下数言则亦自可知终不可长之言为释勿用永贞也然亦终不敢定其云何也则亦从朱注当阙之例俟知者耳
　　六五宻云不雨自我西郊公弋取彼在穴
　　周公之象小过六五云云何也曰六五以隂居刚处乎三四二阳之上下应艮止在中之二而又动体居中是正隂之方盛而髙出乎阳柔之得中而小事为可者也故其象为隂上阳隔而宻云不雨自我西郊又为公弋取彼在穴耳在穴指内卦止中之二言也
　　象曰宻云不雨已上也
