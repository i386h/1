<!-- { "loadSidebar": true } -->
　　六五柔中处顺旣曰利用侵伐又曰无不利者固以象中原备此义然亦以过谦而威不振则坤顺为頽唐艮止为委靡即非王莽之防谦亦元成之因循退懦耳但五上二爻皆以利用侵伐行师为谦之利而于五则两言利者此谦道变易从道之介恐执谦者以为不利故言利用又言无不利耳所以然者当履谦顺止之时侵伐行师正王者裒多乎盈之道君子之所劳者劳以此万民之所服者亦正服以此初不同恃众侵凌邑国之为也易乃变易从道之理不谦者宜变而之谦执谦者又宜知所以善用其谦故于谦卦上五二爻重重申之
　　象曰利用侵伐征不服也
　　孔子之传谦六五云云何也曰言利用侵伐者非不谦也不服则宜伐旣属谦道顺止之义亦属谦道裒多益寡之平施也呜呼孔子之传利用侵伐亦明矣
　　上六鸣谦利用行师征邑国
　　周公之象谦上六云云何也曰上六居谦之上亦有鸣之之象居顺极处止上是顺止之得正者也以此彰明较着声大义以征不服天下其孰敢不顺不止者故占又有利用行师征邑国象也
　　象曰鸣谦志未得也可用行师征邑国也
　　孔子之传谦上六云云何也曰六二之鸣谦贞吉为中心得者以其居中得正而得耳上六之鸣谦志未得者以上踞顺之极而下尽安于止故志未得耳盖居髙原以下服为得道故亦以下服为志得也谦六爻非吉即利于艮体言吉坤体言利者止则吉顺则利也然要之吉无不利利亦自吉而皆根于一念之谦呜呼谦之一字其生人善身善世之灵符乎
　　豫【坤下震上】
　　谦而受之以豫何也序卦传曰有大而能谦必豫故受之以豫
　　豫利建侯行师
　　文王之彖豫云云何也曰豫上震为动下坤为顺是动而顺者也又上震为长子而居地之上下坤为师众而为长子所临有利建侯行师象故取以为象也然彖即卦明象耳其实顺动何事不利乎故孔子于传特发天地亦如之之防明义也
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉孔子之传豫彖云云何也曰豫以九四一阳为羣阴所应是动而上下顺从其志得行者也故义取于豫豫旣取于顺动即天地尚且如之而弗违况建侯行师岂有不顺乎且此顺动之道天地固以此日月不过而四时不忒即古之圣人亦以此刑罚清明而人民顺服是豫之一字建侯行师而利天地圣人亦无不利豫之时义真大矣哉呜呼观文王孔子明豫之防可知世之动而不利者皆不顺其理耳
　　象曰雷出地奋豫先王以作乐崇德殷荐之上帝以配祖考
　　孔子之象豫云云何也曰言雷出地而奋动则为豫盖始闭欝及奋发则通畅也先王体此故象祖考之德作之声乐以褒崇其德美而盛荐之上帝以配之如雷之出于地奋也盖作乐崇德荐帝配亲则祖德奋扬神人幽明无不和畅是乃王者之和气协于上下以成豫之大者故于豫象之耳
　　初六鸣豫凶
　　周公之象豫初六云云何也曰初为豫始六居坤下而与四豫主正应阴柔凡材得志而便呌噪讙哗者其常耳凶可立俟也故有鸣豫凶象然于豫初即戒其戒深矣
　　象曰初六鸣豫志穷凶也
　　孔子之传豫初六云云何也曰言初六之鸣豫凶者先忧后乐犹虑罔终始豫即鸣终将何极如是之人始志已穷极而不可复加凶不待言也
　　六二介于后不终日贞吉
　　周公之象豫六二云云何也曰六二居中处顺上无应与有介然特立如石之象如此则清静宁一自然见几而作不染鸣豫之凶矣故有不终日贞吉象介于石不终日皆系义象不关卦象亦不关互变错综盖二居坤中而特立有安贞如石之义有此定力自然明识独运见几即作有不终日象也
　　象曰不终日贞吉以中正也
　　孔子之传豫六二云云何也曰言六二之不终日贞吉者居中得正又无系应凡初三呜盱之病一切无之贞固而吉岂待言乎至其防之发挥明透则文言又为尽之学者读此传更能细读文言则可以知读易之法亦可知解易之法更可得体易用易之道矣介于石不终日大学之定静安而能虑中庸之诚则自明无非此防然要之只是主静自明耳近来学者往往讥弹主静呜呼讥弹主静则不知主静矣安知介石之吉乎
　　六三盱豫悔迟有悔【盱况于反】
　　周公之象豫六三云云何也曰三处顺之极将动之交以阴居阳而上比于四有盱而视四之象四由豫者也而盱焉心动于纷华矣可悔之道也故有盱豫悔象然当悔即便速悔庻悔可免但一迟则仍有悔也故又有迟有悔象盖周公系象至此见得此乃人情之必至遂即据此爻以明教所以忧患后世者如此耳二语皆是即象为占即占亦象三百八十四爻中往往如此
　　象曰盱豫有悔位不当也
　　孔子之传豫六三云云何也曰盱豫有悔者惟其居位不正中耳
　　九四由豫大有得勿疑朋盍簪【簪侧林反】
　　周公之象豫九四云云何也曰九四一阳为豫主豫之所由成者也有由豫象一阳起于地上羣阴响应是大有得象一阳通孚五阴五阴共应一阳有勿疑象以一阳直贯五阴于一气畅悦之中有朋盍簪象然曰勿疑则示以处豫之道当推诚布公为当耳所以喜四之豫亦所以教四之豫也
　　象曰由豫大有得志大行也
　　孔子之传豫九四云云何也曰言由豫大有得者良以豫由四成四能得上下五阴之应而志乃大行耳
　　六五贞疾恒不死
　　周公之象豫六五云云何也曰五以阴柔居尊而豫由四致业已得众行志当此时也五其能豫悦畅遂乎有贞疾象然得中居正亦尚无凶故又有不死象
　　象曰六五贞疾乘刚也恒不死中未亡也
　　孔子之传豫六五云云何也曰言六五之贞疾者以其乘九四之刚也恒不死者则以其居中履正而中未亡耳呜呼六二以中正而吉六五以中未亡而不死则是中之一字固上下贵贱起死囘生之良药避凶趋吉之坦途也故千古圣贤皆以一中之传为兢兢耳
　　上六冥豫成有渝无咎【渝以朱反】
　　周公之象豫上六云云何也曰上六动之终豫之极而以阴柔不正之六居之沉冥于豫者也有冥豫象然防虽已成若能变而从正则是穷而知反也亦尚可以无咎故有成有渝无咎象然曰成有渝无咎则是又教以过而能改迷而使悟之道矣天下无穷而不变变而不通之理故否终则倾豫终则渝圣人皆示以变通之防
　　象曰防豫在上何可长也
　　孔子之象豫上六云云何也曰生于忧患死于安乐人事之必然上六居豫之终视初之鸣豫三之盱豫咎有甚焉故速宜渝变而不可长也昔人云富贵不与骄奢期而骄奢至骄奢不与死亡期而死亡至读上六之豫可以憬然悟矣


　　丰川易说卷三
<经部,易类,丰川易说>
　　钦定四库全书
　　丰川易説卷四
　　鄠县王心敬撰
　　上经
　　随【震下兑上】
　　豫而受之以随何也序卦传曰豫必有随故受之以随
　　随元亨利贞无咎
　　文王之彖随云云何也曰随以干之上刚来下坤之初柔下动上説故为随随有大通顺正而无咎义故占有元亨利贞而无咎象
　　彖曰随刚来而下柔动而説随大亨贞无咎而天下随时随时之义大矣哉【下遐嫁反説音悦】
　　孔子之传随彖云云何也言卦之所以为随者以刚自上来而下于柔雷动于下而泽説乎上动而説故为随也大亨贞无咎者随旣以动説为义是乃天下万事万物随时从宜之正道在圣人则为从容中道在君子则为随时处中防之为日用饮食之随时大则为仕止久速之随时随时之义眞包天尽地所不能穷不亦大矣哉
　　象曰泽中有雷随君子以向晦入晏息
　　孔子之传随大象云云何也曰言为卦泽中有雷为随君子体此以向晦入晏息如雷之息于泽中也盖向明而治向晦而息随时之正理惟君子神明识时故惟君子出入随时所谓动静不失其时也然向晦入晏息特取象于泽雷耳若推广随时之义则凡动而合时者皆随时之义即皆向晦入晏息之类泽中有雷之象也呜呼象者像也即一象而可通于千百者也是在善读易者矣
　　初九官有渝贞吉出门交有功
　　周公之象随初九云云何也曰初九自干上而下柔为成随之主又为长子有官象随以随时从宜为义故以官有渝为得正而吉象与二相比旣有近随乎二之义而渝初卽二又有出门卽交而有功象大抵随以相近卽从为义故诸爻皆不拘正应而论亲比呜呼圣人之取象各自随宜观象者固可执一论耶
　　象曰官有渝从正吉也出门交有功不失也
　　孔子之传随初九云云何也曰言守官而渝者阳来下柔所从得正故吉也出门交有功者以初随二近而随时专一无失也
　　六二系小子失丈夫
　　周公之象随六二云云何也曰二与五乃正应然五逺而初近故有近系小子而逺失丈夫象小子指初丈夫指五盖五尊而初小也然随非其正爻虽不言悔吝而悔吝从可知矣
　　象曰系小子弗兼与也
　　孔子之传随六二云云何也曰言其系小子者系于所私比之初不能兼与耳
　　六三系丈夫失小子随有求得利居贞
　　周公之象随六三云云何也曰三近系四而失于初有系丈夫失小子象与四亲比而随岂有不得之理故随有求得象然以柔居刚又非正应当有不正而为邪媚之嫌故占又取居贞为象也象皆本义义即寓戒圣人之忧患后世眞不啻父之于子师之于弟矣
　　象曰系丈夫志舍下也
　　孔子之传随六三云云何也曰言系丈夫者为其志不系于初而志舍下耳然则随固以近而得宜为贞耳
　　九四随有获贞凶有孚在道以明何咎
　　周公之象随九四云云何也曰言九四以刚居柔与五同德而为三所随故占为随有获象夫四近君之位而随而有获虽正亦凶矣故有贞凶象然处柔不失之过刚又居下亲五是明于君臣大义忠顺自尽者也如此则五孚之矣虽获何咎乎有有孚在道以明何咎象
　　郝氏曰四以刚承刚为下所随所谓挟震主之威冐独揽之行者故虽以正守然危疑之凶所不免矣
　　象曰随有获其义凶也有孚在道明功也
　　孔子之传随九四云云何也曰言随有获而虽正亦凶者四逼近于君其义凶也有孚在道以明何咎者谓四功而不居五孚其心而明其功也呜呼人臣遇人心随顺之功非自处于有孚在道之地已非悦以动君一不动而悦卽其获皆致凶之媒耳咎何从无乎当随之任者其尚知所以自处可也
　　九五孚于嘉吉
　　周公之象随九五云云何也曰言九五履中处正为悦主而下与四比是君而随有孚在道之大臣也是为孚于嘉象人君如此是为能孚大臣之盛美亦卽是自己信贤之盛美安有不吉者故占有吉象
　　象曰孚于嘉吉位正中也
　　孔子之传随九五云云何也曰言孚于嘉吉者以其当随之时比四之贤而位居悦中大中至正其德如是其吉断可识也
　　上六拘系之乃从维之王用亨于西山【享音见大有卦后升卦同】周公之象随上六云云何也曰上六居随之终而处柔不中是本无可随而犹欲从而随之其象则为欲随人而拘系维絷以随之者也如此之随其惟文王之享纣于西山乎盖纣恶已极人心尽离而文王当三分有二之时臣节愈笃犹欲从而维系以随之故古之人有言曰随者文王之所以事殷也呜呼非甚盛德孰能如此此所以为随之至极而无以复加者乎
