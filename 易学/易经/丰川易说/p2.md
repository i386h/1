<!-- { "loadSidebar": true } -->
　　或言孔子所谓观象玩辞观变玩占真学易之要义如此学易易道何不可得者余谓是特教以就画鱼识真鱼之法耳尚非设网获鱼之实义必如拟之而后言议之而后动拟议以成其变化则截断上流一网打尽矣更如黙而成之不言而信成性存存道义之门庶几全体皆易得鱼忘筌也
　　善读易者读此卦明得此卦之所由吉凶便要反上身来我见在所居之位所行之事与此有相应者否读此爻明得此爻之所由吉凶便要反上身来我见在所居之位所行之事与此爻有相应者否即大易卦爻变迁之位一一反观于身又即吾身所宜由之义一一印合于易则读易如读吾切身之符久之于易道证据亲切临事时自知拟之而言议之而动矣此初学读易之要法也若夫神而明之则又存乎其人黙而成之则又存乎徳行矣
　　拟之而后言议之而后动拟议以成其变化这便是善学吾心无画之易亦便是四圣人教人学易寡过之微义泥卦求解执爻索义据册有易离文无易即训诂之精文义之宻终成负贩之学耳
　　显道神徳行孔子分明将易理一口道尽后儒拘拘执象数卜筮作解无异辨木理者忘其本根生意之何在而徒于枝叶间摹其横直曲斜也亦狥流忘源矣或曰象数蓍策可废乎曰非谓其可废也象所以象义之难显也数所以明象之度数也即数而明象斯为得数即象而明义斯为得象总之象与数皆为义设也不明其义而区区惟象之求泥于流矣更区区惟数之求抑又逺耳至若倚蓍策而占吉凶易道之一端圣人神道设教之微权耳君子所居而安者即易之序所乐而玩者即爻之词尽人生动静语黙行藏取与无处非易尽人生思虑计度筹画经营无念非占明于变易从道之防即易不在设蓍数策而在我易不在占卦占爻而在占心矣蓍策云乎哉占卜云乎哉
　　孔子易系曰以卜蓍者尚其占又曰因贰以济民行以明失得之报易岂不关于卜筮然夫子又曰夫易圣人所以崇徳而广业又曰君子所居而安者易之序所乐而玩者爻之词居则观其象而玩其辞动则观其变而玩其占易自是以斋戒神明其徳望君子而以卜筮训有为有行心疑而问之人徒以卜筮尽之岂其可易之为道教人以趋吉避凶而假之卜筮则神道设教之微防亦犹今神庙签部使人趋避之义特是签部止于示人趋避而易防则示人以劝戒签部吉凶止于叩卜之一事而易防劝戒则统乎动静之全机签部止可示教于中下而易教则直可贯摄乎圣凡签部止一时之趋避而易教则终身之劝戒签部离神则无劝戒而易教离蓍自有占卜神道设教之义同而其防归之浅深大小精粗广狭天渊矣故易之画万世文字之祖易之彖象翼万世义理之宗易之教则君臣父子之五伦不能外贵贱隐显之地分不能外顺逆常变之境遇不能外万事万物之定理不能外即天地鬼神亦且不能外真万世范围曲成之洪鑪也谓不关于卜筮固不可谓尽主于卜筮便失四圣人垂教微防
　　天地设位而易行乎其中这易是何等道理岂得谓象外无易成性存存道义之门易原是这等様全备又岂得以卜筮尽易然却不得矫言易不在象不在卜筮若易不关象不知义于何取不属卜筮不知设筮何为于义亦未备也
　　立象以尽意要知得意如何可立象以尽又要知得立象所尽者何意则象不徒显而意不终隐矣
　　易则河图衍数尚借以作象数影子至尚书中洛书衍畴并连影子亦不借只是用其九数出帝王奉天抚人的九种经常道理耳自汉以来学者读易不知求易道设教之本防读书不知求洪范经世之猷每于河图洛书穿凿附会何切于实事实理
　　神而明之存乎其人黙而成之存乎徳行易道是何如事可区区于象数间拘泥又可仅以卜筮尽之哉读易者能于变动周流之中识时中之用即于易道思过半矣然不能实体所居而安之防以为心行亦终是画饼绘火无济于真饥实寒耳故学易者必如所谓神而明之之真知如所谓黙而成之之实践然后可言善读易善用易也
　　观象玩辞观变玩占是为要明得此理以为率由之本若学者真见得此理能随时神明黙成而变易以从道即日用动静语黙之际不异观象观变之时而审几度务之间无非玩辞玩占之几矣盖圣人教人学易之意原是教人用易之道以善身世耳匪第教人区区辨卦爻变动隂阳消长也
　　通其变使民不倦神而化之使民宜之呜呼古圣人神道设教之婆心分明自已言下托出矣
　　看来知几其神不徒只是能知原是见善即迁见过即改真知实践一体为用
　　易之为道也变动不居周流六虚不可为典要惟变所适这是个甚麽道理汉唐间无几于道之人如何发挥得易中精神命脉使出
　　观易之为书也不可逺一叚这道理岂防章摘句所能明真所谓茍非其人道不虚行也然谓所居而安即易之序这事又岂髙深逺的事又所谓易简而天下之理得者
　　居则观象玩辞动则观变玩占孔子示人以学易之法也使出入以度内外知惧孔子教人以用易之道也余则谓学者真能出入以度内外知惧则虽无象无辞无变无占而易之把柄在我所谓善易者不言易而全体皆易也否则对易有易离易无易即时时观象玩辞观变玩占究之只成得泥象逐辞拘变执占之迂学而去易仍逺耳
　　系辞曰惧以终始其要无咎又曰圣人之作易也将以顺性命之理其于教人寡过之义何等明白学易者只以此求之便得羲文周孔本防终身用之不尽乃近世读易者往往不知着眼于此而徒于后儒注疏中探取一行穿凿附会之说援为借证真扣盘扪烛之见不言而躬行此尽性立命之事然非神而明之则无由知终而终此实践之必终始于真知而系辞穷理之所以始尽性至命也又使神而明之而不至于黙成而信则亦不得谓之神明此真知之又必以实践为究竟而系辞尽性至命之所以终穷理也
　　观易系词曰昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义看来圣人作易原是如此主意则虽谓六十四卦三百八十四爻四圣人殚精拟议只是教人趋于仁义之路亦可矣吾辈必居仁由义乃云善于学易象以显义义以实象执象昩义象何以设执义遗象义于何存观于孔子六十四象无不以象曰君子以五字发义可知象义偏废不得
　　凡象皆为义设执象昧义买柜还珠固所不可
　　凡象皆为义设凡义原皆为君子设君子无时不厪迁善改过之义则无时或忘审几度务之占占之资象固多已易之为道又岂尽系占象乎总之观象而占者凡人与君子偶为之事所居而安以此斋戒神明其徳者圣贤君子生平之占也执象论占亦昩圣人崇徳广业之防矣
　　就易之为书而论其为道也屡迁变动不居周流六虚上下无常刚柔相易不可为典要惟变所适就易之为量而论范围天地之化而不过曲成万物而不遗明于隂阳之故达于生死之说通乎昼夜之变就易之体履而论时止则止时行则行动静不失其时其道光明就易之为用而论所以显道神徳行使人出入以度内外知惧就易之立教而论定天下之吉凶成天下之亹亹以开天下之物成天下之务就其为卜筮而论其受命也如响无有逺近幽深遂知来物非天下之至广至大至幽至深至精至神孰能与于斯乎而枢纽只在于乾卦自强不息之实功故易以干首六十四卦以大象首六十四象也呜呼书首钦明礼首无不敬而易首以干乾象以自强不息学易者亦于主敬之道终身实体之而易元在我即易主在我矣
　　读易能于所居而安之防明其真诠便得入易之门更能躬行实践此动静不失其时之理于日用间即于易道登堂入室矣然非有朝乾夕惕之功岂易到与时偕行之地仔细推详敬之一字真易道之本原不独修已之要领
　　黄帝之丹书曰敬胜怠者吉即此一语可寻时中脉络并可作易学枢纽昔文中子答人问易曰君子终日干干夕若而已呜呼文中子不见道孰为见道哉后儒每讥此语亦是无真见耳
　　尽人生大之仕止行藏小之饮食男女无非易之动变周流一息不敬即一息咎凶立至易安得不始干而干安得不象以君子之自彊不息
　　一部易经只发得时中之义然时中必由于神明黙成而神明黙成必由于忠信进徳修辞立诚之潜修是敬之一字圣学之脉络实易道之脉络故六十四卦以乾卦为枢要而乾卦以三爻为枢要仔细看来孔子自彊不息一语不特乾卦之大象并可统六十四卦而象之观易可见四圣人之心源契合即可见千古圣贤其心法道法无不以这一段敬慎戒惧为叅同即无不以这一叚敬慎戒惧持世教后儒每言道妙于无为学宗乎自然呜呼自以为谛矣其如未达圣道之渊源圣教之本防何
　　系辞曰神而明之存乎其人黙而成之不言而信存乎徳行此言易道非执方可明浮慕摸拟可能也学易必须实下穷理之功实到尽性至命之地然后于易合真耳然二者原一体相成故又互相为用必实有穷理之功然后能到徳行黙成之地又必实到尽性至命之地然后真几神而明之之域未有不能真知易道而实能体易之人亦未有不能实体易行而真能知易之人干三之文言曰知至至之可与几也知终终之可与存义呜呼神明黙成互相表里之防首干已明揭此义示所以学易要领矣有志学易者曷体此防行之
　　先天不违作易之圣人后天奉若体易之君子然尽得后天体易之学即先天自在其中故古来先天圣人阐易之教只是教人实尽后天之学而已
　　观象玩词读易之法观变玩占占易之法所居而安用易之法神而明之通易之法黙而成之契易之法智崇礼卑效易之法敬以直内义以方外惩忿窒欲迁善改过体易践易之法而要之工夫要领只自强不息一语括之呜呼君子干干日夕而已
　　龙徳正中原本于庸徳庸言之谨行闲邪存诚之精专可贵处岂独在变化不测然正惟有此切近精实之功然后可几于变化不测之神故曰见龙在田利见大人君徳也
　　易坤初六之文言曰积善之家必有余庆积不善之家必有余殃四语虽以释履霜坚氷之义其实四圣人立象明意系彖系象以示劝戒之大防尽括于此学易者诚能见此义以读易则见得四圣人谆恳告诫之义即见得天人感召原不相逺善恶吉凶只如影响虽欲不迁善改过而有所不敢
　　神而明之非穷理尽性以至命者不能错履无咎忠信以进徳者可与几也
　　于此心之天理见得明即践得勇于此心之人欲觉得早即反得速其于易也把柄在手矣
　　能于迁善改过四字时时有真知实践之功即可晤对羲文周孔四圣人于一堂
　　学易者无见于动静光明之防极其所得只成闪躱利害伎俩耳然非真有与道合真之修亦终无见于动静光明之真血脉无得于动静光明之真枢要也孔子曰吾道一以贯之吾辈必于道之全体大用有真见斯于易之神明黙成有入头即六经之精微蕴奥亦始见堂奥耳
　　四圣人画卦系辞之婆心只是导人所居而安之之义然如何得所居而安亦只动静不失其时耳一部易经六十四卦三百八十四爻及孔子之十翼凡二万余言四圣人推索阐衍不惮谆复如此者亦只是为动静不失其时之防发挥不出耳近世注易者动手十卷八卷而不知着眼于此抑误矣
