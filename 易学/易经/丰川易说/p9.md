<!-- { "loadSidebar": true } -->
　　动乎险中大亨贞可知在险而不能动心忍性増益不能咎不能免宜建侯而不宁可知济屯而不能忧勤惕厉屯不能济
　　象曰云雷屯君子以经纶
　　孔子之传屯大象云云何也曰言君子观云雷屯之象用以经纶天下之事而济屯也盖天地以云雷作而生万物英主以经纶运而开太平亦犹行天之道尔
　　经纶于屯时以济屯必有雷动云合使天下鼓舞奋励之意乃可故君子之经纶即取象于云雷然则单寒而欲自树于人伦初机而欲自底于清宁无贵龌龊委细因循怠惰从可知也
　　初九磐桓利居贞利建侯【磐歩干反】
　　周公之象屯初九云云何也曰初阳居屯之下有磐桓安固象故占取利居贞震长男侯象动乎坎中利建侯以济屯象盖欲济屯而不居贞则将失义欲济屯而无其人屯终莫济耳
　　象曰虽磐桓志行正也以贵下贱大得民也【下遐嫁反】孔子之传屯初九云云何也谓其虽磐桓而其志在欲行其正非懐安也阳贵隂贱初九以阳下隂如以刚明之才不辞以身为小民经营教养不惜以贵屈下贤哲自然大得乎民心其于建侯宁不利乎孟子谓得天下在好民之好聚民之欲即此意也
　　六二屯如邅如乘马班如匪寇婚媾女子贞不字十年乃字【邅张连反乘绳澄反又音绳】
　　周公之象屯六二云云何也曰以六居二乘下之动而当屯时有屯如邅如乘马班如象二与五为正应而下逼于初不能即应然正应不与寇同时久终须应之故又有匪寇婚媾女子贞不字十年乃字象也然亦可见守正者终无不合之事德不孤必有邻亦可自信矣
　　乘马但言乘动济屯之义非谓六二下与初连以乘初之刚为乘马盖象传以六二之难为乘刚是乃统释爻辞非是专释乘马二字之义若以二之乘马为乘初刚四乗三之乘马难通矣
　　象曰六二之难乘刚也十年乃字反常也
　　孔子之传屯六二云云何也曰言六二欲上行应五而难进者以其下乘初九之刚也故虽与五刚柔相应且反常至十年之久耳
　　六三即鹿无虞惟入于林中君子几不如舍往吝【几音机舍音舍】
　　周公之象屯六三云云何也言六三本非刚明之才兼上无贤明之应而居刚志躁亦欲动而济屯徒自入于险难耳有即鹿无虞入林之象见几之君子当此可以舍矣不然凭刚而往吝穷不免故占又有君子几不如舍之象也
　　象曰即鹿无虞以从禽也君子舍之往吝穷也
　　孔子之传屯六三云云何也言三本无济屯之才又无济屯之应而乘时妄动是从禽之欲耳不知济屯非从禽比往则必穷见几之君子自必舍之往则未有不吝穷也呜呼亚父之事亦可鉴矣
　　周公孔子系爻系传皆于无才无援而妄动之戒甚明甚警
　　六四乘马班如求婚媾往吉无不利
　　周公之象屯六四云云何也曰六四以隂居柔而当屯乘震亦有乘马班如象与初利见之主为正应又有求婚媾象故占为往吉无不利也
　　象曰求而往明也
　　孔子之传屯六四云云何也曰此正明四之当屯而知择利见之初乃其明于择主也呜呼马伏波其人乎而周公孔子之示济屯者以择主为要其义亦明矣
　　九五屯其膏小贞吉大贞凶
　　周公之象屯九五云云何也曰五虽阳刚当位而在坎中下应又懦小贞则吉大贞则凶之象也坎为水膏泽象
　　象曰屯其膏施未光也
　　孔子之传屯九五云云何也曰五在险中施未能普岂能光乎然亦九五自居坎中囿于施耳其占则施之未得光为昭烈未知光为项羽而施光则武王之大赉四海善人是富系曰忧悔吝者存乎介善用易者亦于此中变迁之机图之而已
　　上六乘马班如泣血涟如
　　周公之象屯上六云云何也曰上六居屯乘震亦有乘马班如象而以隂柔居屯之终下无正应是处屯之极地无才无助终于屯而无可如何者悲伤涕洟有泣血涟如象也呜呼项羽乌江之叹泣亦其事耳
　　象曰泣血涟如何可长也
　　孔子之传屯上六云云何也曰言屯极而至于如此岂能长乎然何可长固以释泣血之义其实上六穷于屯地更无所之亦有不长之象也大抵易道变化不特周公有时就义取象即孔子传象亦时于爻象中自取一义也
　　蒙【坎下艮上】
　　屯而受之以蒙何也序卦传曰屯者物之始生也物生必蒙故受之以蒙蒙者蒙也物之穉也
　　蒙亨匪我求童蒙童蒙求我初筮告再三渎渎则不告利贞【告音谷渎音独】
　　文王之彖蒙云云何也曰蒙坎险在下遇艮止在上险而止有蒙象也九二居中发蒙刚中而应正有亨道也九二为养蒙之主而六五以柔中应之有童蒙求我匪我求童蒙之象也发蒙之道取其人之以诚心求我不取其人之以机变相尝故又有初筮告再三渎渎则不告而利于贞之象占也
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　孔子之传蒙彖云云何也言山下有险险而止所以为蒙象也九二发蒙之主而居中处刚以亨行时中也六五正应乃童蒙之志应乎我匪我求童蒙也志应而后发正二刚中之所以善于养蒙正也渎则不告正谓其志不应发之徒渎蒙耳所以然者童蒙志应乎我而后告教之乃为培养其天真使成圣胎之正道不然则彼以机变尝我我以机变凿之适以渎蒙而壊其天真耳故蒙以养正为圣功也
　　大人不失赤子之心此善于自养其蒙者教人而望以立诚之道此善于养童蒙之蒙者呜呼蒙以养正为圣功自养者可以知所养教人者亦可以知养人之道矣
　　不识不知顺帝之则圣人而蒙矣然其工夫则自无畔援歆羡来圣功只是善养其蒙
　　九二刚中上应六五柔中之志则在五为诚求之切在二乃无失人失言之愆此当几之教也不然蒙渎我而我渎蒙师弟兼失矣故为师亦何可易言蒙以养得正而正却以养其蒙得故教弟子者全要保防其一防知能之良
　　论语弟子一章养正之圣功尽统于是朱子之小学其即弟子章学文之注脚乎盖圣贤之成法事理之当然皆于此乎备也教子弟者须于此着眼若视此为迂濶即误却童蒙而养失其正矣
　　象曰山下出泉蒙君子以果行育德
　　孔子之传蒙大象云云何也曰上山下坎为山下出泉蒙迷之象君子体之以养蒙惟是果行而见善即迁过勿惮改则业可进育德而寛居仁行居安资深则德可修庶几乎养蒙之圣功如山下出泉耳又艮以一阳止乎二隂之上有果行象坎以一阳蓄于二隂之中有育德象
　　象传坎为沟渎未有泉象而蒙象取于山下出泉六十四卦中象固有非象传所能尽者然亦可见象原不执于一也
　　初六发蒙利用刑人用説桎梏以往吝【説吐活反桎音质梏古毒反】周公之象蒙初六云云何也曰初六以隂居下全无知识之蒙发之之道自宜利用严威以禁其放佚故有利用刑人之象盖以如此之蒙而不加严威则蒙不知惧教亦不入故又有用説桎梏以往之吝
　　象曰利用刑人以正法也
　　孔子之传蒙初六云云何也曰此言发蒙之道初间自是宜正法以禁其邪枉也孔子之治鲁子产之治郑诸葛忠武之治蜀其义即取诸此
　　九二包蒙吉纳妇吉子克家
　　周公之象蒙九二云云何也曰九二居坎中为养蒙之主而六五以柔中应之有包蒙象六五应而九二养有纳妇象六五居上孚下而九二居下承上有子克家象区区一爻既象蒙师又取此三种法象引伸触类固可穷哉呜呼读易者知易取象之义即可明反身自占之道矣不必干尽宜君坤尽合臣也
　　象曰子克家刚柔接也
　　孔子之传蒙九二独释子克家何也曰包蒙纳妇于九二取象为易明而子克家又取于二之以刚接五柔殊不易明故耳然则执象论易岂复有易
　　六三勿用取女见金夫不有躬无攸利【取七具反】
　　周公之象六三云云何也曰六三隂柔处险之极是不贞之蒙女子也本与上为正应而近系于九二是见纳妇克家之金夫而不有其躬之象取女取此何利之有故有无攸利之占也然占亦象耳故易者象也读易知得象为象而即占亦象易斯可通尔
　　象曰勿用取女行不顺也
　　孔子之传蒙六三云云何也曰此言勿用取女者为其行不顺理耳然则舍其君而君人之君皆见金夫不有躬之女非其臣而辄纳为臣皆取见金夫不有躬之女也何利之有
　　六四困蒙吝
　　周公之象蒙六四云云何也曰居艮之下隂柔居隂又无正应蒙之困而不知自发者也吝其能免乎故象以困蒙而占以吝也
　　象曰困蒙之吝独逺实也【逺于万反实去声】
　　孔子之传蒙九四云云何也曰蒙之所以困者以其无阳应又与九二隔处蒙而无师无友独逺乎实困何由发吝何由免乎然则处蒙地当蒙时者宜求明师良友端可知已
　　六五童蒙吉
　　周公之象蒙六五云云何也曰六五以柔中止于艮阳之下蒙之童者也而下有九二刚中正应为之师则是五以诚求二以诚教所谓养正之圣功其在斯乎蒙之最吉者也故象取童蒙而占则吉
　　象曰童蒙之吉顺以巽也
　　孔子之传蒙六五云云何也曰言童蒙之所以吉者自已顺巽以受教则九二自开诚以养正也几受训于人之道于此可悟
　　上九击蒙不利为冦利御冦
　　周公之象蒙上九云云何也曰上九以刚居艮上艮有手象有击象过刚不利犯人而利于御冦故占为不利为冦而利御冦象
　　象曰利用御冦上下顺也
　　孔子之传蒙上九云云何也曰程子之言上下顺为上不过暴下得击去其蒙上下皆顺自为得之然亦上九以一阳止于五爻之上五爻皆顺服其下是亦有上下顺象也然则击蒙而不顺上下之心是真为冦耳其亦不占而已
　　需【干下坎上】
　　蒙而受之以需何也序卦传曰蒙者蒙也物之穉也物穉不可不养也故受之以需需者饮食之道也
　　需有孚光亨贞吉利渉大川
　　文王之彖需云云何也曰干健在下欲进而坎险阻前有需待之义自有需待之象也九五为需主而坎中实有水光通天之义且居中得正故有有孚光亨贞吉之象以此渉险则有利渉之义兼以干健而需坎亦为渉水之象故占又取象于利渉大川也
　　彖曰需须也险在前也刚健而不陷其义不困穷矣需有孚光亨贞吉位乎天位以正中也利渉大川往有功也
　　孔子之需彖云云何也言所以待须之义以坎险在干刚之前也险在前而乗刚直进灭顶之凶即在是矣能无困穷乎故干而能须则自不至防而其义不困穷耳有孚光亨贞吉者九五为需主是位乎天位者也中实则为有孚坎水内明则为光以此需方进之干宁不亨通得正而吉乎而三阳以见险而须以此涉川自然往必有功耳
　　象曰云上于天需君子以饮食宴乐【上上声乐音洛】
　　孔子之需大象云云何也曰坎上干下有云在天上需雨之象君子之所需而养者饮食宴乐如云上于天之需雨也君子生平之志不在温饱三乐戒损于宴乐孔子何以取象饮食宴乐乎易道人情之至即天理之至也屯经纶草昧蒙果行育德劳亦甚矣至此恬养不亦须于饮食宴乐以自頥其天和耶故饮食之在需非尺寸之肤宴乐之在需非荒淫之愆也时当需也
