<!-- { "loadSidebar": true } -->
　　周公之象未济九四云云何也曰九四虽当未济之时而已出险居离以才之刚明而处位之柔顺自能以明济暗未济者可从而济故占象为得正而吉悔自可亡事象为震用伐鬼方三年有赏于大国也观未济之九四贞吉可见居以当位为功不尽关二五也二五正有不贞吉者大抵上三爻未济而可济者故象多吉辞
　　象曰贞吉悔亡志行也
　　孔子之传未济九四云云何也曰九四之贞吉悔亡者九四以阳明济险其志得大行也呜呼阳刚文明固济险之具乎濡尾之小狐安得不吝
　　六五贞吉无悔君子之光有孚吉
　　周公之象未济六五云云何也曰六五以离明中正之德下应九二刚中之臣君明臣良何险不济何济不通故占象为贞吉无悔事象为君子之光上下交孚而吉也大抵君子之光光以文明而实光以孚二盖人君能信任贤臣则自用不事而兼照无遗自然上下交孚而行无不吉耳
　　象曰君子之光其晖吉也
　　孔子之传未济六五云云何也曰言君子之光者五二相孚离明坎润交相越其晖吉也
　　上九有孚于饮酒无咎濡其首有孚失是
　　周公之象未济上九云云何也曰上九以刚处离终而下孚六三不正之险是非君子之孚乃孚于饮酒而已夫当未济而既济则饮酒宴乐亦君子所不废未可便谓之咎但以六三之险终而上以刚躁应之则有饮酒而沉沦濡首之象若以此为孚则孚所不当孚而失是耳
　　象曰饮酒濡首亦不知节也
　　孔子之传未济上九云云何也曰饮酒而至于濡首亦太不知节也既济者且将以终止乱而况其为未济之终乎
　　按知节即知时之义而以此终易者易取时行以既济为用而以未济为功知节则时虽未济而可济不知节则时虽既济而终于不济正以见易乃时中之道而生生之道知节则得时之中而道日生不知节则失时之中而道终穷也呜呼易固教人时中之道而实寡过之道哉

　　丰川易説卷十
