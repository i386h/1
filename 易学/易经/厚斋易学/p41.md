<!-- { "loadSidebar": true } -->
　　右明象占
　　李氏曰卦虽以初上喻栋桡至于以爻明变以位明人则意各有所寓也
　　右明爻义
　　王辅嗣曰大过者栋桡之世也本末皆弱栋已桡矣而守其常则是危而不扶凶之道也以阳居阴拯弱之义也故阳爻皆以居阴位为美
　　李子思曰大过刚过而中盖大过乃所以为中苟过极而不知反则将有必折之患故以阳居阴者吉且利以阳居阳则凶而无誉也
　　案六爻虽以二体中分反对为象然上下爻位义未尝不相应也初之借用白茅至四则栋隆而吉矣二之枯杨生稊至五则生华矣三之栋桡凶至土则过涉灭顶而不可咎矣
　　右明六爻

<经部,易类,厚斋易学>
　　钦定四库全书
　　厚斋易学卷十七　　　　宋　冯椅　撰
　　易辑传第十三
　　经上篇【坎离】
　　【坎下坎上】
　　习坎
　　赞曰重险也水流而不盈　又曰天险不可升也地险山川丘陵也王公设险以守其国险之时用大矣哉
　　説卦曰坎者水也正北方之卦也劳卦也万物之所归也故曰劳乎坎　又曰坎陷也
　　杂卦曰离上而坎下也
　　朱子曰习重也坎险陷也其象为水阳陷隂中外虚而中实也上下皆坎是为重险
　　李子思曰反之复之是之谓习习有重复之义李氏曰卦名习坎孔子释之曰重险若巽言重巽离言重明皆因事以起义推而明之不若习坎之义正在于卦辞也
　　石守道曰大统言之水也指实言之洼陷深险之处也夫洼陷深险之处水性习坎是以洊至习者不一之谓习熟也水之就下日至焉又至焉上下皆坎亦重险也
　　王景孟曰阳陷于隂也水性善陷陷为险难谓之习坎者险中复有险也
　　程可久曰坎为水离为火水火二字乃立坎离之画　又曰正北方之卦于至隂之中而阳生焉其气不纯故卦独冠以习于方曰北曰朔太配罔与防难经曰脏各有一肾独有两其虫有龟有蛇皆其义也在人于用险不得不习
　　吕与叔曰八卦唯险非吉德故于坎也独以习名更试重险乃君子有所事也
　　冯当可曰六纯卦独于坎言习君子之用坎最难不比诸卦坎险也人之险患难死生也君子卒然蹈患难死生之际居之恬然无变于心非积习之力有所不能
　　都圣与曰习因而重也忧患之不一也习之义训因书曰卜不习吉是也夫因性所有而后可习孔子曰性相近也习相逺也
　　郑舜举曰八重卦独坎加习文王之所加也文王居忧患之时而以忧患后世为心于是演易八卦自坎之外其七卦皆处平夷唯坎则一阳陷乎中而有险难之义其象为水水至险水虽至险而习乎水者出入乎水而不能溺然则习乎险难者斯能无入而不自得也
　　亦有此义
　　右明习义
　　张子厚曰色以离见声以震闻臭以巽知味以坎达坎离者天地之中二气之正交非此二物则无易一陷溺而不得出为坎一附丽而不能去为离又曰隂阳之精互藏其宅
　　李子思曰乾坤三画以初相易而成震巽以中相易而成坎离以三相易而成艮兊故乾坤者隂阳之祖而坎离则天地之中也坎居正北于时为子为夜之中离居正南于时为午为日之中夜之中而一阳生焉故坎之三画一阳居中日之中而一隂生焉故离之三画一隂居中天地隂阳之中乃造化张本之地故易上经始乾坤而终坎离贵其得天地隂阳之中而为易之用也易之道本乎中乾坤以中相交而成坎离坎离得乾坤之中而成既未济坎离者乾坤之中交而致用而既未济者又坎离之中见于交不交之际而致用各别也且天一下降坎中在物为水而在人为精以画观之坎之一阳居中而中实即精藏于中而水积于渊之象也地二上兆离中在物为火而在人为神以画观之离之一隂在中而中虚则神寓于心而火明于空之象也
　　李去非曰天地有真用坎离是也坎藏一天一生水而陷伏于二隂之间所谓藏一也人之思在火而精在水故精一则神全神全则形气滋润此坎水之效也
　　杨廷秀曰坎本坤也干一阳交其中而生水水内阳而外隂故其明内景离本干也坤一隂交其中而生火火内隂而外阳故其明外景
　　李仲永曰八卦独坎言习万物以生为险出乎一入乎一相因习于无穷也老氏书有九九篇明生生之理自一而至于九则穷矣九九八十一又不离乎一中则是堕于一中相习以险而无穷也案天地之中后天之坎离文王之易也隂阳之中先天之坎离包牺之易也何也春为阳中其位在卯秋为隂中其位在酉先天之易离东而坎西故曰隂阳之中书纪羲和东曰日中西曰宵中是也若夫冬至日景极北其位在子夏至日景极南其位在午后天之易坎子而离午故曰天地之中然夏至隆暑至于流金铄石冬至隆寒至于折胶堕指乃隂阳之偏非中也若曰坎离天地隂阳之中则犹有当辩者大抵阳中有隂动根静也隂中有阳静根动也一动一静互为其根后天坎离之谓也观其画可以见矣
　　赵氏曰天一生水而为坎一者阳也坎虽以陷为义而干阳在坤隂之中实为万物胚胎之始故易始乾坤屯蒙需讼师比六卦继之者皆有坎非偶然也屯蒙以干之一索再索三索于坤而为卦皆以阳卦之合而成也然后以干遇坎而为需讼以坤遇坎而为师比盖莫不有自然之序存焉呜呼此干之所以居于西北而坎之所以居于正北者与
　　右明坎义
　　赞曰水洊至习坎君子以常德行习教事
　　案习教阅兵武之事以备险也常德行者岁有四时之常
　　右明卦用
　　説卦坎为豕　又曰坎为耳　又曰坎再索而得男故谓之中男　又曰坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于车也为多眚为通为月为盗其于木也为坚多心案此皆三画未重之坎也
　　右广卦象
　　序卦曰物不可以终过故受之以坎
　　程正叔曰过极则必陷
　　林黄中曰坎之成卦大过之变也大过之中爻三四之阳陷而为隂是以谓之坎也巽为木兊为泽木过乎泽而入于坎陷之中是以谓之坎也夫君子者未尝无过物之志也然而消息天之行也天之所废虽有过人之材亦末如之何矣是以大过上六有过涉灭顶之凶过而受之以坎斯其义也案闻之颐大过者坎离之象也颐为隂中大过阳中特隂阳之中尔故大过之后受之以坎坎者阳中而不过坎之后受之以离离者隂中而不过者也坎离所以济颐大过过中之失
　　右明卦序
　　有孚维心亨行有尚
　　赞曰行险而不失其信维心亨乃以刚中也行有尚徃有功也
　　程可久曰水善信而中实为有孚维心亨谓二五之迹陷而心志相通也所以行有尚尚配也李去非曰坎阳中也而陷于二隂故为险出乎险则为心亨陷而不能出则为心病生于水者安于水以习之有素也不习则玩而多死习坎之具其唯心乎故曰言忠信行笃敬虽蛮貊之邦行矣又曰心者中也二五皆中也平心以行险忠信以将之
　　案説卦三画之坎故为心病彖重坎也故为心亨林黄中曰一阳陷于二隂之中犹人之善溺身首俱陷而心独亨也故坎为通
　　杨中立曰北方寒极而隂凝一阳动乎中故凝释而为水水者一之所生也一之所起有一而未形其为物不贰矣故有孚心亨阳在内也诚孚于中险不能陷故亨夫险非可止之地止于险则终于陷而已故行有尚
　　张子厚曰内外皆险义不可止
　　冯当可曰行亦险不行亦险行也有可以出险之道不行则坐受其困矣
　　案彖辞皆重坎之象主二五阳爻居中而言而二阳爻又主九五而言孚中实也有孚者与二相孚也心中居也维心亨者与二志通也行有尚者水之行无不下五行而有二为之配也居险阻之中非君臣诚心相与以圗出险鲜不为其所陷矣李子思曰坎之中实是为诚故曰有孚离之中虚是为明故曰重明作易者因坎离之中而寓诚明之用古圣人之心学也
　　右明卦象占
　　初六习坎入于坎窞凶
　　赞曰习坎入坎失道凶也
　　林黄中曰下卦之下又遇坎焉入于坎窞之象也杨廷秀曰重坎之下故为窞耦画穴之象
　　都圣与曰言入乎险而不能自出也
　　王辅嗣曰最处坎底上无应援是以凶也
　　朱子曰以隂柔居重坎之下其陷益深故其象占如此
　　案前又一坎故曰习坎习坎之始未能熟险材弱不能有济遇坎之穴焉而入之没溺必矣是以凶也右明象占
　　兰惠卿曰隂柔之资无出险之材
　　李子思曰水性善陷而居重险之下坎中之坎陷之尤甚者也呜呼世间有夷坦之途唯髙明者识之擿埴索涂防行于世者皆隂闇昏迷失道而入坎者也
　　袁氏曰坎之性以出为德坎之时以徃为有功初以趣下之性居重险之下入于坎窞者也夫离之性上而好上者无所容故突如其来如坎之性下而趣下者则失道故入于坎窞凶
　　程可久曰初与四皆承阳而得失不同者初纯坎以陷为象四杂物撰德始有承阳之美
　　右明爻义
　　九二坎有险求小得
　　赞曰求小得未出中也
　　兰惠卿曰居下坎之中上有险而未可即出故曰坎有险在险难之时以刚居中其材足以自济而上下二隂傅之求小得也
　　张子厚曰险难之际弱必傅彊上下俱隂求必见从
　　李子思曰坎之有孚心亨唯赖于刚中九二似为二隂所陷然上下比而傅之为所服役故求隂小为得所得者小以居险之中未能出险而仅得左右二隂之用而已
　　林黄中曰大川之水无险不平今居下而有险焉则浅浅之流也传曰水之积也不厚则其负大舟也无力然则九二之水不足以行大舟近者求济小有得而已不能无所不通如九五也
　　案九二阳刚之材陷于二隂上犹有坎焉至九五而后有孚心亨有尚而可以圗出险矣故曰坎有险若以二隂同体相依以为固则庶或可尔故曰求小得以得中故也然上犹有坎故未出中都圣与曰有险云者未必有而不能必无之辞夫隂为险者也险趣下者也出乎一隂之上而揜乎一隂之下故以有险言焉九二以阳居尊大者之象也初六以隂在下小者之象也九五不应而初六承之求小得之义也
　　案此止以下一坎为象而于赞未出中之义最切阳饶隂乏一阳在中而二隂下陷坎之所以为有险也自卦言之则以二五刚中同德相济为象自爻言之则以二刚不相应为象不相悖也
　　右明象占
　　六三来之坎坎险且枕入于坎窞勿用
　　赞曰来之坎坎终无功也
　　王辅嗣曰履非其位又处两坎之间出则之坎居则亦坎
　　王景孟曰干之三处二干之间故曰终日干干坎之三处二坎之间故曰来之坎坎
　　右明象
　　冯当可曰用与勿用在人则知处险者时处乎险而吉凶者在我而已居六三之时而能勿用六三之道则免乎险此圣人以易垂训之意也
　　右明占
　　案六四耦画有穴之象在坎之下故曰坎窞初六之本爻下卦之坎窞也六三之上卦则入于上卦之坎窞矣来而退于内则有九二之险而上坎之水且沈溺矣是来亦坎也之而进于外则遇六四之陷入于坎窞矣是之亦坎也进退一无可者唯有勿用而已其所以然者处下卦之终当进退之际两坎相遇位多凶德不称也
　　右明爻义
　　六四樽酒簋贰用缶纳约自牖终无咎
　　赞曰刚柔际也
