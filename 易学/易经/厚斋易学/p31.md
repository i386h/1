<!-- { "loadSidebar": true } -->
　　李仲永曰处艮之极知止者也出于有事之外而不事其事其举髙矣
　　杨廷秀曰臣事君子事父一也上九臣也而不事王侯然则为子而不事父与曰有初六九二九三以干之有六四以裕之又有六五之君兼羣贤之干蛊者而用之则上九不必为矣
　　程正叔曰士之自髙尚亦非一道有懐抱道徳不耦于时而髙洁自守者有知止足之道退而自保者有量能度分安于不求知者有清介自守不屑天下之事独洁其身者所处虽有得失小大之殊皆自髙尚其事者也
　　案若上九者其殆庶几于懐抱道徳而髙洁自守者与有君子之徳有饬蛊之材而无其位方一世之蛊或干或裕投其身于悔吝之域者多矣独上九居事物之外其徳至刚其道知止谓所以饬蛊者天下之士各以其材而效其事于一世而无所用我焉故不事王侯而以髙尚为事此微子箕子比干之徒致其身于殷之末造而太公伯夷独居东北海之濵者也
　　右明爻义
　　王介父曰无为而用臣子者君父也有为而为君父用者臣子也蛊者臣子之任也故其爻虽得尊位亦干父而已有父子然后有君臣君臣之义取诸父子而移之者也故自初至五皆以父母与子为言能干父母之蛊则国蠧可知矣至上九则其义有进退去就而不可施于父子故特以君臣为言也在一卦之外家道不可有外也
　　赵氏曰四爻皆以干父之蛊为义而九二独曰干母之蛊以在内卦之中也上九独曰不事王侯以在外卦之外也其在内则所干为有限其在外则不事不失为髙
　　案为子者遇家道之蛊不容不事事也上九阳刚在上父也六五阴柔居尊位上九之配母也四三其长次子也二父没母在之子也初则母亦没矣从兄以干父之蛊者凡在下位者皆后生者也后生则父母老而逮事之日浅故曰考曰不可贞也生乎前则逮事父矣故曰干也曰裕也六五母道也而用材誉之子以干其父不称母不以妇人与家事也上九父道也而取不事王侯之象不称父避斤尊有害于过则称已之义也
　　右明六爻










<经部,易类,厚斋易学>
　　钦定四库全书
　　厚斋易学卷十三　　　　　宋　冯椅　撰
　　易辑传第九
　　经上篇【临观】
　　【兊下坤上】
　　临
　　赞曰临刚浸而长说而顺
　　杂卦曰临观之义或与或求
　　朱子曰临进而陵偪于物也二阳浸长以偪于隂故为临十二月之卦也
　　毛伯玉曰复者阳失其位而初反也泰者以三阳为最安也四阳而壮五阳而夬义尽于名无可疑者二阳之为临何也二得位而三犹隂也偪而不相安必以去之为快故婉而命之曰临此命卦之微指也
　　吕与叔曰临以上临下观以下观上临位之在上者临下在下者为上所临者也观位之在下者观上在上者为下所观者也以刚临物物所不与以闇居上下所不观故柔上刚下为临上阳下隂为观
　　耿睎道曰大者以道长而临小上者以位髙而临下【郭立之同】
　　王介父曰阳大隂小来者信往者屈大者信则临小者之屈矣此以大临小言也爻则贵贱以其位之上下四隂皆临下之二阳二阳有应于上皆见临于隂此以上临下言也
　　王景孟曰临有二义以爻之刚柔言之则以刚临柔消长之序然也故君子不可以不知天以位之上下言之则以上临下统属之道然也故君子不可以不知人
　　程正叔曰临民临事凡所临皆是
　　案卦有衡有竖衡则以大临小葢内临外之象此彖赞之意也竖则以尊临卑葢上临下之象此象赞之意也内三爻以应外取义而外三爻则以下临其应取义也一阳为复应冬至之气而泰之隂阳适停应春分之气也然则临之二阳其应立春之时类有不尽通者取用在人要难以一说定也右明卦义
　　象賛曰泽上有地临君子以教思无穷容保民无疆案此以上临下为义
　　右明卦用
　　序卦曰有事而后可大故受之以临临者大也林黄中曰巽变为兊艮变为坤二五不动巽变兊入而说也艮变坤止而顺也入而不说则事不成止而不顺则功不就此蛊之所以有事而临之所以为可大也
　　石守道曰临非训大大则乃能临物也刚阳浸长所以大也临之成卦二阳浸长所以可大非谓临之义训大也巽变兑画之覆也艮变坤上穷则变也二五不动刚中而应所以成元亨利贞之德也右明卦序
　　元亨利贞
　　赞曰刚中而应大亨以正天之道也
　　王氏逢曰一阳复于下二阳浸长可以临人临天下之大不具四德可乎
　　虞仲翔曰九二刚中四隂皆应故大亨以正也案虞本赞意要之元指干之初九也亨指九二之应乎六五也利贞者阳以上复为贞自二阳浸而长至于六阳成干无所不利也
　　右明卦象
　　至于八月有防
　　赞曰消不久也
　　陆希声曰阳息于子为复为临消于姤至遯凡厯八月有防言有而未至也　又曰临卦下兑故曰八月复卦下震故曰七日自然之数也
　　杨中立曰遘隂始生也而繋于金柅葢柅之使无行也至于二阳浸而长则必至于否矣尚如之何哉有遯而已矣故言八月有防欲其豫为之防也非知微知彰其孰能与于此
　　右以遯言之
　　王辅嗣曰八月阳衰而隂长故曰有防
　　勾氏曰诸儒谓周正建子为复至建未二隂生乃为八月匪唯月错乃成遯矣易取否泰相反临观倚伏之义八月建酉为观隂阳相推世数相变所以至于八月有防也
　　李子思曰建丑之月其卦为临二阳浸长而偪四隂至于八月建酉其卦为观四隂浸长而偪二阳则临至观而危矣
　　林黄中曰说者曰复冬至之月也八月周之八月也然正月勾萌而谓之泰二月阳中而谓之壮皆所未安按春秋书春王正月冬十有二月诗云四月维夏六月徂暑七月流火皆夏时也葢四时之序十二月之名冬不可以为春夏不可以为秋所谓三代不相沿袭者但以十一月十二月为嵗首耳太甲唯元祀十有二月乙丑武王十有一年一月戊午秦汉元年冬十月是其例也
　　此以观言之夫谓八月为遯者厯临六位又至遯初二皆隂凡八位以其隂故其数八其象月也若复之七日则厯剥六爻至复初一阳其数七其象日也此一说也谓八月为观者直以建酉之月言之此实象也葢自六三厯四隂爻覆卦观又四隂爻其数八其象月也此又一说也遯对临为二阳二隂之卦观对临为反对之卦皆有意义文王孔子二圣人不明言之未易以臆说定也独爱夫林黄中三代不相沿袭之说能破千古之惑故于此传见之
　　张子厚曰易之于爻变阳至二未过中即为之戒恐有过满之萌犹履霜坚冰之义
　　王介父曰有防者不必防而不能必无防能戒之于早则至于八月可无防矣
　　程正叔曰圣人设戒必于方盛之时若既衰而后戒亦无及矣狃安富则骄侈生乐舒肆则纪纲壊忘祸乱则衅孽萌
　　杨廷秀曰二君子方来四小人未去可不戒乎亦有此义
　　右明卦占
　　初九咸临贞吉
　　赞曰志行正也
　　王辅嗣曰咸感也有应于四感以临者也
　　薄氏曰以下临上名不顺也故变云咸临
　　李氏曰其性说而足以有感其才刚而足以有临故曰咸临
　　李子思曰山泽通气故山上有泽其卦为咸而泽上有地则爻亦谓之咸隂阳之气两相感也兰恵卿曰初四两爻交感以相临
　　右明象
　　兰恵卿曰初四隂阳皆正所以获吉
　　冯当可曰凡临之道上下相感说为善初之应四非中也贞固审慎则吉躁动则防
　　程正叔曰凡贞吉有既正且吉者有得正则吉者有贞固守之而吉者各随其事也
　　右明占
　　朱子发曰以大临小者临之道以上临下者临之位
　　郭立之曰临观之义或与或求故初九九二六四六五皆有焉
　　李子思曰其遗君子之戒于临民之初者乎案以卦义言之则以大临小初九九二临四隂者也是之谓临以爻位言之则以上临下六四六五临初九九二者也是之谓临唯其正应而隂阳相感故交相为临而谓之咸言其交相感而交相临也自卦义言之则二阳浸长上复为贞四隂浸消下复为贞隂阳皆得其道贞吉也自爻位言之六四初九皆当其位故各得其正而吉也
　　右明爻义
　　九二咸临吉无不利
　　赞曰未顺命也
　　案赞说难通疑未衍文象见初九
　　张子厚曰非咸则有上下之疑有所不利矣程正叔曰吉者已然如是故吉也无不利者将然于所施为无不利也
　　李子思曰二之咸临与初同然二阳之势浸长尤盛于初赞所谓刚中而应大亨以正者谓二也案初与二象同咸临占同吉而初贞二无不利则异葢初位卑而不中故取其贞二得中而应君故无不利不言贞位不当也君臣感应以相与故阳之上进羣隂顺之所以无不利也
　　右明占
　　六三甘临无攸利既忧之无咎
　　赞曰甘临位不当也既忧之咎不长也
　　朱子发曰有临下之位而无临人之德又不当位以口说人甘临也
　　郭立之曰不中不正甘而说人者也
　　刘氏曰体说之极以一隂临二阳是以小人临君子知其得时而已不可安遂谄佞以求容说者也右明象
　　朱子发曰处不当位上则无应故无攸利能下九二之贤则无咎
　　耿晞道曰节之九五以中正为甘则吉临之六三以不正为甘则无攸利
　　李氏曰以卦体论之三以柔说临二刚之长故曰甘临以设卦观之二刚长而临乎四柔本爻以柔居其上而位又不当故既甘而又知所忧也林黄中曰君子之进非小人之利也然且匿其防险之心而见其顺伏之意可谓知危而忧惧者矣君子之于小人亦岂得志而雠疾之哉彼既忧惧而自新则小人变而为君子泰之象矣
　　右明占
　　李子思曰彖以八月有防警君子爻以既忧之无咎戒小人易于君子小人之际用意深矣
　　朱子曰能忧之则无咎勉人迁善为教深矣案二阳浸长而临其后已以柔临之其德不胜其势不敌处位不当而位又多防宜何如哉然兑之为兊者以此爻也兊为和説为口舌甘言之象也以甘言而临二阳二阳长以渐而不暴则为祸不烈也然进则羣隂咎予之不遏二阳退则二阳临已而不退听进退皆无所利也以其位之多防事之危急而忧之二阳与已同体者也己上无应而九二隂阳之情近而相得又以甘临之而不竞则庶乎免于咎矣阳之浸长则不能遏也所谓刚浸而长说而顺合卦爻之义言之其本爻之谓与右明爻义
　　六四至临无咎
　　赞曰位当也
　　陆氏曰待贤不忌体柔居正德之至也
　　张子厚曰以柔居隂体顺应正尽临之道虽在刚长可以无咎
　　石守道曰刚胜则柔危柔不失正则得无咎六四六五所以得吉者以不忌刚长而能应之
　　程可久曰本爻当位上承于五下应于初有大臣进贤之象临之至者也
　　亦可旁通
　　案德柔而履得其位临下之兊六三隂爻无刚害也刚虽浸长不与己竞与己为应临之至善也故可无咎
　　右明象占
　　六五知临大君之宜吉
　　赞曰大君之宜行中之谓也
　　耿睎道曰识时之变达事之宜所谓知也六五以势临下知刚之浸长有向乎泰乃忘其势而以柔顺临之故曰知临
　　郭立之曰方刚长之世而接之以柔知天道之行而戒之以知微知彰者也
