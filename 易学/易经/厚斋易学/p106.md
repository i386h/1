<!-- { "loadSidebar": true } -->
　　六十四卦纷杂并陈之必有其序然其间先后岂必如绳之贯也事物之理不齐未免逐两卦别生义例以序之孔子恐学易者之拘于一定之序也于是有杂卦焉各以两两相对亦有单举者其配偶其次第若无意而实有意学者宜尽心焉此犹卦序既济之终复继之以未济示易有无穷之意义也虞仲翔曰杂六十四卦以为义韩康伯曰错综其义或以同相类或以异相明正义曰序卦依文王而次序之杂卦孔子更以意错杂而对辨不与序卦同也
　　干刚坤柔
　　易自乾坤而出必始二卦刚柔各以其材之盛者言之刚柔者立本者也变通者趣时者也由乾坤以立其本而六十二卦无非趣时之义
　　比乐师忧
　　言涉人道之始也乐声洛比者情相亲也故有友助之意而乐师者众杂处也故有争夺之患而忧
　　临观之义或与或求
　　羣比而众不可以无主故必有出其类者以临之而示人之观瞻故二卦皆有二义二阳求临于四隂四隂与之临四隂求观于二阳二阳与之观此犹在下者求所临而在上者与之以临在下者求所观而在上者与之以观其义在交相与求也故曰或以柔爱求为韵
　　屯见而不失其居蒙杂而着
　　见今现居去声今据人生而必有羣聚羣聚则必有临之观之者屯者草昧之始险艰见于外而天子诸侯不失其位是以临之而有以统之也坎外而九居初五之象也蒙者未有知识之始圣贤杂处于庶民之上而观瞻开明有以示之而使化之也二阳杂于四隂而后能发蒙之象也居着为韵
　　震起也艮止也
　　此下肆言处己应物消息吉凶之道二卦以一阳言也李氏曰阳在隂下居非其所则起阳在隂上居得其所则止
　　损益盛衰之始也
　　二卦合言之者此损则彼益此益则彼损也损之又损则日衰矣益之又益则日盛矣故一损一益乃盛衰之始此衰则彼盛此盛则彼衰也
　　大畜时也无妄灾也
　　二卦以干言之干非畜止之物时乎受畜尔无妄阳动上穷故有灾眚震动而上干阳又上进此龙之亢而有悔犹蜗牛之升髙不知囬者也序卦先无妄此后之者言君子时乎为物所畜则灾眚至矣
　　萃聚而升不来也
　　二卦以坤言之坤地也泽流下则聚于地木渐上则不复来也
　　谦轻而豫怡也
　　此以一阳言也轻去声怡虞本今作怠误以心在下也或作治盖以起止始灾来怡为韵谦一阳退处于下故为自处者轻豫一阳奋出于上故为和乐而怡一曰谦轻而不为备豫则豫治其备也故怡作治
　　噬嗑食也贲无色也
　　二卦以离言也噬嗑言其威贲言其文噬嗑頥中有物噬之而后嗑则为食物之象凡绘画之事后素功五色毕陈乃以粉间之使相杂而成章所以为贲饰之象无色言其素也
　　兑见而巽伏也
　　二卦以一隂言也见今现兑説巽入説见于外巽入于内李氏元逹曰巽之隂内伏伏乃隂之性也兑之隂外见见则发乎情也伏声白
　　随无故也蛊则饬也
　　故者有所因之谓随者因人而随之者也故曰无故柴氏曰不主于故随时而行饬或作饰整治修饬之也事物蛊败则加整治修饬之郭立之曰柔在内蛊所以起刚在上蛊所以饬郭子和曰言非大有作为也毛伯玉曰志在于随不事其事是以为蛊蛊则多事繁兴是以为饬然则无故者有故之端也以食色伏饬为韵
　　剥烂也复反也
　　物过熟则烂烂则剥落阳穷于上而反于下则剥变为复毛伯玉曰彼烂则此复反今翻以烂反为韵
　　晋昼也明夷咮也
　　二卦以离言也晋明出地上故为昼咮旧作诛韵语不叶明夷明入地中明者伤也离为飞鸟鸟以喙伤物咮声昼喙也但取伤义明则安闇则伤李子思曰晋为昼则明夷为夜明夷为咮则晋为赏故晋之明出地上者昼也则明夷之明入地下者夜也晋之锡马蕃庶者赏之事也则明夷之左股之伤者咮之类也昼夜之更相代犹嘉伤之更相用序卦之次序与杂卦之反对其揆则一
　　井通而困相遘也
　　二卦以坎言也遘遇也旧作遇遘亦遇也特遇韵不叶此言困穷而通之义困于上而反于下下遇井则通矣林黄中曰泉之在井其脉通流李氏曰井上有説相遇之象也象以上水为井以无水为困其水居下而上通则必遇之合也
　　咸速也恒乆也
　　毛伯玉曰二卦男女之相从也自其初言之易于相感故曰速自其后言之乆而相安故曰恒又曰以一日之恩误百年之身者有之矣以昼咮遘乆为韵
　　涣离也节止也
　　二卦以坎言也离去声离散也物散则止之故涣反为节人情乆则易离也有以节文之则止而不散亦縁上咸恒为义以离止为韵
　　解缓也蹇难也
　　二卦亦坎也解取懈怠之义缓谓凡事缓慢也难去声毛伯玉曰先蹇后解者卦之序也先解后蹇所谓杂卦也物不可以乆懈懈则缓而废弛故蹇难生焉杂卦不唯颠倒六十四卦之序虽覆变相因之次亦颠倒之凡此者必有意义以类推之可也以缓难为韵
　　睽外也家人内也
　　二卦以离言也睽在外卦家人在内卦先睽后家人者亦暌于外者必反于内之意李氏曰外而踈内而亲
　　否泰反其类也
　　以三隂三阳言也类犹乃与类行之类隂阳各以类否则隂类在内而阳类在外泰则阳类在内而隂类在外反谓相反也先否后泰者谓反否之类则为泰矣毛伯玉曰治乱所以相反者君子小人之党不同也
　　大壮则止遯则退也
　　二卦以四阳言君子进退之义也大壮则阳长隂消六五君位故四阳止而不进存君也遯则隂长阳消二隂上进故四阳退避全身也言大壮则君子安遯则君子退止本艮也而节壮皆言止各有所指也涣亦言离正犹春秋贵贱不嫌同号美恶不嫌同辞耿睎道曰刚过则折不可以不知止以外内类退为韵
　　大有众也同人亲也
　　二卦以五阳一隂言也众或作终非同人则卑而情亲先大有者谓人君得众则必有以固结其心使之亲上也
　　革去故也鼎取新也
　　二卦以离言也故旧敝革取改革之义故为去故鼎取熟物之义故为取新天下之物有故必有新然必去其故而后可以取其新李氏曰已陈而敝者为故方作而兴者为新知所去取则通变之道得矣石守道曰改革穷敝之事则必新立制度
　　小过过也中孚信也
　　二卦以中爻言也小过者过以举事中孚者信而后行以亲信为韵
　　丰多故也亲寡旅也
　　二卦以离言也朱子曰以明而动其故必多李去非曰火烈于山亲之者寡李氏曰时极盛则事益繁旅于行则亲益寡本言旅寡亲今倒言之者欲叶韵也
　　离上而坎下也
　　二卦以中一爻言也隂性本下在离则丽于阳随之而腾上阳性本上在坎则防于隂随之而趣下
　　小畜寡也履不处也
　　二卦以一隂言也隂岂能畜阳以居至寡之地而一隂为之主故以寡而得众也履贵处得其地而卦义以阳不处阳位为吉故不处而行也以故旅下处为韵
　　需不进也讼不亲也
　　二卦以干坎言也需险在前故不敢进讼天水违行故不相亲不进者有待也不亲者有争也
　　大过颠也
　　此一卦以本末弱言也本末弱故颠以进亲颠为韵
　　遘遇也柔遇刚也渐女归待男行也
　　遘以一隂言渐以六三言也遘柔进而遇刚为女遇男子非婚媾之正渐巽女在外待艮男以归也以刚行为韵
　　頥养正也既济定也
　　二卦以六爻言也頥二阳分于上下四隂在中为所养之正既济六爻各当其位无徃来升降之变故云定也
　　归妹女之终也未济男之穷也
　　归妹以六三言未济以三阳言也归妹六自外卦归三为少妹之女归其夫家女嫁至少妹则婚礼毕矣故曰女之终未济三阳皆失其位三男无一得所处者故曰男之穷未济之义程正叔得之成都隠者或曰潘阆云以终穷为韵
　　夬决也刚决柔也
　　以言穷则反本也一隂既决则复变为干所谓终则有始天行也
　　君子道长小人道忧也
　　此又杂卦圣人之防意夫易者道隂阳之书者也此篇始于干刚坤柔对立以立其本中间杂陈人道卒归于刚之决柔明君子小人之消长盖刚柔者昼夜之象也刚为阳明为君子刚长则天下治昼之象也柔为隂闇为小人柔长则天下乱夜之象也一昼一夜迭相乘承在天地者鼓万物而不与圣人同忧圣人忧患斯世故以刚决柔则君子之道长小人之道忧危而知退则天下有治而无乱矣此圣人之治天下所以成天地所不及之功也毛伯玉曰杂卦之义与序卦不必同序卦之説与卦体不必合是故其为画也以竒耦相易其为爻也以刚柔相易其为卦也以二体相易其为位也以乗承相易其象也其义也其类也其吉凶也无徃而非变变之中又有变焉方其两两相从也不以覆则以变覆亦变也是之谓易朱子曰自遘以下卦不反对或疑其简错今以韵卟之非误也窃谓此所以谓之杂卦若孔子之本指所能意晓者则识之所不可通者则以俟后之君子

　　厚斋易学卷五十
　　钦定四库全书
　　厚斋易学附录一　　　　　宋　冯椅　撰先儒著述上
　　古经
　　易学外传云中兴书目周易古经一卷盖未有传注前经彖象系分上下并文言説卦序卦杂卦各不相属不著名氏谓后人仿之类为一书非旧古经也按刘向尝以中古文易经校施孟梁丘经至蜀李譔又尝着古文易今皆亡惟成都府学官有元丰五年壬戌嵗吕微仲自序其书十二篇与古经同晁氏读书志云二卷今李仁父再刻者止一卷建中靖国元年辛巳嵗晁以道着古周易八卷亦与吕氏合特不分经彖象系上下篇缩十二为八尔李仁父谓吕晁二家不相祖述盖其篇次暗合也汉艺文志易经十二篇顔师古曰上下经及十翼此其本之田何最为近古吕晁所以仿之以厘正王辅嗣之易而反之古也近世沙随程可久作古周易程氏考十二篇别为章句不与正经相乱正同田何而名同于以道邵尧夫作百源易其次序亦如此与吕文字句读初无增损以道以诸家及説文等九十五书是正有增有损专主北学朱子着周易本义谓吕氏更定晁氏着为经二卷传十卷乃复孔氏之旧此指东莱吕伯恭非指防仲伯恭亦但谓近世晁氏所编其刊补离合之际或以为未安故厘正之皆不及防仲也淳熙十五年戊申嵗知蕲州罗田县吴斗南因二家复加订正名亦循晁氏自上下经外而传合彖大象上下止各一卷分上下小象为系辞传二卷以王弼系辞上下与説卦通为説卦上中下三卷以实隋志之説余并同二家自谓博攷深求凡二十八年而后定然以系辞为周公作未脱承袭之旧又每卦必占覆卦为难从也吕名大防汲郡人谥正愍公晁名説之嵩山人自号景迂生吴名仁杰称河南氏平江昆山人程名逈宋州人号沙随由绍兴府登大学第终于鄱阳又有古占法并圗一篇外编一篇博采诸家之説参以己意多所发明朱子自号晦庵谥文公赠太师其学出扵周程为一代宗师本义前有九圗后有五賛筮仪读书志成于绍兴二十一年辛未晁名公武号昭徳自序其书有得于井氏者井氏名资知兴元府领四川转运常以俸之半传录时巴蜀独不被兵民间多有异本力求之甚富载归庐山以子孙稚弱付之晁氏
　　周易纬
