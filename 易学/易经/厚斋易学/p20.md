<!-- { "loadSidebar": true } -->
　　游定夫曰用师之道将以正天下之不正也故师谓之征己则不正其能正人乎
　　刘氏曰征之爲言正也汤伐桀曰予畏上帝不敢不正武王伐纣曰将有大正于商盖能用众以正天下也
　　李氏曰师出必有名而直常在我所谓正也兰惠卿曰三代未尝有无名之师后世始有潜侵暗袭出于诡道者皆非正也
　　此述赞意以正爲贞
　　李仲永曰众不能以制众制众者贞夫一者也都氏曰阳为一隂为众众以一为贞隂以阳为贞此以贞固爲义
　　案四徳不言元者古之帝王皆爲应兵不爲戎首故不称元也不言亨利者李子思谓惧其贪功以困生灵故不以训也
　　右明卦象
　　李氏曰大人主伐事者也
　　李仲永曰谓九二以一阳爲之主
　　李子思曰大人者乃长子帅师者也卦辞以大人吉爲首而爻辞以小人勿用爲终易之爲书不许托干戈以残民槩见于此
　　程正叔曰吉谓必克
　　王景孟曰师以功成爲吉
　　案古者行师诸侯躬亲帅师然必唯有大德之人乃能至公无我然后可以正天下也自大人之讹爲丈人説者不胜异説祗见其曲也唯林黄中正之而又以爲六五夫卦爻之称大人者皆以九未有六而称大人者也此其疑于孔子可以王矣之言故不敢以爲九二尔殊不知此卦唯二一爻属阳非大人而何在下而专兵者诸侯之事也能以众正汤武以之岂非可以王矣乎説者不论天下之理以汤武爲讳言之事谓圣人必不以训故屈经防以爲之説至以大人爲丈人安得熟识天下之义理而深明易道之象数者而与之言哉王辅嗣曰兴役动众无功罪也故吉乃无咎师以杀伐爲事死生存亡系焉岂无悔咎唯以大人行之则吉而咎可无矣
　　右明卦占
　　初六师出以律否臧凶
　　赞曰师出以律失律凶也
　　张子厚曰体柔居贱不善用律故凶
　　案尔雅曰坎律铨也郭景纯曰易坎卦主法律皆所以铨量轻重
　　郑氏曰北方之坎黄钟之本也黄钟之律起爲度量权衡故言律律者法度之所从出也
　　李季辨曰甘誓攻左攻右御非其马之正牧誓五步六步七步五伐六伐七伐皆不可乱司马法坐作进退皆有常节鲁侯誓师牛马臣妾戒以勿逐以其乱部分也故失律则凶
　　或曰周以同律听其军声以诏吉凶林黄中曰古者断竹爲律吹中声以騐气候轻重短长毫厘不差后世法令通谓之律取其轻重不差也都圣与曰有同律以听而无纪律安能保其不败乱乎吹同律者取象师律之义非师出以同律也
　　左氏传晋荀林父帅师及楚子战于邲知庄子曰周易有之在师之临师出以律否臧凶执事顺成爲臧逆爲否众散爲弱【隂为众变兊则弱】川壅爲泽【坎川兊泽初六耦闭为竒水不下流川壅之象】有律以如己也【如从也法行则人从法法败则法从人】故曰律否臧且律竭也【竭败也坎变兊为法败】此春秋之占法释文王之辞者也然则九六之变尚矣
　　右明象占
　　程正叔曰初师之始故言出师之义行师之道李氏曰用师者施教法于未阵之前故出以律若其失律则不胜者乃其常而胜者乃其幸虽幸亦凶之道也故易于初爻言之
　　林黄中曰初六后军之象也使初而非隂师之象毁矣及其爲隂也又有失律之忧故圣人两着其辞以明失得之未可知而忧惧之不敢忘也案兵凶器圣人不得已而用之故卦皆着戒惧之象
　　右明爻义
　　九二在师中吉无咎王三锡命
　　赞曰在师中吉承天龙也王三锡命懐万邦也李子思曰一阳居中前四隂爲之先后一隂爲之殿
　　杨中立曰以刚中之材分阃外之寄爲师之主天吏也在师中吉则无逸德矣
　　案行师将必亲之在师之中然后吉而免咎将不在中而督人以战人谁用命哉九二在下卦之中又在五隂之中皆在师中之象也【説者猥多无一能识此义者先儒言韩信背水而陈后世亦有袭其迹者然不胜盖信在军中后世将在外也】
　　右明象占
　　林黄中曰自五至二所歴之爻三锡命也
　　朱子发曰锡命之至于三极数也
　　李子思曰锡命不一如锡以斧钺使得专征伐之类
　　赵氏曰其获吉无咎亦唯天子有以委任宠嘉之圣人必推明六五之正应以诏后世者于以见人臣有权得众皆其君宠任之所致也
　　程正叔曰众隂所归正应于五乃师之主专制其事者也在下而专制其事唯在师则可他卦九二爲六五所任者多矣唯师所主专其义最大右明爻义
　　六三师或舆尸凶
　　赞曰师或舆尸大无功也
　　王介父曰师之命贞夫一者也阳画竒隂画耦耦不一者也
　　李去非曰二既爲之主矣三又欲尸其事是令出不一也
　　程正叔曰以居二上故发此义
　　郭子和曰以柔居上非其材也位不中正非其任也欲众主师凶之道也
　　赵氏曰处非其位而又在险之极乘九二之刚有出位犯分之象故有舆尸之戒而于六五详焉圣人之意亦何明哉
　　兰惠卿曰河曲之师赵盾爲将而令出于先縠【宣公十二年】后世复有中人监军者众主师则未尝不败孰谓圣人而不学军旅之事也哉
　　案三在下卦之上有尸军旅之象
　　朱子曰师徒挠败舆尸而归也以隂居阳材弱志刚不中不正而犯非其分故其象占如此
　　张舜元曰坤爲大舆而坎爲轮其体下注舆尸奔北之象也扬子云曰舆尸血刃皆所不爲
　　案前説则于六五弟子之象爲当由后一説于舆尸之义爲安盖一阳上载有舆象叠羣隂于上尸象二说并存以俟知者
　　右明象占
　　六四师左次无咎
　　赞曰左次无咎未失常也
　　李氏曰所处重隂又在三隂之间故能安静以有待
　　刘长民曰约象坤爲平陆师律曰平陆处易而右背髙前死后生此处平陆之地退师待敌者也李子思曰坤体平陆而无险左旋其斾下依坤水之阻而止军者也军事出则尚右旋反则爲左次胡翼之曰师必尚右右者隂也
　　杨中立曰上将军居右以右爲主也
　　都圣与曰隂阳之运自东徂西而易之六位自下而上故凡易之辞上右而下左左次者不前而却也韩信曰欲右背山陵前左水泽
　　王辅嗣曰行师之法欲右背髙故左次之
　　右明象占
　　王介父曰上无承下无应不可以动之时也朱子曰全师以退贤于六三逺矣
　　冯当可曰用兵之法要在观时乗势岂可一于进而不知退一于胜而不谋败时可矣则爲九二时未可则爲六四
　　程正叔曰可进而退乃咎也度不能进而全师以退愈于覆败逺矣易发此义以示后世其仁深矣右明爻义
　　六五田有禽利执言无咎长子帅师弟子舆尸贞凶司马君实曰二以刚中能任其事是以动则有功若田而获禽也
　　李仲永曰田有禽者田猎而有功谓得九二爲正应也
　　案田猎以除田之害故曰田二在地之中田之象也阳实居之有禽之象也卦唯九二一阳而爻居君位与之正应故其象如此
　　林慎防曰易于取之小者以弋爲象取之大者以田爲象取之尤大者以狩爲象
　　右明象
　　郭子和曰自古帝王兴兵动众盖未有无名之师也田之有禽害稼也故猎取之蛮夷寇贼害民也故执言以伐之此论在师之君道非将帅之事故鸣条牧野之战汤武必执言誓师明告其罪而后举也
　　案禹之征苖启之伐有扈仲康征羲和自虞夏以来其伐有罪必执言如此不但鸣条以后也爻画耦开口之象故爲执言以上伐下帅师得人故利
　　赞曰长子帅师以中行也弟子舆尸使不当也都圣与曰将兵者将之职将将者君之职也九二正应而有刚中之材长子帅师者也六三非应柔不中而乘九二之上任之不一弟子舆尸者也九画竒其数一长子也六画耦数有不一之义李子思曰六五寛柔之主疑于无断故言弟子舆尸以戒之虽正亦凶权不可分也
　　案九二众隂之长故曰长子六三以位序言之次九二弟子也在下卦之上分九二之权者也右明占
　　程正叔曰五君位兴师之主也
　　冯当可曰易言用兵必于隂爻得非以肃杀之气乎
　　王辅嗣曰隂不先倡柔不犯物犯而后应徃必得直故曰有禽也物先犯也故可以执言而无咎柔非军帅故不躬行
　　案兽害田故田之物犯己故伐之此义得矣右明爻义
　　上六大君有命开国承家小人勿用
　　赞曰大君有命以正功也小人勿用必乱邦也兰惠卿曰居师之终舍爵防勲饮至论功之时也张舜元曰君命有功者赏之于祖庙功之大者开国而有民社次者承家而有世禄爲民立君长也以小人爲之君长祸莫大焉谓之大君者别于诸侯礼乐征伐自天子出万世之通法也
　　朱子曰坤爲土开国承家之象
　　毛伯玉曰三代以上专以邑国赏功非若后世之有散官勲赐也又曰其始也能以众正则其终也可以有功寜不求功而不可使小人有功也圣人之戒深矣
　　李季辩曰行师之始小人断不可用有功而不赏非报功之意赏之则乱邦文王卦辞专言大人吉至此又有小人之戒此义防矣
　　案先儒言韩彭不当封不知王者用兵命将之始如此辈皆不用用之有功安得不赏此义先儒所畧
　　李氏曰武王卒伐之后大封诸臣之有功者赉之诗是也其序曰言所以锡予善人也则小人勿用可知
　　林黄中曰方师之初一阳在下而爲之帅五隂莫不顺听者行师之义也及论功行赏而复听九二之节制则无君矣故必大君有命而后可以正其功
　　案此上也大君则以五言之盖论师之终不拘爻义也夫以卦言之则九二一阳爲五隂之主帅师者也以爻言之则五君也君能制命爲义不容九二之专权于下也故在九二则言王三锡命在上六则言大君有命盖师则当听命于大帅而师之进退予夺则又当听命于大君六五柔顺故易每以是垂训也古者王朝命将以卿或用诸侯或大夫故执言伐罪易其君长就以命之赏有功也故非有德者勿命以将是之谓小人勿用或谓小人帅师有功而乃勿用之开国承家也不知金帛盖后世之赏古无是也爻比六五则大君有命之象也坤爲土则有国家之象也三爲应有弟子舆尸之象故曰小人勿用也以位言之则爲弟子以德言之则爲小人本爻隂柔不断故以戒之
　　右明象占
　　李子思曰易惟师一卦统纪始终节次甚严初师之始故纪其出上师之终故纪其还
　　程正叔曰此专言师终之事不取爻义盖以其大者若以爻言则以柔居顺之极师既终而在无位之地善处而无咎者也
　　右明爻义
　　李子思曰师卦六爻而出师驻师将兵将将与夫奉辞伐罪旋师班赏之事无所不载虽后世兵书之繁殆不如师卦六爻之畧而况所论王者之师非后世权谋之书之比也
　　张知常曰师严于节制等级初失律三五舆尸则凶四左次则无咎
　　赵氏曰唯六五一爻有执言之利余爻言吉者必继以无咎谓不如是则未免有咎也兵其可以轻用哉
　　案六爻皆一训一戒四不进师二有王命故无咎以此知兵不可以轻举也
　　右明六爻
　　【坤下坎上】
　　比
　　赞曰比辅也
　　朱子曰九五以阳刚居上而得其中正五隂比而从之以一人而抚万邦以四海而仰一人之象又曰水比于地不容有间
　　石守道曰水不可离地而行是水与地相亲比也兰惠卿曰地处下而水性润下天地之间相亲比者无过于此
　　王介父曰水附于地未必聚也钟之以泽然后聚此比之所以异于萃也
　　此以二体言之
