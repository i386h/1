<!-- { "loadSidebar": true } -->
　　舆説輹九二象中无尤也居中而不进则无所归尤此两爻烖尤韵叶同剥之四五
　　利有攸往上合志也
　　利有攸往九三占上合志也上上声上合上九之志
　　六四元吉有喜也
　　六四元吉占有喜也喜叶去声君臣相得之辞六五畜之主四能为五童初牛之角故六五喜之
　　六五之吉有庆也
　　六五之吉占有庆也二受畜于五故君臣有庆
　　何天之衢道大行也
　　何天之衢上九象以四字为句故去亨字举其隅也道大行也君子之道大行于上所以亨也以庆行为韵
　　山下有雷颐君子以慎言语节饮食
　　饮去声食实职反言语饮食出入于颐者也法雷之动以慎其所出法山之止以节其所入先儒云祸从口出病从口入此至论也
　　观我朶颐亦不足贵也
　　观我朶颐初九象
　　六二征凶行失类也
　　六二征凶占
　　十年勿用道大悖也
　　十年勿用六三占道大悖也悖声佩正应阳爻足以相养而拂之其道大悖亦言悖阳也
　　顚颐之吉上施光也
　　顚颐之吉六四象占上施光也施去声本爻在上与上九同体而下应初故为所施之光
　　居贞之吉顺以从上也
　　居贞之吉六五占顺以从上也隂顺从上九之阳以为养
　　由颐厉吉大有庆也
　　由颐厉吉上九象占大有庆也言本爻有得于六五之君为大有庆君臣庆防也
　　泽灭木大过君子以独立不惧遯世无闷
　　灭没也遯一作遁泽下于木今乃没木是过越之大也君子以此之象如木末之不没则独立于斯世而不惧如木末之已没则遯藏于斯世而不闷人之常情独立鲜不惧遯世鲜不闷者唯其大过于人故不惧不闷刘长民曰用之则独立不惧舍之则遯世无闷程正叔曰中庸所谓遯世不见知而不悔也王景孟曰惧则不能独立闷则不能遯世张舜文曰独立而莫我助遯世而莫我知自非豪杰之士大过人者乌能笃信如此哉
　　借用白茅柔在下也
　　借用白茅初六象柔在下也柔白茅之象在下曰借
　　老夫女妻过以相与也
　　老夫女妻九二占过以相与也老夫得女妻为过
　　栋桡之凶不可以有辅也
　　栋桡之凶九三象占不可以有辅也成屋室者辑众材以辅栋今栋已桡虽有众材无所辅之
　　栋隆之吉不桡乎下也
　　栋隆之吉九四象占不桡乎下也下有二阳比九三下有一隂之不同故异于九三之桡乎下也彖以衡取象故言本末不言上下爻以竖取象故言上下不言本末
　　枯杨生华何可久也老妇士夫亦可丑也
　　枯杨生华九五象何可久也以枯故老妇士夫九五占亦可丑也亦承上文而丑以老故
　　过涉之凶不可咎也
　　过涉之凶上六象占不可咎也明无咎之意与常言无咎不同
　　水洊至习坎君子以常徳行习教事
　　水洊至习坎洊今荐在荐反相继不一之义尔雅再也亦如洊雷之洊或在闷才本二反或作臻并非按文从水正为水洊至之称水之走下继至不絶所以为习坎也说者犹谓经轶卦名习坎为象或谓习衍文或又谓水洊至习为句何惑甚也君子以常徳行习教事行去声教事教武事也常徳行常其教武事之徳行如周官大司马四时之教是其常也耿睎道曰行险者武事所谓教事武事也程可久曰水盈科而后进先至者陷洊至者不陷水洊至习坎也常徳行者如水无不下习教事者如水之行险序周宣王之诗者曰有常徳以立武事意出于此郭子和曰日常曰习此不已之义毛伯玉曰二坎相仍为水洊至水洊至则常流而不竭矣以吾徳行之常为吾教事之习习则常矣常则习矣
　　习坎入坎失道凶也
　　习坎入坎初六象占失道凶也习坎之初迷失其路故入于坎之窞
　　求小得未出中也
　　求小得九二占未出中也居坎之中而陷于二隂未能出也故所求但小小则有得耳
　　来之坎坎终无功也
　　来之坎坎六三象终无功也进退皆坎终无出险之功
　　樽酒簋贰刚柔际也
　　樽酒簋贰六四象刚柔际也本爻以柔与九五之刚相交际也
　　坎不盈中未大也
　　坎不盈九五象中未大也九阳为大而陷于隂中故为水不盈坎而中未大之象
　　上六失道凶三歳也
　　上六失道凶三歳也以失道明象占迷失其道陷之愈深也
　　明两作离大人以继明照于四方
　　明两作离作兴起也袁氏曰两作明之并无与也朱子曰明两作犹曰水洊至大人以继明照于四方耿睎道曰重明者上下明也继明者先后明也彖言二五君臣故以上下重明言之象专言明两作皆君也故以先后继明言之兰惠卿曰离为日为火为电而独言明者盖指一偏则不足以尽继明之义六十四卦惟离称大人程可久曰以徳则称君子以政则称后以创法则称先王对下则称上以继统则称大人
　　履错之敬以辟咎也
　　履错之敬初九象占以辟咎也辟声壁逺之也
　　黄离元吉得中道也
　　黄离元吉六二象占得中道也以中道明黄然则离之所以元吉者以黄而后吉也
　　日昃之离何可久也
　　日昃之离九三象
　　突如其来如无所容也
　　突如其来如九四象无所容也下焚而上不可进无所容于上下之间
　　六五之吉离王公也
　　六五之吉占离王公也离或作丽傅也都圣与曰王谓天下之君公谓一国之君凡六五九五之爻有天子诸侯之象
　　王用出征以正邦也获匪其丑大有功也
　　王用出征上九象以正邦也据上三爻为一国正其邦之不服者九四是也获匪其丑大有功也王肃本有此两句













　　厚斋易学卷三十九
　　钦定四库全书
　　厚斋易学卷四十　　　　宋　冯椅　撰
　　易外传第八
　　象下赞【咸至益】
　　山上有泽咸君子以虚受人
　　山上有泽咸卦言二气感应虚象也此言山上有泽实象也耿睎道曰泽水之钟也山上有泽钟焉则山以虚受之也君子以虚受人程正叔曰夫人中虚则能受实则不能入矣
　　咸其拇志在外也
　　咸其拇初六之象志在外也虞氏曰外谓四
　　虽凶居吉顺不害也
　　虽凶居吉六二占顺不害也害释凶也随九三而动则凶若居以待九五之应则于理为顺而九三不能为之害也刘氏曰六二中正若能安居以待正应则于理顺而吉
　　咸其股亦不处也志在随人所执下也
　　咸其股九三象亦不处也凡亦云者承上文而言处上声犹居也九三为艮主也其徳当止今亦感之而动也志在随人所执下也执其随之象虞氏曰下谓二
　　贞吉悔亡未感害也憧憧往来未光大也
　　贞吉悔亡九四占未感害犹大有无交害之辞有感于物之害则有悔而凶矣既贞吉而悔亡则未有所感之害憧憧徃来象未光大也未能与往来相忘相忘则光大矣
　　咸其脢志末也
　　咸其脢九五象志末也末为上脢所感不通随上而动故舎正应而志于上
　　咸其辅頬舌滕口説也
　　咸其辅頬舌上六象占滕口説也滕水超涌之谓谓尚口说滕或作媵说或音脱皆非
　　雷风恒君子以立不易方
　　雷风恒雷风相与以为常程可乆曰雷风不相悖故可常也君子以立不易方取恒义不取雷风之象程可乆曰方读如合志同方之方赵氏曰方犹所也不易其所所以为常袁氏曰一徳之谓兰恵卿曰常其所立之操而不易方李子思曰譬之天动星回而辰极居其所璿机运转而衡极处其中此道在于我而能体常以尽变者也
　　浚恒之凶始求深也
　　浚恒之凶初六象占始求深也初故云始浚为求深凡事始浅而终深乃为有常今始已求深其进鋭者其退速也
　　九二悔亡能乆中也
　　能乆中也巽阴长女而刚本有悔也然刚则能乆二则得中故悔亡
　　不恒其徳无所容也
　　不恒其徳九三象无所容也爻居上下之间上下皆恒故不恒其徳则进退皆无所容虽承之者亦且羞之况他人乎
　　乆非其位安得禽也
　　明九四田无禽之象经以初六隔二阳不为之应今赞但以失位为解位当不当自是孔子之例位不当与九二同而休咎异者中不中之辨也
　　妇人贞吉从一而终也夫子制义从妇凶也
　　妇人贞吉六五象从一而终也妇人不再嫁故以恒其徳贞为从一而终之吉夫子制义从妇凶也以制义从妇明夫子凶之占
　　振恒在上大无功也
　　振恒在上上六象大无功也爻应巽九三之阳为大而巽风摇落振动其木是谓无功
　　天下有山遯君子以逺小人不恶而严
　　天下有山遯天髙起而下有山是天逺山也不取遯义郭子和曰盖备二体之象非名卦之义大象如此类甚多不恶而严恶入声如论语所谓俨然人望而畏之斯不亦威而不猛之意干为君子艮二阴为小人山浸长天不可阶而升逺之之象也然艮之一阳与二阴同体而亲之不恶之象天与山絶则分严也
　　遯尾之厉不徃何灾也
　　以灾释厉眀初六象占
　　执用黄牛固志也
　　执用黄牛二象不言革举其凡也或因曰之革二字衍文非固志也言固吾之志固谓莫之胜説五志固则三阳固矣
　　系遯之厉有疾惫也畜臣妾吉不可大事也
　　系遯之厉有疾惫也九三象占以惫释厉惫声备荀作傋古文困也王子雍作毙畜臣妾吉不可大事也李氏曰必欲制小人而大有为则刚不得位故也
　　君子好遯小人否也
　　九四象占林黄中曰与大壮九三小人用壮君子罔也之义同否叶韵为否塞之否则声鄙与缶者非也
　　嘉遯贞吉以正志也
　　嘉遯贞吉九五象占以正志也二五皆曰志则以其志应言之胡翼之曰正二之志也盖既嘉二而遯故正二之志使之不侵害于诸阳耳
　　肥遯无不利无所疑也
　　肥遯无不利上九象占无所疑也阴善疑无所疑逺于阴也自五以下未免应阴唯此一爻在卦外无所应
　　雷在天上大壮君子以非礼弗履
　　壮于止其孚穷也
　　九二贞吉以中也
　　小人用壮君子罔也
　　藩决不羸尚往也
　　丧羊于易位不当也
　　不能退不能遂不详也艰则吉咎不长也
　　眀出地上晋君子以自昭眀徳
　　房氏曰干曰自彊晋曰自昭天行日进谁使之哉朱子发曰二者自已为之人力无与也耿睎道曰日本自眀月有所受而眀然则眀出地上自昭者也程正叔曰昭或作照非
　　晋如摧如独行正也裕无咎未受命也
　　晋如摧如初六象独行正也以行正眀贞吉之占独谓异于诸爻之进裕无咎占未受命也言未受六五之命故五罔孚
　　受兹介福以中正也
　　受兹介福六二占以中正也眀贞吉
　　众允之志上行也
　　鼫鼠贞厉位不当也
　　失得勿恤徃有庆也
　　维用伐邑道未光也
　　眀入地中眀夷君子以莅众用晦而眀
　　坤为众莅众立乎卦之外言之李去非曰莅众必用晦晦其明而自不可掩古之君子前旒黈纩盖取诸此
　　君子于行义不食也
　　君子于行初九占义不食也眀三日不食以其义不可食盖所主非其人而有言不恤也
　　六二之吉顺以则也
　　六二之吉占顺以则也兰恵卿曰于理为顺而合于法则耿睎道曰六二之于九三疑于不顺而违则然刚上柔下中正以相与岂有不顺而违则者乎程正叔曰则谓中正之道
　　南狩之志乃大得也
