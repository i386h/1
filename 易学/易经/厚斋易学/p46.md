<!-- { "loadSidebar": true } -->
　　此皆为戒隂小之辞但于厉义不甚明大扺阴虽浸长四阳尚众而据在上之势未可犯犯则厉故告之以勿用有攸往所以戒小人之安分而全君子之遯也
　　右明象占
　　六二执之用黄牛之革莫之胜説
　　賛曰执用黄牛固志也
　　司马君实曰黄者中也牛革取其柔而坚韧也郑少梅曰九三以刚居外有革之象三苟随干以遯则二遇祸矣所以劝其执之也
　　李子思曰以阴居中当遯之主虑众君子之遯我而求有以固之体艮之性柔顺取中故爻辞如此其坚不可说所以固君子之志而求济其事也林黄中曰九五将遯本爻居中而巽以系之【取互体巽象】冀其为己留也
　　正义曰遯之世避内出外二处中居内非遯之人也为所遯之主物皆弃已而遯何以固执留之惟有中顺之道可以安之也
　　案以全卦言之四阳皆遯者也二阴皆逐之者也以二体言之下艮止二阴之进而上干遯去者也以各爻言之二与九三同体欲留干之三阳而执之用黄牛之革而九五据尊位三阳所聴命者也九五留则九四上九留矣九五刚当位而应二而其賛与本爻賛皆称志是其志应也则执之者执九五也执九五者执干之三阳也以九三执之者九三与二同体而与三阳同徳者也
　　右明象占
　　李去非曰二遯之主也五爻皆言遯而二独不言凡所以起遯者二则为之遯所以避二也二有应在五未有逐君子之形故执之用黄牛之革犹欲君子之留也莫之胜説二五之交尚固也而其势必至于遯何也小人之至于众岂皆有逐君子之心而其初亦岂无意于托君子惟其众而相为激也则小人自小人而君子自君子矣
　　郑舜举曰爻不言吉凶以示处得其道则吉处非其道则凶
　　王景孟曰阴阳消长此天道之盈虚也在圣人亦岂能加损于其间哉然于阴长阳退之卦则深致意焉
　　案易于二隂之长为小人谋以全君子之节初戒以勿犯君子之厉二告以曲留君子之方易之策行则小人安于下位而聴命于君子君子亦安于上位而不复引遯矣则知天下无不可为之时亦无不可济之事顾所处何如耳处得其道则吉处失其道则凶
　　右明爻义
　　九三系遯有疾厉畜臣妾吉
　　賛曰系遯之厉有疾惫也
　　冯当可曰阳说于阴系之而不能解当遯之时有所顾恋而不能遯
　　朱子发曰巽绳系也【互体】
　　兰惠卿曰遯以无拘系为吉爻下比二阴是遯而反为小人所拘系而致疾厉者也
　　卜子夏曰为小人所系不能遯也
　　右明象并占
　　賛曰畜臣妾吉不可大事也
　　兰惠卿曰九三为艮之主二阴浸长而止之于内是畜二小人于内者也若畜之以臣妾之礼则吉不可使之与政事也
　　白氏曰六二系本爻而本爻以臣妾畜之不使之进
　　石守道曰但以臣妾畜之不任以事如剥之以宫人宠也
　　右明占
　　程可乆曰遯而有所系此以巽取象又为不果之意畜制阴小于内此以艮取象
　　郑少梅曰艮以九三为主九三遯则二阴无主阳为隂所系则阳病矣故以九三为吉凶焉二阴主一阳臣妾之象也阴气方长将化九三而为阴是系之而使之有疾也得其道则二阴为我畜所以吉也终不能使上体之干下从于我此所以不能大事也
　　案干三阳所以得遯而避二阴之长者以有九三以止之也今九三为二阴所拘系而不得脱将为阴气所薄而元气危矣能如人主之畜臣妾柔而服之使二阴止于内而不往外乃吉道也作易者以阴阳消长之防责之九三忧之治之其所以为君子虑者不其周乎
　　右明爻义
　　九四好遯君子吉小人否
　　賛曰君子好遯小人否也
　　王介父曰有应在内所谓好也有好而遯何也已在外而逺于初也
　　九五嘉遯贞吉
　　賛曰以正志也
　　李子思曰亨者嘉之防嘉防足以合礼嘉者阴阳之合而亨故婚姻谓之嘉礼
　　林黄中曰九五六二有嘉耦之象夫九四情好之私舍之而去犹若易然至于伉俪之情室家之义幡然而改亦已难矣故曰贞吉以此为贞斯为吉也
　　郑少梅曰嘉妃也妃则吾正耦也不能絶也故正其志焉志正则邪滛非僻不能入矣此所以为贞吉云
　　案阳以居上为贞九五居位中正亦为贞嘉者君嘉其臣犹夫之有嘉耦也易中言嘉喜庆皆以君臣阴阳之情相好为义喜者初相得之辞也庆者交相得之辞也嘉者君嘉臣之辞也賛所谓刚当位而应正指此爻惟其嘉六二之应以中正而相与引遯此其所以吉也
　　右明象占
　　都圣与曰五虽有人君之象而不必皆人君也故坤之五臣之盛也晋之五进之盛也旅之五旅之盛也而遯之五亦遯之盛也盖列贵贱者虽存乎位而不可为典要者又唯其时物之义而不可以一端求此其所以为易也
　　右明爻义
　　上九肥遯无不利【肥一作飞】
　　賛曰无所疑也
　　石守道曰子云所谓山雌之肥其意得乎盖君子以道自肥
　　耿睎道曰阳道常饶其或损者阴剥之也本爻超然处外不累于阴无有疾厉故称肥焉
　　郑少梅曰独此一爻不与二阴相涉所以为肥遯也
　　案阳为隂所薄则瘠纯阳无阴则常饶而肥故干在秋为瘠马也干上三阳頼艮止二阴于下高遯而去然以内外卦爻相应之情言之则四五皆未免应系于阴虽遯而不得谓之肥也唯此本爻阴不得而侵故独全肥遯之利
　　右明肥遯象占
　　孙氏曰知三将变脱然高举
　　兰惠卿曰三则内比四五有应唯本爻飘然一卦之外矰缴不能施忧患不能及无所不利
　　右明飞遯象占
　　陆希声曰遯阴长于内而阳在于外故爻在外多吉在内多咎
　　案艮止二隂于内故干三阳得遯于外二阴浸长故圣人于初之逺三则告之勿往不使消阳也二之近三则告之执用九三欲其留阳也三之系遯欲以臣妾畜二阴不使之进也艮止故也所谓在内多咎者如此外卦四五有应在内阴阳之情未能相絶故告之有好而遯有嘉而遯至于上九去阴之逺而始无不利焉盖三阳同志从遯弃艮而去者也所谓在外多吉者如此此圣人设卦观象使天下之君子小人皆知趋吉而避凶所谓辞也者各指其所之也
　　右明六爻
　　【干下震上】
　　大壮利贞
　　案壮者气力强盛之名
　　初九壮于止征凶有孚
　　九二贞吉
　　九三小人用壮君子用罔贞厉羝羊触藩羸其角案干在下必上复上卦为阳卦者必阻之需大畜是也大壮合二体观之则九三在三阳之前故触九四之藩盖三阳皆欲辟九四以上复
　　九四贞吉悔亡藩决不羸壮于大舆之辐
　　六五丧羊于易无悔
　　上六羝羊触藩不能退不能遂无攸利艰则吉
　　【坤下离上】
　　晋
　　賛曰晋进也明出地上
　　正义曰进长之名
　　兰恵卿曰进而不已之义
　　朱子曰六四之柔进而上行而至于五
　　兰惠卿曰朱子发所传邵尧夫六十四卦相生图以为二阳之卦皆生于临夫临六已居五矣当言刚进不当言柔进也子发自觉其非乃曰晋者蹇之变亦不可信盖二阳之卦有生于临者有生于观者晋当生于观观之九五来于九四而六四往为六五故谓之柔进而上行也
　　案详牺文命卦之义与孔子賛卦之义其指甚明特诸儒以意逆之说未莹彻尔姑以始画八卦言之先乾坤纯体次论一索则二阴二阳纯在上也次论再索则一阴一阳当在于中也又次论三索则二阴二阳纯在下也重而为六爻何独不然姑即二阳四阴之卦言之二阳在下者当上坤下兊其卦成临自此二阳爻相升降随象取义二阳在中者当上震下艮其卦成小过二阳在上者上巽下坤其卦成观又复以二阳升降随象取义也今皆自临起例得其一而遗其二一不通也又曰自临生自观生夫六子之卦曰自乾坤生可也六十四卦曰自八卦生可也二阳之卦升降不齐皆既重之卦何有后先而曰自某卦生二不通也故此说此理虽甚明白而未明者毎毎攻之谓此也姑以此二阳卦例之则凡一阳五阴三阳三阴四阳二阴之卦皆可类推矣
　　张敬夫曰升与渐亦进也名虽相近实则相逺盖晋有明盛之象升者自下超上渐者进而有序明出地上观日之丽天可见矣
　　杂卦曰晋昼也
　　李氏曰晋昼也日始生为昼【夜漏尽为昼昼漏尽为夜】方进而升于上也故有进之象
　　李子思曰离配诸卦凡有十四而象之最美者莫如晋与大有盖晋则明出地上而大有则明在天上也大明之生初自虞渊之下转而上升出地上则转夜为昼破暗为明及其中天离明亭午而尤盛此二卦所以为南离之象之最美者也
　　右明卦义
　　象賛曰明出地上晋君子以自昭明徳
　　右明卦用
　　序卦曰物不可以终壮故受之以晋晋者进也石守道曰物不可以终壮晋进也亦如人之有盛大之徳然后方可以进用于时若学优则仕皆其义也
　　案遯大壮皆四阳二阴之卦故继之以四阴二阳之卦然四阴二阳纯体之卦已为临观见之上篇矣于是晋以六四升五为晋明夷以九二升三为明夷次遯大壮此作易者自以义起也
　　右明卦序
　　康侯用锡马蕃庶昼日三接
　　賛曰顺而丽乎大明柔进而上行是以康侯用锡马蕃庶昼日三接也
　　程正叔曰大明在上而下体顺附诸侯承王之象又曰不曰公卿而曰侯者天子治于上者也诸
　　侯治于下者也在下而附顺于大明之君诸侯也承于晋义未的
　　朱子发曰五为天子四为诸侯六四进而之五以近天子之光
　　郑少梅曰明出地上象诸侯者以火在天上大有象天子故尔【郭子和同】
　　刘氏曰地臣道日君象有君象而执臣道故取于康侯
　　林黄中曰有诸侯朝王之象坤为土为民有土有民诸侯之象也康侯谥也古盖有锡马蕃庶而蒙三接之者故彖辞取之以明人臣自进而上行之义犹帝乙归妹箕子明夷之象也　又曰锡马当为下锡上之锡【书师锡帝禹锡圭锡汝保极皆下锡上】昼日三接所以懐徕诸侯之道也
　　李季辨曰下体纯柔至三方得诸侯之位【三诸侯之位也】又进而五方能锡马三接故五为晋之主三为康侯之位五接以礼是康侯用此卦而锡马蕃庶昼日三接也
　　案康为谥则不可知然以诗之齐侯周官之不宁侯例之必能有安康之徳而称之者也【说者谓为康周公之康于义亦通但于卦象无取】用犹王用亨于西山公用亨于天子之用盖康侯用此卦之义云尔三阴上进锡马蕃庶之象也易之卦以之藏往不但帝乙箕子之事如王用三驱王用出征之类皆古之王者用此卦又以行此事也
　　毛伯玉曰三代以上专尚封建故以诸侯之从违为兴衰之候上明下顺成康之隆不过如此杨中立曰马地类坤象也
　　刘氏曰以三阴故曰蕃庶【或以离火取马之象然于下锡上之义无取】吕与叔曰明出地昼日之象歴三阴而至离之明三接之数也
　　案三接王母接下三隂之象
　　朱子发曰行人之职诸公三飨三问三劳昼日访问之时此以六五兼坤体而言处晋之道
　　郭子和曰易之卦辞唯晋为异専以康侯为义康侯如是则其亨利贞可知
　　程正叔曰晋有义而旡徳者无用有也晋之明盛故不言亨顺乎大明无用戒正故不言利贞李子思曰上明下顺可以进矣若于斯时而不进则是无时而可进也此晋所以独以进为义而不及四徳欤
　　右明卦象占
　　初六晋如摧如贞吉
　　賛曰晋如摧如独行正也
