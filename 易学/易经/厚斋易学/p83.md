<!-- { "loadSidebar": true } -->
　　鸣谦志未得也可用行师征邑国也
　　鸣谦上六象志未得也可用行师征邑国也志在九三三昵于近隂而不应故未得所以可征伐之
　　雷出地奋豫先王以作乐崇徳殷荐之上帝以配祖考初六鸣豫志穷凶也
　　不终日贞吉以中正也
　　盱豫有悔位不当也
　　由豫大有得志大行也
　　六五贞疾乘刚也恒不死中未亡也
　　防豫在上何可长也
　　泽中有雷随君子以向晦入宴息
　　官有渝从正吉也出门交有功不失也
　　系小子弗兼与也
　　小子与之则丈夫不兼与之也
　　系丈夫志舎下也
　　随有获其义凶也有孚在道明功也
　　明功谓明之功如此
　　孚于嘉吉位正中也
　　拘系之上穷也
　　山下有风蛊君子以振民毓徳
　　振平声鼔之舞之也毓本王子雍今育养也李仲永曰山下有风风落山也凡山之草木皆为风所摇落蛊之象也郭子和曰振民风象毓徳山象李子思曰振民如风之鼔物毓徳如山之养材知所谓育徳则天下焉得有所谓蛊壊而不复振之事
　　干父之蛊意承考也
　　干父之蛊初六象意承考也考父之往者其意以子能任事故子能承父之意以干其蛊也薛氏曰继志述事之谓游定夫曰以柔巽为体意专于承父子道之正也故爻称有子
　　干母之蛊得中道也
　　干母之蛊九二象得中道也王介甫曰刚巽乎中趣时之宜而不失道者也张舜文曰事亲以孝不失于柔制义干蛊不失于刚刚柔相济人子之道尽矣耿睎道曰得中道是以悔吝不至也
　　干父之蛊终无咎也
　　干父之蛊九三象终无咎也耿睎道曰始虽小有伤恩终归于义
　　裕父之蛊往未得也
　　裕父之蛊六四象往未得也吝故往未得言未得饬蛊之道也
　　干父用誉承以徳也
　　干父用誉六五象承以徳也谓用九二之誉者九二承之以刚中之徳也游定夫曰誉在下而上不忌者承上以徳也
　　不事王侯志可则也
　　不事王侯上九象志可则也程正叔曰进退合道
　　泽上有地临君子以教思无穷容保民无疆
　　上思竝去声泽上有地以上临下为象教象也无穷象泽无疆象地互相为法象也地官掌教观之设教亦以坤也泽则所容者广无穷言其乆无疆言其广杨中立曰君子之临下非以力制之也亦教之容保之而已程可乆曰君子之教不能无穷其思无穷也保民不能无疆也其容保无疆也
　　咸临贞吉志行正也
　　咸临贞吉初九象占志行正也以内感外志于行正故吉大抵得位为正失方为邪羣隂在上势未遽通但志在行正
　　咸临吉无不利未顺命也
　　咸临吉无不利九二象占未顺命也所谓无不利者非唯六五正应相感而六三亦近而相得故孔子发其隠曰情犹分于六三未尽顺六五之命
　　甘临位不当也既忧之咎不长也
　　甘临六三象位不当也临失其正则为甘以説人位不当失正也既忧之咎不长也又以咎不长明无咎之占盖能忧之则变而从阳斯无咎矣程可乆曰卦不变故阳消不乆爻知变故隂咎不长
　　至临无咎位当也
　　至临无咎六四象占位当也当其位则临无失道于是为至何咎之有兰惠卿曰自二至五唯四一爻当位此临之至也
　　大君之宜行中之谓也
　　大君之宜六五占行中之谓也李仲永曰极髙明而行之以中知周乎万物而不过者也
　　敦临之吉志在内也
　　敦临之吉上六象占志在内也虽在卦外去二阳为逺而隂之志在于应之于内故二阳无削剥之咎此孔子新意胡翼之曰坤本在下今在上道穷而志在反于内也
　　风行地上观先王以省方观民设教
　　风行地上观观去声省悉井反观民之观平声程正叔曰风行地上为由歴周览之象林黄中曰先王以之巡狩省四方观民俗之好恶而为之设教袁氏曰命太师陈诗以观民风命市纳贾以观好恶用此道也刘氏曰观民设教如齐之末业教以农桑卫之淫风教以礼别奢如曹则示以俭俭如魏则示以礼毛伯玉曰出于上者谓之风化成于下者谓之风俗犹风行而草偃也窃谓古者掌教以地官盖取诸此
　　初六童观小人道也
　　初六童观象小人道也明占谓如童稚之观乃小人之道故无咎
　　闚观女贞亦可丑也
　　闚观女贞六二象占亦可丑也亦承初六谓童观在君子为吝闚观在女人亦可丑
　　观我生进退未失道也
　　观我生进退六三象占未失道也不一于进而知退故隂未为失道
　　观国之光尚賔也
　　观国之光六四象尚賔也明占尚上之也
　　观我生观民也
　　观我生九五象观民也观平声谓观之民而我之所以生之之道可见矣程正叔曰以中正观天下而天下之所观也故得失验之民而后见赵氏曰我示以阳刚之徳则可以观四隂之必应故又有观民之辞林黄中曰自四以下皆隂其象为民
　　观其生志未平也
　　观其生上九象志未平也见辑传冯説

　　厚斋易学卷三十八
　　钦定四库全书
　　厚斋易学卷三十九　　　宋　冯椅　撰
　　易外传第七
　　象上赞【噬嗑至离】
　　电雷噬嗑先王以明罚敕法
　　电雷噬嗑今本雷在电上程正叔曰象无倒置者疑此之互也朱子同今正之林黄中曰雷电之至常见电而后雷故卦以其序言之若皆至则为丰也李子思曰离配诸卦者七丰噬嗑旅贲大象皆言刑狱非天下之至明其孰能之先王以明罚敕法敕耻力反正也文见字林今俗作勑张舜元曰体电之光以明罚则情伪不能逃体雷之威以敕法则彊梁不敢犯杨廷秀曰金作赎刑明罚也象以典刑敕法也
　　屦校灭止不行也
　　屦校灭止初九象不行也械没其止不能行也明其恶不行之象
　　噬肤灭鼻乗刚也
　　噬肤灭鼻六二象乗刚也乗初九之刚故噬之力而至于灭鼻
　　遇毒位不当也
　　遇毒六三象位不当也刚藏于柔之中为不当位故噬而遇之
　　利艰贞吉未光也
　　利艰贞吉九四占未光也去间之难故未光
　　贞厉无咎得当也
　　贞厉无咎六五占得当也得治狱之当
　　何校灭耳聪不明也
　　何校灭耳上九象聪不明也聪听也校没其耳以示其听之不明无所闻知
　　山下有火贲君子以明庶政无敢折狱
　　王景孟曰明有所止之象君子之于庶政则欲致其明此明也于庶狱则无敢折之此止也诸说惟此可通都圣与曰法离之明而明庶政法艮之止而无敢折狱程可久曰离为刑狱之象凡四卦贲旅不嫌于用明故离象称火丰噬嗑称电者蹔明于幽闇之间不以为常也窃谓庶政饰治者也故于贲言也
　　舍车而徒义弗乗也
　　舍车而徒初九占义弗乗也弗不肯也乗平声于义当以止徒行故不肯乗车
　　贲其须与上兴也
　　贲其须六二象占与上兴也上去声谓九三兴起也如须傅颐而动
　　永贞之吉终莫之陵也
　　永贞之吉九三占终莫之陵也陵相加也谓四据上陵下能永贞则四虽欲陵已终莫之能也
　　六四当位疑也匪寇昬冓终无尤也
　　六四当位疑也以当位明爻义谓疑于所与有初与三之婚寇隂善疑凡言疑皆隂爻也匪寇婚媾占终无尤也谓能不从寇而以婚媾则终无怨尤三四两爻皆言终盖本不如是处得其道然后如是故曰终无尤尤叶声怡
　　六五之吉有喜也
　　六五之吉占有喜也喜去声凡喜怒去声体也上声用也有喜君臣相得之辞
　　白贲无咎上得志也
　　白贲无咎上九象占上得志也居上故曰上得志谓得贲饰之如其志也
　　山傅于地剥上以厚下安宅
　　傅今附着也山以傅着于地为安故为人上者以厚下为安所宅也上下定体宅如宅帝位之宅山上艮之象厚下坤之象安宅象艮宅于地而安也不言后者凡为人上者皆欲厚其下以安其宅也程可久曰唯厚其下故宅乎人上者斯安矣毛伯玉曰观于卦而知所戒焉观于象而知所勉焉窃谓大象别立一义主乎象不主乎卦体也说者以剥落为义则非矣刘氏曰傅如傅益之傅以山傅地地愈厚而山愈安亦犹益下之为益也亦通
　　剥牀以足以灭下也
　　剥牀以足初六象以灭下也灭古蔑爻象用字不同此盖以今文传也下谓足
　　剥牀以辨未有与也
　　谓身在羣隂之中未有阳以相与
　　剥之无咎失上下也
　　剥之无咎六三占失上下也上下各二隂皆欲剥上九而本爻独应之失上下四隂之字作文之法鼂谓多之字不然
　　剥牀以肤切近烖也
　　剥牀以肤六四象切近烖也近上声烖叶声赍都圣与曰剥至五隂而后成卦以其在四也故曰切近烖朱子发曰言烖者隂之剥阳天也
　　以宫人宠终无尤也
　　尤叶声怡
　　君子得车民所载也小人剥庐终不可用也
　　君子得车上九占民所载也众隂为民小人剥庐又占终不可用也言小人不可用用则剥庐矣载用韵未详
　　雷在地中复先王以至日闭关商旅不行后不省方雷阳气之动者也在地中已动于地下也至日日南至也资货而行曰商旅客也后天子诸侯之通称省方巡省四方也关则闭之商旅则不行于涂为天子诸侯者不省四方凡以养阳之稚也孔子言先王以见其时不然矣郭子和曰先王喜阳之复惧其微弱而人泄之是以闭关而助其气盖三才一气耳方天地欲动而人争先之则损天地之气是以闭塞人事以助天地之微阳也后世为月令之书者仲冬之月涂阙廷门闾筑囹圄以助天地之闭藏盖假此为义而误以为天地闭藏之时也李子思曰阳之初萌其气甚微不有以闭护之则其生必伤李季辨曰闭关不行省方恐其践伤阳气也此圣人辅相天地之道都圣与曰舜十一月朔巡狩而此言后不省方者巡狩者是月也不省方者是月之至日也
　　不远之复以修身也
　　不远之复初九象以修身也欲修其身必蚤复善
　　休复之吉以下仁也
　　休复之吉六二象占以下仁也下去声仁谓初九之阳下谓下比于仁林黄中曰震为木仁也李子思曰下比于初以扶助其阳气之将达
　　频复之厉义无咎也
　　频复之厉六三象占义无咎也袁氏曰其事宜有咎以趣时之义言之则无咎矣
　　中行独复以从道也
　　中行独复六四象以从道也道谓初九从隂阳正应之道耿氏曰孔子或从众或违众唯道之所在而已
　　敦复无悔中以自考也
　　敦复无悔六五象占中以自考也考成也从中道自成其已也五为中位故曰中
　　迷复之凶反君道也
　　迷复之凶上六象占反君道也六五以积之厚为敦复本爻以处隂之穷为迷是反乎六五也故曰反君道明以其国君凶之占
　　天下雷行物与无妄先王以茂对时育万物
　　无妄之往得志也
　　不耕获未富也
　　行人得牛邑人灾也
　　可贞无咎固有之也
　　无妄之药不可试也
　　无妄之行穷之烖也
　　天在山中大畜君子以多识前言往行以畜其徳天在山中大畜自山中见天则天在山中如壶中有天之义刘氏曰象所懐者大毛伯玉曰大畜以艮为大也天在山中以天为大也是各一道也君子以多识前言往行以畜其徳识今志亦记行去声前人之言已往之行所记之多则畜古人之言行以成其徳尔
　　有厉利己不犯烖也
　　有厉利己初九象占不犯烖也已则不犯艮烖
　　舆说輹中无尤也
