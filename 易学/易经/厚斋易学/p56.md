<!-- { "loadSidebar": true } -->
　　冯当可曰圣人于萃卦虽二五中正无大与之之辞者四在侧以争萃为五者不可不勉其所以为萃之道矣元永贞则四必为大吉无咎
　　朱子曰阳刚中正当萃之时而居尊固无咎矣若有未信则亦修其元永贞之徳而悔亡戒占者当如是也
　　李季辨曰涣而方萃人情未孚必元永贞然后悔亡葢萃而得君其卦为比元永贞之道也萃而成比则悔亡矣
　　右明象占
　　赵氏曰比以九五一阳为主故卦有元永贞之辞萃有两阳爻故元永贞独归之九五亦可见易中卦爻彖象之辞无非一理所贯也初与三不当位者自萃于四是物有匪孚者矣故必元永贞然后悔亡
　　案二阳爻所以萃众隂也九四臣位九五之位则君也故五之萃为有位以四之位不当故也匪孚以众隂孚四也悔为匪孚也必尽君道元永贞然后匪孚之悔可亡盖四近民而已巍然处其上也易穷则变变则通以卦变言之九四之变则比也比吉也九五之变则豫也豫则贞疾也故四之辞吉而五之辞多戒云
　　右明爻义
　　上六赍咨涕洟无咎
　　賛曰赍咨涕洟未安上也
　　胡翼之曰居卦之外而下无其应是以赍咨涕洟也
　　李仲永曰以兊说在上而赍咨涕洟者説极而忧也忧之如何无位而穷也
　　李季辨曰五居正位以六居上失萃之时
　　张舜元曰兊为口舌为雨泽之象
　　右明象
　　程可乆曰知危惧祸物亦不我咎也
　　王景孟曰萃乆则散説极则悲君子以为无足咎也
　　右明占
　　林黄中曰上者萃人下者萃于人以隂柔处卦之穷是其无萃人之材物莫之与而又不能萃于人者也是以穷至于赍咨而涕洟焉
　　案易穷则变萃泽萃于下也上穷则泽溃矣夫成卦萃聚也聚极而散上卦兊説也説极而悲故其象如此至于爻之变则成否夫萃之不早而穷焉无所复入徒有悲叹何所咎也且萃者极盛之时也极盛之时宜物情和説顺适以应坤兊之象今观之六爻初则号三则嗟上则涕洟而且不止于号赍咨而又不止于嗟何也祸福倚伏而盛满难居故六爻止于无咎而大象所以有不虞之戒也右明爻义
　　苏子瞻曰方以聚有必有党有党必有争故萃者争之大也盍以爻观之五能萃二四能萃初近四而无应则四能萃三近五而无应则五能萃上岂非交争之际哉
　　林黄中曰六爻以相应相比为义盖当説顺萃聚之时説极则易忧顺极则易乖聚极则易散君子所当警戒不虞而尤恶于不相亲也　又曰六爻以隂聚于阳为义夫阳刚者人之所聚也隂柔者聚于人者也为上者人之所聚也为下者聚于人者也是故萃之二阳其居阳位者应萃之义居隂位者能萃而不居也
　　李季辨曰卦四隂二阳以阳为主三应于上二爻皆隂非萃之善初应于四聚而得吉无萃之位二应于五君臣正位成萃之功
　　都圣与曰相忘而相与本无咎也方以聚则相攻相感相取而吉凶悔吝生焉故所谓无咎者本皆有咎善补其过则所谓咎者亡矣此六爻所以皆言无咎也
　　右明六爻
　　【巽下坤上】
　　升
　　賛曰柔以时升
　　杂卦曰萃聚而升不来也
　　郑康成曰木生地中日长于上故谓之升
　　李氏元量曰刚以上为位其在下非其所也故于刚在上曰止其来自下曰复柔以下为位其在上非其所也故于卦柔在上曰见其进自下曰升兰惠卿曰邵尧夫易图谓升者临之生萃之反柔以时升非独六五盖萃则四五皆阳而升则阳降隂升四五皆隂自萃之反而言也或曰升与晋何异曰升者自下升髙故谓之升故大象曰地中生木升晋者自近进逺故谓之晋故大象曰明出地上晋取义各不同也
　　案木在地之下自下而方升明在地之上出地而上进李子思曰隂阳二气迭为升降隂升则阳降隂降则阳升未有阳常升而不降亦未有隂常降而不升者反萃而升是二阳反居于下而三隂反居于上也故曰柔以时升　又曰左右前后四隂乃扶二阳以俱升六爻盖无一之不升也
　　郭立之曰天地万物皆有升在人则位之升谓之升徳之升亦谓之升
　　杨廷秀曰升则足以行道
　　李季辨曰古之贤者升进而上其道不一有自司徒命乡论秀而升者自司徒升之乐正乐正升之司马司马升之王所有自侯方嵗贡而升者天子则试之射宫中多者得与于祭有自三年大比因贤能之书而升者天子拜受登于天府其条目见于周官王制而其义则隠于易之升盖木之升也其勾未萌甲未拆之时枝柯榦叶皆备于未升之时故其升也莫能御犹贤者之未进也道徳蕴畜皆当素备故一出而名实遂孚矣此卦辞元亨之道也
　　案自下而上腾者谓之升观孔子之传唯柔以时升地中生木之二说诸儒不过祖述之而已大抵主巽之自下而升柔亦巽也木亦巽也
　　象賛曰地中生木升君子以顺徳积小以髙大
　　右明卦用
　　序卦曰萃者聚也聚而上者谓之升故受之以升林黄中曰自萃之升坤反居上兊反为巽二五相易而成也
　　右明卦序
　　元亨用见大人勿恤南征吉
　　賛曰巽而顺刚中而应是以大亨用见大人勿恤有庆也南征吉志行也
　　案賛曰大亨则元主九二也九二以巽二顺上以刚中而应上是以大亨乃上升之象也六五升之主也知九二之材足以升也乃用顺应之道以见之勿忧其不见也南面而治天下者六五也九二之大人既见六五之大君乃偕进而上行南征之象也谛观卦义似皆主巽而用见大人独不主巽者阳为大未有六五而称大人者无此象也
　　王辅嗣曰阳爻不当尊位无严刚之正则未免于忧故用见大人勿恤也
　　代氏曰尊爻无此人故不云利见
　　程正叔曰凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也
　　林黄中曰巽东南也坤西南也自巽升坤必渉乎离离南方也自南而征斯为吉矣
　　程可乆曰阳以上行为南杜元凯谓阳气起于南行是也
　　李氏曰明夷九三曰南狩升曰南征征与狩皆有事之大也
　　案用见大人主六五言盖用元亨之道以见大人也人主之升于位与徳皆用见大徳之臣也此以已升言也南征乃以自下而升为义主九二之阳爻以象君子之升以方升为象也明夷升征与狩皆称南以坤位西南嫌其为隂晦故以南目之大凡人背北面南南前进之义也
　　右明象占
　　初六允升大吉
　　賛曰上合志也
　　郑少梅曰初傅二阳而升三隂又与之一体故有允升之象
　　赵氏曰以柔居一卦之下又巽之主合乎上卦之坤柔宜升者也
　　案卦以柔以时升为义初六之柔与三隂同徳而升无间言者也而二阳阂之然阳本上升之物三隂不能拒则亦与初六同体而升亦无问言者也是五爻皆欲与同升夫是之谓允其大吉可勿问而知也诸说不明卦之大义多曲而不当
　　右明象占
　　九二孚乃利用禴无咎
　　賛曰九二之孚有喜也
　　朱子发曰升萃之反也升之九二即萃之九五故升萃二爻反复同象明二五之交孚也
　　李子思曰萃之六二以隂柔而应九五之刚升之九二以阳刚而应六五之柔其以至诚相感而相应则一也故爻辞皆有孚乃利用禴之义而彖传皆有刚中而应之辞
　　李氏元量曰萃之二柔也则疑于进之易故引吉无咎而后孚乃利用禴升之二刚也刚则能审义以进焉故即其材孚乃利用禴而无咎也
　　林黄中曰二卦不言于五而言于二者贵贱之位也
　　冯当可曰二中也五亦中也中诚相应虽五升而不来以二之诚而格之不能不守贞以待二而为之升阶也二能感五五能待二乃成升道故賛二为有喜五为大得志
　　毛伯玉曰古者卿大夫皆世禄然卑逾尊踈逾戚者有之矣其大者为舜为傅説为吕望其次如大夫僎与文子同升诸公此皆升之谓也匹夫而升于朝亦不偶然矣故曰孚乃利用禴无咎彼固孚于未禴之先者也
　　案萃之六二无咎以阂九四升之九四无咎以阂九三本皆有咎唯二五中正故交孚而二阳爻不能为之间其所荐虽薄而必飨也萃之情下趣故引吉无咎者以其交孚乃利用禴也升之情上腾故必交孚乃利用禴而后无咎
　　右明象占爻义
　　九三升虚邑
　　賛曰无所疑也
　　兰惠卿曰阳实隂虚邑者位也升自临生三之位本隂爻居之虚邑也今以九升三居隂爻所居之地故曰升虚邑
　　案二阳之卦在下者为临也在上者为观也今以临之初九升六三之位而为升是升虚邑也邑虚则无所阂于升也　説者以坤为邑谓前无阳实以阂之或又谓三诸侯之位邑国也皆非
　　右明象占
　　六四王用亨于岐山吉无咎
　　賛曰王用亨于岐山顺事也
　　张舜元曰坤西方之卦岐山之象也
　　李子思曰其事颇太王文王或者遂以爻辞非文王语然而易中王用之辞非一如王用三驱王用出征王用亨于帝皆泛言之未尝指名其人况称王而不称号邪
　　李氏曰体顺又以隂居隂顺之至也故于升之道有吉而无咎
　　案象与随上六相似特西为岐耳随上体兊兊正西故曰西山此卦上体坤坤位西南羑里视岐其方也故曰岐山山皆以在上卦取象今观太王迁岐之诗披荆棘通道路窃意太王未卜宅之先必有负固不庭之国王者乃用此顺巽之道以通之故着此象所谓知以藏往者也若曰文王自称太王之徳则羑里之时太王一诸侯耳未称王也追王太王在武王有天下之后若曰文王自称与爻辞非文王作则又失之甚矣
　　右明象占
　　六五贞吉升阶
　　賛曰大得志也
　　李去非曰柔居尊守正而二以刚应之降接如賔主之于阶揖逊以升焉接贤者之礼至矣
　　程可乆曰虚中下应于刚徳之臣自二而升五如阶之有级焉此人君升进贤臣而其辅賛故以贞吉先之
　　案贞吉言二五正应之吉也升阶自三至五自下卦升上卦有升阶之象或以为如舜之厯试自匹夫而升六位然賛为大得志则指九二也
　　李季辨曰至此则进于天子之阶矣或升之王所或试之射宫或登之天府皆升阶也则升道亨矣亦有此义
　　上六防升利于不息之贞
　　賛曰防升在上消不富也
　　兰惠卿曰防者晦也升豫皆以隂升居上故豫曰防豫升曰防升
　　朱子曰以隂居升极昬防不已者也
　　李季辨曰处升之极知进而不知退君子知进退存亡故宜贞守贞守乃所以不息也犹木升之极必归根复命虽华实剥落而生生之意又寓于中矣
　　李氏曰天下之理消息盈虚不可以为常升而不已则必困唯持以不息之贞则无骄盈之患此所以为利也
　　诸説似觉支离
　　案上无所之进而不已故为冥升犹防行也夫升极则困困则息若以进徳言之息则非利也故利于不息之贞
　　右明象占
　　赵氏曰艮有不自满之意故内艮外顺而为谦巽有不自髙之意故内巽外顺而为升谦之六爻言吉者三言利者三而无凶悔咎之辞升之六爻言吉者三言利者二九三虽不言吉利而亦无凶悔吝之辞虽上六之防升亦利于不息之贞则巽顺之效也
　　冯当可曰萃聚而升不来隂阳当此时俱升而不降六爻之象如人相逐而行
　　林黄中曰升六爻以自下而上往而不来为义何则升之为言上也譬犹木焉有长而无退也故既至六五而谓之升阶焉唯九二阂于九三以应六五而遂升上六前无所瞻视以进故谓之防升右明六爻



　　厚斋易学卷二十三
