<!-- { "loadSidebar": true } -->
　　李子思曰当天地相遇品物咸章之时而已独以刚亢在上不能下与物合是为吝道然阴方渐长而阳与之遇者要须有以制之如系如包可也制之或失必反被阴邪之害独上九巍然在上刚亢絶物虽无所合而亦不近阴邪可无意外之患
　　案卦以遘为体六爻无非遘也遘而刚穷于上其象为角去初之阴最逺故吝然遘者阴长之卦阴长至上则为坤之龙战矣惟其无所遘遇而阴不至于剥阳虽吝而无咎
　　右明象占
　　李氏元量曰遘之诸爻或以所承如初之于二或以所应如二之于五皆得其遇也上虽与三为应而三方志于下是以穷而吝三欲争初则臀而无肤四欲应初则起凶上独刚以自守虽无遇而上穷视三四则有间矣是以无咎
　　朱子曰以刚居上而无位不得其遇故其象占与九三
　　右明爻义
　　赵氏曰当遘之时小人固不可使之进为君子之计亦不可无以畜小人也故圣人既戒初六之不可往而又于九二九四九五言所以包制小人之道九三重刚不中近于髙亢上九以阳刚居一卦之终髙亢而上穷故厉而吝然而无咎者以阴不相遇不与其进也
　　案凡外三爻者内三爻之应初之有往见凶故四则起凶二之包有鱼故五则以杞包三之臀上之角此厉无大咎则彼吝而无咎逺近浅深之间耳
　　右明六爻






　　厚斋易学卷二十二
　　钦定四库全书
　　厚斋易学卷二十三　　　　宋　冯椅　撰
　　易辑传第十九
　　经下篇【萃升】
　　【坤下兑上】
　　萃
　　賛曰萃聚也顺以説刚中而应故聚也　又曰观其所聚而天地万物之情可见矣
　　杂卦曰萃聚而升不来也
　　程伯淳曰泽上于地水聚也故为萃不言泽在地上而云泽上于地言上于地则为方泽聚之义案对夬立象犹屯之于觧不以卦定序反对为定也泽上于天则决上于地则聚
　　杨廷秀曰萃者天下生聚全盛之极也天地聚而隂阳和万物聚而食货充君臣聚而大道行万民聚而天下泰此岂一日所致哉
　　李子思曰以画观之二阳得位四隂聚而归之故曰萃三隂已升在上二隂在下有应随之以升故曰升临萃二体相反二阳在下近民有临之之而未有萃之之权及以兊而加之反之坤上而二阳位在上卦然后斯民可得而聚
　　赵氏曰阳居五而五隂从之故卦为比阳居五与四而四隂从之故为萃二卦若相似也然比者众隂始附之初圣人作而万物覩之时也故曰原筮元永贞无咎而又曰不宁方来后夫防皆始附之意也萃者二阳相比羣隂聚而归之君臣同徳而万物盛多之时也非下顺而上说则不足以为萃岂特二五相应而已哉
　　毛伯玉曰萃似比然则何以异乎曰水在地上固相亲也而散漫未有所归故其卦曰不宁方来其爻曰失前禽名分未定不必其皆比也夫泽上于地则水固钟于泽者也故曰王假有庙利见大人盖天下一家极盛之时也
　　冯当可曰非有扰攘倾覆之变安得舍彼而取此三代之时厯世载徳以有天下非一时萃于我者之所谓萃也
　　案萃与比近葢地上之水与地上之泽亦不甚逺也然水聚而成泽则比者萃之初萃者比之后其象甚明比则一阳居尊位而五隂争比之上六最后则为后夫凶为失前禽此正圣人作而万物覩之时所谓鳯凰景星始见争先覩之者也萃则二阳而四隂聚之有君有臣其民聚于臣以归于君此名分已定聚而不散之时也此其大凡也若夫聚天下之民日中为市何以聚人曰财所欲与之聚之方以聚何莫非聚而又岂止以天下定未定为説哉先儒之言虽异同而各有理不得不辨右明象义
　　象賛曰泽上于地萃君子以除戎器戒不虞
　　右明卦用
　　序卦曰遘者遇也物相遇而后聚故受之以萃林黄中曰自遘之萃巽反为兊干变为坤上下相易
　　右明卦序
　　亨王假有庙利见大人亨利贞用大牲吉利有攸往賛曰王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　张舜元曰全卦之体有庙之象
　　朱子发曰艮为门阙上为宗庙
　　李子思曰二阳在众隂之中有建立宗庙总摄众志之象豫之象亦为重门葢艮之上又有三耦画也今此卦象如豫特多九五一竒画耳故为有庙而九五至之之象
　　耿睎道曰萃之时以言乎人则四海之欢心得矣以言乎物则九州之美味备矣王者之所以致孝享于是乎在
　　朱子曰庙所以聚祖考之精神又人必能聚已之精神则可以致于庙而承祖考也　又曰人之精神萃于己祖考之精神萃于庙
　　陆希声曰气聚而生故精气为物气散而死故游魂为变魂气有散无所依归故圣人于萃聚之时立宗庙以致孝享
　　胡翼之曰夫人之生则精神萃之于身及其死也虽欲见其容貌而不得圣人观萃之卦设为宗祧以萃祖宗精神于其间以尽孝子之心
　　程伯淳曰萃涣皆享帝立庙因其精神之聚而形于此为涣散故立此收之　又曰古者祭祀用尸盖人之魂气涣散孝子求神而祭无尸则不享无主则不依故易萃涣皆言王假有庙魂气必求其而依之人与人既为骨肉又为一家之已与尸既已洁斋至诚相通以此求神宜其飨之程正叔曰羣生至众也而可一其归仰人心莫知其乡也而能致其诚敬神之不可度也而能致其来格天下萃合人心总摄众志之道非一其至大莫过于宗庙故王者萃天下之道至于有庙则萃道之至也祭祀之报本于人心圣人制礼以成其徳耳故豺獭能祭其性然也
　　李子思曰天地之气浮游于大空之中絪絪緼緼漠然而无形也下腾上降往来聚散而不常也因其忽然而聚之际必求有以凝之然后既聚而不散譬之林林之众纷然不齐一其耳目而坚其心志者其唯建立都置宗庙社稷之为先务乎李季辨曰宗庙者人心所系武王伐商载主而行髙帝初兴立汉社稷皆以系人心也
　　张子厚曰与涣卦义同故系辞互见
　　案圣人行礼有经有纬因万物之萃而致享宗庙礼之经也以祖考之神萃于庙而萃已之精诚以格之所以系众心而使不涣散礼之纬也
　　李子思曰九五具阳刚之徳有大人之象当萃之时出履正位而上下羣隂聚而利见以求享此聚之以正者也　又曰二阳得位而专賛九五者四为五之辅出而为九五聚民以归于君上则可而分以自专则不可
　　李季辨曰必得九五之位然后为萃之主故曰利见大人萃不以正其终必离故曰利贞
　　李氏曰人不能无羣羣不能无争必有善羣者为之主利见大人者求其所为主也
　　程正叔曰人聚则乱物聚则争事聚则紊非大人治之则萃所以致争乱也萃不正则人聚为苟合财聚为悖义安得亨乎故利贞
　　案贞利利贞两言利义本不相蒙孔子合言之谓聚之利于亨者以见大人则为所聚之正是乃利贞也説者第释孔子之传而文王之经意隠矣林黄中曰坤为牛故有牲之象
　　李子思曰隂聚而归阳有万物盛多能备礼之象程正叔曰祭祀人心之所自尽也萃天下之心者无如孝享用大牲承上有庙之文以享祀而言凡事莫不如是丰聚之时交于物者当厚称其宜也李季辨曰君位既正方用大牲如汤用牡之用大牲则天命定矣
　　王景孟曰当此之时凡事皆吉于用大亦不特大牲而已也成大功立大事兴大利凡此皆吉于用大者也故继之以利有攸往
　　程正叔曰物聚而力赡乃可以有为故利有攸往右明卦象占
　　初六有孚不终乃乱乃萃若号一握为笑勿恤往无咎説者谓孚四而三间之易无隂间隂之义
　　賛曰乃乱乃萃其志乱也
　　林黄中曰在一卦之下应乎九四四在臣位能萃而不居是有孚而不终也初孚四而不终将萃于五五既逺而非应而初之所居又阳也是以其志惑乱于其所欲萃焉如号咷之人一握其手而为笑也四五皆兊体为口舌故有先号后笑之象李季辨曰初与四应以隂求阳宜相孚也四位不当终不成萃故有孚不终心不能定去就不决故乃乱乃萃萃而以理不约而合若婴儿之号泣然为父母者一握其手则为笑矣此见天理之萃也四既无位进而萃五得萃之正勿恤而往可以无咎
　　程可乆曰号与笑哀乐之见于外与同人旅称号笑同意
　　右明象占
　　六二引吉无咎孚乃利用禴
　　賛曰引吉无咎中未变也
　　李季辨曰五为萃主已为正应下连三隂相引萃五萃之吉也
　　案説者多以牵于羣隂之间不能自达于九五唯兰惠卿李子思以其碍于九四其説然矣而谓必待九五引之则又非文义盖凡下卦中爻多引其如泰与大畜之二是也初六牵于正应六三限于相比皆为九四所萃唯本爻与五为正应引初六六三以萃于五为得君臣之大义故吉而无咎咎以九四之当其前取象也
　　右明占
　　程可乆曰用大牲者萃之主也用禴者六二而已朱子曰卜祭者有其诚则虽薄物亦可以祭矣案禴固言祭然象也与坎九四之义相似为六二者苟不阻于九四而孚于九五则可以阔略礼文而得享上之义矣
　　右明象
　　王介父曰升之九二以刚升孚乃能无咎故先言孚乃利用禴而后言无咎
　　右明爻义
　　六三萃如嗟如无攸利往无咎小吝
　　賛曰往无咎上巽也
　　耿睎道曰比于九四而求聚者也虽有刚柔相与之道然非正应而求之不得所欲故萃如嗟如无攸利
　　李仲永曰三隂皆进是萃如也三隂皆进而已独无应故嗟如也不当位而应故无攸利
　　李季辨曰三应上六既赍咨涕洟故萃而嗟如往而萃五则无咎
　　冯当可曰物方萃已安得散但萃道不足故有小吝咎则无也三隂皆萃于九四是萃如也然四非已应又非君位于心不安嗟如也九四权臣也而萃之上六本应也而不应之故无攸利然九五在上往而聚之斯无咎矣若必欲逾五而求上六之应则终吝也小谓六之隂也
　　右明象占
　　九四大吉无咎
　　赞曰位不当也
　　朱子发曰阳为大大者吉也
　　胡周父曰无他辞而直谓大吉无咎夫萃之世弱趋于彊闇依于明四臣位也而阳处之以説而接三隂民乐归之者也若不专君位吉非大者乎郭立之曰卦有二阳下皆有应四又上比于君得其所萃莫吉于斯
　　李氏曰下比三隂有得民之象上承九五有得君之象在萃而得君得民人臣之盛者也故大吉无咎
　　程可乆曰人臣与君分其所萃安得无咎惟其与五同徳不植私党使大者尊荣而吉始见补过之义【大字义与郭合】
　　林黄中曰以九居四不当其位能萃而不居非与九五争民者也此所以大吉无咎　又曰萃之六爻皆言无咎而四言大吉无咎明萃之无咎皆九四之功也
　　案説者率谓大吉然后无咎或者又不谓然今以爻义考之众隂归五多阻于四而九五亦无大得志之辞易于九四系之以无咎可矣而曰大吉云者似予之过何也曰圣人盖变文以示训也使九四以其位之隂而如比之六四则九五安得有匪孚悔亡之辞岂非大吉使九五制于九四而如豫之六五则安得有有位元永贞之辞九四岂非有咎当知萃之四五善于豫而弗若于比曰大吉以示其劝曰无咎以示其戒读九四之辞者黙喻于辞意之表可也
　　右明象占爻义
　　九五萃有位无咎匪孚元永贞悔亡
　　賛曰萃有位志未光也
