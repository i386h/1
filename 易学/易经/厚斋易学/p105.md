<!-- { "loadSidebar": true } -->
　　明君子体坤之徳而行之不疑以释不习无不利且总结此爻之意隂善疑以隂居隂本有疑也以中正故不疑朱子曰疑故习而后利不疑则何假于习都圣与曰地之所以生物者直方而已何习之有君子之所以事君者直方而已何疑之有李季辨曰坤之徳二已尽之矣自三以徃则出而见于事业者也故三即从王事
　　隂虽有美含之以从王事弗敢成也
　　此以下至代有终也文六三之言以美释章含藏之而弗敢成其美以从王事也荀慈明曰坤隂也位有伏阳含藏不显以待干命李子思曰天地之间万物粲然而陈者皆隂丽于阳其美外见者也六三六五皆以隂居阳故三有美而五美在其中三方进而位不中故虽有美而含之五正位而居体故美在其中而发于事业耿睎道曰弗敢者于分有所不敢非其材有所不能也
　　地道也妻道也臣道也地道无成而代有终也
　　李去非曰地道妻道臣道者皆主干也地终天功臣终君事妇终夫业李氏曰初言地道妻道以明臣道而终独言地道者互见也程可久曰自阳始生而至于极隂特辅阳而行弗敢成也及阳静而专隂乃代阳终其事
　　天地变化草木蕃天地闭贤人隠易曰括囊无咎无誉盖言谨也
　　此文六四之言蕃伐袁反盛多貌李仲永曰干至四乾道乃革则天地交而泰矣草木尚蕃况于人乎坤至四天地闭则天地不交而否矣贤人且隠况于物乎李去非曰括囊非以全身也时至于不可奈何则谨以待之林黄中曰天地闭塞贤人遁藏杀其身而无益也是以杜其口而不出
　　君子黄中通理正位居体美在其中而畅于四支发于事业美之至也
　　文六五之言畅敕亮反黄者色之美在中其文理通畅于外也此释黄义也黄地之色也以明臣道也正臣之位而不辞居臣之体而不僭此释常义也谓是所以为元吉也恐人难晓又覆释之曰黄中者美在其中也通理者畅于四肢也正位居体者以此发于事业也其美如此之至是以谓之元吉也冯氏曰唯其由之诚表见于外如黄之染丝自中通理表里如一斯有以释天下之疑理者肌理之理自中通表故曰畅于四肢也程可久曰道穷则变中则通位过则危正则安亦一説也李子思曰美在其中根诸纯懿此臯夔稷契之徳孔子所谓正位居体者人臣之正也説者谓五君位在臣则犹新室在妻则犹武氏然得为正位居体者乎此系名教之大者不可以不辨又曰诚而见于变化者干之九五也敬而见于事业者坤之六五也干之九五尧舜之君也坤之六五臯夔稷契之臣也坤六五之应在干之九五尧舜臯夔之遇合也尧舜之典谟即乾坤二卦之辞见于功用者也乾坤定体一纯而不杂与诸卦六爻自为配应之例不同李季辨曰六五之事业设施非一日之积也盖自六二坤徳以备事业自当如此説者谓黄中色常下服五君位故有居中处下之戒然文王孔子无此意也初上已戒之而五又有戒是坤无徳之可取也当从象赞文言
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄文上六之言疑或作凝嫌或作谦嗛皆非离去声朱子曰疑谓钧敌无小大之差王介父曰嫌与春秋不以嫌代嫌之嫌同疑与臣疑于君之疑同兰惠卿曰凡物各当其分则无疑为臣而疑其君则自歉而反疑其君为下而抗其上则自歉而反其上臣而疑其君下而疑其上则必战李子思曰隂极无阳于理为嫌故称龙龙出而战隂必先伤故称血郭子和曰上六之战不称龙以明之无以知其与阳战也为其嫌于无阳而言战也故称龙盖俱隂无战故也因其称龙故称血因其称血故称黄从其类而言此爻辞之大法也

　　厚斋易学卷四十八
　　钦定四库全书
　　厚斋易学卷四十九　　　　宋　冯椅　撰
　　易外传第十七
　　序卦
　　周官太卜掌三易夏曰连山商曰归藏周曰周易按连山归藏乃神农黄帝之氏而十三卦制器神农黄帝实次包牺则是自神农以后传包牺八卦而其序各不同所以夏用连山而首艮商用归藏而首坤二氏无文字可传所傅者卦之序也然则序卦者文王周易之序孔子推明其防也
　　有天地然后万物生焉盈天地之间者唯万物故受之以屯屯者盈也
　　直以天地体乾坤又以盈明屯义屯非盈也其象为靁雨之动满盈故亦为盈义人亦物也后去声凡卦所受之义详说在辑传
　　屯者物之始生也
　　凡物生之始必屯艰
　　物生必蒙故受之以蒙蒙者蒙也物之穉也
　　上蒙卦名下蒙卦义后凡此类皆同若有物蒙蔽之而聪明未开也穉直利反防也一作稚
　　物穉不可不养也故受之以需需者饮食之道也需非养也养人以饮食而需为饮食之道人之防穉须饮食以养也饮上声食声似
　　饮食必有讼故受之以讼
　　饮食有得有不得或得则多或得则寡必有争争而不决必讼之于公以求决其曲直均其多寡得否
　　讼必有众起故受之以师师者众也
　　讼必有党有证故为众起之义师之为言众也兴兵亦为用众
　　众必有所比比者比也
　　比言其相亲宻诗其比如栉
　　比必有所畜故受之以小畜
　　小畜畜比大畜畜无妄比者人情故为所畜之小无妄者天理故为所畜之大
　　物畜然后有礼故受之以履
　　人情相比必有出于其类者畜之畜之则有上下等级品节斯之谓礼履声同亦为礼人之所行也以通篇例之当云履者礼也今无之者以碍泰义故不言若夫天理无妄蕴畜于中心必有以养其天理故大畜之后次之以頥
　　履而泰然后安故受之以泰
　　取安泰之义
　　泰者通也
　　又别起义以接否卦故易安为通
　　物不可以终通故受之以否物不可以终否故受之以同人
　　取交不交之义
　　与人同者物必归焉故受之以大有
　　物归之则能有天下之大
　　有大者不可以盈故受之以谦
　　有大者易盈故圣人欲人满而不溢谦者歉然不足之意与满盈相反故彖賛率以盈对谦
　　有大而能谦必豫故受之以豫
　　二卦之义难通故通大有以三卦为义谓有大物而又能谦则人情必说豫也
　　豫必有随故受之以随以喜随人者必有事故受之以蛊蛊者事也
　　喜谓豫也此又通三卦以为义谦而说说而随随而忘反故事乃蛊败正义曰蛊乃有事非训蛊为事也耿睎道曰事斯有蛊蛊斯有事
　　有事而后可大故受之以临临者大也
　　临非训大也阳为大大谓二阳浸长也
　　物大然后可观故受之以观可观而后有所合故受之以噬嗑嗑者合也
　　二卦之序其义未明四隂之观二阳无有闲之者頥中有物以闲之必噬之而后嗑噬嗑去闲之卦也
　　物不可以苟合而已故受之以贲贲者饰也
　　防合必有礼文之饰
　　致饰然后亨则尽矣故受之以剥
　　亨今享郑徐用今文享燕享也为酒食燕乐以尽其欢洽之情则无复有饰之者矣
　　剥者剥也
　　卦名为剥撃之剥卦义为剥落之剥乃尽也或曰当为剥者尽也则文义相贯
　　物不可以终尽剥穷上反下故受之以复
　　上下定体反今翻
　　复则不妄矣故受之以无妄
　　复之无妄又别立一义不与剥通
　　有无妄然后可畜故受之以大畜
　　或于无妄下加物字自复以来皆言圣学大抵真实无虗伪乃可畜聚
　　物畜然后可养故受之以頥頥者养也
　　此虽转言物然所畜诚实亦必贵养
　　不养则不可动故受之以大过
　　谓养万民然后可以动众举大过人之事
　　物不可以终过故受之以坎坎者陷也
　　过义又一转为过犹不及之过坎陷于中不可过也
　　陷必有所丽故受之以离离者丽也
　　坎又只论陷义不论中义
　　丽必有所感故受之以咸咸者感也
　　鼂以道曰后人妄有上下经之辩故省此三句王氏昭素云诸本皆有之
　　右上篇
　　有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不久也故受之以恒恒者久也
　　咸至恒又自天地万物起论直推至礼义有所错然后再言夫妇之道以恒接咸则知上下篇之分自文王序卦然矣
　　物不可以久居其所
　　郑作物不可以终久于其所
　　故受之以遯遯者退也
　　退则不久终于其所矣恒又转一义
　　物不可以终遯故受之以大壮
　　以杂卦大壮则止为义
　　物不可以终壮故受之以晋
　　亦以壮为止
　　晋者进也进必有所伤故受之以明夷
　　二卦反对故取此为义
　　夷者伤也伤于外者必反其家故受之以家人
　　反今返生外字意以接家人
　　家道穷必乖故受之以睽睽者乖也
　　二卦反对故取家道之穷为义
　　乖必有难故受之以蹇蹇者难也
　　难去声蹇亦非难以其有艰难之意
　　物不可以终难故受之以解解者缓也缓必有所失故受之以损
　　解则难有缓义损去则有失义此皆欲生卦序之意故取诸此
　　损而不已必益故受之以益益而不已必决故受之以夬
　　如水泽之积益而不已必决其防
　　夬者决也决必有所遇故受之以遘遘者遇也
　　正义作君子决去小人之义去于此必有遇于彼
　　物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井
　　二卦反对其序不通却就升言困义反平声上下定体
　　井道不可不革故受之以革
　　亦止得如此取义
　　革物者莫若鼎故受之以鼎
　　石氏曰革既革穷之事则必新立制度鼎取新义又取神器之名故以长子主器为序
　　主器者莫若长子故受之以震震者动也
　　又以卦性为义
　　物不可以终动止之故受之以艮艮者止也物不可以终止故受之以渐渐者进也进必有所归故受之以归妹
　　进本晋今渐亦取进义欲就以归为义也故归妹不取妹义
　　得其所归者必大故受之以丰丰者大也穷大者必失其居故受之以旅旅而无所容故受之以巽巽者入也入而后说之故受之以兑
　　此又通旅无所容为义
　　兑者说也说而后散之故受之以涣
　　散去声说与散似不甚相蒙
　　涣者离也
　　离平声坎险在下九五已离乎险故曰涣
　　物不可以终离故受之以节节而信之故受之以中孚人情不知限极涣然无统故立为品节使尊卑大小各安其分人情初若不堪及其久也知天下之分不可不节不节则乱故信之
　　有其信者必行之故受之以小过
　　以信而必行无从权适变之意故或小有过差
　　有过物者必济故受之以既济
　　物犹人也又取过人为义不取过差
　　物不可穷也故受之以未济终焉
　　常人则以未济而后既济为序今以未济后于既济则有无穷之义济不济未可知也所谓过此以往未之或知也终焉二字赵氏蕤谓疑非孔子之辞后人増益之也
　　右下篇

　　厚斋易学卷四十九
<经部,易类,厚斋易学>
　　钦定四库全书
　　厚斋易学卷五十　　　　宋　冯椅　撰
　　易外传第十八
　　杂卦
