<!-- { "loadSidebar": true } -->
　　以卦变推广卦占昃説见离食俗作蚀亏也又月食必于望日中则昃观离九三可知月盈则食谓上卦也下卦昼上卦夜此卦变离之上九成六上卦之离为月之昱夜今阙上九食之象也阳盈隂虚卦本干下坤上干之九自二往四坤之六自四来二则干中虚而坤下盈天地盈虚之象也然所盈所虚者一爻也则天非虚地非盈也天始消而将虚地始息而将盈也六二在下卦人位人也九四在上卦隂位鬼也爻阳神也李子思曰明动而得其中是之谓宜毛伯玉曰丰大也亦盈也唯有道阙然若不足未尝中故不昃未尝盈故不食日新则为大反则为盈知日中之宜则知昃之可戒矣朱子发曰消者必虚息者必盈天地之所不能违者时也而况天地之间聚而为人防而为鬼神乎林黄中曰丰之患患在下情不得上达上情不得下通宜如日之中不宜鄣蔽其明如蔀沬也李季辨曰极敝大坏之形常出于丰亨豫大之后天地盈虚与时消息此理也天地如之人与鬼神安得而违也彖言日中故赞发此意以为后世习治者之戒
　　旅小亨柔得中乎外而顺乎刚止而丽乎明是以小亨旅贞吉也旅之时义大矣哉
　　旅小亨柔得中乎外而顺乎刚以六五明卦义卦象成卦以坤之六自三之五成离为卦之主得中于外卦而顺乎上九之刚外取旅义柔得中顺刚隂小所以亨也柔顺处旅之道止而丽乎明是以小亨旅【三字衍】贞吉也以九三并卦性明卦占九自干之五来三止而得位贞也止乎下而上丽乎明亦旅之所以为吉旅之时义大矣哉推广卦义兰恵卿曰孔子恐后世以为旅之道防小所以发扬其至大之意李氏曰适旅之时动得其宜其义大矣朱子发曰旅之时不一而义者时措之宜程正叔曰旅为难处故称其时义之大
　　重巽以申命刚巽乎中正而志行柔皆顺乎刚是以小亨利有攸往利见大人
　　欠志卦重巽以申命明卦义林黄中曰重去声再也旧读平声非风者天之号令故为命令之象巽顺以入之也再因巽道以申其命令欲其丁宁也申亦再覆之义刚巽乎中正而志行柔皆顺乎刚是以小亨利有攸往利见大人以二五初四四爻明卦象占阳下就隂为巽隂上从阳为顺志行者二五之志得行于下申命行事是也顺乎刚者初四之柔皆顺乎上所倡而应也成卦以隂为主故小得亨通于上利往于上利见上之大人也
　　兑説也刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉
　　兑志卦説也明卦义説今悦凡十翼皆同程正叔曰二隂居阳之上隂説于阳而为阳所説郭子和曰兑非有意于説人亦非有意于求説天下有説之道在上者不违是道以临人在下者得其志而自説耳使有心于其间非兑也刚中而柔外説以利贞是以顺乎天而应乎人以六爻明卦象占刚中二五柔外三上也顺天应人亨也以二隂在上之卦言之九自三之五顺天也六自五来三应人也三人位程可久曰以柔外接物故亨以刚中处已故利贞不言亨应乎人则亨可知朱子曰刚中故説而亨柔外故利于贞葢説有亨道而其妄説不可以不戒又柔外故説亨刚中故利贞亦一义也程正叔曰説而能贞是以上顺天理下应人心李去非曰世固有小人文为圆外方内之説者循习以失正则防于胁肩谄笑脂而泽之不胜其为柔矣此偏于説之害也圣人发利贞之戒所以防之者切矣彼小人恶得借以自文哉説以先民民忘其劳説以犯难民忘其死説之大民劝矣哉以九五六三徃来推广卦义先难并去声九自三往五成兑上六隂民也五在上先故曰説以先民六自五避九米三劳也而忘之九自三直犯居位难也九居五则三忘矣故曰忘其死爻为来兑凶谓是也郑少梅曰忘死言犯难则知忘劳之为服役矣忘劳言先民则知忘死之先説矣然则説之所以为大者不特使之忘劳忘死而尤在于使之相劝而忘劳死焉所谓民劝者葢父诏其子兄语其弟妻勉其夫朋友亦以是相责也李泰发曰民至相劝以从上之令何事而不可成圣人所以大之也
　　涣亨刚来而不穷柔得位乎外而上同王假有庙王乃在中也利涉大川乗木有功也
　　涣亨就彖辞不复志卦刚来而不穷柔得位乎外而上同以二四往来明卦义不穷上同明亨刚柔不穷即需刚健不防义不困穷之象卢氏曰此本否卦干之九四来居坤中成坎水流而不穷也坤之六二上升干四柔得位乎外承五贵主与上同也薛氏曰二以身入险四则辅君任事上下同志厥事乃济王假有庙王乃在中也以九五明之王九五在庙之中言祭祀也利渉大川乗木有功也以卦象明之孰乗之王者也有功则利不释利贞疑有阙文
　　节亨刚柔分而刚得中苦节不可贞其道穷也説以行险当位以节中正以通
　　节亨就象志卦刚柔分而刚得中以爻画明卦义九五明卦象刚柔分谓干本纯刚坤本纯柔则刚柔无节刚不得中则节苦而不亨今坤分五之六以来三节干之刚干亦分三之刚以往五节坤之柔是以谓之节也向也五以柔居中则不能节节所以止其过非刚不可而刚常患于太过今刚当大君之位而得中则无过节之苦斯可以通行于天下矣苦节不可贞其道穷也以上六明卦占上穷也説见辑传并本爻説以行险当位以节中正以通又以卦性二五覆释卦象兑説坎险也当位当五位中正二五同德也遇险则止险有止义节止也通同也以人情之所説而行节止之制又当大君之位以行节止之权又与臣下同德节以中正之道此节之所以亨也
　　天地节而四时成节以制度不伤财不害民
　　以三极推广卦义天地节前所谓坤节干干节坤也四时下干上坤各二爻不动干阳成春夏坤隂成秋冬也节以制度以坎节兑坎为法律之象也阳富为财隂贫为民隂阳虽相节而三隂三阳仍在阳不伤隂不害也郭子和曰刚节柔柔节刚天地节也刚节柔犹冬之有春柔节刚犹夏之有秋四时成也李氏元达曰不伤财则用之有式不害民则取之有制耿睎道程可久同张舜元曰节之道同于天地合于民情朱子曰四时乃自然之节非有以使之然也圣人则因其自然之节而节之
　　中孚柔在内而刚得中説而巽孚乃化邦也豚鱼吉信及豚鱼也利涉大川乗木舟虚也中孚以利贞乃应乎天也
　　中孚柔在内而刚得中也柔在内六三六四也刚得中九二九五也柔在内中虚之象中虚则生信信者孚之徳刚得中则中实实者孚之本説而巽孚乃化邦也上以巽行之下以説从之所以孚也利渉大川乗木舟虚也舟中虚则利渉大川此赞意也泽有巨浸如震泽彭蠡者大川之象也巽为木为风木得风而行于泽上亦所以利渉要当参而观之中孚以利贞乃应乎天也又以六四九五明卦占应去声中孚六四也贞九五也五天位四应之应乎天也诚者天之道孚之正则应乎天不正则徇乎人而孚不足言矣
　　小过小者过而亨也过以利贞与时行也柔得中是以小事吉也刚失位而不中是以不可大事也有飞鸟之象焉飞鸟遗之音不宜上宜下大吉上逆而下顺也小过志卦小者过而亨也过以利贞与时行也即卦义以明卦象小者过而自亨又过以利其贞葢与时行如此此小过之时故过利于贞如周公孔子之过皆以正也时当小小过越但不可失正耳柔得中是以小事吉也刚失位而不中是以不可大事也以中爻位明卦占小谓隂柔得二五之中故可小事而吉也大谓阳刚失二五之位而三四不中故不可大事而凶也有飞鸟之象焉程正叔曰此句不类赞体葢解者之辞误入赞中然亦无害理有飞鸟之象焉飞鸟遗之音不宜上宜下大吉上逆而下顺也以逆顺明卦象占数往者顺知来者逆故比九五赞亦曰舎逆取顺失前禽也鸟飞自下而往上则顺自上而来下则逆葢毛乘风而欲下则逆也鸟之飞而下者必盘旋卸风之势也故不宜在上上不可穷极来下则逆宜在下下则可上其势顺也故吉
　　既济亨小者亨也利贞刚柔正而位当也初吉柔得中也终止则乱其道穷也
　　既济亨就志卦小者亨也以六二明卦象利贞刚柔正而位当也又以六爻明卦象坤之六五来二干之九二往坤则六爻之刚柔正而各当其位谓利贞也初吉柔得中也以六二明卦占六自五来二得中内卦为初得位为吉终止则乱其道穷也又以九五明占九自二往五一正君而国定上下各止其位而无所为则不防患而乱之所起也外卦为终终则变变则不穷终止则不变而穷矣
　　未济亨柔得中也小狐汔济未出中也濡其尾无攸利不续终也虽不当位刚柔应也
　　未济亨就志卦柔得中也以六五明卦象六自坤之五进得君位柔则未济中则必亨小狐汔济未出中也以初六明卦象未出险中明在险下濡其尾无攸利不续终也以初六明卦占卦以上为首初为尾则上反为始初反为终濡其尾是终防于险之象其力不能继也杨廷秀曰三阳失位而弱于材如狐之能济而恨其小且弱也故几济而力不能举其尾如事之几成而败材不能以毕其功也虽不当位刚柔应也又以六爻推广卦义以六爻皆不当位故无攸利然刚柔皆应故亨














　　厚斋易学卷三十六
　　钦定四库全书
　　厚斋易学卷三十七　　　　宋　冯椅　撰
　　易外传第五
　　象上赞【干至履】
　　此孔子所题文王卦爻之象之名而赞之也象者像也以刚柔杂居六位之画之象以像此理耿氏曰六爻有象乃郑王之徒分而益之非古也
　　天行健君子以自彊不息
　　天行健干之象行古道通健无息也程可久曰不言干避斥尊也所以别他卦也传谓天形如鸡子上规之星常见下规之星常隐中日月五星之所由二十八宿布于其间半覆地上半绕地下故观天之道有以见重干之象也胡翼之曰天之形南极入地下三十六度北极出地上三十六度夫人之一呼一吸谓之一息一息之间天行已八十余里一昼夜一万三千六百余息而天行九十余万里自古及今未有毫厘之过亦未尝有毫厘之不及盖干之至健而然也张舜文曰乾坤坎离曰天行地势水洊至明两作象皆在上何也四卦者覆而无变体卦也故其象自体而起用震艮巽兑曰洊雷兼山随风丽泽象皆在下何也四卦者覆而相变用卦也故其象摄用而归体君子通上下而言之欲人皆可以体干也以者以此卦之义后并仿此自强不息体天行之健也李子思曰天积阳气而成者也君子以之充元气以自强故能不息游定夫曰至诚无息天行健也未能无息而能不息者君子自强也杨廷秀曰天行健诚者天之道也自强不息诚之者人之道也冯氏曰孔子赞易为天下后世为之也干天之道必待圣人体之则学易体干之事絶矣圣人者又岂待孔子论赞而后知耶今观其赞象之辞于每卦六爻之前别设一意皆中庸可企及之事与全卦之义逺近浅深较然不同凡生而有知者皆可学而至虽圣人之髙明皆可迹此而造焉以乾象言之独言天道之健君子自强不息以法天则为君者自强于仁为臣者自强于忠为父者自强于慈为子者自强于孝至于士农工商各自强于其业是人皆可以学易而易之为书诚有补于天下后世然自强不息虽圣人之髙明可迹此而造也毛伯玉曰泛言君子然后易之用无往而不通又曰文王设卦观象至孔子大象则专释八卦之所像者于卦爻之义初不相关其初本异卷是各一道也
　　潜龙勿用阳在下也
