<!-- { "loadSidebar": true } -->
　　九二巽在牀下用史巫纷若吉无咎
　　九二巽在牀下卑以自下之象用史巫纷若吉无咎占正义史巫谓祝史巫觋纷若盛多之貌
　　九三频巽吝
　　九三频巽所遇皆巽之象频音濒详见复六三吝占
　　六四悔亡田获三品
　　六四悔亡田获三品象在占中田音畋三品详见上
　　九五贞吉悔亡无不利无初有终先庚三日后庚三日吉
　　九五贞吉悔亡无不利无初有终先庚三日后庚三日吉象在占中先后庚三日音义同蛊
　　上九巽在牀下丧其齐斧贞凶
　　上九巽在牀下穷髙而反下之象丧其齐斧贞凶占齐斧音义见旅
　　【兊下兊上】
　　一隂见于二阳之外隂阳相説其象为泽坎下耦变竒有水不下流之象泽能説润万物故其卦为兊再筮得之其名不易
　　兊亨利贞
　　兊徒外反説也亨利贞以象占
　　初九和兑吉
　　初九和兊相与无间以説之象吉占
　　九二孚兊吉悔亡
　　九二孚兊相与以信而相説之象吉悔亡占
　　六三来兊凶
　　六三来兊就人以求説之象
　　九四商兊未宁介疾有喜
　　九四商兊未宁内外和説而有间之象商説文从外知内介疾有喜占介犹鳞介之介限也未宁者以有疾之者也能限之则有喜喜者君臣相得之辞
　　九五孚于剥有厉
　　九五孚于剥信近小人之象剥言柔变刚也
　　上六引兊
　　上六引兊相率以和説之象占引牵引也
　　【坎下巽上】
　　巽以卑顺出乎坎险为蹇难涣散之象故坎下巽上成卦曰涣
　　涣亨王假有庙利涉大川利贞
　　涣声唤释也散也离也亨象王假有庙利涉大川利贞占假音义见萃
　　初六用承马壮吉
　　初六用承马壮初能刚健以出险之象承音义同明夷六二
　　九二涣奔其杌悔亡
　　九二涣奔其杌急归其所以休息之象奔去声急徃也其所也杌声兀木也悔亡占
　　六三涣其躬无悔
　　六三涣其躬自脱其身于险之象无悔占
　　六四涣其羣元吉涣有丘匪夷所思
　　六四涣其羣弃旧而得所依之象元吉占涣有丘散而复聚之象丘聚也匪夷所思占夷等夷也犹丰四夷主之夷言非其等夷所得思也此爻再言象占
　　九五涣汗其大号涣王居无咎
　　九五涣汗其大号涣王居无咎象在占中涣然发其大号令如汗之周徧一身皆通又以王者所居积之物而散之天下居如居货与懋迁有无化居之居同非王者之居也涣散也王者之居不可言涣
　　上九涣其血去惕出无咎
　　上九涣其血去以其有伤而散去之象血伤也惕出无咎占音义同小畜六四惕旧作逖从朱子发朱子
　　【兊下坎上】
　　兊泽坎水泽上之水也节则容受有量而无泛滥之患又坤之柔来节干之刚而干刚亦徃节坤之柔故兊下坎上成卦曰节
　　节亨苦节不可贞
　　节分叚支节之义亨象天下之事有节则必通苦节不可贞占苦过也如味之苦人情所不堪故不可固守
　　初九不出户庭无咎
　　初九不出户庭未通其节而行之象説文户护也半门为户户今房门庭今堂前也无咎占
　　九二不出门庭凶
　　九二不出门庭时可而犹过于节之象双扉曰门户内门外也门今堂门庭犹今防前接物之所也凶占
　　六三不节若则嗟若无咎
　　六三不节若则嗟若当节而不可失之象若语辞当节而不节则后悔无及徒有嗟叹之而已矣无咎占
　　六四安节亨
　　六四安节人情相安于所节之象亨占
　　九五甘节吉徃有尚
　　九五甘节人情説从于所节之象甘甘之也如其甘如荠之甘吉徃有尚占徃上也尚为配
　　上六苦节贞凶悔亡
　　上六苦节人情厌苦于所节之象苦苦之也贞凶悔亡占言固执而不变则凶知悔则吉而凶亡矣
　　【兊下巽上】
　　中孚豚鱼吉利涉大川利贞
　　説文孚字从爪从子此羽族卵化以爪覆子抱卵也孚者卵育而化也古盖以卵为孚在人则性由中而发于外而人化之者也孚者彼此相信犹隂阳相资以孚也
　　初九虞吉有它不燕
　　九二鸣鹤在隂其子和之我有好爵吾与尔靡之离为飞鸟正南之卦其宿象爵中孚叠象离故以中虚取鸟字之义其极则声闻于天之象也中虚则响逺故有鸣和翰音之象爵今人制字为雀古止以爵为文爵如爵禄之爵正犹燕安之燕履之为礼噬嗑之为市合之朋比也好爵犹今言美官
　　六三得敌或鼓或罢或泣或歌
　　六四月防望马匹亡无咎
　　九五有孚挛如无咎
　　上九翰音登于天贞凶
　　【艮下震上】
　　二阳居中而四隂在外隂过于阳隂为小故艮下震上成卦曰小过
　　小过亨利贞可小事不可大事飞鸟遗之音不宜上宜下大吉
　　可小事不可大事吉主隂过而言飞鸟遗之音象不宜上宜下大吉占上下定体主飞鸟而言此卦再言象各有占
　　初六飞鸟以凶
　　初六飞鸟以凶陵躐而上进之象乃为凶道占寄象中
　　六二过其祖遇其妣不及其君遇其臣无咎
　　六二过其祖遇其妣不及其君遇其臣以中道而有所遇之象在过与不及之间得中道也妣祖之配也无咎占
　　九三弗过防之从或戕之凶
　　九三弗过防之自守而戒备外虞之象弗过越于隂小又当防备之弗不肯也从或戕之凶占在良反残害也隂小不防之而从之则或有残害我者春秋传在内曰弑在外曰
　　九四无咎弗过遇之往厉必戒勿用永贞
　　九四无咎占弗过遇之自守而有所遇之象弗过越于隂小而乃相遇也遇如论语遇诸涂之遇徃厉必戒勿用永贞占徃而进则遇隂小而危必湏戒备占之者不可用之爻但当永守贞固以待隂小之变戒以兵守备也孟子曰辞曰闻戒故为兵馈之一曰勿用永贞言不可固守也
　　六五密云不雨自我西郊公弋取彼在穴
　　六五密云不雨自我西郊隂倡而阳不和之象义同小畜公弋取彼在穴占公公家也犹诗献豜于公之公弋余职反射之也
　　上六弗遇过之飞鸟离之凶是谓灾眚
　　上六弗遇过之飞鸟离之凶不遇其人而丽于过咎之象离去声丽也如诗鸿则离之之离是谓灾眚占释凶义
　　【离下坎上】
　　离火下而坎水上隂阳相济故成卦曰既济
　　既济亨小利贞初吉终乱
　　既济既已也尽也济涉川而登岸之名亨小利贞象郭子和曰小为衍文縁未济亨下有小字误着于此初吉终乱占
　　初九曳其轮濡其尾无咎
　　初九曳其轮濡其尾身济险难之象曳集韵羊列反今拽力挽之也陆以制反误濡沾湿也尾在后也无咎占
　　六二妇丧其茀勿逐七日得
　　六二妇丧其茀失其所蔽之象丧去声亡也茀方拂反诗翟茀谓以翟为蔽车之饰也诸家或作髴绂谓马茀与蔽膝也未详勿逐七日得占
　　九三髙宗伐鬼方三年克之小人勿用
　　九三髙宗伐鬼方力制逺人不服之象髙宗有啇之君武丁也鬼方小国苍颉篇鬼逺也三年克之小人勿用占克胜而获之也言小人勿用此占
　　六四繻有衣袽终日戒
　　六四繻有衣袽不以新而忘旧之象繻古襦而朱反王郑声湏缯采色也一曰裂帛为衣也袽女居反説文作防亦作絮絜緼也一曰敝絮终日戒占
　　九五东隣杀牛不如西隣之禴祭实受其福
　　九五东隣杀牛不如西隣之禴祭实受其福礼贵其宜而不贵其厚之象以象占李子思曰东隣西隣犹言东家西家杀牛大牲重祭也夏祭曰禴祭之薄者賛曰不如西隣之时也
　　上六濡其首厉
　　上六濡其首以身出险难之象厉占
　　【坎下离上】
　　离火炎上坎水润下两不相济放成卦曰未济
　　未济亨小狐汔济濡其尾无攸利
　　未济犹涉川而未登岸也亨小狐汔济濡其尾象狐兽名汔许讫反説文水涸也有防尽之义故郑云防也与井汔至之汔同无攸利占
　　初六濡其尾吝
　　初六濡其尾身涉险难之象吝占
　　九二曳其轮贞吉
　　九二曳其轮极力以欲出险之象贞吉占
　　六三未济征凶不利涉大川
　　六三未济征凶不利涉大川险难未能有济之象以象占旧无不字象理皆不通朱子曰当有今补之
　　九四贞吉悔亡震用伐鬼方三年有赏于大国
　　九四贞吉悔亡占用伐鬼方三年【句】有赏于大国克难而成功之象震言以威而动也伐鬼方三年承既济之象有赏功成受赏也大国赏之重也赏之重者其功大也
　　六五贞吉无悔君子之光有孚吉
　　六五贞吉无悔占君子之光小人之道晦而难济之象光其道光明也有孚吉占言人君有孚于君子故吉
　　上九有孚于饮酒无咎濡其首有孚失是
　　上九有孚于饮酒君臣不疑而相安于逸乐之象无咎占濡其首沉溺于逸乐之象此联上文饮酒为象与既济义异故賛曰饮酒濡首也有孚失是占义亦联上文言有孚于饮酒而乃失于此也














<经部,易类,厚斋易学>
　　钦定四库全书
　　厚斋易学卷五　　　　　宋　冯椅　撰
　　易辑传第一
　　经上篇【乾坤】
　　【干下干上】
　　案旧注干下干上六十四卦皆然然三代以前用刀刻方册无小字此后人所増也
　　説卦曰兼三才而两之故易六画而成卦　又曰阳卦竒隂卦耦　又曰圣人设卦观象　又曰八卦成列象在其中矣　又曰八卦以象告　又曰成象之谓干
　　易纬曰卦者挂也正义曰言县挂物象以示人故谓之卦但三画之体虽象隂阳之气未成万物之象于万物变通之理犹未尽故重之而有六画备万物之形象
　　程可久曰易起数以定画因画以生辞定辞以明象立象以尽意
　　案自大造言之则有理而后有象有象而后有数自包牺言之则起数以定画因画以明象立象以尽意而文王则因意以系辞者也盖大造自源而沿流包牺自流而遡源尔程説谓文王之易也朱子曰包牺仰观俯察见隂阳有竒耦之数故画一竒以象阳画一耦以象隂见一隂一阳各有生一隂一阳之象故自下而上再倍而三以成八卦又曰包牺乃未有卦时画出成卦文王则就已
　　成之卦而衍爻非是画一画而又始思第二画也方一画时画画皆具
　　冯当可曰观易于画可见一隂一阳之道易之画不过竒耦竒耦进退而四时成八卦备八卦备而六十四卦备天人事物之理变化消息之道尽于此　又曰易之象在画易之道在用知所用则画不徒设矣
　　此乾坤所以立用九用六之例也一隂一阳之谓道可谓至论
　　麻衣曰无穷妙义尽在画中
　　陈图南曰牺皇卦画若今经书正文文王孔子之辞乃是注防始画八卦重为六十又四不立文字使天下之人观其象而已能合象焉则吉凶应违其象焉则吉凶反【郑康成略知此説】后世卦画不明易道不传圣人于是不得已而有辞学者谓易止于是而不复知有画矣
　　案易有象谓竒耦之画杂居六位之象非止有物之象也是故观画则知象观象则吉凶悔吝可知矣抑闻之曰易有内象有外象内象理也外象物也
　　杨中立曰读易必先识根本窃谓易之根本在隂阳隂阳之象在画一竒一耦徃来更代有无穷之变
