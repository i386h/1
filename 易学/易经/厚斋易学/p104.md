<!-- { "loadSidebar": true } -->
　　此下再文六爻之言以释前章未尽之意此初九也行并去声见并清声前章言徳之潜此言行之潜徳潜则不求用行潜则未可用成徳成人之徳如仁人善人信人之类乃以仁善信为行也徳成者行日可见虽欲隠而不可得已今徳隠于下而未见于世行在于己而未成其名世莫之知故未可用也文王言勿用谓不可用也孔子言弗用谓未肯用也李氏宏曰不成乎名则方且退藏不欲其名之彰也至于徳行君子虽处幽潜未尝一日废也行无隠而不形曰未见曰未成者终于见且成也九二是已李子思曰行见而成则可用未见未成则弗用也潜藏于下不汲汲于用所谓龙蛇之蛰以存身也
　　君子学以聚之问以辨之寛以居之仁以行之易曰见龙在田利见大人君徳也
　　此申前章君徳未尽之意深明九二之为大人也四之字皆指君徳朱子曰由四者以成大人之徳李季辨曰言行信谨闲邪存诚学问之功也善世不伐徳博而化寛仁之騐也都圣与曰外刚故言学问内柔故言寛仁刘氏翔曰四者皆田之象基于积土聚之也成于敷菑辨之也地必平衍寛也功主利养仁也郭子和曰学聚问辨寛居者期于仁以行之耳初九行而未成故仁以行之为九二之事仁以行之则徳之所施者普矣大抵干之六爻君徳具焉养于初着于二日新于四而辉光于五至上终焉窃尝因文言合乾坤而观之于九二六二之传有以知圣学之渊源有自来也九二言诚而六二言敬则诚敬之学本乎此也九二言仁而六二言义则仁义之学本乎此也此子思孟氏之学所为传得其宗也与孔子又惧后世以乾坤为圣贤之辨而贤者以下不可企及于圣人亢圣人于髙明而不知尊徳性道问学也则又于干九二言学问以见圣人不可以无学而坤六二言不习以见贤者亦可以造圣人之域此所以为孔氏之易之学而有功于天下万世也
　　九三重刚而不中上不在天下不在田故干干因其时而惕虽危无咎矣
　　上去声九四同此以位申前章徳业未尽之义以明其位之危故不能无忧惧也九三九四题爻位者诸爻以君子大人起义此两爻不可遽言重刚不中故题爻位以代大人君子之称也因其时谓日夕之时李去非曰以六爻言之则三四为中今以居重刚之间则中在二五而不在三四李季辨曰卦重干故曰重刚上不在九五之天下不在九二之田其位危而不安故惕李仲永曰上不在天下不在田则中在人矣故称干干之君子而不言龙也不得中而行过中之事恐惧修省以补过故无咎都圣与曰圣人与人为徒不能无忧疑也然忧其所当忧乃卒乎无忧疑其所当疑乃卒乎无疑此三四所以皆无咎也李子思曰初二两爻以徳言三四两爻以位言此所以错杂成文以尽六爻之义也郑舜举曰圣人亦有不中乎曰圣人之徳无不中也时与位之不中圣人之所以兢兢也所遇然尔窃观孔子论六位之中初无定説以八卦言之则下卦之中在二上卦之中在五以六位言之则初上为上下而中在二三四五故大过谓刚过而中説卦谓非其中爻不备以三极言之初二在下为地五六在上爲天而三四在中为人故中孚以三四为中今干乃以三四为不中者以二体取中也中无定用故无定位亦无定説故曰君子而时中执中无权犹执一也
　　九四重刚而不中上不在天下不在田中不在人故或之或之者疑之也故无咎
　　此以位申前章徳业未尽之义以明其疑于上下之间也天人与田皆不在者明其在渊也疑者谓疑于所处随时而未定也刘氏翔曰三于下之中也过之四于上之中也不及故皆不中孔仲达曰人道亲地三居之矣四下逺于地上近于天非人所处兰惠卿曰居偪近之地使其彰灼自显安能免咎唯其进退疑虑不轻所发所以无咎也
　　夫大人者与天地合其徳与日月合其明与四时合其序与鬼神合其吉凶
　　夫声符发语之端后皆仿此此至况于鬼神乎一章以大人之徳申九五前章未尽之意此言其徳合造化之体也以此合彼犹符节然谓之合程可久曰天地之徳生成万物日月之明照临万物四时之序运行万物鬼神之吉凶祸福万物盖圣人作而万物覩以此
　　先天而天弗违后天而奉天时天且弗违而况于人乎况于鬼神乎
　　此言徳合造化之用也先后并去声造化莫大于天或先或后无徃不合盖在天在我者同此乾道也时之未至则先天以为之而天不违我非不违我不能违干也时之既至则后天以奉之而我不违天非不违天不能违干也天且不违况人与鬼神听命于天者尚得而违之乎无恠乎日月四时无一之不合也李子思曰太极分而为隂阳隂阳分而为万类九五之所谓大人者能充太极而体干之大而黙运隂阳故凡受隂阳之气者无不合也天也日也春夏也神也则阳也地也月也秋冬也鬼也则隂也兰惠卿曰圣材使隂阳则可以位置天地明昭日月序正四时驱役鬼神夫岂有不合者哉窃谓九五一卦之主故文言每兼一卦之象先天者谓干下先干上之天也后天者谓干上后干下之天也徳合天地者初上卑髙以陈也明合日月者二五中正坎离之位也序合四时者六位之序也吉凶合鬼神者文之当不当也
　　亢之为言也知进而不知退知存而不知亡知得而不知防
　　防去声圣或作愚非此章至终申上九前章未尽之义以三者明亢而因叹非圣人不能处此孔子于初上之潜亢曰之为言以其为本末而表出之
　　其唯圣人乎知进退存亡而不失其正者其唯圣人乎始若设问而卒自应之也一説以前其唯圣人乎至此为申文用九之言不言得防者知进退存亡则无得防矣进退者身也存亡者位也得防者物也天下之理未有有进而无退有存而无亡者唯处之得其正则斯无悔矣本爻穷上反下则退矣九变六则亡矣无民无辅则防矣正者贞也元亨利贞贞配上九也易于干先言君子通上下言之也次言大人以徳位言之也孔子至此再三感叹而归之圣人盖非有圣人力量地位不能处此也李子思曰易之道一言以蔽之曰中而已天数中于五隂极则剥干上则亢昔之知易之道者观进退存亡得防之象于爻位之表每每达权而用中不待其至于亢而后用夫然故进退存亡之际而不失其正也正者贞也此乾元之用之所归宿而孔子论圣人之体干亦归于正也故予每以利贞为干之性情而易学之根抵云都圣与曰唯圣人乃能用九而不亢是犹天之气不能无愆阳而天之道则变通而未尝有弊也李氏宏曰尧舜相禅所以髙乎千古者其知此乎虽然必得九五之大人然后可以去亢而知退特尧舜之细尔张知常曰持满有道天下所以常治而不乱也毛伯玉曰志得意满般乐怠傲是之谓亢夙夜祗惧不敢荒宁是之谓干九五之重在位故曰大人上九之戒在亢故曰圣人同是一人也所从言之者异耳窃谓合为一人观之可也各为一人言之义亦有在也李之説进退之正也张毛之説存亡之正也
　　坤至柔而动也刚至静而徳方
　　此文坤彖元亨利牝马贞之言至柔而动刚者坤之元而亨也至静而徳方者利于牝马之贞也至柔者坤之材也而刚则其材之动也动则一元之气辟而亨矣至静者坤之性也而方则其性之徳也静则一元之气翕而贞矣孰不为柔而坤则柔之至也孰不为静而坤则静之至也以六画观无一非耦则其材之柔其性之静可谓至也已矣故一爻动则一爻刚矣使有一画竒则动不为刚矣竒数圆而生耦数方而成使有一画竒则静不为方矣此纯坤之象也方谓生物有常石守道曰若播谷求黍不可得也张子厚曰柔亦有刚静亦有动但举一体则有屈信动静终始李子思曰以天为阳地为隂天为刚地为柔亦各指其盛者而言之尔要之隂阳之气刚柔之体在两间大率均有兰惠卿曰坤之静翕动辟立地之道曰柔与刚
　　后得主而有常含万物而化光
　　此文彖先迷后得主利之言顺故自后而得干之主静故有常以隂含阳万物生生之理具焉故其化生光明此坤之所以为利化犹卵之孚也六三曰隂虽有美含之以从王事应此美也
　　坤道其顺乎承天而时行
　　此文彖东北防朋安贞吉之言且以结坤彖之义也东北防朋乃顺干而承之也故安于坤道之贞承之而时行干之所至者时也干行则坤亦行未见干行而坤止也此坤之所以为顺也李去非曰二分王于四季者以时行也兰惠卿曰承天之施而与之偕行冯氏曰干之文言则賛曰四徳至坤则含四徳而賛牝马柔顺之意坤之所以别于干者特以加牝马二字尔此别干健坤顺君尊臣卑之纲领也始以柔终以顺是坤之文言专为牝马二字而设朱子曰此章申彖賛之意
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也
　　此下至盖言顺也文初六之言犹曰积阳之后必有余暑积隂之后必有余寒也盖霜至坚氷者积隂之所致也程正叔曰善恶萌于初而积善见于六五积恶见于上六林黄中曰説者皆以余庆余殃言子孙报应之事非也君君臣臣父父子子斯为庆矣臣弑其君子弑其父殃莫大焉李子思曰善不善之积于隂非一朝一夕之故也又曰以易道而占知吉凶之事于将来者无如是之不爽也弑式志反或作杀声同辩鼂云今变王符作变初六在下臣子之象上六在上君父之象自初至上则由姤至剥而成坤歴变诸爻非一朝一夕之故也自姤而遯遯而否否而观观而剥剥而坤其所由来者有渐使节节有变之者则不至纯隂矣由变之不早遂至于纯隂履霜而至坚氷臣子而弑君父也又以八卦之方位与重卦十二月之气参之干位西北正十月之时也卦气至此为坤以坤之气乘干之位尊卑倒置爻象为龙战于野此臣子弑君父之象也圣人移上六之象于初六言之所以丁宁告戒使人知渐不可长变必早速履霜而即备其坚氷也
　　易曰履霜坚氷至盖言顺也
　　结此爻之意坤为顺自下而徃上以隂消阳无阳爻以阻之故其势顺尔朱子曰古顺慎通用此义当作慎
　　直其正也方其义也
　　此以下至不疑其所行也文六二之言此谓直方大也盖直者六二之正而方者六二之义也兰惠卿曰以隂居隂正也隂为义义则方京氏曰坤以至顺为正乃能因物之性以为直坤以有常为义乃能循物之分以为方林黄中曰由爻象而言则直为正方为中由徳而言则直为正方为义
　　君子敬以直内义以方外敬义立而徳不孤直方大明君子体坤六二之徳见于修身者也敬主一而无适之谓正在六二君子体之而为敬义在六二君子体之而为时措之宜都圣与曰坤者地道也君子者人道也人道以敬存心则不舎正以从邪内外不可以孤立必敬立于内义立于外并立则为徳不孤此直方之所以至于大也杨廷秀曰爻辞止言直方文言以正释直以敬释正以义释方其晓学者至矣敬以直内则养心主一而不分义以方外则处物适宜而不随朱子曰正谓本体义谓裁制敬则本体之守也不孤言大也程正叔曰敬立而内直义形而外方义形于外也敬义既立其徳盛矣不期大而大矣程伯淳曰乾卦言圣人之学坤卦言贤人之学李子思曰文言字字皆有位置干之二言诚而坤之二言敬诚敬者乾坤之别也先儒论诚敬之学起于此干之二言仁而坤之二言义仁义者隂阳之辨也先儒论仁义之用取诸此刘器之曰君子敬以直内敬当作政深衣篇云直其政政者正也古当通用敬与政文相似故传之者讹尔未知孰是
　　不习无不利则不疑其所行也
