<!-- { "loadSidebar": true } -->
　　李季辨曰言为人夫之道居五应二二尽妇道五假而有之五君位故曰王得内助则无忧矣杨中立曰天子理阳道后治阴徳天下之内治后听之也故勿恤吉
　　朱子曰以刚健中正下应六二之柔顺中正盖聘纳后妃之吉占而凡有是徳者遇之皆吉也此以应六二言之
　　李去非曰有庙则假有庙有家则假有家正之至也不能正乎家者不有其家者也不能享于庙者不有其庙者也
　　兰惠卿曰刚中正为家人之主而初二三四各当其位亦如人君正身齐家使父子兄弟夫妇各正位乎内外而不相紊故不待忧恤而吉
　　林黄中曰传有云闺门之内具礼矣乎严父严兄妻子臣妾犹百姓徒役也然则古之圣人推一家之治以及乎天下如斯而已矣天下之治本于一家敬其父则天下之为人子者莫敢不孝事其长则天下之为人弟者莫敢不顺刑于寡妻则天下之为人夫者莫敢不义字于厥子则天下之为人父者莫敢不慈
　　此以全卦言之二说皆通所占用者唯当其时物耳
　　右明象占
　　上九有孚威如终吉
　　赞曰威如之吉反身之谓也
　　郭子和曰家人之始在于闲及其能成在于信究其终不可变者威如之吉而已
　　王辅嗣曰凡物以猛为本者则患在于寡恩以爱为本者则患在于寡威故家人之道以严终也朱子曰以刚居上在卦之终故言正家久逺之道必有诚信威严则终吉也威如非谓作威也反身自治则人畏服之矣
　　王景孟曰徒能威乎人而不能严乎其身则在人未有能我信而我从者使吾之身无一毫之可愧焉则将不施威而有自然之威矣何者人深信之故也吾是以知易之有家人也圣人不以责之家人而责之吾之身为人父者躬行之有素则家人无不孚之者矣其所谓躬行者岂饰厉以为威哉正其衣冠尊其瞻视俨然人望而畏之非心罔念已潜消而黙化矣此威如之谓也反身之谓也夫六爻自初至五刚柔各当其位家道贵整肃也此爻宜以柔居之乃反柔为刚何也家道整肃不可有始而无终也故曰威如终吉
　　右明象占
　　李季辨曰言为人父之道也　又曰此家道之终也一卦六爻皆善父子夫妇男女各得其正也一家皆正则有终而吉矣
　　右明爻义
　　李季辨曰下三爻正内之事也上三爻正外之事也女子之道其始也为人女初九言之其中也为人妇六二言之其终也为人母九三言之母道贵严妇道贵顺女子当以礼自防故初与三居之以九二居之以六男子之道其始也为人子六四言之其中也为人夫九五言之其终也为人父上九言之父道贵严夫道贵义子道贵顺故上与五居之以九四居之以六六爻刚柔皆当所以为家道之善
　　林黄中曰初上二阳有门墙扞蔽之象二三四五各当其位有少长尊卑之象
　　右明六爻
　　【兑下离上】
　　睽小事吉
　　初九悔亡丧马勿逐自复见恶人无咎
　　九二遇主于巷无咎
　　六三见舆曳其牛掣其人天且劓无初有终
　　九四睽孤遇元夫交孚厉无咎
　　六五悔亡厥宗噬肤往何咎
　　上九睽孤见豕负涂载一车先张之弧后说之弧匪冦昏冓往遇雨则吉
　　【艮下坎上】
　　蹇利西南不利东北利见大人贞吉
　　初六往蹇来誉
　　六二王臣蹇蹇匪躬之故
　　九三往蹇来反
　　六四往蹇来连
　　九五大蹇朋来
　　上六往蹇来硕吉利见大人
　　【坎下震上】
　　解
　　赞曰解险以动动而免乎险解　又曰天地解而雷雨作雷雨作而百果草木皆甲拆解之时大矣哉杂卦曰解缓也
　　正义曰险难解释物情舒缓
　　朱子曰难之散也居险能动则出于险之外矣郭子和曰遇险而止者材之不足也遇险而动者材之有余也以有余之材故能免乎险所以为解也
　　右明卦义
　　王介甫曰在解之始者屯而在屯之终者解也屯难解矣与民更始之象也
　　李子思曰以画卦之四阴二阳坎险在前为蹇坎险已过为解则解者蹇之反也以卦观之坎上震下为屯坎下震上为解则解者屯之反也蹇止乎险下也屯动乎险中也解动乎险外也
　　案以卦序言之物不可以终难故受之以解则解之为卦生于蹇者也以卦之象言之雷雨之动满盈而雷雨作解是解之名义因于屯者也
　　右参他卦明卦义
　　象赞曰雷雨作解君子以赦过宥罪
　　右明卦用
　　序卦曰物不可以终难故受之以解解者缓也程正叔曰物无终难之理难极必解散也
　　林黄中曰自蹇之解坎反居下艮变为震二五相易而成也
　　右明卦序
　　利西南无所往其来复吉有攸往夙吉
　　赞曰解利西南往得众也其来复吉乃得中也有攸往夙吉往有功也
　　正义曰西南坤位
　　朱子发曰解者蹇之反解之九二乃蹇之九五也九四乃蹇之九三也坤为西南其体顺自艮反而平易之意坤又为众顺乎众而众与之故赞曰解利西南往得众也此以九四言处解之道也冯当可曰自子至已阳方也自午至亥阴方也震坎东北之卦动而之西南以阳遇阴乃为得众则难可解
　　程可久曰九四为众阴所傅西南阴方以其得众而为利也
　　林黄中曰震东坎北皆难之所在也难在东北则西南者无难之地也蹇止乎险中是以利西南不利东北谓九三也解利西南谓九四也
　　李子思曰直曰利西南而不言东北者今以出而离乎险则所履者皆西南平易之地不复有东北之险也
　　案蹇言利西南不利东北恐其止于坎险而不知往也解言利西南不言利东北震已动乎东而向南矣出乎坎险故也上卦本坤九二自初往四乃往西南也
　　朱子曰其者指二也
　　李季辨曰此卦乃蹇之反处蹇之时无所往而来复则得吉如往蹇来反之今蹇散为解则向之无所可往而来反者今可以有所往矣
　　先儒不知卦自蹇来反遂牵于无所往又有攸往故其说不定
　　赵氏曰无所往其来复吉为下卦之坎言之也有攸往夙吉为上卦之震言之也方其在险而无所往故来复于中而吉以其阳刚之在中也及其出险而之震则有攸往矣故动宜早而往有功以其阳之初交而可以动也其未解则来复蹇之所谓来反也其既解则有功蹇之所谓利见大人也蹇发其端而解言其详
　　禇氏曰世有无事而求功故戒以无难求静亦有大败乃救故戒以有难须速
　　李氏曰常人之情于解则缓缓必有所失故曰有攸往夙吉可以往可以来然后可以解天下之难若往来之间或有窒而不通之所是我方有难何以解天下邪
　　郭子和曰安不忘危之义也
　　案此因蹇利西南而其难之解设两端以告之也若难不用往而自散则以来复为吉盖当蹇之时往蹇来反今蹇可解尚何所往来复其所可也此以坎之九二言也若难须用往而后散则以夙为吉盖解以缓为义恐其缓不及事蹇难复作也此以震之九四言也如禹之水土已平而舜之封十有二山濬川武王之归马放牛而成王之征三监皆无所往而又有攸往之义来复者九二自蹇之五来复于二一曰自中孚之三来复盖坎水趋下以下为安也往夙者九四自临之初有往于四盖震动而上居爻之初也
　　右明卦象占
　　初六无咎
　　赞曰刚柔之际义无咎也
　　兰惠卿曰屯之初以刚承柔所以为屯解之初以柔承刚所以为解近承九二逺应九四何咎之有林黄中曰居最下之地致恭尽礼以接二阳蹇难之解与有力焉
　　右明赞意
　　李仲永曰当解难之始虽有过亦已赦矣故但言无咎
　　程正叔曰方解之初宜安静以休息之爻之辞寡所以示意
　　右明爻义
　　九二田三狐得黄矢贞吉
　　赞曰九二贞吉得中道也
　　李氏曰以坎体论之刚健而不陷于险者正在于九二故爻辞明其除险之功焉　又曰狐者幽阴之物以喻小人之隂险也
　　李去非曰田为苗除害也狐害田之物指卦中之三隂也此爻为六五之正应三隂以狐疑间之而除去则难解也
　　刘氏曰凡致难之由端在于小人故君子之解难也必诛小人以除其害此爻刚得中而有应于五奉君命以诛之故得中直以正吉
　　都圣与曰人民曰器用曰得盖者得之难得者之易
　　程可久曰田有者用武而有功之象
　　朱子曰此爻为卜田之吉占亦为去邪媚而得中直之象能守其正则无不吉矣　又曰卦凡四隂除六五君位余三隂即三狐之象也
　　案睽上九遇雨而和孔子曰羣疑亡也前曰蹇难岂非隂小疑间之所致乎田而三狐可谓羣疑亡矣故君子得其中直而小人之疑间得释此所以正而吉也此卦九四变师师行险者也内卦有坎故二上有武事而六三亦为致冦
　　右明象占
　　程正叔曰以阳刚得中之材上应六五之君用于时者也天下小人常众刚明之君在上则明足以照之威足以惧之刚足以断之故小人不敢用其情然犹常存警戒虑其有间而害正也六五以阴柔居尊位其明易蔽其威易犯其断不果而易惑小人一近之则移其心矣本爻既当用必须能去小人而行其刚中之道羣邪不去君心一入则中直之道无由行矣
　　杨廷秀曰当解之世此爻欲其狐三戒其致冦四欲其解拇五欲其退小人六欲其射隼一卦六爻而去小人者居其五然则召天下之多难者果谁乎君人者亦何利于天下之多难而何乐于近小人而疏君子哉
　　右明爻义
　　六三负且乗致冦至贞吝
　　赞曰负且乗亦可丑也自我致戎又谁咎也
　　张子厚曰不正而近比二刚不能致一故有小人负乗之象贪以致冦也
　　兰惠卿曰上负九四下乗九二盖乗则不负负则不乗
　　王介甫曰负者小人之事六小人之材也乗者君子之器三君子之位也
　　案阳富隂贫负四乘二阳爻之富为辇且运财于道路相继不絶之象也阴以阳为冦二阳皆欲冦已而有之故又为致冦至之象以此为贞则吝圣人教人以从其一则舎其一也负则不乗乗则不负也所谓三人行则损一人也
　　右明象占
　　朱子发曰此爻当内卦之上小人而在髙位自二言之为狐自上言之为隼自本爻言之又为负且乗也
　　冯当可曰夫人方在蹇难之中必凡事有所弃损以求出然后可以解难若恋眷胶固则愈陷溺矣此爻暗弱不明上进一步则可出坎方且下乗二上负四固结于二阳之间自惑溺而不肯解去致冦固宜　又曰坎为盗故致冦此爻无正应险难无援之者外无其应内惑于欲何由而可解邪右明爻义
　　说卦子曰作易者其知盗乎易曰负且乗致冦至负也者小人之事也乗也者君子之器也小人而乗君子之器盗思夺之矣上慢下暴盗思伐之矣慢藏诲盗冶容诲淫易曰负且乗致冦至盗之招也
　　案慢藏诲盗冶容诲淫此古语孔子述之善夫盖物既有所负而又载之以车是招盗也若乃小人而乗君子之器是又孔子借易象以申其说非文王之初指也孔子以为负者不可乗而董仲舒又以为乗者不可负易象广大皆可旁通而文王本指固自卓然于象意之表朱子有言不可以孔子之说即为文王之说盖谓此也
　　右广占
　　九四解而拇朋至斯孚【拇或以为初六非】
　　赞曰解而拇未当位也
　　石守道曰此爻失位下比六三三上傅如拇之傅于足者上体震阳有足之象若解去拇则九二己之朋相须而至矣
