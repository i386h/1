<!-- { "loadSidebar": true } -->
　　钦定四库全书　　　　　经部一
　　厚齐易学　　　　　　　易类
　　提要
　　【臣】等谨案厚斋易学五十卷宋冯椅撰椅字仪之一作竒之号厚斋南康都昌人宋史冯去非传云父椅家居授徒所着易书诗语孟辑説等书共二百余卷今多不传惟所辑易说尚散见永乐大典中考胡一桂启蒙翼传引宋中兴艺文志云寜宗时冯椅为易辑注辑传外传犹以程逈朱熹未及尽正孔传名义乃改彖曰象曰为赞又以隋经籍志有説卦三篇改系辞传上下为説卦上中俞琰读易举要所説亦同今检永乐大典所载但有辑注辑传而无所谓外传者与旧説殊不相合以椅自序核之当日盖各为一书辑注止解象辑传则尊象为经而退十翼为传外传则以十翼为经各附先儒之説而防以已意永乐大典编纂不出一手割裂其文杂附于各卦爻下遂并外传之名而没之今反覆参校厘为辑注四卷辑传二十八卷外传十八卷仍分三书以还其旧辑注多用古文如坤卦黄裳之裳作常蒙卦渎蒙之渎作黩屯卦磐桓之磐作般邅如之邅作亶师卦大人作大人旅卦资斧作齐斧虽异今本而皆根旧义至如履否同人诸卦以为旧脱卦名宜补姤彖女壮勿用取下以为衍女字之类则椅之自抒所见者也辑传各卦皆分卦序卦义义爻义象占诸目缕析条分至为详悉其搜采亦颇博洽如王安石张弼张汝明李椿年李元量李舜臣闾丘昕毛朴冯时行兰廷瑞诸家其全书今皆不传尚借是以存梗槩外传荟稡羣言亦多所阐发其以系词为説卦宗呉仁杰之本董真卿周易防通驳之良是明杨时乔周易古今文乃以合于隋志取之斯好竒之过矣然合观三书皆元元本本淹贯宏通要不以一二微瑕掩也启蒙翼传又云鄱阳汪标手编诸家易解为一钜集名经传通解以椅易解为底本求古今解増入盖宋元之际甚重其书今标书亦不传则此书弥可宝贵矣董真卿胡一桂皆称是书为易辑宋史艺文志作易学文献通考则作厚齐易学考王湜先有易学宜有所别故今从通考之名焉乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀



　　厚斋易学自序
　　周易一经文王困于羑里即包牺氏所画之卦立大衍之法推七八九六之数以生爻而系之辞者也古有官占即画观象以事揆理而遂知休咎至夏商各为一书曰连山归藏意每卦为之辞矣葢间或畧见于传记也然庖牺氏画八卦因而重之为六十有四以尽其变故连山归藏之辞至六十又四而止文王则以所重之卦复衍其爻为三百八十又四乃别为辞以系卦于以体其常创为辞以系爻于以尽其变故定名曰易文王既没周之子孙乃着其代以别夏商而曰周易然犹与连山归藏并列于卜筮之官而谓之三易者葢因周之易云尔其实夏商以前不谓之易也自孔子定六经止赞周易门人又述其绪言以为之传而连山归藏始废易道始尊先汉以来儒家者流宗主孔氏遂以孔赞与周易并行以孔赞等篇为传而改上下篇为上下经此其始变也后以孔赞参入经文自费直郑康成倡之王辅嗣和之而世不复知有文王之易矣何也取信于孔子之赞而不复推究文王之本指一也孔子推明人事而象数之本言焉而不发至使后世屏弃之间知学此则又多穿凿傅防以为之说二也甚至系卦之辞为孔子题以推明之而今系以曰而反为孔子之传矣系爻之辞为象孔子题象以推明之而今系以象曰而象亦为孔子之传矣孔门说卦三篇将以推明系辞之指今题以系辞上下而系辞又为孔子之传矣易之称周或以为周匝庖牺之卦例以为易八卦之重以为文王六爻之辞以为周公凡一经之名义错乱无一存者况文王之本指乎天开我宋圣道日明康节卲氏首定经传之序吕氏防仲晁氏以道从而订之近日吴斗南复是正之沙随程可久晦庵朱文公先生皆以注解传虽名义防有未尽当而文王之全经则天髙日白矣椅自束髪受易于先人葢伯祖父以此经鸣于三舎予数十年来博亲师友搜揽众说遂以文王之本文如王氏所传乾卦之文为正而为之辑注订其音切释其文义辩其异同使读者粲然识其大指不惑于支离然后辑孔子赞传左氏占辞及诸儒之说撮其不悖于大义者厘为辑传义有未备者传以己意又于孔子之传裒辑众说别为一书庶不相乱俾万世复见文王之全经孔子曰文王既没文不在兹乎信哉伯祖父葢黼其名宋嘉定十年丁丑嵗夏五月辛卯既望草堂冯椅序孔子之赞易止于爻葢其成书也孔安国称先君孔子赞易道以黜八索此书是已葢述周文王之易而赞述其义声韵相叶实赞体也孔子没门人追述其平日讲说问答之辞与夫所传于古而记之有补于易者为之传则文言说卦是已何以知之以其书有子曰有古语有占法而知之也至于序卦杂卦其犹孔子之遗书与不然何杂卦之声韵与赞相似也史谓孔子晚而好易读之韦编三絶而门人记其言有曰加我数年卒以学易可以无大过矣夫孔子之于羣经初不若是其绸缪也而独于易焉见之何哉葢昔者文王之作经也即庖牺所重之卦演而生爻以隂阳竒耦之数位画杂居之象仰探造化旁稽物理近察人情自为类例字字有据然不明言其故而使人观象玩占以见诸行事至孔子时与连山归藏并列于卜筮占者不胜异说而易道晦矣孔子忧之于是即卦之彖爻之象以知之所及者为之赞又间以新意推广文王所未言者此非沈酣防绎不能以臻此也至于文言说序杂卦诸篇又其平日之与门人讲说与夫记録古语之旧者天下后世以信孔子而信周易故异说屏除而连山归藏与八索俱废文王之经如离明当天而众星蔑矣中更秦火而此书独以卜筮获存亦可知天意之未丧斯文也奈之何儒生坑戮解散间得所传者私自名家大义纷错文言止于乾坤故费直参入于经说卦三篇汉初出于河内女子今止存其一而又有系辞上下二篇夫系辞云者文王之经而非传也意者后人以其间推明系辞之指而目之与要即所谓说卦上中篇也今所谓说卦者乃止下篇尔是说也近世吴斗南知之若夫所谓十翼云者以其羽翼周易葢十篇也十篇之次犹多异说然其槩可知也彖象之赞各厘上下篇为四说卦合今之系辞上下篇为三文言序卦杂卦各一是其目也今厘赞于经以合于传复孔门全书之旧裒稡诸儒之说为之辑注庶有补于世教云尔斯亦孔子赞易之心也是日椅又叙








　　钦定四库全书
　　厚斋易学卷一　　　　　　宋　冯椅　撰
　　易辑注第一
　　经上篇【干至】
　　周官太卜掌三易之法一曰连山二曰归藏三曰周易其经卦皆八其别皆六十有四【筮人同】
　　郑少梅曰自包牺以至夏商八卦虽重而未知所谓七八九六之常变也连山始艮归藏始坤夏商用之皆以不变为占故其数止于六十有四而己文王因羑里之囚用以卜筮遂窜易繇辞更改术数立大衍之说开万有一千五百二十之策使一卦可以衍六十四焉故名曰易易者变也后世谓文王重六十四卦不知洪范己有贞悔连山归藏其别己六十四矣案周易之义唯郑氏得之其曰演六十四卦着七八九六之爻窜易繇辞立大衍之说诚为确论
　　按传言神农黄帝皆有易卦而以连山归藏为氏则二书不始于夏商也古之圣人凡改置宗社则礼文不相沿袭以应天命包牺始画八卦令筮者重之而为六十有四其序则今之周易是也神农用之则退乾坤而首艮以其立乎春冬之交终始万物也黄帝用之则退艮而首坤以其太极之前以隂含阳而万物生死于土也意五帝则承用包牺八卦之序然皆未有辞也夏改正朔易服色故舎包牺八卦之序而用神农之连山以夏正建寅位乎艮也商舎连山而用黄帝之归藏以商正建丑冲乎坤也意夏商卦下亦各有辞故周人并存以为占【如左氏所载季友之占其文曰友在公之石间于两社为公室辅又曰同复于父敬如君所说者谓即夏商之占辞】文王赞述包牺之卦衍蓍之数推九六之变以生爻故卦爻各系以辞定名曰易自孔子赞文王之易而夏商之书废矣然则名书以易自文王始文王以前曰卦而已孔子言包牺始作八卦不言易也周官之三易其亦因文王之易而并称之乎亦犹夏商称帝而因周文武并称三王也
　　正义曰传云二篇之策则是六十四卦旧分上下篇乾坤象天地咸恒明夫妇乾坤造化之本夫妇人伦之原
　　韩康伯曰先儒谓上经明天道下经明人事夫易六画而成卦三材必备错综天人以效变化岂有天道人事偏于上下哉
　　古者以韦编方册故曰篇后世以纸帛舒卷则曰卷又其后锓木以印彚而装之则谓之帙矣曰篇云者存古也文王系辞于卦爻而方册繁重故离而为二曰上下篇孔子谓二篇之防是也世传子夏传与汲冡书皆然葢文王之经孔子之传各为一书初不相参田何孟喜之徒以孔子之书为传乃题上下经以别之经之名立而篇之名亡曾不知篇之所置则有上下而经非有上下之分也甚者于坎离咸恒之叙去其次第之辞而竟以咸自为首则是天地之间有二易也岂不谬哉
　　周岐阳地名著代也此书文王之所作故称周易夷绎反此书之名文从日从月取隂阳更代之义葢指竒耦之画相易也
　　上篇上去声篇方册之名或方或册编之以韦故文从竹从编省方木板册竹片也方册繁重故分为二篇目以上下谓置首编于上次编于下也
　　【干下干上】
　　伏牺画八卦卦止三画筮则重之共为六画竒画属阳干之策也故三画皆竒其卦名干重卦又干则止名曰干古者以此六画为卦之象不题卦名
　　乾元亨利贞
　　干竭然反文王所题此卦之名而系之辞者也葢健而无息之谓在人为君父非居下者之所能当也元亨利贞此文王所系卦辞谓之彖者也左氏谓之繇疑即传写之转葢刚柔杂居六位之象筮得六位之数皆九者以比占之葢占寓于象也元始也大也亨通利宜贞正而固也析言之则四者各为一徳合言之则为大通而宜正也筮者具是徳则吉苟不正固则不能大通矣
　　初九潜龙勿用
　　初九比下第一画爻位之名文王题此以志而系之辞者也初位也九揲蓍所得之数以四积之凡三十六策余爻皆七则占此爻后并仿此潜龙阳气隠伏地下之象潜隠伏也龙象阳气之升降变化也后人以其专主一爻谓之小象而卦辞为大象云勿用占勿不可也并文王所系此爻之辞亦曰繇筮得之者不可用事若有位者则不可用在下之人也
　　九二见龙在田利见大人
　　九二下第二画爻位之名见龙在田阳气发逹地上之象见浊声自隠而显之称用九同田谓地上也利见大人占见清声大人以大徳居正位之称爻与筮者相为主宾自为一例人有见龙之徳则在我利于见之若有见龙之徳者则天下利见之也又为在我利见九五之大人
　　九三君子终日干干夕惕若厉无咎
　　九三第三画爻位之名君子终日干干夕惕若下卦之终阳气充满于世之象直以人事言之亦象也君子告筮者干干健行之至惕他歴反怵也惧也若语辞犹曰如曰然或读惕字絶句引文言因其时而惕误厉无咎占厉力世反危也说文作夤非无今无天倾西北故以天屈西北咎其九反文从人从各相违也违则相尤说文灾也以洪范休咎之证为义二说随其爻义所取唯不自宁则虽危可以免咎
　　九四或跃在渊无咎
