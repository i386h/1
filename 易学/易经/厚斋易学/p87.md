<!-- { "loadSidebar": true } -->
　　象电之明所以折狱象雷之威所以致刑雷与电皆至故折狱即致刑也郭子和曰折狱断弊也致刑丽于刑也兰惠卿曰折者折至当之理致者自此致之于彼林黄中曰舜戒臯陶曰唯明克允易凢刑狱之事未尝不取诸离也李去非曰噬嗑明在上故明罚勅法其权在上所以曰先王丰明在下故折狱致刑责在有司所以称君子
　　唯旬无咎过旬灾也
　　唯旬无咎初九占过旬灾也过旬则后时故有灾灾自外至六五罪之也
　　有孚发若信以发志也
　　有孚发若六二占信以发志也信有孚也六五之志也
　　丰其沛不可大事也折其右肱终不可用也
　　丰其沛九三象不可大事也子夏以沛爲小盖取诸此吕氏曰昼虽晦犹可作也故可以小事不可大事也折其右肱占终不可用也陆氏曰使不得终竟用事则固无咎矣用字韵未详
　　丰其蔀位不当也日中见斗幽不明也遇其夷主吉行也
　　丰其蔀九四象位不当也位阴故亦以五爲蔀苏氏曰使九四而当位则明照天下矣岂复爲五所覆哉日中见斗象幽不明也以位居阴故幽而不明本爻爲人所见也遇其夷主占吉行也程可久曰动则与五相遇其柔中坦夷之德相得而吉行矣路氏曰谓之吉行者以遇主之吉而可行也
　　六五之吉有庆也
　　六五之吉有庆也明占不及誉者举庆则誉在其中矣
　　丰其屋天际翔也闚其户阒其无人自藏也
　　丰其屋上六象天际翔也诗如翚斯飞之意天际言其髙亢也上一爻爲天之上故曰天际震动之极故有飞翔之状闚其户阒其无人占自藏也藏平声言自爲揜蔽亦重隂之象
　　山上有火旅君子以明慎用刑而不留狱
　　山上有火旅吕氏曰火非山上之物火寓于山故爲旅林黄中曰山上非火之所归李子思曰山下有火聚而爲明故爲贲山上有火散而不留故爲旅君子以明慎用刑而不留狱林黄中曰明取诸离慎取诸艮程可久曰旅可托宿而已故以之不留狱朱子发曰明者或不慎慎者或留狱皆失旅之象李季辨曰货财贵乎通而刑狱不欲积滞财利君子所不言故体其象以明狱毛伯玉曰阳失位爲旅非山上有火也至于观象而用之则取其火以爲明取其止以爲慎取其旅以不留狱无徃而非易无徃而非象也狱者小人之蘧庐久则重困留则蔓延赵氏曰噬嗑与丰之爲刑以有震之威离之明也噬嗑继之以贲丰继之以旅则离明如故而震爲艮止矣明无时而不用威有时而当止故贲曰无敢折狱旅曰明慎用刑而不留狱知无敢之辞又知明慎不留之辞则知震变爲艮之义矣
　　旅琐琐志穷灾也
　　旅琐琐初六象志穷灾也无童仆而自负贩于道其志穷矣此明占
　　得童仆贞终无尤也
　　得童仆贞六二占终无尤也旅以行爲义而贞固以守宜有尤矣而童仆之助终无尤也灾尤协声
　　旅焚其次亦以伤矣以旅与下其义防也
　　旅焚其次九三象亦以伤矣焚次则伤资以旅与下其义防也明防其童仆之占以在旅而与下无以爲资此童仆之所以亡也防去声
　　旅于处未得位也防其齐斧心未快也
　　旅于处九四占未得位也得位则即次矣未得位故姑处防其齐斧心未快也明占其心不快者以防其齐斧也
　　终以誉命上逮也
　　终以誉命六五占上逮也逮企而及也九自三终归于五是上逮于五也
　　以旅在上其义焚也防牛于易终莫之闻也
　　以旅在上其义焚也明上九鸟焚其巢之象以旅而亢于上其义必焚其巢也承九三以旅与下其义防也之文防牛于易占终莫之闻也牛在平野巢在髙亢牛防而终于逺莫得闻
　　随风巽君子以申命行事
　　随风巽正义两风相随物无不顺申命説见彖賛程可久曰申前事而命之行也李氏曰上之言谓之命举而错之谓之事李子思曰天下有风后所以施命若风相随而至则是施命不一之象古之出命者必反覆申戒之然后其事可行于天下
　　进退志疑也利武人之贞志治也
　　进退初六象志疑也阴善疑故进退利武人之贞占志治也治平声李氏曰先于志疑而后于志治者始疑而终决也李泰发曰治者蚤正素定临事不惑兰惠卿曰其志整治
　　纷若之吉得中也
　　纷若之吉九二占得中也用史巫纷若宜非吉事乃谓之吉者以二得中以九居之亦刚柔之中也
　　频巽之吝志穷也
　　频巽之吝九三象占志穷也志于执刚用柔而前又濵巽则其志穷矣亦下卦之终之象
　　田获三品有功也
　　田获三品六四占有功也田之有功
　　九五之吉位正中也
　　九五之吉占位正中也但以位正中故贞而获吉悔亡无不利
　　巽在牀下上穷也防其齐斧正乎凶也
　　巽在牀下上九象上穷也上穷则反下防其齐斧正乎凶也又明占之贞凶者乃正乎凶也
　　丽泽兑君子以朋友讲习
　　丽泽兑丽义见离彖赞李仲永曰丽泽者相连而不相离也君子以朋友讲习同门曰朋同志曰友朋友相丽之象讲兑爲口舌颊辅习重习丽泽也鸟数飞爲习都圣与曰讲其所未知而明之习其所已知而行之程正叔曰犹丽泽之互有滋益
　　和兑之吉行未疑也
　　和兑之吉初九象占行未疑也爻与六三相逺九二未相疑也凡曰疑者谓隂爻林黄中曰未者因九二以成文也在初未疑至九二则可疑矣程正叔曰谓未有失也若得中正则无是言
　　孚兑之吉信志也
　　孚兑之吉九二象占信志也二与三其志相信非苟爲相説者也冯氏曰其志可信而信之
　　来兑之凶位不当也
　　来兑之凶六三象占位不当也自外来居不当其位故凶此孔子之例也
　　九四之喜有庆也
　　九四之喜占有庆也相得则曰喜相乐则曰庆
　　孚于剥位正当也
　　孚于剥九五象位正当也明有厉之占当説之时刚过故有厉此亦孔子之例
　　上六引兑未光也
　　上六引兑象占未光也言所引不必皆随皆正
　　风行水上涣先王以享于帝立庙
　　风行水上涣水爲险难遇风则涣散帝上帝立创也李仲永曰方险难之时虽欲享于帝立庙不可得也盖难散之后方始爲之决曰享帝尊尊也立庙亲亲也朱子曰皆所以合其涣李季辩曰享帝立庙则涣之主定矣朱子发曰享于上帝使知天无二主立庙则人知反本鬼有所归所以一天下之心合天下之涣虞仲翔曰隂上至四承五爲享帝阳下至二爲立庙盖初耦二竒亦有庙宇之象刘氏曰巽者洁斋之时故卦有巽者多言神事观曰盥荐升曰用禴巽曰史巫冯氏曰大象别立一意以爲用易之方享帝立庙与王假有庙意有不同
　　初六之吉顺也
　　初六之吉占顺也一隂巽入阳下之象朱子曰非有济涣之材但能顺乎九二故其象占如此
　　涣奔其杌得愿也
　　涣奔其杌九二象得愿也徃者中心之所欲也
　　涣其躬志在外也
　　涣其躬六三象志在外也外谓上九一曰九五也
　　涣其羣元吉光大也
　　涣其羣元吉六四象占光大也独能离其羣以辅九五所以光大光大释元吉也
　　王居无咎正位也
　　王居无咎九五占正位也王之居积所以散之而无咎者以正王者之位散与之权得专也
　　涣其血逺害也
　　涣其血上九象逺害也逺去声乗刚之争必见伤害
　　泽上有水节君子以制数度议德行
　　泽上有水节义见辑传卦下行去声程可久曰泽受水有节如名位不同礼亦异数是谓制数度以德诏爵以材居位是谓议德行李去非曰数有多寡度有长短制之所以立法也刘长民曰名位有等差德行有小大君子议德行升之品位则名器不滥毛伯玉曰象取于以泽节水刚柔分而刚得中取于画説以行险取于德当位以节取于爻是皆观象于正名之后因而通之尔
　　不出户庭知通塞也
　　不出户庭初九象知通塞也明无咎塞色白反通塞言时九二塞其前故不可出
　　不出门庭凶失时极也
　　不出门庭凶九二象占失时极也明凶极中也言失时中之义二居中故有极象
　　不节之嗟又谁咎也
　　不节之嗟六三象又谁咎也明无咎自己所致难咎他人
　　安节之亨承上道也
　　安节之亨六四象占承上道也明亨谓志通于君也承六五乃君臣之道
　　甘节之吉居位中也
　　甘节之吉九五象占居位中也明吉甘于味属土居中央五位居中应甘之象二五皆中二失中而五得中者位当不当之异
　　苦节贞凶其道穷也
　　苦节贞凶上六象占其道穷也説见彖赞
　　泽上有风中孚君子以议狱缓死
　　中虚象狱二隂在狱中象死一居阳位者不可死也
　　初九虞吉志未变也
　　其子和之中心愿也
　　或鼔或罢位不当也
　　马匹亡絶类上也
　　有孚挛如位正当也
　　翰音登于天何可长也
　　山上有雷小过君子以行过乎恭丧过乎哀用过乎俭山上有雷小过雷出地奋今在山上则过矣然未至天上大壮则所过亦小也行过恭丧过哀用过俭吕与叔曰过犹不及君子不取于斯三者许其过者可过于厚不可过于薄
　　飞鸟以凶不可如何也
　　飞鸟以凶初六象占不可如何也李泰发曰飞鸟迅速其离网罟毕弋之患间不容髪其可救乎不可如何者吾末如之何也已矣程正叔曰救止莫及无所用其力也
　　不及其君臣不可过也
　　不及其君六二象臣不可过也明无咎之占程可久曰君臣之分甚严臣道不可过也
　　从或戕之凶如何也
　　从或戕之凶九三占如何也如奈也兰氏曰其凶可知李泰发曰虽有明知不能爲之计矣
　　弗过遇之位不当也徃厉必戒终不可长也
　　弗过遇之九四象位不当也不当其位故不能防隂小而与之相遇也徃厉必戒占终不可长也虽与隂小相遇终不可长保其不变
　　宻云不雨已上也
　　宻云不雨六五象已上也上上声也或作尚非言隂已上阳
　　弗遇过之已亢也
　　弗遇过之上六象已亢也亢极也隂不言亢言位之亢也
　　水在火上既济君子以思患而豫防之
　　水在火上既济水下而济火火则不燥火上而济水水则不寒故爲既济思患豫防石氏曰火性炎上水性就下火不能长居其上必有时倾覆而又水火亦相克故君子当既济则思有患难豫先防备李去非曰预爲之防所以先天地之数也毛伯玉曰天下之乱未有不伏于治知者防之于未然以爲理之必至不可忽也
　　曳其轮义无咎也
　　曳其轮初九象义无咎也能力济难其义无咎非本有咎而补过者也
　　七日得以中道也
　　七日得六二占以中道也以二之道得中非初三多凶无位之地故六虽反五其位不当数周复还也
　　三年克之惫也
　　三年克之九三占惫也惫歩拜反困劣也陆作备当是古通其义惫其声备
　　终日戒有所疑也
　　终日戒六四占有所疑也六阴也善疑疑其敝坏故终日戒之
　　东隣杀牛不如西隣之时也实受其福吉大来也东隣杀牛不如西隣之时也九五象以时明禴祭言礼时爲大不以物之丰杀也实受其福占吉大来也占者福也本爻阳爲大
　　濡其首厉何可乆也
　　濡其首厉上六象占何可久也易穷则变柔弱之材又不能持守既济之治乌能久哉濡首而厉固其必至也
　　火在水上未济君子以慎辨物居方
