<!-- { "loadSidebar": true } -->
　　钦定四库全书
　　厚斋易学卷三十四　　　　宋　冯椅　撰
　　易外传第二
　　上赞【同人至离】
　　同人柔得位得中而应乎干曰同人同人曰同人于野亨利渉大川干行也文明以健中正而应君子正也唯君子为能通天下之志
　　同人志卦柔得位得中而应乎干曰同人以六二明卦义同人曰三字衍同人于野亨利渉大川干行也主上卦以明象占行道也兼以天道君道明之文明以健中正而应君子正也唯君子为能通天下之志以卦德六二明利君子贞之占又以通志覆同人之义文明接物之礼健则能久而敬之中正则无私系物来则应此君子同人之正道所以能通天下之志也林黄中曰离为心在干下故曰天下之志毛氏曰同者合一世之智愚强弱亲疎逺近并育而不相害并行而不相悖是之谓通天下之志必欲尽聨而一之争愈甚矣程可久曰所以成卦在六二故曰柔得位得中所以同人利渉者在九五故曰干行所以利君子贞者在二体相用故曰文明以健中正而应
　　大有柔得尊位大中而上下应之曰大有其德刚健而文明应乎天而时行是以元亨
　　大有志卦柔得尊位大中而上下应之曰大有以六五一爻明卦义位曰尊中曰大对同人而言以见六之居五与居二不同也上谓上九下谓四阳爻以人事言之上天下臣民也同人一阴在臣位故以应干为义大有一阴在君位故取其上下皆应其徳刚健而文明应乎天而时行是以元亨以卦材六五明卦象盖成卦之义以六五之柔而元亨之义以干之能刚惟六五应乎干而与时偕行所以元亨也不曰应干者干非在下之物故以天为义储氏庄氏云六五应九二二在干体故曰天冯氏曰五柔而不能行二干体而健于行故二应五而时行所以元亨李仲永曰不失其时乃应天也郭子和曰卦具元亨利贞四德者则释为大亨疑与乾坤同也不兼利贞则释为元亨尽元义也
　　谦亨天道下济而光明地道卑而上行
　　谦亨就象志卦天道下济而光明地道卑而上行此以二体赞卦象下济与卑谦之象光明上行亨之象也艮之阳干之防也而居下卦天道下济也阳居阳位而居下卦之上光明也故艮有光明之象坤也地道也地道本卑今居上卦是上行也
　　天道亏盈而益谦地道变盈而流谦神害盈而福谦人道恶盈而好谦
　　复举天地因旁及神人道以推广谦之所以亨之意马作毁福京作富恐非好恶并去声李氏曰益以气言变流以形言害福以理言好恶以情言林黄中曰观诸日月则见益之气考诸山川则见变流之形騐诸灾祥则知害福之理稽诸毁誉则知好恶之情朱子发曰上居首盈也三往损之为为变为害为恶三在下谦也九来益之为益为流为福为好説者谓一谦四益书曰满招损谦受益古有此语孔子盖述之
　　谦尊而光卑而不可逾君子之终也
　　光説见上不可逾有艮山也林黄中曰一阳在上卦之下下卦之上故兼尊卑释君子有终之占尊卑皆不可无谦故君子终之
　　豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉
　　刚应而志行以九四明卦义应谓应五所以志得行不言上下应之者嫌其近君而权廹也晁氏曰刚应志行以爻言豫之才顺以动豫以卦言豫之徳也天地以顺动故日月不过而四时不忒过平声日月之行景长不过南陆短不过北陆故分至启闭不差其序以顺阴阳之气而动也
　　随刚来而下柔动而説随大亨贞无咎而天下随时随时之义大矣哉
　　震动而兊説随之所以元亨也元者震也盖干之一元来为动之主是以亨也九五正中当位所谓利贞也
　　蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也蛊志卦刚上而柔下巽而止曰蛊以卦变卦性明卦义上上声下去声刚为干之九自初而上于上柔谓坤之六自上而下初刚柔各复其位则下巽而上止事之所以蠧坏也蛊元亨而天下治也以上文卦义明卦象刚柔相交巽而止之则蛊乃元亨而天下治矣言蛊不能亨天下乱也下户五反治去声利渉大川往有事也又以上九一爻明占谓刚自内往外乃有事于蛊不畏其坏而期于必济利渉大川之义也先甲三日后甲三日终则有始天行也又以初上两爻卦变明占初九有甲象自初至上凡厯六位为六甲之象上终则复归初为终则有始之象此天道之运自然如此行道也朱子曰乱之终治之始天运然也
　　临刚浸而长説而顺刚中而应大亨以正天之道也至于八月有凶消不久也
　　临志卦刚浸而长説而顺脱卦名当有临字以二阳卦性明卦义长上声浸渐也一气不顿进非暴为之长也王景孟曰以和説不忤为徳而羣阴顺之不相违拒刘氏曰不得其时不可临也不得其道不可临也渐进而长得其时矣説而顺得其道矣刚中而应大亨以正以二五明卦象天之道也覆释卦辞天之运行消长之道如此毛伯玉曰二阳欲进而五援之岂人力也哉消不久也以天道消息明卦占临后观继之阴长阳消矣
　　大观在上顺而巽中正以观天下观盥而不荐有孚颙若下观而化也
　　欠志卦大观在上顺而巽中正以观天下观盥而不荐以九五卦性明卦义卦象观并去声大观在上九居五位以示天下下三阴顺上一阴巽共仰乎九五九五乃居中正之位以中正之德示天下以副其所观瞻此卦之所以为观见盥而不待荐也荐上九之事故观所不及冯氏曰九五在上普观羣有故为大观若专应二则不大矣有孚颙若下观而化也以四阴明卦占颙若下观也有孚化也观平声下同
　　观天之神道而四时不忒圣人以神道设教而天下服矣
　　又以九五推广覆释彖义服叶忒韵吐得反差也神道谓盥而不荐四时天下谓四阴之象王景孟曰不忒者非天不忒神故不忒也曰服者非服圣人服其神也
　　颐中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　欠志卦颐中有物曰噬嗑以卦变之象明卦义颐颐卦也六四变刚有物之象有物必噬之而乃合也噬嗑而亨复出卦名明亨由于卦也刚柔分动而明雷电合而章柔得中而上行虽不当位利用狱也
　　贲亨柔来而文刚故亨小分刚上而文柔故利有攸往天文也文明以止人文也观乎天文以察时变观乎人文以化成天下
　　贲志卦亨衍柔来而文刚故亨小以六二一爻之变明卦象二之柔自上而来文干之刚柔阴小也所谓亨小指六二也分刚上而文柔故利有攸往天文也以上九一爻之变明卦占分二之刚上于上而文坤之柔所谓利有攸往指上九也今本误于卦下便添一亨字却于亨字下移小字置于利有攸往之上错乱文义今正之柔来文刚分刚上文柔此明卦义就以柔来文刚明象分刚文柔明占故并入在赞下上上声天文也又并以刚柔往来相文推广卦义以此为文之在天者文明以止人文也以卦性明文之在人者又以二文字明卦义观乎天文以察时变观乎人文以化成天下因上文以推广卦义杨廷秀曰天文之著者三辰五星之象观之可以察四时之变人文之著者三纲五常之典观之可以成天下之化
　　剥剥也柔变刚也不利有攸往小人长也顺而止之观象也君子尚消息盈虗天行也
　　剥志卦剥也柔变刚也以五阴一阳明卦义剥并普卜反五柔变一刚也不利有攸往小人长也主一阳明卦占长上声小人谓五阴顺而止之观象也以卦性告筮者观此之象顺小人方长之而止之使不至为坤尽去君子君子尚消息盈虗天行也又以阴阳消长之运告君子凡阴阳始消消极则虗虗极则息息极则盈此天道之运如此行道也此彖以刚长象行为韵
　　复亨刚反动而以顺行是以出入无疾朋来无咎复志卦亨刚反以一阳明卦义卦象反平声阳刚自上反下为复复则亨矣动而以顺行是以出入无疾朋来无咎以卦性明卦占阳动而以顺行之故无疾无咎
　　反复其道七日来复天行也利有攸往刚长也复其见天地之心乎
　　天行以天运明卦占刚长又以一阳明卦占阳刚浸长故所往皆利往上也杨廷秀曰复何以亨曰刚反何以出入无疾朋来无咎曰动而以顺行何以反复其道七日来复曰天行何以利有攸往曰刚长复其见天地之心乎此孔子新意也李季辨曰穷冬积阴之时防于无生意也而阳气已动于黄泉之下犹之人焉方其物欲之深也防于无天理矣而性善之端要不可泯也必有时而发就其发处观之则天地之心见矣张敬夫曰以时观之则一元之气方萌于十一月天地之心可窥见矣以一身观之则人心微动之初亦可以见天地之命我者矣窃谓孔子曰其见天地之心乎天地之心隐微难见唯一阳之复庶其见之盖自羣阴并力剥去一阳阳道宜不复存矣而穷于上乃反于下遂有复生浸长之势以此见天地之心未尝一日不注意于阳也至于四阳大壮乃曰天地之情可见矣情发于显心隐于微其见乎与可见矣之辞亦异盖天地本无心而于扶阳抑阴见之汉人惟董仲舒略知此意其曰阳常居于大夏以生育长养为事阴常积于大冬空虗不用之处以此见天之任徳不任刑又曰此天意也此为略识天地之心者
　　无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　四阳在上纯体之卦成遯今来居于初为一卦之主是自外来而为主于内也此所谓元也震动而干健所谓亨也九五以刚居中而下应六二阴阳上下各得所谓正也自贲至无妄四卦皆言有攸往之利不利盖相沿生文以为占也
　　大畜刚健笃实辉光日新其徳刚上而尚贤能止健大正也不家食吉养贤也利渉大川应乎天也
　　大畜志卦刚健笃实辉光日新以卦德赞卦义非以辉光日新为大畜之义也干刚健艮笃实以此蕴畜于内则辉光形于外而日日以新辉光四德所发而日新刚健为多其德刚上而尚贤能止健大正也以卦变卦性明利贞之象刚上谓九自四往居上贤干三阳也九往居上成艮则能止干健故大者得其正大指上九也大正谓利贞旧以日新其德为句今改从兰读句义犹大有其徳刚健而文明不家食吉养贤也以畜干明不家食之占养三阳之贤则贤者不食于家矣一谓养贤以及万民则不必家家食之也养去声利渉大川应乎天也以艮应干明利渉大川之占所畜之贤其义应乎天之刚健故有利渉大川之象
　　颐贞吉养正则吉也观颐观其所养也自求口实观其自养也
　　颐志卦贞吉养正则吉也以六爻明象占上下六画阴阳停止观颐观其所养也以二阳明之其指二阳颐之所养者四阴也自求口实观其自养也以四阴明之其指四阴所以自养
　　天地养万物圣人养贤以及万民颐之时大矣哉又以六画推广卦用天上九地初九圣人上九贤初九也万物万民中四阴也大指二阳养四阴者也养贤之养或读去声
　　大过大者过也栋桡本末弱也刚过而中巽而説行利有攸往乃亨大过之时大矣哉
　　大过志卦大者过也明卦义阳为大而过于阴栋桡本末弱也以初上明卦象初为本上为末阴柔而寡故弱此六位以衡观之有栋之象故不言上下而言本末两端也刚过而中巽而説行利有攸往乃亨以四阴阳二体明卦占刚过谓四阳中居中也巽巽而行之以兊説故利于往往则亨矣大过之时大矣哉赞卦时
