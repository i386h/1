<!-- { "loadSidebar": true } -->
　　右第四章郑少梅曰隂阳之分以气言竒耦之分以数言君子小人之分以势位言君子小人之道以德言易之道其大本为天下治乱计所以喻之于君民而终归于君子小人之分也
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑
　　此总言天下之人不能思虑而徒惑于往来之憧憧也致极致也往来虽异而其归则同往来虽杂而其致则一天下之人见其憧憧而殊途以求之不知其归之同见其朋从所思而百虑以索之不知其致之一故再言何思何虑而深有感于天下之人也其不来也则思其来其既往也则又虑其往惑之甚也程可久曰天下之动贞夫一何事多思虑哉故道则同归于一致而天下自殊涂而百虑也
　　日往则月来月往则日来日月相推而明生焉寒往则暑来暑往则寒来寒暑相推而岁成焉往者屈也来者信也屈信相感而利生焉
　　此申言往来之理同归也日推月则月来月推日则日来故曰相推寒暑亦然所谓刚柔相推而生变化者也屈感于来而信信感于往而屈故曰相感所谓二气感应以相与者也往来屈信皆同归也杨廷秀曰天下之事往来无穷不外乎屈信相感而已
　　尺蠖之屈以求信也
　　蠖声雘屈信虫也其行先屈而后信盖如今人以手大拇并次指量度长短一信一屈为今准尺五寸古为一尺所以谓之尺蠖在桑间伸立宛如桑枝无辨江东俗呼为桑防虫
　　龙蛇之蛰以存身也
　　蛇今虵存或作全此申言屈信之理一致也李氏曰当其信虽尺蠖之防亦屈以求信当其屈虽龙蛇之大亦蛰以存身
　　精义入神以致用也利用安身以崇德也
　　此又言人之于往来屈信之理同归一致也精精熟也凡所以精于义理而入于神妙者非忘物也将以致之用也凡所以利于致用而安其身者非防物也所以崇我之德也林黄中曰精乎屈信往来之义而入于神利乎屈信往来之用而安其身出而致用入而崇德亦往来屈信之理朱子曰内外交相养互相发也毛伯玉曰道未始不自精思得之及其至也不思而得矣
　　过此以往未之或知也穷神知化德之盛也
　　往来屈信无有穷也学易者但能有以致用崇徳足矣若欲穷无穷而极无极非所敢知也神者信也方来者也化者屈也已往者也若欲穷极方信之神知得已屈之化自非德至于盛大其孰能与于此此圣人事也非学者之所知也自崇德充之可矣朱子曰自是以上则亦无所用其力矣至于穷神知化乃德盛仁熟而自致耳【张子厚同】杨廷秀曰仲尼于上篇既举七卦之爻辞以发明六十四卦之防防至此复举十一卦焉郑少梅曰天地生阳于中孚而生隂于咸隂阳往来之不穷一言以蔽之曰诚也孔子于上篇论中孚之诚而于此篇论咸之诚皆以首乎诸卦使人知易之道本乎隂阳而天地之隂阳本乎至诚不息也诚者神也自憧憧往来至莫益之十一义皆明圣人所以玩易之辞以终上篇拟议之道道以用为大自一心之正推而及乎天下自一性而尽推而至于尽物皆用也所谓精义入神以致用者此也且以咸卦论之则憧憧徃来朋从尔思言其志意未定也孔子于此虽论何思何虑而极天下往来之理而论之则知爻辞往来二字非徒然也是所谓玩辞也且往来理之常也有往必来有来必往知往来之说则凡憧憧往来相感无定固有理存不必皆从尔思也惟知同归殊涂一致百虑则天下何思何虑矣盖朋从尔思者尔所感也不从尔思者非尔所感其往来自相感也日月寒暑是也有以屈信相感者尺蠖龙蛇是也有以精义相感而致用者圣人是也此虽殊涂而同归于感也又何必朋从尔思乎观干之初九潜龙勿用至九五而后飞龙在天此所谓屈信相感精义入神以致用者也
　　易曰困于石据于蒺藜入于其宫不见其妻凶
　　困六三
　　子曰非所困而困焉名必辱非所据而据焉身必危石非所困也困则名辱矣蒺藜非所据也据则身危矣
　　既辱且危死其将至妻其可得见邪
　　其一作期邪今耶正义曰上干九四故名辱下乗九二故身危上又无应故不见其妻而凶郭子和曰当困而困当据而据道之正也非所困非所据失道之正是以名辱身危也太甲所谓自作孽不可逭者也妻者至亲而易保入宫必可见者非所宜为而为之者终至于不能保其妻子尚安能保四海乎此所谓失道者寡助也
　　易曰公用射隼于髙墉之上获之无不利
　　解上六墉古庸
　　子曰隼者禽也弓矢者器也射之者人也君子藏器于身待时而动何不利之有
　　射食亦反藏器谓佩之于身待时遇隼则其时也
　　动而不括是以出而有获语成器而动者也
　　朱子曰括结碍也语去声器先成而后动故无所结碍凝滞而有获禽之利犹工欲善其事必先利其器之谓也王介父曰上六在卦之中故曰成器毛伯玉曰非所以申爻辞欲以它义发之孔子之言有遗爻象而泛言之者欲其广也鸣鹤在隂公用射隼是也有专明象而防其辞者欲其藏也天地絪缊万物化醇是也有托于泛而深言之者欲其防也上交不谄下交不凟是也以此推之圣人之言可以理悟而意通矣
　　子曰小人不耻不仁不畏不义不见利不劝不威不惩不以不仁为耻故见利而后劝于为仁不以不义为畏故必威而后惩于不义
　　小惩而大诚此小人之福也
　　惩之于罪恶之小而所以诫其罪恶之大
　　易曰屦校灭止无咎此之谓也
　　噬嗑初九小人言九四为间之一爻所谓颐中之物也立人之道曰仁与义正在三四两爻四谓间不仁也乗三之柔不义也六五近而相得见利也初噬之始故惩诫之杨廷秀曰惩恶在初改过在小王景孟曰仁义人性之所固有也耻畏之心不存则劝惩之术不得已而施焉
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可掩罪大而不可解易曰何校灭耳凶
　　噬嗑上九此爻之义与文言坤初六之意略同皆言积也九四阳刚本善也以为间而居隂位自陷于小人独阳在众隂之中故以善为小无益而弗为则善不积也名阳明之誉也居于隂不成名也中四爻独此一爻为间故谓恶为小无伤而弗去不知自二至四恶已积于上矣噬而嗑之则灭身也毛伯玉曰小惩大诫故曰无咎罪大不赦故曰凶王景孟曰上之人至用刑戮者非我之本心也自尔致之吾不得已而应之云尔又曰至此虽小人之罪而上之人亦不能无失焉
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡繋于苞桑否九五安危存亡治乱相为倚伏犹隂阳之相为消长也故安其位则危保其存则亡有其治则乱有如有其善防厥善之有以九居五当位故安二阳夹辅故保其存以刚临下故有其治然三阳浸长而上偪则危亡乱可立而至也身谓九五国家谓上三阳爻
　　子曰德薄而位尊知小而谋大力少而任重鲜不及矣知今智少多少之少重轻重之重鲜上声亦作尟
　　易曰鼎折足覆公餗其形渥凶言不胜其任也
　　胜平声鼎九四卦有二象有全体之象有二体自为象全体之象具鼎之体也二体各自为象则上鼎无足下鼎无耳也鼎以三阳为德九四在上体之下二阳防隂下趋不相夹辅故为德则薄为知则小为力则少也而全体已在上卦近君故其位则尊其谋则大其任则重也一鼎之餗出纳于四而四孤于上故不胜其任之重鲜不及言鲜不及于凶败也郭子和曰道之用无施不可自一身至天下其用皆一安有不胜之患哉此论不胜其任者盖因鼎而言也鼎器也于人才器之象也才器限量不同犹若鼎然故有不胜其任之凶君子不器则无限量矣龚氏曰鼎之九四不能利用者矣此五卦之六爻申利用也
　　子曰知防其神乎
　　防平声柴氏曰此文言君子能精义入神以致用也
　　君子上交不谄下交不渎其知防乎
　　九四以一阳统五隂权臣之象六二上爻则四也谄媚也初九与四为正应宻比于二六二下交则初也渎数也言上交权臣下交权臣之与也王介父曰上非其应而求焉谄也下非其与而求焉渎也
　　几者动之微吉之先见者也
　　事物方兆之初故曰防见今现形也震动在四二已知其防朱子曰汉书云吉凶之先见程正叔曰吉见于先岂复至有凶也王介父同
　　君子见防而作不俟终日
　　作起也起而去其位也不俟终日下卦画也不俟至三三则近四有吉凶矣故不俟终日程正叔曰知之圆也
　　易曰介于石不终日贞吉
　　豫六二张子厚曰以隂居隂独无累于四故其介如石
　　介如石焉宁用终日断可识矣
　　宁安也言安用也断都玩切
　　君子知防知彰知柔知刚万夫之望
　　动之防则必彰矣柔物之稚稚则柔至刚则坚实矣诗采薇二章言薇亦柔止三章言薇亦刚止是也望平声言天下万民视君子以为去就也卦多隂故曰万夫
　　子曰顔氏之子其殆庶防乎有不善未尝不知知之未尝复行也
　　顔氏之子指顔渊殆近也防读为上文知几之防耿睎道曰言近于知防也此申言精义见防之次也复扶乂切
　　易曰不逺复无祗悔元吉
　　复初九耿睎道曰与见防而作不俟终日者近之矣郭子和曰顔子未能无过故论语称不贰过未能无失故中庸言得一善则拳拳服膺而勿失李仲永曰圣人无不善贤人则容有不善但未尝不知知之未尝复行也
　　天地絪缊万物化醇
　　絪于真反缊于温反篆壹氤氲程正叔曰絪缊交宻之状天地之气相交而宻朱子曰醇谓厚而凝也言气化也
　　男女构精万物化生
　　言万物雌雄牝牡皆有男女之道程正叔曰精气交构则化生万物朱子曰形生也
　　易曰三人行则损一人一人行则得其友
　　损六三
　　言致一也
　　杨廷秀曰致者力至之之谓柴氏曰春则生夏则长秋一者也龚氏曰申言精义则足以致一也郭子和曰损自泰来由乾坤而为艮兑故有天地男女之象张子厚曰隂虚阳实虚则受实则施受则益施则损
　　子曰君子安其身而后动易其心而后语定其交而后求君子修此三者故全也
　　易平易之易语去声益极则损至君子修此三者故全其益而无损
　　危以动则民不与也
　　其身危而欲动则人惊而去之矣
　　惧以语则民不应也
　　应去声毛伯玉曰以言恐人人孰诺之
　　无交而求则民不与也
　　所交未定而泛然有求则谁其予之民人也
　　莫之与则伤之者至矣
　　莫之与莫益之也伤之者至或撃之也
　　易曰莫益之或撃之立心勿恒凶
　　益上九修此三者则常益也反此三者则是立心勿常其凶必矣盖无自全也李氏曰居其所安而人不我危故动则民傅处其所易而人不我惧故语则民信固其所交而人不我离故求则民亲此立心之恒之人也上九反是身心不能自宁交不能自必况于民乎是以有伤而无益张子厚曰终以昧于致用之戒龚氏曰此四卦者申精义也李仲永曰始终举此诸爻所以申精义入神以致用利用安身以崇德也
　　易曰自天祐之吉无不利
　　大有上九
　　子曰祐者助也天之所助者顺也人之所助者信也郭子和曰已顺故天助之以顺已信故人助之以信
　　履信思乎顺又以尚贤也
　　又或作有古通尚贤以下干三阳与大畜尚贤之象同
　　是以自天祐之吉无不利也
