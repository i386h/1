<!-- { "loadSidebar": true } -->
　　朱子发曰十日至庚而更更革也自庚至已十日浃矣已日者浃日也二应五三应上孚也
　　案周宫垂灋象魏浃日而敛之盖浃日则人己相孚可以敛之而不示也离兑之间有坤焉戊己之上所从生也二体皆隂故取于己己隂土也易中多取十日为象如先后庚甲是也闻之浮屠氏善易者曰今本己作已误也古人用事皆以十日为义自甲至己为下五日亦为更革之义犹干至四爻曰乾道乃革也
　　二説并存以俟知者
　　张敬夫曰后世改作多出临时率意是以民不心服而畔乱随之故圣人每戒之以有孚使之取必于众人不可任一人之私意始言已日乃孚又曰革言三就有孚改命吉
　　李去非曰革有难改之意人情安于故而未习乎新其谁肯遽信以为革之之当
　　程正叔曰先王之政令人心始以为疑者有矣然其后也必信
　　赵氏曰革取泽火相息义不取坎上离下而取兑上离下者以变革之难非内明而外説则不可也内明则见理必尽外説则无咈于人情不如是而能革者未之有也革而不当未有无悔者也当革之际求信之难如此求其无悔之难又如此唯二五中正相应所谓大亨以正者也故六爻之中唯此二爻为善盖以六居二而在离明之中则所见不偏必无过举故已日乃革之可以征吉而无咎以九居五而在兑説之中则所存刚实必无不信故一时丕变如虎文炳着虽未占而有孚下言征吉而上言有孚则中正相应之辞也
　　此与赞意合而发明二五之应是为得之
　　兰惠卿曰革则已有悔在其中唯革而当则其悔乃亡
　　正义曰为革而大通利正可谓当理矣是以其悔乃亡
　　李氏曰圣人之为革积于思虑者既审则发于事业宜无不当然必以知悔为心然后发而当也右明卦象占
　　初九巩用黄牛之革
　　赞曰巩用黄牛不可以有为也
　　正义曰禽兽之皮皆可从革故以喻焉
　　毛伯玉曰易道尚变故贲之爻有不贲者存损之爻有弗损者在而革亦不耑言革也及其变革为黄牛之革巩而固之戒其轻也革而当其悔乃亡戒之于初所以全其革也与
　　朱子曰革所以固物亦取卦名而义不同其占为当坚确固守不可以有为圣人之于变革其谨如此
　　李仲永曰黄牛言为六二所革也
　　李子思曰坤在离为黄牛离之初爻刚而无应于上故有此象
　　程可久曰上无其应近比六二中顺应上当固用六二之道以为革
　　案黄中之色坤为六六坤之防二居中黄牛为六二也六二在本爻之外以包之有巩用黄牛之革之象言初非其时下非其位当固执之未可言革也圣人谨之于变革之初如此变革与皮革字同而义异如履之为礼噬嗑之市合易中率取其声同则不拘其本义也
　　右明象占
　　刘氏仲平曰以位言则下以时言则初下非可革之位初非可革之时
　　兰惠卿曰以九居下有材而无位不可以更革也案圣人以其阳爻虑其恃材轻革故告之以当巩黄牛之革而用之以无应比二当革九之阳刚为中顺之道而固执之也
　　右明爻义
　　六二已日乃革之征吉无咎
　　赞曰已日革之行有嘉也
　　刘氏曰柔顺中正尽为臣之道也不敢以革倡始唯以革代终
　　王介父曰臣道不为事首故已日乃革之柔顺故征乃吉无咎
　　朱子发曰十日之次自庚至己浃焉已日浃日也王辅嗣曰二与五虽有泽火之异同处厥中隂阳相应往必合志不忧咎也
　　案泽火殊体者卦也刚柔相应者爻也
　　朱子曰必已日而后革之则征吉而无咎戒占者犹未可遽变也
　　都圣与曰人君不待已日而后革其所革也已日而后孚尔人臣待君之造始而后代终故已日乃革之【程可久同】
　　案已日乃孚王朝之革也革之令浃日而后孚于天下也已日乃革之侯国之革也王朝之命孚于侯国侯国乃从而革之后入告于王斯吉而无咎矣革之不以道或不奉命皆咎也征吉谓往应九五入告之于王象也
　　右明象占
　　九三征凶贞厉革言三就有孚
　　赞曰革言三就又何之矣
　　程可久曰以刚过中以离炎上故征凶守之以正虽曰有厉然变革之言已三就矣兹可信而革又何用更征
　　朱子发曰兑为口革言也上六应之孚也
　　刘氏曰自三达上二阳隔之故有三就之辞石守道曰三就则议之之审所以有孚
　　案下卦之终革道已成往将何求进而求革则变法乱政而凶矣虽正亦危也然上之人以革令之言三就于我而议之则有孚于上何凶厉之有以象考之下卦之终必进上卦而火进遇泽故征凶也以九居三贞也切近于炎厉也上六为兑之口舌革言也九隔四五而不能上进以应之泽动而下隂必求阳虽隔四五乃其同体终不能间故就之至三其情有孚也
　　右明象占
　　毛伯玉曰火居泽下能无危乎往则凶而居则危本爻适当其防者也
　　刘仲平曰六二九三其体炎上故皆有征之象二则勉之以吉三则戒之以凶圣人因贰以济民行亦因其材以笃之而已
　　案六二应九五之君革于已日之后故征则吉九三上应上六之穷革道已成故征则凶
　　右明爻义
　　九四悔亡有孚改命吉
　　赞曰改命之吉信志也
　　冯当可曰佐五为革之大臣得位合志无有疑悔故能于人主之命可从则从不可从则改之而人主不以为逆非改君命革非以从是也革之用于九四者然也
　　程可久曰王言唯作命以刚徳近君君命有未善以相孚之徳改之予违汝弼所以吉也道曰变事曰改质曰革
　　刘氏曰改命如古之纳言后世之封驳诏书也案下三爻革之初革有当不当至四则革已定矣故悔亡近君而革大臣之位同徳相孚故君命之革有未当者改之而不以为疑得大臣之盛者也故吉自三至四皆言有孚于君五有孚于天下也三议革而后孚四有孚而后改浅深之序也五未占而有孚积孚之素也
　　右明象占
　　耿睎道曰以阳居隂是有悔当水火交防之际如火已极则水当代王至此可以改制以五行则水火当更【离兑相更正夏秋之交】
　　陆希声曰火焚泽物则变革四体在泽为火所焚以阳居隂得革之义
　　程正叔曰四非中正至善何也曰唯其处柔也故刚而不过近而不逼顺承中正之君乃中正之人也易之取义无常也随时而已
　　右明爻义
　　九五大人虎变未占有孚
　　赞曰大人虎变其文炳也
　　兰惠卿曰自干之飞则曰龙自革之变则曰虎要之为大人则一也尧舜之揖逊天下唯徳之见故曰龙龙阳也汤武之征伐则有威存焉故曰虎虎隂也
　　冯当可曰虎西方肃杀金行之正气其徳配龙盖神兽也长林一啸万谷风生乳孳幽岩太隂成晕居之九五不亦宜乎
　　李子思曰以离革兑兑体之中已具离之文明矣故有虎变文炳之象兑説乎离明信而从之有不可彊故卦辞先以已日乃孚为训而九三九四诸爻皆曰有孚积至于五而有大人虎变之象则其孚不问而可知矣三四五皆阳爻也虽离兑异体而阳刚信实则同故皆有孚
　　朱子曰虎大人之象变谓希革而毛毨也在大人则自新新民之极应天顺人之时也以阳刚中正为革之主故有此象
　　朱子发曰兑为虎虎具天地之文然未着也变则其文炳然易见六二离变兑为文明虎变也刘氏曰下卦言革上卦言改言变革道愈进而愈成也初言黄牛之革五与上言虎豹之鞹亦也都圣与曰变者革之成也为革之主则可以言变而革不足道也未占有孚言大人之道已日乃孚言天下之情盖已日乃孚亦无所事乎占也耿睎道曰古者有所建置必先稽卜筮然则事之序先占而后革者也占在未革之先而孚又在于未占之先则孚之其已久矣
　　案九五阳刚中正大人之象以四阳在下二隂在上言之则五之六来居二为离二之九往居五为兑有虎变文炳之象下干为虎【履虎尾谓干也干九五亦为风从虎】往变兑亦虎虎变也兑应西方白虎之宿扬子云未知变之义以为化也其云豹变则虎误矣唯朱子得其指古者大事必卜所谓宁王遗我大宝绍天明即命我有大事休朕卜并吉是也舜之命禹亦曰官占唯先蔽志昆命于元有如室家相庆于来苏之先未占而已有孚矣与政令之革已日乃孚之义不同
　　右明象占
　　上六君子豹变小人革面征凶居贞吉
　　赞曰君子豹变其文蔚也小人革面顺以从君也朱子发曰兑之阳爻称虎隂爻称豹考之天文尾为虎火也箕为豹水也而同位于寅虎豹同象而异爻也九五自离来火也上六兑体之隂水也离二文之中也故二交五其文炳明离三文已过故三交上其文蔚茂三交上成九君子豹变也上交三成六小人革面也
　　李子思曰以兑之隂气郁而成泽有南山之豹处雾中而泽其文之象
　　冯当可曰上六之位君子处之则为豹变小人处之则为革面牛虎豹皆革当革卦而取皮革之义易之所以为通者也牛革取其用虎豹取其文右明象占
　　干寳曰君子若周召之徒也豹虎之属君圣臣贤殷之顽民皆改志从化故曰小人革面天下既定当偃武而不用故曰征凶居贞吉得正有应君子之象
　　耿睎道曰九三之革阳动乎外故为革言上六之革隂见于外故为革面九三居下体之极其功成于革言上六居上体之极其功成于革面则皆可以止矣故皆曰征凶
　　郑舜举曰初离体而阳刚乃不可以有为上兑体而隂柔乃有如是之吉人情难与虑始可与乐成唯革之时见之初九君子也以其居革之始故其有为也难上六小人也以其居革之终故亦顺以从君子曰革面者革之而当必非小人之谋既革而成小人亦不得而非之
　　亦有此义
　　案五上二爻汤武革命之事豹虎之属其君子依乗风云以俱变者也其小人亦改观面目以共覩圣人之作自此一正君臣之名分则吉若又顾而之他则凶矣
　　右明爻义
　　林黄中曰尊者变法卑者聴焉贤者变礼不肖者从焉是故革之诸爻阳为革命之君子隂为从革之小人
　　案革之为道始以中顺固结民心然后择日革之所议已熟有孚于天下其悔乃亡有命欲改无所不可是以革之大君一出令而未占有孚盖孚于天下者素也其在位之君子在下之小人皆一新其心志观聴六爻之义虽有参差不齐而其纲维相贯如此又有一义下三爻言革革政之事也初九位卑百官有司守法者也故不可有革二诸侯承王命之革者也三方伯居危疑之地但主侯国之议者也若夫四近君大臣司出纳命令者也五上二爻则变文言革命之事矣易道无所不包故其义相为经纬也
　　右明六爻
　　【巽下离上】
　　鼎
　　赞曰鼎象也以木巽火亨饪也圣人亨以享上帝而大亨以养圣贤
　　杂卦曰鼎取新也
　　张子厚曰足隂腹阳耳虚刚
　　郑舜举曰此鼎之象与义也
　　郭立之曰圣人名卦必以道【乾坤艮巽坎离震兑凡诸重卦名皆道也卦辞乃言徳】独井鼎二卦以器者道器一也由道可见器由器可推道也
