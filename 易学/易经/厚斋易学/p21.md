<!-- { "loadSidebar": true } -->
　　程可久曰九五以刚迈众君以武得天下之象王辅嗣曰五隂而一阳爲之主
　　此以九五一爻言也卦继师则程説亦通
　　杂卦曰比乐师忧
　　李子思曰师比反对师之所以爲忧者聚而从事于五兵也比之所以爲乐者聚而归附于明主也右明卦义
　　象赞曰地上有水比先王以建万国亲诸侯
　　右明卦用
　　序卦曰师者众也众必有所比故受之以比
　　程正叔曰人之类必相亲附然后能安故既有众则必有所比比所以次师也
　　李子思曰当行师之际五以柔居尊位而二以阳刚居将帅之任及师平之后则当正其上下之分故坎之九五以阳刚在上而在下者皆以柔顺比之此比之所以居师之后也
　　右明卦序
　　吉
　　赞曰下顺从也
　　程正叔曰人相亲比自爲吉道故曰比乐师忧郭子和曰卦之一阳者唯比得天位莫吉于此故直言吉
　　案卦之象多言四德所谓继之者善也独此卦不言德而直言吉占此特例也易以五定大君之位诸爻则臣民也阳刚君德也隂柔臣民也六十四卦君当其君臣民当其臣民未有如比者也故直以吉言之且夫乾坤父母也干之遇坎则多险阻艰难之意而坤之遇坎则无复有之何也阳之权欲专而坤顺从之干刚强而不爲下故也
　　朱子发曰凡物孤则危羣则强父子夫妇朋友未有孤危而不凶者人君爲甚故比而吉
　　此言上比下
　　李季辨曰天下之众不能相一也奉一人而戴之俛首听命于其下将以求一日之安也故曰比吉赵氏曰易之六爻贵于正应其近而相得亦有不必应者唯比之诸爻不论其应否而专以比五爲吉
　　此言下比上
　　程正叔曰凡生天地之间者未有不相亲比而能自存者也比之道由两志相求上抚懐其下下亲附于上亲戚朋友乡党皆然苟不相求则睽而凶矣
　　此言上下相比
　　杨中立曰先王什伍其民乡田同井使之出入相友守望相助疾病相扶持比之所以吉也众散民流用荡析离居则凶可知矣
　　此言下自相比
　　案理当归一是四説者不亦异乎曰皆是也合而观之则吉可知矣
　　原筮元永贞无咎
　　赞曰以刚中也
　　李氏曰元者犹一人元良之谓也永贞者犹一正君之谓也有元德而能永正于天下者比之主也九五刚得中而为显比之主所谓元永贞者也此指比于上而言也元永贞唯此一説其余支离皆不足据
　　耿睎道曰道足乎已而爲人所比者归斯受之而已矣无择焉可也道不足而比乎人则必择其所比焉是故原筮原筮者不遽以初筮爲信也都圣与曰原筮云者审择而慎求之也与蒙之初筮异矣盖欲其致一则曰初而欲其致慎则曰原隂性善疑思有以决之羣隂俱从故有原筮之象张舜元曰坤坎有原田之象
　　林黄中曰蒙之初初筮告再三黩明筮贵初而恶黩也今筮谓之原固将黩之也与曰夫言各有当也书卜不习吉初筮之谓也又云一习吉原筮之谓也毛伯玉曰师之后次之以比比盖名分未定之日也一时之人以去就不明而失身亡国者多矣虽汤武之兴亦然后服者固凶矣不审者能无悔乎故曰原筮【冯当可畧同】
　　程可久曰筮所以顺天也记曰国家将兴必有祯祥动乎蓍龟是也
　　案原以重卦为象上卦二隂既筮所比而吉下卦三隂又筮而后比五故曰原筮再筮以爲审知其有元永贞之德然后比之乃免咎也苟一筮而遂决后有悔焉其能免咎乎
　　刘氏曰当比之时臣民择主必得刚中而元永贞者比之故免于咎
　　李子思曰审决而出依阳明之主则灾咎何从至又曰易以隂画之耦主小人之道阳画之竒主
　　君子之道一阳之竒正位乎五凡天下之丽于耦数者皆不逃其所摄此以君子之道统摄万有者也萃之九五曰元永贞悔亡亦此类也
　　案萃与比下体坤地则同而上体水泽之象亦不相逺萃唯九四一爻有分权之势故元永贞于五言之若比下无分其权者故言之于彖义各有在也比既吉矣又曰无咎何也吉以比者而言无咎以比之者言也
　　不寜方来后夫凶
　　赞曰不寜方来上下应也后夫凶其道穷也
　　李去非曰人之比者阻于坎险故不寜
　　杨中立曰隂无正应不寜之象也而顺从于五方来之象也
　　李仲永曰夫谓五后谓上也
　　郑氏曰居五之上后其君者也
　　案六位先后有二义以衡观之则外在前内在后也以竪观之则在下者乃其所归徃而谓之先在上者乃其归之缓而后之者也五君也而谓之夫以其阳爻有夫道也
　　耿睎道曰已得所比则寜而无求未得所比则求而不寜者物之情也
　　张敬夫曰阳明所在不可不依众人所徃不可独背方众隂比乎九五而上六独在外有背而去之之象
　　毛伯玉曰凡居五之外者类有自外之意其位然也　又曰爻之分爲六彼我之词也自五隂言之则去就不可轻也虽原筮不爲无断自九五言之则不寜者并来而后服者凶二者并行而不相悖也
　　王辅嗣曰比复好先
　　程可久曰不寜方来者厌乱之民将比于君也后夫凶者上六僭乱之人不相比也
　　胡翼之曰禹会涂山执玉帛者万国独防风恃强而后至爲禹所戮此后夫凶之騐也
　　案兵戈甫定民归其主之时有一刚明之君作于上天下皆不自安而归之恐后不是之归而迟疑不决自罹其咎凶之道也然先比之则欲其原筮后比之则又凶求比者亦不可不审也
　　右明卦象占
　　初六有孚比之无咎有孚盈缶终来有它吉
　　赞曰比之初六有它吉也
　　程可久曰当比之初未有所傅而六二上孚于君初比之故得无咎
　　郭立之曰见贤则比之不必有应也有应而比之易二是也逺而非应者比之难初是也柔弱不能自达有待于人者也
　　司马君实曰初比之始也始谋相亲者不可以不谨择其人人之诚信未孚而亲爱之取咎之道也传曰定其交而后求此之谓也
　　都圣与曰无上下之交而求比于人宜莫之与也案二应九五有孚于君者惟本爻比之可以因二而达于君矣故无咎
　　右明有孚比之无咎
　　冯当可曰卦分内外六二之比己爲自内初又在二内则由衷之诚发于其心犹酒醴盈于缶中非外也虽无正应五必应之正应者非它也非正应爲有它
　　都圣与曰缶以土爲之坤之体也
　　或曰坎之六四用缶何也曰水由地中行凡坎之隂爻则坤也
　　兰惠卿曰易之言有孚者二十又一有言信其如此者有言有孚诚者五非初之正应故谓之终来有它吉言自外来也
　　程可久曰终来有它吉者非本爻之时吉在后也即斯二説可以知占矣
　　案初阳实六隂虚虚者缶也实者盈也
　　右明有孚盈缶终来有它吉
　　杨中立曰比之初原筮之时也孔子曰君子周而不比小人比而不周故比以忠信爲主比而无孚小人之比也能无咎乎【古语忠信爲周】有孚比之孚之在人者也有孚盈缶孚之在己者也
　　刘氏曰比必以信不以信则比而不周矣
　　李季辨曰有比乎人者有爲人所比者然皆以信爲主当比之初故兼举其义
　　耿睎道曰有孚比之言比乎人者也终来有它言爲人所比也比之六爻皆以比五爲善故爻义如此比于有孚之人仅可免咎比非其人则咎矣终来有它以孚之盈缶故吉
　　右明爻义
　　六二比之自内贞吉
　　赞曰比之自内不自失也
　　赵氏曰自内以比于五非五之求比也
　　李子思曰比之世隂皆求阳而非阳求隂故二之比五自内而之外出而应乎上者也　又曰比之世众隂莫不求比于阳而二爲正盖正应故也故初谓之有它而四谓之外比
　　郭子和曰九五比之主六二正应率天下以比五自内之外二之比初非欲亲初也欲与之比五也蒙之六三亦舍应亲二而有不有躬之象者盖蒙与比异道而二与三异位义不同也
　　此説近之初比二以达于五故二自内比初以比五也比之与初六六四比之同义初二两爻皆以相比应五爲象者比道贵先二爲正应皆比道之善有事君以人引类之义众説支离皆不足据
　　右明象
　　王景孟曰小人比而不周所恶于比者爲其不正也如比而得其正则无恶于比矣五比之主二其应也隂阳各当其位所谓正也夫上下相比以正所以吉也
　　兰惠卿曰二五中正相应道合志从非枉道苟合者也
　　案阳以上复为贞隂以安下为贞况得中而位当又为正应也
　　右明占
　　六三比之匪人
　　赞曰比之匪人不亦伤乎
　　兰惠卿曰不中不正下之六二上之六四逺之上六本爻所与比者皆小人之党也
　　朱子发曰与否之匪人同义
　　都圣与曰天下之理隂宜比阳故小必比大柔必比刚晦必比明得所比则日益反是则日损焉李子思曰阿党爲比小人比而不周三乃阿比之比而非比辅之比也
　　刘氏曰承乘与应皆隂匪人之象凡居者之邻学者之友仕者之同寮皆当戒匪人之伤焉
　　程正叔曰二之中正而谓之匪人随时取义各不同也以隂柔之资居不中正之位又无其应是自弃于不善者也使所比之贤犹可夹辅正救以爲善今介于二隂之间所比又非其人上有刚明之君无阶而亲比之其困而无与爲善者与蒙之六四同义
　　右明象占
　　六四外比之贞吉
　　赞曰外比于贤以从上也
　　李氏曰内舍于初而外比于五
　　都圣与曰二与四皆比五者也二自内卦之外四自外卦之外此爻辞之所以殊
　　程可久曰上承于君得其所比故贞吉
　　王介父曰四宜应内者也内无可比而比乎外亦义之与比而无适莫者也刚柔正而位当故贞赵氏曰外有可比则爲贞吉不必应于内而后爲正也以柔德居隂位以臣比君皆正也一阳爲主位乎天位不论正应
　　右明象占
　　九五显比王用三驱失前禽邑人不诫吉
　　赞曰显比之吉位正中也舍逆取顺失前禽也邑人不诫上使中也
　　林慎防曰阳爲明故称显
　　都圣与曰德与位称众隂比之显比之象
　　合二説观之义斯见矣
　　都又曰众爻趣之于下上六背之于上来者不距徃者不追王用三驱失前禽之象
　　王介父曰上六在前禽之象也
　　朱子发曰卦爻内爲后外爲前三面驱之阙其一面逆而背我则舍之顺而向我则取之
　　案二至五歴三位三驱之象上左外隂阙不合围之象本爻王之象也前禽上六之象也
　　李仲永曰六二正应邑人也得位得中不待期约而自孚也故曰不诫
　　朱子曰天子不合围开一面之网来者不距徃者不追虽私属亦喻上意凡此者皆吉之道
　　案迎来者逆背去者顺来者不知己欲杀之而不避去者知而逃之者也不知者舍之闵其适相值也知者取之以其无所逃焉命也此成汤祝网与孔子弋不射宿之意若夫邑人则喻王者之心熟矣故不待告诫也
　　右明象占
　　程可久曰易以田喻用武此卦师之反也故九五喻王者之田
　　赵氏曰此卦九五曰失前禽恐其过于刚也大有六五曰威如吉恐其过于柔也圣人以中道诏天下万世如此
　　右明爻义
　　上六比之无首凶
　　赞曰比之无首无所终也
　　案六位自下言之初始而上终初本而上末也以全体自上观之上首而初足上角而初尾也干姤艮贲既未济之象可见矣上爲一卦之首众隂归于一阳一阳独尊宜在上也而乃居五上反爲隂故曰无首与后夫之取义不同
