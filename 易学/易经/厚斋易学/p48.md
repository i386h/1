<!-- { "loadSidebar": true } -->
　　案此爻之义最难明然以爻象观之亦有可言者离明晦于地下今自下卦入上卦而四处上体之下则入于左腹之象也左以象言不必拘左右之辨也入其腹则获其心矣得其心腹则往出门庭无所畏避而明不复夷自此升矣盖指九三而言阴阳之情近而相得故有此象大抵内卦为明伤为明晦外卦则明出于地照破羣阴矣用兵克获得其腹心皆其象也诸説支离举无足据或曰纣剖贤人之心正应此象
　　右明象占
　　六五其子之明夷利贞
　　賛曰其子之贞明不可息也
　　案五君位为人主而夷天下之明不以训也故文王移置其象于上六以初登于天后入于地况明夷之主六五在下而承之则明夷之主之子之象也其父在上夷天下之明矣其子居明夷之时继明夷之治利在于贞而明不可以复夷也故孔子賛之曰明不可息自后世以其为箕遂傅会于文王与纣之事甚至以爻辞为周公之作而非文王之辞盖箕子之囚放在文王羑里之后方演易时箕子之明未夷也唯李子思非之【其説谓班马止言文王演卦乂曰人更三圣世厯三古止言包牺文王孔子未尝及周公也马李长而下始有周公作爻辞之説絶不经见孔頴逹始引韩宣子见易象与春秋知周公之徳与周之所以王为周公爻辞之证审尔谓周公作象辞可也况春秋又将属之周公乎此论确矣】至箕子之事终不敢议委曲而为之説岂袭于王辅嗣之文而境熟乎或曰不言父而遽曰其子可乎曰易中取象不言其故多矣止如此卦初九遽曰于飞而不言何物六四遽曰入于左腹而不言何人上遽曰初登于天而不言大明此爻称其子则上六为父可知矣以五中正故取利贞之象以告筮者使人主在上専以夷明为事则明者惧矣此圣人转凶为吉之微意也
　　闾丘逢辰曰以阴居阳既失于不正又在坤顺之体于明夷之时其幽闇昏庸特纣之主也举下以见上不欲直斥故但以箕子之明夷利贞为言不复更立他辞圣人之意深矣
　　循王辅嗣作箕子唯此说差通
　　右明象占
　　上六不明晦初登于天后入于地
　　賛曰初登于天照四国也后入于地失则也
　　李子思曰明夷者有明而伤也晦其明者有明而晦也乃若上六居幽阴之极本自无明故曰不明晦言其实晦非藏明也
　　朱子曰始则处髙位以伤人之明终必至于自伤而坠厥命故其象如此
　　冯当可曰上已在地上反应于三为出而复入于地
　　李去非曰初登于天因晋之象
　　郭子和曰不明而晦其明息矣圣人原始要终言之故曰初登于天后入于地
　　案上天之上也故离之明炎上初则有登于天之象重阴之极积地之后故离之明终不能出后则有入于地之象所谓不明而晦者此之谓也况去离之逺唯有坤土不明晦也卦因有晋初登于天也上六变为贲火在山下复入于地也易穷则变在诸卦之终则当为明登于天唯明夷坤地之积阴在上离炎上之势至此不胜而穷故乃有入地之象易之无逹例毎如此
　　右明象占
　　代氏曰易以意为主此卦之意主于上六故以象闇君则君位不在五诸卦意有顃此者唯学者识之
　　右明爻义
　　赵氏曰初夷之始也故见几而避之二离明之中正也故伤不至于甚而用承马壮吉初二三同离体也故皆言明夷之可以复自六四以上则坤加离所以伤此明者也故五言利贞上言入地唯四近明夷之心故获其心则出门庭以避之圣人为明哲之虑如此学者其母惑于傅托之说哉案自六五其子转为箕子而孔子传又以文王箕子言之言易者遂傅防其说以初为伯夷二为文王或以为大颠闳夭三为武王或以为文王四为微子五为箕子上为纣夫孔子所谓易之兴也其当殷之末世周之盛徳当文王与纣之事谓一经之指虑患之深其辞多危尔非専为明夷一卦说也夫因文王箕子之事以六爻比之未必不合也然文王之演易所以公诸万世岂专托意于是哉孔子亦以卦象文王象箕子未尝裂爻位而分之也以箕子居五之君位文王居二之臣位岂其然乎
　　右明六爻

<经部,易类,厚斋易学>
　　钦定四库全书
　　厚斋易学卷二十　　　　宋　冯椅　撰
　　易辑传第十六
　　经下篇【家人睽蹇解】
　　【离下巽上】
　　家人
　　赞曰女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　案卦以女贞为利孔子谓一家皆当正女正只一事也故首曰女正位乎内而继之以云云盖合父子兄弟夫妇然后为一家之人
　　杂卦曰家人内也
　　正义曰明室内之道正一家之人故谓之家人程正叔曰家人者家内之道父子之亲夫妇之义尊卑长幼之序正伦理笃恩义家人之道也　又曰治天下之道盖治家之道也推而行之于外耳故取自内而出之象为家之义也
　　案王仲淹以明内齐外为义非也万物絜齐于巽方非巽有齐义也
　　右明卦义
　　象赞曰风自火出家人君子以言有物而行有恒
　　右明卦用
　　序卦曰伤于外者必反其家故受之以家人
　　焦氏曰明夷之失本由家道不治故受之以家人李子思曰序卦聨属之意不免委曲以求通如明夷家人睽是也易之卦多以反对取义而杂卦两两相从得圣人作易之意为多
　　案明夷变家人易五上二爻为阳也
　　右明卦序
　　利女贞
　　王辅嗣曰家人之义以内为本故先言女也程可久曰六二正位乎内以应九五九五正位乎外以统六二此男女之正也特曰利女贞者夫子制义非宜贞固于家人之时如父子为隐与不责善非正也
　　此专以女言之
　　马季长曰男以女为家家人以女为奥主长女中女各得其正故曰利女贞
　　赵氏曰卦惟二阴爻而一居二一居四各得其位张敬夫曰在咸之时则尚少此中女与长女家道既成之象也
　　郑舜举曰长女处下而防顺乎阳中女处中而傅丽乎阳妇人之义有三从离防盖尽从阳之义此女之正也
　　此以二女立卦为义正得文王彖卦之意
　　冯当可曰以内外二体言之防离皆女也周南召南本乎后妃夫人以位乎内者为主也
　　李子思曰以离之阴柔处中有中女之象而今处内卦是为女子之贞此家人所以为利也且以天下观之一国在内以一国观之一家在内以一家观之女子在内背阳向阴而常处乎内者女子之正也
　　此主杂卦之意
　　耿睎道曰男女莫非家人也男易正女难正女正则家人莫不正矣故以女正为利
　　胡翼之曰女之性无常而好恶随人凡君子欲治其家必正其身以正其女使闺门之内尊卑之序各得其正是治家之道在女正为始也
　　案凡曰贞者不特正也有固守之义焉女贞之义所该者广故一卦之象其取亦广孔子特以男女内外之位正推言之举一隅耳今之说者止述孔子之传而文王之易则不复推求尝窃病之善乎张敬夫曰九五居外六二居内男女正位之象也四阳二阴阳彊而阴弱夫唱妇随之象也愚亦曰长女居上中女居下长幼有序之象也自初至五皆得其位尊卑各安其分之象也而郑少梅又曰家人之卦由人事而名也天理在焉学者不旁其情而拘于家人一事则六十四卦皆拘也请以吾之一身论家之道九五者吾之心也志所在也六四者吾之身也气所在也心为身之君志为气之帅志与气是吾身内之父母也志在于耳而能闻志在于目而能见志在于手而能执志在于足而能行是耳目手足本于身见闻执行本于心相配为夫妇也夫易象广大无所不包在人推测故曰其称名也小其取也大
　　右明卦象占
　　初九闲有家悔亡
　　赞曰闲有家志未变也
　　李季辨曰言为人女之道女子生则愿为之有家当闲之于未从人之时则可以无后悔也
　　王辅嗣曰凡教在初而法在始志变而后治之则悔矣
　　胡翼之曰于私邪未萌之时以为之闲故悔亡都圣与曰九刚闲之之道初始闲之之时
　　右明象占
　　六二无攸遂在中馈贞吉
　　赞曰六二之吉顺以巽也
　　李季辨曰言为妇之道妇道不敢成事故曰无攸遂职在饮食之事故曰在中馈
　　耿睎道曰无攸遂是无失徳也在中馈是无失职也无失徳者顺无失职者防也
　　朱子发曰二主妇之位
　　杨中立曰柔顺中正得女人之正也妇人无遂事从人而已无非无仪维酒食是议
　　案无攸遂正应九五从之者也故事无所专在中馈居下卦之中在中也互体坎饮食之象也故以主馈言之斯二者妇人之贞也故吉以六居二妇人之贞之象也
　　右明象占
　　九三家人嗃嗃悔厉吉妇子嘻嘻终吝
　　赞曰家人嗃嗃未失也妇子嘻嘻失家节也
　　林黄中曰六二为妇六四为子本爻居子妇之间处门内之长母之象也
　　兰惠卿曰以刚居阳在内卦之上故有嗃嗃之称处二阴之间所以又有嘻嘻之戒
　　李季辨曰言为人母之道也母道尚严太严则不和故有悔而厉然与其狎而慢宁若严而肃故吉家政废弛无所恐惧则母道失矣故终吝
　　杨中立曰家人有严君焉而本爻所以限内外虽嗃嗃未失也妇子以顺说为事而至于嘻嘻则失节矣
　　程正叔曰治内过刚则必悔于严厉虽未得寛猛之中然而家道齐肃人心只畏犹为家之吉也嘻嘻笑乐无节也必致败家之凶吝之甚则至于凶故未遽言凶也
　　朱子曰嘻嘻嗃嗃之反筮者各以其德为应故两言之
　　吕与叔曰嗃嗃讙言以聚议也治家而不免家人议之悔且厉也彼虽议我我未失道悔厉犹吉也此说亦通
　　林黄中曰离火之极故有炎熇之象【犹俗言焦熬也】郑子产曰火烈人望而畏之故鲜死焉是火有严威之象也【鲜死吉也】家道尚严而戒渎故曰悔厉吉
　　亦有此象
　　案母道尚慈亲而不尊然内治系焉不可过于慈也孔子因其象之刚而槩谓之为严君良有以也家人以下二爻言也以重刚不中而下有初九之刚焉此所以有嗃嗃之象也妇子以上下二爻言也以过中而遇二阴之柔说焉此所以有嘻嘻之象也故嗃嗃嘻嘻皆重复不一之辞此爻自离变震有噬嗑之象然则王辅嗣转注文从口为嗃嗃嘻嘻未为失也
　　右明象占
　　六四富家大吉
　　赞曰顺在位也
　　李季辨曰言为人子之道也子而克家则其家富矣
　　林黄中曰介于九五九三之间阳富阴贫以柔居阴而谓之富家者此也
　　王景孟曰易以阴阳相得为富本爻居二卦之中当刚柔相济之地而以阴静之材处之所谓居而有之者也
　　李去非曰初闲之二馈之三治之四则享其富此治家之序也顺于阳则益不胜其为吉矣
　　毛伯玉曰子者父之阴臣者君之阴以此为国其国必康以此为家其家必昌
　　案文同田为富分贝为贫此爻处内外上下之间尽为子之道富实在四阳爻或乗之或比之或应之或同一体在己虽虚视之犹已之有也惟六二不富而于己无忌嫉之嫌
　　王景孟曰家人六爻各得其正故虽阴阳错居举无嫉妬使此爻比五而有妬二之心使六二应五而有嫉四之心焉能安富家之大吉乎为人子者不有私财而合上下内外为一体此家之所以富而为吉之大也
　　右明爻义
　　九五王假有家勿恤吉
　　赞曰王假有家交相爱也
