<!-- { "loadSidebar": true } -->
　　初九有厉利己
　　赞曰不犯烖也
　　王辅嗣曰四乃畜已进则有厉止则利也
　　石守道曰干虽刚健前遇山险
　　程正叔曰干三爻以受畜为义艮三爻以畜止为义初以健体居下必上进者也而六四畜之安能敌在上得位之势若犯之则有厉利在己而不进也在他卦则初四九六为正应在大畜相应乃为相畜
　　李子思曰干阳之健从艮所畜则是止而听命为艮之用体艮而在上者非独得养贤之义而又能操驭臣之权谓之大畜冝哉
　　毛伯玉曰易道尚变明者晦之健者抑之非唯天道亦物理也故有厉则利于止爱之以徳所以全其用也然则艮之畜干施止于健非以厉之所以成之也欤
　　案干阳君子文王孔子之辞无非为君子设耳自卦言之则以艮畜干为义自爻言之则下三爻为君子审进退之道也干之三阳岂终受畜者哉势必上复然三阳尽复犹有上九焉则卦遂成遯九二九三皆升上体而本爻犹在下体也故二说辐三利往而本爻独曰有厉而利于己盖虽上进不离乎下也
　　右明象占
　　九二舆说輹
　　赞曰中无尤也
　　刘长民曰三阳同志已乘于初初止其行已不获进犹乘车者輹说则所乘者亦止
　　毛伯玉曰说輹犹税驾也说如说卸之说止而为之用故彖赞曰能止健爻辞曰车说輹中心于止又何尤焉
　　袁氏曰刚中有载物之材所谓车也
　　案下卦三阳而二居中载初与三以行车之象也说輹初已而本爻尚进犹輹说也
　　右明象
　　程正叔曰初与二干体刚健而不足以进四与五阴柔而能止之时之盛衰势之髙下学易者所宜深识也
　　兰惠卿曰小畜说輹在九三而夫妻反目大畜说輹在九二而象称中无尤何也小畜以一阴而畜五阳而六四为小畜之主近畜九三以小畜大以阴畜阳又非正应所以九三不受其畜而有夫妻反目之象大畜则艮能止三阳之健九二在下卦之中而上受六五之君所畜以君畜臣以上畜下二五皆中又其正应居中相应何尤之有初而往四譬之牛焉童其牿矣所以利于己也二而往五譬之豕焉豮其牙矣所以輹之说也
　　右明爻义
　　九三良马逐利艰贞日闲车衞利有攸往
　　赞曰利有攸往上合志也
　　程可久曰马有健行之才而又良健之至也毛伯玉曰逐者总三阳而言之
　　陆希声曰与二阳角逐志在疾者也得位失中故利艰贞
　　程正叔曰虽其进之势速不可恃其才之健与上之应而忘备与慎也故戒以知难与不失其贞干体而居正能贞者也
　　朱子发曰干马驰逐不已必有犇蹷之患
　　张舜元曰干之良马以健动之体不可以用壮利在艰难守正盖五畜九二说其輹而止之四居已前有止之之象恐说我輹宜必防之故日闲车衞【王景孟同】
　　林黄中曰闲车衞者所以为艰贞也
　　杨中立曰戒慎之至也
　　张子厚曰不防车衞而进歴二阴则或有童牿輹说之患其往不利
　　朱子曰节良马之步而徐驱焉其进利矣
　　张知常曰所畜已成可以致逺然以难进为贞闲车衞戒于疾驱也
　　案干为良马象阳之壮也车輹车衞因良马以取象而车衞又承说輹而言也茂陵中书武功爵十三级曰闲车衞则古有此语而以为爵号易之取象亦因古语也干非终在下之物观畜之终可见况畜极则通理势固然然下卦已终未可轻进二阴在前皆畜干者也进则受敌故其利在于难而贞虽阳以上复为贞而本爻当衞在下卦之上亦为贞而居过中多凶之地是以难之也车以载之衞以防之皆指下之二阳同力者也戒约其母疾驱以取覆败则往必利矣
　　右明象占
　　王辅嗣曰物极则反畜极则通初二之进于畜盛故不可以升上九天衢之亨涂径大通进无违距可以驰骋
　　程正叔曰干三爻被畜艮三爻畜之者也在他卦则六与九为应相援者也在大畜则相应乃为止畜在上之与三皆阳则为合志盖阳皆上进故有同志之象无止畜之义
　　右明爻义
　　六四童牛之牿元吉
　　赞曰六四元吉有喜也
　　案能为六五畜初六五所以喜之
　　吕与叔曰六四六五皆以柔畜刚止健者也牛之刚在角豕之刚在牙
　　案牛豕隂类今初九九二受畜于四五而取象焉何也曰取其畜扰也干阳至此受畜而驯扰故有此象有角与牙焉其刚故在也童之豮之则不能以触噬矣此畜英雄之道也夫马者乾象也在坤之行地利贞则坤变为马牛者坤象也在畜之干阳受制则干变为牛易之取象何常之有哉制之在初故曰元吉
　　右明象占
　　冯当可曰以弱畜刚苟不有以制之将不免触囓之祸君相畜才虽天下之健者亦俯伏奔走而为我之用此二阴所以能成其畜之功也
　　毛伯玉曰大有大畜皆养贤者也大有之三阳欲上而九四援之同类故也大畜之三阳欲进而二阴忌之非其类也他卦以阴阳明相应独大有大畜以同徳为相亲明其以大而有以大而畜故也案小畜之畜干者六四也九居五为助者也大畜之畜干者六四六五也九居上为之助者也夫外无阳爻则坤顺而不能畜内无阴爻则同类而不相畜然则成大畜之义者在艮之上九而能畜干之阳者在艮之六四六五也
　　右明爻义
　　六五豮豕之牙吉
　　赞曰六五之吉有庆也
　　案君得臣为有庆以六五畜九二之象也
　　刘长民曰豕去其势则牙不能长犹二乘初为车说輹而刚不能进也
　　朱子发曰豮豕则驯扰刚柔自止
　　吕与叔曰六四六五皆止健者也牛之刚健在角豕之刚健在牙
　　李子思曰既童且豮又何能为宜其两皆受畜而相与为应也
　　朱子曰阳以进而止之不若初之易矣然以柔居中而当尊位是以得其机防而可制故其象如此而占虽吉而不言元也
　　程正叔曰此见圣人机防处
　　右明象占
　　郑舜举曰天下之理交相济而已柔不制柔制柔者刚也刚不制刚制刚者柔也初与二受畜于四五柔制刚弱胜强也
　　案初居刚健之始畜而扰之如牛有牿也童其首则牛不能触矣二居刚健之盛畜而扰之如豕之有牙也豮其特则牙不能噬矣是以吉也
　　右明爻义
　　上九何天之衢亨
　　案胡氏以经文多何字然于义亦无妨声或读贺或以衢字絶句皆非传以四字为句故不举全文
　　赞曰何天之衢道大行也
　　陈氏臯曰阳久被抑今而亨通故曰何讶之也朱子曰言何其通达之甚也畜极而通豁达无碍故其象占如此
　　耿睎道曰天衢者贤人所由以上达者也
　　案五天位上位乎天之上也干三阳上达于此之路故曰天衢
　　右明象占
　　耿睎道曰下卦受畜者也上卦畜下者也受畜者至于九三则良马逐矣无复如初二也畜下者至于上九则天衢亨矣无复如四五也
　　程正叔曰小畜畜之小故极而成大畜畜之大故极而散
　　郑舜举曰以二卦彖爻观之非散也小畜之传曰柔得位而上下应之曰小畜盖六四独为一卦之主非特下三阳受其畜而上二阳亦受其畜故曰上下应之而止也大畜之传曰刚上而尚贤能止健盖四五协力以畜干故曰能止健若上九独处于外不受四五之畜故曰刚上而尚贤言四五尊而上之故不可畜而亨也
　　右明爻义
　　赵氏曰初九九二干体之阳也四五艮体之阴也他卦虽以阴阳之应为正此则专取艮止畜阳为义故六四六五畜干者也初九九二受畜者也唯九三与上合志然后利有攸往
　　朱子发曰初刚正也二刚中也四五柔也柔能制刚刚知其不可犯而安之时也夫气雄九军者或屈于賔赞之仪才盖一世者或听于委裘之命故曰大畜时也
　　林黄中曰时者上之所制也
　　陈氏臯曰上养贤之主四五为疾贤之人干之三爻求进之君子也
　　亦有此义
　　案卦以艮畜干艮一阳止于上而六四六五畜干之三阳者也初一阳之萌也其刚如牛之角六四童之则不能触矣圣人教之以利己二阳之盛也其刚如豕之牙六五豮之则不能囓矣圣人示之以说輹言其不可进也是以受畜也至于三则阳之壮如马之良逐逐以进则非四五之所能遏矣圣人教之以艰贞教之以闲其车衞使勿恃其壮而取覆败也苟能是亨于天衢矣
　　右明六爻
　　【震下艮上】
　　颐
　　序卦曰颐者养也
　　杂卦曰颐养正也
　　耿睎道曰上止下动而其中虚颐之象也
　　冯当可曰凡人之颐上曰辅下曰车辅不动艮也车转动震也
　　案辅上九之象车初九之象也
　　杨廷秀曰上覆下承众齿森然卦之形也上止下动卦之用也皆齿颊饮食之象也故曰颐养也案艮一阳上覆震一阳下承中四耦画众齿之象也都圣与曰记曰君者所养也非养人者也孟子曰无野人莫养君子君无为以止乎上民有为以动乎下然后养之道得矣
　　案颐之为养其义有三以画观之四阴乃所养者也以二体言之上卦尊而艮体止无为以仰养于下者也下卦卑而震体动有为以致养于上者也民出谷粟丝麻以奉其上诸侯效职贡包篚以输于王是也然分田制禄以养其臣平颁兴积以养其民此又以上而养下者也故六爻之中所以养之者虽由乎二阳而自四以下皆以养于初九为象至上九乃有以上养下之义焉
　　赞曰天地养万物圣人养贤以及万民颐之时大矣哉
　　程正叔曰口所以饮食养人之身故名为颐因卦推养之义大至于天地养育万物圣人养贤以及万民皆养之道也动息节宣以养生也饮食衣服以养形也威仪行义以养徳也推己及物以养人也
　　右明卦义
　　象赞曰山下有雷颐君子以慎言语节饮食
　　案象取止其动为义故受之以颐
　　程正叔曰物既畜聚必有以养之颐所以次大畜也
　　林黄中曰自畜之颐艮体不易干变为震二阴而畜四阳是之谓畜二阳而养四阴是之谓颐右明卦序
　　贞吉
　　赞曰养正则吉也
　　李季辨曰人生有口体之累孰不求养然得之必有道故曰贞吉
　　李去非曰自其微而观之一饮一食之不正以积为非礼非义之大者皆根于口体之奉
　　都圣与曰君子之养口体恶乎所取之不正而况养其徳也哉
　　李子思曰颐中有物谓之噬嗑颐中有物则害其所以养故不取颐养之义而颐中之虚元未有物则以贞吉告之方其未受外物之间要当择其所养故正则吉不正不吉也
　　薄氏曰养民自养养贤皆贵其正
　　程正叔曰养身养徳养人养于人皆以正道则吉也
　　案二阳居上下四阴居中正也虚中有离柔丽乎中于象为正于义为吉
　　观颐自求口实
　　赞曰观颐观其所养也自求口实观其自养也都圣与曰记曰无节于内者观物弗之察故在我者正则中有主而可以观人矣
　　耿睎道曰自养者正然后可以观人之所养与其自养盖取人必以身故也
　　朱子发曰四阴皆虚则无物故求口实
　　林黄中曰阳者足以养人者也【谓初上】阴者求以自养者也【谓中四爻】
　　郭子和曰颐非虚中则口实无自而致养必虚以容之斯足以受养矣故只以观颐口实为言饮食之养朝夕有常颐非止于饮食而已也圣人立象以尽意故言简而理明如此
