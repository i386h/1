<!-- { "loadSidebar": true } -->
　　案几出井矣而未出犹未繘也于此之时正当用力以济至此而羸其瓶则凶矣此圣人示人以谨终之戒谚所谓行百里者半九十也
　　右明卦占
　　初六井泥不食旧井无禽
　　賛曰井泥不食下也旧井无禽时舎也
　　程正叔曰以隂而在井之底泥之象也上无应援无上水之象人所不食也
　　郑舜举曰轻清阳也重浊隂也轻清为泉重浊为泥
　　朱子发曰坤五之初初在井底坤土汨之泥也干初之五徃而为坎泉去泥存旧井也
　　李仲永曰旧井废井也无禽无所也
　　案以初六本爻言之则阴之重浊在井之底上无其应无汲之者是井泥不食之象也以干之初九徃五言之九五为坎是井泉之象也其初位则九五之旧是所居旧井之象也上无其应是无禽之象也
　　程可久曰与田无禽之意通象赞劳民劝相亦指井田为言
　　案井田正法井象而画疆埸易之取象不一而足皆縁改邑为义井虽不改而汲之者少则泥而不可食不汲则废犹井田之废而禽兽不至故田猎无也
　　右明象占
　　九二井谷射鲋雍敝漏
　　赞曰井谷射鲋无与也
　　苏子瞻曰上出者井之道下趋者谷之道失井之道而为谷故曰井谷
　　耿睎道曰井谷旁出而下流者也下比初六故为井谷【李氏程可久并同】
　　王辅嗣曰井之道以下给上者也而无应于上反下与初比故曰井谷射鲋鲋谓初也水不上出而反下注也
　　王景孟曰巽之隂虚在下而复缺无有隄防之者故注于下使有阳刚之助而能隄防之不为井之谷矣
　　程可久曰鲋处汚湿之物射鲋则即初矣瓮者水已上而受之者也敝漏则复趋下矣以无上应故也
　　案此爻上无应下比初六失井汲之义故在井则为旁穴之射鲋已汲则为注瓮之敝漏皆象泉之下注也二以九居中有泉之象若上有六五则上出有六三则内蓄皆无此象矣
　　右明象占
　　朱子曰九二刚中有泉之象然下比初六功不上行故其象如此
　　防定夫曰井道以髙洁为体以上出为功故初为井泥二为井谷盖其自处汚下而功用熄矣卜子夏曰阳爻居中有中人之性不能应上从师友之训而反习于下自败其材噐之象
　　程正叔曰不言悔咎何也曰失则有悔过则为咎无应援而不能成用非悔咎也居二比初岂非过乎曰处中非过也若上有与则当汲引而上成井之功矣
　　右明爻义
　　九三井渫不食为我心恻可用汲王明并受其福賛曰井渫不食行恻也求王明受福也
　　李季辨曰渫初之泥也所谓浚井也井泥虽浚人犹有未食故至者心恻然以井泽未能及物也兰恵卿曰在下卦之上未得上出故为不食李去非曰居内卦之极犹井之半也可食而不食者时未之知也
　　李元卓曰有已渫之德而不食者未离乎下也夫泥而不食自取之也渫而不食寜不恻然哉时焉而已
　　郑舜举曰渫而乃不食以所举不中非井邑之会岂终不食防
　　亦通
　　杨廷秀曰可食者井也不食者人也井不自恻而人之行而过者恻之
　　苏子瞻曰井未有以不食为恻者为我恻者行道之人耳
　　程可久日当位上应有可用汲之象
　　李子思曰以阳居阳非隂浊之水也可食矣而不见食则以在上为应者乃隂柔之而非明王之象所以不能汲用以济时也
　　郭立之曰能自治以待用者九三是也渫之而不见食犹之修德之士不见用者王不知之也王不知之不明也
　　李去非曰井之半不若水之满而易见德之隠不若徳之显而易知非王之明何以知之
　　李仲永曰王明必用以养人则受养人之福矣案井渫者去下之泥井道将革者也不食者犹在井之中泉未上出也过之者以其已渫而不食故其心为之恻焉伤之何者可以用汲也上六正应则汲之者也然隂闇不明则不知其为可食而不之汲矣必王之明者然后汲之以养人则人也井也并受王之福也九五井之主阳明在上所谓王明也賛曰求王明则向之心恻者为之求之也以言士之修德在下可以汲引而不见録故过者伤之必求明王而举之则已与民皆受其福矣右明象占
　　六四井甃无咎
　　賛曰修井也
　　李氏曰重隂而贞固有井甃之象
　　杨廷秀曰有两甓连接之象故曰甃
　　兰惠卿曰干施一阳于二隂之中而坎为水隂中之阳也故阳爻为水为泉地接隂气而生土石阳中之隂也故隂爻为泥为甃初居下故谓之泥四近上故为之甃
　　朱子曰以六居四虽得其正然隂柔不泉则但能修治而无及物之功故其象为井甃而占则为无咎王景孟曰隂虚亦敝漏也然下有九三隄防之助焉则与九二之得初六异矣所以有井甃之象能补其过而无咎也
　　李元卓曰止于无咎者未有上出之功也
　　右明象占
　　耿睎道日渫井内则井洁甃井外则井完两者不可偏废也
　　陆希声曰井壊则水浑故甃而修之法乱则民扰故治而正之
　　右明爻义
　　九五井洌寒泉食
　　賛曰寒泉之食中正也
　　程可久曰水之始逹曰泉其正性曰寒
　　李氏曰井洌则泉寒
　　李去非曰坎水北方之凝隂故以寒泉为言郭立之曰洌言井之洁主人事而言也寒言泉之性主天理而言也
　　右明象占
　　郑少梅曰井以阳为泉者水因天之一阳而生也巽之二阳亦在地位而趋下是谷而非井矣一虽在人位而居甃之下汲之不及不若坎之一阳浮溢于甃上也井欲溢而鼎戒盈德与噐之辨也毛伯玉曰三与五皆泉之洁者也三居甃下未汲者也故不食五出乎甃矣汲之泉也故曰食李季辨曰井至此初泥已浚二漏已修井道已全为时所食所谓井养而不穷正在此爻
　　程可久曰井以上出为成功未至于上未及用也故至上而后言元吉
　　右明爻义
　　上六井収勿幂有孚元吉
　　賛曰元吉在上大成也
　　林黄中曰坎为轮故有収象亦为有孚逺应九三近乘九五泉源之富足以养而不穷故也
　　杨廷秀曰爻画开而勿幂之象
　　耿睎道曰隂性吝啬故有勿幂之戒
　　王辅嗣曰不擅其有不私其利故有孚元吉右明象占
　　李子思曰易中诸爻至于上则多有穷亢之患而井之上六乃曰元吉何也井之道贵乎上行故巽乎水而上水者乃井之象居井之上已収成功井道之大成者也井已収成而勿幂则是取之不禁用之不竭此古之君子所以为兼济天下之事也刘氏曰阳爻为泉隂则无之上唯言井之大成此则汲水在上之时也
　　案収有二义以为辘轳者収繘者也以为大成者収成者也辘轳之义为长収而勿幕则人信其不私有其井与众共之所以大吉
　　右明爻义
　　刘长民曰初井泥则始掘井也二井谷则泉之始出能射其鲋三则淘井之汚四则甃之五则泉洌而食上则取水济人不可幂覆也
　　李季辨曰初井泥二井谷皆废井也三井渫则渫初之泥四井甃则甃二之谷既渫且甃则井道全矣故五井洌而泉寒上井収而勿幂功始及物而井道大成
　　案初与二在井底故初泥而二谷三与四居人位必尽人事故三渫而四甃五与上则得之天矣盖以三材之位取义也三阳位皆取象于食以其为水泉也其不食者在下也唯九五坎中之泉浮而上出故为可食二隂位则为井谷者下注也甃者自下而上也収者成也初为旧井故四甃之二为射鲋故五洌寒泉三为渫而不食故上为収而勿幂贞悔之对也
　　右明六爻





　　厚斋易学卷二十四
<经部,易类,厚斋易学>
　　钦定四库全书
　　厚斋易学卷二十五　　　　宋　冯椅　撰
　　易辑传第二十一
　　经下篇【革鼎】
　　【离下兑上】
　　革
　　赞曰泽火相息二女同居其志不相得曰革　又曰天地革而四时成汤武革命顺乎天而应乎人革之时大矣哉
　　杂卦曰革去故也
　　耿睎道曰革与变异变则质亡革则质存若皮之为革也质存焉金之从革也质存焉
　　案革则质存而去故变则变质而从新化则质亡矣郑少梅曰革虽有鼎鬲革生为熟之象然以炉鞴之象为正盖以离火鼔铸兑金而金从革也革而受之以鼎者以鼓铸而成鼎也
　　林黄中曰以火克金从革也是故全卦之体有炉鞴之象焉
　　李子思曰兑之三画隂润在上是为泽泽之隂润是为水水泽之气凝结而成秋之肃是为金金与水泽之气皆畏火者以金得火则销而水泽遇火则燥而且涸故离兑相遇其名为革革者金水之气遇火而变易其故常有革去故之象者也此皆以兑金为説与泽火相息之义小异然泽息火易见也若火息泽则子思之説得之
　　程可久曰泽火不相遇则睽相遇则革【説见睽】革也者从其所胜而已
　　王介父曰泽在上则欲下火在下则欲上泽火非如离坎有隂阳相逮之道也其相遇则相息而已矣其相息也唯胜者能革其不胜者耳
　　李子思曰泽火相息必有一胜兑非北方之正水少隂之气不能以敌南方之正火兑之隂画下有二阳画限之而离火从下暵之此火能革泽水也人知泽下息火而不知火能上息泽水故赞曰泽火相息
　　李氏曰火动而上泽动而下未若泽火相息其埶不能两存也二女同居其志不同行未若志不相得其埶不能两立也此睽与革之分也
　　朱子曰泽火相违则为睽相息则为革
　　此述赞意
　　正义曰此卦明改制革命故名革也
　　闾丘逢辰曰王者之兴受命于天故易世谓之革命于是乎除苛解娆兴弊起废改正朔易服色王景孟曰文之于九五特曰大人虎变未占有孚而止耳至于孔子然后广及革命之事岂知微其辞于爻者此文王之旨也即由是旨而申之以其事实之以其人而无复隠讳焉者此则孔子之旨也
　　李季辨曰文王三分天下有其二以服事殷其事见于明夷文王非不能革也时未当革圣人不敢先时已当革圣人不敢后圣人不能为时能不失时而已文王晦其事于爻孔子发其秘于彖即彖以观爻则革之义见矣
　　此以革命言革之大者盖卦有此一义
　　毛伯玉曰火畏水而限于鼎故为火所革然则此象也与既济畧同而实异彼虽以二体名卦而实以六画为重故曰刚柔正而位当所以济也此乃以泽火为革而又取于西方之金此鼎所以坎革也若是则鼎足矣曷为又以革言之革有革义鼎有鼎义济有济义犹咸恒归妹之不可一阙也虽然圣人论卦亦多説矣泽火相息者革之正説也二女同居亦革也文明以説革之道也泽中有火天地之革也皆通则具列之所以为易也
　　此言赞之释彖每每如此大抵包牺画卦使人观象随其事推其象而吉凶可见矣于是乎有官占文王惧易道之不明而占者之失其指也故因以象系一辞其不能尽推者辞之所不及也孔子从而赞之有出于辞之外者孔子之新意也有不出于辞之本指者孔子之新例也毛氏之言谓孔子之意与例尔文之辞盖举一隅而不尽意也
　　右明卦义
　　象赞曰泽中有火革君子以治厯明时
　　右明卦用
　　序卦曰井道不可不革故受之以革
　　程正叔曰井之为道存之则秽败易之则清洁不可不革者也
　　林黄中曰自井之革巽反为兑坎变为离上下相易而成卦也
　　毛伯玉曰离火也泽水也兑金也有鼎之象焉其将革也取于井之泉其已革也则为鼎之实此三卦相次之义也
　　右明卦序
　　已日乃孚元亨利贞悔亡
　　赞曰已日乃孚革而信之文明以説大亨以正革而当其悔乃亡
