<!-- { "loadSidebar": true } -->
　　程可乆曰九四不比于隂本爻不比于阳无有分其应者故赞称志在外而四谓之朋从言不失其所感也
　　冯当可曰占不言吉凶盖未渉于动谨则吉不谨则凶吉凶未定不言者存乎人也
　　案四心之象感之主也下体自拇而腓自腓而股皆聴命于心焉而初六正应九四则尤为所感之专者特去四尚歴三爻视股腓之近以为行止故未有吉凶吉凶生乎动者也
　　右明爻义
　　六二咸其腓凶居吉
　　赞曰虽凶居吉顺不害也
　　胡翼之曰腓者拇之上股之下
　　朱子发曰互体防为股股之下腓也
　　兰惠卿曰腓在下体之中随股而动者也上有九五之正应隔碍于三不能交感随九三之股而动则凶然六二中正能安居以待九五之正应则吉【程可乆同】
　　郭子和曰足之力本乎此为下体之要二居下之中腓为动之主吉凶之判特在夫动止之间耳李季辨曰设两端以聴其自择也隂阳之情近则相得正应犹隔二阳而所感之主犹隔九三则如腓之随股感九三而动凶之道也圣人以其居中得正又有艮止之徳故告之以居以待正应则可转凶而吉矣
　　右明象占
　　九三咸其股执其随往吝
　　赞曰咸其股亦不处也志在随人所执下也
　　刘氏曰股在下体之上三之象也虽于拇为大于腓为刚然感于上而动则均也
　　郑舜举曰初与二隂也感于阳而动故为咸其拇咸其腓三以阳为艮之主宜其止于下体而不动今亦説乎上之隂而应之故为咸其股
　　右明象
　　郭子和曰所应在上所随在下以是而往能无咎乎
　　李去非曰九三阳也为艮之主今乃咸其股焉股动于上则腓随于下也
　　李仲永曰往应上六则穷而吝也
　　兰惠卿曰虽有应在上然隔碍四五舍近从逺往则招吝
　　朱子曰阳刚居上宜静而往可吝之甚者也案有应在上而隔二阳往必吝矣九四感之主本爻切近之而聴命焉犹股之动聴命于心也心感其股执其随四之志以应之盖心动则股动股动则腓拇无不动者
　　右明占
　　九四贞吉悔亡憧憧往来朋从尔思
　　赞曰贞吉悔亡未感害也朋从尔思未光大也胡翼之曰居股之上脢之下心之象也以阳居隂失其正道本有悔也若守之以正则吉可获而悔可亡
　　杨中立曰此心之位不言心心无不该不可以位言也
　　朱子曰当三阳之中心之象咸之主也心之感物当正而固乃得其理今以阳居隂为失其正而不能固故因占以设戒
　　兰惠卿曰易之言贞吉悔亡者三爻咸也大壮也未济也皆以九居四履非其位悔也故戒之虽有应在初而近碍九三未能与相交感故戒以贞固则吉
　　右明占
　　王介父曰思者心之动也
　　案咸以感为义五之于二上之于三虽隔阳爻皆相为感应而本爻适当其中诸爻憧憧然往来于前而此心本无与也惟尔之朋则从尔之思尔以此见非其类则有感不应也
　　右明象
　　程正叔曰不言咸其心感乃心也四在中而居上当心之位故为感之主而言感之道
　　刘氏曰凡感之道以心为主
　　张知常曰下卦皆失莫若静之为愈至四然后悔亡惟五为无悔
　　张敬夫曰咸六爻未尝言心文王于四曰思孔子于初三五曰志盖志者心之所期而思者心之用人之所感惟物诱于外然后心往赴之发而为情矣此所以不言心欤
　　按天地感而万物化生圣人感人心而天下和平感之为道如此其大而六爻乃无一吉者自一身之象推之四当上体而在三阳之中此其为心之位而所由以感者也此而不言吉则感之道废矣然而适焉以九居四乃不当位圣人于是以其居中有阳刚之徳而许之以贞吉以其不当位之有悔而开之以悔亡惟其时物而权其占如此也夫感之道有我感物者有为物所感者我感物则我为主必当位中正而所感无不通四无二五之中又无当位之正圣人恐其所思之过中而为物所感而迁也故又谓诸爻之往来于前者各以朋类而从其所思己之所感者有初六焉隔于九三而思不及尔其余憧憧之往来者皆非所思也故卦曰咸而不曰感爻言思而不言心圣人之旨断可识矣
　　右明爻义
　　説卦子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也
　　程正叔曰感动也凡有动皆为感感则必有应所应复为感一有感复为应所以不已也
　　张子厚曰释氏以感为幻妄夫天地之常以其心普万物而无心圣人之常以其情顺万事而无情故君子之心莫若廓然而大公物来则顺应苟规规于外诱之除将见灭于东而生于西也非惟日之不足顾其端无穷不可得而除也
　　杨中立曰或谓无思所以体道有思所以应世此为不知易之义也易所谓无思者无所事乎思云尔故其于天下之故感而遂通今而曰不可以有思又曰不能无思此何理哉
　　三子者之言虽微有异同而可以推其端也右推广爻辞
　　九五咸其脢无悔
　　赞曰咸其脢志末也
　　郭立之曰下之无憧憧之思上之无腾口之説可以无悔而已
　　李季辨曰悔亡是有悔而亡也无悔是无复有悔也
　　李子思曰卦者天徳论其本体之自然而爻者人事各牵于爻位繋应之私则与卦体遂异矣学者知爻位吉凶得失之殊反而观之于全卦之体以造于无心其与天参乎
　　案爻居心之上口之下则脢也心有所感然后动于脢乃形于言言之是非系乎所感之邪正而爻居其间邪正系四而是非系上故无悔尤也
　　右明象占
　　上六咸其辅颊舌
　　赞曰滕口説也
　　杨中立曰本爻兊之主兊为口舌故有颊舌之象林黄中曰在上体之上也
　　郭立之曰易近取诸身惟咸艮二卦为详而其成终者特异岂非咸极于説而艮终于止邪
　　案感道在心感人以言者末也故于上言之咸其辅者象也颊舌者占也谓咸其辅则有滕颊舌而已
　　右明象占
　　王景孟曰六爻自初至上皆取诸身盖人之四支百体虽有上下小大之不同而其血气脉络之相为感通固有至理行乎其间故大而天地众而万物感通之理即诸身而可见矣此圣人制爻取象之意
　　朱子曰此卦虽主于感然六爻皆宜静而不宜动者也
　　案吉凶悔吝生乎动者也感于物而动故六爻之中吉凶悔吝之辞备焉然感生于心惟心正则所感正所感正则所动亦正故以贞吉属之九四盖吉凶悔吝之所由生也下三爻足之象感于动者也上二爻喉舌之象感于言者也
　　右明六爻
　　【巽下震上】
　　恒
　　赞曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　説卦曰恒徳之固也　又曰恒杂而不厌　又曰恒以一徳
　　李子思曰昔者圣人之作易以巽配震刚上柔下有一定不易之位长男长女有能安乆处之理于是重为此卦名之曰恒
　　林黄中曰天尊地卑乾坤定矣恒以刚上柔下为义不取诸乾坤而取诸震巽何也曰天地定位雷风相与位定而不交故其卦为否相与而不易故其卦为恒
　　右明卦义
　　程正叔曰咸少男在少女之下以男下女男女交感之义也恒长男在长女之上男尊女卑夫妇居室之常道也论交感之情则少为深切论尊卑之叙则长当谨正故兊艮为咸而震巽为恒也孙明复曰咸以男下女以成其家既成其家不可不正也君先下臣以成其国既成其国不可以不治也故恒以二长相与因见正家之象　又曰天尊地卑君上臣下父坐子立夫动妇顺恒之道也李去非曰交感一时之情常乆万世之道
　　右通咸明卦义
　　象赞曰雷风恒君子以立不易方
　　右明卦用
　　序卦曰有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错夫妇之道不可以不乆也故受之以恒
　　李子思曰易以乾坤坎离为上经之终始以咸恒既未济为下经之终始乾坤坎离分而立体者也咸恒既未济则艮兊震巽坎离合而致用者也自太极既分使八卦常分而不合则造化之功何由得见故分之以示定体于先而合之以示致用于后此序易者之深意也
　　案干上坤下离东坎西先天之易天地日月之四象也居上经之始终以立造化之体山泽通气雷风不相悖水火相逮此后天之易六子之功用也故居下经之始终以致造化之用既济之后犹有未济者示造化之用终则有始也虽然上下经皆以坎离终者在天成象则为日月在地成形则为水火日月东西之相望水火南北之相交也其在四时则为二分二至上经以二分终下经以二至终也
　　林黄中曰恒咸之反也自咸之恒上下相易二五迭居而成卦也上下相易则艮为巽兊为震矣二五迭居则刚处隂柔处阳矣是故柔上而刚下以明男下女之义柔下而刚上以明女从男之义也夫妇居室长乆之道是以谓之恒也
　　林以九六为隂阳六位为柔刚此惑于立天之道曰隂与阳立地之道曰柔与刚也谓六位不动于下为地道九六变动于上为天道尔然所谓三才之道者止谓六位不及九六也此卦传云刚上而柔下谓九四初六则九六为刚柔明矣凡此等处皆改从经文
　　右明卦序
　　亨无咎利贞利有攸往
　　赞曰恒亨无咎利贞乆于其道也天地之道恒乆而不已也利有攸往终则有始也
　　王介父曰亨然后无咎
　　耿晞道曰物不可以乆居其所则恒未为无咎也惟乆于其道是以亨而无咎
　　右明前象占
　　李仲永曰天地之道贞观者也日月之道贞明者也天下之动贞夫一者也贞乃乆也乆者乆而不变者也
　　李季辨曰利乎正正则可恒
　　王景孟曰天地之道自百刻积而为昼夜自昼夜积而为寒暑昼夜之相为晦明寒暑之相为往来迟速进退机缄不停故终始相循如环无端者此盖有常而然也惟其有常故有往而利如此也如使有往而不利则有今日之昼夜而止尔又乌有来日之昼夜乎有今嵗之寒暑而止尔又乌有来嵗之寒暑乎
　　袁氏曰道无终穷故利有攸往乃所以为乆也右明后象占
　　郭子和曰其道可乆斯无不通通则无过举内利以固外利以行此其所以为恒也
　　李子思曰易中诸卦大率皆以两两相从而合两为一隂阳相等则其为用可以至于乆大不尔则隂阳偏造化将无所寄其作用矣然以巽遇艮而隂老阳少则为蛊以兊遇震而阳老隂少则为归妹不若咸之少男少女之相配而恒之长男长女之相匹隂阳之气等而无差而曰亨曰利曰吉曰无咎盖无所往而不可也
　　右总明象
　　初六浚恒贞凶无攸利
　　赞曰浚恒之凶始求深也
　　孔颖达曰最处卦底故曰浚
　　王景孟曰取其巽入之义
　　朱子曰初与四为正应理之常也然居下而在初未可以深有所求四震体性上而不下且隔二三应初之意异乎常矣初之柔闇不能度势又以隂居巽下为巽之主其性务入故深以常理求之浚恒之象也筮者如是虽正亦凶而无所利矣【説本程正叔】
