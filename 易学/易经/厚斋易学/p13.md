<!-- { "loadSidebar": true } -->
　　林慎微曰初之隂有阳在上以止之则无坚氷之事上无阳则有驯而无止至坚氷也孰御哉朱子曰隂阳者造化之本不能相无而消长有常亦非人所能増益也然阳主生隂主杀则其类有淑慝之分焉故圣人于易其不能相无者既以健顺仁义之属明之而无所偏主至其消长之际淑慝之分则未尝不致其扶阳抑隂之意焉所以赞化育而参天地者其防微矣
　　案初九干潜龙勿用而此称履霜坚氷至何也曰阳主发见故称潜龙以明其未见也隂主隠伏故称履霜以彰其已至也戒之以勿用所以爱之戒之以坚氷所以忧之也是又圣人扶阳抑隂之意兰卿曰下卦内也坤之时一小人居内引至朋类终至于尽去君子而为剥为坤故圣人于一隂之始生知其生至于坚氷也故曰国之治不治于已治之日国之乱不乱于已乱之时其所由来者渐也
　　杨廷秀曰阳始萌则曰勿用隂始生则曰坚氷至可以知君子之难进而小人之易盛矣有国者其亦思所以求君子于隠而防小人于早也哉右明象占
　　六二直方大不习无不利
　　赞曰六二之动直以方也不习无不利地道光也正义曰得其位极地之质
　　程可久曰四方不易者直也四维有所者方也不可以中绳中矩者大也
　　郭子和曰居无不当之位而上无异道之应故可以直可以方不疑其所行凡以顺道故也
　　张舜元曰地道贵乎上承二居地上地道之正也履中居正故全于坤之直方大之徳也虽居坎位异于坎之待习而后行也
　　案六二坎之变坎险则习险变而顺则不习矣此以地道言之
　　文言曰直其正也方其义也君子敬以直内义以方外敬义立而徳不孤直方大不习无不利则不疑其所行也
　　兰恵卿曰居中履正所以为直阳为仁仁则其徳圆隂为义义则其徳方直而不方与方而不直皆孤也孤则徳不大
　　司马君实曰不孤则大也
　　此以人道言之
　　右明象占
　　程子曰二与六地道之精纯者若六与五则异矣兰卿曰干之六爻唯九五为中正坤之六爻唯六二为中正
　　李子思曰居中守正故爻辞以直方形容之直方者中正之别名也文言又以敬义形容之敬义者又直方之别名也推本而言六二之徳无出乎中正
　　案干之六爻莫盛于五坤之六爻莫盛于二何也中而且正干尊而坤卑各尽其道也然徳成于二而发挥于五二卦则同也文王于此故以与干合徳者言之直方而大刚健中正纯粹以精之配也夫直方则多碍碍则必习而后行唯其大故不习而无不利也虽然乾坤者圣贤之辨也大矣而未化利矣而未至于安圣人论六二之徳视干犹有等也
　　右明爻义
　　六三含章可贞或从王事无成有终
　　赞曰含章可贞以时发也或从王事知光大也文言曰隂虽有美含之以从王事弗敢成也地道也妻道也臣道也地道无成而代有终也
　　九家曰以六居三下有伏阳坤隂含藏不显待干之命不敢自成也
　　程伯淳曰章外见之物
　　郭子和曰含则不茹终于必吐待时之义也故或有王事则从之
　　刘氏曰三隂生则文明者皆敛藏之故有含章之辞
　　朱子曰位有阳所以言含章若无阳何由有章为有阳故半动半静
　　兰卿曰姤九五无所发行其明亦云含章案章辨也下体与上体分辨之际位阳显著或含藏之不自止于下而有从上之志也文言明阳盛则包隂隂盛则含阳自重卦言之三隂浸盛阳明敛藏含章之象也
　　右明象
　　程正叔曰可贞固守之常久而无悔咎非含藏终不为也
　　兰卿曰贞者事之干在他卦以六居三则为不当位而招悔咎在坤则五无阳明之君苟又以阳居三则或为权首而致凶咎今刚柔相济可以贞干王事或者未必然之辞从者自我从人非先倡也王事云者明其上有君父也
　　刘氏曰隂以敛藏为事故含章可贞又当应阳而发之应阳犹臣之从王事也
　　朱子曰居下之上不终含藏故时出而从上之事始虽无成后必有终
　　邵尧夫曰阳知其始而图其成隂効其法而终其劳
　　冯当可曰干成之坤从而终之犹干始之坤从而生之
　　林黄中曰嵗功出乎震劳乎坎成乎艮非隂之所敢成也
　　案居内卦之终可贞有终之象也夫下卦终则上卦继焉此筮易之定序也而易每于下卦之三若欲终之何也易以六爻明始终之序而以二体严上下之分盖欲上下各安其分而不相陵躐此圣人作易设教之微意也是故孔子于干之三言知至知终之两端而文王于坤之三言可贞从事之二説干阳也性趋上而健进三有君徳而未正君位故多恐惧之辞坤隂也性趋下而顺止是以从阳为善故有劝勉之语阳以进为惧隂以退为安也
　　右明占
　　程可久曰干九三动以趋中者也本爻静以守正者也
　　林黄中曰干之九四坤之六三皆隂阳之杂也是以或之
　　李子思曰三与五其阳功则同而上下之位则异是以乾坤唯九三六三之辞最费盖处此地之难也
　　右明爻义
　　六四括囊无咎无誉
　　赞曰括囊无咎慎不害也
　　文言曰天地变化草木蕃天地闭贤人隠易曰括囊无咎无誉盖言谨也
　　林黄中曰坤为囊【见荀慈明説卦】三在内为含四至外括之矣
　　案象下卦之坤为囊羣隂在上闭塞其路四当囊之口故有括之之象抑下卦之隂不使上进乃得无咎无誉盖不能辨之于早是以仅能如此右明象
　　朱子曰重隂不中故其象占如此或事当谨宻或时当隠遁也
　　林黄中曰隂当其位是以无咎嫌无阳焉是以无誉
　　李子思曰誉者咎之招六四之所以无咎者以其无誉也隂晦之世其法当隠身将隠焉用名世之托隠以求名者皆不能无意于世者也名之一出而辞之不可则人世吉凶之患将廹逐而不去为君子者不可以不谨也
　　案此説亦通
　　右明占
　　刘长民曰夫坤其静也翕应四之位其动也辟应二之徳
　　毛伯玉曰方其初也辨之于早以絶其害及其盛也深晦其迹以避其祸
　　冯当可曰坤宜在下而反居上非括囊谨宻其能免于祸哉圣人首乾坤以定君臣之分使干常不失在上而坤常不失在下则君臣之分定而祸乱不作矣
　　此义亦通阳贵上进故至四而或跃隂恶上行故至四而括囊
　　石守道曰隂之为道圣人恶之故彖欲其防朋而六爻并不言羣隂恶其党盛而类滋也
　　阳为君子隂为小人干言君子则坤宜言小人也今六爻无小人之辞何也曰易不为小人作也初言坚氷上言龙战以见小人之情状而中爻每每为君子虑焉
　　右明爻义
　　六五黄常元吉
　　赞曰文在中也
　　文言曰君子黄中通理正位居体美在其中而畅于四肢发于事业美之至也
　　李子思曰居坤位之中得地之正色故谓之黄林黄中曰干为衣坤为裳【黄帝尧舜垂衣裳盖取诸此】五虽尊配干为下矣
　　案干纯阳坤纯隂两卦对立为两仪六十二卦之父母也故干配天坤配地曰黄以明其为地之色曰裳以明其配干之衣嫌其为君位而正其名分也或谓坤妻道也臣道也五君位也以妻与臣居君位犹女娲王莽之流李子思曰此最系名教之大者不可以不辨
　　右明象
　　朱子曰春秋传南蒯将叛筮得此爻以为大吉子服恵伯曰忠信之事则可不然必败外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极且夫易不可以占险三者有阙筮虽当未也后蒯果败此可以见占法矣
　　案古之占者辞吉而事反之则凶辞凶而事反之则吉不専以辞之吉凶悔吝断也恵伯之意以忠中释黄以信共下饰释裳以善释元配为三徳曰吾尝学此必有所授也至孔子则变其説以为大臣之美
　　张舜元曰凡元吉者以元为吉贞吉者以贞为吉也亦有以元训大者如元亨之为大亨是也右明占
　　石守道曰干九五君位之盛坤六五臣位之盛案以徳言之干九五得阳之精纯坤六二得隂之精纯也以位言之则乾坤之位皆以五为盛
　　李子思曰辞但言其吉之元文之显而不言其徳者盖六二之徳即六五之徳也大凡位之盛者不以徳称盖曰居此位而获吉则其徳可知矣李季辨曰人臣之极位可以有为矣故辞但赞其美由直方大之徳蕴蓄于中者素备故能如此程可久曰坤臣道五君位有臣道达于君所之象案此説亦通
　　张舜元曰周六卿分职各率其属六六三百六十职盖本诸坤与天官冢宰其当六五与
　　冯当可曰天下之变无常社稷有缀旒之危莫不頼腹心大臣从权制变而社稷以安君薨百官总己以听于冢宰三代之常制然则人臣而行君事无世无之坤之六爻于初戒之四戒之上又申戒之而五复为戒惧之辞世不幸而至大变则为臣者不敢犯难而任事为君者终疑其臣于下谁与寄社稷之计不可之大者也亦唯忠诚纯至临大节而不可夺如黄裳者是頼焉而后成社稷之功矣
　　案易道广大无所不通程张説理象亦然况以盛徳居尊位守人臣之常分大节焉当平世以为经纶之纯懿当祸变则为方正之节操要不外乎黄裳之象也
　　右明爻义
　　上六龙战于野其血黄
　　赞曰龙战于野其道穷也
　　文言曰隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄
　　正义曰説卦战乎干是也战于卦外故曰于野九家曰坤行至亥下有伏干
　　李去非曰干位西北而隂穷以薄阳而战焉曰龙战则是干来战不以坤敌干也春秋书王师败绩于茅戎以自败为文龙战之义深矣
　　王介甫曰隂盛于阳故与阳俱称龙阳衰于隂故与隂俱称血
　　林黄中曰干为马坤称马者牝也龙战于野是龙与龙鬭也坤之龙其牝矣乎　又曰外卦之外故称野野者天地之际而战者隂阳之敌也隂阳有敌故虽坤而称龙隂阳俱伤故虽干而称血主阳而言战故曰龙主隂而言伤故曰血干为赤坤为黒天地之正色也震为黄天地之始交也赤变于黑为黑变于赤为黄坤终而阳出乎震故其象为龙其色黄也
　　卢氏曰云战者盖罪阳之失于防渐至无阳之嫌云野者又罪隂不能退避非所处之位
　　案主龙而言则知隂不可亢亢则阳必伐之戒隂也以战而言则知隂不可长长则与阳敌矣戒阳也啓与有扈战于甘之野正应此象
　　右明象占
　　郭立之曰坤道之穷而不知变亡其所谓坤顺者也由是言之六爻之顺者时焉而已凡易贵阳而贱隂非贱之也阳知进退之义隂无过亢之悔是以非克之不去也始也履霜则难与之进终也龙战则难与之退不知进退存亡是以贱之也案阳亢则知反求诸已而有悔隂穷则不知自反而有战此君子小人之情状也
　　李子思曰圣人寓坚氷之戒于初盖所以救其终龙战之祸
　　案龙战即所谓坚氷之至也初六之爻义可见矣孙氏曰干之上九阳之亢极不言隂战之者所以抑臣僣也坤之上六隂之过极则与阳战者所以警君防也指其微乎
