<!-- { "loadSidebar": true } -->
　　南狩之志乃大得也释九三南狩之象得其大首之占嫌大首之大为阳故曰此乃九三之阳得此大首也志志在大首
　　入于左腹获心意也
　　入于左腹六四象获心意也释获眀夷之心心谓意也
　　其子之贞眀不可息也
　　其子之贞六五象占眀不可息也贞则不伤眀矣以眀不可息故也
　　初登于天照四国也后入于地失则也
　　初登于天上六象照四国也后入于地象失则也张舜元曰离之炎上性之则也入于地失其则也
　　风自火出家人君子以言有物而行有恒
　　行去声物物则也恒常度也齐家自修身始修身自言行始黄帝书曰火疾风生此风自火出之验也言出于口行出于行犹风出于火唯于卦义未有取也李季辨之説不然其曰风自火出槖籥之火也凡鼓铸必须鼓风从火出槖籥自有戸庭阃奥家之象也其铸必有模范言行一家之模范也一家之模范天下之模范也存之以俟知者而择焉
　　闲有家志未变也
　　闲有家初九象志未变也女子未从人之初其志未变于此闲之乃亡后悔
　　六二之吉顺以巽也
　　六二之吉占顺以巽也以顺眀无攸遂巽眀在中馈六二索于坤之顺应九五之巽
　　家人嗃嗃未失也妇子嘻嘻失家节也
　　家人嗃嗃九三象未失也眀悔厉吉之占妇子嘻嘻象失家节也眀终吝之占
　　富家大吉顺在位也
　　富家大吉六四象占顺在位也阴柔当位而顺诸阳有子承父之象
　　王假有家交相爱也
　　王假有家九五象交相爱也交相爱故勿忧而吉
　　威如之吉反身之谓也
　　上火下泽睽君子以同而异
　　见恶人以辟咎也
　　遇主于巷未失道也
　　见舆曳位不当也无初有终遇刚也
　　交孚无咎志行也
　　厥宗噬肤徃有庆也
　　遇雨之吉羣疑亡也
　　山上有水蹇君子以反身修徳
　　往蹇来誉宜待也
　　王臣蹇蹇终无尢也
　　往蹇来反内喜之也
　　往蹇来连当位实也
　　大蹇朋来以中节也
　　往蹇来硕志在内也利见大人以从贵也
　　雷雨作解君子以赦过宥罪
　　宥声又寛也解虽蹇之反然正与屯对立义坎在上震在下则坎雨不下流而气上蒸为云所以屯结而不解也坎在下而雷在上则雷动雨施而也结解散矣李氏曰雷雨作则泽被万物赦过宥罪则泽被万民正义曰过轻则赦罪重则宥皆解缓之义都圣与曰舜之眚灾肆赦流宥五刑周之三赦三宥是已兰恵卿曰雷雨作天地所以解万物之屯也赦过宥罪君子所以解天下之难也盖难之作起于小人君子开其自新之路以解天下之难【耿同】程可乆曰欲与民更始也虽宥有罪犹不敢赦所以惩恶而护善也王景孟曰人君之政有所谓赦宥之者特因乱难既解之后而有是也若屡行而不已适所以长奸而滋恶非政也其后世之过乎
　　刚柔之际义无咎也
　　以承应眀初六之占解难以刚爻承应以刚故无难咎际交际也
　　九二贞吉得中道也
　　九二贞吉占得中道也得黄矢之象
　　负且乗亦可丑也自我致戎乂谁咎也
　　负且乗六三象亦可丑也不安其贫故为可丑自我致戎释致冦至之占古通以戎为冦也与传六三同义又谁咎也冦自己所致不可咎他人
　　解而拇未当位也
　　解而拇九四象未当位也未当九五之位但解去所比附者足矣
　　君子有解小人退也
　　君子有解六五象小人退也眀有孚于小人之占小人相信则退聴矣
　　公用射隼以解悖也
　　公用射隼上六象以解悖也悖声佩今背通悖谓前日之致难者今射而获之故解
　　山下有泽捐君子以澂忿窒欲
　　澂直声反郑犹清也窃谓义当去声今澄古登见蜀本刘王讹作惩忿芳粉反怒也窒珍栗反塞也徐得悉反郑刘作懫止也孟作恎陆作睿恐非欲古浴孟本山下有泽则山摧而泽溷溷而壅有忿之象澄之则清泽下窊于山而气漏泄有欲之象窒之则塞君子所以惩已之忿如澄泽之溷窒已之欲如窒山之窊耿睎道曰损之大莫大于忿欲
　　防事遄往尚合志也
　　防事遄往初九占尚合志也尚庶防也志六四之志也以所损遄往于四而四为之斟酌庶防与四合志
　　九二利贞中以为志也
　　九二利贞占中以为志也释利于贞之义
　　一人行三则疑也
　　一人行三则疑也眀六三象占一阳上行为上九三为六三故二人并行至三则疑阴善疑三为六之象也
　　损其疾亦可喜也
　　损其疾亦可喜也眀六四象占
　　六五元吉自上祐也
　　六五元吉占自上祐也上上九祐助也
　　弗损益之大得志也
　　弗损益之上九象大得志也大谓九阳爻得志谓得六五之君遂其志也
　　风雷益君子以见善则迁有过则改
　　风散雷动所以有益于物迁善改过所以有益于已有改则过损所以益也吕与叔曰风雷震动万物变而新之在人有迁善改过之义朱子曰迁善当如风之迅速改过当如雷之勇猛李去非曰见善则迁有过则改欲其敏而已敏则日加益而不自知也
　　元吉无咎下不厚事也
　　元吉无咎初九占下不厚事也未详其义张舜元曰不以政事益我之为厚竭诚致力至于元吉而后无咎也仅通
　　或益之自外来也
　　九自四来初益我故曰自外九非正应故曰或
　　益用凶事固有之也
　　三多凶是位之固有凶事非由六居之位不当而后有凶事也杨廷秀曰唯凶事则固有是举在他事则否
　　告公从以益志也
　　告公从六四占以益志也志在迁国之益公从之则益其迁国之志也
　　有孚恵心勿问之矣恵我徳大得志也
　　有孚恵心九五象勿问之矣释元吉之占恵我徳象大得志也大指本爻得所与四之志四以五为益志五以四为得志互解也
　　莫益之偏辞也或击之自外来也
　　莫益之上九象偏辞也林黄中曰我莫肯益物物莫肯益我皆私已一偏之辞都圣与曰莫非辞也而于此特言偏辞者圣人指其所之而辨吉凶者于此尢切也或击之象自外来也林黄中曰自益者必有以决之益之上九居一卦之外乗九五之刚有泽上于天之象谓之自外来者眀其将变而为夬也爻辞称或而孔子谓其自外来以夫祸福之无方吉凶之不测是以君子畏之也

　　厚斋易学卷四十
<经部,易类,厚斋易学>
　　钦定四库全书
　　厚斋易学卷四十一　　　宋　冯椅　撰
　　易外传第九
　　象下賛【夬至艮】
　　泽上于天夬君子以施禄及下居徳则忌
　　上下皆去声施去声居如竒货可居之居谓积而不散也兰恵卿曰水泽之气上蒸于天其势不居必决而下刘氏曰当施禄以象雨之沛不当居徳以象其不雨朱子发曰古者上有大泽则民夫人待于下流知恵之必将至也居徳则忌朱子曰未详冯氏曰言积其徳泽不以及下则忌矣刘氏曰不当自居其徳以犯所忌也李子思同
　　不胜而往咎也
　　释初九占言不虑胜而往
　　有戎勿恤得中道也
　　有戎勿恤九二占得中道也严备而不轻发为得中道与初九之不胜其任者异矣居下卦之中又以刚居隂位故也
　　君子夬夬终无咎也
　　君子夬夬九三象终无咎也明占
　　其行次且位不当也闻言不信聪不明也
　　其行次且九四象位不当也阳处隂位故不果决闻言不信聪不明也本爻坎六四之变变阳则坎耳塞矣约象之离目亦塞故曰聪不明也聪坎耳明离目之象
　　中行无咎中未光也
　　中行无咎九五占中未光也不能勇决故虽居大中之位未能光明也
　　无号之凶终不可长也
　　无号之凶上六占终不可长也一隂至末岂能长存
　　天下有风遘后以施命诰四方
　　后天子诸侯之通称施去声自上而下曰施命号令也谕下曰告以其为诰命故转注作诰或作诘误李氏曰风自上而下物自下而承相遇之象也李去非曰天与万物相逺而鼓舞以风后与民相逺而鼓舞以号令张舜元曰天无言行四时之令者风也后则法之施命告于四方程正叔曰风行天下无所不周后故施命周诰四方毛伯玉曰天子曰元后诸侯曰羣后自一国而之天下皆可以言四方也程可乆曰命令之行巽以入之以刑威强民者失其义也郭子和曰遘之道最为难用圣人用于诰命可谓善用易矣
　　系于金柅柔道牵也
　　系于金柅初六象柔道牵也牵有系义六之道柔也朱子曰牵引而进也以其进故止之
　　包有鱼义不及賔也
　　包有鱼九二象义不及賔也释不利賔之占毛伯玉曰初之受制于二犹鱼之不出于包也欲二之独任其责也以为不独在我也而有正当任者焉此及賔之説也主不任贵賔谁肯任甚矣九二之任専而责重也窃谓此正孔子义不及賔之意与经不利之意少异
　　其行次且行未牵也
　　其行次且九三占行未牵也虽行未牵初六以进故无大咎牵承初六柔道牵之辞李去非曰夬之九四牵羊而遘之三未牵不欲柔之胜刚如此
　　无鱼之凶逺民也
　　无鱼之凶九四象占逺民也逺去声隂为民谓初六去已逺而二近之也朱子曰民之去已由己逺之冯氏曰自古失民而动无有吉理
　　九五含章中正也有陨自天志不舍命也
　　九五含章象中正也即彖賛所谓刚遇中正有陨自天占志不舍命也舍今舍言不能舍天命以为遘有陨自天犹言今时既坠厥命
　　遘其角上穷吝也
　　遘其角上九象上穷吝也以上穷明吝上上声
　　泽上于地萃君子以除戎器戒不虞
　　上上声除去声简治而除旧也除旧置新谓之除犹治乱谓之乱驯扰谓之扰也戎器兵车介胄也必有弊壊者非所以防不虞之变不虞出于意料所不虑者也虞度也耿晞道曰泽上于地则钟聚而不流毛伯玉曰除戎器戒不虞犹泽之有坊也程正叔曰众聚则有争物聚则有夺聚必有所不虞之事除戎器而聚之所以戒不虞也窃谓防壊则泽有不虞之决故谨防所以戒不虞
　　乃乱乃萃其志乱也
　　乃乱乃萃初九占其志乱也感于从四又欲从五故乱
　　引吉无咎中未变也
　　引吉无咎六二占中未变也居中而志未变故与五孚也
　　往无咎上巽也
　　往无咎六三占上巽也上上声约象巽有巽入于五之象
　　大吉无咎位不当也
　　大吉无咎九四占位不当也有二义一正言位不当本有咎一借言不当君位故仅免咎
　　萃有位志未光也
　　萃有位九五象志未光也以九四近民有匪孚者故
　　斋洛涕洟未安上也
　　赍咨涕洟上六象未安上也上去声在上而无民故未安而伤叹如此
　　地中生木升君子以顺徳积小以髙大
　　顺古慎通髙大或作成髙大后人所増也木植于地中而生则日升于上盖顺生理也君子以顺为徳故能升髙自下积小以髙大亦如木之自拱把而至于干霄合抱也坤巽之徳皆顺二卦皆隂为小然柔自初而升于上卦其髙大如此杨庭秀曰栋梁拱把之积也圣人小善之积也在积之有渐进而不已耳而巽端輙欲一超直入欺哉
　　允升大吉上合志也
　　允升大吉初六象占上合志也上上声上合坤之志
　　九二之孚有喜也
　　九二之孚象有喜也喜去声应六五故
　　升虚邑无所疑也
　　升虚邑九三象占虚空虚一作墟俗文四邑为丘四丘为墟无所疑也隂善疑三本六居之六则疑今九居之则无所疑矣言九居此位可不疑也
