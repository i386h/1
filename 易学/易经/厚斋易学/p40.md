<!-- { "loadSidebar": true } -->
　　毛伯玉曰颐之义凡三养心者君子之道也以初九明之养人者大人之事也以上九当之养于人者天下之势也以二三四发之
　　案卦以二阳养四阴六五之君反受养于上九而曾无养人之功故中四阴爻皆以颠拂为象初九位卑埶微未足道也上九有其位矣有其埶矣而又有其民而利渉大川故下体之动者皆以凶为戒盖动而从上以渉大川其事有难言者也上体虽止而四以应初为吉五以居贞为吉圣人之情睟然见乎辞矣
　　鲜于子骏曰六爻与象戾者上下不顺也凡颐之道以尊养卑以上养下今震下艮上长反动而求少少反止而养长故诸爻多以颠拂言之
　　右明六爻
　　【巽下兊上】
　　大过
　　赞曰大者过也
　　张舜元曰四刚之过二柔大过小之象也
　　李子思曰四阳居中而二五又居用事之方摈二阴于初上无位之地可谓阳大过而阴大弱也【大今太】
　　林黄中曰内柔而外刚者小人之道也内刚而外柔者君子之道也大过四阳自内而过小过四阴自外而过是皆君子之过也为其阴阳多寡之不同故有大小之辨非君子小人之谓也
　　案大小之过皆取阳居其中盖大过以大过为中小过以小过为中所谓时中之道而非常人之所谓过乃失中也
　　冯当可曰此卦人皆谓为非常之事误矣赞明言大者过也是阳过阴也天下之事唯两两相当则易为力苟有过圣人尚欲出力思有以救之安得谓非常之事
　　程正叔曰圣贤道徳功业大过于人凡事之大过于常者皆是也　又曰常事之大者耳非有过于理也
　　按四阳居于初上二隂之中在三画之卦似坎是阳为隂所陷也唯阳之数过倍于隂之数然后本末俱弱不为隂所陷而有大过之义焉则是大者不容不过而初非果有过当之事也若夫小过则隣于坎矣
　　杂卦曰大过颠也
　　此以栋桡取义
　　右明卦义
　　象赞曰泽灭木大过君子以独立不惧遯世无闷按此义取于实象又别一理
　　说卦曰古之葬者厚衣之以薪葬之中野不封不树防期无数后世圣人易之以棺椁盖取诸大过
　　按此谓过于厚也
　　右明卦用
　　序卦曰颐者养也不养则不可动故受之以大过程正叔曰凡物养而后能成成则能动动则有过大过所以次颐也
　　郭子和曰颐之中虚虚故受实实则刚刚而后过二卦之象相终始也
　　林黄中曰此变颐也震变为巽艮变为兊六画尽变而成也巽者震之配兊者艮之配也由震而之巽由艮而之兊将以从其配也
　　案天地之间理皆对立卦之画凡竒耦之不齐者以反对为序屯蒙需讼之类是也竒耦正停者以全体变为序乾坤六子之卦是也颐之竒耦上下正停故全体变而为大过此天地自然对立之理如此也序卦者乃因其象而推其义云尔非谓因养而可动故以大过次颐也若以为因养而可动为序胡不受之以震乎
　　右明卦序
　　栋桡利有攸往亨
　　赞曰栋桡本末弱也
　　朱子曰四阳居中过盛本末二阴不胜其重故有栋桡之象
　　朱子发曰天地之理刚柔不可以相无刚以柔为用柔以刚为体柔既不足刚亦无自而托譬之栋也中虽刚彊而两端柔弱岂能胜其任哉
　　胡翼之曰二阴居其初终是犹内外皆小人而朝廷纪纲败壊若栋已倾摧也
　　右明卦象
　　赞曰刚过而中巽而说行利有攸往乃亨大过之时大矣哉
　　吕与叔曰必大有为而后济故利有攸往乃亨兰恵卿曰亨出于有攸往也
　　程可久曰有攸往则刚长而终不为柔揜故利且亨焉
　　右明卦占
　　冯当可曰栋已桡屋将压矣圣人欲挈屋下之人而出之于外以避摧压之祸而尚有安于栋桡之下而不肯出者将奈何哉圣人唯以刚过之才以巽说行之为出之之术得其从则利有攸往即有亨理也
　　李子思曰四阳居中有栋之象而上下二阴柔而无力是上无所傅而下无所寄者也安得不桡大壮凡四阳而在下者亦壮故上栋下宇取诸其象者得所载也今大者过乎刚而无所傅小者过乎柔而不能载是栋将压而危之甚也杂卦曰大过颠也大厦之颠非一木所能支是必过而求济然后可故曰利有攸往乃亨
　　案四阳二隂在上者为大壮在下者为遯今二阴分于上下其义当自遯推之何则遯则阳虽众而其道消故象于遯今升二之六以往居上则阳居中而过于中矣此卦之所以名大过也然犹有栋桡之象焉又升大过初之六以往居五乃始为大壮而上栋下宇之象成阳道亨矣故曰利有攸往亨右明彖义
　　初六借用白茅无咎
　　赞曰借用白茅柔在下也
　　说卦曰苟措诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣
　　案成卦以栋桡为象爻之三四亦取于栋使六爻不出乎栋桡之一说则爻无用立可也是故圣人于初见其以柔而承众刚刚易缺折而柔以借之则无伤故有取于置器而以茅借之之象所以使人于有过之初知所致谨则其过鲜矣
　　右明象占
　　九二枯杨生稊老夫得其女妻无不利
　　赞曰老夫女妻过以相与也
　　朱子发曰兊为泽巽为木杨泽木也
　　蜀僧曰四爻之刚同为木然或为杨或为栋栋负众榱则材之彊者也杨为早雕则木之弱者也此卦本末皆弱二近于本五近于末故均为木之弱也
　　程正叔曰杨者阳气易感之物也阳过则枯矣杨中立曰阳虽过而阴已感之生稊之象也林黄中曰枯而生稊书所谓若颠木之有由蘖也杨枯矣而更生稊夫老矣而更得妻衰者复盛絶者复续何不利之有哉
　　正义曰枯阳则老夫也稊则女妻也
　　吕与叔曰九二在初六之上老于初六故曰老夫九五在上六之下故曰士夫士未娶女未嫁者也案合六画全体言则中四阳为木析巽兊二体言之则各卦只以在上者为老在下者为少老少以相比二位取象不论全体也杨阳木也而枯则以耗于阴也
　　右明象
　　袁氏曰易之言利有攸往以攸往为利也利居贞以居贞为利也利渉大川以渉大川为利也唯无不利则其往其居其渉川无所不往而不利矣右明占
　　兰恵卿曰九二之下有一阴九五之上有一阴二与初五与上阴阳相近而各相比所以相对取义也九二阳爻也故谓之枯杨在上也故谓之老夫初六阴爻也故谓之生稊在下也故谓之女妻李氏曰下体之栋桡在初六而九二之刚过之上体之栋桡在上六而九五之刚不能过此生稊生华老夫老妇之所以异也老夫刚过也女妻微弱也以刚过拯微弱何往而不利
　　冯当可曰女嫁士夫相遇也不得已而遇老夫自古君臣过以相与者多矣吁可叹也
　　右明爻义
　　九三栋桡凶
　　赞曰栋桡之凶不可以有辅也
　　程可久曰三四居一卦之中又皆阳实栋之象也众材所恃以成室者也
　　李季辨曰下卦上实而下弱下弱则必上倾故三居下卦之上而曰栋桡凶言下弱而无助也　又曰上卦上弱而下实下实则可载故四居上卦之下而曰栋隆吉言下实也此二爻当分上下体案易之取象固不一而足也凡六爻之象或竖取或平取或纵或衡犹未也或合为一体或分为二体此卦二栋之象正如鼎卦分上下各自为象也鼎分为二则下一鼎有足而无耳故三言鼎耳革而初言鼎颠趾上一鼎有耳而无足故五言鼎黄耳而四言鼎折足也今分为二栋则上栋之下重刚借之故为栋隆犹今人之覆枅之象下栋之下一阴为足故为栋桡无有枅以为借也不然合而言之祗见其凿而不可通也是说也惟李季辨知之
　　右明象占
　　九四栋隆吉有它吝
　　赞曰栋隆之吉不桡乎下也
　　王景孟曰三四列之中爻之中譬如屋室众材咸集而栋则居中矣
　　石守道曰虽与初六为应而上傅九五之君不为初六所桡故得栋隆之吉
　　刘氏曰材过其位能上承刚明之君以扶颠持危故为栋隆
　　李去非曰隆者托乎君之辞也
　　案下有枅以借之故不桡九三九二重枅之象右明象
　　赵氏曰说者谓九四应初有它也殊不知易中未有以正应为它者
　　李季辨曰桡在上六非己之咎
　　案栋隆本爻它它爻也辑众栋以成屋室一栋之隆一栋之吉也它栋之桡非此栋之所能持也故有它则吝其理然也
　　右明占
　　耿睎道曰大过之时所贵者大有所过也故以材胜位为过九二九四是也不如是不足兴衰而振弱也九二仅过于初未离于中是以其功又不能如九四也
　　李子思曰全体栋桡也圣人不许其坐视而许其往以求济于是择众爻之中刚不过中者以栋隆之吉告之使之有以为拯救之术不然六爻皆以凶桡告则是天下之事不可复为矣此圣人吉凶与民同患而重易演爻以救世之深防也
　　林黄中曰三四两爻以反对为文
　　案易上下画停者多从中分反对为象非它卦内外相应之例也颐中孚小过皆然而此尤明三与四对皆为栋象上隆下桡也二与五对皆为枯杨之象上华下稊也初与上对初为借用白茅之谨上为过渉灭顶之踈也
　　右明爻义
　　九五枯杨生华老妇得其士夫无咎无誉
　　赞曰枯杨生华何可久也老妇士夫亦可丑也张舜元曰枯杨生华末胜本也
　　兰恵卿曰九五阳爻也故谓之枯杨在下也故谓之士夫上六阴爻也故谓之生华在上也故谓之老妇
　　林黄中曰物之巨细本于相形象之变通生于重互阳施于下故生稊稊生于下者也阳施于上故生华华生于上者也合二五两爻之象观之九二枯杨老夫之象也初六生稊女妻之象也则九五当为枯杨而今以上六为枯杨老妇九五反为生华士夫何也易之意盖以枯象老在阳爻则为夫在阴爻则为妇而杨者不拘于阴阳之爻也犹有说焉圣人立象以尽意凡天下事物之变无不备者老夫之得女妻再取女之夫也老妇之得士夫妇再嫁而夫未取也凡人伦之变备见于象矣右明象
　　郑舜举曰刚而得中故无咎不能救过故无誉程正叔曰五虽非少比老妇则为壮矣以士夫而得老妇虽无罪咎殊非美意
　　右明占
　　郭子和曰二之枯杨谓老夫也五之枯杨谓老妇也老夫女妻则刚为主而柔辅之大过之得者也故无不利老妇士夫则柔为主而刚辅之大过之失者也故无誉然大过之道在臣下为多故不以君道处九五亦犹君道之无明夷也
　　王景孟曰巽为长女而反曰女妻兊为少女而反曰老妇易之取象如此其不一也
　　案此则知以童蒙取象于艮之少男者拘矣尝观此爻若主上六而言者孔子谓之可丑而辞但云无咎无誉何也婉辞也婉之为辞何也避斥尊也九五大过之主刚中正履帝位而昵于阴柔之小人视一世倾桡而不加之意故不以君道处之而托言于老妇士夫之象也
　　右明爻义
　　上六过涉灭顶凶无咎
　　赞曰过涉之凶不可咎也
　　程正叔曰因泽之象而取涉义
　　正义曰灭顶言涉难深
　　司马君实曰灭木之泽淫滔甚矣而本爻不刚无利涉之材至于灭顶宜其凶大过之世栋已桡矣宜拯之于蚤也迨其倾摧而欲救之何嗟及矣故借之于初则无咎救之于三则已桡而凶下卦如此上卦可知泽之灭木犹栋之桡也木犹灭之人乌可过涉以求济哉过涉凶者无舟楫而冯河者也泽溢于上至于灭顶自取其凶何所咎也孔子谓不可咎言不救之于早至此无及也上之画耦兊之泽也泽阴水也中四画奇人之身也初画耦足也全卦有人居泽中灭顶之象故于上一爻发之
