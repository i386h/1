<!-- { "loadSidebar": true } -->
　　崇文总目周易纬九卷汉郑康成注隋志有宋志唐四库书有宋均注按中兴馆阁书易纬七卷又有李淳风等续注其一推天元甲子之术其二推易天地人之元术又乾坤凿度上下二卷题包牺氏先文公孙轩辕氏演古籀文苍颉修为上下二篇首称黄帝曰又易通卦验上下二卷上卷题扵七经第一于河洛第九亦首称孔子曰其下卷所论卦气方位虽畧本説卦至其论气病症脉理与今素问所谓黄帝岐伯对问相类此其为假托不必辨也按纬出汉哀平世载占验灾祥隂阳符防光武以防立故笃信之郑康成何休引以解经桓谭张衡之徒深疾之自苻坚之后其学殆絶易正义引易纬干凿度等书而汉儒引君子正其始万事理差之毫厘谬以千里程可久曰此纬书通卦验之文也按馆阁本通卦验有曰故正其本而万物理失之毫厘差以千里其文特小异尔黄鲁直云其中多有不可晓者独九宫之法颇明崇文总目云皆述隂阳日辰数防今攷三书凡十一卷盖无足深据云
　　子夏传
　　隋志周易二卷魏文侯师卜子夏传残缺梁六卷按唐志题卜商亦止二卷亡全文诸儒请不帖经然则梁有六卷至隋残缺止存二卷唐盖承隋本也崇文中兴书目乃有十卷崇文谓非子夏所传故剟去子夏名以祛后人误惑中兴亦云或谓卜子夏传程可久曰子夏传京房谓之笺近世有陋儒用王弼本为之注鄙浅之甚凡先儒所引子夏传此书皆无之熙宁中房审权萃训故百家凡称子夏者皆取后赝本按正义引子夏传云虽分上下二篇未有经字此説不可谓不近古也至崇文总目云篇第畧依王氏易决非旧文元丰二年楚州连水县丞张聘贤论次者亦止王本自以为出于近世而信其以为子夏不疑反谓唐孔頴达陆徳明所引止见其伪本且引归妹六五传云古者王女下嫁于诸侯衣服不系其夫下王侯一等为出诗小序不知诗小序卫宏之徒所作非卜氏也中兴书目则谓陆徳明所引与近本间有合者若云地得水而柔水得地而流比今本地蔵水而泽也水得地而安也但小异尔至束帛戋戋作残残又云五匹为束三二纁象隂阳则今本无此先儒疑非卜商遂谓汉杜子夏作然汉又有梁丘家邓彭祖亦字子夏非有明据也晁以道云唐张弧伪作刘知几直以为易无此传窃谓卜子夏未尝传易正义所引亦无卜字京房之笺恐亦是后人托其名以行梁隋唐乃京房所笺及唐初孔頴达本而崇文中兴张聘贤房审权本则唐初本已亡而张弧书也所谓比卦与陆徳明稍合者依仿为之以求信于世尔京房笺本不复可见矣
　　田何易
　　前汉书田何以上下经十翼离为二十篇而解者自为章句何以授王同周王孙丁寛服生皆着易传数篇何字子装自鲁商瞿受易于孔子五传而至何丁寛之学最盛寛字子襄梁人从何受易后从周王孙受古义号周氏传作易説三万言训故举大纲而已寛再传而得施讐孟喜梁丘贺繇是易有施孟梁丘之学讐字东卿沛人一传张禹再传彭宣皆有传而施氏有张彭之学喜字长卿东海兰陵人好自称誉得易家占候隂阳烖异书诈言田生死时枕喜膝独传喜按隋志喜章句八卷残缺梁十卷喜授白光翟牧而有翟孟白之学贺字长翁琅邪诸人从京房学易更事田王孙王孙受丁寛学三传而得王孙张邓彭祖衡咸而梁丘又有王孙邓衡之学又有髙氏之学葢髙相也无章句专説隂阳烖异自言出于丁将军将军寛也
　　焦赣易林　六十四卦变
　　读书志焦赣延夀易林十六卷费直题其前曰六十四卦变唐王俞序每卦变六十四总四千九十六首皆为韵语程可久曰于干之姤云仁政不暴凤凰来舍四时顺节民安其处干之同人云子号索哺母行求食返见空巢訾我长息与潜见之义了不相蒙至泰之需云东隣好女为王妃后庄公筑馆以尊主母归于京师季姜喜悦庄公筑馆乃王姬下嫁非妃后也其用事已不可据绍兴辛巳完顔亮入防沈丞相判明州用以筮之遇比之随云过时不归若悲雄雌徘外国与叔分离又有以筮之者遇解之大壮云骄胡大形造恶作防无所能成还自灭身其占验如此崇文中兴书目不着而今卜肆有之或者卜筮家托之赣以行尔然崇文总目云第述隂阳灾异之言与圣人之经不类若非晁程之所见者大抵术数家毎托之古人以为信如素问谓之黄帝岐伯命书谓之东方朔地理书谓之李淳风盖无足怪赣得隐士之説托之孟喜而孟氏之徒不肯自以为喜之学又诡托之田何毛氏所谓彼亦自愧其不经更相假借以为重者要之不过卜筮家术不足以语圣经也
　　京房章句　约象　贞悔　互体
　　隋志汉京房章句十卷唐同旧题京房传吴陆绩注晁氏曰皆星行气之学非章句也程可久曰房易积数初为下贞二为中贞三为上贞四为下悔五为中悔上为上悔二三四为互体三四五为约象今传注未有约象之名唯术数家见之崇文中兴书目不着其书当在民间按汉书房受易焦延夀以明灾异得幸为石显所譛诛其学授殷嘉姚平乗而易有京氏之学与田焦费并行毛伯玉曰房本李氏推律自定为京氏房不难更其氏姓则祖其学者固宜傅会假合乾坤相易坎离相夺以为当然也房字君明
　　费直易【分彖象传入经】
　　隋志汉单父长费直周易注四卷唐同按费直传徒以彖象系辞十篇之言解説上下经崇文总目云以彖象文言杂入卦中自费氏始盖误以之言为文言且郑康成易犹以文言説卦序卦合为一卷则不始于直明矣吴斗南云解经但用彖象系辞似于每卦之后列彖象系辞去其篇第之目而冠传字以总之正如杜元凯春秋解分经之年与传之年相附也然彖象系辞之名一没而汨乱古经则始扵此刘向以古文易经校施孟梁丘经或脱去无咎悔亡惟费氏经与古合然则易之篇名次第虽乱于直而田何之易传之众而易差古文惟直本未失也特未闻直有注者唐亦云章句十卷恐未真也方田学盛行费氏只传民间至后汉陈郑众康成马融荀爽之徒皆学费氏费兴而田焦京诸易微矣
　　郑康成注
　　隋志后汉大司农郑注周易九卷唐十卷未知何縁増一卷也崇文总目止有一卷唯文言説卦序卦杂卦合四篇余皆逸指趣渊确本去圣人之未逺也中兴亡
　　王肃注
　　隋志魏将军王肃注周易十卷唐同崇文总目乃十一卷题王肃传云后人纂陆徳明释文所取者附益之非肃本书中兴亡肃字子雍
　　晋易髓
　　中兴书目易髓八卷卦及系辞题晋人撰按前志无之中兴得于民间
　　王弼注　韩伯注　略例　大衍论
　　隋志周易十卷魏尚书郎王弼注六十四卦六卷门人晋大常韩伯注系辞以下三卷弼又撰略例一卷弼字辅嗣山阳人伯字康伯颍川人唐志七卷又有大衍论三卷然则弼注六卷其一略例也独大衍论隋既无之唐本恐亦后人托之者也中兴书目弼又有易辨一卷论易论彖论象亦类略例或言弼着此书已亡晋得之王羲之承诏録此书藏于秘府世莫得见自汉以来言易者为隂阳烖异符防卜筮星歴象数无复近正至弼始归之人事无隐秘竒怪之説自是学者靡然从之至唐而弼易专行众学尽废唯梁有晋扬州刺史顾夷等难辅嗣义一卷至隋已亡孙盛谓六爻变化五气相推弼皆摈落多所不闗李鼎祚云天象难寻人事易习折杨黄华学徒多从之程正叔曰弼元不见道盖以老庄之意解之也毛伯玉曰弼未生时荀爽陆绩虞翻皆以易名家大同小异京房焦赣之余波也翻等既死而后弼始作易传弼死裁二十四惜哉独喜其少年有髙识亦恨其所见未审而鋭于著述也
　　正义　谈
　　唐贞观中国子祭酒孔頴达奉勑为正义十四卷初号义賛诏改正义顔师古司马才章王恭王谈于志宁与焉马嘉运駮正其失序云与博士马嘉运太学助教赵干时等参定頴达字仲达冀州衡水人永徽中诏太尉长孙无忌与诸儒刊定序与前修防人及四门博士苏徳融等对诏更令裁定功未就复诏中书门下与国子三馆博士文馆学士考正序云勅使赵智覆更详审以为王辅嗣之注独冠古今所以江左诸儒并传其学河北学者罕能及之其江南义疏十有余家义涉于释氏唯以辅嗣为本采众説傅益之本朝端拱初国子司业孔维等奉诏再是正主申王学云頴达又以所得撰周易六十四卦谈六卷
　　正义补阙
　　崇文总目周易正义补阙七卷不着撰人名氏自谓禆頴达之阙盖出于近世云
　　周易外义
　　中兴书目周易外义三卷不知作者多案诸经传以释注疏之言
　　易训
　　中兴书目易训三卷本朝至和中屯田郎中宋咸撰咸以既补注易以其余义百余篇大可疑者三十有六题曰易训谓训其子而已
　　李鼎祚集解
　　中兴书目唐著作郎李鼎祚周易集解十卷按唐志集注周易十七卷子夏孟喜京房马融荀爽郑康成刘表何晏宋虞翻陆绩干宝王肃王弼姚信王廙张璜向秀王凯冲侯果蜀才翟韩康伯刘俨何妥崔璟沈麟士卢氏崔觐孔頴达三十余家又引九家易干凿度义所谓蜀才者人多不知按顔之推云范长生也隋志所录易类六十九部今所有七部而已干凿度是纬书焦赣易林又属卜筮闗子明不载书目子夏传干宝王肃之书多是伪本然则隋志所录舍王弼皆未得见也自余独鼎祚所集者时可见其大指今又亡七卷惜哉其所取荀虞之説为多崇文总目云大抵以卦互体縁爻索变盖本易家师承之旧其自序云自卜商之后传注百家唯王郑相沿颇行于近代郑则多参天象王乃全释人事易之道岂偏滞于天人哉而天象难寻人事易习折杨黄华学徒多从之今集诸家刊辅嗣之野文补康成之逸象盖宗郑学者也
　　隂道新论防
　　崇文总目周易新论疏十卷唐隂道撰道仕为临涣令世其父颢之学杂采子夏孟喜等一十八家之説参订其长合七十二篇于易家有助云中兴井氏皆无之岂轶于兵间邪
　　一行传
　　中兴书目周易传十二卷唐沙门一行撰采前代诸儒古説无阙者凡四卷郭兼山父子因论歴云论歴取一行则可论易取一行则不可彼所谓大衍歴者强名之耳非真大衍也
　　举正
　　崇文总目唐苏州司户郭京撰称家藏王弼韩康伯手札周易本及石经校正一百三十五处二百七十三字其序言今所习者或将经入注用注作经小象中间以下句反居其上爻辞注内移后义却处于前举正其讹读书志云盖以繇彖相证托之王韩手札与石经耳知涣之繇利涉大川下有利贞而彖辞无之则增入渐之繇女归吉下无也字而彖辞有之则削去它皆类此
　　演圣通论
　　中兴书目周易演圣通论十六卷本朝前知制诰胡旦撰其説多引注疏及王昭素论为之商旦字周父濵州人
　　口义
　　中兴书目周易口义十卷本朝直集贤院石介撰建本作解义説本王弼介字守道号徂徕先生兖州人传孙明复之学
　　王洙言象外传
　　崇文总目周易言象外传十卷中兴书目云十二篇本朝王洙撰洙字原叔应天人以通经侍讲天章阁集诸儒易説折其理依卦变为类自序云论次旧义傅以新説以王弼传为内摘其异者表而正之故云外传
　　张弧王道小疏
　　中兴书目周易上经王道小疏五卷唐大理评事张弧撰其説周易有王道为治国治家治身之鉴诫其所疏并依王弼意广义者则略而取之注简义眀者则全而取之先贤不言者则添而疏之号曰小疏旧十卷今止存上经
　　要削
