<!-- { "loadSidebar": true } -->
　　李子思曰古之观人每每观其所养而所养之大小则必以其所自养者观之夫重道义之养而略口体此养之大者也急口体之养而轻道义此养之小者也养其大体则为大人养其小体则为小人天之赋予初无小大之别而人之所养各殊则其所成就者亦异颐之彖全以画取象先儒言之矣二阳上下四阴居中正之象也所观之颐二阳外实之象也自求口实四阴中虚之象也诸卦多以六爻为义独此卦自为一例也颐以纳饮食饮食所以养也论养之义古今唯孟子为详曰养其一指失其肩背曰舎其梧槚养其樲棘此易之观颐之方也曰养其大者为大人养其小者为小人曰无尺寸之肤不爱焉无尺寸之肤不养也此易之自求口实之象也至于养之之道又尽见于浩然之气揠苗不耘之喻又曰苟得其养无物不长苟失其养无物不消学如孟子然后可以言颐右明卦象义
　　初九舎尔灵观我朶颐凶
　　赞曰观我朶颐亦不足贵也
　　张舜元曰震动于下朶颐之象也颐之全体有之象焉存乎人者岂无良心哉舎而不知求反观我之言语饮食以为节不知自养之为善是以凶而不足贵也
　　刘氏曰灵前知心之象也初九动于下朶颐之象也夫朶颐是养其小体以弃其大体小人之道也饮食之人则人贱之矣故曰不足贵
　　张敬夫曰人人莫不有至灵者【谓灵】若孟子所谓良贵是也【不以程正叔杨中立能咽息不食之说为然盖以灵为义也】
　　李季辨曰六爻贵止不贵动口之饮食言语上止而下动初九震体在下也灵心朶颐口也若谓人曰舎女养心之道而观我养口体故凶
　　李子思曰颐之初中虚而未有所受故先以此戒之
　　郭子和曰颐之取犹艮之取背
　　程可久曰朶颐下垂以受物也
　　杨中立曰尔对我之辞
　　兰恵卿曰易之言我者十三卦皆自指其爻也案阳饶有余隂乏不足有余者养人不足者养于人四阴养于人者也居于中灵也虽不足而可以自养【谓咽息可不食也】
　　案初九养人者也动于下朶颐也以有余而可以受物然位不足而势不顺非上九之比也惧无以应四阴之求乃告之曰舎尔之灵而观我之朶颐失之矣凶之道也然设辞以拒四阴亦凶之道也颐中虚有离之象为介属故以其灵而象而全卦之画有仰之象而尾足不露耳抑闻之昭武陈氏曰朶之字亦为防多辨也【详见注】
　　案下三爻震动故欲慎言语上三爻艮止故欲节饮食今尔心自有至灵如不知自养而观我之言语以为从违取舎非计之得也【俗谚谓听他人下颔动是已】亦有此义
　　右明象占
　　六二颠颐拂经于丘颐征凶
　　赞曰六二征凶行失类也
　　冯当可曰应五而五不应反而求初所以为颠颐李季辨曰反随下体以动也
　　游定夫曰以上养下颐之正也在上而反资养于下则为倒置矣此二与四所以俱为颠颐也郭子和曰二五相应者也两阴不能相养反养于初违经常相应之理也【李仲永同】
　　李氏曰二应在五五居尊位而养于初拂颐之常杨中立曰丘在外而髙上九之象也
　　李子思曰艮为山九居上丘之象也
　　张舜元曰贲于丘园亦艮之象
　　王介父曰于体为震是以有征之辞焉
　　案二所处亦难矣反养于初则拂君臣之经往养于上则有不从君之失六五又不能以相养此其所以凶也
　　右明象占
　　程正叔曰女不能自处必从男阴不能独立必从阳二阴柔不能自养待养于人者也
　　案天子养天下诸侯养一国臣食君上之禄民赖司牧之养皆以上养下理之正也二反下求于初则为颠倒拂违经常若求养于上则往必有凶朱子发曰二阳受养于六五养道不足然二亦不可越五而上征也
　　刘氏曰凡阴必资阳之养初上二爻众阴资焉二在上反受养于初故为颠颐违五之应故为拂经四资初言颠颐而不言拂经五资上言拂经而不言颠颐从可知矣
　　案卦以二阳养四阴为义然逐爻逺近承乗爱恶情伪又复不可以槩定诸卦六二当位得中鲜有凶者而此爻独不然盖应在五而两阴不能相养则于义无取矣下比于九阴阳之情近而相得则反求养于初固拂正应之经也姑舎是则上有九焉又将越五而求之则无君矣是又罪之大者是以征凶固无一而可也震体阳动上虽逺亦有往征之象至颠拂于丘之指不胜异说然中四爻二颠三拂自有义例能通之则得矣
　　右明爻义
　　六三拂颐贞凶十年勿用无攸利
　　赞曰十年勿用道大悖也
　　李季辨曰三当应上上为颐之主应之正也三亦拂之而随下体之动以正言之则凶三取上隔互体坤坤数十故曰十年
　　此说独得之后取诸说旁通其义也
　　郭子和曰拂经谓违二五相应之常此言拂颐则违颐之道矣本爻有应而凶者盖上下动为颐之道今居上下之际过于动而不知止以是为贞则凶矣易每以十年反常则人之一失必十年而后复可不谨哉
　　王介父曰易之辞或称年或称嵗嵗者举四时之周而言也【以言其久】至于十年则未有称嵗者盖十年则亦已久矣不必言嵗而后可以为久也
　　案其言十年取数不同皆列之以俟知者
　　案易之六二鲜有凶者而颐之六二征凶正应鲜有凶者而颐之六三贞凶此易之所以不可为典要如春秋之无达例也夫三者下卦之终也每有终之之义今上有正应宜往从之而不终于此矣然上居艮体近傅六五之君天下虽由之以养而势位有间且止而不下接此三所以随下体之动以为养而拂所养之正应也故守下体之贞而不上应于义为凶夫上终于止而三终于随同体之初以养此虽十年之久终以不用而无攸利也所由以养之主与我正应乃固执而不上交则亦何利哉
　　右明象占
　　六四颠颐吉虎视眈眈其欲逐逐无咎
　　赞曰颠颐之吉上施光也
　　王辅嗣曰属上体居得其位应于初
　　程正叔曰初以阳刚居下在下之贤也与四为应四柔顺而正能顺于初赖初之养也
　　李季辨曰居上体与初为应亦曰颠艮体止于上而初动以应之故吉盖以应人之所求也
　　耿晞道曰六二六四皆自养正而能有所养者也然二未离乎下而四则在上矣故二之颠颐不如四之吉也
　　案二为苟盒为正应二动而有求四止而待求此吉所以独在四也
　　右明颠颐之占
　　程可久曰眈眈近视貌逐逐即物貌
　　张敬夫曰虎视常垂首
　　朱子曰眈眈下视而专也
　　案一卦之义莫吉于四颐之道贵正而六居四则正也卦有二阳上九秉由颐之权威震人主初九位卑而贤己则应初而不应上也近六五而同徳资在下之贤以辅之不为上九所夺此又文王孔子之所未及言者也故以养于初九言之则吉以求养于初九言之则无咎上九阳刚虎也其贪嗜之欲未易餍也非所应之正咎必踵至唯本爻之于初其欲逐逐舎上而从之上有虎下视之心而不能夺不可得而咎也虎之象不一或取诸兊或取诸坤或取诸艮兊以西方白虎言也坤以干龙对坤虎云从龙风从虎是也艮以位乎寅尾星为虎也此以艮之上九言之为尾星之象也
　　右明虎视之占
　　六五拂经居贞吉不可渉大川
　　赞曰居贞之吉顺以从上也
　　李氏曰以六居五徳未称位故由颐之事宜在于己而反在于上九失养下之经矣
　　李去非曰以阴柔居君位待上九以为养拂其常者也
　　杨元素曰六二从初六五从上俱失中爻之常刘长民曰以无养下之徳故不加颐字乃曰拂经合众说而观之可以互相明矣
　　右明象
　　耿睎道曰不能有所养则动而无辅是以居贞则吉不可渉大川也
　　朱子发曰艮止也有居之象
　　陆希声曰不能养下民所不从不可渉难
　　刘氏曰五不利渉上利渉非刚健不能济大事可知矣
　　案居贞吉犹洪范用静吉谓自养可也不可渉大川犹洪范用作凶谓欲以养人则不可也
　　右明占
　　冯当可曰在五之经当下应二如辅之应车也五下无应遂不复颠颐乃仰而应上九亦为拂经是辅愈上而车愈下其将何以养故二与五俯仰不同而同于拂经也然以象取之五傅于颐而当中如人之前齿虽无功于噬囓但不动摇缺折斯足矣故曰居贞吉传谓顺以从上者五虽柔顺能傅于刚彊以自立如前齿虽不致用能傅于骨以自坚斯亦可久
　　毛伯玉曰五君也养人者其事也养贤者其道也而爻则阴也二者胥失之是拂其常者也无事犹可以分相縻故曰居贞吉欲有所为则难以济矣无臣无民而求成事未之有也故曰不可渉大川案上九居已上而众归之已以阴柔居天下之上而无辅初九逺而不我即六二柔而不我应是无臣也三四皆非所养是无民也凡君上臣民之大经已拂违矣当是时守正而无所事则尚得无咎有所事则不可济矣
　　右明爻义
　　上九由颐厉吉利渉大川
　　赞曰由颐厉吉大有庆也
　　冯当可曰颐之所以成颐由此一爻
　　李季辨曰如人之颐然上体不全则下虽动而不应饮食之道废矣
　　王辅嗣曰以阳处上四阴必宗之故莫不由之以得其养
　　杨中立曰卦惟二阳而爻居一卦之上众阴由之以养也
　　郭子和曰豫之由豫以九四之刚徳也颐之由颐以上九之刚徳也初九非不刚也在颐之初未足以自养况养天下乎此天下之养所以必由于上九也
　　右明象
　　王辅嗣曰贵而无位是以厉也髙而有民是以吉也为养之主物莫之违故利渉大川
　　兰恵卿曰六五阴柔不能养物而养物之权皆归于本爻所以危厉然六五顺从于我使物由已养吉孰大焉
　　刘氏曰以刚在五之上厉也而六五尊之故吉耿睎道曰辅之者众故利渉大川也
　　右明占
　　李氏曰养贤以及万民上九足以当之
　　程可久曰二五君臣之正位不能养物为拂经则由颐于上者亦危矣虽然君子居有为之地有可为之材岂惮于危而不任其重哉故厉吉而利渉大川也
　　李去非曰上九主乎颐者也伊周能使天下之大权在已而君不疑以退听然不免于危厉
　　毛伯玉曰六五不可渉大川而上九利渉大川此非常之事也而其端在于养民夫天下之势何常之有有以养之则君之矣五诚无以养之彼安得不归于上天下莫不与也虽欲不济不可得矣厉者非常之危吉者莫大之庆
　　案隂宗于阳之卦必在九五君位然后为正而安比之所以吉而后至者则凶也豫之九四所由以豫则六五为贞疾之主而朋盍簪于九四然而位在六五之下犹可以制也故其辞曰勿疑颐之上九所由以颐而位在六五之上居一卦之外不可得而制矣故六五为拂经为不可渉大川而由颐利渉皆归于上九而其辞曰厉盖天下之生久矣斯民生养之道实为人上者有以致之斯民苟得其养则归之矣此汤武之所以兴也故厉而吉渉大川而利其事可以想见为人上者盍知所谨哉右明爻义
　　李季辨曰口容止故颐贵止不贵动上三爻皆吉下三爻皆凶
　　赵氏曰虽其爻之当否为义不同然吉凶之大槩可决也
　　冯当可曰颐者养也养人亦所以自养也六爻之中动而从人以求养者皆凶静而受人之养者皆吉
　　李氏曰颠颐者上反养于下也由颐者天下由之而养也朶颐者动以致养也丘颐者止于上而养下也拂颐者失养之道拂经者失养之常此六爻之义也
