<!-- { "loadSidebar": true } -->
　　六三归妹以须反归以娣象曰归妹以须未当也九二言幽贞未变之德而不言其所归此未嫁而待礼也故曰归妹以须须者待也然方九二未嫁以待礼而六三欲躐出于九二之上此已挟緑衣上僭之心矣故圣人从而正其分曰汝曷不反而归于娣媵之列乎又曰未当者深贬其僭之不当也其在外则皇父卿士畨为司徒之时乎
　　九四归妹愆期迟归有时象曰愆期之志有待而行也九四亦少妹之兄也而归妹愆期而不嫁有待而后行何也待嫡兄之命也夫九二以少妹之孤视听聪明斯已贤矣刚阳得中此又贤也幽贞不变此又贤也归而须礼此又贤也嫁而愆期此又贤也其三聘之尹三顾之葛也与
　　六五帝乙归妹其君之袂不如其娣之袂良月几望吉象曰帝乙归妹不如其娣之袂良也其位在中以贵行也
　　九二之少妹在二则幽贞而不变至三则须礼而不轻至四则愆期而未行然则何时而归于人乎待六五之命而后行也六五以帝乙之贤居至尊之位体中正谦柔之德而九二之贤女为之妹以是兄归是妹岂不光华焜燿于而国而家哉于此而下嫁于诸侯又能自谓我虽女君也娣虽吾妾也不以已为过之而自以为不如位髙而志益卑身贵而行愈谦此帝妹之所以愈贤与推而放诸君道髙帝不如三杰文帝不及贾生其庶几乎彼谓五帝其臣不及其圣岂惟五帝之罪人亦归妹之罪人也月与日望则相敌几望者月逊日也妇逊夫之象也故吉观帝妹之逊其夫知帝乙之训其妹观帝乙之训于妹知帝乙之孝于亲盖吾亲有遗爱吾能解其忧吾亲有所托吾能副其托不曰孝乎故帝妹之逊可能也帝乙之训难能也帝乙之训可能也帝乙之孝难能也大哉帝妹之逊乎大哉帝乙之孝乎至于武王集文王未集之统成王终武王未终之功抑又归妹之大者与袂袖也假衣以明其人而不斥其人也
　　上六女承筐无实士刲羊无血无攸利象曰上六无实承虚筐也
　　六隂也故虚虚则无德居上尊也尊则为兄尊而无德其少妹不令之兄与故九二之为女奉承之于下如奉虚筐而无币帛以实其筐上六之为士刲羊告庙于上如执虚器而无血膋以实其器少妹畴依焉傥无六五以主少妹之昏礼前人目不瞑矣一妹不足托宗庙社稷乎易者象也上卦有虚筐之象兊为羊上六而在外朝为许靖为王衍
　　诚斋易传卷十四
<经部,易类,诚斋易传>
　　钦定四库全书
　　诚斋易传卷十五
　　宋　杨万里　撰
　　【离下震上】
　　丰亨王假之勿忧宜日中彖曰丰大也明以动故丰王假之尚大也勿忧宜日中宜照天下也日中则昃月盈则食天地盈虚与时消息而况于人乎况于鬼神乎丰者丰盈盛大之时也圣人于是时其喜乎其忧乎曰此庸君之所喜而圣人之所忧也丰亨王假之丰之亨孰致之吾王致之而至于此也有以致乎此必有以忧此吾王曷为而致乎此也明而毕照动而有为是以致之也致之矣曷为而忧乎此也吾王之明宜如日之方中方中者日之至盛也然吾王之勿忧止于日中之时而已何也丰则尚宜大也中则尚宜照也勿谓方中其中将昃勿谓宜照其照将夕盖日中者昃所倚月盈者食所伏盈者虚之原息者消之根天地也日月也鬼神也四时也所不能遁况于人乎况于天下之治乱安危存亡乎晋武知忧必无身后之乱明皇知忧必无末年之变知忧者其惟尧舜之儆戒禹汤之罪已三宗文王之无逸乎
　　象曰雷电皆至丰君子以折狱致刑
　　有电之明乃可折狱有雷之断乃可致刑断至而明不至则狱辞不能折而照明至而断不至则威刑不能致而果故必雷电皆至而后可岂惟刑狱哉髙帝无离之电则蹑足而怒不解无震之雷则刻印而销不随折狱致刑姑举其一以见其万且人命至重故也
　　初九遇其配主虽旬无咎徃有尚象曰虽旬无咎过旬灾也
　　禹稷当平世君子之幸也顔子当乱世君子之不幸也其有当丰盈明盛之世而伏中昃盈虚之机者其君子幸不幸之杂也与初九以刚明之贤当明盛之世遇九四同德相应之迩臣为己之所主已徃而从之其功业成就必有卓然可尚者岂非初九之幸也哉然幸未久而灾至者何也时虽明盛而六五柔暗之君也初九在下之逺臣与九四在上之迩臣安能以已之昭昭启君之昏昏乎故四老能从子房以安惠帝而不能振惠帝之柔刘更生张猛周堪能从望之以傅元帝而不能开元帝之暗诸君子岂不遇明盛之世哉然明未久而昧生盛未久而衰至大则灾于而国小则灾于而身故汉再衰而望之死惟子房四老幸免者子房退而四老去也故曰虽旬无咎过旬灾也旬者旬时言虽无咎而未久也过是则灾及矣初与四皆阳也同德相配故曰配主曰主者四为逺臣之所为主初以迩臣为所主
　　六二丰其蔀日中见斗徃得疑疾有孚发若吉象曰有孚发若信以发志也
　　至昏不可莹至明不可揜故甓不可以为镜尽不可以为夜可揜者非至明也其资根乎暗也世无不雾之晨而雾不能以晨为昏世无不云之昼而云不能以昼为夜盖青天白日之清明非云雾所能揜故也今日中至明至盛之时而见斗是能以昼为夜也意者无日而昼晦与意者非无日其有日而食之旣与然则日中见斗非其明之可揜也以其日之至昏也丰者日中之时也蔀者有物以揜之也物揜日而见非揜之者之罪也故曰日月晕于外其贼在内六二为离之主而居中宅大臣之位而居正此明盛之至而中正之至也以此事君致之尧舜之上可也然徃而事君动而见疑举而见疾者何也有小人以揜吾君之明而蔽之也小人者谁乎上六是也上六何以揜君之明也六五柔暗之君也无上六犹暗也况加之以上六乎其陆贽事德宗之事德宗根于柔暗之资而力为强明之迹夫君道之所在强不在于折敌冲而莫强于折邪佞明不在于察渊鱼而莫明于察奸欺德宗强不足以折卢杞而以刻薄为强明不足以察延龄而以猜忌为明故怒公辅疑萧复仇陆贽皆日中见斗徃得疑疾之类也虽然臣子之道不以君之明暗而二其心也一于至诚孚信以发吾志而已尽吾之诚心而君不疑不疾固吉也疑焉疾焉亦吉也故梁州之行求贽不得而帝泣贽不以为己悦忠州之贬终其身而不还贽不以为已凶
　　九三丰其沛日中见沬折其右肱无咎象曰丰其沛不可大事也折其右肱终不可用也
　　君子之道不用则已用矣而止以小事塞焉犹不用也何以答天下之望乎答天下之望者其必有济天下之大事乎致君泽民舍此事无大者九三以刚明之德居下卦之上君子有德而得位者也是故下则欲丰其民之泽如陂池沛泽之洋溢上则欲增其君之明如日之方中皆大事也然欲为大事而不可为欲用其道而终不可用何也六五柔暗之君非吾一人所能扶持也所恃者同列之相应也而今也不幸与上六之小人为同列先之而后者谁与左之而右者谁与同列不应其有左臂而无右肱也一手不能举鸿鼎一臂不能推大车天下大事而以一人为之惟见民益稿而不苏君益昧而不明九三拱手太息而已又谁咎哉无咎言无所措手亦无所归咎也沫即昧也三与上应故平无勃不济龄无如晦不决
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
　　九四居近君之地处动卦之初有阳刚之德此亦君子之刚而有为者也其如上六之小人揜六五之暗主而不可以有为乎六二之大臣且不能发其蔽而启其明也而况九四乎然犹幸其下有初九之贤来主于我而我为之主吾道其庶几可行乎故吉曰夷主者同德相应而为等夷也如夷于九县之夷曰位不当者以阳居隂也九四髙则顔雠由司城贞子次亦不失为魏无知常何
　　六五来章有庆誉吉象曰六五之吉有庆也
　　天下有不可为之事乎天下有不可为之事则贤不足尚矣夫以丰大之时而柔暗之六五为之主宜其倾厦非一木之支决河非捧土之障也而下有六二大臣之贤近有九四迩臣之贤外有九三羣臣之贤逺有初九小臣之贤六五能虚心谦德以招来众贤之章知初九之刚明可尚身虽在逺而不忘君也我是以用之于先知六二之中正孚信虽疑疾而不改度也我是以用之于佐知九三之志于致君泽民而欲立大事也我是以用之于佐知九四之在左右前后能旁招初九以协恭于君也我是以用之以自近昔也天下以吾君为柔今则庆之誉之以为刚昔也天下以吾君为暗今则庆之誉之以为明何其吉也舍己之刚用人之刚即已之刚舍己之明用人之明即已之明也其小犹为齐威王而况不为威王者乎然则其致丰大明盛之治非幸也夫以羣贤辅一柔暗之君犹足以致丰大之庆誉况得刚明果断聪明勇智之君而事之其所就岂小哉故曰天下有不可为之事则贤不足尚矣六柔暗五刚明故有庆誉吉六隂柔亦谦虚故能用人又六五隂爻而雷质虽柔而实刚君雷而佐电虽暗而亦明与它卦六五异矣
　　上六丰其屋蔀其家闚其户閴其无人三嵗不觌凶象曰丰其屋天际翔也闚其户閴其无人自藏也
　　自古小人揜其君之明者何也君明则必忧危亡忧危亡则已疎左右矣故必揜之以娱乐君明则必勤总揽勤总揽则已无权势矣故必揜之以逸游君明则必亲君子亲君子则已失恩宠矣故必揜之以奸谀此仇士良之所以传心术之秘于其徒也故圣人发其心之至隐而晓以祸之必然曰汝之揜君之明不过欲丰乎已之屋而已不知丰其屋者适以揜其家而不光又不过欲髙其位而际天而已不知髙其位者适以空其门而自藏家之揜也门之空也自此三嵗而熠燿行于室麋鹿游于台矣岂复觌汝家之有人迹乎凶莫大焉凶又有大者飞廉之诛不足吊而吊成汤之不祀季述之戮不足痛而痛昭宗之罔终为人主者可不戒哉
　　【艮下离上】
　　旅小亨旅贞吉彖曰旅小亨柔得中乎外而顺乎刚止而丽乎明是以小亨旅贞吉也
　　山内而火外内为主外为客山止而不动犹舍馆也火动而不止犹行人也故艮下离上为旅旅非不亨而曰小亨何也旅者人之失其居而穷于外者也在下谓之丧人在上谓之蒙尘亨犹不亨也又曰旅贞吉者居家而不贞尚非吉之道况穷于外而不正则上交必謟而主人莫之敬下交必渎而徒御莫之尊取而不正则亵留而不正则濡去而不正则逋故旅贞则吉孰为旅道之贞乎以为客则柔亦不过于柔必顺乎刚乃为得其中仲尼不答灵公是也以所主而止则所止亦不妄止必丽乎明仲尼不主弥子是也此皆旅道之贞也曰柔得中谓六五曰得中乎外谓六五在外卦曰柔顺乎刚谓六五顺九四九三之二刚曰止而丽乎明谓山与火也柔而在外故为旅
　　旅之时义大矣哉
　　旅者人之穷何大乎时义也时在彼其系在遇义在此其系在守遇非我所能为也守我所能为也圣贤君子不幸而为旅尽其所能为听其所不能为而已夷吾重耳俱寓于秦无异寓有异时仲尼阳虎俱去于鲁有同去无同义
　　象曰山上有火旅君子以明慎用刑而不留狱
　　刑不明则寃故欲明过明则察故欲谨过谨则滞故欲不留艮止故谨火行故不留而明
