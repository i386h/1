<!-- { "loadSidebar": true } -->
　　处遯恶后处晋恶先九四以刚狠之资超贵近之地处羣下之上躐三隂之前以康侯则逼乎王室如郑庄之逼周以近臣则僣乎王权如桓温之僣晋故贪夫位而不思释畏乎下而恐见夺如鼫鼠然虽正亦危况不正乎贪者将上僣于六五畏者犹下忌于三隂上僣而其进不遂以其君之明而不可犯也下忌则其进有牵以其僚之顺而从上者众也使上暗如二世下散如髙贵卿公九四其孰御虽然以刚狠之强臣居逼近之髙位九四处之固不当也处九四于不当之位者谁乎
　　六五悔亡失得勿恤往吉无不利象曰失得勿恤往有庆也
　　六五柔主也宜不立者也宜悔吝宜忧恤宜非吉宜不利而圣人断然许之以悔亡以勿恤以往必吉必无不利又劝之以往则有庆且夫悔则亡矣六五庆也恤则勿恤矣六五又庆也往则吉矣六五又庆也往则无不利矣六五又庆也是四庆者它卦或得其一二已为卦之盛今六五柔主乃兼此四庆而有之然则王之不立者其福固如是乎曰主徳尚刚惟晋之一卦主徳不尚刚曷为晋之主徳不尚刚曰晋之主徳如日之出地此朝日也天下己服其明矣初出之朝日而遽若方中之烈日天下其不旱熯暍死矣乎惟柔故明而不虐烛而不察淑而不烈大抵日中非日之盛而莫盛于朝日刚明非晋之盛而莫盛于柔明盖日之为明朝则升中则倾君之为明柔则容刚则穷六五晋之盛明之主也宜其福之盛也孰谓其柔而不立哉大则如商髙宗之不言小则如齐威王之不鸣书曰柔而立又曰髙明柔克六五以之失得勿恤谓得与失皆勿忧恤六五离也为日为火虽柔犹刚也
　　上九晋其角维用伐邑厉吉无咎贞吝象曰维用伐邑道未光也
　　上九以刚明之资进而至于首又进而至于角刚之极也明极者必穷物刚极者必触物故不胜其刚而无所用之维思攻伐人而已夫明不自照而用之以穷物刚不自攻而用之以伐人若反其刚明而有自危之心圣人尚许其吉无咎也或挟其刚明而自以为贞固圣人知其吝未光也子玉刚而无礼阳处父刚而干时所以败也晋明卦也而四隂吉悔亡二阳厉且吝徳宗以明强自任其未有得于此乎厉者愓厉而自危也
　　【离下坤上】
　　明夷利艰贞彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之
　　易之道有时有人逢其时顾其人用之者何如耳如明夷之时明之伤也孰伤乎明也地掩夫日所以伤夫明也惟能掩而不伤是明夷之道也是时也何时也纣之时也是道也孰能用之用一卦之道者文王也用一爻之道者箕子也文王用一卦故内焉离之文明我则用之以不失其盛外焉坤之柔顺我则用之以服事殷用是二者是故以此蒙犯羑里之大难而纣无所施其虐此文王掩而不伤之道也箕子用一爻故不惟利于居易而亦利于处艰艰而利利而正盖不晦其明则以艰险而伤其生何利之有不正其志则以艰险而伤其明何贞之有大难以天下言内难以一家言纣之难大能及天下而不能及文王小能及一家而不能及箕子此用明夷之力也然彖辞象辞同曰明入地中明夷易之例未有也恐此明入地中四字为衍
　　象曰明入地中明夷君子以莅众用晦而明
　　变而不穷者易之道用而不穷者易之人如明夷一卦用之以处险则为文王与箕子明而晦用之以居易则为莅众之君子晦而明明而晦故全己晦而明故烛物故曰推而行之存乎人又曰神而明之存乎人
　　初九明夷于飞垂其翼君子于行三日不食有攸往主人有言象曰君子于行义不食也
　　飞者不愿不高今乃垂其翼知其不可不退也行者不能不食今乃三日不食知其不可不速也可以退则退可以速则速君子当明夷之初知其伤之者将至故决焉长往而不顾或者见议而不防何也晦己之明避上之暗义当去之之速也何食之暇杨氏谓接淅而行是也当纣之时其伯夷太公避居海滨之事乎
　　六二明夷夷于左股用拯马壮吉象曰六二之吉顺以则也
　　六二居明夷之时最不幸者也何也当此之时惟晦者可免于伤而六二乃有文明之徳此暗主所甚忌也惟去者乃免于伤而六五乃居大臣之位此昏世之所不得去也以其位之不得去故有左股之伤股肱左右者大臣之象也以其徳之文明故有马壮之拯初九九三干马用壮之助也助之者壮处之者顺所以吉也非吉之吉也凶之吉也既伤股矣非凶乎伤而获拯非凶之吉乎当纣之时此正文王之事也见囚者伤股也伯夷太公归之闳夭之徒脱之者马壮之拯也柔而恭渊而懿臣罪当诛而天王圣明者顺以则也则者有君人之大徳而乃有事君之小心顺乎君臣之天则也故诗人歌之曰顺帝之则而仲尼今賛之曰顺以则也诗人仲尼其见文王之心乎
　　九三明夷于南狩得其大首不可疾贞象曰南狩之志乃大得也
　　六五当箕子六二当文王然则孰当纣乎当纣者其上六乎上六位之髙暗之极此明夷之主也非纣当之其谁当之然则孰当九三程子以为汤武之事是也程子混而言之婉也试别而言之九三其武王之事乎九三居下卦之上而体离明之极膺南面之望而应上六之敌是惟无狩狩一而获明夷大害之首矣然则缓其狩而不疾者昭其至正也志于得其首而非志于利其得者昭其不私也非武王伐纣之事其何事乎故恭行天罚是南狩也胜商杀纣是大首也须暇五年是不疾也克相上帝宠绥四方曷敢越志是志得也
　　六四入于左腹获明夷之心于出门庭象曰入于左腹获心意也
　　上六明夷之君也六四明夷之佐也明夷之时有昬暗之君而无隂柔小人之佐孰与逢昏主之恶而伤君子之明哉惟六四以隂柔之奸居近君之位是故挟左道用非僻以中其君之欲至于深入其腹心而壊其中探得其伤害君子之志意而肆于外于是圣贤有不免于伤者矣且暗王之与小人何仇于圣贤而必欲伤之乎盖上暗下明恶易以形此邪彼正势难以并此其理也然小人知伤君子以逢其君不知伤君子以伤其君故得大首者九三也大首之所以见获者非九三也六四也当纣之世所谓六四者其飞亷恶来之事乎出门庭者出而肆于外六四坤之初也坤为腹
　　六五箕子之明夷利贞象曰箕子之贞明不可息也五君位也而圣人以箕子当之者明夷之时六五以隂居阳以柔居刚得中守正阳刚之君子也纣不足以当之当之者舍箕子而谁也又箕子与纣同姓之亲也此孟子所谓易位之卿也箕子既有此嫌而又与微子皆疑于商家及王之制意其当时天下之望亦或以六五之徳与位归箕子与此纣所以疑之之深所谓内难者也非为之奴以深晦其明则居艰而不利非守其贞而不同其恶则明灭而或息晦其明故全于人明不息故全于天五阳明也六隂晦也以六晦五故为箕子之明夷
　　上六不明晦初登于天后入于地象曰初登于天照四国也后入于地失则也
　　上者六位之至髙故初登于天而四国望之照临上六者昏徳之终极故后入于地而天下失其所法则是以既曰不明又曰晦者甚其昏之辞也纣之嗣位闻见甚敏材力过人其初登于天照四国之时乎及其以昏弃失徳而为独夫其后入于地而失则之时乎
　　【离下巽上】
　　家人利女贞彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣正莫易于天下而莫难于一家莫易于一家之父子兄弟而莫难于一妇一妇正一家正一家正天下定矣故家人之卦辞曰利女贞大哉女贞之利乎女正者女非自正也盖有正之者孰正之男也正女以男正男以父之身正身以言行前之二正在彖后之二正在大象与上九然家人之职二其道一妇职顺父职严合严顺之道存乎正严而不正独严不行顺而不正独顺不立故曰利女贞曰正位曰家道正曰男女正天地之大义天地之义以男女正为大而况天下万事乎故曰正家而天下定女内谓六二男外谓九五父母谓上九六四尊而在上者兄谓九三弟谓初九利女贞谓巽长女离中女正位内外谓名分若吕武南面则男女易矣名分乱矣
　　象曰风自火出家人君子以言有物而行有恒
　　巽木也风也今舎木取风离日也火也今舎日取火盖火本生于木木者火之父风还出于火火者风之母如家人夫妇父子相生无已也物必有自出风自火出教自家出家自身出故君子正言行以严身严身以家严家以天下言必有物言而无物则欺行必有常行而无常则伪欺乎言伪乎行而能正家者无之
　　初九闲有家悔亡象曰闲有家志未变也
　　妇训始至子训始穉及其志意纯一而未变也初九处家人之始初而用阳刚之严治有防闲之逺虑一日之正终身之正也何悔之有此舜之刑于二女文之刑于寡妻也鲁桓公唐髙宗反是
　　六二无攸遂在中馈贞吉象曰六二之吉顺以巽也妇无遂事必有尊也言有夫也妇职馈祀必有敬也言有先也妇而遂事则僣僣则家不齐时有牝鸡鸣晨之祸妇而不职则傲傲则家必隳时则有腐木为柱之祸六二以柔顺之令徳宅壸内之正位退然无攸遂以尊其夫劬然羞馈祀以事所职正孰大焉吉孰御焉故圣人賛而誉之曰顺以巽也顺则安而不僣巽则卑而不傲此二女之事舜太姒之事文也褒妲反是
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　正家之道严胜则厉和胜则溺嗃嗃而严严胜也嘻嘻而笑和胜也然严胜者虽悔厉而终吉故圣人劝之以未失和胜者虽悦怿而终吝故圣人戒之以失节九三刚而过中严胜者也正家之道圣人取焉自九五上九六四而降九三亦家人之长也其一家之兄与周公之诛管蔡训康叔得嗃嗃之义矣庄公之于叚文帝之于长景帝之于武其嘻嘻者与
　　六四富家大吉象曰富家大吉顺在位也
　　善富家者不寳珠玉而以父慈子孝为珠玉不丰粟帛而以夫义妇听为粟帛故六四之富而吉吉而大圣人释之曰六四之富非以富而富也父子夫妇各顺其位而不相逾越是谓富矣易之富家即记之家肥也六四以柔顺而居下卦之上上卦之内其家人之母与思齐太任是已舜母反是
　　九五王假有家勿恤吉象曰王假有家交相爱也正家在政睦家在徳正人在法感人在心使我正人易使人爱人难使我爱人易使人爱我难使人爱我易使人人交相爱难非以徳睦之以心感之安能使之交相爱乎九五以干徳之刚明居巽位之中正为天下国家之至尊而爱心感人巽而入之此所以感假其家人以及天下莫不人人交相爱勿忧天下之不忧而自吉也以文王为君以太姒为妃以王季为父以太任为母以武王为子以邑姜为妇其不交相爱乎故诗人歌之曰刑于寡妻至于兄弟以御于家邦此交相爱也仲尼颂之曰无忧者其惟文王此勿恤吉也
　　上九有孚威如终吉象曰威如之吉反身之谓也人能不以恶于子者事父则天下皆舜人能不以检于身者自恕则天下皆文王诚意中充则徳教外孚也上九以过刚之威而严其家未至也以严家之检而诚其身斯至矣此其所以成家而享正家之吉也九五君也上九君之上其文王之王季与故周家之正有刑于太姒者有刑于文王者九干刚故威上巽极故孚孚者诚乎身
　　【兊下离上】
