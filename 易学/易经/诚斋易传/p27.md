<!-- { "loadSidebar": true } -->
　　当兊说之世天下人说于下君臣相说于上而圣人所甚不说也必有疎逺在下之士负特立不倚之刚献可替否以相济而不疑其庶几不至于容说之朝乎所以吉也初九是也以阳居阳至刚也在下无附至疎也至疎则大利不能至刚则大戮不能惧断而行之何疑之有故成帝燕安之余非朱云莫能斩佞臣神尧平定之初非孙伏伽不敢谏戱晏子曰和如和羮同如济水兊以说为说和兊以不说为说
　　九二孚兊吉悔亡象曰孚兊之吉信志也
　　礼不妄说人君子难说故妄说人者小人也易说者尤小人也九二居大臣之位当兊说之世天下视其所说而赴焉者也惟九二以刚阳之德居中正之地见其诚正可说者说之其佞伪妄说人者絶之则天下诚正者至而佞伪者逺矣惟其孚诚者说之此其所以吉也吉矣又曰悔亡赞之之至也故周伯仁爱刁协之佞而仲智责之张九龄喜萧诚之软美而李泌让之皆愧于兊之九二者也然仲尼犹戒之曰信志也谓彼之诚信亦必察其出于志盖恐其色仁而行违也佞伪取说之小人其亦难防也哉
　　六三来兊凶象曰来兊之凶位不当也
　　圣人之诛盗轻于诅盗兊之六三不当是也夫兊之六三其隂柔邪佞挟此以来而求説于上鬻而不售已之吉亦国之吉鬻而售已之凶亦国之凶六三之凶于而身不足咎也说六三之柔佞而来之旣来之又位之于下卦之上者可咎也位小人于上可谓位之而不当矣位之而不当一佞来万佞集不凶于而国乎故亷来之得位凶于廉来亦凶于商恭显之得位凶于恭显亦凶于汉六三以说而来来而凶岂六三之罪哉
　　九四商兊未宁介疾有喜象曰九四之喜有庆也兊说一也而所以说者二有事君容说者有以安社稷为说者九四近君之臣也故于兊说之时徬徨焉踌躇焉商确而谨择焉其心安得而自宁也何也惟容说之小人有以妄说而病吾君之心也君心勤政彼病之以逸豫君心忧乱彼病之以燕乐君心裕民彼病之以聚敛君心静治彼病之以威武六三之来兊即容说之小人也非九四之刚正介而隔之使不得近于九五其不为疾者鲜矣六三者君心之膏肓也九四者君心之箴规也故九四者六三之所甚不喜也六三不喜则九四有喜矣非九四之私喜天下国象之大庆也故魏征用而封伦沮李绛入而承璀去春秋传曰介在东都介隔也
　　九五孚于剥有厉象曰孚于剥位正当也
　　小人得志疾也不得志亦疾也得志则中其疾以疾其君心不得志则移其疾以疾其君子是疾一移则隂剥阳邪剥正矣虽以九五之刚明中正难说于其上三阳之可否诚正介隔于其下然六三以兊说而来焉上六以兊説而引焉九五万一轻信二隂而孚焉则剥之胎具矣安得不危厉而祗惧哉九五居此位也则必当此责也可不惧乎尧且忧驩兠畏孔壬况不如尧者乎
　　上六引兊象曰上六引兊未光也
　　贤人在上引其类小人亦然物各从其类也故上六兊说之小人必引六三来兊之小人然举而无成发而不中者上有九五之刚明以剥为惧下有三阳之众正以隔其来又以上六在一卦之外无位以昌其党此小人之道所以不至于光亨而乱天下也驩兠荐共工而尧吁佥言荐鲧而尧咈皆引兊而未光者与六三下卦兊说之极上六上卦兊说之极位皆隂柔故上者引下者来
　　【坎下巽上】
　　涣亨王假有庙利涉大川利贞彖曰涣亨刚来而不穷柔得位乎外而上同王假有庙王乃在中也利涉大川乗木有功也
　　济大难者存乎才散大难者存乎德旣济旣散而不居者存乎道涣散也其为卦坎下巽上坎水也险也难也下卦内也坎下者难在内也膏肓内痛非腠理之药所能逹祸乱中起非都鄙之政所能排当是之时孰能济此难而散之者其惟巽之君子盖济难者才也散难者非才也项羽能亡秦而不能散汉以为楚曹操能平羣雄而不能散吴蜀以为魏项挟勇操挟知皆才也非德也欲天下之难永散而不再合惟德足以服人心而后可巽之才木也其德风也水之浅能溺万物然乗一木则悠然而济水之怒能决九山然遇一风则欣然而散才以济之德以散之天下之大难一朝涣然而不复聚涣之所以亨通也曰利涉大川乗木有功言王者之才足以济大难也曰利贞又曰王乃在中言王者中正之德足以散大难也然天下之大难济之易散之难散之易散之而不居难平吴亡晋平陈亡隋居之而骄也武王一戎而天下定难已济矣散牛而不复用难已散矣武王方且祀于周庙大告武成曰此惟先王后稷之功此惟太王王季之功此惟文考文王之功至于在我则曰予小子其承厥志而已退然无自功之色至此然后见才不足为武王道德不足为武王言非有道孰能谦巽而不居其功乎不居斯不骄不骄斯不败故巽之才在木而不在木巽之德在风而不在风兼天地人之谦者其惟巽之有道与故曰旣济旣散而不居者存乎道此涣亨所以首之以王假有庙然后及济难散难利贞之辞与刚来而不穷谓九二柔得位乎外而上同谓六四
　　象曰风行水上涣先王以享于帝立庙
　　卦辞言王假有庙举其略象曰享于帝举其详言不独归功于祖考又当归功于天享于帝昊天有成命是也立庙清庙是也
　　初六用拯马壮吉象曰初六之吉顺也
　　初六逢险难之时屈卑下之位而挟拯难之志是黔娄言善贾叔山无趾言善舞也将焉拯是不然拯不在独而在从不在从而在择不在择而在蚤初六今何从从圣明之君乎在下而莫我达也其次从吾君之大臣乎从之又不可泛也莫若择其贤而有力者九二者大臣之刚正所谓贤而有力者与其贤如骥之德其壮如骥之力初六从之顺乎其吉沛乎其拯也所从而不择择而非有力有力而非贤贤且有力而从之不蚤非所以摅拯难之志也择所从而得九二得九二而从之于初吉何疑焉信从何平从无知诸将从邓禹秦府之士从龄拯难之功何如哉六顺也初蚤也九二干爻干为马
　　九二涣奔其机悔亡象曰涣奔其机得愿也
　　君子当平世为雾中之豹为渊中之龙如酣寝而不闻非杨也君子当乱世为决川之禹为救火之侨虽焚溺而不避非墨也吉凶与民同患当其可而已九二以刚中之才当险难之世就使无大臣之位逢九五刚明中正谦巽之君犹当奔奏而赴之与之济难而况大臣之位乎得其志愿何悔之有幡然而改尹奔汤以济纳沟之难也舍筑而起说奔髙宗以济大川之难也机者君所慿也不言君而言机不敢斥所尊也虽然有似之而非者石厚之奔州吁荀爽之奔董卓淫奔也非奔机也学者审诸
　　六三涣其躬无悔象曰涣其躬志在外也
　　险难之世非一端也有基难有作难有济难有遭难有免难褒妲斯髙基难也胜广元感作难也汤武伊周济难也河桥白马遭难也二老四皓免难也六三在坎之外体柔之德居无位之地柔则不竞外则无险无位则无施虽不能济难其散于难而免其身何悔焉志在一世之外万物之表故也志在一世之外者举世不能浊其洁志在万物之表者一物不能伤其生故商山无斯髙白马无园绮人之或出或处各言其志圣人所不能齐也不然仲尼以景公轻夷齐以曽防重由求乎
　　六四涣其羣元吉涣有丘匪夷所思象曰涣其羣元吉光大也
　　六三之涣其躬散一己之难也六三居险之外者也六四之涣其羣散天下之难也六四近君之大臣也六三而为六四僭矣六四而为六三媮矣何也六四逢险难之世居大臣之位当济难之责不能散天下羣聚之难非媮而何然散其大者虽如山岳而其小者尚如丘陵散犹不散也不忽其丘陵之小而怀匪夷之思必尽乎夷之而后已然后元吉而光大也慕容绍宗之不追侯景仆固怀恩不平河北皆有丘而不思夷之者也巽为髙故有丘
　　九五涣汗其大号涣王居无咎象曰王居无咎正位也涣之六爻皆无凶悔吝者惟六三世外之君子无与于济难其余诸爻皆奔走而为九五之用九五以刚明中正之德谦抑卑巽之度为一卦之主用羣臣之贤将何以大慰天下之望尽散天下之难乎不有大号令大建立大更革未见其可盖天下有大险难如一身有大疾病也除大疾病者非一汗则疾不解排大险难者非大号则难不散何谓大号发号施令必大焉先小者碎者虽多无补也商民所大病者其政贪散财发粟之令一出而四海服秦民所大病者其政酷约法三章之今一下而万民悦大者举矣何必多乎哉然除疾有二疾而不汗者死汗而复反者亦死散难有二无大号者民弗从有大号而复反者民亦弗从令之以薄敛而行之以重赋是反也令之以轻徭而行之以劳役是反也令之以省刑而行之以峻法是反也出令而民从之令反而民去之天下之难何时而散乎故又曰涣王居无咎居之为言执之以金石之坚行之以四时之信固守而不迁之谓也如是斯可以正位凝命而永无灾咎矣故曰王居无咎正位也
　　上九涣其血去逖出无咎象曰涣其血逺害也
　　散大难者必去其源除大疾者必絶其根疽之为疾也能杀人而不善疗疽者亦能杀人何也知疗疽而不知消其根也血之毒而非气之正者疽之根也爱其血而不听其去者存疽根者也去其血而不与之尽者留疽根者也二者之祸其一医之罪也其一岂医之罪哉上九居涣之终能为九五之涣其血矣必去之尽而出之逺则天下之难其害日逺日亡矣不留者在上九听与否不在上九也非九五刚明中正之君孰能一听上九之所为哉可不惧乎孙武之诛队长穰苴之斩庄贾上也楚子常之杀无极陈元礼之杀褒妲次矣

　　诚斋易传卷十五
　　钦定四库全书
　　诚斋易传卷十六
　　宋　杨万里　撰
　　【兊下坎上】
　　节亨苦节不可贞彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民
　　厥初生民无穷民也民奚而穷也民之欲无穷而财之生有穷以有穷奉无穷民于是乎始穷圣人忧焉故受之以节节者约侈而归节也节则裕裕则通故曰节亨亨者通也然有财之穷亦有节之穷财之穷自不节始节之穷自过于节始过于节则人情苦之而不可久于是节之説又穷圣人忧焉故受之以中中者非不节亦不过于节故曰苦节不可贞又曰其道穷也又曰中正以通中则通矣虽然中无形也无形则难守于是中之说又穷圣人忧焉故受之以制先之礼后之法礼一立则截然不可逾法一立则凛然不可犯上下有分名器有等然后财不伤民不害矣非必上之虐取然后为伤害也下无制度则财以侈自伤民以侈自害也下侈且然况不止于下侈乎大哉圣人之制度乎其如天地乎天地节而四时成圣人节而天下富坎阳兊隂故曰刚柔分二五皆以阳居中故曰刚得中兊说坎险故曰说以行险二阳当君臣之正位故曰当位冬闭不固则春生不茂故曰天地节而四时成
　　象曰泽上有水节君子以制数度议德行
　　水之在泽盈则溢平则钟此节之象也兊说坎险说过则流险以节之此节之义也二阳盛二隂节之一阳盛一隂节之此节之理也故曰泽上有水节民侈受之以节节苦受之以中中无形受之以制圣人之防人欲足矣乎曰未也约民以制以制为制也先民以身以身为制也故曰制数度为未足必反而议吾身之德行焉呜呼周矣
　　初九不出户庭无咎象曰不出户庭知通塞也
