<!-- { "loadSidebar": true } -->
　　九二包有鱼无咎不利宾象曰包有鱼义不及宾也仲尼于彖辞发明遇之时义甚大今观之九二以后则见其时义之大矣九二君民之相遇得其时义者也九三九四君民之不相遇不得其时义者也九五君臣之相遇得其时义者也上九君臣之不相遇后其时义者也大哉遇之时义乎人之与物相遇欲速相遇而不欲速则失时相有不欲速相有而欲速则失义鱼者众渔之所利也众渔求鱼一渔先得鱼喜遇之之蚤也喜于遇之之蚤而急于得而有之则鱼不可得而有矣何也取之必有其器也大则纲纎则笱然后有以包而举之不然急于取而徒手以徃则亡具甚矣鱼岂为我有乎故必有以包之斯得而有之包者缓辞有者坚辞取之缓则有之坚矣后虽有他人善渔者至利亦不彼及矣何也吾遇之之时蚤而取之之义缓也宾者他人之谓也髙祖先得关中遇之之蚤也汉先得之楚后至而夺之不惟夺之反王我于蜀我徐起而定三秦天下卒为汉而不为楚此包有鱼而利终不及宾者也又何殃咎之有初六隂而在下民之象也鱼亦隂类古者以鱼比民九二以刚阳中正之德居下卦君主之位而首与初六遇此遇鱼之最蚤者也其徳足以包有之而无咎九三九四二宾其至已晚矣安得利以及之乎
　　九三臀无肤其行次且厉无大咎象曰共行次且行未牵也
　　一卦五阳而一隂五阳必争赴于一隂一水众渔而一鱼众渔必争取于一鱼初六之一鱼此九二九三九四之所争取者也九二最近初六最先遇初六则初六之鱼已为九二所得矣九三居九二之后而必争争则必伤伤则欲进而不敢进自危而不力争能不进而自危虽不得鱼亦无后灾故无大咎曰行未牵者犹幸其不牵于鱼而必进也孔明説先主谓中原已为操所得而江东已为吴所得吴不可图而可以为援此次且而无大咎也三居二后故曰臀争鱼而伤故曰无肤夬之九四与姤之九三辞同而九三无大咎者九四以阳处隂故柔而不决遂坐次且之累九三以阳处阳故止而不行乃得次且之方
　　九四包无鱼起凶象曰无鱼之凶逺民也
　　九四非无刚阳之德以包纳初六然曰包而无鱼者四与初远而不相及一也四以阳处隂又无中正之德二也四无君主之位三也四与初宜相应者也宜应而不应三失故也无德以得民无位以临民而又逺民宜吾民之归九二而去我也君而无民无民而举事安得不凶起者举事之谓子干子比自晋归取楚而见杀而蔡公弃疾乃得楚二子远而蔡近二子庸而弃疾贤故也
　　九五以杞包瓜含章有陨自天象曰九五含章中正也有陨自天志不舍命也
　　此九五九二之君臣刚遇中正之盛也九五以刚明之德乃含其耀而不矜以下逮九二中正之臣如杞叶之髙而俯包瓜实之美九二以刚正之德亦奉君命而不舍以上承九五中正之君如命从天降而决起盍归之志君臣相遇之盛如此一小人虽壮何足虑也尧下逮舜之侧防以杞包瓜之象舜遇尧为天人之合有陨自天之象何忧驩兜何畏孔壬固其理也
　　上九姤其角吝无咎象曰姤其角上穷吝也
　　上九之吝而不遇者时之后道之穷也非上九之咎也何也上九以刚阳君子之德而自处于髙亢不屈之地是将何所遇哉以我之髙遇彼之触而已遇其角遇其触也天下之情顺则合乖则离遇其触矣何遇之冀哉其为悔吝宜矣虽然上九何咎过之有吾道也穷而已安之可也既曰无咎圣人慰之之辞也又曰上穷圣人叹之之辞也仲尼之道大天下莫能容是也孟老于行荀废兰陵亦然而况贾谊仲舒冯衍之徒与大壮九三之羸其角晋上九之晋其角角在我也姤上九之姤其角角在彼也角在彼而我遇之也
　　【坤下兊上】
　　萃亨王假有庙利见大人亨利贞用大牲吉利有攸徃彖曰萃聚也顺以説刚中而应故聚也王假有庙致孝享也利见大人亨聚以正也用大牲吉利有攸徃顺天命也观其所聚而天地万物之情可见矣
　　萃者天下生聚全盛之极也天地聚而隂阳和万物聚而食货充君臣聚而大道行万民聚而天下熙此岂一人一日所致哉圣人于其时也前必揆其所从后必稽其所终不揆所从其散孰聚不稽所终其聚复散昔者天下之散也何从而聚也刑错不式之治生于反商政之日烟火万里之富生于除秦网之时是可忘哉王假有庙用大牲吉所以报萃之所从而不敢有也今者天下之聚也谁得而散也永嘉之祸生于平吴之功天宝之乱生于开元之治是可惧哉利见大人者必求大人之助屈已以见之利贞者必守以贞正之道无逸以终之所以持萃之所终而不敢恃也顺坤也说兊也刚中而应九五与六二也
　　象曰泽上于地萃君子以除戎器戒不虞
　　息者消之初盈者虚之始聚者散之原泽水之聚也泽上于地聚之聚也物有聚而不散者乎君子所宜坊也坊泽之聚者以坊坊治之聚者以备除戎器戒不虞言有备也此亦治之坊也与
　　初六有孚不终乃乱乃萃若号一握为笑勿恤徃无咎象曰乃乱乃萃其志乱也
　　诗曰士也罔极二三其德其萃之初六乎初六与九四正应也而九四君子之刚阳者也初六与六二六三同类也而二三隂柔之小人也始欲从九四则逺于君子而隔于二三欲不从二三则昵于小人而私于同类欲从君子者其始有孚也复欲从小人者有孚而不终也圣人晓之曰尔何扰扰为志之乱而妄欲与小人羣聚乎九四虽逺尔曷不号鸣以求应乎尔与九四虽不终然九四察尔初心之孚固将舍旧而开新与尔一笑而释然相聚矣尔何恤于自新而不徃乎其无咎决矣此圣人开初六自新之涂也不开人以自新之涂是驱天下之人而胥为小人也魏舒初欲从栾盈之乱旣而乃归范宣子召伯盈初已从王子朝之僭旣而乃从刘文公君子与之是圣人开萃之初六之义也
　　六二引吉无咎孚乃利用禴象曰引吉无咎中未变也君臣之聚会始于相求终于相信臣固求君也然君之求臣甚于臣之求君观汤之于伊尹先主之于孔明则见矣然则何道以求之星辰非能自髙也引而髙之者天也贤臣非能自进也引而进之者君也六二之进非九五引之而谁也故曰引吉无咎此相求于初之道也及相得相信之后则如骨肉如一体岂复事于外饰哉故冯唐之对文帝张素之对太宗初以为廷辱卒尽其説马援谓光武脱畧边幅魏征告太宗不事形迹皆心孚而文薄者也禴者祭之薄而无文者也故以喻焉此相信于终之道也然六二德则中正而才则隂柔也自非阳刚如伊尹孰得五去桀哉如九五之引六二幸及其中未变之时而引之则得之矣不然如丁公之事楚吕布之事魏虽引之何吉无咎之有
　　六三萃如嗟如无攸利徃无咎小吝象曰徃无咎上巽也
　　六隂柔也三不中不正也挟隂柔不中正之资其谁纳我故进而求聚于九四之君子则四非其类而不答退而求聚于六二之大臣则二非其应而不与萃聚之不合则戚嗟而无归又何所利哉圣人怜之曰尔盍徃从上六巽顺之正应乎庶乎无咎然终不免于悔吝也此商鞅出走而诸侯不纳之时也兊之上六反之为巽
　　九四大吉无咎象曰大吉无咎位不当也
　　九四以刚阳之资居近君之位下与民为聚则尽得三隂之众上与君为聚则已偪九五之尊此如陈氏之得齐民司马氏之得魏民也故圣人戒之曰九四必也柔顺谦退如未居其位之时有不敢当其位之意则大吉而无咎矣四幸而居隂柔之位故也不然非凶于而国则害于而家也
　　九五萃有位无咎匪孚元永贞悔亡象曰萃有位志未光也
　　九五以刚阳中正之德当萃聚之时为萃聚之主岂不盛哉然有其位而无咎矣又曰匪孚又曰志未光乃若未盛者何也盖卦辞有利贞之戒彖辞有聚以正之戒爻辞又有元永贞悔亡之戒非萃聚之难也永其萃聚之难也非永其萃聚之难也永其贞正之难也当天下之已孚而惕然怀匪孚之忧当志意之光大而歉然有未光之志可谓元永贞矣宜其久安长治有聚无散而悔吝销亡也此伯益克艰之戒周公无逸之规也元者善之长
　　上六赍咨涕洟无咎象曰赍咨涕洟未安上也
　　聚不极则散不生治不极则乱不萌上六以隂柔之资説乐之尤而居萃聚治安之极此开元之末燕游之所由兴元和之季宫室之所由侈也故圣人戒之曰临至乐以至忧之心处已安以未安之虑庶乎无祸咎矣赍咨涕洟忧之至也
　　【巽下坤上】
　　升元亨用见大人勿恤南征吉彖曰柔以时升巽而顺刚中而应是以大亨用见大人勿恤有庆也南征吉志行也
　　有位之升有德之升升位则足以行道升德则足以进道又曰升之道必由大人故升于位由王公升于德由圣贤又曰升位而见大人故无附丽小人之失升德而见大人则日入于君子之涂南征前进也此程子之言得之矣然舜大人也能升禹稷纣亦大人也能升飞亷孔子大人也能升顔子荀子亦大人也能升李斯四者之升必有所分矣君子之求升者谨之
　　象曰地中生木升君子以顺德积小以髙大
　　栋梁拱把之积也圣人小善之积也在积之有渐进而不已耳而异端者曰一起直入欺哉
　　初六允升大吉象曰允升大吉上合志也
　　初六柔而旁散在一卦之最下木之根也九二九三刚而上进在初六之上木之干也然初六在下而曰允升大吉者木与土相信而相得则木之升也必鋭士与主相信而相得则士之升也必达故曰上合志也然则初六与谁合志哉非六四而谁哉初六与六四正应也而初六木之始生也六四土之最下而生夫木者也六四为文王岐山之事则初六其吕望渭滨之事也与允信也
　　九二孚乃利用禴无咎象曰九二之孚有喜也
　　当升之世羣贤升于位君德升于圣天下升于治之时也然六五柔顺谦退之君方歉然若有所未遑也为之臣者不济以阳刚之才可乎惟六五得九二之臣君臣交孚是以尽其诚以大有为而尽去外饰之虚文臣有所当为则遂事而不为专上有所重发则衡命而不为悖皆用禴之义也用禴已见萃之六二文王之在岐山内文明而外柔顺召之而至幽之而听非闳散阳刚之臣尽力于外吁其危哉故曰总干而山立武王之志也发扬蹈厉太公之志也其升之九二乎如此而后无咎而有喜也
　　九三升虚邑象曰升虚邑无所疑也
　　九三木之生而出地者也其长也孰御之九三以阳居阳进而近岐山之王其升也亦孰御之如升无人之境耳故曰升虚邑又何疑焉其济济多士文王以宁之时乎
　　六四王用亨于岐山吉无咎象曰王用亨于岐山顺事也
　　四侯伯之位也而文王以上圣之德处之天下方归徃以为王文王乃柔顺以事商文王避之愈力天下归之愈坚此其所以亨于岐山之一隅而有天下三分之二也吉孰大焉又何咎矣
　　六五贞吉升阶象曰贞吉升阶大得志也
　　升之时乱升而为治君升而为王然则六五升之主也其孰当之文王既当六四则六五其武王乎文王柔顺也故为六四武王放伐也何亦为六五之隂柔乎六柔也五刚也中正也观兵而退须暇五年故诗人颂之曰遵养时晦非以柔晦刚乎夫惟尽天下之贞固从文王之容德不得已而后放伐也故自君而升为王如厯阶而升也宜其吉而大得志与垂拱而天下治是吾志也拯民于水火之中是吾志也贵为天子富有天下岂吾志哉
