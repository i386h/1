<!-- { "loadSidebar": true } -->
　　一井主乎泉天下主君泉有德一邑汲之君有徳天下汲之洌而寒者泉之德中而正者君之德九五以阳刚中正之德居大君之位犹泉以甘洁清寒之德为一井之主也天下之人酌而饮之若渇者之于井也孰能御之泉而不洌不寒君而不中不正人有吐井泥羞污君而去之耳故傅説非其后不食伯夷非其君不事君天下者可不惧哉
　　上六井收勿幕有孚元吉象曰元吉在上大成也井至于上六则瓶之入者出水之虚者盈井之功用收其成矣虽然功之未成其患在不成功之已成其患在成非功成之患也功成而倦之患也功成而倦是井泉旣上而复幕其井也夫惟勿幕然后天下信其吉之大天下信其吉之大然后圣人许以成之大此大禹之勤俭周公之吐握也与上六开而勿幕之象
　　【离下兊上】
　　革已日乃孚元亨利贞悔亡彖曰革水火相息二女同居其志不相得曰革已日乃孚革而信之文明以説大亨以正革而当其悔乃亡天地革而四时成汤武革命顺乎天而应乎人革之时大矣哉
　　易之道至于革圣人其喜于革乎抑惧于革乎曰惧于革也何以知之曰革者圣人之不得已也何以知其不得已也曰火逢水则灭水逢火则竭二女居则同而志则别是可以不革乎天下之事苟不至于如水火如二女圣人岂得已而不已乎故戒之曰已日乃孚又曰革而信之言其初之未信也曰元亨利贞悔亡又曰革而当其悔乃亡言革之而非大亨非大利非大正皆革而不当也其能无悔乎革而不信革而有悔则如勿革故曰圣人惧于革也然则何以能革而信革而当乎曰彼之所以失见此之所以得灼知其理于未革之先当如离之文明未革而民愿之将革而民从之相庆其举于旣革之后当如兊之説如是者可以革而信革而当矣天地得此理故革而四时成汤武得此理故革而天人説革之时岂细故哉可不惧哉秦之变法赵之胡服莽之革汉灵宝之革晋岂曰革而信革而当也乎
　　象曰泽中有火革君子以治厯明时
　　火者就燥之物也今在泽中是以水革火之象也物穷必革亦众矣钻燧生于茹毛上栋生于营窟质敝必文寛穷必猛革之为用岂特治厯之一事哉食者人之天厯者食之天举其大它可推矣厯贵乎革者三辰有差厯亦万变也
　　初九巩用黄牛之革象曰巩用黄牛不可以有为也观六爻之辞益知圣人之惧革也初九戒革之蚤六二戒革之专九三戒革之躁九四戒革之疑上六戒革之过五者之戒详矣然后九五不待占而决也初九革之初也当革之初遽可以革乎曰未可也当固执之坚忍之为黄牛之革焉不曰未可以有为而曰不可以有为者戒之之严也以此戒之犹有晁错削七国之祸
　　六二已日乃革之征吉无咎象曰已日革之行有嘉也以六二中正文明之臣遇九五阳刚相应之君此时而不为何时而可为今曰已日乃革之然后征吉然后无咎然后行有嘉庆者不有所倡不可以和不有所主不可以赞必也吾君已有革之之日而主之吾乃可以赞而革之乃者缓辞也后而不先之辞也中正文明而济之以隂柔故也惟其缓而审故以征则吉以行则庆故季孙问二邑之叛然后孔子可以陈堕费之言赵鞅无君命而逐君侧之恶人则春秋以为叛六二独得而专于革乎
　　九三征凶贞厉革言三就有孚象曰革言三就又何之矣
　　九三居下卦之上位亦髙矣接上卦之交权亦近矣为离卦刚明之极才亦全矣可以革矣今又曰征凶贞厉者徃则必凶虽正亦危也何其戒之之太详也圣人盖曰九三不患不刚患在太刚不患不明患在太明何也刚明而过中故也必也如革卦卦辞之三言者然后可以成就而信于天下也曷谓三言曰大亨也大利也大正也大亨无塞大利无害大正无邪以此而革何革不就以此而行何行不达曰又何之矣言焉徃而不可哉故伊尹相汤革夏必以五就其敢躁乎哉
　　九四悔亡有孚改命吉象曰改命之吉信志也
　　初九戒蚤六二戒专九三戒躁然则天下之敝终不可革乎曰当革在敝可革在时故曰革之时大矣哉当而未可其贼曰果可而或违其贼曰疑革至九四蚤者迟专者随躁者衰矣而又不为不以疑而贼大谋乎圣人劝之曰可以革矣虑之旣详其悔必亡旣谨其图天下已孚当是之时奉君命而革之可以吉也君命未安吾改君命而革之亦可以吉也君制命臣承命者也臣而改命改命而吉也可乎曰事君在志行志在事志然而事亦然君子不以志违事志然而事不然君子不以事违志君命曰可君事曰可奉命可也君命曰可君事曰否改命可也吾旣信吾矣君独不信吾志哉岂惟君信之天亦信之天信之君信之矣君信生于天信天信生于自信虽然改命不可许也非诚有其志者不可改也故孟子曰有伊尹之志则可而革之九四曰信志也志不在于兴汉则罢兵厯下之役韩信不可以改命而伐齐志不在于厚楚则致田犨栎之命子躬不可以改命而却郑然则九四何以得自信其志而圣人许其改君命也曰九四兊説之初也又能以阳刚而处四之柔顺也此其改命岂犯上而侵君者乎故许之也然则九三有为而圣人沮之九四不为而圣人劝之何也曰九三所谓由也兼人者也九四所谓求也退者也革以改为义臣改君命亦革之一也故于九四发之
　　九五大人虎变未占有孚象曰大人虎变其文炳也可革不革是以敝济敝旣革悔革是以敝易敝革之道亦难矣盖举国之欲止不能止符坚之行举国之欲动不能动汉文之静虽然与其轻也宁重与其喜也宁惧今也革至于九五圣人独决之以未占而有孚是龟筮有所弗询鬼神有所弗谋也无乃轻于革乎盖天下无灼然之理则圣人无决然之举革之道初戒其早二戒其专三戒其躁其可革未灼然可革也四戒其疑已灼然可革矣九五以阳刚之资居兊説之上当大君之位兼四爻之助其可变可革之理灼然如虎文之炳也尚何待于占乎此汤武革命顺乎天而应乎人之事也
　　上六君子豹变小人革面征凶居贞吉象曰君子豹变其文蔚也小人革面顺以从君也
　　革至于九四可革也至于九五能革也至于上六从革也虽然可革在理能革在已从革在人圣人尽其所能革而不尽其所从革君子革心蔚然如豹文之不可掩小人革面勉然顺吾君而有所从是亦足矣复欲进而未已忿其革面而必强其革心凶之道也故曰征凶惟安而居焉正而守焉斯吉矣故苗民七旬而乃格舜犹以为速商民三纪而乃变康王不以为迟忧其革之尽也非忧其革之尽也忧其革之过也
　　【巽下离上】
　　鼎元吉亨彖曰鼎象也以木巽火亨饪也圣人亨以享上帝而大亨以养圣贤巽而耳目聪明柔进而上行得中而应乎刚是以元亨
　　鼎象也象者卦之形肖鼎之形也以列足而载一腹以一而贯耦耳非鼎之形乎六爻画而鼎之形以具二卦合而鼎之用以行以巽之木入离之火而烹饪之用着矣古者圣人之制鼎岂自奉口体而已哉有鼎之用有鼎之德享上帝养圣贤乃其用也体巽之顺以顺于义理体离之明以达其视听体六五之柔中以应刚阳之圣贤乃其德也全其德以施其用焉徃而不大亨乎故曰是以元亨且夫革去故鼎取新去故取新何独鼎哉食者生民之大本鼎者火化之元勲革鸿荒而新万法孰为革故取新之初乎孰有大于革茹毛为火化之初乎一初旣立而万法类从矣
　　象曰木上有火鼎君子以正位凝命
　　程子谓君子居处必正命今必重盖取诸鼎然又有一説焉革之汤武革命谓天命也革以革之必鼎以定之易之凝命即书之定命也又古之传国以鼎犹后世之玺也故传曰禹铸鼎象物其后鼎迁于商于周又曰武王克商迁鼎洛邑又楚子问鼎于周王孙满对曰周德虽衰天命未改鼎之轻重未可问也此亦正位凝命之一説然必曰君子者不惟其器惟其人故鼎以纣轻以武重
　　初六鼎顚趾利出否得妾以其子无咎象曰鼎顚趾未悖也利出否以从贵也
　　去恶不尽良庖无洁清之鼎去敝不尽圣人无新美之治是故不有倾写不可以尽去一鼎之恶不有涤荡不可以尽去一世之敝鼎之初六天下草昧隂闭之初犹宿昔滓浊之鼎也将欲去其故以取其新可不倾写涤荡使无一毫之不尽乎故为鼎者顚覆其趾以尽出其否恶为治者涤荡其旧以尽彻其晦防否恶尽而贵珍之膳来晦防彻而阳光之治起汤之革夏必代虐以寛髙祖之入关必除秦之苛布汉之寛也初在下故为趾六隂而虚故颠覆巽为长女而初六居下故为妾妾者隂闭晦防之象六虽隂而初为阳故为子子者阳刚光明之象物忌颠覆惟鼎每覆则每洁故未悖
　　九二鼎有实我仇有疾不我能即吉象曰鼎有实慎所之也我仇有疾终无尤也
　　鼎者宗庙之重器贤者圣人之鸿鼎非重夫鼎也重夫鼎中之实也鼎有实则可荐诸上帝可荐诸圣贤可饱夫天下九二以阳刚之才德居大臣之正位上遇六五离明谦柔之主下得三四同德之助此鼎之有美实天人上下所同恃以为享者也然宼阳者隂讐正者邪初六与吾近而吾仇也宼我而能我即则此必受其即仇我而能我动则彼必乗其动今也初六以一隂之孤而压于众阳之底故有疾我之心而无即我之便九二以阳刚之才而充以笃实之德故有不动之志而无可乗之隙大哉九二之实德乎壮哉九二之不动乎一鼎不可动则万夫废一心不可动则万议息故流言不能动周公刺客不能动裴度而周唐遂安慎所之者言谨审而不动也我一有所之彼斯乗之矣惟慎所之故吉而终无悔尤
　　九三鼎耳革其行塞雉膏不食方雨亏悔终吉象曰鼎耳革失其义也
　　鼎实一而味殊其下者重而沉其上者轻而浮其中者粹而美曷粹而美也间于轻重清浊之中也初六鼎之足六五鼎之耳上九鼎之孰为鼎之实三阳是也孰为实之中九三是也故谓之雉膏雉者肉之珍膏者雉之珍此鼎实粹美之至也然味成而莫之食何也九四塞之于前而六五改之于上也万物以足行鼎以耳行六五离明之君而不食九三之雉膏非九四塞之而谁也其行也或塞之其食也或间之六五用九三之意所以改也上之意改则下之行塞矣鲁平公见孟子者乐克启之也不见孟子者臧仓改之也虽然暗君用贤之意可改而明主用贤之意不可改六五明主也九四其能终改之乎一旦而悟如雨之沛然而下矣始若亏损而可悔终则润泽而逢吉岂终不食九三之雉膏也哉破斧九罭之诗是也鼎耳革革言改也其行塞耳不从则鼎不行也失其义谓君臣之义为九四所间而相失于始也
　　九四鼎折足覆公餗其形渥凶象曰覆公餗信如何也鼎实至于四鼎之盈实之重也持盈者必有髙天下之德然后能无倾任重者必有过天下之力然后能不踣九四以阳处隂德已薄矣以近君之大臣下应初六隂柔之小人力已小矣与小人而同事必与小人而同祸此其所以折足覆餗而沾濡其身也焉得不凶乎元显与反覆之牢之以图灵宝袁粲与惜身之褚渊以图萧道成晋宋之亡覆公餗也显粲之诛其形渥也信如何者言信任小人其祸何如哉深以戒之也
