<!-- { "loadSidebar": true } -->
　　九三艮其限列其夤厉薰心象曰艮其限危薰心也君子之学至于止其所而如山之不动可以免矣故初与四皆无咎五悔亡上吉二惟小不快而已今九三曰厉曰危曰薰心何也盖三居物我之交内外之际而九三以阳处阳刚而进躁而动者也人有夜行而遇子都者已先焉子都后焉不惟子都不已见已亦不子都见也旦而一揖焉则喜子都之美矣喜生于见见生于不相背也九三下卦之背所以背六四而面内者也惟刚而进躁而动则有时回面而外向矣此内欲之所由出而外邪之所从入也故圣人戒之曰尔幸能艮其背矣今而列其夤之脊自危其心使之有定列而不乱行也尔幸能行其庭不见其人矣今宜艮其阈之限自危其心使之不逾闲而不出户庭也昔也行其庭今也不逾阈则并与庭而不行昔也艮其背今也列其夤则并与背而不动何九三之能然也亦九三刚而进之力也惟其刚故反躁而静如百链之金而不可革惟其进故反动而止如介然之石而不可转九三之刚者质之美也九三之艮其限列其夤厉薰心者学之功也然则学顾可少哉故益不以舜之圣而忘逸乐之戒周公不以成之贤而废游田之规大哉学乎夤亦背也厉亦危也危薰心者操心至危若有薰蒸其心者九三竒而横有门限之象艮为门阙
　　六四艮其身无咎象曰艮其身止诸躬也
　　六四居大臣之任上欲止其君之不善下欲止天下之不善惟不止诸人不咎诸人而自止诸躬则得之矣楚庄王好猎而樊姬不食禽兽之肉太宗喜武功而魏征不视七德之舞此其事也王吉之贤能疎昌邑之猎杨绾之清能减汾阳之乐此其效也四居体之半身之象也
　　六五艮其辅言有序悔亡象曰艮其辅以中正也六五艮之君也其言如丝之至防其出如綍之至大成王一言而天返风景公一言而妖星退可不谨哉与其言而未善宁止其辅颊而不言止而不止非不言也审而后言也审而后言者是惟不言言必有序矣何悔之有故髙宗三年不言一言而四海咸仰威王三年不鸣一鸣而齐国震惊艮之六五所以能艮其辅者以其德之中正而已所谓有德者必有言也五居上而偶有口胠而不合之象故为辅颊
　　上九敦艮吉象曰敦艮之吉以厚终也
　　上九以德之刚居止之终其髙风劲节刚健笃实如泰山乔岳之巅其止岂可摇其厚岂可移哉此伊尹将告归仲尼不逾矩之事乎敦厚也上九亦背之象故厚
　　【艮下巽上】
　　渐女归吉利贞彖曰渐之进也女归吉也进得位徃有功也进以正可以正邦也其位刚得中也止而巽动不穷也
　　臣从君如女从夫女之从夫聘则渐奔则速渐则正速则邪正则妻邪则妾臣之从君可速而不渐邪而不正哉渐而进则获乎上而有功正而进则正其身以及国渐而进者谁也初六六二九三六四上九也获乎上者孰为上也九五也九五以刚中之盛德居天下之大位故曰其位指而言之也诸爻得乎有位之大君故曰得位以此得彼也艮止巽顺止则静顺则谦旣静且谦其进岂不正而渐哉有不动动斯达何穷之有长女归少男故曰女归
　　象曰山上有木渐君子以居贤德善俗
　　木在山木因山而髙也山有木木非人所植而固有也非人所植则听于天而无所用其力因山而髙则浸以长而不骤至于髙所以为渐也君子体之以此处已则不自贤其德而居于贤德者之间故贤德者推而髙焉以此处人则不速责其善而俟其人之自善故风俗化而善焉又岂独进得位进以正一端而已哉或以女或以木或以鸿其象亦非一端而已巽为长女又为髙鸿象也
　　初六鸿渐于干小子厉有言无咎象曰小子之厉义无咎也
　　鸿云飞水宿之物也当其水宿而进于飞必有渐也故始进则渐升于水涯之江干如初六之君子在下而始进亦或自抱关击柝而升或自乗田委吏而升也匹夫孺子如燕雀焉安知鸿之志哉或欲厉而危之或有言以毁之安知君子之不卑小官少安无躁之节哉为君子者付之莞尔勿深咎焉可也非不咎也其义不足咎也如足咎则孔子愠武叔孟子怨臧仓矣艮初山之麓故为干又偶立有江干两岸之象
　　六二鸿渐于磐饮食衎衎吉象曰饮食衎衎不素饱也鸿自干而渐进于磐石之上则髙而安矣此六二渐进而居大臣之位之象也然居大臣之位食吾君之禄岂曰素餐乎亦欲置国家于磐石之安纳君民于衎衎之乐而已故傅説之志在中兴商髙而非后则不食其禄孟子之志在平治天下而食方丈则得志不为艮二山之石故为磐艮为小石
　　九三鸿渐于陆夫征不复妇孕不育凶利御宼象曰夫征不复离羣丑也妇孕不育失其道也利用御宼顺相保也
　　止极者进必锐伏久者飞必髙九三居于艮之终止之极也压于巽之下伏之久也以阳居阳进必鋭飞必髙也是故自干自磐一飞而登于髙平之陆知进而已耳好髙而已耳知进而已故其类虽众岂复回而顾好髙而已故非类在上亦必合而从初六六四九三之羣类也九三知进则徃而不反决焉弃其羣类而离絶之矣六四非九三之耦也九三好髙则比而相悦腼焉孕而不育亦不知媿耻矣圣人戒之曰汝胡不正汝心明汝目而察之乎初六六二汝之类也六四汝之冦也汝盍亦和顺于汝之类而相与扞御于汝之冦乎如是则汝与初六六二可以相保而免为六四之所凶灾矣岂惟无凶又且利焉故曰利御冦故郦寄舍禄产而从平勃利御冦也萧至忠舍明皇而从太平公主妇孕不育凶也丑类也夫九三也妇六四也艮三山之平故为陆
　　六四鸿渐于木或得其桷无咎象曰或得其桷顺以巽也
　　六四渐进而登于木则又在陆之上矣以九三之刚而渐于陆今六四乃超九三而出其上此危道也惟降而栖于可椽可桷之卑枝则庶几无咎与渐于木者飞而至也得其桷者顺以巽也君子之渐进于髙位不幸而在刚暴小人之上非顺而巽巽而降未有能免者故子文下子玉而安阳处父上赵盾而见杀三御四隂冦阳也四顺三柔巽刚也四出艮之上为木为风故乗风而升于木
　　九五鸿渐于陵妇三嵗不孕终莫之胜吉象曰终莫之胜吉得所愿也
　　九五以刚明中正之君居崇髙富贵之位此鸿之进于丘陵最髙之地之象也下有六二柔顺中正之大臣九五与之合志一德以大有为于天下此如鸿之遇顺风横四海也何难之有然犹三嵗而不合不合而无成者何也五欲亲二而九三在旁以间之如蒯通之説韩信二欲亲五而六四近上以间之如管蔡之毁周公此其所以妇三嵗不孕也惟君臣皆有中正之德故九三间臣之计不行于六二六四间君之计不行于九五终不为其间之所胜而底于吉也彼不能胜此则此之志愿得矣君之志愿得则岂惟位之髙如丘陵哉功业之髙亦如丘陵矣虽然岂一日之致哉亦三嵗之渐而至也渐于陵非进于位之渐也进于功业之渐也故文皇之治不见于贞观之初而见于三年之后开元元和亦然君臣遇合之艰也成就之不易也如此而或者欲一言而悟朞年而化或者不妄则易妄矣妇谓六二不孕谓功无成五出山木之上故为陵鸿渐而至于陵乗巽之风故也又巽为髙
　　上九鸿渐于陆其羽可用为仪吉象曰其羽可用为仪吉不可乱也
　　九三渐于陆上九复渐于陆何也渐之进至于九五之渐于陵髙之极也不可逾矣逾则僭故九三下卦之极上九上卦之极其进也皆至于髙平之陆而止矣然九三之渐于陆躁于进也虽平而髙上九之渐于陆安于进也虽髙而平何也自干自磐而至于陆则其髙为骤自陆自木自陵而复至于陆则其进为退上九以刚阳之德秉谦巽之极名居一卦之上实出一卦之外其位弥髙其心弥下其进弥徐其退弥速此其羽翼翔集截然而不可乱岂不足以髙出一世而为天下之仪表乎故良平安刘之策不妙于四老人冦邓重汉之功不宏于一客星然则学者欲学渐之一卦将学其进乎将学其不进乎巽为进退又巽为风至上九风之衰也冲风之衰不能起毛羽故鸿复反于陆艮巽皆上实而下散鸿舒翼之象
　　【兊下震上】
　　归妹征凶无攸利彖曰归妹天地之大义也天地不交而万物不兴归妹人之终始也説以动所归妹也征凶位不当也无攸利柔乗刚也
　　归妹者嫁女之家非娶妇之家也何以知其为嫁女之家渐曰女归自彼归我之辞此娶妇之家也今曰归妹自我归彼之辞妇人谓嫁曰归此嫁女之家也曷为不曰归女而曰归妹女者爱之钟也妹者孤之穷也何以知妹者孤之穷也妹之为言幼小之辞也无父而有兄之辞也岂有父在而女称妹哉妹者敌兄之辞也无父而归于人孰归之也兄归之也孰为之兄震是也故兊者少女震之妹也震者长男兊之兄也曷为归妹征凶无攸利也不待兄以已归于人而自徃焉是淫奔也淫恶之大奔行之丑聘则妻奔则妾非凶乎又何利之有舜之从尧四岳归之尧也孔明从先主徐庶归之先主也伯姬之归宋鲁成公归之宋也此夫妇君臣之大义也非夫妇君臣之大义也天地之大义也天地不交万物熄男女不交万物熄君臣不交万物熄故曰归妹人之终始也嫁者女之终娶者男之始也説以动者兊説而震动也伯兄三夜不息烛不亦动乎少妹之孤身有所依归不亦説乎惟不待兄之命而自征行以徃焉则凶则无攸利尔而况位不当柔乗刚乎王辅嗣以为少女与长男交是误以嫁为娶也上下卦言归妹者四初无取女之辞如咸亦无女归之辞如渐何从而知其交又以妹从姊而为媵愈失之矣巽为姊经有兄而无姊然则震之嫁其妹将焉归少女归于少男咸是已柔乗刚谓三隂皆乗三阳隂位乎阳之上故位不当
　　象曰泽上有雷归妹君子以永终知敝
　　雷兴雨则泽益滋兄举礼则妹有归此归妹之象也传曰昏姻者祸福之始故姜任兴周文哀祸鲁叔姬辱身董祁愬夫夏姬灭国君子于归妹之始必虑永久之所终必知其归之所敝也岂惟昏姻忠敝必野文敝必僿一代之敝也革俗必弱从俗必强一国之敝也清必隘和必不恭一行之敝也兼爱必无父为我必无君一学之敝也岂惟昏姻
　　初九归妹以娣跛能履征吉象曰归妹以娣以恒也跛能履吉相承也
　　初九之跛能履能履则非跛也九二之眇能视能视则非眇也非跛言跛非眇言眇眇言昧跛言弱也幼孤之妹昧弱不振待兄以振者也初九在下非妹也妹之娣媵也故骊姬之娣生卓子戴已之娣生惠叔皆媵也非匹也然卦辞言归妹征凶而初九为娣则征吉何也征凶者不待兄之命而自徃征吉者待女君之命而已徃也凡师能左右之曰以今曰归妹以娣是娣听女君左右之也初九以妹媵之卑刚贞之德而能体昧弱之柔承女君之尊所以吉而相承也恒者能安其分之当卑也归妹以娣其犹泰茅之茹乎非娣之贤也故君子不贤管仲子产而贤鲍叔子皮
　　九二眇能视利幽人之贞象曰利幽人之贞未变常也初九六三九四六五皆言归妹而九二独不言何也九二之位下卦之尊者也即妹之身也妹之身而言利幽人之贞所谓幽人者谁幽人者男女贤德之通称履之九二曰幽人贞吉言君子之幽贞也归妹之九二曰利幽人之吉言少妹之幽贞也九二以孤幼昧弱之身而有视逺之聪明以女子无父之训而有幽闲中贞之贤德体隂而阳其性质柔而刚其德故也幽则至静而不可动贞则至坚而不可渝皆刚阳中正之常德而不变者也故曰未变常也九二其女夷齐乎其宋伯姬陈孝妇之俦乎
