<!-- { "loadSidebar": true } -->
　　睽小事吉彖曰睽火动而上泽动而下二女同居其志不同行説而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　易通则穷穷则通睽者人物之散也离之火兑之水燥湿俱动而异就物之散也离仲女兑季女仲季同居而殊姻人之散也物聚则朋散则孤孤矣焉得而不穷然睽孤而小事吉何也散不可聚睽不可合凶不可吉则无为贵易矣兑之説丽乎离之明是合睽也六五进而上行是合睽也六五得中而应乎九二是合睽也故曰易穷则通合睽之道又有大者天地之判而合男女之别而耦万物之分而聚非合睽之大乎故仲尼賛之曰睽之时用大矣哉故曰易穷则通
　　象曰上火下泽睽君子以同而异
　　禹顔同道而异趋夷惠同圣而异行未足为同而异也孔子一孔子而齐鲁之去异迟速孟子一孟子而今昔之馈异辞受此同而异之也乃一人自为水火矣君子亦何必好同而恶异乎
　　初九悔亡防马勿逐自复见恶人无咎象曰见恶人以辟咎也
　　此圣人合初九九四之睽也善合睽者与其亟也寜舒与其褊也寜宏盖初九之与九四上下异趋而相叛水火异性而相贼惟相叛故初九动而下固不与九四而为徒九四动而上亦舍初九而不与俱彼舍我而去故有防马之象初九能听其去而勿逐须其定而自复是以悔亡此合睽以舒不以亟之道也相如之感亷颇子仪之安光弼是也惟相贼故九四之火值初九之水则熄初九之水值九四之火则涸彼防我而我涸故有恶人之象且水在火上则涸今火在水上亦能涸初九何也盖水火相遭有自下涸上者鼎釜是也有自上涸下者实水于中而盛之以上覆下承之器环之以上下四方之火是也又离日也常晹能焦大泽者也初九之于恶人能不以避为避而以见为避是以无咎此合睽以宏不以褊之道孔子见南子孟子解子敖陈寔吊张让是也若非避咎乎恶人则无所事于见恶人孔子不见阳货是也且初九刚也而能舒且宏何也説故也初与四偕干体而同阳徳干为马同故复初九降屈以下于九四故为见恶人水在火下故为辟咎
　　九二遇主于巷无咎象曰遇主于巷未失道也
　　此圣人合九二六五之睽也睽之诸爻皆睽之睽惟九二六五乃睽之合故遇主于巷曷谓巷诗曰诞寘之隘巷传曰行及弇中一与一谁能惧我弇亦狭道巷者道路之隘径也曷谓遇传曰不期而会曰遇遇者邂逅之适然也今有二人而东西行者适相遇于隘巷之中趾之外无他地路之外无它岐虽欲逃犹将遭之虽欲隔之犹将觌之是其遭也孰得而并是其觌也孰得而分乎一与一故也今诸爻皆不遇六五而九二刚正之大臣乃得遇六五寛柔之明主六五皆不应诸爻而乃应九二此应之专而莫之分遇之独而莫之并者故曰得中而应乎刚又曰遇主于巷君臣之相遇如此而止曰无咎何也有三不幸也当睽之时一也主弱二也诸爻皆睽而寡助三也其平王晋文侯之事乎此所谓小事吉也不然髙宗得一傅説武宗得一徳裕无咎而己乎未失道道亦路也必相得而不相失也
　　六三见舆曵其牛掣其人天且劓无初有终象曰见舆曵位不当也无初有终遇刚也
　　此圣人合六三上九之睽也且六三之于上九正应也曷尝睽而不合哉睽之者九二九四也我欲行而合上九则九二牵我舆于后我欲进而遇上九则九四掣我牛于前六三以柔居刚惟柔故下不能制九二惟刚故上进而犯九四彼阻我而不得进我犯之而必进彼在我上其伤我必矣天言上劓言伤也然六三以柔顺之徳和説之极而居二阳之间处重险之位位不安而徳足以调伏于二刚又遇上九之应九主之于上故睽于初而合于终也子产相郑之初驷良方争南晳相攻子产谓子皮曰国小族大不可为也有欲攻子产者有欲杀子产者而子产能焚谤书赂伯石以和柔调伏之子皮子太叔又力主之郑遂以治得六三之义矣六三坤体为中为舆
　　九四睽孤遇元夫交孚厉无咎象曰交孚无咎志行也睽者乖之极孤者睽之极九四以独阳处二隂之间孤立而无与危厉之不暇乃能无咎此已幸矣又得行其志以合天下之睽何也与在下之善士如初九之同徳相遇以诚相交以信是故孤者朋睽者合何志之不可行何难之不可济哉举朝皆武氏之臣而狄仁杰以一身狥唐非孤立于睽离之世乎乃下荐洛川司马张东之荐一柬之而五柬之合与仁杰而六周复为唐仁杰之志行矣岂惟无咎又何厉矣元夫善士也
　　六五悔亡厥宗噬肤往何咎象曰厥宗噬肤往有庆也创钜者其愈迟伤浅者其合易天下睽离之时此亦创钜痛深之病也六五乃以隂柔之资而君之宜其悔宜其咎宜其合睽之难也今也乃能合天下之睽如伤肌之浅而合之之易者何也得九二阳刚之宗臣以佐之之力也是以悔亡是以何咎是以有庆大哉佐乎有其人虽弱君且能合天下之离而况得刚明之君乎程子以成王周公刘禅孔明当之得之矣噬肤伤之浅也
　　上九睽孤见豕负涂载鬼一车先张之弧后説之弧匪冦婚媾往遇雨则吉象曰遇雨之吉羣疑亡也
　　上九有六三以为正应非孤也而云睽孤者居离明之极过于明也过于明故过于疑过于疑故无往而非疑见豕负涂疑其秽已载鬼一车又疑其祟已先张之弧疑其为冦而害己后説之弧又疑其可亲而非害己疑心羣起而若不可解者为六三者安得而近之此上九之所以孤也然惟天下之至明为能生天下之至疑非天下之至明亦不能释天下之至疑其初杂然而疑其后涣然而释以上九之至阳遇六三之至隂隂阳相和而为雨则羣疑释然而俱亡矣当其善疑也似唐徳宗之于萧复姜公辅及其疑之亡也又似成王之于周公要之皆不及昭帝之于霍光先主之于孔明矣先张之弧后説之弧以画卦之象言也解在下繋盖取诸睽章

　　诚斋易传卷十
<经部,易类,诚斋易传>
　　钦定四库全书
　　诚斋易传卷十一
　　宋　杨万里　撰
　　【艮下坎上】
　　蹇利西南不利东北利见大人贞吉彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　处蹇之道二曰静曰动济蹇之道四曰择曰避曰才曰徳坎险而艮能止可谓智矣此处险以静也静而审则动而济非终止也静而终止是坐敝舟而不求渉者也动而不审是暴虎冯河者也往而得中此济险以动也坤位西南平夷之地也求平易而利者往焉不曰择乎艮位东北坎位正北皆峻阻之地也逢峻阻而不利则止焉不曰避乎天下无大事也天下有大事不有大人往必无功不曰才乎有大才以经天下无大正以正天下虽得之必失之不曰徳乎蹇之时非小难之时蹇之人非小才小徳之所可用故曰时用大矣哉西南卦多坤
　　象曰山上有水蹇君子以反身脩徳
　　地上有山险也山上有水险之险也君子当重险之世非徳不免非徳不济反身脩徳以俟之而已
　　初六往蹇来誉象曰往蹇来誉宜待也
　　初逢难之始作不幸也在下而无位不幸而幸也往而进则必罹其殃来而退则犹保其誉宜静退以待时之平而己获誉于乱世不若无誉之安也然名可得闻身不可得而见也此申屠蟠管寜之徒与
　　六二王臣蹇蹇匪躬之故象曰王臣蹇蹇终无尤也初上三四圣人皆不许其往惟六二九五无不许其往之辞者当蹇之世六二为王者之大臣九五履大君之正位君臣复不往以济难而谁当往乎蹇蹇者多难而非一难也大臣犯天下之多难而捐躯以求济何尤之有然则以六二之匪躬而不闻济难非尤乎曰捐躯在志济难在才六二隂柔短于才也圣人不尤之者嘉其志而恕其才也程子以李固周顗当之得之矣
　　九三往蹇来反象曰往蹇来反内喜之也
　　九三以阳刚之才居艮止之极逢坎险于前鋭欲往而济难也而圣人止之曰往进则必蹇来归则众喜何也三与上为应而上六隂柔不能主三以共济也此刘瑜陈蕃劝窦武速断大计而武不从之事也二子往而不反其济否何如也内二隂也
　　六四往蹇来连象曰往蹇来连当位实也
　　初六无位九三无援其不可往固也六四近君而当位又不可往然则蹇终不可济乎四居上卦之下当坎险之初乃以隂柔之资应之往则上入于坎陷之中来则下接于无位之初六进则无才退则无与此其实不可强也不量其无才无与之实而抱虚以进以求济大难祗以益难耳此公果与郈孙接连以伐季氏而昭公出训与注接连以去宦寺而唐室乱之事也可轻往乎连者接也实者量其实也
　　九五大蹇朋来象曰大蹇朋来以中节也
　　九五以刚阳中正之君当天下大难之世而得六二朋来之助宜其济难无疑也然仅能施其中正之节者君刚而臣柔也上不过为晋明帝唐宣宗下则髙贵乡公皇泰主而已
　　上六往蹇来硕吉利见大人象曰往蹇来硕志在内也利见大人以从贵也
　　上六以隂柔之资居蹇难之极是安能济蹇哉故往则蹇益其蹇退则其吉乃大硕吉大吉也盖能一退内则有九三刚阳之助贵则有九五大君之见是以吉且利也然彖言利见大人往有功也而五爻终无济难之功上六利见大人矣亦无济难之功何也大人上下之逹称如言行不必信果如正己而物正如能格君心之非孟子皆曰大人岂皆指君上而言哉上六利见大人谓九五也上六有刚阳中正之大人以为君而九五无刚阳中正之大人以为佐则是上六利见大人而九五未尝利见大人也初上三四或以无才或以无援皆不可往则九五所恃以自助者六二之大臣而己而二复隂柔而短于才则非所谓刚阳中正之大人也谁与成济难之大功乎彖之言盖叹九五之无助也与
　　【坎下震上】
　　解利西南无所往其来复吉有攸往夙吉彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉
　　天下有难常过于为天下无难常不及为过于为则扰不及为则媮蹇至解则难散矣如西南之坤安而静矣害己除而无所往故宜来复而不可以过于为高帝已定天下而复伐匈奴过于为也利未兴而有攸往故宜夙为而不可以不及为髙帝幸于苟安安于秦陋而不求复二帝三王之法度不及为也当解之时圣人甚喜之时也如冬闭之久而忽逢春生天地之凝者散雷雨之静者作万物之勾者逹大哉解之时乎喜哉解之时乎
　　象曰雷雨作解君子以赦过宥罪
　　天地与物为新故雷雨作君子与民为新故赦宥行
　　初六无咎象曰刚柔之际义无咎也
　　六当患难解散之初以柔道处刚位适刚柔之宜得来复之义矣何咎之有此光武谢西域礼匈奴却臧宫马武之请之事也
