<!-- { "loadSidebar": true } -->
　　九四贞吉悔亡【此占辞四为坎水离火之交不能无悔然本体文明故贞固主之可为吉占虽有悔而亦亡也】震用伐鬼方三年有赏于大国【伐鬼方三年象见前卦大国指六五二卦反对未济四既济二皆离体然辞小异者既济三居离上爻乃用兵之主故以髙宗为象前为坎体故言克之谓克坎也未济四居离下爻乃臣之奉辞而伐者故不言髙宗前为离六五故言有赏于大国谓受赏于五也其实同为吉占一云本爻变曰未济之蒙有互坤土故称大国又互震故言震】
　　六五贞吉无悔【贞吉之占与四同五柔中文明乃离主爻无悔可言又非四比也】君子之光有孚【句】吉【光离日兼坎水象坎离交错日水相荡射其光可知　　离明得中之君子盛徳之光焕然着见孟子所谓充实而有光辉记所谓诚中形外者故曰有孚其吉又可知也上吉通为占者言下吉専属之君子或云君子之光有孚乃上文所以贞吉无悔之理也下吉字疑羡文】
　　上九有孚于饮酒无咎濡其首有孚失是【饮酒坎象本虞翻李鼎祚朱子説　见濡首象同前卦易穷则变未济之终有济之理爻又以阳刚离明处之下坎互坎之险又至此而尽故曰有孚于饮酒谓信可从容宴乐以处之而其占为无咎然离火上炎有躁动之忧或躁于求济如兽自濡其首则信乎失理之是矣世之处大事济大难者未有不成于安详败于仓卒也爻体刚实离体中虚兼二孚义故再言之】
　　【西溪李氏曰上篇首乾坤终坎离下篇首咸恒终既未济亦坎离也天地之道不过于隂阳隂阳之用莫先于水火上篇首天地隂阳之正也故以水火之正终焉下篇首夫妇隂阳之交也故以水火之交终焉】

　　周易集卷六
　　钦定四库全书
　　周易集卷七　　　　　元　龙仁夫　撰彖上
　　【朱子曰彖即文王所系之辞者孔子释经之辞后凡言仿此愚按彖之义广大精微初读若汗漫朱子以卦徳卦象卦体卦变八字释之包括无遗今以朱説为主义有阙者则以程辅焉】○【一二愚説附见】
　　大哉乾元万物资始乃统天【朱子曰此专以天道明干义又析元亨利贞为四徳以明之此一节首释元义大哉叹辞元大也始也乾元天徳之大始故万物之生皆资之以为始又为四徳之首而贯乎天徳之始终故曰统天程子曰四徳之元犹五常之仁偏言则一事专言则包四者】云行雨施品物流形【朱子曰此释干之亨】乾道变化各正性命保合太和乃利贞【朱子曰变者化之渐化者变之成物所受为性天所赋为命太和隂阳会合冲和之气也各正者得于有生之初保合者全于已生之后此言乾道变化无所不利而万物各得其性命以自全以释利贞之义也程子曰洪纎髙下各以其类各正性命也朱子曰性命是合一分付底保合是有个皮殻包褁在里如人之有体果实之有皮核保合以全之则真性常存生生不穷○愚按以上言天道之干此简十五字旧错置御天之下今正之】大明终始六位时成时乗六龙以御天【朱子曰始即元终即贞此言圣人大明乾道之终始则见卦之六位各以时成而乘此六阳以行天道愚谓御有主宰制御之意犹言以理御气耳○愚按以下言圣人之干此简十五字旧错置乾道变化之上今正之】首出庶物万国咸宁【朱子曰圣人在上高出于物犹乾道之变化万国各得其所而咸宁犹物之各正性命保合太和也】
　　至哉坤元万物资生乃顺承天【朱子曰此以地道明坤之义而首言元至极也比大义差缓始者气之始生者形之始顺承天施地之道也】坤厚载物徳合无疆含光大品物咸亨【朱子曰言亨也徳合元体谓配干也程子曰含包含寛裕光昭明大博厚有此四者故能成承天之功品物咸得其亨遂】牝马地类行地无疆柔顺利贞君子攸行【朱子曰言利贞也马干之象而以为地类者牝隂物而马又行地之物也行地无疆则顺而健矣柔顺利贞坤徳也君子攸行人之所行如坤徳也】先迷失道后顺得常西南得朋乃与类行东北丧朋乃终有庆【朱子曰阳大隂小阳得兼隂隂不得兼阳故坤之徳常减干之半东北虽丧朋然反之西南则终有庆矣】安贞之吉应地无疆【朱子曰安而且贞地之徳也程子曰彖有三无疆葢不同徳合无疆天之不已也应地无疆地之无穷也行地无疆马之健行也】
　　屯刚柔始交而难生动乎险中大亨贞【朱子曰以二体释卦名义始交谓震难生谓坎又以二体之徳释卦辞动震之为也险坎之地也乾坤始交而遇险陷故名为屯震下坎上是能动乎险中能动虽可以亨而在险则宜守正又曰自此以下释元亨利贞乃用文王本意】雷雨之动满盈天造草昧宜建侯而不宁【朱子曰以二体之象释卦辞雷震象雨坎象天造犹言天运隂阳交而雷雨作杂乱冥晦塞乎两间天下未定名分未明宜立君以统治未可遽谓安宁之时也又曰孔子又别发出一道理】
　　【愚按卦爻辞主占凡言贞宜训固説见干彖夫子辞主教戒故专以正训贞今并从本防释之此下贞并训正不重出】
　　蒙山下有险险而止蒙【朱子曰以卦象卦徳释卦名有两义程子曰内险不可处外止莫能进未知所为昏蒙之义也】蒙亨以亨行时中也匪我求童蒙童蒙求我志应也【朱子曰此以下以卦体释卦辞九二以可亨之道发人之蒙而又得时之中谓当其可也志应者二刚明五柔暗其志自相应也程子曰非二求于五五之志应于二也贤者在下岂可自进以求于君苟自求之无能信用之理古之人待人君致敬尽礼而后往者非欲自为尊大其尊徳乐道不如是不足与有为也】初筮告以刚中也再三渎渎则不告渎蒙也【朱子曰刚而中故能告而有节也筮者二三则问者固渎而告者亦渎矣】蒙以养正圣功也【朱子曰释利贞之义程子曰以纯一未发之蒙而养其正乃作圣之功也发而后禁则扞格而难胜养正于防学之至善也】
　　需须也险在前也刚健而不陷其义不困穷矣【朱子曰以卦徳释卦名义程子曰险在前未可遽进故须待而行也以干之刚健而能须待不轻动故不陷于险不至困穷也刚健之人其动必躁乃能须待而动处之至善也】需有孚光亨贞吉位乎天位以正中也利涉大川往有功也【朱子曰以卦体及两象释卦辞但天位指五大川是坎利涉是干往有功是干有功也】
　　讼上刚下险险而健讼【朱子曰以卦徳释卦名义程子曰健而不险不生讼也险而不健不能讼也险而又健是以讼】讼有孚窒惕中吉刚来而得中也终凶讼不可成也利见大人尚中正也不利涉大川入于渊也【朱子曰以卦变卦体卦象释卦辞又曰四阳二隂自遯变九来居二曰刚来而得中愚按此卦变也终凶指上九大人指九五此卦体也入于渊谓上健行而下险陷此卦象也】
　　师众也贞正也能以众正可以王矣【朱子曰此以卦体释师贞○以用也能用众而出于正则王者之师矣】刚中而应行险而顺以此毒天下而民从之吉又何咎矣【朱子曰以卦体卦徳释丈人吉无咎○刚中谓九二应谓六五此卦体也险谓坎顺谓坤卦徳也刚中而应则得为将之道行险而顺则合行师之理师众之兴不免毒害天下之民而民心悦从之故吉且无咎】
　　比吉也【朱子曰此也字羡】比辅也下顺从也【朱子曰辅也解比字下顺从也解吉字又曰以卦体释卦名义】原筮元永贞无咎以刚中也不宁方来上下应也后夫凶其道穷也【朱子曰亦以卦体释卦辞刚中谓五上下谓五隂程子曰所谓元永贞如五是也以阳刚居中正尽比道之善者也】
　　小畜柔得位而上下应之曰小畜【朱子曰以卦体释卦名义柔得位指六居四上下谓五阳】健而巽刚中而志行乃亨【朱子曰以卦徳卦体而言程子曰内健外巽健而能巽也二五居中阳性上行刚中志行也以成卦之义言则为隂畜阳以卦才言则畜虽小而能亨也】密云不雨尚往也自我西郊施未行也【朱子曰尚往言畜之未极其气犹上进又曰以巽畜干巽顺干健畜不往故不能雨凡雨是隂气盛疑结得密方湿润下降为雨如饭甑葢密气欝不通四畔方有湿汗今干上进一隂止他不得故曰尚往也程子曰小畜之不能成大犹西郊之云不能成雨也】
　　履柔履刚也【朱子曰以二体释卦名义又曰上干下兑以隂蹑阳是随后蹑之如踏脚迹相似】说而应乎干是以履虎尾不咥人亨【朱子曰以卦徳释卦辞程子曰兑以説顺应干刚下顺乎上隂承乎阳所履如此至顺至当故不见伤害其亨可知】刚中正履帝位而不疚光明也【朱子曰又以卦体明之指九五也】
　　泰小往大来吉亨则是天地交而万物通也上下交而其志同也【此以乾坤交释泰义】内阳而外隂内健而外顺内君子而外小人君子道长小人道消也【又以干内坤外释泰义隂阳交通者此天地之泰若天地不交则否塞而物不通上下不交则否塞而志不同此一义也隂阳内外分别截然者此世道之泰若隂当外而内则小人道长阳当内而外则君子道消亦非所以为泰此又一义也浑然交通截然内外斯其为泰欤】
　　否之匪人不利君子贞大徃小来则是天地不交而万物不通也上下不交而大下无邦也【以干上坤下释否义无邦谓无国之道将至危亡】内隂而外阳内柔而外刚内小人而外君子小人道长君子道消也【此以坤内干外释否义】
　　同人柔得位得中而应乎干曰同人【朱子曰以卦体释卦名义柔谓六二干谓九五】同人曰【程子曰三字羡文】同人于野亨利涉大川干行也【此以卦象释卦辞干为郊野故曰于野干健出坎隂故曰涉川所谓干行也】文明以健中正而应君子正也唯君子为能通天下之志【朱子曰以
　　卦徳卦体释卦辞　　　　　　　程子曰有文明之徳而刚健以中正之道而相应乃君子之正道也又曰天下之志万殊理则一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克已故能尽大同之道然后能中正合乎干行也】
　　大有柔得尊位大中而上下应之曰大有【朱子曰以卦体释卦名义柔谓六五上下谓五阳程子曰居尊执柔众之所归而又虚中文明有大中之徳故上下同志应之所以为大有】其徳刚健而文明应乎天而时行是以元亨【朱子曰以卦徳卦体释卦辞程子曰六五之君应于干之九二二干之主是应乎干也朱又曰有可行之时以时而行也】
　　谦亨天道下济而光明【程子曰济当为际】地道卑而上行天道亏盈而益谦地道变盈而流谦鬼神害盈而福谦人道恶盈而好谦【程子曰此明谦而能亨之义天以其气下交此能化育万物其道光明地道以其处卑所以其气上交于天以天行而言盈者则亏谦者则益日月隂阳是也以地势而言盈满者倾变而反陷卑下者流注而益増也鬼神谓造化之迹盈满者则害之谦损者则福之凡损过益不足皆是人情又疾恶于盈满而好与于谦巽也谦者人之至徳圣人详言所以戒盈而劝谦也】谦尊而光卑而不可逾君子之终也【朱子曰人能谦则居尊者其徳愈光居卑者人亦莫能过此君子所以有终也○愚按此推广谦道释卦辞亨有终之义】
