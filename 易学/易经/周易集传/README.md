<!-- { "loadSidebar": true } -->
　　钦定四库全书　　　　　经部一
　　周易集　　　　　　　易类
　　提要
　　【臣】等谨案周易集八卷元龙仁夫撰仁夫字观复庐陵人吉安府志作永新人官湖广儒学提举是书成于至治辛酉董真卿周易会通称其有自序一篇此本无之朱彛尊经义考于旧序例皆全録而亦无是篇则其佚已久矣吉安府志云仁夫周易集十八卷立説主本义每卦爻下各分变象辞占今观所注虽根据程朱者多而意在即象诂义于卦象爻象互观析观反覆推阐颇能抒所心得非如胡炳文等墨守旧文徒博尊朱之名者也吉安府志又称其谓襍卦为占筮书引春秋屯固比入坤安震杀皆以一字断卦义为证其説似创而有本亦异乎游谈无根元史称仁夫所着周易多发前儒之所未发殆不误矣原书十八卷今仅存八卷然其上下经及彖象皆已全具朱彛尊曝书亭集有是书跋谓通志堂刻经解时以其残缺故未开雕云云夫録古书当问其义理之是非不当论其篇页之完阙残编断简古人尚且搜辑仁夫是书上下经裒然俱完而以不全弃之何其傎也况傅寅禹贡説断程大昌禹贡图説林之竒三山书今以永乐大典校之皆非完帙而徐氏仍登梨枣是又何説欤今特録存之俾重着于世庶于经学有所禆焉乾隆四十三年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】陆　　费　墀


　　钦定四库全书
　　周易集卷一　　　　　元　龙仁夫　撰上经之上
　　【朱子曰周代名易书名卦本伏羲所画有交易变易之义故谓之易辞则文王周公所系故系之周以其简袠重大故分上下两篇】
　　【经则伏羲之画文王周公之辞也并孔子所作十篇凡十二篇】
　　【干下干上】○【乾卦朱子曰伏羲仰观俯察见隂阳有竒偶之数画一竒象阳一耦象隂再倍而三以成八卦阳之性健成象之大者为天故名曰干而拟之于天又三倍其画于八卦上各加八卦以成六十四此卦六画皆竒阳之纯徤之至故干之名天之象皆不易焉】
　　乾元亨利贞【朱子曰文王所系之辞以断一卦吉凶所谓彖辞○元大也亨通也利宜也贞固也纯阳至徤为六十四卦之首故占者当大亨通凡占必主一事利贞则宜固主所占之事不变动也此最美之占辞朱子曰元亨利贞四字文王本意在乾坤者与诸卦一般至彖文言始以乾坤为四徳而诸卦自如其旧圣人之意非有不同各是明一理耳学者当虚心玩味各随文意理防之其不同处自不相妨不可遽以已意横作主张又曰毕竟本皆占辞贞有二义曰正曰固先儒并取二字释之间有抵牾不通处按经文王占固义为多如贞吉永贞艰贞安贞微异而实同如贞凶贞厉贞吝则不宜固主耳至可贞不可贞勿用永贞义尤明参之他经凡至占而言如书我二人共贞周礼祈福祥求永贞之类义皆近至孔子作传忧后人以易占险故彖象传凡释贞必曰正与经文训固不相妨况爻言贞固足以干事可谓一言蔽之系辞贞观贞明贞胜朱子训常亦固类也今审定凡经文言贞并训固传文言贞并训正后不重出】
　　初九潜龙【句】勿用【朱子曰周公所系之辞以断一爻之吉凶所谓爻辞○荀说卦干为龙六
　　阳变化故取以象焉　　　　　　　　潜见跃飞亢象因龙而生逐爻相次第尔无别义勿用占辞○六阳全体龙也爻居最下潜地之龙也若有徳者当之但可静晦涵养需时而动稍见锋头有取伤之道
　　若常人义不足当故戒以勿用谓凡筮者不必用此占也　　　　　　　　　　　○説卦震虽为龙然干亦未尝不为龙诸儒反牵合震象以释干误矣震为长子故为马为玉之属皆与干同象不独龙也干为龙坤宜为牝龙故坤上六称龙战云】
　　九二见龙在田利见大人【上见贤遍反下见如字】○【离初潜而出故言见六爻之象二为地上故言田大人徳位俱尊之称经言大人皆主九二九三而言利见大人占辞○龙见于田人皆覩之此盛徳着明全体呈露之象二为下卦中爻故美象如此惟有徳者当之常占得此宜见大徳之人或大人即二占者宜见之也】
　　九三君子终日干干【句】夕惕若【句】厉无咎【此爻义在重干故直以君
　　子属辞不复取龙为象　　　　　　　　　　干干者上下两干之象　　爻变曰干之履有离日体三为下卦终故言终日言夕　　　厉无咎占辞○爻在上下两干间所谓重刚也以九居三又重刚君子当之终日之间其行事徤而又徤至于日夕而犹兢惕不自宁葢刚之至也若杂柔体则暂焉奋励少焉舒肆矣六阳纯体又居卦中无凶悔吝之可言其占不免危厉终无咎也朱子曰无咎者上不至吉下不至凶平平恰好处后仿此】
　　九四或跃在渊【跃为读渊为句】无咎【爻在见之上飞之下故言跃或非必之辞不言龙者因上下文互见尔爻变曰干之小畜有兑泽体水泽体通故言渊四居上卦底即初潜处也亦有渊义○四与天飞隔一膜尔故存跃而上升之势然六阳纯体居于卦中又兼柔画非躁进者故以或言其体葢在跃未跃之间而实未离所止之渊也与离之突如来如者不可同日语矣宜为无咎之占】
　　九五飞龙在天利见大人【由跃而升故言飞六爻间五为天位故言天　　利见大人占辞○龙飞腾之物在天乃为得位云行雨施天下蒙其利泽也五为上卦中故有此象惟有天徳君天位者乃足当之常占遇此则止宜见大徳之人或大人即五而占者宜见之与九二占辞同説互见前】
　　上九亢龙【句】有悔【朱子曰亢者过于上而不能下之意有悔占辞○爻居六阳之终以徳言则刚极以位言则髙极其体如此举动能无悔乎故其占为有悔凡悔吝皆次于凶之占朱子曰吝在事前悔在事后后仿此】
　　用九见羣龙无首【句】吉【见如字】○【阳爻七九隂爻八六九六变而七八不变易占其变故七八无辞而爻皆九六占辞占法见朱启蒙然六爻皆变则主变卦彖辞此通例也干六爻变则以用九辞决之坤六爻变则以用六辞决之此特例也朱子曰阳之本体元是六龙今变为隂头面虽变浑身却只是龙似一羣无头底龙相似吉占辞○龙隠见变化之物罕有见其全者故虽见而无首亦为吉占又六阳过刚未免于亢变隂则不至亢矣故吉】
　　【坤下坤上】○【坤卦朱子曰一者偶也隂数也坤顺也隂性也隂之成形莫大于地三画皆偶故名坤而象地重之又得坤是隂之纯顺之至故名与象皆不易】
　　坤元亨利牝马之贞【説卦干为马干牡而坤牝故言牝焉江陵项氏曰地方畜牧当游牝时每一牡将十牝以岀虽千百为羣各从其牡不他合○坤为干对故其占亦主大亨通而利贞之义小异牝马物之顺而正者也占者宜以顺正之道而固主所占之事也】君子有攸往先迷后得主【旧以主利为句然按文言得主合为句按蹇解彖利西南又合为句今正之○荀说卦坤为迷隂不能自为主必从乎阳故其先防迷而后乃得其所主得主则不迷矣朱子曰隂减阳一半没了前一韯】利西南得朋东北丧朋【文王卦位西南为坤方又巽离兑坤之朋也乃西南卦震坎艮干之朋也乃东北卦故占者宜适西南方则朋类从之若东北方则并已之朋而丧失也】安贞吉【隂体柔躁故必安静贞固处之则吉又戒占者之辞】
　　初六履霜【句】坚冰至【初为卦足故言履坤伏干为冰未详霜象然冰以象坤六霜以象坤初不必凿求之○隂始凝为霜盛则水冻为冰初虽甚微其势必盛此圣人扶阳抑隂教人慎微之意也占具象中○坤十月卦也初六始也季秋霜降剥月也旧説牵合非是有谓坤土之气为雾露结为霜亦周折辞费不敢从】
　　六二直方【句】大【句】不习无不利【项氏曰坤爻辞皆协霜韵小象文言止释直方字大字别自为句○直方大皆坤地象説见下文不习无不利占辞习重也书卜不习吉○天包地外而圜地处天中而方东西南北四隅地之方也方直相生汉志云短方生绳是巳南北为经东西为纬地之直也直方故能大含光大徳合无疆又地之大也坤六爻间中正纯粹无如六二故明地道以训臣徳为人臣之徳直方为主古大臣任重致远成大徳业立大勲名者率由此道未有不直方而能大也然必其人乃当之爻体最佳故常占不待重习无所施而不利也不习语与益勿问元吉革未占有孚相似】
　　六三含章【句】可贞【隂阳相错而成章六隂体三阳爻故言章在二四隂爻间隂虚含之故言含可贞占辞○夫人之章美暴露于外者常有限含蓄于中者常无穷中庸所谓衣锦尚防也三能含蓄其章美故为可贞固之占】或从王事无成【句】有终【大三与五同功而异位以互卦言与五体通又三居下卦上公侯位也刚爻有动意故为或从王事之占隂爻空虚为无成功之象河图地无一而有十为有终之象焉】
　　【凡爻有止一象一占有正象占外复着旁象旁占不当并为一说彊释之如本爻可贞一义无成有终又一义后仿此】
　　六四括囊【句】无咎无誉【荀说卦坤为囊括结也以卦而言四在两坤间首尾重隂闭塞以爻而言四隂爻在三五间三刚爻在下囊底结也五刚爻在上囊口结也无咎无誉占辞○此爻君子无道则隐深自晦匿象也既晦匿矣故免于咎然亦何名誉之有朱子曰在位者便当去未仕者便当隐愚谓朱子此语葢有功于易若当去不去当隠不隐唯阿干没窃位全身以应括囊之象者小人之流也岂易防哉】
　　六五黄裳【句】元吉【荀说卦坤为黄为裳黄者土中色裳者衣下体故也元吉占辞○五以柔居刚隂阳相错之章与六三同然居外卦中爻有不容含晦者矣黄裳徳业之着见也然为黄而不为为裳而不为衣则又坤道之当然也非伊周孰当之故为大吉之占朱子曰占者徳必如是则占亦如是矣】
　　上六龙战于野其血黄【龙乾象以牝马例求之坤为牝龙爻居卦外故言野干天色黄坤地色○六隂既极隂阳敌体故有牝牡二龙交战之象血黄者隂阳两败俱伤之状也占者得之其凶可知呜呼有国家者能谨初六履霜之戒则无上六战野之伤矣几微之际可不慎哉】
　　用六利永贞【用六说见乾卦凡得此卦六爻皆变阳以此辞决之坤体偏于隂柔非可永久贞固之道变而为干则兼阳体故于永久贞固为宜小象所谓以大终也】
　　【震下坎上】○【屯卦屯难也物始生而未通之意字文象屮始生上穿土而下未伸也以卦徳言下动上陷曰动乎险中以卦象言震为雷坎为云轇轕未通屯难之象○二至四互坤三至五互艮】
　　屯元亨利贞【初九震阳得干体厚为卦主爻故其占为大通而占者宜贞固主之】勿用有攸往【凡言有往如今占行之类动而遇险故不宜有所往】利建侯【震为诸侯互坤土为国以震阳承坤土此诸侯建国象占者得之又为利建侯朱子曰若常人见之亦随髙下自有个主宰底道理】

　　【左氏传孔成子为衞公子元筮遇屯国语司空季子为晋重耳筮遇屯后果为诸侯此屯建侯明验也干为君震长子宜为公侯左鲁季氏出昭公晋史墨曰在易雷乘干曰大壮杜注震为诸侯而在干上国语晋董因迎重耳入国筮之韦昭注泰三至五震为侯此震为公侯明验也经言公侯皆震体然三四爻亦公侯位大有公亨天子晋康侯又以爻言也】
