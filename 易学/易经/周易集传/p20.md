<!-- { "loadSidebar": true } -->
　　六三得敌或鼓或罢或泣或歌【敌匹敌谓六四也从荀爽説三居初二之上四居五上之下偶虚体正相匹敌也震为鼔艮为止有鼓罢象泣离目象歌兑口象然总此爻大防葢主中虚似离而言中虚无主火体燥烈以六居三乂不中正之隂与四切近两偶相匹皆内无所守者故喜而或鼓之忽然而罢悲而或泣又儵然而歌世之无恒心者往往如此与离九三歌嗟旅同人笑号咷义互相发皆离体此吉凶未定之占】
　　六四月几望马匹亡无咎【纳甲兑为上后望前月稽类坎兼兑为月几望中孚无坎月然四变曰中孚之履有离伏坎故曰月几望马震象匹敌也匹亡亦主爻变而言震三爻皆马下二爻震木体为兑金所克四独上升爻变为履则入干良马之羣非兑所能克是止亡其匹敌之马而已小象所谓絶类上也○月几望而不成圆其象为可惜马匹亡而已独免其象为可喜世之不惬于目前之观而竟脱于他日之祸者此其象也故为无咎之占】
　　九五有孚挛如无咎【本爻中实故言孚艮为手巽为股又为绳故言挛辞与小畜五同凢巽下隂为主入于上阳四五同体相亲其交固结而不可解所谓挛如四中虚孚也五中实亦孚也以孚交孚又以五之刚中交四之柔正其挛非苟合也故为无咎之占或谓挛指二五非是汉上朱氏云同体合曰挛如异体合曰交如斯言是也】
　　上九翰音登于天贞凶【曲礼鸡曰翰音葢鸡鸣则振翰成音也巽象天上爻象以巽体居卦上故云登天翰音岂登天之物而登于天处非其据也世之虚名无实忝窃髙位者似之与孚义正相反然忽焉登天儵焉仆地其理也固主必为凶占】
　　【艮下震上】○【小过卦小过小者过也以卦体言外四隂而中二阳隂过于阳也隂为小故曰小过四阳二隂曰大过各卦之义正相对○二至四互巽三至五互兑○卦为双画坎两画当一画】
　　小过亨利贞【卦虽隂过而四隂外列二阳中居得体之正故其象为亨而占者宜于贞固也】可小事不可大事【小者既过故其占但可小事而不可大事】飞鸟遗之音【句】不宜上【句】宜下大吉【卦乃中孚之反对中孚有卵象外刚为殻中柔为浑故孚字文为鸟爪子之义与乳字同六爻尽变则为小过有飞鸟象外柔为翅内刚为身如鸟自卵中而出故以飞鸟为象兑口正在鸟身处又有遗音象鸟虽飞于上而音则遗于下此自然之理故下乃卦之用处其占不宜于上而宜下则大吉也上下或以所居之位言或以地势言占者以意逆志可耳】
　　初六飞鸟以凶【卦辞通六爻为一飞鸟此自然象初变曰小过之丰又自有离飞鸟象初虽居卦下然当隂柔遇盛之时又与凢四为应四刚而居髙初倚之为声援有不知其过者如飞鸟然不量其力志于冲举自取颠踣故其占曰以凶谓以此致凶也自作孽不可逭之意○初应九四上应九三皆以过盛之隂又有阳刚以助其过声生气长小人之自贻伊慼者初曰飞鸟以凶上曰飞鸟离之凶其防互相发】
　　六二过其祖遇其妣不及其君遇其臣无咎【此爻以大过九二象互观之其羲乃明大过二至四乃干父体九五在其上祖也小过二不遇九五而遇六五乃妣象故曰过
　　其祖遇其妣　　　　　　　　大过九五干为君今小过六五乃震体震为公侯説见屯臣象也故曰不及其君过其臣小过乃隂过之卦若二复遇祖遇君则愈过矣遇妣遇臣过而不过之象也六居二葢柔而得中故假象如此宜为无咎之占】大过【九二应九五为遇祖遇君】
　　小过【六二应六五为遇妣遇臣】
　　九三勿过【句】防之【句】从或戕之凶【防隄防也兑泽象戕兑毁折象阳少隂多是三弗能过之也盛衰相形之势不可不隄防之虽防尚或有从其后而戕之者葢三在毁折中而下两爻过盛之隂又从其后也故为凶占夫易崇阳之书然理象有不免凶圣人亦无可如何也○三弗过防之四弗过遇之上弗遇过之语势并同合中分雨字为句此爻旧説以过防为义者非是】
　　九四无咎弗过【句】遇之【句】往厉必戒勿用永贞【戒警戒也兑口象四所以无咎者虽弗能过极盛之隂而与之相遇谓上二爻也隂阳相遇宜有相得之理然兑毁折之体乃在震体又有躁于上遇之意故往将危厉必为警戒也又曰勿用永贞者不可轻信苟安而以永长贞固处之此丁宁示儆之意不然笑谈之罟擭甘餐之腊毒其患可胜道哉卦止二阳爻故胜负吉凶之际圣人拳拳如此此慎惧防危之占】
　　六五密云不雨自我西郊公弋取彼在穴【密云西郊兑象説见小畜公震象説见凡肖坎为弓巽为防以巽防加坎弓有弋象二阳在肖坎中爻有在穴象○小畜不雨一隂不能畜五阳也小过不雨二阳不能聚四隂也此凡事无成之占然大事虽无成近利则可获自五观之二阳在下如禽在穴弋取之不难也项氏曰小过隂为主故西郊为我以阳为彼此爻上而登天则不能成雨下而取物则可以有获所谓可小事不可大事宜下不宜上是也或以六五之隂弋取二阳为疑曰易占书也多适然象所谓不可为典要也此爻观我彼二字在穴指二阳甚明爻辞无弗过弗遇之语亦可见也】
　　上六弗遇【句】过之【句】飞鸟离之凶【句】是谓灾【飞鸟主爻变而言上变曰小过之旅有离飞鸟象上六之隂不复与阳遇惟有过之而已极盛必衰理也隂柔小人不知盈溢之戒又有九三阳刚之应以助其过如飞鸟然愈飞愈髙自取颠仆故曰离之与诗鸿则离之义同谓适丽于祸也宜为凶占是谓灾者程子云炎天灾自外来已过由内作上六之凶虽天命之所遭亦人事之自取也世之小人观此可以惧矣】
　　【离下坎上】○【既济卦既济事已成也以卦象言离火居下而上炎坎水居上而下润水火交而成功故曰既济○二至四互坎三至五互离】
　　既济亨小【句】利贞【自初至上皆刚柔得位故亨三刚皆在柔下故止小亨然其占则宜于贞固也】初吉终乱【既济卦体初而观之下离上炎上坎下润有交济之象故曰初吉终而观之互坎仍在下互离仍在上其象交错故曰终乱乱者交错杂乱吉凶相半之占】
　　初九曳其轮濡其尾无咎【坎为轮为曳为狐坎水为濡初爻为尾爻本阳刚离体而互坎之险迫于其前刚而离明则达缓急之宜非急于济者故曰曳轮然不免迫于坎险故曰濡尾曳轮则有舒迟之意濡尾又薄有忧虞之象体刚而明是以终为无咎之占】
　　六二妇丧其茀勿逐七日得【妇离象茀妇人车蔽诗云翟茀以朝簟茀朱鞟周礼王后五路有重翟厌翟郑释为车蔽是也兼坎巽离女象下卦本离体离外二阳妇车之有茀也互而为坎坎之外偶虚是丧茀也七日得葢以反对言之自既济二至未济二恰七爻下故又互为离六二为九二而茀复还矣故云七日得与复震七日义通互见各卦亦暂失终得之占】
　　九三髙宗伐鬼方三年克之小人勿用【鬼坎隠伏象鬼方北坎方也疑即诗书獯鬻玁狁之属伐离兵象意殷髙宗尝有北伐之事故假为象　　　三年克者迟迟而后有功之象○中国之有鬼方此天地隂阳对待之理易所不能无之象也圣人作易将终故于二卦洊及之伐者以离兵伐坎方之谓然六爻坎离交互有胜负未遽决之势其难至于三年而后克凡三皆主三爻近则曰三日甚久则曰三年厯时既久而矢理乃定也小人勿用谓小人不足当之勿用此占　　○按左云投之四裔以御魑魅所谓鬼方也大雅有内奰于中国覃及鬼方之语通言夷方本无専指然以象例考之南离无鬼象北坎无伐象又此卦下离故伐言于三后卦上离故伐言于四其象明甚以事理求之帝王征苗挞荆楚伐徐方皆南征也战蚩尤伐玁狁皆北伐也事虽迭见然自秦汉以来为中国患者每在北圣人前民用知来物微意疑在此髙宗北伐之事不见别经学者因诗挞荆楚之语傅防南方鬼国非也按杜佑通典北狄门亦有鬼国皆不足牵引当以象义为防云】
　　六四繻有衣袽终日戒【繻王弼程子皆云当作濡坎水象袽与絮帤同説文作敝絮黄庭经云臭如帤葢敝衣塞漏孔者但王弼以为塞舟则非是既济合坎离为卦坎为舆轮故初云曳轮二云丧茀卦有车涉象无舟象也离文明稽类为服饰象四变曰既济之革有兑毁折象毁折之衣故言袽终日离象戒坎加忧象亦偶爻开口象○济水而繻其车有可忧之势幸有衣袽可以塞漏故不免终日形于告戒亦慎畏之义濡则邻于凶戒则隣于吉乃未定之占】
　　九五东邻杀牛不如西邻之禴祭实受其福【东西邻暗指离坎离正南卦乃东之邻坎正北卦乃西之邻微其辞以象二卦非如东家西家之谓也离为牛故言杀牛坎鬼神卦主祭祀故言禴祭禴义见萃升二汉书注及集韵皆云春菜可瀹故名禴坎水亦瀹象福象未详祭祀之道诚敬为主而礼文不与焉杀牛礼之盛也而诚敬或不足禴祭礼之薄也而诚敬或有余故反不如薄祭之受福此虽祭祀之占圣人亦因以为教世固有寡弱而获庆亦有丰盛而罹殃顾徳何如尔不独祭祀然也升萃禴义同损二簋享亦此意】
　　上六濡其首厉【濡坎水象首上爻象亦坎狐象坎险之极而以隂柔处之如狐之涉水并濡其首危道也既济之终反有不济之义故象占如此】
　　【坎下离上】○【未济卦未济事之未成也以卦象言坎水就下离火上炎二体不交未能成功故曰未济○二至四互离三至五互坎】
　　未济亨【凢未济则终济又六爻虽不当位而刚上柔下各相正应故为亨通之占】小狐汔济濡其尾无攸利【狐荀説卦坎象下坎之内又有互坎所谓小狐卦有川水象上爻乃为登岸互坎之狐至五爻而止未能上出三其尾也乃陷下坎水中此几济濡尾之象汔几也先儒云狐首轻尾重济则自负其尾尾重而濡则不济矣故其占又为无所利彖小狐汔济未出中也濡其尾无攸利不续终也释象义甚明】
　　【卦虽有既未济之分诸爻通取济水为义实无既未济之别故初濡尾上濡首与曳轮伐鬼方之象并同二卦并取坎离象故也】
　　初六濡其尾吝【初爻濡尾与彖义异乃指下坎而言坎为狐初为尾水中为濡也狐首轻尾重濡尾则有忧虞之象故吝隂柔之才处坎险之下其象占如此】
　　九二曳其轮贞吉【曳轮坎象见説卦当未济之时居坎险之中急于求济人之通病然仓皇急遽乃取败之道而舒迟不迫常有济险之功二阳刚得中兼离明体达缓急之宜者故有徐曳其轮之象而贞固主之可为吉占○按曳轮濡尾并前卦初爻象而此析为二葢前卦下离初乃阳明进退从容但微有忧虞尔故并二象言之此卦下坎初乃隂柔故但濡尾此卦之二即前卦之初也二居中又非初爻比故但有曳轮之从容不复濡尾之忧虞而曰吝曰无咎曰吉三爻之占亦异知象之所以同又知象之所以异斯可与言易矣】
　　六三未济征凶利涉大川【朱子云利字上疑当有不字今从之○涉大川坎象三柔不中正居坎水离火之交故征进则凶下坎虽终互坎继之故又不利涉二者皆不利非美占也】
