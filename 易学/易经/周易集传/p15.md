<!-- { "loadSidebar": true } -->
　　六二引吉无咎【引谓四也二四同艮手体有牵引象○二与五本正应四为萃主爻与五同徳相萃故二五之应乃似有不容直遂者二自处中正四则大公无我之贤也不间二五之萃又有牵引同作意此贤者拔茅连彚之象四曰大吉无咎二曰引吉无咎宜哉】孚乃利用禴【禴薄祭名记王制祭统字作礿皆云春祭注云春物未成其祭尚薄又云以物无成者不殷祭前汉郊祀志作禴顔注瀹煮新菜以祭故名禴本卦艮为宗庙肖坎□为鬼神兑为巫故言祭祀巽木草蔬也兑坎水泽也坤釡也有瀹菜象孚本爻中虚象○祭祀之道以诚为主苟有孚诚乃利用薄祭之禴爻本祭祀之占然按萃升用禴皆言于二葢主二五君臣之交而言天下之理不诚未有能动况臣之事上乎禴者损去浮文荐其至诚而已二苟以孚交其上虽用薄祭之禴可也既济西隣禴坎樽簋损二簋义同説互见升二○周礼以防夏享先王王肃注夏则阳盛其享以乐为主又大司马仲夏苗旧献禽以享禴愚按盛夏献禽备乐必非薄祭与西隣禴祭之义不合郑谓春初为夏殷礼其説必有据愚按系易作周礼皆出周公系易疑在前周礼疑在后文王系易于羑里周公作繇辞嵗月宜相近殷礼葢未改也若六典则周公晚作朱子蔡氏皆谓周公未成之书其间法制有未施用以此意参求之姑从春菜薄祭之义为是】
　　六三萃如嗟如无攸利往无咎小吝【嗟偶画开口象诸爻间三独无应故有嗟叹之意众皆萃而已独立故为无所利之占然与四切近四为众萃所归三四互巽巽上阳每入于下隂往而萃焉夫何咎但非正应而即之不免小羞吝耳曰无攸利又曰无咎又曰小吝似三占而相脉络其实一占】
　　九四大吉无咎【此爻以画为象　　　　　　　萃卦体与比同所多者九四一爻之阳也比以五为主四乃成萃之主上与九五同徳而萃下为三隂所归而萃故其占为大吉而又无咎也○或曰四多惧之地圣人每垂戒焉萃之四两政偶国之形昭昭矣乃许以大吉无咎曽不设戒何也曰四之徳非他卦比也为臣贵于止足而四体则艮止事君贵于柔顺而四体巽顺而兑説阙僭之体九五为之君非柔闇弱主比故上萃于五非招权也下萃于众非市恩也大吉且无咎宜矣不然易其忘戒哉小象位不当也葢以刚居柔之谓説见小象】
　　九五萃有位无咎匪孚元永贞悔亡【五本萃主其权若为四所分美象反不及四圣人勉之曰九居乎五为有天位本可无咎若五之至诚有未孚于人者但反求诸已合乎大善永久贞固之道则匪孚之悔可亡也人心之萃非可力致元永贞之徳乃萃人心之本也譬如夏商之季而有七十里之亳百里之周为其君者宜何如哉以有位自彊以元永贞自朂可也下有侵陵上乃恣肆噬脐夫何及人凢见偪于外者但当反求于内而已易之设戒其微哉元永贞见比彖卦体与比相似故其辞亦互见云无咎悔亡次吉之占】
　　上六赍咨涕洟无咎【赍咨嗟怨声兑口象自目曰涕自鼻曰洟附坎血象卦肖坎故云□○萃之四隂初二有应三近四而往从之上六无应又茕茕独居于卦外谁与萃者赍咨涕洟宜也其情又切于三之嗟如矣萃者人之同情也然萃非其萃咎或生焉上九与萃亦终为无咎之占与同人上九无悔义相似】
　　【巽下坤上】○【升卦升进而上也以卦体言四隂卦自观变三隂上升故曰升以卦象言巽木生坤地之中渐升而上亦升义二至四互兑三至五互震】
　　升元亨【彖谓柔以时升巽而顺刚中而应兼此三者故其占为大亨】用见大人勿恤【大人指九二若占者用之见大人则勿忧恤葢卦有肖坎□为加忧欲使之勿忧恤也】南征吉【巽东南坤西南拱离于中互震东兑西亦拱离于中离为南为兵故曰南征吉又卦体与师同多一阳画尔震阳统诸隂爻乃将帅总师象居三亦为得地故为征伐之吉占互见师谦豫复卦不重出】
　　初六允升大吉【四隂卦自观变三隂皆上升而初独下处以时义言之初虽未升信有可升之理也故为大吉之占荀爽云一体相从允然俱升得之矣】
　　九二孚乃利用禴【禴义见前卦本爻中实为孚其余兑巽坤例艮肖坎象并同前○凡反对卦反对爻象每互见如损益二五夬姤三四是已升萃言禴皆于二爻葢主大臣事君而言尔夫事君上与交神明之道一而已苟有孚诚所谓苹蘩蕰藻之菜潢污行潦之水可荐于鬼神也萃二与五聚升二上升于五其事葢同故再言之亦祭祀之占】无咎【二体刚中故凢占为无咎此通用之辞】
　　九三升虚邑【邑坤土象虚偶画象以九居三刚之至也又震初之阳其体盛壮上临坤顺此升之最易者升虚邑者如入无人之境言其易也然亦虚而无实之占】
　　六四王用亨于岐山吉【亨从朱子作享　　岐山周国内山郡西山但享西山则秩在西之羣山享岐山则専主一山耳坤土在上卦兼倒艮山体兑又正西卦西山也艮为鬼神卦　兑为巫主祭祀故为享岐山之吉占○按随井同主艮山兑西取象随总言西山升専言岐未详或曰爻为坤体岐在周西南坤方云】无咎【爻柔而得正故凢占为无咎上文占祭此通辞】
　　六五贞吉升阶【坤为土左右三偶有东西阶象　九升之道以循序顺升为贵五以柔居中升之善者如升阶然次第而升安且顺也故贞固主之可为吉占】
　　上六防升利于不息之贞【防坤迷象　　以隂柔居升之极防于求升无适而利但可反其求升之心为不息之贞而已不息如大象自彊不息中庸至诚无息此为善之心也贞者固守此心而已程子曰小人贪求无已移于进道何善如之占具象中】
　　【坎下兑上】○【困卦困穷也又刚掩也以卦体言三隂卦自否变上九降而二为二隂所掩四及五为上六所掩以卦象言坎水穷于兑泽之下为泽无水亦困义故曰困○二至四互离三至五互巽】
　　困亨【以兑説处坎险二五又皆刚中故其占为亨通亨有二义身虽困而道通亨也出困而通亦亨也】贞【句】大人【句】吉无咎【句与师彖文同处困之道若以静固处之又有大人之才徳则吉且无咎葢贞则可以处困大人则可以济困贞与大人皆指二五刚中而言吉谓出困无咎谓不蹈祸也】有言不信【兑口在上有多言象故戒云当困而有言语谁其信之夫子所谓尚口乃穷也静黙自守之占】
　　初六臀困于株木入于幽谷三嵗不觌【居阳爻后稽类有臀象　　株木秃株之木也离科上稿木象幽谷坎底象三指坎三爻三嵗甚久不变之象觌离目象○离体在前是臀困于离之株木本爻坎底是又入于坎之幽谷卦体虽变未可以期故虽三嵗而不得觌初以隂柔居坎下故困而不能自拔如此不言凶乃凶占】
　　九二困于酒食朱绂方来【酒食坎象　　绂与芾韨黻字并同乃冕服之韠诗采芑朱芾斯皇是也离稽类为服饰象朱离南方色○二本阳刚而当困时处坎中不免薄困伤于醉饱困之薄也而前为离体是朱绂荣贵之人方来及门醉饱之情乐于舒放乃有降登迎送之烦此形容九二不困中之甚困也朱子曰在困时有困于好事者有困于不好事者此好爻为困于好事○或曰朱绂方来乃美象谓将有命服之宠荣至其前説似通然以征凶无咎之文参之朱绂方来未遽为吉象方酒食困而朱绂之人适来此形容九二薄困之辞身已劓刖而乂为朱绂之人折辱此形容九五极困之辞互观可也】利用享祀【卦有坎兑坎为此方鬼神卦兑为巫故为利用享祀之象自一占】征凶无咎【又泛占辞爻体征进则为凶静守则无咎也并上文为一义非是】
　　六三困于石据于蒺藜入于其宫不见其妻凶【艮为石艮坎阳体通故假石象荀坎为蒺藜为宫三居坎险之极而上卦肖坎又临之□上体为坎是困于石也下体为坎是据于蒺藜也宫谓肖坎之中爻妻谓丄六也兑为少女上又纯隂与三坎男相应妻也其爻偶虚有无人之象凡偶虚为无人説见屯三丰上○旧説离为坎妻离通但离中爻即六三不应就以本爻为妻故取兑象下坎为夫六取坎男义不问九六爻也所谓入宫不见其妻○三隂柔不中正其才不足济困而反自速于殃大传所谓非所困而困非所据而据者故象如此凶占也】
　　九四来徐徐困于金车吝有终【车坎舆象金乾象坎中爻即干故假金象诸爻皆无应而四刚初柔独为正应当困之时欲求初以自援而初之来徐徐不能达葢隔于坎体所谓困于金车也颙俟不至故为羞吝然刚柔正应有终合之理故曰有终又初坎水四兑泽水泽之体乍离而终合也】
　　九五劓刖困于赤绂乃徐有説【説音阅】○【坎为囚离为刑官遇兑毁折为狱囚被刑象説见噬嗑睽卦五居兑三爻之中上爻毁折是上劓也下爻毁折是下刖也凿求艮鼻震足非是赤绂离象稽离文明为服饰赤又离方色説见兑象五虽君位在困体不以君道言直以人之困极者当之自初至五困亦甚矣身被劓刖之刑而为赤绂者所折辱其困可知然九五之阳非终困者体虽困极亦将出困之时也兑为説体故徐徐渐有喜説事此困极将通之占　　　○按记玉藻再命三命皆服赤韨诗候人采菽车攻等篇皆言赤芾葢命服也然采芑朱芾亦人臣服注云黄朱芾是也二云朱五云赤偶变文耳陆绩云朱绂赤绂享祀祭祀互言无他义○又按五之困极言劓刖上之困末减言臲卼此立言之序苟王诸家本改五爻辞为臲卼此縁上六之爻而讹耳小象文甚明不当改】利用祭祀【象与二同自为一占】
　　上六困于葛藟于臲卼曰动悔有悔征吉【藟一名巨荒亦葛属附木而生诗曰南有樛木葛藟累之莫莫葛藟施于条枚是也五以下互巽居巽木之上有葛藟象臲卼动摇不安貌居风木之上有臲卼象曰兑口象○困于葛藟谓有所纒绕于臲卼又居不得安虽不免困然较之株木蒺藜劓刖之属有间矣若当此时过忧其困自曰吾动将得悔如此则反有悔随之矣易穷则变决无终困之理知进退存亡者不可以执一不通也故为征进则吉之占】
　　【巽下坎上】○【井卦井穴地出泉处也以卦体言初虚为泉眼二三实为泉体四虚为中空处五实为已汲将出之泉上虚为井口此自然象以卦象言巽木下入而坎水上出又汲井象故曰井○二至四互兑三至五互离】
　　井改邑不改井【主卦变而言三隂卦自否变二升为四三升为上坤体尽变坤土为邑是改邑也九五阳刚不变而成坎水体是不改井也都邑可改而之他井不可迁而他去此一定不易之占】无丧无得往来井井【下隂变阳得也上阳变隂丧也然二隂上往而成坎水之井二阳下来而成肖坎之井□是谓无丧无得往来井井此又一占○已上二义皆安常守旧之占】汔至亦未繘井羸其瓶凶【离瓶】【巽繘】【兑毁】井眼【此兼离兑巽三体而言汔至几至也繘巽绳象谓以绳及水也瓶离象郑谓离外坚中虚为瓶象兑为毁折故曰羸瓶羸阳也凢汲井自上而入巽绳虽繘象然初爻方是井眼今瓶至中爻已为兑所毁折繘未至井眼而瓶破何以成汲井之功故又为凶占三占各有所用古占法今不可攷】
　　【上卦坎下卦复肖坎故爻取新旧二井为义初旧与四甃对甃谓新甃也三渫与五冽对渫谓下井淘过冽谓上井清甘也独下卦似多九三一阳故曰井谷乃重坎幽深之象上爻则为井口即象井井之义与各卦自然象又不同葢卦象包义所画彖爻文王周公所制圣人钩深致逺各有义也】
