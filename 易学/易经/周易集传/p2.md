<!-- { "loadSidebar": true } -->
　　初九磐桓【句】利居贞利建侯【磐桓不遽进貌震足遇坎险之象建侯象见前二利皆占辞○初九之阳当屯未能直遂故曰磐桓震有躁动之忧故利自处】
　　【于贞固之道此通占辞君有位者占之又为利建侯之象居贞建侯二句同彖辞凡卦主爻辞多与彖同】
　　六二屯如邅如乘马班如匪冦婚媾女子贞不字十年乃字【邅迟回难进貌震足遇坎险象乘马震象指初九班分布也震象多马为善鸣馵足作足的颡故有班布象女子坤象冦坎盗象婚媾二五配合象十坤土数字孕育也○六二九五正应当屯时欲往从五邅如而不能进初之乘马忽班布而前以非正应疑之然初以阳刚为卦主爻隂阳相通而相求亦
　　理势之常故曰非为冦乃婚媾也　　　　　　然六二确乎自守有女子坚贞不茍从人之象坤体重迟故十年而后变至此则天道人事无不推迁然后得从其正应而遂其字育也爻在初九九五间二体虽柔而中正故象如此此迟迟终吉之占朱子云女子许嫁而后生按二五正应似已许嫁象宜训字育】
　　六三即鹿无虞惟入于林中君子几不如舍往吝【鹿虞翻王肃本作麓山足也然春秋沙鹿崩范寗注鹿山足据此则仍本字训山足亦通训兽名非是乃艮下爻象艮坎为木坎为蒺藜丛棘皆林象入坎陷象舍艮止象又以艮三爻竒偶言之五竒实禽也三从禽者也四为三前导虞人也而爻体偶虚为无人故曰无虞往吝占辞○三处震动之极又隂柔居刚不中正志于得禽者也无虞而猎岂徒无益而又害之几者事将然未然之辞君子见几只宜舍去若冐焉遽往羞吝道也爻为震极又在坎陷艮止间故象如此乃动凶静吉之占】
　　六四乘马班如求婚媾往吉【乘马婚媾象同二爻亦谓初九四与初应故曰婚媾往吉占辞○初当屯时应于求助震马之求乃求四之婚媾也正应而从尚何疑焉故往从则为吉占宜行而行宜止而止圣人前民用之意正在此】无不利【泛占乂无施而不利凡言吉无不利者吉谓本占无不利谓泛占后仿此】
　　九五屯其膏小贞吉大贞凶【膏附坎血一云附坎雨象小大从朱子训小事大事贞吉贞凶占辞○九阳居五本为得位在坎陷中其象每不及况当屯时初为之主五之气象索然又兼艮止象故屯其膏泽而不得流非美占若小事贞固主之尚为吉若大事而贞固主之则为凶也】
　　上六乘马班如泣血涟如【乘马本爻坎象与二四震马不同坎亦多马美脊亟心下首薄蹄皆是故有班布象血坎象○时之屯难惟阳刚多助可以济屯初九是已上处屯极葢有志焉此乘马所以班如也隂柔非才孤立无应时命如此且奈何哉泣血涟如良可恼也此劳而无成之占】
　　【坎下艮上】○【蒙卦蒙昧也以卦象言下坎上艮山下有险蒙之地也以卦徳言在险而止蒙之意也故曰蒙○二至四互震三至五互坤】
　　蒙亨【九二刚中为羣蒙主与六五相正应故其占为亨通然六五非九五比也故不言元亨】匪我求童蒙童蒙求我【我谓二凡主爻例称我童谓五艮少男有童象五以童蒙求二二何求于五哉此已不即人而人即已之占】初筮告再三渎渎则不告【艮坎皆鬼神卦　　艮手有揲蓍象故言筮以上下卦自然象言之初隂求于九二为初筮以上偶开口为告四五之隂求于上九为再三筮艮上竒闭口为不告此教人防之道筮占之初诚意精专故告以吉凶至再至三则诚散而渎故不复告所谓卜不习吉也蒙之道亦然】利贞【占者宜于固二与它卦同】
　　初六蒙利用刑人【开通也初在首尾竒爻闭塞之外有开象坎为狱囚震为刑官初坎体前爻震体故言刑　　○初居蒙底乃下民之蒙者开之道非止一端临川具氏曰礼大司冦平罢民桎梏坐诸嘉石改则宥之又圜土聚教罢民以明刑耻之所谓刑人不亏体罚人不亏财者非五刑之刑也下民之蒙斯义不容废故曰利用刑人此教者之占】用说桎梏以往【句】吝【说音脱○荀坎为桎梏然噬嗑屦校何校皆刚爻初偶虚出刚爻外有破械出狱犴象故又为囚者美占有将脱桎梏而去之祥往去也虽幸脱不免于吝泛占得之亦吝象此自为一占○二用字义各不同并为一说非是】
　　【坎一阳陷二隂有狱囚象坎又为桎梏故噬嗑用狱屦校何校蒙刑人桎梏坎徽纆皆同然离明震威有刑官象见噬嗑説若次体遇离震兼兑毁拆则为受刑暌天劓困劓刖是也详见各卦】
　　九二包蒙吉【项氏曰包即苞苴字子夏虞氏包氏并作苞凡包必以茅苇附震木象　　二为蒙主羣蒙之所归也治蒙之道包容为贵书曰母忿疾于顽是也二体刚中葢能包者故为吉占】纳妇吉子克家【坤有妇象而三男卦环之坎为中男震为长男　　艮为少男　　拱夹坤母之前后坤土为家乃它日有子能家之象此纳妇所以吉也自为一占○二吉义各不同并为一説非是】
　　六三勿用取女【取去声】见金夫不有躬【女坤象夫坎男象干为金干坎体通故言金躬艮背象説文躬从身从吕古吕膂通即背膂也经言躬皆艮象后仿此○三与上应上者三之天也上体艮上有不俯就三之意三隂柔不中正兼震动之质与九二切近又同坎震体説而从之此不贞之女见多金之夫而不自有其身者故断之曰勿取二本刚中之贤由三言之则为金夫易不可为典要是也○屯六二在初九九五间蒙六三在九二上九间颇相类屯二中正故贞不字蒙三不中正故见夫不有躬互观易旨见矣】无攸利【此泛占辞】
　　六四困蒙吝【四以隂居隂蒙之甚者又承五乘三应初皆隂爻俯仰四顾无与蒙故其象为困其占为吝一云蒙坎下艮上困坎下兑上艮兑反对卦故假困象】
　　六五童蒙吉【童艮少男象柔居尊位而蒙体頼九二阳刚之应以其蒙太甲成王之有伊尹周公是已凡柔弱之资得刚明之助其象皆然故为吉占】
　　上九击蒙【击艮手象以全卦言初蒙二包防治蒙之道尽矣爻居蒙极葢冥顽不灵之甚故不得已击之以二阳爻言二不得不包上不得不击也击之大者甲兵小者刑戮待极蒙之道如此】不利为冦利御冦【此辞以渐九三稽之皆占辞防上九与六三坎体相应坎为盗而已值之是遇冦也圣人告曰为冦者必不利而御冦者之利也三虽冦体而震艮环之震将帅也帅师于其后艮山也窒止于其前冦将安遯故为利御之占与渐象相出入旧连击蒙为一义非是震为将帅统众説见师卦】
　　【干下坎上】○【需卦需复待也以卦徳言干徤上进坎陷在前势不得不少待以卦象言坎云上于干天待隂阳和而后成雨故曰需○二至四互兑三至五互离】
　　需有孚光亨贞吉【孚信之在中也二五皆中实故言有孚离日在干天上无所不照又在坎水兑泽间日水之光相为荡射故言光义　　有孚已具亨义又兼光体故其占主光明而亨通占者贞固主之吉占也】利渉大川【以干徤蹈坎隂之象自为一占】
　　【经言大川坎水兑泽象泽之大者如孟诸彭蠡即大川也或巽木遇水为舟或干徤加之或震足临之皆利渉否则为不利渉然卦中偶虚亦川象葢竒实即平地山丘陆陵偶虚即水其象于颐益尤着不必凿求坎兑也后不重出】
　　初九需于郊【需以坎险在前而成卦初去坎远故言郊二渐近为沙三又近为况一云干稽类有郊野象二三兼兑泽体有泥沙象亦通去险最逺需而后进决不陷于险矣需之善也】利用恒【句】无咎【刚正之体而远于险此可以恒常之道也故为利用于常事之占凡言利用皆谓宜用于某事葢占辞非教戒辞得此占者为无咎】
　　九二需于沙小有言终吉【沙义见前兑为口舌故小有言朱子曰沙则近于险矣言语之伤灾之小者渐近坎故有此象刚中能需故为终吉之占】
　　九三需于泥致冦至【泥义见前冦坎盗象朱子以泥将陷于险矣冦害之大者三去坎愈近而过刚不中象占如此】
　　六四需于血出自穴【血说卦坎象穴坎下偶虚象朱子曰血者杀伤之地穴者险陷之所四交坎体入于险矣故言血然柔得其正需而不进故又为出穴之占虽在伤地而终得出也愚谓坎初之入未深四柔而正互体离明下应干徤故需血虽凶出穴不终凶尔】
　　九五需于酒食贞吉【酒食虞翻李鼎祚朱子皆云坎象程子亦云饮食润益于物有云雨蒸润之象贞吉占辞○朱子曰酒食宴乐之具言安以待之五阳刚中正故有此象占者贞固主之可为吉尔】
　　上六入于穴有不速之客三人来敬之终吉【穴坎上偶虚象客三人下干三爻象或云干西北卦宾位也故干为宾客速召也仪礼有速宾之文○隂居险极何需之云故直云入穴不复言需此陷于患难之象易穷则变干之三阳岂终待者故不召而来前当险陷中而有非意之干敬以待之则终吉也此敬慎之占】
　　【坎下干上】○【讼卦讼争辨也以卦徳言上徤下险险徤相接也又人内险外徤所以讼也以卦象言天阳上行水性下就其行相违故曰讼○二至四互离三至五互巽】
　　讼有孚窒惕【二五刚实有孚之象窒坎中实象惕或云坎加忧象程子曰讼之道必有孚实中无其实是诬妄也讼待决于人虽有孚须窒塞未通事旣未辨吉凶未可必故有畏惧】中吉【主二五而言如二五得中则吉】终凶【主上九而言如上九亢极则凶○以上皆因象设教之辞】利见大人【大人九五象刚明中正可以决讼】不利渉大川【上徤行而下险陷有陷入于险之象故不利渉又谓讼者不宜冐险也二利虽为讼言之亦泛占辞】
　　初六不永所事小有言终吉【有言偶爻开口象一云爻变曰讼之履有兑口舌象隂柔居下当讼之初畧讼而不长也小有言语之争此害之最轻者故为终吉之占】
　　【兑为口凡言誉告戒笑号歌嗟并同巽风又有命令象然不可泥稽类凡偶虚爻即开口象经主偶爻尤多葢易象竒偶而已兑为口亦上偶耳○虽体中虚而火性燥烈亦有歌哭不常之象或与兑合则象每如此离歌嗟涕嗟同人旅笑号咷中孚鼔罢泣歌皆是后不重出】
　　九二不克讼【句】归而逋【句】其邑人三百戸【句】无眚【説卦坎万物所归坎又为隐伏故曰归逋爻变曰讼之否有坤土象故言邑曰三百戸者指坤三爻几三例指三爻临川吴氏曰坤数十三爻为三十衍之十十为百故言三百葢小邑语骈邑三百是也无眚占辞眚乃灾之轻者○二阳刚而坎险本能讼者卦以应爻为讼敌五君位也义不可讼故曰不克二为得中复兼离体知不能讼是以退归而逋逃然有三百戸之邑可以自处人之自处势虽卑约茍安分守于己无不足者何讼争为故为无眚之占】
　　六三食旧徳【句】贞厉终吉【讼二隂卦自遯变三下来夺二之处二不得已为三而仍
　　以隂体居下卦未尝变也变在二而不在三故为食旧徳象　　　　　　　　　　　　　　贞厉终吉占辞○三安常守旧之君子也非为讼者一柔介四刚间险健纷接震撼侵陵有所不免贞固主之有危厉象然三之自处如此其占为终吉也】或从王事无成【以离明体上承干君有从王事象巽为不果又无成象辞同坤三而义巽自为一占与讼义与上文旧徳并不相渉】
