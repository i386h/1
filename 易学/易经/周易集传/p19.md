<!-- { "loadSidebar": true } -->
　　九五贞吉悔亡无不利【贞吉悔亡无不利皆善辞阳刚中正故贞固主之而为吉兼巽离体木助火炎此离上爻也不能无悔而悔亦亡其占乂无不利也此常占辞】无初有终【初为六四之隂所牵绕故为无初终以阳刚中正屹然不动非上九牀下比故曰有终自一义】先庚三日后庚三日吉【先如字】○【甲庚详见蛊彖不重出巽震反对卦也下卦变震则震庚三爻在下先庚三日也上卦变震则震庚三爻在上后庚三日也此卜日法凢筮得此则六庚日吉尔先庚谓庚子庚寅庚辰后庚谓庚午庚申庚戌卜日义本朱子六庚义本苏氏巽九五变即为蛊故象义通耳与上文不相蒙】
　　上九巽在牀下丧其资斧贞凶【牀下义见前爻资斧见旅四资斧主离而言离体至五而尽故言丧○上居卦首本在牀上而以阳处隂非纯刚者为六四挽之而下非美象也得资斧者权利在已之象上非无资斧者居极巽之地复制于隂不能有其有遂丧之也汉上朱氏以为鲁昭失国无所窜伏之象葢近之贞固主之为凶占】
　　【兑下兑上】○【兑卦兑説也以三画卦言一隂进居二阳之上有喜説意上二画似坎而窒其下此不流之水也故其象为泽六画卦因焉○二至四互离三至五互巽】
　　兑亨利贞【二五皆刚而得中故其占为亨通而占者利于贞固也】
　　初九和兑吉【和兑説象凢君子与君子处则和厠一小人其间不和矣初刚而得正君子也应四承二皆阳有叶和象説之善也故为吉占】
　　九二孚兑吉悔亡【孚本爻刚实象兑二五皆刚实是孚诚相与精交神契其説也如笙磬之同音鱼水之相欢非矫饰邪媚之説也此君臣相得象朋友之孚亦然故为吉占爻兼兑金离火不能无悔而悔亦亡也】
　　六三来兑凶【自上而下曰来凢阳喜上往隂喜下来三又不中不正之隂兼巽入体身为下兑之主有来求説二阳之意不正甚矣故为凶占】
　　九四商兑未宁【商度也与书我商赉汝之商同四与上隂本同体而相悦又下与六三近在两兑口间若相与友而未知适从者爻为不中正之阳又互巽为进退不果虽欲上从为下隂牵制故为未宁葢吉凶未判之占阙】○介疾有喜【稽类隂阳偏胜为疾兑毁折亦疾象隂疾遇阳阳疾遇隂又为喜　　爻在四阳间故为疾介于上下卦间故为介疾介即界也与忧悔吝者存乎介同如所谓间介之疾不寒不湿不燥不湿之谓也而一隂道在其下故为疾而有喜之象又一占无妄豫损鼎同】
　　九五孚于剥有厉【孚本爻中实象剥指上六而言兑巽反对卦兑上一隂即巽下一隂由一隂驯致五隂之剥皆是物故圣人直以剥目之上以隂柔居兑之极乃柔邪侧媚之小人五与之相近而相孚是孚于剥也将有日销月铄于防防之中者九五刚中未遽至凶然其可不惧哉故为危厉之占项氏曰兑正秋卦析兑六爻初二属否三四属观五上属剥似伤巧非是】
　　上六引兑【引伏艮手象　　谓上与三相引而成兑也凢人之情孤立则寡欢朋从则相説三上皆孤立之隂以类相引固其宜也然隂柔之朋相引而自相説其占亦无足言者】
　　【坎下巽上】○【涣卦涣散也以卦体言三隂卦自否变六二往为四九四来为二各有涣散党与象以卦象言巽风行坎水上其文涣散故曰涣○二至四互震三至五互艮】
　　涣亨【二五皆刚中有亨象】王假有庙【艮坎北方卦坎隠伏为鬼艮为鬼门　　艮一阳尊居卦上又宗庙象以萃涣求之艮象九着萃九四艮为庙五为王假此卦九五艮为庙上为王假假至也谓亲至宗庙之中乃祭祀吉占】利涉大川【巽木为舟行坎水上此利涉大川象十三卦舟楫取诸涣即此意】利贞【利贞主二五刚中而言其占利于贞固不必变动也】
　　初六用拯马壮吉【马坎震象説卦坎震多马象故曰壮初当涣散之时居坎险底为有难之象而坎震壮盛之马从而拯之故为吉占】
　　九二涣奔其机悔亡【初二两爻有自然机象上竒为机下偶为足也○　　　　奔震足象以三隂卦言之二体本隂由九四之来变而为坎如涣散其党奔趋而来遂就凭机之安二在卦中居安之象也处坎中不能无悔其悔亦亡乃美占】
　　六三涣其躬无悔【躬艮背象　　涣其躬乃散其已私之义夫人血气之私最难涣散故自知为明自胜为刚古人贵之六三下中正之隂而应上九之阳能涣其已私以从善者故为无悔之占】
　　六四涣其羣元吉涣有丘匪夷所思【羣下卦二隂之象丘九五艮山象以三隂三阳卦而言四本下卦中爻若羣隂同处朋奸聚慝有不可胜悔者四割然离去而上升岂非】
　　【大吉之象于是成上艮体如涣散而来忽有山丘之固可喜也此非等夷之人思虑所及夷谓下二隂旧同处者非四之超然独见能如是乎此世之君子去危险就坦夷去凢陋趋髙明之象也涣由二四两爻
　　变而成卦阙　　　　　　　　　二以阳即隂故但奔机悔亡四由下升髙去隂即阳故象占如此思稽类为坎心象】
　　九五涣汗其大号涣王居无咎【汗附坎血象大号巽命象亦下偶爻开口象
　　王居九二坎象坎为宫故曰王居五以阳刚之君为涣散之主布宣大号天下之难忽然】
　　【消散如病者之得汗其快可知然自五而下唯坎中爻似有窒塞意□此王居之当涣者如宫掖之私人贽御之奸朋府库之私财皆是并涣散之则所谓汗者自顶浃踵沛然四达矣宜为无咎之占朱子释汗义曰号令当如汗出千毛百窍迸散出来又曰号令当出乎人君中心由中而外由近而逺虽至幽至遐无不及犹人身汗出乎中而浃乎四体也】
　　上九涣其血去逖出无咎【涣其血合依小象三字为句去字衍文者因小畜血去惕出而误也血坎象逖出震足象涣出患难贵于及早至上九所伤甚矣幸而已涣勇往逺去则为无咎之占次且犹豫必为凶也】
　　【兑下坎上】○【节卦节限止也以卦体言下二阳一隂上一阳二隂刚柔均分有节义以卦象言坎水在兑泽之上其容有限故曰节○二至四互震三至五互艮】
　　节亨【刚柔均分二五又皆刚中其占为亨通】苦节不可贞【苦坎险难象节美徳也然贵得中若过于苦则非可久之道故不可贞固行之戒辞亦占辞】
　　初九不出戸庭无咎【九二一竒在初之前户象户庭又震象一竒为户上偶为虚庭丰上六闚戸无人震体也初之前爻为震故曰戸庭天地间隂阳通塞有自然之象君子进退行藏有一定之理所谓节也若宜止而出宜出而止则非其理矣戸庭之象其前壅塞止而不出可也故为无咎之占兑泽体为止亦有不出之象】
　　九二不出门庭凶【三四偶爻在二之前门象门庭又艮象下偶虚门也上竒实庭也前为互艮故曰门庭门庭之象豁然无壅其出宜也然二虽震动体而前艮为止又前为坎陷是虽有门庭疏通之象而不能出也故反为凶占玩辞观变者审于初二两爻通窒之间以为行止进退之决则凶者转而吉矣】
　　六三不节若则嗟若无咎【三居二四间二竒爻窒塞有节象四偶爻开口有嗟象嗟亦兑口象三隂不中正居兑説之极兼震动之体不能节者也故因象戒之曰苟不能节若而知止则嗟
　　若之忧将随之矣　　　　　　　　　天下之理未有荡无防检而无后悔也然三乂兼艮止体则非终不节者前之纵恣后之収敛故为无咎之占】
　　六四安节亨【安艮止象四以柔正居艮体之中于节道安而行之非勉强者故其占为亨】九五甘节吉【甘兑説象　　节以兑坎为卦兑説故甘坎险故苦五阳刚中正节之善者彖传所谓当位以节中正以通也故假甘象上隂柔居险极节之过者故假苦象甘者不奢不褊从容中节之谓此节之最善者故为吉占】往有尚【爻在坎中往乃可出坎若泛占得之进往则有向上之理与坎彖行有尚语意同自为一占与节义不相防】
　　上六苦节贞凶【苦象见前爻节以中正为甘上则极而过矣苦者刻厉褊迫无复从容之意以节俭言则魏葛屦之也以节介言则于陵仲子之亷也节而至此岂可恒之道哉贞周主之必为凶占○甘主兑説苦主坎险此经本防説者云五变临有坤土作甘上坎伏离火作苦凿説不敢从五虽无兑象然卦有此象不必泥本爻经多此例无可疑也】悔亡【上居坎终时将出险若泛占得之虽有悔而亡不复主节道言也五往有尚上悔亡皆自为一占与大过上六凶无咎相以】
　　【兑下巽上】○【中孚卦中孚孚信在中也程子曰内外实而中虚为孚二五皆阳中实亦为孚在二体则中实在全体则中虚中虚信之本中实信之质此以卦体言也以卦象言泽上有风水体中实故能感风亦孚义○二至四互震三至五互艮○卦为双画离两画当一画】
　　中孚豚鱼吉【豚鱼隆山李氏厚斋冯氏呉氏丁氏云江豚鱼是也　　　　兑为泽巽为风为鱼江豚风泽之鱼也其为物最知风风起之方则昂首迎之南北东西皆然舟人率以为风候不爽】
　　【毫髪葢物之孚者荀爽中孚説云两巽对合外实中虚葢反覆倒顺观之也中孚卦体顺而观之则兑为泽巽为向风之鱼倒而观之亦兑为泽巽为向风之鱼如豚鱼然故取为象人之孚信苟如此鱼何吉如之○或曰江豚南方水族文王系易未必尝见曰圣人仰观俯察何所不知况化行江汉安知江豚不接于耳目曽谓圣人察物不及子产张华辈哉又按郭璞江赋云江豚海豨退之诗江豚时出戏唐诗人多用之非创见玉篇江豚一名鱄防意亦取専而孚之义欤】利涉大川【巽舟出兑泽利涉之象彖云乗木舟虚乗木主巽象舟虚又以竒偶而言外实中虚自然舟象】利贞【二五皆刚实居中得此占者利贞固主之】
　　初九虞吉有他不燕【虞田猎官屯三所谓即鹿无虞者离为田狩主卦　　中孚乃厚画离故言虞下兑为泽互艮为山又应周礼山虞泽虞象故为虞人之吉占然爻与四应四为震极稽类多凶故有偶然不燕乐之事凢偶然而至曰他】
　　九二鸣鹤在隂其子和之我有好爵吾与尔靡之【荀震为鹄古鹄鹤字通鹤谓二子谓三四兑为口两偶爻又开口有鸣和象上爻为阳下为隂故二言在隂阳画大如母隂画小如子故三四言子卦以偶虚成中孚故三四言我言吾谓二为尔爵象未详然震为公侯三四侯位稽类有爵象靡子夏传作縻训系京房作劘训分今从京本○二刚中而震体有位之贤也三四虽隂而同震体贤之同类也二以中实之孚感三四中虚之孚气求声应出于自然如鹤鸣于此子和于彼孚之至也三四不特和二之鸣而已相欢相冾而谓二曰我有美好之爵愿与尔共剖分而有之爵岂可分二亦何待分而有爵三四中虚而孚极不自知言之及此如诗人与子同袍同裘之意经因二中实三四中虚而相孚感故着此象葢美占○或曰鸣和先儒主二五今独不然何也曰稽类隂阳相感则鸣説见谦豫而中孚二五无鸣和象一也凢主爻言我説见防小畜诸卦而中孚以三四中虚成卦故三四得言吾我二也汉上云异体曰交如同体曰挛如五之挛乃指同体之四非应二之谓三也】
　　【旧説葢未究经防尔或又疑三四皆隂故三有鼓罢泣歌之象今以为同类之贤何居曰由三四専言则为隂虚由二言之则同震体所谓易不可为典要也】
