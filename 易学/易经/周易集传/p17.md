<!-- { "loadSidebar": true } -->
　　六三震苏苏震行无眚【行震足象苏苏朱子曰散缓自失貌一云苏如秦谍三日苏谓惊怖之极已絶而苏也比初之虩虩虽若少减然震来未有已也故行而去之则为无眚之占趋吉避凶理当然也不行而止乃为凶象】
　　九四震遂泥【泥坎水象四当洊雷之至又在坎险之中不胜其震遂入于泥非吉象爻为阳体尚可支也故不言凶】
　　六五震往来厉【句】亿无丧【句】有事【往来震足象五居重震间一震往一震来有危厉之象五之遇震本与二同然震阳莫盛于初至四则少衰矣故二之厉至于丧贝至五则叹之曰是不至丧财不免有纷纭之事而已世俗之忧以丧财为重有事其轻也震动故为有事经言有事稽类皆震体】
　　上六震索索视矍矍征凶震不于其躬于其邻无咎婚媾有言【视离目象爻变曰震之噬嗑有离体索索矍矍神气消尽貌躬艮背象説见防邻指六五婚媾指六三应爻有言偶画开口象○上以隂柔处震极其神索索欲尽其视矍矍不宁动而征进凶道也然上六之隂自无所守尔以卦体言震气愈上则愈衰四之重震本不及上之身及五而已静处可无咎也但主婚媾之间言语小伤尔分言之征凶主六居震上而言无咎主重震第三爻而言合言之乃静安动危之占】
　　【艮下艮上】○【艮卦艮止也以三画卦言一阳在二隂上阳自下升极上而止故曰艮一阳髙出二隂上故其象为山六画卦因焉○二至四互坎三至五互震】
　　艮其背不获其身行其庭不见其人无咎【艮与震反对震有人身之似前二偶面目手足也后一竒身也自外见之如人正立艮则反是如人内向而立外来者止见背而已约而言之外虚内实为面立外实内虚为背立也故曰艮其背仅见其背则不得见其身也艮又为门阙内二偶门也外一竒阙庭也故杜预左注云门庭而内虚为无人象自下而来如行庭中不见人也本非吉占以其体静止故免于咎若动体必为凶矣○按彖释背云艮其止止其所也自夫子意程子朱子又是释彖意今别着于本篇】
　　【卦以背为象故下三爻趾腓限皆背后所见者九四有转身之象口辅乃身前所见者与咸六爻身象似同而异二卦形体象皆以六爻自相次第不入它卦例】
　　初六艮其趾无咎利永贞【踵以下足板通曰趾庄子兀者叔山无趾踵见仲尼是也诗举趾玉趾之义皆然艮初言趾乃背后所见最下之体也趾者人所以行苟欲静止先自其趾可也止于其趾宜为无咎之占艮诸爻惟初得艮止之正体故又为利于永久贞固之占自二以上即兼坎震体矣】
　　六二艮其腓不拯其随其心不快【腓足肚也背后所见在下体中故为二爻象随指九三心不快坎心病象腓之为物随上体而动如二之隂随九三而动三有列夤熏心之忧二以隂柔居下不能拯之其心所以不快也此因人而忧吝之占○三画艮以上一阳为主故二之腓随三者也咸九三言随亦指初拇二腓随三而动经语无不贯通触类可也】
　　九三艮其限列其夤厉熏心【限谓髀骨上肋骨下人身分限处即腰也乃背后所见在上下体间故为三爻象夤从月不从夕字书作马云夹脊肉即膂肉也在限之中脊之旁上连于心列与裂同艮彖云上下敌应不相与也葢艮之上下体皆为止有判然不相顾之象而三处其中如裂开其夤危厉至于熏心也三又互坎中爻正值坎心病象故曰厉熏心所值如此虽不言凶乃凶占】
　　六四艮其身无咎【以三画艮而言有背象通六爻而言四有转身之象葢上二偶爻又在前也故曰身人之身贵静止而不贵轻动故艮止其身其占为无咎也】
　　六五艮其辅言有序悔亡【辅口旁也乃转身所见在身之丄故为五爻象身之上最当止者口辅所谓口容止是也人之或语或黙与语之疾徐常病于无序能止其辅则其言必有序矣爻为互震动体之极虽有悔而其悔必亡也】
　　上九敦艮吉【敦厚也艮以上一阳为主重艮之阳萃于此爻以艮土而言此上体之最厚者故曰敦艮能敦于艮止也其占为吉】
　　【震以下一阳为主故吉在下艮以上一阳为主故吉在上震之在初九者无妄随噬嗑益屯复皆有吉无凶独颐为凶而吉在应爻曰颠颐吉艮之在上九者剥贲大畜颐损蒙皆有吉无凶坎离中爻亦然】
　　【艮下巽上】○【渐卦渐以渐进也以卦徳言艮止于下而巽入于上有渐进之义以卦象言巽木生艮山上其长以渐故曰渐二至四互坎三至五互离】
　　渐女归吉【以卦言之艮男下于巽女男先女也以爻言之九五上而六二下男女正位也与咸相类故为女归吉之占】利贞【九五六二中正而应又自二至五皆得正位故占者宜于贞固主之】
　　初六鸿渐于干小子厉有言无咎【离为飞鸟坎为水鸿水鸟也又艮为东北巽为东南坎正北离正南往来南北间其飞循序渐进鸿象也由干而磐陆木陵逵以序递升尔又见逐爻○干水滨也坎象前为坎水故言干乃鸿之初飞处小子艮象有言偶爻开口象鸿行水干未能髙举其旁小子遂见而危厉之啧有觊觎之言然其智力终不足以伤鸿也故为无咎之占】
　　六二鸿渐于磐饮食衎衎吉【艮为石磐水滨之石兼艮坎象饮食坎象　　渐于磐如人得其所安也饮食衎衎亦谓人之乐而得所也二体柔顺中正故尔其占为吉】
　　九三鸿渐于陆夫征不复妇孕不育凶【髙平曰陆山属也附艮象鸿水鸟陆非所安也夫征不复者主艮互坎而言艮阳在外为夫征互为坎则陷于险矣故不复妇孕不育者主互离变巽而言离体中虚有包含象为妇孕变为巽则阳散于下矣故不育皆非美象
　　三过刚不中又应刚故象如此而为凶占】利御冦【坎为盗乃冦也而下艮为】
　　【山为止上离为戈兵坎在其中退限艮山而无所往进遇离兵而不容逃其败必矣故利御冦也自为一占与上文不相涉】
　　六四鸿渐于木或得其桷无咎【木桷皆巽象鸿趾连不能握枝渐木非其所安桷横平之□如椽桷者上下两爻竒实象此爻本非美占然或得其桷则不安中之安也四顺而正故为无咎之占】
　　九五鸿渐于陵妇三嵗不孕终莫之胜【去声】吉【大阜曰陵即山也艮象五变曰渐之重艮故言陵鸿水宿陵非其所安也妇不孕巽象巽虽坤长女而阳散于下乃有不宜子之象与九三不育义同三合离巽而言故孕不育五専主巽中爻而言故不孕　　　三指巽三爻曰三嵗言迟久也然其象终莫有能胜之者葢巽三爻尽变则为震又宜子之祥矣故为吉占若泛占亦终吉之象】
　　上九鸿渐于陆其羽可用为仪吉【陆胡安定程朱皆作逵按六爻以次递升又爻辞皆叶音宜作逵谓云路也与大畜天衢同乃卦上爻象下艮径路亦有逵象仪朱子云羽旄旌纛之饰下爻离文明象鸿虽飞于云路而羽则可用为仪此髙人逸士超然人事之表而隠然有益于世者如汉四皓之流是也上阳刚居卦外而下有离文明之体故象如此宜为吉占】
　　【兑下震上】○【归妹卦归妹嫁女也以卦象言兑女下而震男上以卦徳言男动而女説皆婚姻象故曰归妹项氏云男三十娶女二十嫁女嫁皆少时故称妹诗伣天之妹是也归妹乃嫁女之通称○二至四互离三至五互坎】
　　归妹征凶无攸利【二三四五爻隂阳皆失位三五又以柔乘刚故为征进则凶之占又凢事无所利也】
　　【卦以兑妹归震男为义则下卦妹象也爻以六五为所归之妹而下兑初至三皆为娣葢五为妹主】
　　【爻六为妹正体而兑有妾象故也知此则六爻之义着矣】
　　初九归妹以娣跛能履征吉【古国君一娶九女夫人与二媵各以二娣从即妾也初居卦下无应兑又为妾故以妾娣而归兑为毁折故言跛与四震足对故尚能履不为嫡而为娣体又不完此不如人之象然震在阳卦中为最贵值者每吉初虽不如人今之不足后之有余也跛而能履葢庶几焉故为征进则吉之占或疑初四两阳无妃偶义曰非正应故言娣言跛值震初九故言能履言征吉何疑焉】
　　九二能视利幽人之贞【二离目体有视象兑为毁折故言眇履本干体以六三毁之而成卦故跛眇象萃于三归妹初跛二各随爻所有之象而言故不同幽人无明象稽类兑象详见履二爻眇目不如人者也然犹能视葢庶几焉天地间嬴亏妍丑岂有定形苟以冲怙幽静之人处之于已无不足者故其占利于幽人之贞固自守尔诸爻独二不言归妹不必泥婚姻为义若以女道言尤当知幽人之戒卫庄姜之失位共伯妻之早寡庶几得幽贞之义者】
　　六三归妹以须反归以娣【须侍也虞翻曰初至五有需象故言须理或如此二婚姻以应爻为配偶三无正应是欲归而有须待也下卦兑体皆娣妾象三隂不中正説以从人故反以娣妾而归非吉占○天官书嬃四星贱妾之称先儒本此以须为妾者非是下云反归以娣则上不应复出妾义也】
　　九四归妹愆期迟归有时【下卦终而变上卦是女之过期未嫁者也四又无应故曰愆期然爻本震之初九值者多吉体兼离坎又男女配合象今虽迟迟后当有嘉配也不必凿求时义一云爻有日时象凢经言嵗月日皆主爻而言五为归妹主爻乃归之时也四之去五其时近矣亦通此迟吉之占○三归以娣士之躁进俯就者似之四归有时士之自重难进者似之】
　　六五帝乙归妹其君之袂不如其娣之袂良月几望吉【帝乙商贤君意尝有归妹之事故假以为象详见泰六五君即所归之妹曲礼夫人曰小君袂衣褎稽类为离文明象五君也其体隂柔二娣也其体反阳刚二又离明之体五不及也故曰袂不如娣良月几望坎兑象坎为月纳甲兑为上后望前之月故曰几望不如娣者寡约之义几望者未盈满之义也夫妇之际以徳而不以容故欲其寡约妇人之道宜卑而不宜亢故恶其盈满此不足而足之象宜为吉占】
　　上六女承筐无实士刲羊无血无攸利【震苍筤竹有筐象下兑之女上承震筐震上虚故曰无实羊兑象上震之士下刲兑羊兑上虚故曰无血皆空虚不实之象朱子曰上六以隂柔居归妹之终而无应约婚而不终者也愚谓爻非美象不特婚姻也故为无所利之占程子曰卦有男女配合之义者四咸恒渐归妹也咸男下女止而説男女相感之象恒男上女下巽顺而动隂阳皆相应是男女居室之常道渐女归之得其正也男下女而各得正位止静而巽顺其进有渐男女得其道也归妹女之嫁也男上女下女从男也而有説少之义以説而动则不得其正矣咸与归妹男女之情也咸止而説归妹动于説皆以説也恒与渐夫妇之义也恒巽而动渐止而巽皆以巽顺也男女之道夫妇之义备于是矣】















　　周易集传卷五
<经部,易类,周易集传>
　　钦定四库全书
　　周易集卷六　　　　　元　龙仁夫　撰下经之下
　　【离下震上】○【丰卦丰盛大也以卦象言震雷离电一时交至盛大之象以卦徳言离明震动相资而成丰大亦丰义○二至四互巽三至五互兑】
