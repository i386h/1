<!-- { "loadSidebar": true } -->
　　鼎象也以木巽火亨饪也【亨者烹饪音袵】○【朱子曰以卦体二象释卦名义程子曰卦之为鼎取鼎象也鼎之为器法卦象也又以二体言鼎之用以木从火所以亨饪也】圣人亨以享上帝而大亨以养圣贤【朱子曰因极其大而言之享帝贵诚用犊而已养贤则饔飱牢醴当极其盛故曰大亨】巽而耳目聪明柔进而上行得中而应乎刚是以元亨【朱子曰以卦象卦变卦体释卦辞程子曰下体巽为巽顺于理离明而中虚于上为耳目聪明之象五居中又以柔而应刚其才如是所以能元亨也愚按柔上行主卦变见卦辞下】
　　震亨【朱子曰震有亨道不待言也以下释卦辞】震来虩虩恐致福也笑言哑哑后有则也【程子曰震来而能恐惧自修自愼则可反致福吉也笑言哑哑言自若也由能恐惧而后自处有法则也有则则安而不惧也】震惊百里惊逺而惧迩也出可以守宗庙社稷以为祭主也【程子曰雷之震及于百里逺者惊迩者惧言其威逺大也脱不丧匕鬯一句卦辞本谓诚敬之至威惧不能使之自失彖以长子宜如是因承上文解之谓其诚敬能不丧匕鬯则君出而可以守宗庙社稷为祭主长子如是后可守世祀承国家也朱子曰或谓出即鬯字之误】
　　艮止也时止则止时行则行动静不失其时其道光明【朱子曰此释卦名艮之义止也然行止各有其时故时止而止止也时行而行亦止也艮体笃实故又有光明之义又曰行固非止然行而不失其理乃止也○问艮象何以为光明曰定则明凡人胸次烦扰则愈昏昧中有定止自然光明庄子所谓泰宇定而天光发也】艮其止止其所也上下敌应不相与也是以不获其身行其庭不见其人无咎也【朱子曰此释卦辞易背为止以明背即止也背者止之所也以卦体言内外之卦隂阳敌应而不相与也不相与则内不见己外不见人而无咎矣晁氏云艮其止当依卦辞作背项氏云古文背字为北有讹为止字之理○程朱释经文艮其背至无咎今附于此程子曰人之所以不能安其止者动于欲也欲牵于前而求其止不可得也故艮之道当艮其背所见者在前而背乃背之是所不见也止于所不见则无欲以乱其心而止乃安不获其身不见其身也谓忘我也无我则止矣不能无我无可止之道行其庭不见其人庭除之间至近也在背则虽至近不见谓不交于物也外物不接内欲不萌如是而止乃得止之道于止为无咎也　朱子曰身动物也唯背为止艮其背则止于所当止也止于所当止则不随身而动矣是不有其身也如是则虽行于庭除有人之地而亦不见其人矣葢艮其背而不获其身者止而止也行其庭而不见其人者行而止也动静各止其所而皆主夫静焉所以得无咎也○艮其背一句是脑故彖言是以不获其身行其庭不见其人四句只畧对○艮其背浑只见得道理合如此入自家一分不得着一些私意不得静时不获其身动时不见其人○艮其背不获其身是只见个道理不见自家行其庭不见其人是只见个道理不见人也如君止于仁臣止于忠但见得事之当止不见此身之为利为害不见其人又似不曽见人一般不见有我不见有物只见所当止也○有问程外物不接内欲不萌一段曰亦有可疑外物岂能不接但当于非礼勿视听言动四者用力伊川谓艮其背为止于所不见恐未然○愚按经文主象而言释已见本卦孔子主理而言程朱说得之而朱义较程尤精葢夫子云艮其止止其所也则背即训止程子云止于所不见是见时又未必能止矣朱子于止其所处见得即是大学知止章意思故释彖全用此意】
　　渐之进也女归吉也进得位往有功也进以正可以正邦也其位刚得中也【朱子曰以卦变卦体防利贞之意愚谓文首举女归吉之语而解之所以吉者九五进而得位也渐三阳卦自泰变阳皆上升惟九居五为得位是五之上往为有功也五巽女体其进以正不特可正家且可以正邦也夫子恐人未悟得位之防故复申言之曰其所谓位五之阳刚得中是也刚而得中其渐进以正可知已】止而巽动不穷也【朱子曰又以卦徳言渐进之义程子曰内艮止外巽顺止为安静之象巽为和顺之义人之进也若以欲心动则躁而不得其渐故有困穷内止静而外巽顺故其进动不困穷也】
　　归妹天地之大义也天地不交而万物不兴归妹人之终始也【朱子曰释卦名义程子曰一隂一阳之谓道隂阳交感男女配合天地之常理天地不交则万物何从而生男女交而后有生息有生息而后其终不穷前者有终而后者有始是人之终始也朱子曰归者女之终生育者人之始】说以动所归妹也征凶位不当也无攸利柔乗刚也【朱子曰说动以卦徳言不当位乘刚以卦体释卦辞程子曰说而动者少女之事故以说而动所归者妹也所以征则凶者以诸爻皆不当位也所处不正何动不凶不唯位不当而三五皆有乗刚之过男女有尊卑之序夫妇有倡随之礼此常理如恒是也苟不由常正之道徇情肆欲唯说是动则夫妇渎乱男牵欲而失其刚妇狃说而忘其顺如归妹之乗刚是也所以凶又无所往而利也】
　　丰大也明以动故丰【朱子曰以卦徳释卦名义】王假之尚大也勿忧宜日中宜照天下也【朱子曰释卦辞王者至此极大时节所尚者皆大事又曰日中则自然照天下是贴底闲句】日中则昃月盈则食天地盈虚与时消息而况于人乎况于鬼神乎【朱子曰发明卦辞外意言不可过中也程子曰旣言丰盛之至复言其难当以为诫也日中盛极则有昃昳月旣盈满则有亏缺天地之盈虚尚与时消息况人与鬼神乎盈虚谓盛衰消息谓进退天地之运亦随时进退也鬼神谓造化之迹于万物盛衰可见其消息也于丰盛之时而为此诫欲其守中不至过盛处丰之道岂易也哉朱子曰盛得极常须保守得日中时候方得不然便是偃仆倾坏这处去危亡只一间耳又曰天地举全体而言鬼神指其功用之迹似有人所为者物到盛时必衰虽鬼神有不能违骤雨不终朝自不能久而况其小者乎】
　　旅小亨柔得中乎外而顺乎刚止而丽乎明是以小亨旅贞吉也【朱子曰以卦体卦徳释卦辞程子曰六上居五柔得中乎外也丽于上下之刚顺乎刚也中谓得在外之中中非一揆旅有旅之中尔下艮止上离丽止而丽于明也止丽于明又不失时宜然后得处旅之道然旅困之时非阳刚中正有助于下故不能致大亨也】旅之时义大矣哉
　　重巽以申命【朱子曰释卦义又曰风之吹物无处不入无物不鼓动诏令入人沦肌浃髓亦如风之动物也程子曰重为重复之义君子体重巽之义以申复其命令申丁宁之谓也】刚巽乎中正而志行柔皆顺乎刚是以小亨利有攸往利见大人【朱子曰以卦体释卦辞刚巽乎中正而志行指九五柔谓初四程子曰阳刚居巽而得中正巽顺于中正之道也又上下之柔皆巽顺于刚其才如是虽内柔可以小亨也】
　　兑说也【朱子曰释卦名义】刚中而柔外说以利贞是以顺乎天而应乎人【朱子曰以卦体释卦辞程子曰阳刚居中中心诚实之象柔爻在外接物和柔之象故为说而能贞也说而能贞是以上顺天理下应人心说道之至正至善者也若夫违道以干百姓之誉苟说之道尔违道不顺天干誉非应人苟取一时之说耳非君子之正道也】说以先民民忘其劳説以犯难民忘其死说之大民劝矣哉【先难并音去声】○【程子曰君子之道其说于民如天地之施感于其心而説服无斁故以之先民则民心说随而忘其劳率之犯难则民心说服于义而不恤其死说道之大民莫不知劝劝谓信之而勉力顺从人君之道人心说服为本故圣人赞其大】
　　涣亨刚来而不穷柔得位乎外而上同【朱子曰以卦变释卦辞程子曰涣之成涣由九来居二六二居四也则阳刚之来不穷极于下而处得其中隂柔之往则得正位于外而上同于五巽顺于五乃上同也故亨】王假有庙王乃在中也【朱子曰在中是指庙中言宜在庙祭祀也】利涉大川乘木有功也【以卦象释卦辞程子曰上巽木也下坎水大川也利涉险以济涣涉则有济涣之功也】
　　节亨刚柔分而刚得中【朱子曰以卦体释卦辞程子曰刚柔分处刚得中而不过所以为节故能亨也】苦节不可贞其道穷也【朱子曰又以理言程子曰节至于极而苦则不可坚固常守其道乃穷极也】説以行险当位以节中正以通【朱子曰又以卦徳卦体言之愚谓以兑说行坎险故不至苦节此卦徳也九居五为当位而主节得节之中正者也故其道可以通行而不至苦此卦体也程子曰中正则通过则苦矣】天地节而四时成节以制度不伤财不害民【朱子曰极言节道程子曰天地有节故能成四时无节则失序也圣人立制度以为节故能不伤财害民人欲无穷苟非节以制度则侈肆而至于伤财害民矣】
　　中孚柔在内而刚得中说而巽孚【句】乃化邦也【朱子曰以卦体卦徳释卦名义程子曰二柔在内中虚为孚诚之象一刚得上下体之中中实亦孚之象卦所以为中孚上至诚以顺巽于下下有孚以説从其上其孚如是乃能化于邦国也】豚鱼吉信及豚鱼也利涉大川乗木舟虚也【朱子曰以卦象言愚按旧説孚信之感及于豚鱼以象观之当云及乎豚鱼之信及犹及肩企及之及谓如豚鱼之信也乗木巽象舟虚以竒偶言外实中虚有舟虚象】中孚以利贞乃应乎天也【未子曰信而正则应乎天矣】
　　小过小者过而亨也【朱子曰以卦体释卦名义与其辞愚按小者过而亨乃是释卦辞小过亨三字首句小过字下疑脱亨字程子曰小事有时而当过事固有待过而后亨者小过所以能亨也】过以利贞与时行也【程子曰时当过而过非过也时之行也乃所谓正也】柔得中是以小事吉也刚失位而不中是以不可大事也【朱子曰柔得中以二五言刚失位以三四言愚按得中二五居卦中也失位三不得中四不得正也】有飞鸟之象焉飞鸟遗之音不宜上宜下大吉上逆而下顺也【朱子曰以卦体言愚谓外柔内刚为飞鸟虽卦体亦卦象也上逆下顺又夫子意谓二隂在下顺也二隂在上则逆矣】
　　旣济亨小者亨也【朱子曰上亨字下疑脱小字】利贞刚柔正而位当也【以下释卦辞朱子曰以卦体言程子曰刚柔正当其位者其常也利贞利于如是之贞也】初吉柔得中也终止则乱其道穷也【程子曰二居下体方济之初也以柔顺文明而得中故能成旣济之功济之终不进而止矣九五之才非不善时极道穷理必变也唯圣人为能通其变于未穷尧舜是也故有终而无乱】
　　未济亨柔得中也【朱子曰指六五言】小狐汔济未出中也濡其尾无攸利不续终也【此以卦体释卦辞三四五互坎为小狐其体上至五爻而止是未出水中也互坎下爻乃在下坎水中是其身已济其尾乃濡不能接续其终也详见卦辞】虽不当位刚柔应也【程子曰卦诸爻皆不得位故为未济杂卦云未济男之穷谓三阳皆失位也愚谓六爻虽失位然初与四二与五三与上皆刚柔相应故卦辞言亨也】

　　周易集卷八
