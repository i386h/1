<!-- { "loadSidebar": true } -->
　　九四不克讼复即命【句】渝安贞【句】吉【复返囘也即命就人数命也渝安贞变而为安静贞固也象义専主互巽而言巽一隂二阳相牵制为进退不果有复象三为巽主爻开口有教命象巽彖象两言申命亦命象巽之上刚入于下柔四有即三教命之象○四体干健本能讼者上承九五不可讼下应初六不能讼退而复囘遇六三焉三食旧徳之君子能以己不讼而止人之讼于是有教命焉其陈仲弓王彦方之伦欤四能复回就三之教命变其不安贞之心为安贞故为吉占凡人讼气方炎而能受教于有道之君子退然中止遂为不远之复其吉宜哉】
　　【巽下一隂为主与上二阳相牵制故为进退不果为躁卦讼四复即命渝安贞上锡带三褫皆巽体中变也履四履虎尾愬愬同人三伏戎不兴四乘墉弗克攻恒三不恒其徳益上立心勿恒观四巽初进退之属皆巽象此稽类説后不重出】
　　九五讼元吉【此爻以画为象　　　　　　　项氏曰爻与小象皆直称讼旧谓五为听讼之君非也讼五爻皆不正惟九五刚中而正此讼中之最善故为大吉之占】
　　上九或锡之鞶带终朝三褫之【鞶带即革带命服之餙身之文也稽类离象束之则外实中虚又离体巽为进退不果终朝三褫巽三爻象离为日故言朝○上以阳刚之极居讼体之终穷讼者也与六三应乃互离中爻故曰或锡鞶带离又互为巽故曰终朝三禠程子曰人之穷极于讼取祸丧身理也设或善讼至受服命之赏是仇争所获其能久乎圣人之戒深矣　禠郑氏作拕昆云即拕绅之拕或作禠义亦相近愚按经文教戒全在三禠一语诸本非是】
　　【朱子曰讼一卦之体只是讼不可成初不永所事二四不克讼三守旧非能讼者上虽有鞶带之锡不免终朝之禠首尾皆不可讼之意故彖曰终凶讼不可成也】
　　【坎下坤上】○【师卦师兵众也以卦体言一阳居下卦中而统五隂将帅总师象以卦徳言下坎险上坤顺险道而顺行亦师之道以卦象言地中有水众聚之象故曰师○二至四互震三至五互坤】
　　师贞【句】丈人【句】吉无咎【师者民之死生国之存亡系焉当以贞固主之卦上坤下坎体皆安静无躁动意贞也将帅者又死生存亡所系必得人帅师而后可二为震体以阳刚居下卦中总上下众隂所谓丈人也丈人者齿徳位俱尊之称或云乃大人字之讹然字异而义则同耳主之以贞帅之以丈人故为吉且无咎之占吉谓克敌无咎谓完师程子曰有吉而有咎者有无咎而不吉者吉且无咎乃尽善也】
　　初六师出以律否臧凶【否才有反马郑王晁朱皆云】○【律法也荀説卦坎为律朱子曰卦初为师之始出师之道当谨其始以律则吉不律斯不臧矣故凶程子曰在兴师而言以禁乱诛暴而动在行师而言号令节制以统于众是律也愚谓初以隂柔居坎底非能以律者故为凶占○周礼大师执同律以听军声诏吉凶先儒或取此谓出师之始以同律之音察其吉凶愚谓易非徒占筮教戒在焉音律之义狭不若法律之义广也从程朱説为是】
　　九二在师中【句】吉无咎王三锡命【上下五隂罗列二居其中为将在师中象即彖所谓丈人故吉无咎之占同吉且无咎吉之上也又言王三锡命见将权隆重主恩优渥之意自五至三歴三爻皆偶虚开口五王位也三偶爻三锡命也本项氏说】
　　六三师或舆尸凶【朱子云从来有舆尸血刃之说只兵败舆尸之义今从之説卦坤坎皆为舆独尸无明象然象义专主坎而言坎为男而陷为舆而多以多之舆载已陷之男舆尸象也又坎为血为曳血而曵亦尸象六五弟子舆尸指坎象甚明爻义与五通○三居下卦上亦重臣之帅师者以不中正之隂兼坎陷体将非其人者也师徒桡败或有舆尸而归宜也或云者偶然出于意外之谓圣人设此象以戒夫世之轻任将者故为凶占】
　　六四师左次无咎○□【右左】○【卦中爻为身下爻为左上为右以三爻竪观之益明老子云用兵尚右以右为上则四外卦下爻也宜为左左次退舍也无咎占辞○四以柔居柔】
　　【有量才进退柔故左次之义焉程子曰见可而进知难而退师之常也度不能胜完师以退贤于覆败逺矣故为无咎之占】
　　六五田有禽利执言无咎【朱子云言助语辞郭京易举正云言合作之字今从之田猎必以师故言田上下五隂罗列有禽之象五之下三爻倒艮为手有执象无咎占辞○此田狩美占多禽如此宜执取之而其占为无咎】长子帅师弟子舆尸贞凶【长子震象弟子坎象坎为中男震弟也舆尸说见前长子弟子皆主二而言以震体言则为帅师之长子以坎体言则为舆尸之弟子贞凶占辞○任将之道贵専五以柔应二实兼震坎二体非能专于任将者故设戒云震之长子旣任帅师之事坎之弟子复有舆尸之象将权之分师之所由败也贞固主之必为凶占程子曰自古任将不专而致覆败如荀林父邲之战郭子仪相州之败是也愚按师下卦兼震坎体二之在师中震也三之舆尸坎也旣分言之以见将帅贤否之别五为应爻又合言之以寓任将不专之戒师危道也故圣人因象起义葢拳拳焉田禽帅师一无咎一凶占者各随所向决之离为罔罟佃渔乃田狩主卦然震长子有将帅总师象　见田必以师故震象亦言田明夷南狩解田狐巽田三品中孚虞吉皆离体师田有禽恒田无禽则主震体后不重出】
　　上六大君有命开国承家小人勿用【太君上爻象命偶爻开口象国家坤
　　土象小人勿用占辞　　　　　　　　　师至上六师之功成矣振旅凯入以次受封大者开诸侯之国小者承大夫之家美象也小人何足当之故戒以勿用此占】
　　【震为干长子震初一阳有将帅统众象本卦居二爻则为在师中吉居三则为谦故利用侵伐利用行师征邑国又为升故南征吉居四则为豫故利行师皆震阳得位也复虽美卦然一阳沉五隂之下故师败君凶至十年不克征震阳不得位故也泰下三阳无专将故勿用师夬五阳无兵众故不利即戎此卦爻精义云】
　　【坤下坎上】○【比卦比亲辅也以卦体言众爻皆隂五以阳刚居尊众所亲比以卦象言上坎下坤物之相切比无如水在地上故曰比　二至四互坤三至五互艮】
　　比吉【一阳为五隂主其占为吉】原筮元永贞无咎不宁方来【艮坎鬼神卦艮手有揲蓍象故言筮原再也如原蚕原庙之原以竒偶言之下四偶左右手以四揲也上一竒扐也】
　　【筮已成矣上一偶有再分为二之象故曰原筮朱子曰占者得之当为人所亲附然必再筮以自审其有元善长永贞固之徳然后可以当众之归而无咎其未比而有不安者亦将皆来归之又曰为人所比须审自家才徳可当之否愚谓者若求比它人亦必如原筮以审之】后夫凶【朱子举左前夫当之明后夫是一様语今从之艮坎男皆夫象三至五艮夫之体先具四至上坎夫之体后成坎为险陷故后夫有凶象自为一占】
　　初六有孚比之无咎【有孚本爻中虚象　　比之指二与四也初承二应四所与比者也二四虽隂而居正又二应五四承五皆得其所比初若内积孚信则于此二与四何疑焉故为无咎之占】有孚盈缶终来有它吉【缶盆盎属偶画中虚象比初至五爻通为一缶□初为缶口五为缶底若初之孚诚蓄积深厚直达于五是盈缶也终有自他而来比者谓五也古之人自脩于荜门圭窦之闲升闻于九重黄屋之上有孚盈缶之谓也况初虽与五隔远二四皆上比于五复下比于初贤者之举必以其类有它之吉其在是乎凡相去远偶然而至曰它故为吉占岂特无咎而已】
　　六二比之自内贞吉【内指本爻下卦为内上卦为外二五正应五来比二自外也而实自内大人君子得君行道亦取必于己而已岂自外哉二虽柔而中正所谓自内也贞固主之宜为吉占】
　　六三比之匪人【匪人指上六为无首之凶非复人矣朱子曰三应上为无首者故为匪人愚谓上居最髙之地处非其据凶象已成虽具人形而非复人如管辂斥言何晏邓飏之类三以不中正之隂贪其应而从之虽不言凶其凶可知故失子云不亦凶乎】
　　六四外比之贞吉【外指九五以内外卦言四五皆为外由四视五四内而五外四五当比之时居亲比之地以四之柔正外比五之刚中乃理当然贞固主之吉占也】
　　九五显比王用三驱失前禽邑人不诫吉【显象未详一云艮光明象王九五象三驱竒偶自然象后三面实前一面虚□前禽下爻隂偶象失纵失也邑坤土象诫偶】
　　【爻开口象○程子曰三驱礼所谓天子不合围也围合其三面前开一面使之可去止取其不用命不出而反入者禽兽前云背免成汤祝网其义也人君比天下之道显明其比道而已如诚意以待物恕己以及人政施仁使天下蒙其惠泽是比天下之道也天下自然来比来者抚之固不煦煦然求比于物若田之三驱禽去不追此王道之大其民皥皥而莫知为之者也愚按古者将田必先告诫都邑之人如周礼大司马教大阅前期羣吏戒众庶族师作民师田掌其治令戒禁皆是邑人不诫亦无容心之谓此圣人大公至正归斯受之之心也宜为吉占】
　　上六比之无首凶【此爻比之指五比以九五之阳为主上独背之而居其上虽比而不能比安能无凶此以理言也上为卦首通下诸爻为身九五横截其中如人身首异处故为无首之象此以象言也宜为凶占○卦九五言比之初指二四爻二指五爻三指上爻四上指五爻独五为卦主不言比之耳旧説泛言比者非是】
　　【干下巽上】○【小畜卦畜止也以卦徳言干徤上进为巽柔所畜以卦体言上下五阳为六四一隂所畜然以巽畜干以一隂畜五阳能系而不能固为所畜者小之象与大畜名义相对○二至四互兑三至五互离】
　　小畜亨【朱子曰二五皆阳居中其占当得亨通】密云不雨自我西郊【坎水兑泽体通故坎为云雨兑亦为云兑正西卦故为西郊之云四兑体为卦主爻故称我程子曰隂阳和而成雨阳倡隂和顺也故和隂先阳倡不顺也故不和云虽密而不雨自西郊故也愚按西云已难成雨巽东南之风又从而散之不雨宜也此凡事无成之占】
　　初九复自道何其咎吉【复返囘也与讼卦复即命之复同四以隂柔得位而为畜主初与之应阳性上进进则为所畜矣初刚而正爻变曰小畜之重巽有进退不果象欲进不果退而复回免于受畜是复也葢自其当然之道耳不知者以不进为咎圣人喜之曰当复而复何咎之有曰自胜者刚初九其当之宜为吉占一云前爻兑伏艮迳路有道象】
　　九二牵复吉【兑伏艮手有牵象二与四虽非应而同兑说体茍无所守亦将为所畜矣二刚而中与初之刚正同体合志伏艮又为正故有与初牵引欲进复回之象贤于受畜逺矣宜为吉占○一隂之畜小故初虽应四而复自道且与二牵复焉若大畜初二应爻则不能不止矣】
