<!-- { "loadSidebar": true } -->
　　白云郭氏曰此章明圣人设卦之道卦所以观天下之象象在彼者也圣人像之于卦故观扵此而可得也有画而无辞则吉凶不可得而知系之以辞所以明吉凶也刚柔不相推则止于乾坤而已变化无自而生变化不生则六十四卦不能成也然吉凶变化虽各有所主究其实亦皆象也易以象为主而象为难明故复详言之彼有失得则卦以吉凶象之彼有忧虞则卦以悔吝象之彼有进退则卦以变化象之彼有昼夜则卦以刚柔象之彼所有之象圣人莫不观而象之于此此作易之道也六爻之动动则变所以象三极变化之道也既象进退又象三极者进退特人事耳由卦全体而言天地人之道皆具岂独人事而已哉曰明吉凶则悔吝可知然刚柔变化自为易之二道相因而生故各有象独辞无象故不言也刚之极则柔昼之极则夜所以刚柔象昼夜也【易说】
　　是故君子所居而安者易之序也所乐而玩者爻之辞也是故君子居则观其象而玩其辞动则观其变而玩其占是以自天祐之吉无不利
　　伊川先生曰六爻之动以位为义乃其序也得其序则安矣辞所以明义玩其辞义则知其可乐也观象玩辞而能通意观变玩占而能顺其时动不违于天矣【经说】○得于辞不达其意者有矣未有不得于辞而能通其意者也【易传序】
　　横渠先生曰序犹言分也易之中有贵有贱有吉有凶皆其自然之分也所居皆安之君子安分也○所乐而玩者爻之辞言君子未尝湏臾学不在易玩玩习也每读则每有益所以可乐○占非卜筮之谓但事在外可以占验也观乎事变斯可以占矣盖居则观其象而玩其辞此所以动则观其变而玩其占也【并易说】
　　白云郭氏曰上言圣人谓作易之圣人也此言君子谓玩易之君子也有圣人作易如彼故君子玩之如此非独明作易之道亦所以垂玩易之法又以见非圣人不能作易而君子之成徳玩易之所致也然玩易有二道一则所居而安者易之序所乐而玩者爻之辞是也一则居则观其象而玩其辞动则观其变而玩其占是也易之序者卦之序也序有时在其中故君子居其时而安之者得其序也如居否之时则俭徳辟难居既济之时则思患豫防之是以安也爻之辞所以明道也道非乐玩其辞则不可得而见故因介于石而有得于知几之神因鸣鹤在隂而有得于枢机之慎举爻辞尚乐而玩则卦辞为可知矣此其一也其二则圣人又明居处动作之有异不可以一涂尽其道方居之时无所营为故观易之象以明时玩易之辞以探道及动之后悔吝攸生故观其变以知善恶玩其占以明吉凶是以君子常吉而天祐之者盖于所居所乐一动一静之际莫非以易道自处非天私君子而祐之实自致也占不独蓍也凡极数知来皆占也谓占于易之道也前章终于天下之理得而成位乎其中谓在上尊位之圣人也不曰圣人而曰贤人谓能法乾坤易简非独圣人可得天下之理贤者亦可修而得也此章终于君子玩易盖兼上下穷通之君子其玩易皆一也称君子兼圣贤言之【易说】
　　彖者言乎象者也爻者言乎变者也吉凶者言乎其失得也悔吝者言乎其小疵也无咎者善补过也
　　伊川先生曰彖言卦之象爻随时之变因失得而有吉凶能如是则得无咎谓补过也【经说】
　　横渠先生曰象谓一卦之质【易说】
　　白云郭氏曰前章言卦之象备矣此章又明其辞也彖之辞所以言一卦之象也象非为天为地而已八卦之义变动不居皆其象也爻之辞所以言一卦之变也卦由爻以变爻之辞又明其变之所以也吉凶言其失得之大悔吝言其所失之小无咎称其善补过此五者皆易辞之道也君子乐玩在此而已【易说】
　　是故列贵贱者存乎位齐小大者存乎卦辨吉凶者存乎辞忧悔吝者存乎介震无咎者存乎悔
　　伊川先生曰位有贵贱之分卦兼小大之义吉凶之道于辞可见以悔吝为防则存意于微小震惧而得无咎者以能悔也【经说】
　　横渠先生曰齐小大者存乎卦卦有称名至小而与诸卦均齐者各着其义也盖称名小而取类大也○辨吉凶者存乎辞欲见小疵者必存乎辞○忧悔吝者存乎介欲观易象之小疵冝存志静知【一作志】所动之几微也○悔吝吉凶之萌惟介于石者能见几而作○震无咎者存乎悔凡言无咎者必求其始皆有悔今能改之也有咎而免者善震而补也【并易说】
　　白云郭氏曰上而贵下而贱系乎六爻故曰存乎位乾坤之大井鼎之小皆卦也故言齐小大系辞焉而明吉凶是存乎辞也忧悔吝者方悔吝未至之时先明于几微则无疵故存乎介亦由思患而豫防之也知畏过咎常自震悔则可补过故存乎悔亦由恐惧脩省者也人有贵贱而位列之人小大不齐而卦齐之介虽所以忧悔吝而悔又以震无咎也能知辞之所言如彼又知理之所存如此乐而玩之是其所以为君子也【易说】
　　是故卦有小大辞有险易辞也者各指其所之
　　伊川先生曰卦有小大于时之中有小大也有小大则辞之险易殊矣辞各随其事也【经说】
　　横渠先生曰辞各指其所之圣人之情也指之所趋时尽利顺性命之理臻三极之道也能从之则不防于凶悔矣【正蒙】
　　白云郭氏曰观卦之象而卦有小大之异君子所居不可同玩卦之辞而辞有险易之辨君子所乐不能一各指其所之者之于常则其辞易之于变则其辞险是非辞无以示其所之也【易说】
　　易与天地凖故能弥纶天地之道
　　伊川先生曰圣人作易以凖则天地之道易之义天地之道也故能弥纶天地之道弥徧也纶理也在事为伦治丝为纶弥纶徧理也【经说】
　　横渠先生曰易与天地凖此言易之书也易行乎其中造化之谓也言弥纶范围此语必夫子所造弥者弥缝补缀之义纶者往来经营之义易之为书与天地凖易即天道独入于爻位系之以辞者此则归于人事盖卦夲天道三隂三阳一升一降而变成八卦错综为六十四分而有三百八十四爻也因爻有吉凶动静故系之以辞存乎教诫使人动则观其变而玩其占其出入以度内外使知惧又明于忧患与故无有师保如临父母圣人与人撰出一法律之书使人知所向避易之义也【易说】
　　广平游氏曰弥之使不亏其体则覆焘者统元气持载者统元形阳敷而能生隂肃而能成夫是之谓弥纶之使无失其叙则日月代眀寒暑迭运将来者进成功者退夫是之谓纶【易説】
　　白云郭氏曰自此别为一章至鬼神之情状且天地至大也人居其中则备三才易之为书三才之道也是以一卦之中皆备三才之象故与天地凖凖则其道弥纶周满天地而无有余不足之差故天地人鬼无或不知者以不能外乎此故也言天地则人在其中矣【易説】
　　仰以观于天文俯以察于地理是故知幽明之故伊川先生曰仰观天文俯察地理验之着见之迹故能知幽明之故在理为幽成象为明知幽明之故知理与物之所以然也【经説】
　　横渠先生曰天文地理皆因明而知之非明则皆幽也此所以知幽明之故万物相见乎离非离不相见也见者由明而不见非无物也乃是天之至处彼异学则皆归之空虚盖徒知乎明而已不察夫幽所见一边耳○气聚则离明得施而有形气不聚则离明不得施而无形方其聚也安得不谓之有方其散也安得遽谓之无故圣人仰观俯察但云知幽明之故不云知有无之故○盈天地之间者法象而已文理之察非离不相覩也方其形也有以知幽之故方其不形也有以知明之故【并易说】
　　白云郭氏曰由易之道仰观俯察则天地幽明之故无不知幽则天地之道其隠者也明则天地之道其显者也【易说】
　　原始反终故知死生之说
　　伊川先生曰原究其始要考其终则可以见死生之理【经说】○原始则足以知其终反终则足以知其始死生之说如是而已矣故以春为始而原之其必有冬以冬为终而反之其必有春死生者其与是类也【畅潜道录】○原始要终知得死生之说人能原始知得生理便能要终知得死理若不明得便虽千万般安排着亦不济事【刘元承手编】○原始反终故知死生之说但穷得则自知死生之说不湏将死生便做一个道理求【入关语录】○夫子曰未知生焉知死知生则知死矣能原始则能要终矣【荅谢若雨疑难】
　　横渠先生曰海水凝则氷浮则沤然氷之才沤之性其存其亡海不得而与焉推是足以防死生之说○易谓原始要终故知死生之说者谓原始而知生则求其终而知死必矣此夫子所以直季路之问而不隠也【并正蒙】
　　白云郭氏曰在人则原形气之始反形气之终其死生之说尤为易知故【谓幽明之故】者以事理言至死生则可说者也【易说】
　　精气为物游魂为变是故知鬼神之情状
　　伊川先生曰聚为精气散为游魂聚则为物散则为变观聚散则见鬼神之情状万物始终聚散而已鬼神造化之功也【经说】○问世言鬼神之事虽知其无然不能无疑惧何也曰此只是自疑尔曰如何可以晓悟其理曰理会得精气为物游魂为变与原始要终之说便能知也湏是于原字上用工夫或曰游魂为变是变化之变否曰既是变则存者亡坚者腐更无物也鬼神之道只恁说与贤虽防得亦信不过湏是自得也【刘元承手编】○问易言知鬼神情状果有情状否曰有之又问既有情状必有鬼神矣曰易说鬼神便是造化也【唐棣杂录】
　　横渠先生曰动物夲诸天以呼吸为聚散之渐植物夲诸地以隂阳升降为聚散之渐物之初生气日至而滋息物生既盈气日反而游散至之谓神以其申也反之为鬼以其归也【易说】○隂阳之气散则万殊人莫知其一也合则混然人不见其殊也形聚为物形溃反原反原者其游魂为变与所谓变者对聚散存亡为文非如萤雀之化指前后身而为说也【正蒙】山杨氏曰先王报夲反始之义与夫观盥不荐涣萃假有庙之象则圣人所以自尽其心者于是为至非深知鬼神之情状其孰能知之【中庸解】
　　白云郭氏曰万物出于天地者也人与万物皆一也由天地至精之气钟而为物物散而变则复于天地是鬼神之情状虽极幽隠不过于人物聚散而已盖可得而知也故文王之易于卦具天地而爻具人位是人由天地精气而生虽有参天地之道而无同天地之体也卦已用事而终穷穷而变亦犹鬼神也故人鬼之象与卦一也上言幽明之故天地也死生之说人也精气游魂鬼神也辨天地人鬼之理冝其同章先儒别鬼神于下章未详其旨【易说】○易称精气为物逰魂为变是故知鬼神之情状夫鬼神之情状不可得而知也圣人自无入有以观之则所以为物者如此所以为变者亦如此也是鬼神之情状可得而知也【中庸解】
　　与天地相似故不违
　　伊川先生曰以幽明之故死生之理鬼神之情状观之则可以见天地之道易之义与天地之道相似故无差违相似谓同也【经说】
　　横渠先生曰如天地无私则于道不离然遗物而独化又过乎大中之表也故下文曰范围天地之化而不过曲成万物而不遗通乎昼夜之道而知【易说】白云郭氏曰自此别为一章论圣人之道至无方无体而终且圣人与天地合其徳故与天地相似天且弗违而况于人乎是以天地无违于圣人圣人亦无违于天地也或谓易与天地相似易非特相似而已相似者谓人道也【易说】
　　知周乎万物而道济天下故不过
