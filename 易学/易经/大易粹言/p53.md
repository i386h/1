<!-- { "loadSidebar": true } -->
　　兼山郭氏曰象独立不惧遯世无闷此大者之过也今以一人誉之则喜一人非之则沮不能过者也昔者伯夷叔齐推位避国以归文王及武王兴师叩马而谏其后卒不食周粟饿于首阳方武王兴师商之贤人有如防子之徒已归周周之贤臣有如太公召公之徒皆以为当伐而不疑四方诸侯防者盖八百国是天下举以为是也独伯夷非之盖推父子之亲立君臣之义不得不如是也非独当世之是非又将穷天地亘万世而不顾也由是言之独立不惧遯世无闷非伯夷之徒孰能为之此其所谓大过之时大者之过也【易説】
　　白云郭氏曰泽上而木下灭木之象也灭木泽之过也君子于大过之时有二道或进则大有为或退则穷处而已进而大有为则反天下之衰弊独立不惧可也退而穷处则遯世无闷可也禹之治水伊尹之相汤伯夷之谏武王皆大过之事可谓独立不惧者矣孔子反鲁而删诗书系周易作春秋顔子人不堪其忧囘也不改其乐亦皆大过之事可谓遯世无闷者矣若接舆荷蓧长沮桀溺皆失徳之人非遯世之士也遯世无闷几于潜龙之义二者盖圣贤出处之大致非止于行过恭丧过哀用过俭而已【易説】
　　初六借用白茅无咎象曰借用白茅柔在下也
　　伊川先生曰初以隂柔巽体而处下过于畏慎者也以柔在下用茅借物之象不错诸地而借以茅过于慎也是以无咎茅之为物虽薄而用可重者以用之能成敬慎之道也慎守斯术而行岂有失乎大过之用也系辞云苟错诸地而可矣借之用茅何咎之有慎之至也夫茅之为物薄而用可重也慎斯术也以往其无所失矣言敬慎之至也茅虽至薄之物然用之可甚重以之借荐则为重慎之道是用之重也人之过于敬慎为之非难而可以保其安而无过苟能慎【一有思字】斯道推而行之于事其无所失矣○以隂柔处卑之道唯当过于敬慎而已以柔在下为以茅借物之象敬慎之道也【并易传】
　　山杨氏曰大过之时四阳聚于中无所待而足以有为矣故曰苟错诸地可也而以柔济之借用白茅之象也茅之为物所以供祭祀故至洁而其用重借之用茅慎之至也故无咎【易説】
　　兼山郭氏曰初六大人之过也过于厚小人之过也过于薄借用白茅厚之至也【易説】
　　白云郭氏曰大过之初未可大有为而初六既柔居下又不可以有为者故特可用于过慎而已此借用白茅之义也借用白茅在初六则无咎二则失之不及矣上六不知柔道之难济是以凶也【易説】
　　九二枯杨生稊老夫得其女妻无不利象曰老夫女妻过以相与也
　　伊川先生曰阳之大过比隂则合故二与五皆有生象九二当大过之初得中而居柔与初密比而相与初既切比于二二复无应于上其相与可知是刚过之人而能以中自处用柔相济者也过刚则不能有所为九三是也得中用柔则能成大过之功九二是也杨者阳气易感之物阳过则枯矣杨枯槁而复生稊阳过而未至于极也九二阳过而与初老夫得女妻之象老夫而得女妻则能成生育之功二得中居柔而与初故能复生稊而无过极之失无所不利也在大过阳爻居隂则善二与四是也二不言吉方言无所不利未遽至吉也稊根也刘琨劝进表云生繁华于枯荑谓枯根也郑易亦作荑字与稊同○老夫之説少女少女之顺老夫其相与过于常分谓九二初六隂阳相与之和过于常也【并易传】
　　横渠先生曰扶衰于上使枯木生稊拯弱于下使微隂获助此刚中下济之功亦自获助于物也【易説】山杨氏曰杨隂木也感于阳而易生也九二居隂而乗柔枯杨之象二居大过之时阳虽大过而隂已感之矣生稊之象也老夫犹枯杨也得女妻有生育之道焉犹生稊也盖巽干体也一索而得女二居干体老夫也而下比于初得女妻之象也大者过而隂比之成生育之功焉何不利之有【易説】
　　白云郭氏曰泽润养木者也木之枯者不可复生其泽之润养至于枯杨生稊生华则润之大过可知故二五取以为象然则圣贤当栋桡之世其用刚也必如泽之润养枯木使之生荣而后可岂不大哉且枯杨不可复生犹老夫之不能复妻也今枯杨生稊有实之渐润泽之力也老夫女妻有子息之理过以相与之致也用刚如是何所往而不利哉九二下比初六之柔故有女妻之象盖大过之得其道者稊之字它书无见王辅嗣曰稊者杨之秀也尔雅云木谓之华草谓之荣不荣而实谓之秀如此则秀主草言且杨一木也既言其华又不得兼不荣而实之名也虞翻曰稊稚也説文云稺幼禾也后世作稚防皆同音如虞言则为防可矣郑氏作荑陆云谓山榆之实如此则尔雅所谓莁荑蔱也益非矣説文又有荑草即诗之柔荑亦无稊义独伊川曰稊根也稊字之释终不可明如此以爻意推之则老夫女妻有实之象而老妇士夫徒华而不实也实则可乆华不可乆也然则稊字之疑其来尚矣【易説】
　　九三栋桡凶象曰栋桡之凶不可以有辅也
　　伊川先生曰夫居大过之时兴大过之功立大过之事非刚柔得中取于人以自辅则不能也既过于刚强则不能与人同常常之功尚不能独立况大过之事乎以圣人之才虽小事必取于人当天下之大任则可知矣九三以大过之阳复以刚自居而不得中刚过之甚者也以过甚之刚动则违于中和而拂于众心安能当大过之任乎故不胜其任如栋之桡倾败其室是以凶也取栋为象者以其无辅而不能胜重任也或曰三巽体而应于上岂无用柔之象乎曰言易者贵乎识势【一作易】之重轻时之变易三居过而用刚巽既终而且变岂复有用柔之义应者谓志相从也三方过刚尚能系其志乎○刚强之过则不能取于人人亦不能【一作肯】亲辅之如栋桡折不可支辅也栋当室之中不可加助是不可以有辅也【并易传】山杨氏曰栋谓之极极中也居中而众材辅之也九三以刚居阳刚过而不中也刚过而不中则不可以有辅矣栋之所以桡也夫大舜有大焉以其善与人同也则过而不中独立而无辅不足以有其大矣居大过之时由是而能胜其任者未之有也其桡而凶不亦宜乎【易説】
　　兼山郭氏曰九三应乎上六故曰栋桡初六应乎九四故曰栋隆故孔子曰不可以有辅者应上也不挠乎下者初应乎四也栋在上者也【易説】
　　白云郭氏曰木之所以能任重者刚之材也君子之所以任重者刚之徳也欲刚必以柔守之是以能成其材与徳也九二之生稊得其女妻有柔以辅之也九三之栋桡无柔以辅之也上应上六而无柔以辅之者盖卑不能有尊以为辅故也且任重虽在我而辅我之任者在人是犹一栋之强不能独任室屋之用必资众材之辅焉无以辅之则栋桡矣能无凶乎彖曰刚过而中巽而説行是为柔辅刚之义也【易説】
　　九四栋隆吉有它吝象曰栋隆之吉不桡乎下也伊川先生曰四居近君之位当大过之任者也居柔为能用柔相济既不过刚则能胜其任如栋之隆起是以吉也隆起【一有兼字】取不下桡之义大过之时非阳刚不能济以刚处柔为得冝矣若又与初六之隂相应则过也既刚柔得宜而志复应隂是有它也有它则有累于刚虽未至于大害亦可吝也盖大过之时动则过也有它谓更有它志吝为不足之义谓可少也或曰二比初则无不利四若应初则为吝何也曰二得中而比于初为以柔相济之义四与初为正应志相系者也九既居四刚柔得宜矣复牵系于隂以害其刚则可吝也○栋隆起则吉不挠曲以就下也谓不下系于初也【并易传】
　　横渠先生曰志在拯弱则栋隆而吉若私应为心则桡乎吝也【易説】
　　山杨氏曰以刚居柔刚过而中也履近尊之位任大过之责者刚而中可以有辅矣不桡乎下能成大过之功也故栋隆吉然刚过而中足以自立不可有它也下比于初则柔过矣故有它则吝【易説】
　　白云郭氏曰九三之应上六卑不能有尊是以无辅初六之应九四得居下辅上之义是以九四之栋隆而不桡乎下也在大过之时九四非大有为之才仅足小用任重不桡其刚而已它用之则吝矣故九四之不能有它虽愈于三之不能有辅其于大过之道亦未优也【易説】
　　九五枯杨生华老妇得其士夫无咎无誉象曰枯杨生华何可乆也老妇士夫亦可丑也
　　伊川先生曰九五当大过之时本以中正居尊位然下无应助固不能成大过之功而上比过极之隂其所相济者如枯杨之生华枯杨下生根梯则能复生如大过之阳兴成事功也上生华秀虽有所发无益于枯也上六过极之隂老妇也五虽非少比老妇则为壮矣【一作壮夫一作士夫】于五无所頼也故反称妇得过极之隂得阳之相济不为无益也以士夫而得老妇虽无罪咎殊非美也故云无咎无誉象复言其可丑也○枯杨不生根而生华旋复枯矣安能乆乎老妇而得士夫岂能成生育之功亦为可丑也【并易传】
　　横渠先生曰九五上系上六故不能下济大事徒益其末耳无拯物之心所施者狭老妇士夫所与者不足道枯杨生华势不能乆故无誉未至长乱故无咎【易説】
　　山杨氏曰独隂不生独阳不成杨易生之物也阳过而枯矣阳虽过而生理存焉下应九二之阳无隂不成也故生华而已上六隂极矣老妇之象也而五比之老妇得士夫之象也五虽重刚而下无应故谓之士夫士未有妇之称也居大过之终隂阳皆过以老妇而得士夫不能成生育之功则失大过之义矣虽无咎无誉是亦可丑也【易説】
　　兼山郭氏曰九二乗初故云老夫女妻九五承上故云老妇士夫原叔谓坎离之过理或然矣【易説】
　　白云郭氏曰三四之应同故皆曰栋而其应有隆桡之异二五之道同故皆言枯杨夫妇然五之承上二之乗初尊卑上下之位不同而老少夫妇之情自异也三下体也是以不能有辅五尊位也故得夫妇之道焉然上承于隂不如下比之顺也上六之过不如初六之慎也故二五之辞二为优矣华见于外荂荣而已不若稊之可乆也老妇之得士夫反婚姻男女之正方之女妻为可丑也观象之辞盖言不若初二之相与也无咎无誉者仅得无咎幸矣何誉之有二之枯杨谓老夫也五之枯杨谓老妇也老夫女妻则刚为主而柔辅之大过之得者也故无不利老妇士夫则柔为主而刚辅之大过之失者也故无誉而象言何可乆亦可丑之意也然大过之道在臣下为多故象言独立不惧遯世无闷而九五亦不以君道责之亦犹君道之无明夷也曰人君亦有大过如此者其义何如曰人君大过如此则九五休否之君也【易説】
　　上六过渉灭顶凶无咎象曰过涉之凶不可咎也伊川先生曰上六以隂柔处过极是小人过常之极者也小人之所谓大过非能为大过人之事也直过常越理不恤危亡履险蹈祸而已如过渉于水至灭没其顶其凶可知小人狂躁以自祸盖其宜也复将何尤故曰无咎言自为之无所怨咎也因泽之象而取涉义○过涉至溺乃自为之不可以有咎也言无所怨咎【并易传】
　　横渠先生曰隂居上极虽过而不足涉难故凶大过之极故灭顶而无咎也【易説】
　　山杨氏曰居大过之终则过极矣故有过涉灭顶之象焉若比干谏而死之类是也在比干之身则凶矣于义则不可咎也【易説】
　　兼山郭氏曰上六诗云深则厉浅则掲如之何过涉灭顶也曰大过之时则然也方大过之时本末衰弱在上者不可以有辅在下者过弱而不可以为恃非得刚过而中巽而説行不恤其危涉险以求济何可及也象曰独立不惧遯世无闷上六非斯人之徒而谁与【易説】
