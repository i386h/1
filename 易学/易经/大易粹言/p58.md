<!-- { "loadSidebar": true } -->
　　六二咸其腓凶居吉象曰虽凶居吉顺不害也
　　伊川先生曰二以隂在下与五为应故设咸腓之戒腓足肚行则先动足乃举之非如腓之自动也二若不守道待上之求而如腓自动则躁妄自失所以凶也安其居而不动以待上之求则得进退之道而吉也二中正之人以其在咸而应五故为此戒复云居吉若安其分不自动则吉也○二居中得正所应又中正其才本善以其在咸之时质柔而上应故戒以先动求君则凶居以自守则吉象复明之云非戒之不得相感唯顺理则不害谓守道不先动也【并易传】横渠先生曰居则吉趋则凶以男下女为正咸之道也【易説】
　　山杨氏曰腓下体之中也二居下卦之中故有腓之象焉腓行则先动也艮以一阳止乎上而二以隂柔应于五説而不知止者也故凶然上承九三能顺而止则不害矣故虽凶居吉也【易説】
　　兼山郭氏曰腓腨肠也六二柔而中正何以有凶以其爻有艮巽是以居则得咸艮之义是以吉也伊川曰隂不可以先动腓应上而先动者也【易説】
　　白云郭氏曰咸之道至难言故文王明之以男女夫妇之道而六爻又以人之一身取义盖因其易明而可言者也然自拇而腓腓而股股而心心而脢脢而颊舌自下而上之象也腓腨肠也在足之上股之下腓动则足举而后随之足之力本诸此为下体之要下卦六二之象实似之二居止之中腓为动之主吉凶之责在此是以吉凶之义特在夫动止之间耳虽涉妄动之凶苟能居而止之亦不害顺感之道咸之六爻虽其应皆顺然妄动求感失居正虚受之义尤非艮止之宜圣人戒其违时是以不若居吉也【易説】
　　九三咸其股执其随往吝象曰咸其股亦不处也志在随人所执下也
　　伊川先生曰九三以阳居刚有刚阳之才而为主于内居下之上是宜自得于正道以感于物而乃应于上六阳好上而説隂上居感説之极故三感而从之股者在身之下足之上不能自由随身而动者也故以为象言九三不能自主随物而动如股然其所执守者随于物也刚阳之才感于所説而随之如此而往可羞吝也○云亦者盖象辞【一作体】本不与易相比自作一处故诸爻之象辞意有相续者此言亦者承上爻【一有象字】辞也上云咸其拇志在外也虽凶居吉顺不害也咸其股亦不处也前【一作下】二隂爻皆有感而动三虽阳爻亦然故云亦不处也不处谓动也有刚阳之质而不能自主【一作立一作处】志反在于随人是所操执者卑下之甚也【并易传】
　　横渠先生曰心宁静于此一向定叠前纵有何事亦不恤也休将闲细碎在思虑易曰何思何虑天下殊涂而同归一致而百虑天地之道惟有日月寒暑之往来屈伸动静两端而已在我精义入神以致用则细碎皆不能出其间在于术内已过未来者事着在心毕竟何益浮思游想尽去之惟图向去日新可也孔子以富不可求则曰从吾所好以思为无益则曰不如学也故于咸三以见此义【易説】
　　山杨氏曰股身之下腓之上也九三居下卦之上股之象也股不足以有行随下而已故曰志在随人所执下也【易説】
　　兼山郭氏曰九三股系于上下之体而非制动之主徒介于上下之间而中有巽义故曰志在随人者也【易説】
　　白云郭氏曰足之力在腓而行之用在拇股无所事随之而已所应在上所随在下以是而往能无吝乎九三居止之极亦以随人尚不能处是其所执愈下者也以其不能自动而随人故特曰吝苟自动则凶矣君子于行止之间有道存焉孔子可以止则止至公山佛肸之召欲往而不往是以无九三执随之吝有六二居中之吉也然则咸腓之动往吝之随不得不深为之戒也【易説】
　　九四贞吉悔亡憧憧往来朋从尔思象曰贞吉悔亡未感害也憧憧往来未光大也
　　伊川先生曰感者人之动也故皆就人身取象拇取在下而动之防腓取先动股取其随九四无所取直言感之道不言咸其心感乃心也四在中而居上当心之位故为感之主而言感之道贞正则吉而悔亡感不以正则有悔也又四説体居隂而应初故戒于贞感之道无所不通有所私系则害于感通乃有悔也圣人感天下之心如寒暑雨旸无不通无不应者亦贞而已矣贞者虚中无我之谓也憧憧往来朋从尔思夫贞一则所感无不通若往来憧憧然用其私心以感物则思之所及者有能感而动所不及者不能感也是其朋类则从其思也以有系之私心既主于一隅一事岂能廓然无所不通乎系辞曰天下何思何虑天下同归而殊涂一致而百虑天下何思何虑夫子因咸极论感通之道夫以思虑之私心感物所感狭矣天下之理一也途虽殊而其归则同虑虽百而其致【一有极字一无极致】则一虽物有万殊事有万变统之以一则无能违也故贞其意则穷天下无不感通焉故曰天下何思何虑用其思虑之私心岂能无所不感也日往则月来月往则日来日月相推而明生焉寒往则暑来暑往则寒来寒暑相推而歳成焉往者屈也来者信也屈信相感而利生焉此以往来屈信明感应之理屈则有信信则有屈所谓感应也故日月相推而明生寒暑相推而歳成功用由是而成故曰屈信相感而利生焉感动也有感必有应凡有动皆为感感则必有应所应复为感【一有所字】感复有应所以不已也尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也前云屈信之理矣复取物以明之尺蠖之行先屈而后信盖不屈则无信信而后有屈观尺蠖则知感应之理矣龙蛇蛰藏所以存息其身而后能奋迅也不蛰则不能奋矣动息相感乃屈信也君子潜心精防之义入于神妙所以致其用也潜心精防积也致用施也积与施乃屈信也利用安身以崇徳也承上文致用而言利其施用安处其身所以崇大其徳业也所为合理则事正而身安圣人【一作贤】能事尽于此矣故云过此以往未之或知也穷神知化徳之盛也既云过此以往未之或知更以此语结之云穷极至神之妙知化育之道徳之至盛也无加于此矣○贞则吉而悔亡未为私感所害也系私应则害于感矣憧憧往来以私心相感感之道狭矣故云未光大也【并易传】○贞吉悔亡言感之不可以必也不得只恁地看过更留心【语録】
　　横渠先生曰释氏以感为幻妄又有憧憧思求朋者皆不足道也○感非有意咸三思以求朋此则不足道○圣人惟于屈伸有感能有屈伸所以得天下之物何用憧憧以思而求朋大扺咸卦六爻皆以有应不尽咸道故君子欲得虚受人能容以虚受人之道也苟晓屈伸心尽安防寛裕盖为不与物校待彼伸则已屈然而屈时少伸时多假使乱亡横逆亦犹屈少伸多我尚何伤日月寒暑往来正以相屈伸故不相害尺蠖之屈以求伸龙蛇之蛰以存身又精义入神以致用利用安身以崇徳○夫天地之常以其心普万物而无心圣人之常以其情顺万事而无情故君子之学莫若廓然而大公物来则顺应故曰贞吉悔亡憧憧往来朋从尔思苟规矩于外诱之际将见感于东而生于西也非惟日之不足顾其端无穷不可得而降也○以阳居隂非躁感于物者也然体兊性恱未免乎思以求朋之累也盖体恱之初应止之始已劳于上朋止于下故憧憧得朋未为光大不持以正则有谄渎之悔【并易説】
　　山杨氏曰九四脢之下股之上心之位也不言心心无不该不可以位言也夫吉凶悔吝生乎动者也寂然不动心之体也故贞吉悔亡传曰心静天地之鉴也万物之镜也而物至则无潜形焉故能感而遂通天下之故憧憧往来则动而与物交搆而从尔思者朋而已匪其朋则思之不能及也故曰未光大也【易説】○易于咸卦初六言咸其拇六二言咸其腓九三言咸其股九五言咸其脢上六言咸其辅颊舌至于九四一爻由一身观之则心是也独不言心其説以谓有心以感物则其应必狭矣唯忘心而待物之感故能无所不应其繇辞曰贞吉悔亡憧憧往来朋从尔思夫思皆縁其类而已不能周也所谓朋从者以类而应故也故孔子系辞曰天下何思何虑天下同归而殊涂一致而百虑天下何思何虑夫心犹镜也居其所而物自以形来则所鉴者广矣若执镜随物以度其形其照几何或曰思造形之上极过是非思之所能及故唯天下之至神则无思也无思所以体道有思所以应世此为不知易之义也易所谓无思者以谓无所事乎思云耳故其于天下之故感而通之而已今而曰不可以有思又曰不能无思此何理哉【语録】
　　兼山郭氏曰九四失位而不中故有悔贞吉悔亡初嫌于失正也介于三五之二刚皆非已应故上之而往下之而来故有憧憧之象非若无心感之为大也朋者已应也憧憧之感朋从而已语何思何虑则未也【易説】
　　白云郭氏曰九四失位过中非吉之象而咸道利贞九四之感初出于贞又以説道感人人之所愿从故吉也吉则悔亡矣许慎以憧憧为意不定此言憧憧则其感无定也朋从尔思言其类从而感也然思之所及者能感而从之思所不及者朋未从也且天地之间往来者非一岂志意之所能尽虚已听之可也而欲皆以心思感之是以憧憧无定盖不知咸之大有在于何思何虑者也象言贞吉悔亡未感害者言九四本无贞吉悔亡之道而在咸则未为害者咸道利贞故也憧憧固不足以尽往来相感之道故未为光大往来之道系辞言之详矣【易説】
　　九五咸其脢无悔象曰咸其脢志末也
　　伊川先生曰九居尊位当以至诚感天下而应二比上若系二而説上则偏私浅狭非人君之道岂能感天下乎脢背肉也与心相背而所不见也言能背其私心感非其所见而説者则得人君感天下之正而无悔也○戒使背其心而咸脢者为其存心【一作志】浅末系二而説上感于私欲也【并易传】
　　横渠先生曰九五处恱之中未免偏系之弊故不能感人心而曰咸其脢惟圣人然后能感人心也【一无曰字易説】
　　兼山郭氏曰辅嗣云脢者心之上口之下盖下之无憧憧之心上之无滕口之説可以无悔而已方其论天地之感万物圣人之感人心于脢也何所取哉【易説】山杨氏曰脢背肉也无思无虑故无悔然而非不为也不能而已与所谓寂然不动者异矣居得尊位比上而不能通天下之故则其志末矣非为上之道也【易説】
　　白云郭氏曰子夏传曰在脊曰脢盖感于不思不动之地其道优矣是以无悔然不能舍脢之感而志夫体之大全未足以尽君人之道故曰志末也君人之道如之何感人心而天下和平是也【易説】
　　上六咸其辅颊舌象曰咸其辅颊舌滕口説也
　　伊川先生曰上隂柔而説体为説之主又居感之极是其欲感物之极也故不能以至诚感物而发见于口舌之间小人女子之常态也岂能动于人乎不直云口而云辅颊舌亦犹今人谓口过曰唇吻曰颊舌也辅颊舌皆所用以言也○唯至诚为能感人乃以柔説腾扬于口舌言説岂能感于人乎【并易传】
　　山杨氏曰兊三索而得女则上六兊之主也兊为口舌故咸其辅颊舌居咸之终兊之上説之至也以说感人是滕口说而已非感人之道也然不言凶咎者以説感人未至于凶咎故也【易説】
　　兼山郭氏曰易称近取诸身独咸艮二卦为详而其成终者特异岂非咸极于説而艮终于止而已邪观艮其辅言有序为可知矣【易説】
