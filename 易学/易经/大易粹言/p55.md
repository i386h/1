<!-- { "loadSidebar": true } -->
　　白云郭氏曰三居重险之中当上下之际进则遇险退亦险也又履非其位所处亦险矣既无济险之道终防于坎窞而已宜其勿用也又安有行有尚往有功之义哉是知其终无功也来之进退之象坎之下卦言处险之道上卦言用险之道枕言处险之上也【易説】
　　六四樽酒簋贰用缶纳约自牖终无咎象曰樽酒簋贰刚柔际也
　　伊川先生曰六四隂柔而下无助非能济天下之险者以其在髙位故言为臣处险之道大臣当险难之时唯至诚见信于君其交固而不可间又能开明君心则可保无咎矣【一作也】夫以上之笃信唯当尽其质实而已多仪而尚饰莫如燕享之礼故以燕享喻之言当不尚浮饰唯以质实所用一樽之酒二簋之食复以瓦缶为器质之至也其质实如此又须纳约自牖纳约谓进结于君之道牖【一有有字】开通之义室之暗也故设牖所以通明自牖言自通明之处以况君心所明处诗云天之牖民如壎如箎毛公训牖为道亦开通之谓【一作义】人臣以忠信善道结于君心必自其所明处乃能入也人心有所蔽有所通所蔽者暗处也所通者明处也当就其明处而告之求信则易也故云纳约自牖能如是则虽艰险之时终得无咎也且如君心蔽于荒乐唯其蔽也故尔虽力诋其荒乐之非如其不省何必于所不蔽之事推而及之则能悟其心矣自古能諌其君者未有不因其所明者也故讦直强劲者率多取忤而温厚明辩者其説多行且如汉祖爱戚姬将易太子是其所蔽也羣臣争之者众矣嫡庶之义长防【一作少长】之序非不明也如其蔽而不察何四老者髙祖素知其贤而重之此其不蔽之明心也故因其所明而及其事则悟之如反手且四老人之力孰与张良羣公卿及天下之心其言之切孰与周昌叔孙通然而不从彼而从此者由攻其蔽与就其明之异耳又如赵王太后爱其少子长安君不肯使质于齐此其蔽于私爱也大臣諌之虽强既曰蔽矣其能听乎爱其子而欲使之长乆富贵者其心之所明也故左师触龙因其【一有所字】明而导之以长乆之计故其听也如响非惟告于君者如此为教者亦然夫教必就人之所长所长者心之所明也从其心之所明而入然后推及其余孟子所谓成徳逹才是也○象只举首句此此多矣樽酒簋贰质实之至刚柔相际接之道能如此则可终保无咎君臣之交能固而常者在诚实而已刚柔指四与五谓君臣之交际也【并易传】○或问坎之六四樽酒簋贰用缶纳约自牖何义也曰坎险之时也此是圣人论大臣处险难之法樽酒簋贰用缶谓当险难之时更用甚得无非是用至诚也纳约自牖言欲纳约于君当自明处牖者开明之处也欲开悟于君若于君所蔽处何由入得如汉髙帝欲易太子它人皆争如嫡庻之分夫嫡庶之分髙祖岂不知得分明直知不是了犯之此正是髙祖所蔽处更岂能晓之独留侯招致四皓此正髙祖所明处盖髙祖自匹夫有天下皆豪杰之力故惮之留侯以四皓辅太子髙祖知天下豪杰归心于惠帝故更不易也昔秦伐魏欲以长安君为质太后不可左师触龙请见云云遂以长安君为质焉夫太后只知爱子更不察利害故左师以爱子之利害开悟之也【刘元承手编】
　　横渠先生曰四五俱得隂阳之正险阻之际近而相得诚素既接虽简略于礼无咎也上比于五有进出之渐故无凶【易説】
　　山杨氏曰四居大臣之位无刚健之才不足以夷天下之险故以人臣处险之道言之传曰为臣必臣敬恪恭俭臣也则为臣之义以敬恪恭俭为主樽酒簋贰以俭为礼也缶器之质者也至钦无文不致饰也务尽敬恪而已夫处重险之中非盈礼尚文之时故用缶纳约自牖所以进结其君以是而已牖所以通内外开其明也齐宣王曰寡人有疾寡人好勇孟子则以文武之事告之好货色则以公刘太王之事告之好勇犹之可也好货好色人君之邪心不可为也而孟子皆曰惟恐王之不好也盖逆闭其途而拒絶之则齐王进善之心熄矣故孟子啓其蔽开其明使通内外庶乎其有见矣此自牖之义欤知此则知所以事君矣【易説】
　　兼山郭氏曰六四醴酒之设酒之尚贵其诚之着也国有凶荒则杀礼而多昏时有险易也是以至薄之礼虚中之器可以自幽以逹明坎之时为然四五近比而相亲非正也自牖之象也説者谓触龙君因闇以发其明然卦无是象故也【易説】
　　白云郭氏曰有孚者坎之徳君子行险而不失其信所以法其徳也观乎六四盖可见矣且一樽之酒贰簋之食瓦缶之器至防物也苟能虚中尽诚以通交际之道君子不以防薄为失礼亦犹自牖纳约其诚已至不必阶序行礼之地是以终无咎也坎之六四在上体之下与五为比当刚柔交际之地所谓能用有孚之道者也传曰苟有明信涧谿沼沚之毛苹蘩蕰藻之菜箱筥锜釡之器潢污行潦之水可荐于鬼神可羞于王公者无它焉交际之道以诚为主故也春秋之时齐侯卫侯胥命于蒲盖中约言而退终二公之世未尝以征伐相加虽二君未贤于当时之君胥命未为得礼亦犹自牖纳约之事而圣人有取焉传亦言其近古近正者盖其信为有余也孔子不以人废言况屡盟长乱之世有约言近古之事乎是亦不得中行而与狂狷之义也由是观之则樽酒簋贰足以尽交际之道者主于习坎有孚而已【易説】
　　九五坎不盈祗既平无咎象曰坎不盈中未大也伊川先生曰九五在坎之中是不盈也盈则平而出矣祗宜音抵抵也复卦云无祗悔必抵于己平则无咎既曰不盈则是未平而【一无而字】尚在险中未得无咎也以九五刚中之才居尊位宜可以济于险然下无助也二防于险中未能出余皆隂柔无【一作非】济险之才人君虽才安能独济天下之险居君位而不能致天下出于险则为有咎必祗既平乃得无咎○九五刚中之才而得尊位当济天下之险难而坎尚不盈乃未能平乎险难是其刚中之道未光大也险难之时非君臣恊力其能济乎五之道未大以无臣也人君之道不能济天下之险难则为未大不称其位也【并易传】
　　横渠先生曰险难垂出而下比于四不能勉成其功光大其志故圣人惜之曰只既平无咎而已矣不能往有功也【一本六坎盈则进而往有尚矣易説】
　　山杨氏曰刚得中而履尊位宜可以济天下之险矣然以一阳在重险之中则刚虽中而未大也故坎不盈祗既平而已盈则出险矣然既平则有出险之渐故无咎【易説】
　　白云郭氏曰水之来终不可盈而不失其平者水之常也守其常而不变固可以无咎矣然九五以刚中之才而居君位当法天地设险以守其国盖思有济险之道以二隂见揜无应以助之仅能守常而已非大人之事也故象曰中未大也与屯膏小贞之义相类【易説】
　　上六系用徽纆寘于丛棘三歳不得凶象曰上六失道凶三歳也
　　伊川先生曰上六以隂柔而居险之极其防之深者也以其防之深取牢狱为喻如系缚之以徽纆因寘于丛棘之中隂柔而防之深其不能出矣故云至于三歳之乆不得免也其凶可知○以隂柔而自处极险之地是其失道也故其凶至于三歳之乆而不得免焉终凶之辞也言乆有曰十有曰三随其事也防于狱至于三歳乆之极也它卦以年数言者亦各以其事也如三歳不兴十年乃字是也【易传】
　　横渠先生曰上六过中逃险而失道者也不附比阳中几于迷复之凶故为所系累也隂柔不能附比于阳处险之极乗刚宜其为所拘戮也【易説】
　　山杨氏曰居重险之极无刚健之才终于防而已矣犹之系徽纆而寘丛棘也无出险之才而寘丛棘可谓失道矣其凶三歳不亦宜乎三歳者终凶之辞也【易説】
　　兼山郭氏曰上六坎者水也源泉混混不舍昼夜决之东方则东流决之西方则西流水无分于东西然而万折必东者以其信也水由地中放乎四海注焉不满泄之不竭大通不加穷居不损犹之人也遗佚而不怨阨穷而不悯者由心亨也经曰巽乎水而上水羸其瓶凶以动出为功也故曰有孚维心亨行有尚九二求小得未出中也九五祗既平中未大也皆未能终坎之功至于上六专取用险之极非圣人之所尚三歳不得免而无耻由上失其道也【易説】
　　白云郭氏曰坎之爻以近中为得初与四是也初居重险之下失道而凶独四能行其志是以得纳约自牖之道其过中而失之者三与上也三处险而不能有功上用险之过亦已失矣盖刑法坎险之象而非用坎之道故用徽纆丛棘为坎之道者上六之过也虽使三歳之乆亦将不得其情能无凶乎是上失其道而终凶也其道何如有孚维心亨是也以是行之斯有功矣古之圣人任徳不任刑故孔子曰上好信则民莫敢不用情上六之失其在兹乎【易説】

　　大易粹言卷二十九
　　钦定四库全书
　　大易粹言卷三十　　　　宋　方闻一　编
　　【离下离上】
　　伊川先生曰离序卦坎者防也防必有所丽故受之以离离者丽也防于险难之中则必有所附丽理自然也离所以次坎也离丽也明也取其隂丽于上下之阳则为附丽之义取其中虚则为明义离为火火体虚丽于物而明者也又为日亦以虚明之象【易传】
　　离利贞亨畜牝牛吉
　　伊川先生曰离丽也万物莫不皆有所丽有形则有丽矣在人则为【一无为字】所亲附之人所由之道所主之事皆其所丽也人之所丽利于贞正得其正则可以亨通故曰离利贞亨畜牝牛吉牛之性顺而又牝焉顺之至也既附丽于正必能顺于正道如牝牛则吉也畜牝牛谓养其顺徳【一无徳字】人之顺徳由养以成既丽于正当养习以成其顺徳也【易传】
　　横渠先生曰以柔丽乎中正故利贞【易説】
　　白云郭氏曰坎为险为水离为明为火险与明足以见坎离之情水与火不足以尽坎离之象而论坎者必先水言离者复先明何哉盖坎险难明而水易见由水以知险由险以知坎斯得坎之义矣离明易见不必因火而后知故直言其明也离之道柔中柔中失之无守故必利贞而后亨牝牛性顺而从人柔中之道也然其强力足与有守复有贞固之象是以吉也离之与坤道虽不同而性畧相类故坤之牝马自顺而健离之牝牛自柔而强马乾象也故坤之黄裳元吉见于六五牛坤象也故离之黄离元吉见于六二君臣之辨观二五之象斯得之矣【易説】
　　彖曰离丽也日月丽乎天百谷草木丽乎土重明以丽乎正乃化成天下柔丽乎中正故亨是以畜牝牛吉也伊川先生曰离丽也谓附丽也如日月则丽于天百谷草木则丽于土万物莫不各有所丽天地之中无无丽之物在人当审其所丽丽得其正则能亨也○柔丽乎中正以卦才言也上下皆离重明也五二皆处中正丽乎正也君臣上下皆有明徳而处中正可以化天下成文明之俗也○二五以柔顺丽于中正所以能亨人能养其至顺以丽中正则吉故曰畜牝牛吉也或曰二则中正矣五以隂居阳得为正乎曰离主于所丽五中正之位六丽于正位乃为正也学者知时义而不失重轻则可以言易矣【并易传】
　　横渠先生曰日月草木丽天地丽附着也【易説】
