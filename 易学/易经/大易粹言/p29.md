<!-- { "loadSidebar": true } -->
　　山杨氏曰卦唯一隂众阳宗之故上下应而为大有也大有者盛大之时也柔得尊位大中以虚受之能有其大也是以元亨此以六五一爻成卦之义言之也处大有之时而非外有文明之徳以济之内有刚健之徳以蓄之则物不能累矣刚健文明天徳也故能应乎天而时行时行言有大而各当其可也【易说】兼山郭氏曰大有柔得尊位大中谦以居之不自满假者也以一柔而应五刚所谓不宝逺物所宝惟贤者也经曰冨有之谓大业故尺地莫非其有一民莫非其臣不如是不足以为大业光天之下万邦黎献共惟帝臣惟帝时举不如是不足以为尚贤也故六五之有不有其有者也六五之尚贤不简于用贤者也太王居豳狄至则去之不有其有也舜明四目逹四聪賔于四门四门穆穆不简于用贤也则大有之为大应天而时行盖可知矣是以秦非不强且大也卒于二世而灭邹鲁非无贤也而卒不能举曷足以称大有之元亨哉【易说】
　　白云郭氏曰同人之六二不能大同者也非其位也非其才也大有之六五能有大者也有大者包众阳而有之其道孰大于此故大有者非独有贤也无所不有也孔子曰履信思乎顺又以尚贤也则履信思顺而又尚贤不独以尚贤为主也是以帝尧克明俊徳以亲九族平章百姓恊和万邦皆尧之有也虞舜询于四岳辟四门明四目逹四聪皆舜之有也然惟天为大惟尧则之则尧之有则天而为大也大舜有大焉善与人同则舜之有以人同天之大也故柔得尊位大中而上下应之者若舜之事是也其徳刚健而文明应乎天而时行者若尧之事是也其为元亨则一而已【易说】
　　象曰火在天上大有君子以遏恶扬善顺天休命伊川先生曰火髙在天上照见万物之众多故为大有大有繁庶之义君子观大有之象以遏絶众恶扬明善类以奉顺天休美之命万物众多则有善恶之殊君子享大有之盛当代天工治养庶类治众之道在遏恶扬善而已恶惩善劝所以顺天命而安羣生也【易传】
　　横渠先生曰柔能大有非天道也乃天命也故曰顺天休命遏恶扬善勉众也【易说】
　　山杨氏曰火在天上因天之明则物无遁形矣君子观火天之象以遏恶扬善夫莫非命也顺受其正所谓休命者正命也善恶不当其实则非顺休命也【易说】
　　兼山郭氏曰象天之休命无时而或非所谓尚不肖者时焉而已时者天之所不能违也遏恶云者尚贤之世不使小人得杂乎其间是以舜命九官十二牧亦曰遏絶苖民四罪而天下咸服斯大有之道欤【易説】白云郭氏曰明之为徳也大矣圣贤之所甚重而后世未之思也尧之巽位大事也曰明明扬侧陋而已皋陶赓歌君徳曰元首明哉而已伊尹论终始愼厥与曰惟明明后而已商臣之谏髙宗曰明哲实作则而已泰誓言元后曰亶聪明而已是以古人称君徳率曰明王明后则明为君徳之大也故尧典称尧曰钦明舜典称舜曰文明五子称禹曰明明我祖仲虺言于成汤曰惟天生聪明时乂诗人以大明称文王非独知明为君之大徳亦以见不明为君之大恶伊尹放太甲于桐非有桀纣之多罪也以不明而已由不明以充其恶是亦桀纣耳故伊尹惧而放之太甲亦曰予小子不明于徳是知君之大恶莫大于不明也大有之象以有大君之明徳故名其卦曰大有也且离之为象在天为日之明在地为火之明在人为徳之明今也火在天上又为人君明徳之象安得不大有于天下也故象言火在天上以见至明居至尊至髙之位而临照四方虽众阳之刚非资其明则冥行而已故天下之动昼行夜伏者无它焉其动以明为主故尔是知大有之卦以五阳而归于一隂者非归其柔也归其明也人主明徳天下归之意也乃若同人之象火在天下虽火为至明潜而在下不复有君徳尊明之象是以同人则可语以大有则未也遏恶扬善明于人道也顺天休命明于天道也尧授舜而舜受之明休命也舜举十六相而去四凶明善恶也【易说】
　　初九无交害匪咎艰则无咎象曰大有初九无交害也伊川先生曰九居大有之初未至于盛处卑无应与未有骄盈之失故无交害未渉于害也大凡富有鲜不有害以子贡之贤未能尽免况其下者乎匪咎艰则无咎言冨有本匪有咎也人因冨有自为咎耳若能享富有而知难处则自无咎也处冨有而不能思艰兢畏则骄侈之心生矣所以有咎也○在大有之初克念艰难则骄溢之心无由生矣所以不交渉于害也【并易传】
　　横渠先生曰二应于五三能自通四匪其旁唯初无交故有害然非其咎【易说】
　　山杨氏曰以刚健之才而上无应困于一卦之下无交故也是以有害然匪其咎也以无交为害枉己以求之则有咎矣故艰则无咎夫君子厄于陈蔡之间无上下之交也其厄也非无害矣然道大不容何病则虽厄而圣人不以为害也当盛大之时贫且贱焉耻也则无交冝有害矣故曰大有初九无交害唯大有之初为然【易说】
　　兼山郭氏曰初九经云拔茅茹君子小人未有不以其类出也况大有羣贤彚升己最下而无交所以为害也【易说】
　　白云郭氏曰贤者当彚进之时而已独在下以无交为害疑于有咎矣疑于有咎而非咎者以无交之害非己自致故匪咎也大有尚贤之君将使野无遗贤何患于不进哉难进易退士之常也不失是道则无咎矣故曰艰则无咎叔孙之毁仲尼臧仓之沮孟子无交之害如此而孔孟未甞枉道以干之所谓艰则无咎也大有之时不以无交为害而初九最为卑逺者故独有无交之害也【易说】
　　九二大车以载有攸往无咎象曰大车以载积中不败也
　　伊川先生曰九以阳刚居二为六五之君所倚任刚健则才胜居柔则谦顺得中则无过其才如此所以能胜大有之任如大车之材强壮能载重物也可以任重行逺故有攸往而无咎也大有丰盛之时有而未极故以二之才可往而无咎至于盛极则不可以往矣○壮大之车重积载于其中不损败犹九二材力之强能胜大有之任也【并易传】
　　山杨氏曰六五柔得尊位大中以居其上九二以刚健之才应乎下上下相与大车以载之象也刚中而不过故积而不败其才足以任重而致逺故有攸往无咎【易说】
　　兼山郭氏曰九二天保之诗言君能下下以成其政臣能归美以报其上则大有柔得位而上下应之九二其着也【易说】
　　白云郭氏曰自任以天下之重者伊尹也大车以载非伊尹不足以当之以此而往就汤可也就桀可也相汤伐桀可也放太甲于桐可也归太甲于亳可也又何咎之有盖圣人道积于中无所往而不利故如大车之不可败也九二有刚健之才柔谦之徳居中而无过其积于中者如此【易说】
　　九三公用亨于天子小人弗克象曰公用亨于天子小人害也
　　伊川先生曰三居下体之上在下而居人上诸侯人君之象也公侯上承天子天子居天下之尊率土之濵莫非王臣在下者何敢专其有凡土地之冨人民之众皆王者之有也此理之正也故三当大有之时居诸侯之位有其冨盛必用亨通乎天子谓以其有为天子之有也乃人臣之常义也若小人处之则专其冨有以为私不知公以奉上之道故曰小人弗克也○公当用【一无用字】亨于天子若小人处之则为害也自古诸侯能守臣节忠顺奉上者则蕃养其众以为王之屏翰丰殖其财以待上之徴赋若小人处之则不知为臣奉上之道以其有为己之私民众财丰则反擅其冨强益为不顺是小人大有则为害又大有为小人之害也【并易传】
　　横渠先生曰非柔中文明之主不能察非刚健不私之臣不能通故曰小人弗克【易说】
　　山杨氏曰九三居下卦之上人臣之尊位公侯之任也公者背私之名当盛大之时以其所有奉职贡而无私焉亨于天子之道也小人处之擅其有以为己私分崩陵僭之患生矣故小人害也【易说】
　　白云郭氏曰九三居下卦之上为臣之尊位方之九二之权或不足是为诸侯之尊大者矣先儒多以亨为享独王辅嗣曰通也且天子飨诸侯皆于祖庙上公备九献之礼其为礼也莫加焉小人安能胜此享哉小人享之则其荣也适所以为害欤【易说】
　　九四匪其彭无咎象曰匪其彭无咎明辩晳也
　　伊川先生曰九四居大有之时已过中矣是大有之盛者也过盛则凶咎所由生也故处之之道匪其彭则得无咎谓能谦损不处其太盛则得无咎也四近君之髙位苟处太盛则致凶咎彭盛多之貌诗载驱云汶水汤汤行人彭彭行人盛多之状雅大明云驷騵彭彭言武王戎马之盛也○能不处其盛而得无咎者盖有明辩之智也晢明智也贤智之人明辩物理当其方盛则知咎之将至故能损抑不敢至于满极也【并易传】
　　广平游氏曰舒王以匪其彭为匪其旁不知所据何说且近君之位有下比之嫌恐非独大有之时为然伊川以彭为众多似于大有为亲一说彭有张大之意当大有之势居近君之位輙据而矜之志于张大则羣贤解体天地鬼神亦且弗祐矣此昧者所以败也【易说】
　　山杨氏曰九四刚过乎中居大有之盛能匪其彭则无咎矣彭盛多也处多惧之地而有其盛多则害矣与小人弗克无以异也非明辩之晳何以与此【易説】白云郭氏曰贤者居近君之位特立独行自进于君而无外交者九四是也故虽九三之刚徳亦不与之亲附而进焉此所谓匪其彭也如是则其明足以辩晢何咎之有九四离之初故知其有明徳子夏传彭作旁伊川云如诗行人彭彭驷騵彭彭皆盛多之貌
　　六五厥孚交如威如吉象曰厥孚交如信以发志也威如之吉易而无备也
　　伊川先生曰六五当大有之时居君位虚中为孚信之象人君执柔守中而以孚信接于下则下亦尽其信诚以事于上上下孚信相交也以柔居尊位当大有之时人心安易若专尚柔顺则陵慢生矣故必威如则吉威如有威严之谓也旣以柔和孚信接于下众志说从又有威严使之有畏善处有者也吉可知矣○下之志从乎上者也上以孚信接于下则下亦以诚信事其上故厥孚交如由上有孚信以发其下孚信之志下之从上犹响之应声也【一有威如之吉易而无备也九字】威如之所以吉者谓若无威严则下易慢而无戒备也谓无恭畏备上之道备谓备上之求责也【并易传】横渠先生曰人威重有徳望则人自畏服易曰厥孚交如威如吉君子以至诚交人然后有威重威如之吉易而无备也君子至平易有何关防拟备惟以抑抑威仪为徳之隅俨然人望而畏之旣易而无备则威如乃吉也【易说】
　　广平游氏曰辩晳明之着也大有之成体文明而刚健之主故能以至诚与下而下亦以至诚应之上下合徳而无间故曰厥孚交如为大有之主髙拱尊位其明不可欺其健不可陵则人之畏之将如神明矣故曰威如吉彼且推赤心置人腹中其胷中坦然无疑忌谁肯用数以御下哉此太平之君子所以易而无备也【易说】
　　山杨氏曰柔得尊位大中有孚也一隂在上以虚受之为众阳所宗故上下应而厥孚交如也柔顺而处刚则柔亦不茹威如之吉以徳而不以力也所谓徳威惟畏也易而无备者以此【易说】
　　兼山郭氏曰六五信者吾信之不信者吾亦信之得信矣君子正其衣冠尊其瞻视俨然人望而畏之不亦威而不猛乎此众人之所谓信众人之所谓威况居大有之时履崇髙之势位者乎故先五垂衣拱手不下袵席之上而莫不承徳以来王有道以先之也书曰徳威惟畏徳明惟明其是之谓乎【易说】
