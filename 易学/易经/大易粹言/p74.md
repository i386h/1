<!-- { "loadSidebar": true } -->
　　山杨氏曰周公东征邦君御事皆以为不可周公徒得十夫之助决意征之禹征有苖会羣后誓之既已出师朝廷上下宜无不以为当者而益以一言賛之禹遂振旅而还而苖亦随格岂周公之徳不逮禹乎盖舜之时在廷莫非君子而天下已大治矣其敢逆命者独有苖而已纵而不治未足为害如必欲诛之则太平之民自受其病矣故与其勤师逺伐不若脩徳以待其来之为愈也若夫三监之叛其变起王室非可以夷狄待之也况又成王防冲涖政之初君子之道不胜小人不诛而纵之其祸将不胜救矣当是之时虽无十夫之助周公亦不可已此所以必征之也易曰苋陆夬夬中行无咎其舜之事乎【语録】白云郭氏曰刚长至于五所谓可决之时矣君子于是决之如决苋陆之易无所用力焉故曰苋陆夬夬也初之为咎三之有凶皆非知时者也九五得其时得其位用众刚之力有决之过无不及焉是以用中行之道则无咎过则咎也然九五尊位大中居光宅天下之任其道岂决小人而已哉决小人臣下之事也虽得中道亦未光也未光有终光之义能充其道则光矣取象于苋陆二物者如言摧枮拉朽之易也【易说】
　　上六无号终有凶象曰无号之凶终不可长也
　　伊川先生曰阳长将极隂消将尽独一隂处穷极之地是众君子得时决去危极之小人也其势必须消尽故云无用号咷畏惧终必有凶也○阳刚君子之道进而益盛小人之道既已穷极自然消亡岂复能长久乎虽号咷无以为也故云终不可长也先儒以卦中有孚号惕号欲以无号作去声谓无用更加号令非也一卦中适有两去声字一平声字何害而读易者率皆疑之或曰圣人之于天下虽大恶未尝必絶之也今直使之无号谓必有凶可乎曰夬者小人之道消亡之时也决去小人之道岂必尽诛之乎使之变革乃小人之道亡也道亡乃其凶也【并易传】白云郭氏曰伊川曰夬者小人之道消亡之时也决去小人之道岂尽诛之乎使之变革乃小人之道亡也道亡乃其凶也雍曰上六之凶适当五刚进决之时不可苟免故言无号终有凶也不可长者又言终凶之速也然号有哀号之意卦有三号字王氏以一为号令二为号呼或皆为号令字独伊川以二为号令上六为号咷字为当理【易说】










　　大易粹言卷四十三
　　钦定四库全书
　　大易粹言卷四十四　　　宋　方闻一　编
　　【巽下干上】
　　伊川先生曰姤序卦夬决也决必有遇故受之以姤姤遇也决判也物之决判则有遇合本合则何遇姤所以次夬也为卦干上巽下以二体言之风行天下天之下者万物也风之行无不经触乃遇之象又一隂始生于下隂与阳遇也故为姤【易传】
　　姤女壮勿用取女
　　伊川先生曰一隂始生自是而长渐以盛矣是女之将长壮也隂长则阳消女壮则男弱故戒勿用取如是之女取女者欲其柔和顺从以成家道姤乃方进之隂渐壮而敌阳者是以不可取也女渐壮则失男女之正家道败矣姤虽一隂甚微然有渐壮之道所以戒也【易传】
　　广平游氏曰姤女壮巽【一无巽字】为长女也女壮则乘阳其极将至于为剥故勿用取女而初六有蹢躅之戒也以其为巽体也故为女壮以其隂之初生【一作出】也故为羸豕【易说】
　　白云郭氏曰夬之一隂将消之隂也姤之一隂方长之隂也其隂虽同所以为隂则异故夬姤卦象反对其义正相反夬以五刚为义姤以一柔为义也隂之方长女壮之象也自以一隂方长而阳道向消无畏五刚之志欲独以一柔遇之用壮之甚也是以不可取也观一阳之复犹曰朋来无咎而姤以一隂之遇不待得朋是以知其壮也阳至四五而后言壮姤一隂方长即为壮者亦见君子小人之情不同也是以阳为君子而隂为小人【易说】
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　伊川先生曰姤之义遇也卦之为姤以柔遇刚也一隂方生始与阳相遇也○一隂既生渐长而盛隂盛则阳衰矣取女者欲长久而成家也此渐盛之隂将消胜于阳不可与之长久也凡女子小人夷狄势苟渐盛何可与久也故戒勿用取如是之女○隂始生于下与阳相遇天地相遇也隂阳不相交遇则万物不生天地相遇则化育庶类品物咸章万物章明也○刚遇中正以卦才言也五与二皆以阳刚居中与正以中正相遇也君得刚中之臣臣遇中正之君君臣以刚阳遇中正其道可以大行于天下矣○賛姤之时与姤之义至大也天地不相遇则万物不生君臣不相遇则政治不兴圣贤不相遇则道徳不亨事物不相遇则功用不成姤之时与义皆甚大也【并易传】横渠先生曰非中爻不能备卦徳故曰刚遇中正【易说】白云郭氏曰以柔遇刚谓之姤遇之为事天地万物不能无也无则万物不生教化不成故地之遇天臣之遇君主于一则可而以一遇五则不可也遇不主于一岂长久之道哉故贞女不从二夫忠臣不事二君是以姤之女壮勿用取也卦辞止于女壮勿用取女而已圣人惧学者止以女子之道而言姤故极天地明教化而言其义之大也天地不相遇则万物不章刚中之臣非得中正之君则教化不能盛行姤之时义其大如此【易说】
　　象曰天下有风姤后以施命诰四方
　　伊川先生曰风行天下无所不周为君后者观其周徧之象以施其命令周诰四方也风行地上与天下有风皆为周徧庶物之象而行于地上徧触万物则为观经歴观省之象也行于天下周徧四方则为姤施发命令之象也诸象或称先王或称后或称君子大人称先王者先王所以立法制建国作乐省方勑法闭闗育物享帝皆是也称后者后王之所为也财成天地之道施命诰四方是也君子则上下之通称大人者王公之通称【易传】
　　横渠先生曰上所以用柔于下者诰令莫大焉【易说】白云郭氏曰天下风行无物不遇后王法之可以施命诰四方夫姤之道最为难用圣人用于施命诰四方之际所谓善用易之道者矣非圣人明之则姤道废矣伊川曰象称先王者先王所以立法制若建国作乐省方勑法闭闗育物享帝皆是也称后者后王所为也财成天地之道施命诰四方是也君子则上下之通称大人则王公之通称雍窃谓先王王者之事后则凡有君道者皆同之君子大人通上下有徳之称大人则又徳之大者耳故虽匹夫亦可为君子大人顔渊柳下惠是也【易说】
　　初六系于金柅贞吉有攸徃见凶羸豕孚蹢躅象曰系于金柅柔道牵也
　　伊川先生曰姤隂始生而将长之卦一隂生则长而渐盛隂长则阳消小人道长也制之当于其微而未盛之时柅止车之物金为之坚强之至也止之以金柅而又系之止之固也固止使不得进则阳刚贞正之道吉也使之进徃则渐盛而害于阳是见凶也羸豕孚蹢躅圣人重为之戒言隂虽甚微不可忽也豕隂躁之物故以为况羸弱之豕虽未能强猛然其中心在乎蹢躅蹢躅跳踯也隂微而在下可谓羸矣然其中心常在乎【一无乎字】消阳也君子小人异道小人虽微弱之时未尝无害君子之心防于微则无能为矣○牵者引而进也隂始生而渐进柔道方牵也系之于金柅所以止其进也不使进则不能消正道乃贞吉也【并易传】
　　横渠先生曰金柅二物也处姤之时不牵于近则所徃皆凶孚信也豕方羸时力未能动然至诚在于蹢躅得申则申矣如李徳裕处置阉官徒知其怗息威伏而忽于志不忘逞照察少不至则失其几也【易说】山杨氏曰论及阳城事谓永叔不取纯夫取之其言曰阳城盖有待而为者也后世犹责之无已其不成人之美亦甚哉此论似厚曰阳城固可取然以为法则不可裴延龄之欲相其来非一朝一夕何不救之于渐乎至于陆防之贬然后论延龄之奸佞无益矣观古人退小人之道不然易之姤卦曰女壮勿用取女夫姤一隂生未壮也而曰壮者生而不已固有壮之理也取女则引而与之齐也引而与之齐则难制矣隂者小人之象也小人固当制之于渐也故当隂之生则知其有壮之理其有壮之理则勿取女可也是以姤之初爻曰繋于金柅贞吉有攸徃见凶金柅止车之行也隂之初动必有以柅之其制之于渐乎盖小人之恶制之于未成则易制之于已成则难延龄之用事权倾宰相虽不正名其为相其恶自若也何更云待其为相然后取自麻壊之邪然城之所为当时所难能也取之亦是但不可以为法耳【语録】白云郭氏曰隂之始生虽有方长之渐而柔弱未可有行故利在坚固自制击而不动以待其时斯可矣柅止车之物也能以固止为贞则吉有攸徃则见凶也苟不能坚固自制以待时譬如羸豕躁动信能蹢躅而已安能有为有行哉动而不能有为有行徙有见凶之患所谓非徒无益而又害之者是以必繋于金柅不动可也柔道不能独立初六之繋盖为柔道所牵耳夫遇有必动之理而初居不可动之势以见遇之初犹将有待也【易说】
　　九二包有鱼无咎不利賔象曰包有鱼义不及賔也伊川先生曰姤遇也二与初密比相遇者也在它卦则初正应于四在【一无在字】姤则以遇为重相遇之道主于专一二之刚中遇固以诚然初之隂柔羣阳在上而又有所应者其志所求也隂柔之质鲜克贞固二之于初难得其诚心矣所遇不得其诚心遇道之乖也包者苴褁也鱼隂物之美者阳之于隂其所说美故取鱼象二于初若能固畜之如包苴之有鱼则于遇为无咎矣賔外来者也不利賔包苴之鱼岂能及賔谓不可更及外人也遇道当专一二则杂矣○二之遇初不可使有二于外当如包苴之有鱼包苴之鱼义不及于賔客也【并易传】
　　白云郭氏曰初六以隂居下鱼之象也九二包而有之得相遇之道故无咎初当应四疑九二之包有鱼为非盖姤遇之时遇为先也是以言包有鱼无咎也賔者外来之隂也初六之隂二能包之二隂以来不能包也故九二不利賔之来也不利其来者以义不能包及二隂故也且初六柔道方长必有继来之隂三四尚逺二当先遇故言不利賔也惟其不能包有二隂故賔之继来则九二退而成遯时运已化姤遇之道息矣【易说】
　　九三臀无肤其行次且厉无大咎象曰其行次且行未牵也
　　伊川先生曰二与初既相遇三说初而密比于二非所安也又为二所忌恶其居不安若臀之无肤也处既不安则当去之而居姤之时志求乎遇一隂在下是所欲也故处虽不安而其行则又次且也次且进难之状谓不能遽舍也然三刚正而处巽有不终迷之义若知其不正而懐危惧不敢妄动则可以无大咎也非义求遇固已有咎矣知危而止则不至于大【一有咎字】也○其始志在求遇于初故其行迟迟未牵不促其行也既知危而改之故未至于大咎也【并易传】横渠先生曰行而无所与遇故曰行未牵也进退无所系也【易说】
　　白云郭氏曰九三不能安其位者也当遇之时无位之遇可以止矣当止不止是以至于臀无肤其行次且也至是则危矣且初六得遇之位以柔道不能独立苟不能自制以有待亦有羸豕蹢躅之患况九三非遇之位其危宜矣二之遇四之应为有其事也无事而行九三也无肤次且之厉本非九三所有盖未甞牵勉而妄行焉是以至此然无大咎者三居二四之间虽行不能越二刚终无妄遇之事故亦无大咎夬之九四辞相类者夬姤三四反对之爻也与损益二五同【易说】
　　九四包无鱼起凶象曰无鱼之凶逺民也
