<!-- { "loadSidebar": true } -->
　　伊川先生曰四虽阳刚为动之主又得大臣之位然以不中正遇隂暗柔弱之主岂能致丰大也故为丰其蔀蔀周围掩蔽之物周围则不大掩蔽则不明日中见斗当盛明之时反昏暗也夷主其等夷也相应故谓之主初四皆阳而居初是其德同又居相应之地故为夷主居大臣之位而得【一作德有同字】在下之贤同徳相辅其助岂小也哉故吉也如四之才得在下之贤为之助则能致丰大乎曰在下者上有当位为之与在上者下有贤才为之助岂无益乎故吉也然而致天下之丰有君而后能也五隂柔居尊而震体无虚中巽顺下贤之象下虽多贤亦将何为盖非阳刚中正不能致天下之丰也○位不当谓以不中正居高位所【一作非】以暗而不能致丰【一有乎字】○谓幽暗不能光明君隂柔而臣不中正故也○阳刚相遇吉之行也下就于初故云行下求则为吉也【并易传】
　　横渠先生曰无应于下近比于五故亦云见斗正应亦阳故云夷主【易说】
　　白云郭氏曰二之丰蔀见斗以重隂而非正应也而有孚发若吉者中正也四之丰蔀见斗非中正也而遇其夷主吉者应初之求而有遇也反复参考之则二爻之义实相类故其辞同而皆终之以吉有为之时明动必相济然后有成故初谓四为配主四谓初为夷主夷等也等亦匹配之义迭称主者均为阳刚特明动相须不能专任以有为莫适賔主惟足于明者知求动以为主居于动者知求明以为主故也象言位不当者非中正也遇其夷主则行斯吉矣【易说】
　　六五来章有庆誉吉象曰六五之吉有庆也
　　伊川先生曰五以隂柔之才为丰之主固不能成其丰大若能来致在下章美之才而用之则有福庆复得美誉所谓吉也六二文明中正章美之才也为五者诚能致之在位而委任之可以致丰大之庆名誉之美故吉也章美之才主二而言然初与三四皆阳刚之才五能用贤则彚征矣二虽隂有文明中正之德大贤之在下者也五与二虽非隂阳正应在明动相资之时有相为用之义五若能来章则有庆誉而吉也然六五无虚已下贤之义圣人设此义以为敎耳○其所谓吉者可以有庆福及于天下也人君虽柔暗若能用贤才则可以为天下之福唯患不能耳【并易传】○章外见之物含章可贞来章有庆须要反已【李吁所録】
　　横渠先生曰来章反比阳则明也有庆得配于四也【易说】
　　白云郭氏曰观丰之世以无所丰为大不知此而徒欲务丰于外是蔽于丰者也蔽于丰故惟见斗见沬而已非处丰之道也犹为之君者居丰盛之世上欲丰于朝廷下欲丰于民物或欲丰其货财或欲丰其土地城邑宫室车徒之类是不知丰之世盛大无以加又求丰之是无厌也故必有一偏之蔽然后从而损其明则向之欲丰今反损矣圣人贵夫持盈守成而不以丰大为务故书有满招损之戒而易着丰蔀丰沛之失且卦辞言王假之又言勿忧宜日中则知能行道者乃能极其至而持之以中道者又所以无忧也是以六爻之中称丰者皆无善道而六五不言丰独为可尚也来章章之也所以章丰之盛大也丰在彼者也丰之来我能章之而已苟丰之来我亦丰之是二三见斗见沬之不明也章之之道何如持之守之保而弗失使丰之道乆亨于世无加损焉是为章之之道也此五所以独能至之也不知出此而有一偏之蔽则所丰者小道而损丰之大所丰者末务而忘丰之本是日中而求月盈而求食非圣人章丰之道也来章如是则其庆其誉何时而已耶是为六五之吉也不然苟务丰而不知善终之道圣人无取焉故丰其屋蔀其家固非有期于闚其尸閴其无人而其爲应必至是而后已可不戒哉【易说】
　　上六丰其屋蔀其家闚其户閴其无人三歳不觌凶象曰丰其屋天际翔也闚其户閴其无人自藏也
　　伊川先生曰六以隂柔之质而居丰之极处动之终其满假躁动甚矣处丰大之时宜乎谦屈而处极高致丰大之功在乎刚徤而体隂柔当丰大之任在乎得时而不当位如上【一无上字】六者处无一当其凶可知丰其屋处太高也蔀其家居不明也以隂柔居丰大而在无位之地乃高亢昏暗自絶于人人谁与之故闚其户閴其无人也至于三歳之乆而不知变其凶宜矣不觌谓尚不见人盖不变也六居卦终有变之义而不能迁是其才不能也○六处丰大之极在上而自高若飞翔于天际谓其高大之甚闚其户而无人者虽居丰大之极而实无位之地人以其昏暗自高大故皆弃絶之自藏避而弗与亲也【并易传】
　　横渠先生曰丰屋蔀家自蔽之甚犹大明之世而夷墨其行穷大而失居者也处上之极不交于下而居动之末故曰天际翔也【易说】
　　白云郭氏曰屋之覆障非特蔀沛而已而丰其屋蔀其家又爲自厚于一身一家之事者也于丰之道岂不小哉然天下之理有谦盈之异効虽欲自厚其如天地鬼神何故丰屋蔀家者固非有期于闚其户閴其无人而其爲应必至是而后已也乆而无所见其凶甚矣见斗见沬犹有见焉上六旣极故不觌而凶也天际翔者天际之髙不可极也髙不可极而欲至而翔焉是不知丰大之无以加遂穷无厌之欲者也故爲丰其屋之象自藏者其无人也非由人致之实自致之耳序卦曰穷大者必失其居其是之谓欤班固言许史三王丁传之家皆重侯累将穷贵极富也见其位矣未见其人也岂閴其无人之谓乎【易说】

　　大易粹言卷五十五
　　钦定四库全书
　　大易粹言卷五十六　　　宋　方闻一　编
　　【艮下离上】
　　伊川先生曰旅序卦丰大也穷大者必失其居故受之以旅丰盛至于穷极则必失其所安旅所以次丰也爲卦离上艮下山止而不迁火行而不居违去而不处之象故爲旅也又丽乎外亦旅之象【易传】
　　旅小亨旅贞吉
　　伊川先生曰以卦才言也如卦之才可以小亨得旅之贞正而吉也【易传】
　　白云郭氏曰旅者失其所居也序卦曰穷大者必失其居故受之以旅是以丰之上六丰其屋蔀其家闚其户閴其无人而旅之象已形焉旅虽失其所居而未困故亦有可小亨之象然自亨之道论之则旅得其小者耳自贞吉论之亦不能大全独得旅之贞吉也故在亨得其小者在旅得其贞吉是以言小亨又曰旅贞吉也由是观之则小亨未必不大于贞吉而旅之贞吉未必不小于小亨也诸卦亦有是义因旅可明之耳【易说】
　　彖曰旅小亨柔得中乎外而顺乎刚正而丽乎明是以小亨旅贞吉也旅之时义大矣哉
　　伊川先生曰六上居五柔得中乎外也丽乎上下之刚顺乎刚也下艮止上离丽止而丽于明也柔顺而得在外之中所止能丽于明是以小亨得旅之贞正而吉也旅困之时非阳刚中正有助于下不能致大亨也所谓得在外之中中非一揆旅有旅之中也止丽于明则不失时宜而后得【一作能】处旅之道○天下之事当随时各适其宜而旅爲难处故称其时义之大【并易传】
　　白云郭氏曰旅自否来以六五爲成卦之主六五柔得中也自否三而爲旅之六五是柔得中乎外也上承上九顺乎刚也艮止也丽明也止而丽乎明则止不失其所者也是皆所以小亨而贞吉也旅之时义所以爲大者居尊得中顺刚丽明安得不爲大义乎故大有之所以爲大火在天上而已旅之所以爲大义亦以山上有火故也以火在天上而爲元亨则山上有火又宜爲小亨矣观此则知君人之道其以明爲大也如此是以诗人于闇乱之世则思古明王盖下民之至情也【易说】
　　象曰山上有火旅君子以明愼用刑而不留狱
　　伊川先生曰火之在髙明无不照君子观明照之象则以明愼用刑明无可恃故戒于慎明而止亦慎象观火行不处之象则不留狱狱者不得已而设民有罪而入岂可留滞淹乆也【易传】
　　白云郭氏曰易于火在天上明出地上山上有火虽象有大小不同其爲至明则一也君子法之是以明慎用刑而不留狱也狱者天下之至难明者也以舜之圣犹至于再三训戒有曰钦哉钦哉惟刑之恤哉有曰惟明克允有曰明于五刑由是观之则明慎用刑宜圣人之致意也留狱则爲不明矣圣人深惧其不明故又申言之旅之明义见于卦象而不见于卦辞故孔子于象明之此盖义之大者也【易说】
　　初六旅琐琐斯其所取灾象曰旅琐琐志穷灾也伊川先生曰六以隂柔在旅之时处于卑下是柔弱之人处旅困而在卑贱所存汚下者也志卑之人旣处旅困鄙猥琐细无所不至乃其所以致侮辱取灾咎也琐琐猥细之状当旅困之时才质如是上虽有援无能爲也四阳性而离体亦非就下者也又在旅与它卦爲大臣之位者异矣○志意穷迫自取灾也灾眚对言则有分独言则谓灾患耳【并易传】
　　横渠先生曰琐琐不能致命遂志身穷而志卑也冗细其所爲取灾之道也【易説】
　　白云郭氏曰旅虽有失其所居之义而卦象之中至明存焉故君子之处旅也必思其至明而法以行事然后足以得旅之大义此象所以言明慎用刑之意不知出此反致意于琐琐细末之务则闇于大义是其所以爲取灾之道欤夫穷志毕力于琐琐之务者终不能大有爲于天下也初六隂柔之才自居于卑故无髙逺之见如此孟子曰养其大体爲大人养其小体爲小人旅之大义与其琐琐皆在人自养之而已可不慎哉【易说】
　　六二旅卽次懐其资得童仆贞象曰得童仆贞终无尤也
　　伊川先生曰二有柔顺中正之德柔顺则众与之中正则处不失当故能保其所有童仆亦尽其忠信虽不若五有文明之德上下之助亦处旅之善者也次舍旅所安也财货旅所资也童仆旅所赖也得就次舍懐蓄其资财又得童仆之贞良旅之善也柔弱在下者童也强壮处外者仆也二柔顺中正故得内外之心在旅所亲比者童仆也不云吉者旅寓之际得免于灾厉则已善矣○羇旅之人所赖者童仆也旣得童仆之忠贞终无尤悔矣【并易传】
　　横渠先生曰居得位即次之义得三之助故曰懐其资下有一隂无所系累故曰得童仆贞【易说】
　　白云郭氏曰伊川曰次舍旅所安也货财旅所资也童仆旅所赖也雍曰旅几于困者也不得其安则困不得其资则困不得其助则困今安即其次懐其资又得童仆之助则处旅之善者矣是所以不能困也童仆以助上爲正得其贞则得其助矣终何尤哉六二柔顺中正故其善处如此语之以大义则未也【易说】
　　九三旅焚其次防其童仆贞厉象曰旅焚其次亦以伤矣以旅与下其义防也
　　伊川先生曰处旅之道以柔顺谦下爲先三刚而不中又居下体之上与艮之上有自髙之象在旅而过刚自髙致困灾之道也自髙则不顺于上故上不与而焚其次失所安也上离爲焚象过刚则暴下故下离而丧其童仆之贞信谓失其心也此则危厉之道也○旅焚失其次舎亦以困伤矣以旅之时而与下之道如此义当丧也在旅而以过刚自高在下必丧其忠贞谓失其心也在旅而失其童仆之心爲可危也【并易传】
　　横渠先生曰以阳居阳其志亢也旅而骄亢焚次宜也下比二隂丧其御下之正危厉之道【易说】
