<!-- { "loadSidebar": true } -->
　　白云郭氏曰先人曰郑康成辈谓离为日天文也艮为石地文也天地二文交相饰焉成贲盖在天成象在地成形无一物不相文今才得之二象而已故经曰日月丽乎天百谷草木丽乎土则凡丽乎天地者无非文也惟人则内之于一身外之于庶物因其理而节文之所谓文明以止是也故君尊臣卑君南面臣北面父坐子立兄先弟后夫唱妇随上行之以为敎下化之以成俗一本于上下相文自然而止耳故观乎天文则日中星鸟宵中星虚而知东作西成之序时变可知也观乎人文则二南之道麟趾驺虞之应化成可知矣故谓水火土石风雨露雷不如刚柔相摩八卦相荡之为愽也斗振天而进日违天而退不如日往则月来寒往则暑来之为约也故君子惟易可以尽心焉雍曰王氏有言互体不足遂及卦变变又不足推至五行一失其原巧愈弥甚此言卦变不可用也及观辅嗣解贲之彖辞则曰坤之上六来居二位柔来文则之义也干之九二分居上位分刚上而文柔之义也如此则贲自泰来乃卦变也故正义曰今谓此卦本泰卦故也是以随蛊噬嗑贲之彖以卦变为主临川则云艮干徳之所成离坤道之所成如此则亦可为旅亦可为诸卦盖诸卦皆自乾坤索而成今独言于离下艮上之贲者以自干下坤上之泰来不得与诸卦同也且贲饰也交相饰谓之贲柔来而文刚则刚为质而柔为文也以刚为质而柔文之得中得正此六二所以亨贲也分刚上而文柔则柔为质而刚为文也以柔为质而刚文之又非中正之位可小事而己此上九所以小利有攸往也然由二卦之变论之则以六二上九二爻为主是为乾坤之变文也地道无成而代有终则是地来文天天往文地皆以天为主地在其中耳故独曰天文也由一卦之成论之则上体为艮下体为离是为艮离之成文也故曰文明以止人文也天文主二卦之变人文由一卦之成故观乎天文者可察时变观乎人文者能化成天下此圣人观贲之卦以用贲之道也以是知乾坤相文而独归之天盖包牺画干之道也艮离因变而得人文盖文王重卦之道也天人之分见矣【易说】
　　象曰山下有火贲君子以明庶政无敢折狱
　　伊川先生曰山者草木百物之【一无之字】所聚生也火在其【一无其字】下而上照庶类皆被其光明为贲饰之象也君子观山下有火明照之象以脩明其庶政成文明之治而无果敢于折狱也折狱者人君之所致愼也岂可恃其【一无其字】明而轻自用乎乃圣人之用心也为戒深矣象之所取惟以山下有火明照庶物以用明为戒而贲亦自有无敢折狱之义折狱者专用情实有文饰则没其情矣故无敢用文以折狱也【易传】横渠先生曰无敢折狱者明不兼于下民未孚也故止可明政以示民耳【易说】
　　山杨氏曰文明以止贲之象也观文明之象则可以明庶政用文非折狱之义也【易说】
　　白云郭氏曰本乎天者亲上火之性也本乎地者亲下山之徳也山在上而亲下火在下而亲上是又相饰成文之象也圣人之徳无加于明文明如此故可以明庶政然无敢折狱者有其象而无其才故也噬嗑以离明而明罚丰以离明而折狱贲之文明是有其象也噬嗑动而明丰明以动而贲文明以止是无其才也且噬嗑与贲皆有頥中有物之象而贲无除间之义者盖动则间当除而止则不能为间也洪范曰筮共违于人用静吉用作凶亦犹为间虽一而有动止不同之义也【易说】
　　初九贲其趾舎车而徒象曰舎车而徒义弗乘也伊川先生曰初九以刚阳居明体而处下君子有刚明之徳而在下者也君子在无位之地无所施于天下惟自贲饰其所行而已趾取在下而所以行也君子脩饰之道正其所行守节处义其行不苟义或不当则舎车舆而宁徒行众人之所羞而君子以为贲也舎车而徒之义兼于比应取之初比二而应四应四正也与二非正也九之刚明守义不近与于二而逺应于四舎易而从难如舎车而徒行也守节义君子之贲也是故君子所贲世俗所羞世俗所贵【一作贲】君子所贱以车徒为言者因趾与行为义也○舎车而徒行者于义不可以乘也初应四正也从二非正也近舎二之易而从四之难舎车而徒行也君子之贲守其义而已【并易传】
　　横渠先生曰文明之徳以贵居贱脩饰于下故曰贲其趾义非苟进故曰舎车而徒【易说】
　　山杨氏曰居一卦之下趾之象也贲其趾徒行之象也不为臣不见诸侯义也故召之则不往往役义也故庶人召之亦往舎车而徒者也君子之自贲其行岂有待乎外哉守义不渝而已故轩车不容巷子贡以为愧仁义之慝舆马之饰原宪不为也此舎车而徒之谓欤【易说】
　　白云郭氏曰趾在下者也徒行贱者之事也皆初之象也君子以义为荣而不以徒行为辱舎生取义尚有之况车徒之间乎是以古之人禄以天下弗顾系马千驷弗受一介不以与人一介不以取诸人惟义所在而已故初九以贱自居舎车而徒所谓穷不失义者矣虽徒行也乃以义饰其趾者乎二之虚中犹载我者也舎二应四义弗乗也若夫小人不义而乗盗之招也虽庆氏之车何有于我哉孔子曰不义而富且贵于我如浮云孟子万钟不辨礼义而受之万钟于我何加焉充舎车而徒之义则义不可胜用然后孔孟之学可得而至也【易说】
　　六二贲其湏象曰贲其湏与上兴也
　　伊川先生曰卦之为贲虽由两爻之变而文明之义为重二实贲之主也故主言贲之道饰于物者不能大变其质也因其质而加饰耳故取湏义湏随頥而动者也动止惟系于【一无于字】所附犹善恶不由于贲也二之文明唯为贲饰善恶则系其质也○以湏为象者谓其与上同兴也随上而动动止惟系所附也犹知饰于物因其质而贲之善恶在其质也【并易传】横渠先生曰贲其湏起意在上也【易说】
　　山杨氏曰离丽也隂丽乎阳也二虽为文明之主然以隂丽阳而已其为贲也不能为无有湏之象焉湏附頥而生与上俱兴者也【易说】
　　兼山郭氏曰六二安定先生谓湏待也君子之道不可以躁进也盖上下相文之时六二以文明而丽乎下柔顺中正无私无应静而有待物必有致饰者夫待而后应与上同兴夫何咎焉不曰吉凶初无失得故也【易说】
　　白云郭氏曰先人曰安定先生谓湏待也君子之道不可以躁进也盖上下相文之时六二以文明而丽乎下柔顺中正无私无应静而有待物必有致饰者雍曰以王辅嗣之清谈犹以湏为上附之物独安定以为湏待然后贲之六二可得而言也六二文明之主也有待而兴智之事也然其湏也乃所以为贲欤与上兴者柔而无应故湏九三刚为之助则可兴于君矣【易说】
　　九三贲如濡如永贞吉象曰永贞之吉终莫之陵也伊川先生曰三处文明之极与二四二隂间处相贲贲之盛者也故云贲如如辞助也贲饰之盛光彩润泽故云濡如光彩之盛则有润泽诗云麀鹿濯濯永贞吉三与二四非正应相比而成相贲故戒以常永贞正贲者饰也贲饰之事难乎常也故永贞则吉三与四相贲又下比于二二柔文一刚上下交贲为贲之盛也○饰而不常且非正【一有则字】人所陵侮也故戒能永贞则吉也其贲旣常而正谁能陵之乎【并易传】横渠先生曰上下皆柔无物陵犯然不可邪妄自肆故永贞然后终保无悔【易说】
　　山杨氏曰九三刚得位有其质矣而间乎二隂之间上下交贲之故曰贲如濡如也居文明之极为二隂所濡非正固而移其质则凶之道也故惟永正乃吉永正则其守固矣非二隂所能移也其孰能陵之【易说】
　　白云郭氏曰三以刚徳居文明之极其不待致饰而贲于自然者故曰贲如也濡如有相与之义二足以饰三而三亦所以饰二之湏也贲之时上下相文二三旣以刚柔尽湏濡之义得贲之道矣能永保而固守何吉如之终孰得而陵之哉相与非其道多致陵此言致饰故终莫之陵也【易说】
　　六四贲如皤如白马翰如匪宼婚媾象曰六四当位疑也匪宼婚媾终无尤也
　　伊川先生曰四与初为正应相贲者也本当贲如而为三所隔故不获相贲而皤如皤白也未获贲也马在下而动者也未获相贲故云白马其从正应之志如飞故云翰如匪为九三之宼雠所隔则婚媾遂其相亲矣已之所乗与动于下者马之象也初四正应终必获亲第始为其间隔耳○四与初相逺而三介于其间是所当之位为【一无为字】可疑也虽为三宼雠所隔未得亲其婚媾然其正应理直义胜终必得合故云终无尤也尤怨也终得相贲故无怨尤也【并易传】横渠先生曰以隂居隂性为艮止故志坚行防终无尤累【易说】
　　山杨氏曰刚上文柔而为艮艮止也刚止乎上而四居其下未获贲也故贲如皤如皤白也虽未获贲而从上之志已行矣故曰白马翰如言从之疾也然分刚文柔虽止乎上匪宼也是乃婚媾也终必获贲矣故无尤也【易说】
　　白云郭氏曰贲虽刚柔相文然阳道常饶故足以兼人隂道常乏故有受饰之理四虽自饰矣亦有皤如之质将受物之饰犹六二之湏丘园之贲皆虚己待物之象也初九以刚强之才饰其趾而来翰如之马也马之来所以饰四之皤四亦以饰马之白皆有受饰之质而交相文也此其所以为贲也凡刚自内进柔必疑之盖力不足而居上常惧人之宼已也初以刚下柔而来应匪宼也婚媾之道也六四虽多惧怀疑终何尤哉伊川云翰从之疾也【易说】
　　六五贲于丘园束帛戋戋吝终吉象曰六五之吉有喜也
　　伊川先生曰六五以隂柔之质宻比于上九刚阳之贤隂比于阳复无所系应从之者也受贲于上九也自古设险守国故城垒多依丘坂丘谓在外而近且髙者园圃之地最近城邑亦在外而近者丘园谓在外而近者指上九也六五虽居君位而隂柔之才不足自守与上之刚阳相比而志从焉获贲于外比之贤贲于丘园也若能受贲于上九受【一作随】其裁制如束帛而【一无而字】戋戋则虽其柔弱不能自为为可吝少然能从于人成贲之功终获其吉也戋戋翦裁纷裂之状帛未用则束之故谓之束帛及其制为衣服必裁剪纷裂戋戋然束帛喻六五本质戋戋谓受人裁制而成用也其资于人与蒙同而蒙不言吝者盖童蒙而頼于人乃其冝也非童幼而资贲于人为可吝耳然享其功终为吉也○能从人以成贲之功享其吉美是有喜也【并易传】
　　横渠先生曰隂阳相因物所阜生柔中之徳比于上九上九敦素因可恃而致冨虽为悔吝然获其吉也其道上行故曰丘园【悔一作隘易说】
　　山杨氏曰先王备礼广乐藻饰治具所以贲天下也六五柔履尊位而贲于丘园则所贲小矣束帛戋戋用礼薄矣非人君所以贲天下之道也故吝夫丘园已所有也六二正应之象然二为文明之主而五贲之得所贲矣故终吉而有喜【易说】
　　兼山郭氏曰六五丘园以地言之则生财之本也以人言之则尚徳之人也夫得贤者则能立太平之基亦至治之本也故六五致饰于本其末有不盛者乎尚且束帛以卷之不嫌于损少亦俭而用礼之意也俭而用礼则生物不匮而贤者不以没礼伤廉而违之故终有喜也彼致饰于物至于穷侈极美与夫得贤于畎畆之中幡然改是曰使是君为尧舜之君者可同言之哉【易说】
