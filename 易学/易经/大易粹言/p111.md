<!-- { "loadSidebar": true } -->
　　伊川先生曰絪緼交密之状天地之气相交而密则生万物之化醇醇谓醲厚厚犹精一也男女精气交搆则化生万物惟精醇専一所以能生也一隂一阳岂可二也故三则当损言致乎一也天地之间当损益之明且大者莫过此也【易传】○天地之大德曰生物之生意天地絪緼万物化醇万物之生意最可观此元者善之长也斯所谓仁也○道无无对有隂必有阳有善必有恶有是必有非无一亦无三故易曰三人行则损一人一人行则得其友只是二也【并河南语録】○絪緼隂阳之感【入关语録】
　　横渠先生曰始陈上下交以尽接人之道卒具男女致一之戒而人道毕矣气坱然太虚升降飞扬未甞止息易所谓絪緼庄生所谓生物以息相吹野马者欤此虚实动静之机隂阳刚柔之始浮而上者阳之清降而下者隂之浊其感遇聚结为风雨为霜雪万品之流形山川之融结糟粕煨烬无非教也心所以万殊者感外物而不一也天下无外其为感者絪緼二端而已焉○物之所以相感者利用出入莫知其乡一万物之妙者欤【并易説】○大和所谓道中涵浮沉升降动静相感之性是生絪緼相荡胜负屈伸之始其来也几微易简其防也广大坚固起知于易者干乎效法于简者坤乎散殊而可象为气清通而不可象为神不如野马絪緼不足谓之大和语道者知此谓之知道学易者见此谓之见易不如是虽周公才美其智不足称也已【正蒙】
　　兼山郭氏曰天地絪緼万物化醇男女搆精万物化生易曰三人行则损一人一人行则得其友言致一也夫然后知天地之所以位万物之所以育凢以此也【中庸解】
　　白云郭氏曰天地男女之化生皆由致一以交感三人行则损一人一人行则得其友言致一以交感也损自泰来由乾坤而为艮兊故有天地男女之象【易说】
　　子曰君子安其身而后动易其心而后语定其交而后求君子修此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶
　　伊川先生曰君子言动与求皆以其道乃完善也不然则取伤而凶矣【易传】
　　横渠先生曰此又终以昧于致用之戒【易説】
　　白云郭氏曰君子慎于持满之戒修此三者以保其常全盖惧益之极也益道未极则人必与之人与之则益日至益道既极则人必莫之与莫之与则莫之益也故伤之者必至此固损益常理况立心勿恒之人宁无凶乎【易说】

　　大易粹言卷六十九
　　钦定四库全书
　　大易粹言卷七十　　　　宋　方闻一　编
　　系辞下二
　　子曰乾坤其易之门邪干阳物也坤隂物也隂阳合德而刚柔有体以体天地之撰以通神明之德其称名也杂而不越于稽其类其衰世之意邪
　　伊川先生曰或曰乾坤易之门其义难知余卦则易知也曰乾坤天地也万物乌有出天地之外者乎知道者统之有宗则然也而在卦观之乾坤之道简易故其辞平直余卦随时应变取舍无常尤为难知也知乾坤之道者以为易则可也【经説】
　　横渠先生曰推而行之存乎通所谓合德隤然确然所谓有体干于天为阳于地为刚于人为仁坤于天则隂于地则柔于人则义先立乾坤以为易之门戸既定刚柔之体极其变动以尽其时至于六十四此易之所以教人也○其文词错综而条理不杂○世衰则天人交胜其道不一易之情也【人一作理并易説】山杨氏曰问易曰乾坤其易之门耶所谓门莫是学易自此入否曰不然今人多如此説故有喻易为屋室谓其入必有其门则乾坤是也为此言者只为元不晓易夫易与乾坤岂有二物孰为内外谓之乾坤者因其健顺而命之名耳乾坤即易易即乾坤故孔子曰乾坤毁则无以见易盖无乾坤则不见易非易则无乾坤谓乾坤为易之门者隂阳之气有动静屈伸尔一动一静或屈或伸阖辟之象也故孔子又曰阖户谓之坤辟户谓之干所谓门者如此老子曰天地之间其犹槖籥乎夫气之阖辟徃来岂有穷哉有阖有辟变由是生其变无常非易而何大抵看易须先识他根本然后有得夫易求之吾身斯可见矣岂应外求张横渠于正蒙中曽略説破云乾坤之阖辟出入息之象也非见得彻言不能及此某旧曽作明道哀词云通阖辟于一息兮尸者其谁盖言易之在我也人人有易不知自求只于文字上用功要作何用○问乾坤即隂阳之气否曰分明説干阳物坤隂物既是隂阳又曰乾坤何也曰乾坤止言其健顺尔欲识本根须是知体同名异自然意义晓然【并语録】白云郭氏曰此章论易之为书也乾坤二卦在易之书犹易之门学者首当明乾坤之义也自道言之三才之内无非物乾坤虽非天地万物以类言之亦阳物隂物也况在易之乾坤见于卦象者乎乾坤合隂阳之德而后有刚柔之体盖言先得乾坤隂阳之道而后见于象者刚柔之体具焉刚柔之体具则六十四卦由之而生故观其象则可以体天地之撰明其义则可以通神明之德矣六十四卦称名虽杂而不越乎乾坤刚柔之一道也稽其言之类不过于几微祸福吉凶悔吝岂皆衰世之意邪是亦圣人之情见乎辞也【易説】
　　夫易彰徃而察来而微显阐幽开而当名辨物正言防辞则备矣其称名也小其取类也大其旨远其辞文其言曲而中其事肆而隐因贰以济民行以明失得之报横渠先生曰夫易彰徃察来而微显阐幽如坤初六验履霜于已然察坚冰于将至之类一云数徃知来其义一也○显者则微之使求其原幽者则阐之使见其用故曰其事肆而隐○天下之理既已思尽思易之道百八十四爻变动以寓之人事告人以当如何时如何事若其应也如何则吉如何则凶冝动冝静丁寜以为告戒此因贰以济民行也【并易説】
　　白云郭氏曰易之为书也所以彰徃圣之道察方来之变而垂教于无穷其微显阐幽所谓显道神德行也开明大道至于六十四其当名辨物正言防辞无或不备虽其称名小者其取类大也旨远者道具于旨也辞文者道显于辞也其言屈曲而发无不中其事肆直而理无不精开明失得之报以济民之所行故曰因贰贰者失得也斯道得则吉报之斯道失则凶报之故吉凶所以为失得之报也前言当名谓卦也辨物谓象也正言爻彖之辞也防辞系之以吉凶者也【易説】
　　易之兴也其于中古乎作易者其有忧患乎
　　伊川先生曰如言仁者不忧又却言作易者其有忧患须要知用处各别也天下只有一个忧字一个怨字既有此二字圣人安得无之【刘元承手编】
　　横渠先生曰谙识情伪吉凶之变故能体尽性命【易説】白云郭氏曰易始于包牺而兴于文王故曰中古作易者其有忧患乎盖谓文王也説者谓既有忧患则须修德以避患故明九卦为德之所用误矣夫圣人修德又岂系于忧患乎而孔子言此者盖以圣人居崇髙之位道行于天下为帝为王叅天地賛化育则易行乎其中矣固不必有作也及其道不行于天下而忧患天下后世之深欲力以斯文昭示来世则不得不作矣此文王所以蒙大难而作易也然则孔子道不行而系易其亦所谓忧患者乎故忧患者盖忧患后世之不复与闻斯道也【易説】
　　是故履德之基也谦德之柄也复德之本也恒德之固也损德之脩也益德之裕也困德之辨也井德之地也巽德之制也
　　横渠先生曰巽德之制者量冝接物故曰制也【易説】白云郭氏曰圣人用易上篇言之详矣而修德之事或未尽也故举九卦以明之夫择可履而履之故为德之基谦以持之为德之柄复以反之为德之本恒以可乆为德之固损其害己之欲故为德之修迁其益己之善故为德之裕困而不失其所亨故为德之辨改邑不改井井犹性也故为德之地巽以申命行事故为德之制此圣人以九卦成德于内也【易説】
　　履和而至谦尊而光复小而辨于物恒杂而不厌损先难而后易益长裕而不设困穷而通井居其所而迁巽称而隐
　　伊川先生曰益长裕而不设谓固有此理而就上充长之设是撰造也撰造则为伪也【周行已録】
　　横渠先生曰履和而至和必以礼莭之注意极佳○益必实为有益如天之生物长必裕之非虚设也○益长裕而不设益以实也妄加以不诚之益非益也○巽称而隐顺以逹志故事举而意隐【并易説】○益物必诚如天之生物日进日息自益必诚如川之方至日増日得施之妄学之不勤欲自益且益人难矣哉易曰益长裕而不设信夫【铭诸牖以自诏正蒙】
　　白云郭氏曰説而应乎干和也辨上下定民志至也尊而谦益光之道也复之早辨不逺复也刚柔皆应恒是以杂而不厌也惩忿窒欲先难后易也天施地生其益无方长裕不设也不设者不居于一方也困穷而通人穷而道亨也井居其所而能迁其不穷之养也巽之申命其称也顺而入之其隐也此九卦之性情也【易説】
　　履以和行谦以制礼复以自知恒以一德损以远害益以兴利困以寡怨井以辨义巽以行权
　　明道先生曰巽以行权义理所顺处所以行权【朱公掞问学拾遗】
　　横渠先生曰称物平施随所求小大与之此辨义也○巽以行权者不巽则失其冝也【并易説】
　　白云郭氏曰圣人因履之和以和行因谦之逊以制礼因复以自反于道因恒以不变其德因损以去其害己者因益以迁善因困而亨道则无怨尤于天人因井以辨劳民徃来之有义因巽以行申命之权是皆圣人用九卦以见于有行也权者反于古而冝于今道之权也非小人之狙诈也尧舜传贤而禹传子权也夏尚忠商尚质周尚文亦权也【易説】
　　易之为书也不可逺为道也屡迁变动不居周流六虚上下无常刚柔相易不可为典要唯变所适
　　横渠先生曰心不存之是逺也不观其书亦是逺也盖其为道屡迁【易説】
　　白云郭氏曰人之于道不可须臾离也故于易不可逺可离者非道可逺者亦非易也易之为道数迁而变变动未尝止周流六爻或以下而升上或由上而降下以刚易柔以柔易刚不可以常道拘也唯变所适而已此之谓易之道也【易説】
　　其出入以度外内使知惧又明于忧患与故无有师保如临父母初率其辞而揆其方既有典常苟非其人道不虚行
　　白云郭氏曰人之学道能不逺易则出入行藏必谨其度外焉知惧则惧其失于有行内焉知惧则惧其失于修身忧患者一己之忧患也故者天下之务也明于忧患与故则自一身以及天下无或不明也人能明此以不逺易故也虽无师保教训常如父母之临岂无自而然哉知易之道须臾不可逺离而已如临父母则敬易之心存焉易之言敬有二道有接物之敬需所谓敬之终吉是也有先物之敬坤所谓敬以直内是也接物之敬有作有辍直内之敬虽造次颠沛无时而非敬故常如父母之临之也初率其辞而揆其方既有典常者圣人言学易之道也学者初循其辞以探其道而后可以得其典常典常大要也苟非其人能尽学易用易之道则易道安能有行于世哉然君子之于学也有二道有率其辞者自外入也故易之为书不可逺有率其性者由中出也故中庸之道不可须臾离书不可逺则道不可逺矣道不可离则书不可离矣明乎此然后善学【易説】
　　易之为书也原始要终以为质也六爻相杂唯其时物也其初难知其上易知本末也初辞拟之卒成之终若夫杂物撰德辨是与非则非其中爻不备噫亦要存亡吉凶则居可知矣知者观其彖辞则思过半矣
