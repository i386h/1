<!-- { "loadSidebar": true } -->
　　六四损其疾使遄有喜无咎象曰损其疾亦可喜也伊川先生曰四以隂柔居上与初之刚阳相应在损时而应刚能白损以从刚阳也损不善以从善也初之益四损其柔而益之以刚损其不善也故曰损其疾疾谓疾病不善也损于不善唯使之遄速则有喜而无咎人之损过唯患不速速则不至于深过爲可喜也○损其所疾固可喜也云亦发语辞【并易传】横渠先生曰六三志应于上近不相得不固其路使速应于上则初九之应无所间阻故曰损其疾使彼有喜故已亦可喜而无咎也【易说】
　　广平游氏曰物之出有限故必酌损之而所益不过亦可喜而已已则有疾初无可喜也因人以去之故曰亦可喜也○六五自上祐六四得其友而爲上九忘家之臣岂徒损其疾而已哉【并易说】
　　山杨氏曰损之爲卦用下益上则上皆获益者也六四承乘皆隂偏于隂者也隂阳失其平则爲疾初与己应得阳而损其疾也爲损而至于损其疾亦可喜也【易说】
　　白云郭氏曰疾害己者也先损其害己者然后遄有喜犹已事遄往皆先难后易之义也先损其疾至于遄有喜是以无咎初九六四之辞略相类者上下皆爲损之初也亦可喜者能损其疾虽未至于道之大成已可喜矣意必固我人之疾也孔子絶之迁怒贰过人之疾也顔子去之谓之损其疾者如此故曰损以逺害【易说】
　　六五或益之十朋之弗克违元吉象曰六五元吉自上祐也
　　伊川先生曰六五于损时以中顺居尊位虚其中以应乎二之刚阳是人君能虚中自损以顺从在下之贤也能如是天下孰不损己自尽以益之故或有益之之事则十朋助之矣十众辞者决是非吉凶之物众人之公论必合正理虽防不能违也如此可谓大善之吉矣古人曰谋从众则合天心○所以得元吉者以其能尽众人之见合天地之理故自上天降之福祐也【并易传】
　　横渠先生曰弗能违言受益之可必信然不疑也或益之上九自外来而比之况其下者乎【易说】
　　山杨氏曰居损之时柔得尊位虚己而下人则谦受益时乃天道天且不违况于人乎况其鬼神乎冝其益之者至矣故或益之十朋之弗克违元吉【易说】白云郭氏曰当损之时下损上益故居尊之位无不益也十朋之元也益之至岂独人事而已虽元之灵弗能违此其所以元吉也洪范曰汝则从从筮从卿士从庶民从是之谓大同六五之元吉犹洪范之大同也自上祐者所谓天且弗违而况于人乎况于鬼神乎之弗违鬼神从之也先言或益之者由人益之而言也先儒皆以十朋爲十神灵之属非也大贝十朋之谓元也六五之辞与益之六二同者损至六五疑于益矣又其反对之道同也或益之谓来益之不一以见人从之多也【易说】
　　上九弗损益之无咎贞吉利有攸往得臣无家象曰弗损益之大得志也
　　伊川先生曰凡损之义有三损己从人也自损以益于人也行损道以损于人也损己从人徙于义也自损益人及于物也行损道以损于人行其义也各因其时取大者言之四五二爻取损己从人下体三爻取自损以益人损时之用行损道以损天下之当损者也上九则取不行其损爲义九居损之终损极而当变者也【一无者字】以刚阳居上若用【一有其字】刚以损削于下非爲上之道其咎大矣若不行其损变而以刚阳之道益于下则无咎而得其正且吉也如是则冝有所往往则有益矣在上能不损其下而益之天下孰不服从从服之众无有内外也故曰得臣无家得臣谓得人心归服无家谓无有逺近内外之限也○大得志也者居上不损下而反益之是君子大得行其志也君子之志唯在益于人而已【并易传】
　　横渠先生曰上九本爲九三虽爲损下其实上行故云弗损益之损终反益反如益卦损上而益下则可大得志至于得臣无家言所有之多也以刚在上受下之益多矣故无所施损当反益于下故曰弗损益之【易说】
　　广平游氏曰得臣无家谓三之致一也【易说】
　　山杨氏曰居损之上损之极矣损下益上至于极而不知止则终必亡而已矣能止而有节岂惟足以补过犹可正而有爲得臣而无家也故曰弗损益之无咎贞吉利有攸往得臣无家上九阳止乎上能止而有节者也德宗之播迁卒有忠智之臣爲之谋遂至复国非得臣无家之効欤【易说】
　　白云郭氏曰一人行而得其友者上九也故无咎贞吉利有攸往是由损下益上其道上行之所致也得臣无家者天地男女君臣皆一象也得臣即得友之义无家者致一之臣象言大得志者脩德而至于无咎贞吉居上而得臣无家在损之时大得志者无逾于此矣上九爲损道之成益且至矣无家之臣谓六三也【易说】

　　大易粹言卷四十一
<经部,易类,大易粹言>
　　钦定四库全书
　　大易粹言卷四十二　　　宋　方闻一　编
　　【震下巽上】
　　伊川先生曰益序卦损而不已必益故受之以益盛衰损益如循环损极必益理之自然益所以继损也爲卦巽上震下雷风二物相益者也风烈则雷迅雷激则风怒两相助益所以爲益此以象言也巽震二卦皆由下变而成阳变而爲隂者损也隂变而爲阳者益也上卦损而下卦益损上益下所以爲益此以义言也下厚则上安故益下爲益【易传】
　　益利有攸往利渉大川
　　伊川先生曰益者益于天下之道也故利有攸往益之道可以济险难利渉大川也【易传】
　　白云郭氏曰损益实一道相湏以成德有损而后有益故圣人先求损脩德之序也损而致益损之得也损而无益损之失也得则爲善爲君子失则爲恶爲小人此损之道有二也益一而已然损主止益主动止故有孚元吉无咎而后利有攸往益继止以动故利有攸往而利渉大川也益象虚中而上下二卦皆木所以利渉大川损益之道相爲终始故二卦之辞其义相继【易说】
　　彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　伊川先生曰以卦义与卦才言也卦之爲益以其损上益下也损于上而益下则民说之无疆谓无穷极也自上而降已以下下其道之大光显也阳下居初隂上居四爲自上下下之义○五以刚阳中正居尊位二复以中正应之是以中正之道益天下天下受其福庆也○益之爲【一无爲字一作于】道于平常无事之际其益犹小当艰危险难则所益至大故利渉大川也于济艰险乃益道大行之时也益误作木或以爲上巽下震故云木道非也○又以二体言卦才下动而上巽动而巽也爲益之道其动巽顺于理则其益日进【一本益字在日进下】广大无有疆限也动而不顺于理岂能成大益也○以天地之功言益道之大圣人体之以益天下也天道资始地道生物天施地生化育万物各正性命其益可谓无方矣方所也有方所【一无所字】则有限量无方谓广大无穷极也天地之益万物岂有穷际乎○天地之益无穷者理而已矣圣人利益天下之道应时顺理与天地合与时偕行也【并易传】横渠先生曰上巽下动者损上益下之道木以动而巽故利渉大川否卦九四下而爲初九故曰天施地生又曰损上益下又曰自上下下【易说】
　　白云郭氏曰益自否来干之九四损而成巽坤之初六益而爲震是损上之四益下之初也民说无疆者言其爲君而厚下也损不以君民爲言者盖其所损或善或恶其道皆上行耳损恶而上行则德日进矣损善而上行是自厚私己之道也故与益爲异也然自脩德言之则先损以逺害后益以兴利是以其道大光也利有攸往言往而兴利是以中正之道益天下斯天下有庆矣木道乃行者益之卦象与中孚相类中孚之利渉大川以乘木舟虚也益之震巽皆爲木道虽未若中孚之舟虚亦木道行而利渉矣神农氏斵木爲耜揉木爲耒耒耨之利以教天下取诸益者亦木道之行也益动而巽则无盈满之累故日进无疆顔渊有若无实若虚终日不违如愚所以见其进未见其止也孔子曰益长裕而不设故益裕道也虽天施地生其益无方亦长裕不设之大者耳圣人法天地是以中正有庆也损言损益盈虚与时偕行则并损益言之益言凡益之道至是损爲己事则无损矣惟有益而已与时偕行以言其日进而不已也【易说】
　　象曰风雷益君子以见善则迁有过则改
　　伊川先生曰风烈则雷迅雷激则风怒二物相益者也君子观风雷相益之象而求益于己爲益之道无若见善则迁有过则改也见善能迁则可以尽天下之善有过能改则无过矣益于人者无大于是【易传】○白云郭氏曰子夏传曰雷以动之风以散之万物皆益也天施地生所以益万物者莫盛于雷风也损之象言惩忿窒欲盖言脩德之始务损去其恶也其恶既损则见善自迁矣然犹曰有过则改者非谓惩窒忿欲之未尽也盖迁善之际犹或有失焉有之又当不惮改也过谓过失耳非若忿欲之爲恶也顔子三月不违仁则亦有违矣不逺复则亦有未复之时矣所谓过也是以顔子克己之始于视听言动之非礼者皆勿而絶之所谓惩忿窒欲也及其得一善则拳拳服膺而又弗失所谓见善则迁也有不善未尝不知知之未甞复行孔子以谓殆庶几所谓有过则改也语亦以不迁怒不贰过言之不迁怒则所迁者善矣故惩忿窒欲始也见善则迁中也有过则改终也知此则损益之道尽矣【易说】
　　初九利用爲大作元吉无咎象曰元吉无咎下不厚事也
　　伊川先生曰初九震动之主刚阳之盛也居益之时其才足以益物虽居至【一无至字】下而上有六四之大臣应于己四巽顺之主上能巽于君下能顺【一作巽】于贤才也在下者不能有爲也得在上者应从之则冝以其道辅于上作大益天下之事利用爲大作也居下而得上之用以行其志必湏所爲大善而吉则无过咎不能元吉则不惟在已有咎乃累乎上爲上之咎也在至下而当大任小善不足以称也故必元吉然后得无咎○在下者本不当处厚事厚事重大之事也以爲在上所任所以当大事必能济大事而致元吉乃爲无咎能致元吉则在上者任之爲知人已当之爲胜任不然则上下皆有咎【并易传】
　　横渠先生曰以刚阳之德施益于下故利用大作然必元吉乃无咎也【易说】
　　白云郭氏曰损爲益之始益爲损之终损益者始终之道也在损之初言当已事至益之初则遄往之时矣故言利用爲大作而繋辞言益以兴利其义一也自益之一卦言之则初九爲益之始自损而至于益言之则初九道已成矣先难之事已矣言乎得失则元吉论其脩德则无咎当兴利之初故利爲大作也损益二卦终始相通故其辞意相接损之上九曰弗损益之无咎贞吉利有攸往得臣无家而象言大得志益之初九言利用爲大作元吉无咎盖所以终利有攸往之辞亦知其大得志也犹之卦辞损自有孚终于利有攸往而益之卦辞以利有攸往爲始也下不厚事者益之初九非先难之时故虽在下而不必厚于事是以直以长裕之道大有爲以益天下自然元吉无咎也事如惩忿窒欲损恶之事固当厚而不敢忽然德既有成当利泽天下非厚事之时也何以知其德之成盖方忿未惩欲未窒之时非独无以致元吉亦且未能补过而无咎矣【易说】
　　六二或益之十朋之弗克违永贞吉王用享于帝吉象曰或益之自外来也
