<!-- { "loadSidebar": true } -->
　　明道先生曰易中只言反复往来上下【刘絇所録】○王弼注易元不见道但却以老庄之意解说而已【李吁师说】○伊川先生曰先儒以六为老隂八为少隂固不是介甫以为进君子而退小人则是圣人旋安排义理也此且定隂阳之数岂便说得义理九六只是取纯隂纯阳惟六纯阴只取河图数见之过六则一阳生至八便不是纯隂○礼记儒行经解全不是因举吕与叔解亦云儒行夸大之语非孔子之言然亦不害义理先生曰煞害义理恰限易便只洁静精防了却得○作太本要明易却尤晦如易其实无益真屋下架屋牀上叠牀它只是于易中得一数为之于歴法虽有合只是无益今更去易中推出来做一百般太亦湏要尤难明亦得只是不济事【并杨遵道録】○或问太之作何如曰是亦贤矣必欲撰不如明易邵尧夫之数似而不同数只是一般但看人如何用之虽作十亦可况一乎【刘元承手编】○张闳中以书问易之义本起于数程子荅曰谓义起于数则非也有理而后有象有象而后有数易因象以知数得其义则象数在其中矣必欲穷象之隠微尽数之毫忽乃寻流逐末术家之所尚非儒者之所务也管辂郭璞之学是也又曰理无形也故因象以明理理见乎辞矣则可由辞以观象故曰得其义则象数在其中矣【张绎师说】○易是个甚易又不只是这一部书是易之道也不要将易又是一个事即事【一作唯作只是】尽天理便是易也○命之曰易便有理【一无此七字但云道理皆自然】若安排定则更有甚理天地阴阳之变便如二扇磨升降盈虚刚柔初未甞停息阳常盈阴常亏故便不齐譬如磨既行齿都不齐既不齐便生出万变故物之不齐物之情也【并吕与叔东见録】○四端不言信信本无在易即是至理在孟子即是气【语録】○孟子曰可以仕则仕可以止则止可以乆则乆可以速则速孔子也孔子圣之时者也故知易者莫若孟子【畅潜道録】○诗书易言圣人之道备矣何以复作春秋盖春秋圣人之用也诗书易如律春秋如断案诗书易如药方春秋如治法【春秋解拾遗】○子夏易虽非卜商作必非杜子夏所能为必得于师传也【大全集拾遗】○郭忠孝议易传序曰易即道也又何从道或以问伊川伊川曰人随时变易为何从道也【时氏拾遗】○尹和靖甞以易传序请问曰至防者理也至著者象也体用一源显防无间莫太泄露天机否伊川曰如此分明说破犹自人不解悟【祁寛録云伊川曰汝看得如此甚善吕坚中録云伊川曰亦不得已言之耳为忠恕记尹和靖语】○邵尧夫易数甚精自来推长歴者至乆必差惟尧夫不然指一二近事当面可验明道云待要传与某兄弟某兄弟那得功夫要学湏是二十年功夫明道闻说甚熟一日因监试无事以其说推筭之皆合出谓尧夫曰尧夫之数只是加一倍法以此知太都不济事尧夫惊抚其背曰大哥你恁聦明伊川谓尧夫知易数为知天知易理为知天尧夫云湏还知易理为知天因说今年雷起甚处伊川云尧夫怎知某便知又问甚处起伊川云起处起尧夫愕然它日伊川问明道曰加倍之数如何曰都忘之矣因叹其心无偏系【上蔡语録】○伊川自涪陵归过襄阳杨子安在焉问易从甚处起时方挥扇伊川以扇柄画地一下曰从这里起子安无语后至洛中子安举以告和靖先生且曰某当时悔不更问此画从甚处起和靖以告伊川伊川曰待它问时只与嘿然得似个子安更喜懽也先生举示子安子安由此遂服【祁寛记尹和靖语】○言有无则多有字言无有则多无字有无与动静同如冬至之前天地闭可谓静矣而日月星辰亦自运行而不息谓之无动可乎但人不识有无动静耳【刘绚师训】
　　横渠先生曰易乃是性与天道其字日月为易易之义包天道变化○易非止数春秋大义不止在元○不见易则不识造化不识造化则不知性命既不识造化则将何谓之性命也大易不言有无言有无诸子之陋也人虽信此说然不知能以何为有以何谓之无如人之言曰自然而鲜有识自然之为体○有谓心即是易造化也心又焉能尽易之道○释氏之言性不识易识易然后尽性盖易则有无动静可以兼而不偏举也无则气自然生气之生即是道是易○在易则是至理在孟子则是气【并易说】○洁静精防不累其迹知足而不贼则于易深矣【一本云深于易矣】○往之为义有已往有方往临文者不可不察○私淑艾者自修使人观己以化也如顔子大率私淑艾也以能问于不能以多问于寡有若无实若虚但修此以教人顔子甞以己徳未成而不用隠而未见行而未成故也至于圣人神道设教正己而物正皆是私淑艾作于此化于彼○天包载万物于内所感所性乾坤隂阳二端而已无内外之合无耳目之引取与人物蕞然异矣人能尽性知天不为蕞然起见则几矣○人于防无情之物不知其将如何惟是自然莫或使之然者隂阳不测之类也己方虚心以乡之卦成于爻以占之其辞如何取以为占圣人则又于隂阳不测处以为占或于梦或于人事卜之然圣人于卜筮亦鲜盖其爲疑少故也○穷理尽性然后至于命尽人物之性然后耳顺与天地参无意必固我然后范围天地之化从心而不逾矩老而安死然后不梦周公【并正蒙】
　　山杨氏曰扬雄作太凖易此最为诳后学后之人徒见其言艰深其数汗漫遂谓雄真有得于易故不敢轻议其实雄未甞知易○易言利见利用而终不言所以利故孔子罕言利【并语録】
　　白云郭氏曰上下二经自序卦已分其来尚矣传者谓今之周易乃孔子所传文王易也○易者体常尽变其用不穷之义经曰易穷则变变则通通则乆葢言常道之穷必继之以变是以通乆故易以变通为义大抵道适变则可用可用则通乆而为易未适变则不可用非易也太极之道也太极之道初不可有而易能有而用之者包牺文王之力也是故易者用也用道之书也举而用之大小不同斯则在人然必变而通之然后尽其利是以论其道则未始系于圣人及书之有无惟圣人忧患后世之深恐不复闻也故明其道而载之于此自包牺氏画八卦而卦之名立文王重之为六十四之后然后易之名出焉易之名出然后谓是道为易之道也是则卦名始于包牺而易名始于文王卦也易也圣人能画之重之名之耳因其画之重之名之故为作易之圣人作易者作是书也是书之道具于未有天地之初非包牺文王所能作也后世圣人又因文王之易以周题之所以别夏商二代夏曰连山商曰归藏而不名曰夏商易者时未有易之名故也连山以艮为首主名山川禹之功也归藏以坤为首成汤黜夏命造攻自鸣条之义也故孔子曰我欲观殷道是故之宋而不足徴也吾得坤干焉周易以干为首文王三分天下有其二以服事商之道也故系辞首曰天尊地卑乾坤定矣卑髙以陈贵贱位矣此系文王周易之辞也【并易说】
　　明卦
　　明道先生曰忠信所以进徳修辞立其诚所以居业者乾道也敬以直内义以方外者坤道也○徳性者言性之可贵与言性善其实一也性之徳者言性之所有如卦之徳乃卦之韫也【并刘绚师训】
