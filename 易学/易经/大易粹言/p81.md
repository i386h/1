<!-- { "loadSidebar": true } -->
　　伊川先生曰革之终革道之成也君子谓善人良善则已从革而变其着见若豹之彬蔚也小人昬愚难迁者虽未能心化亦革其面以从上之教令也龙虎大人之象故大人云虎君子云豹也人性本善皆可以变化然有下愚虽圣人不能移者以尧舜为君以圣继圣百有余年天下被化可谓深且乆矣而有苖有象其来格烝乂盖亦革面而已小人既革其外革道可以为成也苟更从而深治之则为己甚已甚非道也故至革之终而又征则凶也当贞固以自守革至扵极而不守以贞则所革随复变矣天下之事始则患乎难革已革则患乎不能守也故革之终戒以居贞则吉也居贞非为六戒乎曰为革终言也莫不在其中矣人性本善有不可革者何也曰语其性则皆善也语其才则有下愚之不移所谓下愚有二焉自暴也【一无也字】自弃也人苟以善自治则无不可移者虽昏愚之至皆可渐磨而进也唯自暴者拒之以不信自弃者絶之以不为虽圣人与居不能化而入也仲尼之所谓下愚也然天下自暴自弃者非必皆昏愚也往往强戾而才力有过人者商辛是也圣人以其自絶于善谓之下愚然考其归则诚愚也既曰下愚其能革面何也曰心虽絶于善道其畏威而寡罪则与人同也唯其有与人同所以知其非性之罪也○君子从化迁善成文彬蔚章见于外也中人以上莫不变革虽【一作唯】不移之小人则亦不敢肆其恶革易其外以顺从君上之教令是革面也至此革道成矣小人勉而假善君子所容也更徃而治之则凶矣【并易传】
　　横渠先生曰盛徳之容顔孟以上始可以观若顔子变则必大变即大人虎变虎变则其文至也如此则不待占而有信君子所至之分以致文则足以为斑斑之缛革面而听命已不敢犯此所谓尽饰之道斯行者逺矣然犹是就小成上以致其文顔子地位于豹变己为屑就未必肯于此发见此所以如愚愚虽是于吾言无所不说然必夫子省其私始知不愚察其人焉惟是徇内尚质尔然发则不小发大抵止乃有光明艮曰时止则止时行则行其道光明形则着着则明必能止则有光明今作事特未决盖非止也止乃决为然后就其上文章顔子见其进未见其止未止故未发见其所止又必欲如所期盖未见夫子着心处故未肯止是之谓隠而未见行而未成是以勿用学者至此地位亦必如愚然顔子学举措亦无不致文中节处自是谓愽我以文则文岂不足但顔子不以为意所谓有若无实若虚也有顔子之心则不为顔子之文可也○以柔为徳不及九五刚中炳明故但文章蔚缛能使小人改观而从也【并易说】白云郭氏曰上六革道既成君子小人皆从九五大人而革者也君子弸中彪外至诚以从君故其文蔚然以成豹变炳者文之着明也蔚者文之茂密也豹与虎相类盖言从君之徳也诗所谓济济多士秉文之徳羣黎百姓徧为尔徳是也小人虽无徳自将亦能革面从君不失顺从之道此所以为革道之成也革道既成则无革矣犹欲以革进则凶惟能居守其贞是以吉也书曰夏迪简在王庭岂豹变之君子乎【易说】

　　大易粹言卷四十九
　　钦定四库全书
　　大易粹言卷五十　　　宋　方闻一　编
　　【巽下离上】
　　伊川先生曰鼎序卦革物者莫若鼎故受之以鼎鼎之为用所以革物也变腥而为熟易坚而为柔水火不可同处也能使相合为用而不相害是能革物也鼎所以次革也为卦上离下巽所以为鼎则取其象焉取其义焉取其象者有二以全体言之则下植为足中实为腹中实受物在中之象对峙于上者耳也横互乎上者铉也鼎之象也以上下二体言之则中虚在上下有足以承之亦【一无亦字】鼎之象也取其义则木从火也巽入也顺从之义以木从火为燃之象火之用唯燔与烹燔不假噐故取烹象而为鼎以木巽火烹饪之象也制噐取其【一作诸】象也乃象噐以为卦乎曰制噐取于象也象存乎卦而卦不必先器圣人制噐不待见卦而后知象以众人之不能知象也故设卦【一无卦字】以示之卦噐之先后不害于义也或疑鼎非自然之象乃人为也曰固人为也然烹饪可以成物形制如是则可用此非人为自然也在井亦然噐虽在卦先而所取者乃卦之象卦复用噐以为义也【易传】
　　山杨氏曰易六十四卦其在鼎也取象为备【语録】
　　鼎元吉亨
　　伊川先生曰以卦才言也如卦之才可以致元亨也止当云元亨文羡吉字卦才可以致元亨未便有元吉也彖复止云元亨其羡明矣【易传】
　　白云郭氏曰易以噐物名卦者井鼎二卦而已圣人名卦必以道独二卦以噐者以明道噐皆一也由道可见噐由噐可推道也井以不改为徳以动出为功井之道也鼎用以享上帝飬圣贤鼎之道也伊川谓吉为羡字卦才可以致元亨未便有元吉也【易说】
　　彖曰鼎象也以木巽火亨饪也圣人亨以享上帝而大亨以飬圣贤巽而耳目聪明柔进而上行得中而应乎刚是以元亨
　　伊川先生曰卦之为鼎取鼎之象也鼎之为噐法卦之象也【一作法象之噐也】有象而后有噐卦复用噐而为义也鼎大噐也重寳也故其制作形模法象尤严鼎之名正也古人训方方实正也以形言则耳对植于上足分峙于下周圆内外髙卑厚薄莫不有法而至正至正然后成安重之象故鼎者法象之噐卦之为鼎以其象也○以二体言鼎之用也以木巽火以木从火所以烹饪也鼎之为噐生人所頼至切者也极其用之大则圣人亨以享上帝大亨以飬圣贤圣人古之圣王大言其广○上既言鼎之用矣复以卦才言人能如卦之才可以致元亨也下体巽为巽顺于理离明而中虚于上为耳目聪明之象凡离在上者皆云柔进而上行柔在下之物乃居尊位进而上行也以明居尊而得中道应乎刚能用刚阳之道也五居中而又以柔而应刚为得中道其才如是所以能元亨也【并易传】
　　白云郭氏曰井鼎皆物也彖于鼎言鼎象而于井不言象者盖井之象水在下今取于巽乎水而上水之义非象也鼎取以木巽火亨饪之象故曰鼎象也圣人之亨岂口腹之奉而已哉享上帝飬圣贤而已享上帝交天也飬圣贤交人也交通天人则亨饪之用大矣巽而耳目聪明者人君之视听以天而其明四目达四聪也以人能享上帝飬圣贤则其耳目聪明之用广大矣故可以垂旒充耳而听天下也柔进而上行得中而应乎刚五之徳也自圣人亨以享上帝以至得中而应乎刚皆致元亨之道也【易说】
　　象曰木上有火鼎君子以正位凝命
　　伊川先生曰木上有火以木巽火也亨饪之象故为鼎君子观鼎之象以正位凝命鼎者法象之噐其形端正其体安重取其端正之象则以正其位谓正其所居之位君子所处必正其小至于席不正不坐毋跛毋倚取其安重之象则以凝其命令安重其命令也凝聚止之义谓安重也今世俗有凝然之语以命令而言耳凡动为皆当安重也【易传】
　　横渠先生曰正始而取新莫先于正位而定命也【易说】白云郭氏曰鼎能革物而已君子法之何取于正位凝命哉究鼎之用上足以享上帝下足以飬圣贤虽人君垂旒充耳而聪明无不及焉故君子正其位以成命以成垂拱无为之治者如此【易说】
　　初六鼎顚趾利出否得妾以其子无咎象曰鼎顚趾未悖也利出否以从贵也
　　伊川先生曰六在鼎下趾之象也上应于四趾而向上顚之象也鼎覆则趾顚趾顚则覆其实矣非顺道也然有当顚之时谓倾出败恶以致防取新则可也故顚趾利在于出否否恶也四近君大臣之位初在下之人而相应乃上求于下下从其上也上能用下之善下能辅上之为可以成事功乃善道如鼎之顚趾有当顚之时未为悖理也得妾以其子无咎六隂而卑故为妾得妾谓得其人也若得良妾则能辅助其主使无过咎也子主也以其子致其主于无咎也六隂居下而卑巽从阳妾之象也以六上应四为顚趾而发此义初六本无才徳可取故云得妾言得其人则如是也○鼎覆而趾顚悖道也然非必为悖者盖有倾出否恶之时也○去故而纳新冩恶而受羙从贵之义也应于四上从于贵者也【并易传】
　　横渠先生曰柔牵于上必有义乃可鼎顚趾必出否妾从子贵必以有子乃不悖于义也【易说】
　　白云郭氏曰趾下道也凡物之顚趾皆悖也惟鼎之用初必顚趾利于出败恶以致防取新故在鼎独为未悖也妾下人也使妾有子悖也子足以奉祭祀承先祖亦未悖之道也是以无咎以从贵者否为贱而防新为贵也【易说】
　　九二鼎有实我仇有疾不我能即吉象曰鼎有实慎所之也我仇有疾终无尤也
　　伊川先生曰二以刚实居中鼎中有实之象鼎之有实上出则为用二阳刚有济用之才与五相应上从六五之君则得正而其道可亨然与初密比隂从阳者也九二居中而应中不至失正己虽自守彼必相求故戒能逺之使不来即我则吉也仇对也隂阳相对之物谓初也相从则非正而害义是有疾也二当以正自守使之不能来就己人能自守以正则不正不能【一有以字】就之矣所以吉也○鼎之有实乃人之有才业也当慎所趋向不慎所往则亦防于非义二能不昵于初而上从六五之正应乃是慎所之也○我仇有疾举上文也我仇对己者谓初也初比己而非正是有疾也既自守以正则彼不能即我所以终无过尤也【并易传】
　　横渠先生曰以阳居中故有实实而与物竞则所防多矣故所之不可不慎也我仇谓三也三为革为塞固己路而为患者也使其有疾而不能加我则美实可保而吉可致也然四亦恶三三常惧焉是有疾而无尤也【易说】
　　白云郭氏曰凡阳为实而隂为虚九二刚中故为有实明鼎之方用非虚鼎也仇为我之害者也虚则方有容故害我者不来实则盈满之时故害我者必至必使我仇不我能即然后吉此圣人持满之戒也古之人爵髙禄厚不免凶祸者多矣皆仇能即之故也仇非一也既满而仇人则人为仇既满而骄则骄为仇既满而贪则贪为仇凡能害我者无彼无此皆仇也是以古之君子慎之欹噐之戒以虚则欹中则正满则覆九二之仇不我能即者用中故也象言慎所之者方是时尤当慎其所之也之怨耦之骄之贪皆所之也有所之则有所致鼎既有实何致之有是求益也盈而求益损之道也故害且志焉是以君子慎之也我仇有疾终无尤者仇虽有害我之理然我能用中则仇自病之而不我能即故终吉而无尤矣【易说】
　　九三鼎耳革其行塞雉膏不食方雨亏悔终吉象曰鼎耳革失其义也
　　伊川先生曰鼎耳六五也为鼎之主三以阳居巽之上刚而能巽其才足以济务然与五非应而不同五中而非正三正而非中不同也未得于君者也不得于君则其道何由而行革变革为【一作谓】异也三与五异而不合也其行塞不能亨也不合于君则不得其任无以施其用膏甘羙之物象禄位雉指五也有文明之徳故谓之雉三有才用而不得六五之禄位是不得雉膏食之也君子蕴其徳乆而必彰守其道其终必亨五有聪明之象而三终上进之物隂阳交畅则雨方雨且将雨也言五与三方将和合亏悔终吉【一无此二字】谓不足之悔【一再有不足之悔字】终当获吉也三懐才而不偶故有不足之悔然其有阳刚之徳上聪明而下巽正终必相得故吉也三虽不中以巽体故无过刚之失若过刚则岂能终吉○始与鼎耳革异者失其相求之义也与五非应失求合之道也不中非同志之象也是以其行塞而不通然上明而下才终必和合故方雨而吉也【并易传】
