<!-- { "loadSidebar": true } -->
　　六二引吉无咎孚乃利用禴象曰引吉无咎中未变也伊川先生曰初隂柔又非中正恐不能终其孚故因其才而为之戒二虽隂柔而得中正故虽戒而微辞【一作其辞微】凡爻之辞闗得失二端者为法为戒亦各随其才而设也引吉无咎引者相牵也人之交相求则合相待【一作持】则离二与五为正应当萃者也而相逺又在羣隂之间必相牵引则得其萃矣五居尊位有中正之徳二亦以中正之道徃与之萃乃君臣和合也其所共致岂可量也是以吉而无咎也无咎者善补过也二与五不相引则过矣孚乃利用禴孚信之在中诚之谓也禴祭之简薄者也菲薄而祭不尚备物直以诚意交于神明也孚乃者谓有其【一作其有】孚则可不用文饰专以至诚交于上【一有下字】也以禴言者谓荐其诚而已上下相聚而尚饰焉是未诚也盖其中实者不假饰于外用禴之义也孚信者萃之本也不独君臣之聚凡天下之聚在诚而已○萃之时以得聚为吉故九四为得上下之萃二与五虽正应然异处有间乃当萃而未合者也故能相引而萃则吉而无咎以其有中正之徳未遽至改变也变则不相引矣或曰二既有中正之徳而象云未变辞若不足何也曰羣隂比处乃其类聚方萃之时居其间能自守不变逺须正应刚立者能之二隂柔之才以其有中正之徳可觊其未至于变耳故象含其意以存戒也【并易传】
　　横渠先生曰物思其聚之时能自持不变引而后徃吉乃无咎凡言利用禴皆诚素着白于幽明之际未孚而略礼则神怒而民怨【易説】
　　白云郭氏曰二虽隂柔而有中正之徳犹牵于羣类不能自达必九五引而后应以见柔之不能尽萃聚之道也应而得吉吉乃无咎无咎则得聚之道矣得聚之道则既庶既富是以可荐诚而用禴也禴祭简薄以诚为主苟诚不至则不可以禴故以孚先之中未变者柔道好从而易变如初六改应从类是也二之所以引吉盖以得中故未变也二以用禴故知得萃之道初之乃乱乃萃知其失矣【易说】
　　六三萃如嗟如无攸利徃无咎小吝象曰徃无咎上巽也
　　伊川先生曰三隂柔不中正之人也求萃于人而人莫与求四则非其正应又非其类是以不正为四所弃也与二则二自以中正应五是以不正为二所不与也故欲【一无欲字】萃如则为人弃絶而嗟如不获萃而嗟恨也上下皆不与无所利也唯徃而从上六则得其萃为无咎也三与上虽非隂阳正应然萃之时以类相从皆以柔居一体之上又皆无与居相应之地上复处说顺之极故得其萃而无咎也易道变动无常在人识之然而小吝何也三始求聚于四与二不获而后徃从上六人之动为如此虽得所求亦可小羞吝也○上居柔说之极三徃而无咎者上六巽顺而受之也【易传】
　　白云郭氏曰三以其类在下常失所聚故有嗟如之叹无应无类何所利乎然与其上无应而下失初二不若徃从上六虽非正应而萃之时或复以同类而可聚也是以无咎然求之非其道能无吝乎上巽者以上六有柔巽之徳故有可徃而从之之理也【易说】
　　九四大吉无咎象曰大吉无咎位不当也
　　伊川先生曰四当萃之时上比九五之君得君臣之聚也下比下体羣隂得下民之聚也得上下之聚可谓善矣然四以阳居隂非正也虽得上下之聚必得大吉然后为无咎也大为周遍之义无所不周然后为大无所不正则为大吉大吉则无咎也【一作矣】夫上下之聚固有不由正道而得者非理枉道而得君者自古多矣非理枉道而得民者盖亦有焉如齐之陈常鲁之季氏是也然得为大吉乎得为无咎乎故九四必能大吉然后为【一作能】无咎也○以其位之不当疑其所为未能尽善故云必得大吉然后为【一作能】无咎也非尽善安得为大吉乎【并易传】
　　横渠先生曰位非极显而有物之萃非大吉则悔吝必矣【易说】
　　白云郭氏曰九四之言大吉无咎道之至美者也而注释之家皆反其意未以为美故伊川亦以象言位不当疑其所为未能尽善故云必得大吉然后无咎也且以卦爻观之萃之六爻独有二阳下皆有应四又上比于君得其所聚莫吉于斯故言大吉无咎也位不当者四得上下之聚有大君之象而位非君位故言不当也以萃聚而得吉之大固其所宜而人曰无咎者以臣而有君聚之象其位不当疑于有咎故也萃之成卦在九四故为萃之王与豫之九四同【易说】
　　九五萃有位无咎匪孚元永贞悔亡象曰萃有位志未光也
　　伊川先生曰九五居天下之尊萃天下之众而君临之当正其位脩其徳以阳刚居尊位称其位矣为有其位矣【一作也】得中正之道无过咎也如是而有不信而未归者则当自反以脩其元永贞之徳则无思不服而悔亡矣元永贞者君之徳民所归也故比天下之道与萃天下之道皆在此三者王者既有其位又有其徳中正无过咎而天下尚有未信服归附者盖其道未光大也永元贞之道未至也在脩徳以来之如苖民逆命帝乃诞敷文徳舜徳非不至也盖有逺近昏明之异故其归有先后既有未归则当脩徳也所为徳元永贞之道也元首也长也为君徳首出庶物君长羣生有尊大之义焉有主统之义焉而又恒永贞固则通于神明光于四海无思不服矣乃无匪孚而其悔亡也所谓悔志之未光心之未慊也○象举爻上句王者之志必欲诚信着于天下有感必通含生之类莫不懐归若尚有匪孚是其志之未光大也【并易传】
　　横渠先生曰居得盛位不能充以大人之徳系应于二故曰有位履非不正故无咎然非君人之大信为徳非厚不能无悔故元永贞而后悔亡【易说】
　　白云郭氏曰居萃之时得位之当者九五而已然有其位斯有其事主天下之萃则其事也能充其道故为大人不能充其道则仅有其位无过亦幸矣汤之克寛克仁彰信兆民岂有位无咎而已哉故九五为匪孚也匪孚者未能大信于天下也不能信于天下则将有悔矣唯元永贞可以无悔元者尽君长之道也永可久也贞正也得位而孚充是三者之道则大君之能事毕矣汤文是也得位而匪孚未能信于天下故特悔亡而已此象所以言志未光也九五宜能充其道而爻象弗与何哉盖九四下比羣隂非其位而有其道矣萃聚之权独在九四凡以九五未能孚于天下故也此爻辞弗与之义也必曰萃有位又见徒有其位而已所以甚言无其道也然九四大吉无咎而象曰位不当九五萃有位而象曰志未光者以见九四得萃聚之道而无君位可行九五虽有君位而其志未光大也【易说】
　　上六赍咨涕洟无咎象曰赍咨涕洟未安上也
　　伊川先生曰六说之主隂柔小人说髙位而处之天下孰肯与也求萃而人莫之与其穷至于赍咨而涕洟也赍咨咨嗟也人之絶之由己自取又将谁咎为人恶絶不知所为则陨获而至嗟涕真小人之情状也○小人所处常失其宜既贪而从欲不能自择安地至于困穷则颠沛不知所为六之涕洟盖不安于处上也君子慎其所处非义不居不幸而有危困则泰然自安不以累其心小人居不择安常履非据及其穷迫则陨获躁挠甚至涕泣为可羞也未者非遽之辞犹俗云未便也未便能安于上也隂而居上孤处无与既非其据岂能安乎【并易传】
　　横渠先生曰以隂居上极物之萃非所堪也【易说】白云郭氏曰众隂可与之聚则逺而在下二阳可从之而聚而已独乘之当萃之时失其所聚者上六也故有赍咨涕洟之象然能赍咨涕洟不敢自安于上犹为知惧之人故虽失其所聚亦无咎矣【易说】








　　大易粹言卷四十五
　　钦定四库全书
　　大易粹言卷四十六　　　宋　方闻一　编
　　【巽下坤上】
　　伊川先生曰升序卦萃者聚也聚而上者谓之升故受之以升物之积聚而益髙大聚而上也故为升所以次于萃也为卦坤上巽下木在地下为地中生木木生地中长而益髙为升之象也【易传】
　　升元亨用见大人勿恤南征吉
　　伊川先生曰升者进而上也升进【一作进升】则有亨义而以卦才之善故元亨也用此道以见大人不假忧恤前进则吉也南征前进也【易传】
　　横渠先生曰干之九二利见大人而以时之止升之九二有六五配合之庆故可见大人之徳南征而勿恤也【易说】
　　白云郭氏曰天地万物皆有升在人则位之升谓之升徳之升亦升也升位则足以行道升徳则足以进道是以元亨之理在焉升位而见大人故无附丽小人之失升徳而见大人则日入于君子之涂故用见大人可以无忧而有庆也南为明方阳之位也君之所也君子之类也故南征无不吉也唯见大人故可勿恤勿恤则害己者去而无忧矣故可至南征南征斯无不吉盖升之有序如此【易说】
　　彖曰柔以时升巽而顺刚中而应是以大亨用见大人勿恤徃有庆也南征吉志行也
　　伊川先生曰以二体言柔升谓坤上行也巽既体卑而就下坤乃顺时而上升以时也谓时当升也柔既上而成升则下巽而上顺以巽顺之道升可谓时矣二以刚中之道应于五五以中顺之徳应于二能巽而顺其升以时是以元亨也彖文误作大亨解在大有卦○凡升之道必由大人升于位则由王公升于道则由圣贤用巽顺刚中之道以见大人必遂其升勿恤不忧其不遂也遂其升则已之【一作有】福庆而福庆及物也○南人之所向南征谓前进也前进则遂其升而得行其志是以吉也【并易传】
　　白云郭氏曰柔道不升则沉潜无以自达其徳与位日入于卑污陷溺之域故书谓沉潜刚克者亦柔以时升之义也升以坤巽成卦二隂相附其体难升故必须时而后可升焉巽有入之道坤有顺之义二五刚中而应故可升而大亨也用见大人勿恤者见大人则在己者无忧在己无忧则害己者去矣位日可进徳日可成故为有庆之渐庆者泽加于民天下之庆也然则南征则志无不行明矣【易说】
　　象曰地中生木升君子以顺徳积小以髙大
　　伊川先生曰木生地中长而上升为升之象君子观升之象以顺脩其徳积累微小以至髙大也顺则可进逆乃退也万物之进长皆以顺道也善不积不足以成名学业之充实道徳之崇髙皆由积累而至积小所以成髙大升之义也【易传】
　　白云郭氏曰万物之升其象则皆如地中生木也自毫末以至合抱人莫见其升之之迹者以顺积而致之耳顺则不逆于徳积则为之有渐故能升而不已以极髙大不然则逆徳暴行未能升而困及之矣【易说】
　　初六允升大吉象曰允升大吉上合志也
　　伊川先生曰初以柔居巽体之下又巽之主上承于九二之刚巽之至者也二以刚中之徳上应于君当升之任者也允者信从也初之柔巽唯信从于二信二而从之同升乃大吉也二以徳言则刚中以力言则当任初之隂柔又无应援不能自升从于刚中之贤以进是由刚中之道也吉孰大焉○与在上者合志同升也上谓九二从二而升乃与二同志也能信从刚中之贤【一作道】所以大吉【并易传】
　　横渠先生曰允信也自信于己与上合志而升【易说】白云郭氏曰初六居众爻之下沉滞而难升者能自信之笃确然不移终自防于沉滞之中故言允升而致大吉也上合志者二三之阳其升为易初六能上合九二九三之志与之同体而升所谓用见大人勿恤者也故无沉滞难升之害焉【易说】
　　九二孚乃利用禴无咎象曰九二之孚有喜也
