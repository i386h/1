<!-- { "loadSidebar": true } -->
　　横渠先生曰坤先迷不知所从故失道后能顺聴则得其常矣○以西南为得朋乃安贞之徳也以东北为丧朋虽得主有庆而不可懐也西南土之位东北木之位也○西南得朋东北丧朋江沱之间有嫡不以其媵备数是不能丧朋也媵遇劳而无怨却是能丧朋者其卒啸也歌是乃终有庆也此妇人之教大者也西南致养之地东北反西南者也隂阳正合则隂相对者必阳也西南得朋是始以类相从而来也东北丧朋丧朋相忘之义聴其自治不责人不望人是丧其朋也丧朋则有庆矣江有沱有汜有渚皆是始离而终合之象也有嫡不以其媵备数是不能丧朋媵遇劳而无怨是能丧朋也以其能丧朋故能始离而终合之子归自嫡归也不我以不我与不我过皆言其始之不均一也其后也悔嫡自悔也处既安既处之处也始离而终合既处也歌是乃终有庆庆则同有庆【并易説】
　　广平游氏曰干曰大哉坤曰至哉大则无所不包至则无所不尽干之大无方而坤则未离乎方也坤顺承天则于干之道亦无余地矣特不出于天之外而已故曰至哉坤元言地道于是为尽也天下之道至于易而尽故曰易其至矣天下之徳至于中庸而尽故曰中庸其至矣乎体易而崇徳则日新体易而广业则富有故曰盛徳大业至矣哉○其静也翕故曰含含言无所不容言无所不有其动也辟故曰光大光言无所不显大言无所不被四者坤元之徳也体坤徳以有行者非君子不足以与此故曰君子攸行○天行健者天之不已也无不覆焘者天之无疆而地之持载足以配之故曰徳合无疆盖无疆者以形言也徳合无疆者地之配天也应地无疆者君子之法地也于君子攸行应地无疆则知乃顺承天之下徳合无疆者合乎天也【并易説】
　　兼山郭氏曰乾坤二者方其对立于两仪莫知所宗是以谓之先迷及其顺以承天是以谓之后得主利也西南隂位也故谓之得朋得朋者趣其类也东北阳位也故谓之丧朋丧朋者顺以从干也安贞之吉吉者言其静顺之常也【易説】
　　白云郭氏曰大则无不至至则有所极此乾坤之异也始则未生生则成形坤之资生顺承之道是为坤之至也一顺未足以尽坤之道其能合干无疆之大徳者厚载万物而已元者四徳之首也故统天为干之元而厚载为坤之元也无疆之徳健是也○刚健中正此干之所以大含光大此坤之所以至含言其静而翕也光大言其动而辟也万物资生而得咸亨者本于含光大而已干为马非坤也而坤有取于牝马者欲合干徳无疆故有取于马也合干而非干故曰牝马牝马柔顺而行健坤道至柔而动刚故能合干之徳而行地无疆也○君子法坤之道行此柔顺利贞而已柔顺至柔也利贞则动刚在其中矣且干健坤顺道之常也逆之则失其道也故坤先则迷而失常道后则顺而得常道也然一隂一阳之谓道坤本隂而西南与类是不知坤有刚柔动静之道一于隂者也东北丧朋则徳至柔动刚之理坤道乃备是以乃终有庆矣圣人出庶物而寜万国者法天之行健也安于后顺丧朋之正而终于吉者应地之无疆也坤合干徳之无疆马行类地之无疆圣人应坤之无疆此三言无疆之别也【并易説】
　　象曰地势坤君子以厚徳载物
　　伊川先生曰坤道之大犹干也非圣人孰能体之地厚而其势顺倾故取其顺厚之象而云地势坤也君子观坤厚之象以深厚之徳容载万物【易传】○问坤卦是臣之事人君有用处否先生曰是何无用如厚徳载物人君安不可用【杨遵道録】
　　兼山郭氏曰干天道也故以气言故曰天行健坤地道也故以形言故曰地势坤气则无不健也形则无不顺也坤之坤道主之故能厚徳载物静顺之道也【易説】
　　白云郭氏曰天得乾道之大者地得坤道之大者圣人从其大者故乾坤皆言天地而六子之象亦各举其大者明之也干言天行健则知天行得干之健也坤言地势坤则知地势得坤之顺也故君子法之厚其徳而无不载焉古之人自任以天下之重者以此【易説】
　　初六履霜坚冰至象曰履霜坚冰隂始凝也驯致其道至坚冰也
　　伊川先生曰隂爻称六隂之盛也八则阳生矣非纯盛也隂始生于下至防也圣人于隂之始生以其将长则为之戒隂之始凝而为霜履霜则当知隂渐盛而至坚冰矣犹小人始虽甚防不可使长长则至于盛也○隂始凝而为霜渐盛则至于坚冰【一有也字】小人虽防长则渐至于盛故戒于初驯谓习习而至于盛习因循也【并易传】
　　兼山郭氏曰干一以健坤一以顺而六爻之义何参差之不齐也盖统而言之则为顺者同别而言之则为顺者异非异也所顺者时之不同也初六之顺言其理也隂能消阳柔能败刚是以履霜未至于坚冰驯致其道则然矣是以防防于初故不可与长也孔子曰非一朝一夕之故其所由来者渐矣【易説】
　　白云郭氏曰阳主生隂主杀故春夏为阳秋冬为隂而阳为君子隂为小人坤之初六隂生之始而言履霜之渐以见圣人好生恶杀辨君子小人之分防防杜渐戒之于其早也霜之始杀未至于坚冰驯致其道有必至之理故也祸乱之作莫不由此是以大禹之戒言不见是图而成王毖之于小宣王慎之于防诗书有取焉【易説】
　　六二直方大不习无不利象曰六二之动直以方也不习无不利地道光也
　　伊川先生曰二隂位在下故为坤之主綂言坤道中正在下地之道也以直方大三者形容其徳用尽地之道矣由直方大故不习而无所不利不习谓其自然在坤道则莫之为而为也在圣人则从容中道也直方大孟子所谓至大至刚以直也在坤体故以方易刚犹贞加牝马也言气则先大人气之体也于坤则先直方由直方而大也直方大足以尽地道在人识之耳乾坤纯体以位相应二坤之主故不取五应不以君道处五也干则二五相应○承天而动直以方耳直方则大矣直方之义其大无穷地道光显其功顺成岂习而后利哉【并易传】○或解直方大云因物之性而生之直也成物而不可易方也人见似好只是不识理如此是物先有个性坤因而生之是甚义理全不识也【张绎所録】○浩然之气难识须要认得当行无不慊于心之时自然有此气象然亦未尽须是见至大至刚以直之三徳方始见浩然之气若要见时且看取地道坤六二直方大不习无不利方便是刚大便是大直便是直于坤不言刚而言方者言刚则害于地道故下复云至柔而动也刚以其先言柔而后云刚无害大只是对小而言是大也刚只是对柔而言是刚也直只是对曲而言是直也如此自然不习无不利坤之六二只为已是也道又是二又是六地道之精纯者至如六五便不同欲得学且只看取地道坤虽是学者之事然亦有圣人之道干九二是圣人之事坤六二是学者之事圣贤之道其发无二但至有浅深大小【入闗语録】
　　横渠先生曰地道之有孚者故曰光也【易説】○大则直不绞方不刿故不习而无不利【正蒙】
　　广平游氏曰坤之六二静则为中正动则为直方坤之道盛于六二而直方因动而后见也不言直方则地道之光不可得而见矣故以动者言之【易説】
　　山杨氏曰东坡言直方大云既直且方非大而何曰直方盖所以为大然其辞却似不逹孔子云敬义立而徳不孤不孤乃所谓大徳不孤则四海之内皆兄弟之意夫能使四海之内皆兄弟此所以为大也【语録】
　　兼山郭氏曰六二柔顺中正尽坤之美居无不当之位而上无异道之应故可以直可以方不疑其所行凡以顺道故也且天得一以清地得一以宁干之得一者九五是也坤之得一者六二是也六二柔顺中正在下卦之中无应无承逺于君位可以直道而行者也以其能一而不私故能直以其依中正而行故能方以是而之焉故能大无所因也从容中道而已所以不习无不利也徳惟一动罔不吉其是之谓乎且天动而不息地静而无为何取六二之动也曰天地相感合和于中亦感而后动动而有行与夫阳倡而隂不和男行而女不随者异矣是以初为防防终为失道亦见圣人之情也【易説】
　　白云郭氏曰臣道以顺为正得顺之至者其六二乎六二尽牝马之道者也尽牝马之道而言直方大者疑于阳徳也盖不有是徳则一于柔顺而已又岂能东北丧朋而行地无疆乎故象以直方为六二之动而文言亦以其动也刚称之然牝马顺而健性之自然非习之而后能也盖君子尽在已直方大之徳而外物之来虽不习而可应犹所谓素富贵贫贱者也不习无不利者以敬义也素富贵贫贱者以诚明也臣道得此则动静之际无所徃而不为利虽非干之不言所利亦尽坤之利矣系辞曰坤其静也翕其动也辟辟则含光大品物咸亨所以为地道之光也地道之光非以其动而光乎舜曰重华禹曰文命皆地道之光者也【易説】
　　六三含章可贞或从王事无成有终象曰含章可贞以时发也或从王事知光大也
　　眀道先生曰章外见之物含章可贞来章有庆须要反己【李吁所録】
　　伊川先生曰三居下之上得位者也为臣之道当含晦其章美有善则归之于君乃可常而得正上无忌恶之心下得柔【一作恭】顺之道也可贞为可正固守之又可以常久而无悔咎【一作吝】也或从上之事不敢当其成功唯奉事以守其终耳守职以终其事【一有者字】臣之道也○夫子惧人之守文而不逹义也又从而明之言为臣处下之道不当有其功善必含晦其美乃正而可常然义所当为者则以时而发不有其功耳不失其宜乃以时也非含藏终不为也含而不为不尽忠者也○象只举上句解义则并及下文它卦皆然或从王事而能无成有终者是其知之光大也唯其知之光大故能含晦浅暗之人有善唯恐人之不知岂能含章也【并易传】
　　横渠先生曰六三以隂居阳不独有柔顺之徳其知光大含蕴文眀可从王事者也然不可动以躁妄故可静一以俟时不可有其成功故无成乃有终也【易説】兼山郭氏曰六三不正之隂处下卦之上其才为不足其位为过中以顺而过中可以含章代终而已【易説】白云郭氏曰坤以六二为一卦之主三非任时之责者虽有美徳可明含而固守之可也或从王事谓从天下大务无成天之功终地之徳而已然含章则不茹终于必吐而后已此待时之义也待时者待从王事之时也知固守含章以待从王事之时则含光大之义得矣三居下卦之上其位非不尊虽有从王事任天下之道而六二中正已当其位矣故或之含章可贞非小道也故知六二之外三之徳可以任重【易説】
　　六四括囊无咎无誉象曰括囊无咎愼不害也
　　伊川先生曰四居近五之位而无相得之义乃上下闭隔之时其自处以正危疑之地也若晦藏其知如括结囊口而不露则可得无咎不然则有害也既晦藏则无誉矣○能慎如此则无害也【并易传】○问括囊事还作得在位使否先生曰六四位是在上然坤之六四却是重隂故云贤人隠便作不得在位【张绎所録】兼山郭氏曰六四坤道之革由干之四也有近君之严履多惧之地才徳未孚危疑实甚以其上下不交故言天地闭以其无承无应故言贤人隐当斯时也可以括囊无咎无誉而已【易説】
