<!-- { "loadSidebar": true } -->
　　白云郭氏曰道与世合则出而见道与世违则隠而潜惟有徳者能之古之人邦无道至死不变又曰邦无道则愚岂不易乎世不成乎名者欤遯世无闷独善其身者也不见是而无闷人不知而不愠者也行其所可乐违其所可忧此顔子所以不改其乐而人不堪其忧也【易说】○且圣人依乎中庸也遯世无闷不见是而无闷其龙徳之隠者乎非吾夫子畴克之哉顔渊见其进未见其止不改其乐而无秪悔其殆庶防乎中庸明圣人潜龙之义故先举素隠终言遯世虽潜之中所不可废当遵而行之者中庸之道也【中庸解】
　　九二曰见龙在田利见大人何谓也子曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也
　　伊川先生曰以龙徳而处正中者也在卦之正中为徳正中之义庸信庸谨造次必于是也既处无过之地则唯在闲邪邪既闲则诚存矣善世而不伐不有其善也徳博而化正已而物正也皆大人之事虽非君位君之徳也【易传】○敬是闲邪之道闲邪存其诚虽是两事然亦只是一事闲邪则诚自存矣天下有一个善一个恶去善即是恶去恶即是善譬如门不出便入岂出入外更别有一事也【刘元承手编】○闲邪存其诚闲邪则诚自存而闲其邪者乃在于言语饮食进退与人交接之际而已矣【畅潜道録】○闲邪则诚自存不是外面捉一个诚将来存着今人外面役役于不善于不善中寻个善来存着如此则岂有入善之理只是闲邪则诚自存故孟子言性善皆由内出只为诚便存闲邪更着甚工夫但唯是动容貌整思【一作心】虑则自然生敬敬只是主一也主一则既不之东又不之西如是则只是中既不之此又不之彼如是则只是内存此则自然天理明○闲邪则固【一有主字】一矣然【一作能】主一则不消言闲邪有以一为难见不可下工夫如何【一作行】一者无它只是整齐【一作庄整】严肃则心便一一则自是无非僻之好此意但涵养乆乆则天理自然明○闲邪存诚闲邪则诚自存如人有室藩墙不修不能防冦冦从东来逐之则复有从西入逐得一人一人复至不如修其藩墙则冦自不至故欲闲邪也【并入闗语録】○如何是闲邪非礼而勿视听言动邪斯闲矣【吕与叔録】
　　横渠先生曰庸言庸行盖天下经徳达道大人之徳施于是者溥矣天下之文明于是者着矣然非穷变化之神以时措之宜则或防于非礼之礼非义之义此顔子所以求龙徳而正中干干进徳思处其极未敢以方体之常安吾止也○顔氏求龙徳正中而未见其止故择中庸得一善则拳拳服膺叹夫子忽焉前后也○徳博而化言化物也以其善世即是化也善其身自化也兼善天下则是化物也知化则是徳化圣人自化也化之况味在学者未易见焉但有此次序【并易说】
　　广平游氏曰出门如见大宾使民如承大祭则亦闲邪存其诚而已【语解】
　　白云郭氏曰初九潜而勿用故孔子言其隠徳九二见而在田故孔子言其龙徳之着见者由二爻以观之中庸所谓诚则形形则着着则明明则动动则变变则化之序也庸言之信庸行之谨言行之见者安行之也唯正故能闲邪唯中故能存诚闲邪所以存其诚也有善世之功而不自伐故天下莫与汝争功有正中龙徳博而物化故能尽性尽人物之性岂闲邪存诚之所致欤君之徳正中而已九二所谓咸有一徳者也【易说】○庸言之信庸行之谨闲邪存其诚此龙徳正中之事中庸之圣人也【中庸解】
　　九三曰君子终日干干夕惕若厉无咎何谓也子曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故干干因其时而惕虽危无咎矣
　　明道先生曰忠信所以进徳终日干干君子当终日对越在天也盖上天之载无声无臭其体则谓之易其理则谓之道其用则谓之神其命于人则谓之性率性则谓之道修道则谓之教孟子于其中又发挥出浩然之气可谓尽矣【一作性】故说神如在其上如在其左右无论大小事只曰诚之不可揜如是夫彻上彻下不过如此○修辞立其诚不可不仔细理防言能修省言辞便是要立诚若只是修饰言辞为心只是为伪也若修其言辞正为立己之诚意乃是体当自家敬以直内义以方外之实事道之浩浩何处下手惟立诚才【一作方】有可居之处有可居之处则可以修业也终日干干凡大小事却只是忠信所以进徳为实下手处修辞立其诚为实修业处○修辞立其诚文质之义也○子贡之知亚于顔子知至而未至之也【并李吁录】○知至则便意诚若有知而不诚者皆知未至尔知至而至之者知至而往至之乃吉之先见故曰可与防也知终而终之则可与存义也【知至至之主知知终终之主终刘绚师训】○忠信为基本所以进徳也辞修诚意立所以居业也此乃乾道由此二句可至圣人也【朱公掞编】○儒者之所以必有窒碍者何也只为不致知知至至之则自无事可夺【入闗语録】
　　伊川先生曰三居下之上而君徳已着将何为哉惟进徳修业而已内积忠信所以进徳也择言笃志所以居业也知至至之致知也求知所至而后【一无后字】至之知之在先故可与防所谓始条理者知之事也知终终之力行也既知所终则力进而终之守之在后故可与存义所谓终条理者圣之事此学之姑终也君子之学如是故知处上下之道而无骄忧不懈知惧虽在危地而自无咎也【易传】○莹中尝爱文中子或问学易子曰终日干干可也此语最尽文王所以圣亦只是个不已先生曰凡说经义如只管节节推上去可知是尽夫终日干干未尽得易据此一句只做得九三使若谓干干是不已不已又是道渐渐推去则自然是尽只是理不如此【杨遵道録】○忠信所以进徳者何也闲邪则诚自存诚自存斯为忠信也○忠信进徳修辞立其诚所以居业修立在人【并吕与叔所録】○知至则当至之知终则当遂【一无遂字】终之须以知之深则行之必至无有知之而不能行者知而不能行只是知而浅饥而不食乌喙人不蹈水火只是知人为不善只为不知知至而至之知几之事故可与防也知终而终之故可与存义知至是致知博学明辨审问慎思皆致知知至之事笃行便是终之如始条理终条理因其始条理故能终条理犹知至即能终之【入闗语録】○金声而玉振之此孟子为学者言终始之义也乐之作始以金奏而以玉声终之诗曰依我磬声是也始于致知智之事行所知而至其极圣之事也易曰知至至之知终终之是也【唐棣所录】○知至至之如今学者且先知有至处便从此至之是可与几也非知几者安能先识至处知终终之知学之终处而终之然后可与存义或云九三知九五之位可至而至之大煞害事使人臣常懐此心大乱之道亦自不识汤武知至至之只是至其道也【张绎所録】○或问忠信进徳之事固可以勉强然致知甚难曰子以诚敬为可勉强且恁地说到底须是知了方行得若不知是觑却尧后学它行事无尧许多聪明睿知怎生得如它动容周旋中礼【刘元承手编】○学者必知所以入徳不知所以入徳未见其能进也故孟子曰不明乎善不诚其身易曰知至至之【胡氏拾遗】
　　横渠先生曰干九三修辞立诚非继日待旦如周公不足以终其业○忠信所以进徳学者止是一诚意耳若不忠信如何进徳不骄徳当至也不忧业当终也○适在不安之位故曰因其时○求致用者防不可缓将进徳者徙义必精此君子所以立多凶多惧之地干干徳业不懈于趋时也知至极尽其所知也【并易説】○顔渊从师进徳于孔子之门孟子命世修业于战国之际此所以潜见之不同○将修已必先厚重以自持厚重知学徳乃进而不固矣忠信进徳唯尚友而急贤欲胜已者亲无如改过之不吝【并正蒙】广平游氏曰忠信所以进徳也如甘之受和白之受采故善学者其心以忠信为主不言则已言而必忠信也故其言为徳言不行则已行而必忠信也故其行为徳行止而思动而为无时而不在是焉则安往而非进徳哉故为仁不由于忠信则仁必出于姑息为义不主于忠信则义必出于矫抗操是心以往则礼必出于足恭智必出于行险安往而非败徳也哉而何进徳之有焉譬之欲立数仭之墙而浮埃聚沫以为基亦没世不能立矣○人而无信以輗軏为喻何也曰忠信所以进徳而义也礼也以信成之人而无信则中无所主矣以之为仁则蹩躠而已以之为义则踶跋而已为智则诬为礼则伪无所施而可也輗軏大车小车所恃以行者也而有信则大徳小徳所资以进也故轮舆虽备而无輗軏则有车之名而无运行之实人而无信则虽居之似忠信行之似廉洁终不可入尧舜之道故其喻如此【并语解】
　　山杨氏曰忠信乃为进徳之基本无忠信则如在虚空中行徳何以进【语録】○修辞立诚而刚大之气形诸外则鄙倍斯逺矣○知至将以至之则见其进矣未至乎终之故未见其止也顔渊知至矣未至乎终之而死故孔子惜之也【语解】
　　白云郭氏曰干健也干干健之至其自强不息可知也盖不如是不足以进徳修业大有为于天下也徳在我者也非内尽忠信则徳不可进事业措诸天下者也其修辞外见者未见其所以尽成已成物之道皆不足以居业也事之方来可至者至之君子知动之防作事谋始也事之已往当终者终之君子存谨终如始之义也卦至于三其道革矣自初至三可终之徳业也自四以往可至之徳业也既尽善始善终之道故居三之尊而不骄任五之事而不忧虽在危地何咎之有夫内以忠信而进徳外以辞诚而居业知至之几知终之义不骄不忧皆干干而夕惕者也修辞立其诚如臯陶矢厥谟之类是也发号施令皆修辞也以诚为主【易説】
　　九四或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎伊川先生曰或跃或处上下无常或进或退去就从宜非为邪枉非离羣类进徳修业欲及时耳时行时止不可常也故云或深渊者龙之所安也在渊谓跃就所安渊在深而言跃但取进就所安之义或疑辞随时而未可必也君子之顺时犹影之随形可离非道也【易传】
