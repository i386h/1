<!-- { "loadSidebar": true } -->
　　伊川先生曰履不处者行之义初处至下素在下者也而阳刚之才可以上进若安其卑下之素而徃则无咎矣夫人不能自安于贫贱之素则其进也乃贪躁而动求去乎贫贱耳非欲有为也既得其进骄溢必矣故徃则有咎贤者则安履其素其处也乐其进也将有为也故得其进则有为而无不善乃守其素履者也○安履其素而徃者非为利也独行其志愿尔独専也若欲贵之心与行道之心交战于中岂能安履其素也【并易传】
　　横渠先生曰隂累不干无应于上故其履洁素【易説】广平游氏曰中庸言君子素其位而行不愿乎其外盖位有贵贱得防而君子不因其位而改其素也履之初言素履亦犹是也素之为言无饰也盛行不加穷居不损岂借美于外哉孟子所谓不愿人之膏粱文绣者是也履此而徃则志之所祈向者非有徇乎人也独行其平昔之志而已故曰独行愿也在履之初未交于物故有素之象【易説】
　　山杨氏曰君子素其位而行素履也不愿乎其外则无入而不自得矣故徃无咎初九在一卦之下君子敬修其可愿在此时而已【易説】
　　兼山郭氏曰初九素富贵行乎富贵素贫贱行乎贫贱素夷狄行乎夷狄素患难行乎患难初履之始也是以言素【易説】
　　白云郭氏曰素有先定于内之义素定于内则随事之来履而徃之又何咎矣素富贵则可以行富贵素贫贱则可以行贫贱故孔子曰不以其道得之不处也不以其道得之不去也此素富贵贫贱之道也可以仕则仕可以止则止可以久则久可以速则速此孔子之素履也素履行已之义非泽民之道故曰独行愿也伊川曰若欲贵之心与欲行道之心交战于中岂能安履其素也【易説】
　　九二履道坦坦幽人贞吉象曰幽人贞吉中不自乱也伊川先生曰九二居柔寛裕得中其所履坦坦然平易之道也虽所履得坦易之道亦必幽静安恬之人处之则能贞固而吉也九二阳志上进故有幽人之戒○履道在于安静其中恬正则所履安裕中若躁动岂能安其所履故必幽人则能坚固而吉盖其中心安静不以利欲自乱也【并易传】
　　横渠先生曰中正不累无援于上故中不自乱得幽人之正【易説】
　　山杨氏曰刚中而承柔异乎六三之履虎尾也故曰履道坦坦坦坦者言所履夷易而无难也居中处说而上无应故曰幽人顔渊在陋巷不改其乐是也非中不自乱何以与此苟有应乎上则为禹稷之事非幽人也古之圣人虽在侧防若将终身焉中不自乱故也若夫外骛而以纡朱懐金为乐则利欲交战于胷中而能不自乱者未之有也其能贞吉不亦逺乎【易説】
　　白云郭氏曰居君位而得中九五也居臣位而得中九二也刚中之道自非大人难于两立此九二所以为幽人之象也履得其道而坦坦平且易也幽人之履如此何适而非贞吉乎孟子曰我无官守我无言责则吾进退岂不绰绰然有余裕哉履道坦坦之谓也故唯孟子然后有余裕不然虽周公大圣人亦有跋防之患不得为坦坦也幽人刚中处道深逺非富贵贫贱所能移大丈夫也况志已素定岂有中乱之道哉【易説】
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　伊川先生曰三以隂居阳志欲刚而体夲隂柔安能坚其所履故如盲眇之视其见不明跛躄之履其行不逺才既不足而又处不得中履非其正以柔而务【一作胜】刚其履如此是履于危地故曰履虎尾以不善履履危地必及祸患故曰咥人凶武人为于大君如武暴之人而居人上肆其躁率而已非能顺履而逺到也不中正而志刚乃为羣阳所【一有不字】与是以刚躁蹈危而得凶也○隂柔之人其才不足视不能明行不能逺而乃务刚所履如此其能免于害乎○以柔居三履非其正所以致祸害被咥而凶也以武人为喻者以其处阳才弱而志刚也志刚则妄动所履不由其道如武人而为大君也【并易传】
　　横渠先生曰大君者为众爻之主也武人者刚而不徳也【易説】
　　广平游氏曰六三以一隂独立于羣阳之中而又处非其位故有眇跛之象犹之独隂而无匹也眇能视跛能履明不足而行不全也故有武人之象若用此以蹈危其能无伤乎惟武人用此以聴命于大君则处阳而志刚可以有为矣大君刚中正而履帝位者也明足以照理行足以率人故武人聴命而有为可以无虞而有功矣【易説】
　　山杨氏曰六三居不当位体柔而志刚非履之正也礼者中而已矣不中不足以有明眇者之视也体柔则不足以与行跛者之履也其视不明其行不正虽居安且不可况履危防难乎故履虎尾咥人凶阳在前履虎尾也然以成卦之才言之则六三以柔顺之质说而应乎干虽履至危之地无害矣故履虎尾不咥人亨以一爻言之柔失位不中而上承三阳近而不相得则履虎尾咥人而凶者也易中随时取义故不同也夫见善未必明而用心刚者武夫也以隂居阳故志刚也由是而进为于君克全者盖寡矣故不言吉凶以其吉凶未定故也【易説】
　　兼山郭氏曰离为目六三不正之离也巽为股六三毁折之股也以是为明以是为行不可也六三上下履刚而其体则柔志刚矣而中未能实也且震为龙则兊为虎兊三见口是以有咥人之象所以见咥无中正以将之故也【易説】
　　白云郭氏曰六三以隂居阳无中正之道又以一柔介五刚之间势无全人故有眇跛之义也以是而视以是而履所以遇咥人之凶矣夫居五刚之中履于上则不能履于下视于前则不能视于后常有不足之道故眇也跛也遇咥也皆以不足故也位不当者岂以非其所居欤武人三军之勇者视不胜犹胜则其视一于进而已自反而缩虽千万人吾徃则其履亦一于进而已此所以惟武人可用是道以有为于大君也夫武人可用有为于大君者以其志刚也故爻辞于咥人凶之后继以武人为于大君而象言志刚不言其凶吉者明武人可用也履之爻六三九五皆有二义亦如否之小人吉大人否亨恒之妇人吉夫子凶皆难以一义明矣【易説】
　　九四履虎尾愬愬终吉象曰愬愬终吉志行也
　　伊川先生曰九四阳刚而干体虽居四刚胜者也在近君多惧之地无相得之义五复刚决之过故为履虎尾愬愬畏惧之貌若能畏惧则当终吉盖九虽刚而志柔四虽近而不处故能兢慎畏惧则终免于危而获吉也○能愬愬畏惧则终得其吉者志在于行而不处也去危则获吉矣阳刚能行者也居柔以顺自处者也【并易传】
　　横渠先生曰二五不累于已处多惧之地近比于三能常自危则志愿终吉阳居隂故不自肆常自危也【易説】
　　山杨氏曰以刚承阳处多惧之地履虎尾之象也然而体刚而志柔知愬愬戒惧顺以从上故志行而终吉矣【易説】
　　白云郭氏曰九四近刚决之君处多惧之地而能愬愬恐惧所谓战战兢兢如临渊履冰者也岂有不终吉者哉此圣人居危难之道也志行者不失其所志之谓也舜之志孝也文王之志仁也父顽母嚚而克谐以孝舜居难而志行也出羑里而请除炮烙之刑文王居难而志行也【易説】
　　九五夬履贞厉象曰夬履贞厉位正当也
　　伊川先生曰夬刚决也五以阳刚干体居至尊之位任其刚决而行者也如此则虽得正犹危厉也古之圣人居天下之尊明足以照刚足以决势足以专然而未尝不尽天下之议虽蒭荛之防必取乃其所以为圣也履帝位而光明者也若自任刚明决行不顾虽使得正亦危道也可固守乎有刚明之才苟专自任犹为危道况刚明不足者乎易中云贞厉义各不同随卦可见○戒夬履者以其正当尊位也居至尊之位据能专之势而自任刚决不复畏慎虽使得正亦危道也【并易传】
　　山杨氏曰履礼也礼之用和为贵故曰履和而至九二九四皆体刚而志柔履而和者也故吉六三体柔而志刚以和为体也而又失位不中和而不以礼节者也故亦不可行九五刚当位而履履而不用和者也故曰夬履正厉夬谓以刚决而履也居履之时上下之位定九五以刚中正而履尊位其徳可谓不疚矣以夬趋时而不以和则非履之善也故虽正亦厉矣【易説】
　　白云郭氏曰夬决也刚决不已之辞也以阳居阳刚之过也刚过而自任其刚宜为致凶之道然以居位正当故特贞厉而已非所谓履帝位而不疚者也彖论中正故发其光明之美爻言夬履故示以刚决之戒道之常变如此位正当者犹以用刚而厉则知位非正当者凶矣【易説】
　　上九视履考祥其旋元吉象曰元吉在上大有庆也明道先生曰视履考祥居履之终反观吉凶之祥周至则善吉也故曰其旋元吉【刘绚师训】
　　伊川先生曰上处履之终于终视其所履行以考其善恶祸福若其旋则善且吉也旋谓周旋完备无不至人之所履考视其终若终始周完无疚善之至也是以元吉人之吉凶系其所履善恶之多寡吉凶之小大也○上履之终也人之所履善而吉至其终周旋无亏乃大有福庆之人也人之行贵乎有终【并易传】横渠先生曰视所履以考求其吉莫如旋而反下则获应而有喜也○乗刚未安其进也宁旋【并易説】广平游氏曰视所履之善恶所以考失得之报盖祸福之来必象其徳而还之也在履之上为履道之成在我者无非礼矣故其旋元吉其旋者象其履以还之之谓也【易説】
　　山杨氏曰履道之终视履考祥之时也礼虽以进为文进极而过中亦不可行矣故其终也旋乃元吉旋反也【易説】
　　兼山郭氏曰视履者犹洪范之五事也考祥者犹念用庻征也其旋元吉犹向用五福也礼自外作故上天下泽为履乐由中出故雷出地奋为豫礼主于敬故愬愬终吉用和为贵故夬履正厉孔子曰履徳之基所宜尽心焉【易説】
　　白云郭氏曰先人曰视履犹洪范之五事也考祥犹念用庶徴也其旋元吉犹向用五福也雍曰视履而考其祥则其动容周旋之间元吉着矣所以大有庆也大有庆者一人有庆兆民頼之也【易説】

　　大易粹言卷十
　　钦定四库全书
　　大易粹言卷十一　　　　宋　方闻一　编
　　【干上坤下】
　　伊川先生曰泰序卦履而泰然后安故受之以泰履得其所则舒泰泰则安矣泰所以次履也为卦坤隂在上干阳居下天地隂阳之气相交而和则万物生成故为通泰【易传】
　　泰小往大来吉亨
　　伊川先生曰小谓隂大谓阳往往之【一作居】于外也来来居于内也阳气下降隂气上交也隂阳和畅则万物生遂天地之泰也以人事言之大则君上小则臣下君推诚以任下臣尽诚以事君上下之志通朝廷之泰也阳为君子隂为小人君子来处于内小人往处于外是君子得位小人在下天下之泰也泰之道吉而且亨也不云元吉元亨者时有汚隆治有小大虽泰岂一槩哉言吉亨则可包矣【易传】
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　伊川先生曰小往大来隂往而阳来也则是天地隂阳之气相交而万物得遂其通泰也在人则上下之情交通而其志意同也○阳来居内隂往居外阳进而隂退也干健在内坤顺在外为内健而外顺君子之道也君子在内小人在外是君子道长小人道消所以为泰也旣取隂阳交和又取君子道长隂阳交和乃君子之【一无之字】道长也【并易传】
