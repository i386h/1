<!-- { "loadSidebar": true } -->
　　伊川先生曰以说而动动而不当故凶不当位不当也征凶动则凶也如卦之义不独女归无所徃而利也【易传】
　　横渠先生曰归妹与革均是泽为大卦义不相干故革具四徳而归妹初不言徳也【易说】
　　白云郭氏曰归者女子之嫁也妹言少女也少女从长男非正之道乐于自进则凶也何所利哉卦辞言征凶者独归妹一卦然而非乐于自进亦无凶矣王辅嗣以归妹为娣媵故其言曰虽与长男交嫁而系娣是以说也孔氏因之曰以妹从娣而嫁谓之归妹误矣娣媵谓之媵非归也孔子言天地之大义谓夫妇也娣媵岂能具此义哉诸爻言娣义自不同辅嗣以初九有归妹以娣之辞故误以妹为娣媵耳六五曰其君之袂不如其娣之袂良孔子象曰帝乙归妹不如其娣之袂良以见妹称君而娣为媵矣【易说】
　　彖曰归妹天地之大义也天地不交而万物不兴归妹人之终始也说以动所归妹也征凶位不当也无攸利柔乘刚也
　　伊川先生曰一隂一阳之谓道隂阳交感男女配合天地之常理也归妹女归于男也故云天地之大义也男在女上隂从阳动故为女归之象○天地不交则万物何从而生女之归男乃生生相续之道男女交而后有生息有生息而后其终不穷前者有终而后者有始相续不穷是人之终始也○说以动以二体释归妹之义男女相感说而动者少女之事故以说而动所归者妹也所以征则凶者以诸爻皆不当位也所处皆不正何动而不凶大率以说而动安有不失正者○柔乘刚不惟位不当也又有乘刚之过三五皆乘刚男女有尊卑之序夫妇有倡随之礼此【一无此字】常理也如恒是也苟不由常正之道徇情肆欲唯说是动则夫妇渎乱男牵欲而失其刚妇狃说而忘其顺如归妹之乘刚是也所以凶无所徃而利也夫隂阳之配合男女之交媾理之常也然从欲而流放不由义理则滛邪无所不至伤身败徳岂人理哉归妹之所以【一有征字】凶也【并易传】
　　横渠先生曰泰之九二进而在四六四降而在三故曰天地之大义也然泰道将终征将为否故曰凶○妹者是少女之称也对长男而言之故言少女先儒为侄娣之义于卦不见于爻辞则有君与娣之称长男而与长女是人之常也少女而与少男是人之感也说以动须是归妹圣人直是尽人情○三五皆刚必退反乃吉【并易说】
　　白云郭氏曰有乾坤则有六子有天地则有男女夫妇天地夫妇之义一也系辞曰天地絪緼万物化醇男女搆精万物化生故彖以归妹为天地之大义盖主夫妇生化之道而言也归妹人之终始者夫妇生化之道终则有始犹天地之无穷也说以动所归妹者孔子先言女嫁皆曰归妹至此论归妹之卦所以征凶无攸利也闗睢之义乐得淑女盖以徳为主而此长男以所归者妹遂说以动则不以徳矣彼既不以徳而说此又不以徳而进是以征凶位不当者卦爻皆不当位是以有不以徳进者矣以少女而归长男非以柔乘刚而何宜其无攸利也或谓少女说而动如此则去滛奔不逺矣孔子曰说以动所归妹也观此则说动者男也【易说】
　　象曰泽上有雷归妹君子以永终知敝
　　伊川先生曰雷震于上泽随而动阳动于上隂说而从女从男之象也故为归妹君子观男女配合生息相续之象而以永其终知有敝也永终谓生息嗣续永久其传也知敝谓知物有敝壊而为相继之道也女归则有生息故有永终之义又夫妇之道当常永有终必知其有敝壊之理而戒慎之敝壊谓离隙归妹说以动者也异乎恒之巽而动渐之止而巽也少女之说情之感动动则失正非夫妇正而可常之道久必敝壊知其必敝则当思永其终也天下之反目者皆不能永终者也不独夫妇之道天下之事莫不有终有敝莫不有可继可久之道观归妹则当思永终之戒也【易传】
　　横渠先生曰永常礼之终知人情之敝【易说】
　　白云郭氏曰衞人作氓诗盖言男女无别遂相奔诱华落色衰复相弃背此所谓男女不终之敝也归妹之义虽非奔诱然以长说少志在容色失夫妇之大义其去奔诱不逺矣是以君子于此欲思永终偕老之道而戒不终之敝也礼曰壹与之齐终身不改故夫死不嫁所谓永终者如此【易说】
　　初九归妹以娣跛能履征吉象曰归妹以娣以恒也跛能履吉相承也
　　伊川先生曰女之归居下而无正应娣之象也刚阳在妇人为贤【一作坚】贞之徳而处卑顺娣之贤正者也处说居下为顺义娣之卑下虽贤何所能为不过自善其身以承助其君而已如跛之能履言不能及逺也然在其分为善故以是而行则吉也○归妹之义以说而动非夫妇能常之道九乃刚阳有贤【一作坚】贞之徳虽娣之微乃能以常者也虽在下不能有所为如跛者之能履然征而吉者以其能【一无能字】相承助也能助其君娣之吉也【并易传】
　　横渠先生曰阳处于上不可不随故征吉以兊应震合卦之义常道也爻为阳故能履非匹故跛【易说】白云郭氏曰初在下贱者之位也上无正应无所归焉娣之象也自无所归因人之归而为娣媵故言归妹以娣也跛能履者娣虽非正亦足以有行犹跛者之能履也故进而佐其君则吉恒者可久之道也娣媵古之道非妄为也故可久吉相承者言娣以进而承君为吉也【易说】
　　九二眇能视利幽人之贞象曰利幽人之贞未变常也伊川先生曰九二阳刚【一作刚阳】而得中女之贤正者也上有正应而反隂柔之质动于说者也乃女贤而配不良故二虽【一作之】贤不能自遂以成其内助之功适可善其身而小施之如眇者之能视而已言不能及逺也男女之际当以正礼五虽不正二自守其幽静贞正乃所利也二有刚正之徳幽静之人也二之才如是而言利贞者【一无此五字】利言宜于如是之贞【一无之贞字】非不足而为之戒也○守其幽贞未失夫妇常正之道也世人以媟狎为常故以贞静为变常不知乃常久之道也【并易传】
　　横渠先生曰震动乎上虽匹而不至所以眇阳中故能视不援上幽人之正也【易说】
　　白云郭氏曰九二刚中贤女也长男说少艾而动则夫之非贤可知矣女从男者也夫之不贤女不能制也一贤一否眇之象也眇而能视以见九二之独贤也然夫之不贤岂可变常而从之哉安其幽独之操不为不贤之人夺其志可谓女子之贞者矣斯其所以为利也故曰利幽人之贞九二盖能获其利者非才不足而戒之也【易说】
　　六三归妹以须反归以娣象曰归妹以须未当也伊川先生曰三居下之上本非贱者以失徳而无正应故为欲有归而未得其归须待也待者未有所适也六居三不当位徳不正也柔而尚【一作上】刚行不顺也为说之主以说求归动非礼也上无应无受之者也无所适故须也女子之处如是人谁取之不可以为人配矣当反归而求为娣媵则可也以不正而失其所也○未当者其处其徳其求归之道皆不当故无取之者所以须也【并易传】
　　横渠先生曰三隂本彚征在上今六三反下而为兊故曰归妹以须反归以娣女当待年于家今待年夫家而反归故曰未当【易说】
　　白云郭氏曰六三之女不正也不正之女人之所弃故难其归而有待也虽有待而终难其归固不若反归妹之义而从娣媵之事也未当者居位未当是以不能有所归而待也下卦唯九二得中有归妹之象初居下位三失正徳故为娣媵义殊不同而谓一卦皆为娣媵之象则非也娣媵非天地大义安足以尽归妹之象【易说】
　　九四归妹愆期迟归有时象曰愆期之志有待而行也伊川先生曰九以阳居四四上体地之髙也阳刚在女子为正徳贤明者也无正应未得其归也过时未归故云愆期女子居贵髙之地有贤明之资人情所愿娶故其愆期乃为有时盖自有待非不售也待得佳配而后行也九居四虽不当位而处柔乃妇人之道【一有也字】以无应【一作悔】故为愆期之义而圣人推理以【一无以字】女贤而愆期盖有待也○女所以愆期者由己而不由彼贤女人所愿娶所以愆期乃其志欲有所待待得佳配而后行也【并易传】
　　横渠先生曰九四当速交而为泰今独后者三有所待也故曰愆期【易说】
　　白云郭氏曰三之与四其不当相似而辞有不同何哉盖六三以柔用刚又为过中而九四以刚用柔有未中之义是其所以不同也以其不当无应亦不免愆期有待而已其归终有时故无反归之事象言有待而行者行如诗言女子有行是也又以见所以愆期者在我有所待非人不求之也以是知过中与未中用刚与用柔其不同如此所以系辞言三多凶也【易说】
　　六五帝乙归妹其君之不如其娣之良月几望吉象曰帝乙归妹不如其娣之良也其位在中以贵行也
　　伊川先生曰六五居尊位妹之贵髙者也下应于二为下嫁之象王姬下嫁自古而然至帝乙而后正婚姻之礼明男女之分虽至贵之女不得失柔巽之道有贵骄之志故易中隂尊而谦降者则曰帝乙归妹泰六五是也贵女之归唯谦降以从礼乃尊髙之徳也不事容饰以说于人也娣媵者以容饰为事者也衣袂所以为容饰也六五尊贵之女尚礼而不尚饰故其袂不及其娣之袂良也良美好也月望隂之盈也盈则敌阳矣几望未至于盈也五之贵髙常不至于盈极则不亢其夫乃为吉也女之处尊贵之道也○以帝乙归妹之道言其袂不如其娣之袂良尚礼而不尚饰也五以柔中在尊髙之位以尊贵而行中道也柔顺降屈尚礼而不尚饰乃中道也【并易传】横渠先生曰归妹交泰之事备矣与泰六五同又于此见○为之戒也以其贵行故戒其满以几望【一作又于此见新故之戒也易说】
　　白云郭氏曰六五以柔居尊得谦下之道故为帝乙归妹与泰之六五同意此王姬下嫁之象帝而称乙亦言其谦柔也其君之袂不如其娣之袂良者君谓妹也妹以徳自饰不以服饰为事故不如其娣之袂良也诗序言王姬车服不系其夫下王后一等犹执妇道以成肃雝之徳则诗人所美者系乎肃雝之徳不独取于车服也月几望者不自满假之意也其娣袂良犹能谦下而无嫉妬之心盖樛木逮下之义也帝乙归妹下于其夫也月几望下于其娣也夫如是吉孰大焉故樛木之诗每章必以福履终之是亦月几望而继以吉之义也月隂类也小畜上九曰妇贞厉月几望则月为女子之象矣其位在中以贵行者天下未有不得中而能谦下于人者六五之位在中也以尊归卑是为以贵行也惟在中故能不失贵行之义圣人之意尚徳而已【易说】
　　上六女承筐无实士刲羊无血无攸利象曰上六无实承虚筐也
　　伊川先生曰上六女归之终而无应女归之无终者也妇者所以承先祖奉祭祀不能奉祭祀则不可以为妇矣筐篚之实妇职所供也古者房中之俎葅歜【一作醢】之类后夫人职之诸侯之祭亲割牲卿士大夫皆然割取血以祭礼云血祭盛气也女当承事筐篚而无实无实则无以祭谓不能奉祭祀也夫妇共承宗庙妇不能奉祭祀乃夫不能承祭祀也故刲羊而无血亦无以祭也谓不可以承祭祀也妇不能奉祭祀则当离絶矣　【无矣字】是夫妇之无终者也何所徃而利哉○筐无实是空筐也空筐可以祭乎言不可以奉祭祀也女不可以承祭祀则离絶而已是女归之无终者也【并易传】
　　横渠先生曰上六与三皆隂故士女无实【易说】
