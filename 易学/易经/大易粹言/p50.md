<!-- { "loadSidebar": true } -->
　　兼山郭氏曰六四大畜之六四臣位也臣有止君之象六五君位也君有畜天下之象何以言之经曰刚上而尚贤能止健大正也大正者主乎艮也艮之能止者主乎四五之二爻六四以至柔而接乎下初九以刚健而应乎上上下之情通而能行止之时也方初九私欲之未行而能畜之将顺于其早正救于其小也古之人君垂衣拱手不下袵席之上冕而前旒以蔽明黈纩充耳以塞聦前疑后丞左辅右弼王居中无为以守至正其止之有素也必也好恶之已形嗜欲之已着而欲面折廷争撄龙鳞犯严顔自谓曰我能事君我能事君何知之晚也故成王剪桐之戱而唐叔以封非周公孰为之盖将顺之于其早正救之于其小故也然则六五畜天下者如之何书曰无若火始焰焰厥攸灼叙是以贵除其本也民惟邦本本固邦宁是则有固本之道也上古结绳以治后世圣人易之以书契为之书契除民讼之本也周人羣饮汝勿佚尽执拘以归于周子其杀絶酒祸之本也诗首闗雎之义明夫妇之道成父子之亲也春秋书王正月公即位立君臣之正也父子亲君臣正使父父子子夫夫妇妇而各止其分义岂一朝一夕之能哉盖申其义去其害之有素是豮豕之牙之义也夫然后仁者不遗其亲义者不后其君日月所照霜露所坠尺地莫非其有一民莫非其臣夫是之谓大畜也然六四者能尽事君之一心故能有喜六五赖及于天下故言有庆亦小大之异也【易说】
　　白云郭氏曰四在上卦之初盖知早辩而止之于初者止于初则天理不失而人伪不萌故能全其天童牛全其天者也亦犹人之赤子也自童牛而后角角而充之其狠戾鬬争之性斯无不至自赤子而充之放其良心亦无不至牛岂无童牛之善人岂无赤子之心哉皆以其放不知止故人欲日穷而天理日灭也孟子言大人不失赤子之心此童牛之牿之象也吉孰大于是哉牿牢之也童牛不必牿而牿之君子戒慎乎其所不睹也赤子之心良心也中庸天命之性也诚是已【易说】
　　六五豮豕之牙吉象曰六五之吉有庆也
　　明道先生曰豮豕之牙吉不去其牙而豮其势则自善矣治民者不止其争而教之让之类是也【刘绚师训】伊川先生曰六居君位止畜天下之邪恶夫以亿兆之众发其邪欲之心人君欲力以制之虽密法严刑不能胜也夫物有緫摄事有机防圣人操得其要则视【一无视字】亿兆之心犹一心道之斯行止之则戢故不劳而治其用若豮豕之牙也豕刚躁之物而牙为猛利若强制其牙则用力劳而不能止其躁猛虽絷之维之不能使之变也若豮去其势则牙虽存而刚躁自止其用如此所以吉也君子法豮豕之义知天下之恶不可以力制也则察其机持其要塞絶其本原故不假刑法严峻而恶自止也且如止盗民有欲心见利则动苟不知教而迫于饥寒虽刑杀日施其能胜亿兆利欲之心乎圣人则知所以止之之道不尚威刑而修政敎使之有农【一作耕】桑之业知防耻之道虽赏之不窃矣故止恶之道在知其本得其要而已不严刑于彼而修政于此是犹患豕牙之利不制其牙而豮其势也○在上者不知止恶之方严刑以敌民欲则其伤甚而无功若知其本制之有道则不劳无伤而俗革天下之福庆也【并易传】○豮豕之牙豕牙最能啮害人只制其牙如何制得今人为恶却只就它恶禁之便无由禁止此见圣人机防处【杨遵道禄】广平游氏曰六五柔质而处刚又当尊位质柔则嗜欲易以深处刚则躁竞易以逞当大畜之时贤者以大中之道正其大本则豮豕之象也禁于未发故能使之弃所习捐所能而人斯与之矣故有喜格其非心则窒其原矣非特禁未发而已也且幽王之恶大矣而当时大夫欲讹其心以畜万邦则畜君之要正在于格其非心而已故取象于豮豕而无嫌于六五也盖豕之为象其躁忿足以伤物而贼仁其嗜欲足以伐性而灭义今而窒其原则贪欲之情可化为不求而义不可胜用矣躁忿之质可化为不忮而仁不可胜用矣君仁莫不仁君义莫不义则非特人与之而已天斯祐之矣故有庆【易说】
　　山杨氏曰六五君位也为大畜之主任天下之畜者也惟天生民有欲无主乃乱则民之乱以有欲也故先王畜天下之恶静乱而息民在窒其欲而已孔子曰苟子之不欲虽赏之不窃欲民之不窃在上之不欲耳非刑威所能禁也五以柔顺大中而履尊位其畜天下能不以威刑者也故曰豮豕之牙吉豕牙躁动而难制非力之所能胜也豮之以窒其欲则躁动自息矣此先王畜天下之道也【易说】
　　兼山郭氏曰六五书之费誓曰今惟滛舍牿牛马先儒以牿为牢闲疑其非横木也豮豕者去其势也去其势安在有牙而不可犯也童牛之牿殆谓驯之于初豮豕之牙殆谓絶其势而制之止也不然则系于金柅且不能制其蹢躅也久矣【易说】
　　白云郭氏曰不能止之于初如童牛之牿如大人不失赤子之心或至于有害当如九二说輹之道故言豮豕之牙也牛之所以为害者角也豕之所以为害者牙也童牛则止于角未生之初故其止也易豕既有牙斯不可止必除其牙则不为害矣是犹君子必尽去人欲然后天性良心可得而复也童牛未尝失天性无欲可去故大人不失赤子之心似之牙豕已有失矣盖已防于人欲者故求其放心之论似之能求其放心是以吉而有庆也复之不逺复顔子之克已复礼其义皆相近有喜者自得于一心而已有庆者喜其广大及物之意盖五为君道与四不同能尽已之性以尽人物之性賛天地之化育其庆岂不大哉【易说】
　　上九何天之衢亨象曰何天之衢道大行也
　　伊川先生曰予闻之胡先生曰天之衢亨误加何字事极则反理之常也故畜极而亨小畜畜之小故极而成大大畜畜之大故极而散极既当变又阳性上行故逐散也天衢天路也谓虚空之中云气飞鸟徃来故谓之天衢之亨谓其亨通旷阔无有蔽阻也在畜道则变矣变而亨非畜道之亨也○何以谓之天衢以其无止碍道路大通行也以天衢非常语故象特设问曰何谓天之衢以道路大通行取空豁之状也以象有何字故爻下亦误加之【并易传】
　　横渠先生曰其道大行也升于天何待衢路而进言无所不通也衢字当为絶句艮为止上二隂也不以止其类也故亨【易说】
　　广平游氏曰畜道之成至于天人交助则贤路自我而四达矣故上九曰何天之衢亨贤路而谓之天衢言陟降之当于天心也彖曰刚上而尚贤则大畜之义主于上九也然崇俊良以列庶位而推毂贤路使天下无家食之贤者上九之任也故其爻以何天之衢为言天下至于无家食之贤则道之大行孰盛于此此大畜所以为先王之盛时也【易说】
　　山杨氏曰居大畜之终畜极而反则乾道上行矣故天衢亨也【易说】
　　白云郭氏曰孟子曰圣人之于天道命也有性焉君子不谓命也如童牛之牿豮豕之牙如不失赤子之心求其放心岂非其性哉能尽是性是以至于天之衢也何天之衢圣人止于天道矣止于天道然后万物各正性命保合太和是以道大行而亨也以在上言之则荡荡乎民无能名之时也以在下言之则仰之弥髙鑚之弥坚瞻之在前忽焉在后之时也方是时愽厚配地髙明配天悠久无疆虽日月所照霜露所坠凡有血气者莫不尊亲故曰配天其上九之谓欤究观大畜上下卦三爻各相类童牛之牿则知利己之厉矣豮豕之牙则说輹矣良马逐则何天之衢矣盖艮之所止者干之健也干之健为艮之所止也是以三爻各相类特君臣之道不同耳然尚贤之义六爻有之乎曰止健与止贤畜徳与畜贤其义皆一反求尚贤之义于六爻之中亦犹止健畜徳之道也特尚贤为大畜之一耳止健畜徳足以兼之【易说】

　　大易粹言卷二十六
　　钦定四库全书
　　大易粹言卷二十七　　　宋　方闻一　编
　　【震下艮上】
　　伊川先生曰頥序卦物畜然后可养故受之以頥夫物既畜聚则必有以养之无养则不能存息頥所以次大畜也卦上艮下震上下二阳爻中含四隂上止而下动外实而中虚人頥颔之象也頥养也人口所以饮食养人之身故名为頥圣人设卦推养之义大至于天地养育万物圣人养贤以及万民与人之养生养形养徳养人皆頥养之道也动息节宣以养生也饮食衣服以养形也威仪行义以养徳也推已及物以养人也【易传】
　　頥贞吉观頥自求口实
　　伊川先生曰頥之道以正则吉也人之养身养徳养人养于人皆以正道则吉也天地造化育养万物各得其宜者亦正而已矣观頥自求口实观人之所頥与其自求口实之道则善恶吉凶可见矣【易传】
　　横渠先生曰观頥辨养道得失欲观人处已之方【易说】白云郭氏曰頥之为象上下二阳中含四隂虚中而实外上止下动饮食之象也頥养也饮食所以自养也天下之养自养生养心养徳养人其养虽不一然非如頥之虚中则口实无自而致养必有虚以容之斯足以受养矣故卦辞秖以观頥口实为言以明頥之道以虚中为主故也况饮食之养朝夕有常不可变者如此然后尽頥养之道所以必取饮食之象而頥非止于饮食而已也圣人立象以尽意故言简而理明如此【易说】
　　彖曰頥贞吉养正则吉也观頥观其所养也自求口实观其自养也天地养万物圣人养贤以及万民頥之时大矣哉
　　伊川先生曰贞吉所养者正则吉也所养谓所养之人与养之之道自求口实谓其自求养身之道皆以正则吉也○圣人极言頥之道而賛其大天地之道则养育万物养育万物之道正而已矣圣人则养贤才与之共天位使之食天禄俾施泽于天下养贤以及万民也养贤所以养万民也夫天地之中品物之众非养则不生圣人裁成天地之道辅相天地之宜以养天下至于鸟兽草木皆有养之之政其道配天地故大夫子推頥之道賛天地与圣人之功曰頥之时大矣哉或云义或云用或止云时以其大者也万物之生与养时为大故云时【并易传】
　　山杨氏曰上止而下动外实而中虚頥之象也口之于饮食人所资以为养也故頥养也夫观頥观其所养也天地养万物圣人养贤以及万民是也自求口实观其自养也体有小大不以小害大自养之道也天地养万物失其宜则隂阳缪戾而物不遂其生矣圣人养贤不以正贤者不安其位而民不被其泽矣一人之身无尺寸之肤不养也务养其小体则饮食之人而人贱之矣故頥正则吉反是则凶之道也夫天地之养万物圣人之养贤与人之自养各当其可而后得其正得其正而后吉则頥之时岂不大矣哉【自頥贞吉止此易说】
　　白云郭氏曰人与万物莫不有所养然有养之以正养之非其正者养之以正则得所养养之非正则失所养是以养正则吉也欲观天下之所养必观口实自养之义则得頥之道矣莫非天下之所养也虽大至于天地养万物圣人养贤以及万民皆是也以其頥之大者自求于口实頥养之中皆得之矣则頥之时非止饮食口体而已岂不大矣哉卦言观頥彖称其大皆谓不可以饮食小者为尽頥也【易说】
　　象曰山下有雷頥君子以慎言语节饮食
