<!-- { "loadSidebar": true } -->
　　伊川先生曰既济之时大者既已亨矣小者尚有【一有未字】亨也虽既济之时不能无小未亨也小字在下语当然也若言小亨则为亨之小也利贞处既济之时【一无之时字】利在贞固以守之也初吉方济之时也终乱济极则反也【易传】
　　白云郭氏曰已济难为既济方将济难为未济名卦之义甚明然则既济之亨可知矣易六爻有应者八卦既济未济居其二而未济不能济难者以既济六爻皆得位未济六爻皆失位故也六爻皆应皆得位在六十四卦之中独此一卦而已以是知欲济者必在有应必得其位然后可也既济亨小者小爲衍字盖縁未济亨之下有小字故亦误书于此又孔子彖言小者亨也因此遂不能去六十四卦无亨小之义如旅小亨巽小亨是诚小亨也既济亨之大者也然则孔子言小者亨也者盖济难者大人之事故未济言小狐汔济以明小者不能济故为未济若既济则虽小者亦有济故孔子彖言小者亨也所以别未济之义也小者如小道小德亦有济也又如大事虽济小事亦济也是皆为小如是则知举无不济矣使卦辞有小字则孔子彖辞当以既济亨小者为句断下句独曰亨也殊无义理必以既济亨为断句则见既济亨为文王辞亨者小也为孔子释之之辞也且大人于难无所不济故既济未济不必论大人惟既济之后虽小道小徳皆可亨未济之时非小道小徳所能亨也故必以小者亨小狐濡尾爲别也孔子于小亨増者也二字即文义与旅防自不同矣初吉者既济无不吉也道穷则变未济终焉故终乱也既济有初吉终乱之象未必济者皆乱也终乱不乱则在人耳故圣人慎终如始所以复济终乱之道也昔成汤黜夏命之后乃曰兹朕未知获戾于上下栗栗危惧若将陨于深渊武王大告武成乃偃武修文归马放牛示天下弗服若是者岂有终乱之道乎是以商周享国乆长由汤武有以济终乱之道也有其象则卦言之而乱与不乱在人事者非卦所可尽言也【易说】
　　彖曰既济亨小者亨也利贞刚柔正而位当也初吉柔得中也终止则乱其道穷也
　　伊川先生曰旣济之时大者固【一无固字】已亨矣惟有小者亨也【一者下有未字】时既济矣固宜贞固以守之卦才刚柔正当其位当位者其常也乃正固之义利于如是之贞【一有正字】也隂阳各得正位所以为既济也○二以柔顺文明而得中故能成既济之功二居下体方济之初也而又善处是以吉也○天下事不进则退无一定之理济之终不进而止矣无常止也衰乱至矣盖其道已穷极也三五之才非不善也时极道穷理当必变也圣人至此奈何曰【一无口字】惟圣人为能通其变于未穷不使至于极也尧舜是也故有终而无乱【并易传】
　　横渠先生曰通其变然后可久故止则乱也【易说】白云郭氏曰小者皆亨故曰既济小或未亨非既也既者皆尽之辞利贞者既济以六爻刚柔皆当位而济以是知其利贞也使不当位而可济则非利贞矣六二柔得中也初二皆卦之始也故为初吉终止则乱者止谓虽止则乱至也犹上六濡首之厉是也难止则乱至有不至者何也盖难止乱至者象当然也有不至者圣人维持之力也【易说】
　　象曰水在火上既济君子以思患而豫防之
　　伊川先生曰水火既交各得其用爲既济时当既济惟虑患害之生故思而豫防使不至于患也自古天下既济而致祸乱者盖不能思患而豫防也【易传】白云郭氏曰水性下而居上火性上而居下交则相济是爲既济也既济虽非有患之时而患必生于既济之后故君子思患而豫为之防也成汤之危惧成王之小毖皆思患豫防之谓也故卦言终乱象言豫防爻有濡首之厉其义一也【易说】
　　初九曳其轮濡其尾无咎象曰曳其轮义无咎也伊川先生曰初以阳居下上应于四又火体其进之志锐也然时既济矣进不已则及于悔咎【一作吝】故曳其轮濡其尾乃得无咎轮所以行倒曳之使不进也兽之涉水必扬其尾濡其尾则不能济方既济之初能止其进乃得无咎不知己则至于咎也○既济之初而能止其进则不至于极其义自无咎也【并易传】白云郭氏曰既济之初方出难矣是以有曳轮濡尾之象曳轮所以出难也濡尾以曳轮而濡也曵轮而濡尾则身出而难在后矣是以知其既济也既济故义无咎【易说】
　　六二妇丧其茀勿逐七日得象曰七日得以中道也伊川先生曰二以文明中正之德上应九五刚阳中正之君宜得行其志也然五既得尊位时以既济无复进而有爲矣则于在下贤才岂有求用之意故二不得遂其行也自古既济而能用人者鲜矣以唐太宗之用言尚怠于终况其下者乎于斯时也则刚中反为中满坎离乃为相戾矣人能识时知变则可以言易矣二隂也故以妇言茀妇人出门以自蔽者也丧其茀不可行矣二不为五之求用则不得行如妇之丧茀也然中正之道岂可废也时过则行矣逐者从物也从物则失其素守故戒勿逐自守不失则七日当复得也卦有六位七则变矣七日得谓时变也虽不为上所用中正之道无终废之理不得行于今必行于异时也圣人之【一有为字】劝戒深矣○中正之道虽不为时所用然无终不行之理故丧茀七日当复得谓自守其中异时必行也不失其中则正矣【并易传】白云郭氏曰六二柔而行中者也当既济之时在我者得其位则不失己在人者得其应则不失人内外无失又何患于丧乎有丧亦自复故勿逐七日得也如是则六二之象有得无失而辞言妇丧其茀者盖得失者消长循环之道方得之际失在前也犹既济之终必复于难君子思患而豫防之勿谓其无丧而遂忘其丧也此六二所以言妇丧其茀之义柔中妇之象尔雅谓舆革后谓之茀而诗有簟茀鱼服郑氏谓茀之言蔽也伊川曰妇人出以自蔽者也而马氏王氏皆为首饰未详其防伊川先生曰卦有六位七则变矣七日谓时变也虽不为上所用而中正之道无终废之理也【易説】
　　九三髙宗伐鬼方三年克之小人勿用象曰三年克之惫也
　　伊川先生曰九三当既济之时以刚居刚用刚之至也既济而用刚如是乃髙宗伐鬼方之事髙宗必商之髙宗天下之事既济而逺伐暴乱也威武可及而以救民爲心乃王者之事也唯圣贤之君则可若骋威武忿不服贪土地则残民肆欲也故戒不可用小人小人为之则以贪忿私意也非贪忿则莫肻为也三年克之见其劳惫之甚圣人因九三当既济而用刚发此义以示人为法为诫岂浅见所能及也○言惫以见其事之至难在髙宗为之则可无髙宗之心则贪忿以殃【一作残】民也【并易传】
　　横渠先生曰上六险而应此处卦之未济以终乱者也故以此鬼方九三以阳居阳文明而正故用师虽乆困而必克小人用之取亡之道也【易说】
　　白云郭氏曰髙宗中兴之贤君也鬼方至逺之伐也髙宗之兴其为政事岂伐逺方而已哉故知鬼方之伐在髙宗为小事也小事犹克之以见小者亦亨也犹有三年之惫者既济之难未至大亨也髙宗中兴所谓既济之大亨矣鬼方小事犹且小人勿用则大者可知此其所以中兴欤九三当既济方兴之时故有髙宗之象【易说】
　　六四繻有衣袽终日戒象曰终日戒有所疑也
　　伊川先生曰四在济卦而水体故取舟为义四近君之位当其任者也当既济之时以防患处变为急繻当作濡谓渗漏也舟有罅漏则塞以衣袽有衣袽以备濡漏又终日戒惧不怠虑患当如是也不言吉方免于患也既济之时免患则足矣岂复有加也○终日戒惧常疑患之将至也处既济之时当畏惧如是也【并易传】
　　白云郭氏曰既济思患豫防而六四又为多惧之地近君居险是以有繻有衣袽之戒袽敝衣也说文谓繻为绘采盖其意以谓勿以新绘而忘敝袽亦犹勿以既济而忘未济之难也终日者言无怠时也有所疑者虽未有患以多戒惧而豫防之也【易说】
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　伊川先生曰五中实孚也二虚中诚也故皆取祭祀爲义东邻阳也谓五西邻隂也谓二杀牛盛祭也禴薄祭也盛不如薄者时不同也二五皆有孚诚中正之德二在济下尚有进也故受福五处济极无所进矣以至诚中正守之苟未至于反耳理无极而终不反者也已至于极虽善处无如之何矣故爻象惟言其时也○五之才徳非不善不如二之时也二在下有进之时故中正而孚则其吉大来所谓受福也吉大来者在既济之时为大来也亨小初吉是也【并易传】横渠先生曰东邻上六也西邻六四也过于济厚也几于中时也济而合礼虽薄受福九五既济之主举上举下其义之得不言而着也【易说】
　　白云郭氏曰犬难既济为之君者何所事焉惟祭祀为先耳与萃涣二卦王假有庙同意牛祭祭之盛者也禴祭祭之薄者也祭之盛者非无诚也然以物为主祭之薄者非无物也然以诚为主物过于诚则物胜诚而诚日以衰诚过于物则诚胜物而诚日以着鬼神惟诚而后通物亦因诚而可荐则祭祀之道诚在所先而物在所后明矣是以东邻杀牛不如西邻之禴祭实受其福也象言西邻之时盖君子诚之为贵方既济之初未能备物为亨是得其时也吉大来者既济亨矣其吉方兴而未艾是犹天保之诗言吉蠲为饎是用孝亨禴祀烝甞于公先王其卒章言如月之恒如日之升如南山之夀不骞不崩如松栢之茂无不尔或承谓之大来者如此伊川曰东邻阳也谓五西邻隂也谓二也【易说】
　　上六濡其首厉象曰濡其首厉何可乆也
　　伊川先生曰既济之极固不安而危也又隂柔处之而在险体之上坎为水济亦取水义故言其穷至于濡首危可知也既济之终而小人处之其败壊可立而待也○既济之穷危至于濡首其能长乆乎【并易传】白云郭氏曰上六处既济之极当终止之乱是以有濡首之危非可乆于既济之道也既济之极难之始而未深也故但濡首而已惟圣人通其变而不至于极则无是危矣【易说】

　　大易粹言卷六十三
　　钦定四库全书
　　大易粹言卷六十四　　　宋　方闻一　编
　　【离上坎下】
　　伊川先生曰未济序卦物不可穷也故受之以未济终焉既济矣物之穷也物穷而不变则无不已之理易者变易而不穷也故既济之后受之以未济而终焉未济则未穷也未穷则有生生之义爲卦离上坎下火在水上不相爲用故爲未济【易传】
　　先生过成都坐于所馆之堂读易有造桶者前视之指未济卦问焉先生曰何也曰三阳皆失位先生异之问其姓与名则失之矣易传曰闻之成都隐者【酉室所闻云田夫释来者误时氏拾遗】
　　未济亨小狐汔济濡其尾无攸利
　　伊川先生曰未济之时有亨之理而卦才复有致亨之道惟在慎处狐能渡水濡尾则不能济其老者多疑畏故履冰而听惧其陷也小者则未能畏慎故勇于济汔当爲仡壮勇之状书曰仡仡勇夫小狐果于济则濡其尾而不能济也未济之时求济之道当至慎则能亨若如小狐之果则不能济也既不能济无所利矣【易传】
