<!-- { "loadSidebar": true } -->
　　明道先生曰亭毒化育皆利也不有其功常乆而不已者贞也诗曰维天之命于穆不已者贞也【刘绚师训】伊川先生曰元亨利贞谓之四徳元者万物之始亨者万物之长利者万物之遂贞者万物之成惟乾坤有此四徳在它卦则随事而变焉故元専为善大利主于正固亨贞之体各称其事四徳之义广矣大矣【易传】○读易须先识卦体如干有元亨利贞四徳缺却一个便不是干须要认得【杨遵道録】
　　横渠先生曰干之四徳终始万物迎之不见其首随之不见其尾推本而言当父母万物○天下理得元也防而通亨也说诸心利也一天下之动贞也○贞者专静也【并易说】
　　兼山郭氏曰乾道也元亨利贞者其徳也干之有是四徳犹天之有四时人之有四端莫之致而常自然与生俱生者也是故干得之以成道天得之以成嵗人得之以成性何莫非斯道也【易说】
　　白云郭氏曰文言之初言四徳后又曰乾元者始而亨者也利贞者性情也又观余卦利牝马之贞利君子贞之类则疑其以元亨二徳为一利贞二徳为一矣葢自易论之干阳物也坤阴物也由干之一卦论之则元与亨阳之类也利与贞阴之类也是犹春夏秋冬虽为四时由阴阳观之则春夏为阳秋冬为阴是以四徳或为二义可也且四徳者在卦则合天地人而言之曰元亨利贞在天地人别而言之虽亦曰元亨利贞然天之所谓元亨利贞者如立天之道阴与阳之类是也地之所谓元亨利贞者如立地之道柔与刚之类是也人之所谓元亨利贞者如立人之道仁与义之类是也天地人之阴阳刚柔仁义皆可谓之元亨利贞而卦之元亨利贞不可谓之隂阳不可谓之刚柔不可谓之仁义者以卦得兼三才而三才之一物不得以兼卦故也是以干之道天得之而为天君父得之而为君父圜得之而为圜木果得之而为木果大小不同其具四者则一而已所谓语大天下莫能载语小天下莫能破其道一也文王之易乾卦六画之下惟元亨利贞四字而已至周公益六位爻辞六十二字而易道备孔子彖象文言成今之易而后世明观文王之易则知周公之业所谓郁郁乎文者也亦见文王无声无臭同于上天之载天不已文王亦不已之义由文王以观包牺之画则知包牺范围天地之道同于太极至矣【易说】
　　初九潜龙勿用
　　伊川先生曰下爻为初九阳数之盛故以名阳爻理无形也故假象以显义干以龙爲象龙之为物灵变不测故以象乾道变化阳气消息圣人进退初九在一卦之下为始物之端阳气方萌圣人侧防若龙之潜隠未可自用当养晦以俟时【易传】○干六爻如欲见圣人曾履处当以舜可见在侧陋便是潜陶渔时便是见升闻时便是干干纳于大麓时便是跃【杨遵道録】横渠先生曰易虽以六爻为次序而言如此则是以典要求也干初以其在初处下况圣修而未成者可也上以居极位画为亢圣人则何亢之有若二与三皆大人之事非谓四胜于三三胜于二五又胜于四如此则是圣可阶也○孟子不得已而用潜龙者也顔子不用潜龙者也孟子主教故须说予岂好辩哉予不得已也【并易说】
　　白云郭氏曰爻辞皆以人道为主龙虽非人而万物皆人道之内又取以象圣人故干爻称之干不为龙而称之者龙有圣人之徳不必拘以乾象也初始也圣人之始果行育徳未可为时用或时亦未能致圣人皆潜可也此舜耕稼陶渔之时必至徳升闻乃命以位故潜之时宜勿自用伊尹耕于有莘傅说隠于岩野二老避于海濵亦皆是道或喻汉祖及后世之隠者皆不足以当潜龙之义【易说】
　　九二见龙在田利见大人
　　明道先生曰九二利见大人九五利见大人圣人固有在上者在下者【李吁所録】
　　伊川先生曰田地上也出见于地上其徳已着以圣人言之舜之田渔时也利见大徳之君以行其道君亦利见大徳之臣以共成其功天下利见大徳之人以被其泽大徳之君九五也乾坤纯体不分刚柔而以同德相应【易传】
　　白云郭氏曰君子学以聚之问以辩之寛以居之然后仁以行之至于仁以行之道大成矣故龙之潜也有必见之理圣人之学也有必行之道舜之相尧伊尹之就汤太公伯夷之归文王皆利见九五之大人者也人臣地道也故见而在田人君天道也故飞而在天大人者其道甚大之人也故徳合天地明合日月其序合四时其吉凶合鬼神不如是岂足以有天下之大而赞化育参天地乎君臣俱有大徳而小人勿用此二帝三王之所以兴也干徳以大为主故不言圣人而曰大人然则圣人之法天法其大而已矣【易说】
　　九三君子终日干干夕惕若厉无咎
　　伊川先生曰三虽人位已在下体之上未离乎下而尊显者也舜之徳升闻时也日夕不懈而兢惕则虽处危地而无咎在下之人而君徳已着天下将归之其危惧可知虽言圣人事苟不设戒则何以为教作易之义也【易传】
　　横渠先生曰圣人神其徳不私其身故干干自强所以成之于天耳【易说】
　　山杨氏曰干之九三独言君子葢九三人之位也履正居中在此一爻故文言于九四则曰上不在天下不在田中不在人于九三止言上不在天下不在田而已其曰君子行此四徳者葢干之所谓君子也曰所以为君子者乃行此徳之人耳【萧山语録】
　　白云郭氏曰三居臣道之尊当兴事造业之任故终日干干法干之健不遑休息此大禹三过其门不入之时然天下之理髙则危满则溢必战战兢兢然后无危溢之患是以九三位极之君子能朝夕惕然则虽处危地无咎矣若厉者虽危也禹曰予思日孜孜舜称其不自满假孟子称其闻善言则拜皆夕惕之意也干之道尧舜得其大禹得其健虽欲不为帝王不可得已故尧舜禹之授受系乎道之自然圣人固无心于其间焉【易说】
　　九四或跃在渊无咎
　　伊川先生曰渊龙之所安也或疑辞谓非必也跃不跃惟及时以就安耳圣人之动无不时也舜之歴试时也【易传】
　　横渠先生曰处阴故曰在渊【易说】
　　兼山郭氏曰或跃者试之也在渊者终之也故无咎【易说】
　　白云郭氏曰初居下体之下潜之也潜则行而未成故不可用四居上卦之下犹有渊义虽潜道已革而无在田之位进退惟时固不可跃而进也然君子进徳修业欲及时居近君之位时其可失乎是以疑于可进而自跃也可以仕则仕可以止则止所谓或跃也六爻之义大率以初为未仕四为己仕二为应君之臣三为人臣尊极之位葢下卦以渐进而四为近君矣故二多誉得君也四多惧近君也三多凶危也【易说】
　　九五飞龙在天利见大人
　　伊川先生曰进位乎天位也圣人既得天位则利见天下大徳之人与共成天下之事天下固利见夫大徳之君也【易传】
　　横渠先生曰飞龙在天况圣人之至若天之不可阶而升也【易】○至健而易至顺而简故其险其阻不可阶而升不可勉而至仲尼犹天九五飞龙在天其致一也【正防】
　　兼山郭氏曰九五飞龙在天利见大人龙者变化而不测者也以天徳而居天位是以谓之飞龙在天也犹之乘六气御青天呼吸风云震荡下土及其霁也风沉电灭了不知其所之反视太虚廓然曾无遗迹惟九五之得一是以能体之如圣人有作于天下万物覩之而荡荡巍巍不可得而名言者也利见大人者言有君必有臣有徳必有邻所以相应相求相须而治也○初非不刚于位则不及二非不中于徳则不正三正而不中四不中不正上则过而已亢者也过与不及非干也不中不正非干也就其中正而纯全焉独九五也昔之所谓得一者其是之谓乎所以取象乎飞龙也不称潜跃者见其位不可阶而升未见其徳也【并易说】
　　白云郭氏曰孔子曰唯天为大唯尧则之孟子曰大舜有大焉则大人莫大于尧舜也然尧以不得舜为己忧舜以不得禹臯陶为己忧虽尧舜之大其忧尚如此此九五大人之君所以利见九二大人之臣也天位不可阶而升也故称飞龙焉二帝三王未有不得大人以兴者汉唐之际虽莫不然然皆权谋变诈小人之徒争防窃国而止耳安知所谓利见大人之道哉【易说】
　　上九亢龙有悔
　　伊川先生曰九五者位之极中正者得时之极过此则亢矣上九至于亢极故有悔也有过则有悔惟圣人知进退存亡而无过则不至于悔也【易传】
　　横渠先生曰上九亢龙亢卦画而言须分初终终则自是亢极言君位则易有极之理圣人之分则安有过亢【易说】
　　兼山郭氏曰亢龙有悔者位已过中徳已过亢是以动而有悔也【易说】
　　白云郭氏曰九三过而惕故无咎上九过而亢故有悔然则龙徳莫善于惕而莫不善于亢也亢则贪夫位慕夫禄不知进退存亡其悔宜矣尧老而舜摄舜亦以命禹伊尹复政厥辟周公复子明辟君臣之间皆有是道故知进退存亡者其唯圣人乎【易说】
　　用九见羣龙无首吉
　　伊川先生曰用九者处干刚之道以阳居干体纯乎刚者也刚柔相济为中而乃以纯刚是过乎刚也见羣龙谓观诸阳之义无为首则吉也以刚为天下先凶之道也【易传】○或问用九只在上九一爻非也六爻皆用九故曰见羣龙无首吉用九便是行健处天徳不可为首言干以至刚健又安可更为物先为物先则有祸所谓不敢为天下先干顺时而动不过处便见不为首六爻皆同【张绎所録】
　　山杨氏曰或问乾坤用九六荆公曰进君子退小人固非自然之理而正叔云观河圗数可见何也曰此多有议论少有分明系词分明说云参天两地而倚数九参天六两地也【语録】
　　兼山郭氏曰用九用六独乾坤有之干纯阳故曰羣龙坤纯阴故曰永贞羣龙无首所以不至于亢永贞以终故无龙战之灾此所以异于它卦也【易说】
　　白云郭氏曰九天徳也用天徳者徧覆包含无所不容其于见羣龙而容之有余裕矣夫是之谓大人大人有容天下之徳而无长天下之志至于天下乐推首出庶物之际一以无心应之而已象言天徳不可为首为者自为之辞无首者戒其无自为首也是以尧无能名舜有天下而不与文王三分有其二而事殷皆无首之道孔子曰天何言哉四时行焉百物生焉知此然后尽用九无首之吉也乾坤纯备天地九六之道故称用九用六它卦杂而不纯虽有所用亦乾坤之九六也【易说】
　　彖曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合太和乃利贞首出庶物万国咸寜
　　伊川先生曰大哉乾元赞乾元始万物之道大也四徳之元犹五常之仁徧言则一事专言则包四者万物资始乃统天言元也乾元统言天之道也天道始万物【一更有万字】物资始于天也云行雨施品物流形言亨也天道运行生育万物也大明天道之终始则见卦之六位各以时成卦之初终也天道终始乘此六爻之时乃天运也以御天谓以当天运乾道变化生育万物洪纎髙下各以其类各正性命也天所赋为命物所受为性保合太和乃利贞保谓常存合谓常和保合太和是以利且贞也天地之道常久而不已者保合太和也天为万物之祖王为万邦之宗乾道首出庶物而万彚亨君道尊临天位而四海从王者体天道则万国咸寜也【易传】○云行雨施是乾道之亨处○大明终始人能大明干之终始便知六位时成却时乘六龙以当大事【并张绎所録】○维天之命于穆不已忠也乾道变化各正性命恕也【胡氏拾遗】
