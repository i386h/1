<!-- { "loadSidebar": true } -->
　　白云郭氏曰彖言渐之进如女之归则吉所以明卦辞也盖世俗多失渐进之道独女归有渐存焉耳进得位者先明女归之渐而后言人之进也凡人之进以渐得位则徃有功盖其进锐者其退必速是以无功也进既以渐又能以正则可以正邦所谓不能正其身如正人何也凡进以渐者必不失正进不以渐而失正者多矣故孔子于渐进之时又并进以正而言之也其位刚得中者言五之徳也止而巽动不穷者言渐以止巽而动是以其进不穷也【易说】
　　象曰山上有木渐君子以居贤徳善俗
　　伊川先生曰山上有木其髙有因渐之义也君子观渐之象以居贤善之徳化美于风俗人之进于贤徳必有其渐习而后能安非可陵节而遽至也在已且然教化之于人不以渐其能入乎移风易俗非一朝一夕所能成故善俗必以渐也【易传】
　　横渠先生曰居可久之徳难从无徴之徳君子不以责人君子以贤徳自居不强率人待其心囬故善俗自然【一作不可推行无征难从之徳易说】
　　白云郭氏曰合抱之木生于毫末则木之生未甞不以渐也有山之髙而木生焉故其髙无穷犹渐之进其进有道故亦不穷也进之道何如止而巽是也先有所止不为妄进巽而入之则有渐矣居贤徳先有所止也善俗巽而入之也徳非一日可成也俗非一日可善也居贤徳善俗又渐之义也居贤徳而后善俗盖先自治而后治人彖所谓进以正可以正邦之道也易以巽主风教故此言善俗【易说】
　　初六鸿渐于干小子厉有言无咎象曰小子之厉义无咎也
　　伊川先生曰渐诸爻皆取鸿象鸿之为物至有时而羣有序不失其时序乃为渐也干水湄水鸟止于水之湄水至近也其进可谓渐矣行而以时乃所谓渐渐【一无渐字】进不失渐得其宜矣六居初至下也隂之才至弱也而上无应援以此而进常情之所忧也君子则深识逺照知义理之所安时事之所宜处之不宜小人幼子唯能见已然之事从众人之【一有所字】知非能烛理也故危惧而有言盖不知在下所以有进也用柔所以不躁也无应所以能渐也于义自无咎也若渐之初而用刚急进则失渐之义不能进而有咎必矣○虽小子以为危厉在义理实无咎也【并易传】横渠先生曰鸿为水鸟渐进之始出至于干鸿鹄之志非小子所量见其出陆争欲危之且疑其所处之非君子信已而行义无咎也【易说】
　　白云郭氏曰易以象言之则一卦一爻之内天地万物无不具焉圣人或取诸身或取诸物独能举其一以明之耳理不能尽也如艮则取诸身渐则取诸鸿非艮之象不在物而渐之象不在人也故卦言女归彖言进位爻言鸿渐互相发明无嫌于不同也世之论象者率拘于说卦已言之象其所不言者不能明也况六十四卦之象古人未甞明言之且震为龙而干称龙干为马而坤称马坤为牛而离称牛皆非说卦之象八卦无鸿而渐称鸿故知易之取象天地万物无不具圣人亦不能尽言姑举八卦之略使后世知所谓象者如此贵夫触类而长之也鸿渐于干者鸿水乌也干水涯也言进之渐未逺于水也君子能安于渐也小子细人也志务速进故以渐为厉危之而有言是不知在渐之初未能逺进者其于君子之义无咎也何危之有【易说】
　　六二鸿渐于磐饮食衎衎吉象曰饮食衎衎不素饱也伊川先生曰二居中得正上应于五进之安裕者也但居渐故进不速磐石之安平者江河之濵所有象进之安自干之磐又渐进也二与九五之君以中正之道相应其进之安固平易莫加焉故其饮食和乐衎衎然吉可知也○爻辞以其进之安平故取饮食和乐为言夫子恐后人之未喻又释之云中正君子遇中正之主渐进于上将行其道以及天下所谓饮食衎衎谓其得志和乐不谓空饱饮【一无饮字】食而已素空也【并易传】
　　横渠先生曰衎衎和乐貌饮食和乐不徒饱而已言获志之多也【易说】
　　白云郭氏曰磐石之可安者自干而磐已获安矣饮食衎衎盖君臣相遇安而和乐也与诗所谓嘉賔式燕以衎同意渐进之道见于得君之禄安乐饮食虽小子亦无危厉之言是以吉也不素饱者不素餐之谓也伊川曰不素饱者君子渐进于上将行其道以及天下岂徒空饱饮食而已乎而王辅嗣谓本无禄养进而得之其为欢乐愿莫先焉孔氏因之曰素故也故无禄养今日得之故愿莫先也观此益见伊川先生造次不忘于道二子所养如此而已昔孟子谓乐正子曰我不意子学古之道而以餔啜也饮食之事疑于餔啜故孔子言不素饱之义以明之而二子以得禄养为欢乐岂不异哉【易说】
　　九三鸿渐于陆夫征不复妇孕不育凶利御寇象曰夫征不复离羣丑也妇孕不育失其道也利用御寇顺相保也
　　伊川先生曰平髙曰陆平原也三在下卦之上进至于陆也阳上进者也居渐之时志将渐进而上无应援当守正以俟时安处平地则【一无则字】得渐之道若或不能自守欲有所牵志有所就则失渐之道四隂在上而密比阳所说也三阳在下而相亲隂所从也二爻相比而无应相比则相亲而易合无应则无适而相求故为之戒夫阳也谓三三若不守正而与四合是知征而不知复征行也复反也不复谓不反顾义理妇谓四若以不正而合则虽孕而不育盖非其道也如是则凶也三之所利在于御寇非理【一作礼】而至者寇也守正以闲邪所谓御寇也不能御寇则自失而凶矣○夫征不复则失渐之正从欲而失正离叛其羣类为可丑也卦之诸爻皆无不善若独失正是离其羣类妇孕不由其道所以不育也所利在御寇谓以顺道相保君子之与小人比也自守以正岂惟君子自完其己而已乎亦使小人得不防于非义是以顺道相保御止其恶故曰御寇【并易传】
　　横渠先生曰渐卦九三六四易位而居三离上卦四离下体故曰夫征不复妇孕不育然相与之固物莫能间故利用御寇也征不复者变为艮且得位也如六四之得桷三四非正合故曰失其道也【易说】
　　白云郭氏曰初二之进也有渐而三则自任以刚其进欲速失渐之道是以致凶尔雅髙平曰陆自水而至于陆进之甚逺故有夫征不复之象进而比四不正之妇也故曰妇孕不育凶然九三之才有进无退患在失中独用以御寇则利也离羣丑者舍初二同体而进也失其道者比四之不正失渐之道也非所谓进以正可以正邦者也顺相保者御寇所以保其类也初二隂柔顺九三之相保也蒙之上九利御寇与渐九三同义盖它无所用独可御寇而已蒙之象言上下顺者以己独处上众皆顺之也此言顺相保者初二顺而相保而已【易说】
　　六四鸿渐于木或得其桷无咎象曰或得其桷顺以巽也
　　伊川先生曰当渐之时四以隂柔进据刚阳之上阳刚而上进岂能安处隂柔之下故四之处非安地如鸿之进【一作渐】于木也木渐髙矣【一无矣字】而有不安之象鸿趾连不能握枝故不木栖桷横平之柯唯平柯之上乃能安处谓四之处本危或能自得安宁之道则无咎也如鸿之于木本不安或得平柯而处之则安也四居正而巽顺宜无咎者也必以得失言者因得失以明其义也○桷者平安之处求安之道唯顺与巽若其义顺正其处卑巽何处而不安如四之顺正而巽乃得桷也【并易传】
　　横渠先生曰木非鸿所居如四之易位而在上也然本坤之爻进而为巽故或得其桷居之可安也顺巽则众所与也故得所安【易说】
　　白云郭氏曰六四隂柔才有不足乘九三之刚从而比之非所安也故有于木之象桷平衡之柯或得则可安矣安则无咎象言顺以巽者当不安之际惟巽与顺可得安宁故也巽权道也系辞曰巽以行权然六四顺以巽终为无咎之爻而先言于木不安之象者盖六四之象有失有得独言其得则人将莫知其失而不慎始者多矣圣人虽取其善终又欲人之善始是以兼明其失得也【易说】
　　九五鸿渐于陵妇三歳不孕终莫之胜吉象曰终莫之胜吉得所愿也
　　伊川先生曰陵髙阜也鸿之所止最髙处也象君之位虽得尊位然渐之时其道之行固亦非遽与二为正应而中正之徳同乃隔于三四三比二四比五皆隔其交者也未能即合故三歳不孕然中正之道有必亨之理不正岂能隔害之故终莫之能胜但其合有渐耳终得其吉也以不正而敌中正一时之为耳久其能胜乎○君臣以中正相交其道当行虽有间其间者终岂能胜哉徐必得其所愿乃渐之吉也【并易传】
　　白云郭氏曰陵髙阜也君之象也二五正应君臣同中正之徳宜其吉矣然犹三歳不孕者以三四为之间故也四不能间五而能间二九三御寇之才足以间五然君臣同徳有间终合故终莫之胜也虽九五之尊犹有三歳之久者亦为之以渐故也三言夫征不复五言妇三歳不孕以卦辞言女归吉故以夫妇为言【易说】
　　上九鸿渐于陆其羽可用为仪吉象曰其羽可用为仪吉不可乱也
　　伊川先生曰安定胡公以陆为逵逵云路也谓虚空之中尔雅九达谓之逵逵通达无阻蔽之义上九在至髙之位又益上进是出乎位之外在它时则为过矣于渐之时居巽之极必有其序如鸿之离所止而飞于云空在人则超逸乎常事之外者也进至于是而不失其渐贤达之髙致也故可用为仪法而吉也羽鸿之所用进也以其进之用况上九进之道也○君子之进自下而上由微而着跬歩造次莫不有序不失其序则无所不得其吉故九虽穷髙而不失其吉可用为仪法者以其有序而不可乱也【并易传】横渠先生曰无应于下羽洁无污且处于髙故曰渐陆【易说】
　　白云郭氏曰先人言陆当作逵逵者九达之衢雍曰渐进之极至是无所不通矣安与乐皆不足以尽之渐之六爻其辞皆声音相恊故初则干言二则磐衎三则陆复育四则木桷五则陵孕胜如此则上九为逵仪明矣其羽可用为仪者九逵之地非止十目所视而已通道大都人之瞻仰者众莫不以为仪表也渐进之吉孰大于此羽者外见之美故人可则而象之也不可乱者至美外见独异于众人故人莫得而乱之也【易说】


　　大易粹言卷五十三
　　钦定四库全书
　　大易粹言卷五十四　　　宋　方闻一　编
　　【兊下震上】
　　伊川先生曰归妹序卦渐者进也进必有所归故受之以归妹进则必有所至故渐有归义归妹所以继渐也归妹者女之归也妹少女之称为卦震上兊下以少女从长男也男动而女说又以说而动皆男说女女从男之义卦有男女配合之义者四咸恒渐归妹也咸男女之相感也男下女二气感应止而说男女之情相感之象恒常也男上女下巽顺而动隂阳皆相应是男女居室夫妇倡随之常道渐女归之得其正也男下女而各得正位止静而巽顺其进有渐男女配合得其道也归妹女之嫁归也男上女下女【一无女字】从男也而有说少之义以说而动动以【一作而】说则不得其正矣故位皆不当初与上虽当隂阳之位而阳在下隂在上亦不当位也与渐正相对咸恒夫妇之道渐归妹女归之义咸与归妹男女之情也咸止而说归妹动于说皆以说也恒与渐夫妇之义也恒巽而动渐止而巽皆以巽顺也男女之道夫妇之义备于是矣归妹为卦泽上有雷雷震而泽动从之象也物之随动莫如水男动于上而女从之嫁归从男之象震长男兊少女少女从长男以说而动动而相说也人之所说者少女故云妹为女归之象又有长男说少女之义故为归妹也【易传】
　　归妹征凶无攸利
