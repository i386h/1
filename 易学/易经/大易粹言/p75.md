<!-- { "loadSidebar": true } -->
　　伊川先生曰包者所褁畜也鱼所美也四与初为正应当相遇者也而初已遇于二矣失其所遇犹包之无鱼亡其所有也四当姤遇之时居上位而失其下下之离由己之失徳也四之失者不中正也以不中正而失其民所以凶也曰初之从二以比近也岂四之罪乎曰在四而言义当有咎不能保其下由失道也岂有上【一无上字】不失道而下离者乎遇之道君臣民主夫妇朋友皆在焉四以下睽故主民而言为上而下离必有凶变起者将生之谓民心既离难将作矣○下之离由己致之逺民者已逺之也为上者有以使之离也【并易传】
　　白云郭氏曰四与初应为有鱼也当姤遇之时初六见九二而先遇焉是九四失其正应故言无鱼也夫得道者多助失道者寡助寡助之至亲戚畔之此无鱼所以起凶盖言凶之起自无鱼始矣鱼民也为君而不得其民能无凶乎四之与初非逺也而曰逺民者视二为逺耳它卦正应有间多为终吉独姤之时以遇为急故也【易说】
　　九五以杞包瓜含章有陨自天象曰九五含章中正也有陨自天志不舍命也
　　伊川先生曰九五下亦无应非有遇也然得遇之【有之字】道故终必有遇夫上下之遇由相求也杞髙木而叶大处髙体大而可以包物者杞也美实之在下者瓜也美而居下者侧微之贤之象也九五尊居君位而下求贤才以至髙而求至下犹以杞叶而包瓜能自降屈如此又其内蕴中正之徳充实章美人君如是则无有不遇所求者也虽屈己求贤若其徳不正贤者不屑也故必含畜章美内积至诚则有陨自天矣犹云自天而降言必得之也自古人君至诚降屈以中正之道求天下之贤未有不遇者也髙宗感于梦寐文王遇于渔钓皆由是道也○所谓含章谓其含蕴【一无蕴字】中正之徳也徳充实则成章而有【一无有字】辉光○命天理也舎逹也至诚中正屈己求贤存志合于天理所以有陨自天必得之矣【并易传】○髙宗好贤之意与易姤卦同九五以杞包瓜含章有陨自天杞生于最髙处瓜美物生低处以杞包瓜则至尊逮下之意也既能如此自然有贤者出故有陨自天也后人遂有天祐生贤佐之说【师说】
　　横渠先生曰杞之为物根固于下瓜之为实溃必自内九五以中正刚健含章宅尊而遇隂柔浸长之时厚下安宅溃乱是防尽其人谋而听天命者也以杞包瓜文王事纣之道厚下以防中溃尽人谋而听天命者欤【易说】
　　广平游氏曰以杞包瓜者以九二之刚中包初六之柔脆用贤得民之象也用贤得民则我无为也中心守至正而已故曰含章若是者天实临之降之百祥将不旋踵矣故曰有陨自天盖明君之于天下安危利害不惑【一作贰字】其心居中守正强为善以俟之所以作元命也故曰志不舍命【易说】
　　白云郭氏曰九五尊位中正为道甚大其为遇也宜异夫在下包茅之微故言以杞包爪也杞大木也君人之象也瓜緜緜相继之实也民象也髙其木大其隂緜緜之属托其本而有生焉是其为包也大矣含章九五之徳也有陨自天志惟天命之遇也志不舍命循天之理也以杞包瓜则尽养民之道有陨自天则无妄遇之灾是其所以为含章之美也含章非含而不发也内有含章之美故见于外者如此【易说】
　　上九姤其角吝无咎象曰姤其角上穷吝也
　　伊川先生曰至刚而在最上者角也九以刚居上故以角为象人之相遇由降屈以相从和顺以相接故能合也上九髙亢而刚极人谁与之以此求遇固可吝也已则如是人之逺之非它人之罪也由己致之故无所归咎○既处穷上刚亦极矣是上穷而致吝也以刚极居髙而求遇不亦难乎【并易传】
　　横渠先生曰穷不知变吝之道也【易说】
　　白云郭氏曰居姤之终不知道之变道既上穷犹欲遇焉是其所以吝也无咎者姤以妄遇则有凶上九既不遇于君又进则无所遇非能得无咎之道幸而居无咎之位耳与九三无大咎同义【易说】

　　大易粹言卷四十四
　　钦定四库全书
　　大易粹言卷四十五　　　宋　方闻一　编
　　【坤下兊上】
　　伊川先生曰萃序卦姤者遇也物相遇而后聚故受之以萃萃者聚也物相防遇则成羣聚萃所以次姤也为卦泽上于地水之聚也故为萃不言泽在地上而云泽上于地言上于地则为方聚之义也【易传】
　　横渠先生曰与涣卦义同故繇辞互见【易说】
　　萃亨王假有庙利见大人亨利贞用大牲吉利有攸徃明道先生曰萃涣皆享于帝立庙因其精神之聚而形于此为其涣散故立此以收之【谢显道録】○古者祭祀用尸极有深意不可不深思盖人之魂气涣散孝子求神而祭无尸则不享无主则不依故易于涣萃皆言王假有庙即涣散之时事也魂气必求其类而依之人与人既为类骨肉又为一家之类已与尸既已洁齐至诚相通以此求神宜其飨之【李吁师说】
　　伊川先生曰王者萃聚天下之道至于有庙极【一无极字】也羣生至众也而可一其归仰人心莫知其乡也而能致其诚敬鬼神之不可度也而能致其来格天下萃合人心揔摄众志之道非一其至大莫过于宗庙故王者萃天下之道至于有庙则萃道之至也祭祀之报本于人心圣人制礼以成其徳耳故豺獭能祭其性然也萃下有亨字羡文也亨字自在下与涣不同涣则先言卦才萃乃先言卦义彖辞甚明○天下之聚必得大人以治之人聚则乱物聚则争事聚则紊非大人治之则萃所以致争乱也萃以不正则人聚为苟合财聚为悖入安得亨乎故利贞○萃者丰厚之时也其用宜称故用大牲吉事莫重于祭故以祭享而言上交鬼神下接民物百用莫不皆【一作当】然当萃之时而交物以厚则是享丰富之吉也天下莫不同其富乐矣若时之【一无之字】厚而交物以薄乃不享其丰美天下莫之与而悔吝生矣盖随时之宜顺理而行故彖云顺天命也夫不能有为者力之不足也当萃之时故利有攸徃大凡兴功立事贵得可为之时萃而后用是以动而有裕天理然也【并易传】
　　横渠先生曰萃而不见大人之徳吝道也【易说】
　　白云郭氏曰萃聚之世既庶既富之时也故萃有亨之道孔子曰既富矣又何加焉曰教之故圣人设教必于富庶之后而设教之道莫先于孝享以为天下先故观之神道设教亦必以盥而不荐为首与萃之时王假有庙致孝享之意同利见大人亨者天下万物萃聚之时主之者不得其道则乱由以生故非见大人则萃不能亨也大人为道之大足以容民畜众者也所以利见大人者利贞故也正故能亨不正则不亨矣始言萃亨王假有庙统言之也自利见大人之下详言其事也见大人则正正则得主萃之道故天下可以用大牲而致孝享因萃之盛足以有为是以利有攸徃矣由是观之萃非大人适所以致乱也故卦辞先言萃有亨之道而后言见大人则亨也【易说】
　　彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸徃顺天命也观其所聚而天地万物之情可见矣
　　伊川先生曰萃之义聚也顺以【一作而】说以卦才言也上说而下顺为上以说道使民而顺于人心下说上之政令而顺从于上既上下顺说又阳刚处中正之位而下有应助如此故能聚也欲天下之萃才非如是不能也○王者萃人心之道至于建立宗庙所以致其孝享之诚也祭祀人心之所自尽也故萃天下之心者无如孝享王者萃天下之道至于有庙则其极也○萃之时见大人则能亨盖聚以正道也见大人则其聚以正道得其正则亨矣萃不以正其能亨乎○用大牲承上有庙之文以享祀而言凡事莫不如是丰聚之时交于物者当厚称其宜也物聚而力赡乃可以有为故利有攸徃皆天理然也故云顺天命也○观萃之理可以见天地万物之情也天地之化育万物之生成凡有者皆聚也有无动静终始之理聚散而已故观其所以聚则天地万物之情可见矣【并易传】
　　横渠先生曰聚而致享必有庙乃尽其实○聚不以正私邪胜也○富聚之世顺天之命用大牲有所进为宜○散而通之顺天命而不凝于物也【疑一作疑并易说】白云郭氏曰其道不顺其情不说则无萃聚之理刚中而应九五也萃之主也非刚则不能为众聚之主非中则不可为主苟无其应又不能为之主也是以顺以说为物聚之理刚中而应为能聚之道致孝享者嘉防之时礼在所先也萃之致孝享亦以身化天下也聚以正者见大人则聚以正道非大人则聚以不正之道故大人所以为时利见也用大牲吉利有攸徃者因时而可有为也时则所谓天命也当可为而为所以顺天命也然天地万物之情所以聚者不过顺说而已其道不顺则无由以聚其情不说则不能聚矣故天地万物之情既不过顺说是以彖言可见也【易说】
　　象曰泽上于地萃君子以除戎器戒不虞
　　伊川先生曰泽上于地为萃聚之象君子观萃象以除治戎噐用戒备于不虞凡物之萃则有不虞度之事故众聚则有争物聚则有夺大率既聚则必多故矣故观萃象而戒也除谓简治也去恶也除而聚之所以戒不虞也【易传】
　　白云郭氏曰泽聚于地萃之象也然天下之理顺极者必逆说极者必怨聚极者必散乖争陵犯莫不由此以生所以萃之时君子豫为之防除戎器而戒不虞也除谓除恶而新之【易说】
　　初六有孚不终乃乱乃萃若号一握为笑勿恤徃无咎象曰乃乱乃萃其志乱也
　　伊川先生曰初与四为正应本有孚以相从者也然当萃时三隂聚处柔无守正之节若舍正应而从其类乃有孚而不终也乃乱惑乱其心也乃萃与其同类聚也初若守正不从号呼以求正应则一握笑之矣一握俗语一圑也谓众【一有聚字】以为笑也若能勿恤而徃从刚阳之正应则无过咎不然则入小人之羣矣○其心志为同类所惑乱故乃萃于羣隂也不能固其守则为小人所惑乱而失其正矣【并易传】
　　横渠先生曰萃聚之世物各以近相求所处逺者虽有其应不能专一初六履不以中萃而志乱故为众轻侮若能啼号赍咨专一其守不恤众侮则徃而无咎【易说】
　　白云郭氏曰初与四为正应诚信之应也而初六舍应从类不终其道乃惑乱相聚非聚以正之道也虽有一握为笑之蹔何可长也故必勿恤其类徃从正应以终有孚则无咎矣何以知初六之不终盖隂柔不能有立当萃之时见其类则必聚今二隂在上故知其舍应从类也其志乱者其志惑于其类而失应故云乱也【易说】
