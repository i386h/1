<!-- { "loadSidebar": true } -->
　　横渠先生曰云上于天需君子以饮食宴乐九五需于酒食贞吉未济亦有孚于饮酒以隂在前无所施为唯需于饮食而已【易説】
　　广平游氏曰云上于天则泽将下流天下之所徯望也故有需之象饮食人之大欲存焉而人非饮食不生则天下之所需莫急于饮食故需饮食之象而位乎天位以应天下之求亦曰需于酒食而已然幅贠之众乌得人人而饮食之哉亦曰养贤以及万民而已故君子饮食燕乐者大亨以养圣贤使忠臣嘉賔得尽其心焉耳忠臣嘉賔尽其心则小民不失职而人人厌其所欲矣九五之所需孰大于此【易説】
　　白云郭氏曰先人曰文武以天保以上治内采薇以下治外而始于燕羣臣嘉賔者需之道也雍曰序卦曰需者饮食之道也饮食朝夕之需也人无饥渴之害则饮食无需也屯蒙之后天下之所需者在君而君之所需者在贤云上于天欲雨之象万物之所需也饮食宴乐所以养贤膏泽将以及民亦天下之需也【易説】
　　初九需于郊利用恒无咎象曰需于郊不犯难行也利用恒无咎未失常也
　　伊川先生曰需者以遇险故需而后进初最逺于险故为需于郊郊旷逺之地也处于旷逺利在安守其常则无咎也不能安常则躁动犯难岂能需于逺而无过也○处旷逺者不犯冒险难而行也阳之为物刚健上进者也初能需待于旷逺之地不犯险难而进复宜安处不失其常则可以无咎矣虽不进而志动者不能安其常也君子之需时也安静自守志虽有湏而恬然若将终身焉乃能用常也【并易传】
　　山杨氏曰乾道以上行为常方需之时险在前宜需而后进虽久于其所未为失常也【易説】
　　白云郭氏曰以干之刚犹有畏难之义则险其可犯哉初九逺于难者也故言于郊于郊不犯难矣勿以逺而妄动乃尽畏难之义是以利用恒无咎可需则需不可需则勿需也可应则应不可应则不应也此需时用常之道【易説】
　　九二需于沙小有言终吉象曰需于沙衍在中也虽小有言以吉终也
　　伊川先生曰坎为水水近则有沙二去险渐近故为需于沙渐近于险难虽未至于患害己小有言矣凡患难之辞大小有殊小者至于有言言语之伤至小者也二以刚阳之才而居柔守中寛裕自处需之善也虽去险渐近而未至于险故小有言语之伤而无大害终得其吉也○衍寛绰也二虽近险而以寛裕居中故虽小有言语及之终得其吉善处者也【并易传】山杨氏曰沙近水而不溺于水以其衍在其中而不廹于险也其犯难浅矣故小有言终吉【易説】
　　白云郭氏曰沙近水近难也近之必不能无难故小有言刚明之才居柔守中小言之伤不为大损是以终吉欲无小言之愆则逺于郊而用常可也二虽不能逺于郊而以寛裕居中是虽有言而吉终也叔孙武叔毁仲尼子贡曰其何伤于日月乎终吉之谓也【易説】
　　九三需于泥致宼至象曰需于泥灾在外也自我致宼敬慎不败也
　　伊川先生曰泥逼于水也既进逼于险当致宼难之至也三刚而不中又居健体之上有进动之象故致宼也苟非敬慎则致防败矣○三切逼上体之险难故云灾在外也灾患难之通称对眚而言则分也三之致宼由已进而逼之故云自我宼自己致若能敬慎量宜而进则无防败也需之时湏而后进也其义在相时而动非戒其不得进也直使敬慎毋失其宜耳【并易传】
　　山杨氏曰需而廹于险则致宼自我矣然干健之极非险之所能防故敬慎则不败需而后动能敬慎者也若夫行险以徼幸虽有刚健之才能不败者鲜矣【易説】
　　兼山郭氏曰九三坎为险九三廹之灾在外也于郊于沙于泥逺迩之象也刚健上行故曰自我致宼也【易説】
　　白云郭氏曰于泥则有难矣不能于郊而于沙不能于沙而于泥则于泥之宼自我致之也灾自外来也敬慎而不败者君子责己反身之道也躬自厚而薄责于人则逺怨矣何败之有是以君子居易以俟命敬慎也小人行险以徼幸鲜不败矣然君子虽因接物而有敬而敬当在物先故坤之直内言存于物先也需之九三上六见于用以接物而已【易説】
　　六四需于血出自穴象曰需于血顺以聼也
　　伊川先生曰四以隂柔之质处于险而下当三阳之进伤于险难者也故云需于血既伤于险难则不能安处必失其居故云出自穴穴物之所安也顺以从时不竞于险难所以不至于凶也以柔居隂非能竞者也若阳居之则必凶矣盖无中正之徳徒以刚竞于险适足以致凶也○四以隂柔居于险难之中不能固处故退出自穴盖隂柔【一作柔弱】不能与时竞不能处则退是顺从以聼于时所以不至于凶也【并易传】横渠先生曰以柔居隂不能御强来则聼顺而辟其路【易説】
　　山杨氏曰干健上行非险之所能防而四以隂柔在前故需于血出自穴血隂伤也出自穴不安其所也隂虽不安其所而能以聼则虽伤而不至于凶矣六四以柔居隂能顺以聼者也【易説】
　　白云郭氏曰以隂柔之质处众刚之上不能违而避之反出自穴是自求祸也故需于血然应于初九自上应下能顺以退聼故虽伤而无凶【易説】
　　九五需于酒食贞吉象曰酒食贞吉以中正也
　　伊川先生曰五以阳刚居中得正位乎天位克尽其道矣以此而需何需不获故宴安酒食以俟之所湏必得也既得贞正所需必遂可谓吉矣○需于酒食而贞且吉者以五得中正而尽其道也【并易传】
　　山杨氏曰需而至于位天位则险难既平无所事矣故需于酒食而已若既醉之诗是也然需于酒食而不以正则是自溺于荒腆耳能无凶乎故正乃吉【易説】
　　兼山郭氏曰九五既醉以酒既饱以徳人有士君子之行诗之所谓太平需之所谓贞吉者也【易説】
　　白云郭氏曰先人曰既醉以酒既饱以徳人有士君子之行诗之所谓太平需之所谓贞吉也雍曰饮食非自养也养贤而已养贤以及万民所以应天下之需也鹿鸣之君盖得需于酒食之道天保之福所谓贞吉也【易説】
　　上六入于穴有不速之客三人来敬之终吉象曰不速之客来敬之终吉虽不当位未大失也
　　伊川先生曰需以险在前需时而后进上六居险之终终则变矣在需之极久而得矣隂止于六乃安其处故为入于穴穴所安也安而既止后者必至不速之客三人谓下之三阳干之三阳非在下之物需时而进者也需既极矣故皆上进不速不促之而自来也上六既需得其安处羣刚之来苟不起忌疾忿竞之心至诚尽敬以待之虽甚刚暴岂有侵陵之理故终吉也或疑以隂居三阳之上得为安乎曰三阳干体志在上进六隂位非所止之正故无争夺之意敬之则吉也○不当位谓以隂而在上也爻以六居隂为所安象复尽其义明隂宜在下而居上为不当位也然能敬顺以自处则阳不能陵终得其吉虽不当位而未至于大失也【并易传】
　　横渠先生曰上无所出故降入自穴恭以纳之虽处极上不至于失【易説】
　　山杨氏曰隂宜下而在上不当位也以柔顺居之而不为险难虽不当位未大失也当需之终处一卦之外逺于阳也与四异矣故入于穴穴隂所安也三阳需而进不速之客也阳方上行知敬而不为险难其吉宜矣若夫需道之终犹欲怀险以为难亦君子之所不容也能无凶乎【易説】
　　兼山郭氏曰上六不当有事之地犹有需焉至于三阳彚征不能退聴以违之是以入于穴也敬之终吉未大失而已乃若鸿飞冥弋人何慕焉上六坎也故其道如此【易説】
　　白云郭氏曰先人曰上六不当有事之地至于三阳彚征不能退聼以违之虽敬之终吉未大失而已乃若鸿飞防弋人何慕焉上六坎也故不足以进此雍曰上六据非其位不能退聼徒知入于穴以避焉仅免夫需血自伤而已故曰未大失也天道上行理之常来而敬之终无凶也夫需之时天下如饥之需食渇之需饮也故于郊于沙于泥出入于穴独五安然是为需之主然水行需舟陆行需车莫非需也卦特言其大者耳【易説】
　　大易粹言卷五
　　钦定四库全书
　　大易粹言卷六　　　　宋　方闻一　编
　　【坎下干上】
　　伊川先生曰讼序卦饮食必有讼故受之以讼人之所需者饮食既有所湏争讼所由起也讼所以次需也为卦干上坎下以二象言之天阳上行水性就下其行相违所以成讼也以二体言之上刚下险刚险相接能无讼乎又人内险阻而外刚强所以讼也【易传】
　　讼有孚窒中吉终凶利见大人不利渉大川
　　伊川先生曰讼之道必有其孚实中无其实乃是诬妄凶之道也卦之中实为有孚之象讼者与人争辩而待决于人虽有孚亦湏窒塞未通不窒则已明无讼矣事既未辩吉凶未可必也故有畏中吉得中则吉也终凶终极其事则凶也○讼者求辩其曲直也故利见于大人大人则能以其刚明中正决所讼也讼非和平之事当择安地而处不可防于危险故不利渉大川也【并易传】
　　白云郭氏曰需讼一体也相亲而需则为需相违而讼则为讼性情之异耳然性情之异而有孚则同者亲而无孚需之妄也讼而无孚讼之妄也窒者塞其源而不流也惕者谨其事而知惧也得其中则吉成其终则凶知此则知讼之为道矣非特讼者为然聴讼亦如之也好生之徳洽于民心兹用不犯于有司窒之也钦哉钦哉唯刑之恤哉惕之也吕刑曰简孚有众又曰狱成而孚输而孚有孚也故乃明于刑之中中吉也舜典之疑唯轻吕刑之疑有赦不成其终也【易説】
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　伊川先生曰讼之为卦上刚下险险而入健也又为险健相接内险外健皆所以为讼也若健而不险不生讼也险而不健不能讼也险而又健是以讼也○讼之道固如是又据卦才而言九二以刚自外来而成讼则二乃讼之主也以刚处中中实之象故有孚处讼之时虽有孚信亦必艰阻窒塞而有惕惧不窒则不成讼矣又居险防之中亦为窒塞惕惧之义二以阳刚自外来而得中为以刚来讼而不过之义是以吉也卦有更取成卦之由为义者此是也卦义不取成卦之由则更不言所变之爻也据卦辞二乃善也而爻中不见其善盖卦辞取其有孚得中而言乃善也爻则以自下讼上为义所取不同也○讼非善事不得已也安可终极其事极意于其事则凶矣故曰不可成也成谓穷尽其事也○讼者求辩其是非也辩之乃中正也故利见大人以所尚者中正也聼者非其人则或不得其中正也中正大人九五是也○与人讼者必处其身于安平之地若防危险则防其身矣乃入于深渊也卦中有中正险防之象【并易传】山杨氏曰干健而上行坎险而趋下居险健而不相与讼之所兴也九二刚来而得中有孚也讼以有孚为主讼而无孚则刑随之矣凶之道也刚来而防乎险中见窒也见窒而后讼讼非得已也讼而惕焉中而止非成讼也是以吉非刚而得中畴克尔终凶以上九言也处讼之极不能复即命渝安正则成讼者也终凶亦宜乎然讼非中正者不能聼而决故利见大人九五是也孔子曰聼讼吾犹人也必也使无讼乎大人能使无讼者若恃险健之才徃而犯难则鲜不及矣故不利渉大川【自讼有孚至此易説】
