<!-- { "loadSidebar": true } -->
　　山杨氏曰离为火火无常形丽物而有形故离丽也夫盈天地之间皆物也未有无所丽而能有成者故曰日月丽乎天而明生焉百谷草木丽乎土而利成焉皆丽得其正而亨者也重明合二体言也上下一徳丽乎正也明则诚矣故能化成天下惟天下至诚为能化也柔丽乎中正以六二言也柔不中则茹不正则邪不足以有行矣故丽乎中正乃亨夫隂以顺成为徳柔丽中正顺之至也故畜牝牛吉牛顺物也牝牛顺之至也【易説】
　　兼山郭氏曰坎防也离丽也刚则有体防乎隂中所以为坎柔则无质丽于阳中所以为离重卦也故日月丽乎天在上者也言日月则星辰从可知也百谷草木丽乎土在下者也言百谷草木则山林川泽从可知也重明以丽乎正人道之离也人者天地之合也天一生水于北方水为精地二生火于南方火为神其精神者天之分骨骸者地之分各有所丽焉故合则浑离则散方其合也气聚而成形于有方其离也气散而神合于无是以离附物则生去物则灭圣人以是而知鬼神之情状原始返终知死生之説是故或以言文明或以言物化皆其象也至于言化成天下者又推其人道之相资而成功于乆也畜牝牛吉何也曰干为马坤为牝马坤为牛离为牝牛亦事象之宜也柔之丽乎中者六五也柔之丽乎正者六二也兼乎中正之道惟六二则然故利贞亨成卦之本在二也二有牛之象而爻之辞曰黄离元吉又从可知也牛者强力而顺象六二之方来故也【易説】白云郭氏曰离附丽也万物莫不有所丽在天之日月在地之百谷草木皆是也举日月百谷则万物在天地之中有形有象者其丽皆一也推而上之虽天地圣人不能不丽乎道而道亦不能不丽乎天地圣人矣离之为义亦大矣而彖不言者盖坎险难明而离明易见不待言而知也是以坎以险而防离以丽而明重明丽乎正者在卦为二五在人为君臣以明相继是以化成天下也书曰元首明哉股肱良哉庶事康哉康哉则化成天下矣柔谓二五也丽乎中正者贞也贞故亨此畜牝牛吉之义也【易説】
　　象曰明两作离大人以继明照于四方
　　伊川先生曰若云两明则是二明不见继明之义故云明两明而重两谓相继也作离明两而为离继明之义也震巽之类亦取洊随之义然离之义尤重也大人以徳言则圣人以位言则王者大人观离明相继之象以世继其明徳照临于四方大凡以明相继皆继明也举其大者故以世袭继照言之【易传】
　　横渠先生曰明目达聪继明之道也人患堕于愽览惟大人能勉而继之【易説】
　　山杨氏曰一则无所丽两而后有丽焉故曰明两作离离丽也大人以继明照于四方如大明文王有声之诗是也【易説】
　　兼山郭氏曰象説者谓上下为重明则五君也二臣也不得言重明丽乎正也谓先后为重明则前明已熄后明方来不得言继明照四方也在书有之尧曰放勲舜曰重华不害其为重明也惟文王武王宣重光奠丽不害其为继明也是以天下明徳皆自虞帝始陈教则肄周之所以化成天下也尧舜君臣也而并文武父子也而继所遇之时异也【易説】
　　白云郭氏曰先人曰尧曰放勲舜曰重华君臣也而并文王武王宣重光奠丽父子也而继此所谓继明雍曰圣人立象以尽意意尽而止耳不必同也坎之险难明故象言水洊至因水而知险也离之明易见故直言明两作离盖不必因火而后知其明也大人者与日月合其明故论继明必以大人为言大人非必君父也总君臣父子有是明者皆兼言之如干之二五皆为大人是也【易説】
　　初九履错然敬之无咎象曰履错之敬以避咎也伊川先生曰阳固好动又居下而离体阳居下则欲进离性炎上志在上丽几于躁动其履错然谓交错也虽未进而迹已动矣动则【一无则字】失居下之分而有咎也然其刚明之才若知其义而敬慎之则不至于咎矣初在下无位者也明其身之进退乃所丽之道也其志既动不能敬慎则妄动是不明所丽乃有咎也○履错然欲动而知敬慎不敢进所以求避免过咎也居明而刚故知而能辟不刚明则妄动矣【并易传】横渠先生曰履错然与之者多也无应于上无所朋附以刚处下物所愿交非矜慎之甚何以免咎【易説】山杨氏曰履践也借也履物为践履于物为借初在下以阳借隂也二以隂丽阳故履错然也错然谓交错也二以柔丽刚为文明之主错然而不敬则上下紊矣能无咎乎故敬之然后无咎【易説】
　　兼山郭氏曰初九文明之初错然者也不敬何以行之子入庙每事问亦其意也【易説】
　　白云郭氏曰先人曰文明之初错然者也不敬何以行之子入太庙每事问亦履错之敬欤雍曰履下道也故为离之初错然之文过则有弊敬所以救其弊也使文之弊无自而生焉非辟咎之道欤【易説】
　　六二黄离元吉象曰黄离元吉得中道也
　　伊川先生曰二居中得正丽于中正也黄中之色文之美也文明中正美之盛也故云黄离以文明中正之徳上同于文明中顺之君其明如是所丽如是大善之吉也○所以元吉者以其得中道也不云正者离以中为重所以成文明由中也正在其中矣【并易传】山杨氏曰黄中色也美在其中而畅于外者也二以柔顺中正丽乎阳而为文明之主故曰黄离元吉黄与黄中通理同义【易説】
　　兼山郭氏曰六二离之所以亨柔丽乎中正故亨也黄离之所以元吉文明而用中故元吉也故尽一卦之美其唯六二乎【易説】
　　白云郭氏曰离之六爻二五为美五得中而非正柔丽乎中正者惟六二尽之经曰君子黄中通理正位居体美在其中则黄为中之色而徳之至美者也美徳在中故能畅于四支发于事业极美之至是以元吉也六二之美虽未及乎天下而黄中之理有必至焉故言元吉其义之美与坤六五相类而其道则中庸之教也【易説】
　　九三日昃之离不鼔缶而歌则大耋之嗟凶象曰日昃之离何可乆也
　　伊川先生曰八纯卦皆有二体之义干内外皆健坤上下皆顺震威震相继巽上下顺随坎重险相习离二明继照艮内外皆止兊彼己相説而离之义在人事最大九三居下体之终是前明将尽后明当继之时人之始终时之革易也故为日昃之离日下昃之明也昃则将没矣以理言之盛必有衰始必有终常道也达者顺理为乐缶常用之器也鼔缶而歌乐其常也不能如是则以大耋为嗟忧乃为凶也大耋倾没也人之终尽达者则知其常理乐天而已遇常皆乐如鼓缶而歌不达者则恐怛有将尽之悲乃大耋之嗟为其凶也此处死生之道也耋与昳同○日既倾昃明能乆乎明者知其然也故求人以继其事退处以休其身安常处顺何足以为凶也【并易传】
　　横渠先生曰人向衰暮则尤乐听声音盖留连光景视桑榆之暮景不足则贪于为乐惟郑卫之音能令人生此意易谓不鼓缶而歌则大耋之嗟凶悲衰暮故为乐不为则复嗟年景之不足也○明正将老离过于中故哀乐之不常其徳凡人不能乆也故君子为徳夭寿不贰【并易説】
　　山杨氏曰居下体之终前明将尽矣离为日故有日昃之象焉在人则死生终始之变也故不鼔缶而歌则大耋之嗟凶夫缶常用之器也明者安常而处顺故无常变昧此则大耋之嗟凶矣【易説】
　　兼山郭氏曰九三位已过中故云日昃若不能与时进退不忧而乐其能忘大耋之嗟乎故叶公问孔子于子路子路不对子曰汝奚不曰其为人也发愤忘食乐以忘忧不知老之将至云尔若孔子者又安有大耋之嗟乎【易説】
　　白云郭氏曰先人曰叶公问孔子于子路子路不对子曰女奚不曰其为人也发愤忘食乐以忘忧不知老之将至云尔若孔子者又安有大耋之嗟乎雍曰离日也三已过中是为日昃之时以人言之则衰矣于斯时也不能忘忧而从乐则大耋之嗟至而凶矣众人以歌为乐故此爻从众言之血气既衰之时使絶灭众念惟鼔缶而歌以待终焉则良心可复诚日着而伪日去矣是所以逸其老也圣人感人之意深矣然圣贤之乐亦岂鼓缶而歌哉孔子不复梦见周公而述作六经是圣人之乐也顔子不以箪瓢陋巷为忧而不改其乐是贤人之乐也圣贤之乐其心与众人同其所以为乐则异故接舆歌而过门林类歌而拾穗庄周之鼓盆二子之临尸虽狂荡不法以极其矫枉之心终不异于众人日昃之歌矣盖未能安之者也是以孔氏之门皆无有焉【易説】
　　九四突如其来如焚如死如弃如象曰突如其来如无所容也
　　伊川先生曰九四离下体而升上体继明之初故言继承之义在上而近君继承之地也以阳居离体而处四刚躁而不中正且重刚以不正而刚盛之势突如而来非善继者也夫善继者必有巽让之诚顺承之道若舜啓然今四突如其来失善继之道也又承六五隂柔之君其刚盛陵烁之势气熖如焚然故云焚如四之所行不善如此必被祸害故曰死如失继绍之义承上之道皆逆徳也众所弃絶故云弃如至于死弃祸之极矣故不假言凶也○上陵其君不顺所承人恶众弃天下所不容也【并易传】
　　横渠先生曰处多惧之地而以乗刚故其来也遽其处也危无所容安如见弃逐皆斫丽之失中也三刚而不可乗五正而不见容【易説】
　　山杨氏曰九四以炎上之性当继明之时而丽非其正则循防不休流金焦山势之必至也故突如其来如焚如无善继之道也古之善继者如舜避尧之子禹避舜之子是也无善继之道则天下所同疾宜无所容矣故死如弃如然不言凶者凶不足道也【易説】兼山郭氏曰九四离互体有大过之象【易説】
　　白云郭氏曰火性炎上而九四近君当栗栗危惧如临深渊可也反肆其刚暴突如其来若火之焚不能自制速死之道无逾于斯矣自蹈祸机虽三尺之童亦知其非而弃之矣故虽至于死地而人无伤怛之心焉方其突然而来烈如猛火人人将望而畏之其有见容者乎故象曰无所容也古之君子于进也必有渐是以有三揖而进一辞而退之义况居近君多惧之地者乎【易説】
　　六五出涕沱若戚嗟若吉象曰六五之吉离王公也伊川先生曰六五居尊位而守中有文明之徳可谓善矣然以柔居上在下无助独附丽于刚强之间危惧之势也唯其明也故能畏惧之深至于出涕忧虑【一作虞】之深至于戚嗟所以能保其吉也出涕戚嗟极言其忧惧之深耳时当然也居尊位而文明知忧畏如此故得吉若自恃其文明之徳与所丽中正泰然不惧【一作虑】则安能保其吉也○六五之吉者所丽得王公之位也据在上之势而明察事理畏惧忧虞以持之所以能吉也不然岂能安乎【并易传】
　　横渠先生曰言王公之贵人之所附下以刚进已虽忧危终以得众而吉者柔履中正也【易説】
　　山杨氏曰四近君王公之位也位逼炎上而五乗之危难之势也故出涕沱若戚嗟若忧惧之至也然以柔顺之资离之弗违故吉唐之太宗杀建成元吉而以尉迟敬徳持兵入侍可谓突如其来如也髙祖咈而拒之则祸不可测矣能无忧惧乎惟顺而不违故卒成授受之美焉然太宗无死如弃如之祸者以其退就臣子之位而不遽进故不及也【易説】
