<!-- { "loadSidebar": true } -->
　　白云郭氏曰自憧憧徃来至莫益之十一义皆明圣人所以玩易之辞盖将致用于天下以终上篇拟议之道也道以用为大故圣人以中庸为至者道之用也自一心之正推而及乎天下自一性之尽推而至于尽物皆用也所谓精义入神以致用者此也且以咸卦论之则憧憧徃来朋従尔思言其志意未定也孔子于此虽论何思何虑而极天下徃来之理而论之则知爻辞徃来二字非徒然也是所谓玩辞也且徃来理之常也有徃必来有来必徃理势之相感然也徃而不来来而不徃理无是也知徃来之説则凡憧憧徃来相感无定固有理存不必皆从尔思也惟知同归殊涂一致百虑则天下何思何虑矣盖朋从尔思者尔所感也不从尔思者非尔所感其徃来自相感也日月寒暑是也有以屈信相感者尺蠖龙蛇是也有以精义相感而致用者圣人是也此虽殊涂而同归于感也又何必朋从尔思乎故日月徃来则明生寒暑徃来则嵗成尺蠖之屈知其必信龙蛇之蛰知其必神然则圣人精义入神岂用以寂黙而已哉必将致用于天下利用安身岂用以私一己而已哉必将崇德而广业是皆徃来屈信相感而利生出于自然者也夫惟有徃来之感故天下之有成者在是焉有屈信之感故天下之致利者在是焉圣人内明屈信以成已故足以利用安身外穷徃来以成物故足以穷神知化所以兼日月寒暑之成与夫尺蠖龙蛇之利也然非徃则不来非屈则不信非精义入神则不能致用过此以徃皆非圣人致用之道是以圣人未之或知也盖谓繁而见于事物者也若是则穷神之妙知化之极非圣人盛德孰能与此观干之初九潜龙勿用至九五而后飞龙在天此所谓屈信相感精义入神以致用者也【易説】
　　易曰困于石据于蒺防入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见耶
　　伊川先生曰二阳不可犯也而犯之以取困是非所困而困也名辱其事恶也三在二上固为据之然苟谦柔以下之则无害矣乃用刚险以乗之则不安而取困如据蒺防也如是死期将至所安之主可得见乎【易传】
　　横渠先生曰此明不能利其用者寡助之至亲戚畔之【易説】
　　白云郭氏曰当困而困当据而据道之正也非所困非所据失道之正是以名辱身危也太甲所谓自作孽不可逭者也妻者至近而易保入宫必可见者也非所冝为而为之者终至于不能保其妻子尚安能保四海乎此所谓失道者寡助也【易説】
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也
　　伊川先生曰鸷害之物在墉苟无其器与不待时而发则安得获之所以解之之道器也事之当解与已解之之道至者时也如是而动故无括结发而无不利矣括结谓阻碍圣人于此发明藏器待时之义夫行一身至于天下之事苟无其器与不以时而动小则括塞大则防败自古喜有为而无成功或颠覆者皆由是也【易传】
　　横渠先生曰此明能精义以致用者【易説】
　　山杨氏曰君子藏器于身待时而动犹之有美玉于斯非韫匵而不沾也待贾而已矣若夫求善贾而沽则取贱之道圣人不为也【语解】
　　白云郭氏曰君子以道存诸已而困于外者在时是以藏器于身犹有待也括结也结则有阂凡无其道则括非其时则括动而不括然后出而有获此章盖语成器而后可动动亦必有时焉故也藏器于身有其道也髙墉之上斯其时也【易説】
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也
　　伊川先生曰人有小过校而灭其趾则当惩惧不敢进于恶矣故得无咎系辞云小惩而大诫此小人之福也言惩之于小与初故得无咎也【易传】
　　横渠先生曰暗于事变者【易説】
　　白云郭氏曰小人非不知天下之所谓善恶亦非不知天下之祸福也盖昧于善恶几微之际故积而至于大恶以受天下之大祸者多矣圣人悯其愚而受祸也于是制刑以小惩之惩其小而诫于大则终无大恶大祸之虞是岂非小人之福哉此所以屦校灭趾于初然后终无咎也【易説】
　　善不积不足以成名恶不积不足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶
　　伊川先生曰人之聋暗不悟积其罪恶以至于极古人制法罪之大者何之以校为其无所闻知积成其恶故以校而灭其耳诫聪之不明也【易传】
　　白云郭氏曰善恶之道皆积而至非一朝一夕之故积恶不已能无终凶乎明善恶之积知所当为知所当去斯谓之君子已夫【易説】
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑伊川先生曰汉王允唐李德裕不知此戒所以致祸败也【易传】
　　横渠先生曰明君子之见几【易説】
　　白云郭氏曰安危存亡治乱盖相代相生之道是以圣人居安虑危故终无危亡之患【易説】
　　子曰德薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　伊川先生曰居大臣之位当天下之任而所用非人至于覆败乃不胜其任可羞愧之甚也其形渥谓赧汗也其凶可知系辞曰德薄而位尊知小而谋大力小而任重鲜不及矣言不胜其任也蔽于所私德薄知小也【易传】
　　横渠先生曰不知利用以安身者【易说】
　　白云郭氏曰道之用无施不可自一身至天下其用皆一安有不胜之患哉此论不胜其任者盖因鼎而言也鼎器也于人才器之象也才器限量不同犹若鼎然故有不胜其任之凶君子不器则无限量矣故形而上者为道形而下者为器【易说】
　　子曰知几其神乎君子上交不謟下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日防可识矣君子知微知彰知柔知刚万夫之望
　　明道先生曰先见则吉可知不见故致凶【朱公掞问学拾遗】○介于石理素定也理素定故见几而作何事终日哉【李吁师録】
　　伊川先生曰夫见事之几微者其神妙矣乎君子上交不至于謟下交不至于渎者盖知几也不知几则至于过而不已交于上以恭巽故过则为謟交于下以和易故过则为渎君子见于几微故不至于过也所谓几者始动之为也吉凶之端可先见而未着言也独言吉者见之于先岂复至有凶也君子明哲见事之几微故能其介如石其守既坚则不惑而明见几而动岂俟终日也防别也其判别可见矣微与彰柔与刚相对者也君子见微则知彰矣见柔则知刚矣知几如是众所仰也故賛之曰万夫之望【易传】○见几而作不俟终日智之圆也【李吁师説】
　　横渠先生曰人道之用尽于接人而已謟渎召祸理势必然故君子俯仰之际直而好义知几莫大焉知几者为能以屈为伸○几象见而未形也形则涉乎明不待神而后知也吉之先见云者顺性命则所先皆吉也○知几其神由经正以贯之则宁用终日防可识矣○君子见其几则随有所处不可过也岂俟终日几者动之微吉之先见者也夫几则吉凶皆见特言吉者不作则已作则所求乎向吉○豫之六二常不动故能得动之微○不终日贞吉言速正则吉也六二以隂居隂独无累于四故其介如石虽体柔顺以其在中而静何俟终日必知几而正矣常易故知险常简故知阻君子见常不动故能得动之微君子见几而作不俟终日苟见其几则时处置不欲过何俟终日几者动之微吉之先见特言吉者事则直须求向吉也○观其几者善之几也恶不可谓之几如曰几者动之微吉之先见亦止言吉耳上交不謟下交不渎人事不过于上下之交此可尽人道也且如孝弟人之本亦可以言几造端乎夫妇亦可以言几亲亲而尊贤亦可以为几就亲亲尊贤而求之又有几焉又如言不诚其身不悦于亲亦是几处苟要入德必始于知几○未甞不得其中故动止为众人之表【一无止字】易曰原始要终故知死生之説死生止是人之终始也学必知几造微知微之显知风之自知远之近可以入德由微则遂能知其显由末即至于本皆知微知彰知柔知刚之道也【并易説】
　　白云郭氏曰人有君子小人之辨者以君子知道知道则知几矣小人不知道不知道则不知几矣是以小人不耻不仁不畏不义恶积而不可揜罪大而不可解皆以其不知几故也且几者动之微吉之先见言吉则凶可知君子由几而趣者吉也故此独言吉方豫之时其亦如石有无逸之戒居上居下无与为豫者是以上交不謟下交不渎而为知几之君子也且谄渎至微也而鸣豫之凶有由謟渎而生者是其所以为几也君子极深研几则能尽神故曰知几其神乎知微知彰自微而知著也知柔知刚由一而知二也是皆知几之道也知几则能成天下之务是有长人之道故为万夫之望横渠先生曰常易故知险常简故知阻豫之六二常不动故能得动之微【易説】○至诚者大则通于道小则穷于理天下事物未有能逃于此者是以祸福善不善必先知之自君子观之谓之知几自众人言之谓之前知易曰知几其神矣乎故此论前知则曰至诚如神【中庸解】
　　子曰顔氏之子其殆庶几乎有不善未甞不知知之未甞复行也易曰不远复无祗悔元吉
　　伊川先生曰顔子无形显之过夫子谓其庶几乃无祗悔也过既未形而改何悔之有既未能不勉而中所欲不逾矩是有过也然其明而刚故一有不善未甞不知既知未尝不遽改故不至于悔乃不远复也【易传】
　　横渠先生曰盛德之士然后知化如顔子庻乎知化也有不善未甞不知己得善者辨善与不善也易有不善未甞不知顔子所谓有不善者必只是以常意有迹处便为不善而知之此知几也于圣人则无之矣○知德为至当而不忘至之可见吉于微也盖欲善不舍则善虽微必知之不诚于善者恶能为有为无虽终身由之不知其道乌足与几乎顔子心不违仁故不善未尝不知其致一也○知不善未甞复行不贰过也○孔子称顔子不善未甞不知知之未甞复行其知不善非独知己凢天下不善皆知之不善则固未尝复行也又曰吾未见能见其过而内自讼亦是非独自见其过乃见人之过而自讼其殆庶几言深于知几【并易説】
　　山杨氏曰性不可离可离非率性也道无隐微之间于独而不慎是可须臾离也故立则见其参于前在舆则见其倚于衡见此则知所以戒慎恐惧矣顔子不远复其进于斯乎【中庸解】
　　白云郭氏曰顔子亚圣之道未能无过故语称不贰过未能无得失故中庸言得一善则拳拳服膺而弗失之由此则知庶几于圣人矣故此言其殆庶几【易说】
　　天地絪緼万物化醇男女搆精万物化生易曰三人行则损一人一人行则得其友言致一也
