<!-- { "loadSidebar": true } -->
　　白云郭氏曰先人曰噬嗑自否来否干刚而坤柔初六升而为离柔也九五降而为震刚也雍曰刚柔之分盖以干之三刚分一以成震坤之三柔分一以成离也否防二体乾坤之纯故噬嗑与贲皆称分焉噬嗑之彖盖具三义自己成一体论之合六爻而言有頥中有物之象自乾坤之变论之则有刚柔分之义自震离二体而言故曰动而明雷动也电明也雷与电合则天威于是乎章动而且明则圣人之威于是乎立此圣人法天之道而用狱也柔得中六五也上行则法天动而必明之意也故虽无刚健之才以当其位亦可为噬嗑之主而用狱矣由是知圣人用狱无私情一本天道而已然则汉唐之兴卒无三代之治者不明法天故也其恶之大尤见于用狱之际不知雷电之必合以尽动而明之义复蹈秦皇惨毒之政其传祀数百年亦已幸矣是以游圣门者羞称之【易说】
　　象曰雷电噬嗑先王以明罚勑法
　　伊川先生曰象无倒置者疑此文误也雷电相湏并见之物亦有嗑象电明而雷威先王观电雷之象法其明与威以明其刑罚饬其法令者明事理而为之防者也【易传】
　　山杨氏曰先王观雷电威明之象而致愼焉故明罚勑法明则不滥勑则不苛【易说】
　　兼山郭氏曰象春秋书震夷伯之庙左氏曰展氏有隐慝焉书之金縢曰今天动威以彰周公之徳故知雷电之威无隐而弗及也易之取象噬嗑与丰无以异此噬嗑者先动而后明初未明也故不敢折狱政刑丰则先明而后动初已明也故不待明罚勑法而后用也天之动威其行如此则先王之用刑其有不愼者乎故书曰钦哉钦哉惟刑之恤哉于此可见矣然则噬嗑与丰施设之序何异也曰犹之天也将先春而后秋乎将先秋而后春乎故折狱致刑盖有不得已而然矣【易说】
　　白云郭氏曰先人曰噬嗑先动而后明初未明也故不敢折狱致刑丰则先明而后动初已明也故不待明罚勑法而后用也雍曰二卦先后之象尽于此矣然噬嗑方动以期于明必先明其罚勑其法以示天下使天下知所避然后犯于有司者可以丽其罪若周官大司宼县刑象之法于象魏小司寇令以木铎曰不用法者国有常刑令羣士乃宣布于四方宪刑禁至于士师又宪禁令于国及郊野此之谓明罚勑法也丰则已明而动是已布刑也已令宪也动则丽之刑矣若大司宼邦典定之邦法断之邦成弊之小司宼以五刑听万民之狱讼附于刑用情讯之至于旬乃弊之士师察狱讼之辞以诏司宼断狱弊讼致邦令此之谓折狱致刑也是皆圣人之政见于有迹者也若其至仁内充推恩四海盖不可得而见焉特于圣人之言得其大槩而已观舜戒羣后曰钦哉钦哉惟刑之恤哉其戒臯陶曰惟明克允又曰明于五刑以弼五敎又曰刑期于无刑而臯陶称舜亦曰好生之徳洽于民心兹用不犯于有司知此则尽噬嗑之用狱矣然舜之命臯陶必先曰蛮夷猾夏寇贼奸宄然后曰汝作士盖蛮夷猾夏寇贼奸宄利用狱之时也由是知非噬嗑之时圣人未甞以用狱为利也【易说】
　　初九屦校灭趾无咎象曰屦校灭趾不行也
　　伊川先生曰九居初最在下无位者也下民之象为受刑之人当用刑之始罪小而刑轻校木械也其过小故屦之于足以灭伤其趾人有小过校而灭其趾则当惩惧不敢进于恶矣故得无咎系辞云小惩而大诫此小人之福也言惩之于小与初故【一有后字】得无咎也初与上无位为受刑之人余四爻皆为用刑之人初居最下无位者也上处尊位之上过于尊位亦无位者也王弼以为无隂阳之位隂阳系于竒偶岂容无也然诸卦【一作爻】初上不言当位不当位者【一作不言位当不当者】盖初终之义为大临之初九则以位为正若需上六云不当位干上九云无位爵位之位非隂阳之位也○屦校而灭伤其趾则知惩诫而不敢长其恶故云不行也古人制刑有小罪则校其趾盖取禁止其行使不进于恶也【并易传】
　　横渠先生曰戒之在初小惩可止故无咎【易说】
　　山杨氏曰先王之用刑期于无刑而已当用狱之初未至于恶积而罪大犹足以迁善也故屦校灭趾使不进于恶而已所以小惩而大诫也【易说】
　　白云郭氏曰伊川曰初最下上过尊位皆无位也无位受刑者也王弼谓无隂阳之位非也雍曰观辅嗣传文曰无位而已伊川谓无隂阳之位者以略例言初上无隂阳定位故也易之于爻以二三四五为人道之着初上虽为始终然旣居六画之内安得谓之无位若谓非有位用事之象则可也是以在噬嗑为受刑之人夫以圣人仁覆天下于小罪轻刑固冝赦宥而此初九屦校灭趾不以为过何哉盖小惩于早所以大诫于后使恶不进是为无刑之本此圣人之大仁也不然姑息不忍长恶孰甚焉校者械之通名在足之校屦之而没其趾大其校也使之不能行也乃所以戒其恶之不行也【易说】
　　六二噬肤灭鼻无咎象曰噬肤灭鼻乗刚也
　　伊川先生曰二应五之位用刑者也四爻皆取噬为义二居中得正是用刑得其中正也用刑得其中正则罪恶者易服故取噬肤为象噬齧人之肌肤为易入也灭没也深入至没其鼻也二以中正之道其刑易服然乗初刚是用刑于刚强之人刑刚强之人必湏深痛故至灭鼻而无咎也中正之道易以服人与严刑以待刚强义不相妨○深至灭鼻者乘刚故也乗刚乃用刑于刚强之人不得不深严也深严则得冝乃所谓中也【并易传】
　　横渠先生曰六三居有过之地而已噬之乗刚而动为力不劳动未过中故无咎【易说】
　　山杨氏曰六二以中正之徳处用狱之时则刑当而罪得矣故有噬肤之象焉肤言噬之易也鼻者息之出入往来而不穷也九四为间者也而初应之二刚合则为间大而难噬矣故乗之絶其往来乃无咎【易说】
　　兼山郭氏曰六二噬嗑柔得中而上行盖才不足而资物以为用者也柔顺中正裕于矜恤之仁而略于刚断之义然而噬肤之易有灭鼻之深盖乗刚之过也六二且以为戒况其它乎【易説】
　　白云郭氏曰二三四五皆言噬盖用刑除间之爻也肤柔脆之物易噬也夫六二柔顺中正之徳冝其用刑无过举矣今噬肤之易而有灭鼻之深者盖六二以柔乗刚患在不及能勉于用刚焉乃能乗刚故此噬深亦无咎也古者刑乱国用重典岂非噬肤乗刚之义乎四爻必假肤腊胏肉见义者以噬嗑之名本取頥中之象故也【易说】
　　六三噬腊肉遇毒小吝无咎象曰遇毒位不当也伊川先生曰三居下之上用刑者也六居三处不当位自处不得其当而刑于人则人不服而怨怼悖犯之如噬齧干腊坚韧之物而遇毒恶之味反伤于口也用刑而人不服反致怨伤是可鄙吝也然当噬嗑之时大要噬间而嗑之虽其身处位不当而强梗难服至于遇毒然用刑非为不当也故虽可吝而【一无而字】亦小噬而嗑之非有咎也○六三【一无三字】以隂居阳处位不当自处不当故所刑者难服而反毒之也【并易传】横渠先生曰所间在四四为刚阳故曰腊肉非礼伤义故曰遇毒能以为毒而舎之虽近不相得小有吝而无咎也【易说】
　　山杨氏曰頥中有物谓九四也则噬嗑之为间惟九四而已故有腊肉之象焉腊肉物之全体也六三柔不当位而居动之极上当九四之刚故噬腊肉而遇毒也噬腊肉而遇毒故可吝然噬终必合故无咎【易说】
　　白云郭氏曰六二虽乗刚而能噬深者中正故也六三之柔又非中正其噬难矣而能择干物之小者噬之犹如治小狱决小罪可谓度徳而量力者也然其威徳终不足以服人适足以招怨怼而致悔吝以其刑旣小是以止于小吝而无大咎也郑氏周官注以小物全干为腊马氏以有骨谓之胏其义最得之毒害也犹人不胜其噬而疾作也【易说】
　　九四噬干胏得金矢利艰贞吉象曰利艰贞吉未光也伊川先生曰九四居近君之位当噬嗑之任者也四己过中是其间愈大而用刑愈深也故云噬干胏胏肉之有聮【一无聮字】骨者干肉而兼骨至坚难噬者也噬至坚而得金矢金取刚矢取直九四阳徳刚直为得刚直之道虽用刚直之道利在克艰其事而贞固其守则吉也九【一无九字】四刚而明体阳而居柔刚明则伤于果故戒以知难居柔则守不固故戒以坚贞刚而不贞者有矣凡失刚者皆不贞也在噬嗑四最为善○凡言未光其道未光大也戒于【一作以】利艰贞盖其所不足也不得中正故也【并易传】
　　横渠先生曰五为隂柔故喻干胏能守正得刚直之义故艰贞吉其徳光大则其贞非艰也【易说】
　　山杨氏曰九四合一卦言之则为间者也以爻言之则居大臣之位任除间之责者也易之取象不同类如此夫处羣隂之中当除间之责其任难胜矣故有噬干胏之象焉胏肉之有骨者坚而难噬也噬胏而得金矢以刚克遇之也盖刚过中故有金矢之象焉夫用狱之道君子所冝尽心也一之以刚直则狱有不得其情者故利艰贞吉孔子曰听讼吾犹人也必也使无讼乎虽利艰贞未能使无讼也故曰未光也【易说】
　　兼山郭氏曰九四胏骨之坚强而难噬者也噬嗑皆以柔而四为頥中之间上下二隂三五之所同欲以噬者也故在讼则为难聴之讼在狱则为难折之狱而九四以刚明而聴之能得其情者也古者以两造禁民讼以两造听之而无所偏受则不直自反而民讼禁矣入束矢于朝不直则入其矢所以惩不直也以两剂禁民狱而无偏信则不信者自反而民狱禁矣入钧金三日乃致于朝不信则入其金所以惩不信也方九四之听讼也旣得其矢则不直者自反而服其非又得其金则不信者自反而服其罪则难折之狱旣折而得其情矣尚且曰利艰贞吉则先王之于狱讼其可易言之哉故曰刑者侀也侀者成也死者不可复生刑者不可复续言一成而不可变也故于听之始也如此之愼于其成也则又可知矣【易说】白云郭氏曰先人曰胏骨之干坚强难噬者也噬嗑皆以柔而四为頥中之间上下二隂三五之所同欲以噬者也故在讼则为难听之讼在狱则为难折之狱而九四以刚明而听之能得其情者也古者以两造禁民讼以两造听之而无所偏受则不直自反而民讼禁矣入束矢于朝不直则入其天所以惩不直也以两剂禁民狱而无偏信则不信者自反而民狱禁矣入钧金三日乃致于朝不信则入其金所以惩不信也方九四之听讼也旣得其矢则不直者自反而服其非又得其金则不信者自反而服其罪则难折之狱旣折而得其情矣尚且曰利艰贞吉则人之于狱讼其可易言之哉故曰刑者侀也侀者成也死者不可复生刑者不可复续言一成而不可变也故于听之始也如此之愼于其成也则又可知矣雍曰九四有至难之噬而得束矢钧金犹曰利艰贞吉者曾子所谓如得其情则哀矜而勿喜盖圣人明愼钦恤之意也虽然刑期于无刑必也使无讼如是则得金矢亦安足以为圣人之光哉所谓听讼犹人者也帝尧之光被四表文王之光于四方其道有大于此者矣故孔子之象以九四为未光也【易说】
