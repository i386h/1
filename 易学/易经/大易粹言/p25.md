<!-- { "loadSidebar": true } -->
　　伊川先生曰三居泰之中在诸阳之上泰之盛也物理如循环在下者必升居上者必降泰乆而必否故于泰之盛与阳之将进而为之戒曰无常安平而不险陂者谓无常泰也无常往而不返者谓隂当复也平者陂往者复则为否矣当知天理之然方泰之时不敢安逸常艰危其思虑正固其施为如是则可以无咎处泰之道旣能艰贞则可常保其泰不劳忧恤得其所求也不失所期为孚如是则于其禄食有福益也禄食谓福祉善处泰者其福可长也盖德善日积则福禄日臻德逾于禄则虽盛而非满自古隆盛未有不失道而丧败者也○无往不复言天地之交际也阳降于下必复于上隂升于上必复于下屈伸往来之常理也【一作理之常也】因天地交际之道明否泰不常之理以为戒也【并易传】
　　横渠先生曰因交与之际以着戒能艰贞则享福可必【易说】
　　山杨氏曰平终必陂往极必复此天地之义隂阳之理也九三居天地之际将陂复之时也而在上者不知为君之难居下者不知为臣之不易世方无虞上下荒怠不知相与以警戒则否将至矣泰其可长乎九三在下卦之上人臣之尊位上交之极也知艰贞乃可以无咎不能正固以守之务为持禄保位之谋则小人之归而祸将及矣虽有其位其能安享之乎故惟不恤其孚而后于食有福阿意以媚上恤其孚者也【易说】
　　白云郭氏曰否泰之道如循环终则有始可不豫戒乎城复于隍则无及矣九三下体之上位已过中故以平陂往复而思戒也艰若周公之无逸也贞若成王之持守也能艰能贞则无咎矣君子能为可信之道以无咎何恤人之必信否也艰贞无咎邦有道糓之时是以于食有福况太平之世旣醉以酒旣饱以德君子万年介尔景福则于食有福明矣九三六四是为天地相交之际天道终矣地道之始故曰天地际也过此以往则未之或知故君子思必陂必复之戒焉○九三艰贞臣道非君道【并易説】
　　六四翩翩不富以其邻不戒以孚象曰翩翩不冨皆失实也不戒以孚中心愿也
　　伊川先生曰六四处泰之过中以隂在上志在下复上二隂亦志在趋下翩翩疾飞之貎四翩翩就下与其邻同也邻其类也谓五与上夫人冨而其类从者为利也不冨而从者【一无者字】其志同也三隂皆在下之物居上乃失其实其志皆欲下行故不冨而相从不待戒告而诚意相合也夫隂阳之升降乃时运之否泰或交或散理之常也泰旣过中则将变矣圣人于三尚云艰贞则有福盖三为将中知戒则可保四已过中矣理必变也故专有始终反复之道五泰之主则复言处泰之义○翩翩下往之疾不待冨而邻从者以三隂在上皆失其实故也隂夲在下之物今乃居上是失实也不待戒告而诚意相与者盖其中心所愿故也理当然者天也众所同者时也【并易传】横渠先生曰隂阳皆未安其分故家不冨志不寜【易説】山杨氏曰三隂在下之物而上行皆失实也故不冨然翩翩相从而下复者能不冨以其邻者也盖隂阳之往复天地之义理之必至也四居天地之际求复之时也其相从而下非为利也出于中心之愿故不俟告戒而其诚已孚矣【易说】
　　白云郭氏曰翩翩飞之疾也疾飞而趋下从阳盖见几之君子也阳道常饶而为实隂道常乏而为虚乏而从饶虚而从实理之必然也故翩翩从阳以不冨而失实也皆者三隂同志之辞隣者五也上也不戒以孚则不约而从也不约而从以三隂中心之愿同故耳不冨主坤言与谦同【易说】
　　六五帝乙归妹以祉元吉象曰以祉元吉中以行愿也伊川先生曰史谓汤为天乙厥后有帝祖乙亦贤王也后又有帝乙多士曰自成汤至于帝乙罔不明徳恤祀称帝乙者未知谁是以爻义观之帝乙制王姬下嫁之礼法者也自古帝女虽皆下嫁至帝乙然后制为【一作其】礼法使降其尊贵以顺从其夫也六五以隂柔居君位下应于九二刚明之贤五能倚任其贤臣而顺从之如帝乙之归妹然降其尊而顺从于阳则以之受祉且元吉也元吉大吉而尽善者也谓成治泰之功也○以祉元吉所以能获祉福且元吉者由其以中道合而行其志愿也有中德所以能任刚中之贤所听从者皆其志愿也非其所欲能从之乎【并易传】
　　横渠先生曰虽隂阳义反取交际为大义【易说】
　　山杨氏曰六五柔顺而履中忘势而下交有帝乙归妹之象焉故能以祉元吉九三处一卦之中上下交际泰之盛时也盛极必反盖天地之道理之必至也故戒之曰无平不陂无往不复言泰之不可恃也易而不知戒则否将复矣故唯艰贞乃吉九三有刚健之才能艰贞者也六四处下卦之上盛极而过中矣盖陂复之时也隂柔不中无济时之才时运而往则羣隂下复以为否理之必至也其孰能御之六五履尊位为泰之主时之盛衰系乎人君而已而天下随之以为时也故复言处泰之道而不以时之往复为辞与三四异矣【易说】
　　白云郭氏曰泰之时有干德刚中之臣而上无飞龙之君不几于不能用乎然泰之所谓天地交者以臣有干德而居下君有坤德而居上是以谓之交也兼具乾坤之体而不得其全所以为圣人参天地之卦故象言财成辅相之道也六五以谦尊自居用坤之六五得黄裳之道下下以成其政所谓上下交而其志同也有是君有是臣所以能福天下以元吉也元吉非一人之吉天下之吉也所谓敛时五福用敷锡厥庶民君也以祉者以祉天下也六五之志在于用柔今之下下行用柔之愿而已乙用柔也妹柔之至也非柔之至不足以尽黄裳之道故归妹黄裳皆称元吉盖一道也【易说】
　　上六城复于隍勿用师自邑告命贞吝象曰城复于隍其命乱也
　　伊川先生曰掘隍土积累以成城如治道积累以成泰及泰之终将反于否如城土頽圯复反于隍也上泰之终六以小人处之行将否矣勿用师君之所以能用其众者上下之情通而心从也今泰之将终失泰之道上下之情不通矣民心离散不从其上岂可用也用之则乱众旣不可用方自其亲近而告命之虽使所告命者得其正亦可羞吝邑所居谓亲近大率告命必自近始凡贞凶贞吝有二义有贞固守此则凶吝者有虽得正亦凶吝者此不云贞凶而云贞吝者【一无者字】将否而方告命为可羞吝否不由于告命也○城复于隍矣虽其命之乱不可止也【并易传】横渠先生曰泰极则否非力所支故不可以师其势愈乱正以命令谕众然终吝道也故知者先几艰贞无咎着戒未然也【易说】
　　山杨氏曰治隍而为城隂上升之象城复于隍隂复其所之象也上六泰之终也平者陂往者复泰反为否上下分崩离析之时也命乱而不一众其可用乎故曰勿用师夫邑者所居之邑也众不可用而告命不出夫居邑则虽正亦吝矣然泰之终也有刚健之才处之则颠而扶危而持犹可为也故曰吝而已【易说】
　　兼山郭氏曰九三无往不复上六城复于隍虽理之所必然亦始终之戒也六五坤柔也九二干徤也柔顺之君刚健之臣而有应焉皆中而未正也故有归妹之辞焉以斯道也当斯时也所以为泰也有祉福之盛故五曰以祉元吉二曰得尚于中行也礼云君佩倚则臣佩垂君佩垂则臣佩委若泰之甚无以复如惟归妹则可矣尧降二女亦由此道非知进退存亡之君其孰能与于此【易説】
　　白云郭氏曰泰极必否故上六城复于隍方是时也纪纲法度頽毁将絶虽自治且不暇又安能行师以治人之罪乎故直曰勿用师然号令虽宣亦且塞而不通不过于告自邑止于近者小者而已虽固守是道益可鄙也且泰之过极则有君弱臣强不唱而和之象故九三无平不陂无往不复所以戒臣之刚也上六城复于隍所以戒君之柔也城之所以为城者以有立也城反于隍君道圯矣上下之命能无乱乎观此则冝戒于城隍未复之时也不言凶者何哉泰有持守之道故也【易说】






　　大易粹言卷十一
　　钦定四库全书
　　大易粹言卷十二　　　　宋　方闻一　编
　　【坤下干上】
　　伊川先生曰否序卦泰者通也物不可以终通故受之以否夫物理往来通泰之极则必否否所以次泰也为卦天上地下天地相交隂阳和畅则为泰天处上地处下是天地隔絶不相交通所以为否也【易说】兼山郭氏曰大道之行也天下为公故君子得以为君子小人不肯为小人君子则事道诎身而行道者有之矣小人则事事至于诎道而信身亦敢为也况乎天地不交否非惟敢诎道而信身又将恶直丑正恊比防言以防人者多矣诗云为鬼为蜮则不可得有腼面目视人罔极是也故孔子称商有三仁焉微子去之箕子为之奴比干谏而死然有贵戚之卿异姓之卿方其自靖人自献于先王固有不可去之者而俭德辟难发于早辩与踈且逺者言也孟子曰我无官守我无言责也则吾进退岂不绰绰然有余裕哉故醴酒不设楚穆生去之曰国人将钳我于都市何必见否之已然而后避之不亦晚乎【易说】
　　否之匪人不利君子贞大往小来
　　伊川先生曰天地交而万物生于中然后三才备人为最灵故为万物之首凡生天地之中者皆人道也天地不交则不生万物是无人道故曰匪人谓非人道也消长阖辟相因而不息泰极则复否终则倾无常而不变之理人道岂能无也旣否则泰矣○夫上下交通刚柔和会君子之道也否则反是故不利君子贞君子正道否塞不行也大往小来阳往而隂来也小人道君子道消之象故为否也【并易传】
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也伊川先生曰夫天地之气不交则万物无生成之理上下之义不交则天下无邦国之道建邦国所以为治也上施政以治民民戴君而从命上下相交所以治安也今上下不交是天下无邦国之道也隂柔在内阳刚在外君子往居于外小人来处于内小人道长君子道消之时也【易传】○嘉仲问否之匪人曰泰之时天地交泰而万物生凡生于天地之间者皆人道也至否之时天地不交万物之不生无人道矣故曰否之匪人【唐棣所编】
　　横渠先生曰盖言上下不交便天下无邦有邦而与无邦同以不成国体也在天下它国皆无道只一邦治亦不可言天下无道须是都不治然后是天下无道也于否之时则天下无邦也古之人一邦不治别之一邦直至天下皆无邦可之则止有隠耳无道而隠则惟是有朋友之乐而已子欲居九夷未敢必天下之无邦或夷狄有道于今海上之国尽有仁厚之治者【易説】
　　广平游氏曰比之匪人言所比非其人也否之匪人言致否之因也君臣上下在朝者非其人则将引天下之叨懫奸回萃于朝此所以致否也羣小在上而众邪逞故不利君子贞当是时非有大人之徳则处否而未必亨非有大人之才【一有则字】不足以休否伊尹五就桀而当时羣小不能害焉非体道忘我孰足以与此以顔子之贤游于人间世仲尼犹以心斋告之则为君子类者处否之时正当全身远害而已○有国家【一无家字】之道君臣而已传曰不有君子其能国乎盖惟君子在朝然后君臣各得其道上下合志而天下之情通此国之所以立也如君不君臣不臣则天下无邦矣犹之父不父子不子则无家矣无邦者其道亡也【并易説】
　　山杨氏曰文明以健中正而应君子贞也唯君子为能通天下之志方上下不交之时而君子之贞足以通天下之志岂小人之利乎【易说】
