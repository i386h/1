<!-- { "loadSidebar": true } -->
　　明道先生曰比之无首凶比之始不善则凶【刘绚师训】伊川先生曰六居上比之终也首谓始也凡比之道其始善则其终善矣有其始而无其终者或有矣未有无其始而有终者也故比之无首至终则凶也此据比终而言然上六隂柔不中处险之极固非克终者也始比不以道隙于终者天下多矣○比既无首何所终乎相比有首犹或终违始不以道终复何保故曰无所终也【并易传】○敬是持己恭是接人与人恭而有礼言接人当如此也近世浅薄以相驩狎为相与以无圭角为相亲爱如此者安能久须是恭敬君臣朋友皆当以礼为主也比之上六曰比之无首凶象曰比之无首无所终也既无首安得有终故曰无所终比之道须当有首也【刘元承手编】
　　山杨氏曰比之时隂宜从阳也而上六居一卦之上比之无首者也无首则无所从其凶不亦宜乎【易説】白云郭氏曰上六非天下之所比又不能比人为臣而无君与无元首何异哉是以凶而无所终也三有匪人之伤上有无首之凶皆逆比之道圣人舍之者也四也初也其知几乎故能非其应而获吉以是知比者必求大中至正而比之斯无不吉【易説】

　　大易粹言卷八
　　钦定四库全书
　　大易粹言卷九　　　　　宋　方闻一　编
　　【干下巽上】
　　伊川先生曰小畜序卦比必有所畜故受之以小畜物相比附则为聚聚畜也又相亲比则志相畜小畜所以次比也畜止也止则聚矣为卦巽上干下干在上之物乃居巽下夫畜止刚健莫如巽顺为巽所畜故为畜也然巽隂也其体柔顺唯能以巽顺柔其刚健非能力止之也畜道之小者也又四以一隂得位为五阳所説得位得柔巽之道也能畜羣阳之志是以为畜也小畜谓以小畜大所畜聚者小所畜之事小以隂故也彖専以六四畜诸阳为成卦之义不言二体盖举其重者【易传】○或以小畜为臣畜君以大畜为君畜臣先生云不必如此大畜只是所畜者大小畜只是所畜者小不必指定一件事便是君畜臣臣畜君皆是这个道理随大小用【杨遵道録】○小畜是所畜小及所畜虽大而少皆小畜也不必专言君畜臣臣畜君【唐棣所编】
　　小畜亨密云不雨自我西郊
　　伊川先生曰云隂阳之气二气交而和则相畜固而成雨阳唱而隂和顺也故和若隂先阳唱不顺也故不和则不能成雨云之畜聚虽密而不【一有能字】成雨者自西郊故也东北阳方西南隂方自隂唱故不和而不能成雨以人观之云气之兴皆自四逺故云郊据四而言故云自我畜阳者四畜之主也【易传】○畅中伯问密云不雨自我西郊曰西郊隂所凡雨须阳倡乃成隂倡则不成矣今云过西则雨过东则否是其义也所谓尚徃者隂自西而徃不待阳矣【唐棣所録】○自东自北而风则雨自南自西则不雨何者自东自北皆属阳【坎卦本阳】阳唱而隂和故雨自西自南隂也隂唱则阳不和蝃蝀之诗曰朝隮于西崇朝其雨是阳来唱也故雨蝃蝀在东则是隂先唱也莫之敢指者非谓手指莫敢指陈也犹言不可道也易言宻云不雨自我西郊言自西则是隂先唱也故云虽宻而不雨【语録】横渠先生曰自我西郊刚阳之气进而不已也【易説】白云郭氏曰刚徳天徳也天徳畜之则止不能畜则失圣人之所以为圣以能畜天徳而已然畜有二道有止而畜之者畜之大也故为大畜有入而畜之者畜之小也故为小畜舍是皆不能畜矣能大畜天徳则理非不亨小畜疑于未亨故言亨也宻云不雨言畜之而未及用也自我西郊明其自我畜之也自我畜之而未及用君子成己之道未至于成物所以为小畜【易説】
　　彖曰小畜柔得位而上下应之曰小畜健而巽刚中而志行乃亨宻云不雨尚徃也自我西郊施未行也伊川先生曰言成卦之义也以隂居四又处上位柔得位也上下五阳皆应之为所畜也以一隂而畜五阳能系而不能固是以为小畜也彖解成卦之义而加曰字者皆重卦名文势当然单名卦唯革有曰字亦文势然也○健而巽以卦才言也内健而外巽健而能巽也二五居中刚中也阳性上进下复干体志在于行也刚居中为刚而得中又为中刚言畜阳则以柔巽言能亨则由刚中以成卦之义言则为隂畜阳以卦才言则阳为刚中才如是故畜虽小而能亨也○畜道不能成大如宻云而不成雨隂阳交而和则相固而成雨二气不和阳尚徃而上故不成雨盖自我隂方之气先唱故不和而不能成雨其功施未行也小畜之不能成大犹西郊之云不能成雨也【易传】○宻云不雨尚徃则气散【先隂变风气随风散　语録】
　　山杨氏曰卦五阳而一隂则一隂为之主四以隂居隂柔得位也为一卦之主而上下应之以隂畜阳也阳大而隂小小者畜也此以六四一爻言之也健而巽刚中而志行乃亨合一卦之才言之也盖小者畜则无亨之道所畜亦小矣合一卦之才则三阳健而进一隂体巽而上行九五刚得中与之合志则志行矣是以亨也云者气之下升也一隂畜之未能上达故宻云不雨尚徃也徃则交通成和而为雨矣西郊隂所也东多风西多雨隂阳之义故诗曰朝隮于西崇朝其雨自我西郊则亦朝隮于西之意有雨之兆焉特施未行而已言未则非终不行也【自小畜至此　易説】白云郭氏曰初之应四而曰上下应者阳道过盛喜于从隂虽非其位而其志皆应之也刚中二之天徳也志行四之巽志也刚徳居中而巽志行是以亨也尚徃者其道方行行犹未已也施未行者泽未下也宻云尚徃则泽有必下之理君子成已有必能成物之道尽其道则为大畜施未行故为小畜也【易説】
　　象曰风行天上小畜君子以懿文徳
　　伊川先生曰干之刚健而为巽所畜夫刚健之性唯柔顺为能畜止之虽可以畜止之然非能固制其刚健也但柔顺以扰系之耳故为小畜也君子观小畜之义以懿美其文徳畜聚为蕴畜之义君子所蕴畜者大则道徳经纶之业小则文章才艺君子观小畜之象以懿美其文徳文徳方之道义为小也【易传】广平游氏曰风行天上柔巽之上行也君子观象于此则美其文徳也天以刚健故其事武地以柔顺故其事文风之柔无所不入地类也故有文徳之象舜之格有苗文徳之懿也诗称仲山甫柔嘉维则令仪令色则所以畜宣王者文徳而已矣故有明哲保身之説异乎伊尹之于成汤太甲也【易説】
　　山杨氏曰小畜之时以柔畜刚故君子以懿文徳孔子曰逺人不服脩文徳以来之则畜刚莫尚乎文徳也【易説】
　　兼山郭氏曰象巽之畜干隂之畜阳非可大也君子体之懿文徳而已与夫多识前言徃行以畜其徳者异矣六四之畜正也犹巽从而后能之使非正而行是妾妇之道也【易説】
　　白云郭氏曰文徳美徳也坤言文在中而文言曰美在其中而畅于四支发于事业美之至也然则畜之道必先畜美徳以成已而后可见于事业也大畜之以畜其徳则天徳之大皆正而畜之矣干之不言所利犹大畜以畜其徳坤利牝马之贞犹懿文徳也风行天上是为巽入之道是我入而畜之也天在山中则为来畜于我大小之辨如此【易説】
　　初九复自道何其咎吉象曰复自道其义吉也
　　伊川先生曰初九阳爻而干体阳在上之物又刚健之才足以上进而复与在上同志其进复于上乃其道也故云复自道复既自道何过咎之有无咎而又有吉也诸爻言无咎者如是则无咎矣故云无咎者善补过也虽使爻义本善亦不害于不如是则有咎之义初九乃由其道而行无有过咎故云何其咎无咎之甚明也○阳刚之才由其道而复其义吉也初与四为正应在畜时乃相畜者也【并易传】
　　横渠先生曰以理而升进之于应也【易説】
　　山杨氏曰六四隂得位为一卦之主而初与之为应受畜于四者也过未形而畜之其复自道矣夫何咎之有故其义吉也【易説】
　　白云郭氏曰天徳之大而人畜之虽曰小畜亦已艰矣唯早辩者易为力而不能早辩者难为功故小畜虽同而有初九九三之异也易为力则复自道复自道则鲜失焉是以其义吉而无咎也然小畜之道何与于复而初九九二曰复何哉盖大畜畜而无失无失故无复小畜未能无失是以不免有复也学者不能大畜则有小畜不能小畜则有复虽初无异道盖力行有浅深耳【易説】
　　九二牵复吉象曰牵复在中亦不自失也
　　伊川先生曰二以阳居下体之中五以阳居上体之中皆以阳刚居中为隂所畜俱欲上复五虽在四上而为其所畜则同是同志者也夫同患相忧二五同志故相牵连而复二阳并进则隂不能胜得遂其复矣故吉也曰遂其复则离畜矣乎曰凡爻之辞皆谓如是则可以如是若已然则时已变矣尚何【一有教字】诫乎五为巽体巽畜于干而反与二相牵何也曰举二体而言则巽畜乎干全卦而言则一隂畜五阳也在易随时取义皆如此也○二居中得中者也刚柔进退不失乎中道也阳之复其势必强二以处中故虽强于进亦不至于过刚过刚乃自失也爻止言牵复而吉之义象复发明其在中之羙【并易传】
　　横渠先生曰初反自道三为说辐二以彚征在中故未为失【易説】
　　山杨氏曰二之与五以刚畜刚非如初九之于六四也故牵而后复所以吉者以其在中也居小畜之时以刚畜刚非其道宜于自失矣而二五皆刚而中故不自失也【易説】
　　白云郭氏曰不能辩之于早至二尤艰矣故牵而后复也牵者强勉之义虽无自复之易然强勉能复犹为吉也非二有刚中之徳亦将自失矣【易説】
　　九三舆说辐夫妻反目象曰夫妻反目不能正室也伊川先生曰三以阳爻居不得中而密比于四隂阳之情相求也又昵比而不中为隂畜制者也故不能前进犹车舆说去轮辐言不能行也夫妻反目隂制于阳者也今反制阳如夫妻之反目也反目谓怒目相视不顺其夫而反制之也妇人为夫宠惑既而遂反制其夫未有夫不失道而妻能制之者也故说辐反目三自为也○夫妻反目盖由不能正其室家也三自处不以道故四得制之矣不使进犹夫不能正其室家故致反目也【并易传】
　　横渠先生曰近而相比故説辐而不能进反为柔制故曰反目非其偶也故不能正其室【易説】
　　山杨氏曰重刚而不中则身不行道矣身不行道不行于妻子故舆说辐夫妻反目舆说辐不能有行也切比于四为隂所畜不行于妻子也至于夫妻反目则正家之道可知矣故曰不能正室也【易説】
　　白云郭氏曰大畜有止畜之义说輹则止而不行也小畜入而畜之有复之象焉复贵早辩过中则危矣此牵复之后所以言说辐也说辐则害于行道故又有夫妻反目之象夫妻反目道不行于一家何以正天下是如辐壊而车不能行也孔子曰大车无輗小车无軏其何以行之哉意与此同求其所以然盖本于不能正室不能正室者其身不正故也是以君子必笃于成已而后可以成物为是故也大畜舆说輹止于二也良马逐行道于三也小畜牵复于二未为成徳故说辐于三不能行也輹可说者也辐不可説者也【易説】
