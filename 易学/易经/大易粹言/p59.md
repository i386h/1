<!-- { "loadSidebar": true } -->
　　白云郭氏曰先人曰易称近取诸身独咸艮二卦言之为详而其成终者特异岂非咸极于説而艮终于止而已邪观艮其辅言有序为可见矣雍曰咸之六爻莫善于脢莫不善于颊舌口舌感人小人之道也故中庸言声色之化民末矣是以圣人不为也然咸之道以身观之以男女观之以圣人和平天下观之以天地万物观之皆可得而见特举其至近而易明者则莫若人之一身也故六爻取象如此【易説】
　　大易粹言卷三十一
<经部,易类,大易粹言>
　　钦定四库全书
　　大易粹言卷三十二　　　宋　方闻一　编
　　【巽下震上】
　　伊川先生曰序卦夫妇之道不可以不乆也故受之以恒恒乆也咸夫妇之道夫妇【一有之道字】终身不【一有可字】变者也故咸之后受之以恒也咸少男在少女之下以男下女是男女交感之义恒长男在长女之上男尊女卑夫妇居室之常道也论交感之情则少为深切论尊卑之叙则长当谨正故兊艮为咸而震巽为恒也男在女上男动于外女顺于内人理之常故为恒也又刚上柔下雷风相与巽而动刚柔相应皆恒之义也【易传】○咸恒体用也体用无先后【刘询师训】
　　恒亨无咎利贞利有攸往
　　伊川先生曰恒者常乆也恒之道可以亨通恒而能亨乃无咎也恒而不可以亨非可常之道也为有咎矣如君子之常于善可常之道也小人常于恶失可常之道也恒所以能亨由贞正也故云利贞夫所谓恒谓可常乆之道非守一隅而不知变也故利于有往唯其有往故能恒也一定则不能恒矣又恒乆之道何往不利【易传】
　　白云郭氏曰咸恒二卦六爻刚柔皆应而名义不同者咸以男下女交感之义也恒男上女下夫夫妇妇之常道也交感时焉而已故曰取女吉夫夫妇妇可乆之道也故曰恒乆也其道可乆斯无不通无不通则无过举内利以固外利以行此其所以为常也王辅嗣曰恒而亨以济三事也后之诸儒竟分三事其説不一然恒之卦辞止有二义辅嗣误以为三以彖观之恒亨无咎利贞一也乆于其道之谓也利有攸往一也终则有始之义也乆于其道天地同也终则有始日月四时同也是孔子以为二义也【易説】
　　彖曰恒乆也刚上而柔下雷风相与巽而动刚柔皆应恒恒亨无咎利贞乆于其道也天地之道恒乆而不已也利有攸往终则有始也日月得天而能乆照四时变化而能乆成圣人乆于其道而天下化成观其所恒而天地万物之情可见矣
　　伊川先生曰恒者常乆之义也○刚上而柔下雷风相与巽而动刚柔皆应卦才有此四者成恒之义也刚上而柔下谓干之初上居于四坤之四下居于初刚爻上而柔爻下也二爻易处则成震巽震上巽下亦刚上而柔下也刚处上而柔居下乃恒道也雷风相与雷震则风发二者相须交助其势故云相与乃其常也巽而动下巽顺上震动为以巽而动天地造化恒乆不已者顺动而已巽而动常乆之道也动而不顺岂能常也刚柔皆应【一有常字】一卦刚柔之爻皆相应刚柔相应理之常也此四者恒之道也卦所以为恒也○恒之道可致亨而无过咎但所恒宜得其正失正则非可常之道也故曰乆于其道其道可常之正道也不恒其徳与恒于不正皆不能亨而有咎也○天地之所以不已盖有恒乆之道人能恒于可常之道则合天地之理也○天下【一作地】之理未有不动而能恒者也动则终而复始所以恒而不穷凡天地所生之物虽山岳之坚厚未有能不变者也故恒非一定之谓也一定则不能恒矣唯随时变易乃恒道也故云利有攸往明理之如是惧人之泥于常也○日月得天以下此极言常理日月隂阳之精【一有二字】气耳唯其顺天之道往来盈缩故能乆照而不已得天顺天理也四时隂阳之气耳往来变化生成万物亦以得天故恒乆不已圣人以恒乆之道行之有常而天下化之以成美俗也观其所恒谓观日月之乆照四时之乆成圣人之道所以能常乆之理观此则天地万物之情理可见矣天地常乆之道天下常乆之理非知道者孰能识之【并易传】
　　横渠先生曰观书当不以文害辞如云义者出于思虑忖度易言天地之大义则天地固无思虑天地之情天地之心皆放此【易説】○日月得天得自然之理也非苍苍之形也【正蒙】
　　山杨氏曰男下女防姻之始也男上而女下居室之常分也尽其常分而后有可乆之道焉卦之所以为恒也中庸曰至诚无息不息则乆故惟天下之至诚为能乆恒乆也夫妇之不可以不乆也又曰维天之命于穆不已盖曰天之所以为天也于乎不显文王之徳之纯盖曰文王之所以为文也纯亦不已天之为天文之为文皆原于不已故曰天地之道恒乆而不已也日月得天得其所以为天故代明不息而能乆照四时变化终则有始故能乆成圣人乆于其道而天下化成如文王所以为文是也天人之道一于诚而已矣【自恒亨至此　易説】○天地之道恒乆而不已者也惟不已故能乆圣人乆于其道亦为不已也故能天下化成【中庸解】有恒心然后可与为善苟无恒心放僻邪侈无不为己故善人不可得而见思见有恒者易曰恒乆也以亡为有终亦必亡而已矣何可乆也虚也约也亦然故曰难乎有恒矣【语解】
　　兼山郭氏曰刚上而柔下刚柔之常也雷风相与二气之常也刚柔皆应交感之常也恒亨无咎利贞可乆之常也天地之道恒乆而不已盖言天之髙明地之愽厚悠也乆也故能常也日月得天故能生明四时变化故能成歳圣人乆于其道故为忠为文相救而成道也故曰中者天下之大本和者天下之达道如是也然作易者专取配于夫妇何也言君子之道造端乎夫妇及其至也察乎天地者此也彼一以动一以静或作之或止之谓曰我能常何足以语此【易説】白云郭氏曰恒自泰来故伊川以干之初上居于四坤之四下居于初二爻刚上柔下成为震巽盖非谓震为刚而巽为柔也若以上下二卦为刚柔则易之柔上刚下刚上柔下之卦多矣不当独于咸恒言之也是故刚上柔下言初四二爻成震巽之始也雷风相与言震巽可乆之象也巽而动言震巽可乆之才也刚柔皆应言六爻可乆之道也有是四者是之谓恒恒亨无咎利贞此乆于其道之所致也虽天地之大不能外此故必恒乆不已然后为天地利有攸往者恒道无终穷无终穷则往无不利犹日月乆照四时乆成皆终则有始之道圣人之道天地恒乆不已之道也其所以化成天下亦如日月四时是已使有终无始则日月亦不能乆照变化亦不能乆成圣人亦不能化成天下矣故彖言所以为恒者四刚上而柔下雷风相与巽而动刚柔皆应是也又言恒之所以为道者二乆于其道也终则有始也乆于其道虽天地亦如之终则有始虽日月四时亦如之此所以见天地万物之情矣【咸恒六爻之才皆不疑二卦之义非大故孔子于彖皆以天地万物之情终之使后世学者不以小道观之也易説】
　　象曰雷风恒君子以立不易方
　　伊川先生曰君子观雷风相与成恒之象以常乆其徳自立于大中常乆之道不变易其方所也【易传】山杨氏曰立不易方乃能常也【易説】
　　兼山郭氏曰雷以动之风以散之此可以为常矣然君子何取于立不易方盖君子敬以直内义以方外仁或有蔽焉义则无也故能穷则变变则通通则乆始可以为常矣【易説】
　　白云郭氏曰方犹道也君子所立不可易易则不可常矣是以顔子拳拳服膺而弗失之也【易説】
　　初六浚恒贞凶无攸利象曰浚恒之凶始求深也伊川先生曰初居下而四为正应柔暗之人能守常而不能度势四震体而阳性以刚居髙志上而不下又为二三所隔应初之志异乎常矣而初乃求望之深是知常而不知变也浚深之也浚恒谓求恒之深也守常而不度势求望于上之深坚固守此凶之道也泥常如此无所往而利矣世之责望故素而至悔咎【一作吝】者皆浚恒者也志既上求之深是不能常安其处者也柔微而不常安其处亦致凶之道凡卦之初终浅与深微与盛之地也在下而求深亦不知时矣○居恒之始而求望于上之深是知常而不知【一无知字】度势之甚也所以凶隂暗不得恒之冝也【并易传】横渠先生曰柔巽在下以应于上持用为常求之过深也故人道之交贵乎中礼且乆渐而成也【持一作特易説】山杨氏曰昬义曰敬慎重正而后亲之礼之大体而所以成男女之别立夫妇之义也初与四为正应而居一卦之初未及钦慎重正而遽亲之是始求深也故曰浚恒贞凶浚者治而深之也虽贞亦凶矣夫何利之有诗曰未见君子忧心忡忡亦既见止亦既觏止我心则降则其始求可知矣【易説】○以匹夫一日而见天子天子问焉尽所懐而陈之则事必有窒碍者不尽则为不忠如何曰事亦须量深浅子夏曰信而后谏未信则以为谤己也易之恒曰浚恒凶此恒之初也故当以渐而不可以浚浚则凶矣假如问人臣之忠邪其亲信者谁欤遽为之辩别是非则有失身之悔君子于此但不可以忠为邪以邪为忠语言之间故不无委曲也【语録】
　　兼山郭氏曰初六自上下下故曰浚恒恒非可以浚求也【易説】
　　白云郭氏曰进道有渐而后可乆在恒之初浚而深求非其道也孔子曰欲速则不达孟子曰其进锐者其退速是岂可乆之道乎以是为贞则凶矣不达退速之道何所利哉【易説】
　　九二悔亡象曰九二悔亡能乆中也
　　伊川先生曰在恒之义居得其正则常道也九阳爻居隂位非常理也处非其常本当有悔而九二以中徳而应于五五复居中以中而应中其处与动皆得中也是能恒乆于中也能恒乆【一无乆字】于中则不失正矣中重于正中则正矣正不必中也九二以刚中之徳而应于中徳之胜也足以亡其悔矣人能识重轻之势则可以言易矣○所以得悔亡者由其能恒乆于中也人能常乆于中岂止亡其悔徳之善也【并易传】横渠先生曰以阳系隂用以为常不能无悔以其乆中故免【易説】
　　山杨氏曰处非其位宜有悔也然在下卦之中以阳居之能乆其中也故悔亡【易説】
　　兼山郭氏曰九二不当位悔也乆中则可以亡也顔氏之子得一善则拳拳服膺而弗失夫何悔之有【易説】白云郭氏曰可乆之道无它焉中而已矣过犹不及皆非可乆也故中庸曰中者天下之大本也九二位虽失正非无悔之象能乆于中则其悔亡矣九二无它辞特曰悔亡盖见止于守常无它事也【易説】
　　九三不恒其徳或承之羞贞吝象曰不恒其徳无所容也
　　伊川先生曰三阳爻居阳位处得其位是其常处也乃志从于上六不唯隂阳相应风复从雷于恒处而不处不恒之人也其徳不常则羞辱或承之矣或承之谓有时而至也贞吝固守不常以为常岂不可羞吝乎○人既无常何所当处之地既不能常处非其据岂能恒哉是不恒之人无所容处其身也【并易传】横渠先生曰进则犯上退则乗刚故动则招悔取辱唯常守一徳庻几取容故曰不恒其徳则无所容也【一有虽然贞吝徳则可常也　易説】
　　山杨氏曰九三处雷风相与之际雷动之风散之宜不能安其处也故曰不恒其徳或承之羞或者疑之也盖阳得位疑若能常者故称或焉或者不必之辞也【易説】○人无常心无不为己巫医慎疾者所赖尤不可为也易曰不恒其徳或承之羞夫君子之于易也居则观其象而玩其辞动则观其变而玩其占苟玩其占则不恒其徳知其或承之羞必矣其为不恒也盖亦不占而已矣【语解】
