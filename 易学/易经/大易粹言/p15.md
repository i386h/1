<!-- { "loadSidebar": true } -->
　　兼山郭氏曰初六人之生不知学问之可成不知罟擭防穽之可避凡以蒙故也故初则发之利用刑人乃所以为说桎梏之道也不能发之于初至于过而后击之不亦晚乎谓以徃者过也说者谓脱之则吝是一罹于刑终身不可防也岂其然乎【易説】
　　白云郭氏曰先人曰人之生不知学问之可成不知罟擭防阱之可避凡以蒙故也雍曰初六发蒙是使之知学问之可成也利用刑人是使之知防阱之可避也圣人惧民性之易迁故欲辩之于初也虽舜之刑期无刑不过于此岂非説桎梏之道哉不知此道而以徃能无吝乎或以用刑为发蒙之道疑圣人先刑后教非也发蒙所以教之也用刑所以辅教也此舜戒臯陶明于五刑以弼五教之意圣人岂有先刑罚而后教化之理哉【易説】
　　九二包蒙吉纳妇吉子克家象曰子克家刚柔接也伊川先生曰包含容也二居蒙之世有刚明之才而与六五之君相应中徳又同当时之任者也必广其含容哀矜昏愚则能发天下之蒙成治蒙之功其道广其施愽如是则吉也卦唯二阳爻上九刚而过唯九二有刚中之徳而应于五用于时而独明者也苟恃其明専于自任则其徳不故虽妇人之柔闇尚当纳其所善则其明广矣又以诸爻皆隂故云妇尧舜之圣天下所莫及也尚曰清问下民取人为善也二能包纳则克济其君之事犹子能治其家也五既隂柔故发蒙之功皆在于二以家言之五父也二子也二能主蒙之功乃人子克治其家也○子而克治其家者父之信任专也二能主蒙之功者五之信任专也二与五刚柔之情相接故得行其刚中之道成发蒙之功苟非上下之情相接则二虽刚中安能尸其事乎【并易传】
　　横渠先生曰九二以刚居中故能包蒙而吉○择妇而纳之则吉○九二以下卦之中主卦徳故曰子克家以子任家必刚柔得中乃济不可严厉也【并易说】山杨氏曰无忿疾于顽包蒙也苟以是心至斯受之矣纳妇也九二以刚中之才居发蒙之任羣蒙资之以为明者也顽而疾之已甚则乱顺而拒之迁善者沮非所以治蒙也故包蒙纳妇吉妇者顺而从我者也臣之任国事与子之治其家其道一也舜之父顽母嚚象傲日以杀舜为事舜则负罪引慝而已彼以爱兄之道来则诚信而喜之此舜之所以包蒙纳妇而克家也使舜伪而为之则诚信不孚诚信不孚则刚柔不接以是而处顽傲之间欲其不格奸难矣【易说】
　　白云郭氏曰九二以刚中之徳为治蒙之主所谓尊贤而容众嘉善而矜不能者也故虽昏愚之蒙包而容之柔道之善取而纳之长防之节不废而君臣之伦不乱是虽为治蒙之主而上下之分严矣是以吉也然包蒙者包众蒙而为之主以隂阳言之九夫道也六妇道也以尊卑言之五父道也二子道也包蒙纳妇必子克家而后吉苟无子道独能包而纳之是为强僣不制之臣矣故二者皆以克家为吉包蒙纳妇刚克也子克家柔克也孟子曰有伊尹之志则可其九二之谓乎刚柔接者谓二之刚中上接于柔五之巽顺下接于刚也【易説】
　　六三勿用取女见金夫不有躬无攸利象曰勿用取女行不顺也
　　伊川先生曰三以隂柔处蒙闇不中不正女之妄动者也正应在上不能逺从近见九二为羣蒙所归得时之盛故舍其正应而从之是女之见金夫也女之从人当由正礼乃见人之多金说而从之不能保有其身者也无所徃而利矣○女之如此其行邪僻不顺不可取也【并易传】○不有躬无攸利不立已后虽向好事犹为化物不得以天下万物挠己巳立后自能了当得天下万物【语録】
　　横渠先生曰金夫二也不有躬履非正则不能固于一也【易说】
　　山杨氏曰六三隂柔而不中正不从正应而下从九二见金夫不有躬者也见金而恱从行不顺矣妇人以顺为正行不顺则父母国人皆贱之二虽纳妇非顺而从之也何利之有【易説】
　　兼山郭氏曰六三舎应从二行不顺也见利忘身不可取也【易说】
　　白云郭氏曰六三不正之女舍应从二见利忘身与贞不字者异矣何所利哉易于有应言妇无应言女三舍应从二行不顺矣称女可也【易说】
　　六四困蒙吝象曰困蒙之吝独逺实也
　　伊川先生曰四以隂柔而蒙闇无刚明之亲援无由自发其蒙困于昏蒙者也其可吝甚矣吝不足也谓可少也○蒙之时阳刚为发蒙者四隂柔而最逺于刚乃愚蒙之人而不比近贤者无由得明矣故困于蒙可羞吝者以其独逺于贤明之人也不能亲贤以致困可吝之甚也实谓阳刚也【并易傅】
　　山杨氏曰隂资阳以为明六四之困蒙逺于阳故也阳实而隂虚实谓阳也不能亲贤以发其蒙其困吝宜矣【易说】
　　兼山郭氏曰六四上下逺于二刚无所资焉谓之困蒙是以君子慎其独也君子贤其贤而亲其亲没世不忘也困蒙何有焉【易说】
　　白云郭氏曰先人曰上下逺于二刚无所资焉谓之困蒙是以君子慎其独也雍曰逺于二刚无所发蒙则困阳实而隂虚故称逺实孟子曰夫苟好善则人将轻千里而来告之以善何困之有夫苟不好善则訑訑之声音顔色拒人于千里之外是其所以困也故以此而居上则失道而寡助以此务学则孤陋而寡闻然则困蒙抑亦自取之欤伊川以吝为不足谓可少之也然有啬而可鄙之意【易説】
　　六五童蒙吉象曰童蒙之吉顺以巽也
　　伊川先生曰五以柔顺居君位下应于二以柔中之徳任刚明之才足以治天下之蒙故吉也童取未发而资于人也为人君者苟能至诚任贤以成其功何异乎出于已也○舍己从人顺从也降志下求卑巽也能如是优于天下矣【并易传】
　　横渠先生曰不愿不信蒙之失正者也故蒙正如童吉与夫彖之义同【易説】
　　山杨氏曰五居尊位而下求九二之臣不挟贵也以童蒙自居不挟长挟贤也苟有求焉有所挟则皆在所不告自天子至于庻人君子所以俟之一也故唯童蒙乃吉夫汤之于伊尹髙宗之于傅说皆学然后臣之由斯道也【易说】
　　兼山郭氏曰六五夫是道也岂独受学事师为然其防乃在于成徳之序也顺也者顺于理也巽也者入于道也孔子曰吾与囬言终日不违如愚退而省其私亦足以发夫然后知顔氏之子殆庶几也【易説】白云郭氏曰柔顺居尊下应九二学焉而后臣此童蒙之吉也太甲之于伊尹髙宗之于傅说是也太甲克终允徳髙宗克迈乃训皆顺以巽之义【易说】
　　上九击蒙不利为宼利御宼象曰利用御防上下顺也伊川先生曰九居蒙之终是当蒙极之时人之愚蒙既极如苖民之不率为乱者当撃伐之然九居上刚极而不中故戒不利为防治人之蒙乃御防也肆为刚乃为宼也若舜之征有苗周公之诛三监御宼也秦皇汉武穷兵诛伐为宼也○利用御宼上下皆得其顺也上不为过下得击去其蒙御宼之义也【并易传】
　　横渠先生曰蒙暗犯宼御之可也以刚明极显而宼蒙暗则伤义而众不率也【易説】
　　广平游氏曰蒙之上九击蒙若齐之伐燕利其土地重器所谓为宼也若葛伯仇饷而汤徃征之所谓御宼也【易説】
　　山杨氏曰上九蒙之极也以刚之才处之故至于击蒙也然击之以正其罪则御宼也已甚而至于残民则为宼也故戒之曰不利为宼利御宼若有苗之昏迷而舜征之击蒙而御宼也孟子谓燕可伐而齐王伐之诛其君而吊其民则是亦御宼也而齐王迁其重器系累其子弟是乃为宼耳故诸侯将谋救之上下不顺故也何利之有【易説】
　　兼山郭氏曰上九下愚之不可移怙终之不可戒是以不得已而至于击也师之毒天下犹曰民从之吉况于蒙乎故知其为上下顺也不利为宼利御宼彼我賔主之辞非有时而利为宼也易为君子谋不为小人谋斯言至矣上下皆蒙故戒之如此上九非刚中之徳也【易説】
　　白云郭氏曰先人曰不利为宼利御宼彼我賔主之辞非有时而利为宼也雍曰既利御宼则彼来宼者不利明矣夫不能戒之于早终至于过而后击之亦非特教之不至也盖有积恶不移之质如何校灭耳者也上九刚过之才发蒙则暴包蒙则不能容以之御宼则利矣能御宼亦去众蒙之害上下得不顺之乎【易説】

　　大易粹言卷四
<经部,易类,大易粹言>
　　钦定四库全书
　　大易粹言卷五　　　　宋　方闻一　编
　　【干下坎上】
　　伊川先生曰需序卦蒙者蒙也物之稺也物稺不可不养也故受之以需需者饮食之道也夫物之幼稺必待养而成养物之所需者饮食也故曰需者饮食之道也云上于天有蒸润之象饮食所以润益于物故需为饮食之道所以次蒙也卦之大意湏待之义序卦取所湏之大者耳干健之性必进者也乃处坎险之下险为之阻故湏待而后进也【易传】
　　兼山郭氏曰序卦云需者饮食之道也文武以天保以上治内采以下治外始于忧勤终于逸乐如此而已至于蓼萧废则恩泽乖湛露废则万国离故需之为需岂曰小补之哉【易説】
　　需有孚光亨贞吉利渉大川
　　伊川先生曰需者湏待也以二体言之干之刚健上进而遇险未能进也故为需待之义以卦才言之五居君位为需之主有刚健中正之徳而诚信充实于中中实有孚也有孚则光明而能亨通得贞而吉也以此而需何所不济虽险无难矣故利渉大川也凡贞吉有既正且吉者有得正则吉者当辩也【易传】横渠先生曰刚健而不防而能俟时故有孚于光亨也讼需坎皆言有孚必然之理也又如未济饮酒濡首亦言有孚义同此【易説】
　　白云郭氏曰天地之大尚不能无所需以生万物况人道乎有孚者充实之美也光亨者辉光之大也有是徳众之所需也需之亦以成是徳也贞则吉需之道也利渉大川干之健也【易説】
　　彖曰需湏也险在前也刚健而不防其义不困穷矣需有孚光亨贞吉位乎天位以正中也利渉大川徃有功也
　　伊川先生曰需之义湏也以险在于前未可遽进故需待而行也以干之刚健而能需待不轻动故不防于险其义不至于困穷也刚健之人其动必躁乃能需待而动处之至善者也故夫子賛之云其义不困穷矣○五以刚实居中为孚之象而得其所需亦为有孚之义以干刚而至诚故其徳光明而能亨通得贞而吉也所以能然者以居天位而得正中也居天位指五以正中兼二言故云正中○既有孚而正虽涉险阻徃则有功也需道之至善也以干刚而能需何所不利【并易传】
　　山杨氏曰五以刚正中履尊位而不疚故有孚光亨贞吉有孚刚中也光亨大亨也充实而有光辉之谓大则光斯大矣不曰大亨者以其有险而刚不揜焉故曰光亨也夫刚健而上行乾道也险在前而不进有需之义焉故曰需湏也时行则行时止则止而动与时偕天行也故险虽在前而不能防其义不困穷矣以刚健之才需而后动则徃无不济矣故利渉大川【易説】
　　白云郭氏曰以卦言之干犹需于五以爻言之五犹需于物故曰需湏也以干之刚健其遇险也止于不险不困穷而已则险之为义大矣能无需乎有其徳以待天下之需者九五也故言位乎天位以正中为需之主宜矣【易説】
　　象曰云上于天需君子以饮食宴乐
　　伊川先生曰云气蒸而上升于天必待隂阳和洽然后成雨云方上于天未成雨也故为湏待之义隂阳之气交感而未成雨泽犹君子蓄其才徳而未施于用也君子观云上于天需而为雨之象懐其道徳安以待时饮食以养其气体宴乐以和【一作养】其心志所谓居易以俟命也【易传】
