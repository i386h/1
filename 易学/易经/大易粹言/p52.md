<!-- { "loadSidebar": true } -->
　　白云郭氏曰居上而求养于下者亦失頥养之道故谓之颠頥颠頥一也所以为颠頥则异也经曰頥养正也又曰养正则吉故知求养正于下者是能养其徳也故吉不知求养正于下则是厉民而以自养也故凶此其所以异也六四所居者正所应者正独得养正之道故一爻之中具求养自养养内养外之义是以吉且无咎而为上施之光也且颠頥求养也虎视眈眈其欲逐逐自养也虎视眈眈然所以养威容于外又逐逐然去其多欲所以养心于其内也诗云它山之石可以攻玉故古之人以能问于不能以多问于寡有若无实若虚此颠頥求养之道也君子正其衣冠尊其瞻视所谓虎视眈眈以养其外者如此顔子克已而非礼勿视是也孟子曰养心莫善于寡欲所谓其欲逐逐以养其内者如此夫子絶四而毋意毋必是也彖曰观頥观其所养也自求口实观其自养也观六四之所养则颠頥求养是也观六四之自养则虎视养其外逐欲养其内是也六四虽无养贤及万民之位而其养徳之正亦可谓大人之事矣不然则不知养正之道而失颠頥之吉其求下也不过上下征利养口体而已所谓观我朶頥凶者也若是者外安得有可畏之威而内安能无欲哉上施光者易以谦为光以益为光谦卦曰天道下济而光明又曰谦尊而光益卦曰自上下下其道大光六四求下养徳亦庶几谦益之光者欤【易说】
　　六五拂经居贞吉不可涉大川象曰居贞之吉顺以从上也
　　伊川先生曰六五頥之时居君位养天下者也然其隂柔之质才不足以养天下上有刚阳之贤故顺从之赖其养已以济天下君者养人者也反赖人之养是违拂于经常既以已之不足而顺从于贤师傅上师傅之位也必居守贞固笃于委信则能辅翼其身泽及天下故吉也隂柔之质无贞刚之性故戒以能居贞则吉以隂柔之才虽倚赖刚贤能持循于平时不可处艰难变故之际故云不可涉大川也以成王之才不至甚柔弱也当管蔡之乱几不保于周公况其下者乎故书曰王亦未敢诮公赖二公得终信故艰险【一作难】之际非刚明之主不可恃也不得已而济艰险者则有矣发此义者所以深戒于为君也于上九则据为臣致身尽忠之道言故不同也○居贞之吉者谓能坚固顺于上九之贤以养天下也【并易传】横渠先生曰听养于上正也以隂居頥卦之尊拂经也【易说】
　　广平游氏曰六五履尊位而徳不称徳虽不称位而其富固无敌矣所以不足者非物也乃能亲上九之贤委己以听之亦庶乎有以养万民矣而六二之有求方且养其私而已此五之拂经所以异于二也虽然六五质柔而止体也喜蹈常畏兴事其资然也见善未必明用心未必刚故以之守文以持正可也若应变以成务则非其任矣盖疑间一生则危乱之机将不可解故居正则吉而不可涉大川也○不可渉大川为六五之君言之也利涉大川为上九之臣言之也使大臣之才如上九足以养天下而人主顺以从之其蔑不济矣此周公复政之后成王所以四征不庭制礼作乐六服承徳也【并易説】
　　山杨氏曰人君养天下頥之经也五居君位从上以资养拂頥之经也居不失正则吉以是涉难则不可矣【易说】
　　白云郭氏曰五为一卦之主其才不足非徒无以养天下虽六二之应亦不能致养非养贤以及万民之道也故亦曰拂经苟能以柔道自居守正不失足以自养其身凶祸亦无自而至是以吉也然柔道不可以有为故不可涉大川柔道好从人故顺以从上上九有刚阳之才而知止者是以得其所从而成已之吉也六二拂经盖违相应之理六五拂经以违大君之道其言虽同而各有所辨【易说】
　　上九由頥厉吉利渉大川象曰由頥厉吉大有庆也伊川先生曰上九以刚阳之徳居师傅之任六五之君柔顺而从于已赖已之养是当天下之任天下由之以养也以人臣而当是任必常怀危厉则吉也如伊尹周公何尝不忧勤兢畏故得终吉夫以君之才不足而倚赖于已身当天下【一有之字】大任宜竭其才力济天下之艰危成天下之治安故曰利渉大川得君如此之专受任如此之重苟不济天下之艰危何足称委遇而谓之贤乎当尽诚竭力而不顾虑然厉则不可忘也○若上九之当大任如是能兢畏如是天下被其徳泽是大有福庆也【并易传】
　　横渠先生曰由頥自危然后乃吉者下有众隂顺从之庆骄则有它吝此卦得养之正者方利涉大川盖养然后可动耳【易说】
　　广平游氏曰六五居正则吉乃如上九之贤则頥之时所谓养贤以及万民者皆自我出匹夫匹妇无不与被其泽矣夫然故天下信之众贤助之人主亲见其功业而深知其所存徧知其所为任之必专小人莫得以间之天亦诱其衷矣故其迹虽厉而其理则吉此所以利涉大川而大有庆也夫以身徇国济于艰难固大臣之职也讵肯临危而顾其身哉惟欲善其后以每成功则亦审其时而已矣若成王未知周公之时则不可涉大川六五是也若周公既见察于成王之后则涉大川而利矣上九是也说者谓以上养下为颠颐是以颠为正矣故用伊川说【易说】山杨氏曰卦惟二阳而上九居一卦之上众隂由之以养也履师傅之位任人君之责危疑所集也危者安其位者也故厉乃吉厉者不安其位之谓也如是虽涉难有庆矣【易说】
　　兼山郭氏曰上九以善服人未有能服人者也以善养人然后能服天下天下不心服而王未之有也上九虽不居有为之地自下而升为颐之主能养贤以及万民之象也故能涉险济难虽危而吉也故孔子曰頥之时大矣哉【易说】
　　白云郭氏曰豫之由豫以九四之刚徳也頥之由頥以上九之刚徳也初九非不刚也在頥之初未足以自养况养天下乎此天下之养所以必由于上九居人臣之极位以养天下其事危矣知其危而不忘是以吉也不知其危而安其位则凶矣利涉大川者由頥之才也大有庆者天下得其所养也禹思天下有溺者由已溺之稷思天下有饥者由己饥之伊尹思天下匹夫匹妇有不被尧舜之泽者如已推而纳之沟中周公思兼三王以施四事由頥之道盖自任天下之重者如禹稷伊周为能尽之【易说】











　　大易粹言卷二十七
<经部,易类,大易粹言>
　　钦定四库全书
　　大易粹言卷二十八　　　宋　方闻一　编
　　【巽下兊上】
　　伊川先生曰大过序卦曰頥者养也不养则不可动故受之以大过凡物养而后能成成则能动动则有过大过所以次頥也为卦上兊下巽泽在木上灭木也泽者润养于木乃至灭没于木为大过之义大过者阳过也故为大者过过之大与大事过也圣贤道徳功业大过于人凡事之大过于常者皆是也夫圣人尽人道非过于理也其制事以天下之正理矫时之用小过于中者则有之如行过乎恭丧过乎哀用过乎俭是也盖矫之小过而后能及于中乃求中之用也所谓大过者常事之大者耳非有过于理也唯其大故不常见以其比常所见者大故谓之大过如尧舜之禅让汤武之放伐皆由【一有此字】道也道无不中无不常以世人所不常【一作甞】见故谓之大过于常也【易传】
　　大过栋桡利有攸往亨
　　伊川先生曰小过隂过于上下大过阳过于中而上下弱矣故为栋桡之象栋取其胜重四阳聚于中可谓重矣九三九四皆取栋象谓任重也桡取其本末弱中强而本末弱是以桡也【一作挠取其中强而本末弱本末弱是以挠也】隂弱而阳强君子盛而小人衰故利有攸往而亨也栋今人谓之檩【易传】
　　白云郭氏曰頥之虚中虚故受实实则刚刚而后过二卦之象相终始也故頥以虚为主而过以刚为义过非人之失也过于用刚也过于用刚所以为大者过也当本末弱而栋桡之时非过于用刚不可也夫大厦将顚梁栋倾桡不可扶持是以必当大过治之也亦犹衰乱之世天下荡荡无纲纪文章非圣人大过常道以治之岂能复治哉利有攸往亨者利于圣贤大过治之然后亨也由此观之大过之时亦非不可治之世特蛊弊之大者耳患无刚过而中之徳以行大过之事也【易说】
　　彖曰大过大者过也栋桡本末弱也刚过而中巽而説行利有攸往乃亨大过之时大矣哉
　　伊川先生曰大者过谓阳过也在事为事之大者过与其过之大○本末弱谓上下二隂衰弱阳盛则隂衰故为大者过在小过则曰小者过隂过也○刚过而中言卦才之善也刚虽过而二五皆得中是处不失【不失一作得】中道也下巽上兊是以巽顺和説之道而行也在大过之时以中道巽説而行故利有攸往乃所以能亨也○大过之时其事甚大故賛之曰大矣哉如立非常之大事与不世之大功成絶俗之大徳皆大过之事也【并易传】
　　横渠先生曰阳刚过实于中本末过弱于外故当过矫相与也【易説】
　　山杨氏曰上下二隂本末弱也四阳聚于中大者过也刚过而聚于中刚过而中也巽而説行合二体言也所谓大过者立非常之事成希世之功是已礼器曰礼时为大尧授舜舜授禹汤放桀武王伐纣时也时也者当其可之谓也苟当其可则虽尧舜之禅逊汤武之放伐是亦过而中者也故尧典之书为逊舜而作而名之曰典典言常道也尧虽以天下与人而舜以匹夫受人之天下以人之常情言之可谓大过矣自圣人观之亦曰常道而已也然而非巽而説行则不可往也故尧舜禹三圣之相授而讴歌狱讼皆归之焉汤武之用师则东征西夷怨南征北狄怨箪食壶浆以迎王师故能成大功非巽而説行何以有此反是则子之之逊白公之争耳何亨之有哉【自大过栋桡至此易説】
　　兼山郭氏曰大过一卦陈氏从遯变王原叔从离变二者不同要之取刚过中则一也遯以六二之上六王氏以离之巽遯以上九之九二王氏以离之兊然各有理可以互推也初上二隂是以言栋桡本末弱也其事则大过之初过亦浅也故为借用白茅上六过之终过亦大也故为过涉灭顶凶要之大过大者之事小过小者之事推其象辞断可知矣【易説】
　　白云郭氏曰伊川曰圣贤道徳功业大过于人凡事之大过于常者皆是也又曰尧舜之禅逊汤武之征伐皆由此道也又曰立天下之大事兴不世之大功成絶俗之大徳皆大过之事也雍曰彖言大者过也盖明大过之义非言小者之过也栋桡大过之时也大过之时外则栋桡故宜用刚内则刚过而中是以其刚可用所以成大过之象然刚过而中非刚徳过中也乃刚过之徳又不失中者也刚过之徳既不失中又巽而説行者罔咈百姓以从已之欲也所谓致天下之大利成天下之大顺者也以是而有攸往宁无利亨乎大过之时大矣非大人孰能当之【易説】
　　象曰泽灭木大过君子以独立不惧遯世无闷
　　伊川先生曰泽润养于木者也乃至灭没于木则过甚矣故为大过君子观大过之象以立其大过人之行君子所以大过人者以其能独立不惧遯世无闷也天下非之而不顾独立不惧也举世不见知而不悔遯世无闷也如此然后能自守所以为大过人也【一无人字易传】
　　山杨氏曰泽虽灭木而木之植自若也君子体之故独立不惧遯世无闷【易説】
