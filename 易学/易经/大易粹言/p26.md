<!-- { "loadSidebar": true } -->
　　兼山郭氏曰天不人不因人不天不成古语曰天人合发万变定机乃知天人之道率与时防故曰否之匪人也尧之命舜曰天之厯数在尔躬舜亦以命禹二者天之革命也天地革而四时成汤武革命顺乎天而应乎人亦天之革命也然则一则为揖逊一则为干戈是之谓天人之合也故否之匪人举其大者言之耳是以天地不交在时则否塞而成冬在道不通而成否生生之道絶凡泰之所冝举与此相反矣易之辞举天地为万物言也举上下为人道言也至于天下无邦人道絶矣【易说】
　　白云郭氏曰否闭也塞也天地闭塞而不通人道何从而立乎故否之时非人道也人道配天地而言圣人之道是也圣人之道絶故曰否是知城复于隍亦有未絶者存为否之始而未否也不利君子贞者非不利于固守已道盖不利于固禄位也故象言不可荣以禄而初六言君子贞吉亨也大往小来皆反泰之道也天下所以为邦者以有君臣父子人伦之道上下不交则人伦之道絶谓之无邦可也此之谓匪人矣匪人犹曰无道也【易说】
　　象曰天地不交否君子以俭德辟难不可荣以禄伊川先生曰天地不相交通故为否否塞之时君子道消当观否塞之象而以俭损之德避免祸难不可荣居禄位也否者小人得志之时君子居显荣之地祸患必及其身故冝晦处穷约也【易传】
　　山杨氏曰方小人不利居子贞之时惟约已自晦乃可以辟难也【易说】○当俭德辟难之时而荣以禄非枉道从之其可得乎是足耻也【语解】
　　兼山郭氏曰象礼曰岁凶年糓不登君膳不祭肺马不食糓驰道不除祭事不县大夫不食粱士饮酒不乐其杀礼也如此况俭德辟难之时乎孔子曰邦有道贫且贱焉耻也邦无道冨且贵焉耻也况否之时荣以禄乎【易説】
　　白云郭氏曰先人曰大道之行也天下为公故君子得以为君子小人不肯为小人君子则事道屈身而行道者有之小人事事屈道而信身无不为也况否之时小人非惟屈道信身又将恶直丑正恊比防言以害君子者多矣诗云为鬼为蜮则不可得有腼靣目视人罔极是也孔子称商有三仁焉防子去之箕子为之奴比干谏而死方其自靖人自献于先王固有不可去之者而俭德辟难发于早辩与踈且逺者言也孟子曰我无官守我无言责也则吾进退岂不绰绰然有余裕哉故醴酒不设穆生去之曰国人将钳我于都市何必见否之已然而后避之不亦晚乎雍曰礼言岁凶年糓不登君膳不祭肺马不食糓驰道不除祭事不县凶年尚杀礼如此况否之时乎此君子所以俭德辟难不可荣以禄也以无难言之邦无道糓为耻况有难之时乎故直曰不可也太公伯夷之避纣是也夫君子小人之际患亦多乎君子虽未尝有意于害小人而小人尝忍于害君子何哉盖方泰之时君子彚进以小人乱邦必不容于其间不过逺而勿用也小人得志则以君子为害己者必欲穷其防害务快私忿诛絶之而后已为之君子者可不避哉汉之党锢虽有以致之在正人未为无罪然小人忍于诛戮一至是耶【易说】
　　初六防茅茹以其彚贞吉亨象曰拔茅贞吉志在君也伊川先生曰泰与否皆取茅为象者以羣阳羣隂同在下有牵连之象也泰之时则以同征为吉否之时则以同贞为亨始以内小人外君子为否之义复以初六否而在下为君子之道易随时取义变动无常否之时在下者君子也否之三隂上皆有应在否隔之时隔絶不相通故无应义初六能与其类贞固其节则处否之吉而其道之亨也当否而能进者小人也君子则伸道免祸而已君子进退未尝不与其类同也○爻以六自守于下明君子处下【一作否】之道象复推明以尽君子之心君子固守其节以处下者非乐于不进独善也以其道方否不可进故安之耳心固未尝不在天下也其志常在得君而进以康济天下故曰志在君也【并易传】
　　横渠先生曰柔顺处下居否以静者也能以类正吉而必亨不事苟合志在得主者欤【易说】
　　山杨氏曰泰之三阳否之三隂皆有应于上故皆有拔茅连茹之象居否之初虽上下不交而否犹未极也世虽否矣君子盖未尝一日忘天下而志不在君也上有悔祸愿治之诚心则亦如拔茅连茹而出矣孔子当衰周之际佛肸以中牟叛召之犹欲往焉夫岂为利哉志在君故也然而卒不往者要之不失正而已孟子千里而见王是其欲也不遇故去岂其所欲哉然犹三宿而后出昼又曰予岂舎王哉则其志可知矣此圣贤所以处否之道而吉亨【易说】
　　兼山郭氏曰初六先大夫有言居庙堂则忧其民处江湖则忧其君盖泰言志在外否言志在君之意也或引考槃之诗误矣【易说】
　　白云郭氏曰先人曰先大夫有言曰居庙堂之髙则忧其民处江湖之远则忧其君盖泰言志在外否言志在君之意也雍曰君子当否之时有止无进固守且吉而道不废于自亨也亨如顔氏之乐是也卦象以内为小人而爻以初为君子伊川所谓随时取义变动无常也志在君者君子俭德辟难岂忘君者哉如伊尹乐尧舜之道其爱君至矣君臣之义如之何其废之故荷蓧之徒圣人无取焉【易説】
　　六二包承小人吉大人否亨象曰大人否亨不乱羣也伊川先生曰六二其质则隂柔其居则中正以隂柔小人而言则方否于下志所包畜者在承顺乎上以求济其否为身之利小人之吉也大人当否则以道自处岂肯枉已屈道承顺于上唯自守其否而已身之否乃其道之亨也或曰上下不交何所承乎曰正则否矣小人顺上之心未甞无也○大人于否之时守其正节不杂乱于小人之羣类身虽否而道之亨也故曰否亨不以道而身亨乃道否也不云君子而云大人能如是则【一无则字】其道大也【并易传】
　　横渠先生曰处二隂之间上顺下容众不可异故其道否乃亨【易说】
　　广平游氏曰否之六二下乗初六上承六三二隂皆小人之象二不包初则小人畜忿而防我矣不承三则小人依势而借我矣故曰包承小人吉此言君子【一作善字】之居中守正者全身逺害当如是也若夫至中至正之大人则不然体道虚已以游人间或不言而饮人以和与人【一无人字】并立而使人化盖尝入兽不乱羣矣况于人羣乎故能处否而亨也若伊尹五就桀而羣凶不能以害之是也杨子以不离于羣为圣人盖知不乱羣之説也【易说】
　　山杨氏曰上下不交而小人道长极矣故包承之吉若子见南子是也其为言也曰予所否者天厌之则其见南子也是岂得已哉此大人处否而亨之道也然非居中履正则坚白不足而磨湼之其磷淄必矣又何吉之有若夫居否之时扬已矜众以自暴白昭昭如掲日月而行则其能不乱羣矣乎夫如是鲜不及矣此东汉之君子所以俱防于党锢也惟陈寔独免其庶几乎【易说】
　　兼山郭氏曰六二柔顺中正然以隂居下当否之时故有包有承有大人小人之象大人否亨非能亨否也处否而亨者也于此而不乱羣非大人孰能为之【易説】
　　白云郭氏曰大人与天地合德其于含容固有余矣然六二之包承则异于是盖枉已屈道以承媚于人小人固能之非大人之事也故大人否亨否者身之否而道则亨矣孔子曰获罪于天无所祷也孟子曰臧氏之子焉能使予不遇哉大人之不能包承也如此不乱羣者如鹰鹯鸟雀必不可同羣伯夷不立于恶人之朝不与恶人言是也【易说】
　　六三包羞象曰包羞位不当也
　　伊川先生曰三以隂柔不中不正而居否又切近于上非能守道安命穷斯滥矣极小人之情状者也其所包畜谋虑邪滥无所不至可羞耻也○隂柔居否而不中不正所为可羞者处不当故也处不当位所为不以道也【并易传】
　　横渠先生曰处否而进履非其位非知耻者也【易説】广平游氏曰六三在下体之上位浸显矣而当否之世不能去又以隂柔处之是可羞也世之寡廉鲜耻苟贱之士处显位以播恶于众而自不【一作不自】知其丑者多矣六三与中正刚明者为隣则见闻所渐亦知其可羞矣惟以资质隂柔不能行其所知至于忍耻而冒处故谓之包羞【易说】
　　山杨氏曰六三居非中正位不当也故包其羞若子路愠见是也【易说】
　　白云郭氏曰三居下体之上过中思变之时也泰之九三能艰贞以守之故无咎否之六三不能变以有为而辅休否之君尸禄素餐所谓包羞者也孔子曰邦无道糓耻也其六三之谓欤书言沉潜刚克六三包羞无刚也无刚而处三五同功之位故曰位不当也【易说】
　　九四有命无咎畴离祉象曰有命无咎志行也
　　伊川先生曰四以阳刚健体居近君之位是有济否之才而得高位者也足以辅上济否然当君道方否之时处逼近之地所恶在居功取忌而已若能使动必出于君命威柄一归于上则无咎而其志行矣能使事皆出于君命则可以济时之否其畴类皆附离其福祉离丽也君子道行则与其类同进以济天下之否畴离祉也小人之进亦以其类同也○有君命则得无咎乃可以济否其志得行也【并易传】
　　横渠先生曰居否之世以阳处隂有应于下故虽有所命无咎也【易说】
　　山杨氏曰九四以干健之才上承九五刚健中正之君有可致之资居得致之位庶乎其可为也然否之为否以上下不交故也非上承下比一德以相与而能反否而有为无是道也四虽有可致之资而处上下不交之时未必相与也故曰有命无咎畴离祉命谓君命也有命而后可以济时之否而畴类皆离祉也东汉之衰嬖幸持权内小人而外君子至是而否极矣窦武何进倚元舅之亲招集天下名儒硕德共起而图之冝若可为也然而命不出于其君而下不应故与其畴类俱至于防祸职此之由也后之处否者可不监之哉【易说】
　　白云郭氏曰九四以刚徤之才居近君之位可以辅其君以休否者也然臣道无成有终而已必君命之斯无过举矣故有是臣有是命又非特无过而已其畴类亦将附丽而获福也汤之命见于汤誓也又曰聿求元圣与之戮力则有命无咎之人伊尹是也武王之命见于泰誓也又曰予小子旣获仁人以遏乱略则有命无咎之人太公之徒也汤誓曰予其大赉汝周书曰大赉于四海岂非畴离祉之谓欤呜呼商周之民非伊吕则无休否之祉伊吕非汤武之命将老死于莘渭间尚何志行之有哉【易説】
　　九五休否大人吉其亡其亡繋于苞桑象曰大人之吉位正当也
　　伊川先生曰五以阳刚中正之德居尊【一作君】位故能休息天下之否大人之吉也大人当位能以其道休息天下之否以循致于泰犹未离于否也故有其亡之戒否旣休息渐将反【一作及】泰不可便为安肆当深虑逺戒常虞否之复来曰其亡矣其亡矣其系于苞桑谓为安固之道如维系于苞桑也桑之为物其根深固苞谓丛生者其固尤甚圣人之戒深矣汉王允唐李德裕不知此戒所以致祸败也系辞曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也○有大人之德而得至尊之正位故能休【一有息字】天下之否是以吉也无其位则虽有其道将何为乎故圣人之位谓之大宝【并易传】
