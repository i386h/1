<!-- { "loadSidebar": true } -->
　　伊川先生曰上下皆山故为兼山此而并彼为兼谓重复【一作复】也重艮之象也君子观艮止之象而思安所止不出其位也位者所处之分也万事各有其所得其所则止而安若当行而止当速而久或过或不及皆出其位也况逾分非据乎【易传】○艮思不出其位乃止其所也【陈氏拾遗】
　　横渠先生曰位所安之分也如素夷狄行乎夷狄素患难行乎患难【易说】
　　白云郭氏曰艮之为卦上下皆艮故曰兼山下卦内也内为身上卦外也外为人兼内外而统之所以有不获其身不见其人之象也止无它义止其所而已以君子之位言之则思不出其位者亦止其所也位非独爵禄而已所守之分皆位也必曰思者未有事之时也未有事之时则无欲矣待其有欲而止则非艮也中庸曰喜怒哀乐之未发谓之中然则艮之为止其在兹时乎【易说】
　　初六艮其趾无咎利永贞象曰艮其趾未失正也伊川先生曰六在最下趾之象趾动之先也艮其趾止于动之初也事止于初未主失正故无咎也以柔处下当止之时也行则失其正矣故止乃无咎隂柔患其不能常也不能固也故方止之初戒以利在常永贞固则不失止【一作正】之道也○当止而行非正也止之于初故未至失正事止于始则易而未至于失也【并易传】
　　白云郭氏曰趾初象也凡动之先莫先于趾止于未动之先则易而止于既动之后则难止于其先故得无咎止于既动之后不能无得失也利永贞者利在久于其道而固守之也中庸曰予知择乎中庸而不能期月守也是不知利永者也又曰得一善则拳拳服膺而弗失之是能利贞者也象言未失正者止于未动之先未有失正之事也小畜于复自道言吉复于不逺复言元吉艮之初六有过于二者而不言吉盖吉凶者失得之象也二卦之复虽与止相近然有失而能止则谓之复凡言复皆先失后得复则吉不复则凶吉凶可得而言也艮其趾则止于未失得之前吉凶失得皆在所止矣是以不言吉也然则艮之无咎岂不足于小畜与复之吉哉盖不使累于得失而已故象言未失正则止于无失正于无失则未甞有得矣然世多以吉为过于无咎是不知吉与无咎自为二道论有为则莫善于吉论守道则无咎为大是以易辞或言吉或言无咎或吉而无咎或凶而无咎不可同也【易说】
　　六二艮其腓不拯其随其心不快象曰不拯其随未退聴也
　　伊川先生曰六二居中得正得止之道者也上无应援不获其君矣三居下之上成止之主主乎止者也乃刚而失中不得止之宜刚止于上非能降而下求二虽有中正之徳不能从也二之行止系乎所主非得自由故为腓之象股动则腓随动止在股而不在腓也二既不得以中正之道拯救三之不中则必勉而随之不能拯而唯随也虽咎不在已然岂其所欲哉言不听道不行也故其心不快不得行其志也士之处髙位则有拯而无随在下位则有当拯有当随有拯之不得而后随○所以不拯之而唯随者在上者未能下从也退聴下从也【并易传】
　　横渠先生曰腓体之随也不能禁其趾而徒止其腓腓所未听故心不能快【易说】
　　白云郭氏曰腓腨肠也下体之所主也上而股下而足皆随之故为六二之象也六二下卦之主也初六九三之所随也六二虽居中得正得止之道然以柔用柔才有不足是以不能举其随而其心不快也方止之时忘我忘人而六二不拯其随其心不快何哉盖六二有为之臣位也君子正心诚意之初故艮其背不获其身行其庭不见其人及其道之大成施之于天下国家欲天下各安其所止盖伊尹使是君为尧舜之君使是民为尧舜之民孟子欲正人心之时而不能拯其随者是以其心不快也此谓其随失随之义故君子其心不快象言未退听谓随者也【易说】
　　九三艮其限列其夤厉薰心象曰艮其限危薫心也伊川先生曰限分隔也谓上下之际三以刚居刚而不中为成艮之主决止之极也已在下体之上而隔上下之限皆为止义故为艮其限是确乎止而不复能进退者也在人身如列其夤夤膂也上下之际也列絶其夤则上下不相从属言止于下之坚也止道贵乎得宜行止不能以时而定于一其坚强如此则处世乖戾与物睽絶其危甚矣人之固止一隅而举世莫与宜者则艰蹇忿畏焚挠其中岂有安裕之理厉薰心谓不安之【一作其】势薰烁其中【一有心字】也○谓其固止不能进退危惧之虑常薰烁其中心也【并易传】横渠先生曰一身而动止中列危至薰心【易说】
　　白云郭氏曰不能止之于初至于三则难矣九三用刚有力止之象犹大畜说輹豮豕之道也限所以制内外也内欲不出外境不入所谓艮其限也亦犹列身之夤而制其左右也厉薰心者常以危亡之忧薰烁其心使不忘也所谓其亡其亡系于苞桑者也曰薫者与诗言忧心如薫同意凡此者皆以九三之止失于早辩故必极于用力以限止之方之初六则甚难矣然艮止之道行无不善是以六爻终无凶危特有难易之别也虽然止而言厉何也中庸曰人皆曰予知驱而纳诸罟檴防阱之中而莫之知辟也君子失性之危中庸谓之防阱则艮之言厉一道也【易说】
　　六四艮其身无咎象曰艮其身止诸躬也
　　伊川先生曰四大臣之位止天下之当止者也以隂柔而不遇刚阳之君故不能止物唯自止其身则可无咎所以能无咎者以止于正也言止其身无咎则见其不能止物施于政则有咎矣在上位而仅能善其身无取之甚也○不能为天下之止能止于其身而已岂足称大臣之位也【并易传】
　　横渠先生曰止于心故能艮其身咸之九四朋从尔思义近【易说】
　　白云郭氏曰以初论四则初为早辩者也然有初之艮其趾然后四能艮其身先后之序理亦宜然艮其身则一身之内合于自然无不止也是以无咎止诸躬者谓能成己而己未能成物也【易说】
　　六五艮其辅言有序悔亡象曰艮其辅以中正也伊川先生曰五君位艮之主也主天下之止者也而隂柔之才不足以当此义故止以在上取辅【一有之字】义言之【一无之字】人之所当慎而止者唯言行也五在上故以辅言辅言之所由出也艮于【一作其】辅则不妄出而有序也言轻发而无序则有悔止之于辅则【一作故】悔亡也有序中节有次序也辅与颊舌皆言所由出而辅在中艮其辅谓止于中也○五之所善者中也艮其辅谓止于中也言以得中为正止之于辅使不失中乃得正也【并易传】
　　横渠先生曰不能施止于心而能止其言故悔可亡也【易说】
　　白云郭氏曰六五君位一卦之主盖主天下之止者也天下命令之所由出可不慎乎故艮其辅言有序而后悔亡也辅颊车也言之所出也有序中节也君子居其室出其言善则千里之外应之有序者固如此也是以其悔可亡惟中正之君故能慎而止之如此庸主忽其言故天下亦其违之也观舜命九官则知艮其辅言有序之道而商纣谓己有天命谓敬不足行谓祭无益谓暴无伤盖有间矣岂孔子所谓防邦之言哉【易说】
　　上九敦艮吉象曰敦艮之吉以厚终也
　　伊川先生曰九以刚实居上而又成艮之主在艮之终止之至坚笃者也敦笃实也居止之极故不过而为敦人之止难于久终故节或移于晚守或失于终事或废于久人之所同患也上【一无上字】九能敦厚于终止道之至善所以吉也六爻之徳惟此为吉○天下之事唯终守之为难能敦于止有终者也上之吉以其能厚于终也【并易传】
　　白云郭氏曰居止之极止之过中者也过中则疑于有失矣然慎厥终惟其始者古人之戒有始有卒者圣人之事能过于止是厚于终也又安有失哉故言敦艮吉【易说】












　　大易粹言卷五十二
<经部,易类,大易粹言>
　　钦定四库全书
　　大易粹言卷五十三　　　宋　方闻一　编
　　【艮下巽上】
　　伊川先生曰渐序卦艮者止也物不可以终止故受之以渐渐者进也止必有进屈伸消息之理也止之所生亦进也所反亦进也渐所以次艮也进以序为渐今人以缓进为渐进以序不越次所以缓也为卦上巽下艮山上有木木之髙而因山其髙【一有而字】有因也其髙有因乃其进有序也所以为渐也【易传】
　　渐女归吉利贞
　　伊川先生曰以卦才兼渐义而言也乾坤之变为巽艮巽艮重而为渐在渐体而言中二父交也由二爻之交然后男女各得正位初终二爻虽不当位亦阳上隂下得尊卑之正男女各得其正亦得位也与归妹正相对女之归能如是之正川吉也天下之事进必以【一作有】渐者莫如女归臣之进于朝人之进于事固当有序不以其序【一作渐】则陵节犯义凶咎随之然以义之轻重亷耻之道女之从人最为大也故以女归为义且男女万事之先也【一有利贞字】诸卦多有利贞而所施或不同有渉不正之疑而为之戒者有其事必贞乃得宜者有言所以利者以其有贞也所谓渉不正之疑而为之戒者损之九二是也处隂居说故戒以宜贞也有其事必贞乃得宜者大畜是也言所畜利于贞也有言所以利者以其有贞者渐是也言女归之所以吉利于如此贞正也盖其固有非设戒也渐之义宜能亨而不云亨者盖亨者通达之义非渐进之义也【易传】
　　横渠先生曰渐者天地之施交女归吉进得位皆指六四【施一作始易说】
　　白云郭氏曰渐之进不速而不已也天地之道进皆有渐况人乎举人道而言之则进之渐者无若女之归也女归不以渐则奔也渐则为归速则为奔故女归以渐为吉也凡天下之进如女归之渐无不吉也利贞者女归之道正也固守之无不利矣然圣人制昏礼有纳采问名纳吉纳徴请期之节其礼为尤备是以知其渐也鸿之进也有于干于磐于木于陆之渐岂不犹女归之礼乎故卦辞言女归而爻明鸿渐其义一也伊川曰诸卦多言利贞而所施或不同有渉不正之疑而为之戒者损之九二是也处隂居说故戒以宜贞也有其事贞乃得其宜者大畜是也言所畜利于贞也有言所以利者以其有贞渐是也言女归之所以吉而利者以如此贞也【易说】
　　彖曰渐之进也女归吉也进得位徃有功也进以正可以正邦也其位刚得中也止而巽动不穷也
　　伊川先生曰如渐之义而进乃女归之吉也谓正而有渐也女归为大耳它进亦然○渐进之时而隂阳各得正位进而有功也四复由上进而得正位三离下而为上遂得正位亦为进得位之义【一有是徃而有功也六字】○以正道而进可以正邦国至于天下也凡进于事进于徳进于位莫不皆当以正也○上云进得位徃有功也统言隂阳得位是以进而有功复云其位刚得中也所谓位者五以刚阳中正得尊位也诸爻之得正亦可谓之得位矣然未若五之得尊位故特言之○内艮止外巽顺止为安静之象巽为和顺之义人之进也若以欲心之动则躁而不得其渐故有困穷在渐之义内止静而外巽顺故其进动不有【一无有字】困穷也【并易传】
