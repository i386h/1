<!-- { "loadSidebar": true } -->
　　伊川先生曰道者一隂一阳也动静无端隂阳无始非知道者孰能识之动静相因而成变化顺继此道则为善也成之在人则谓之性也在众人则不能识随其所知故仁者谓之仁知者谓之知百姓则由之而不知故君子之道人鲜克知也【经说】○一隂一阳之谓道此理则固深说则无可说所以隂阳者道既曰气则便是【一作有】二言开阖便是感既二则便有感所以开阖者道开阖便是隂阳老氏言虚而生气非也隂阳开阖夲无先后不可道今日有隂明日有阳如人言形影盖形影一时不可言今日有形明日有影有便齐有○离了隂阳更无道所以隂阳者是道也隂阳气也气是形而下者道是形而上者○止于至善不明乎善此言善者义理之精微无可得名且以至善目之继之者善此言善却言得轻但谓继斯道者莫非善也不可谓恶【并入闗语录】
　　横渠先生曰一隂一阳是道也能继继体此而不已者善也善之犹言能继此者也其成就之者则必俟见性是之谓圣仁者不已其仁始谓之仁知者不已其知方谓之知此是致曲曲能有诚也诚则有变化必仁智防合乃为圣人也前谓圣者于一节上成性也夷惠所以亦得称圣人然行在一节而已百姓日用而不知盖所用莫非在道饮食男女皆性也但己不自察由旦至暮凡百举动莫非感而不之知今夫心又不求感又不求所以醉而生梦而死者众也○言继继不已者善也其成就者性也仁智各以成性犹仁礼以成性○勉勉而不息可谓善成而存存在乎性仁知见之所谓曲能有诚者也不能见道其仁知终非性之有也○性未成则善恶混故亹亹而继善者斯为善矣恶尽去则善因以亡故舍曰善而曰成之者性○神不可致思存焉可也化不可助长顺焉可也存虚名乆至徳顺变化达时中仁之至义之尽也知微知彰不舍而继其善然后可以成之性矣【并易说】○所谓勉勉者谓继之者善也成之者性也继继不已乃善而能至于成性也【经学理窟】○闻见不足以为己有仁者见之谓之仁知者见之谓之知心各有本性始为己有苟未见性湏当勉勉今学者既知趋向殊不费力何谓不勉勉○百姓日用而不知溺于流也【并易说】
　　广平游氏曰孔子之言性有以其本言之者若继之者善成之者性是也有以人所见言之者若性相近习相逺是也孟子亦然其道性善深探其本也其曰孺子将入井皆有恻隐之心乃若其情则可以为善矣姑防人所见而语之也是以当时学者不能无疑夫道未始有名感于物而出则善之名立矣托于物而生则性之名立矣善者性之徳故庄子曰物得以生谓之徳性者善之资也故庄子曰形体保神谓之性盖道之在天地则播五行于四时百物生焉无非善者也无恶也故曰继之者善也道之在人则出作而入息渴饮而饥食无非性者无妄也苟得其性之本然反身而诚则天地万物之理得而道自我成矣故曰成之者性也惟其同出于一气而气之所值有全有偏有邪有正有粹有驳有厚有薄然后有上知下愚中人之不同也【语解】
　　山杨氏曰仲素问横渠云气质之性如何曰人所资禀固有不同者若论其本则无不善盖一隂一阳之谓道隂阳无不善而人则受之以生故也然而善者其常也亦有时而恶矣犹人之生也气得其和则为安乐人其有疾也以气不和而然也然气不和非其常治之而使其和则反常矣其常者性也此孟子所以言性善也横渠说气质之性亦云人之性有刚柔缓急强弱昬明而已非谓天地之性然也今夫水清者其常然也至于湛浊则沙泥混之矣沙泥既去其清者自若也是故君子于气质之性必有以变之其澄浊而水清之义欤○横渠言性未成则善恶混亹亹而继善者斯为善矣恶尽去则善因以亡故舍曰善而曰成之者性伯思疑此以问公曰不知横渠因何如此说据此说于易之文亦自不通却令伯思说伯思言善与信皆当就人言继之为说如子继父成乃无所亏之名矣若非人即不能继而成之曰不独指人言万物得隂阳而生皆可言继之者善亦有多般如干之四徳有仁义礼智之不同后人以配四时若如四时则春固不可为秋冬固不可为夏其实皆善也元者特善之长也固出于道故曰继之者善性则具足圎成夲无亏欠要成此道除是性也今或以万物之性为不足以成之盖不知万物所以赋得偏者自其气禀之异非性之偏也孔子曰天地之性人为贵人之性特贵于万物耳何甞与物是两般性【并语录】○道者民所日用故可使由之以其日用而不知故不可使知之世儒以谓民可使由之而已不可使知之务为智术笼天下之愚而役之失其旨矣【语解】白云郭氏曰系辞言道此章为甚着盖唯道兼统三才三才不过二象隂阳是也天地人皆具隂阳故六是之谓一隂一阳之道也继之者有自然之善成之者有在人之性大其性者于此成其大小其性者于此成其小仁者见其仁而得之谓道为仁知者见其知而得之谓道为知故自古圣贤虽各有得而未甞同者其性之所成异故也然谓仁知非道则不可也特非道之大全耳仁知犹有见而得之斯民之愚又日用而不知矣凡日用而顺成者皆道也百姓不知有道故性之所成者鲜此圣人所以明之也明之则天下后世皆知一隂一阳为具三才之道继之者有善而成之在人使仁知不为独见之异百姓用而知之此圣人明道之意也然则圣人何如其明也包牺以八卦文王以六十四孔子以彖象击辞是已故易之为书所以明易之道也易之道三才之道也三才之道一隂一阳之道也一隂一阳之道道之大全也道之大全天得之而天地得之而地人得之而人至人又成于性者有仁知圣贤之异道尽于斯矣然经自成之者性之后主人事而言其言继之者善则与道同体不独在人之善矣经所谓易简之善配至徳之善也能充孟子性善之说则可以明此为善恶论者不知有此也此善天道也天道无不诚故至善存焉中庸论诚首言天命之谓性孟子良心赤子之心与性善之说虽夲诸此又加详焉【易说】
　　显诸仁藏诸用鼓万物而不与圣人同忧
　　明道先生曰鼓万物而不与圣人同忧圣人人也故不得无忧天则不为尧存不为桀亡者也【刘绚师训】伊川先生曰运行之迹生育之功显诸仁也神妙无方变化无迹藏诸用也天地不与圣人同忧天地不宰圣人有心也天地无心而成化圣人有心而无为【经说】○和靖云见王信伯云昔时问鼓万物而不与圣人同忧之意于张思叔思叔对曰尧舜其犹病诸后因侍伊川伊川问鼔万物而不与圣人同忧如何说则对以思叔之语伊川曰不然天地以无心故不忧圣人致有为之事故忧【吕坚中记尹和靖语】○鼓万物而不与圣人同忧圣人有为之功天地不宰之功【游氏拾遗】○鼓舞万物而不与圣人同忧此天与人异处圣人有不能为天之所为处【吕与叔东见录】○天理鼓动万物如此圣人循天理而欲万物同之所以有忧患【防定夫所录】横渠先生曰非神不能显诸仁非知不能藏诸用○老子言天地不仁以万物为刍狗此是也圣人不仁以百姓为刍狗此则异矣圣人岂有不仁所患者不仁也天地则何意于仁鼓万物而已圣人则仁耳此其为能道也○天不能皆生善人政以天无意也鼓万物而不与圣人同忧圣人之于天下法则无不善也然古者治世多而后世不治何也人徒见文字所记自唐虞以上几治几乱湏归之运数有大运有小运故孟子曰天之生民乆矣一治一乱○系之为言或说易书或说天或说人卒归一道盖不异术故其参错而理则同也鼓万物而不与圣人同忧则于是分出人之道不可混天鼓万物而不与圣人同忧此言天徳之至也与天同忧乐垂法于后世虽是圣人之事亦犹圣人之末流耳○神则不屈无复回易鼓万物而不与圣人同忧者此直谓天也天则无心神故可以不诎圣人则岂忘思虑忧患虽圣亦人耳焉得遂欲如天之神庸不害于其事圣人苟不用思虑忧患以经世则何用圣人天治自足矣○圣人所以有忧者圣人之仁也不可以忧言者天也盖圣人成能所以异于天地【并易说】○鼓万物而不与圣人同忧天道也圣不可知也无心之妙非有心所及也【正蒙】白云郭氏曰此章明易与圣人之同用且易之道无体故隠显无常当用则显诸仁已用则藏诸用显也藏也皆有所托故知易之无体也方其用也虽鼓动万物使之化育而无道不行之忧是不与圣人同忧矣【易说】
　　盛徳大业至矣哉富有之谓大业日新之谓盛徳伊川先生曰天地圣人之盛徳大业可谓至矣富有溥愽也日新无穷也【经说】○君子之学必日新日新者日进也不日新者必日退未有不进而不退者唯圣人之道无所进退以其所造者极也【畅潜道录】○问日新有进意抑只是无意曰有进意学者求有益湏是日新【杨遵道录】○日新之谓盛徳生生之谓易隂阳不测之谓神要思得之【刘绚师训】
　　横渠先生曰富有广大不御之盛欤日新悠乆无疆之道欤富有者大无外也日新者乆无穷也显其聚也隠其散也显且隠幽明所以存乎象聚且散推荡所以妙乎神日新之谓盛徳过而不有不凝滞于心知之细也非盛徳日新惟日新是谓盛徳义理一贯然后日新【易说】
　　白云郭氏曰易有盛徳大业圣人用易之道亦见于徳业故盛徳大业不独主圣人言之易穷则变变则通通则乆此易之盛徳也以言乎天地之间则备矣此易之大业也然富有则无外无外大之至也圣人用此故有可大之业日新则无穷无穷则乆圣人用此故有可乆之徳也前言易道之不与圣人同忧者此言其所同者徳业也【易说】
　　生生之谓易成象之谓干效法之谓坤极数知来之谓占通变之谓事隂阳不测之谓神
　　明道先生曰生生之谓易生生之用则神也【刘绚师训】○生生之谓易天地设位而易行乎其中岂可只以今之易书为易乎○生生之谓易天地设位而易行乎其中乾坤毁则无以见易易不可见乾坤或几乎息矣易毕竟是甚又指而言曰圣人以此洗心退藏于密圣人示人之意至此深且明矣终无人理防易也此也密也是甚物人能至此深思当自得之【并刘绚所录】伊川先生曰生生相续变易而不穷也干始物而有象坤成物而体备法象着矣推数可以知来物通变不穷事之理也天下有不离乎隂阳惟神也莫知其乡不测其为刚柔动静也【经说】○天地隂阳其势髙下甚相背然必相湏而为用也有隂便有阳有阳便有隂有一复有二才有一二便有一二之间便是三已徃更无穷老子亦言三生万物此是生生之谓易理自然如此【附刘元承手编】○生生之谓易是天之所以为道也天只是以生为道【吕与叔东见録】○游定夫问伊川隂阳不测之谓神伊川曰贤是疑了问是拣难厎问【晁氏客语】仲尼于论语中未甞说神字只于易中不得已言数处而已【入关语录】
　　横渠先生曰生生犹言进进也○极数知来前知也前知其变有道术以通之君子所以措于民者逺矣能通其变而措于民圣人之事业也【并易说】
　　白云郭氏曰此章先明易与乾坤体用后言圣人之效法且自易而生乾坤自乾坤生八卦八卦生六十四而后二篇之防当万物之数所谓生生之谓易也自易之生干为成象之始坤则效法于干此乾坤之义也能尽天下之数以前知者易之占也通其变而周流无穷者易之事也惟神无方无乎不在故以隂阳不测言之此论易与乾坤之体以及于不可知之神皆体也自此而下易与乾坤之用也【易说】
