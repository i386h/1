<!-- { "loadSidebar": true } -->
　　横渠先生曰方其将有谋也将有问也命于蓍此所谓生蓍非谓在野而生蓍也事在未来之前吉凶在书防上蓍在手中卒归三处一时合岂非幽賛于神明而得尔也起其用也○地所以两分刚柔男女而效之法也天所以参一太极两仪而象之性也○一物两体气也一故神【两在故不测】两故化【推行于一】此天之所以参也两不立则一不可见一不可见则两之用息○两体者虚实也动静也聚散也清浊也其究一而已○有两则有一是太极也若一则有两亦在无两亦一在然无两则安用一不以太极空虚而已非天参也○理义即是天道也易言理于义一也求是即为理义言理义不如且言求是易晓求是之心俄顷不可忘理于义此理云者犹人言语之间常所谓理者非同穷理之理凡观书不可以相类而泥其义不尔则字字相梗观其文势上下如充实之美与诗之言美轻重不同○性尽其道则命至其源也【一作至于原也】○致与至为道殊逺尽性然后至于命不可谓一不穷理尽性即是戕贼不可至于命者止能保全天所禀赋本分者且不可以有加也既言穷理尽性则不容有不知○天道即性也故思知人不可不知天能知天斯知人矣知人与穷理尽性以至于命同意○释氏无天用故不取理彼以性为无吾儒以参为性故先穷理而后尽性○凡人刚柔缓急趋识无有同者此乾道变化各正性命也及尽性则皆忘之○穷理亦当有渐见物多穷理多从此就约尽人之性尽物之性天下之理无穷立天理乃各有区处穷尽性言性已是近人言也既穷理又尽性然后能至于命命则又就已而言之也【并易说】○二程解穷理尽性以至于命只穷理便是至于命予谓亦是失于太快此义尽有次序须是穷理便能尽得己之性则推类又尽人之性既尽得人之性须是并万物之性一齐尽得如此然后至于天道也其间煞有事岂有当下理防了学者须是穷理为先如此则方有学今言知命与至于命尽有近逺岂可以知便谓之至也【蘓眪所録】○尽其性能尽人物之性至于命者亦能至人物之命莫不性诸道命诸天我体物未甞遗物体我知其不遗也○至于命然后能成已成物不失其道○徳不胜气性命于气徳胜其气性命于徳穷理尽性则性天徳命天理气之不可变者独死生脩夭而已故论死生则曰有命以言其气也语富贵则曰在天以言其理也此大德所以必受命易简理得而成位乎天地之中也所谓天理也者能恱诸心能通天下之志之理也能使天下恱且通则天下必归焉不归焉者所乗所遇之不同如仲尼与继世之君也舜禹有天下而不与焉者正谓天理驯致非气禀当然非志意所与也必曰舜禹云者余非乘势则求焉者也利者为神滞者为物是故风雷有象不速于心心御见闻不于性○不诚不庄可谓之尽性穷理乎性之徳也未甞伪且慢故知不免乎伪慢者未甞知其性也性其总合两也命其受有则也不极总之要则不至受之分尽性穷理而不可变乃吾则也天所自不能已者谓命不能无感者谓性虽然圣人犹不以所可忧而同其无忧者有相之道存乎我也○性通乎气之外命行乎气之内气无内外假有形而言尔故思知人不可不知天尽其性然后能至于命○尽性然后知生无所得则死无所防○太虚无形气之本体其聚其散变化之客形尔至静无感性之渊源有识有知物交之客感尔客感客形与无感无形惟尽性者一之○自明诚由穷理而尽性也自诚明由尽性而穷理也○释氏妄意天性而不知范围天用反以六根之微因縁天地明不能尽则诬天地日月为幻妄蔽其用于一身之小溺其志于虚空之大此所以语大语小流遁失中其过也尘芥六合其蔽于小也梦幻人世谓之穷理可乎不知穷理而谓之尽性可乎谓之无不知可乎尘芥六合谓天地为有穷也梦幻人世明不能究所从也【并正蒙】○须知自诚而明者先尽性以至于穷理也谓先自其性理会来以至行理自明诚者先穷理以至于尽性也谓先从学问理以推达于天性也【语录】山杨氏曰问乾坤用九六荆公曰进君子退小人固非自然之理而正叔云观河图数可见何也曰此多有议论少有分明系辞分明说云参天两地而倚数九参天六两地也○六经不言无心惟佛氏言之亦不言修性惟扬雄言之心不可无性不假修故易止言洗心尽性记言正心尊德性孟子言存心养性佛氏和顺于道德之意盖有之理于义则未也【并语录】
　　白云郭氏曰说卦论说八卦之道而此极重卦而言者明八卦六十四终始一道耳或者言圣人谓包牺也然以八卦六十四卦言之则非独包牺矣圣人以道幽賛神明故生用蓍求卦之法犹系辞言是兴神物以前民用盖是道本于神明圣人能生之是为幽賛之道矣故有神明之道有幽賛之道有生蓍之道以道合道故能生是道也此言变化之始也自蓍道生而后数可倚数可倚而后卦可立卦可立而后爻可生作易之道终矣易成而后道德理义有所寓圣人穷易之理尽万物之性复于天道故曰以至于命此章自幽賛之始至以至于命盖明以此道始复以此道终有无循环实由一道非圣人有私意以作也微显阐幽而已天地者数所由生隂阳者变所由生刚柔者万类所从生故参两观变发挥之也易于道徳无违也和顺之而已于义无作也明辨之而已盖言象辞之间其道徳与义本诸自然圣人因之而作易特载以明之而已故圣人于玩易之际复用此道以穷理尽性至于命也穷理者穷天之理也尽性者尽天之性也然后不失其所谓天之命矣是知圣人由道以生易由易以复于道非圣人则无生无复谓之圣人作易可也然异乎众人之所谓作者矣【易说】○大衍之数圣人幽賛神明之道也参天之一三五而为九两地之二四而为六圣人倚数之道也尽三十六二十四二十八三十二之变以分阴阳老少圣人观变立卦之道也自九六而发挥为刚为柔圣人发挥生爻之道也系辞焉而命之所以和顺于道徳而理于义也极深研几以崇徳广业所以穷理尽性至于命也圣人作易之道如是而已○观九六之数盖圣人参天两地而得之至于七八则有名而无象如是则阴阳老少之辨夫何疑焉或者谓阳数极于九而其次极于七又疑老阴当十少阴当八老阴当八少阴当六者亦未之思也【并着卦辨疑】
　　昔者圣人之作易也将以顺性命之理是以立天之道曰阴与阳立地之道曰柔与刚立人之道曰仁与义兼三才而两之故易六画而成卦分阴分阳迭用柔刚故易六位而成章
　　明道先生曰立天之道曰阴与阳立地之道曰柔与刚立人之道曰仁与义兼三才【一之也】而两之【不两则无用刘绚师训】○孟子言尧舜性之舜由仁义行岂不是寻常说话至于易只道个立人之道曰仁与义则和性字由字也不消道自已分明阴阳刚柔仁义只是此一个道理【李吁师说】
　　伊川先生曰昔者圣人立人之道曰仁曰义孟子曰仁者人也亲亲为大义者宜也尊贤为大唯能亲亲故老吾老以及人之老防吾防以及人之防唯能尊贤故贤者在位能者在职唯仁与义尽人之道尽人之道则谓之圣人【畅潜道录】○仲尼言仁未甞兼义独于易曰立人之道曰仁与义而孟子言仁必以义配盖仁者体也义者用也知藏之为用而不外焉者可与语道矣世之所论于义者多外之不然则混而无别非知仁义之说者也【游定夫所录】○立人之道曰仁与义据今日合人道废则是今尚不废者犹只是有那些秉彛卒殄灭不得以此思之天壤间可谓孤立其将谁告耶【吕与叔东见录】
　　横渠先生曰阴阳柔刚仁义所谓性命之理易一物而三才备阴阳气也而谓之天刚柔质也而谓之地仁义徳也而谓之人○一物而两体其太极之谓欤阴阳天道象之成也刚柔地道法之効也仁义人道性之立也三才两之莫不有乾坤之道也易一物而合三才天人一阴阳其气刚柔其形仁义其性【并易说】○隂阳之精互藏其宅则各得其所安故日月之形万古不变若阴阳之气则循环迭至聚散相荡升降相求絪緼相揉盖相兼相制欲一之而不能此其所以屈伸无方运行不息莫或使之不曰性命之理谓之何哉○屈伸相感而利生感以诚也情伪相感而利害生杂之伪也至诚则顺理而利伪则不循理而害顺性命之理则所谓吉凶莫非正也逆理则凶为自取吉其险幸也○阴阳刚柔仁义之本立而后知趋时应变故乾坤毁则无以见易○六爻者尽利而动所以顺阴阳刚柔仁义性命之理也【并正蒙】
　　广平游氏曰立天之道曰阴与阳立地之道曰柔与刚立人之道曰仁与义夫道一而已其立于天下则有两端故君子有刚克焉执其义之端也有柔克焉执其仁之端也执其两端而用之以时中此九徳所以有常而三德所以用义也【中庸解】
　　山杨氏曰荆公云天使我有是之谓命命之在我之谓性是未知性命之理其曰使我正所谓使然也使然者可以为命乎以命在我为性则命自一物若中庸言天命之谓性性即天命也又岂二物哉如云在天为命在人为性此语似无病然亦不须如此说性命初无二理第所由之者异耳率性之谓道如所谓圣人之作易将以顺性命之理是也【语录】
　　白云郭氏曰前章自作易生蓍终于性命而止此章复因性命之说而详言之以见易之为书所以能至于命者以本乎性命之理故也性命之理即天地人之道也性命本一故中庸言天命之谓性孟子言君子不谓性命因天地人而言之则天道之谓命人道之谓性于是乎有别矣是以阴阳柔刚仁义各异其名也阴阳者天之二道也柔刚者地之二道也仁义者人之二道也天地人之道各二所谓三才两之也易能兼三才则皆兼其两之之道此易之画所以六而后成卦也然则文王之重不得不作矣盖出于三才自然非文王之私意也自六画成卦而后三才阴阳之位具于是乎迭用柔刚之爻以居之则变化见矣故曰六位而成章也章者变化之道明见之谓也分阴分阳非谓立天之道阴阳也言三才二道皆一为阴一为阳也迭用柔刚非谓立地之道柔刚也言三才阴阳分为六画迭以九六柔刚居之也故三才二道不兼九六言之则曰六画兼明九六柔刚而后谓之六位是以六画成卦特有其象而已至六位成章而后道大明也方包牺未分三才阴阳故卦止三画文王重之以备三才阴阳故六画具由此言之则三画之道不为不足六画之道不为有余孔子言立天立地立人言包牺之道也言阴阳柔刚仁义言文王之道也包牺立其始文王成其终孔子明其终始三圣人实出于一心是为同道道同故其书同一圣人不作则斯道不明后世不复有闻矣【易说】
　　天地定位山泽通气雷风相薄水火不相射八卦相错数往者顺知来者逆是故易逆数也
　　伊川先生曰易八卦之位元不曾有说先儒以谓干位西北坤位西南言乾坤任六子而自处于无为之地此大故无义理风雷山泽之类便是天地之用岂天地外别有六子如人生六子则有各任以事而父母自闲风雷之类于天地间如人身之有耳目手足便是人之用也岂可谓手足耳目皆用而身无为乎【附刘元承手编】
　　横渠先生曰数徃者顺知来者逆是故易逆数也如孟子曰苟求其故则千岁之日至可坐而致也【易说】山杨氏曰谓扬子云作太元只据他立名便不是既定却三方九州二十七部八十一家不知如何相错得八卦所以可变而为六十四者只为可相错故可变耳惟相错则其变出于自然也【语录】
