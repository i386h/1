<!-- { "loadSidebar": true } -->
　　伊川先生曰六二处中正而体柔顺有虚中之象人处中正之道虚其中以求益而能顺从天下孰不愿告而益之孟子曰夫苟好善则四海之内皆将轻千里而来告之以善夫满则不受虚则来物理自然也故或有可益之事则众朋助而益之十者众辞众人所是理之至当也者占吉凶辨是非之物言其至是不能违也永贞吉就六二之才而言二中正虚中能得众人之益者也然而质本隂柔故戒在常永贞固则吉也求益之道非永贞则安能守也【一作之】损之六五十朋之则元吉者盖居尊自损应下之刚以柔而居刚柔爲虚受刚爲固守求益之至善故元吉也六二虚中求益亦有刚阳之应而以柔居柔疑从益之未固也故戒能常永贞固则吉也王用享于帝吉如二之虚中而能永贞用以享上帝犹当获吉况与人接物其意有不通乎求益于人有不应乎祭天天子之事故云王用也○既中正虚中能受天下之善而固守则有有益之事众人自外来益之矣或曰自外来岂非谓五乎曰如二之中正虚中天下孰不愿益之五爲正应固在其中矣【并易传】
　　横渠先生曰或益之十朋之弗克违言损上益下之道理不可易人皆信之虽十朋之亦不能违此道也往见损九五居中体柔蒙上之益脩报于下享帝之羙莫盛于此焉或益之必有自外来而益之者也【易说】
　　白云郭氏曰损益本一道相湏以相成以二卦反对言之则损之上益之初损之五益之二也故损上益初其辞相属而损五益二又大同矣自损五之下去益既逺于益爲不及自益二之上去损复逺其辞爲已过矣六二柔顺中正人之所与故或益之十朋之弗克违也或者来益而不一之辞损之六五曰元吉自然之吉也此曰永贞吉久而有守斯爲吉也君臣之道不同故其爲吉亦异或益之人益之也十朋之弗克违鬼神益之也王用享于帝吉天益之也益象虚中而六二谦以居之是以致益之多天且弗违况于人与鬼神乎在谦之彖言天道益谦鬼神福谦人道好谦益之六二皆得之伊川曰人之爲善则千里之外应之六二中正虚己而益之者自外来是也苟爲不善则千里之外违之上九求益之极击之者自外来是也【易说】
　　六三益之用凶事无咎有孚中行告公用圭象曰益用凶事固有之也
　　伊川先生曰三居下体之上在民上者也乃守令也居阳应刚处动之极居民上而刚决果于爲益者【一无者字】也果于爲益用之于凶事则无咎凶事谓患难非常之事三居下之上在下当承禀于上安得自任擅爲益乎惟于患难非常之事则可量冝应卒奋不顾身力庇其民故无咎也下专自任上必忌疾虽当凶难以【一无以字】义在可爲然必有其孚诚而所爲合于中道则诚意通于上而上信与之矣专爲而无爲上爱民之至诚固不可也虽有诚意而所爲不合中行亦不可也圭者通信之物礼云大夫执圭而使所以申信也凡祭祀朝聘用圭玉所以通逹诚信也有诚孚而得中道则能使上信之是犹告公上用圭玉也其孚能通逹于上矣在下而有爲之道固当有孚中行又三隂爻而不中故发此义或曰三乃隂柔何得反以刚果任事爲义曰三质虽本隂然其居阳乃自处以刚也应刚乃志在乎刚也居动之极刚果于行也以此行益非刚果而何易以所胜爲义故不论其本质也○六三益之独可用于凶事者以其固有之也谓专固自任其事也居下当禀承于上乃专任其事惟救民之凶灾拯时之艰急则可也乃处急难变故之权冝故得无咎若平时则不可也【并易传】
　　横渠先生曰中行者不私于应无所偏系也用心不私以拯凶难虽非王者之佐可以用之牧伯以爲藩屏之臣矣体躁居阳上有刚应持此施益用拯凶难乃其固能也故无咎可必然亦湏执礼告上公而行方合中道其曰告公者未足专进爲王者之佐也【易说】广平游氏曰益则吉矣而用凶事者所谓吉人凶其吉也三居下体之上当震动之极不用凶事则髙而危满而溢矣非固有之道也所谓凶事者非必衣帛冠布挹而损之行恭而用俭所以固有之也三本刚体而以柔居之故有用凶事之象【易说】
　　白云郭氏曰六三居动之极爲益之过者过于益下虽不爲凶而用于患难之际则得其冝而无咎也有孚中行告公用圭者信以行之贵于得中而后可以告公用圭也告公用圭治世之礼也益之过厚用于患难则可固有苟欲用之平世非有孚以中道行则不能固有矣此明时有不同其用亦异也伊川曰凶事谓患难非常之事然则孟子谓拯民于水火之时也【易说】
　　六四中行告公从利用爲依迁国象曰告公从以益志也
　　伊川先生曰四当益时处近君之位居得其正以柔巽辅上而不顺应于初之刚阳如是可以益于上也惟处不得其中而所应又不中是不足于中也故云若行得中道则可以益于君上告于上而获信从矣以柔巽之体非有刚特之操故利用爲依迁国爲依依附于上也迁国顺下而动也上依刚中之君而致其益下顺刚阳之才以行其事利用如是也自古国邑民不安其居则迁迁国者顺下而动也○爻辞但云得中行则告公而获从象复明之曰告公而获从者告之以益天下之志也志苟在于益天下上必信而从之事君者不患上之不从患其志之不诚也【并易传】
　　横渠先生曰以隂居隂体巽应卑持此施益可以爲依迁之国纯用卑柔仍告上公见从方可用事无刚故也不足告王故曰告公○本爲初六寄位于四居隂体巽所趋在下以爲依迁之国人所容信然必中行不私然后可告必见从盖上以益下爲心也【易说】○白云郭氏曰三四失中故皆以中行戒之非有爲之地居巽之下不能自动以益人故欲有行也告公而已欲迁国也依人而已不能自用也告公者以益天下之志告之也【易说】
　　九五有孚惠心勿问元吉有孚惠我德象曰有孚惠心勿问之矣惠我德大得志也
　　伊川先生曰五刚阳中正居尊位又得六二之【一无之字】中正相应以行其益何所不利以阳实在中有孚之象也以九五之德之才之位而中心至诚在惠益于物其至善大吉不问可知故云勿问元吉人君居得致之位操可致之权苟至诚益于【一作于益】天下天下受其大福其元吉不假言也有孚惠我德人君至诚益于【一作于益】天下天下之人无不至诚爱戴以君之德泽爲恩惠也○人君有至诚惠益天下之心其元吉不假言也故云勿问之矣天下至诚懐吾德以爲惠是其道大行人君之志得矣【并易传】
　　白云郭氏曰天下之能致益者君也而其求益者天下之民也有孚惠心则所以致益者有至诚之道焉此其所以元吉也有孚惠我德则天下之民求益而得益志诚懐我之德矣此其所以大得志也益之道于是爲至损之上九言大得志盖自损得益而爲得志也此言大得志盖君有惠天下之志至于天下信而怀其德是爲大得志之时也孔子曰老者安之朋友信之少者怀之九五之谓也勿问者有孚惠心无所择也犹彖言天施地生而曰无方繋辞言益之长裕而曰不设皆无限极之意【易说】
　　上九莫益之或击之立心勿恒凶象曰莫益之偏辞也或击之自外来也
　　伊川先生曰上居无位之地非行益于人者也以刚处益之极求益之甚者也所应者隂非取善自益者也利者众人所同欲也专欲益己其害大矣欲之甚则昏蔽而忘义理求之极则侵夺而致仇怨故夫子曰放于利而行多怨孟子谓先利则不夺不餍圣贤之深戒也九以刚而求益之极众人所共恶故无益之者而或攻击之矣立心勿恒凶圣人戒人存心不可专利云勿恒如是凶之道也所【一作谓】当速改也○理者天下之至公利者众人所同欲苟公其心不失其正理则与众同利无侵于人人亦欲与之若切于好利蔽于自私求自益以损于人则人亦与之力争故莫肯益之而有击夺之者矣云莫益之者非其偏已之辞也苟不偏已合于公道则人亦益之何为击之乎既求益于人至于甚极则人皆恶而欲攻之故击之者自外来也人爲善则千里之外应之六二中正虚已益之者自外而至是也苟爲不善则千里之外违之上九求益之极击之者自外而至是也繋辞曰君子安其身而后动易其心而后语定其交而后求君子脩此三者故全也危以动则民不与也惧以语则民不应也无交而求则民不与也莫之与则伤之者至矣易曰莫益之或击之立心勿恒凶君子言动与求皆以其道乃完善也不然则取伤而凶矣【并易传】
　　横渠先生曰未尝损己而云莫益之作易者因益卦而言尔○体刚质巽志应在下位亢于上故立心勿恒或击之反或益之之义爲文故又云自外来也【并易説】
　　白云郭氏曰天下之理髙极者必危满极者必溢是以益賛于禹曰满招损谦受益诗人羙成王言能持盈守成则知盈满之戒古人深慎之也益之上九益道既极其损将至故莫益之莫益之者莫之与益也莫之与益则惟伤之者至是以至于或击也夫以干之健犹有姤以坤之顺犹有复物之所不能免者当是时也战战兢兢如临深渊如履薄氷尚惧不免于击况立心勿恒之人乎其凶冝矣偏辞者言莫益之之辞谓一偏益不已不知持满之戒故至于极而莫之与是所以谓之偏也持满之道何如孔子所谓安其身易其心定其交是也且方益之时天地人鬼无或不致益焉及其极也外来之击斯亦众矣谦言天道亏盈鬼神害盈人道恶盈益而至于盈其害必至与丰之上六闚其户閴其无人三歳不觌凶其义皆同【易说】

　　大易粹言卷四十二
　　钦定四库全书
　　大易粹言卷四十三　　　宋　方闻一　编
　　【干下兊上】
　　伊川先生曰夬序卦益而不已必决故受之以夬夬者决也益之极必决而后止理无常益益【一无下益字】而不已已乃决也夬所以次益也为卦兊上干下以二体言之泽水之聚也乃上于至髙之处有溃决之象以爻言之五阳在下长而将极一隂在上消而将尽众阳上进决去一隂所以为夬也夬者刚决之义众阳进而决去一隂君子道长小人消衰将尽之时也【易传】
　　夬扬于王庭孚号有厉告自邑不利即戎利有攸徃伊川先生曰小人方盛之时君子之道未胜安能显然以正道决去之故含晦俟时渐图消之之道今既小人衰微君子道盛当显行之于公朝使人明知善恶故云扬于王庭孚信之在中诚意也号者命众之辞君子之道虽长盛而不敢忘戒备故至诚以命众使知尚有危道虽以此之甚盛决彼之甚衰若易而无备则有不虞之悔是尚有危理必有戒惧之心则无患也圣人设戒之意深矣○君子之治小人以其不善也必以已之善道胜革之故圣王诛乱必先脩已舜之敷文徳是也邑私邑告自邑先自治也以众阳之盛决于一隂力固有余然不可极其刚至于太过太过乃如蒙上九之为宼也戎兵者强武之事不利即戎谓不宜尚壮武也即从也从戍尚武也利有攸徃阳虽盛未极乎上隂虽微犹有未去是小人尚有存者君子之道有未至也故宜进而徃也不尚刚武而其道益进乃夬之善也【并易传】
