<!-- { "loadSidebar": true } -->
　　白云郭氏曰君能下下以成其政臣能归美以报其上尽君臣相与之诚故曰厥孚交如也凡为臣者皆以诚交非一臣也书曰威克厥爱允济大有之君以柔居尊而有众贤虽尽相与之诚苟无克爱之威亦且未为吉也交如亲之也通诚信之道也威如尊之也严君臣之分也诚信之道已通君臣之分己严故能销患于无形矣非明君尽惟几惟康之道者不足以与此君臣上下信以发志孰为猜嫌之患是以易而无备也且初九之难进九二之积中九三之克享九四之匪彭各以其道而来亲而尊之可谓有贤之极矣舜辟四门明四目逹四聪终至于无为而治君臣赓歌都俞而已其六五易而无备之吉乎【易说】
　　上九自天祐之吉无不利象曰大有上吉自天祐也伊川先生曰上九在卦之终居无位之地是大有之极而不居其有者也处离之上明之极也唯至明所以不居其有不至于过极也有极而不处则无盈满之灾能顺乎理者也五之孚信而履其上为蹈履诚信之义五有文明之徳上能降志以应之为尚贤崇善之义其处如此合道之至也自当享其福庆自天祐之行顺乎天而获天祐故所往皆吉无所不利也○大有之上有极当变由其所为顺天合道故天祐助之所以吉也君子满而不溢乃天祐也系辞复申之云天之所助者顺也人之所助者信也履信思乎顺又以尚贤也是以自天祐之吉无不利也履信谓履五五虚中信也思顺谓谦退不居尚贤谓志从于五大有之世不可以盈丰而复处盈焉非所冝也六爻之中皆乐据权位唯初上不处其位故初九无咎上九无不利上九在上履信思顺故在上而得吉盖自天祐也【并易传】
　　横渠先生曰以刚而下柔居上而志应于中故曰履信思顺又以尚贤盖五阳一隂又无物以间焉耳刚柔相求情也信也【易说】
　　广平游氏曰六五有至信之徳而上履之故有履信之义五为大君而上九与众阳同体而应之故有思乎顺之义上九为明之极而自处无位之地推众贤而进之故有尚贤之义能如是则无天灾物累无人非鬼责天人交助之冝其吉无不利也自天云者理之必至非有求而得也伊尹将告归旁求俊乂啓迪后人自不居其成功盖用此道也又以尚贤者体信顺以处已而又以尚贤也【易说】
　　山杨氏曰六五以柔顺大中而履尊位有孚也上九居其上而应焉履信思乎顺又以尚贤也信顺天人所助也故自天祐之吉无不利【易说】
　　兼山郭氏曰上九六五厥孚交如而上九履之履信者也不当有为之地而身退以安之思顺者也贤人众多不固位以妨之尚贤者也如是则不独无人非自天且祐之矣使不居大有之世无崇髙之位一能择信而履之择时而顺之见贤而尚之虽曰人不知而不愠天其厌之乎【易说】
　　白云郭氏曰系辞曰祐者助也天之所助者顺也人之所助者信也履信思乎顺又以尚贤也六五之君实尽此而言于上九者非上九之才能得此也盖言大有之吉以此终也故象曰大有上吉则知此吉大有之吉非止上九之吉也与小雅乐得贤之诗每章必终以寿考同意然大有之时不以无交为害独初九卑逺有是患焉故象曰大有初九言大有之初九独有是患也上九之吉大有之吉也故象曰大有上吉如言大有之极则终有是吉也圣人变文立义如此【易说】







　　大易粹言卷十四
　　钦定四库全书
　　大易粹言卷十五　　　　宋　方闻一　编
　　【艮下坤上】
　　伊川先生曰谦序卦有大者不可以盈故受之以谦其有旣大不可至于盈满必在谦损故大有之后受之以谦也为卦坤上艮下地中有山也地体卑下山髙大之物而居地之下谦之象也以崇髙之徳而处卑之下谦之义也【易传】
　　谦亨君子有终
　　伊川先生曰谦有亨之道也有其徳而不居谓之谦人以谦巽自处何往而不亨乎君子有终君子志存乎谦巽逹理故乐天而不竞内充故退譲而不矜安履乎谦终身不易自卑而人益尊之自晦而徳益光显此所谓君子有终也在小人则有欲必竞有徳必伐虽使勉慕于谦亦不能安行而固守不能有终也【易传】○它卦皆有悔凶咎唯谦未甞有它卦有待而亨唯谦则便亨【罗氏拾遗】
　　白云郭氏曰系辞曰劳而不伐有功而不徳厚之至也故谦为不居其徳之称徳且不居则冨贵崇髙皆余事矣孔子不居圣顔渊愿无伐善无施劳之谓也然有徳而不居亨在其中矣小人矜能伐功日损之道君子徳日进而谦不已是有终也然一盈而有四害一谦而有四益是以君子拳拳而弗失之矣【易说】
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也
　　明道先生曰易言天亦不同如天道亏盈而益谦此通上下理亦如此天道之运亦如此如言天且不违况于人乎况于鬼神乎此直谓形而上者言以鬼神为天地矣【谢显道録】
　　伊川先生曰济当为际此明谦而能亨之义天之道以其气下际故能化育万物其道光明下际谓下交也地之道以其处卑所以其气上行交于天皆以卑降而亨也○以天行而言盈者则亏谦者则益日月隂阳是也○以地势而言盈满者倾变而反防卑下者流注而益增也○鬼神谓造化之迹盈满者祸害之谦损者福祐之凡过而损不足而益者皆是也○人情疾恶于盈满而好与于谦巽也谦者人之至徳故圣人详言所以戒盈而劝谦也○谦为卑巽也而其道尊大而光显自处虽卑屈而其徳实髙不可加尚是不可逾也君子至诚于谦恒而不变有终也故尊光【并易传】
　　横渠先生曰止于下故光明○人乐尊之故光而不揜志下于人故人不能加天以广大自然取贵人自要尊大须意我固必欲顺己尊己又说己之情此所以取辱取怒也谦尊而光卑而不可逾夫尊者谦则更光卑者己谦又如何逾之此天徳至虚者焉以其能谦故尊而益光卑又无人可逾盖己谦矣复如何逾越也谦天下之良徳【并易説】
　　山杨氏曰谦也者致恭以存其位也故髙而不危满而不溢君子所以有终也自天道下济而下谦亨之道也夫谦徳之柄也君子执之以为礼徳盛道尊而不居厚之至也故自下而人髙之自后而人先之所以尊而光卑而不可逾也【易说】
　　兼山郭氏曰山非不髙也地非不卑也髙者下下卑者上行谦之道也山在地上则为剥杀瘦之象也山在地中则为谦畜徳之象也是故满则招损谦则得益自然之理也天道下济而光明者艮也地道卑而上行者坤也天之亏益日月是也地之变流山河是也鬼神害福吉凶是也人之好恶得失是也故劳而不伐有功而不徳有若无实若虚其谦亨之谓乎故在尊而光在卑而不可逾惟君子能终之【易说】
　　白云郭氏曰先人曰天之亏盈日月是也地之变流山河是也鬼神害福吉凶是也人之好恶得失是也以此居尊则益光以此居卑则不可逾故惟有徳君子能终之伊川曰以地势而言则盈满者倾变而反防卑下者流注而益增也雍曰四者非天地鬼神人有心如是其道自然如此故皆曰道艮之一阳即有天道下济之象【易说】
　　象曰地中有山谦君子以裒多益寡称物平施
　　明道先生曰谦者治盈之道故曰裒多益寡称物平施【刘绚师训】
　　伊川先生曰地体卑下山之髙大而在地中外卑下而内蕴髙大之象故为谦也不云山在地中而曰地中有山言卑下之中蕴其崇髙也若言崇髙蕴于卑下之中则文理不顺诸象皆然观文可见君子以裒多益寡称物平施君子观谦之象山而在地下是髙者下之卑者上之见抑髙举下损过益不及之义以施于事则裒取多者増益寡者称物之多寡以均其施与使得其平也【易传】○谦君子所以自终故不言吉裒取其多而増益其寡天理也【罗氏拾遗】
　　横渠先生曰隐髙于卑谦之象也○易大象皆是实事卦爻小象则容有寓意而已言风自火出家人家人之道必自烹饪始风风也教也盖言教家人之道必自此始也又如言木上有水井则明言井之实事也又言地中有山谦夫山者崇髙之物非谦而何○多者寡者皆量冝下之【并易说】
　　山杨氏曰地中有山谦髙者下之谦之象也多者裒之寡者益之是谓称物均一无偏陂之私是谓平施盖取亏盈益谦之义【易説】○理一而分殊故圣人称物平施兹所以为仁之至义之尽也欤何谓称物逺近亲踈各当其分所谓称也何谓平施所以施之其心一焉所谓平也【与伊川书附西铭解】
　　兼山郭氏曰象天之道其犹张弓乎髙者抑之下者举之有余者损之不足者补之天之道损有余补不足人之道损不足以奉有余故非谦也裒多益寡徳之盛也称物平施礼之恭也故孔子曰徳言盛礼言恭谦也者致恭以存其位者也【易说】
　　白云郭氏曰谦地类也故象以地见其义地卑而山髙理之常也今地在上益之也山在下损之也非以山居地中为山谦也乃以地谦而致益也是为变盈流谦之义裒多益寡者损有余补不足之道也称物平施者裒多益寡之道也裒多益寡见于彼者也称物平施行乎此者也天地鬼神莫不皆然故君子法之以此此君子有为之道【易说】
　　初六谦谦君子用渉大川吉象曰谦谦君子卑以自牧也
　　伊川先生曰初六以柔顺处谦又居一卦之下为自处卑下之至谦而又谦也故曰谦谦能如是者君子也自处至谦众所共与也虽用渉险难亦无患害况居平易乎何所不吉也初处谦而以柔居下得无过于谦乎曰柔居下乃其常也但见其谦之至故为谦谦未见其失也○谦谦谦之至也谓君子以谦卑之道自牧也自牧自处也诗云自牧归荑【并易传】○自牧归荑卑以自牧之意荑柔顺意【朱公掞拾遗】
　　横渠先生曰牧逸也【易说】
　　山杨氏曰以柔顺之资居一卦之下谦之至也故曰谦谦君子卑以自牧也谦之为徳天地神人之所共与用是而往虽渉险难无不济矣故吉【易说】○恂恂一于诚也与国人交止于信故在郷党所先如此似不能言者以卑自牧不以贤知先人也盖郷党尚齿故其自牧如此【语解】
　　兼山郭氏曰初六谦之言虚也中虚以渉难庸有不济者乎【易説】
　　白云郭氏曰卦之六爻三言吉三言利是知谦之为道天地人鬼之所贵也谦谦者谦而又谦也谦而又谦是为有终君子能之昔舜戒禹臼汝惟不矜天下莫与汝争能汝惟不伐天下莫与汝争功曾子称顔渊曰有若无实若虚是知谦谦非君子不能也书曰满招损谦受益是谦为满之反亦有虚之象也乘木舟虚故用渉大川吉易于干健之才多言利渉大川如谦与中孚皆以虚而有济耳卑则谦之道也卑以自牧言又能自养其谦以至于谦谦也【易说】
　　六二鸣谦贞吉象曰鸣谦贞吉中心得也
　　伊川先生曰二以柔顺居中是为谦徳积于中谦徳充积于中故发于外见于声音顔色故曰鸣谦居中得正有中正之徳也故云贞吉凡贞吉有为贞且吉者有为得贞【一有正字】则吉者六二之贞吉所自有也○二之谦徳由至诚积于中所以发于声音中心所自得也非勉【一有强字】为之也【并易传】○六二鸣谦处中得正而有徳者故鸣谦者乃中心得也【罗氏拾遗】
　　横渠先生曰体柔居正故以谦获誉与上六之鸣异矣故曰贞吉【易说】
　　山杨氏曰六二柔履中正谦徳之盛也故和顺积中而英华发外其鸣也出于中心之自得与鸣豫之鸣异矣是以贞吉【易说】
