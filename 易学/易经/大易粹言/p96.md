<!-- { "loadSidebar": true } -->
　　白云郭氏曰易六十四卦终于既济未济者凡人事之终始惟曰济与不济而已故以是二卦终焉先既济而后未济者犹泰之与否也泰极则否既济穷则未济天道人事莫不然也圣人之爲戒深矣既济曰亨未济亦曰亨者既济之亨已然之亨也未济之亨将然之亨也既济言濡其尾而未济亦言濡其尾者既济之濡其尾以曳轮既济而濡尾也未济之濡其尾以小狐几济而濡尾也夫济难大人之事岂狐疑小人之所能哉宜其濡尾而无攸利此其所以为未济也几济而濡尾不丧其生亦幸矣何所利乎若夫飞龙在天大人之造何难不济是以有不言所利之大【易说】
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　伊川先生曰以卦才言也所以能亨者以柔得中也五以柔居尊位居刚而应刚得柔之中也刚柔得中处未济之时可以亨也○小狐汔济据二而言也二以刚阳居险中将济者也又上应于五险非可安之地五有当从之理故果于济如小狐也既果于济故有濡尾之患未能出于险中也○其进锐者其退速始虽勇于济不能继续而终之无所往而利也○虽隂阳不当位然刚柔皆相应当未济而有兴若能重慎则有可济之理二以汔济故濡尾也卦之诸爻皆不得位故爲未济杂卦云未济男之穷也谓三阳皆失位也斯义也闻之成都隐者【并易传】
　　白云郭氏曰未济知其亨者以六五柔中知其有济是以亨也小狐几济未能出险之中故濡其尾无攸利不能终其济也有始有卒者其惟圣人乎是以续终之事固非狐疑小人之所能也六爻虽不当位而刚柔皆相应虽处已有失然亦未甞失于人故得人之助是以有亨之象而小狐之济亦止于无攸利而已不然则凶及之矣【易说】
　　象曰火在水上未济君子以慎辨物居方
　　伊川先生曰水火不交不相济爲用故爲未济火在水上非其处也君子观其处不当之象以慎处于事物辩其所当各居其方谓止于其所也【易传】
　　白云郭氏曰火性炎上而在上水性润下而在下二气不交不相爲用是以爲未济亦犹天地不交而爲否也物之有可辩者如水火之性是也居方者犹居上居下是也君子观未济之象而慎于辩物居方者欲其所居各得交济之道无若火在水上而不相爲用也不然则物自各止其所在君子何慎之有【易说】
　　初六濡其尾吝象曰濡其尾亦不知极也
　　伊川先生曰六以隂柔在下处险而应四处险则不安其居有应则志行于上然已既隂柔而【一无而字】四非中正之才不能援之以济也兽之济水必揭其尾尾濡则不能济濡其尾言不能济也不度其才力而进终不能济可羞吝也○不度其才力而进至于濡尾是不知之极也【并易传】
　　白云郭氏曰初六隂柔在下居险之中而上应九四则是小狐欲济之象然不能有终而濡其尾是隂柔不足以有济故吝也极至也度可至而至之智者之事不度才力而妄欲有济是不知可至之道也无凶而止于吝者得其应以爲之助耳【易说】
　　九二曳其轮贞吉象曰九二贞吉中以行正也
　　伊川先生曰在它卦九居二爲居柔得中无过刚之义也于未济圣人深取卦象以爲戒明事上恭顺之道未济者君道艰难之时也五以柔处君位而二以刚阳之才而居相应之地当用者也刚有陵柔之义水有胜火之象方艰难之时所赖者才臣耳尤当尽恭顺之道故戒曳其轮则得正而吉也倒曵其轮杀其势缓其进戒用刚之过也刚过则好犯上【一无上字】而顺不足唐之郭子仪李晟当艰危未济之时能极其恭顺所以爲得正而能保其终吉也于六五则言其贞吉光辉尽君道之善于九二则戒之恭顺尽臣道之正尽上下之道也○九二得正而吉者以曳轮而得中道乃正也【并易传】
　　白云郭氏曰曳其轮者将以有行也九二以刚中之才居险难之中刚而有济故曳以轮贞吉也夫六五之君柔中未能有济必得九二刚中之臣相与为应乃可济矣是以有曳轮济难之渐固守是道无不吉也中以行正者其曳轮也所以辅其君以有济道之正也以九居二中之德也以中之徳行道之正故曰中以行正也既济初九曳轮而已济者也未济九二曵轮而将济者也夫济者宜有用舟之象而二卦皆言曳轮者以见济难之时用力甚艰而后有济故也【易说】
　　六三未济征凶利涉大川象曰未济征凶位不当也伊川先生曰未济征凶谓居险无出险之用而行则凶也必出险而后可征三以隂柔不中正之才而居险不足以济也未有可济之道出险之用而征所以凶也然未济有可济之道险终有出险之理上有刚阳之应若能涉险而徃从之则济矣故利涉大川也然三之隂柔岂能出险而徃非时不可才不行也○三征则凶者以位不当也谓隂柔不中正无济险之才也若能涉险【一无险字】以从应则利矣【并易传】
　　横渠先生曰有强援于上故利涉大川非义躁进凶之道也【易说】
　　白云郭氏曰三非中正之才不足以有济必欲力征而有济斯取凶之道也然二卦谓之济者非独济其身而已有载上济下之道故皆有曳轮之象苟济其身则为小狐之事也非济之大者也六三虽非中正之才而处险之上险不能害以之自济则可济众则不可是以虽征凶而利涉大川也征凶以其济众也利涉大川自济也必曰未济征凶言欲以未济之道而征是以知其欲大济也征凶固不若九二曳轮之吉而利涉大川复优于小狐濡尾之吝以此见六三之才居初二之间特以不当济难之位徃济则凶也【易说】
　　九四贞吉悔亡震用伐鬼方三年有赏于大国象曰贞吉悔亡志行也
　　伊川先生曰九四阳刚居大臣之位上有虚中明顺之主又已出于险未济已过中矣有可济之道也济天下之艰难非刚健之才不能也九虽阳而居四故戒以贞固则吉而悔亡不贞则不能济有悔者【一无者字】也震动之极也古之人用力之甚者伐鬼方也故以为义力动而逺伐至于三年然后成功而行大国之赏必如是乃能济也济天下之道当贞固如是四居柔故设此戒○如四之才与时合而加以贞固则能行其志吉而悔亡鬼方之伐贞之至也【并易传】
　　横渠先生曰刚阳之道迫近至尊非正而吉悔所招也初处险中叛而未一奋动讨伐其势必克堪之上任是以有赏【易说】
　　白云郭氏曰四居近臣之位有刚强可济之才而能固守居柔之贞是以吉也吉则未济之悔亡矣故可以震用伐鬼方震用伐鬼方则其才足以逺济非独自济其身而已故其君报能济之功是以三年有赏于大国也必言三年以见未济之时艰于有爲也自古观之舜有大功二十而后为天下禹八年于外而后平水土汤十一征而天下信之文王九年而大统未集周公东征三年而归未济之难如此则九四之三年有赏未爲乆也志行者上有六五虚明柔中之君故九四得以行其志而有鬼方之伐不然则自济不暇又安能济逺人乎既济九三与未济九四皆有伐鬼方之象者二卦三四为反对故其象同与损益二五言十朋之龟夬姤三四言臀无肤其行次且同义称髙宗则知伐鬼方为小亨言震用则知伐鬼方为大事矣系乎其人大小不同也【易说】
　　六五贞吉无悔君子之光有孚吉象曰君子之光其晖吉也
　　伊川先生曰五文明之主居刚而应刚其处得中虚其心而阳为之辅虽以柔居尊处之至正至善无不足也旣得贞正故吉而无悔贞其固有非戒也以此而济无不济也五文明之主故称其光君子德辉之盛而功实称之有孚也上云吉以贞也柔而能贞徳之吉也下云吉以功也既光而有孚时可济也○光盛则有晖晖光之散也君子积充而光盛至于有晖善之至也故重云吉【并易传】
　　白云郭氏曰六五柔中文明之君虚己而有容故贤者乐为之辅以济天下之难是以九二有曳轮之吉而九四有鬼方之伐也人君不以尊位自居而乐于虚己待贤固守是道宜其吉而无悔矣君吉而无悔是以未济之悔可亡于九四也爲君之徳孰有加于是者乎此其所以爲文明之君有孚虚中也虚中故能尊贤而容众是以吉也上言贞吉始之吉也下言有孚吉终之吉也此所谓能续终者也昔文王之为君也徽柔懿恭所谓柔中也光于四方显于西土非君子之光乎至于得贤而用之则有若虢叔闳夭散宜生泰顚南宫适之徒以为疏附先后奔走御侮之臣故在诗则文王独称大明而在易则未济六五亦独为君子之光也【易说】
　　上九有孚于饮酒无咎濡其首有孚失是象曰饮酒濡首亦不知节也
　　伊川先生曰九以刚在上刚之极也居明之上明之极也刚极而能明则不爲躁而为决明能烛理刚能断义居未济之极非得济之位无可济之理则当乐天顺命而已若否终则有倾时之变也未济则无极而自济之理故止为未济之极至诚安于义命而自乐则可无咎饮酒自乐也不乐其处则躁忿陨获入于凶咎矣若从乐而耽肆过礼至濡其首亦非能安其处也有孚自信于中也失是失其宜也如是则于有孚为失也人之处患难知其无可奈何而放意不反者岂安于义命者哉○饮酒至于濡首不知节之甚也所以至如是不能安于义命也能安则不失其常矣【并易传】
　　横渠先生曰饮酒而至于濡首不节之甚也其必失此乐也有孚【易说】
　　白云郭氏曰六五有孚于贤者故为贤者之光上九有孚于饮酒适足自养而已安能有济哉然自养者独养其身虽无大咎至于难将及己濡首而不变是不知进退存亡之节者也向之谓有孚今则失是矣上九刚明之才可用而不知变故圣人之辞戒之如此昔伊尹始则耕于有莘之野终则幡然而改所谓知进退存亡之节者又安有濡首之失乎【易说】

　　大易粹言卷六十四
　　钦定四库全书
　　大易粹言卷六十五　　　宋　方闻一　编
　　系辞上一
　　天尊地卑乾坤定矣卑髙以陈贵贱位矣动静有常刚柔断矣
　　伊川先生曰天尊地卑尊卑之位定而乾坤之义明矣髙卑既别贵贱之位分矣阳动隂静各有其常则刚柔判矣【经说】○问明则有礼乐幽则有鬼神何也曰鬼神只是一个造化天尊地卑乾坤定矣鼓之以雷霆润之以风雨是也【语录】
　　横渠先生曰先分天地之位乾坤立则方见易故其事无非易也所以先言天地乾坤易之门户也不言髙卑而曰卑髙者亦有义髙以下为基亦是人先见卑处然后见髙也○动静隂阳性也刚柔其体未必形○静专动直不为物累则其动静有常不牵制于物也然则干为刚果断然不疑矣○天地动静之理天圆则湏动地方则湏安静【并易説】山杨氏曰天尊地卑乾坤定矣乾坤夲无体天地之位定则乾坤斯定不有天地乾坤何辨【语录】
