<!-- { "loadSidebar": true } -->
　　白云郭氏曰甚哉革道之难也天下之事不和则革和则无革是革之系乎时者也圣人以道论之乖扵道则革不乖扵道则不革是革又系乎圣人也然方革之初固不能使天下之尽信俟其尽信则失时矣故圣人观当革之时尽其在我所以革之之道虽众所未孚革已则其孚必矣盖得革之道故也故卦辞首言已日乃孚以明革道之难也革道如之何元亨利贞是也元亨利贞天徳也无欲也革之而不失天徳是可革也故革之而当已日可孚其悔亦亡矣革之而失天徳是不可革也不可革而革则革之不当已日不孚必有大咎不止扵其悔不亡而已悔亡者凡欲革者皆以有悔而革是以革之当则能亡其悔也【易说】
　　彖曰革水火相息二女同居其志不相得曰革已日乃孚革而信之文明以说大亨以正革而当其悔乃亡天地革而四时成汤武革命顺乎天而应乎人革之时大矣哉
　　明道先生曰息训为生者盖息则生矣一事息则一事生中无间断【刘绚师训】
　　伊川先生曰泽火相灭息又二女志不相得故为革息为止息又为生息物止而后有生故为生义革之相息谓止息也○事之变革人心岂能便信必终日而后孚在上者扵改为之际当详告申令至扵已日使人信之人心不信虽强之行不能成也先王政令人心始以为疑者有矣然其乆也必信终不孚而成善治者未之有也○文明以说以卦才言革之道也离为文明兊为说文明则理无不尽事无不察说则人心和顺革而能照察事理和顺人心可致大亨而得贞正如是变革得其至当故悔亡也天下之事革之不得其道则反致弊害故革有悔之道唯革之至当则新旧之悔皆亡也○推革之道极乎天地变易时运终始也天地隂阳推迁改易而成四时万物扵是生长成终各得其宜革而后四时成也时运既终必有革而新之者王者之兴受命扵天故易世谓之革命汤武之王上顺天命下应人心顺乎天而应乎人也天道变改世故【一作事】迁易革之至大也故賛之曰革之时大矣哉【并易传】○革言水火相息息止息也既有止息之理亦有生息之理【周行已录】
　　山杨氏曰或问成汤扵桀曰予有慙徳何也曰横渠尝言汤武之功圣人之不幸也若论君臣之义则为臣而事其君当使其君如尧舜乃是既不能使其君如尧舜至其君得罪扵天下而放之岂其所欲哉成汤之事以言顺乎天而应乎人何慙之有然自人情观之既以尧舜之禅为尽善则征诛而有天下安能无愧乎【语録】
　　白云郭氏曰息灭也非生息也水火之性以胜相灭然有相违者则不息也不幸如二女同居而不能相违其志复不相得则必革而息矣已日乃孚言革而后信之也文明以说大亨以正然后革而当其悔乃亡非文明以说大亨以正则知其革必不当其悔不能亡矣文明故见扵未革之先说故孚扵已革之后大亨故能终革之道正故能明革之公以是为当而悔亡则革之道其难矣哉然天地尚有革而不能废况人道乎此汤武革命所以不能自己也惟顺天故元亨利贞惟应人故已日乃孚上能顺天下能应人故悔亡能此则为汤武不能此是篡也且桀纣之君上则得罪扵天下则结怨扵民汤武知当革之时尽所以革之之道以顺天应人而已曽无私欲焉此革之道也是以革通天道非止人事改更而已故曰大矣哉【易说】
　　象曰泽中有火革君子以治厯明时
　　伊川先生曰水火相息为革革变也君子观变革之象推日月星辰之迁易以治歴数明四时之序也夫变易之道事之至大理之至明迹之至着莫如四时观四时而顺变革则与天地合其序矣【易传】
　　白云郭氏曰革天道也非人力也天道谓之革人力为之则曰簒也惟革本天道故卦具四徳而象言治歴明时圣人所以明天道而钦授之此革之所以为大也【易说】
　　初九巩用黄牛之革象曰巩用黄牛不可以有为也伊川先生曰变革事之大也必有其时有其位有其才审虑而慎动而后可以无悔九以时则初也动扵事初则无审慎之意而有躁易之象以位则下也无时无援而动扵下则有僣妄之咎而无体势之重以才则离体而阳也离性上而刚体健皆速扵动也其才如此有为则凶咎至矣盖刚不中而体躁所不足者中与顺也当以中顺自固而无妄动则可也巩局束也革所以包束黄中色牛顺物巩用黄牛之革谓以中顺之道自固不妄动也不云吉凶何也曰妄动则有凶咎以中顺自固则不革而已安得便有吉凶乎○以初九时位才皆不可以有为故当以中顺自固也【并易传】
　　横渠先生曰贱而无应非大亨以正之徳中坚自守不可有为【易说】
　　白云郭氏曰革有革者有革之者有从革者有辅君之革者诸爻之义不同初九在下非能革人亦非人所革者从革而已故固用黄牛之革黄中色也牛顺物也戒其用中而顺从是以不可有为也不可戒辞也初九虽非可为之爻圣人之辞又所以戒不知革道者也【易说】
　　六二已日乃革之征吉无咎象曰已日革之行有嘉也伊川先生曰以六居二柔顺而得中正又文明之主上有刚阳之君同徳相应中正则无偏蔽文明则尽事理应上则得权势体顺则无违悖时可矣位得矣才足矣处革之至善者也然臣道不当为革之先又必待上下之信故已日乃革之也如二之才徳所居之地所逢之时足以革天下之弊新天下之治当进而上辅扵君以行其道则吉而无咎也不进则失可为之时为有咎也以二体柔而处当位体柔则其进缓当位则其处固变革者事之大故以此戒二得中而应刚未至失于柔也圣人因其有可戒之疑而明其义耳使贤才不失可为之时也○已日而革之征则吉而无咎者行则有嘉庆也谓可以革天下之弊新天下之事处而不行是无救弊济世之心失时而有咎也【易说】
　　横渠先生曰俟上之唱革而往应柔中之徳所之乃吉【易说】
　　白云郭氏曰六二得君得位柔顺中正可以革矣而臣道不当先君故君已革而后乃革之也已日乃革之非从君之革也谓终君之事而革天下也是以进则吉而无咎已日革之则尽臣道故其行有嘉君未革而革之则失君臣之道非嘉也【易説】
　　九三征凶贞厉革言三就有孚象曰革言三就又何之矣
　　伊川先生曰九三以刚阳为下之上又居离之上而不得中躁动扵革者也在下而躁扵变革以是而行则有凶也然居下之上事苟当革岂可不为也在乎守贞正而懐危惧顺从公论则可行之不疑革言谓当革之论就成也合也审察当革之言至扵三而皆合则可信也言重慎之至能如是则必得至当乃有孚也已可信而众所信也如此则可以革矣在革之时居下之上事之【一作有】当革若畏惧而不为则失时为害唯当慎重之至不自任其刚明审稽公论至于三就【一作复】而后革之则无过矣○稽之众论至扵三就事至当也又何之矣乃俗语更何往也如是而行乃顺理时行非己之私意所欲为也必得其宜矣【并易传】
　　横渠先生曰以文明炎上刚阳之徳进而之兊兊内柔外刚势穷必反故以征则凶能守正戒惧文命告之此三革言彼三从命必然可信之理也一云征则虽正而危【易说】
　　白云郭氏曰革之为卦上则九五下则六二为革之主三不中而用刚非革之主也故以革道进则凶以革道守则厉不知革不可妄为有天道存焉非九三用刚炎上之性可自任之时也首言征凶贞厉盖九三之象如此下言革言三就有孚则明革之卦辞言三就之道也三就有孚者谓元亨利贞悔亡及已日乃孚也三者皆得之是为三就也故进则无凶贞则无厉九三既非其位又非其人而舍革言三就之道则又何之乎宜其征则凶贞则厉是诚不若初九巩用黄牛之革矣【易说】
　　九四悔亡有孚改命吉象曰改命之吉信志也
　　伊川先生曰九四革之盛也阳刚革之才也离下体而进上体革之时也居水火之际革之势也得近君之位革之任也下无系【一有无字】应革之志也以九居四刚柔相际革之用也四既具此可谓当革之时也事之可悔而后革之革之而当其悔乃亡也革之既当唯在处之以至诚故有孚则改命吉改命改为也谓革之也既事当而弊革行之以诚上信而下顺其吉可知四非中正而至善何也曰唯其处柔也故刚而不过近而不逼顺承中正之君乃中正之人也易之取义无常也随时而已○改命而吉以上下信其志也诚既至则上下信矣【一作也】革之道以上下之信为本不当不孚则不信当而不信犹不可行也况不当乎【并易传】
　　横渠先生曰约己居隂心无私系革而必当见孚扵众改命倡始信己可行故吉【易说】
　　白云郭氏曰九四近君而用柔辅君之革者也辅君之革非自用也故其悔可亡而上下信之是以有孚改命吉也不曰革而曰改命者四不若二之中正不能行已日乃革之大特可奉行改命而已犹之出纳之臣也书曰夙夜出纳朕命惟允然则出纳王命以信为主此九四所以有有孚信志之辞信志者志可信扵人者也【易说】
　　九五大人虎变未占有孚象曰大人虎变其文炳也伊川先生曰九五以阳刚之才中正之徳居尊位大人也以大人之道革天下之事无不当也无不时也所过变化事理炳着如虎之文采故云虎变龙虎大人之象也变者事物之变曰虎何也曰大人变之乃大人之变也以大人中正之道【一作徳】变革之炳然昭著不待占决知其至当而天下必信也天下蒙大人之革不待占决知其至当而信之也○事理明着若虎文之炳焕明盛也天下有不孚乎【并易传】
　　横渠先生曰以刚居尊说而唱下为众所覩其文炳然不卜而孚望而可信下观而化革着盛焉○虎变文章大故明豹变文章小故蔚【并易说】○行前定而不疚光明也大人虎变夫何疚之有【正蒙】
　　白云郭氏曰盛矣哉九五之革也大人之道也且虎之文炳然而易见大人之道文明而可覩使天下晓然知大公至正革命之当无隂谋可疑之事以顺天应人则天下不必占决而信之也昔汤征自葛而天下信之岂大人虎变未占有孚之道欤【易说】
　　上六君子豹变小人革面征凶居贞吉象曰君子豹变其文蔚也小人革面顺以从君也
