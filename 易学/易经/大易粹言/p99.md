<!-- { "loadSidebar": true } -->
　　伊川先生曰义之所包知也其义周尽万物之理其道足以济天下故无过差【经说】○今语道则湏待要寂灭湛静形使如槁木心使为死灰岂有直做墙壁木石而谓之道所贵乎智周天地万物而不遗又几时要如死灰所贵乎动【吕与叔东见录】
　　横渠先生曰未能周万物则必有过过失也君子立法必其智周天下之利害而其道又足以济天下然后不过过失也知周万物道济天下然后不错若不如此或得于彼则或失于此也天惟运动一气鼓万物而生无心以恤物圣人则有忧患不得似天天地设位圣人成能圣人主天地之物又智周乎万物而道济天下必也为之经营不可以有爱付之无忧【易说】○儒者则因明致诚因诚致明故天人合一致学而可以成圣得天而未始遗人易所谓不遗不流不过者也【正蒙】○以有限之心止可求有限之事欲以致愽大之事则当以愽大求之知周乎万物而道济天下也【经学理窟】
　　白云郭氏曰圣人以周物为知以济天下为道未尝私一身而周济之也故能与天地相似其道虽大而不为过者以此上言与天地相似犹中庸所谓参天地也此言智周乎万物而道济天下犹中庸所谓非自成己而已也所以成物也【易说】
　　旁行而不流
　　伊川先生曰旁通逺及而不流失正理【经说】
　　横渠先生曰旁行而不流圎成不倚也【易说】
　　白云郭氏曰圣人应天下之变一以易道而已故虽委曲旁通而未尝逐物流移适则用之过则弃之而已所以和而不流也盖亦曲能有诚之义【易说】
　　乐天知命故不忧
　　明道先生曰乐天知命通上下而言之也圣人乐天则不湏言知命知命者知有命而信之者尔不知命无以为君子是矣命者所以辅义一循于义则何庸断之以命哉若夫圣人之知天命则异于此【吕与叔东见录】○仁者不忧乐天者也【刘绚师训】○仁者在己何忧之有凡不在已逐物在外皆忧也乐天知命故不忧此之谓也若顔子箪瓢在它人则忧而顔子独乐者仁而已【朱公掞问学拾遗】
　　伊川先生曰顺乎理乐天也安其分知命也顺理安分故无所忧【经说】
　　横渠先生曰圣人乐天故合内外而诚其仁【正蒙】白云郭氏曰圣人不能无忧而此言不忧者盖圣人之忧在道而其所不忧者在身乐天则无伪知命则无欲忧者伪欲之所生无伪无欲无适而非天则忧无自而至也此言天者孟子所谓知性则知天之天也此言命者孟子所谓有命焉之命也中庸言天命之谓性亦是道也故此言乐天知命说卦言穷理尽性至于命及中庸孟子之言其道皆一致中说窃圣人之言曰乐天知命吾何忧穷理尽性吾何疑其言似也其道非也且言乐天知命吾何忧虽未大失然其意以穷通为命矣至言穷理尽性其失逺矣夫穷理尽性圣人之事非特去疑而已其与乐天知命相为终始未易以忧疑为辨也语曰知者不惑不惑则无疑矣况穷理尽性圣之事乎圣人之无疑久矣至于尽己之性尽人之性尽物之性又岂无疑而已哉文中子不明此务为心迹之说反覆其言不过于一身忧疑而止耳盖不知知周乎万物而道济天下以穷尽性之说者也故区区于心迹之间终不能遗一身而观之是之谓不知道【易说】
　　安土敦乎仁故能爱
　　伊川先生曰安土安所止也敦乎仁存乎同也是以能爱【经说】
　　横渠先生曰安土乐其所自生忠厚之道也【易说】○安所遇而敦仁故其爱有常心有常心则物被常爱也○乐天安土所居而安不累于物也【并正蒙】
　　白云郭氏曰安土常人之情圣人之治因之而已固不能从己之欲也能因其所安而安之而后可以敦乎仁敦乎仁则爱道广矣所谓仁者爱人也爱者好生之徳也【易说】
　　范围天地之化而不过曲成万物而不遗通乎昼夜之道而知故神无方而易无体
　　明道先生曰范围天地之化而不过者模范出一天地尔非在外也如此曲成万物岂有遗哉○冬寒夏暑隂阳也所以运动变化者神也神无方故易无体若如或者别立一天谓人不可以包天则有方矣是二夲也【并刘绚师训】
　　伊川先生曰范围俗语谓之模量模量天地之运化而不过差委曲成就万物之理而无遗失通昼夜阖辟屈伸之道而知其所以然如此则得天地之妙用知道徳之夲源所以见至神之妙无有方所而易之凖道无有形体【经说】○范围天地之化天夲廓然无穷但人以目力所及见其寒暑之序日月之行立此规模以窥测它天地之化不是天地之化其体有如城郭之类都盛其气假使言日升降于三万里不可道三万里外更无物又如言天地升降于八万里中不可道八万里外天地尽学者要黙体天地之化如此言之甚与天地不相似其卒必有窒碍【入关语录】○通乎昼夜之道而知昼夜死生之道也【畅潜道录】
　　横渠先生曰过则溺于空沦于静既不能存其神又不能知夫化矣大抵过则不是着有则是着无圣人自不言有无诸子乃以有无为说说有无斯言之陋也在易则惟曰神神则可以兼统○通乎昼夜之道而知不偏滞于昼夜之道故曰通知○神无方而易无体系辞言易大槩是语易书制作之意其言易无体之类则是天易也神易虽是一事方与体虽是一义以其不测故言无方以其生生故言无体然则易近于化【并易说】○母意必固我然后范围天地之化○大人者有容物无去物有爱物无徇物天之道然天以直养万物代天而理物者曲成而不害其直斯尽道矣○义入神动一静也仁敦化静一动也仁敦化则无体义入神则无方○日月相推而明生寒暑相推而嵗成神易无方体一隂一阳隂阳不测皆所谓通乎昼夜之道也○不知来物不足以利用不通昼夜未足以乐天○体不偏滞乃可谓无方无体偏滞于昼夜隂阳者物也若道则兼体而无累也以其兼体故曰一隂一阳又曰隂阳不测又曰一阖一辟又曰通乎昼夜语其推行故曰道语其不测故曰神语其生生故曰易其实一物指事异名尔○大率知昼夜隂阳则能一性命能知性命则能知圣人知鬼神彼欲直语太虚不以昼夜隂阳累其心则是未始见易未始见易则虽欲免隂阳昼夜之累末由也已易且不见又乌能更语真际舍真际而谈鬼神妄也○昼夜者天之一息乎寒暑者天之昼夜乎天道春秋分而气易犹人一寤寐而魂交魂交成梦百感纷纭对寤而言一身之昼夜也气交为春万物糅错对秋而言天之昼夜也○神无方易无体大且一而已尔【并正蒙】
　　广平游氏曰范之使有常则日月无薄食陵谷无迁易四时常若风雨常均若此者范之者也围之使无逾则春无凄风秋无苦雨冬无愆阳夏无伏隂若此者围之者也○或曰伊川序易曰随时变易以从道然则易与道为二乎曰神无方而易无体易者道之用也既已渉于用矣且得无从乎惟其变易而不离于道斯可名于无体矣若春作夏长秋敛冬藏皆神之所为也神之所为异于人为者以其从道而已此四时之所以不忒也老子曰道法自然亦即人所见以明道也先生之意正欲使学易者知变易之必从道则用不诡于易矣【并易说】
　　山杨氏曰通乎昼夜之道而知则人鬼死生当源源自见初无二致也故问事鬼告以事人问死告以知生所以发子路之问而不隠也盖圣人之言常近矣探索之则赜隠存焉【语解】○中以形道之体和以显道之用致中则范围而不过致和则曲成而不遗【中庸解】
　　白云郭氏曰圣人以一人之身固不能范围天地之化然所谓范围者为之有制而已天地之化有时而过者在彼圣人范围之制无伤财害民之失则所过在彼而制其过者在圣人是犹泰所谓财成天地之道也曲成万物而不遗者尽人之性尽物之性生成而无夭伤无所遗焉所谓辅相天地之宜也易言昼夜之道最为难明夫幽明隠显也昼夜之道非幽明之故也昬极则生昼明极则生夜犹隂之生阳柔之变刚动极而静皆有道以运之而变于是乎生变者有象运者无形由有象则可以知无形由昼夜隂阳刚柔动静则可以知道故曰通乎昼夜之道而知通乎昼夜则隂阳刚柔其类举可知也以人事言之则盛襄治乱进退存亡得丧孰非昼夜之道乎故有范围之道以参天地有曲成之道以育万物通乎昼夜之道则寂然不动感而遂通天下之故矣非圣人极天下之至神其孰能与于此先儒或以范围为犯违误矣○经言神易道圣人凡有四者之异且神无自神其在道则道之神也在易则易之神也在圣人则圣人之神也神寓于道易圣人而道易圣人各有其名不谓之神此神所以无方也易之有体者书也书之为体者卦象也书以卦象为体卦象未立而是道具有及其既立则曰卦也曰象也不得复谓之易如此则易为无体矣然圣人范围曲成通乎昼夜岂无自而能然哉盖用易无体之道以尽无方之神而后能之也如是则神也易也托圣人以为方体耳故以是终之【并易说】



　　大易粹言卷六十五
<经部,易类,大易粹言>
　　钦定四库全书
　　大易粹言卷六十六　　　宋　方闻一　编
　　系辞上二
　　一隂一阳之谓道继之者善也成之者性也仁者见之谓之仁知者见之谓之知百姓日用而不知故君子之道鲜矣
　　明道先生曰一隂一阳之谓道道非隂阳也所以一隂一阳道也如一阖一辟谓之变【谢显道录】○天只是以生为道继此生理者即是善也善便有一个元底意思元者善之长万物皆有春意便是继之者善也成之者性也成却待他万物自成其【一作甚】性湏得○这个义理仁者又看做仁了也知者又看做知了也百姓又日用而不知此所以君子之道鲜矣此个亦不少亦不剰只是人看他不见【并吕与叔东见录】○一隂一阳之谓道自然之道也继之者善也出道则有用元者善之长也成之者却只是性各正性命者也故曰仁者见之谓之仁知者见之谓之知百姓日用而不知故君子之道鲜矣如此则亦无始亦无终亦无因甚有亦无因甚无亦无有处有亦无无处无【刘绚所录】○凡人说性只是说继之者善也孟子言人性善是也夫所谓继之者善也者犹水流而就下也皆水也有流而至海终无所汚此何烦人力之为也有流而未逺固已渐浊有出而甚逺方有所浊有浊之多者有浊之少者清浊虽不同然不可以浊者不为水也如此则人不可以不加澄治之功故用力敏勇则疾清用力缓怠则迟清及其清也则却只是元初水也亦不是将清来换却浊亦不是取出浊来置在一隅也水之清则性善之谓也故不是善与恶在性中为两物相对各自出来此理天命也顺而循之则道也循此而脩之各得其分则教也自天命以至于教我无加损焉【李吁所录】
