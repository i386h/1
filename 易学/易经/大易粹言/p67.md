<!-- { "loadSidebar": true } -->
　　山杨氏曰泽动而下故舆曳火动而上故其牛掣舆曳而掣则其事暌而不同矣尚能有行乎其人天且劓劓者絶其通絶其通则其睽极矣睽极而反故无初有终盖天地万物则暌而后其事同男女则暌而后其志通睽而至于其极者皆天也岂人为哉故曰天且劓【易说】
　　白云郭氏曰六三隂柔居二刚之间当暌之世欲求速合盖亦难矣故有见舆曳其牛掣之象见舆曳欲从而求合也其牛掣则违而致暌也时之方睽动輙乖异岂人力也哉天道然也然六三致牛掣之睽岂六三之罪耶时使之然故曰其人天且劓譬犹无妄之灾非人所致孟子亦曰行止非人所能也无初者遇二刚而不得进也有终者睽道终极则反而从应也象言位不当者以隂位柔急于求济故见舆曳而欲从焉【易说】
　　九四睽孤遇元夫交孚厉无咎象曰交孚无咎志行也伊川先生曰九四当睽时居非所安无应而在二隂之间是睽离孤处者也以刚阳之徳当睽离之时狐立无与必以气类相求而合是以遇元夫也夫阳称元善也初九当睽之初遂能与同徳而亡睽之悔处睽之至善者也故目之为元夫犹云善士也四则过中为睽已甚不若初之善也四与初皆以阳处一卦之下居相应之位当睽乖之时各无应援自然同徳相亲故防遇也同徳相遇必须至诚相与交孚各有孚诚也上下二阳以至诚相合则何时之不能行何危之不能济故虽处【一无处字】危厉而无咎也当睽离之时孤居二隂之间处不当位危且有咎也以遇元夫而交孚故得无咎也○初四皆阳刚君子当睽乖之时上下以至诚相交恊志同力则其志可以行不止无咎而已卦辞但言无咎夫子又从而明之云可以行其志救时之睽也盖以君子阳刚之才而至诚相辅何所不能济也唯有君则能行其志矣【并易传】山杨氏曰承乘皆隂而无与睽孤也六五柔得尊位而在上元夫也当上下睽离之时而已独遇之故交孚厉无咎盖同舟而济虽胡越无异心天下方睽则遇而交孚其宜矣然孤而无与故厉交孚也故虽厉无咎【易说】
　　白云郭氏曰天下之势合则众睽则孤凡睽皆然而独于九四上九称睽孤何哉盖上居睽极四近君而不得非若初之自复二之遇主三之有终也故称睽孤焉处孤之道不过于求人以自助而已故求善士而相与以诚则虽危无咎矣所谓徳不孤也王辅嗣以初亦无应独立同在体下同志者也故交孚无咎其志得行伊川曰元夫犹云善士也初九悔亡则处之至善者矣【易说】
　　六五悔亡厥宗噬肤徃何咎象曰厥宗噬肤徃有庆也伊川先生曰六以隂柔当睽离之时而居尊位有悔可知然而下有九二刚阳之贤与之为应以辅翼之故得悔亡厥宗其党也谓九二正应也噬肤噬囓其肌肤而深入之也当睽之时非入之者深岂能合也五虽隂柔之才二辅以阳刚之道而深入之则可徃而有庆【一有也字】复何过咎之有以周成之幼稚而兴盛王之治以刘禅之昏弱而有中兴之势盖由任圣贤之辅而姬公孔明所以入之者深也○爻辞但言厥宗噬肤则可以徃而无咎象复推明其义言人君虽己才不足若能信任贤辅使以其道深入于己则可以有为是徃而有福庆也【并易传】
　　横渠先生曰二能胜三如噬肤耳何间已徃【易说】山杨氏曰火动而上而以柔乘刚故厥宗噬肤九四同体之象也盖睽离之极虽宗噬肤矣诗曰亦有兄弟不可以据此之谓也据而亲之能无咎乎故徃何咎夫睽终必同天地之道也故孔子曰徃有庆也【易说】
　　白云郭氏曰处睽之世已为悔矣六五以柔自将又悔之道也得其正应能下贤焉故悔可亡厥宗二也二之应五若噬肤然言其易也故二称于巷五称噬肤其义一也君臣道合合则非睽以是而徃将有大庆又何咎之有睽之道用合而体睽二五尽之故彖言天地睽男女睽象言同而异皆一也【易说】
　　上九睽孤见豕负涂载鬼一车先张之孤后说之弧匪宼防媾徃遇雨则吉象曰遇雨之吉羣疑亡也
　　伊川先生曰上居卦之终睽之极也阳刚居上刚之极也在离之上用明之极也睽极则咈戾而难合刚极则躁暴而不详明极则过察而多疑上九有六三之正应实不孤而其才性如此自睽孤也如人虽有亲党而多自疑猜妄生乖离虽处骨肉亲党之间而常孤独也上之与三虽为正应然居暌极无所不疑其见三如豕之汚秽而又背负泥涂见其可恶之甚也既恶之甚则猜成其罪恶如见载鬼满一车也鬼本无形而见载之一车言其以无为有妄之极也物理极而必反以近明之如人适东东极矣动则西也如升髙髙极矣动则下也既极则动而必反也上之睽乖既极三之所处者正理大凡失道既极则必反正理故上于三始疑而终必合也先张之弧始疑恶而欲射之也疑之者妄也妄安能常故终必复于正三实无恶故后说弧而弗射睽极而反故与三非复是宼雠乃婚媾也此匪宼婚媾之语与屯卦同而义则殊也隂阳交而和畅则为雨上于三始疑而暌暌极则不疑而合隂阳合而益和则为雨故云徃遇雨则吉徃者自此以徃也谓既合而益和则吉也○雨者隂阳和也始睽而能终和故吉也所以能和者以羣疑尽亡也其始睽也无所不疑故云羣疑睽极而合则皆亡也【一作则疑皆亡矣并易传】○睽之上九离也离之为徳在诸卦莫不以为明独于睽便变为恶以阳在上则为亢以刚在上则为很以明在上变而为察以很以察所以为睽之极也故曰见豕负涂载鬼一车皆自任己察之所致然徃而遇雨则吉遇雨者睽解也睽解有二义一是物极则必反故睽极则必通若睽极不通却终于睽而已二是所以能解睽者却是用明之功也【周行已録】
　　白云郭氏曰处睽之极故曰睽孤然天下之睽始于疑疑故睽不疑则交孚而无睽矣疑者小人之道也圣人无疑也睽之成卦本自二女则小人之象明矣故上九极言其疑也见豕负涂有之疑也载鬼一车无之疑也有之疑疑之始也无之疑其疑甚矣有无无所不疑是以张弧以御之其道乖矣三之应上何宼之有其应甚正婚姻之道也故后有说弧之象焉徃遇雨则吉者隂阳和则雨徃而和则有无之际羣疑自释睽道革矣是以吉也六三隂也上九阳也阳气下降隂道上行故言遇雨见豕负涂犹诗言谁谓鼠无牙有之疑也载鬼一车犹诗言谁谓雀无角无之疑也【易说】

　　大易粹言卷三十八
　　钦定四库全书
　　大易粹言卷三十九　　　宋　方闻一　编
　　【艮下坎上】
　　伊川先生曰蹇序卦睽者乖也乖必有难故受之以蹇蹇者难也睽乖之时必有蹇难蹇所以次睽也蹇险阻之义故爲蹇难爲卦坎上艮下坎险也艮止也险在前而止不能进也前有险防后有峻阻故爲蹇也【易传】○蹇是处蹇之道道无时不可行【游定夫所録】
　　蹇利西南不利东北利见大人贞吉
　　伊川先生曰西南坤方坤地也体顺而易东北艮方艮山也体止而险在蹇难之时利于顺处平易之地不利止于危险也处顺易则难可纾止于险则难益甚矣蹇难之时必有圣贤之人则能济天下之难故利见大人也济难者必以大正之道而坚固其守故贞则吉也凡处难者必在乎【一无乎字】守贞正【一无正字】设使难不解不失正德是以吉也若遇难而不能固其守入于邪滥虽使苟免亦恶德也知义命者不爲也【易传】横渠先生曰蹇之世大人乃能成功【易説】
　　白云郭氏曰蹇难也见难而知止谓之蹇故蹇爲智者之事蹇之时得人则济故利西南不利东北利见大人西南得朋之地也东北防朋之地也大人足以济大蹇者也得人之道先在反己其身正而天下归之故贞吉也【易説】
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　伊川先生曰蹇难也蹇之爲难如干之爲健若易之爲难则义有未足【一作尽】蹇有险阻之义屯亦难也困亦难也同爲难而义则异屯者始难而未得通困者力之穷蹇乃险阻艰难之义各不同也险在前也坎险在前下止而不进故爲蹇○见险而能止以卦才言处蹇之道也上险而下止见险而能止也犯险而进则有悔咎【一作吝】故羙其能止为知也方蹇难之时惟能止爲善故诸爻除五与二外皆以往爲失来爲得也○蹇之时利于处平易西南坤方爲顺易东北艮方爲险阻九上居五而得中正之位是往而得平易之地故爲利也五居坎险之中而谓之平易者盖卦本坤由五往而成坎故但取往而得中不取成坎之义也方蹇而又止危险之地则蹇益甚矣故不利东北其道穷也谓蹇之极也○蹇难之时非圣贤【一有大人字】不能济天下之蹇故利于见大人也大人当位则成济蹇之功矣往而有功也能济天下之蹇者惟大正之道夫子又取卦才而言蹇之诸爻除初外余皆当正位故爲贞正而吉也初六虽以隂居阳而处下亦隂之正也以如【一作如以】此正道正其邦可以济于蹇矣○处蹇之时济蹇之道其用至大故云大矣哉天下之难岂易平也非圣贤不能其用可谓大矣顺时而处量险而行从平易之道由至正之理乃蹇之时用也【并易传】
　　横渠先生曰见险能止然不可终止而已当见大人之德进之坤顺致养之地则得其中若更退守艮止则难无时而解也故曰不利东北其道穷也至于解卦则曰其来复吉乃得中也与此互见矣盖难在内外与震艮之动止则相反尔【易说】
　　山杨氏曰险在前而止卦之所以爲蹇也居蹇之时居易以俟命而已行险以徼幸不可也故利西南西南顺也止于险而不知变则道穷矣故不利东北也【易説】
　　白云郭氏曰险而止蒙者之事见险而能止智者之事蹇之与蒙用智不用智虽不同其于待人以济险则一也犹屯解不同其于自动以济险亦一也震之动刚其才足以自济艮之止柔其才不足以自济故蒙蹇必止而待人也蹇利西南往得中者谓九五也九五朋来而中节也不利东北其道穷者寡助之至至于亲戚畔之道穷可知矣利见大人往有功者大蹇之时虽多善士亦不能有济必大人而后有功也当位贞吉者所处知所止则无不当位之失无不当位之失则其身贞矣是以吉也古之圣人莫不先于治己故大人正己而物正当位贞吉则正己者至矣所以爲正邦之本也蹇之时用以见大人爲主虽干龙飞见不过利见大人而止耳顾不大哉【易说】
　　象曰山上有水蹇君子以反身脩德
　　伊川先生曰山之峻阻上复有水坎水爲险防之象上下险阻故爲蹇也君子观蹇难之象而以反身脩德君子之遇艰阻必反求诸己而益自脩孟子曰行有不得者皆反求诸己故遇艰蹇必自省于身有失而致之乎是反身也有所未善则改之无歉于心则加勉乃自脩其德也君子脩德以俟时而已【易传】○蹇以反身脩德故往者在外也在外必蹇来者在内也在内则有誉无尤来连朋来来硕皆反身脩德之谓也蹇蹇不暴进内顾之象也暴进出外则无事矣连【音平】连则无穷也朋来则众来言朋来无免于有思也至于来硕则来处于大人之事也故曰从贵【罗氏拾遗】山杨氏曰居险难之时惟反身脩德而已行险以徼幸君子不爲也【易说】
