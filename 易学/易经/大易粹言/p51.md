<!-- { "loadSidebar": true } -->
　　伊川先生曰以二体言之山下有雷雷震于山下山之生物皆动其根荄发其萌芽为养之象以上下之义言之艮止而震动上止下动頥颔之象【一有也字】以卦形言之上下二阳中含【一无含字】四隂外实中虚頥口之象口所以养身也故君子观其象以养其身慎言语以养其徳节饮食以养其体不唯就口取养【一无养字】义事之至近而所系至大者莫过于言语饮食也在身为言语于天下则凢命令政教出于身者皆是慎之则必当而无失在身为饮食于天下则凢货资财用养于人者皆是节之则适宜而无伤推养身之道【一有则字】养徳养天下莫不然也【易传】
　　横渠先生曰山下有雷畜养之象【易说】
　　山杨氏曰言语饮食皆取頥之象也出其言不善则千里之外违之则乱之阶也故书曰惟口出好兴戎可不慎乎饮食以养人务养其口恱而不知节则取贱之道也夫如是皆非頥正之义也【易说】
　　兼山郭氏曰山以形雷以气故言语主于气饮食主于味方其知所养也则味生形而有余不足随之气生精而善恶随之此君子宜知慎也【易说】
　　白云郭氏曰山附于地其养物以形也雷动于天其养物以气也此天地致养万物之道也在人之养亦无异此故天地以形气而养物而人亦受养于形气之间是以君子慎言语而节饮食也然頥以虚中为主虽以言语饮食为致养之道而为虚中之患者亦言语饮食也言语出于虚者也饮食入于虚者也出而为患于是慎之入而为患于是节之頥养之道斯为至矣盖君子知言语饮食之不能无也使不为养之之患者其唯慎而节之乎天下之虚其患皆如是所以去其患者亦莫不然也【易说】
　　初九舍尔灵观我朶頥凶象曰观我朶頥亦不足贵也
　　伊川先生曰蒙之初六蒙者也爻乃主发蒙而言頥之初九亦假外而言尔谓初也舍尔之灵乃观我而朶頥我对尔而设初之所以朶頥者四也然非四之谓也假设之辞尔九阳体刚明其才智足以养正者也能咽息不食灵喻其明智而可以不求养于外也才虽如是然以阳居动体而在頥之时求頥人所欲也上应于四不能自守志在上行说所欲而朶頥者也心既动则自失必矣迷欲而失已以阳而从隂则何所不至是以凶也朶頥为朶动其頥颔人见食而欲之则动頥垂涎故以为象○九动体朶頥谓其说隂而志动既为欲所动则虽有刚健明智之才终必自失故其才亦不足贵也人之贵乎刚者为其能立而不屈于欲也贵乎明者为其能照而不失于正也既惑所欲而失其正何刚明之有为可贱也【并易传】
　　横渠先生曰体躁应上观我而朶其頥求养而无耻者也【易说】
　　山杨氏曰能前知灵于物者也咽息不食非志于养者也初自外来而为主于内震之体也四止于上而初动于下以应之朶頥之象也朶动其頥也一阳在下有刚明之才而求养于上则匪正矣舍灵之象也舍灵而观朶頥则人贱之矣故凶而不足贵也尔对我之辞尔谓初四谓我尔非四之谓也假设之辞耳【易说】
　　兼山郭氏曰初九之所养也内内以气为主人之所养也外外以食为主故食气者寿食味者天理固然也故曰舍尔灵观我朶頥凶然养气有三下焉者强其气而已若孟施舍之养勇是也曰视不胜犹胜也舍岂能为必胜哉能无惧而已矣中焉者保其气如庄子所谓吹嘘呼吸吐故纳新彭祖寿考之所好也上焉者充其气若孟子所谓我知言我善养吾浩然之气其为气也至大至刚以直养而无害则塞于天地之间此养正之大也孟子言养其小者为小人养其大者为大人则朶頥口体之养又何足为贵乎初九頥之始末知所进故戒之如此【易说】
　　白云郭氏曰頥之善者莫善于之为物也盖言语饮食人所以致养亦所以为頥之患逺取诸物独不以是而寿朶頥之患息矣不亦善乎初九在頥之初可求善道自养而舍之反观朶頥之患是失其所守之贞者也頥之道贞则吉非贞则凶初九之凶自取之也然初九与六四为应舍阳求隂舍善求不善是舍君子而为小人又何足贵乎頥之取亦犹艮之取背【易说】
　　六二颠頥拂经于丘頥征凶象曰六二征凶行失类也伊川先生曰女不能自处必从男隂不能独立必从阳二隂柔不能自养待养于人者也天子养天下诸侯养一国臣食君上之禄民赖司牧之养皆以上养下理之正也二既不能自养必求养于刚阳若反下求于初则为颠倒故云颠頥颠则拂违经常不可行也若求养于丘则徃必有凶丘在外而髙之物谓上九也卦止二阳既不可顚頥于初若求頥于上九徃则有凶在頥之时相应则相养者也上非其应而徃求养非道妄动是以凶也颠頥则拂经不获其养尔妄求于上徃则得凶也今有人才不足以自养见在上者势力足以养人非其族类妄徃求之取辱得凶必矣六二中正在它卦多吉而凶何也曰时然也隂柔既不足以自养初上二爻皆非其与故徃求则悖理而得凶也○征而从上则凶者非其类故也徃求而失其类得凶宜矣行徃也【并易传】
　　横渠先生曰凡頥之正以贵养贱以阳养隂所谓经也頥卦羣隂皆当听养于上六二违之反比于初以隂养阳颠頥者也羣隂上所聚养者也六二乱经于聚养之义失隂类之常故以进则凶【易说】
　　广平游氏曰圣人推言頥之为道以为天地养万物圣人飬贤以及万民则以上养下頥之正也若在上而反资养于下则于頥为倒置矣此二与四所以俱为颠頥也然二之志在物而四之志在道故四颠頥而吉而二则征凶也何以知其然耶盖六二居中得正宜足以自守矣然在下体疎逺而未有禄又动体也宜于处约未能自安故降志以求初初方一意于应四而不答也则又将求其类以趋五五非其应又力不足以自养而何暇养人乎故二为行大类此以知其志之在物也○夫自养以有所养养徳以需天下之求頥之常理也今至于屈己以求诸人则失理之常矣此二之求于五五之资于上所以俱为拂经也【并易説】
　　山杨氏曰以上养下相应以相养理之经也二以隂柔不能自养而卦惟二阳皆非其应而下求于初颠頥拂经也丘在外而髙上九之象也上而求之则行失类矣故征凶【易说】
　　兼山郭氏曰六二杂卦曰頥养正也象曰养正则吉也而六二六四皆谓之颠頥何也王辅嗣曰养下曰颠或谓以下养上为颠经曰天地养万物圣人养贤以及万民谓养下曰颠者非也孟子曰无君子莫治野人无野人莫养君子谓以下养上为颠亦非也且頥之象下动而上止交相为养者也然则何以谓之颠乎王昭素曰以隂养阳谓之颠老子言天之道损有余以补不足盖隂常乏而阳常有余以不足奉有余是以谓之颠也然六二六四吉凶不同何也曰六四之应正六二之比不正是以或以吉或以凶也二之应五常道也五才不足于山丘之象也既颠以养初又不应于五以是征行失类之象也盖隂与隂阳与阳类也五虽无应当自靖以待之而致养于初且失类而凶凶由于失类也【易说】
　　白云郭氏曰天下之理阳足以养隂而隂则受养而已盖隂道不足无及人之力也二五相应者也二隂不足而求养于五五隂不足无以致养失頥养之道故曰颠頥若是则二五又违经常相应之理矣故又曰拂经五艮也艮为山而曰于丘頥者山之养物之道不足故也是为五之象也必欲征行求养徒凶而已二五类也不得其养故言失类先儒为頥征凶当作于丘頥盖言丘之所养异乎山也【易说】
　　六三拂頥贞凶十年勿用无攸利象曰十年勿用道大悖也
　　伊川先生曰頥之道唯正则吉三以隂柔之质而处【一有又字】不中正又在动之极是柔邪不正而动者也其养如此拂违于頥之正道是以凶也得頥之正则所养皆吉求养养人则合于义自养则成其徳三乃拂违正道故戒以十年勿用十数之终谓终不可用无所徃而利也○所以戒终不可用以其所由之道大悖义理也【并易传】
　　横渠先生曰履邪好动系说于上【一作系而说上】不但拂经而已害頥之正莫甚焉故凶【易说】
　　山杨氏曰頥正则吉六三頥不中正而居动之极拂頥之正也故十年勿用十年勿用则终不可用矣夫何利之有【易说】
　　兼山郭氏曰六三十年数之终也孔子曰三多凶凡以三不当位而居上下之际违本卦之义所以多凶也【易说】
　　白云郭氏曰二言拂经谓违二五相应之常此言拂頥则违頥之道矣故象言其大悖也六三之凶宜矣六三有应而凶者盖上止下动为頥之道今居上下之际过于动而不知止以动为贞则凶矣是以十年勿用无所利也易每以十年然后反常则人之一失必十年而后复可不慎哉【易说】
　　六四颠頥吉虎视眈眈其欲逐逐无咎象曰颠頥之吉上施光也
　　伊川先生曰四在人上大臣之位六以隂居之隂柔不足以自养况养天下乎初九以刚阳居下在下之贤也与四为应四又柔顺而正是能顺于初赖初之养也以上养下则为顺今反求下之养颠倒也故曰颠頥然已以不胜其任求在下之贤而顺从之以济其事则天下得其养而已无旷败之咎故为吉也夫居上位者必有【一作其】才徳威望为下民所尊畏则事行而众心服从若或下易其上则政出而人违刑施而怨起轻于陵犯乱之由也六四虽能顺从刚阳不废厥职然质本隂柔赖人以济人之所轻故必养其威严耽耽然如虎视则能重其体貌下不敢易又取于人者必有常若间或无继则其政败矣其欲谓所须用者必逐逐相继而不乏则其事可济若取于人而无继则困穷矣既有威严又所施不穷故能无咎也二颠頥则拂经四则吉何也曰二在上而反求养于下下非其应类故为拂经四则居上位以贵下贱使在【一无在字】下之贤由已以行其道上下之志相应而【一有泽字】施于民何吉如之自三以下养口体者也四以上养徳义者也以君而资养于臣以上位而赖养于下皆养徳也○颠倒求养而所以吉者盖得刚阳之应以济其事致已居上之徳施光明被于天下吉孰大焉【并易传】
　　横渠先生曰体顺位隂得頥之正以贵养贱而得贤者虽反阳爻养隂之义以上养下其施光矣然以柔养刚非严重其徳广大其志则未免于咎【易说】
　　广平游氏曰六二行失类至于六四则其志正矣其位近君矣官尊禄厚足以无求矣而汲汲于应初非好善忘势又将与贤者共之不能为此若孟献子之家有友五人焉者近是矣且嗜欲深者其天机浅而士大夫之志或涉于重外则人人得而易之矣今六四之所取重者在此而不在彼则瞻视尊严俨然人望而畏之故如虎视眈眈而所欲皆得也欲仁而得仁则无恶于欲矣谁能推咎之哉故四之颠頥乃为上施光此以知其志之在道也【易说】
　　山杨氏曰四与初正应也以上养下頥之正也隂柔不足以致养而下求于初颠頥也然隂资于阳得所养矣故吉与二之颠頥异也居近尊之位大臣任頥之责者也才虽不足而履正居位人所钦畏也故有虎视眈眈之象初以刚明之才应于上一于奉上者也上之所资能充其欲也故有其欲逐逐之象逐逐言相继不乏也如是故无咎【易说】
　　兼山郭氏曰六四之颠頥以约为养宜有虎视之威制逐逐之欲故能上施而光古人谓御夷狄者不一而足其在兹乎【易说】
