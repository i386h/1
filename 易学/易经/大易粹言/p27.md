<!-- { "loadSidebar": true } -->
　　横渠先生曰以亡为惧故能休其否○包桑从下丛生之桑丛生则其根牢书云厥草惟包如竹丛芦苇之类河朔之桑多从根斩条取叶其生丛然【并易説】山杨氏曰九五刚健中正有休否之才而履尊位大人之吉也否方休矣而安其位而忘其危保其存而忘其亡有其治而忘其乱则三者随至矣故曰其亡其亡系于苞桑言不忘亡则存乃可保也苞桑丛生也系于苞桑言存之固也唐之穆宗承章武恢复之余而萧俛遽献太平销兵之防而河朔复乱失此之谓也【易说】
　　兼山郭氏曰九五庄子曰休休焉则平易矣故休休有优游平易之意方否之将穷大者旣往而九三犹得尊位大中以临其下可以休否者也然否犹未倾三隂彚进不敢安而忘危治而忘乱虽优游平易之可存而恐惧惕之心未怠也夫然后知生于忧患死于安乐可也【易说】
　　白云郭氏曰九五以刚中之才而居尊位为休否之主汤武是也商书曰徯予后后来其苏此汤之休否也周书曰一戎衣天下大定此武王之休否也汤武休否大人吉也其亡其亡存不忘亡也系于苞桑则为悠乆无疆之道也圣人之意盖亦深矣汤之书曰栗栗危惧若将陨于深渊仲虺又为之诰曰慎厥终惟其始此汤其亡苞桑之义也武王之书曰乃偃武修文归马于华山之阳放牛于桃林之野示天下弗服召公又训于王曰为山九仭功亏一篑此武王其亡苞桑之义也位正当者有其德而有其位也易于否称大人而泰不言者则知泰之九二否之九五皆得干二五大人之道可互见也【易说】
　　上九倾否先否后喜象曰否终则倾何可长也
　　伊川先生曰上九否之终也物理极而必反故泰极则否否极则泰上九否旣极矣故否道倾覆而变也先极否也后倾喜也否倾则泰矣后喜也○否终则必倾岂有长否之理极而必反理之常也然反危为安易乱为治必有刚阳之才而后能也故否之上九则能倾否屯之上六则不能变屯也【并易传】
　　山杨氏曰上九处否之极先否也否终而倾后喜也否泰之往复理之必至又何可长也然居否之终苟无刚健之才而欲倾否亦难矣上九有刚健之才者也与屯之上六不能亨屯异矣【易説】
　　白云郭氏曰志行于四否休于五上九之倾冝矣满而倾覆自然之理也且处泰而泰则终否处否而否则终泰先否者乃所以为后喜之道故曰何可长也【易说】

　　大易粹言卷十二
　　钦定四库全书
　　大易粹言卷十三　　　　宋　方闻一　编
　　【离下干上】
　　伊川先生曰同人序卦物不可以终否故受之以同人夫天地不交则为否上下相同则为同人与否义相反故相次又世之方否必与人同力【一作欲】乃能济同人所以次否也为卦干上离下以二象言之天在上者也火之性炎上与天同也故为同人以二体言之五居正位为干之主二为离之主二爻以中正相应上下相同同人之义也又卦惟一隂众阳所欲同亦同人之义也它卦固有一隂者在同人之时而二五相应天火相同故其义大【易说】
　　同人于野亨利渉大川利君子贞
　　伊川先生曰野谓旷野取逺与外之义夫同人者以天下大同之道则圣贤大公之心也常人之同者以其私意所合乃昵比之情耳故必于野谓不以昵近情之所私而于郊野旷逺之地旣不系所私乃至公大同之道无逺不同也其亨可知能【一作既】与天下大同是天下皆同之也天下皆同何险阻之不可济何艰危之不可亨故利渉大川利君子贞上言于野止谓不在昵比此复言宜以君子正道君子之贞谓天下至公大同之道故虽居千里之逺生千嵗之后若合符节推而行之四海之广兆民之众莫不同【一作合】小人则惟用其私意所比者虽非亦同所恶者虽是亦异故其所同者则为阿党盖其心不正也故同人之道利在君子之贞正【易传】
　　白云郭氏曰同人名卦不曰同者同大同也大同则三才无不同矣圣人明人道得失必有所指故名曰同人不曰同也然圣人虽行人道而其道未尝不同天者盖由同人则同天矣人道以同人为大故也故为君臣父子为兄弟夫妇朋友至于临民为政处己接物凡有见于外者无非欲尽同人之道子思之所谓尽性孟子之所谓尽心其说一本于此然天无事于人也圣人亦同其无事于人则不期同天而天自同矣大舜善与人同孔子称其无为而治则同天矣孔子曰予欲无言是亦同其无事之义也野者逺于有事又其广大无际同人之道至于野则广大无不同矣六爻之才皆不及此利渉大川天道之大且健也利君子贞广大非小人之事言惟君子可得同人之道也夫不能同人而欲人同已者小人也能同人则君子矣君子言其德之盛大盖不以才言以是知同人之道在德不在才也中庸曰天之所覆地之所载日月所照霜露所队凡有血气者莫不尊亲故曰配天此同人之道也【易说】
　　彖曰同人柔得位得中而应乎干曰同人同人曰同人于野亨利渉大川干行也文明以健中正而应君子正也唯君子为能通天下之志
　　伊川先生曰言成卦之义柔得位谓二以隂居隂得其正位也五中正而二以中正应之得中而应乎干也五刚健中正而二以柔顺中正应之各得其正其德同也故为同人五干之主故云应乎乾象取天火之象而彖专以二言○同人曰此三字羡文○至诚无私可以蹈险难者干之行也无私天徳也○又以二体言其义有文明之徳而刚健以中正之道相应乃君子之正道也○天下之志万殊理则一也君子明理故能通天下之志圣人视亿兆之心犹一心者通于理而已文明则能烛理故能明大同之义刚健则能克己故能尽大同之道然后能中正合乎干行也【并易传】
　　横渠先生曰不能与人同未足为正也○天下之心天下之志自是一物天何常有如此间别【并易传】山杨氏曰天道上行火炎上皆亲乎上者也故为同人之象卦惟一隂则一隂为之主柔得位而不中得中而不应皆非所以为同也得位得中而应乎干六二以之卦之所以为同人也同人于野利渉大川利君子贞夫人之常情昵近遗逺则其同不广矣故同人于野亨野郊之外逺于邑者也于野则无昵比之私焉是以亨也盖公则一私则万殊合天下之公而诚焉天徳也术斯以往何险难之不济乎故曰利渉大川干行也文明以健总一卦之才言也中正而应以二五言也文明而不健则物或蔽之中正而不应则物或间之虽有同焉寡矣唯君子为能先得人之所同然者故能通天下之志能通天下之志则视天下无一物非我也尚谁异哉列子曰和者大同于物夫五味相得而后和则和初非同也合异以为同者也如是然后为大同若夫物各以类而同之则所同者小矣且天下之志固非一也而君子能通天下之志而同之亦若是而已所谓君子贞者如此苟在物一曲则非正也同之之道孰利于此乎【自同人于野亨至此易说】
　　兼山郭氏曰众不能治众治众者至寡者也动不能制动制天下之动者正夫一者也一卦五隂而一阳则一阳为之主五阳而一隂则一隂为之主隂虽至贱而为一卦之主者处其至少之地也是以同人六二独为五阳之所宗用此道也六二柔顺中正丽乎大明上应九五九五乾道也凡以人同人未有能同之者以人同天盖不期于同而自同矣孟子曰圣人先得我心之所同然者是也然则天道逺安得而同之同其所无事也孔子曰同人于野亨利渉大川凡以文明以健中正而应故也充中正应干之道则天下之志其有不通者哉【易説】
　　白云郭氏曰同人之成卦以六二为主故言柔得中而应乎干曰同人以成卦言也同人于野非六二之事独卦辞言同人之道故称同人曰以别之同人于野亨利渉大川彖言以乾道而行是为天道也文明以健中正而应彖言二五之才君子之道也同人之所以同干之行者无事而已至大且健而已君子之所以贞者明健而已中正而已唯君子能通天下之志此言君子之事业也子思曰能尽其性则能尽人之性能尽人之性则能尽物之性则可以賛天地化育与天地参矣夫尽人物之性则尽同人之道也尽同人之道则同天而配天矣故賛化育参天地夫如是天下之志其有不通者乎通天下之志则人物之性尽矣【易说】
　　象曰天与火同人君子以类族辨物
　　伊川先生曰不云火在天下天下有火而云天与火者天在上火性炎上火与天同故为同人之义君子观同人之象而以类族辨物各以其类族辨物之同异也若君子小人之党善恶是非之理物情之离合事理之异同凡同异者君子能辨明之故处物不失其方也【易传】
　　山杨氏曰惟和者能大同于物小人则同而不和大同者合异以为同也居同人之时不知类族辨物则小人之同而已非大同也【易说】
　　兼山郭氏曰陈相道许行之言使市贾不二国中无伪孟子曰物之不齐物之情也或相倍蓰或相什百或相千万子比而同之是乱天下也故类族辨物乃所以尽同之之道也【易说】
　　白云郭氏曰先人曰陈相道许行之言使市价不二国中无伪孟子曰物之不齐物之情也或相倍蓰或相什百或相千万子比而同之是乱天下也故类族辨物乃所以尽同之之道【易说】
　　初九同人于门无咎象曰出门同人又谁咎也
　　伊川先生曰九居同人之初而无系应是无所偏私同人之公者也故为出门同人出门谓在外在外则无踈昵之偏其同博而公如此则无过咎也○出门同人于外是其所同者广无所偏私人之同也有厚薄亲疎之异过咎所由生也既无所偏党谁其咎之【易传】山杨氏曰居同人之初不系于私应出门同人者也虽未能同人于野方之同于宗则裕矣故无咎【易説】白云郭氏曰同人之始未足以及逺故言于门知出而同人母我者也则无咎矣出于门则一东一西一南一北或逹于大道防四方万里之逺或困于穷途止于五十歩百步之间是皆未可知也吉凶悔吝随动以生岂能防言之哉此特能知出门之同则无咎于其初也【易说】
　　六二同人于宗吝象曰同人于宗吝道也
　　伊川先生曰二与五为正应故曰同人于宗宗谓宗党也同于所系应是有所偏与在同人之道为私狭矣故可吝二若阳爻则为刚中之徳乃以中道相同不为私也○诸卦以中正相应为善而在同人则为可吝故五不取君义盖私比非人君之道相同以私为可吝也【并易传】
　　山杨氏曰二系于正应同人于宗者也宗其亲党也与同人于野异矣然二五以中正而应虽系于宗未至于凶也故吝而已【易説】
　　白云郭氏曰在卦论之六二文明之性固知同人之义自爻观之其才至柔不足与立安能大同于物是虽知之力有所不能也故彖之所论者卦之徳也六二之所言者爻之才也然知同于五不失上下之分又以中正同中正亦何异于宗党同于所尊者哉然以同人之道论之则小而吝矣【易说】
　　九三伏戎于莽升其髙陵三嵗不兴象曰伏戎于莽敌刚也三岁不兴安行也
