<!-- { "loadSidebar": true } -->
　　白云郭氏曰古之君子穷则独善其身逹则兼善天下独善之道无他脩德而已蒙也蹇也皆君子遇险独善之时也故蒙曰果行育德蹇曰反身脩德也蹇利得朋而反身脩德者君子爱人不亲反其仁治人不治反其智礼人不荅反其敬行有不得者皆反求诸己其身正而天下归之故得朋之道莫大于反身脩德之要也屯之难济以动故君子以经纶困之难济以说故君子致命遂志蹇之难在止于至善故曰反身脩德难非一也故所以济难亦不能同也【易说】
　　初六往蹇来誉象曰往蹇来誉冝待也
　　伊川先生曰六居蹇之初往进则益入于蹇往蹇也当蹇之时以隂柔无援而进其蹇可知来者对往之辞上进则爲往不进则爲来止而不进是有见几知时之羙来则有誉也○方蹇之初进则益蹇时之未可进也故冝见几而止以待时可行而后行也诸爻皆蹇往而善来然则无出蹇之义乎曰在蹇而往则蹇也蹇终则变矣故上已【一作六】有硕义【并易传】
　　横渠先生曰蹇难之际用心存公无所偏系故誉羙可获【易说】
　　山杨氏曰蹇之初险在前也往斯蹇矣见险而能止则知之事也来斯有誉矣故往蹇来誉【易说】
　　白云郭氏曰蹇爲智者之事见难而止智也见难而往非智也故往则蹇而来则誉也夫知止而止则安荣知止而不止则危辱故言来誉虽羙未足以究蹇之实用故冝有待以济也【易说】
　　六二王臣蹇蹇匪躬之故象曰王臣蹇蹇终无尤也伊川先生曰二以中正之德居艮体止于中正者也与五相应是中正之人爲中正之君所信任故谓之王臣虽上下同德而五方在大蹇之中致力于蹇难之时其艰蹇至甚故爲蹇于蹇也二虽中正以隂柔之才岂易胜其任所以蹇于蹇也志在济君于蹇【一作艰】难之中其蹇蹇者非爲身之故也虽使不胜志义可嘉故称其忠荩不爲己也然其才不足以济蹇也小可济则圣人当盛称以爲劝矣○虽艰【一作蹇也】戹于蹇时然其志在济君难虽未能成功然【一无然字】终无过尤也圣人取其志义而谓其无尤所以劝忠荩也【并易传】
　　山杨氏曰九五险之中也六二险在前也所谓王臣蹇蹇也人之德慧术智常存乎疢疾君臣克艰尚何尤也【易说】
　　白云郭氏曰六二当位得中上应九五不私其身渉己之难以济君之难非同德兴王之臣不能至也孟子曰畜君何尤畜君者好君也夫畜君之德济君之难其志皆同无尤冝矣初六以往爲蹇六二以蹇蹇爲无尤盖九五大人也初六非见大人则当止不止则失身六二见大人则当往不往则失君此其所以异也【易说】
　　九三往蹇来反象曰往蹇来反内喜之也
　　伊川先生曰九三以刚居正处下体之上当蹇之时在下者皆柔必依于三是爲下所附者也三与上爲正应上隂柔而无位不足以爲援故上往则蹇也来下来也反还归也三爲下二隂所喜故来爲反其所也稍安之地也○内在下之隂也方蹇之时隂柔不能自立故皆附于九三之阳而喜爱之九之处三在蹇爲得其所也处蹇而得下之心可以求安故以来爲反犹春秋之言归也【并易传】
　　山杨氏曰险在前故往蹇也往蹇而来反则险得所恃矣故内喜之也【易说】
　　白云郭氏曰蹇难之际非见大人则皆当止故往蹇之义皆同反者既往复反之辞蹇自观来九三复反于内故内喜之也初二隂爻故见刚反则喜之伊川谓反犹春秋之言归九三之反实归也【易说】
　　六四往蹇来连象曰往蹇来连当位实也
　　伊川先生曰往则益入于坎险之深往蹇也居蹇难之时同处艰戹者其志不谋而同也又四居上位而与在下者同有得位之正又与三相比相亲者也二与初同类相与者也是与下同志众所从附也故曰来连来则与在下之众相连合也能与众合得处蹇之道也○四当蹇之时居上位不往而来与下同志固足以得众矣又以隂居隂爲得实以诚实与下故能连合而下之二三亦各得其实初以隂居下亦其实也当同患之时相交以实其合可知故来而连者当位以实也处蹇难非诚实何以济当位不曰正而曰实上下之交主于诚实用各有其所也【并易传】横渠先生曰连顺也序也蹇反当位正吉六四未能出险故可止而顺序以俟难之解当位处隂之实【易说】山杨氏曰往则渉险来则乘刚故往蹇来连当位而止则不实矣【易说】
　　白云郭氏曰马氏以连爲难故辅嗣谓往来皆难伊川曰来则与下同志众所从附也雍曰往来皆蹇何取当位惟其来而能连在下之志故曰当位实也六四之位实以接下爲职今得其实矣【易说】
　　九五大蹇朋来象曰大蹇朋来以中节也
　　伊川先生曰五居君位而在蹇难之中是天下之大蹇也当蹇而又在险中亦爲大蹇大蹇之时而二在下以中正相应是其朋助之来也方天下之蹇而得中正之臣相辅其助岂小也得朋来而无吉何也曰未足以济蹇也以刚阳中正之君而方在大蹇之中非得刚阳中正之臣相辅之不能济天下之蹇也二之中正固有助矣欲以隂柔之助济天下之难非所能也自古圣王济天下之蹇未有不由贤圣之臣爲之助者汤武得伊吕是也中常之君得刚明之臣而能济大难者则有矣刘禅之孔明唐肃宗之郭子仪德宗之李晟是也虽贤明之君苟无其臣则不能济于难也故凡六居五九居二者则多由助而有功蒙泰之类是也九居五六居二则其功【一作助】多不足屯否之类是也盖臣贤于君则辅君以君所不能臣不及君则赞助之而已故不能成大功也○朋者其朋类也五有中正之德而二亦中正虽大蹇之时不失其守蹇于蹇以相应助是以其中正之节也上下中正而弗济者臣之才不足也自古守节秉义而才不足以济者岂少乎汉李固王允晋周顗王导之徒是也【并易传】
　　横渠先生曰刚中之德爲物所归【易说】
　　山杨氏曰履尊位大中而在险所谓大蹇也中正而应能反身脩德者也入则无法家拂士出则无敌国外患者国常亡则居蹇脩德其朋来宜矣【易说】白云郭氏曰君道居蹇则天下难矣故云大蹇也九五以中正之道致匪躬之臣盖所谓反求诸己而天下归之者也故曰朋来大蹇朋来所谓西南得朋之利也故彖曰蹇利西南往得中也以中节者以中自反而致朋来也【易说】
　　上六往蹇来硕吉利见大人象曰往蹇来硕志在内也利见大人以从贵也
　　伊川先生曰六以隂柔居蹇之极冐极【一作隂】险【一作蹇】而往所以蹇也不往而来从五求三得刚阳之助是以硕也蹇之道戹塞穷蹙硕大也寛裕之称来则寛大其蹇舒矣蹇之极有出蹇之道上六以隂柔故不得出【一作能耳】得刚阳之助可以舒蹇而已在蹇极之时得舒则爲吉矣非刚阳中正岂能出乎蹇也利见大人蹇极之时见大德之人则能【一作利】有济于蹇也大人谓五以相比发此义五刚阳中正而居君位大人也在五不言其济蹇之功而上六利见之何也曰在五不言以其居坎险之中无刚阳之助故无能济蹇之义在上六蹇极而见大德之人则能济于蹇故爲利也各爻取义不同如屯初九之志正而于六二则目之爲宼也诸爻皆不言吉上独言吉者诸爻皆得正各有所善然皆未能出于蹇故未足爲吉惟上处蹇极而得寛裕乃爲吉也○上六应三而从五志在内也蹇既极而有助是以硕而吉也六以隂柔当蹇之极密近刚阳中正之君自然其志从附以求自济故利见大人谓从九五之贵也所以云从贵恐人不知大人爲指五也【并易传】
　　横渠先生曰与解繇同义【易说】
　　山杨氏曰以柔居蹇难之极往则不足以出险而有应于内来则硕矣九五刚得尊位大中大人者也惟大人爲足以解蹇之难比而从之其冝矣【易说】白云郭氏曰居难之极难将革矣犹能以往爲戒慎之至也故有来硕之吉利见大人者以居难之极志当济难苟谨失身之戒则乖正邦之义矣故利见九五之大人也志在内者谨失身之戒也以从贵者明得君之义也内外两尽其道冝其来硕而吉矣蹇自二至上五爻皆当位故彖言当位贞吉其曰来誉来反来连来硕硕大也反身脩德至于盛大则至矣誉则次之反者众之所喜连则当其实而已方险难之时无悔吝凶咎而有誉反连硕无尤中节之得斯其所以爲智之事欤【易说】







　　大易粹言卷三十九
　　钦定四库全书
　　大易粹言卷四十　　　　宋　方闻一　编
　　【坎下震上】
　　伊川先生曰解序卦蹇者难也物不可以终难故受之以解物无终难之理难极则必散解者散也所以次蹇也爲卦震上坎下震动也坎险也动于险外出乎险也故爲患难解散之象又震爲雷坎爲雨雷雨之作盖隂阳交感和畅而缓散故爲解解者天下患难解散之时也【易传】
　　解利西南无所往其来复吉有攸往夙吉
　　伊川先生曰西南坤方坤之体广大平易当天下之难方解人始离艰苦不可复以烦苛严急治之当济以寛大简易乃其冝也如是则人心怀而安之故利如西南也汤除桀之虐而以寛治武王诛纣之暴而反商政皆从寛易也无所往其来复吉有攸往夙吉无所往谓天下之难已解散无所爲也有攸往谓尚有所当解之事也夫天下国家必纪纲法度废乱而后祸患生圣人既解其难而安平无事矣是无所往也则当修复治道正纪纲明法度进复先代明王之治是来复也谓反正理也天下之吉也其发语辞自古圣王救难定乱其始未暇遽爲也既安定则爲可久可继之治自汉以下乱既除则不复有爲姑随时维持而已故不能成善治盖不知来复之义也有攸往夙吉谓尚有当解之事则早爲之乃吉也当解而未尽者不早去则将复盛事之复生者不早爲则将渐大故夙则吉也【易传】
　　横渠先生曰难免人患散则得众者吉往而不返则生它变有所往而不速将后于时也故无所往则静吉有所往则速吉【易说】
　　白云郭氏曰解者难之解也故动乎险中爲屯动乎险外爲解解与屯爲内外亦与蹇爲反复故蹇利西南而解亦利西南虽止与动不同其险难则相接迹矣复者来之渐也难解之时无所往而复于道难作之际速于往而缓难各尽其冝是以皆吉也先言无所往而后言有攸往者安不忘危之义也亦犹先泰后否先既济后未济也【易说】
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲拆解之时大矣哉伊川先生曰坎险震动险以动也不险则非难不动则不能出难动而出于险外是免乎险难也故爲解○解难之道利在广大平易以寛易而往济解则得众心之归也○不云无所往省文尔救乱除难一时之事未能成治道也必待难解无所往然后来复先王之治乃得中道谓合冝也○有所爲则夙吉也早则往而有功缓则恶滋而害深矣○既明处解之道复言天地之解以见解时之大天地之气开散交感而和畅则成雷雨雷雨作则万物皆生发甲拆天地之功由解而成故赞解之时大矣哉王者法天道行寛宥施恩惠养育兆民至于昆虫草木乃顺解之时与天地合德也【并易传】
