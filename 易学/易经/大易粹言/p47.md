<!-- { "loadSidebar": true } -->
　　兼山郭氏曰老子曰人法地地法天天法道道法自然故天无私覆地无私载日月无私照率归之自然而已圣人之与天合徳观天之道执天之行不先时而起不后时而缩因循故常依于天理无思无为亦归之自然而已此无妄之本也以其卦言之震刚自外来而为主于内以才言之动而健以其位言之二五得位刚中而应所以为元亨利正也干者大也大亨以正其夭之命乎且天下雷行其动以时故自春分而出万物从之而出秋分而入万物从之而入莫之令而常自然岂物物而赋之此以亨正而出彼以亨正而受此以无妄而感彼以无妄而应故能自智自力自形自色者也故曰乾道变化各正性命于此可见矣其或感之有正有不正养之或得或失所以为夭为寿为灾为眚是谓匪正有眚之理也然则匪正有眚又何之矣故知有妄之行天之所不祐也【易说】山杨氏曰震一索而得男刚自外来也震下而干上动而健也动而健则动为主矣故曰刚自外来而为主于内也雷动而天行则其诚无息卦之所以为无妄也动而以人为则妄矣刚中而应谓二五也五以刚健中正而位乎上二以柔顺中正而应于下上下相与以正故其大亨也以正而已大亨以正非人之私智所能为也循天理而已故曰天之命也诗曰维天之命于穆不已所谓命者亦诚而已矣大亨以正则亨以正为体匪正则有眚非顺理也故天命不祐欲徃安之乎故不利有攸徃【自无妄元亨利贞至此易说】白云郭氏曰刚自外来而为主于内论卦之所以成无妄者主于震也动而健者动以天不以人也刚中而应九五也大亨以正无妄之道也无妄之道天也非人也故言天之命与中庸言天命之谓性孟子言有命焉君子不谓性之义皆同然止于无妄而不徃则天道常存不止于无妄而有攸徃者是以人而灭天者也故彖之意以谓舍无妄而徃者又何之焉一舍无妄而徃则为匪正矣是以人灭天以伪防诚乖于天道此天命所以不祐也天非有心于祐不祐之间盖其道不与天合天何由而助之故孟子言尽心知性则知天存心养性所以事天盖知天事天为天所祐皆必与天合徳也曰动而健则动而与天合徳矣不与天合徳则与天非其类故非天之所助如是行而有徃又何之乎盖圣人欲人之着诚去伪而明其天也伊川曰动以天故无妄动以人欲则妄矣此之谓也辅嗣于此卦尤不晓圣人之防【易说】
　　象曰天下雷行物与无妄先王以茂对时育万物明道先生曰天下雷行物与无妄天下雷行付与无妄天性岂有妄耶圣人以茂对时育万物各使得其性也无妄则一毫不可加安可徃也徃则妄矣无妄震下干上动以天安有妄乎动以人则有妄矣【刘绚师训】○圣人之于天下事自不合与只顺它天理茂对时育万物而已○无妄灾也敢问其故曰妄则欺也得之必有祸斯有妄也顺天而动有祸及者非祸也犹农之有田而不勤稼穑者荒也不亦祸乎农有勤于稼穑而复败诸水旱其荒不亦灾乎故象言先王以茂对时育万物贵不妄也【并语録】
　　伊川先生曰雷行于天下隂阳交和相薄而成声于是惊蛰藏振萌芽发生【一作育】万物其所赋与洪纎髙下各正其性命无有差妄【一作忒】物与无妄也先王观天下雷行发生赋与之象而以茂对天时养育万物使各得其宜如天与之无妄也茂盛也盛对之为言犹盛行永言之比对时谓顺合天时天道生万物各正其性命而不妄王者体天之道养育人民以至昆虫草木使各得其宜乃对时育物之道也【易传】○天下雷行物与无妄先天后天皆合于天理者也人欲则伪矣【邹徳久本】○无妄之谓诚不偏之谓中又曰诚然后敬未及诚时却湏敬而后诚无妄之谓诚不欺其次矣【语録】○尽己为忠尽物为信极言之则尽己者尽己之性也尽物者尽物之性也信者无伪而已于天性有所损益则为伪矣易无妄曰天下雷行物与无妄动以天理故也其大略如此更须研究之则自有得处【时氏拾遗】
　　横渠先生曰物因雷动不妄则物亦不妄故曰物与无妄育物不以时害莫甚焉【易説】
　　山杨氏曰天下雷行天之所以鼔万物也物斯应之故曰物与无妄先王所以对时育万物亦因天而已矣所以无妄也【易说】
　　兼山郭氏曰物之生也本乎一气气之运也本乎隂阳天地者氤氲以感之尔何与于人乎曰天非人不因人非天不成先王之仁得被万物者在对时而已且日中星鸟以正仲春于是乎平秩东作宵中星虚以正仲秋于是乎平秩西成东作西成烝民乃粒万邦作乂先王之政也国君春田不围泽大夫不掩羣士不取麛卵则仁及于禽兽草木黄落然后斧斤入山林则仁及于草木獭祭鱼然后渔人入泽梁则仁及于鱼鳖先王之仁有及于烝民有及于禽兽有及于草木鱼鳖故能如鱼丽之盛多凡以对时育物而已诗云麀鹿濯濯白鸟翯翯王在灵沼于牣鱼跃故古之兴王莫不皆然亦曰则天之明因地之利率归之无妄而已【易说】
　　白云郭氏曰天运乎上雷行于下无适而非天故为无妄然雷之收发有时疑其有妄也盖收发非雷也天之所运是雷为无妄也物之生死又应乎雷以从天之所运则物亦无妄矣故曰天下雷行物与无妄茂对时育万物者圣大以至诚任天道而赞天地之化育与天地参于无妄者也其茂对也育物也自然驯致之耳圣人初无容心焉【易说】
　　初九无妄徃吉象曰无妄之徃得志也
　　伊川先生曰九以刚阳为主于内无妄之象以刚实【一无实字】变柔而居内中诚不妄者也以无妄而徃何所不吉卦辞言不利有攸徃谓既无妄不可复有徃也过则妄矣爻言徃吉谓以无妄之道而行则吉也○以无妄而徃无不得其志也盖诚之于物无不能动以之脩身则身正以之治事则事得其理以之临人则人感而化无所徃而不得其志也【并易传】
　　横渠先生曰易所谓得志者圣贤获其愿欲者也得臣无家尧之志也贞吉升阶舜之志也【易说】
　　山杨氏曰阳自外来而为主于内其动以天则无徃而不得志矣故吉居无妄之时利在正而已徃则则匪正故曰不利有攸徃各有所当也【易说】
　　白云郭氏曰伊川先生曰卦辞言不利有攸徃者谓既无妄则不可复徃过则妄矣爻言徃吉谓以无妄之道而行则吉也以是知伊川之得于无妄也深矣盖卦之辞以天下之诚未有不以伪防者故欲守正而不徃顔子拳拳服膺弗失之义也爻之辞欲以无妄之道见于有行既尽己之性又尽人之性尽物之性如是而徃其为得志大矣是以吉也言于初者初震也震之动以天故也卦爻之言相为终始与中庸天命之性率性之道脩道之教及成已成物之义皆同【易说】
　　六二不耕获不菑畬则利有攸徃象曰不耕获未富也伊川先生曰凡理之所然者非妄也人所欲【一作欲所】为者乃妄也故以耕获菑畬譬之六二居中得正又应五之中正居动体而柔顺为动能顺乎中正乃无妄者也故极言无妄之义耕农之始获其成终也田一歳曰菑三歳曰畬不耕而获不菑而畬谓不首造其事因其事理所当然也首造其事则是人心所作为乃妄也因事之当然则是顺理应物非妄也获与畬是也盖耕则必有获菑则必有【一作为】畬是事理之固然非心意之所造作也如是则为无妄不妄则所徃利而无害也或曰圣人制作以利天下者皆造端也岂非妄乎曰圣人随时制作合【一作因】乎风气之宜未甞先时而开之也若不待时则一圣人足以尽为矣岂待累圣继作也时乃事之端圣人随时而为也○未者非必之辞临卦曰未顺命是也不耕而获不菑而畬因其事之当然既耕则必有获既菑则必成畬非必以【一无以字一无必字】获畬之富而为也其始耕菑乃设心在于求【一无求字】获畬是以其富也心有欲而为者则妄也【并易传】
　　横渠先生曰柔之为道不利逺者能逺利不为物首则可乘刚处实则凶【易说】
　　广平游氏曰无妄之六二不耕而获不菑而畬以明君子之于物也应而不唱其于事也述而不作非乐通物也乐循理而已矣循理而已则有行有为皆天命也何妄之有焉虽然六二得位矣而非尊位故其势不得以始事得中矣而非大中故其才不足以创物是故象以为未富若夫通其变使民不倦神而化之使民宜之应时而造以每成功其为无妄孰大于此【易说】
　　山杨氏曰不耕而获不菑而畬皆行其所无事也行其所无事则无妄矣若禹之行水是也虽排淮决泗濬川刋木无徃不济矣故利有攸徃【易说】
　　白云郭氏曰无妄之卦不利有攸徃而六二利有攸徃何哉盖尽天理而动则利有攸徃与无妄徃吉之义同其匪正则不利有攸徃也且耕而获菑而畬天之理也苟不耕可获乎不菑可畬乎以是为思而后动则利有攸徃矣未富者未能足乎已也诚欲不耕而获不菑而畬是未能成已之事而遂欲及物非无妄之道也无妄与中庸同必先成已而后成物爻象之辞互为发明盖非一意礼于坊记称易曰不耕获不菑畬凶其辞义皆异盖果欲不耕而获不菑而畬皆妄也故凶既云凶矣何利有攸徃之有而象亦不当言未富也盖不耕获不菑畬之义自昔难通故当时传授有如是之异者然爻辞言利有攸徃必曰则利有攸徃象不曰不富而曰未富观此二者然后得圣人之防乃知不当有凶字也【易说】
　　六三无妄之灾或系之牛行人之得邑人之灾象曰行人得牛邑人灾也
　　伊川先生曰三以隂柔而不中正是为妄者也又志应于上欲也亦妄也在无妄之道为灾害也人之妄动由有欲也妄动而得亦必有失虽使得其所利其动而妄失已大矣况复凶悔随之乎知者见妄之得则知其失必与称也故圣人因六三有妄之象而发明其理云无妄之灾或击之牛行人之得邑人之灾言如三之为妄乃无妄之灾害也设如有得其失随至如或击之牛或谓设或也或击得牛行人得之以为有得邑人失牛乃是灾也借使邑人击得马则行人失马乃是灾也言有得则有失不足以为得也行人邑人但言有得则有失非以为彼己也妄为之福灾亦随之妄得之得失亦称之固不足以为得也人能知此则不为妄动矣○行人得牛乃邑之灾也有得则有失何足以为得乎【并易传】
　　横渠先生曰妄灾之大莫大于妄诛于人以隂居阳体躁而动迁怒肆暴灾之甚者系牛为说縁耕获生词【易说】
