<!-- { "loadSidebar": true } -->
　　白云郭氏曰以刚决柔谓之夬刚柔者君子小人之象也小人之害君子也以喜怒之私心徃徃隂为之谋以行譛害君子之去小人也以天下之公义是以暴扬于王庭孚号其有自取危厉之道而决之也以一柔而乘五刚自危之道也不能退听以违之是其可决也告自邑者始自王庭孚号其有厉而决之然后自邑国告之及于四方以见尽天下之公义也夫威天下者不以兵革之利况君子决小人有道存焉岂假威力以强之乎是以不利即戎也利有攸徃者乾道将复虽君子不得自己徃而决之随时之义也此舜所以必先去四凶然后天下可得而治矣【易说】
　　彖曰夬决也刚决柔也健而说决而和扬于王庭柔乘五刚也孚号有厉其危乃光也告自邑不利即戎所尚乃穷也利有攸徃刚长乃终也
　　伊川先生曰夬为决义五阳决上之一隂也健而说决而和以二体言卦才也下健而上说是健而能说决而能和决之至善也兊说为和○扬于王庭柔虽消矣然居五刚之上犹为乘陵之象隂而乘阳非理之甚君子势既足以去之当显扬其罪于王朝大庭使众知善恶也○孚号有厉尽诚信以命其众而知有危惧则君子之道乃无虞而光大也○告自邑当先自治不宜专尚刚武即戎则所尚乃至穷极矣夬之时所尚谓刚武也○阳刚虽盛长犹未终尚有一隂更当决去则君子之道纯一而无害之者矣乃刚长之终也【并易传】
　　横渠先生曰不可以必胜而忽慢故能矜慎则愈光也○除恶务本故利有所进而后为徳乃终【并易说】广平游氏曰扬于王庭诵言于上也孚号诞告于下也告自邑自近而及逺也夫去小人而播告之脩若是其详何也盖君子之夬也岂徒决其人而已固将戮一以惩百使天下皆知恶之不可为如四罪而天下服也然小人之隂慝其虑身甚周其欲害君子之意甚切将欲决之能无疑乎故初则不胜二则号三犹有凶也虽然彼以其邪我以吾正彼以其凶我以吾仁又方与羣刚恊徳尽道以去之其忧不济乎故其危也乃其所以为光也若夫九五则据利势操至权其除恶之易如薙苋陆甚易而无危矣然才髙而性刚必期于夬夬而后已虽未过中于道为未光也【易说】
　　白云郭氏曰彖明刚决柔谓之夬非刚决柔不名夬也然有干之健故能决有兊之说故能和小人既决合天下之公义故天下说而和所谓四罪而天下咸服也柔乘五刚不得不正其罪是所以必扬于王庭也其危乃光者明信宣布其所以自取危亡之道则君子之公义乃明矣所尚乃穷者以威力为尚而不知有道存焉适足以致小人之辞是自穷之道也刚长乃终者五刚既盛必复于干而后己柔不去则刚不长刚不长非终道也小人不去则君子之道不长君子之道不长非君子之终也刚长乃终必决之义也【易说】
　　象曰泽上于天夬君子以施禄及下居徳则忌
　　伊川先生曰泽水之聚也而上于天至髙之处故为夬象君子观泽决于上而注溉于下之象则以施禄及下谓施其禄泽以及于下也观其决溃之象则以居徳则忌居徳谓安处其徳则约也忌防也谓约立防禁有防禁则无溃散也王弼作明忌亦通不云泽在天上而云泽上于天上于天则意不安而有决溃之势云在天上乃安辞也【易传】
　　横渠先生曰君子道长故非徳之禁可以必行然不可恃令之行无恩以及下也【易说】
　　白云郭氏曰说万物者莫说乎泽今泽上于天有必下之势在万物有必说之理君子法之所以施禄及下是不以富贵自有而与天下共之也施禄及下者君子之所以泽物也居徳则忌者君子之所以处己也所处在徳不逾法禁之中躬己之厚也子夏所谓大徳不逾闲之义也惟躬已厚故可以泽物而天下说之矣孔子曰脩已以安百姓故人君未有不正心诚意脩身能治天下国家者也或谓忌者禁民为非也夬之象以说下为主无法禁之义盖夬之取名本于五刚一柔卦彖论全卦六画之象故以刚决为主而象则分兊与干之二象论之故以说下为主是以其义不同也辅嗣又以则忌为明忌失之矣忌犹自有忌惮故亦通不逾法禁之意【易说】
　　初九壮于前趾徃不胜为咎象曰不胜而徃咎也伊川先生曰九阳爻而干体刚健在上之物乃在下而居决时壮于前进者也前趾谓进行人之决于行也往而宜则其决为是徃而不宜则决之过也故徃而不胜则为咎也夬之时而徃徃决也故以胜负言九居初而壮于进躁于动者也故有不胜之戒隂虽将尽而已之躁动自宜有不胜之咎不计彼也○人之行必度其事可为然后决之则无过矣理不能胜而且徃其咎可知凡行而有咎者皆决之过也【并易传】横渠先生曰言能虑胜而徃则无咎【易说】
　　白云郭氏曰四刚过中已为大壮况夬之五刚乎故大壮初九曰壮于趾而夬曰壮于前趾则又欲速进其壮矣然初九居刚长之初力未能决有必不胜之理必不胜而徃其咎宜也此复所以有朋来无咎之义而夬之初九失之【易说】
　　九二惕号莫夜有戎勿恤象曰有戎勿恤得中道也伊川先生曰夬者阳决隂君子决小人之时不可忘戒备也阳长将极之时而二处中居柔不为过刚能知戒备处夬之至善也内懐兢惕而外严诫号虽莫夜有兵戎亦可勿恤矣○莫夜有兵戎可惧之甚也然可勿恤者以自处之善也既得中道又知惕惧且有戒备何事之足恤也九居二虽得中然非正其为至善何也曰阳决隂君子决小人而得中岂有不正也知时识势学易之大方也【并易传】
　　横渠先生曰警惧中号能孚号而有厉也以必胜之刚决至危之柔能自危虑虽有戎何恤能得中道故刚而不暴【易说】
　　白云郭氏曰初九过于用刚而不知不胜之咎九二处中居隂则无过焉是以有兢慎戒不虞之义惕知惧也号明戒也有备则无患故虽莫夜有戎非所忧也得中道者以刚中自治而已非如初九之过于用刚者也大壮以初九九三用壮而二则贞吉皆与夬同惕号郑氏音号令之号而作号呼者非其义也【易说】
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　伊川先生曰爻辞差错安定胡公移其文曰壮于頄有凶独行遇雨若濡有愠君子夬夬无咎亦未安也当云壮于頄有凶独行遇雨君子夬夬若濡有愠无咎夬决尚刚健之时三居下体之上又处健体之极刚果于决者也頄颧骨也在上而未极于上者也三居下体之上虽在上而未为最上上有君而自任其刚决壮于頄者也有凶之道也独行遇雨三与上六为正应方羣阳共决一隂之时已若以私应之故不与众同而独行则与上六隂阳和合故云遇雨易中言雨者皆谓隂阳和也君子道长决去小人之时而已独与之和其非可知唯君子处斯时则能夬夬谓夬其夬果决其断也虽其私与当逺絶之若见濡汚有愠恶之色如此则无过咎也三健体而处正非必有是失也因此义以为教耳爻文所以交错者由有遇雨字又有濡字故误以为连也【一作误而相连也】○牵梏于私好由无决也君子义之与比决于当决故终不至于有咎也【并易传】
　　横渠先生曰九三以阳居阳进决于上是壮于頄也不得中道过壮或凶故曰有凶君子明于事几能夬于用夬进而缓之以善其终不假用众故曰独行使之说从故曰遇雨若濡君子之心终无系累故必有愠虽其有愠于正无害故曰无咎故君子之道绰然余裕终不为咎也【易说】
　　白云郭氏曰夬与大壮内卦三爻相类故初九九三言壮壮者小人用刚之事也非大者之壮也二卦九三皆具君子小人二义故大壮曰小人用壮君子用罔而此则曰壮于頄有凶君子夬夬是也以小人用壮言之则知壮于頄者小人事也頄面颧也上体也用壮于上而不知有时焉是以凶也君子之刚则异乎此当可决之时则决之君子之道也是以九五之决有苋陆之易小人独行用壮虽遇雨之和犹濡而有愠况非和乎故其为过实自取之无所归咎也唯君子明夬夬之义则终无咎矣故象言终无咎非释爻辞也盖言小人之有咎不若君子终无咎也九三虽用壮而上六为应故有遇雨之象夬夬者上之夬夬时也下之夬决之也得夬之时而后夬决也大壮于君子用罔之下复言小人事故曰羝羊触藩赢其角此于君子夬夬之后言独行遇雨其义同也皆言君子小人者九三之位有上下之义然小人之归者多矣故圣人皆重明小人之戒也胡安定以君子夬夬居若濡有愠之下伊川以独行遇雨在君子夬夬之上皆以下有无咎二字难释然义亦可通不必易也至诸家非大失其意则不明释之皆疑故也【易说】
　　九四臀无肤其行次且牵羊悔亡闻言不信象曰其行次且位不当也闻言不信聦不明也
　　伊川先生曰臀无肤居不安也行次且进不前也次且进难之状九四以阳居隂刚决不足欲止则众阳并进于下势不得安犹臀伤而居不能安也欲行则居柔失其刚壮不能强进故其行次且也牵羊悔亡羊者羣行之物牵者挽拽之义言若能自强而牵挽以从羣行则可以亡其悔然既处柔必不能也虽使闻是言亦必不能信用也夫过而能改闻善而能用克己以从义唯刚明者能之在它卦九居四其失未至如此之甚在夬而居柔其害大矣○九处隂位不当也以阳居柔失其刚决故不能强进其行次且刚然后能明处柔则迁失其正性岂复有明也故闻言而不能信者盖其聪聴之不明也【并易传】
　　横渠先生曰一隂在上众阳争趋三其正应已独乘之故行止皆凶牵羊者必让而先之则为力也易溺于所趋必不能用故曰闻言不信溺于心者聴必不聪【易说】
　　白云郭氏曰五刚之中九四独非中正之位故为不明之象盖有因循苟安之心且当三阳并进之时已独居其上则不得其安矣故臀无肤初无果敢有为之志故其行次且能自勉以从阳亦可亡其悔以羊很而无知九四之象牵如牵复之牵勉强之意也然有见善不明闻言而不信者其悔亦未能亡也阳喜进而隂喜退其位不当则进退不一是以次且君子聴思聦故闻善言则信九四不足以为此【易说】
　　九五苋陆夬夬中行无咎象曰中行无咎中未光也伊川先生曰五虽刚阳中正居尊位然切近于上六上六说体而卦独一隂阳之所比也五为决隂之主而反比之其咎大矣故必决其决如苋陆然则于其中行之徳为无咎也中行中道也苋陆今所谓马齿苋是也曝之难干感隂气之多者也而脆易折五若如苋陆虽感于隂而决断之易则于中行无过咎矣不然则失其中正也感隂多之物苋陆为易断故取为象○卦辞言夬夬则于中行为无咎矣象复尽其义云中未光也夫人心正意诚乃能极中正之道而充实光辉五心有所比以义之不可而决之虽行于外不失中正之义可以无咎然于中道未得为光大也盖人心一有所欲则离道矣夫子于此示人之意深矣【并易传】
　　横渠先生曰阳近于隂不能无累故必正其行然后免咎【易说】
