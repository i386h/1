<!-- { "loadSidebar": true } -->
　　横渠先生曰以阳居尊故威如身脩而家齐故终吉【易说】
　　山杨氏曰家之本在身故威如之吉反身之谓也上九家道之成也巽而以顺终反身而诚者也故其教不肃而成其政不严而治所谓有孚威如终吉也【易说】
　　白云郭氏曰家人之始在于闲及其能成在于信究终始不可变者威如之吉而已威自我出也孟子曰家之本在身故威如之吉克保其终者非反诸其身盖不能也象既明言有物而行有常而此又言反身之谓者家人之道所以成始成终者脩身而已且恩爱人之常情父子兄弟夫妇之间所不能无而过之者多矣至于明信严分或为情爱所夺则家人严君之义未尽其道故上九以有孚威如终之威如之吉未备君子必自反也然是道也内之则可以正心脩身外之则可以治国治天下惟明家人终始之义允执其中而内外之道至矣是以诗首闗睢则见文王化天下之道所谓王假有家者也圣人序诗之意盖亦深矣【易说】

　　大易粹言卷三十七
<经部,易类,大易粹言>
　　钦定四库全书
　　大易粹言卷三十八　　　宋　方闻一　编
　　【兊下离上】
　　伊川先生曰睽序卦家道穷必乖故受之以睽睽者乖也家道穷则睽乖离散理必然也故家人之后受之以睽也为卦上离下兊离火炎上兊泽润下二体相违睽之义也又中少二女虽同居而所归各异是其志不同行也亦为睽义【易传】
　　睽小事吉
　　伊川先生曰睽者睽乖离散之时非吉道也以卦才之善虽处睽时而小事吉也【易传】○睽卦不见四徳盖不容着四徳繇言小事吉者止是方睽之时犹足以致小事之吉不成终睽而已湏有济睽之道【周行已録】白云郭氏曰有睽之事有暌之时暌本小人事而大人有睽者遇睽之时也遇睽之时大有为亦难矣是以小事吉盖睽之常也【易说】
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物暌而其事类也睽之时用大矣哉
　　伊川先生曰彖先释睽【一无睽字】义【一作意】次言卦才终言合睽之道而賛其时用之大火之性动而上泽之性动而下二物之性违异故为睽义中少二女虽同居其志不同行亦为睽义女之少也同处长则各适其归其志异也言睽者本同也本不同则非睽也○说而丽乎明柔进而上行得中而应乎刚者卦才如此所以小事吉也兊说也离丽也又为明故为说顺而附丽于明凡离在上而彖欲见柔居尊者则曰柔进而上行晋鼎是也方睽乖之时六五以柔居尊位有说顺丽明之善又得中道而应刚虽不能合天下之睽成天下之大事亦可以小济是于小事吉也五以明而应刚不能致大吉何也曰五隂柔虽应二而睽之时相与之道未能深固故二必遇主于巷五噬肤则无咎也天下睽散之时必君臣刚阳中正至诚恊力而后能合也○天地睽而其事同推物理之同以明睽之时用乃圣人合睽之道也见同之为同者世俗之知也圣人则明物理之本同所以能同天下而和合万类也以天地男女万物明之天髙地下其体睽也然阳降隂升相合而成化育之事则同也男女异质睽也而相求之志则通也生物万殊睽也然而得天地之和禀隂阳之气则相类也物虽异而理本同故天下之大羣生之众睽散万殊而圣人为能同之处睽之时合睽之用其事至大故云大矣哉【并易传】山杨氏曰天运乎上地止乎下天地固暌矣然一动一静而变化成焉其事则同也男正位乎外女正位乎内男女固睽矣然夫夫妇妇而家道成焉其志则通也飞潜动植之异宜刚柔迟速之异齐万物固睽矣然方以其类聚物以其羣分不相悖焉其事则类也圣人深足以通天下之志几足以成天下之务则可以合天下之睽而用之矣睽之时用岂不大矣哉【易说】○睽和也又言天地睽而万物通男女睽而其志同则乖为善盖一字两用【语録】
　　白云郭氏曰火泽无相得之性二隂有难和之情所以为睽火性上今动而上泽性下今动而下方之天水违行盖其小者虽不成讼亦为暌也然泽中有火谓之革上火下泽谓之睽革以不相得之性上下相交火自下而上泽自上而下其势必遇而相息又不若睽之相违而不遇也小事吉者自卦论之初说而终明其道非睽也自爻论之六五上行得中而下应九二之刚其事非睽也其为吉也宜矣凡卦皆二义睽之彖先言睽之所以为睽暌之道也后言睽之时用则圣人用睽之时也睽非大人事故上言小事吉而圣人有用睽之道故下言大矣哉盖文王言其常而孔子极其用也非孔子不知其大也天髙地下睽也男尊女卑睽也万物散殊亦睽也天地虽睽不害于同事男女虽睽不害于通志万物虽睽不害于事类盖睽之道必体睽而用合然后有济孔子惧人不明其大故特曰时用大矣哉【易说】
　　象曰上火下泽睽君子以同而异
　　伊川先生曰上火下泽二物之性违异所以为睽离之象君子观睽异之象于大同之中而知所当异也夫圣贤之处世在人理之常莫不大同于世俗所同者则有时而独异盖于秉彛则同矣于世俗之失则异也不能大同者乱常拂理之人也不能独异者随俗习非之人也要在同而能异耳中庸曰和而不流是也【易传】
　　横渠先生曰一于异则乖而不合故和而不同【易说】山杨氏曰天下之物理一而分殊故君子以同而异【易说】
　　白云敦氏曰上火下泽异之象也圣人用睽有道存焉然则同者用睽之道也故大舜善与人同同也有天下而不与焉异也柳下惠不羞污君不辞小官同也而曰尔为尔我为我异也故君子以同而异为用睽之道也孔子曰君子和而不同盖言不同于小人之事也此言君子以同而异盖言同于道也故言同虽一而为事道则异矣【易说】
　　初九悔亡防马勿逐自复见恶人无咎象曰见恶人以避咎也
　　伊川先生曰九居卦初睽之始也在睽乖之时以刚动于下有悔可知所以得亡者九四在上亦以刚阳暌离无与自然同类相合同是阳爻同居下又当相应之位二阳本非相应者以在睽故合也上下相与故能亡其悔也在睽诸爻皆有应夫合则有睽本异则何睽唯初与四虽非应而同徳相与故相遇马者所以行也阳上行者也睽独无与则不能行是防其马也四既与之合则能行矣是勿逐而马复得也恶人与己乖异者也见者与相通也当睽之时虽同徳者相与然小人乖异者至众若弃絶之不几尽天下以仇君子乎如此则失含之义致凶咎之道也又安能化不善而使之合乎故必见恶人则无咎也古之圣王所以能化奸凶为善良革仇敌为臣民者由弗絶也○睽离之时人情乖违求和合之且病其不【一作来】能得也若以恶人而拒絶之则将众仇于居子而祸咎至矣故必见之所以免辟怨咎也无怨咎则有可合之道【并易传】
　　横渠先生曰履睽之始悔也能以贵下贱故悔亡焉复屈下恶人能免于咎【易说】
　　山杨氏曰睽之初不可以有行也故防马天地万物皆睽而复同则睽极必反天下之常理也故勿逐自复夫时行则行时止则止防而逐之其失愈逺然天下方睽以刚在下而无可行之资直道而徃则害者至故见恶人无咎子见南子是也【易说】
　　白云郭氏曰初九无应有悔之象居睽而说道存焉故悔亡也防马初睽也遂之则成其为睽不可合矣勿逐自复用同而复也恶人与己异者也见之所以同而异也能同而异何咎之有柳下惠曰尔为尔我为我虽禓祼程于我侧尔焉能浼我哉故由由然与之偕而不自失焉象所谓同而异而初九见恶人其义一也见者遇之而勿絶之辞非必欲见之也子见南子之见是也孔子初不见阳货盖以从大夫之后不敢先也在鲁卫之礼不同非不见恶人者也【易说】
　　九二遇主于巷无咎象曰遇主于巷未失道也
　　伊川先生曰二与五正应为相与者也然在睽乖之时隂阳相应之道衰而刚柔相戾之意胜学易者识此则知变通矣故二五虽正应当委曲以相求也二以刚中之徳居下上应六五之君道合则志行成济睽之功矣而居睽离之时其交非固二当委曲求于相遇觊其得合也故曰遇主于巷必能合而后无咎君臣睽离其咎大矣巷者委曲之涂也遇者会逄之谓也当委曲相求期于会遇与之合也所谓委曲者以善道宛转将就使合而已非枉己屈道也○当暌之时君心未合贤臣在下竭力尽诚期使之信合而已至诚以感动之尽力以扶持之明义理以致其知杜蔽惑以诚其意如是宛转以求其合也遇非枉道迎逄也巷非邪僻由径也故夫子特云遇主于巷未失道也未非必也非必谓失道也【并易传】
　　横渠先生曰守正居中故能求主于乖防之际不失其道乖睽主有不可显遇之时【易说】
　　山杨氏曰九二刚中而应而当天下方睽之时非期于有应也故有遇主之辞焉然遇之外常道也故于巷若子房引四皓辅太子之类是已虽然遇主于巷惟睽之时可也【易说】○智仁勇天下之逹徳也智知之仁守之勇行之三者阙一焉非逹徳也则人君固不可无勇矣而齐王以是为有疾故孟子告以文武之事使廓而大之则安天下无足为者矣若夫好货好色则生于人君之邪心不可为也然而孟子不以为不可者盖譬之水逆行中流而遏之其患必至于决溢因其势而利道之则庶乎其通诸海也故以公刘太王之事告之陈古之善而闭其邪心引之于当道也其自谓齐人莫如我敬王者以此易之睽曰遇主于巷亦斯之谓也【孟解】
　　白云郭氏曰在睽诸爻皆以见遇为言是以君子贵夫同而异也二五正应虽睽易合盖男女通志之义故遇主于巷也说文言巷里中道也里中之道出门则遇之言遇主之易也方睽之时遇主之易而无咎者不失正应之道故也古之君子难进易退况暌之世乎孟子曰君子未尝不欲仕也又恶不由其道苟不由其道则其进易矣九二遇主于巷若甚易然疑其类于不由其道者故象特言其未失道也初九之无咎异于时九二之无咎同于道故不待防马勿逐而后自复亦不待见恶人而后可辟咎也同人曰出门同人又谁咎也睽之九二实似之【易说】
　　六三见舆曳其牛掣其人天且劓无初有终象曰见舆曵位不当也无初有终遇刚也
　　伊川先生曰隂柔于平时且不足以自立况当暌离之际乎三居二刚之间处不得其所安其见侵陵可知矣三以正应在上欲进与上合志而四阻于前二牵于后车牛所以行之具也舆曳牵于后也牛掣阻于前也在后者牵曳之而已当前者进者之所力犯也故重伤于上为四所伤也其人天且劓天髠首也劓截鼻也三从正应而四隔止之三虽隂柔处刚而志行故力进以犯之是以伤也天而又劓言重伤也三不合于二与四睽之时自无合义适合居刚守正之道也其于正应则睽极有终合之理始为二阳所戹是无初也后必得合是有终也掣从制从手执止之义也○以六居三非正也非正则不安又在二阳之间所以有如是难戹由位不当也无初【一有而字】有终者终必与上九相遇而合乃遇刚也不正而合未有久而不离者也合以正道自无终睽之理故贤者顺理而安行智者知几而固守【并易传】
　　横渠先生曰乘刚遇敌舆卫皆困【易说】
