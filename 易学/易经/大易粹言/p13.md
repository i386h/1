<!-- { "loadSidebar": true } -->
　　山杨氏曰雷雨之动满盈则屯解矣云雷而不雨卦之所以为屯也屯难未亨君子经纶之时也【易説】兼山郭氏曰象在天成象在地成形事象之宜也在上则为云在下则为雨亦事象之宜也【易説】
　　白云郭氏曰坎在上为云故云雷屯坎在下为雨故雷雨作解云而未雨所以为屯经纶者经纶天下之事建侯而不宁之谓也【易説】
　　初九磐桓利居贞利建侯象曰虽磐桓志行正也以贵下贱大得民也
　　伊川先生曰初以阳爻在下乃刚明之才当屯难之世居下位者也未能便徃济屯故磐桓也方屯之初不磐桓而遽进则犯难矣故宜居正而固其志凡人处屯难则鲜能守正苟无贞固之守则将失义安能济时之屯乎居屯之世方屯于下所宜有助乃居屯济屯之道也故取建侯之义谓求辅助也○贤人在下时苟未利虽磐桓未能遂徃济时之屯然有济屯之志与济屯之用志在行其正也○九当屯难之时以阳而来居隂下为以贵下贱之象方屯之时隂柔不能自存有一刚阳之才众所归从也更能自处卑下所以大得民也或疑方屯于下何有贵乎夫以刚明之才而下于隂柔以能济屯之才而下于不能乃以贵下贱也况阳之于隂自为贵乎【并易传】
　　横渠先生曰磐桓犹言柱石磐磐石也桓桓柱也谓利建侯如柱石在下不可以动然志在行正也【易説】广平游氏曰夫建侯王者事也而于初九言之者以刚动之而不失其正其自任以天下之重盖王佐才也象所谓君子以经纶者非初九其谁耶故其体国致君宜以恊济为意其曰利建侯者乃代天理物之职也【易説】
　　山杨氏曰得天下有道得其民斯得天下矣初以刚明之才处羣隂之下能以贵下贱也其才足以济时之屯又能以贵下之宜其得民矣然犹盘旋未进者志行正故也行一不义杀一不辜得天下不为所谓正也文王三分天下有其二可谓大得民也而犹服事商者亦行正而已矣故曰利居贞髙明柔克利居贞者待时而动不失正也圣人之有天下非私之也四海之内共利之之为説共给之之为安故利建侯武王克商有未及下车而封者用此道也【易説】
　　兼山郭氏曰初九刚柔始交故称磐桓时止则止时行则行理之常也时有不得行是以宜待也阳上而隂下上贵而下贱亦理之常也其或以阳下隂以贵下贱者适时之变也是以康屯之道在于得民得民之道在于下下老子曰江海为百谷王以其下之也【易説】
　　白云郭氏曰屯之时兴事皆当磐旋磐旋未决也居屯之道则当居贞建侯如是之利可免磐旋矣○刚柔始交而难生则居屯者有不可动之势而天下万物方资于济屯之才则济屯者为不可不动之时以不可动之势而遇不可不动之时此其所以磐旋也初九以刚明之才济屯之难居正而静不违势建侯而动不违时其于屯也何不利之有故虽磐旋而不失康屯之道故曰志行正也况以阳下隂大得民乎圣人经纶建侯非自为也为民而已为民而得民其难济矣夏商之季汤武其尽之【并易説】
　　六二屯如邅如乘马班如匪防婚媾女子贞不字十年乃字象曰六二之难乘刚也十年乃字反常也
　　伊川先生曰二以隂柔居屯之世虽正【一作五】应在上而逼于初刚故屯难邅回如辞【一有助字】也乘马欲行也欲从正应而复班如不能进也班分布之义下马为班与马异处也二当屯世虽不能自济而居中得正有应在上不失义者也然逼近于初隂乃阳所求柔者刚所陵柔当屯时固难自济又为刚阳所逼故为难也设匪逼于防难则徃求于婚媾矣婚媾正应也冦非理而至者二守中正不苟合于初所以不字苟贞固不易至于十年屯极必通乃获正应而字育矣以女子隂柔苟能守其志节久必获通况君子守道不回乎初为贤明刚正之人而为冦以侵逼于人何也曰此自据二以柔近刚而为义更不计初之徳如何也易之取义如此○六二居屯之时而又乗刚为刚阳所逼是其患难也至于十年则难久必通矣乃得反其常与正应合也十数之终也【并易传】
　　横渠先生曰班布不进之貌【易説】
　　山杨氏曰六二以隂柔乗刚故屯如邅如乘马班如下马为班言此屯而不能有行也初以阳下隂婚媾之象匪宼也二以柔顺中正之资守常待应而不从女子贞也与天下之大老异矣盖初虽有刚明之才足以济难而亨屯以之为君则未也守女子之贞宜其不字矣至其数极而反常则君臣之分正故十年乃字十数之终也君先而臣从君唱而臣和所谓常若绮里之徒汉初求之不可得而臣女子贞也晚出从太子游反常故也【易説】
　　兼山郭民曰六二召云者龙命吕者律其聴者非苟合而已也以位则配以居则正而不偶焉屯故也至于天道反常则应之礼曰国有道不变塞焉国无道至死不变其六二之谓乎【易説】
　　白云郭氏曰屯之世动在险中非隂柔之所宜也况六爻之中莫柔弱于六二故为在屯之邅者而有女子之象焉马班如欲应五而不能进也初九之刚进而见逼非为寇则婚媾耳六二居中待应不为苟合宼婚不从故云不字至于十年屯难反常终从正应则六二之处屯可谓女子之贞者矣伊川曰此自据二以柔近刚为义不计初之徳为如何也易之取义如此所谓假初以明二非在二以明初也班如者旧以谓相牵不进或谓班旋不进伊川谓班分布之义与马异处要之班如为列而未进又不欲退处也【易説】
　　六三即鹿无虞唯入于林中君子几不如舍徃吝象曰即鹿无虞以从禽也君子舍之徃吝穷也
　　伊川先生曰六三以隂【一无隂字】柔居刚柔既不能安屯居刚而不中正则妄动虽贪于所求既不足以自济又无应援将安之乎如即鹿而无虞人也入山林者必有虞人以导之无导之者则唯防入于林莽中君子见事之几防不若舍而勿逐徃则徒取穷吝而已○事不可而妄动以从欲也无虞而即鹿以贪禽也当屯之时不可动而动犹无虞而即鹿以有从禽之心也君子则见几而舍之不从若徃则可吝而困穷【一作穷困】也【并易传】
　　横渠先生曰处非其地故曰入于林中虞防禁也二以乗刚有冦故五若可亲五屯其膏故不若舍之【易説】山杨氏曰六三居动之极而不中正非居正者也待时而动动而不括故其出有获当屯难草昧之时动不以正而上无应以之济屯是从禽而已即鹿无虞唯入于林中者也古者无事嵗三田非以为游豫也必有山泽之虞以菜其野盖菜其野而后禽可即田而无虞是从禽而已林中非即鹿之所君子见几不如舎之徃斯吝穷矣【易説】
　　兼山郭氏曰六三在屯之时居动之极贪于有获肆欲从禽昧道而行以临险阻始求有得徃益屯也不知所谓得人者昌失人者亡故也六三互体有艮庻几有知止之心故曰君子几不如舍也即鹿无虞以从禽也何必黔喙之谓乎其卦则屯其体则震其互体则止动而求获不知其向是以不如止也虞翻变文为麓或谓于义为赘且鹿之已即何必虞乎谓为赘辞则钜鹿沙鹿皆当同义故知从禽非专鹿也【易説】白云郭氏曰虞翻王肃以鹿为麓先人曰如钜鹿沙鹿之鹿故知从禽非专鹿也雍曰孟子言从禽兽而无厌书言外作禽荒则从禽禽荒皆谓田猎则此不止于鹿明矣六三以隂柔之才非中正之位居动之极贪于有获非处险之道也曽不自度可动之利虽即鹿也不过入于林中而已岂能有济哉唯君子知几不如舍之为得矣徃则遇险其道穷也【易説】
　　六四乘马班如求婚媾徃吉无不利象曰求而徃明也伊川先生曰六四以柔顺居近君之位得于上者也而其才不足以济屯故进而复止乘马班如也已既不足以济时之屯若能求贤以自辅则可济矣初阳刚【一作刚阳】之贤乃是正应己之婚媾也若求此阳刚【一作刚阳】之婚媾徃与共辅阳【一无阳字】刚中正之君济时之屯则吉而无所不利也居公卿之位己之才虽不足以济时之屯若能求在下之贤亲而用之何所不济哉○知己不足求贤自辅而后徃可谓明矣居得致之地【一作位】已不能而遂已至暗者也【并易传】
　　横渠先生曰六四待求而徃【易説】
　　山杨氏曰六四静而正居险而不妄动者也故曰乘马班如班如者有待而行也夫初以阳下隂求婚媾者也而四应之求而徃者也屯难之时智者以其谋勇者以其力竞时赴功者皆是也而四独居险而不为难待求而后徃非择义之明畴克耳故徃吉无不利而孔子曰求而徃明也若诸葛孔明之于先主其几是乎【易説】
　　兼山郭氏曰六四屯虽可以有为之时又恶不由其道故志士不忘在沟壑勇士不忘丧其元取非其招不徃也如不待招而徃何哉【易説】
　　白云郭氏曰居屯之时有济难之志而无济难之才者六四也无其才则必资刚明之才与共济难此所以班如有待于初九也初九正应以阳下隂得婚媾之义彼求而我徃是以吉无不利也六二不与初九而待正应是之谓贞贞则正道存焉六四不近比九五下待初九求而后徃是之谓明明则事业兴焉此伊尹伯夷之所以辨也【易説】
　　九五屯其膏小贞吉大贞凶象曰屯其膏施未光也伊川先生曰五居尊得正而当屯时若有刚明之贤为之辅则能济屯矣以其无臣也故屯其膏人君之尊虽屯难之世于其名位非有损也唯其施为有所不行徳泽有所不下是屯其膏人君之屯也既膏泽有所不下是威权不在己也威权去已而欲骤正之求凶之道鲁昭公髙贵乡公之事是也故小贞则吉也小贞则渐正之也若盘庚周宣修徳用贤复先王之政诸侯复朝谓以道驯致为之不暴也又非恬然不为若唐之僖昭也不为则常屯以至于亡矣○膏泽不下及是其徳施未能光大也人君之屯也【并易传】山杨氏曰屯难之世履尊位而防乎险中乘隂而无辅欲有为而力不足者也此人君之屯也人君之屯于其名位非有加损也膏泽不下于民力不足以有为而已若唐之文宗是也故曰屯其膏言泽不下流也以其欲有为而力不足故戒之曰小贞吉大贞凶小贞若武宗用李徳裕之谋先取泽潞河北诸镇置而不问是也故唐之威令几于复振大贞若鲁昭公髙贵乡公是也【易説】○易曰屯其膏小贞吉大贞凶方屯难之时膏泽不敷权移于下政非己出人君之屯也权移于下而欲骤正之取凶之道也故大贞凶小贞渐而正之也孔子欲旅泰山者姑小贞之而已其后昭公卒至败亡失此故也【语解】
　　兼山郭氏曰九五尊位大中庆赏之可行而时则屯也彼刚中之质见揜于二隂膏泽不得下于民之象也坎虽润下特私其应而已故小贞则吉也贞者事之干也方屯之未寜而下有分民之臣上无蓼萧之泽以及四海故大贞则凶也或以况魏晋之初盖大器已移夫何屯膏之有【易説】
　　白云郭氏曰伊川先生曰人君之尊虽屯难之世于其名位非有损也唯其施为有所不行徳泽有所不下是屯其膏人君之屯也既膏泽有所不下是威权不在己也威权去已而欲骤正之求凶之道鲁昭公髙贵乡公之事是也故小贞则吉也小贞则渐正之也若盘庚周宣修徳用贤复先王之政诸侯复朝以道驯致为之不暴也又非恬然不为若唐之僖昭也不为则常屯以至于亡矣雍曰九五位非不尊也处非不正也徳非不中也见揜于二隂而有屯膏之象者盖五方自屯于险中岂能膏泽下于民哉然女子小人皆隂之类也能揜君之徳者也能屯君之泽者也人君惑而好之乃所以自致其屯也【易説】
