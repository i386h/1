<!-- { "loadSidebar": true } -->
　　上六乗马班如泣血涟如象曰泣血涟如何可长也伊川先生曰六以隂柔居屯之终在险之极而无应援居则不安动无所之乗马欲徃复班如不进穷厄之甚至于泣血涟如屯之极也若阳刚而有助则屯既极可济矣○屯难穷极莫知所为故至泣血颠沛如此其能长久乎夫卦者事也爻者事之时也分三而又两之足以包括众理引而伸之触类而长之天下之能事毕矣【并易传】
　　山杨氏曰险难之极以隂柔居之乘刚而无辅无有为之资也乘马班如泣血涟如而已班而不能有行也涟如伤之至也若唐之昭宣是已其危亡立至又何可长者然则时终不可为欤曰有刚健之才尊徳乐义择贤而用之何不可之有【易説】
　　兼山郭氏曰上六易穷则变变则通通则久处屯之极不能变屯以求通虽曰加忧何可济也是由寝积薪之上自谓曰安其能久乎二与四为不及上为过过而不知变是以及此【易説】
　　白云郭氏曰康屯之道莫大于建侯不宁非优柔不断之所能济也上六处屯之极乘马班如同二四之道可谓优柔不知变者矣故进退犹豫终以自伤非可久之道也二之班如待正应也四之班如待求而徃也上六班如独无所待进退不决而自伤耳屯为柔弱待济之时故乘马班如皆欲待而有所之也【易説】大易粹言卷三
　　钦定四库全书
　　大易粹言卷四　　　　　宋　方闻一　编
　　【坎下艮上】
　　伊川先生曰蒙序卦屯者盈也屯者物之始生也物生必蒙故受之以蒙蒙者蒙也物之稺也屯者物之始生物始生稺小蒙昧未发蒙所以次屯也为卦艮上坎下艮为山为止坎为水为险山下有险遇险而止莫知所之蒙之象也水必行之物始出未有所之故为蒙及其进则为亨义【易传】
　　蒙亨匪我求童蒙童蒙求我初筮告再三渎渎则不告利贞
　　伊川先生曰蒙有开发之理亨之义也卦才时中乃致亨之道六五为蒙之主而九二发蒙者也我谓二也二非蒙主五既顺巽于二二乃发蒙者也故主二而言匪我求童蒙童蒙求我五居尊位有柔顺之徳而方在童蒙与二为正应而中徳又同能用二之道以发其蒙也二以刚中之徳在下为君所信向当以道自守待君至诚求已而后应之则能用其道匪我求于童蒙乃童蒙来求于我也筮占决也初筮告谓至诚一意以求己则告之再三则渎慢矣故不告也发蒙之道利以贞正又二虽刚中然居隂故宜有戒【易传】
　　横渠先生曰礼闻来学不闻徃教来学者就道义而学之徃教者致其人而取教也童蒙求我匪我求童蒙是也○教人当以次守得定不妄施初筮告再三渎渎则不告是刚中之徳也【并易説】
　　白云郭氏曰屯之所以为屯者险而动也蒙之所以为蒙者险而止也屯者物之始生生而后稺卦之序也物稺有必亨之理圣人发蒙有致亨之道此蒙之所以亨也童蒙处蒙者也我所以发蒙者也一徳以筮之则我一徳以告之彼二三其徳是以不能告也蒙之时行此为利贞耳筮者问而决之也蓍之称筮义盖同此【易説】
　　彖曰蒙山下有险险而止蒙蒙亨以亨行时中也匪我求童蒙童蒙求我志应也初筮告以刚中也再三渎渎则不告渎蒙也蒙以养正圣功也
　　伊川先生曰山下有险内险不可处外止莫能进未知所为故为昏蒙之义蒙亨以亨行时中也蒙之能亨以亨道行也所谓亨道时中也时谓得君之应中谓处得其中得中则【一有得字】时也匪我求童蒙童蒙求我志应也二以【一无以字】刚明之贤处于下五以童蒙居上非是二求于五盖五之志应于二也贤者在下岂可自进以求于君苟自求之必无能信用之理古之人所以必待人君致敬尽礼而后徃者非欲自为尊大盖其尊徳乐道不如是不足与有为也○初筮谓诚一而来求决其蒙则当以刚中之道告而开发之再三烦数也来筮之意烦数不能诚一则渎慢矣不当告也告之必不能信受徒为烦渎故曰渎蒙也求者告者皆烦渎矣○卦辞曰利贞彖复伸其义以明不止为戒于二实养蒙之道也未发之谓蒙以纯一未发之蒙而养其正乃作圣之功也发而后禁则扞格而难胜养正于蒙学之至善也蒙之六爻二阳为治蒙者也四隂皆处蒙者也【并易传】
　　横渠先生曰险而止蒙夫于不当止而止是险也如告子之不动心必以义为外是险而止也蒙险在内是蒙昧之义蒙方始务求学而得之始是得所止也若蹇则是险在外者也【易説后】○险而止蒙蒙亨以亨行者时中也夫险而不止则入于坎入于蹇不止则是安其危之类也以其知险而止也故成蒙之义方以有求童蒙求我匪我求童蒙以蒙而求故能时中所以亨也○时【一有中字】之义甚大如蒙亨以亨行时中也者蒙何尝有亨以九二之亨行蒙者之时中故蒙所以得亨也蒙无遽亨之理以九二循循行时中之亨也蒙卦之义主之者全在九二彖之所论皆二之义教者但观蒙者时之所及则道之此是亨行时【一有中字】也此时也正所谓如时雨化之如既引之中道而不使之通则是教者之过当时而道之使不失其正则是教者之功【一有蒙以养正圣功也是以字】养其蒙使正者圣人之功也【并易説】○非礼之礼非义之义但非时中者皆是也大率时措之宜者即中也时中非易得谓非时中而行礼义为非礼之礼非义之义又不可一槩如此如孔子防出母子思不防出母不可以子思为非也又如制礼者小功不税使曽子制礼又不知如何以此不可易言时中之宜甚大湏精义入神始得观其防通行其典礼此方是真义理也行其典礼而不达会通则有非时中者矣今学者湏是执礼盖礼亦是自防通制之者然言不足以尽天下之事守礼亦未为失但大人见之则为非礼非义不时中也君子要多识前言徃行以畜其徳者以其看得前言徃行熟则自能比物丑类亦能见得时中【语解】○蒙以养正使蒙者不失其正教人者之功也尽其道其惟圣人乎【正蒙】
　　广平游氏曰含徳之厚比于赤子抱一不离此蒙以养正之谓也夫唯抱一不离故智虽落天地而不自虑能虽穷海内而不自为付百职于众贤而我无为焉其致功也吾不尸其事其成功也吾不处其名此圣人之功也○筮者占以决疑也占以决疑无不致诚故易于致诚以谋亦以筮言之非假布策也蒙之初筮者致一以有求比之原筮者再思以有择若夫假尔泰筮则不可以有原也【并易説】
　　山杨氏曰险在前徃斯防险矣见险而能止蹇之所以为智也险在下徃斯出险矣险而止卦之所以为蒙也物生必蒙则生而未失赤子之心也有亨之道焉以亨之道行则时中矣中也者喜怒哀乐未发之谓也居蒙之时有刚明之材唯九二而已蒙所资以为明者也六五柔顺而得中童蒙之能求我者也古者大有为之君必有不召之臣故汤之于伊尹学焉而后臣之伊尹非有求于汤也而汤实求之故曰匪我求童蒙童蒙求我志应也盖志不应则尊徳乐义之心不至尊徳乐义之心不至则虽有谋焉而就之犹不告也况可召之乎故又曰初筮告再三渎渎则不告初筮诚一也再三诚不一也诚不一而告之则上下皆渎矣渎滋蒙也筮谓占决也○蒙以养正圣功也者正以蒙养之则不失赤子之心矣作圣之功也【并易説】
　　兼山郭氏曰山下有险险而止蒙有不知而止者童蒙是也有无所事于知而安之者圣之事也诗曰帝谓文王不大声以色不长夏以革不识不知顺帝之则其养正之谓乎志应也者非体应也诚应也彼一徳而筮之则一徳而告之彼二三其徳是以不能告也故蒙之辞皆有二义【易説】
　　白云郭氏曰险而止蒙畏而止之者童蒙也安而止之者圣人也童言物之稺也物稺则求亨求亨有亨之道患不以亨之道行耳九二处得其中应得其时是亨之道也我有治蒙之志童蒙有求我之志故云志应初筮告者刚中之性无二三也再三不告盖以渎我而亦所以渎蒙也渎则愈惑是以窒者不复通晦者不复光非所以治蒙也蒙之道养正则不惑而不取于二三养正不已终成圣功是以不失赤子之心为大人养正犹孟子言以直养而无害盖正直皆谓天之所命也【易説】
　　象曰山下出泉蒙君子以果行育徳
　　伊川先生曰山下出泉出而遇险未有所之蒙之象也若人蒙稺未知所适也君子观蒙之象以果行育徳观其出而未能通行则以果决其所行观其始出未有所向则以养育其明徳也【易传】
　　广平游氏曰山下出泉其一未散其势未逹观其势之未逹则果行观其一之未散则育徳【易説】
　　山杨氏曰山下出泉泉之始达也万折必东避碍而通诸海果行者取之盈科而进不舍昼夜育徳者取之【易説】
　　兼山郭氏曰蒙之为蒙可以逹材可以成己是或一道也今夫山一卷石之多及其广大草木生之禽兽居之寳藏兴焉今夫水一勺之多及其不测鼋鼍鲛龙鱼鼈生焉货财殖焉是以导之可以逹材蓄之可以成己诗曰如山之苞如川之流其果行育徳之谓乎【易説】
　　白云郭氏曰先人有言蒙之为蒙可以达材可以成己也雍曰山下出泉行之所以果行止之所以育徳非以泉行而山止也盖山下之泉必养其源然后决而为江河君子必育徳深厚然后可以果行也其所以生利万物者所谓逹材欤【易説】
　　初六发蒙利用刑人用説桎梏以徃吝象曰利用刑人以正法也
　　伊川先生曰初以隂闇居下下民之蒙【一作象】也爻言发之之道发下民之蒙当明刑禁以示之使之知畏然后从而教导之自古圣王为治设刑罚以齐其众明教化以善其俗刑罚立而后教化行虽圣人尚徳而不尚刑未尝偏废也故为政之始立法居先治蒙之初威之以刑者所以説去其昏蒙之桎梏谓拘束也不去其昏蒙之桎梏则善教无由而入既以刑禁率之虽使心未能喻亦当畏威以从不敢肆其昏蒙之欲然后渐能知善道而革其【一无其字】非心则可以移风易俗矣苟专用刑以为治则蒙虽畏而终不能发苟免而无耻治化不可得而成也故以徃则可吝○治蒙之始立其防限明其罪罚正其法也使之由渐至于化也或疑发蒙之初遽用刑人无乃不教而诛乎不知立法制刑乃所以教也盖后之论刑者不复知教化在其中矣【并易传】
　　横渠先生曰以柔下贤居于坎防然无私系用心存公虽不能谕人于道以辨曲直正法可也善行法者多说于任刑道非矣故以徃吝故君子哀矜而勿喜也【易説】
　　广平游氏曰蒙之初六发蒙而利用刑人何也盖民之迷则目无所见耳无所闻若以物蒙其首也今欲发其蒙而示之以好恶则彼且不见利不劝不威不惩诰令所不能加行义所不能率必欲以利诱之耶则爵无徳而禄无功愈非所以劝也故当小惩而大戒罚一以警百然后蒙者畏刑之将至相与从上之所好而避其所恶故其蒙可得而发也虽然有发蒙之志则刑人而为利矣苟恶其蒙而刑之不几于不教而诛乎故曰利用刑人以正法也正法云者示之以好恶之谓也【易説】
　　山杨氏曰蒙无知也告之而弗喻引之而弗逹非威之以刑莫之能从也故发蒙之初利用刑人盖威之使从也用説桎梏纵之以徃则吝矣桎梏者所以禁切之使无妄适也吝则不复自新矣昔成王以商之余民封康叔则告以敬明乃罚为先商之余民顽民也蒙而无知者也故所先如此至康王毕公保厘东郊则世变风移矣故命之曰唯徳唯义时乃大训成王之诰康叔盖利用刑人之意先王之施徳刑非异也因时而已矣【易説】
