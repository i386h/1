<!-- { "loadSidebar": true } -->
　　山杨氏曰往自内出也来自外至也阳大而隂小小者未往则隂为内主阳无自而至故小往而后大来否反泰者也故大往而后小来亦若是而已此隂阳之义君子小人进退之象也小人在内而能进君子者未之有也夫天地交则氤氲而化醇故万物通上下交则贵贵尊贤之义明故其志同内阳而外隂以二体言也内健而外顺以卦之才言也内君子而外小人君子道长小人道消以卦之时言也有其体而后有以成其才有其才而后有以御其时三者备则泰之为泰而吉亨义尽于此矣【易传】
　　兼山郭氏曰凡阳称大隂称小小者已往大者当来往者屈而来者伸则阳来而变隂上顺而从下也其始也天气下降地气上腾故天地交其终也阳进而隂顺故上下交夫天地交万物生人道交功勲成凡赋形于天地受气于隂阳无不泰也泰者主人道而言是以言君子道长小人道消也【易说】
　　白云郭氏曰泰通之大者也通不足以尽之故曰泰小大云者干为大坤为小阳为大隂为小君上为大臣下为小君子为大小人为小总众类而言之故特曰大小也三隂升而往三阳降而来故曰小往大来阳来故吉道交故亨天地交万物之泰也上下交人道之泰也其志同者君臣同心同德以泰天下者也内阳而外隂天地之道泰也内健而外顺乾坤之道泰也内君子而外小人天下国家之道泰也消长者有渐之辞【易说】
　　象曰天地交泰后以财成天地之道辅相天地之宜以左右民
　　伊川先生曰天地交而隂阳和则万物茂遂所以泰也人君当体天地通泰之象而以财成天地之道辅相天地之冝以左右生民也财成谓体天地交泰之道而财制成其施为之方也辅相天地之宜天地通泰则万物茂遂人君体之而为法制使民用天时因地利辅助化育之功成其丰美之利也如春气发生万物则为播殖之法秋气成实万物则为収敛之法乃辅相天地之冝以左右辅助于民也民之生必頼君上为之法制以敎率辅翼之乃得遂其生养是左右之也【易传】○李嘉仲问裁成天地之道辅相天地之冝如何曰天地之道不能自成须圣人裁成辅相之如岁有四时圣人春则敎民播种秋则敎民収获是裁成也敎民耡耘灌漑是辅相也又问以左右民如何古之盛时未尝不教民故立之君师设官以治之周公师保万民与此卦言左右民皆是也后世未尝教民任其自生自育只治其间而已【唐棣所编】
　　广平游氏曰财成天地之道犹言燮理隂阳也辅相天地之冝犹言寅亮天地也寅亮者事功之所及如羲和之职是也此体天地交泰之事也至于燮理则非体道之全而与天地相流通者不足以与此此体天地交泰之道也财者节其过也犹言范围成者补其亏也犹言弥纶范之使有常则日月无薄蚀陵谷无迁易四时常若风雨常均若此者范之者也围之使无逾则春无凄风秋无苦雨冬无愆阳夏无伏隂若此者围之者也弥之使不亏其体则覆焘者统元气持载者綂元形阳敷而能生隂肃而能成夫是之谓弥纶之使无失其叙则日月代明寒暑迭运将来者进成功者退夫是之谓纶【易说】
　　山杨氏曰天地之气交通成和泰之象也先王财成辅相体此道而已苟无是道虽有周公之法不行矣【易说】
　　兼山郭氏曰象复隂上而阳下隂往而阳来亦可以谓之交乎不可也复阳来而未中也临四隂已用二阳当来亦可以谓之交乎未可也临阳进而未壮也至于泰则上下中而隂阳分小者往而大者来是以谓之交也盖天施复于子地化纽于丑人生自寅成于申故子为天正丑为地正寅为人正自子至寅三阳生而三才之道备故泰者可以修人事以奉天时之时也故曰天地交泰后以财成天地之道辅相天地之冝以左右民后君也凡君道者当法之也今夫日月之代明四时之运行天之道也然而不能无过与不及之差天人之交胜也若乃圣王在上则日月不过而四时不忒财成之有道也凡物春生之夏长之秋成之冬藏之天地之冝也然而不能无有余不足之异人事之不齐也若乃圣王在上则东作西成之有序辅相之有政也至于民受天地之中以生莫不有君臣父子天下谓之逹道莫不有仁有勇天下谓之逹德良知良能皆出于人之性也其或有入于罟擭防阱而莫之知避其或知中庸之道而莫知可能盖左右之无术也若乃圣王在上则左之右之俾辅翼之又从而振德之左右之有方也然而三者之序亦何施而可乎盖上治之道有出于精神之运心术之动不可得而言之其有见于成法者如洪范之五行应之以五事而休咎之徴若合符节是以文王陟降在帝左右有不可胜言者也其下治之道则至于山川草木鸟兽虫鱼之化不可胜纪其有见于政事者若虞夏之九功洪范之八政山林有时薮泽有禁则谷与鱼龞不可胜食材木不可胜用至于九叙唯歌有不可胜陈者也在民则天命之谓性我则使生者有以养死者有以葬谓率性之谓道我则谨庠序之教申之以孝弟之义谓修道之谓教我则建用皇极而纳之于大中及其至也向之者惠以五福违之者威以六极是以尧舜之民比屋可封用此道也呜呼是三者非泰之时则不能行泰之时非内健外顺之君则不可致君以是而君临相以是而脩辅故文武汲汲仲尼皇皇其有意于此乎【易说】○后以财成天地之道辅相天地之宜賛化育之谓也【中庸解】白云郭氏曰有复姤然后有临遯有临遯然后有否泰复姤临遯隂阳之偏得其正者其泰否乎正故交偏则不交也故曰天地交防六十四卦之中隂阳得其正而交者独泰一卦而已此泰之时所以为难遇也泰之时万物盛极而人不知有节故欲财成辅相焉盖圣人体天地交泰之道财而制之以成人道又因天地生物之冝为之播殖収敛东作西成以辅相之是以天地交泰之道左右吾民也【易说】
　　初九抜茅茹以其彚征吉象曰拔茅征吉志在外也伊川先生曰初以阳爻居下是有刚明之才而在下者也时之否则君子退而穷处时旣【一作将】泰则志在上进也君子之进必与其朋类相牵援如茅之根然拔其一则牵连而起矣茹根之相牵连者故以为象彚类也贤者以其类进同志以行其道是以吉也君子之进必以其类不唯志在相先乐于与善实乃相頼以济故君子小人未有能独立不頼朋类之助者也自古君子得位天下之贤萃于朝廷同志恊力以成天下之泰小人在位则不肖者并进然后其党胜而天下否矣盖各从其类也○时将泰则羣贤皆欲上进三阳之志欲进同也故取茅茹彚征之象志在外上进也【并易传】
　　山杨氏曰茅之为物至洁而其用重拔之则连茹而出君子以其彚征之象也否之时不能无君子泰之时亦不能无小人泰之初上下始交也小者未尽往则岂一君子之力独能伸哉故以其彚征乃吉【易説】白云郭氏曰君子小人各从其类不能相入也故言拔茅茹彚征则得志故吉志在外者君子以独善为内而以泽加于民为外也昔尧用舜而野无遗贤者其抜茅茹之谓乎【易说】
　　九二包荒用冯河不遐遗朋亡得尚于中行象曰包荒得尚于中行以光大也
　　伊川先生曰二以阳刚得中上应于五五以柔顺得中下应于二君臣同德是以刚中之才为上所专任故二虽居臣位主治泰者也所谓上下交而其志同也故治泰之道主二而言包荒用冯河不遐遗朋亡四者处泰之道也人情安肆则政舒缓而法度废弛庶事无节治之之道必有包含荒秽之量则其施为寛裕详密弊革事理而人安之若无含之度有忿疾之心则无深逺之虑有扰之患深弊未去而近患已生矣故在包荒也用冯河泰宁之世人情习于乆安安于守常惰于因循惮于更变非有冯河之勇不能有为于斯时也冯河谓其刚果足【一作可】以济深越险也自古泰治之世必渐至于衰替盖由狃习安逸因循而然自非刚断之君英烈之辅不能挺持奋发以革其弊也故曰用冯河或疑上云包荒则是包含寛容此云用冯河则是奋发改革似相反也不知以含容【一作】之量施刚果之用乃圣贤之为也不遐遗泰宁之时人心狃于泰则苟安逸而已乌能复深思逺虑及于遐逺之事哉治夫泰者当周及庶事虽遐逺不可遗若事之微隐贤才之在僻【一作侧】陋皆遐逺者也时泰则固遗之矣朋亡夫时之旣泰则人习于安其情肆而失节将约而正之非絶去其朋与之私则不能也故云朋亡自古立法制事牵于人情卒不能行者多矣若夫禁奢侈则害于近戚限田产则妨于贵家如此之类旣不能【一无旣不能字】断以大公而必行则是【一有不字】牵于朋比也治泰不能朋亡则为之难矣治泰之道有此四者则能合于九二之德故曰得尚于中行言能配合中行之义也尚配也○象举包荒一句而通解四者之义言如此则能配合中行之德而其道光明显大也【并易传】
　　横渠先生曰中行中立之行也若朋比则未足尚也舜文之大不是过也【易説】
　　山杨氏曰包荒在宥之而不治也治则或伤之矣用冯河过中者不弃也弃之则立贤有方矣不遐遗不忘逺也朋亡不泄迩也周公思兼三王以施四事如是而已此大臣之任也周公人臣也而思兼三王之事以上下交而志同故也夫为人臣若周公可也世儒谓周公为人臣不能为之功故得用人臣不得用之礼乐失其防矣【易说】
　　兼山郭氏曰九二昔武王克商召太公而问之曰将奈其士众何太公曰臣闻爱其人者兼屋上之鸟憎其人者恶其储胥咸刘厥敌靡使有余王曰不可太公出召公入王曰为之柰何召公曰有罪者杀之无罪者活之王曰不可召公出周公入王曰为之柰何周公曰使各居其宅田无变旧新唯仁是亲百姓有过在予一人王曰广大乎平天下矣方是时皆商之顽民也武王周公处之如是况包荒冯河之徒欤泰之九二武王周公尽之矣谓之泰誓冝无媿也【易说】白云郭氏曰泰之道甚大有三才成能之事故象言财成辅相非小人可居必大人君子用天徳者可以主之九二之臣是也九二得干刚中之大德故荒不治者包而治之冯河之勇者用之幽逺之士不遗焉是有含容之度而无忿疾之心者非天德之臣不能至也如是则大者自来而无幽遯之志小者自往而无干进之心善恶各安其分而天下之朋比亡矣盖一于大公而无私心则天下有朋者未必用而无朋者未必遗君子小人率包而容之而其用者必有德遗者必无德也天下晓然知有德必用而无德必遗虽有朋何益也是为朋亡之道也此九二所以得尚于中行之君尚犹配也中行者六五为中以行愿之君也洪范以凡厥庻民无有滛朋人无有比德为皇极大中之道则象以九二为光大不亦冝乎九二以君德而为臣观爻象之辞尽坤含光大之义矣所谓大人之事也而不言大人者以否之辞可互见也故干之九二善世而不伐德愽而化而泰之九二包荒用冯河不遐遗近之坤之六五黄裳元吉而泰之六五帝乙归妹以祉元吉近之非有得于乾坤用九用六之道不足以成泰也九二所谓见羣龙无首者也六五所谓永贞以大终者也【易说】
　　九三无平不陂无往不复艰贞无咎勿恤其孚于食有福象曰无往不复天地际也
