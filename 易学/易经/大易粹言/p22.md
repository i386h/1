<!-- { "loadSidebar": true } -->
　　六四有孚血去惕出无咎象曰有孚惕出上合志也伊川先生曰四于畜时处近君之位畜君者也若内有孚诚则五志信之从其畜也卦独一隂畜众阳者也诸阳之志系于四四苟欲以力畜之则一柔敌众刚必见伤害唯尽其孚诚以应之则可以感之矣故其伤害逺其危惧免也如此则可以无咎不然则不免乎害矣此以柔畜刚之道也以人君之威严而防细之臣有能畜止其欲者盖有孚信以感之也○四既有孚则五信任之与之合志所以得惕出而无咎也惕出则血去可知举其轻者也五既合志众阳皆从之矣【并易传】
　　横渠先生曰以隂居隂其体不躁故曰有孚能上比于五与之合志虽为羣下所侵被伤而去懐惧而出于义无咎【易説】
　　山杨氏曰柔得位得柔巽之道也为一卦之主而下当三阳之进势不足畜之则伤而去惕而出矣然得柔巽之道有孚也上承九五与之合志则下不能害矣虽惕而出终无咎也【易説】
　　白云郭氏曰以人畜天以柔畜刚非天下之至诚其孰能与于此此六四有孚之道也六四以有孚之道主于中又且惕然知惧此其所以免害而血去且无咎矣盖一柔五刚有害而伤之之理故也上合志者合九五有孚之志故志行也唯其上合志是以能畜也【易説】
　　九五有孚挛如富以其邻象曰有孚挛如不独富也伊川先生曰小畜众阳为隂所畜之时也五以中正居尊位而有孚信则其类皆应之矣故曰挛如谓牵挛相从也五必援挽与之相济是富以其邻也五君子为小人所困正人为羣邪所厄则在下者必攀挽于上期于同进在上者必援引于下与之勠力非独推已力以及人也固资在下之助以成其力耳○有孚【一有而字】挛如盖其邻类皆牵挛而【一无而字】从之与众同欲不独有其富也君子之处艰厄唯其至诚故得众力之助而能济其众也【并易传】
　　横渠先生曰六四为众阳之主已能接之以信挛如不疑则亦为众所归故曰富以其邻【易説】
　　山杨氏曰刚巽乎中正有孚也居得尊位刚巽以畜而上下从之挛如者也挛如言从之固也从而与之共天位食天禄能富以其邻者也六四柔得位而不尊为小畜之主三阳下进不足以畜之故伤而去惧而出虽与上合志能无咎而已唯九五以刚巽乎中正而众阳从之故能富以其邻而不独富也夫小畜以柔畜为主而九五以刚者以其居巽体故也居巽之极故虽刚而不过【易説】
　　白云郭氏曰九五合六四诚信之志挛众刚而畜之是富以其邻者也富以其邻则以畜众为富不以独智为富矣此明畜之君道如大舜善与人同取诸人以为善是也易言富以其邻者干之象也不富以其邻者坤也干大也坤吝啬也【易説】
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　伊川先生曰九以巽顺之极居卦之上处畜之终从畜而止者也为四所止也既雨和也既处止也隂之畜阳不和则不能止既和而止畜之道成矣【一作畜道之成也】大畜畜之大故极而散小畜畜之小故极而成尚徳载四用柔巽之徳积满而至于成也隂柔之畜刚非一朝一夕能成由积累而至可不戒乎载积满也诗云厥声载路妇贞厉妇谓隂以隂而畜阳以柔而制刚妇若贞固守此危厉之道也安有妇制其夫臣制其君而能安者乎○月望则与日敌矣几望言其盛将敌也隂已能畜阳而云几望何也此以柔巽畜其志也非力能制也然不已则将盛于阳而凶矣于几望而为之戒曰妇将敌矣君子动则凶也君子谓阳征动也几望将盈之时若已望则阳已消矣尚何戒乎○既雨既处言畜道积满而成也隂将【一作既】盛【一有则字】极君子动则有凶也隂敌阳则必消阳小人抗君子则必害君子安得不疑虑乎若前知疑虑而警惧求所以制之则不至于凶矣【并易传】
　　广平游氏曰以臣畜君至于和且至则畜道成矣犹当尚徳以载之不可以贤临之也尚徳者无所不用徳也故象以为徳积载何则君臣夫妇人合也人合者易以睽故虽贞而厉若恃此以行而不止则隂疑于阳月盈而逼矣故虽君子之道犹为凶也所谓有所疑者隂疑于阳之谓也【易説】
　　山杨氏曰三阳下进一隂畜之不能固故宻云不雨尚徃也至上九则徃极矣故既处夫隂阳和则雨而妇以顺为正虽畜而至于雨以是为正则厉矣夫月遡日以为明者也望则与日敌矣故几望则不可过君子至是而犹征焉则凶之道也盖小畜以隂畜阳为主其极必有疑阳之战故戒之如此【易説】
　　白云郭氏曰小畜密云不雨之象至上九畜道成而后既雨也既雨则小畜之道尽矣是安于畜者也故曰既处君子于成终之际未尝不思成焉戒而尚徳则无颠覆之忧妇人以顺为贞不知尚天徳之大以持守之是以危也几望将盈也将盈之时居位之极知进不知退是以征凶有所疑者盈满皆有疑之时故君子戒之孔子言知及之仁能守之所谓尚徳者如此夫畜徳既成尚戒其失况畜之未成者乎【易説】

　　大易粹言卷九
<经部,易类,大易粹言>
　　钦定四库全书
　　大易粹言卷十　　　　　宋　方闻一　编
　　【兊下干上】
　　伊川先生曰履序卦物畜然后有礼故受之以履夫物之聚则有大小之别髙下之等美恶之分是物畜然后有礼履所以继畜也履礼也礼人之所履也为卦天上泽下天而在上泽而处下上下之分尊卑之义理之当也礼之本也常履之道也故为履履践也借也履物为践履于物为借以柔借刚故为履也不曰刚履柔而曰柔履刚者刚乗柔常理不足道故易中唯言柔乗刚不言刚乗柔也言履借于刚乃见卑顺说应之义【易传】
　　履虎尾不咥人亨
　　伊川先生曰履人所履之道也天在上而泽处下以柔履借于刚上下各得其义事之至顺理之至当也人之履行如此虽履至危之地亦无所害故履虎尾而不见咥齧所以能亨也【易传】
　　白云郭氏曰履者行道之义干在上天道也天道至大天下之所难履而行之也故有履虎尾之象履虎尾直取其难非取其为害也然履虎尾者有咥人之患履干之道者虽难而无咥人之患唯有亨之理也孔子言博施济众则曰尧舜其犹病诸言脩已以安百姓则曰尧舜其犹病诸信乎天道之难履如此【易説】
　　彖曰履柔履刚也说而应乎干是以履虎尾不咥人亨刚中正履帝位而不疚光明也
　　伊川先生曰兊以隂柔履借干之阳刚柔履刚也兊以说顺应乎干刚而履借之下顺乎上隂承乎阳天下之正【一作至】理也所履如此至顺至当虽履虎尾亦不见伤害以此履行其亨可知○九五以阳刚中正尊履帝位苟无疚病则履道之至善光明者也疚谓疵病夬履是也光明徳盛而辉光也【并易传】
　　横渠先生曰说虽应干而二不累五也○无隂柔之累故不疚此所以正一卦之徳也【并易説】
　　广平游氏曰卦之才则以一柔进退履众刚故有履虎尾之象然而不咥人亨者说而应乎干故也盖说而已不应乎干则不敬应乎干而已非说则不和夫敬以和何事不行君子之所履苟在于是则虽暴人之前无虞矣虽蛮貊之邦行矣况于华夏乎故履虎尾不咥人而又亨也君子之所履未尝不在于礼而礼胜则离今至于履虎尾而亨则其它可知矣此履之善也此合一卦之才言之若就一爻之义则六三蹈虎尾而凶矣故爻彖异辞犹之彖言刚中正履帝位而不疚而九五言夬履贞厉也○刚中正履帝位而不疚者兊泽下流故也膏泽下于民则贵为天子富有四海而内省不疚矣此天下所以心恱而诚服也天下心说而诚服则亲之若父母仰之若日月敬之如神明畏之如雷霆可不谓光明矣夫若其据利势之重阻法度之威以临莅天下而泽不加于民则民咨胥怨疾首蹙頞而相告矣夫如是则从之者势也而心背之事之者貌也而腹非之夫何光明之有【并易説】
　　山杨氏曰上天下泽尊卑之分定矣卦之所以为履也履礼也九三处兊而承干说而应乎干者也礼以用和为贵说而应和之至也用和以徃虽履至危之地无所害矣故曰履虎尾不咥人亨天干刚中正徳威而光明矣故履帝位而不疚疚病也不疚言安于其位也然独称帝位者盖礼者天地之别也以天地之别言之则上下之分势相絶矣故称帝焉以言其与天同体也【自履虎尾至此　易説】
　　兼山郭氏曰干天道也天之道刚健中正唯中正可以应之中则不欺正则不邪持此以履虎尾可也故礼之质忠信而已矣【易説】
　　白云郭氏曰履之所以难者以六三之柔而履天之刚徳是以难也说而应乎干则与干合徳是以能履而有不咥人亨之象刚中正九五也履帝位而不疚然后其道下济而光明疚则不能光明也则徳常过过则疚刚而不过斯不疚矣故允恭克譲尧所以光被温恭允塞舜所以文明皆刚而中正者也谓之不疚者如此【易説】
　　象曰上天下泽履君子以辨上下定民志
　　伊川先生曰天在上泽居下上【一作天】下之正理也人之所履当如是故取其象而为履君子观履之象以辨别上下之分以定其民志夫上下之分明而后民志有定民志定然后可以言治民志不定天下不可得而治也古之时公卿大夫而下位各称其徳终身居之得其分也位未称徳则君举而进之士脩其学学至而君求之皆非有预于已也农工商贾勤其事而所享有限故皆有定志而天下之心可一后世自庶士至于公卿日志于尊荣农工商贾日志于富侈亿兆之心交骛于利天下纷然如之何其可一也欲其不乱难矣此由上下无定志也君子观履之象而分辨上下使各当其分以定民之心志也【易传】
　　广平游氏曰天髙地下礼制行矣人之所履礼而已故上天下泽有履之象君子观象于此则可以辨上下上下既辨则名分立而民志定矣此以成卦之体言之也○礼者所以辨上下而定民志也盖上下之分严则丰者不为有余杀者不为不足而民志定此先王因人性以制之而理之不可易也其或强有力者窃其非分而有之欲自以为荣是播其恶适足以发笑而自防尔所有者非其分既不足以为荣而身防不义更足以为辱愚孰甚焉此臧文仲居蔡所以为不智也季氏以八佾舞三家以雍彻正类于此而臧文仲当时名大夫必尝以智称故仲尼以为何如其智以明其大者不知其它不足称也如以为先王之为礼将以笼天下之愚而拘之则荀卿化性起伪之说行矣譬如今人未仕而服青紫人必以为病狂文仲之愚不幸类此【并易説一】
　　山杨氏曰礼莫大于明分分之不明则为下者不安于下而志不定志不定则觊觎之心生觊觎之心生则陵僣之祸起而乱之所由作也夫天泽定位上下之分明矣六三说而应乎干则为下而安于下者也此复之所以成象也故君子观履之象以辨上下定民志【易説】
　　白云郭氏曰伊川曰后世士夫公卿日志于尊荣农工商贾日志于侈富此盖民志未定欲其不乱难矣雍曰上天下泽言天道居上则泽必下及也君子之泽无它焉使斯民各安其分无乖争之变而已故曰辨上下定民志上下既辨则民服事其上而下无觊觎又安有不定之志哉【易説】
　　初九素履徃无咎象曰素履之徃独行愿也
　　明道先生曰素履者雅素之履也初九刚阳素履已定但行其志尔故曰独行愿也【刘绚师训】
