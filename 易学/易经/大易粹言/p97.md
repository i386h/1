<!-- { "loadSidebar": true } -->
　　兼山郭氏曰孔子曰动静有常刚柔断矣方其动以动为常静以静为常则动静之机或几乎息也是故动存乎静静存乎动动静不穷是其所谓常也【中庸解】白云郭氏曰系辞首一章之义当先辨天地非乾坤乾坤非天地及明道之乾坤易之乾坤三才之天地卦中之天地然后其义可明若直以天地尊卑便为乾坤孰不知天地尊卑之理如此则于道于易于卦皆无意义若非圣人之言也圣人之言岂苟然哉此章盖明作易圣人首画乾坤二卦之义此谓易之乾坤卦中天地之象也且无形者道有形者物乾坤道也天地物也故道有乾坤而无天地物有天地而无乾坤及乎触类而长之然后干为天坤为地非夲无分也此乾坤天地之辨也无象则道也有象则卦也道之乾坤无象也有其道而未见于书也易之乾坤有象也画而为卦见之于书者也三才之天地天地也卦中之天地上下二卦又三才之象也孔子系辞系周易也周易以乾坤六画为首故首言天尊地卑乾坤定矣盖言文王重卦得天尊地卑之象而后乾坤之卦定也若论乾坤之道则乾坤定而后天尊地卑其义不同故包牺之画在上为天尊道也文王之重在下为地卑道也尊包牺而自卑之是为得天尊地卑之道矣天尊地卑然后卦象形六位着刚柔分其始则乾坤二卦先定故曰乾坤其易之门邪○卑髙以陈卑地也髙天也天地髙卑以陈则人位乎两间而人道着矣贵贱人道也天地纯一故一髙一卑人道不齐则或贵或贱而位有分焉此六位之所由以立也有六位而后刚柔生焉故位为一定之体而刚柔则变矣○动静有常干阳也阳为动坤隂也隂为静【爻之变夲乎动静观动静常理则六爻刚柔断然可知动以变为常静以不变为常易称刚柔皆谓九六也】上言乾坤定者由上下二卦也贵贱位者六位也此言刚柔断者六爻也【并易说】
　　方以类聚物以羣分吉凶生矣在天成象在地成形变化见矣
　　伊川先生曰事则有类形则有羣善恶分而吉凶生矣象见于天形成于地变化之迹见矣【经说】
　　横渠先生曰隂之性常顺然而地体重浊不能随则不能顺则有变矣有则有象如干健坤顺有此气则有此象可得而言若无则直无而已谓之何而可是无可得名故形而上者得词斯得象但于不形中得以措词者已是得象可状也今雷风有动之象湏谓天为健虽未尝见然而成象故以天道言及其发则是効也着则是成形成形则是道也若以耳目所及求理则安得尽如言寂然湛然亦湏有此象有气方有象虽未形不害象在其中○有形有象然后知变化之验【并易说】
　　广平游氏曰在天成象则鸟与火虚与昴四时迭见者天道之变也在地成形则作而长敛而藏四时异形者地道之变也至于成象者莫测其进退之机成形者莫见其生成之迹则天地之化也体化而裁之则无骇于变矣此变化之辨也【中庸解】
　　山杨氏曰或问天地则轻清重浊之气升降否曰然天地乾坤亦是异名同体其夲一物变生则名立在天成象在地成形亦此物也但因变化出来故千态万变各自陈露故曰在天成象在地成形变化见矣变化神之所为也其所以变化孰从而见之因其成象于天成形于地然后变化可得而见焉因云旧常解此义云无象无形则神之所为隠矣有象有形变化于是乎着【语录】
　　白云郭氏曰乾坤画卦之始夲无吉凶因人而生也方所也物以方而聚言其大致也复以羣而分言乎其微也类聚羣分皆在物也物动则有吉凶而其几则见于易故易之吉凶因物之类聚羣分而生初未之有也易之所有者卦与爻位而已前三者是也因三才而生见者吉凶变化也论乾坤卦位六爻吉凶变化如此则诸卦可知○此章论乾坤先言卦位生爻以尽设卦之道继言吉凶生变化见以见乾坤之致用变化之道至微难见因在天成象以见干之变化因在地成形以见坤之变化故曰变化见矣【并易说】
　　是故刚柔相摩八卦相荡鼔之以雷霆润之以风雨日月运行一寒一暑乾道成男坤道成女
　　伊川先生曰隂阳之交相摩轧八方之气相推荡雷霆以动之风雨以润之日月运行寒暑相推而成造化之功得干者成男得坤者成女【经说】
　　横渠先生曰以人言之喘息是刚柔相摩气一出一入上下相摩错也于鼻息见之人自鼻息相摩以荡于腹中物既消烁气复升腾【易说】
　　白云郭氏曰变化之见在易则见于刚柔八卦在天地之间则见于雷霆风雨日月寒暑在人则见于男女皆乾坤变化之道也刚柔者六爻之九六也乾坤九六刚柔相摩而变故八卦因之相荡而六十四卦生焉此见于易者也雷霆风雨之鼓润日月寒暑之运行皆八卦变化之象见于天地之间者也雷霆风雨鼓润万物者也日月运行寒暑者也乾道成男在易则震坎艮是也在人则男也坤道成女在易则巽离兊是也在人则女也【易说】
　　干知大始坤作成物干以易知坤以简能易则易知简则易从易知则有亲易从则有功有亲则可乆有功则可大可乆则贤人之徳可大则贤人之业易简而天下之理得矣天下之理得而成位乎其中矣
　　明道先生曰坤作成物是积学处干知大始是成徳处【李吁所录】
　　伊川先生曰干当始物坤为成物乾坤之道易简而已干始物之道易坤成物之能简平易故人易知简直故人易从易知则可亲就而奉顺易从则可取法而成功亲合则可以常乆成事则可以广大圣贤徳业乆大得易简之道也天下之理易简而已有理而后有象成位乎其中也【经说】
　　横渠先生曰天地虽一物理湏从分别大始者语物之始干全体之而不遗故无不知也知之先者盖莫如干成物者物既形矣故言作已入于形气也初未未甞有地而干渐形不谓知作谓之何防然而干以不求知而知故其知也速坤以不为而为故其成也广易则易知简则易从易知则有亲易从则有功有亲则可乆有功则可大可乆则贤人之徳可大则贤人之业易简而天下之理得矣天下之理得而成位乎其中矣此皆言人体天地之徳然也可乆者以乆逺推行可大者其得体也大凢语道理之徒道逹不已竟亦何所求推行及民故以贤人措诸事业而言易简理得而成乎天地之中盖尽人道并立乎天地以成三才则是与天地参矣但尽人道理自当耳不必受命仲尼之道岂不可以参天地○坤至柔而动也刚积大势成而然尔干至健无体为感速故易知坤至顺不烦其施普故简能○言知者知而已言能者渉于形气能能成物也易则易知易知则有亲今夫虎豹之为物豢之虽驯人亦不敢遂以亲狎为其难测惟其平易则易知易信信则人任焉以其可信人斯委任故易以有功矣道体至广所以有言易有言小有言大无乎不在○志大则才大事业大故曰可大又曰冨有志乆则气乆徳性乆故曰可乆又曰日新徳业不可乆不可大不足谓之贤况可谓之圣乎○易简理得则知几知几然后经可正天下逹道五其生民之大经乎经正则道前定事豫立不疑其所行利用安身之要莫先焉○成位乎其中与天地合其徳【并易说】○易简然后能知险阻易简理得然后一以贯天下之道【正蒙】○天资羙不足为功惟矫恶为善矫惰为勤方是为功人必不能便无是心湏使思虑但使常游心于义理之间立夲处以易简为是接物处以时中为是易简而天下之理得时中则要愽学素备【语录】
　　龟山杨氏曰解经大抵湏得理防而语简旧常解易简而天下之理得云行其所无事不亦易乎一以贯之不亦简乎如是则天下之理得矣又言行其所无事一以贯之只是一个自然之理【语录】
　　白云郭氏曰自天尊地卑言乾坤之设卦卑髙以陈言乾坤之六位动静有常言乾坤六爻之刚柔继言因方物而吉凶生因象形而变化见则乾坤之义略备矣继又明变化之见有见于易者有见于天地之间及人道者虽各不同而其象一也自干知太始坤作成物之下大明乾坤之徳而终之以圣人法乾坤之道则乾坤之义毕矣系易之义莫大于此莫先于此故以是首章也且自易言之则易始于乾坤而干又为坤之始是为太始也自物言之则万物始于坤坤始于干是为太始也太始以气言干为天天知始物而已非生也坤为地地成形则生而作成之也此地道之代终也然干之太始以易而知知始而已亦非生也坤之成物以简而能能则作成之义也非易则不知非简则不能乾坤之道不过于此况人乎是以圣人之道无它焉法乾坤易简而已○乾道易故人亦易知坤道简故人亦易从人能法乾坤之易简者以易知易从而已以易知之道接物故物辅而相亲以易从之道有为故人归而有功有亲乐其易也易则可乆之道也有功成于简也简则可大之道也且干以无不覆为易坤以无不载为简人思无不覆之道则天下万物不能外其亲此其所以可乆也思无不载之道则天下万物不能外其功此其所以可大也法乾坤之易简至于可乆可大则贤人之徳业至矣原始要终虽天下之理不同皆以易简而得之此所谓知其所夲者也天下之理得则与天地合徳是以成位乎其中而参天地且干以易知天亦易也坤以简能地亦简也圣贤之徳业以易简而成天下之理以易简而得天地与人其徳一归之易简非合徳参天地而何此章前言设卦之道而后言贤人可乆可大之徳业则知易不徒设也将以其道用于天下耳昧者未之知故务为艰险以去其易务为繁苛以去其简苟目前之利而不顾方来之弊则徳于是乎不可乆作聦明穷奢欲矜权术滋法令则业于是乎不可大天下之理既不能得于是上下乖离而天下始乱矣汉唐之弊是也安能知成位乎其中夲于至简至易之道哉圣人忧患后世不知君人之有道此文王之易所以作而孔子复系辞以明之之意也然乾坤易简与人道易简夲非二道故孔子论易简自乾坤终以人道相驯而致无少间也此章始自天尊地卑终于易简乾坤之义毕矣【并易说】
　　圣人设卦观象系辞焉而明吉凶刚柔相推而生变化是故吉凶者失得之象也悔吝者忧虞之象也变化者进退之象也刚柔者昼夜之象也六爻之动三极之道也
　　伊川先生曰圣人既设卦而系之以辞明其吉凶之理以刚柔相推而知变化之道吉凶之生由失得也悔吝者可忧虞也进退消长所以成变化也刚柔相易而成昼夜观昼夜则知刚柔之道矣三极上中下也极中也皆其时中也三才以物言也三极以位言也【经说】
　　横渠先生曰吉凶者失得之着也变化者进退之着也设卦系辞所以示其着也○吉凶变化悔吝刚柔易之四象欤悔吝由羸不足而生亦两而已○变化进退之象云者进退之动也微必验之于变化之着故察进退之理为难察变化之象为易○六爻尽利而动所以顺隂阳刚柔仁义性命之理也故曰六爻之动三极之道也【并易说】
