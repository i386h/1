<!-- { "loadSidebar": true } -->
　　横渠先生曰成徳为行徳成自信则不疑所行日见于外可也○君子之道成身成性以为功者也未至于圣皆行未成之地耳顔子之徒隠而未见行而未成故曰吾闻其语矣未见其人也龙徳而隠圣修而未成者也非如学者之未成凡言龙喻圣也若顔子可以当之虽伯夷之学犹不可言龙龙即圣人之徳顔子则术正也【并易说】○以能问不能以多问寡私淑艾以教人隠而未见之仁也【语解】
　　白云郭氏曰隠而未见时之未至也行而未成徳未大成也是以确乎不可拔也成徳者时成之龙徳也言之信行之谨善世不伐徳博而化皆可见也初之潜未足以与此【易说】
　　君子学以聚之问以辩之寛以居之仁以行之易曰见龙在田利见大人君徳也
　　伊川先生曰圣人在下虽已显而未得位则进徳修业而已学聚问辩进徳也寛居仁行修业也君徳已着利见大人而进以行之耳进居其位者舜禹也进行其道者伊傅也【易传】
　　广平游氏曰干之道不尽于九二故以学问坤之道盛于六二故不习无不利【易说】○闲邪存诚此尊徳性也非学以聚之问以辩之则择善不明矣【中庸解】兼山郭氏曰九二见龙在田以君徳而处臣位在君子方学以聚之问以辩之者也田非不可安安之非所宜也是以利见大人彚以待征学以待发故也【易说】白云郭氏曰学聚问辩寛居之者期于仁以行之耳故潜龙勿用知其行而未成也见龙在田知其君徳大成而可行也是以利见大人唯仁以行之为九二之事【易说】
　　九三重刚而不中上不在天下不在田故干干因其时而惕虽危无咎矣
　　伊川先生曰三重刚刚之盛也过中而居下之上上未至于天而下已离于田危惧之地也因时顺处干干兢惕以防危故虽危而不至于咎君子顺时兢惕所以能泰也【易传】
　　横渠先生曰干三四皆过中重刚时不可舍庸言庸行不足以济之虽大人之盛有所不安外趋变化内正性命故其危其疑艰于见徳者时不得舍也【正防】兼山郭氏曰九三上不在天下不在田位则人也故因时而惕进徳修业之事也【易说】
　　白云郭氏曰在天为君在田为臣皆中正也三乘重刚而过中故为危惧之地【易说】
　　九四重刚而不中上不在天下不在田中不在人故或之或之者疑之也故无咎
　　伊川先生曰四不在天不在田而出人之上矣危地也疑者未决之辞处非可必也或进或退唯所安耳所以无咎也【易传】
　　横渠先生曰此以六画分三才也以下二画属地则四逺于地故言中不在人若三则止言不在天在田而已【易说】
　　兼山郭氏曰九四或跃在渊上不在天下不在田中不在人乾道之革也是以进不安于进退不安于退处不安于处故疑也【易说】
　　白云郭氏曰四承重刚多惧之地上不为中正之君下不为同徳之臣中非兴事造业之任故于进退惧而或之也或之则毋必以是可进则进可退则退故无咎【易说】
　　夫大人者与天地合其徳与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎
　　明道先生曰大人者与天地合其徳与日月合其明非在外也○至诚可以赞天地之化育则可以与天地参赞与参之义先天而天弗违后天而奉天时之谓也【并刘绚师训】○若不一本则安得先天而天弗违后天而奉天时【吕与叔録】
　　伊川先生曰大人与天地日月四时鬼神合者合乎道也天地者道也鬼神者造化之迹也圣人先于天而天同之后于天而能顺天者合于道而已合于道则人与鬼神岂能违也【易传】○天且不违况于鬼神乎鬼神言其功用天言其主宰【蒋氏拾遗】○圣人与天地合徳日月合明六尺之躯能有多少技艺人有身须用才圣人忘已更不论才也【刘元承手编】
　　横渠先生曰浩然无间【一作害】则天地合徳照无偏系则日月合明天地同流则四时合序酬酢不倚则鬼神合吉凶天地合徳日月合明然后能无方体能无方体然后能无我○先后天而不违顺至理以推行知不合也虽然得圣人之任皆可以勉而至犹不害于未化尔○大人与圣人自是一莭妙处精义入神以致用也利用安身以崇徳也以理计之如崇徳之事尚可勉勉修而至若大人以上事则无修故曰过此以往未之或知言不可得而知也直到已实到穷神知化是徳之极盛处也然而人为者不过大人之事但徳盛处唯已知之黙而成之不言而信不怒而威如此方是成就吾之所行大人之事而已故于此爻却说大人者与天地合其徳与日月合其明与四时合其序与鬼神合其吉凶如此则是全与天地一体然不过是大人之事唯是心化也故尝谓大可为也大而化不可为也在熟而已葢大人之事修而可至化则不可加功则是助长也要在乎仁熟而已然而至于大以上自是住不得言在熟极有意大与圣难于分别大以上之事如禹稷臯陶辈犹未必能知然须当皆谓之圣人葢为所以接人者与圣同但已有知不足不肯自以为圣如禹之知斯可谓之大矣其心以天下为己任规模如此又克已若禹则与圣人直无间别孔子亦谓禹于吾无间然矣乆则须至尧舜有人于此敦厚君子无少异圣人之言行然其心与子贡仲尼须自觉有殊在它人则安能分别当时至有以子贡为贤于仲尼者唯子贡则自知之人能以大为此常以圣人之规模为已任乆于其道则须化而至圣人理之必然如此其大即是天也又要细审处行之并暗隙不欺若心化处则诚未易至孔子犹自为若圣与仁则吾岂敢傥曰吾圣矣则人亦谁能知故曰知我者其天乎【并易说】
　　山杨氏曰圣人与鬼神合其吉凶则其祷也乆矣【语解】
　　兼山郭氏曰孔子释飞龙而明之以四合何也葢在天地则合徳在日月则合明在四时则合序在鬼神则合吉凶虽四者之间各有其所合而终无所留究其道则无不周攷其迹则无可系此庄子所谓反一无迹者也反一无迹唯飞龙能尽之不然释飞龙何异于四合者也【易说】
　　白云郭氏曰尝读易至于干之九五曰飞龙在天孔子曰天地合其徳日月合其明四时合其序鬼神合其吉凶先天而天弗违后天而奉天时葢言诚者事也九二曰见龙在田子曰学以聚之问以辩之寛以居之仁以行之葢言诚之者之事也【中庸觧】○孔子于易之干明大人之道则知大者乾道也【浩然图】
　　白云郭氏曰天下至大也非有大徳者不能有天下唯有大徳故其徳有容无私于覆载其明无不及无私于照临其序有常无私于生养其吉凶有感无私于赏罚是以能同于天而无相违之道况于人鬼乎葢与天道同者不系乎先天后天也究观干之一卦则包牺之画明人配天地文王之重明圣人成天地之能周公之爻明有天徳则居天位孔子之辞明合天地则可治神人乃知君徳不可以不大也故尧则天之大舜能有大禹为大禹皆九五之大人与【易说】
　　亢之为言也知进而不知退知存而不知亡知得而不知防其唯圣人乎知进退存亡而不失其正者其唯圣人乎
　　伊川先生曰极之甚为亢至于亢者不知进退存亡得防之理也圣人则知而处之皆不失其正故不至于亢也【易说】
　　白云郭氏曰孔子可仕则仕可止则止可乆则乆可速则速孟子称为圣之时大哉随时之义也一失其正而为亢则于进退存亡得防之际尚不能周知况天下国家乎圣人释爻至于四五葢其道难以一义尽也【易说】


　　大易粹言卷一
<经部,易类,大易粹言>
　　钦定四库全书
　　大易粹言卷二　　　　宋　方闻一　编
　　【坤下坤上】
　　广平游氏曰坤者纯隂之卦也故初六隂生有履霜之戒六四重隂有天地闭之象【易说】
　　坤元亨利牝马之贞君子有攸徃先迷后得主利西南得朋东北丧朋安贞吉
　　伊川先生曰坤干之对也四徳同而贞体则异干以刚固为贞坤则【一作以】柔顺而【一作为】贞牝马柔顺而健行故取其象曰牝马之贞○君子所以柔顺而利且贞合坤徳也○隂从阳者也待唱而和隂而先阳则为迷错居后乃得其常也主利利万物则主于坤生成皆地之功也臣道亦然君令臣行劳于事者臣之职也○西南隂方东北阳方隂必从阳离丧其朋类乃能成化育之功而有安贞之吉得其常则安安于常则贞是以吉也【并易传】○利字不聨牝马为义如云利牝马之贞则坤便只有三徳【罗氏拾遗】
　　兼山郭氏曰干称乎父坤称乎母干一也坤二也一以资始二则资生所以地大亦配天之极也坤配干是以有元有亨有利独无刚徳以终之故为牝马之贞而已【易説】
　　白云郭氏曰干健也坤顺也天地之大徳曰生则乾坤元亨皆一也利贞之体异者坤以顺为正也牝马顺而健者也先顺而后健坤之道也利牝马之贞所谓言所利也言所利则不名为大故彖曰至哉坤元○坤徳至顺待唱而应不为物先故君子有所徃在物之先则失其道在物之后则得其道得其道斯能成其所利矣西南坤之类也故得朋东北反坤之类也故丧朋世有以得为吉者尧之得舜是也有以丧为吉者坤之丧朋是也得朋则以顺济顺可小事不可大事之道丧朋则以健济顺天下无不济矣坤道以丧朋为正君子安此则吉孰大焉上言元亨利牝马之贞盖坤之繇辤出君子攸徃之下皆人道也凡言吉凶皆人道之辞余卦皆同【并易説】
　　彖曰至哉坤元万物资生乃顺承天坤厚载物徳合无疆含光大品物咸亨牝马地类行地无疆柔顺利贞君子攸行先迷失道后顺得常西南得朋乃与类行东北丧朋乃终有庆安贞之吉应地无疆
　　伊川先生曰资生之道可谓大矣干既称大故坤称至至义差缓不若大之盛也圣人于尊卑之辨谨严如此万物资干以始资坤以生父母之道也顺承天地以成其功坤之厚徳持载万物合于干之无疆也○以含光大四者形容坤道犹干之刚健中正纯粹也含包容也寛裕也光昭明也大博厚也有此四者故能承成【一作顺】天之功品物【一作类】咸得亨遂取牝马为象者以其柔顺而健行地之类也行地无疆谓健也干健坤顺坤亦健乎曰非健何以配干未有干行而坤止其动也刚不害其为柔也柔顺而利贞乃坤徳也君子之所行也君子之道合坤徳也○干之用阳之为也坤之用隂之为也形而上曰天地之道形而下曰隂阳之功先迷后得以下言隂道也先唱则迷失隂阳后和则顺而得其常理西南隂方从其类得朋也东北阳方离其类丧朋也离其类而从阳则能成生物之功终有吉庆也与类行者本也从于阳者用也隂体柔躁故从于阳则安贞而吉以应地道之无疆也隂而不安贞岂能应地之道彖有三无疆盖不同也徳合无疆天之不已也应地无疆地之无穷也行地无疆马之健行也【并易传】○先迷后得是一句主利是一句盖坤道唯是主利文言后得主而有常处脱却一利字【杨遵道録】○东北丧朋隂必从阳然后乃终有庆也【罗氏拾遗】○天地之中理必相直则四边当有空阙处空阙处如何地之下岂无天今所谓地者特于【一作为】天中一物尔如云气之聚以其久而不散也故为对凡地动者只是气动凡所指地者【一作损缺处】只是土土亦一物尔不可言地更须要知坤元承天是地之道也【吕与叔东见録】
