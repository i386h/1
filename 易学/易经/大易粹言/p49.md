<!-- { "loadSidebar": true } -->
　　白云郭氏曰卦之才能止健故内能成刚健笃实之徳发于事业者又辉光而日新也刚健笃实犹中庸所谓至诚辉光所谓诚则形形则着着则明也日新所谓悠久无疆也好刚者常不能下人盖有刚强不挠之才非有徳故也大舜乐取于人以为善所谓有徳者也书以徳称之徳天徳也故刚上而尚贤者必止健得天徳之大正者能之非有天徳之大者不能也贤不家食禄之也书曰惟贤非后不食盖古之人不仕无禄则耕耕而食之家食也仕而得禄以代耕则不耕不耕则非家食也至于孟子所谓廪人继粟庖人继肉皆养贤大烹之道不必人君蚤暮哺啜之也二五之应以艮应干止干之健而畜之其于涉大川为余事盖有刚徳可以涉难尚贤可以渉难大畜兼之故涉大川优为之矣【易说】
　　象曰天在山中大畜君子以多识前言徃行以畜其徳伊川先生曰天为至大而在山之中所畜至大之象君子观象以大其蕴畜人之蕴畜由学而大在多闻前古圣贤之言与行考迹以观其用察言以求其心识而得之以畜成其徳乃大畜之义也【易传】○陈莹中答吴国华天在山中便是芥子纳须弥之义先生谓正南北说却须弥无体芥子无量【杨遵道録】
　　横渠先生曰博文约礼犹至着入至简故可使不得叛而去温故知新多识前言徃行以畜徳绎旧业而知新盖思昔未至而今至縁旧所见闻而察来皆其义也【正蒙】○且滋养其明明则求经义将自见矣又不可徒养须观它前言徃行使畜得己徳若要成徳须是速行之○学不长者无它术唯是与朋友讲治多识前言徃行以育其徳非礼勿言非礼勿动即是养心之术也苟以前言徃行为无益自谓不能明辨是非则是不能居仁由义自弃也决矣○学者既知此心且择所安而行之已不愧疑则阙之更多识前言徃行以养其徳多闻阙疑多见阙殆而今方要从头整理将前言徃行常合为一有不合自是非也人能不疑便是徳进盖已于大本处不惑虽未加工思虑必常在此积久自觉渐变学者恶其自足足则不复进【并经学理窟】
　　山杨氏曰君子多识前言徃行非徒资见闻而已所以畜徳也畜徳则所畜大矣【易说】○易曰君子多识前言徃行以畜其徳孟子曰博学而详说之将以反说约也世之学者欲以雕绘组织为工夸多鬬靡以资见闻而已故摭其华不茹其实未尝畜徳而反约也彼亦乌用学为哉【孟解】
　　白云郭氏曰髙髙在上者天之体也而天道无乎不在其在人亦莫不有之皆自失之耳且以山言之一山必不能畜天之大也而畜天之道则为有余在人亦然故君子欲多识前圣之言以知天之徳何如而可畜也欲多识徃圣之行以见天之徳如是而可畜也是以稽其言考其行如是而畜之则天徳尽在是矣故能畜其徳也其徳者谓刚健笃实辉光日新之天徳也此所以为大畜也欤且识孔子之言曰天何言哉四时行焉百物生焉则知天之徳以是而畜之也识惟天为大惟尧则之则见天之徳以是而可畜也故知帝尧孔子之言行如此是为多识前言徃行矣所以能畜其徳也然自其不可名而言之则曰天道自其可名而言之则曰天徳其实一也畜以徳为本故大畜言畜其徳小畜言懿文徳能畜天徳斯能行大道矣【易说】
　　初九有厉利己象曰有厉利己不犯灾也
　　伊川先生曰大畜能【一作艮】止畜干也故干三爻皆取被止【一作正之】为义艮三爻皆取止之为义初以阳刚又健体而居下必上进者也六四在上畜止于己安能敌在上得位之势若犯之而进则有危厉故利在己而不进也在它卦则四与初为正应相援者也在大畜则相应乃为相止畜上之与三皆阳则为合志盖阳皆上进之物故有同志之象而无相止之义○有危则宜已不可犯灾危而行也不度其势而进有灾必矣【并易传】
　　横渠先生曰趋其应则有二三之阻故不若己也【易说】广平游氏曰且贤者之畜君亦必有道焉量而后入信而后諌不量而入则将至于失身未信而諌则君必以为谤已故初则有厉而利己【易说】
　　山杨氏曰刚健而上行干徳也然阳微而居一卦之下为上所畜有厉也进则犯灾矣故利己【易说】白云郭氏曰天道上行今居下焉有难畜之象惟圣人则安而畜之贤人则利而畜之中人之才则勉强而畜之必不使有失于天徳也失天徳则纳诸防阱其危可立而待然人虽知危之可畏而不知危之为利知危之可畏者不知反身脩徳之道也知危之为利者盖以危而脩徳则无犯灾之理反所以为己之利也故古之人以宴安为酖毒如此则有厉为利己明矣畜徳之初盖有出于勉强知之而未必好之者故因有厉而畜其徳也如艮之九三为力止之道则曰厉薫心同意若夫圣人则安不忘危存不忘亡治不忘乱盖其脩徳不系乎有厉无厉是以其身常安而国家可保故曰有始有卒者其惟圣人乎初九不足以与此利己者非若利吾身之利盖诚利于治已也【易说】
　　九二舆说輹象曰舆说輹中无尤也
　　伊川先生曰二为六五所畜止势不可进也五据在上之势岂可犯也二虽刚健之体然其处得中道故进止无失虽志于进度其势之不可则止而不行如车舆脱去【一有其字】轮輹谓不行也○舆说輹而不行者盖其处得中道动不失宜故无过尤也善莫善于刚中柔中者不至于过柔耳刚中中而才也初九处不得中故戒以有危宜已二得中进止自无过差故但言舆说輹谓其能不行也不行则无尤矣初与二干体刚健而不足以进四与五隂柔而能止时之盛衰势之强弱学易者所宜深识也【并易传】
　　横渠先生曰不阻于三则见童于四不躁进者位中也【易说】
　　广平游氏曰二则舆说幅二得中矣有刚中之徳有载上之才犹有待而后行非不欲行也道合则从不可则去此中无尤之道也【易说】
　　山杨氏曰五居尊位与二为应能上健者也二以刚中为上所畜虽欲上行不可得也故曰舆说輹言不行也以其得中故无尤【易说】
　　白云郭氏曰人心操则存舍则亡古之人必求其放心而后谓之学者以不能操其心而止之则不能畜徳故也畜之初未能力也畜之中则不得不力止之矣故九二有舆说輹中无尤之辞焉舆说輹盖必止不行之象止而说之则不失其中故无尤不能说而上虽中亦尤也孔子絶四曰毋意毋必毋固毋我虽孔子之圣亦必絶而毋之然后天徳可存而孔子乃能配天况众人乎故贰过迁怒皆放心之小者顔子未尝有焉亦可谓庶几畜天徳者矣此中庸所以言慎独君子戒慎乎其所不睹恐惧乎其所不闻然后天命之性可使不失不然则物交物而引之驱而纳诸罟擭防阱之中矣至孟子则曰我四十不动心盖亦说輹之道也【易说】
　　九三良马逐利艰贞曰闲舆卫利有攸徃象曰利有攸徃上合志也
　　伊川先生曰三刚健之极而上九之阳亦上进之物又处畜之极而思变也与三乃不相畜而志同相应以进者也三以刚健之才而在上者与合志而进其进如良马之驰逐言其速也虽其进之势【一作志】速不可恃其才之健与上之应而忘备与慎也故宜艰难其事而由贞正之道舆者用行之物卫者所以自防当自【一无自字】日常闲习其车舆与其防卫则利有攸徃矣三干体而居正能贞者也当其锐进故戒以知难与不失其贞【一作正】也志既锐于进虽刚明有时而失不得不诫也○九三所以利有攸徃者以与在上者合志也上九阳性上进且畜已极故不下畜三而与【一有三字】合志上进也【并易传】
　　横渠先生曰不防舆卫而进歴二隂则或有童牿说輹之害不利其徃也本乎天者亲上故上合志也【易说】广平游氏曰九二舆说輹至于三位髙而近君矣故良马逐然世治不轻进国有道不变塞焉故利艰贞犹且自戒曰闲吾舆以习其载闲吾卫以防其逸力厚而义不行才全而用有序上非我应也而其徳同已非上比也而其志合内之畜于己者如此其周外之畜于君者如此其审则安徃而不利哉【易说】
　　山杨氏曰九三居干体之极能健行者也故曰良马逐恃才而徃易而不知戒则行或踬矣故利艰贞曰闲舆卫舆以行逺闲之则无覆辙之虞卫以自防闲之则无失守之患此戒慎之至也然畜极而反理之常然上九虽有止健之才当畜道之穷变而通之之时也三为正应则与之合志矣故利有攸徃【易说】兼山郭氏曰九三干为马三阳至此而并进良马角逐之象也三阳之进有正有不正者焉则其从之难是以利艰正也经曰君子安其身而后动故曰闲舆卫然后利有攸徃方上九何天之衢徃则合志也必也择利于其身择利于其君是则二三其徳者也何畜贤之有哉【易说】
　　白云郭氏曰能止健而畜徳无若九二说輹之道也说輹止健而有之夫欲何为哉盖欲施之天下国家非独善其一身而已此中庸之道也大畜之健中庸天命之性也止健率性之道也九三良马逐脩道之教也故中庸言能尽其性则尽说輹之义矣尽其性而尽人物之性此良马逐利有攸徃之义也良马逐利有攸徃盖言用道也圣人之畜徳确乎不可拔及其用也推而放诸四海而准虽有良马之逐所以合天衢之志也良马正为乾象言良马则知九三畜干之徳至于用九矣然自舆説輹之止至于良马逐之用中庸之道已备已盖参天地賛化育之时上合天地之志犹曰利艰贞闲舆卫盖惧有失焉此中庸始言戒慎恐惧慎独终言不愧于屋漏之义不然则汤之栗栗危惧文王小心翼翼诗书何取焉【易说】
　　六四童牛之牿元吉象曰六四元吉有喜也
　　伊川先生曰以位而言则四下应于初畜初者也初居最下阳之微者微而畜之则易制犹童牛而加牿大善而吉也槩论畜道则四艮体居上位而得正是以正徳居大臣之位当畜之任者也大臣之任上畜止人君之邪心下畜止天下之恶人【一无人字】人之恶止于初则易既盛而后禁则扞格而难胜故上之恶既甚则虽圣人救之不能免违拂下之恶既甚则虽圣人治之不能免刑戮莫若止之于初如童牛而加牿则元吉也牛之性觝触以角故牿以制之若童犊始角而加之以牿使觝触之性不发则易而无伤以况六四能畜止上下之恶于未发之前则大善之吉也○天下之恶已盛而止之则上劳于禁制而下伤于刑诛故畜止于微小之前则大善而吉不劳而无伤故可喜也四之畜初是也上畜亦然【并易传】○教人之术若童牛之牿当其未能触时己先制之善之大者其次则豮豕之牙豕之有牙既已难制以百方制之终不能使之改唯豮其势则性自调伏虽有牙亦不能为害如有不率教之人却须置其槚楚别以道格其心则不须槚楚将自化矣【李吁师说】
　　广平游氏曰九三良马逐利艰贞夫然后禁于未发如六四故为童牛而牿加焉格其非心如六五故为豮豕之牙盖六四纯隂而势顺贤者以刚克止之则牿牛之象也【易说】
　　山杨氏曰六四居艮体之下与初为应畜初者也初虽干体有健行之才阳微而未壮也故有童牛之象焉夫牛善触者也童牛角始生未能触者也牿之则易制矣四履近尊之位大臣任畜之责也上以格君心之非下以畜民之恶如童牛而牿之则元吉而有喜矣至其过恶已成而畜之虽有比干之忠臯陶之刑不能胜也【易说】
