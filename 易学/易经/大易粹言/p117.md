<!-- { "loadSidebar": true } -->
　　白云郭氏曰其有非一故众众则大能同乎人则天下亲之易知则有亲同人之亲其得干之易乎【易说】
　　革去故也鼎取新也
　　白云郭氏曰革鼎之义相为终始是以去故取新共成一道【易说】
　　小过过也中孚信也丰多故也亲寡旅也
　　横渠先生曰过而未顚也【易说】
　　白云郭氏曰因丰则多事无亲而后为旅旅则我之亲寡也非天下皆寡亲也【易说】
　　离上而坎下也
　　白云郭氏曰上下犹水火之性也【易说】
　　小畜寡也履不处也
　　横渠先生曰危者安其位者也故履以不处为吉【易说】白云郭氏曰寡则不能大其施履以行为义非处之道【易说】
　　需不进也讼不亲也
　　白云郭氏曰需有待则不能自进讼违行相亲之道絶矣【易说】
　　大过顚也
　　横渠先生曰过至于顚故曰大【易说】
　　白云郭氏曰中之四刚大难之象也有大难而本末弱故顚【易说】
　　姤遇也柔遇刚也
　　白云郭氏曰柔之遇刚曰姤刚之来复不可谓之遇也【易说】
　　渐女归待男行也
　　白云郭氏曰待男而行其行渐也是以吉【易说】
　　頥养正
　　白云郭氏曰养其正所以去其非正谓之頥【易说】
　　既济定也
　　白云郭氏曰济则难定【易说】
　　归妹女之终也
　　横渠先生曰妹归而长女之终也【一作归妹易说】
　　白云郭氏曰女以归为有终【易说】
　　未济男之穷也
　　白云郭氏曰刚柔失位男道弱而穷矣柔失位则以贱居尊刚失位则以贵居贱是以穷也【易说】
　　夬决也刚决柔也君子道长小人道忧也
　　白云郭氏曰姤遇夬决始终之道异也圣人贵于行道每致意于君子小人之际故以是终之杂卦前皆二二相耦至大过之后独各言一卦观归妹未济之辞又非简错圣人之防莫可详也【易说】

　　大易粹言卷七十三
　　大易粹言跋
　　右大易粹言前太守曾君穜命郡博士方闻一所裒辑者也虽七家之书不无深浅异同之论然攷其师友渊源则皆自伊洛中来学者得此书而萃观之则浅深异同之际乃吾所用力之地苟能穷其所已言以求乎至是之归体其所未言以造乎自得之实则知隂阳五行升降上下无非天理流行之妙而画前之易当在吾心而不在书矣岂徒以广耳目闻见而已哉嵗乆板漫灭不可读因念刋书之难复为之修改七百三十有六板凡二十六万一千五百九十有四字以与学者共之亦以无忘曾君之美意云嘉定癸酉五月望真宁张嗣古跋
　　粹言载诸公所得深者叅举而互备此板在舒州已就漫漶予修之遂为佳本陈造跋
　　右大易粹言一编太守曽公所裒集也始公欲刋是书集僚属语之于是门下士程九万欣然前曰是书之成所恵于后学多矣夫学莫不有宗后之学者皆失之学琴有谱学奕有数彼业一技者且然而况于学道者乎吾圣人阐道之防以诏后学悉具于六艺煨烬之余唯易为全书故昔人号易为六艺之原有志于道徳性命之学者可不出入其门而探其奥乎舍是不用吾力而欲求夫径造顿悟之説几何而不胥为异端也葢自胚腪于羲发露于文而大彰明于夫子道妙所在内外之不偏废终始之无有二致由是而充之可以处贵贱可以逹死生汉儒休咎灾异之证最害道之甚者寥寥千百载间有伊川二程先生者探三圣之用心与一时诸公讲防至到可为学者据依然犹病其文字之间见帙籍之散漫今公会而通之贯而一之诚有功于圣门端不止于裒集而已学者于是而得其所宗矣书成遂述前日语以书于末云淳熙四年正月日门生迪功郎舒州望江县主簿主管学事程九万谨跋
　　昔伊川先生发挥大易之防独止于六十四卦而系辞无传学者惜之惟当时诸公之所讲究间见层出亦足以补其遗阙然编帙散漫犹病焉祐之蚤获游温陵曾公之门公平居议论必及于易而伊川之学尤所笃好故尝以亲受白云之説合伊川兄弟而下共为七家欲镵之而未能也洎来羣舒出以相示且俾订证其非是期与同志共之凡渉书七十有五种为字四十五万有竒义多互见辞或重出而后伊川之易无遗恨之叹噫公之用心也葢深而人之获利也亦溥矣于是乎书门人西秦李祐之谨跋

　　大易粹言跋
