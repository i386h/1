<!-- { "loadSidebar": true } -->
　　白云郭氏曰六五之君柔弱在上而四又以柔徳独近之其道危矣唯六四知几之君子一以柔徳自处既絶直方之动又异含章之发括而絶物斯无咎矣善恶括而不形故无誉好恶括而不萌故不害天下徒知毁之为害而六四又知夫誉之为害也不其慎之至欤孔子言贤人隠非隐其身也隠其徳也善夫知几君子之隠乎然则括囊果为臣之道欤曰时使之然耳非得已也【易説】
　　六五黄裳元吉象曰黄裳元吉文在中也
　　伊川先生曰坤虽臣道五实君位故为之戒云黄裳元吉黄中色裳下服守中而居下则元吉谓守其分也元大而善也爻象唯言守中居下则元吉不尽发其义也黄裳既元吉则居尊为天下大凶可知后之人未逹则此义晦矣不得不辨也五尊位也在它卦六居五或为柔顺或为文明或为暗弱在坤则为居尊位隂者臣道也妇道也臣居尊位羿莽是也犹可言也妇居尊位女娲氏武氏是也非常之变【一作大】不可言也故有黄裳之戒而不尽言也或疑在革汤武之事犹尽言之独于此不言何也曰废兴理之常也以隂居尊位非常之变也○黄中之文在中不过也内积至美而居下故为元吉【并易传】
　　兼山郭氏曰六五以位则尊以才则柔以体则坤盖坤地道也妻道也臣道也柔而用中是以谓之黄裳也黄中之色也裳下之饰也柔而用中故黄中通理正位居体美在其中畅于四支发于事业者也【易説】白云郭氏曰坤虽臣道而五实君位虽以柔徳不害其为君也犹干之九二虽有君徳亦不害其为臣故干有两君徳而无两君坤有两臣徳而无两臣皆一义也六五以柔居尊下下之君也江海所以能为百谷王者以其善下之也下下本坤之道也黄中色也色之美者也裳下服也是以至美之徳而下人也昔尧有允恭克让之徳而后能得舜舜有温恭允塞之徳而后能得禹臯陶文王有徽柔懿恭之徳而后能得闳夭太颠然则黄裳之徳其为元吉宜矣元大也一人有庆兆民赖之之吉也二五之爻盖圣人明直方之臣非有黄裳之君不能致也文在中者言美徳在中故畅于四支发于事业皆天下之至美是以天下蒙其福也六四明柔徳近君着一时之变与六五辞不相通不可符合易之词如此观之爻文言斯得之矣【易説】
　　上六龙战于野其血黄象曰龙战于野其道穷也伊川先生曰隂从阳者也然盛极则抗而争六既极矣复进不已则必战故云战于野野谓进至于外也既敌矣必皆伤故其血黄○隂盛至于穷极则必争而伤也【并易传】
　　兼山郭氏曰上六坤道之穷穷而不知变者也隂生于午而始复于防自防至干歴三时而终以位则不为不久以气则不为不壮然进则不知阳之当来退则不知隂之可去是以疑而必战战而俱伤伤不知悔亡其所谓坤顺者也由是言之六爻之顺者时焉而已凡易贵阳而贱隂非贱之也盖阳主生隂主杀阳主徳隂主刑阳知进退之义隂无过亢之悔是以非克之则不去也始也履霜则难与之进终也龙战则难与之退不知进退存亡是以谓之贱也【易説】白云郭氏曰隂道柔顺待阳唱而后动者也故阳不唱则隂不动君不唱则臣不和有不待唱进而干阳者上六之过也进而干阳逼也逼则疑而战矣野者在外之地言阳之抗隂必使不侵其内也龙战于野则为臣之道既穷而在君之义亦阙矣其血黄盖君臣相伤之谓也观二帝三王之时君臣一体如元首股肱夫人无尺寸之肤不爱岂自伤其元首股肱哉汉唐之君屠戮臣下如异类其臣固有得罪者而彰君之恶大矣非特黄而已呜呼上无黄裳之君下无直方之臣几何不道穷而龙战哉【易説】
　　用六利永贞象曰用六永贞以大终也
　　伊川先生曰坤之用六犹干之用九用隂之道也隂道柔而难常故用六之道利在常永贞固○隂既贞固不足则不能永终故用六之道利在盛大于终能大于终乃永贞也【并易传】
　　兼山郭氏曰用六永贞且欲其大终于顺也【易説】白云郭氏曰柔顺而动刚坤之徳也可久之道也用六之义用此而已用此可久能勿大终乎用九非独君也臣亦可用九二是也用六非独臣也君亦可用六五是也【易説】
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　伊川先生曰坤道至柔而其动则刚坤体至静而其徳则方动刚故应干不违徳方故生物有常隂之道不唱而和故居后为得而主利成万物坤之常也含容万类其功化光大也主字下脱利字坤道其顺乎承天而时行承天之施行不违时賛坤道之顺也【易传】○禹不矜不伐至柔也然乃见刚至大至刚以直此三者不可阙一阙一便不是浩然之气如坤所谓直方大是也但坤卦不可言刚言刚则害坤体然孔子于文言又曰坤至柔而动也刚方则刚也因问见李吁録明道语中却与先生説别解至刚处云刚则不屈则是至刚已带却直意又曰以直道顺理而养之则是以直字连下句在学者着工夫处説却先生曰先兄无此言便不讲论到此旧尝令学者不要如此编録才聴得转动便别旧曾看只有李吁一本无错编者它人多只依语时不敢改动或脱忘一两字便大别李吁却得其意不拘言语徃徃録得却是不知尚有此语只刚则不屈亦未稳当【张绎所録】
　　横渠先生曰屈信动静终始各自别今以刚柔言之则刚何尝无静柔何尝无动坤至柔而动也刚则柔亦有刚静亦有动但举一体则有屈信动静终始干行不妄则坤顺必时也○效法故光【并易説】
　　白云郭氏曰坤虽以柔静为主苟无方刚之徳不足以含光大后得主而有常矣含万物含也化光光大也所谓其静也翕其动也辟也然而要坤之至以顺承天而行以时而已此重明卦彖之意【易説】
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣由辩之不早辩也易曰履霜坚冰至盖言顺也
　　伊川先生曰天下之事未有不由积而成家之所积者善则福庆及于子孙所积不善则灾殃流于后世其大至于弑逆之祸皆因积累而至非朝夕所能成也明者则知渐不可长小积成大辩之于早不使顺长故天下之恶无由而成乃知霜冰之戒也霜而至于冰【一无于字】小恶而至于【一无于字】大皆事势之顺长也【易传】横渠先生曰余庆余殃百祥百殃与中庸必得之义同善者有后不善者无后理当然其不然者亦恐迟晚中间譬之瘠之或秀腴之或不秀然而不直之生也幸而免遇外物大抵适然耳君子则不恤唯知有义理【易説】
　　白云郭氏曰坤之初六非积善之象而文言先及积善者因明善不善皆在所积知不善之不可积则善为可积矣圣人贵夫早辩者虑驯致之易长耳所以坤之徳以柔而刚静而方为至盖非刚非方则一于顺皆驯致之道必不能早辩故也【易説】
　　直其正也方其义也君子敬以直内义以方外敬义立而徳不孤直方大不习无不利则不疑其所行也明道先生曰学者不必逺求近取诸身只明人理敬而已矣便是约处易之乾卦言圣人之学坤卦言贤人之学唯言敬以直内义以方外敬义立而徳不孤至于圣人亦只如是别无别途【吕与叔东见録】○敬以直内义以方外敬义立而徳不孤徳不孤与物同故不孤也○孟子曰仁也者人也合而言之道也中庸所谓率性之谓道是也仁者人此者也敬以直内义以方外仁也若以敬直内则便不直矣行仁义岂有直乎必有事焉而勿正则直也夫能敬以直内义以方外则与物同矣故曰敬义立而徳不孤【并刘绚师训】○敬以直内义以方外合内外之道也释氏内外之道不备者也【河南语録】○敬义夹持直上逹天徳自此【李吁所録】○古之人耳之于乐目之于礼左右起居槃盂几杖有铭有戒动息皆有所养今皆废此独有理义之养心耳但存此涵养意则自熟矣敬以直内是涵养意言不庄不敬则鄙诈之心生矣【李吁师説】
　　伊川先生曰直言其正也方言其义也君子主敬以直其内守义以方其外敬立而【一作则】内直义形而【一作则】外方义形于外非在外也敬义既立其徳盛矣不期大而大矣徳不孤也无所用而不周无所施而不利孰为疑乎【易传】○敬以直内有主于内则虚自然无非僻之心如是则安得不虚必有事焉须把敬来做件事着此道最是简最是易又省工夫为此语虽近似常人所论然持之【一本有久字】必别○有言未感时知如何所寓曰操则存舍则亡出入无时莫知其乡更怎生寻所寓只是有操而己操之之道敬以直内也○率气者在志养气者在直内切要之道无如敬以直内○人心不能不交感万物亦难为使之不思虑若欲免此【一本无此四字】唯是心【一作在人】有主如何为主敬而已矣有主则虚虚谓邪不能入无主则实实谓物来夺之今夫瓶有水实内则虽江海之浸无所能入安得不虚无水于内则停注之水不可胜注安得不实大凡人心不可二用用于一事则它事更不能入者事为之主也事为之主尚无思虑纷扰之患若主于敬又焉有此患乎所谓敬者主一之谓敬所谓一者无适之谓一且欲涵泳主一之义一则无二三矣【一作不一则二三矣】言敬无如圣人之言【一无圣人之言四字】易所谓敬以直内义以方外须是直内乃是主一之义至于不敢欺不敢慢尚不愧于屋漏皆是敬之事也但存此涵养久之自然天理明○敬只是主一也主一则既不之东又不之西如是则只是中既不之此又不之彼如是则只是内存此则自然天理明学者须是将【一本无将字】敬以直内涵养此意直内是本○主一无适敬以直内便有浩然之气浩然须要识得它刚大直不习无不利【并入闗语録】
　　问人有专务敬以直内不务方外何如曰有诸中者必形诸外唯恐不直内内直则外必方【周行己録】○问敬义何别曰敬只是持己之道义便知有是有非顺理而行是为义也若只守一个敬不知集义却是都无事也且如欲为孝不成专守着一个孝字须是知所以为孝之道所以侍奉当如何温凊当如何然后能尽孝道也又问义只在事上如何曰内外一理岂特事上求合义也○问人敬以直内气便能充塞天地否曰气须是养集义所生积集既久方能生浩然气象人但看所养如何【并刘元承手编】○中心斯须不和不乐则鄙诈之心入之矣此与敬以直内同理谓敬为和乐则不可然敬须和乐只是中心没事也○敬以直内则须君则是君臣则是臣凡事如此大小大直截也【并吕与叔东见録】○君子慎独敬以直内义以方外所以为克已复礼也克已复礼则事事皆仁故曰天下归仁焉【李吁师説】坤六二文言云云坤道也诚为统体敬为用敬则内自直诚合内外之道则万物流形故云义以方外【朱公掞録】○敬以直内义以方外与徳不孤一也为善者以类应有朋自逺方来充之至于塞乎天地皆不孤也【防氏拾遗】○君子敬以直内义以方外方是本○心敬则内自直【并胡氏拾遗】○敬立则无妄无妄则礼也【语解】
　　横渠先生曰敬以直内则不失于物义以方外则得已敬义一道也敬所以成仁也盖敬则实为之实为之故成其仁【易説】
