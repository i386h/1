<!-- { "loadSidebar": true } -->
　　白云郭氏曰三才一理也顺之则易逆之则难行于一身尚不能违况有天下国家如建侯行师者乎故得其理而顺动则豫虽天地于日月四时尚不能外此则人道固不能违也是以圣人刑罚清而民服所以为顺也欤夫顺坤道也贯通三才非止人事故论其时则建侯行师论其义则天地如之不亦大乎卦以九四为主言刚应而志行者羣隂应刚得行其志顺动而已【易说】
　　象曰雷出地奋豫先王以作乐崇徳殷荐之上帝以配祖考
　　伊川先生曰雷者阳气奋发隂阳相薄而成声也阳始潜闭地中及其动则出地奋震也始闭郁及奋发则通畅和豫故为豫也坤顺震发和顺积中而发于声乐之象也先王观雷出地而奋和畅发于声之象作声乐以褒崇功徳其殷盛至于荐之上帝推配之以祖考殷盛也礼有殷奠谓盛也荐上帝配祖考盛之至也【易传】
　　横渠先生曰王者之乐莫大于是【易说】
　　山杨氏曰雷在地中则复而已雷出地故气逹而奋豫此声乐之象也乐记曰鼔之以雷霆奋之以风雨而乐者天地之和也然先王之作乐非徒自豫而已所以崇徳也如咸池大章之类皆是也得四海之欢心然后可以事上帝配祖考惟豫之时为然【易说】兼山郭氏曰象雷出地盖帝出乎震之时于夏则仲春之二月于周则孟夏之四月也故先儒咸谓天子三年一郊盖言夏祠上帝于郊诗云昊天有成命是也周官大司乐以圜钟为宫雷鼓雷鼗孤竹之管云和之琴瑟云门之舞于地上之圜丘奏之圜钟夹钟也于夏时二月律也则雷出地奋豫而作乐崇徳其在于斯时乎帝者生物之宗祖考者人之始也故推以配焉【易说】
　　白云郭氏曰先人曰雷出地盖帝出乎震之时于夏则仲春之二月于周则孟夏之四月也又曰大司乐以圜钟为宫雷皷雷鼗孤竹之管云和之琴瑟云门之舞于地上之圎丘奏之圜钟夹钟也夏时二月律也则雷出地奋豫而作乐崇徳其在于斯时乎帝者生物之宗祖考者人之始也故推以配焉雍曰雷出地奋夏之二月天地万物说豫之时也作乐崇徳治定功成君臣万民説豫之时也乐之出虚盖本隂阳之气自无而生有故因器而成声噐可见者也声可闻者也气不作焉声不闻矣雷之収发何以异此故隂阳者雷之气也而雷者隂阳之声也春秋者又雷之噐也非钟皷则乐无作止非春秋则雷无収发以是知雷之与乐非特取象而成其实一气同类特大而作于天地者曰雷小而作于人者曰乐此见先王法象乎天地之道也故祭义曰君子合诸天道春禘秋甞此言夏商之时也又曰禘有乐而甞无乐以见先王作乐之道因雷之収发其微如此盖春秋者天地之阖辟也一辟而雷奋于是乎作乐故能通隂阳之气一阖而雷收于是乎不作乐以顺隂阳之理此所以禘有乐而甞无乐合于豫之作乐崇徳也【易说】
　　初六鸣豫凶象曰初六鸣豫志穷凶也
　　伊川先生曰初六以隂柔居下四豫之主也而应之是不中正之小人处豫而为上所宠其志意满极不胜其豫至发于声音轻浅如是必至于凶也鸣发于声也○象云初六谓其以隂柔【一无柔字】处下而志意穷极不胜其豫至于鸣也必骄肆而致【一作至】凶矣【并易传】横渠先生曰知几者上交不謟今得应于上豫独着闻终凶之道也故凡豫之理莫若安其分动以义也【易说】
　　山杨氏曰和顺积中而形于外所乐者仁义之实而已夫豫岂可以声音笑貌为哉四以一阳为豫之主而初以隂柔不中正应之则其鸣也是乃胁肩謟笑而已其凶不亦冝乎【易说】
　　白云郭氏曰初六之鸣如谦上六之鸣感其应而有求也上六之鸣盖鸣而求谦初六之鸣盖鸣而求豫豫而知戒尚或有失况知其说逸而鸣以求之乎且鸣而求谦者志犹未可得况鸣豫乎其志穷凶也冝矣夫履霜之始未坚冰也驯致其道则坚冰也鸣而求豫未至于凶驯致其道则凶矣圣人知几故欲早辩也志穷者穷其求豫之志也【易说】
　　六二介于石不终日贞吉象曰不终日贞吉以中正也明道先生曰介于石理素定也理素定故见几而作何俟终日哉【刘绚师训】
　　伊川先生曰逸豫之道放则失正故豫之诸爻多不得正才与时合也唯六二一爻处中正又无应为自守之象当豫之时独能以中正自守可谓特立之操是以节介如石之坚也介于石其介如石也人之于豫乐心说之故迟迟遂至于耽恋不能已也二以中正自守其介如石其去之速不俟终日故贞正而吉也处豫不可安且乆也乆则溺矣如二可谓见几而作者也夫子因二之见几而极言知几之道曰知几其神乎君子上交不謟下交不渎其知几乎几者动之微吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望夫见事之几微者其神妙矣乎君子上交不至于謟下交不至于渎者盖知几也不知几则至于过而不已交于上以恭巽故过则为謟交于下以和易故过则为渎君子见于几微故不至于过也所谓几者始动之微也吉凶之端可先见而未著者也独言吉者见之于先岂复至有凶也君子明哲见事之几微故能其介如石其守旣坚则不惑而明见几而动岂俟终日也断别也其判别可见矣微与彰柔与刚相对者也君子见微则知彰矣见柔则知刚矣知几如是众所仰也故賛之曰万夫之望○能不终日而贞且吉者以有中正之徳也中正故其守坚而能辩之早去之速爻言六二处豫之道为敎之意深矣【并易传】
　　横渠先生曰不终日贞吉言疾正则吉也六二以隂居隂独无累于四故其介如石虽体柔顺以其在中而静何俟终日必知几而正矣体顺用中以隂居隂坚介如石故在理则悟为豫之吉莫甚焉不以说豫而流也【易说】
　　山杨氏曰六二柔顺中正无应于上下故介于石言静而正也夫一物不该非中也有所倚非正也豫者顺动之时也极天下之大顺其惟六二乎以中正故也唯中正为能会物于一己虽动之微其知之矣斯所以为知几其神乎【易说】
　　兼山郭氏曰六二凡事豫则立不豫则废言前定则不跲事前定则不困行前定则不疚道前定则不穷此言豫之有素也况六二柔顺中正无上下之交介于石焉其为豫也至矣中正介于石可也若夫上交不謟下交不渎非知几讵能之乎【易说】
　　白云郭氏曰系辞曰几者动之微吉之先见者也又曰唯几也故能成天下之务是以圣人贵夫知几者以此豫之六二知几之君子也知逸豫之道必凶而后已故不为逸豫中正自居介如石焉守以贞固是以吉也观其上交不謟是不与上为豫也下交不渎是不与下为豫也上下无与应不得变其志故中正之道常存而贞固之守益坚非介如石之象乎终日则失于不能早辩不终日所以为知几也古之人行此道者其惟文王乎始于忧勤终于逸乐文王之治也至于不敢盘于游田以庶邦惟正之供故能享国乆长而得介于石之吉也明此道者其惟周公乎观其作无逸以戒成王曰无淫于观于逸于游于田以万民惟正之供故成王能持盈守成为太平之君子亦得介于石之吉也不然则盘游无度太康尸位之逸豫也酗于酒徳商王受之迷乱也故孔子曰知几其神矣乎惟文王周公其尽之【易说】
　　六三盱豫悔迟有悔象曰盱豫有悔位不当也
　　伊川先生曰六三隂而居阳不中不正之人也以不中正而处豫动皆有悔盱上视也上瞻望于四则以不中正不为四所取故有悔也四豫之主与之切近苟迟迟而不前则见弃絶亦有悔也盖处身不正进退皆有悔吝当如之何在正身而已君子处己有道以礼制心虽处豫时不失中正故无悔也○自处不当失中正也是以进退有悔【并易传】
　　山杨氏曰盱上视也盱豫求豫于上也处非中正故盱则失义迟则失时皆不免于悔也与六二介于石不终日异矣【易说】
　　白云郭氏曰处豫之道戒在于不能自立而优柔无断是以驯致必至于凶故六二以介如石为得而六三以盱迟有失也夫睢盱视上而说之非介如石者也迟迟疑而有待非不终日者也视而恱之者失于不立迟疑有待者失于无断与夫鸣而求之者过犹不及耳冝其皆为有悔之道欲无悔者无它道焉介然不动以守之断然不疑以行之惟此见六二之贞可谓能行者也孔子之不惑顔子之弗失孟子之不动心亦皆六二介于石之道欤【易说】
　　九四由豫大有得勿疑朋盍簪象曰由豫大有得志大行也
　　伊川先生曰豫之所以为豫者由【一无由字】九四也为动之主动而众隂说顺为豫之义四大臣之位六五之君顺从之以阳刚而任上之事豫之所由也故云由豫大有得言得大行其志以致天下之豫也勿疑朋盍簪四居大臣之位承柔弱之君而当天下之任危疑之地也独当上之倚任而下无同徳之助所以疑也惟当尽其至诚勿有疑虑则【一有其字】朋类自当合聚夫欲上下之信惟至诚而已苟尽其至诚则何患乎其【一无乎字一无其字】无助也簪聚也簪之名簪取聚髪也或曰卦惟一阳安得同徳之助曰居上位而至诚求助理必得之姤之九五曰有陨自天是也四以阳刚迫【一作逼】近君位而专主乎豫圣人冝为之戒而不然者豫和顺之道也由和顺之道不失为臣之正也如此而专主于豫乃是任天下之事而致时于豫者也故唯戒以至诚勿疑○由已而致天下于乐豫故为大有得谓其志得大行也【并易传】
　　山杨氏曰四以一阳为顺动之主刚应而志行天下由之而豫也故大有得也处多惧之地承柔弱之君而任天下之责危疑之时也惟至诚为能通天下之志至诚而不动者未之有也故曰勿疑朋盍簪言诚而不疑则其类自合矣簪髪之簪则其合也固矣方成王幼冲周公为冡宰百官縂己而听焉上则成王未悟下则羣叔流言危疑之甚也惟周公以身任之而不疑故民献有十夫予翼以于此朋盍簪之谓也使周公懐自疑之心畏艰大之言以考翼不可征则乱无日矣其能成宁考之图功哉【易说】
　　兼山郭氏曰九四顺以动豫而一阳以緫之上无刚健之君下无分民之臣是以为由豫也然而功震主者身必危能无疑乎惟在豫之时有阳胜之徳故可以緫众志以安上也盖道足乎己时有所当然则其志得行不然文之举未免为三王之罪人也【易说】白云郭氏曰九四以一阳而緫众隂为豫之主以顺动自任者方是时上无刚健之君则众隂不得不由之以豫也由之以豫则天下少安所以大有得也然处由豫之道在于信立而勿疑勿疑故朋盍朋盍则总众智力以安上其序如此也昔齐晋之霸也归鲁三败之地示原三日之围可谓信立矣防于葵丘防于践土可谓朋盍矣总诸侯以尊王室非安上乎此虽霸者之事然孔子甞曰微管仲吾其被髪左衽矣盖孔子之意以为虽非三王之举岂不愈于委而弃之夷狄也哉是所以由豫之为大有得也伊川曰簪聚也簪之名取聚髪也【易说】
　　六五贞疾恒不死象曰六五贞疾乘刚也恒不死中未亡也
