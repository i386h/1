<!-- { "loadSidebar": true } -->
　　白云郭氏曰诗曰鹤鸣于九臯声闻于天则鸣者声之逺闻也易曰鸣鹤在隂其子和之则声之有闻必有应焉六二得位得中谦徳着闻而贞吉者得位得中则非在隂之幽近于九三又非于天之逺况九三方以功下人如谦之近而有闻者无不应矣中心得者非有心于鸣以感人于外者也盖脩徳于内而自然有闻者其得自于中心故也【易说】
　　九三劳谦君子有终吉象曰劳谦君子万民服也伊川先生曰三以阳刚之徳而居下体为众隂所宗履得其【一作正】位为下之上是上为君所任下为众所从有功劳而持谦徳者也故曰劳谦古之人有当之者周公是也身当天下之大任上奉幼弱之主谦恭自牧夔夔如畏然可谓有劳而能谦矣旣能劳谦又须君子行之有终则吉夫乐髙喜胜人之常情平时能谦固已鲜矣况有功劳可尊乎虽使知谦之善勉而为之若矜负之心不忘则不能常乆欲其有终不可得也唯君子安履谦顺乃其常行故乆而不变乃所谓有终有终则吉也九三以刚居正能终者也此爻之徳最盛故象辞特重○能劳谦之君子万民所尊服也系辞云劳而不伐有功而不徳厚之至也语以其功下人者也徳言盛礼言恭谦也者致恭以存其位者也有劳而不自矜伐有功而不自以为徳是其徳厚之至也言以其功劳而自谦以下于人也徳言盛礼言恭以其徳言之则至盛以其自处之礼言之则至恭此所谓谦也夫谦也者谓致恭以存其位者也存守也致其恭巽以守其位故髙而不危满而不溢是以能终吉也夫君子履谦乃其常行非为保其位而为之也而言存其位者盖能致恭所以能存其位言谦之道如此如言为善有令名君子岂为令名而为善也哉亦言有令名者为善之故【一作效】也【并易传】
　　横渠先生曰中心安之也有终则吉人所难能【易说】山杨氏曰卦惟一阳众隂宗之止于下体而不过劳谦君子也禹之不矜不伐而天下莫与之争此劳而谦君子所以有终而万民服也【易说】
　　白云郭氏曰九三以一阳而为众隂之主众隂宗之而俱与之有终则其为劳也大矣劳而不伐是曰劳谦非君子能之乎故唯君子有终吉唐虞之际能尽劳谦之道者其禹欤克勤于邦而至于九功惟叙所谓劳也不自满假而拜昌言所谓谦也至于询谋佥同鬼神其依则天地人鬼莫不从有终之吉大矣万民服者特其一而已然卦以一隂为主者难以一阳为主者易隂常失之不足非有至明之徳不能也大有同人是也阳常失之太过非有至中之徳不能也师比是也谦豫近师比而徳不同者非中故也故谦以徳下人则民服豫以顺合众则得志皆不失损刚从柔之道于中为近矣【易说】
　　六四无不利防谦象曰无不利防谦不违则也
　　伊川先生曰四居上体切近君位六五之君又以谦柔自处九三又有大功徳为上所任众所宗而已居其上当恭畏以奉谦徳之君卑巽以让劳谦之臣动作施为无所不利于防谦也防施布之象如人手之防也动息进退必施其谦盖居多惧之地又在贤臣之上故也○凡人之谦有所冝施不可过其冝也如六五或用侵伐是也唯四以处近君之地据劳臣之上故凡所动作靡不利于施谦如是然后中于法则故曰不违则也谓得其冝也【并易传】
　　横渠先生曰裒多益寡无不尽道举措皆谦【易说】山杨氏曰六四履近尊之位上承下比无所不用其谦则不违则矣盖物各有则或过或不及皆违则也故曰无不利防谦防言发防也初六处一卦之下自牧而已二则中心得而已三之劳谦不伐而已四则异于是上承柔巽之君下比劳谦之臣非防谦不足以存其位也【易说】
　　白云郭氏曰六四以柔顺之徳兼四益之道天地人鬼何所不利哉故曰无不利然四有近君之权能防而不有以尊劳谦之臣可谓得谦之道者矣合谦之道而无过焉故曰不违则也观帝尧曰汝能庸命巽朕位岳曰否徳忝帝位有鳏在下曰虞舜若四岳者可谓防谦矣伊川曰防如手之防也【易说】
　　六五不冨以其邻利用侵伐无不利象曰利用侵伐征不服也
　　伊川先生曰冨者众之所归唯财为能聚人五以君位之尊而执谦顺以接于下众所归也故不以冨而能有其邻也邻近也不冨而得人之亲也为人君而持谦顺天下所归心也然君道不可专尚谦柔必须威武相济然后能懐服天下故利用行侵伐也威徳并着然后尽君道之冝而无所不利也盖五之谦柔当防于过故发此义○征其文徳谦巽所不能服者也文徳所不能服而不用威武何以平治天下非人君之中道谦之过也【并易传】
　　山杨氏曰六五柔得尊位大中处谦之时以谦接下者也谦徳之光而人之从之也轻故能不冨以其邻不冨言以徳而不以利合也夫侵伐先王不得已而用之非治世之利也然人君执谦以莅下不冨而以其邻冝无不从矣而犹有不服者焉纵而不治则乱羣必矣故利用侵伐征不服也以侵伐为利惟谦之时为然【易说】
　　兼山郭氏曰六五尊位大中而谦以处之徳盛礼恭统和天人而无间者也孟子曰得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣不冨以其邻利用侵伐无不利其理如是也孔子曰利用侵伐征不服也犹曰不服而后征盖无不服无征可也六五全徳之爻故戒之其详如此益賛于禹曰惟徳动天无逺弗届满招损谦受益时乃天道其斯之谓欤【易说】
　　白云郭氏曰先人曰孟子有言得道者多助失道者寡助寡助之至亲戚畔之多助之至天下顺之以天下之所顺攻亲戚之所畔故君子有不战战必胜矣雍曰谦之为卦五隂一阳隂虚之象以乾坤之防言之亦已耗矣故为不冨不冨非足也与泰之六四同义而六五尊位大中谦以居之徳盛礼恭之主是以为众所归而能有其邻也以其邻故多助多助则战必胜故利用侵伐也征不服者盖有不服则征无不服则勿征也昔禹之徂征苖民逆命益赞于禹曰惟徳动天无逺弗届满招损谦受益时乃天道盖谦以徳为主有谦之徳则无不利其于侵伐用与不用在上之人耳非必于用师也六五坤道不足而不冨故容有不服之征九三阳道有余而有终故万民无不服也【易说】
　　上六鸣谦利用行师征邑国象曰鸣谦志未得也可用行师征邑国也
　　伊川先生曰六以柔处柔顺之极又处谦之极极乎谦者也以极谦而反居髙未得遂其谦之志故至发于声音又柔处谦之极亦必见于声色故曰鸣谦虽居无位之地非任天下之事然人之行己必须刚柔相济上谦之极也至于太甚则反为过矣故利在以刚武自治邑国已之私有行师谓用刚武征邑国谓自治其私○谦极而居上欲谦之志未得故不胜其切至于鸣也虽不当位谦旣过极冝以刚武自治其私故云利用行师征邑国也【并易传】○上六鸣谦乃有求者也有求之小止于征国邑而已故曰志未得也【罗氏拾遗】
　　横渠先生曰下应于三其迹显闻故曰鸣谦最上用谦为众所服故利用行师然声鸣其谦必志有求焉非如六二之正也三止于下如邑国之末賔也一云鸣谦则师有名【易说】
　　山杨氏曰上六处谦之极过乎谦者也在一卦之外髙而无民虽鸣而天下无应之者与鸣鹤在隂异矣故曰志未得也然君子行有不得则反求诸已而已故曰利用行师征邑国邑国私于已者也征邑国自治也不用刚克而能胜已之私者未之有也故利用行师征邑国【易说】
　　白云郭氏曰上六之鸣异乎六二之鸣也六二之鸣非有求于应而欲人之闻之也其声之自闻而人自应之也所谓声无逺而弗闻行无隠而弗彰者也上与三为应也有应而鸣以声感三也九三止而不求又且为众隂之主而无私焉此上六所以志未得也终以其应而有助故可用行师征邑国而已邑国小也非无不利之师也可者仅辞也谦道本亨六爻无凶咎悔吝危厉之变以此知徳盛礼恭之事天地人鬼无不冝者矣然谦之为徳非有挟太山超北海之难能而人每患其不能行者此君子小人所以分也故卦皆以君子为言君子无大过人者特能行之耳【易説】

　　大易粹言卷十五
　　钦定四库全书
　　大易粹言卷十六　　　宋　方闻一　编
　　【坤下震上】
　　明道先生曰豫者备豫也逸豫也事豫故逸乐其义一也【刘绚师训】
　　伊川先生曰豫序卦有大而能谦必豫故受之以豫承二卦之义而为次也有旣大而能谦则有豫乐也豫者安和说乐之义为卦震上坤下顺动之象动而和顺是以豫也九四为动之主上下羣隂所共应也坤又承之以顺是以动而上下顺应故为和豫之义以二象言之雷出于地上阳始潜闭【一作闭潜】于地中及其动而出地奋发其声通畅和豫故为豫也【易传】
　　豫利建侯行师
　　伊川先生曰豫顺而动也豫之义所利在于建侯行师夫建侯树屏所以共安天下诸侯和顺则万【一作兆】民说服兵师之兴众心和说则顺从而有功故说豫之道利于建侯行师也又上动而下顺诸侯从王师众顺令之象君万邦聚大众非利说不能使之服从也【易传】
　　白云郭氏曰马氏王氏以豫为乐从释诂也关氏曰豫备也备豫则安逸也孔氏为逸豫或亦为说豫亦释诂之义程氏言动而上下顺应为和豫盖取彖义诸儒之说不同如此大率易之名卦兼备众义固非一字可训故豫得兼和说逸乐备豫为名而和说逸乐不可以一字尽豫之道也故伊川旣曰和豫又曰逸豫为得之矣考之于卦独无备豫之义而关子明言之者盖因系辞言重门击析以待暴客之意也且豫之为卦上动而下顺惟动丕应徯志者也以此建侯则内无不服之人以此行师则外无逆命之敌周封同姓五十而不以为私顺故也所谓利建侯也汤东西南北之征而天下不以为怨顺故也所谓利行师也【易说】
　　彖曰豫刚应而志行顺以动豫豫顺以动故天地如之而况建侯行师乎天地以顺动故日月不过而四时不忒圣人以顺动则刑罚清而民服豫之时义大矣哉伊川先生曰刚应谓四为羣隂所应刚得众应也志行谓阳志上行动而上下顺从其志得行也顺以动豫震动而坤顺为动而顺理顺理而动又为动而众顺所以豫也○以豫顺而动则天地如之而弗违况建侯行师岂有不顺乎天地之道万物之理唯至顺而已大人所以先天后天而不违者亦顺乎理而已○天地以顺动复详言顺动之道天地之运以其顺动所以日月之度不过差四时之行不愆忒圣人以顺动故经正而民兴于善刑罚清简而万民服也○旣言豫顺之道矣然其防味渊永言尽而意有余也故复賛之云豫之时义大矣哉欲人研味其理优柔涵泳而识之也时义谓豫之时义诸卦之时与义用大者皆賛其大矣哉豫以下十一卦是也豫遯姤旅言时义坎睽蹇言时用頥大过解革言时各以其大者也【并易传】
　　横渠先生曰上动而下不顺非建侯行师之利也【易说】山杨氏曰屯者建侯之时豫有建侯行师之道一阳为顺动之主而上下应之故其志行顺以动合二体言之也此卦之所以为豫也动而不以顺则上下不应而能志行致天下之豫未之有也既豫矣则顺以动乃处豫之道也夫圣人应天下之用非外袭而取之也即诸体而已矣【易说】
