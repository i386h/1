<!-- { "loadSidebar": true } -->
　　广平游氏曰多识前言徃行而攷古以验今者学也耳目不交于物而悉心以自求者思也思则知敬以直内而中有主学则知义以方外而外有正【语解】山杨氏曰易曰君子敬以直内义以方外夫尽其诚心而无伪焉所谓直也若施之于事则厚薄隆杀一定而不可易为有方矣敬与义本无二所主者敬而义则自此出焉故有内外之辨其实义亦敬也故孟子之言义曰行吾敬而已【语録】
　　兼山郭氏曰慎独之道何为哉君子敬以直内义以方外其如斯而已矣何为敬主一之谓敬何谓主一孟子曰必有事焉之谓也必有事焉则上天之载可以驯致之也【中庸解】
　　白云郭氏曰直以言六二之正也方以言六二之义也以敬为正而直内尽处中之道矣又以义而方外是以能居兴事造业之任也直内则中立不倚君子所以正其心方外则和而不流君子所以措诸事业内外并立则大徳不孤矣虞舜夔夔斋栗直内之敬也温恭允塞方外之义也五典克从百揆时叙无所徃而不利故不疑其所行也【易説】
　　隂虽有美含之以从王事弗敢成也地道也妻道也臣道也地道无成而代有终也
　　明道先生曰天地日月一般月受日光而不为亏然月之光乃日之光也地气不上腾则天气不下降天气降而至于地地中生物者皆天气也唯无成而代有终者地之道也【李吁所録】
　　伊川先生曰为下之道不居其功含晦其章美以从王事代上以终其事而不敢有其成功也犹地道代天终物而成功则主于天也妻道亦然
　　白云郭氏曰隂能含美则能从事盖坤之徳含为先也地道妻道臣道皆人之道也无成代终含美俟用而已【易説】
　　天地变化草木蕃天地闭贤人隠易曰括囊无咎无誉盖言谨也
　　或问明道先生如何斯可谓之恕心先生曰充扩得去则为恕心如何是充扩得去底气象曰天地变化草木蕃充不去时如何曰天地闭贤人隠【上蔡语録】
　　伊川先生曰四居上近君而无相得之义故为隔絶之象天地交感则变化万物草木蕃盛君臣相际而道亨天地闭隔则万物不遂君臣道絶贤者隠遯四于闭隔之时括囊晦藏则虽无令誉可得无咎言当谨自守也【易传】
　　广平游氏曰盖言顺也言顺于势也盖言谨也言顺于命也坤至柔而动也刚至静而徳方则用顺亦必有所处如齐之田氏鲁之三桓晋之六卿其势之驯致必至于不可解夫固可以用顺耶此初六之坚冰所以明用顺之也天地闭贤人隐则伏其身而弗见闭其言而不出藏其智而不发唯恐其不谨如乡隣有鬭者被发缨冠而徃救之则非所以为谨矣此六四之括囊所以明用顺之善也夫顺何由哉顺性命之理而已苟顺性命之理安徃而不善【易説】
　　白云郭氏曰天地交感则贤人出而万物亨天地闭隔则贤人隠而万物不遂此自然之理非必天地不交否之时为然也君臣之道不合则为闭矣贤人之徳不彰则为隠矣括囊盖欲其自谨之词【易説】
　　君子黄中通理正位居体美在其中而畅于四支发于事业美之至也
　　伊川先生曰黄中之居中也君子文中而逹于理居正位而不失于下之体五尊位在坤则唯【一作故唯】取中正之义美积于中而通畅于四体发见于事业徳美之至盛也【易传】○君子不成章不逹易曰美在其中畅于四支成章之谓也【刘元承手编】
　　横渠先生曰正位居体所以应黄裳之美【易説】
　　广平游氏曰美在其中而畅于四支发于事业则周公其人也故曰公孙硕肤赤舄几几公之大美发于事业者既孙而不处其畅于四支者睟然见于动容周旋皆盛徳神明之容不可得而形容也徒见其赤舄几几而已赤舄几几四体不言而喻也○黄中通理者养徳性之源而通至理也正位居体者正为臣之位而居坤体也通理云者非谓其见彼也自见而已非谓其闻彼也自闻而已故宅于心者至虚而明居体云者处静而无倡也禀其令而已处顺而无作也续其终而已故守其身者至柔而恭内外交相养则美在其中粹然无疵矣故见于面盎于背施于四体四体不言而喻此畅于四支所以为美之至也致天下之大利成天下之大顺功髙而朝不忌任重而上不疑此发于事业所以为美之至也古之人有体是道者吾于周公见之矣周公既有大美而不居则所可得而形容者道徳之气神明之容而已故曰赤舄几几盖畅于四支者然也东人欲其留西人欲其归而名实孚于上下不可掩也故曰徳音不瑕盖发于事业者然也公之硕肤若是而不与有焉则其为美之至可知也坤之六二地逺于君诸侯之位也故言敬以直内义以方外而以其动者言之所以为人也六五地近于君公卿之位也故言黄中通理正位居体而以其静者言之所以为美者为臣之义于是两尽【并易説】
　　白云郭氏曰君子有至美之徳能通天下之理故可以正君之位居君之体而徳与位称也是以近而畅于四支大而发于事业见于四方万里之逺者无非在中之美徳也充之足以保四海是为美徳之至夫圣人治天下国家之道必本于心正修身之防是以六五君子之发于事业者盖由在中之美能通天下之理而已【易説】
　　隂疑于阳必战为其嫌于无阳也故称龙焉犹未离其类也故称血焉夫黄者天地之杂也天而地黄伊川先生曰阳大隂小隂必从阳隂既盛极与阳偕矣是疑于阳也不相从则必战卦虽纯隂恐疑无阳故称龙见其与阳战也于野进不已而至于外也盛极而进不已则战矣虽盛极不离隂类也而与阳争其伤可知故称血隂既盛极至于阳争虽阳不能无伤故其血黄黄天地之色谓皆伤也【易传】
　　白云郭氏曰上六之战无龙以明之则不知其与阳战也为其嫌于无阳而言战也故称龙焉盖俱隂无战故也因其称龙故称血因其称血故称黄从其类而言此周公爻辞之大法也天而地黄盖天地隂阳两伤之意【易説】











　　大易粹言卷二
　　钦定四库全书
　　大易粹言卷三　　　　　宋　方闻一　编
　　【震下坎上】
　　伊川先生曰屯序卦曰【一无曰字】有天地然后万物生焉盈天地之间者唯万物故受之以屯屯者盈也屯者物之始生也万物始生郁结未通故为盈塞于天地之间至通畅茂盛则塞意亡矣天地生万物屯物之始生故继乾坤之后以二象言之云雷之兴隂阳始交也以二体言之震始交于下坎始交于中隂阳相交乃成云雷隂阳始交云雷相应而未成泽故为屯若已成泽则为解也又动于险中亦屯之义隂阳不交则为否始交而未畅则为屯在时则天下屯难未亨泰之时也【易传】
　　白云郭氏曰易为三才之书其言道则三才之道也天地人虽均为三才独人道杂而多端无天地之纯全故纯刚为干而尽天道纯柔为坤而尽地道至于人事不齐一卦不足以尽故自屯至未济共为人道以配乾坤是以诸卦所载人事为多而人道自此明矣然则人道以六十二卦而后能配乾坤所谓干以易知坤以简能欤【易説】
　　屯元亨利贞勿用有攸徃利建侯
　　伊川先生曰屯有大亨之道而处之利在贞固非贞固何以济屯方屯之时未可有所徃也天下之屯岂独力所能济必广资辅助故利建侯也【易传】○处屯难而有致亨之道其唯贞固乎然能守正不变者鲜矣【师説杂编】
　　横渠先生曰勿用有攸徃徃则失其居矣【易説】
　　山杨氏曰屯极必亨故屯有亨之道元亨大亨也利贞利在正也与干四徳异矣勿用有攸徃以初爻言也险在前屯难方生也遽而徃则行险而犯难矣故曰勿用有攸徃【易説】
　　白云郭氏曰天地无屯人与万物皆有之物之始生及其未亨之时皆屯也故为人道之始乾坤之四徳所以生万物而康屯者故屯有得于乾坤之四徳也然四徳非一于屯也屯之所得者屯之时屯之事而已观干之彖万物资始元也品物流形亨也各正性命保合太和利贞也是则天地之道始终在于万物而万物以人为首故屯为人道之始具四徳而继乾坤也人道始生而未成未可用有所徃先于建侯者圣人配天地之徳生万物而康屯莫先此大公之道故也【易説】
　　彖曰屯刚柔始交而难生动乎险中大亨贞雷雨之动满盈天造草昧宜建侯而不宁
　　伊川先生曰以云雷二象言之则刚柔始交也以坎震二体言之动乎险中也刚柔始交未能通畅则艰屯故云难生又动于险中为艰屯之义○所谓大亨而贞者雷雨之动满盈也隂阳始交则艰屯未能通畅及其和洽则成雷雨满盈于天地之间生物乃遂屯有大亨之道也所以能大亨由夫【一无夫字】贞也非贞固安能出屯人之处屯有致大亨之道亦在夫【一无夫字】贞固也○上文【一有既字】言【一有夫字】天地生物之义【一有是以字】此言时事天造谓时运也草草乱无伦序昧冥昧不明当此时运所宜建立辅助则可以济屯虽建侯自辅又当忧勤兢畏不遑寜处圣人之深戒也【并易传】广平游氏曰屯宜建侯而不寜何也盖屯难未解方且急贤才以自助故分土锡圭以报有功而崇有徳又且与之戮力以济艰难故虽建侯而不寜也若豫之建侯则四方无虞五刑不用要当建诸侯以蕃屏王室而已以是建侯则寜矣武王归马放牛何不寜之有【易説】
　　山杨氏曰干一索而得震隂阳始交也坎在上难生也隂阳始交而未成泽坎之所以为难也震动而坎险动乎险中合二体言之也止乎险则蹇动乎险中则亨动有亨之道也盖险非可止之地止则终于防而已矣故动乃亨也夫屯难之初上下无常分贵贱无定位非正也屯难平而后君君臣臣而天下治故曰大亨贞言亨而后贞也雷雨之动满盈则屯解而泽下流矣○天造草昧非寜居之时故宜建侯而不寜建侯所以自辅也使人各有主而天下定矣【并易説】
　　兼山郭氏曰屯者物之始生也草者之未齐昧者之未明勾者之未伸萌者之未达而有动乎险中之象终至于大亨贞也是以草者齐之昧者明之造物之始也建侯而不寜人伦之始也厥初生民无羽毛以蔽其身无爪牙以充其欲则必求其羣而比焉势又不足则必求其强且大者而比焉此后王君公之所由立也故后世有天下者必思屯之所以利建侯而不宁则知所以为治矣【易説】
　　白云郭氏曰干刚坤柔至屯而始交交则人道乃着然纯隂疑于阳则战况刚柔之交能无难乎以是知人道之患与天地异故系辞言鼓万物而不与圣人同忧是圣人不能无忧也屯之时处险而不可动故言勿用有攸徃屯者也而天下草昧圣人不得不动之时故言利建侯康屯之主也利建侯则动乎险中亦圣人所不得已也唯动则得天地大亨万物之贞道苟一于勿用有攸徃则非康屯之主也雷雨之动满盈乎天地之间此天造草昧也建侯而不宁圣人法天而造草昧也圣人法天继天而造草昧此屯所以继乾坤之道也【易説】
　　象曰云雷屯君子以经纶
　　伊川先生曰坎不云雨而云云者云为雨而未成者也未能成雨所以为屯君子观屯之象经纶天下之事以济于屯【一无屯字】难经纬纶缉谓营为也【易传】
　　横渠先生曰云雷皆是气之聚处屯聚也【易説】
　　广平游氏曰经纶者因性循理而治之无汨其序之谓也易于屯曰君子以经纶言所以济难当如此也【中庸解】
