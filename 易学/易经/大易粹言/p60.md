<!-- { "loadSidebar": true } -->
　　兼山郭氏曰九三刚已过中而巽为不果进退无常不恒其徳者也诗云岂弟君子民之父母不恒其徳何所取容邪【易説】
　　白云郭氏曰人之于徳也过中则不恒不恒则日入于小人之域是以为机变之巧无所用耻焉虽或承之羞亦忍而固守方自以为得计而不知耻是可鄙也孔子曰人而无恒不可以作巫医盖言不能容身于巫医之贱况事君治民之职乎故曰无所容也伊川曰或承谓有时而至也【易説】
　　九四田无禽象曰乆非其位安得禽也
　　伊川先生曰以阳居隂处非其位处非其所虽常何益人之所为得其道则乆而成功不得其道则虽乆何益故以田为喻言九之居四虽使恒乆如田猎而无禽兽之获谓徒用力而无功也○处非其位虽乆何所得乎以田为喻故云安得禽也【并易传】
　　横渠先生曰田以时至则禽或可得处恒非位则功无以致故君子降志辱身不可常也【易説】
　　兼山郭氏曰九四以不正之刚居不中之地其才其时不可以成功者也虽曰恒之时亦乆非其位者也【易説】
　　白云郭氏曰居可乆之地故能成可乆之功居非其位而望其功是以没世穷年而终不可得也其九四田无禽之谓欤初六以柔求深自用之过者也九四刚而不中居非其位不能自用以有获者也皆非恒道语之圣人乆于其道则失之逺矣【易説】
　　六五恒其徳贞妇人吉夫子凶象曰妇人贞吉从一而终也夫子制义从妇凶也
　　伊川先生曰五应于二以隂柔而应阳刚居中而所应又中隂柔之正也故恒乆则其徳为贞也夫以顺从为恒者妇人之道在妇人则为贞故吉若丈夫而以顺从于人为恒则失其刚阳之正乃凶也五君位而不以君道言者如六五之义在丈夫犹凶况【一作岂】人君之道乎在它卦六居君位而应刚未为失也在恒故不可耳君道岂可以柔顺为恒也○如五之从二在妇人则为正而吉妇人以从为正以顺为徳当终守于从一夫子则以义制者也从妇人之道则为凶也【并易传】
　　山杨氏曰五以隂柔居中下应九二之刚而不失正故常其徳贞然以隂柔居中下应九二以顺为正也以顺为正妇道也故妇人吉夫子从妇则失制义之道故凶【易説】
　　兼山郭氏曰六五柔而在中位有余而才不足称也能常其徳妇人则吉夫子则凶也何哉妇人从一而终可也夫子制义从妇之义可乎君子立不易方常而有变之义者也是以伯夷圣之清孟子谓之隘宋伯姬守礼而不去孔子取其恭于此可见也六五有震兊二体故有妇人夫子之义【易説】
　　白云郭氏曰先人曰柔而在中位有余而才不足称也能恒其徳妇人则吉夫子则凶何也妇人从一而终可也夫子制义从妇之义可乎是以伯夷圣之清孟子谓之隘宋伯姬守礼而不去孔子取其恭于此可见也【易説】
　　上六振恒凶象曰振恒在上大无功也
　　伊川先生曰六居恒之极在震之终恒极则不常震终则动极以隂居上非其安处又隂柔不能坚固其守皆不常之义也故为振恒以振为恒也振者动之速也如振衣如振书抖擞运动之意在上而其动无节以此为恒其凶冝矣○君上之道必有恒徳乃能有功若躁动不常岂能有所成乎居上而不恒其凶甚矣象又言其不能有所成立故曰大无功也【并易传】横渠先生曰卦例于上爻多处之以贵而无位髙而无民至恒又不可以此处但见其不常在一故大无功也易道灼然义理分明自存乎卦惟要人玩之乃得【易説】
　　山杨氏曰震之极也六以隂柔居动之极非安于常者也虽动而不息无功矣故振恒凶振者动之亟也【易説】
　　兼山郭氏曰上六居震之极以动为常穷而不知变者也庸无失乎【易説】
　　白云郭氏曰先人曰居震之极以动为常穷而不知变者也是以言其得失则凶语其道则终无功矣【易説】

　　大易粹言卷三十二
　　钦定四库全书
　　大易粹言卷三十三　　　宋　方闻一　编
　　【艮下干上】
　　伊川先生曰序卦恒者乆也物不可以乆居其所故受之以遯遯者退也夫乆则有去相须之理也遯所以继恒也遯退也避也去之之谓也为卦天下有山天在上之物阳性上进山髙起之物形虽髙起体乃止物有上陵之象而止不进天乃上进而去之下陵而上去是相违遯故为遯去之义二隂生于下隂长将盛阳消而退小人渐盛君子退而避之【一作避而去之】故为遯也【易传】
　　遯亨小利贞
　　伊川先生曰遯者隂长阳消君子退藏之时也者子退藏以伸其道道不屈则为亨故遯所以有亨也在事亦有由遯避而亨者虽小人道长之时君子知几退避固善也然事有不齐与时消息无必同也隂为方长而未至于甚盛君子尚有迟迟致力之道不可大贞而尚利小贞也【易传】
　　白云郭氏曰古之人有大徳而无其时则遯方二隂浸长进而之否不利君子之时进则否而遯则亨也干健也艮止也有刚健之徳而止于上者大畜也有刚健之徳而止于下此其所以为遯也孔子之徳与天同矣而可以止则止遯之义也小利贞者可小事也是以孔子乗田委吏中都司寇皆屑为之至孟子为齐卿其道皆止于一国一邑一职之间在圣贤皆谓之小事也【易説】
　　彖曰遯亨遯而亨也刚当位而应与时行也小利贞浸而长也遯之时义大矣哉
　　伊川先生曰小人道长之时君子遯退乃其道之亨也君子遯藏所以伸道也此言处遯之道自刚当位而应以下则论时与卦才尚有可为之理也○遯之时君子处之未有必遯之义五以刚阳之徳处中正之位又下与六二以中正相应虽隂长之时如卦之才尚当随时消息苟可以致其力无不至诚自尽以扶持其道未必于遯【一作退】藏而不为故曰与时行也○当隂长之时不可大贞而尚小利贞者盖隂长必以浸渐未能遽盛君子尚可小贞其道所谓小利贞扶持使未遂亡也遯者隂之始长君子知微故当深戒而圣人之意未便【一作使】遽已也故有与时行小利贞之教圣贤之于天下虽知道之将废岂肯坐视其乱而不救必区区致力于未极之间强此之衰艰彼之进图其暂安苟得为之孔孟之所屑为也王允谢安之于汉晋是也若有可变之道可亨之理更不假言也此处遯时之道也故圣人賛其时义大矣哉或乆或速其义皆大也【并易传】
　　横渠先生曰当位而应理不当遯以隂长故遯故曰与时行又曰小利贞又曰遯而亨也【易説】
　　山杨氏曰二隂浸而长进而为否理之必至也止而不知去则患之所由生也遯而逺之斯亨矣故曰遯而亨也遯之时刚当位而应未至乎上下不交也故小利贞与时行也与屯之九五小贞吉之义同【易説】兼山郭氏曰遯非有亨之理其所亨者遯也按卦干徳广运于外艮知行止之冝于内所以能遯而亨也易以阳称大隂称小六二柔顺中正知动静不失其时是以言小利贞又言浸长也遯非可大之时然其义则大也老子曰功成名遂身退遯也庄子曰圣人鹑居而雏食亦遯也充是二者得圣人之道多矣顾不大哉【易説】
　　白云郭氏曰常人之亨以得位失位言圣人之亨进退皆以道言道不必位亨虽遯亦亨也故曰遯而亨也刚当位而应五之应二也与时行者时止则止时行则行是为遯之义虽圣人亦不能自必也小利贞浸而长者隂浸而长不可大事之时也不可大事而彖言大矣哉者盖有天徳而止者谓之遯不然逃难而已非圣人所谓遯也此遯之时义所以为大也虽尧舜授受亦不过于遯而已矣圣人惧人之不知天徳之大徒以逃难避仇逺迹山林者皆谓之遯则遯之为义小矣故特曰遯之时义大矣哉也遯之小利贞暌之小事吉不知者遂以为小而不思也故孔子明其大而后知小利贞者有大义存焉小事吉者有大用存焉【易説】
　　象曰天下有山遯君子以逺小人不恶而严
　　伊川先生曰天下有山山下【一作上】起而乃上天上进而相违是遯避之象也君子观其象以避逺乎小人逺小人之道若以恶声厉色适足以致其怨忿唯在整肃威严使知敬畏则自然逺矣【易传】
　　横渠先生曰逺小人不恶而严恶读为憎恶之恶逺小人不可示此恶也恶则患及之又焉能逺严之为言敬小人而逺之之义也【易説】
　　山杨氏曰天下有山健而止也其藏疾也无所拒然亦终莫之陵也此君子逺小人之不恶而严之象也【易説】
　　兼山郭氏曰天下有山内外之分也不恶而严全身洁己之道也岂若小人悻悻然见于面目而后去之耶【易説】
　　白云郭氏曰遯之为象取二隂浸长而消阳君子见几而作故卦谓之遯天下有山盖备二体之象非示名卦之意易如此类者亦多矣君子当遯之时畏小人之害道志在逺之而已虽山林江海为逺害之地然亦有以道逺之者逺之之道何如不恶其人而严其分逺也孔子曰人而不仁疾之已甚乱也疾之则恶也不恶则不疾矣孔子曰君子无众寡无小大无敢慢又曰君子正其衣冠尊其瞻视俨然人望而畏之皆严之谓也自古山林江海遯世之士多矣独遯以道者孔孟而已若夫君臣授受亦有遯之道者盖臣道上行君不得不为之遯也知其道而遯者尧舜也不知其道而固有者桀纣也然非舜禹汤武而遯则簒矣【易説】
　　初六遯尾厉勿用有攸往象曰遯尾之厉不往何灾也伊川先生曰它卦以下为初遯者往遯也在前者先进故初乃为尾尾在后之物也遯而在后不及者也是以危也初以柔处微既已后矣不可往也往则危矣微者易于晦藏往既可危不若不往之无灾也○见几先遯固为善也遯而为尾危道也往既有危不若不往而晦藏可免于灾处微故也古人处微下隐乱世而不去者多矣【并易传】
　　横渠先生曰危而不往何也遯既后时往则取灾故知者违难在乎先几【易説】
　　山杨氏曰二隂进矣而随其后遯之尾也居遯之时不能逺之随其后故厉然柔方变刚随而往则浸而为否矣能无灾乎故勿用有攸往而象曰不往何灾也【易説】
　　白云郭氏曰易道贵早辩而君子欲知几故自履霜坚冰之后早辩之道言于初者多矣而遯之初六独止而不知去不能早辩者也故曰遯尾厉遯尾者遯之后时也为遯之尾是为难之首也其危冝矣勿用有攸往者言处遯尾之道虽危而灾犹可避也盖往之义在我能止而不往则何灾之有故止而不退则为厉止而不往则无灾矣【易説】
　　六二执之用黄牛之革莫之胜説象曰执用黄牛固志也
　　伊川先生曰二与五为正应虽在相违遯之时二以中正顺应于五五以中正亲合于二其交自固黄中色牛顺物革坚固之物二五以中正顺道相与其固如执系之以牛革也莫之胜説谓其交之固不可胜言也在遯之时故极言之○上下以中顺之道相固结其心志甚【一作其】坚如执之以牛革也【并易传】
　　横渠先生曰黄牛中顺也隂邪浸长二居君臣正合之位戡难救时莫若中顺固志使奸不能干不然小人易间矣【易説】
　　山杨氏曰黄中色牛顺物执之用黄牛之革中顺之志也居隂进之时中而不倚和而不流执用黄牛之革则所执固矣外物莫能胜也故説若夫万变陈于前则交丧于中尚能説乎哉【易説】
　　兼山郭氏曰辅嗣云説解也六二柔静中正有应于五志在君亲之人也其执之坚其持之固庻几遯世无闷不见是而无闷者也然干刚也此柔也故有黄牛之革中顺之辞焉【易説】
