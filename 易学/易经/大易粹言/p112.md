<!-- { "loadSidebar": true } -->
　　横渠先生曰于一卦之义原始要终究两端以求其中六爻则各指所之非卦之质也故吉凶各类其情指其所之○初上终始三四非贵要之用非内外之主中爻以要存亡吉凶如困卦正大人吉无咎盖以刚中也小过小事吉大事凶以柔得中之类【并易説】○易为君子谋不为小人谋故撰德于卦虽爻有小大及系辞其爻必谕之以君子之义【正蒙】
　　白云郭氏曰前曰易之为书盖明易之道此言易之为书盖论卦爻之要皆终以学者之事且自一卦论之原始要终上下不遗为一卦之质也卦名之义名其质而已如干之为干也原始要终知干之质为健故名其卦曰干至于潜见飞跃则非质也六爻之义刚柔动静吉凶悔吝之不同各从其时与物之异而已是则潜见飞跃之谓也此卦爻之义不能一也爻之初为难知及其上则易知者本末之不同也初者事之始事之微其辞则拟之而已故为难知上者事之终事之成其辞无隐故易知也若夫杂辨天下之物论撰众人之德明二者之是非则非其中爻不能备矣盖言初上本末不能具也説者以二五为中爻此章论六爻相杂之道既言初上本末于其上则下言中爻者二五三四皆是也盖二五三四皆为人道杂物撰德辨是非人事也故中孚以三四为中而王辅嗣亦疑初上之无位此言杂物撰德则兼天下之物与德为言非止二五君臣而已故知舍初上之余皆中爻也而其辞言不备者谓非此四者不能备天下之象也学者要中爻之存亡吉凶以考其所居得失皆可以自知此所以不可逺也彖辞明一卦之义物德是非存亡吉凶未能论辨者观乎彖辞则思己过半矣此又言学易之要在夫彖也先儒或谓彖辞为文王卦下之辞非也直今之彖耳【易説】
　　二与四同功而异位其善不同二多誉四多惧近也柔之为道不利逺者其要无咎其用柔中也三与五同功而异位三多凶五多功贵贱之等也其柔危其刚胜邪横渠先生曰柔之为道不利逺者柔之用近也【易説】白云郭氏曰二四隂也三五阳也隂阳之功同而位则异也二之多誉中也四之多惧近君也此其善之不同也二四冝以柔居之而柔之用近不利逺者则六二何其多誉乎然要其终所以无咎者六二之用柔中故也三之多凶五之多功其贵贱不同位有当不当也三五皆冝以刚居之而九三多凶者贱而失中也五则柔危而刚胜者贵而得中也上言中爻而此论二四三五盖其同功而异位者皆中爻也王辅嗣不辨四者为中爻而反以初上为无位不知以六位言之则初上不得为无位以中爻言之自无初上也【易説】
　　易之为书也广大悉备有天道焉有人道焉有地道焉兼三才而两之故六六者非它也三才之道也道有变动故曰爻爻有等故曰物物相杂故曰文文不当故吉凶生焉
　　伊川先生曰惟人气最清可以辅相裁成天地设位圣人成能直行乎天地之中所以为三才天地本一物地亦天也只是人为天地心是心之动则分了天为上地为下兼三才而两之故六也【附吕与叔东见録】横渠先生曰故曰爻爻者交杂之义【易説】
　　白云郭氏曰易之为书广大无不备者盖有三才之道焉故六画非它也兼三材而两之之道也一卦之道各有变动因其变动而别言之故为爻此言六位之辨也爻有贵贱上下之等故曰物物谓二四三五之类是也物杂无六则以刚柔相文故曰文文之当其位则吉九之于五六之于二是也文之不当其位则凶六之于三九之于四是也大致如此故曰吉凶生焉【易説】
　　易之兴也其当殷之末世周之盛德邪当文王与纣之事邪是故其辞危危者使平易者使倾其道甚大百物不废惧以终始其要无咎此之谓易之道也
　　横渠先生曰刚柔错杂美恶浑淆文王与纣当之矣○百物不废细无不察也【并易説】○显道者危使平易使倾惧以终始其要无咎之道也【正蒙】
　　白云郭氏曰文王遭纣之世蒙大难而演易是故其辞危危惧也惧斯道之不闻于天下后世也后世得其言则危者可平失其言则易者可倾其道甚大天地之间无不备是以天下无废物惧人以终始则使人慎终如始安不忘危存不忘亡要其归终使无咎而已此所谓易之道也説者或以危为述忧危之事使后世危惧避患或以危为微不正之辞二者皆非圣人之道也【易説】
　　夫干天下之至健也德行恒易以知险夫坤天下之至顺也德行恒简以知阻能説诸心能研诸侯之虑定天下之吉凶成天下之亹亹者
　　横渠先生曰拟议云为非乾坤简易以立本则易不可得而见也简易故能悦诸心知险阻故能研诸虑○简易然后知险阻简易理得然后一以贯天下之道系辞言能研诸虑止是剰侯之二字説者就而解诸侯有为之主若是者即是随文耳○太虚之气隂阳一物也然而有两健顺而已又不可谓天无意阳之健不耳何以发散【并易説】○至健以易至顺而简故其险其阻不可阶而升不可勉而至仲尼犹天九五飞龙在天其致一也【正蒙】
　　白云郭氏曰横渠曰恒易故知险恒简故知阻又曰易简故能悦诸心险阻故能研诸虑或者言亹亹勉也以意逆之则谓天下之事功也定吉凶成亹亹皆由乾坤之易简故也诸侯之虑侯之为衍字故王辅嗣曰能説诸心能研诸虑【易説】
　　是故变化云为吉事有祥象事知器占事知来天地设位圣人成能人谋鬼谋百姓与能
　　横渠先生曰言易于人事终始悉备行善事者易有祥应之理萌兆之事而易具着见之器疑虑而占则易示将来之验有以见天地之间成能者圣人而已能畏信于易者虽百姓之愚能尽人鬼幽明之助○天能为性人谋为能大人尽性不以天能为能而以人谋为能故曰天地设位圣人成能○天人不须强分易言天道则与人事一衮论之若分别则是薄乎云耳自然人谋合盖一体也人谋之所经画亦莫非天理耳【并易説】
　　兼山郭氏曰易曰天地设位圣人成能与天地叅之谓也【中庸解】
　　白云郭氏曰凡人道变化云为之间吉事则先见其祥象事则先知其器占事则知方来皆言人事不能先易是以定天下之吉凶成天下之亹亹也○天地设位于上下而已不能自成其能也唯圣人成其能以备三才之道此所以叅天地而赞化育也圣人亦岂自谓其能哉人谋鬼谋百姓与其能而已所以致是者有道存焉道者易也既曰人谋又言百姓者犹洪范之言卿士庶民也【易説】
　　八卦以象告爻彖以情言刚柔杂居而吉凶可见矣变动以利言吉凶以情迁
　　横渠先生曰八卦有体故象在其中错综为六十四爻彖所趋各异故曰情言○能变通则尽利累于其情则防于吉凶矣【并易説】○辞各指其所之圣人之情也指之以趋时尽利顺性命之理臻三极之道也能从之则不防于凶悔矣所谓变动以利言者也然爻有攻取爱恶本情素动因生吉凶悔吝而不可变者乃所谓吉凶以情迁者也能深存系辞所命则二者之动见矣【正蒙】
　　白云郭氏曰八卦有象而未有言故以象告六十四卦之后有爻彖之辞故曰以情言刚柔相杂而后有得失故吉凶可见是三者皆卦所具之情也变动以利言者圣人变而通之以尽利故变动主于利也吉凶以情迁者卦之吉凶因人善恶而迁也【易説】
　　是故爱恶相攻而吉凶生逺近相取而悔吝生情伪相感而利害生
　　伊川先生曰易爻应则有时而应又逺近相取悔吝生【防定夫録】
　　横渠先生曰凢卦之所利与爻之所利皆变通之冝也如利建侯利艰贞诚则顺理而利伪则不循理而害易言情伪相感而利害生则是専以人事言故有情伪利害也屈伸相感而利生此则是理也惟以利言【易説】
　　白云郭氏曰六爻刚柔各因其爱恶相攻而后有吉凶逺或相应近或不相得则有悔吝此皆言爻之情也亦犹在人情伪相感而生利害与爻一也【易説】
　　凢易之情近而不相得则凶或害之悔且吝
　　白云郭氏曰凡易之情与人之情何以异哉自六爻观之相近而不相得则凶矣虽无不相得或少害之亦悔且吝也人之情盖亦犹是此盖重释上言吉凶悔吝利害之説以先言人之情伪相感故此复言几易之情【易説】
　　将叛者其辞慙中心疑者其辞枝吉人之辞寡躁人之辞多诬善之人其辞游失其守者其辞屈
　　白云郭氏曰六者之辞冝无与于易焉然由六者观之则易之辞盖无是也然圣人作易所以无是六者之辞者以圣人之辞出于道未尝出于胷中之私也六者之人所以有六者之辞者各因其心之私而不自知其为是言也以是知众人之所任者心而圣人之所任者道也凡心善恶皆私也惟道为天下之大公故足以洗心【易説】





　　大易粹言卷七十
<经部,易类,大易粹言>
　　钦定四库全书
　　大易粹言卷七十一　　　宋　方闻一　编
　　说卦
　　昔者圣人之作易也幽賛于神明而生蓍参天两地而倚数观变于隂阳而立卦发挥于刚柔而生爻和顺于道徳而理于义穷理尽性以至于命
　　明道先生曰幽賛于神明而生蓍用蓍以求卦非谓有蓍而后画卦【朱公掞问学拾遗】○和顺于道德而理于义体用也【刘绚师训】○穷理尽性以至于命三事一时并了元无次序不可将穷理作知之事若实穷得理即性命亦可了【吕与叔东见录】
　　伊川先生曰理也性也命也三者未甞有异穷理则尽性尽性则知天命矣天命犹天道也以用而言之则谓之命命者造化之谓也【附张绎师说】○问行状云尽性至命必本于孝弟不识孝弟何以能尽性至命也曰后人便将性命别作一般事说了性命孝弟只是一统底事就孝弟中便可尽性至命至如洒扫应对与尽性至命亦是一统底事无有本末无有精粗却被后来人言性命者别作一般髙逺说故举孝弟是于人切近者言之然今时非无孝弟之人而不能尽性至命者由之而不知也○凡一物上有一理须是穷致其理穷理亦多端或读书讲明义理或论古今人物别其是非或应接事物而处其当皆穷理也【并刘元承手编】○穷理尽性矣曰以至于命则全无着力处如成于乐乐则生矣之意【刘绚所录】○穷理尽性以至于命以序言之不得不然其实只能穷理便尽性至命也【附唐棣杂录】○所务于穷理者非道须尽穷了天下万物之理又不道是穷得一理便到只是要积累多后自然见去○理则须穷性则须尽命则不可言穷与尽只是至于命也横渠昔常譬命是源穷理与尽性如穿渠引源然则渠与源是两物后来此议必改【并吕与叔东见录】○穷理尽性至命一事也才穷理便尽性尽性便至命因指柱曰此木可以为柱理也其曲直者性也其所以曲直者命也理性命一而已【时氏拾遗】○或问格物是外物是性分中物先生曰不拘凡眼前无非是物物物皆有理如火之所以热水之所以寒至于君臣父子间皆是理又问人穷一物还便见得诸理否曰须是徧求虽颜子亦只能闻一知十若到后来达理了虽亿万亦可通○格物穷理非是尽要穷天下之物但于一事上穷尽其他可以类推至如言孝其所以为孝者如何穷理如一事上穷不得且别穷一事或先其易者或先其难者各随人深浅如千蹊万径皆可适国但得一道入得便可所以能穷者只为万物皆是一理至如一物事虽小皆有是理○物理须是要穷若言天地之所以髙深鬼神之所以幽显若只言天只是髙地只是深只是已辞更有甚【并入关语录】○致知在格物格至也穷理而至于物则物理尽【李吁师说】
