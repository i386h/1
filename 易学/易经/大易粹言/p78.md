<!-- { "loadSidebar": true } -->
　　伊川先生曰酒食人所欲而所以施惠也二以刚中之才而处困之时君子安其所遇虽穷戹险难无所动其心不恤其为困也所困者唯困于所欲耳君子之所欲者泽天下之民济天下之困也二未得遂其欲施其惠故为困于酒食也大人君子怀其道而困于下必得有道之君求而用之然后能施其所蕴二以刚中之徳困于下上有九五刚中之君道同徳合必来相求故云朱绂方来方且来也朱绂王者之服蔽膝也以行来为义故以蔽膝言之利用享祀享祀以至诚通神明也在困之时利用至诚如享祀然其徳既诚【一作成】自能感通于上自昔贤哲困于幽逺而徳卒升闻道卒为用者唯自守至诚而已征凶无咎方困之时若不至诚安处以俟命往而求之则犯难得凶乃自取也将谁咎乎不度时而征乃不安其所为困所动也失刚中之徳自取凶悔何所怨咎卦二五以隂阳相应而吉唯小畜与困乃戹于隂故同道相求小畜阳为隂所畜困阳为隂所揜也○虽困于所欲未能施惠于人然守其刚中之徳必能致享而有福庆也虽使时未亨通守其中徳亦君子之道亨乃有庆也【并易传】
　　横渠先生曰困危之际【一作世】物思所附九二以刚居中正大人之吉上下交说不施聪明羙物方至然未可有为故以祭则吉以征则凶征虽或凶于义无咎【易说】
　　白云郭氏曰彖曰困刚揜也谓九二之刚揜于二隂所以为困非止三之揜二也然九二刚中之大人困而不失其所亨者特君臣未遇天禄未食君子困于家食之际无饮食宴乐之奉而已其道不可得而困也朱绂王者之象九五之君方将以同徳而来求则困于酒食非所患矣利用享祀者天下之至难致者君之求至难通者鬼神之徳而九二刚中之徳至诚感物故无或不通以之待君之求则朱绂方来以之交鬼神则利用享祀是其至诚之道无所感而不通也苟不知是道而欲妄进以求用则先自失其所亨凶之道也将谁咎乎中有庆者大人以道自任岂以口腹酒食为困哉盖酒食以见君臣相遇交际之道不得乎此虽如伊尹乐尧舜之道不过老死莘野而已终无享天心革夏正之事也是知酒食之间有天下之大庆存焉故需卦于九五言需于酒食而诗人于鹿鸣言燕乐盖一义也【易说】
　　六三困于石据乎蒺防入于其宫不见其妻凶象曰据于蒺防乗刚也入于其宫不见其妻不祥也
　　伊川先生曰六三以隂柔不中正之质处险极而用刚居阳用刚也不善处困之甚者也石坚重难胜之物蒺防刺【一无刺字】不可据之物三以刚险而上进则二阳在上力不能胜坚不可犯益自困耳困于石也以不善之徳居九二刚中之上其不安犹借刺据于蒺防也进退既皆益困欲安其所益不能矣【一作也】宫其居所安也妻所安之主也知进退之不可而欲安其居则失其所安矣进退与处皆不可【一有则字】唯死而已其凶可知系辞曰非所困而困焉名必辱非所据而据焉身必危既辱且危死期将至妻其可得见邪二阳不可犯也而犯之以取困是非所困而困也名辱其事恶也三在二上固为据之然苟能谦柔以下之则无害矣乃用刚险以乘之则不安而取困如据蒺防也如是死期将至所安之主可得而【一无而字】见乎据于蒺防谓乗九二之刚不安犹借刺也不祥者不善之征失其所安者不善之效故云不见其妻不祥也【并易传】
　　白云郭氏曰石之为物坚不可犯知不可犯而不犯则无困焉知不可犯而犯之是以遇困也六三之柔不能以柔道自安反欲用刚上于二阳困于石也下乗九二之刚据于蒺防也宫者自安之所也妻者所安之主也以进则非所困而困以退则非所据而据上下夫自安之道虽有宫有妻将皆失之矣是以凶也象曰不祥也者其不能自安则不善之机也至于不见其妻则不善之明应也故知处困而不自安终必至于名辱身危死期将至而后不祥之効终焉至扵不能保妻子则他人可知矣【易说】
　　九四来徐徐困于金车吝有终象曰来徐徐志在下也虽不当位有与也
　　伊川先生曰唯力不足故困亨困之道必由援助当困之时上下相求理当然也四与初为正应然四以不中正处困其才不足以济人之困初六比二三有刚中之才足以拯困则冝为初所从矣金刚也车载物者也二以刚在下载已故谓之金车四欲从初而阻于二故其来迟疑而徐徐是困于金车也己之所应疑其少已而之它将从之则犹豫不敢遽前岂不可羞吝乎有终者事之所归者正也初四正应终必相从也寒士之妻弱国之臣各安其正而已苟择势而从则恶之大者不容于世矣二与四皆以阳居隂而二以刚中之才所以能济困也居隂者尚柔也得中者不失刚柔之宜也○四应于【一无于字】初而隔于二志在下求故徐徐而来虽居不当位为未善然其正应相与故有终也【并易传】
　　横渠先生曰必有偏系吝也以阳覆柔故有终【易说】白云郭氏曰当困之时以隂求阳者无它焉求济而已初六之困甚矣而九四正应不能以济者以九二刚中在下力足以有济而初六近而可从也故有金车之象焉金有坚刚之象车有积中之徳谓九二也来徐徐者初六既从二而于九四之应则徐徐其来也当困之时九二得济难之权四不当位非其敌也故不能济初之急而致徐徐其来也不能济初之急是困于九二之权也困于九二而未能应初吝也虽吝而有终者正道终复而应也故初六言三嵗以见虽乆而有期非若终凶者也与九四有终之义相符象言志在下者彼虽徐徐其来而四则未有忘初之志也有与者虽不当济困之事以初六正应而有当与之道也【易说】
　　九五劓刖困于赤绂乃徐有说利用祭祀象曰劓刖志未得也乃徐有说以中直也利用祭祀受福也
　　伊川先生曰截鼻曰劓伤于上也去足为刖伤于下也上下皆揜于隂为其伤害劓刖之象也五君位也人君之困由上下无与也赤绂臣下之服取行来之义故以绂言人君之困以天下不来也天下皆来则非困也五虽在困而有刚中之徳下有九二刚中之贤道同徳合徐必相应而来共济天下之困是始困而徐有喜说也利用祭祀祭祀之事必致其诚敬而后受福人君在困时宜念天下之困求天下之贤若祭祀然致其诚敬【一作至诚】则能致天下之贤济天下之困矣五与二同徳而云上下无与何也曰隂阳相应者自然相应也如夫妇骨肉分定也五与二皆阳爻以刚中之徳同而相应相求而后合者【一无者字】也如君臣朋友义合也方其始困安有上下之与有与则非困也故徐合而后有【一无有字】说也二云享祀五云祭祀大意则宜用至诚乃受福也祭与祀享泛言之则可通分而言之祭天神祀地示享人鬼五君位言祭二在下言享各以其所当用也○始为隂揜无上下之与方困未得志之时也徐而有説以中直之道得在下之贤共济于困也不曰中正与二合者云直乃宜也直比正意差缓尽其诚意如祭祀然以求天下之贤则能【一无能字】享天下之困而享受其福庆也【并易传】横渠先生曰以阳居阳处困以刚威怒以求物之来是反为赤绂所困者也与九二之义反矣苟能徐以俟之乃心有说故曰乃徐有说物既自至以事鬼神然后福可致焉处困用中可以不失其守而已故言利用祭祀然非有为之时也【易说】
　　白云郭氏曰困之象上下皆揜于隂在常人处之受其困而已在有为之君必思所以去之是以有用刑之象劓刖者上下皆刑之也刑小人而去之所以进君子故九五劓刖以困于赤绂故也赤绂君子之服也病君子之不进故刑及小人也君子进则善者劝而不仁者逺何困之有且君子难进易退不求而致之不可得也故九五患赤绂之不进而九二有朱绂方来之辞以见九五之求之也九二中直之臣至而后有说故曰乃徐有说必曰绂者绂蔽膝也与黄裳之义同取其谦下之道也九二以谦而不敢自进九五以谦而下求之故皆曰绂也君臣相与至诚而已其道虽鬼神可交况人乎故以九二事君之道用于享祀则利用享祀矣以九五下贤之道用于祭祀则利用祭祀矣此亦见其君臣同于至诚之徳用于人用于神皆可也如是则天下其有不治者哉志未得者非乐于用刑也君子未进人君志未得之初不得已而用之也受福者与孔子祭则受福之义同盖是道也用于君子则必得贤用于鬼神则必受福人神虽不同其交感之道则一而已【易说】
　　上六困于葛藟于臲卼曰动悔有悔征吉象曰困于葛藟未当也动悔有悔吉行也
　　伊川先生曰物极则反事极则变困既极矣理当变也葛藟纒束之物臲卼危动之状六处困之极为困所纒束而居最髙危之地困于葛藟与臲卼也动悔动輙有悔无所不困也有悔咎前之失也曰自谓也若能曰如是动皆得悔当变前之所为有悔也能悔则往而得吉也困极而征则出于困矣故吉三以隂在下卦之上而凶上居一卦之上而无凶何也曰三居刚而处险困而用刚险故凶上以柔居说惟为困极耳困极则有变困之道也困与屯之上皆以无应居卦终屯则泣血涟如困则有悔征吉屯险极而困说体故也以说顺进可以离乎困也○为困所纒而不能变未得其道也是处之未当也知动则得悔遂有悔而去之可出于困是其行而吉也【并易传】
　　横渠先生曰处困之极重刚在下不得其肆居非所安举则招悔取舍皆咎故行然后吉一云动悔有悔犹云动悔之悔也【易说】
　　白云郭氏曰上六以柔居困之极不能脱困有葛藟纒纠之象复欲安而居之又甚危不可安也是处困之不能退不能遂者故曰困于葛藟于臲卼也曰动悔有悔者畏懦之过徒知悔吝生乎动不敢动乎悔中如是则必有悔至不知当困之极征而脱困则吉是未可与权之士也未当者处困之道未当也吉行者谓悔虽生乎动而困之上六吉在于行时有不得同也此爻盖圣人明处困失时之戒【易说】

　　大易粹言卷四十七
　　钦定四库全书
　　大易粹言卷四十八　　　宋　方闻一　编
　　【巽下坎上】
　　伊川先生曰井序卦困乎上者必反下故受之以井承上升而不已必困为言谓上升不已而困则必反扵下也物之在下者莫如井井所以次困也为卦坎上巽下坎水也巽之象则木也巽之义则入也木器之象木入扵水下而上乎水汲井之象也【易传】
　　井改邑不改井无防无得往来井井汔至亦未繘井羸其瓶凶
　　伊川先生曰井之为物常而不可改也邑可改而之它井不可迁也故曰改邑不改井汲之而不竭存之而不盈无防无得也至者皆得其用往来井井也无防无得其徳也常往来井井其用也周常也周也井之道也○汔防也繘绠也井以济用为功防至而未及用亦与未下繘扵井同也君子之道贵乎有成所以五谷不熟不如荑稗掘井九轫而不及泉犹为弃井有济物之用而未及物犹无有也羸败其瓶而失之其用防矣是以凶也羸毁败也【并易传】
