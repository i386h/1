<!-- { "loadSidebar": true } -->
　　白云郭氏曰上六居一卦之极失谦下之义无以奉祭祀则非夫妇之道矣故称女士焉未嫁曰女未娶曰士筐所以载实也承筐无实失妇道也礼云血祭盛气也亲割牲而无血失夫道也夫不夫妇不妇何所利哉是以夫妇之道有不能永终者以此圣人贵其知敝故夫夫妇妇而家道正矣言无实无血无攸利于上六之爻皆不能永终知敝也【易说】

　　大易粹言卷五十四
　　钦定四库全书
　　大易粹言卷五十五　　　宋　方闻一　编
　　【离下震上】
　　伊川先生曰丰序卦得其所归者必大故受之以丰物所归聚必成其大故归妹之后受之以丰也丰盛大之义为卦震上离下震动也离明也以明而动动而能【一无能字】明皆致丰之道明足以照动足以亨然后能致丰大也【易传】
　　丰亨王假之勿忧宜日中
　　伊川先生曰丰为盛大其义自亨极天下之光大者唯王者能至之假至也天位之尊四海之富羣生之众王道之大极丰之道其唯王者乎丰之时人民之繁庶事物之蕃盛治之岂易周为可忧【一作患】虑宜如日中之盛明广照无所不及然后无忧也【易传】
　　横渠先生曰宜日中不宜过中也【易说】
　　白云郭氏曰丰者盛大之名盛大所以亨极天下之盛大唯王能至之盖王者有道之主也然物极大盛者忧必将至唯用中道自持则可无忧故欲勿忧则宜如日之方中也日过中则昊丰过盛则忧一道也圣人欲持满以中故言宜日中然噬嗑与丰皆明动之卦噬嗑先动而求明得明而后可亨也丰已明而后动则不期而自亨矣故噬嗑亨继以利用狱利于求明故也丰无不亨故特曰王假之而已亦犹干之不言所利也【易说】
　　彖曰丰大也明以动故丰王假之尚大也勿忧宜日中宜照天下也日中则昊月盈则食天地盈虚与时消息而况于人乎况于鬼神乎
　　伊川先生曰丰者盛大之义离明而震动明动相资而成丰大也○王者有四海之广兆民之众极天下之大也故丰大之道唯王者能至之所有旣大其保之治之之道亦当大也故王者之所尚至大也○所有旣广所治旣众当忧虑其不能周及宜如日中之盛明并照天下无所不至则可勿忧矣如是然后能保其丰大保有丰大岂小才小知之所能也○旣言丰盛之至复言其难常以为诫也日中盛极则当昊昳月旣盈满则有亏缺天地之盈虚尚与时消息况人与鬼神乎盈虚谓盛衰消息谓进退天地之运亦随时进退也鬼神谓造化之迹于万物盛襄可见其消息也于丰盛之时而为此诫欲其守中不至过盛处丰之道岂易也哉【并易传】
　　横渠先生曰月盈则食中盈之极也此人鬼所以恶盈祸盈也【易说】
　　白云郭氏曰非动则不能致丰不明以动又无自而丰惟明以动是以丰也丰之为道尚也大也非尽王之道者不至之也日未中则不及旣中则过皆偏照也惟日中无偏照故王者宜法是道以照天下是以圣人贵夫持之而不失也日中而后有昊月盈而后有食昊食皆有忧矣盖以其道失中故也此再明勿忧宜日中之义也岂特日月而已乎虽天地盈虚尚与时为进退如春为阳中秋为隂中过是皆隂阳之极矣况在人与鬼神者乎孔子作彖略及丰大而言中为详者大其时也中其道也详其道所以垂戒亦见丰之时非易处者矣【易说】
　　象曰雷电皆至丰君子以折狱致刑
　　伊川先生曰雷电皆至明震并行也二体相合故云皆至明动相资成丰之象离明也照察之象震动也威断之象折狱者必照其情实惟明克允致刑者以威于【一作其】奸恶唯断乃成故君子观雷电明动之象以折狱致刑也噬嗑言先王饬法丰言君子折狱以明在上而丽于威震王者之事故为制刑立法以明在下而丽于威震君子之用故为折狱致刑旅明在上而云君子者旅取慎用刑与不留狱君子皆当然也【易传】
　　横渠先生曰盛明如天大之至也动于上而明于下故折狱致刑民不惑矣【易说】
　　白云郭氏曰噬嗑动以求明故虽为雷电而未极其至丰先明而后动则动无不善是以极其至也故曰雷电皆至盖明之至而动亦至也折狱断也致刑丽于刑也方动而有明有不明故明罚勑法以申戒之求于明也旣明而后动则无疑矣是以断而致之刑也【易说】
　　初九遇其配主虽旬无咎徃有尚象曰虽旬无咎过旬灾也
　　伊川先生曰雷电皆至成丰之象明动相资致丰之道非明无以照非动无以行【一作亨】相须犹形影相资犹表里初【一无初字】九明之初九【一无九字】四动之初宜相须以成其用故虽旬而相应位则相应用则相资故初谓四为配主已所配也配虽匹称然就之者也如配天以配君子故初于四云配四于初云夷也虽旬无咎旬均也天下之相应者常非均敌如隂之应阳柔之从刚下之附上敌则安肯相从唯丰之初四其用则相资其应则相成故虽均是阳刚相从而无过咎也盖非【一有刚字】明则动无所之非动则明无所用相资而成用同舟则胡越一心共难则仇怨恊力事势使然也往而相从则能成其丰故云有尚有可嘉尚也在它卦则不相下而离隙矣○圣人因时而处宜随事而顺理夫势均则不相下者常理也然有虽敌而相资者则相求也初四是也所以虽旬而无咎也与人同而力均者在乎降己以相求恊力【一作心】以从事若怀先【一作先懐】已之私有加上之意则患当至矣故曰过旬灾也均而先已是过旬也一求胜则不能同矣【并易传】
　　横渠先生曰所之在进光天其宜也故徃而有尚非均是阳爻则蔀暗之灾与六二疑疾无以异也【易説】白云郭氏曰有为之世所莫先者明动而已丰者有为之时也明与动相配之道也初之遇四以明遇动故言配主非遇配主则不能有为矣辅嗣曰旬均也配主虽均而可与有为故虽均亦无咎而徃则有尚是宜往配以有为也过旬灾者才力旣均则当相资以有成一欲偏胜则为灾矣是以初以四为配主四以初为夷主迭自为賔而莫适为主斯无过旬之灾矣王氏以旬为均者以初九九四均阳爻也非正应也【易说】
　　六二丰其蔀日中见斗往得疑疾有孚发若吉象曰有孚发若信以发志也
　　伊川先生曰明动相资乃能成丰二为明之主又得中正可谓明者也而五在正应之地隂柔不正非能动者二五虽皆隂而在明动相资之时居相应之地五【一作乃】才不足【一有耳字】旣共应之才【一无才字】不足资则独明不能成丰旣不能成丰则防其明功故为丰其蔀日中见斗二至明之才以所应不足与而不能成其丰防其明功无明功则为昏暗故云见斗斗昏见者也蔀周匝之义用障蔽之物掩晦于明者也斗属隂而主运平象五以隂柔而当君位日中盛明之时乃见斗犹丰大之时乃【一作而】遇柔弱之主斗以昏见言见斗则是明防【一作防明】而暗矣二虽至明中正之才所遇乃柔暗不正之君旣不能下求于己若往求之则反得疑猜忌疾暗主如是也然则如之何而可夫君子之事上也不得其心则尽其至诚以感发其志意而已苟诚意能动则虽昏蒙可开也虽柔弱可辅也虽不正可正也古人之事庸君常主而克行其道者已之诚意【一无意字】上达而君见信之笃耳管仲之相桓公孔明之辅后主是也若能以诚意发其志意则得行其道乃为吉也○有孚发若谓以已之孚信感发上之心志也苟能发则其吉可知虽柔【一作昏】暗有可发之道也【并易传】
　　横渠先生曰凢言往者皆进而之上也初进而上则遇阳而有尚二旣以隂居隂而又所应亦隂故往无所发愈増疑疾能不私于累信然接物乃吉宜日中而所应得隂故曰见斗五在君位故以斗喻夜见之象【易说】
　　白云郭氏曰六二为离明之中而有丰蔀之闇者以隂居隂才位不足上非正应所以有从闇之象也蔀者覆障而致闇之谓也居明而丰于闇自致之也故至于日中见斗盖丰于闇则闇必至焉天下之理明则无疑闇则疑六二用明投闇往得疑疾乃其宜也然天下之无信者生于不中不正旣中且正斯为有孚矣任其中正有孚而发则动无不吉舍中正有孚之德而从居隂从闇之义则惑矣是其所以疑也信以发志者由固有之明信发中正之志则吉也六二有中正离明之德足以致吉有居隂从闇之义足以蔽明是以圣人之辞两及之然有为则在人耳故人守德不妄动则吉舍德而妄动则疑理之必然也有孚发若内也主在已之德言也丰其蔀外也主在外之事言也是以君子不明则不动终无丰蔀见斗之患唯智者能之然日中无见斗之理是之谓疑疾犹睽之载鬼一车也【易说】
　　九三丰其沛日中见沬折其右肱无咎象曰丰其沛不可大事也折其右肱终不可用也
　　伊川先生曰沛字古本有作斾字者王弼以为幡幔则是斾也幡幔围蔽于内者丰其沛其暗更甚于蔀也三明体而反暗于四者所应隂暗故也三居明体之上阳刚得正本能明者也丰之道必明动相资而成三应于上上隂柔又无位而处震之终旣终则止矣不能动者也它卦至终则极震至终则止矣三无上之应则不能成丰沬星之微小无名数者见沬暗之甚也丰之时而遇上六日中而见沬者也右肱人之所用乃折矣其无能为可知贤智之才遇明君则能有为于天下上无可赖之主则不能有为如人之折其右肱也人之为有所失则有所归咎曰由是故致是若欲动而无右肱欲为而上无所赖则不能而已更复何言无所归咎也○三应于上上隂而无位隂柔无势力而处旣终其可共济大事乎旣无所赖如右肱之折终不可用矣【并易传】
　　横渠先生曰所应在隂故曰丰沛能折其右肱絶去上六而不累其明则可免咎也光大之上隂柔之终不可用也【易说】
　　白云郭氏曰王氏谓沛为幡幔之属然凡偏蔽之象皆谓之沛非必幡幔之类也沬昧也隠昧不明之象也自蔽其明至于隠昧不明之地则伤其明矣人之有为也目有所见而后手足可为今自伤其明至于幽昧无所见焉是不能有为也故有折其右肱之象无咎者犹虽凶无咎之义盖言折其右肱疑于凶而无咎也且丰居甚大之际最为大有为之时非天下之至明不足以尽其道今自损其明如丰沛见沬则其才不可以有为也自知其才不可以有为而强为之则其为过甚矣知其才不可以有为而不为亦可谓自知之明矣是所以折其右肱无咎也象言不可大事者旣失其明不可有为故也必言其折者盖絶其有为之资示终不可用也九三过中而从隂故有是象右肱偏体也【易说】
　　九四丰其蔀日中见斗遇其夷主吉象曰丰其蔀位不当也日中见斗幽不明也遇其夷主吉行也
