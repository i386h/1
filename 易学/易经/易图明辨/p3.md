<!-- { "loadSidebar": true } -->
　　仲氏易[萧山毛锡龄字天与善言易早卒其季奇龄述之为仲氏易]曰此为揲蓍三致意也夫秖一揲蓍而本乾坤而前民用至于如是是故未揲之先合五十之数聚而不分有大中之道焉说文极中也屋极谓之中言不分于一隅也崔憬云舍一蓍为太极是也而于是分之为二以象两则是太极生两仪也李氏易解秖四十九数而未分为太极分之为阴阳是也而于是揲之以四以象四时则是两仪生四象也虞翻谓四象即四时是也而于是一扐再扐再变三变而八卦成焉则是四象生八卦也荀爽云四时通变为八卦之所由始是也夫如是而所生止八卦已哉吉凶定则大业即于是生而况其它乎所谓生生之谓易如是矣其不及挂一象三归奇象闰者略言之也犹后文秖言象四时也旧以太极两仪泛指天地则于易有太极易有四象两易有不合一谓是伏羲画卦时则画卦是作卦不是生卦系辞凡言生如生变化生吉凶生情伪生利害皆是筮卦非画卦也二伏羲画卦是由乾而坤而六子而因重以至六十四夫子本辞自言之并无由一而二而四之法三太极秪中而不分之义而为圗为说聚讼不决此必不可为训者四四象从来无解五且后文明云易有四象所以示也与下所以告所以断同若指画卦言则阴阳老少但画时取资之象谓可以示世告世断吉凶乎
　　蠡吾李刚主塨与毛太史奇龄讯易书曰易有太极一节先儒旧说反复思之不解以两仪为天地然八卦之乾坤天地也岂天地生天地乎若以两仪为阴阳则乾坤阴阳也亦阴阳生阴阳矣一不解也四象为木火金水等说先生辟之详矣况乾坤之上先儒以太极为主宰尚有理若又有两仪四象则乾坤之上不容有许多对象也二不解也系辞曰天地设位而易行乎其中则易者从乾坤六子而名之者也乃言易有太极以生天地三不解也先生直以太极为乾两仪为乾坤各三而成八卦塨亦未了然今忽从先生解夫易何为句谓阐大衍五十之数生一妄解谓太极者大衍之舍一不用者也[唐崔憬有此说]两仪者分而为二以象两也四象者揲之以四以象四时也[先儒以四象为老阳老阴少阳少阴然亦揲之以四中事也]八卦统六十四卦而言四揲十有八变而成之者也言易大衍之数递生以成八卦而吉凶以定趋吉避凶而大业以生仍阐明揲蓍之故也不言挂一归奇者即在两四之内也观前文有兴神物以前民用后文有定吉凶莫大乎蓍龟及易有四象所以示也系辞焉所以告也定之以吉凶所以断也似仍阐大衍之数者惟先生敎之[仲氏易旧主卦后改主蓍李未见故有此讯毛惊其闇合答书大称赏]
　　四象余旧主东坡汉上之说乾坤为老阳老阴三男三女为少阳少阴葢以四象即八卦八卦即六十四卦也岁庚辰客京师因金素公得交于李君晨夕过从间以此说就正李君曰八卦原该六十四卦但经明曰四象生八卦今乃以四象即八卦是八卦生八卦矣似难通也因出讯易书并仲氏易以示余余参酌其说而为之解谨按天一地二至存乎德行四章大抵言揲蓍求卦之事此节上文曰蓍之德圎而神而继之曰卦之德方以知六爻之义易以贡是卦爻即揲蓍之所得非易书已然之画也故又曰神以知来曰是兴神物以前民用曰利用出入民咸用之谓之神皆指蓍言也故唐一行以三变皆刚为太阳三变皆柔为太阴而朱子释此节亦兼主揲蓍讯易之解良是但以分而为二为两仪揲之以四为四象则其义犹未惬当葢分而为二不过分四十九策为左右即不舍一为太极其将不可分乎安见此两为一之所生乎揲之以四不过以左右手四四而数其策即不分而为二其将不可数乎安见此四为两之所生乎且太极形而上者也两仪四象八卦皆形而下者也八卦粲然成列则两仪四象亦必粲然成列当分二揲四时正在手中般运其所谓天地三才四时再闰者特取譬之假象耳若夫两仪四象则参伍错综之余通变而成文者也四营未毕格中无奇耦之数三变未终版上无老少之爻又安见为两仪四象哉展转寻绎终未豁然窃意所谓太极者一而已矣命筮之初奇偶未形即是太极迨夫四营而成易合挂扐之策置之于格或五或四则为奇或九或八则为偶是谓太极生两仪至于三变而成爻画之于版三奇为□曰老阳三偶为乂曰老阴一奇二偶为一曰少阳一偶二奇为--曰少阴是谓两仪生四象至于九变而为三画之小成十八变而得二体之贞悔是谓四象生八卦由是各占其所值之卦爻是谓八卦定吉凶由是吉者趋而凶者避是谓吉凶生大业故下文结言之曰定天下之吉凶成天下之亹亹者莫大乎蓍龟脉络分明辞旨融彻其为揲蓍之序也何疑总之四象二字苦无定说今既主一行之刚柔太少而更推得其所以然始知四象与单称象者不同单称象者即易书已然之画八卦成列象在其中是也四象则蓍策过揲之数爻所用之九六及不用之七八是也故下文又曰易有四象所以示谓示人以所值之卦爻也章中两言四象朱子以前四象为圣人画卦自然之次第以后四象为揲蓍所得阴阳老少之爻夫均此四象且同在一章之中岂容有二解哉太极两仪四象之递生其为揲蓍之序益洞然而无疑矣解成以复于李君李君答书曰拙解虽成然清夜思之尚未自信以舍一分二揲四是相连之事非相生之物也今得妙解豁然真是相生之序矣真是生生之易矣何快如之
　　此节于圗书之义似乎差缓然钩隠启蒙以太极两仪四象八卦悉附会于圗书传习已久世莫敢违故详着其说以明此节与圗书无涉且与画卦亦无涉而先天八卦次序之谬因以见云
　　右论太极两仪四象非圗书之所有
　　
　　天生神物圣人则之[秀岩李氏曰龟筴传天下和平王道得而蓍茎长丈其生每百茎汉儒之说如此今犍为郡田野间生此蓍草一本百茎絶无余支愚亲观之但长可二尺余不尽如先儒之说问诸土人云其生亦如常草但一本百茎此为异也]天地变化圣人效之[汉上朱氏曰天地变化四时行焉万物生焉故圣人效之]天垂象见吉凶圣人象之[日月五星天象也天不言示之以象吉凶见矣故圣人象之]河出圗洛出书圣人则之易有四象所以示也[朱子曰四象谓阴阳老少示谓示人以所值之卦爻]系辞焉所以告也定之以吉凶所以断也
　　程氏遗书入闗录曰孔子感麟而作春秋然麟不出春秋岂不作大抵须有发端处如画卦因见河圗洛书果无河圗洛书八卦亦须作
　　紫岩张氏浚曰天生神物谓蓍龟之探赜索隠钩深致逺者是也圣人则之以明易之象数天地变化谓阴阳之消息盈虚往来进退者是也圣人效之而为六十四卦天垂象谓天之经纬错杂纵横昭著者是也圣人象之而为三百八十四爻夫易之象数卦爻圣人皆得于心而必参之天地者葢圣人与天地之心相似其爱人之心未尝不同也然天欲雨山川必先云气况易之兴也岂无先至之祥乎是以圣人必终之以河出圗洛出书而又则之者其则皇天以兴其易者乎又况河圗不出吾已矣夫孔子尝有是叹九洛之事治成德备庄周尝有是言圣人则之度其时以卜其道之将以兴也而郑康成溺于纬书乃云河圗有九篇洛书有六篇孔安国又以河圗为八卦洛书为九畴此皆芜秽圣经者矣甚至以神物变化垂象圗书为四象此尤不经学者不可以不辨
　　按此言圣人作易准天地万物之理而未尝自用其私智蓍草一本百茎中分为五十而大衍之数以定四营之法以立是谓天生神物圣人则之在天成象在地成形天地之变化也刚柔相摩八卦相荡鼓之以雷霆润之以风雨日月运行一寒一暑乾道成男坤道成女则圣人效之之事也日月五星天之垂象也顺序而行则示人以吉薄蚀陵鬬则告人以凶圣人设卦观象系辞焉而明吉凶使占者知所趋避所以象之也河洛者地之中也圣人兴必出圗书伏羲则之以画卦文王周公则之以系彖爻而开物成务之道备矣上三者无时不有圗书则旷世而一出故末言之观下文系辞与四象并举则此实该三圣之事不必专主伏羲亦不必谓洛书禹时所出于易无与也
　　易有筮无卜而卜筮蓍龟并言伏羲所则者河圗也而并及洛书学者疑之蔡季通云易岂有龟卜之法乎亦言其理无二而已愚窃谓上文虽蓍龟并言而此但云神物即专指蓍亦无不可圗书原不止羲禹时出汉五行志刘向曰昔三代居三河河洛出圗书武帝纪元光元年诏曰昔在唐虞画象而民不犯周之成康刑错不用德及鸟兽麟凤在郊薮河洛出圗书李寻传对灾异曰天下有道则河出圗洛出书沟洫志谷永上言河中国之经渎圣王兴则出圗书王道废则竭絶由是观之歴代有道之君皆受圗书非独羲禹时出也河圗象也故则之以画卦洛书文字也故则之以系辞河圗非必八卦洛书不尽九畴也墨子言周文王时河出录圗故易纬乾凿度有入戊午蔀二十九年受录应河圗之说沈约宋书符瑞志云周公摄政七年制礼作乐凤凰见乃与成王观于河洛沈璧礼毕荣光幕河青龙临坛衔玄甲之圗坐之而去礼于洛亦如之玄龟止于坛背甲刻书赤文成字其言自周公至于秦汉盛衰之符此皆本诸纬候殊不足信然汉书言之凿凿夫子亦有叹徯之思是圗书必非不再出之物安知文王周公不有所则以系彖爻乎紫岩以圗书为易兴先至之祥正与夫子凤鸟河圗并举之意相合大传曰易之兴也其于中古乎又曰当殷之末世周之盛德然则二圣系辞亦当有先至之祥易兴于中古岂徒以羑里东山忧患之故哉
　　易将兴而圗书出所谓先天而天弗违也圗书出而易遂作所谓后天而奉天时也记曰清明在躬志气如神耆欲将至有开必先天降时雨山川出云圣人一天而已时至事起何容心焉
　　
　　郑氏玄易注曰春秋纬曰河以通乾出天苞洛以流坤吐地符河龙圗发洛龟书成河圗有九篇洛书有六篇[隋经籍志纬书河圗二十卷河圗龙文一卷其书出于前汉有河圗九篇洛书六篇自黄帝至周文王所受本文又别有三十篇云自初起至于孔子九圣之所増演以广其意又有七经纬三十六篇并云孔子所作并前合为八十一篇]
　　邢昺论语疏云郑玄以为河圗洛书龟龙衔负而出如中候所说龙马衔甲赤文绿字甲似龟背袤广九尺上有列宿斗正之度帝王录纪兴亾之数是也今案史记秦始皇三十二年燕人卢生奏录圗书曰亡秦者胡也此即所谓录纪兴亡之数葢圗谶之术自战国时已有之汉武表章圣籍诸不在六艺之科者皆不得进及其衰也哀平之际纬候繁兴显附于六艺而无所忌惮王莽矫用符命光武尤信谶言郑兴贾逵以附同称显桓谭尹敏以乖忤沦败自是习为内学[其事秘密故称内]康成号一代儒宗不能违众而独立乃据此以注易信如所言则伏羲画卦之本变为录纪兴亡之数而河圗亦是文字洛书且非九畴矣妖妄不经莫甚于此故参同契之流得乘隙而起以九宫之数纵横十五者冒河圗之名而稍近于理世莫能辨向使东汉诸儒不为纬候所惑绍先正之传而更为之发明彼方技家言安得窜入于吾易而乱圣真欺来学也哉噫是康成之过也
