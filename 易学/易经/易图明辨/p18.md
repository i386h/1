<!-- { "loadSidebar": true } -->
　　按天根月窟即参同纳甲之说天阳也月阴也以八卦言之月三日生明于庚纳震一阳之气庚当乾终巽始故曰乾遇巽时观月窟震一阳始交于甲纳乾初九之气甲当坤终震始故曰地逢雷处见天根也以六十四卦言之纯乾遇巽之一阴是为姤于月为生魄阳消阴息自此始故谓之月窟即乾尽午中而阴生之谓也纯坤遇震之一阳是谓复于月为合朔阴消阳息自此始故谓之天根即坤尽子中而阳生之谓也[参同契云晦至朔旦震来受符当斯之时天地媾其精日月相撢持雄阳播玄施雌阴化黄包混沌相交接权舆树根基邵子所谓地逢雷处见天根者是]三十六宫朱子之义较长盖人身之天根在尾闾月窟在泥丸修炼之法夜子以心神注气海谓之生药子后则自尾闾进火以达于泥丸午中则自泥丸还元以讫于尾闾从复姤用功而诸卦皆到上下往来终而复始和气满腔盎然流溢故曰三十六宫都是春也邵子虽不事修炼而其理固已洞彻丹家秘寳和盘托出矣
　　或问邵子既知此理何不事修炼曰修炼亦是苦功颇妨人作乐邵子襟怀疎放得蒙庄逍遥之趣可以养生可以尽年无所待于修炼故知而不为其诗曰不佞禅伯不谀方士自是真实语非因与二程游而有所揜饰也
　　朱子语类周谟问先天卦气相接皆是左旋盖乾接以巽初姤卦便是一阴生坤接以震初复卦便是一阳生自复卦一阳生[十一月]尽震四离三一十六卦然后得临卦[十二月]又尽兑二凡八卦然后得泰卦[正月]又隔四卦得大壮[二月]又隔大有一卦得夬[三月]夬接乾[四月]乾接姤自姤卦一阴生[五月]尽巽五坎六一十六卦然后得遯卦[六月]又尽艮七凡八卦然后得否卦[七月]又隔四卦得观[八月]又隔比一卦得剥[九月]剥接坤[十月]坤接复周而复始循环无端卦气左旋而一岁十二月之卦皆得其序但阴阳初生各歴十六卦而得一月又歴八卦再得一月至阴阳将极处只歴四卦为一月又歴一卦遂一并三卦相接其初如此之疎其末如此之密此阴阳盈缩当然之理欤然此图于复卦之下书曰冬至子中于姤卦之下书曰夏至午中此固无可疑者独于临卦之下书曰春分卯中则临卦本为十二月之卦而春分合在泰卦之下于遯卦之下书曰秋分酉中则遯卦本为六月之卦而秋分合在否卦之下是固不可晓者答曰伏羲易自是伏羲说话文王易自是文王说话固不可交互求合所看先天卦气盈缩子细某亦尝如此理会来而未得其说
　　黄氏象数论曰易纬有卦气之法京房精于其学以坎震离兑主二十四气其余六十卦起自中孚卦有六爻爻主一日凡主三百六十日余五日四分日之一每日分为八十分五日得四百分四分日之一得二十分积四百二十分均于六十卦六七四十二每卦得六日七分又于六十卦之中别置复临泰大壮夬乾姤遯否观剥坤十二以为辟卦每爻各主一候自复至乾为息卦曰太阳自姤至坤为消卦曰太阴息卦所属者曰少阳消卦所属者曰少阴故孔颖达复彖反复其道七日来复之疏谓剥卦阳气之尽在于九月之末十月纯坤用事坤卦之尽则复卦阳来坤卦有六日七分举成数故言七日王昭素驳之曰坤卦之尽复卦阳来则十月之节终一阳便来不得到冬至之日矣据其节终尚去冬至十五日则卦七日之义难用易纬之数某以为昭素驳之是矣然昭素未悉卦气之法不能针其锢疾也以十二辟卦言之剥之至复所隔唯坤六爻其一爻当一候一候得五日五十六分分之五六爻得三十日三十五分非七日也以六十卦言之一卦六日七分剥之至复中隔艮既济噬嗑大过坤未济蹇颐中孚九卦计五十四日六十三分非一卦也孔氏牵合两者故其说不能合易之七日来复取卦之反易为义反剥为复所歴七爻以一日为一爻故曰反复其道反复即反复也与卦气何与即使孔氏之疏能合卦气则易之辞无乃为卦气图说乎为卦气之法者宓戏耶文王耶先儒之议卦气者谓卦气不起于中孚而起于复中孚为大雪之终气至冬至而始尽故系于冬至之下中孚之于冬至于象于名两无当也然观太玄之辞曰阳气藏于黄宫信无不在其中则中孚之直冬至者顾以其名耳太玄之释卦序自辟卦之外无不以其名为义也又何独疑于中孚乎所谓六日七分者六日既尽七分便为来日之始非必取足八十分而自为一日也赵汝楳乃以余算归之一卦于是有一卦直七日者失其意矣叶氏则以七分为之气盈六十卦余五日二十分若积余以置闰者是一卦直六日且并京焦之学失其传也
　　六日七分之说相传最久其余卦气皆自后起有自乾至未济并依易书本序以一卦直一日乾直甲子坤直乙丑至未济直癸亥乃尽六十日六周而三百六十日四正卦则直二分二至坎冬至离夏至震春分兑秋分不在六十卦轮直之列者焦氏之法也有以乾坤坎离四卦为槖钥余六十卦依序卦一爻直一时一月有三百六十时足其数者又以十二辟卦每卦管领一时魏伯阳之法也至宋而后有所谓先天图者于是邵子以六日七分之法施于其图黜卦起中孚之说以复起冬至姤起夏至其以坎离震兑四正卦主二十四气者改为乾坤坎离此圆图之卦气也张理以方图覆背置之泰处于东北乾处于东南否处于西南坤处于西北亦以冬至起复至泰而正月至乾而四月夏至起姤至否而七月至坤而十月此方图之卦气也张氏又以一阴一阳至六阴六阳类而并列六阳处南六阴处北阳自下而升阴自上而降广辟卦之法也邵子又以方图乾兑离震各重之为六十四卦共二百五十六卦以之算大运亦以算小运二十四气每气六十四爻积一千五百六十二爻合乾兑离震挂一之数谓之挂一图所谓皇极之学也诸家之不同如此盖初无一定之理各以意之所见为之是故六日七分之外有一卦直一日者两卦直一日者有一爻直一日者四爻三分强直一日者总卦与日之大数而后分配其小数或多或少不顾其果否如是也其卦之排比惟序卦可据序卦之义于时日不可强通故汉儒别求其义于卦名而有中孚之起然扬雄氏所传之卦义未免穿凿附会未尝为易之笃论也宋儒始一变其说以竒偶之升降消长为言而于经文可据之方位一切反之然则宋儒之画汉儒之义犹二五之为十也孰分其优劣哉
　　按说卦传有经卦之方位而无别卦之方位盖文王所演六十四卦其八卦之贞错综而叙不以其卦为类故无方位之可言京房六日七分法卦气起于中孚亦不过取卦名之义以为当直冬至非谓中孚方位在子之半也自魏伯阳以乾坤坎离牝牡震艮巽兑先天八卦之方位端倪始见而邵子演之曰乾坤定上下之位离坎列左右之门天地之所阖辟日月之所出入于是有乾南坤北离东坎西之图又推之于六十四卦为大横图以定其次序又规夫横图而圆之以为六十四卦之方位更有方图居其中于是经卦既非乾坤三索之序别卦又失文王所演之旧虽用京焦分卦直日之遗法而次序方位参错不齐其卦气所自起不得不黜中孚而用复姤坎离震兑四正卦之主二十四气者亦改为乾坤坎离固其所矣然京房分卦直日以候灾异实有其用而邵子大圆图则但如参同契以六十卦象一月升降往来之气非真有分卦直日之事也故辟卦相去之疎密前后不同而二分卯酉之中乃繋之临遯盖此图惟明丹道不主占候固不必一一求合于卦气也其极数知来之学全在加一倍法与此图无涉至于方图则内外疉作四层意在明十六卦两隅尖射之巧妙难用分卦直日法而张仲纯亦仿圆图之例起复姤终乾坤以定十二辟之卦气其舛谬不更甚乎
　　冬至子之半天心无改移一阳初动处万物未生时玄酒味方淡太音声正希此言如不信更请问庖牺又曰何者谓之机天根理极微今年初尽处明日起头时此际易得意其间难下辞人能知此义何事不能知
　　石涧俞氏曰朱紫阳云子之半是未成子方离于亥之时又云一阳初动处在贞元之间愚谓此处正是造化之真机程伊川云若非窃造化之机安能长生至哉言乎
　　大易吟曰天地定位否泰反类山泽通气损咸见义风雷相薄恒益起意水火相射既济未济四象相交成十六事八卦相荡为六十四
　　朱子语类曰此是说方图中两交股底且如西北角乾东南角坤是天地定位便对东北角泰西南角否次乾是兑次坤是艮便对次否之咸次泰之损后四卦亦如是共十六卦又曰方图自西北之东南便是自乾以之坤自东北之西南便是由泰以之否其间有咸恒损益既济未济所以又于此八卦见义盖为是自两角尖射上与乾坤相对不知怎生恁地巧
　　天台董氏楷曰愚因邵子大易吟欲以方图分作四层看其第一层四隅乾坤否泰四卦所谓天地定位否泰反类也然以周围二十八卦横直观之皆乾一坤八之卦此见天地定位之不可易也其第二层四隅兑艮咸损四卦所谓山泽通气损咸见义也然以周围二十卦横直观之亦皆兑二艮七之卦此见山泽通气之象也其第三层四隅为坎离既济未济四卦所谓水火相射既济未济是也然以周围十二卦横直观之亦皆离三坎六之卦此足以见水火不相射之象也其最里一层为震巽恒益四卦所谓雷风相薄恒益起意其象亦可见矣以此言之邵子之诗晓然足以见先天法象自然之妙
　　按方图自西北至东南两隅尖射为八纯自西南至东北两隅尖射为否泰等卦是为十六事然后于四正各布十二卦共四十八合前十六为六十四而八卦相错徧焉此亦邵子之巧推排易无此卦位也
　　观物外篇曰先天学心法也故图皆从中起万化万事生于心也[胡玉斋云此明图之所谓太极]又曰图虽无文吾终日言而未尝离乎是盖天地万物之理尽在其中矣
　　前村程氏直方曰邵子云先天图心法也图皆从中起曰皆者其故何也兼方圆图而言也天地定位圆图之从中起也雷以动之风以散之方图之从中起也皆五与十所寄之位也故圆图左旋起于六十四之坤右转起于一之乾是中起于天地之定位也方图西北与东南之交也起于震巽东北与西南之交也起于恒益南北相直也则起于恒震巽益东西相直也则起于震益恒巽是中起于雷风之动散也由此而论圆者动以定位为本方者静以动散为用故动而无动静而无静固先天之心法欤是不可不皆求之图也
　　双湖胡氏一桂曰案程氏此论甚的愚因推之天地定位起南北子午之中山泽通气次西北东南之卦雷风相薄次东北西南之卦水火不相射又次东西之卦圆图自南北之中起也雷以动之风以散之正居方图中心雨以润之日以晅之则坎次巽离次震艮以止之兑以说之则艮次坎兑次离乾以君之坤以藏之则乾次兑坤次艮实由中而达乎西北东南方图亦自中起也
