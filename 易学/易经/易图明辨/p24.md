<!-- { "loadSidebar": true } -->
　　钱希白洞微志曰上即位初邓州观察使钱太博若水雍容文雅亦近世竒士坚乞罢枢务遂拜礼部贰卿充集贤院学士其日晚余往谒贺诸客退独相留后厅同坐因云某初应举欲求解遂往华阴谒陈先生通刺后蒙倒屣相迎临出执手约后十日却相访至期径往迎入山斋地炉中已先有一僧拥衲对坐某揖之寒暄之礼亦甚简傲少年壮气颇不平之良久僧熟视某而谓陈曰无此骨法二公皆微笑虽惊异其言而不敢询问更有他客至乃逡巡先退次日某独往见陈且问僧名及言者何事陈曰此即白阁道者也道行髙洁学通天人至于知人尤为有神仙之鉴欲劝留学道中心不决遂请道者质疑他云见足下非神仙骨法学道亦不能成但却得好官能于急流中勇退耳又云他本在太白山累岁方一到此某再求见终不可得人生万事知不可以力取[张端义贵耳集云僧即麻衣道者]
　　按希夷老氏之徒也着指玄篇言导养还丹之事则其能养生也可知矣观贾郭二事及预决亡日则其能知来也可知矣养生魏伯阳之学也知来管辂郭璞之术也至所与游者多异人化形之后有异征则其为神仙者流又可知矣先天图于造化阴阳之妙不无所窥见要之为道家之易而非圣人之易其可以乱吾经邪
　　朱子答蔡季通书曰阴君丹诀见濓溪有诗及之当是此书[云笈七籖载阴真君传言阴长生者新野人也师事马明生受太清金液神丹白日升天临去著书九篇又阴真君自序曰惟汉延光元年新野山之子受仙君神丹要诀道成去世副之名山盖即此所谓阴君丹诀也濂溪学本希夷留心丹道此亦其一证]彼之行此而寿考乃吃猪肉而饱者吾人所知盖不止此乃不免于衰病岂坐谈龙肉而实未得尝之比邪魏书一哥已刻就前日寄来此必寄去矣校得颇精字义音韵皆颇有据依逺胜世俗传本只欠教外别传一句耳
　　书周易参同契考异后曰魏君后汉人篇题盖仿纬书之目词韵皆古与雅难通读者浅闻妄辄更改故比他书尤多舛误今合诸本更相雠正其间尚多疑晦未能尽祛姑据所知写成定本其诸同异因悉存之以备参订云空同道士邹欣[双湖胡氏曰邹欣即公姓名向解者以为邹者朱之转欣者熹之转耳后据考异本原有注云按邹本春秋邾子之国乐记云天地欣合郑氏注欣当作熹则邹欣二字即朱熹二字他人不解也]
　　题袁机仲所校参同契后曰予顷年经行顺昌憩篔筜铺见有题煌煌灵芝一年三秀予独何为有志不就之语于壁间者三复其词而悲之不知题者何人适兴予意会也庆元丁巳八月七日[时朱子年六十八]再过其处旧题固不复见而屈指岁月忽忽余四十年此志真不就矣道间偶读此书并感前事戏题絶句鼎鼎百年能几时灵芝三秀欲何为金丹岁晚无消息重叹篔筜壁上诗晦翁
　　调息箴曰鼻端有白我其观之随时随处容与猗移静极而嘘如春沼鱼动极而翕如百虫蛰氤氲开辟其妙无穷孰其尸之不宰之功云卧天行非予敢议守一处和千二百岁
　　答王子耕书曰病中不宜思虑凡百可且一切放下専以存心养气为务但跏趺静坐目视鼻端注心脐腹之下久自温暖即渐见功效矣
　　按养生知来皆希夷之能事而朱子独有取于养生者盖衰年病侵欲藉是以却之使徳业更有所进耳观鼻端之白叹壁上之诗疑龙鲊之难尝羡猪肉之易饱所谓寓意于物而不留意于物也故金丹之诀不惟知之而身欲试之撰参同契考异托名空同道士邹欣而序启蒙则曰云台真逸跋道徳经则曰云台子及其奉祠云台也又寄陆子静书云熹衰病幸叨祠禄遂为希夷直下诸孙良以自庆其向慕之诚如此此太极真图所以期于必得也坎离龙虎未必非易中之一义但不可谓易専为是而作耳
　　右论陈希夷
　　
　　宋史道学传邵雍字尧夫其先范阳人父古徙衡漳又徙共城雍年二十游河南葬其亲伊水上遂为河南人雍少时自雄其才慷慨欲树功名于书无所不读始为学即坚苦刻厉寒不炉暑不扇夜不就席者数年已而叹曰昔人尚友于古而吾独未及四方于是踰河汾涉淮汉周流齐鲁宋郑之墟久之幡然来归曰道在是矣遂不复出北海李之才摄共城令闻雍好学尝造其庐谓曰子亦闻物理性命之学乎雍对曰幸受教乃事之才受河图洛书宓羲八卦六十四卦图象之才之传逺有端绪而雍探赜索隠妙悟神契洞彻藴奥汪洋浩博德其所自得者及其学益老徳益劭玩心髙明以观天地之运化阴阳之消长逺而古今世变微而走飞草木之性情深造曲畅庶几所谓不惑而非依仿象类亿则屡中者遂衍宓羲先天之旨著书十余万言行于世然世之知其道者鲜矣熙宁十年卒年六十七赠秘书省著作郎元佑中赐谥康节雍髙明英迈迥出千古而坦夷浑厚不见圭印是以清而不激和而不流人与交久益尊信之河南程颢初侍其父识雍议论终日退而叹曰尧夫内圣外王之学也雍知虑絶人遇事能前知程颐尝曰其心虚明自能知之当时学者因雍超诣之识务髙雍所为至谓雍有玩世之意又因雍之前知谓雍于凡物声气之所感触辄以其动而推其变焉于是摭世事之已然者皆以雍言先之雍盖未必然也所著书曰皇极经世观物内外篇渔樵问对诗曰伊川击壤集邵子无名公传曰朝廷授之官虽不强免亦不强起晚有二子教之以仁义授之以六经举世尚虚谈未尝挂一言举世尚竒事未尝立异行故其诗曰不佞禅伯不谀方士不出户庭直游天地家素业儒口未尝不道儒言身未尝不行儒行故其诗曰心无妄思足无妄走人无妄交物无妄受炎炎论之甘处其陋绰绰言之无出其右羲轩之书未尝去手尧舜之谈未尝离口当中和天同乐易友吟自在诗饮欢喜酒百年升平不为不偶七十康强不为不寿此其无名公之行乎
　　明道先生志康节之墓曰昔七十子学于仲尼其传可见者惟曽子告子思所以授孟子者耳其余门人各以其材之所宜为学虽同尊圣人所因而入者门戸则众矣况后此千余岁师道不立学者莫知其从来独先生之学为有传也先生得之于李挺之挺之得于穆伯长推其源流逺有端绪今穆李之言及其行事概可见矣而先生醇一不杂汪洋浩大乃其所自得者多矣然而名其学者岂所谓门户之众各有所因而入者欤语成徳者昔难其居若先生之道就其至而论之可谓安且成矣
　　程氏遗书曰尧夫之学先从理上推意言象数言天下之理须出于四者推到理处曰我得此大者则万事由我无有不定然未必有术要之亦难以治天下国家其为人则直是无礼不恭惟是侮玩虽天地亦为之侮玩如无名公传言问诸天地天地不对弄丸余暇时往时来之类
　　君实笃厚晦叔谨严尧夫放旷又曰尧夫道虽偏驳然卷舒作用极熟又能谨细行又曰尧夫襟怀放旷如空中楼阁四通八达也伯淳言邵尧夫病革且言试与观化一遭子厚言观化他人便观得自家又如何观得化尝观尧夫诗意纔做得识道理却于儒术未见所得
　　世人之学博闻强识者岂少其终无有不入禅学者就其间特立不惑无如子厚尧夫然其说之流恐未免此弊
　　邵尧夫数法出于李挺之至尧夫推数方及理
　　邵尧夫临终时只是谐谑须臾而去以圣人观之则亦未是盖犹有意也比之常人甚悬絶矣他疾甚革某往视之因警之曰尧夫平生所学今日无事否他气微不能答次日见之却有声如丝髪来大答云你道生姜树上生我亦只得依你说
　　尹子曰邵尧夫家以墓志属明道太中伊川不欲因步月于庭明道曰颢已得尧夫墓志矣尧夫之学可谓安且成太中乃许
　　上蔡语録曰尧夫易数甚精自来推长厯者至久必差惟尧夫不然指一二近事当面可验明道云待要传与某兄弟某兄弟那得功夫要学须是二十年功夫明道闻说甚熟一日因监试无事以其说推算之皆合出谓尧夫曰尧夫之数只是加一倍法以此知太玄都不济事尧夫惊抚其背曰大哥你恁聪明伊川谓尧夫知易数为知天知易理为知人尧夫云还须知易理为知天因说今年雷起甚处伊川云尧夫怎知某便知又问某处起伊川云起处起尧夫愕然他日伊川问明道曰加倍之数何如曰都忘之矣因叹其心无偏系如此
　　朱子语类问康节学到不惑处否曰康节又别是一般圣人知天命以理它只是以术然到得术之精处亦非术之所能尽然其初只术耳又曰想它看见天下之事才上手来便成四截了其先后缓急莫不有定动中机会事到面前便处置得下矣只是用时须差异须有些机权术数也
　　老子窥见天下之事却讨便宜置身于安闲之地云清静自治邵康节亦有些小似他问渊源録中何故有康节传曰书坊自増耳[见孟子杨子取为我章下]
　　答汪尚书书曰程邵之学固不同然二先生所以推尊康节者至矣盖以其信道不惑不杂异端班于温公横渠之间则亦未可以其道不同而遽贬之也和靖之言恐如孟子言伯夷伊尹之于孔子为不同道之比妄意其然不识台意以为然否抑康节之学抉摘窈微与佛老之言岂无一二相似而卓然自信无所污染此其所见必有端的处比之温公欲护名教而不言者又有间矣
　　厚斋王氏曰张文饶云处心不可着[直略切下同]着则偏作事不可尽尽则穷先天之学止是此二语天之道也愚谓邵子诗夏去休言暑冬来始讲寒则心不着矣美酒饮教微醉后好花看到半开时则事不尽矣
　　按邵子之学源出希夷实老庄之宗派但希夷一言一动无非神仙面目而邵子则不尚虚谈不立异行不落禅机不溺丹道粹然儒者气象故二程乐与之游然观其平日所论微有不满于邵子者曰放旷曰偏驳曰无礼不恭曰空中楼阁曰儒术未见所得曰其说之流有弊瑕瑜不相揜亦未可谓推尊之至也及其为墓志则谓得之穆李者特因其材之所宜以为入道之门戸则固以象数为一家之学矣虽云自得者多不止穆李之所传然终不离乎象数易道之大无所不包执一家之学而以为伏羲之精意全在于此岂理也哉朱子于先天方位得养生之要于加一倍法见数学之精笃信季通意固有在吾何敢轻议但不当列诸经首以为伏羲之易耳明道适僧舍见其方食而曰三代威仪尽在是矣此偶然语也设有人焉掇浮屠之戒律冠于礼经之首则荒矣胡文定于内典独称楞严圆觉亦谓彼教中有可取者耳设有人焉举二书于中庸论语合为一编则悖矣故吾以为邵子之易与圣人之易离之则双美合之则两伤学者不可以不审也
　　右论邵康节
　　
