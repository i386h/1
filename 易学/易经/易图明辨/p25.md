<!-- { "loadSidebar": true } -->
　　宋史隠逸传谯定字天授涪陵人少喜学佛折其礼归于儒后学易于郭曩氏自见乃谓之象一语以入郭曩氏者世家南平始祖在汉为严君平之师世传易学盖象数之学也定一日至汴闻伊川程颐讲道于洛洁衣往见弃其学而学焉遂得闻精义造诣愈至浩然而归其后颐贬涪实定之乡也北山有岩师友游泳其中涪人名之曰读易洞靖康初吕好问荐之钦宗召为崇政殿说书以论弗合辞不就髙宗即位定犹在汴右丞许翰又荐之诏宗泽津遣诣行在至维扬寓邸舍窭甚一中贵人偶与邻馈之食不受与之衣亦不受委金而去定袖而归之其自立之操类此上将用之会金兵至失定所在复归蜀爱青城大酉之胜栖遁其中蜀人指其地曰谯岩敬定而不敢名称之曰谯夫子有绘像祀之者久而不衰定易学得之程颐授之胡宪刘勉之而冯时行张行成则得定之余意者也定后不知所终樵夫牧童往往有见之者世传其为仙云初程颐之父珦尝守广汉颐与兄颢皆随侍游成都见治篾篐桶者挟册就视之则易也欲拟议致诘而蔑者先曰若尝学此乎因指未济男之穷以发问二程逊而问之则曰三阳皆失位兄弟涣然有所省翌日再过之则去矣其后袁滋入洛问易于颐颐曰易学在蜀耳盍往求之滋入蜀访问久无所遇已而见卖酱薛翁于眉卭间与语大有所得不知所得何语也宪勉之滋皆闽人时行行成蜀人郭曩氏及篾叟酱翁皆蜀之隠君子也
　　朱子籍溪先生胡公行状曰先生学易于涪陵处士谯公天授久未有得天授曰是固当然盖心为物渍故不能有见唯学乃可明耳先生于是喟然叹曰所谓学者非克己工夫也邪自是一意下学不求人知一旦揖诸生归隠于故山
　　与汪尚书书曰郭子和云谯天授亦伊川党事后门人熹见胡刘二丈说亲见谯公自言识伊川于涪陵约以同居洛中及其至洛则伊川已下世矣问以伊川易学意似不以为然至考其它言行又颇杂于佛老子之学者恐未得以门人称也以此一事及其所著象学文字推之则恐其于程门亦有未纯师者不知其所谓卒业者果何事邪
　　按朱子此言则谯定仅识伊川于涪陵而入洛则不及见史称先受易于洛后复从游于其乡者妄也徽宗朝蔡京用事禁毋得挟元佑书自是伊洛之学不行时胡刘二公皆在太学而定适至闻其尝与伊川游故慨然师事之所欲闻者义理也而定本象数之学不能有所益定于伊川不纯师二公于定亦未纯师也故朱子虽游二公之门而不得见希夷之真图晚使蔡季通入峡乃购得之易学在蜀亦必非伊川语盖其徒知象数非儒者所尚故自附伊川之易以张其学修史者不能裁择因而书之以为传实不然也昔严君平着老子指归而郭曩氏始祖为其师然则定所受者乃老子之易其于圣人之道犹爝火之于日月也何足选哉何足选哉
　　右论蜀隠者
　　
　　李潜麻衣道者正易心法序曰此书顷得之庐山一异人[或云许坚]或有疑而问者余应之云何疑之有顾其议论可也昔黄帝素问孔子易大传世尚有疑之尝曰世固有能作素问者乎固有能作易大传者乎虽非本真是亦黄帝孔子之徒也余于正易心法亦曰世固有能作之者乎虽非麻衣是乃麻衣之徒也胡不观其文辞议论乎一滴真金源流天造前无古人后无来者翩然于羲皇心地上驰骋实物外真仙之书也读来十年方悟浸渍触类以知易道之大如是也得其人当与共之
　　正易心法曰卦象示人本无文字使人消息吉凶嘿会易道不传乃有周孔周孔孤行易道复晦又曰易道弥满九流可入当知活法要须自悟又曰世俗学解浸渍旧闻失其本始易道浅狭[卷首题云希夷先生受并消息]
　　跋曰五代李守正叛河中周太祖亲征麻衣语赵韩王曰李侍中安得久其城中有三天子气未几城陷时周世宗与本朝太祖侍行钱文僖公若水陈希夷每见以其神观清粹谓可学仙有升举之分见之未精使麻衣决之麻衣云无仙骨但可作贵公卿耳夫以神仙与帝王之相岂易识哉麻衣一见决之则其识为何如也即其识神仙识帝王眼目以论易则其出于寻常万万也固不容于其言矣乾道元年冬十有一月初七日玉溪戴师愈孔文撰
　　南轩张氏曰呜呼此真麻衣道者之书也其说独本于羲皇之画推乾坤之自然考卦脉之流动论反对变复之际深矣其自得者欤希夷隠君实传其学二公髙视尘外皆有长往不来之愿抑列御冦庄周之徒欤虽然概以吾圣门之法则未也形而下者谓之器或者有未察欤其说曰六十四卦惟乾与坤本之自然是名真体又曰六子重卦乾坤杂气悉是假合无有定实余则以为六子重卦皆乾坤杂气之妙用真实自然非假合也希夷述其说曰学者当于羲皇心地上驰骋无于周孔脚迹下盘旋予则以为学易者须于周孔脚迹下寻求然后羲皇心地上可得而识推此可概见矣然其书之传固非牵于文义凿于私意者所可同年而语也
　　朱子书麻衣心易后曰此书词意凡近不类一二百年前文字如所谓雷自天下而发山自天上而坠皆无理之妄谈所谓一阳生于子月而应在夘月乃术家之小数所谓由破体炼之乃成全体则炉火之末技所谓人间万事悉是假合又佛者之幻语耳其它此比非一不容悉举要必近年术数末流道聴涂说掇拾老佛医卜诸说之陋者以成其书而其所以托名于此人则以近世言象数者必宗邵氏而邵氏之学出于希夷于是又求希夷之所敬得所谓麻衣而托之以为若是则凡出于邵氏之流者莫敢议已而不自知其说之陋不足以自附于陈邵之间也
　　再跋麻衣易说后曰予既为此说后二年假守南康始至有前湘阴主簿戴师愈者来谒老且蹩使其壻自掖而前坐语未久即及麻衣易说问其师传所自则曰得之隠者问隠者谁氏则曰彼不欲世人知其姓名不敢言也既复问之邦人则皆曰书独出戴氏莫有知其所自来者予后至其家见几间有所著杂书一编取而读之则其词语气象宛然麻衣易也予以是始疑前时所料三五十年以来人者即是此老既归即取观之则最后跋语固其所为而一书四人之文体制规模乃出一手然后深信所疑之不妄是时戴病已昏不久即死遂不复可穷诘独得其易图数卷阅之又皆鄙陋琐碎穿穴无稽如小儿嬉戏之为者欲以其事驰报敬夫则敬夫亦已下世因以书语吕伯恭曰吾病废有年乃复为吏然不为他郡而独来此岂天固疾此书之妄而欲使我亲究其实邪时当涂守李寿翁侍郎雅好此书伯恭因以余言告之李亟以书来曰即如君言斯人而能为此言亦吾所愿见也幸为津致使其一来予适以所见闻报之而李已得谢西归遂不复出不知竟以余言为何如也
　　陈氏书録解题曰旧传麻衣道者授希夷先生崇宁间庐山隠者李潜得之凡四十二章盖依托也朱侍讲云南康主簿戴师愈撰乃不唧溜底禅不唧溜底修养法不唧溜底时日法王炎曰洛水李寿翁侍郎喜论易炎尝问曰侍郎在当涂板行麻衣新说如何李曰程沙随见属炎曰恐托名麻衣耳以扑钱背面喻八卦阴阳纯驳此鄙说也以泉云雨为阳水以泽为阴水与夫子不合李曰然然亦有两语佳炎曰岂非学者当于羲皇心地上驰骋不当于周孔脚迹下盘旋邪然此二语亦非也无周孔之辞则羲皇心地学者何从探之李无语
　　按是书托名麻衣序跋与书及注同出一手其它踳驳之说无论独李寿翁所赏二语贻误学者不浅然其言实出希夷观物外篇曰先天学心法也图虽无文吾终日言而未尝离乎是亦即所谓羲皇心地上驰骋不于周孔脚迹下盘旋也麻衣小说家以为即白阁僧相钱若水者其人盖孙君仿麞皮处士之流纵令是书真出麻衣吾亦深恶而痛絶之况戴师愈乎
　　右论麻衣道者
　　
　　潜溪宋氏溟涬生赞序曰溟涬生者旴江廖应淮海学也抱负竒气好研摩运世推移及方技诸家学年三十游杭上疏言丁大全误国状大全怒中以法配汉阳军生荷校行歌出都门道旁观者啧啧壮之抵汉江滨遇蜀道士杜可大揖曰子非廖应淮邪生愕然曰道士何自知之可大曰宇宙太虚一尘耳人生其间为尘几何是茫茫者尚了然心目间矧吾子邪然自邵尧夫以先天学授王豫天悦天悦死无所授同葬玉枕中未百年而吴曦叛盗发其冢得皇极经世体要一篇内外观象数十篇余贿盗得之今余五十年数当授子吾俟子亦久矣乃言于上官脱其籍尽教以冢中书其算由声音起生神鉴颖利可大指画未到者生已先意逆悟可大自以为不及学既成去隠宣歙间遇余安裕弋阳将教之安裕劝生业中庸生瞠目厉声曰俗儒几辱吾康节于地下矣复去之杭客贺外史家昼市大衍数夜沽酒痛饮饮即吐吐即饮不醉如泥不休醉中尝大叫曰天非宋天地非宋地奈何奈何语闻贾似道遣客叩之生曰毋多言浙水西地髪白时是其祥也似道未解复召至屏人与语生曰明公宜自爱不久宋鼎移矣似道恶其言掩耳走生亦径出过曽渊子家索酒轰饮酒酣作婴儿啼曰大厦将焚燕犹呢喃未已邪复赋歌以见意都人士闻之竞指以为怪民不与接独太学生熊睎圣犹时造其庐生私执熊手谓曰吾端居层楼闻空中戎马百万来人鬼作哭泣声壬申襄樊陷甲戌宫车晏驾乙亥长江飞渡似道亦殛死临漳丙子三宫播迁诸王大臣皆南北乱走嘘吸事耳子不去欲何为居亡何宋事日非沿江州郡望风奔溃生大恸曰杀气又入闽广中吾不知死所矣遂遁去其言无一不验后四年病死处州学中年五十二无子一义女从之生宗尧夫先天之学颇自谓知易每见诸易师传疏不问浅深辄讪驳以为乐及论后天则尊羲画为经彖爻繋辞为传黜文言彖象二传为九师之言且谓说卦非圣笔不能作上下系乃门人所述序卦直汉儒记耳盖生聪明絶人未闻道而骤语数故其论经多失中然性使酒难近又好讦人阴私人面颈发赤不顾罕有从其学者唯国子簿吴浚进士彭复乐师之浚不卒业复屡受唾斥不怨生将遁时召复至口发例手布筹虽平昔所靳若终身不示人者一举授复复后又授鄱阳傅立云或曰生濒死语女曰吾死后一月朝中命山姓鸟名使者来征吾及傅立立当过吾门汝可出藏书示之立当以此致大官后皆如其言所谓山姓鸟名崔鹏飞也生所著书有玄玄集厯髓星野指南象滋綂会声谱画前妙旨数十万言今犹间传于世[赞不録]
　　余自幼即见长老谈溟涬生事近见李淦性学及戚光子实所造文又知生为详以生之精艺如此而修宋史者不列之方技传中殊可恨也故予愍之特序之又伤易道之微激而赞之惜乎予文芜陋不能永生也然余情亦至矣濂志
