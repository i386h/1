<!-- { "loadSidebar": true } -->
　　河洛九六之说至今犹有为彼所惑而迁就其间者黄氏象数论曰天垂象见吉凶圣人象之者仰观于天也河出圗洛出书圣人则之者俯察于地也谓之圗者山川险易南北髙深如后世之圗经是也谓之书者风土刚柔户口阨塞如夏之禹贡周之职方是也谓之河洛者河洛为天下之中凡四方所上圗书皆以河洛系其名也愚窃谓伏羲之世风俗淳厚岂有山川险易之圗结绳而治岂有户口阨塞之书且举河洛以该四方未免曲说改出为上尤觉难通矣毛氏原舛编曰大抵圗为规画书为简册无非典籍之类郑康成注大传引春秋纬云河圗有九篇洛书有六篇则直指为简册之物此汉代近古似乎可案者夫纬书六经之稂莠也康成引以释经侮圣已甚后儒不能锄而去之而反为之灌溉滋长焉其何以息邪而闲道乎
　　
　　扬雄核灵赋曰大易之始河序龙马洛贡龟书[见李善文选注]礼纬含文嘉曰伏羲德合上下天应以鸟兽文章地应以河圗洛书
　　按此谓圗书并出伏羲之世扬雄与刘歆同时而其说之互异如此葢伏羲受河圗经无明文即无以验洛书之果不出也故诸儒各据所见以为言然夫子云上古结绳而治后世圣人易之以书契上古谓包牺神农后世圣人则黄帝也许慎说文序曰神农氏结绳而治黄帝之史仓颉见鸟兽蹏迒之迹乃造书契又河圗玉版曰仓颉为帝南巡登阳虚之山临于玄扈洛汭之水灵龟负书丹甲青文以授之孝经援神契曰奎主文章仓颉效象洛龟曜书垂萌画字则书契兴于黄帝之世仓颉感洛书而作明矣[孔安国尚书序云伏羲造书契以代结绳之政显背大传不可从]伏羲时未有书名洛之所出安得称书子云亦未深考耳
　　
　　汉书五行志刘歆曰虙牺氏继天而王受河圗则而画之八卦是也禹治洪水赐雒书法而陈之洪范是也
　　张衡东京赋曰龙圗授羲龟书畀姒
　　按禹受洛书不可谓无其事然不自禹始也据河圗玉版挺辅佐黄帝尧舜时洛已出龟书矣亦不自禹止也据沈约宋书符瑞志成王周公时洛又出龟书矣河圗不止羲受洛书亦不止禹受故夫子并举以赞易
　　吴草庐云大抵周后汉初儒家专门之学率是口耳授受故凡有文辞可记诵者有传无文辞不可记诵者无传五经皆存而独乐之一经亡三百五篇诗皆存而独笙诗六篇亡葢以无文辞可记诵故也若先天古易止有卦画河圗洛书止有圗象则儒家亦不传是以魏晋唐宋初之儒不见圗书渭按自秦禁学口说流行汉初挟书之律未除凡无文字可记诵者儒家或逸而不传亦未可知然易又与它经不同秦以为卜筮之书独不在禁中使果有先天古易河圗洛书不妨公行于世何竟无一人知之且草庐谓儒家无传其意以为独养生家传之耳汉蓺文志道家之外又有房中神仙方技诸家皆不以记诵为事能传河圗洛书者也彼纵私为养生之术岂遂不知为包牺作易之由也者孝文好黄老而创置博士孝武慕神仙而表章六经儒道二流皆其所尚真千载一时也苟出所藏以为人主长生久视之助且明指为河圗洛书以附四圣人之易而立于学官其道将由是大光奚为终秘而不出乎宋世之所传其非古之河圗洛书也明矣昔张平子言纬候虚妄譬犹画工恶圗犬马而好作鬼魅彼谓龙衔一片之甲龟负一卷之书者固不足信而宋以后圗书之说亦复与画鬼魅无异葢东序之河圗天锡之洛书世无其器任意写之无所不可故或云九圗而十书或云十圗而九书或刓方而使之圎或引圎而使之方或作阴阳相含之象[罗愿以一圈为河圗阴阳相含言出于青城山隠者见宋文宪集蒋公顺云当以先天圗为河圗即此]或为白黑相间之形[郝经尽废先儒之说自画一圗为白圈黒圈与五相间而为十以白为天奇以黑为地偶取三奇为乾三偶为坤其余卦取之亦然见刘因河圗辨]或言蜀隠者之秘授[赵撝谦六书本义云天地自然之圗世传蔡元定得于蜀之隠者秘而不传毛氏原舛编云蜀山隠者青城隠者及篾叟酱翁之徒总暗昧不可考从来无名氏皆是寓言不必有人者君平季主皆蜀隠君子亦皆言易何必无名也]或称武夷君之真传[谢枋得有一圗髣髴八卦作坎离中画交流谓之真河圗袁清容曰谢先生遯于建安得圗书于彭翁彭得之武夷君原舛编云此即魏伯阳诸家抽坎填离之术]而其所载之以出者则曰马之旋毛如星点龟之甲坼如字画或又云马毛似连钱之文龟甲有瑇瑁之点至近世丰坊谓龙骃之革烬于武库其象传于石经[坊伪撰石经正音有一圈为河圗其说云包羲之世龙骃出于荣河背上旋毛有此圗象歴世相传至晋元康五年武库火骃革烬焉其象传于石经宋藏之秘府而清敏公手摹之清敏坊逺祖稷也晋书五行志元康五年武库火王莽头孔子履汉髙祖断白蛇剑一时荡尽坊因而附会以为骃革之烬亦在此年也]朱谋<土韦>谓河圗世藏秘府宋徽宗始出示中外传写[谋<土韦>着易象通有衍河圗一太极二两仪三四象四八卦俱作圎圈葢解剥希夷古太极体而为之其说曰三代以来厥圗世蔵秘府学者莫得而窥逮宋徽宗考古搜奇始出示中外传写迄今寖失其旧以故学者舍河圗而造太极昧四象而赘五行位置颠冥方物舛谬]而诞谩斯极矣夫画工之写鬼神虽天容道貌吾犹不敢信以为真而况夔魖罔象变相迭出者乎易道至此亦阳九之阸百六之会也迂谈僻论愈出愈奇矫诬上天芜秽圣经何怪乎欧阳永叔司马君实姚小彭项平甫袁机仲林德久赵汝楳王子充归熙甫郝仲舆诸人之欲屏絶圗书也哉虽然河圗洛书古实有其事后之君子不信河洛五九之篇方圎九十之数可也并夫子所谓河出圗洛出书者而疑之则过矣
　　右论圗书不过为易兴先至之祥
　　
　　书顾命曰赤刀大训弘璧琬琰在西序大玉夷玉天球河圗在东序
　　孔氏安国曰大训虞书典谟河圗八卦伏牺王天下龙马出河遂则其文以画八卦谓之河圗及典谟皆歴代传宝之
　　论语子曰凤鸟不至河不出圗吾已矣夫
　　何晏集解孔曰圣人受命则河出圗今无此瑞河圗八卦
　　礼记礼运曰天不爱其地道不爱其宝人不爱其情故天降膏露地出醴泉山出器车河出马圗
　　郑氏玄曰马圗龙马负圗而出也
　　孔氏颖达曰按中候握河纪注云龙马龙而形象马故云马圗[或云周礼马八尺以上曰龙出于河犹汉武时天马出渥洼水也]
　　东坡苏氏曰夫河圗洛书其详不可得而闻矣然着于易见于论语不可诬也而今学者或疑焉山川之出圗书有时而然也魏晋之间张掖出石圗文字粲然时无圣人莫识其义耳河圗洛书岂足怪哉[魏志管宁传青龙四年辛亥诏书张掖玄川涌溢激波奋荡宝石负圗状象灵龟宅于川西嶷然盘峙仓质素章麟凤龙马焕炳成形文字告命粲然着明太史令髙堂隆上言古王圣帝所未尝蒙实有魏之祯命东序之世宝葢隆亦以此石为河圗之类也]
　　厚斋王氏应麟曰欧阳公以河圗洛书为怪妄东坡曰见于易着于论语不可诬也南丰曰以非所习见则果于以为不然是以天地万物之变为可尽于耳目之所及亦可谓过矣苏曽皆欧阳公门人而论议不苟同如此
　　一卷之书亦必有师尊所闻行所知者弟子之职也然自非圣人不能无过故语云智者千虑必有一失夫入室操戈固非师之所望于弟子而义苟未安则为弟子者虚心平气以待公论之自定未为不可彼一闻异议輙疾之如雠欲执兵而掊其后者亦非君子之道也苏曽不阿所好其与世之党同门妬道真挟恐见破之私意而无从善服义之公心者相去逺矣
　　
　　山阳阎征君若璩曰凤鸟河圗皆为帝王盛世之应故礼以天之膏露地之醴泉山之器车与马圗并言书与兊之戈和之弓垂之竹矢一时而并陈原不必定伏羲时出秖缘集注如是加以世多欧公之徒不信祥异一似夫子思此不再见之物也者不知河圗黄帝时亦出尧舜禹时疉出成王周公时又出载诸史志即下至晚宋朱子表章四书有龙驹生于九峰山下龙首马身状若负河圗者父老来致贺于元晦以为与麟至同符谁谓天人相与之际不有冥通者邪
　　魏志博士淳于俊曰包羲因燧皇之圗而制八卦髙贵乡公折之曰若使包羲因燧皇而作易孔子何以不云燧人氏没包羲氏作乎俊不能荅此妄谈不足深辨玉海姚信曰连山氏得河圗夏人因之曰连山归藏氏得河圗商人因之曰归藏伏义氏得河圗周人因之曰周易[姚信三国吴太常卿也周礼疏云案世谱等书神农一曰连山氏列山氏黄帝一曰归藏氏并是代号]王洙曰山海经云伏羲氏得河圗夏后因之曰连山黄帝氏得河圗商人因之曰归藏列山氏得河圗周人因之曰周易[洙字原叔着易传十卷]二说互异汉上朱氏曰斯乃杜子春之所凭姚信之言非口自出但所从传者异耳梁武攻之涉于率肆仲尼曰河不出圗吾已矣夫葢圣人受命必有符瑞若圗不再出无劳叹徯此言良是然歴代所受河圗岂必皆为卦画之象而则之以作易蒙有猜焉未敢尽从也
　　按顾命东西序之所陈类皆玩好唯大训河圗为载道之器周官天府总谓之大宝器祭祀陈之示能守丧纪陈之示能传也河圗非必伏羲时出犹凤鸟不独舜时来仪然孔安国注论语云河圗八卦而书顾命传则直指为伏羲之河圗姚信亦云伏羲得河圗周人因之曰周易朱子固有所本非杜撰也但河圗不知载在何物歴数千年至周而尚存据礼运为马圗则中候云龙马衔甲甲似龟背袤广九尺庶几近之而其所谓甲者终不知为何物据曹魏时张掖出石圗有八卦之状髙堂隆以比东序之世宝则河圗当为石类俞玉吾琰云天球玉也河圗而与天球并列葢玉之有文者然则赤刀金也大训而与赤刀并列亦将为金之有文者乎又有据大训为简策以证河圗之亦为简册者则纬书九篇之说不为诞妄矣纷纷推测终无定论然河圗藏诸天府不知何时遂亡初意秦昭襄王取周九鼎宝器时河圗并入于秦及项羽烧秦宫室与府库俱为灰烬此其所以不传也今年客京师与四明万君季野斯同论及此事万君曰幽王被犬戎之难周室东迁诸大宝器必亡于此时河圗无论后人恐夫子亦不及见余闻而韪之顷检周本纪云犬戎杀幽王骊山下虏褒姒尽取周赂而去赂即珍宝货财也可见河圗实亡于此时故自平桓以下凡顾命所陈诸宝器无一复见于传记而王子朝之乱其所挟以出者周之宝珪与典籍而已天府之藏无有也[宝珪典瑞所掌典籍太史掌之并非大宝器]河圗亡已久虽老聃苌弘之徒亦未经目覩故夫子适周无从访问赞易有其名而无其义所谓疑者丘葢不言也若夫天地之数夫子未尝指为河圗故自汉魏以迄隋唐言河圗者或以为九宫或以为九篇未有指五十五数为河圗者乾凿度参同契虽皆以九宫为河圗而终不敢摹一象名之曰河圗以附于其书陈抟生于五季去古弥逺何从得其本真而绘圗以授人乎汉景帝云食肉不食马肝未为不知味今言易而不言河圗亦未为不知道也
　　右论古河圗之器
　　
　　书洪范箕子乃言曰我闻在昔鲧陻洪水汨陈其五行帝乃震怒不畀洪范九畴彝伦攸斁鲧则殛死禹乃嗣兴天乃锡禹洪范九畴彝伦攸叙初一曰五行次二曰敬用五事次三曰农用八政次四曰协用五纪次五曰建用皇极次六曰又用三德次七曰明用稽疑次八曰念用庶征次九曰向用五福威用六极
