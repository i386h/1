<!-- { "loadSidebar": true } -->
　　按程可久云易以道义配祸福得正而毙则吉诡遇获禽则凶此千古格言也严君平精于卜筮与人子言依于孝与人臣言依于忠犹不失开物成务之意管辂善言易亦尝以谦壮讽何晏请上追文王六爻之旨下思尼父彖象之义未尝近舍周孔逺宗羲画也自先天之学兴而易道之蓁芜甚矣廖应淮自谓得康节真传而其所谈者唯祸福无一字及于道义罔知忌讳屡触危机其不为京房郭璞特幸而免耳验之最大者莫如宋亡而究竟分毫无补亦安用前知为也余安裕劝读中庸盖以索隠行怪圣人之所不为而无道不黙亦非明哲保身之事故微辞以规之而应淮不自觉寤诋为俗儒其于易也讪侮程张卑视周孔二篇独尊羲画十翼専取说卦鄙倍之论全无忌惮岂仅失中而已邪世俗溺于所闻争言象数黄口小儿人人欲为邵子而二篇十翼束之髙阁邪说横行圣真灭息矣虽曰末流之极弊抑先天心法之传有以导之使然也其后刘秉忠李俊民等専治皇极经世数而顾以易鸣唯资中黄泽楚望谓当因孔子之言上求文王周公之意可谓粹然一出于正然非屏弃九图则黄雾不披青天白日终不可得而见也
　　右论溟涬生
　　
　　王氏弼周易略例明象篇曰夫象者出意者也言者明象者也尽意莫若象尽象莫若言言主于象故可寻言以观象象主于意故可寻象以观意意以象尽象以言着故言者所以明象得象而忘言象者所以存意得意而忘象犹蹄者所以在兔得兔而忘蹄筌者所以在鱼得鱼而忘筌也然则言者兔之蹄也象者鱼之筌也是故存言者非得象者也存象者非得意者也象生于意而存象焉则所存者乃非其象[所存者在意]也言生于象而存言焉则所存者乃非其言也[所存者在象]然则忘象者乃得意者也忘言者乃得象者也得意在忘象得象在忘言故立象以尽意而象可忘重画以尽情而画可忘也[尽和同之意忘其天火之象得同志之心拔茅之画可弃]是故触类可为其象合义可为其征义苟在健何必马乎类苟在顺何必牛乎[大壮九三有乾亦云羝羊坤卦无乾彖亦云牝马]爻苟合顺何必坤乃为牛义苟应健何必乾乃为马[遯无坤六三亦称牛明夷无乾六二亦称马]而或者定马于乾案文责卦有马无乾则伪说滋漫难可纪矣互体不足遂及卦变变又不足推致五行一失其原巧愈弥甚纵复或值而义无所取盖存象忘意之由也[失鱼兔则空守筌蹄遗健顺则空说龙马]忘象以求其意义斯见矣
　　陵阳李氏心传丙子学易编曰自周之衰言易者寖失羲文之意而牵合破碎或反资以为乱故夫子作十翼専以义理明之其后谶纬之学兴而飞伏互体之文壬遁九宫之说纷纷然并出皆托易以行世至王辅嗣乃独辞而辟之其视两汉诸儒可谓贤矣惜其溺于时好乃取庄老之妄以乱周孔之实故易之道终不明于世
　　按王氏筌蹄之喻虽出于庄子而其义不同其所谓忘言忘象者亦谓学易者观象玩辞期于自得久之当有所融释脱落耳非若为先天之学者欲尽弃周孔之言専于羲皇心地上驰骋也即其卦爻之解间有涉于虚无者亦皆庄老之微旨与坎离龙虎之说精觕相去逺矣故伊川教人且看王辅嗣胡翼之王介甫三家易以其所主在义理不为百家众技所惑也宋人奉陈邵为伏羲而顾斥辅嗣为庄老吾不知其何说矣
　　程子易传序曰易变易也随时变易以从道也其为书也广大悉备将以顺性命之理通幽明之故尽事物之情而示开物成务之道也圣人之忧患后世可谓至矣去古虽逺遗经尚存然而前儒失意以传言后学诵言而忘味自秦而下盖无传矣予生千载之后悼斯文之湮晦将俾后人沿流而求源此传所以作也易有圣人之道四焉以言者尚其辞以动者尚其变以制器者尚其象以卜筮者尚其占吉凶消长之理进退存亡之道备于辞推辞考卦可以知变象占在其中矣君子居则观其象而玩其辞动则观其变而玩其占得于辞不达其意者有矣未有不得于辞而能通其意者也至微者理也至著者象也体用一源显微无间观会通以行其典礼则辞无所不备故善学者求言必自近易于近者非知言者也予所传者辞也由辞以得其意则在乎人焉
　　遗书张闳中以书问易之义本起于数程子答曰谓义起数则非也有理而后有象有象而后有数易因象以知数得其义则象数在其中矣必欲穷象之隠微尽数之毫忽乃寻流逐末术家所尚非儒者之务也管辂郭璞之学是已又曰理无形也故因象以明理理见乎辞者也则可由辞以观象故曰得其义则象数在其中矣朱子曰自秦汉以来考象辞者泥于术数而不得其弘通简易之法谈义理者沦于空寂而不适乎仁义中正之归求其因时立教以承三圣不同于法而同于道者则惟伊川先生程氏之书而已后之君子诚能日取其一卦若一爻者熟复而深玩之如已有疑将决于筮而得之者虚心端意推之于事而反之于身以求其所以处此之实则于吉凶消长之理进退存亡之道将无所求而不得迩之事父逺之事君亦无处而不当矣
　　鄱阳马氏端临曰按伊川之易精于义理而略于卜筮象数此固先儒之说然愚尝以为易之象数卜筮岂出于义理之外盖有此理则有此象有此数而卜筮之说其所谓趋吉避凶恵迪从逆云者又未尝不一出于义理平时本诸践履则观象玩辞此义理也一旦谋及卜筮则观变玩占亦此义理也初不必岐而二之
　　项氏周易玩辞自序曰君子居则观其象而玩其辞动则观其变而玩其占读易之法尽于此矣易之道四其实则二象与辞是也变则象之进退也占则辞之吉凶也不识其象何以知其变不通其辞何以决其占然而圣人因象以措辞后学因辞而测象则今之读易所当反复紬绎精思而深味者莫辞若也于是作周易玩辞又曰程子平生所著独易传为全书安世受而读之三十年矣今以其所得于易传者述为此书而其文无与易传合者合则无用述此书矣世之友朋以易传之理观吾书本末条贯无一不本于易传者以易传之文观吾书则未免有使西河之民疑汝于夫子之怒知我者此书也罪我者此书也
　　鄱阳马氏周易玩辞序曰易有圣人之道四变与象居其二焉自义理之学大明而变象之说几晦先儒欲救其弊则曰圣人当时自可别作一书明言义理以诏后世何用假托卦爻为此艰深隠晦之辞乎愚尝以为变之说不一有随时之变如彖象小象文言系辞各自一义是也有逐爻之变如九六七八阴阳老少是也有逐卦之变如刚柔往来互体飞伏是也象之说亦不一有卦画之象阴阳竒耦三连六断是也有大象之象天地风雷山泽水火是也有说卦之象乾为马坤为牛乾为首坤为腹之类是也至简要者随时之变也至支离者逐卦之变也至精微者卦画之象也至琐碎者说卦之象也必研究其简要精微者而不拘泥其支离琐碎者则曰象曰变固无非精义至理之所寄也岂有二哉
　　按象辞变占四者说易之纲领也伊川归重于辞平庵因之愚则谓辞本乎象象尤不可忽故夫子曰圣人立象以尽意系辞焉以尽其言又曰八卦以象告爻彖以情言象者二体六爻之画是也而王辅嗣以乾牛坤马之类当之朱子谓如初九潜龙勿用一辞中四者俱备初九变也潜龙象也勿用占也愚则谓潜龙牝马等语若诗之比兴总谓之辞非夫子之所谓象平庵云凡卦辞皆曰彖凡卦画皆曰象未画则其象隠已画则其象着故指画为象非谓物象也大象总论六画之义小象各论一画之义故皆谓之象其曰天曰龙者自因有象之后推引物类以明之耳本称易象非此之谓也斯言可以正诸儒之失未筮谓之辞筮得其辞谓之占亦非但勿用二字为占也
　　京山郝氏敬谈经曰羲画始呈玄旨苞络如夜半子阳初动晨光未熹夏商之易不可覩矣然使其无憾文王必不更演易至文王周公抽厥玄绪但其辞旨深约如平旦昧爽曲房晏起尚未知曙迨夫子十翼赞扬幽隠毕达揭日月而行康庄大明中天矣旋罹秦火六籍散越而易独存后生捧完璧诚斯文大幸奈何更生异端稂莠其真苗磔裂其同体妄谓羲圣有不传之秘使纬稗蠭起诋夫子十翼为一家言离经叛道莫此为甚
　　近时博士家承邵朱之说谓三圣不同易病分经合传之非古归咎王弼此不能三年之丧而缌小功之察也夫谓经传不可合者以书同而道异言同而人异如春秋诸传于经则诚未可合也羲文周孔奚不合之有由孔子视三圣为古自视为传由今视四圣则皆古也皆经也孔子何遂不如左公谷传春秋世儒不病左公谷合春秋而病十翼合易以伸四圣不同易之说谬也
　　邵尧夫造为先天方圆等图好事诧为新竒修炼羽流缘饰龙虎铅汞姹女婴儿为参同悟真等书乍见竒僻叩之不过存神驭气以求长生而珍秘自喜援易为口实圣人作易易简开物患人不知而小说诬世唯恐人知心术已冰炭矣礼云假鬼神时日卜筮疑众者杀学者反尊崇其说甚矣人之好怪也
　　学易枝言曰羲圣世无文字三才义理无凭发挥爰始画卦设象不得已也设有文字便敷演成辞岂好为隠乎扬雄识字既多而索隠钩藏别构方州部家为玄儗易则心劳而日拙矣
　　易爻辞象义诚有不可尽解者前人不传后人何述要之精微中之易简愚不肖可知易简中之精微聪明才辩者未悉如管公明郭景纯卜筮焉可谓之非易然亦四道之一端耳子云知之为知之不知为不知三才之要人所当知者王辅嗣程正叔诸君子所言不可胜用矣
　　圣人作易立人之道而已学易者亦学为立人之道而已又曰朱元晦谓孔子之易非文王周公之易愚谓孔子赞易秖为立人之道学者日用切要而言诚有之但圣人说理发挥人道即函盖三才万象无不脗合与羲文周公无二
　　按庄生曰易以道阴阳此非周之言而古之言也盖古者三易之法掌于太卜一曰连山二曰归藏三曰周易其经卦皆八其别皆六十有四非但彖爻之辞自为一书即如春秋内外传所载诸繇辞亦不得与焉其所见者唯二体六画刚柔杂居之象以为道阴阳宜也至扵文王系彖周公系爻则固以阴阳推之于人事而所言无非仁义中正之归矣孔子作十翼则又发彖爻之藴竭尽而无余焉圣人之所以穷理而尽性君子之所以反身而寡过皆在此书奚止道阴阳哉微三圣之辞则伏羲作易之旨郁而不明万古如长夜矣而顾谓三圣不如伏羲何欤且夫三才之道在天曰阴阳在地曰刚柔在人曰仁义其为性命之理则一也洪范由天道以推之人道中庸由人道以合之天道盖天人之理未有不归于一致者也三圣所重在人道而天地之道亦无不备焉伏羲时未有文字不得已而画竒耦以垂教阴阳可以画见而仁义不可以画见故说者但以为道阴阳而不知伏羲之旨専在立人之道也苟其有文字则亦必言及仁义矣伏羲而无言也伏羲而有言安知不与三圣同辞乎老庄之徒掊击仁义故厌薄周孔之辞以为不足道儒者不能辞而辟之反为之推波助澜尊伏羲不言之教抑三圣阐幽之辞岂不悖哉仲舆解经多所创获而尤不喜宋儒愚未敢深信独论易数则最为精确其曰圣人作易立人之道而已此语大有裨于来学故特表而出之且为之畅其指趣焉
