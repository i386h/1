<!-- { "loadSidebar": true } -->
　　东涯陈氏言易疑自序曰易非圣人卜筮之书也卜筮以圣人之书尔伏羲画卦原神于太乙起数于阴阳类象于万物通幽于神明和顺于道徳性命无乎弗括文王于卦为之辞以明其象类周公于爻为之辞以尽其变化孔子于卦爻为之彖象文言系辞说序杂卦以阐羲文周公之义理使学者修此而吉悖此而凶渊乎广矣而非作之以卜筮也子曰易有圣人之道四焉辞象变占是也孔子见卦爻之有辞象变占言焉而广大动焉而吉凶制器焉而网罟舟楫之用卜筮焉而神物大衍之策斯徧举之矣而未尝専于卜筮也夫易何止五经之原天地神化之奥而于卜筮之技精之则末矣秦汉诸儒考象辞则泥术数论义理则沦空寂而不知孔子之易先义理而托象数者也盖体其卦爻之藴察乎辞象变占之理通乎言动制器卜筮之用用之所向即理也理之所协即占也占之所利即用也是孔子之易也而非専于卜筮明矣是故学者索卜筮于卦爻之外参程传于本义之中斯孔子之易备矣作易疑
　　朱氏绶易经精藴自序曰周子曰圣人之精画卦以示圣人之藴因卦以发其藴维何凡彖象文言系辞说卦皆是宋儒以周礼言大卜掌三易故専作卜筮之书歴诋大圣理义之言不少假借愚于此大惧深求其病只在太卜掌三易之一言耳不知易有理有象有数理即藴之发象即精之寓数因一以积画卦示象之吉凶系辞论理之吉凶数之吉凶未之明故立筮人掌三易以辨九筮之吉凶也观象玩辞圣人体易君子学易以成盛徳大业至矣庸人不能故立占人筮人七八九六揲蓍求卦不过筮更筮咸尤细事耳易无不该天地有此数不立筮法以成变化则天地间缺此一艺非谓易道易象举在此筮専作卜筮之书也夫子欲加年学易期无大过岂在占筮乎况占筮専于动而不主于静一于用而不求于体求诸神而不求诸已失无算矣使一委之卜筮而平日无玩易之功遇吉行之而已遇凶避之而已君子将何以自强不息将何以厚徳载物学者无用辨悔吝之介无用震无咎之悔六十四卦训戒之言皆作虚文矣洪惟圣朝用易为首经取士而只在占筮授受岂不误甚无由挽之回车就道徒抱愤耳自知得罪于先儒取讥当世独赖圣人为之依归用以自解云
　　二泉邵氏寳序精藴曰易为性命道徳之原而开物成务仲尼赞之详矣惟其道无不备故百氏宗之卜筮者技之至微者也自朱子本义一出学者翕然从之夫方术谈于庸医聴者不能什一惟夫和扁一言虽或尽变轩岐之书人将谓其有据也朱子名冠诸儒道行今古诚吾儒之和扁矣専主卜筮之说畴不谓其有据乎哉庠序以之而教人科目因之而取士习尚成风安固而不摇矣呜呼此文佩朱公所以深惧而精藴之书不容于不作也书凡二十四卷一以孔子义理之言为主按卦推辞随爻悉义一览之间而四圣之心昭然在目其有功于斯道也大矣虽然本义无心于晦道精藴岂有心于矫弊哉一念所主而得失因之紫阳有知必将感其救正之功也君曰有罪夫岂然哉
　　都氏穆序精藴曰客有问穆者曰易有卜筮之道乎穆曰然主卜筮而作乎曰否请以水喻昆仑上源发而为江汉河淮以迨沟涧溪渠皆水也居溪者曰水以溪而生也滨涧者曰水以涧而出也举一废百知水不亦浅乎孔子曰假我数年卒以学易可以无大过矣夫以大成之圣欲学易以免过易之道可知矣岂卜筮所可尽哉
　　顾氏日知録舜曰官占惟先蔽志昆命于元龟诗云爰始爰谋爰契我龟洪范曰谋及乃心谋及卿士谋及庶人谋及卜筮孔子之赞易也亦曰人谋鬼谋[祖伊告纣言格人元龟亦先人后龟]夫庶人至贱也而犹在蓍龟之前故尽人之明而不能决然后谋之鬼焉故古人之于人事信而有功于鬼也严而不渎
　　子之必孝臣之必忠此不待卜而可知也其所当为虽凶而不可避也故曰欲从灵氛之吉占兮心犹豫而狐疑又曰用君之心行君之意龟策诚不能知此事善哉屈子之言其圣人之徒欤
　　卜居屈原自作设为问答以见此心非鬼神吉凶之所得而移耳王逸序乃曰心迷意惑不知所为往之太卜之家决之蓍龟冀闻异策以定嫌疑则与屈子之旨大相背戾矣洪兴祖补注曰此篇上句皆原所从下句皆原所去时之人去其所当从从其所当去其所谓吉乃原所谓凶也可谓得屈子之心者矣
　　礼记少仪问卜筮曰义与志与义则可问志则否子孝臣忠义也违害就利志也卜筮者先王所以教人去利怀仁义也
　　石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆卫人以龟为有知也南蒯将叛枚筮之遇坤之比曰黄裳元吉子服恵伯曰忠信之事则可不然必败外强内温忠也和以率贞信也故曰黄裳元吉黄中之色也裳下之饰也元善之长也中不忠不得其色下不共不得其饰事不善不得其极且夫易不可以占险犹有阙也筮虽吉未也南蒯果败是以严君平之卜筮也与人子言依于孝与人弟言依于顺与人臣言依于忠而髙允亦有筮者当依附爻象劝以忠孝之论其知卜筮之旨矣
　　申鉴[后汉荀悦撰]或问卜筮曰徳斯益否斯损曰何谓也吉而济凶而救之谓徳吉而恃凶而怠之谓损
　　君子将有为也将有行也问焉而以言其受命也如向告其为也告其行也死生有命富贵在天若是则无可为也无可行也不当问问亦不告也易以前民用也非以为人前知也求前知非圣人之道也是以少仪之训曰毋测未至
　　郭璞尝过颜含欲为之筮含曰年在天位在人修已而天不与者命也守道而人不知者性也自有性命无劳蓍龟文中子子谓北山黄公善医先寝食而后针药汾阴侯生善筮先人事而后说卦
　　金史方伎传序曰古之为术以吉凶导人而为善后世术者以休咎导人而为不善
　　易为卜筮之书与医药种树并称秦人之见也然其说亦有所自来古者太卜所掌唯夏商以来相传之繇辞如左氏之所载者而文王周公易象之书则藏于周鲁之太史氏故陈厉公时周史始有以周易见陈侯者陈侯使筮之而有观六四之占及昭公二年韩宣子来聘观书于太史氏始见易象与鲁春秋可见易象之书他国不皆有孔子十翼则作于晚年而传之商瞿子木尚未流行于世[杜预曰汲县有发旧冢者得周易上下篇与今正同而无彖象文言系辞疑于时仲尼造之于鲁尚未播之于逺国也]秦僻在西垂何由得见李斯未必知即知之亦必不信其以易为卜筮之书无足怪者而儒者遂谓易専为卜筮而作夫伏羲既画八卦而即制蓍为筮法孔子赞易亦以蓍龟为神物而深明其用谓易为卜筮之书无甚碍但谓伏羲作易専为卜筮而文王周公孔子却说出许多义理非伏羲之本义是则大可疑耳夫义理必藉文字以传伏羲时书契未兴故立象以尽意卦画有形而义理无形有形者可见而无形者不可见然其意实在立人之道曰仁与义也三圣递相祖述发挥仁义之旨而伏羲之意乃大白于天下安得谓孔子之易非文王周公之易文王周公之易非伏羲之易乎伏羲之易有画无辞农夫红女百工商贾皆得而用之者也[如后世楚巫打瓦越人鸡卜虽无辞亦自有占法]若夫夏商以来之繇辞及文王周公之彖爻唯卜史能用之至于孔子之十翼则卜史亦不能知唯士大夫好学深思者能知之耳盖易至孔子而其道始为处忧患无大过之具与诗书礼乐同其切要人伦日用所不可斯须去者而非徒卜筮之书矣幸而秦火不及学者得见完书上之可以穷理而尽性下之可以反身而寡过顾徒以农夫红女百工商贾不能用而欲崇不言之教视系辞如糟粕毋乃过为髙论堕老庄之环中而不觉也乎且夫卜筮之事非君子所常有也善当为恶不可为乃心自明何必筮死生富贵非人之所能为亦焉用筮惟天下大事人但能料其可否而气数推移有非鬼神不能知者是之谓大疑于是乎谋及乃心谋及卿士庶人而复谋及卜筮焉故曰人谋鬼谋百姓与能然必其居也有观象玩辞之学而后其动也有观变玩占之明[动谓将有为将有行洪范曰龟筮共违于人用静吉用作凶静即此所谓居作即此所谓动也]计一岁之中居之时多动之时少及其动也不疑之事什九可疑之事什一其大疑者又加少焉君子之于卜筮亦未尝数数也圣人岂専为卜筮而着一书使天下后世之人日日端策拂龟聴命于鬼神而不务民义也哉亭林论卜筮十则可以箴宋人之膏肓余故备录之而缀以管见如此
　　日知録曰孔子论易见于论语者二章而已曰假我数年五十以学易可以无大过矣曰南人有言曰人而无恒不可以作巫医善夫不恒其徳或承之羞子曰不占而已矣是则圣人之所以学易者不过庸言庸行之间而不在乎图书象数也今之穿凿图象以自为能者畔也
　　记者于夫子学易之言而即继之曰子所雅言诗书执礼皆雅言也是知夫子平日不言易而其言诗书执礼者皆言易也人苟循乎诗书执礼之常而不越焉则自天佑之吉无不到矣故其作系辞传于悔吝无咎之旨特谆谆焉而大象所言凡其体之于身施之于政者无非用易之事然辞本乎象故曰君子居则观其象而玩其辞观之者浅玩之者深矣其所以与民同患者必于辞焉着之故曰圣人之情见乎辞若天一地二易有太极二章皆言数之所起亦赞易之所不可遗而未尝専以象数教人为学也是故出入以度无有师保如临父母文王周公孔子之易也希夷之图康节之书道家之易也自二子之学兴而空疎之人迂怪之士举窜迹于其中以为易而其易为方术之书于圣人寡过反身之学去之逺矣
