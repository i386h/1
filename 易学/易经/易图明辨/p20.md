<!-- { "loadSidebar": true } -->
　　语类曰乾坤只是说二卦此易只是说易之书与天地定位易行乎其中之易不同行乎其中者却是说易之道理又曰大抵易之言乾坤者多以卦言易立乎其中只是乾坤之卦既成而易立矣又曰乾坤只言卦易只是阴阳卦画
　　按阴阳一画但可谓之刚柔不可谓之乾坤凡言乾坤者皆纯阳纯阴之卦非三画则六画此经主三画而言[杂卦乾刚坤柔主六画]本义云凡阳皆乾凡阴皆坤则似一画亦可谓之乾坤非经意也易谓卦画之交易而成变化者乾坤成列则六子及重卦皆在其中故曰易之缊乾坤毁无以见易谓无乾坤二卦则六十四卦无由而出易不可见乾坤或几乎息谓无易书则天地变化之道不着殆与灭息相似此乾坤字义与上不同
　　乾坤其易之门邪乾阳物也坤阴物也阴阳合徳而刚柔有体以体天地之撰以通神明之徳
　　南轩张氏曰以卦言之乾之三竒乃阳物也坤之三耦乃阴物也三竒三耦索而为六子互体卦变积而为六十四此阴阳合徳而刚柔有体也
　　本义曰诸卦刚柔之体皆以乾坤合徳而成故曰乾坤易之门撰犹事也
　　按阴阳合徳谓一再三索刚柔有体谓六子成列也因而重之为六十四变化无穷皆出于乾坤二卦故曰易之门自康节有伏羲先画一竒一耦之说世皆指乾坤为一画经旨郁而不宣兹特为正之
　　说卦传曰乾天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女
　　南轩张氏栻曰老阳为父老阴为母老阳能变故自下而索震为长男自中而索坎为中男自上而索艮为少男老阴能变故自下而索巽为长女自中而索离为中女自上而索兑为少女
　　本义曰索求也谓揲蓍以求爻也男女指卦中一阴一阳之爻而言
　　语类曰震一索而得男一段看来不当専作揲蓍看揲蓍有不依这序时便说不通大概只是乾求于坤而得震坎艮坤求于乾而得巽离兑一二三者以其画之次序言也
　　按揲蓍之说本诸汉上甚无理故语録不从而本义乃未及改正李秀岩谓本义在前语録在后其间有十数条意义尤密者此盖其一也
　　t朱子荅袁机仲书曰自初未有画时说到六画满处者邵子所谓先天之学也卦成之后各因一义推说邵子所谓后天之学也今来喻所引系辞说卦三才六位之说即所谓后天者也先天后天既各自为一义而后天说中取义又多不同彼此自不相妨不可执一而废百也若执此说必谓圣人初画卦时只见一个三才便更不问事由一连便埽出三画以拟其象画成之后子细看来见使不得又旋划壁添出后一半截此则全是私意杜撰补接岂复更有易邪又曰据邵氏说先天者伏羲所画之易也后天者文王所演之易也伏羲之易初无文字只有一图以寓其象数而天地万物之理阴阳始终之变具焉文王之易即今之周易而孔子所为作传者是也孔子既因文王之易以作传则其所论固当专以文王之易为主然不推本伏羲作易画卦之所由则学者必将误认文王所演之易便为伏羲始画之易只从中半说起不识向上根原矣故十翼之中如八卦成列因而重之太极两仪四象八卦与天地山泽雷风水火之类皆本伏羲画卦之意而今新书原卦画一篇亦分两仪伏羲在前文王在后必欲知圣人作易之本则当考伏羲之画若只欲知今易书文义则但求之文王之经孔子之传足矣两者初不相妨而亦不可以相杂来教乃谓専为邵氏解释而于易经无所折衷则恐考之有未详也
　　按伏羲胷罗造化全体太极仰观俯察近取逺取三才之道了了于心目之间便一连埽出三画有何不可而必一生二二生四四生八作巧推排计邪一连埽出者为私意杜撰补接然则逐爻生出者岂反非杜撰补接邪孔子之传无一语推本伏羲者则已既有推本伏羲者则何以知两仪四象为伏羲之所画而乾坤三索为文王之所演邪先天后天强生分别前第六卷中辨之已详知彼逐爻生出之为谬则知一连埽出三画而交易以成六子者真伏羲之易而非文王之易矣晓人自解无庸辞费也
　　右论邵子文王八卦次序
　　
　　说卦传曰帝出乎震齐乎巽相见乎离致役乎坤说言乎兑战乎乾劳乎坎成言乎艮万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而聴天下盖取诸此也坤也者地也万物皆致养焉故曰致役乎坤兑正秋也万物之所说也故曰说言乎兑战乎乾乾西北之卦也言阴阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所以成终而所成始也故曰成言乎艮
　　白云郭氏曰自天地定位之后皆论八卦此章独异复有重释之辞盖上论八卦之位未明言其所故下复明言之曰震东方也巽东南也如是则无嫌于重释之也
　　石门梁氏曰自东南至西皆母与三女之位自西北至东皆父与三男之位
　　t本义图说右见说卦邵子曰此文王八卦乃入用之位后天之学也
　　按以上二图非古所传亦邵子作也乾坤三索之次序出震齐巽之方位伏羲之易本是如此而邵子独以为文王之易名之曰后天以尊先天之学序位皆是而其名则非九图之中无一可存者也
　　观物外篇曰至哉文王之作易也其得天地之用乎故乾坤交而为泰坎离交而为既济也乾生于子坤生于午坎终于寅离终于申以应天之时也置乾于西北退坤于西南长子用事而长女代母坎离得位兑震为偶应地之方王者之法其尽于是矣
　　朱子荅王伯丰书曰说卦天地定位至坤以藏之以前伏羲所画八卦之位也帝出乎震以下文王即伏羲已成之卦而推其义类之辞也如卦变图刚来柔进之类亦是就卦已成后用意推说以此为自彼卦而来耳非真先有彼卦而后方有此卦也
　　林氏易裨传法象篇曰以造化之序论之先天所以立体也后天所以致用也先天乾坤定上下之位而天尊地卑之体立矣坎离居左右之门而日生乎东月生乎西之象着矣震巽对峙而雷始于东北风起于西南矣兑艮角立西北多山东南多水之所锺矣后天震居东方万物出生之地巽居东南万物洁齐之地坤西南万物致养之地兑正西物之所说乾西北阴阳之相薄坎正北物之所归艮东北所以成终成始者也以阴阳之体论之巽离兑本阳体也而阴来交之震坎艮本阴体也而阳来交之伏羲之卦得阳多者属乎阳得阴多者属乎阴后天之卦得一阴者为三女得一阳者为三男先天之位三女附乎乾三男附乎坤阴附阳阳附阴也后天之位三男附乎乾三女附乎坤者阴附阴阳附阳也
　　黄氏象数论曰离南坎北之位见于经文而卦爻所指之方亦与之相合是亦可以无疑矣盖画卦之时即有此方位易不始于文王则方位亦不始于文王故不当云文王八卦方位也乃康节必欲言文王因先天乾南坤北之位改而为此朱子则主张康节之说过当反致疑于经文曰曷言齐乎巽不可晓曰坤在西南不成东北方无地曰乾西北亦不可晓如何阴阳来此相薄曰西方肃杀之气如何言万物之所说凡此数说有何不可晓巽当春夏之交万物毕出故谓之齐观北地少雨得风则生气郁然可验也夏秋之交土之所位故坤位之非言地也若如此致难则先天方位巽在西南何不疑东北无风邪其余七卦莫不皆然乾主立冬以后冬至以前故阴阳相薄观说卦乾之为寒为冰非西北何以置之万物告成于秋如何不说朱子注元亨利贞之利曰利者生物之遂物各得宜不相妨害于时为秋于人为义而得其分之和非说乎顾未尝以肃杀为嫌也然则朱子所以致疑者由先天之说先入于中故曰主张太过也康节曰乾坤交而为泰[言文王改先天圗之意先天乾南坤北交而为泰故乾北坤南]坎离交而为既济[先天离东坎西交而为既济故离南坎北]乾生于子[先天乾居午而其生在子故下而至北]坤生于午[坤居子而其生在午故上而至南]坎终于寅[坎当申交于离终于寅]离终于申[离当寅交于坎终于申]所谓交者不取对待言之也即以对待而论则乾南坤北者亦必乾北坤南而后泰之形可成也今坤在西南乾在西北离东坎西者亦必离西坎东而后既济之形可成也今离在上坎在下于义何居藉曰再变而后为今位是乾南坤北之后离南坎北之前中间又有一方位矣乾位戌坤位未坎位子离位午于子午寅申皆无当也康节又曰震兑始交者也[阳本在上阴本在下阳下而交于阴阴上而交于阳震一阳在下兑一阴在上故为始交]故当朝夕之位坎离交之极者也[坎阳在中离阴在中故为交之极]故当子午之位[四正皆为用位]巽艮不交而阴阳犹杂也[巽一阴在下艮一阳在上适得上下本然故为不交]故当用中之偏乾坤纯阳纯阴故当不用之位[东方阳主用西方阴为不用]夫气化流行不息无时不用若以时过为不用则春秋不用者子午冬夏不用者卯酉安在四正之皆为用位也必以西南西北为不用之位则夏秋之交秋冬之交气化岂其或息乎康节又曰乾坤纵而六子横易之本也[先天之位]震兑横而六卦纵易之用也由前之说则后自坎离以外皆横也由后之说则前自坎离以外皆纵也图同而说异不自知其迁就与是故离南坎北之位本无可疑自康节以为从先天改出牵前曳后始不胜其支离朱子求其所以改之之故而不可得遂至不信经文吁可怪也
　　魏志管辂传注引辂别传谓刘邠曰辂不解古之圣人何以处乾位于西北坤位于西南夫乾坤者天地之象然天地至大为神明君父覆载万物生长抚育何以安处二位与六卦同列今按说卦之方位秦汉诸儒未有疑之者疑之自管辂始盖其时魏伯阳之学已行乾南坤北之位略有端倪辂心善之因发难以导邠而邠不能问故未竟其说也朱子酷爱参同契八卦之方位断从先天遂觉出震齐巽等无一不可疑入者主之出者奴之势所必至也至谓此章与卦变俱是成卦后用意推说则又儗非其伦矣林徳久深斥刘牧之钩隠可谓卓识而独于先天方位则附会其意而为之辞亦以康节非牧流辈耳然二人品格虽相去悬絶而图学之无当于经则一也徳久岂未之思乎
　　右论邵子文王八卦方位
　　
　　易图明辨卷九徳清胡渭撰
　　卦变
　　系辞传曰易之为书也不可逺为道也屡迁变动不居周流六虚上下无常刚柔相易不可为典要唯变所适
　　白云郭氏曰易之为道数迁而变动未尝止周流六爻或以下而升上或由上而降下以刚易柔以柔易刚不可以常道拘也唯变所适而已此之谓易之道也
　　汉上朱氏曰讼彖曰刚来而得中随彖曰刚来而下柔蛊彖曰刚上而柔下噬嗑彖曰刚柔分动而明贲彖曰柔来而文刚分刚上而文柔无妄彖曰刚自外来而为主于内大畜彖曰刚上而尚贤咸彖曰柔上而刚下损彖曰损上益下又曰损刚益柔益彖曰损上益下又曰自上下下涣彖曰刚来而不穷柔得位乎外而上同节彖曰刚柔分而刚得中刚者阳爻也柔者阴爻也刚柔之爻或谓之来或谓之分或谓之上下所谓唯变所适也此虞氏蔡景君伏曼容蜀才李之才所谓自某卦来之说也
