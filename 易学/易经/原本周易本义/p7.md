<!-- { "loadSidebar": true } -->
　　【兊下艮上】损有孚元吉无咎可贞利有攸徃曷之用二簋可用享【损减省也为卦下损卦上画之阳益上卦上画之隂损兊泽之深益艮山之高损下益上损内益外剥民奉君之象所以为损也损所当损而有孚信则其占当有此下四者之应矣曷之用二簋可用享言当损时则至薄无害】初九已事遄徃无咎酌损之【九当损下益上之时上应六四之隂辍所为之事而速徃以益之无咎之道也故其占如此然居下而益上亦当斟酌其浅深也】九二利贞征凶弗损益之【九二刚中志在自守不肯妄进故占者利贞而征则凶也弗损益之言不变其所守乃所以益上也】六三三人行则损一人一人行则得其友【下卦本干而损上爻以益坤三人行而损一人也一阳上而一隂下一人行而得其友也两相与则专参则杂而乱卦有此象故戒占者当致一也】六四损其疾使遄有喜无咎【以九之阳刚益已而损其隂柔之蒺惟速则善戒占者如是则无咎也】六五或益之十朋之弗克违元吉【柔顺虚中以居尊位当损之时受天下之益者也两为朋十朋之大寳也或以此益之而不能辞其吉可知占者有是德则获其应也】上九弗损益之无咎贞吉利有攸徃得臣无家【上九当损下益上之时居卦之上受益之极而欲自损以益人然居上而益下有所谓恵而不费不待损已然后可以益人也能如是则无咎然亦必以正则吉而利有所徃惠而不费其惠广矣故又曰得臣无家】
　　【震下巽上】益利有攸徃利渉大川【益増益也为卦损上卦初画之阳益下卦初画之隂自上卦而下于下卦之下故为益卦之九五六二皆得中正下震上巽皆木之故其占利有所徃而利渉大川也】初九利用为大作无吉无咎【虽居下然当益下之时受上之益者也不可徒然无所报効故利用为大作必元吉然后得无咎】六二或益之十朋之弗克违永贞吉王用享于帝吉【六二当益下之时虚中处下故其占与损九五同然爻位皆隂故以永贞为戒以其居下而受上之益故又为卜郊之吉占】六三益之用凶事无咎有孚中行告公用圭【六三隂柔不中不正不当得益者也然当益下之时居下之上故有益之以凶事者盖警戒震动乃所以益之也占者如此然后可以无咎又戒以有孚中行而告公用圭也用圭所以通信】六四中行告公从利用为依迁国【三四皆不得中故皆以中行为戒此言以益下为心而合于中行则告公而见从矣传曰周之东迁晋郑焉依盖古者迁国以益下必有所依然后能立此爻又为迁国之吉占也】九五有孚惠心勿问元吉有孚惠我德【上有信以恵于下则下亦有信以惠于上矣不问而元吉可知】上九莫益之或击之立心勿怕凶【以阳居益之极求益不已故莫益而或击之立心勿怕戒之也】【干下兊上】夬扬于王庭孚号有厉告自邑不利即戎利有攸徃【夬决也阳决隂也三月之卦也以五阳去一隂决之而已然其决之也必正名其罪而尽诚以呼号其众相与合力然亦尚有危厉不可安肆又当先治其私而不可专尚威武则利有所徃也皆戒之之辞】初九壮于前趾徃不胜为咎【前犹进也当决之时居下任壮不胜冝矣故其象占如此】九二惕号莫夜有戎勿恤【九二当决之时刚而居柔又得中道故能忧惕号呼以自戒备而莫夜有戎亦可无患也】九三壮于頄有凶君子夬夬独行遇雨若濡有愠无咎【頄颧也九三当夬之时以刚而过乎中是欲决小人而刚壮见于靣目也如是则有凶道矣然在众阳之中独与上六为应若能果决其决不系私爱则虽合于上六如独行遇雨至于若濡而为君子所愠然终必能决去小人而无所咎也温峤之与王敦其事此】九四臀无肤其行次且牵羊悔亡闻言不信【以阳居隂不中不正居则不安行则不进若不与众阳竞进而安出其后则可以亡其悔然当决之时志在上进必不能也占者闻言而信则转凶而吉矣牵羊者当其前则不进纵之使前而随其后则可以行矣】九五苋陆夬夬中行无咎【苋陆今马齿苋感隂气之多者九五当决之时为决之主而切近上六之隂如苋陆然若决而决之而又不为过暴合于中行则无咎矣戒占者当如是也】上六无号终有凶【隂柔小人居穷极之时党已尽无所号呼终必有凶也占者有君子之德则其敌当之不然反是】
　　【巽下干上】姤女壮勿用取女【姤遇也决尽则为纯干四月之卦至姤然后一隂可见而为五月之卦以其本非所望而卒然値之如不期而遇者故为遇遇已非正又一隂而遇五阳则女徳不贞而壮之甚也取以自配必害乎阳故其象占如此】初六系于金柅贞吉有攸徃见凶羸豕孚蹢躅【柅所以止车以金为之其刚可知一隂始生静正则吉徃进则凶故以二义戒小人使不害于君子则有吉而无凶然其不可止也故以羸豕蹢躅晓君子使深为之备云】九二包有鱼无咎不利宾【鱼隂物二与遇为包有鱼之象然制之在已故犹可以无咎若不制而使遇于众则其为害广矣故其占如此】九三臀无肤其行次且厉无大咎【九三过刚不中下不遇于上无应于上居则不安行则不进故其占如此然既无所遇则无隂邪之伤故虽危厉而无大咎也】九四包无鱼起凶【六正应已遇于二而不及于已故其占如此】九五以杞包含章有陨自天【隂物之在下者甘美而善滑杞高大坚实之木也五以刚阳中正主卦于上而下防始生必溃之隂其如此然隂阳迭胜时运之常若能含晦章美静以制之则可以回造化矣有陨自天本无而倐有之也】上九姤其角吝无咎【角刚乎上者也上九以刚居上而无位不得其遇故其占与九三】
　　【坤下兊上】萃亨王假有庙利见大人亨利贞用大牲吉利有攸徃【萃聚也坤顺兊説九五刚中而二应之又为泽上于地万物萃聚之象故为萃亨字衍文王假有庙言王者可以至乎宗庙之中王者卜祭之吉占也祭义曰公假于太庙是也庙所以聚祖考之精神又人必能聚已之精神则可以至于庙而承相考也物既聚则必见大人而后可以得亨然又必利于正所聚不正则亦不能亨也大牲必聚而后有聚则可以有所徃皆占吉而有戒之辞】初六有孚不终乃乱乃萃若号一握为笑勿恤徃无咎【六上应九四而隔于二隂当萃之时不能自守是有孚而不终志乱而妄聚也若呼号正应则众以为笑但勿恤而徃从正应则无咎矣戒占者当如是也】六二引吉无咎孚乃利用禴【二应五而杂于二隂之间必牵引以萃乃吉而无咎又二中正柔顺虚中以上应九五刚健中正诚实而下交故卜祭者有其孚诚则虽薄物亦可以祭矣】六三萃如嗟如无攸利徃无咎小吝【六三隂柔不中不正上无应与欲求萃于近而不得故嗟如而无所利惟徃从于上可以无咎然不得其萃困然后徃复得隂极无位之爻亦小可羞矣戒占者当近于不正之强援而逺结正应之穷交则无咎也】九四大吉无咎【上比九五下比众隂得其萃矣然以阳居隂不正故戒占者必大吉然后得无咎也】九五萃有位无咎匪孚元永贞悔亡【九五刚阳中正当萃之时而居尊固无咎矣若有未信则亦修其元永贞之德而悔亡矣戒占者当如是也】上六赍咨涕洟无咎【处萃之终隂柔无位求萃不得故戒占者必如是然后可以无咎也】
　　【巽下坤上】升元亨用见大人勿恤南征吉【升进也上也卦自解来柔上居四内巽外顺九二刚中而五应之是以其占如此南征前进也】初六允升大吉【以柔顺居下巽之主也当升之时巽于二阳占者如之则信能升而大吉矣】九二孚乃利用禴无咎【义见萃卦】九三升虚邑【阳实隂虚而坤有国邑之九三以阳刚当升时而进临于坤故其象占如此】六四王用亨于岐山吉无咎【义见随卦】六五贞吉升阶【以隂居啺当升而居尊位必能正固则可以得吉而升阶矣阶升之易者】上六升利于不息之贞【以隂居升极昬不已者也占者遇此无适而利但可反其不已于外之心施之于不息之正而已】【坎下兊上】困亨贞大人吉无咎有言不信【因者穷而不能自振之义坎刚为兊柔所揜九二为二隂所揜四五为上六所揜所以为困坎险兊説处险而説是身虽困而道则亨也二五刚中又有大人之象占者处困能亨则得其正矣非大人其孰能之故曰贞又曰大人者明不正之小人不能当也有言不信又戒以当务晦黙不可尚口益取穷困】初六臀困于株木入于幽谷三嵗不觌【臀物之底也困于株木伤而不能安也六以隂柔处困之底居暗之甚故其占如此】九二困于酒食朱绂方来利用亨祀征凶无咎【困于酒食厌饫若恼之意酒食人之所欲然醉饱过冝则是反为所困矣朱绂方来上应之也九二有刚中之德以处困时虽无凶害而反困于得其所欲之多故其象如此而其占利于亨祀若征行则非其时故凶而于义为无咎也】六三困于石据于蒺藜入于其宫不见其妻凶【隂柔而不中正故有此二其占则凶石指四蒺藜指二宫谓三而妻则六也其义则系辞备矣】九四来徐徐困于金车吝有终【六九四之正应九四处位不当不能济物而六方困于下又为九二所隔故其象如此然邪不胜正故其占虽为可吝而必有终也金车谓九二未详疑坎有轮象也】九五劓刖困于赤绂乃徐有説利用祭祀【劓刖伤于上下下既伤则赤绂无所用而反为困矣九五当困之时上为隂揜下则乗刚故有此然刚中而説体故能迟久而有説也占其象中又利祭祀久当获福】上六困于葛藟于臲卼曰动悔有悔征吉【以隂柔处困极故有困于葛藟于臲卼曰动悔之然物穷则变故其占曰若能有悔则可以征而吉矣】【巽下坎上】井改邑不改井无丧无得徃来井井汔至亦未繘井羸其瓶凶【井者穴地出水之处以巽入乎坎水之下而上出其水故为井改邑不改井故无丧无得而徃者来者皆井其井也汔几也繘绠也羸败也汲井几至未尽绠而败其瓶则凶也其占为事仍旧无得丧而又当敬勉不可几成而败也】初六井泥不食旧井无禽【井以阳刚为泉上出为功初六以隂居下故为此象盖井不泉而泥则人所不食而禽鸟亦莫之頋矣】九二井谷射鲋瓮敝漏【九二刚中有泉之象然上无正应下比六功不上行故其如此】九三井渫不食为我心恻可用汲王明并受其福【渫不停汚也井渫不食而使人心恻可用汲矣王明则汲井以及物而施者受者并受其福也九三以阳居阳在下之上而未为时用故其象占如此】六四井甃无咎【以六居四虽得其正然隂柔不泉则但能修治而无及物之功故其象为井甃而占则无咎占者能自修治则虽无及物之功而亦可以无咎矣】九五井冽寒泉食【洌洁也阳刚中正功及于物故为此象占者有其德则契其象也】上六井収勿幕有孚元吉【収汲取也晁氏云収辘轳収繘者也亦通幕蔽覆也有孚谓其出有原而不穷也井以上出为功而兊口不揜故上六虽非阳刚而其象如此然占者应之则必有孚乃元吉也】
