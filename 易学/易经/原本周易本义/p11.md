<!-- { "loadSidebar": true } -->
　　咸感也【释卦名义】柔上而刚下二气感应以相与止而説男下女是以亨利贞取女吉也【以卦体卦德卦释卦辞或以卦变言柔上刚下之义曰咸自旅来柔上居六刚下居五也亦通】天地感而万物化生圣人感人心而天下和平观其所感而天地万物之情可见矣【极言感通之理】恒久也刚上而柔下雷风相与巽而动刚柔皆应恒【以卦体卦德卦德释卦名义或以卦变言刚上柔下之义曰恒自丰来刚上居二柔下居也亦通】恒亨无咎利贞久于其道也天地之道恒久而不已也【恒固能亨且无咎矣然必利于正乃为久于其道不正则久非其道矣天地之道所以长久亦以正而巳矣】利有攸徃终则有始也【久于其道终也利有攸徃始也动静相生循环之理然必静为主也】日月得天而能久照四时变化而能久成圣人久于其道而天下化成观其所恒而天地万物之情可见矣【极言恒久之道】　遯亨遯而亨也刚当位而应与时行也【以九五一爻释亨义】小利贞浸而长也【以下二隂释小利贞】遯之时义大矣哉【隂力浸长处之为难故其时义为尤大】　大壮大者壮也刚以动故壮【释卦名义以卦体言则阳长过中大者壮也以卦德言则干刚震动所以壮也】大壮利贞大者正也正大而天地之情可见矣【释利贞之义而极言之】　晋进也【释卦名义】明出地上顺而丽乎大明柔进而上行是以康侯用锡马蕃庶昼日三接也【以卦卦德卦变释卦辞】　明入地中明夷【以卦象释卦名】内文明而外柔顺以蒙大难文王以之【以卦德释卦义蒙大难谓遭纣之乱而见囚也】利艰贞晦其明也内难而能正其志箕子以之【以六五一爻之义释卦辞内难谓为纣近亲在其国内如六五之近于上六也】　家人女正位乎内男正位乎外男女正天地之大义也【以卦体九五六二释利女贞之义】家人有严君焉父母之谓也【亦谓二五】父父子子兄兄弟弟夫夫妇妇而家道正正家而天下定矣【上父子五三夫四二妇五兄三弟以卦画推之又有此象】　睽火动而上泽动而下二女同居其志不同行【以卦释卦名义】説而丽乎明柔进而上行得中而应乎刚是以小事吉【以卦德卦变卦体释卦辞】天地睽而其事同也男女睽而其志通也万物睽而其事也睽之时用大矣哉【极言其理而赞之】　蹇难也险在前也见险而能止知矣哉【以卦德释卦名义而赞其美】蹇利西南徃得中也不利东北其道穷也利见大人徃有功也当位贞吉以正也蹇之时用大矣哉【以卦变卦体释卦辞而赞其时用之大也】　解险以动动而免乎险解【以卦徳释卦名义】解利西南徃得众也其来复吉乃得中也有攸徃夙吉徃有功也【以卦变释卦辞坤为众得众谓九四入坤体得中有功皆指九二】天地解而雷雨作雷雨作而百果草木皆甲坼解之时大矣哉【极言而赞其大也】　损损下益上其道上行【以卦体释卦名义】损而有孚元吉无咎可贞利有攸徃曷之用二簋可用享二簋应有时损刚益柔有时损益盈虚与时偕行【此释卦辞时谓当损之时】　益损上益下民説无疆自上下下其道大光【以卦体释卦名义】利有攸徃中正有庆利渉大川木道乃行【以卦体卦释卦辞】益动而巽日进无疆天施地生其益无方凡益之道与时偕行【动巽二卦之徳干下施坤上生亦上文卦体之义又以此极言赞益之大】　夬决也刚决柔也健而説决而和【释卦名义而赞其徳】扬于王庭柔乗五刚也孚号有厉其危乃光也告自邑不利即戎所尚乃穷也利有攸徃刚长乃终也【此释卦辞柔乗五刚以卦体言谓以一小人加于众君子之上是其罪也刚长乃终谓一变即为纯干】姤遇也柔遇刚也【释卦名】勿用取女不可与长也【释卦辞】天地相遇品物咸章也【以卦体言】刚遇中正天下大行也【指九五】姤姤之时义大矣哉【几防之际圣人所谨】　萃聚也顺以説刚中而应故聚也【以卦德卦体释卦名义】王假有庙致孝享也利见大人亨聚以正也用大牲吉利有攸徃顺天命也【释卦辞】观其所聚而天地万物之情可见矣柔以时升【以卦变释卦名】巽而顺刚中而应是以大亨【以卦德卦体释卦辞】用见大人勿恤有庆也南征吉志行也　困刚揜也【以卦体释卦名】险以説困而不失其所亨其唯君子乎贞大人吉以刚中也有言不信尚口乃穷也【以卦德卦体释卦辞】　巽乎水而上水井井养而不穷也【以卦象释卦名义】改邑不改井乃以刚中也汔至亦未繘井未有功也羸其缾是以凶也【以卦体释卦辞无丧无得徃来井井两句意与不改井同故不复出刚中以二五而言未有功而败其缾所以凶也】　革水火相息二女同居其志不相得曰革【以卦象释卦名义大畧与暌相似然以相违而为暌相息而为革也息灭息也又为生息之义灭息而后生息也】已日乃孚革而信之文明以説大亨以正革而当其悔乃亡【以卦徳释卦辞】天地革而四时成汤武革命顺乎天而应乎人革之时大矣哉【极言而赞其大】鼎象也以木巽火亨饪也圣人亨以享上帝而大亨
　　以养圣贤【以卦体二象释卦名义因极其大而言之享帝贵诚用犊而已养贤则饔飱牢礼当极其盛故曰大亨】巽而耳目聪明柔进而上行得中而应乎刚是以元亨【以卦象卦变卦体释卦辞】　震亨【震有亨道不待言也】震雷虩虩恐致福也笑言哑哑后有则也【恐致福恐惧以致福也则法也】震惊百里惊逺而惧迩也出可以守宗庙社稷以为祭主也【程子以为迩也下脱不丧匕鬯四字今从之出谓继世而主祭也或云出即鬯字之误】　艮止也时止则止时行则行动静不失其时其道光明【此怿卦名艮之义则止也然行止各有其时故时止而止止也时行而行亦止也艮体笃实故又有光明之义大畜于艮亦以辉光言之】艮其止止其所也上下敌应不相与也是以不获其身行其庭不见其人无咎也【此释卦体易背为止以明背即止也背者止之所也以卦体言内外之卦隂阳敌应而不相与也不相与则内不见巳外不见人而无咎矣晁氏云艮其止当依卦辞作背】　渐之进也女归吉也【之字疑衍或是渐字】进得位徃有功也进以正可以正也【以卦变释利贞之意盖此卦之变自涣而来九进居三自旅而来九进居五皆为得位之正】其位刚得中也【以卦体言谓九五】止而巽动不穷也【以卦德言渐进之义】　归妹天地之大义也天地不交而万物不兴归妹人之终始也【释卦名义也归者女之终生育者人之始】説以动所归妹也【又以卦徳言之】征凶位不当也无攸利柔乗刚也【又以卦体释卦辞男女之交本皆正理惟若此卦则不得其正也】　丰大也明以动故丰【以卦德释卦名义】王假之尚大也勿忧冝日中冝照天下也【释卦辞】日中则昊月盈则食天地盈虚与时消息而况于人乎况于神乎【此又发明卦辞外意言不可过中也】　旅小亨柔得中乎外而顺乎刚止而丽乎明是以小亨旅贞吉也【以卦体卦德释卦辞】旅之时义大矣哉【旅之时为难处】　重巽以申命【释卦义也巽顺而入必究乎下命令之象重巽故为申命也】刚巽乎中正而志行柔皆顺乎刚是以小亨利有攸徃利见大人【以卦体释卦辞刚巽乎中正而志行指九五柔谓初四】兑説也【释卦名义】刚中而柔外説以利贞是以顺乎天而应乎人説以先民民忘其劳説以犯难民忘其死説之大民劝矣哉【以卦体释卦辞而极言之】　涣亨刚来而不穷柔得位乎外而上同【以卦变释卦辞】王假有庙王乃在中也【中谓庙中】利渉大川乗木有功也　节亨刚柔分而刚得中【以卦体释卦辞】苦节不可贞其道穷也【又以理言】説以行险当位以节中正以通【又以卦徳卦体言之当位中正指五又坎为通】天地节而四时成节以制度不伤财不害民【极言节道】　中孚柔在内而刚得中説而巽孚乃化也【以卦体卦德释卦名义】豚鱼吉信及豚鱼也利渉大川乗木舟虚也【以卦象言】中孚以利贞乃应乎天也【信而正则应乎天矣】　小过小者过而亨也【以卦体释卦名义与其辞】过以利贞与时行也柔得中是以小事吉也【以二五言】刚失位而不中是以不可大事也【以三四言】有飞鸟之象焉飞鸟遗之音不冝上冝下大吉上逆而下顺也【以卦体言】　既济亨小者亨也【济下疑脱小字】利贞刚柔正而位当也【以卦体言】初吉柔得中也【指六二】终止则乱其道穷也　未济亨柔得中也【指九五言】小狐汔济未出中也濡其尾无攸利不续终也虽不当位刚柔应也


　　原本周易本义卷四
　　钦定四库全书
　　原本周易本义卷五
　　宋　朱熹　撰
　　周易象上传
　　【者卦之上下两及两之六爻周公所系之辞也】
