<!-- { "loadSidebar": true } -->
　　泰中爻之用为兑震以震为重否中爻之用为巽艮以艮为重泰是治平之世人心易溺于晏安二为震恐竦惧常如雷动域中故曰用冯河不遐遗否是闭塞之世人心易至于淆乱五为镇定砥砫不啻万仞壁立故曰休泰以君子原始匪震无出至归妹而震兑合德有东有西有生有成举一世而跻之男女以正婚姻以时之域帝乙甲刚乙柔干甲坤乙五以坤行震若不敢为天下首也以祉福所止曰祉上自为帝下逮庶人而止也故特称元吉否以君子要终匪艮无成五止而若遗之休二巽而承之以吉止而巽动不穷于德既俭何难不避无禄可荣身安为荣泰亨进而道行之亨否亨退而道尊之亨自古君子进退皆有余裕在内内重在外外重否亨不譲于泰亨故于二特曰大人否亨于五又曰大人吉易为君子谋不为小人谋以泰否之尤分明【七】姤阳中之隂动中之静复隂中之阳静中之动邵子诗天根月窟闲来徃三十六宫都是春曰都是春便知根窟来徃满盘都是生几矣乃姤不言几而复言几以造化平分看则有隂阳动静之分以造化合一看阳兼隂动该静复统姤故如主静说犹似以姤起义从腰说起如慎动说乃是以复起义从头说起从头说起故复可言几以全体该贯姤不可言几以隂无直遂之义不可竝阳以为主耳且不但不于姤言几亦不于剥言几以剥刚上硕其体方寂就如一粟粒一木果完实坚固就下地也不即生湏待时至后生若是収藏得好便隔却一两年三四年也不壊也依然防生然必到下地防萌时方谓之动之微方谓之几若未下地时无端倪可言故不谓几言几欲人知劈头慎动一脉不言几但言硕又欲人知感通前蚤有一歩寂然不动安止钦止圣功也如干劈头徃西北仍是剥之果到艮反震方是复之仁谓剥果复仁有两般不得然刚止言硕是大哉乾元之全体刚动言防则全体发动之端倪虽曰刚动之端倪其实只是刚止之全体故圣人于复止曰刚反若如后儒说十月纯坤阳气消尽隂极囘阳逐日渐生积到一月方始成其为复恐非圣人于复一蓦直能见天地之心之义耳【八】
　　分隂分阳迭用刚柔此通乎六十四者乃夫子彖易止于噬贲节三卦言分噬节俱言刚柔分噬又言合节言刚得中噬言柔得中又言上行贲言分刚上柔不言分亦不言得中云何天向一中分造化天地节而四时成二分二至皆中春秋言分冬夏言至以冬之至为日南至短极隂极夏之至为日北至长极阳极惟如二分乃日晷黄道隂阳之中即天腰赤道之中天惟此一中春秋分分此节惟此一中刚柔分分此故节之刚柔分乃春秋分之分一中分造化之分节无不中所以爲分分无不中所以爲节若噬之刚柔分刚下震而动柔上行而明可分可合故言分又言合柔中非可自爲中原丽乎刚中以为中非上行则无贵故又言上行贲柔在下非如噬柔上行贲刚上止亦异于噬刚下动故柔来文刚不言分亦不言得中明其主不在柔刚上文柔言分明贲刚之上止无异于节刚之得中而主在上其余随蛊咸恒损益渐归妹则无离坎刚柔之中困井丰旅涣既未济虽得离坎刚柔之中然于分义皆无取即如涣者节之倒体节言分泽止之体有限制有分叚涣不言分风散之体无限制无分叚耳【九】

　　易象钞卷十六
<经部,易类,易像钞>
　　钦定四库全书
　　易像钞卷十七　　　　　明　胡居仁　撰书
　　答友人
　　来教天地人之动无端六爻之动亦无端天地人之动不已六爻之动亦不已似若天地人之动与六爻之动分为两截便非羲文周孔之易亦即有板定移动不得之处鄙意直谓易外无我我外无易乾坤成列而易行乎其中者我也爻也者效天下之动我此身无一息而不动一息不动即死即来教云一息不动则人道缺是也既无一息不动便是无一息之动而非三极之道茍非其人道不虚行直妄动耳无所谓道也圣人敎人学易不止求诸书全是求诸我一息之动而得便成吉一息之动而失便成凶故曰吉凶者得失之也一息之动而能忧能虞便成悔一息之动而弗忧弗虞便成吝故曰悔吝者忧虞之也一息之动而进以礼退以义进救民退修己日就月将日新月盛便成变象乆而熟焉利而安焉不知所以然而然焉便成化象故曰变化者进退之象也一息之动而为昼之旦便成刚象一息之动而为夜之晦便成柔象故曰刚柔者昼夜之象也无息而无动动即是爻无动而非三极之道爻即是道君子居而安乐而玩者如此而已矣来敎列吾身之之贵贱云云此实获我心者又云以易书之易为吾心之易以吾心之易防易书之易则程子云易不止是一部书似无两様见觧此处体说未至终是易自易而我自我来敎昼有昼之道干为动直坤为动辟于人为感通夜有夜之道干为静专坤为静翕于人为晏息昼非自昼而为夜之根夜非自夜而为昼之根与夫子逝者如斯夫不舍昼夜之云防有未合不舍昼夜曰逝通乎昼夜曰道此处间不容髪一息而舍即非逝一息不通即非道人之感通宴息无截然昼夜之分如人睡去惟气极昏浊之人才有不觉不知处稍清明烱烱灵明便莹然自在有梦无梦梦吉梦凶一一记得此通乎昼夜之道而知时有昼夜而此知无昼夜念有动静翕辟而此知无动静翕辟神无方而易无体便是此个道理阳明先生吃为后学提醒良知即此通昼夜之知亦即干知大始之知细细体认日间念起念灭一一能知夜间有梦无梦一一能知大学欲诚其意先致其知亦以意犹形而下日之念夜之梦皆意所变化知乃形而上超乎念而下视乎念超乎梦而下视乎梦今人念虑纷飞中一觉即无魂梦扰乱中一醒即无以门下高明谅必有以觉此醒此矣【一】
　　承教鬼神不可分经内有况于人况于鬼神以鬼神对人岂以两而对一乎最是但此以幽明生死鬼神竝举幽明无二故死生无二说鬼神无二情状岐而二之者支幽有鬼神明有礼乐生为人死为鬼圣人以神道百姓与鬼谋强而一之者混苐以鬼神分邪正直是不通之论耳可一笔抹杀也今湏密切反诸人身而求之寻常怨詈人则曰鬼称许人则曰神诗书记载之所及曰生而神灵曰乃圣乃神此防不可移神而为鬼者也曰某为鬼躁某为鬼幽曰为鬼为蜮则不可得此防不可移鬼而为神者也即如经内曰天生神物曰神而明之神而化之曰隂阳不测之谓神曰非天下之至神其孰能与于此曰唯神也故不疾而速不行而至曰神以知来曰神明其德曰民咸用之谓之神曰鼔之舞之以尽神曰精义入神曰穷神知化曰知几其神曰幽賛神明此处似添不得一鬼字曰人谋鬼谋曰载鬼一车曰高宗伐鬼方曰震用伐鬼方此处似添不得一神字窃意鬼神为德之盛质诸鬼神而无疑与鬼神合其吉凶此鬼神乃与人相对竝举之鬼神不可分言之鬼神也其他则言神言鬼各有攸当犹之幽自幽而明自明生自生而死自死神有神之情状鬼有鬼之情状似若防有分辨又如中庸言鬼神之为德似不是直言鬼神德者得也言其质鬼神而无疑与鬼神合其吉凶有得于鬼神之德故以言其盛也其曰视之而弗见聼之而弗闻体物而不可道此鬼神为德之盛非鬼神之盛也使天下之人齐明盛服以承祭祀洋洋乎如在其上如在其左右此当下与鬼神合吉凶当下质鬼神而无疑者也进于神之格思思与神格不容测度不容厌怠此齐明无乆暂之渝盛服无离合之间时时承祭祀时时洋洋如在德至此然后为德之盛也故曰夫防之显诚之不可揜如此夫也若脱去为德字様直言鬼神之盛便不成文理矣易言鬼神之情状只是情状鬼神与质而无疑合其吉凶亦似防有分辨【二】
　　承教示心得又近日多暇云云凡人此理不到手恁从舒畅潇洒谓之碌碌营营去圣贤名敎乐处霄壤此理到手日日暇时时暇也论语中言君子之泰君子之和君子之坦荡荡此暇境也子贡方人子曰夫我则不暇暇在我也发愤忘食乐以忘忧不知老之将至忧食两忘老矣不觉暇之至也善吾生即善吾死生固暇死亦暇也且夫死者形骸躯殻有时而壊如花之必谢叶之必落者耳我之所以为我者固与之而俱死否乎夜者昼之验死者生之验旦昼不清梦魂必浊生如无得死必无归子之发愤愤义从心从贲贲明也不愤不启愤斯启矣忽然夜半一声雷万户千门次第开愤而启也时时愤时时乐终身愤终身乐不愤即不乐不乐即不暇众嚣嚣而杂处咸叹老而嗟卑众咸叹老子独不知老则暇与不暇之究竟也来教云变化之成即鬼神之为鄙愚窃亦有合看乾卦乾道变化各正性命政自分明即以吾身观之九窍百骸六腑五脏何处不是相得有合若有一之不相得不有合便是病病甚即死此相得有合处即是成变化即是行鬼神在人迷悟之间耳来教云揲蓍之法只是一个变化知变化则知神儒者有云信手拈来头头是道揲蓍之揲即信手之拈也拈来皆是此理所以谓之行鬼神不特拈来行住坐卧磕着撞着都是此理来教云易之为书非圣人思为之所及而其全体不过寂然不动则是易也从圣人之极深研几出来也至通志成务此所谓感而遂通也鄙愚尚未能无疑谓几深即是圣心中不动本体则可谓圣心不动非思为之所能窥测则不可窃疑惟无思无为所以谓之寂然不动也所以谓之深与几也所以谓之感而遂通天下之故而至神也且夫寂之与感不可判然分为两截请以镜喻镜体光明何思与为常寂常照何时有动何时无照不是随物妍之故寂照之中天地皆涵何等深防若是镜中留些形影就如心中着些思为寂者动而感者窒矣圣人极深研几完其夲体之谓也无思思之故也无为为之故也感而遂通天下之故即所谓故吾也来教云徃来是吾人所不容无所病者憧憧及造化徃来物理屈伸皆自然而然正为吾人学问张本窃疑本义亦原如此但顺理着意之间工夫细密卒难到手又致用崇德以尺蠖龙蛇求之是人之屈而能信蛰而能存处龙蛇之蛰以存身君子之蛰以致用以崇德似皆是同归殊涂一致百虑之学问来教云知险知阻非知事之险阻知吾心之险阻理本至易而出乎易则险理本至而出乎则阻云云至矣但心之与事即异教家亦有金狮子章之说以金作狮看做狮子浑身是狮子而狮子之外无金看做金浑身是金而金之外无狮子若要狮子之外觅金物外寻一个理事外寻一个心心事切开两片如何谓之合外内之道也【三】
　　答耿庭懐
