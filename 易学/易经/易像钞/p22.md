<!-- { "loadSidebar": true } -->
　　凡离中爻俱有虚中守顺之义而以有为俟之两刚爻凡坎中爻俱有执中行健之义而两柔爻承其下者能为之用乗其上者多不能为之用是以多凶
　　坤初霜离初错俱从脚跟轫匪霜不坚孰为厚载匪无文何以化成
　　离者隂丽必丑巽兑坎者阳陷必合震艮此即贞一至理
　　日之必昃此天道日何病于昃日昃之离祗以丽不中正为象耳然则三四亦得为中正之丽乎曰以中爻论三四皆有中义上为正之三无患昃四无患突一皆得正一皆化成矣
　　万以忠曰心火也性本燥动形生后不知多少薪槱蕴积光明外铄附物蔓延思虑烦而神气竭如膏穷烬灭其生几何古之善养心者必求一掬清净定水旦夕浇浸之庶转浊溽为清凉化强阳为和粹故大学定静中庸渊泉孟子平旦之意大易艮背之防洗心之密皆先此为务润身润家国天下一自此流出不然即见髙论微终属意气是热閙欲机人己间恐増薪槱耳未必牛山之雨露也但此水别有一窍自天源必闇然君子晦迹韬光抑气沉心黙收中和位育之效于眉睫间肫肫浩浩渊渊造化在我尽是资始以上生涯不作云雨流形以后活计也非至精至一无以与此按此水一窍四五之沱若之涕是
　　或言入水不濡入火不灼便诧为神竒事要推入异流去不知习坎有孚维心亨行有尚此便是吾圣人之所谓入水不濡也离利贞亨畜牝牛吉此便是吾圣人之所谓入火不灼也一濡无不入坎窞矣一灼无不突焚死弃矣
　　离三大耋之嗟马宜甫归山操嗟人世兮日月催老欲死兮犹贪痴难可了兮人间非指青山兮当早归易像钞卷九
<经部,易类,易像钞>
　　钦定四库全书
　　易像钞卷十　　　　　明　胡居仁　撰
　　
　　圣人以穷神知化繋于咸止而说咸也自震动而要于艮止为能全体乾道自巽入而要于兑说为能全体坤道故以止说之咸体明圣人盛徳之极致与大明终始之分量为合一
　　问感人不动何如钱洪甫曰才说感人便不是了圣学只是正已而物正文王名卦曰咸取其无心也若着一毫感人意思便是有心便是憧憧往来
　　咸感也非以感释咸惟无心于感然后物来无所不应无所不徧乃所以为感也舒氏曰感谓虗而通邵氏曰雷风气也故曰相与山泽形也而其间相通者亦气故曰二气感应以相与
　　君子以虗受人书无逸篇厥或告之曰小人怨汝詈汝则皇自敬徳厥愆曰朕之愆古人闻小人怨詈之言不止不怒而且自修恭徳矧其为君子忠谠直谅之言乎故上滕口说圣人不系以凶咎为君子虗无不受口説亦在所不弃也
　　徐氏曰人心惟至虗故至灵若着一物便窒而不能应又曰圣人之心未尝有物以为之蔽故其体常虗今按山泽象虗艮少男兑少女艮内体兑外体所谓孩提赤子之心虗体尤可见也咸反损曰君子以惩忿窒欲亦以从防虗体未失故能惩能窒
　　山以虗能受泽心以虗能受人山所谓虗以笃实艮止实所以为虗也朱子曰今人大抵偪塞满胸有许多伎俩如何便得他虗此则实非其实故虗非其虗耳
　　独远实当位实合坎艮言实鼎有实中以为实合离巽言实刚徤笃实合干艮言实自求口实合震艮言实虗受人合泽山言虗亦其实而能虗者耳
　　咸止主感说主应外有説而内无止便唤做感害凡一切善言渗得八方为咸之虗受王子植曰人必有所不受而后能受咸下体艮艮体笃实光明其于种种世味自然一切不受不受乃虗咸之以虗受人者此
　　虗是立人道之首事不虗咸道于是为絶无以受一人感一人而况天下
　　山居地下为谦山居泽下为咸虗凡谦必虗凡虗亦谦自高自满之人无有不日就于汚下沦陷颠溺而不自知者
　　咸四贞天下祗有一个感应止贞感说贞应贞感常止不论应之可否而迁转为随贞应常说不论感之可否而憧憧不定
　　咸四贞吉贞三以止如女从男近而相得可贞恒三不恒其徳廹四以动如妇持夫近不相得故吝
　　恒浚入人之深心咸上颊舌说人之苦口特艮震二主无为要终原始皆不足以当之耳
　　咸拇二腓俱非止之主止主在三以中爻杂物撰徳论易失其止且在下体故于身但为股惟四居干君之中可称心位为一身感应之主三在四下既为股五在四上亦止为脢上则口憧憧徃来朋从尔思干为君心者天君朋聫合干三爻为言心官惟思四以思睿首出为贞以杂撰于少男少女中若其未免有童心便不贞便为憧憧憧憧如儿女昵昵娓娓惟是思由是五惟二思三惟上思一切徃来皆相率而为憧憧之思四贞是为思不出位由是三五皆从尔四之思便合干三爻而皆贞为君主又安有不光大憧憧便私小从尔思便光大也以卦言止而说男下女以爻言刚宜主柔不得役役于柔是咸四之所谓贞耳
　　蹇朋来以大蹇在五复朋来以刚反在解朋至以解拇在四豫朋盍以勿疑在四咸朋从亦以贞思在四咸主有定故朋为辅佐如天主有定则日月寒暑之徃来便无一而非其神化之妙用故繋辞极同归致一之义
　　或曰干九二无学问寛仁之义咸九四无嵗时代谢之义圣人不过借易以明理不拘于说易也不知此正不可移掇得若移在他爻他卦说便全无意义
　　朱子荅门人胡伯量不可有厌烦好静之心人在世上无无事底时节要无事时除是死也随事来便着应他若事至面前而自家却自主静顽然不应便是心死矣近多以此为志末注脚朱子又曰定性者存飬之功至而得性之本然也性定而天下之动一矣所谓贞也夫岂急于外诱之除而反为是憧憧哉以恶外物为心而求照于无物之地亦见其用力愈劳而烛理愈昧益以憧憧而不自知耳夫内外两忘非忘也一循于理不是内而非外也不是内而非外则大公而顺应尚何事物之为累哉象之所谓未感害者此
　　憧憧徃来曰未光大贞则天为徒憧憧则人为偶此天人之别
　　圣人论二气之感应唯咸于恒止曰刚柔相应于师临无萃升止曰刚中而应于小畜曰柔得位而上下应之又必曰刚中而志行于大有曰柔得尊位大中而上下应之又必曰应乎天而时行盖以应徴感而感以主应欲人详观于应而致慎于感有如此
　　上天下泽履上火下泽暌履分上下不得少混宜辨暌分上下不得茍同宜异至于泽上有雷归妹泽上有风中孚泽上有水节泽上有地临皆主泽而言上有泽上于天夬泽上于地萃皆主泽而言上于泽中有火革泽中有雷随皆主泽而言中有泽灭木大过泽无水困亦主泽而言灭言无惟山上有泽咸山下有泽损皆主山而不主泽咸天地感而万物化生损天地絪緼万物化醇虽二气交相应与男女尊卑大义俨然常在终不失正与天泽火泽上下之辨同
　　咸拇从脚指端当无不防地之患咸辅从面上徴应夫宁病徒口之多故皆不着吉凶之占止主感不宜后故以咸腓为凶説主应不宜先故以咸脢为无悔象言志末木上曰末如子于父如臣于君如妇于夫本末昭然有辨二宜居而居五宜末而末亦皆咸贞之义
　　咸上頬舌曰滕口说或曰滕即传播之义天下固有不容不口不容不説者所谓播告之修也亦是感应正理但专情口説则不可耳
　　艮背即不愧屋漏之止咸脢即不言而信之说陆佃曰脢在口下心上即喉中之梅核今谓之三思台旁注云脢居喉中动而迎饮食以咽是兑为口舌能言说脢则不言而亦若能作声者故以为象
　　腓聫股足既下又后人所易失故凶然能知天下不可上而故下之又知天下不可先而更后之如有定居岂不吉脢聫心口居四上之中职喉舌之司而以不言为感故自无失而致悔
　　谦山在地中咸山在泽下拇腓股皆以高山而居泽下亦如谦之山在地中殊不自有其高故谦则万民服而咸则天下和平惟和其在已而后天下无不和惟平其在已而后天下无不平
　　君子反身而诚其身正而天下归之百体中但举其一体从拇而下自舌而上无不与天下感应相与无有不通天下之故咸艮皆以身取象以天下原是一身耳
　　
　　咸以止为内主止三爻皆当下说三爻说三爻皆当应止三爻匪止是主而说是主皆凶恒以动为外主巽三爻皆当顺动三爻动三爻皆当制巽三爻匪动是主而巽是主皆凶圣人示人刚柔男女内外之辨严矣
　　恒外震内巽任其外之震动而内常自巽顺此所以为徳之固此所以为一徳
　　责人太甚其情反暌恒初之浚之凶以此
　　咸四恒三皆撰干中爻咸四可望其贞四合三五为干上视夬之象下视遯之象一柔上决二柔下遯三止正感四説正应故贞恒三无望其恒三合四二为干下视姤之象上视壮之象一柔下姤二柔上壮四动既隳三巽复躁故不恒
　　恒三曰不恒其徳或承之羞贞吝三上应爻不恒其徳犹言不常其巽于上无所入于上无所助也上以震体要终或从而承顺之三唯与唯三诺与诺如此妆成何名男子故足羞或承之万一承之便足羞以见男之不可不制义而惟妇是从是承也
　　下经贵兑巽咸宜贞止或从説以动恒宜贞动或从巽以入便皆凶
　　恒四田无禽忧患则生安乐则死此生民日用之恒道四震主恐惧修省即其四时讲武之田事也无禽出乎忧患入乎安乐所恒者皆死地耳故特明之曰非其位
　　咸从上视下五爻有遯之象恒从初视上五爻有大壮之象故咸恒后即受之以遯大壮咸上頬舌聒三居之不克中恒初浚恒憎四动之非其位下经隂有兑巽为主之意艮不要终而兑终之震不原始而巽始之故咸恒遂若无完爻也
　　振恒说振矜之振原通巽而动恒五动唯巽巽愞从妇唯妇言是听之纣也上动不巽柔危是逞又妇言不听之豪耳
　　恒四田无禽赵子出田郑龙为右有一野人子曰龙下射彼使无惊吾马三命郑龙不对子怒龙曰昔吾先君伐卫免曹退为践土之盟不戮一人今吾一朝田而曰必为我杀人是虎狼杀人故将救之子愀焉曰不爱其身以活人者可无从乎还车辍田曰人之田也得兽今吾田也得士又梁君出猎事人猎皆得禽兽吾猎独得善言而归四以浚或不克受其无禽也宜矣
　　恒内体巽宜巽顺入伏于内却杂干撰徤只要向外行去便不恒外体震宜用利大作于外却杂兑撰毁只管要退缩回来便大无功
　　乾象曰各正性命性命合言讼四即命师二锡命师上有命泰上告命否四有命大有大象顺天休命临二未顺命无妄象大亨以正天之命姤大象施命姤五志不舍命萃彖顺天命困大象致命革四改命鼎大象凝命旅五誉命巽彖象申命单言命命似可随时随事致力不及性性未易言性命合一更未易言也至于性情亦惟干之利贞合言之余于咸恒萃止以情言矣
　　易筌雷风相与雷动则风未尝相离故曰恒若言交助其则为益矣巽而动不可作顺动顺动则为豫矣巽入而在内震出而在外各居其所故曰立不易方
　　咸恒与损益相反咸秋冬之气隂乏之体故以虗受人恒春夏之气阳饶之体故立不易方
　　
　　遯刚当位而应隂生至二与五为应五便立脚不住了故与时行而遯
　　遯以隐然违去为义易传曰岂必江海山林然后为遯哉大遯于朝小遯于野舜遯共驩不于歴山旦遯管蔡不于曲阜孔子与阳货同国孟子与王驩同事亦刚遯之意
　　遯为尾蜂虿之尾也谢氏曰兽驯则尾帖猛则尾奋居刚有恃强必进前害四刚之象故为尾易筌与二非遯者驱阳以遯者也往而迫阳圣人所恶故戒以勿徃
