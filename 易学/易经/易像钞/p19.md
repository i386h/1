<!-- { "loadSidebar": true } -->
　　噬嗑食也又噬市也嗑合也然则所云肤腊胏肉非日中纎腻之市利人所日厌而不足者乎此而不噬不嗑非以谋身而矧于天下乃有渔商人毫末之利开人主侈大之心如安石之于宋其流祸至今未巳也可胜叹哉
　　贲中之坎得位噬中之坎不得位诸家谓噬四为间亦是或曰噬贲丰旅皆隂阳之间故皆以用狱言之
　　噬嗑动而明则亨动稍不明谚一盲引众盲相将入火坑噬初方灭趾噬上遂灭耳者此
　　噬嗑亨利用狱只当下一步不敢妄动将小罪小恶根芽尽情精谳勿使遗漏直是快刀利斧必断必絶方称利用妙手
　　龙门子厚味腊毒噬嗑遇毒亦实象

　　易像钞卷八
　　钦定四库全书
　　易像钞卷九　　　　　　明　胡居仁　撰
　　
　　贲柔来文刚刚上文柔竝无刚为质柔为文之説而纷纷未巳即一相沿之腐説犹然奚怪成心之难化也
　　噬嗑刚柔分而柔得中节刚柔分而刚得中噬反为贲不曰刚柔分而曰分刚亦柔中为主之义圣人贵得中之爻如此
　　无敢折狱非不折狱只存无敢之心耳与弗敢成之敢同
　　与上兴二丽三三震起至上而止便是兴之义又与陵义相关
　　白贲无咎阳明先生曰后世大患全是士夫以虚文相诳畧不知有诚心实意流积成风虽有忠信之质亦且迷溺其间不自知觉今欲捄之惟有鞭辟近里删削繁文返朴还淳是对症之药
　　噬嗑贲倒体贲初火性遇止在前不上炎而能下便能受上之止所以为义弗乗噬上火性处动之上不克下而炎上何以合下之动所以为极恶大罪噬初宜动而不动何以合明便为小恶贲上宜止而终止文明有止便为得志爻象分明如此而或不胜异説之支离谓何
　　
　　剥不利有攸往山先生曰君子尚消息盈虚天行也消息盈虚天且不能暴为之而况于人乎然君子之尚消息盈虚无时不然独于剥言之盖君子小人之相为消长至剥而极矣此成败之机而邦之兴丧系焉虽动息语黙之微一失其机不可复救况施于事乎东汉之衰君子欲以力胜之引奸凶而授之柄卒至于俱伤两败而国随以亡不知此故也
　　剥言牀孙闻斯曰剥变定自人之所安处始故曰危者安其位君子安而不忘危故曰生于忧患死于安乐
　　牀安身之几君民一体君子小人亦原一体安则俱安君之所恃以安者民巽牀君巽民君自巽其所安也小人之所恃以安者君子剥牀小人剥君子小人亦自剥其所安也然巽牀而曰在牀下无隐不悉无微不体既设身以处之又抑身以下之剥牀而曰以足以辨以肤不惟使君子无安身之地且欲使君子无容身措足之地无完身自全之地君子小人用心之不同如此乃小人有剥君子惟止小人自剥庐君子自得舆容如地屹如山剥之厚下安宅之心不啻巽在牀下之心歴万年不移也此所以为君子苏氏曰君子之于小人不疾其有丘山之恶而幸其有毫髪之善蔑贞絶灭无余而后凶可必也若犹有余则君子自其余而懐之矣
　　剥初曰灭下下剥之民即指初剥二曰未有与与乃其同中之可与者如三如五
　　剥五贯鱼以宫人宠无不利凡男子女媵多皆剥道何必天子此赞易圣人之微意与深戒又剥自姤始故取象贯鱼章本清曰昏义古者天子后立六宫三夫人九嫔二十七世妇八十一御妻以聼天下之内治天子立六官三公九卿二十七大夫八十一元士以聼天下之外治郑康成注为当夕之説毎十五夕而一周鄙悖谬妄于是为极或者天子统六官后统六宫合一朝之外治不外乎六官而莫非天子之所统合庭臣之内职不外乎六宫而莫非后之所统即后世百僚皆天子之命臣其妻莫非天子之命妇合百官朝于天子所以辅天子明章天下之男教合百官之命妇朝于后宫亦以助后明章天下之妇顺也使天下之百官悉敬承天子之男教则外和而国治使百官之命妇悉敬承后之妇顺有不内和而家理者哉以此言之则又何必夫人嫔与世妇御妻必为天子宫中有名位之妾媵而后可也夫以天子之尊臣妾天下岂百二十人之足多但以理揆之一人御众女为古帝王定制其不可明甚书有不迩声色之训中庸有去谗逺色之言圣人于色荒唯恐防之不早乃于昏义以此垂训万世吾不信也
　　剥上硕果不食范忠宣公缴奏欧阳修朋党论防小人无朋惟君子则有之一君子存羣小人虽众必有所忌而不敢为唯空国无君子然后小人得肆志于无所不为则汉魏唐梁之际是也
　　小人剥庐终不可用圣人尝以剥之无咎许三以宫人宠许五而要终则断以为不可用君子小人之辨其严如此
　　缁衣小人毒其正小人视君子如仇讐常有祸之之心始于剥牀终于剥庐其毒正为何如
　　肤崔憬谓荐席也若谓体肤之肤则不止切近而已
　　反复其道七日来复六一合五二合四三合皆七二休三频四独五敦皆反皆来上迷直前无反终止于六不来为七非复义矣故凶震二既二皆七日得得以二五之合至于八月有凶震阳长之卦兑隂消之卦八月之象即兑即四隂皆是
　　复其见天地之心朱子曰一个物里面都有一个天地之心人自迷而不见耳
　　出入无疾后汉郎顗上书雷二月出地百八十三日雷出则万物出八月入地百八十三日雷入则万物入入能除害出则兴利人君象也
　　至日闭关月令章句云关在境所以察出御入也刘子翚字彦冲学者称屏山先生崇安人尝言吾于易得入道之门所谓不逺复者则吾之三字符也因作复斋铭曰学易者必有门戸复卦易之门戸也入室者当自户始学易者当自复始
　　休复之吉以下仁薛君采曰后世不务修身故亦不知亲贤之为务君子是以知世俗之日陵夷也
　　复初曰仁剥上曰果凡果必具一仁一仁防生万果无复初之仁而欲硕剥上之果无剥上之果而欲下复初之仁天地从来无此造化
　　阳以进为复阴便当以退为复此王氏説如二乗初有以下乎初而无敢上乎初俾进在初退在己便象休复三隔二一层退不勇便象频复四初应爻象独复五居顺中象敦复上无退步初何由进便象迷复
　　复六四曰独复复惟一刚人能有之以为独也小畜九二曰牵复上下合应有五刚也是为君子之用心
　　复小而辨于物此是坤道静翕主人刚自外来而为主于内此是乾道动直主人
　　人知复以一阳震发五阴不知复以五阴翕聚一阳所谓复以自知者此顔之如愚亦以此
　　复君子之事而上迷为小人剥小人之事而三之为君子小人中之君子许之无咎君子中之小人曰凶有灾眚曰大败曰十年不克征戒之至矣
　　复上迷总以逺初用行师终有大败以应三非长子五主坤中为国君上不能以以乃反厚归薄故凶上四合为十年亦终不能如四之从初故曰至于十年不克征颐三十年勿用三合上初为十年言初上皆不为用屯二十年乃字五二合成十或四初既合加五来亦是十
　　屯六二颐六三复上六皆以十年为象二四六八十皆地数而十则终数屯二字二雷五雨隂阳终应也颐三勿用三动上止隂阳终不应也复上不克征上终迷无以下初也若同人三之三嵗不兴三不足以敌五也坎上之三嵗不得上乗五亦如三之乗二也渐妇之三嵗不孕巽从初子之言不敢或乗乎三夫也既三之三年克之未四之三年有赏大国火阳水阴南北定位又贞胜之道也
　　人不到见天地之心总谓之迷孔子四十不惑言能不迷耳
　　屯小贞吉贲小利有攸徃坎求小得遯小利贞暌小事吉旅小亨巽小亨小过可小事既济亨小称名小取大故曰齐小大者存乎卦义不专以阳大隂小为小也如云复小而辨于物复义自是大不得大则物不能辨矣
　　复亨亨以刚反出入无疾朋来无咎卦有下动上顺之象动而不顺行将无动不成疾动以顺行时虽方在地中或发声而出或收声而入无非生机震动生意流行何疾之有吉凶悔吝俱生乎动有动主无顺朋朋无助顺主有妄动将无动不成咎动以顺行以动召顺顺辅动而不动以顺而善补何咎之有反复其道七日来复人有动易于向前难于却后遇阻多毖遇顺多倾惟天行至健惟自强不息终日干干之君子为能反复俱以天行复所称反主惟一刚耳五柔或以坤黒终迷有一无反如疾尚锢不称反复或以用六自画不来为七咎且旋生不称来复初反而五与俱反无一柔不以刚反为道是为反复其道三四之合二五之合一六原始要终之合无日不七无日不来而成复是为七日来复如是者动以顺行即终日干干反复道之天行复道原是乾道故反复来复皆曰天行
　　迷复不是迷而不复亦不是暂复旋迷迷其为复如齐王不忍觳觫之心岂其不复只唤做迷知有牛不知有羊知有禽兽不知有百姓故曰凶有灾眚甚且兴兵搆怨以求大欲无异于以邹敌楚故曰用行师终有大败语之反本发政施仁则谓惛不能进仅欲尝试而齐卒不治故曰以其国君凶至于十年不克征百姓日用而不知日用是复不知是迷知即不迷故不可以仁知之见同于百姓之不知而谓君子之道鲜
　　复刚反干为木果艮为果蓏震为反生刚反以倒体则艮刚反生以全体则干刚反生干动直震动反雷在地中如干艮之果下种地中虽若方萌方芽实则至翕至聚至收至敛精神专一向里畧无一毫外透故曰复以自知子曰顔氏之子其殆庶几乎有不善未尝不知知之未尝复行也夫有不善而后知知而后不行无贵自知矣复之自知知在几先不在几后知从内精不从外莹如鉴照物物无遁形犹为外知复乃神鉴内朗透里光明洞烛畧有尘滓不容自昧令不善沾不得土落不得根何由得行夫是之谓刚反夫是之谓自知初之所谓不逺复者此
　　干三反复道屯二反常复彖反复其道蹇大象反身蹇三来反归妹三反归这反非全干至健与震艮二刚俱未易几邹尔瞻曰复亨曰刚反人心之虚属阳阳必刚刚为果决为直遂不反则神不入神不入滔滔东注何虚之与有反则专而翕专而翕所谓不逺复休复敦复独复与先王之不省方皆刚反义也
　　复四中行独复四初正应一线不移中行由地中自有之动以成顺不缘初以能自出头故为独复五自考亦能不为初以者自初言一动能以五顺行自五顺言曽非分初之动以为动故能各自出头不为动以上迷反欲以初则反顺而成逆矣故凶
　　复小而辨于物孙思邈曰心为君君尚恭故曰小诗曰如临深渊如薄氷小之谓也初不逺犹言不离戒谨不睹恐惧不闻须臾不敢离逺便是首得复小之义
　　不逺复复本体不逺工夫如初之力量能到须臾不离复体地分无只悔如顔子不迁不贰不迁庶几中节不贰庶几无过故不适于悔之途而称元吉
　　剥三之失上下复四中行合上下凡来皆朋上之征亦在其中然自到头无迷患故称独复
　　剥上得舆能使下五阴皆为其民复初不逺更合上五隂皆为其朋剥要终上止复原始下动上下所处不同乃其为天地之心则一耳
　　剥固复夬亦姤剥而复之初君子即有修身之思唯恐其有不善之萌夬而姤之初小人即有蹢躅之孚唯恐其无罅隙之乗复五敦君子所以终为君子而无如迷者之不悟姤五陨小人所以卒为小人而亦无如角者之不入君子落得为君子小人枉自为小人其所就之不同如此
