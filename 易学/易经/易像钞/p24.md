<!-- { "loadSidebar": true } -->
　　以中节易筌不先不后恰当机宜之谓节
　　
　　公用射隼于髙墉之上获之无不利和鲁公有观画鹰猎诗虽是丹青物沈吟亦可伤君夸鹰眼疾我悯兔心忙岂动骚人兴惟増猎客狂鲛绡百余尺争似制衣裳范文正观之叹曰真仁人之言也画鹰犹然其眞为高墉之隼固可知矣大学惟仁人放流之屏诸四夷不与同中国
　　刚柔以位言止爻义一端大体大要全论卦不然解二四皆不正不当何以独有解小人之能事然于五曰君子维有觧爻意亦自可见初非以君子维定须觧君子朋定须亡也于泰言朋亡于觧言维觧皆以合用五中为至耳岂谓君子而顾可以无朋可以无维乎哉
　　公用射隼以觧悖来矣鲜曰以下叛上谓之悖三乘二负四应上乘之恶显负与应之恶隐其名负四其实是慢四其外应上其中实反叛而欲搏噬乎上故符以悖字定三之罪案
　　蹇觧利西南坎得母坤之位者也坎来而坤遂往于西南或母道不存于坎中其坎也乃为险为陷而已矣故蹇以止险于上止之而成至顺高山之峻如母斯恃而不见为险曰往得中觧以动险于下动之而成至顺迅雷之轰如母斯亲而不见为险曰往得众艮震二男之遇坎震原始艮要终行父道艮内止震外动行母道若坤之利西南得朋东北防朋有干之西北以率先三男斯有坤之西南以要束三女西南得朋以母道贞女教以身为凖东北防朋以父道彰男教至艮而终其义各别
　　崔仲鳬曰诗桑柔状小人之恶三凉言刻薄盗言贪黩竞言强御易觧状小人之情四狐言媚惑乘言僣窃拇言依附隼言悍鸷
　　易筌方其蹇也惟是反身修徳及其觧也又惟赦过宥罪律已严待人恕君子之道可知矣






　　易像钞卷十
　　钦定四库全书
　　易像钞卷十一　　　　　明　胡居仁　撰
　　
　　陆子曰但惩忿窒欲未是学问事便惩窒得全无也未是学学者湏是明理然后说得惩窒知学问惩窒与常人惩窒不同然则损大象径言惩窒未有备乎曰卦名损便都是学问况五言或益之十朋之弗克违此非天下之至明不与也
　　损有时民犹说也损无时泽将竭矣然则下体兑中爻坤此水始涸时损有时也上体艮为冬春之交二前震为春此而损泽竭矣故圣人严之以弗损
　　损初曰已事朱子曰天下甚麽事不闗自家身已极而至于参天地賛化育都只是自家分内事自出震到说兑以兑说合艮成故损初便能认得为已如此
　　天地男女絪緼构精之义圣人不以释水火风雷之交而以释山泽之交又不以释咸而以释损是为圣笔化工之合
　　天地不絪緼无非戾气男女不构精无非死气泰正交咸正感以全体论损之絪緼构精男外女内以女为主似非正感故单以主父论而谓之一人行
　　三人行则损一人大凡对人言说也只好一个开口两人齐说已难而况于三损三人以说上行初酌损二弗损三竟谓之损义可知矣一人行则得其友又全借有上在上与三合志止之于五上故特称友【阙】圣人过渉灭顶损一人此皆未可袭迹而为之者
　　三人行则损一人以下二人阳刚之说为主而听四五两爻为之从一人行则得其友以上一人阳刚之止为主而已为之从所谓致一之义固如此一主也致一得所主也隂以阳为主女以男为主地以天为主俱致一之道
　　记曰以为畜故人情不失损六五益六二曰十朋之损初九曰酌损皆以为畜之义
　　或曰三人行则损一人损三为上也一人行指上也则得其友五得上为友也乃三上行而为上却不见上之下而为三又不见上之下而为三在损卦中干甚勾当世间有此竒诧事
　　损之初曰遄往四曰使遄初说而上行四止而下受初刚而四柔也益之上曰莫益三曰凶事三任益上任凶上刚而三柔耳又可见自下受之雨露霜雪无非教自上施之当为雨露无为霜雪子曰莫之与则伤之者至损下弗损枉巳未有能直人无害其为下益上莫益财聚未有不民散深害其为上此上下损益之辨也为人上者可以鉴矣
　　损者损其有余益者益其不足自卦象言之艮一阳二隂则阳不足兑二阳一隂则阳有余故损下益上其道上行震一阳二隂则下不足矣巽一隂二阳则上有余矣故损上益下民说无疆可见卦之名义皆寔象【章本】
　　序以泰否居首杂以损益代之惩忿窒欲迁善改过立人道之大端也人匪丽无明山泽风雷合而坤虗全体成丽于其中是为天下之至明故皆象以十朋之人无天下之至明欲有事于惩窒迁改俱不可得
　　为上宜安止无为而以说下为元为下宜震动力作而以巽上为元
　　少男少女以男下女则咸反则损说女情欲易动不可以为主也长男长女男外女内则恒反亦益震男奋励有为内外惟其所有事也
　　损益皆言十朋之范忠宣公奏议朋效灵庶职修举朝廷获多士之助近臣免尸素之讥朋献兆庶绩咸熙尧舜三代之治可不劳而成今按损五以上之止静克受下之谠议益其光明笃实为朋益二以下之震动克受上之风励益其恐惧修省为朋
　　
　　吉事凶事皆为益故曰雨露霜雪无非教进此而益之能事方备故曰告公用圭圣人所谓吉凶生大业吉凶与民同患之义全如此张氏采曰物不受变则材不成人不渉难则智不明故陨霜不杀者物之灾也逸乐终身者非人之福也吕东莱曰天地之造化必有大凋落然后有大生有大摧折然后有大成就
　　损上无家一志在君似与三不可互为家以山泽分形难于转徒益四迁国一志在民似与初可以互为国以雷风一气有可变动
　　泰否所以体乾坤之全损益所以用坎离之中损益存于家人暌蹇觧之后损蹇暌下体之合益家人觧上体之合皆合以用坎离之中者朋以十象坎一离九之合亦十也
　　家语夫享所以昭徳也不昭不如其已二簋用享损盖以俭徳昭天下耳
　　损其疾使遄有喜苏氏曰遄者初九也下之所损有限而上之求益无已此下之所病也我去是病则夫遄者喜我矣自初言之已事遄往则四之求我也寡故酌损之自四言之损其疾则初之从我也易故遄有喜
　　蛊刚上而柔下咸柔上而刚下恒刚上而柔下以是例之损之为卦艮刚上兑柔下损下益上其为损柔益刚无疑乃彖又言损刚益柔有时何居曰益损上益下矣为下者单受上益一无所报夫岂成其为下乎损损下益上矣为上者单受下益一无所报又岂成其为上乎益之二曰或益之十朋之弗克违永贞吉王用享于帝吉此下受上益而为享上之报者也损之五固益之二也其为朋之益同则其为享下之心亦同益言于爻曰王用享于帝自民庶以至于为王由上帝视之王亦下也王特下民之为首者耳天生民立之王王为天下之归往宠异之惟上帝帝天之命主于民心天视自我民视天听自我民听畏下民所以畏上帝益下民所以事上帝能为王者能享帝故曰王用享于帝吉损言于彖曰曷之用二簋可用享损而有孚至于元吉无咎可贞利有攸往损下益上损柔益刚之道备矣尽矣上刚亦何之而非是道为用乎二簋可用享以下言之玉帛可万国筐篚可九州水陆之挽可车可航以上言之一壶一餐皆可养士瓠叶兔首皆可礼贤尺布斗粟皆可仁亲以下言之壤有则赋有成共惟正此不论时故无时以上言之随民之丰歉为补助且下益上者万防为一少而为多上益下者一散为万多而为少大损大益中损中益下损下益其出之也或钜万其及之也惟升斗盖有二簋而上下之志无不应矣亦惟俭损之时则有之丰登不必然故曰二簋应有时损刚益柔有时在益则无时不直截是益故曰凡益之道与时偕行在损则上下有时交相损益故曰损益盈虗与时偕行享帝惟王上益下下享上上不居惠本之帝王不抗帝夷之民民不凟分首之王二簋用享曰曷之下益上上享下匹夫匹妇皆胜予民视民听皆明威天下合以益一人一人何以益天下民财易匮何以生之而不伤民力易竭何以节之而不困民事有一毫不廹身不成享民瘼有一毫不切己不成享身在皇堂心周蔀屋尊居密勿虑竟四海摠无非一腔笃实真恳心为之潜注黙输于无外而贻民泰山四维之安兹之为享也原不在多仪故曰二簋曾无之非是故曰曷之也
　　上益下上总不居功夫何以受下之报而所以事上帝之事所当尽故益二曰王用享于帝吉下益上上何可无报何可不成享当无之而非爱养樽节对答天下诚心实念之流注故损彖曰曷之用二簋可用享
　　咸取女恒制义以艮震主兑巽乾道损上行益下下以兑巽承艮震坤道
　　谓之雷风便象顺布便象平宁常乆世界雷声动而外出时出而出无暴风气巽而内入时入而入无疾为恒谓之风雷便象逆布便象轰烈震荡世界挠万物莫疾乎风风飞自天主施动万物莫疾乎雷雷奋出地主生为益至于泽山为咸亦顺布山泽为损亦逆布山主有泽泽自上零惟山有受惟泽亦聚曰咸山下有泽泽从下泻山不克受泽亦易消曰损皆实象亦实义
　　上之益下只须树一个风声以鼓动城中下之益上凡财力都属膏脂须是实输以灌注乎上又且每如土壤之于泰山下为锱铢之尽上为泥沙之视故益下非其无损而止言益益上亦有弗损而特言损
　　损初曰已事山之为止自如而泽之为润无已事固其心益上曰恒心雷或有时收声而风无时息吹心亦其事十朋之者洛书即后天一图竒偶俱朋为十而坤十全体具于损益中离一隂丽于二阳中为损益三隂丽于三阳中岂非天下之元象一损柔说上行刚止要终而二刚朋之以原始通体遂成笃实之光明益柔巽下下刚动原始而二刚朋之以要终通体遂成动变之光辉象二下说行上安止一涓一滴尽决江河凡以上受下者有此其为灵也孰如上风行下雷动万户千门次第洞开凡以下受上者有此其为灵也孰知象三
　　损初已事上曰无家蔼然虗受之懐故为惩为窒亦非虗不能益上勿恒初曰大作俨然方立之操故为迁为改亦惟立乃克
　　损泽益山翻咸为损原不失其为咸不然亦勿用取之女耳损风益雷翻恒为益原不失其为恒不然亦不从一终之妇耳
　　为下无损必逋赋之乱民兑为毁折故而上止难安故以二簋教用享为上无益必殖货之君巽为近利故而下震易动故以大川示利渉
　　损惩窒要终絶去科臼故曰无家益迁改原始不得怠缓故曰大作
　　咸恒损益总为泰否之变泰之内君子上一爻于小人上为损三上相易亦然其曰得臣无家若有终畜小人为臣终不与小人为家之意否之外君子下一爻于小人下为益四初相易亦然其曰利用为大作若有为大于小又有化小为大之意损以艮要终保泰君子已结果收成益以震原始倾否君子方从根拨转耳若咸则否之内小人上一爻于君子上者而頬舌之咸终无改于小人之口若恒则泰之外小人下一爻于君子下者而始求以浚犹然小人求人之心是为君子小人之定辨
　　君子待小人之道如天之无不覆在泰内则包荒若悯其饥而粒之食在否外则包桑若悯其寒而授之衣上之于泰上为损之有孚下之于否下为益之利渉以人惟万物之灵欲尽人勿失其为灵是为十朋之之益泰否损益之道行令凡世之为小人为民众既不至于冻馁有患又不至于防顽弗灵夫是之谓天覆之度夫是之谓君子之用心
　　頥有灵谓人无养正之吉言语有不慎饮食有不节者无之损益有十朋之谓人有不克惩窒不克迁改者无之
