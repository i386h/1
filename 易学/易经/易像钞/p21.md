<!-- { "loadSidebar": true } -->
　　习坎见其为原泉为流水水不流唤做死水鸟不飞唤做死鸟人不习亦俱唤做死人人自不省耳
　　鸟数飞为习便见不可已亦政自已不得此六十四卦外又文王一字之易而鲁论言学习言传习言性习俱此
　　地险山川丘陵唐张乔山川心地内一念即千里丽以中为正故曰重明以丽乎正故曰黄离元吉得中道坎曰水流而不盈水须上下通流故初入窞即不流既曰失道上有系与寘即不流亦曰失道
　　坎二求小得陷不在大失尝在小如之何勿求
　　坎二曰未出中未济小狐汔济亦曰未出中二刚中不为险中犹凛凛惟危若未出于险中然坎五则中而位乎天位矣不盈以科则当盈以流水之体则原不可盈只平原来是平而要于平虞廷所谓道心所谓中不过不盈只平而已象曰中未大亦殊是大不得诗咏文王小心翼翼二求小五未大总是干体自强不息一脉坎中未大要于干震主未光要于艮此通八为一脉络
　　坎大象曰常徳行爻曰只既平不常不平便无之非险先天不待习后天必有习重卦皆后天文王于坎独加一习坎天一所生之始惟坎为陷故惟坎名习也坤二言不习何曰直方大坤二之动动与天合何必习何待习坤二变坎动而成陷何能不习何可不习水流相仍而来不己曰习坎鸟数飞为习人服行所传之业熟复不巳为习惟坎自有习象惟坎亦自不能无习功如既为鸟不飞不得不数飞不得
　　天行地势水洊至明两作与洊雷随风兼山丽泽名卦之义已别至于称健不称干言明不言火坎上独加习尤俱有意义
　　习坎有孚刚中实孚象也然有无孚者矣无孚便唤做小人行险侥幸如初之入三之枕上之系与寘有孚便唤做君子居易俟命如二之有得五之既平四之自牖孚乃脉络聨属通贯故维而心亨行而有尚无孚非断流即絶港维于何有行俱不得
　　统八纯卦而言惟坎名习以下陷就坎六爻而言惟初名习以下之又下陷之又陷
　　坎有险天险地险王公守国之险俱有之于二求小得泉窦只涓涓涓涓不已流为江河故得象明未出中即险中即刚中既小得如掘地得泉不待溢出外然后为流水也
　　子言性相近习相逺性习之分亦先后天之判也习曰相逺得则天险不可升失则入于坎窞是以君子必慎其所习
　　离四虽刚爻是一圑浮燥纷扰隂火用事坎四虽柔爻是一收敛宁静阳水用事所以吉凶霄壤不同
　　坎五犹象不盈四柔之科坎未易孚也凡人心术隐微中只畧有丝毫险意未化科终不盈盈科则成章矣斐然成章圣人以为吾党不成章非吾党矣只既平一泻千里一碧万顷是海二五刚中是澜四柔是未易盈之科
　　不盈只平许氏曰人行到忧患处如水流得满然后行过去少些子不满过去不得如舜事瞽瞍到底豫时是坑坎才满然后流得出
　　习从羽从白羽水音白水色是为即坎即习以羽白言无习功亦便无坎徳如鸟去两羽如何飞得动如没溺汚浊泥中过活何时有洁白日子
　　坎上加一习习即坎故以坎名习坎即习故以习名坎鲁论言学习言传习言性习孔子之言习犹文王之言习也坎陷也习亦陷也习于善主陷者也习于不善为陷者也谓习坎为习于坎犹二之
　　坎陷也以陷象言四柔陷二刚者也二刚陷于四柔之中者也以陷义言四柔为陷者也二刚主陷者也四柔为陷如层城重垒如金城铁垒二刚主陷如摧锋陷阵深入城垒之中扫荡廓清城无留坚垒无留固大凡形生以后理堕气质之中人有如是之陷象人有如是之陷义故坎言心俗言心坎又言人心险于山川皆此
　　坎五只平万以忠曰平字深味之令人当下恬然有与天地万物同止其所气象一道清泠万古常寂尧舜不得丝毫桀纣减不得丝毫按祗平干彖所谓云行雨施天下平亦此
　　坎有险惟危求小得惟微四纳约惟不自侈而后能自牖五不盈亦不自大而后能只平皆求小之义若坎窞之入既异于求小而徽纆之系更异于纳约象皆谓之失道以微非其微则危乃益危耳
　　牖曰自牖便知坎窞之入坎中又有一窞以自为陷阱与徽纆之系丛棘之寘皆人之自入自系自寘可知
　　坎不盈惟不盈方无满足而能只方无泛溢而始平离初敬坎五只皆戒慎恐惧之性体为之越流行者敬言于离初火性速而上戒于方荧之始只言于坎五水性缓而下尚于洊至之中也
　　
　　坤为牛又为子母牛离之畜牝牛坤之子母牛也闻马驹于母上旬生前母行中旬生中半母行下旬生后母行惟牛驹直是后母而行一步不离稍离辄呼母是为子母牛离性炎上已难遏抑得下以离重离明不相借更多自作聪明之弊今以重离之明而畜养得重坤之顺如诗所谓不愆不忘率由旧章不识不知顺帝之则安得不吉二黄离以有天下如明王以有国如明公得其中极其顺明不触物已如母牛五继之只须以后顺为道一毫聪明不用作凡一政一事之间虽无失坠常恐失坠更如子牛于母一步逺离辄有呼号五沱涕戚嗟而象谓之离王公政如此夫是之谓重明丽正夫是之谓继明照四方而独以大人称
　　离丽也如人之目暗室黒夜俱无见欲有见须日月出不然须有火光
　　全体乾道然后做得坎之学问全体坤道然后做得离之学问坎行有尚尚天行之健也离畜牝牛畜承天之顺也
　　凡人目终日视他人故心亦逐外走心终日按他事故目亦逐外瞻营营浮光未尝复照数语亦颇通于离畜牝牛黄离元吉易防
　　离丽也两相丽为离父子丽无不亲矣君臣丽无不义矣夫妇丽无不别矣长防丽无不序矣朋友丽无不信矣
　　人受天地之中以生坎中实于人为诚天诚为诚也诚着于心非有险而以危动为险故坎为陷离中虚于人为明天明为明也明生于心非有体而以丽物为体故离为丽
　　离初言敬即尧之所谓钦明离四言突即朱之所谓啓明章本清曰钦明明日敛而日见其不足啓明明日开而日见其有余日不足者圣日有余者狂
　　离性炎上昃乃下坠故曰匪丑而以为正突乃上歘【许勿切】故曰为首而以折为正
　　继之者善一阴一阳缉续不断为继大象于离明言继卦不重善将不继以明见例耳
　　离五沱涕戚嗟只是原初一敬字
　　黄离元吉注离南方之卦离为火土托位焉土色黄火之子喻子有明徳能附丽于其父之道顺成其业故吉然土为子颇似蛇足
　　朱子曰周先生言道至贵者不一而足盖是见世间愚辈为外物所摇动如堕在火坑中不忍见他故如是説不一又曰世间人心不在殻子里面如发狂相似今按离四之突焚死弃盖所谓堕在火坑中与发狂者
　　比盈缶坎用缶离鼓缶礼器五献之尊门外缶门内壶君尊瓦甒此以小为贵壶与甒之也
　　坎四用缶离三鼔之用百姓日用之用之鼓鼓之舞之之鼔愈平常愈切至王文成公诗不离日用寻常内直造先天未画前
　　日昃之离年已过中乃道明徳立充然有得为鼓而歌之时不鼓而歌即长年大老语云谿壑易填人心难满盖所谓龌龊老盗蹠夀耳
　　用纳约险自无枕陷亦几平鼓缶而歌丽不失正昃亦可久
　　坎陷全以刚健坎之三四与刚健反矣离丽全以柔顺离之三四与柔顺反矣然坎三上勿用坎四终无咎离三已不可久离四至无所容此中爻杂物徳是非之辨也
　　离四焚死弃五沱涕戚嗟上折首丑离之所贵者牝牛之畜耳曽以用明为明哉
　　章本清曰错之敬举足之初一有急迫之心必至于错惟敬则心有所主而明生此君子谨始之心明善之道也
　　凡人目如有突向外爆得火出决不是善侧视邪视亦匪正人俗恒以青目望人时处青触目皆怵惕恻隐流形欲无离五之沱涕戚嗟不可得已
　　日丽天日日有昃凡人于日用彝伦不以正丽皆昃离也
　　欲识性情之正只鼓而歌一语可尽
　　至诚坎孚合天下之实为实至圣离亨合天下之虚为虚圣贤言学必竝问学固不专在己问尤必借于人
　　水性常患缓弱故坎三忌枕火性常患燥烈故离四戒突
　　阴二君而一民小人之道巽之彖曰重巽以申命刚巽乎中正而志行柔皆顺乎刚兑之彖曰刚中而柔外説以利贞説以先民説以犯难巽初兑上虽主爻而君民之分截然不易固如此至于离以丽为义离彖曰柔丽乎中正故亨是以畜牝牛吉离上曰王用出征刚爻为君之义未尝不俨然在也
　　离上正邦晋上伐邑上正其为离使五从中有正丽四不期正而自无不正矣坎上爻多为五险离上爻多为五用此陷丽之别
　　孔子以大哉赞尧分明是乾元史以钦明文思克明峻徳赞尧分明是重离易之首出庶物干也大明终始离也
　　离二五大明中天大中至正之明也三东不宜昃而昃四西不宜突而突与中正之丽俱反故必有上之征折首丑而后一成正丽之化
　　突焚死弃俱强阳触物之病知如此是病便知不如此是药离四刚明只指其病便当自醒故不设吉凶定占
　　坎五只平惟水为天下至平既平尽平也亦适得坎体之常而已稍不平无非波浪离五出涕戚嗟涕目湆戚心动嗟口中喑哑天下有不明而生之明天下有不照而普之照全是一腔并生之意故触之而目必涕心必戚口必嗟明如是方谓之离明照如是方谓之离照不然其有明照皆骄阳烈日之为耳恶乎成其为王公之离哉
　　离初错然明以闇为章初以素为错然便是咎了至于昃则不中突则触且恶故上折在突而不止昃匪其丑昃固戾于二中错亦不与黄也
　　凡人触物之明察渊之见不中不正之知解过刚过鋭为强为猛皆离四之所谓突在黄离中俱容不得焚死弃即病即药千煅百炼销容到尽如剥云烂然亦离四刚克能事彖所谓牝牛之畜者此
　　明夷于南狩得其大首大首魁首匪南不得也离上折首首已正南戒不得突耳突如其来説文突不顺子也如不孝子突出不容于内也
　　离四突生于来五重二之柔为柔继二之明为明丽二之中正为中正者也五重二而来四四以刚心鋭气左右其来为突二黄离如之何其可容焚死弃皆危四醒四之辞
　　毋昃而过中毋突而失正皆丽明与继明者之所有事古之土音史记相如请秦王击是也不可直以为秦声鼓缶而歌庸言庸行鱼跃鸢飞天下至刚极明之学问曽何以过是即得顔子之年而泰然其无遗憾况其为大耋乎故君子有志于重明继明无论日出之光与日中之即日昃之离与炳烛之明未尝无可久之道所谓一息尚存此志不容少懈所谓一念万年皆鼔缶之歌皆久道也
　　震坎艮皆乾道皆自为主巽离兑皆坤道皆要从干又震坎艮皆以纬地皆以转坤巽离兑皆以经天皆以旋干又经天纬地惟坎离为中正惟坎离为全体
　　阳实隂虚坎实离虚分截为两不得有阳之实是以成阴之虚有坎之中实是以成离之中虚如离为目其瞳子一防坎精为之也程子曰有主于内则虚是里面洁净明莹无昏杂如人家主人在内杂乱人不入故虚异端言虚只是空屋无人矣胡敬斋曰儒者敬以治心其心体湛然在腔子里如主人在家便能整治家事是个活主人释氏黙坐澄心屏去思虑久而至于空虚是无主人矣又有只系制其心使之存者便死杀了他做主不得如人家只得騃主人不防理家事然则不本阳实而言隂虚不本坎实而言离虚者亦所谓闚其户閴其无人之虚而已矣
