<!-- { "loadSidebar": true } -->
　　谢显道良佐与伊川先生相别一年徃见之先生曰相别有一年做得甚工夫良佐曰也只是去个矜字曰何故曰仔细防检得来病痛尽在这里若按伏得这个罪过方有向进处或问矜字罪过何故恁地大良佐曰今人做事只管要夸耀别人耳目浑不关自家受用事有底人食前方丈便向人前吃只蔬食菜羮却去房里吃为甚恁地谦五之利用侵伐谦上之利用行师征邑国天道亏盈而益谦地道变盈而流谦神害盈而福谦人道恶盈而好谦若非尽去其满假之盈心与矜功能之胜心妬功嫉能之忮心惟天下之贤人君子是下是后是归是服谦义终有未尽终不凑手故有当潜师掠境而侵有当声罪致讨而伐有当以上伐下正其不正以归于正而征皆此
　　
　　记曰圣人作乐以应天制礼以配地雷天气出地奋为豫应天之象泽地形下天下为配地之象又曰乐者为同礼者为异雷地天地之交统同之象天泽天地之判辨异之象又曰乐由天作礼以地制乐者敦和率神而从天礼者别宜居而从地豫悔震阳五阴一阳一阳为主乐由阳来之象贞兑阴五阳一阴一阴为主礼自阴作之象又曰乐至则无怨豫之刑罚清之象礼至则不争之民志定之象礼先乐后故先豫后
　　介于石不终日朱氏定国曰人心之天养之以静则明累之以欲则昏是以心无物而后能观物心无事而后能见事也
　　上交不谄下交不渎以下交上无卑屈心以上交下无汚慢心夫是之谓顺动顺动顺天理之动也夫子以是言几则知周子几善恶非稳当语朱子为图以释之谓几之正出者为善几之旁出者为恶更未稳书一日二日万几几者动之微犹言万感万应无动而弗微也非几乃是恶故曰尔毋以钊冒贡于非几
　　豫五贞疾与介石同义复雷主初正出入无疾豫雷主四不正出恐不能无迅疾恒不死犹言恒不杀二中正介之于下五中贞之于上以贞故恒化疾为和反乗为应随地奋出无非生几震动非暂无疾而不死乃常无疾而不死彖谓刑清民服传言神武不杀朱子曰学者常唤令此心不死则日有进皆此
　　家语地载神气吐纳雷霆流形庶物豫与复其所谓吐纳雷霆者欤
　　豫象之大者不害于物又借为乐则作乐荐帝之义借为先则击柝待暴之义
　　
　　泽中有雷随君子以向晦入宴息唐一庵曰造化机微出入有度宴以休其应息以存其动莫呈寤先则莫考寐后不收寐功则不致寤效
　　雷泽归妹泽雷随泽之于雷必归必随阴从阳静根动之义也
　　同人于门初欲二尽同乎以上之四刚随初出门初欲二以应随五三以近随四又欲二三与上合随以君五同人出门凡同皆君子矣随出门凡随皆君子矣门内之同之随父子惟文周夫妇惟任姒兄弟惟二程二陆诸先生
　　门外有刚健之君子同人之初不出与同于同人乎何有门外有刚説之君子随初不出与交何随之有
　　随五孚于嘉二系子三系夫上系君凡柔必以刚为系惟刚所下皆可嘉二更专于门内小子之从而弗兼与门外丈夫之事令他日震出有功之子光显得兑説丈夫之门戸尤可嘉五位正中合以成孚柔无遗善刚不待言故吉
　　随二曰系小子三曰失小子二三皆震出长人之体也止为泽中之藏便如止为门内之妇又震先艮后相反不为震出之长子便是艮止之小子故以为戒随五孚于嘉刚中説体出震长世声音顔色悉足以来天下之善以天下之善为善惟人之善是随而不自有其善盖与革五虎变事业同革五从烈火千煅百炼铸成随五从迅雷夜半一声迸透
　　王用亨于岐山天下无不南征之贤人王用亨于西山天下无不西归之民必人君为天下之归往舎二端之外无之矣
　　向晦入宴息陈图南先生示金砺诗常人无所重惟睡乃为重举世以为息魂离形不动觉来无所知贪求心愈动堪笑尘地中不知身是梦一日有一客访先生适值其睡傍有一人谛聼其息声则以笔墨乌涂于如是数次满乌涂莫辨客怪而请问之曰彼先生华胥调此混沌谱也
　　王子植曰真息即是真心若呼吸出入之息乃息之末流耳
　　彬甫曰自古无不同之圣而有不同之时圣人者时之主也天地将辟必有人以开其先天地将闭必有人以禅其后谓人不能违时而一聼其权于代谢密移之运此庸众人之所借口不为圣人説也圣人无论时可为与不可为而无不引之为己任随时之义之大随此服牛乗马引重致逺以利天下盖取诸随取此
　　西山用亨与向晦宴息亦一义如春秋之不为唐虞时也即春秋而为唐虞则夫子随时之亨与息也
　　李仲鲁曰衡石之为天下贵以其善随昻随重不任受徳低随轻不任受怨裒随多不任受盈益随寡不任受缩若衡石自避于多寡轻重之外何物之程是为随初官有渝之大防
　　
　　礼亨孰羶芗尝而荐之非孝也养也君子之所谓孝也者国人称愿然曰幸哉有子如此所谓孝也已此蛊初之所谓有子曽子曰君子之所谓孝先意承志谕父母于道柔行巽入期父母之顺于理而不期父母之从乎我此蛊初之所谓意承考从干父坤母论六爻皆子从上要终而止论五爻皆子有子之分量独在初初巽主能直要上止也
　　蛊之取象于干父干母欲人知有子道随之取象于系子系夫恐人沦为妇道先天巽位西南后天坤来居之一担坤母之责任在巽先天艮位西北后天干来居之一担干父之责任在艮艮任干于上巽任坤于下干上坤下则否是为父母之蛊之象六十二卦俱干乾坤之事于蛊见例蛊元亨而天下治有乾元用九而天下治分量以巽艮论先以乾坤论后巽坤柔之所由入艮干刚之所由止蛊遂兼得乾坤二元又能先后而为六日之甲也
　　蛊二不可贞以干母自贞何能出震以起止之敝随五亨西山以失地为拘何能善动以亨五之业此蛊期于干惟要上止而随期于时惟主初动
　　随吝二三两柔内系而失其所动有以渝二三之系便为随时之善动蛊吝四五两柔苟安而失其所止有以饬四五之止便为涉大川先后甲之有事随戒初不出门震动之男欲其长世蛊尊上之髙尚艮老为干子考即父成功不退又非所以厚终也
　　
　　巽兑隂卦坤纯阴合为临观见于上经尊二阳爻为主也临以下人为徳观以则于人为道临惧消以下体兑观尚生以上体巽兑乃正秋巽则东南耳下人是何等虚懐二阳合并不啻有天地大生广生之盛徳至于八月则忽变为秋气之肃杀安得无凶
　　临曰刚浸而长言泽之浸长遯曰浸而长言山之浸长兑本柔卦故以刚爻言浸长艮本刚卦故以柔爻言浸长刚浸长而曰八月有凶刚长不专贵其浸也柔浸长而曰小利贞柔长犹取其浸矣彖易圣人下二浸字自别阴符説天地之道浸便谬
　　月令八月水始涸地泽临秋泽也八月之水也长以积渐消以倐忽是为八月有凶是为消不久
　　复刚长有雷震之迅临刚浸而长便如巨浸大泽之水殊未易顿长此皆是实理实象
　　甘临无攸利表记君子之接如水小人之接如醴君子淡以成小人甘以壊盗言孔甘乱是用餤君子不以口誉人口惠而实不至怨菑及其身君子不以色亲人情防而貌亲在小人则穿窬之盗也欤
　　长育之以累年摧残之以一旦积渐之以累年消涸之以一旦至使满腔春生之意倐忽变为秋杀之气临之大亨以正之天道奚宜如是易盖以浸长为难而骤消为戒示教思容保之君子知所从事故曰至于八月有凶耳八岂例为凶月哉
　　临彖消不久以兑阴遇坤升上消不富以巽隂遇坤泰小人道消以坤处干外否君子道消以干处坤外至于剥之消息在顺而能止丰之消息在动不过中时刻俱在眼前竝不须向外摸索
　　复一刚反满局都是阳生之气临二刚浸长满局都是阴消之气震一刚为主一君二民君子之道兑二刚为主二君一民小人之道也
　　复刚曰反曰长艮震皆刚卦以艮反震言反以震长子足以长五隂言长临刚曰浸长兑柔卦以爻言刚言浸长复以刚卦言反与长反犹反手长无积渐临以刚爻言浸长自复至临浸以一月二刚方长得成浸长成兑乃八月月卦之体积渐成浸长之刚倐忽成顿消之体如为震之生出甚难为兑之收入甚易善端之充长甚难消亡甚易贤人君子之培养甚难摧折甚易教思容保之念引长之甚难断絶之甚易不令人喜不令人怒为皥皥之临甚难市私恩狥小惠爲驩虞之临甚易故曰至于八月有凶故曰消不久
　　临曰刚浸而长遯曰浸而长或以没其柔字见圣人抑阴之意良是然震刚浸长为兑是刚长为柔反若以长得消故以有凶示戒巽柔浸长为艮是柔长为刚有长而不失其正之义故以小利贞示教震坎艮三刚周流坤爻从初至上皆不失其为刚巽离兑三柔周流干爻从初至上皆不失其为柔既无长象宁有浸义惟震长一刚为兑巽长一柔为艮刚柔相易若从中积久渐渍得来故皆曰浸至于兑刚一长则为干圣人于夬曰利有攸往曰刚长乃终艮柔一长则爲坤圣人于剥曰不利有攸往曰小人长夬欲以干终剥期于顺止夬审所尚剥本天行皆圣人系易之精意
　　遯之浸而长者柔曰小利贞柔浸不失巽顺之意且是浸成刚止故以贞示利临之浸而长者刚曰消不久刚浸非复震迅之义反欲浸成柔説故以消戒凶
　　
　　乐记孰亨而祀非达礼也得观盥不荐之义
　　省方观民设教安城刘氏曰学惟无量故不厌教惟无方故不倦诚密修显证登此身于无己之途随方设教嘿载斯人于康庄之上印之大道似更浑成若昭昭然掲日而行悬鹄而射提单词为宗驱天下从之则茫茫宇宙又若占一蹊径而逐块之士即法成魔者不尽无也夫风行地上执方则入而神无方者风也如刘氏言深得观民设教之防
　　小人无咎君子何可以小人自安闚观女贞丈夫何可以女贞自处苏氏曰大观在上故四阴皆以尚賔为事初童而未仕者也急于用以自贾惟器小而夙成者为无咎二譬之女利贞而不利行如不待礼而闚以相求贞者之所丑也
　　初六童观潜谷邓氏曰初柔在下逖于上徳髙下悬而莫之能觌也惟田尔田亦宅尔宅出作入息渇饮饥食明王之道何知焉是固民之质也小人道也二处中闺言不出梱行不逾阈惟壸政肃祗于外事何知焉是固王化之基也礼流视曰淫闚观其有淫乎贞已上以其道为帝王师为天下师王躬君子王朝君子风于比屋君子无咎矣若犹未也后弗尧舜民不与被尧舜之泽若挞之市予过予谪志能平乎大人无己通天下为己即观人观己也可以为观矣
　　小畜初二从风而有君子之复观初二从风而止为无咎之民利贞之女刚柔异质若此
　　程子曰化天下只是一个风如小畜中孚之五俱曰有孚挛如家人之五曰王假有家益五曰有孚惠心涣五曰涣汗其大号渐五曰妇三嵗不孕终莫之胜观五曰观我生凡皆如程子所谓化天下只是一个风风如是则靡然无不向也
　　易筌观卦一爻胜于一爻所观渐髙所见渐别又曰观以四阴而逼二阳圣人却谓二阳在上为天下所仰翻作一段絶好境界其扶阳抑隂往往如此
　　
　　噬嗑足目俱到之学足到而目不到不合目到而足不到不合
　　噬嗑明罚勅法丰折狱致刑俱以震为主刑罚皆以生人耳岂以人之生乎哉
　　一小善不足以成君子之名君子之所以成名者小善之积也一小恶不足以灭小人之身小人之所以灭身者小恶之积也
　　噬腊肉遇毒王肃注君子于味必思其毒于利必避其难
