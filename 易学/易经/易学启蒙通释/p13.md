<!-- { "loadSidebar": true } -->
　　四营者四次经营也分二者第一营也挂一者第二营也揲四者第三营也归竒者第四营也易变易也谓揲之一变也四营成变三变成爻一变而得两仪之象再变而得四象之象三变而得八卦之象一爻而得两仪之画二爻而得四象之画三爻而得八卦之画四爻成而得其十六者之一五爻成而得其三十二者之一至于积七十二营而成十有八变则六爻见而得乎六十四卦之一矣然方其三十六营而九变也已得三画而八卦之名可见则内卦之为贞者立矣此所谓八卦而小成者也自是而往引而伸之又三十六营九变以成三画而再得小成之卦者一则外卦之为悔者亦备矣六爻成内外卦备六十四卦之别可见然后视其爻之变与不变而触类以长焉则天下之事其吉凶悔吝皆不越乎此矣【一变而得两仪之象至三变而得八卦之象葢一爻以三变而成犹一卦以三画而成故以为象也一变而得两仪之象谓得五者象阳仪得九者象隂仪也再变而得四象之象谓得五四者象太阳得五八者象少隂得九四者象少阳得九八者象太隂三变而得八卦之象谓得五四四者象干得五四八者象兑得五八四者象离得五八八者象震得九四四者象巽得九四八者象坎得九八四者象艮得九八八者象坤其逐变皆彷佛近似于仪象卦而未有其画故惟以其象言之一爻而得两仪之画谓初揲而得一者为阳之仪必自干至复三十二卦得一为隂之仪必自姤至坤三十二卦也二爻而得四象之画谓再揲而得二者为太阳必自干至临十六卦得二者为少隂必自同人至复十六卦得二者为少阳必自姤至师十六卦得二者为太隂必自遯至坤十六爻卦也三爻而得八卦之画谓三揲而得三者为干必自干至泰八卦得三者为兊必自复至临八卦也余故此四爻而得十六者之一谓四揲而得四爻则得□者必自干至大壮四卦得□者必自小畜至泰四卦余放此所谓十六卦中一卦也五爻而得三十二者之一五揲而得五爻则得□者非干则夬得□非大有则大壮余放此谓三十二卦中一卦也以至六揲而得六爻则一卦于是乎成而六十四卦之中各随所遇而得其一矣朱子屡言揲蓍求卦之法谓一爻成只有三十二卦二爻成只有十六卦三爻成只有八卦四爻成只有四卦五爻成只有二卦六爻既成一卦乃定者此之谓也或问内卦为贞外卦为悔如何朱子曰贞悔出洪范贞看来是正悔是过意凡悔字都是过了方悔这悔字是过底意思下三爻便是正卦上三爻是过多了恐是如此又曰内卦为正外卦为悔因说生物只有初时好凡物皆然康节暧说又曰康节看物事便成四个渠只怕处其盛耳如看花方其蓓蕾向盛也半开渐盛正开大盛则衰矣人之势熖者必哀强壮者必死康节一见便能知之触类以长朱子谓如占得这一卦则就上面推看如干则推其为园为君为父之类触其类于彼而长其见于此则举天下之事或吉或凶或自悔而趋吉或自吝而向凶者皆可以决诸此而无复疑矣】
　　显道神行是故可与酬酢可与祐神矣
　　道因辞显行以数神酬酢者言幽明之相应如賔主之相交也神祐者言有以佑助神化之功也
　　【朱子曰道是无形底物事因卦辞说出来道这是吉这是凶这是可为这是不可为此道因辞显也又曰徳行是人做底事因数推出来方知得这非是人硬恁地做都是神之所为又曰徳行是人事却须决于蓍此行以数神也幽明之相应如賔主之相交者幽言蓍也明言人也蓍与人之相应无异于賔主之交相酬酢也方揲之初则人为主而蓍为賔既揲之后则蓍为主而人为賔又云神不能自说吉凶与人必待蓍而后见皆佑助于神也】
　　卷内蔡氏说为竒者三为偶者三盖凡初揲左三余一余二余三皆为竒余四为偶至再揲三揲则余三者亦为偶故曰竒三而偶二也
　　考变占第四
　　乾卦用九见羣龙无首吉象曰用九天徳不可为首也坤卦用六利永贞象曰用六永贞以大终也
　　用九用六者变卦之凡例也言凡阳爻皆用九而不用七隂爻皆用六而不用八用九故老阳变为少隂用六故老隂变为少阳不用七八故少阳少隂不变独于乾坤二卦言之者以其在诸卦之首又为纯阳纯隂之卦也圣人因系以辞使遇干而六爻皆九遇坤而六爻皆六者即此而占之盖羣龙无首则阳皆变隂之象利永贞则隂皆变阳之义也余见六爻变例欧阳子曰乾坤之用九用六何谓也曰干爻七九坤爻八六九六变而七八无为易道占其变故以其所占者名爻不谓六爻皆九六也及其筮也七八常多而九六常少有无九六者焉此不可以不择也六十四卦皆然特于乾坤见之则余可知矣　愚案此说明先儒所未到最为有功其论七八多而九六少又见当时占法三变皆挂如一行说
　　【羣龙六龙也筮得六爻皆用老阳之九则变而之坤既变而坤故不可为首首先也坤为首则先迷矣永贞阳也筮得六爻皆用老隂之六则变而之干既变而干故以大终大阳也易中称大为阳也干爻七九坤爻八六者葢谓遇干而变者为老阳之九其间亦有不变而为少隂之七者遇坤而变者为老隂之六其间亦有不变而为少隂之八者七八常多九六常少者七八每易遇以其或竒或偶之不齐故常多也九六每难遇以其老阳必三竒老隂必三偶故常少也又见常时占法三变皆挂者葢三变皆挂则少阳二十少隂二十八为易遇老阳十二为难遇后二变不挂则老阳二十七遇之为易矣进齐徐氏曰六爻皆用九则干变之坤九者则干之极天徳也天徳不可为首指卦变言即坤无首之义非谓干刚有所不足也善用九者物极必变刚而能柔不为物先用坤道也】
　　凡卦六爻皆不变则占本卦彖辞而以内卦为贞外卦为悔彖辞为卦下之辞孔子筮立卫公子元遇屯曰利建侯秦伯伐晋筮之遇蛊曰贞风也其悔山也【朱子曰阳用九而不用七且姤占得纯乾卦皆七数这却不是变底他未当得九未在这爻里面所以只就占上面彖辞他亦然以内卦为贞外卦为悔者朱子曰贞是事之始悔是事之终贞是事之主悔是事之客贞是事在我底悔是应人底今就占本卦彖辞而分内外卦为贞悔者大抵筮法有变卦则以本卦为贞之卦为悔无变卦则以内卦为贞外卦为悔此又是兼内外卦体推防如贞风悔山之类是以贞为我悔为彼也论贞悔详见后篇末　左昭七年卫卿孔成子欲立公子元筮之遇屯以示子朝子朝曰元亨且其繇辞曰利建侯子其建之成子遂立元即灵父也僖十五年秦伯伐晋卜徒父筮之吉其卦遇蛊贞风也悔山也嵗云秋矣我落其实而取其材所以克也实落材已不败何待遂获晋侯以归】
　　一爻变则以本卦变爻辞占沙随程氏曰毕万遇屯之比初九变也蔡墨曰干之同人九二变也晋文公遇大有之暌九三变也陈敬仲遇观之否九四变也南蒯遇坤之比六五变也晋献公遇归妹之暌上六变也
　　【一爻变者凡六卦有图在后如第一图以干为本卦一爻变自姤至夬以坤为本卦一爻变自复至剥是也余放此沙随所举六事皆各得一爻变就本变卦爻占其例观后注可见　左闵元年毕万筮仕于晋遇屯之比辛廖占之曰吉孰大焉其必蕃昌公侯之卦也　昭二十九年秋龙见于绛郊魏献子问于蔡墨墨曰干之同人九二变也　僖二十五年晋文公将纳王使卜偃筮之遇大有之暌曰公用飨于天子之卦战克而王飨吉孰大焉庄二十二年陈厉公生敬仲使周史筮之遇观之否曰是谓观国之光利用賔于王此其伐陈有国乎　昭十二年南蒯将叛筮遇坤之比曰黄裳元吉以为大吉子服伯曰忠信之事则可不然必败后蒯果败　僖十五年晋献公筮嫁伯姬于秦遇归妹之暌史蘓占之曰不吉其由曰士刲羊亦无也女承筐亦无贶也】
　　二爻变则以本卦二变爻辞占仍以上爻为主经无文今以例推之当如此
　　【二爻变者凡十五卦如第一图以干为本卦二爻变自遯至大壮以坤为本卦二爻变自临至观是也后放此朱子曰凡变须就其变之极处看所以以上爻为主不变者是其常只顺其先后所以以下爻为主亦如隂阳老少之义老者变之极少者只顺其初又曰二爻变者下至上而极二爻不变者下便是不变之本故以之为主又曰卦是従下生占事都有一个先后首尾】
　　三爻变则占本卦及之卦之彖辞即以本卦为贞之卦为悔前十卦主贞后十卦主悔凡三爻变者通二十卦有图在后　沙随程氏曰晋公子重耳筮得国遇贞屯悔豫皆八盖初与四五凡三爻变也初与五用九变四用六变其不变者二三上在两卦皆为八故云皆八而司空季子占之曰皆利建侯
　　【三爻变者凡二十卦如第一图以干为本卦三爻变自否至泰以坤为本卦三爻变自泰至否是也后放此所以占本卦及之卦彖辞者葢变至三爻则所变爻与不变爻六爻平分故就两卦彖辞占而以本卦为贞之卦为悔也前本卦主贞后本卦主悔者且如干三爻变自否至恒为前十卦自益至泰为后十卦如坤三爻变自泰至益为前十卦自恒至否为后十卦若所得变卦在前十卦内虽占两卦彖辞却以本卦贞为主是重在本卦彖辞占也若所得变卦在后十卦内虽亦占两卦彖辞却以变卦悔为主是重在变卦彖辞占也司空季子所占屯豫皆利建侯其例可见朱子曰三爻变则所主者不一故以两卦彖辞占又曰所以到那三爻变第三十二卦以后占变卦彖辞者无也到这里时离那本卦分数多了到四画无画则更多矣　国语晋公子重耳筮得国亲筮之曰尚有晋国得贞屯悔豫皆八司空季子曰吉是在周易皆利建侯我命筮曰尚有晋国告我曰利建侯得国之务也】
　　四爻变则以之卦二不变爻占仍以下爻为主经亦无文今以例推之当如此
　　【四爻变凡十五卦如第一图以干为本卦四爻变自观至临以坤为本卦四爻变自大壮至遯是也后放此】
　　五爻变则以之卦不变爻占穆姜往东宫筮遇艮之八史曰是谓艮之随葢五爻皆变唯二得八故不变也法宜以系小子失丈夫为占而史妄引随之彖辞以对则非也
　　【五爻变凡六卦如第一图以干为本卦五爻变自剥至复以坤为本卦五爻变自夬至姤是也后放此　左襄九年穆姜始往东宫筮之遇艮之八史曰是谓艮之随随其出也君必速出姜曰云云案穆姜鲁成公母姜滛侨如欲废成公故徙居太子宫也筮遇艮之八者艮五爻皆变惟六二少隂八不变不云之随而云之八者八指随之六二言也以之卦不变爻占则重在六二故云之八也史妄引随之彖辞以对故又不云之八而云之随耳】
　　六爻变则乾坤占二用余卦占之卦彖辞蔡墨曰干之坤曰见羣龙无首吉是也然羣龙无首即坤之牝马先迷也坤之利永贞即干之不言所利也
　　【六爻变只一卦如第一图以干为本卦六爻尽变则为坤以坤为本卦六爻尽变则为干是也后放此乾坤占用九用六之辞余卦无二用可占故占之卦彖辞也朱子曰遇干而六爻皆变则为隂故有羣龙无首之象即坤利牝马之贞也言羣龙而却无头刚而能柔则吉也牝马顺而健行者故坤利此以为贞先迷阳先隂后以隂而先阳则迷矣又曰遇坤而六爻皆变则为阳故有利永贞之象则干之元亨利贞也不言所利者利也　左昭二十九年蔡墨答魏献子曰干之坤曰见羣龙无首吉葢言六爻皆变之占也】
