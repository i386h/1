<!-- { "loadSidebar": true } -->
　　义曰彭谓九三也匪其彭者是不有奉九三之心也九四以阳居阴当上卦之下履失其正而上近六五之君下比九三之臣处于君臣之间若行不正则咎莫大焉且九三位为三公有权之臣也四柔顺屈节以趋附之是行乎非正之道而必有非常之咎也固当常有不奉三之心则得其无咎矣象曰匪其彭无咎明辨晳也者凡知人曰晳此所以匪其彭者由九四能明察其善恶辨别其事宜知九三之不可趋附之而不附故获无咎
　　六五厥孚交如威如吉象曰厥孚交如信以发志也威如之吉易而无备也
　　义曰孚由中之信也交谓上下之道相交也六五居大有之时以柔顺而处至尊之位是执柔示信以接于物故上下皆归向之也夫己以由中之信接于人人亦以由中之信奉于己上下交相亲信故曰厥孚交如威如吉者言既以由中之信及于天下天下皆亲信之则是威德并行而获其吉也故不赏而民劝不怒而民威于鈇钺是也象曰厥孚交如信以发志也者言发己之信以及天下之信已能如是则天下有信无信之人皆发其诚志以交应之也威如之吉易而无备也者易平易也备戒备也言已既有孚信交于人又有威德以及于天下赏一贤而天下之贤知劝罚一罪而天下之罪知惧有此威德之着故天下皆平易而无所戒备也
　　上九自天佑之吉无不利象曰大有上吉自天佑也
　　义曰按系辞云天之所助者顺也人之所助者信也履信思乎顺又以尚贤是以自天佑之吉无不利也此言余爻皆履刚而上九独乘六五之柔是思顺也六五有孚信而已履之是履信也又以刚而居上处无位之地是能崇尚于贤者旣能思乎柔顺之道履乎孚信之德又以尚贤如此则自天而下无有不助之者又何不利之有
　　谦艮下坤上
　　谦亨君子有终
　　义曰按序卦云有大者不可以盈故受之以谦谦者卑退而不自骄盈之谓也以二体言之则艮下刚而止也坤上柔而顺也大凡内刚止而外不柔顺则失于亢外柔顺而内不刚止则近于佞刚也柔也内外相称此尽其所以为谦之道也旣尽其谦则是无不济而亨通也君子有终者终谓终身践履而不变也夫用谦之道贵在久而行之若夫小人亦有时而用谦但不能终久由之故朝行而夕或改矣唯君子则能先明其性平其心发之于外则皆恭敬之道故有庸言之信庸行之谨终身而行之无有改也
　　彖曰谦亨天道下济而光明地道卑而上行天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可踰君子之终也
　　义曰谦亨天道下济而光明地道卑而上行者此释所以得谦亨之道也夫天体虽髙以其能降下其气而生万物是得其谦而道益光明也地以其卑故其气得以上升相济以成万物夫天气下降地气上升二气相交而能生成万物是得谦亨之义也以天地至大尚以谦而后亨况于人乎天道亏盈而益谦者此以下广言谦之义也亏损也益增也夫天之为道盈满者亏损之谦顺者増益之至如日中则昃月盈则蚀皆其类也地道变盈而流谦者变变易也流流布也至如水旣盈满则必决泄而亏散之其卑下者则流布而增盈之此其类也鬼神害盈而福谦者害谓祸害之也福谓福庆之也鬼神者天地之用也有盈满者则从而祸害之有谦损者则从而福庆之人道恶盈而好谦者人之为道有骄淫者众共恶之有谦退者众共好之以天地鬼神之为道或亏变祸害其盈者而益流福庆其谦者其在于人者可知矣谦尊而光者以尊上而言之若天子诸侯及为人父为人兄凡在人上者苟能好谦则其德愈尊而光大矣卑而不可踰者卑者以爵言之士也以人言之庶民也及为子为弟凡在人下者若能益尚谦退则虽在卑下亦众人所不能踰越也君子之终也者言上之所行终身由之而不变者唯君子为能然也此圣人举之以结上文耳
　　象曰地中有山谦君子以裒多益寡称物平施
　　义曰山体本髙地体本卑今山居地之中是抑髙举下之义而得谦之象也君子假借其象言物有多者减而裒聚之少者增益之称其物之多少而均平其施与是亦抑髙举下之义也
　　初六谦谦君子用渉大川吉象曰谦谦君子卑以自牧也
　　义曰初六以谦巽而居一卦之下是其谦而又谦者也夫谦谦之道小人所不能为唯君子则能行之故曰谦谦君子用渉大川吉者夫君子持身卑退恭敬之心发于内则谦谦之道形于外故众心皆归而万民皆服民众旣归则虽有大险大难用是而渉之无有不济况于平易常处之时获其吉也可知矣象曰谦谦君子卑以自牧也者牧养也守也言大人君子所以谦而又谦者盖内明其性外笃其敬以卑而自守故也六二
　　鸣谦贞吉象曰鸣谦贞吉中心得也
　　义曰鸣者声闻流传于外也夫六二居卦之中以阴居阴是君子履中居正积柔顺而行其谦故声闻流于人也贞吉者言六二以谦退之声闻于人是得正道之吉也象曰鸣谦贞吉中心得也者此言君子所作所为皆得诸心然后发之于外则无不中于道也故此谦谦皆由中心得之以至于声闻流传于人而获至正之吉也
　　九三劳谦君子有终吉象曰劳谦君子万民服也
　　义曰劳谦者言勤劳于谦也九三以阳居阳为下卦之长众阴所归而其位至重故上则谦以奉于君下则谦以治于民勤勤不已无有厌斁之心是谓劳谦者也君子有终者言君子唯以行道为己乐不以用谦为己劳故终身行之而不变所以得其吉也象曰劳谦君子万民服也者言君子之人勤劳而行谦则为万民之所服而众心之所归且凡人能谦者天地鬼神尚且佑助而福庆之则民之服従也可知矣
　　六四无不利撝谦象曰无不利撝谦不违则也
　　义曰撝谓指挥之间皆谦也夫大有之四处君臣之间故圣人戒之言匪其彭然后得无咎以其以阳而居阴也此谦之四亦在君臣之间乃言无不利撝谦者以其以阴居阴履得其正故也何则凡朝廷之间必得正人端士以赞佐其君则为治于天下无所不利也今六四以至柔之质而居柔位是至正之人也以至正之人而上近于六五之君下比于九三之臣而尽谦巽之道以承接之故进退俯仰以至指挥之间皆得用谦之道而无有不利也象曰无不利撝谦不违则也者言六四所以然者由履于正位不违逆其法则也
　　六五不富以其邻利用侵伐无不利象曰利用侵伐征不服也
　　义曰以用也六五以柔顺居至尊之位是能执柔以治人居谦以遇物故不待富盛而能用其邻也以天子言之则能用其四夷与天下诸侯以诸侯言之则能用其邻国也利用侵伐无不利者言六五以柔德化治天下而能用其邻当此之时苟有不庭不轨之人则是不率仁人之教而天下共弃之人乘天下共弃之心而伐之无所不利夫尧舜以至仁率天下然尚有三苗之征则其它可知矣但圣人在上有叛逆之人则众所共怒也以至仁而侵伐之无有不利也然先圣于此特言侵伐者盖有意于劝耳何则夫人君之治天下必恩威兼用然后可济今当谦之时不可纯用于谦其有不庭不轨必以侵伐而克之也
　　上六鸣谦利用行师征邑国象曰鸣谦志未得也可用行师征邑国也
　　义曰上六居上卦之极谦道已得而处于无位然本以其行谦故亦有声名流传于外故曰鸣谦利用行师征邑国者言上六虽行谦而声名既着矣然而居无位之地无功实之效故但可行师征己之邑国而已是其功未能及远不若六五之用侵伐而无所不利也象曰鸣谦志未得也者按六二亦言鸣谦而象曰中心得也此言志未得者盖六二当人臣之位居中履正以此而行谦故得吉也今上六虽有谦巽之声闻于外然居无位之地虽欲立功立事于天下其志未有所得也
　　
　　豫坤下震上
