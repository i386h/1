<!-- { "loadSidebar": true } -->
周易口义发题
　　先生曰夫易者伏羲文王周公孔子所以垂万世之大法三才变易之书也自伏羲仰观天文俯察地理始画八卦故爻有九六以尽阴阳之数位有三画以尽三才之道写天地雷风水火山泽之象以尽天下之用明健顺动入止说陷明之体以尽天下之理然而伏羲之时世质民淳巧伪未兴诈端未作故虽三画亦可以尽吉凶之变自神农至尧舜莫不取法八卦之象以为大治之本歴夏商以及桀纣之世民欲丛生奸伪万状礼隳乐缺天下纷然故三爻不能尽万物之消长究人心之情伪文王有大圣之才罹于忧患观纣之世小人在位诈伪日炽思周身之防达忧患之情通天人之渊藴明人事之始终遂重卦为六十四重爻为三百八十四又于逐卦之下为之彖辞故天地通变之道万物情伪之理一备于此然谓之易者按乾凿度云易一名而含三义简易也不易也变易也故颖达作疏洎崔觐刘正简皆取其说然谓不易简易者于圣人之经缪妄殆甚且仲尼曰名不正则言不顺言不顺则事不成是言凡兴作之事先须正名名正则事方可成况圣人作易为万世之大法岂复有二三之义乎按掦子曰阴不极则阳不生乱不极则徳不形又系辞曰易穷则变变则通通则乆又云生生之谓易是大易之作专取变易之义盖变易之道天人之理也以天道言之则阴阳变易而成万物寒暑变易而成四时日月变易而成昼夜以人事言之则得失变易而成吉凶情伪变易而成利害君子小人变易而成治乱故天之变易则归乎生成而自为常道若人事变易则固在上位者裁制之如何耳何则在位之人苟知其君子小人相易而为治乱则当常进用君子而摈斥小人则天下常治而无乱矣知其情伪相易而成利害当纯用情实而黜去诈伪则所为常利而无害矣知其得失相易而成吉凶当就事之得而去事之失则其行事常吉而无凶矣是皆人事变易不可不慎也故大易之作专取变易之义谓之周易者自伏羲画卦文王重之又从而为之彖辞至周公又为之爻辞仲尼又十翼之数圣相继其道大备于周故曰周易谓之上经下经者自乾坤至坎离三十卦谓之上经自咸恒至未济三十四卦谓之下经然则所以分上下二经者以简帙重大故分之也乾坤者天地之象坎离者日月之象故取以为上经咸恒者夫妇之义既济未济人伦终始之道故取以为下经先儒亦常谓不分之即无损于义分之亦无害其实但以简帙重大而分之也乾传者乾卦名也传传也言传述圣人之法以示万世也
　　周易口义卷一宋胡瑗撰
　　上经乾
