<!-- { "loadSidebar": true } -->
　　颐贞吉观颐自求口实义曰按序卦云颐养也盖旣止畜于邪欲必正道以养之也故大畜然后受之以颐然得谓之颐者盖二阳居其外四阴居于内阳为实阴为虚外实而内虚口颔之象颐养之义也贞吉者言所养得其正则获吉也观颐者言观它人之所养能得正道则已法而效之若不得其正道则已革而去之自求口实者此观己之所养也口实是养身之具故当常自求观己之所养而从于正道也彖曰颐贞吉养正则吉也观颐观其所养也自求口实观其自养也天地养万物圣人养贤以及万民颐之时大矣哉义曰言人之所养惟在于正故上以仁义之道养于下使生灵遂性予天下之人以安在下者必勤身竭力以养其上故君能以仁义养于民则谓之圣君臣能以忠信奉养其上则谓之贤臣民能厚衣食以养其家则谓之良民士能充五常以养其身则谓之君子是所养皆得其正则获吉也观颐观其所养也者言观人所养得其正则君子取以为法不得其正则祸害生故君子取以为鉴也自求口实观其自养者言君子之人既能观人之所养又复观己之所养若皆得其正则无不得其安也天地养万物者此以下又广明颐养之义言天地以阴阳二气流布于四时发而为日月风霆散而为雨露霜雪使蠢动万类皆遂其性而安其所此天地所以能养于万物者也圣人养贤以及万民者言圣人法天地所养之道而颐养天下之民然四海之广一人不可以独治教化不可以遍及择天下之贤于众人者为公为卿为守为宰班禄以养之使其宣君之教化行君之仁政代君司牧所以养天下之民也言圣人之有天下必先养贤然后及民也颐之时大矣哉者言颐之时大将以使上下内外大小所养皆得其正故先圣重叹美之象曰山下有雷颐君子以慎言语节饮食义曰上艮为止下震为动上止下动是颐颔之象也君子观此之象先慎其言语节其饮食以赡养其身也夫言语由口而出不慎则荣辱随之饮食从口而入不节则患害随之故君子必当慎重其言语而不妄发以养其德节止其饮食使皆得其宜以养其身如是身所以安道德所以成也初九舍尔灵龟观我朶颐凶象曰观我朶颐亦不足贵也义曰龟所以知人之吉凶犹人之明智也凡贤人君子居于卑下或贫贱而不得其所养者必须韬藏仁义卷懐道德俟其时需其命不躁求妄进然后可以自得其所养也故礼曰儒有席上之珍以待聘又孟子曰天有爵刖人爵从之是君子有道藴于身而能俟时须命自然得其所养也今初九有刚明之才足以自养其正然以居震动之初故不能守己之道而躁求妄进舍己之明智而观它人之所养若它人之居崇髙富贵而已乃朶动其颐是凶之道也象曰观我朶颐亦不足贵者言君子无禄而富无爵而贵以其道在已也今初九有其道而不能自守以待其时有明智而不能自保以俟其养为天下之人所贱故曰亦不足贵也六二颠颐拂经于丘颐征凶象曰六二征凶行失类也义曰夫自上而反下谓之颠夫为下者勤身竭力以奉于上此其常道也今六二无正应而下近初九之刚故因而反养于初自上而养于下故曰颠颐且为下不能以道养于上而反养于初是拂违其常道如履于丘墟不平之地而为养也故曰拂经于丘颐居下不养于上而养于下则是拂违常道以此而行凶之至矣象曰六二征凶行失类也者夫居上养下在下养上此常道也今二反养于下是所行失其类也六三拂颐贞凶十年勿用无攸利象曰十年勿用道大悖也义曰拂亦违也夫所养之道得其正则获吉故彖所谓养正则吉也今六三以阴居阳是履不得其位行不得其正正旣失之是拂违所养之道也故以正道言之是以凶也十年勿用无攸利者十者数之极也夫以不正之道居于上则不能以仁义之道爱养于人居于下则不能以忠信之道奉养于君如此而行虽极十年之间亦不可用矣是以所行所为皆无所利也象曰十年勿用道大悖也者言君子之人于所养之道皆得其正则建诸天地而不悖质诸鬼神而无疑百世以俟圣人而不惑今六三不能修养己之德而以不正为养之道是其大违悖于所养之道也六四颠颐吉虎视眈眈其欲逐逐无咎象曰颠颐之吉上施光也义曰六二居下不养于上而养于下故进则凶也今六四处于上体是居人上也以阴居阴履得其正下应于初九之阳是养于下者也旣居上位而又能养下是得其吉也虎视眈眈其欲逐逐无咎者言虎暴猛之物也其视眈眈然言威严之至也夫居上者以正而养于下则下无不得所养下旣得所养若无所节制则必伤于寛裕而众将放恣故用威严以济之若恩威并立使民懐德而畏威也逐逐相继不絶之貌言居上之人旣养于下则必随其人之欲使之逐逐然而不絶此乃全其吉而无有咎害也象曰颠颐之吉上施光也者言六四居于上位而能尽其道以养于下是其施泽之光大也六五拂经居贞吉不可涉大川象曰居贞之吉顺以从上也义曰凡为养之之道当守以正则可也今六五乃以阴柔之质居于阳之位是拂乱其颐之义也经言经字之误也岂有居至尊而乃拂乱其常道之甚哉但以其少不得于正故唯失其养之道耳居贞吉不可涉大川者言六五失其正故至于拂违其颐养之义今若能居守之以正道则可以得其吉也虽以居守其正道而得吉然本有失是未可以济于险难也上九由颐厉吉利涉大川象曰由颐厉吉大有庆也义曰此一爻以刚明之质居一卦之最上虽非至尊之位然下四阴不能自养故必皆由于已而后得其养也厉吉者上以刚明之才为众阴之主众皆由已而后得其养若不济之以威严则必有所渎也故当临之以威厉则得其吉利涉大川者言上九旣以仁义之道以养于下下由之而后得所安而已又能济之威严则是恩威并立而天下之人皆乐归之故虽有大险大难亦可以济之也象曰由颐厉吉大有庆也者言上九居其上而下皆由之得其养为众之所服是大有福庆之事也
　　大过巽下兑上
