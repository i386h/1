<!-- { "loadSidebar": true } -->
　　观盥而不荐有孚颙若义曰序卦云临者大也物大然后可观故受之以观观者观也此卦之体二阳在上是圣贤之人有刚明之徳以临观于天下使天下之人莫不仰观而化之也观盥而不荐者盥荐者皆祭宗庙所行之礼也盥谓天子始入庙则必盥手酌郁鬯于地以求幽阴之时也荐谓三献荐腥五献荐熟之时也夫始盥之时其礼简畧故至诚之心恭肃之意莫不尽之若荐腥熟之时则其礼已烦虽有强力之容恭懿之心则亦倦怠矣是以圣人在上临御天下必当如始盥之时尽其至诚之心以为天下所观法也固不可如行荐之时礼数烦剧其志懈怠则不能使天下之人观之以为法则也有孚颙若者孚信也颙谓恭肃之貌也若语助也言圣人既能尽至诚之心如始盥之时而临制天下则天下之人仰以法之皆以孚信而应之其貌颙颙然尽其恭肃以应夫上也彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣义曰大观在上者谓此卦以二阳居于上临观于下使其教化浃洽而天下之所观仰也顺而巽者此以二体而言下坤为顺上巽为权也夫圣贤之人虽有刚明之德以临于下然在乎不自尊大不自髙抗凡所作为皆用柔顺之道以下于民则天下之民悦而从之无所懈倦而又示之以权变之道使民由之而不知其所以然也中正以观天下者夫观有二义以度而言之则谓之观以目所观亦谓之观也此一句指九五而言盖以阳居阳又处上卦之中履至尊之位有大正大中之徳以临于天下使天下皆有所观法也观天之神道而四时不忒圣人以神道设教而天下服者此广明其义也言下之人既观上之道以为法则而圣人又观天之道以为法则也神道者阴阳不测之谓也天运至神之道生育万物春生夏长秋成冬固使物皆遂其性而不可推测其用四时之行无或差忒圣人法之亦以至神之道设为仁义之教以成治天下使天下之人各安其性而懐其业不知其所以然而然也象曰风行地上观先王以省方观民设教义曰夫风行于地上则无所不至物无不顺生成万物万物得其茂盛皆可以观故曰观之象也先王以省方观民设教者是先王观此之象以省察四方之利害观视万民之善恶而设仁义之教以行于天下使一民一物皆得遂其生成而不失其所也初六童观小人无咎君子吝象曰初六童观小人道也义曰按此卦二阳居上有刚明之徳为天下之所观而天下之人莫不奔走以观其道而为法则也今初六以阴弱之质最居其下而逺于刚阳不能上进以求圣贤之道而观之但冥冥然无所知识无所闻见若儿童之所观也故曰童观小人无咎者言于小人之道则得其无咎也何则夫小人之人天下之事无所归责但营保一身而已故不能进而观圣贤之道为己之法则以至终身愚懵无能开发止为儿童之见此于小人所以无咎也君子吝者夫君子之人则当求圣贤之道学圣贤之事业广其视听大其知识以充己之道上思致君下思利民而成天下之事业则君子之道毕矣今以童观在下而君子之人苟亦昧然无所闻见而不能明显以求观于上取法于圣贤之人则诚可鄙吝也六二窥观利女贞象曰窥观女贞亦可丑也义曰夫自外显然而观则谓之观自内而观则谓之窥此六二一爻以阴柔之质居下卦之内远于在上二阳刚明之人不能往而从之惟在内窥窃而观之故曰窥观也利女贞者夫居观之时大观在上而已为窥观之道不能显然而求观其道以为法则是但利于女子之贞而已固不可为君子之道何哉盖女子之职主于闺门之内不预外事故但自内而窥窃于外耳故曰利女贞也象曰窥观女贞亦可丑也者言为窥观者于女子之行则可为正其于君子诚可以丑也盖凡君子之人上必志于君下必志于民而思兼济于天下故皇皇汲汲以求圣贤之道若圣贤在上则显然而往观之以广己之视听发己之才识而成己之道以着天下之事业也今乃反为女子之事而窥窃以观于人是诚足丑也六三观我生进退象曰观我生进退未失道也义曰生谓风教之所自出也六三处下卦之上为众人之长者也既为众人之长则风教号令皆自己出也是以六三必下观于民而察己之道其风教有过于中者则俯而就之其风教有不及于中者则勉而及之使进退俯仰皆至于道也然六三既有风教下及于民而又曰进退何也盖所履非至尊之位但居一卦之上为众人之长耳象曰观我生进退未失道也者言六三虽非至尊之位以其风教之及于下而又能察己之所出未至者则进之过中者则退之是或进或退皆未失于道也六四观国之光利用宾于王象曰观国之光尚宾也义曰夫大观之时有其才有其德而又有其位为天下之所观法者莫尚于九五也初六最远之故曰童观六二居内不能显然求观故曰窥观惟六四以阴居阴履得其正而切近于九五是能上附于贤明之君而求观圣贤之道故朝廷之义宗庙之礼无所不知仁义之道礼乐之事无所不习如是而进于朝廷观国之光辉故王者以之为宾也且如舜以一匹夫之贱登之朝尧与之迭为宾主是有徳之使然也故曰观国之光利用宾于王象曰观国之光尚宾也者言六四既上附九五能观国之光故主者尊尚其徳体貌其位而以之为宾也九五观我生君子无咎象曰观我生观民也义曰九五居至尊之位为天下之所观仰也风教号令一出于已也是以下观于民若民善则知己风教之善也民恶则知己风教之恶也然而九五履正居中而又处至尊之位以天下之大或风教有未至奸邪有未去习俗未尽善礼乐未尽兴则皆其咎也然九五能观察于民而修饰于已使向之未至者皆趋于道是君子居之则得其无咎也象曰观我生观民也者夫观流则可以知源视影则可以知表圣贤观民则可以知己政之得失也故常切切思省下观于民是以至于无咎也上九观其生君子无咎象曰观其生志未平也义曰上九有刚阳之德居一卦之上非至尊之位故不观于民而为民之所观也然非至尊之位而为天下之所观仰者则中庸所谓动而世为天下法言而世为天下则者此爻是也是知为天下之所观则天下之责归之而万民之法由之也若其言之一玷动之一跌则天下莫不知之是有所咎也故上九即当切切思省以观己之所出使动息语黙皆合于道以副天下之所观法则是于君子而得无咎也象曰观其生志未平也者言上九有盛大之德为天下之观仰然处于无位之地而权不在已又其责望既重故夕思昼行常欲兴天下利除天下害知其心志之未平也
　　噬嗑震下离上
