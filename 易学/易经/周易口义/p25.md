<!-- { "loadSidebar": true } -->
　　大畜利贞不家食吉利涉大川义曰按序卦云有无妄然后可畜故受之以大畜夫君子之人既能复其性明其心不为非妄而从于正道然后可以大有所畜止于邪曲之人也然小畜则巽在上乾在下巽为阴其性柔顺故不能畜之于始而终止之故为小畜之象大畜则艮在上乾在下艮为阳其性正静故能止畜于始而终有天衢之亨是为大畜之卦也利贞者夫乾者刚健君父之象夫以君虽尊不能无邪曲之欲而臣下能止畜之者必有大正之德然后可以辅归于正道也不家食吉者夫人君之治天下必有贵爵重禄养于贤者使天下之贤皆进于朝廷受禄于国而不食于家故邪欲不行而正道日兴以树成天下之治而获其吉也利涉大川者人君既得天下大正之人进辅于已而止畜已之邪欲如此则固可以成天下之治虽有大险大难亦得以共济之也彖曰大畜刚健笃实辉光日新其德刚上而尚贤能止健大正也不家食吉养贤也利涉大川应乎天也义曰因二体以释大畜之名刚健谓乾有刚健之德笃实谓艮有笃实之德言所以能大畜者由君有刚健之德以接于下臣有笃实之德以辅于上君臣之间皆有如此之德故其心志相同道又相协既能相交则上虽有邪伪之心亦莫由而发夫如是故正道日以行治道日以广辉耀光明而其德日以増新也刚上而尚贤者刚艮也盖艮有刚阳之德夫乾为至刚本居于上今反居下是犹人君有至尊之势至严之威而能崇尚有德及礼下贤人使之畜己之邪欲成己之治道所以师尚而贵宠之也故孟子曰汤之于伊尹学焉而后臣之故不劳而王桓公之于管仲学焉而后臣之故不劳而霸然观孟子之意言人君之于臣有大正大贤之道必当尊宠而礼下之不以为臣而师事之然后可以辅于己而归正道也能止健大正者健谓乾夫人君有威严之势而臣能止之必有大正之道则可也是故汉武不冠不见汲黯夫以汲黯之才但一直臣耳然尚畏惮之如此则其大正至贤之臣其君之畏敬可知矣不家食吉养贤也者人君旣礼下于贤而禄养之使贤者皆进而愿立于其朝以辅翼于君而止畜君之邪欲以赞成其治道也利涉大川应乎天也者应谓六四六五之应于乾之初九九二犹君能接于臣臣又应于君君臣之间道义相同一志而共济天下之难也象曰天在山中大畜君子以多识前言往行以畜其德义曰至髙至大者天也而物不可畜今山能包藴之故假象得大畜之义也君子观此之象而多识前圣之言之行以自藴畜其己之德也何则君子之人虽有五常之性苟不该博古道亦不能成之是必多闻博识然后道业可以成也夫以尧舜禹大圣人而稽古孔子习于周公是虽有圣人之资未有不学而能至也初九有厉利己象曰有厉利己不犯灾也义曰夫乾君之象也以君之至尊有天下之势必不能无邪欲侈纵之心有邪欲侈纵而不戒之则必至危厉故书曰欲败度纵败礼以速戾于厥躬是言纵欲之事不可不戒今初有刚明之才而邪欲之情欲纵是有危厉也利己者已止也言初九之刚将欲行而上有六四为之正应是大正之臣处君之左右以止畜君之邪欲故虽有刚欲骄侈之心不得以萌以骋使其所行之事皆从于正道如是则无所不利象曰有厉利己不犯灾也者言始虽有厉而得大正之臣以止畜之使己之邪欲不行而从于正故不至犯于灾害之事而反从于吉也九二舆说輹象曰舆说輹中无尤也义曰輹轮輹也九二亦以刚明之质又居卦之中是人君有刚欲之心欲上行而初已止畜之又上应于大正之臣为之辅佐故二能恐惧戒愼其刚欲之心已止而不敢行如车舆之说其轮輹而不能进也象曰舆说輹中无尤也者言二虽有刚欲之情而已得大正之臣止畜之且已本有刚明之才能自思省于已故由其中而无有尤过也然则大凡人君不能无邪欲但患其谄佞之臣逢迎其恶导赞其非则终不能反之于善今初曰有厉利己二曰舆说輹是得其良臣而能反于善者也上九(按:当作九三)良马逐利艰贞曰闲舆卫利有攸往象曰利有攸往上合志也义曰夫初欲上进以其得大正之臣居于左右以止畜之至于九二其邪恶已不行故此九三则言进退皆合于正道以至凡所行之事无所不可如驯良之马驰逐于大道之上也利艰贞者言九三所为之事虽皆合于正道然必常得大正之臣以居于左右而艰难守正乃可以获吉也曰闲舆卫利有攸往者卫侍从也皆所以为行道之具也言旣有贤正之臣以辅于君而又能艰难守正犹恐所为之事或有过失故曰闲习其行道之具使无有过差而一归于正故所行无不利也疏谓虽曰有人闲阂车舆之意非也象曰利有攸往上合志也者言此所以无往不利由上九大贤之臣以至正之道赞辅于已而能崇敬礼下之其心志相合道又相符契故也六四童牛之牿元吉象曰六四元吉有喜也义曰童牛者犊牛而无角者也六四居艮之始以阴居阴居得其正而下有初九之刚为己之应而初居乾之体是君有刚志而欲上行已以大正之道居其左右以畜止之然初九又有至刚之才至明之性而能服其义故六四得以正道而止畜之犹无角之牛而又制之于牢牿言其易也元吉者言四既以大正之道使其君邪欲不行故正道日举而得其元大之吉也象曰六四元吉有喜也者言臣旣能制君之邪欲君又乐从之而不行故上下相得交相喜悦也故齐景公从晏子之言而大悦孟子称其诗曰畜君何尤畜君者好君也言景公欲骋游乐而晏子以正道止之是有爱君之心故君臣相悦而无过也六五豮豕之牙吉象曰六五之吉有庆也义曰豮豕者豭豕而见豮者也牙牙杙也所以系物也六五居艮之体有大中之德柔顺之质而应于九二九二居乾之体有其刚欲而又有六五为大正之臣居辅左右故二亦有大中之才刚明之性能服道知义礼下于贤其刚欲不行而从于正道故六五畜止之易如豮豕之牙也夫豕者蹢躅躁动之物难于制畜者也今见豮而又系之牙杙之上是其易制也吉者言君之邪欲旣不能行是吉之道也然六四言元吉而此但言吉者盖初九邪欲萌而六四能制之夫居事之始至难者也而四能畜之是以获元大之吉至于九二则是其邪欲已止而不行六五但安然以正道而辅之故但言其吉盖其止之又易也象曰六五之吉有庆也者言四元吉而有喜此但吉而言有庆者盖六四是事之始其君之刚欲将萌而能畜之故但有喜而已盖未知其久长之效也至此六五则是其邪欲已尽不行故其正道日举而君至于无为大兴天下之治不惟有喜而至于有福庆也上九何天之衢亨象曰何天之衢道大行也义曰按小畜以巽体居乾之上故不能止畜于其始而上九止极有旣雨之象此大畜以艮体处乾上故能止畜于始初曰有厉利己二曰舆说輹三曰良马逐四曰童牛之牿五曰豮豕之牙至此上九其正道已成而有天衢之亨言其大正之道大行于天下如天之有衢路坦然可以通之且经文有何字推寻其义殊无所适盖传写者因象辞有之故遂加之也象曰何天之衢道大行也者何者设问之辞言上九何以得天之衢亨盖以其正道之大行通达于天下也
　　颐震下艮上
