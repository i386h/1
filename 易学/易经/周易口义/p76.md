<!-- { "loadSidebar": true } -->
　　义曰夫周易说卦者此是孔子第八翼也以其伏羲画八卦之后文王重为六十四复作爻彖之辞以明卦爻之义然其理或有未尽之事孔子又作此说卦以陈说诸卦之情伪爻彖之义理故谓之说卦昔者圣人之作易也幽赞于神明而生蓍义曰言昔者圣人之作为大易之道以尽天地之理人事之要又通明赞助于鬼神以生用蓍之法然后揲蓍以求其万物之数者也参天两地而倚数义曰言圣人既画成八卦作为大易上准拟于天地下幽赞于神明是以生其用蓍之法以揲求天地之数是以参天两地而倚数者因其天地生成之数以分阴阳竒偶之数也生数则以一三为天之生数二四为地之生数因其天地之生数又有七九八六之数以为天地之成数然后分天地竒偶老阴老阳少阴少阳之数自此而立矣观变于阴阳而立卦义曰言圣人因其天地生成之数分其竒偶之象是以观其竒偶之数阴阳变动之理而立成一卦者也发挥于刚柔而生爻义曰言圣人既能参天两地而倚数又观阴阳之变动而立成一卦又察其变化之道得失之理发越挥散刚柔之体互相资取而生于六爻也和顺于道徳而理于义义曰言八卦之位大易之道上以通于天地下又和合参顺圣人之道徳又穷极万物之象人事之义理以成变化之道者也穷理尽性以至于命义曰言大易之道爻象之设上既通于天地下又赞于鬼神又发挥刚柔之体而分其爻又和顺圣人之道徳而理于义又穷极万物之理以尽万物之性以至于命者也命者则谓长短凶折夭亾之类是也然则大易之道皆能尽万物之性又能尽人之性者盖性者皆天所禀受之善性者也若能守己之性不陷于邪佞则其命可以知矣若人不能守己之性而放僻邪侈无所不至则其命不能固矣是故大易之道爻象之间有变有动皆所以尽人之性命者使人观之则趋吉背凶向善改恶也昔者圣人之作易也将以顺性命之理义曰自此已下至六位而成章为一章以明卦爻之意也言古者圣人所以画为八卦作为大易者盖以上顺天地之命下顺万物之性既能顺天地万物生成之性命则其言吉凶之道情伪之理无不备载于其间也是以立天之道曰阴与阳立地之道曰柔与刚义曰言大易之道既以尽天地万物生成之性命是以立天之道曰阴与阳其地能承受天之气而生成万物是以立地之道曰柔与刚言其天地阴阳刚柔二气上下交感而成刚柔之理也立人之道曰仁与义义曰天地既立则人生于其间人既生于其问则立仁义之道以本于人仁者博爱之谓仁也义者行而宜之合于道则谓义又因其人而立仁义之道以生成于天下也兼三才而两之故易六画而成卦义曰言伏羲既画八卦之后但以三爻为一卦故上一爻以象天中一爻以象人下一爻以象地以尽三才之道后世圣人因而兼之重其三才之道兼而两之以六画而成一卦故上二爻以象天中二爻以象人下二爻以象地六爻既备以成一卦之理分阴分阳迭用柔刚故易六位而成章义曰既以六画而成卦又以一三五为阳位二四六为阴位分为阴阳之道阴则为柔阳则为刚因其六爻之位分其阴阳之象用其刚柔之理交相错杂或升或降故此大易之道六爻之间上下变动而成其文章者也天地定位山泽通气雷风相薄水火不相射八卦相错数往者顺知来者逆义曰此一章言伏羲画卦之始始因天地定位之后作为八卦故因天地之道画为乾坤之象取山之象为艮泽之象为兑雷之象为震风之象为巽水之象为坎火之象为离因天地定位之后取此山泽雷风水火之象画为八卦以尽万物之理万事之情后世圣人观其天地生成之体又艮有止静之徳泽有润物之性山泽之象其气可以相通又因雷之能震动万物风之能发生万物又取雷风之象能相击搏以生万物又观水火之性不相资射言水之性其性湿而润下火之性其性燥而炎上因其水火之性不相资射以成八卦之象互相变动互相错杂以推测其物理以稽考其人之情伪分其竒偶之数人之过去未来之事若数其已往之事则以顺而数之言其易知也若数其未来之事则以逆而数之言其难知也是故圣人因此大易之象逆人之吉凶之兆皆以逆数之术以前万民之用使人知其吉而背其凶也是故易逆数也义曰言此大易之道八卦之理交相错杂以尽吉凶然而皆逆知来事以前万民之用也雷以动之义曰此一节总明八卦养物之功也风以散之义曰言雷能鼓动万物风能散育万物也雨以润之义曰润滋也万物之生非雨而不润也日以晅之义曰既雨以润之又日以乾晅之艮以止之义曰艮以止静之徳止于万物而不使过其分也兑以说之义曰兑能和说万物使之成就也乾以君之义曰乾以刚健君临于物也坤以藏之义曰坤以柔顺能含藏于物也此八卦交相错杂然后能成于物也帝出乎震齐乎巽相见乎离致役乎坤说言乎兑战乎乾劳乎坎成言乎艮义曰帝者生物之宗以尊而言之则谓之帝此复言八卦之用也言帝之始生万物必自震而始洁齐万物则在乎巽令万物相见而繁盛必在乎离致役万物则在乎坤和说万物必在乎兑阴阳相战必在乎乾受赐万物则在乎坎能成万物则在乎艮者也万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而聴天下向明而治盖取诸此也义曰言万物出乎震震东方者以震是东方之卦斗杓指东为春主生故万物皆由震而出也齐乎巽者以巽是东南之卦斗杓指东南之时万物洁齐而不相渎乱也离者明也以离是南方之卦万物盛大必假离而临照之故万物相见必自离而后可明也然而圣人之治天下必法此离为日之象以明天下之事取其明无所不瞩之义也坤也者地也万物皆致养焉故曰致役乎坤兑正秋也万物之所说也故曰说言乎兑战乎乾乾西北之卦也言阴阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮义曰坤者地也以地能生养万物是有劳役之事故曰致役乎坤兑者说也万物说兑必在于秋故兑为正秋之卦也然不言方而言秋者以兑说万物非止于一方故言秋也战乎乾者以乾是纯阳之卦主于西北西是阴地而乾居之是有阴阳相薄之义故曰战乎乾坎者水也北方之卦也上下皆坎有水之象焉水行不舍昼夜所以为劳万物之生非水而不滋益故曰万物之所归也艮者东北之卦也万物之所成终万品之所成始皆由艮以本之其位在丑寅故曰东北之卦也神也者妙万物而为言者也义曰此已下一节明八卦生成之用也言八卦运动交相错杂以妙万物然而求其真宰之用无有逺近不知所以然而然是其用如神也然则谓之神者以其无形无状人之所不见者也动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也义曰动者鼓动也言鼓动万物莫疾乎雷震者雷之象故不言震而言雷也挠散万物者莫疾乎风风者巽之象乾燥万物莫熯乎火火者离之象也兑说万物莫说乎泽兑者泽之象也滋润万物莫润乎水水者坎之象也终始万物者莫盛乎艮艮者止之象也水火之性虽不相入然而相逮有相资之理雷风相薄而不相悖逆山泽相悬而能通气夫如是然后能成变化之道生成之理也然则艮不言山而言艮者以其动挠燥润之功是雷风水火之性至于终始万物之义于山为故言艮而不言山也然而雷风相薄而不言相逆者盖雷风若相悖逆则生物之理息故言相薄而不言悖逆也乾健也坤顺也震动也巽入也坎陷也离丽也艮止也兑说也义曰此一节说八卦名训也乾象天运行不息故为健坤象地能承顺事故为顺震象雷能奋动万物故为动巽象风无所不入故为入坎象水水居险陷故为陷离象火能着于物故为丽艮象山山有止静之徳故为止兑象泽能泽润万物故为说也乾为马坤为牛震为龙巽为鸡坎为豕离为雉艮为狗兑为羊义曰此一节说八卦畜兽之象也所谓逺取诸物者此也乾为马健速之物也坤为牛至顺能任重也震为龙潜动而变于阴也巽为鸡体多阳轻举之物主于下也坎为豕豕主污湿故为豕也离为雉有文章也艮为狗狗能善守禁止外人故为狗兑为羊外柔而不害物也乾为首坤为腹震为足巽为股坎为耳离为目艮为手兑为口义曰此一节说八卦人身之象也所谓近取诸身者此也乾尊在上故为首坤能包容万物故为腹震动在下故为足巽顺于人故为股坎阳明在内故为耳离阳明在外故为目艮能止静其物故为手兑能和说于人故为口乾天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女义曰此一节明乾坤六子父母之道也索者求也乾为天父之道也坤为地母之道也二气相求胜而男女生也得父气者为男得母气者为女乾初求于坤而得长男曰震乾生于坤也坤之初求于乾而得长女曰巽坤生于乾也乾之再配于坤得中男曰坎坤再配于乾得中女曰离乾三配于坤得少男曰艮坤三配于乾得少女曰兑二气相推八卦着矣男女之道备矣天下之情见矣乾为天为圜为君为父为玉为金为寒为冰为大赤为良马为老马为瘠马为驳马为木果义曰此已下广明卦象之义也乾为天者此广明乾之象也乾为天刚健不息万物之宗也为圜周万物也为君为父有尊严之道也为金为玉性坚刚也为寒为冰气凝严也为大赤老阳之色也为良马行健也为老马行健之久也为瘠马无其肤其骨坚也为驳马坚猛之至也为木果老而为实生之本也坤为地为母为布为釜为吝啬为均为子母牛为大舆为文为众为柄其于地也为黒义曰此一节明坤之象也坤为地能生育万物故为母为布取其广载也为釡取其化生成熟也为吝啬取其生物不移也为均取其均平也为子母牛取其生育之顺也为大舆取其能载万物也为文取其色杂也为众取其载物不一也为柄取其生物之本也其于地也为黒取其极阴之色也震为雷为龙为玄黄为旉为大涂为长子为决躁为苍筤竹为萑苇其于马也为善鸣为馵足为作足为的颡其于稼也为反生其究为健为蕃鲜义曰此一节广明震之象也为雷能震于物也为龙阴中之畜也为玄黄取其苍杂之色也为旉取其敷布而生也为大涂取其刚动而上柔万物之出也为长子以其为初求也为决躁以其刚性之甚也为苍筤竹取其坚贞而上虚也为萑苇以其类而列也其于马也为善鸣取其象雷声之逺闻也为馵足取其刚在下也为作足取其一动也为的颡取其阳下应于上也其于稼也为反生取其反甲而出也其究为健取其刚行也为蕃鲜取其蕃育之盛也巽为木为风为长女为绳直为工为白为长为髙为进退为不果为臭其于人也为寡发为广颡为多白眼为近利市三倍其究为躁卦义曰此一节广明巽之象也为木取其可揉而顺也为风取其阳在上也为长女取其初求也为绳直取其齐一也为工取其能揉物为器也为白取其能洁于物也为长取其风行之逺也为髙取其风性髙逺也为进退取其随物之上下也为不果取其能乐于物也为广颡取其有容也为多白眼取其色多白也为近利取其躁人之情多近利也市三倍取其生物之盛也为躁卦取势躁急也坎为水为沟渎为隠伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心义曰此一节广明坎象也为水取其北方也为沟渎取其水行无不通也为隠伏取其水行地中也为矫輮取其曲直得所也为弓轮取其激矢运行其于人为加忧取其险难也为心病取刚在中也为耳痛取其主聴也为血卦取其水行地中也为赤取其血色也其于马也为美脊取其阳在中也为亟心取其急也为下首取其水流向下也为薄蹄取其水流行也为曳取其行地也其于舆也为多眚取其重载也为通取其水行也为月取其水之明也为盗取其潜行也其于木也为坚多心取其刚在内也离为火为日为电为中女为甲胄为戈兵其于人也为大腹为乾卦为鳖为蟹为蠃为蚌为龟其于木也为科上槁义曰此一节广明离之象也为火取南方也为日取火精也为电取有明也为中女取再求也为甲胄取刚在外也为戈兵取外刚利也其于人也为大腹取其阴在内也为乾卦取其日所烜也为鳖为蟹为蠃为蚌为龟皆取刚在外也其于木也为科上槁取其阴在中而空也艮为山为径路为小石为门阙为果蓏为阍寺为指为狗为鼠为黔喙之属其于木也为坚多节义曰此一节广明艮之象也为山取其静而不动也为径路取其可上而行中也为小石取其阳坚也为门阙取其止出入也为果蓏取其阳在上也为阍寺取其禁止也为止取其止物也为狗为鼠取其止人也为黔喙之属取其刚喙而能喙物也其于木也为坚多节取其阳生也兑为泽为少女为巫为口舌为毁折为附决其于地也为刚卤为妾为羊义曰此一节广明兑之象也为泽取润下也为少女取三索也为巫取其顺也为口舌取其能口说人也为毁折取其缺于上也为附决取柔附上非所丽也其于地也为刚卤取其下坚而上润也为妾取其少女也为羊取其中壮而外顺也
