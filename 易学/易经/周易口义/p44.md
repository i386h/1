<!-- { "loadSidebar": true } -->
　　井改邑不改井无丧无得往来井井汔至亦未繘井羸其瓶凶义曰按序卦云困乎上者必反下故受之以井盖言君子之人升进不已则必至于穷困既困于上则必反而归于下此井所以次于困也改邑不改井者邑者都邑人民之所聚居也井者是居其地而不可迁改也夫都邑民所居也则可以迁井之为徳则不可迁夫邑之名犹君子之身井之义犹君子之徳君子之身可贵可贱可富可贫可生可杀君子之道则不可为富贵贫贱生死所加损无丧无得者夫井之渊源终日汲之而不为之丧失虽终岁不汲亦不至于盈满犹君子积其徳于身至于用与不用乃君民之幸与不幸耳于君子之身何所损益哉往来井井者井所以汲水济于时也往者取其井来者亦取其井往来之人莫不资其养蒙其利也犹君子之徳所居之处逺迩之人皆受其赐以至鳏寡孤独昆虫草木无不被其泽也汔至亦未繘井羸其瓶凶者汔犹几也将至之谓也繘者汲水之绠也羸者绾绊之谓瓶者汲水之器凡井之有济人之功今水将至而绠未出于井则羸其瓶而倾覆之其泽不能及于人凶之道也犹君子以道徳仁义正身履行本欲以济众也必须致于有位使其泽及于民物则功必有成也而反有至中道而自倾覆其徳则泽反不能施天下亦凶之道也彖曰巽乎水而上水井井养而不穷也改邑不改井乃以刚中也汔至亦未繘井未有功也羸其瓶是以凶也义曰此先以二体明井之义也坎为水巽为木又为入木能入水而举上其水井之象也井养而不穷者夫井泉源之所聚往者来者皆取以为养而无有穷尽也改邑不改井乃以刚中也者言都邑之人居可以迁井者掘地为之不可以迁犹君子身可以穷达徳不可以移易若是惟二五能之二五以刚中之徳则不为富贵贫贱生死之所移其徳至造次颠沛之间未始变其道如井之不迁也汔至亦未繘井未有功也者言水汔至而绠未出于井其功未济于人也羸其瓶是以凶也者所汲之绠既未出于井而又羸绾其瓶以倾覆其水如君子不能济人而又倾败其仁义中道而止是凶道也象曰木上有水井君子以劳民劝相义曰巽为木坎为水木能入水而举上其水以济于人有井之象君子法此井象以劳来安恤其民而劝相之劝者举天下之贤才黜天下之不肖兴庠序之教化施礼乐之道以劝天下之人使皆知迁善而逺罪也相助也谓劝农轻徭薄敛节俭国用所以助其生也既劳以安之又劝相以助其生是以仁义之道被于民得井之义也初六井泥不食旧井无禽象曰井泥不食下也旧井无禽时舍也义曰泥者水之滓秽也初六以阴柔之质滓秽沈滞居一卦之下上无其应其功不能及于上是井之滓秽沈滞至于为人之所不食也旧井者久废之井也禽者至贱之物也久废滓秽沈滞虽至贱之禽犹不向之则人不食可知矣以人事言之犹人不能修洁其已不能日新其徳不务升进而自处于卑下之位为人所不与也象曰井泥不食下也者下谓处于卑下功不及于物也时舍者盖利不被于人故为时人之所共弃舍也九二井谷射鲋瓮敝漏象曰井谷射鲋无与也义曰谷者溪谷也鲋即鲋鱼也积秽之所生瓮者停水之器凡井之道所以汲取以济于物今九二处下卦之中上无其应而下比于初犹溪之水下注射于积秽之物又如瓮之敝败其水下漏是皆言其功不能上济于物也以人事言之君子之人有仁义之术可以济于天下为生民之福而潜身晦迹以自卑下不务升进以行其道其泽不能及于物以是天下之所共不与者也九三井渫不食为我心恻可用汲王明并受其福象曰井渫不食行恻也求王明受福也义曰渫者清洁之貌言九三以阳爻居阳履得其正有刚明之才而在下体如井之清洁而不为人之所食亦若君子有仁义之术不为时君之所用恻者忧恻也言君子所忧者非忧其一身贫贱忧其君不尧舜忧其民不仁寿故其中心恻然盖以其道徳仁义不见用于上其泽不能及于天下也且井之清洁可用取汲而济于物君子有道徳可以升进而济天下之民然所患者上无明君以察己之道徳若王者有至圣聪明之资能察己之道徳以升进于位而任用之使其道行于天下致君于尧舜跻民于仁寿则君臣上下罔不赖其徳而受其福庆也象曰井渫不食行恻也者行者所行之道也盖君子有致君经世之才今反不用则智谋不补于君膏泽不下于民故所以忧恻其道不行于时也受福者是君子必求明王以务升进于上使其道大行于天下则天下之人皆受其福庆也六四井甃无咎象曰井甃无咎修井也义曰甃者以砌累而修补者也按此一爻以阴居阴处得其正能自修饰使其泉源清洁为人所食亦犹君子修洁其行有仁义之道可以济于天下然位不得中尚未汲以济于人是君子虽未见用亦可自守其正而获无咎也九五井洌寒泉食象曰寒泉之食中正也义曰洌者清洁之貌按此一爻以阳居阳处得其正以刚居中清洁其行是犹井之有寒泉清洁不挠为时人所汲而食之以人事言之是圣贤之人居至尊之位有刚明中正之徳有仁义之道可以为天下之法则可以生成天下之民以至往者来者皆得而济之也故若井洌寒泉为时人之所共食也上六井收勿幕有孚元吉象曰元吉在上大成也义曰收者物之收成也幕者盖幕也夫井之道以汲上济人为功今上六以阴居阴而处一卦之上井道之大成者也犹贤人君子修仁藴义沛然发施天下而福苍生是君子之道大成也勿幕者上六井道既成则当使天下之人往者来者汲之以得济养故不可独擅其利而盖幕之也亦犹君子徳行既成则当发施于天下使天下之人皆受其赐故不可遁于山林而独善其身亦不可吝啬所为而不施发也有孚元吉者夫井道大成则天下得汲其惠君子道成则天下得受其赐故为天下之人所信既能取信于天下所以获元大之吉也
　　革离下兊上
