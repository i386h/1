<!-- { "loadSidebar": true } -->
　　旅小亨旅贞吉义曰按序卦云穷大者必失其居故受之以旅言凡人居于丰大之时恃其盛大多过于中道而不知守常以盈满自取倾覆丧亡之事致其身穷困反居于外故旅所以次于丰旅者羁旅之义言人寄身于他国托居于外故谓之旅小亨者按杂卦云亲寡旅也言人自居于家居于国则亲党助己者众故其道得以大行其志得以大通今居旅寄身托迹于他国亲戚辅己者少其道不得以大行其志不得以大通故曰小亨旅贞吉者夫人居旅之时亲己者寡不可恃其大正之道居于人上但居旅不失为旅正则吉矣彖曰旅小亨柔得中乎外而顺乎刚止而丽乎明是以小亨旅贞吉也旅之时义大矣哉义曰柔得中乎外者指六五也顺乎刚者指上九也言六五以柔顺之质居于外又有大中之道而居旅之时托身于外是能执柔顺大中之徳以顺从于上九之刚是以卑而事尊以下而事上故能安其所而不失正也止而丽乎明是以小亨旅贞吉者此因二体以言之下体艮艮为止上体离离为明言居旅之时托身于他国亲己者寡必须求贤明之人以附丽之既顺于刚不紊其道不悖于理又附得贤明之人是以小有亨通而得旅之正吉也至如仲尼大圣也有圣人之徳有大中之道不得其时不得其位皇皇歴聘于诸国能尽其顺以事其君又尽顺以辅其人有颜雠由蘧伯玉为之主是皆当时之贤者能附丽之至于游夏颜闵七十子之徒三千之众是时皆托迹于外而随大圣人为之依归是大圣大贤之人不得其位不逢其时托寄于他国皆必尽其柔顺以奉其在上而又得大贤大圣之人以为其主乃可以获吉也旅之时义大矣哉者寄旅于他国托迹于外处之最难于道尤重故圣人于此叹美之惟大圣大贤之人可以为之也象曰山上有火旅君子以明慎用刑而不留狱义曰火性炎上而火在山上燎于物其势不能久留是旅之象君子观此象当明慎用其刑罚而无留滞其狱何则夫刑者断人肌肤伤人骨髓死者不可复生断者不可复续故君子当明显审慎而用刑罚辨其情伪正其枉直使无至于失法又不可重伤其民使系狱者无至于留滞也初六旅琐琐斯其所取灾象曰旅琐琐志穷灾也义曰琐琐者细碎烦屑之谓也夫羁旅之道虽尚柔顺然亦不可过今此初六以柔顺之质居一卦之下是自处卑贱之地而为贫贱所动其心故为猥细琐屑之事苟容于人苟合于世斯此也言既失其居托迹于他国而为琐屑之行如此则人皆贱之众皆弃之是自取灾咎之道象曰旅琐琐志穷灾者言初六居旅之时而为卑贱动其心其道不通其志穷困是以取灾也六二旅即次怀其资得童仆贞象曰得童仆贞终无尤也义曰即就也次舍也资货也言羇旅之道既尚其柔顺而六二以阴居阴履得其正而处下卦之中是羇旅之时托身寄迹于他国而能尽柔顺之质得中正之道柔而不失其中顺而不失其正在上位而不至骄在下位而不至慢为众所与如此是于羇旅之时能即就其次舍以安身怀蓄资货以厚备不失其所之谓也童仆者尽其至顺以事其主也是得此至顺之正道也象曰得童仆贞终无尤者夫圣贤君子之人必有刚正之徳然后可以免其尤患今二所以能免者盖古之人可以屈身而伸道不可以屈道以伸身今旅之时失其所居是其道不得以通而二能尽柔顺中正之道故尤患所以无也九三旅焚其次丧其童仆贞厉象曰旅焚其次亦以伤矣以旅与下其义丧也义曰居旅之时必尚柔顺之道今九三以阳居阳处下卦之上是务刚亢者也夫托身寄迹于外是失其居而志不通矣而三反为刚亢之行则众所不与故其次舍必见焚毁而不得安居也九三既为刚亢之行为众所不与而上又无应进退皆失其所以下近于六二欲亲比之是始务刚亢而后失其所欲求于上又失其童仆事主柔顺之正道是为旅而焚其次舍丧失柔顺之道则众人所共疾之危厉之道也象曰旅焚其次亦以伤矣者言居旅之道已失其所而复焚其次舍是亦可伤悼矣其义丧者以旅之道而反与于下自取丧亡也九四旅于处得其资斧我心不快象曰旅于处未得位也得其资斧心未快也义曰处者止息之地也资货也斧断也言四以刚阳之质居于阴位是有柔顺之节居刚而不为亢者也处上卦之下尽谦顺之道故旅之时可以得其止处者而不失其所也然犹不及六二有大中之徳故安然就其居之次故此但得止息之地也得其资斧者四虽未得其位然能尽其柔顺之道不为髙亢之行故可以安处而得其资货又有刚明之徳可以自断也其心不快者言虽得其止息资货然所居不得其中未得其位则进退动止不遂其心志象曰旅于处未得位也者言四虽得止息之处亦未得其位也心未快者虽得其资货而能断然未得其位未遂其志故心所以未快也六五射雉一矢亡终以誉命象曰终以誉命上逮也义曰此一爻以阴柔之质居上卦之中有大中之道巽顺之德而居于羇旅所谓柔得中乎外而顺乎刚者也且虽有柔顺中正之徳然寄身托迹于外方知其所亲比者寡而未尝固必其所求不必志其所得犹人之射雉但以一矢而射之其得失未可知也然其执节守道不为困穷贫贱之所动而秉其中正柔顺之徳虽一时至于亾矢而不得亦终有可嘉美之誉尊显之命而随之故孔子羇旅于周末歴聘于诸国亦未尝必有所求故有行可之仕有际可之仕有公养之仕行可之仕者言但于时可以庶几行道则从之际可之仕者言但以其君交际之得其道则从之公养之仕者言于其国养待之得其礼则从之是其歴聘天下而未尝固必其所求然而所居之国必与闻其政故子禽问于子贡曰夫子至于是邦也必闻其政求之与抑与之与子贡曰夫子温良恭俭让以得之夫子之求之也其诸异乎人之求之与是言孔子有此盛徳而于羇旅动止得其中不固必其所求而自以为嘉美之誉尊显之命也象曰终以誉命上逮也者上言上九也六五为羇旅之人而能尽柔顺之节以奉于上故为上所信而有尊显之命及之也逮即及也上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也义曰巢者鸟之所居最在于上也夫羇旅之道贵在谦下柔顺而上九以刚阳之质处上卦之极无巽顺之道而为髙亢之行行于羇旅所亲比者寡少而反为髙亢居众人之上则众人之所共疾而欲害之既众人欲害之则必失其所居而不得其安如鸟之巢而见焚也旅人先笑后号咷者言旅之时托迹于外而得处众人之上髙显之位则自为尊贵之极故其心自喜而先笑至于为众人之所疾以及焚巢丧位而不得安居故后号咷也丧牛于易凶者牛者至顺之物言上九以刚阳而居卦之极自为髙亢之行而丧失其柔顺之道于平易之间故有凶也象曰以旅在上其义焚也以旅居人之上于义自当焚也又况恃刚亢之质以处之者哉丧牛于易终莫之闻也者言处髙亢之地而身无巽顺之道虽有过恶之事而人无敢言之者故曰莫之闻而至于焚巢后号咷之凶也
　　巽巽下巽上
