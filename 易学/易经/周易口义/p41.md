<!-- { "loadSidebar": true } -->
　　萃亨王假有庙利见大人亨利贞用大牲吉利有攸往义曰按序卦云物相遇而后聚故受之以萃萃者聚也盖言圣贤既相姤遇则天下之人得以会聚故以萃次于姤也然萃所以得亨者盖君臣相遇民物和会当此之时其道得以大通其志得以上行故萃亨者此也王假有庙者庙貌也言聚先祖之神故谓之庙何则夫人之生则精神萃之于身及其死也魂气归于天形魄归于地于此时也孝子慈孙虽有求见之志而不能见其容貌虽有虔奉之心而不得为之奉养是故圣人观萃之卦假其萃聚之道设为庙祧以萃祖宗之精神于其间以奉四时之祭以尽孝子之心而施教于天下使天下之人当此萃聚之时皆知尊事其祖先也故萃聚之道莫大于此利见大人亨者夫小民蚩蚩不能自立是必得大有才徳之人以仁义之道生成之然后得其所亨今萃聚之世民物和会故当利见大有才徳之人然后民得以亨通矣利贞者君之所以得民民之所以从君必须利在于正道苟居上者不以正道而治之则民始虽众多而聚终亦离叛矣是萃之道所利者惟在于正用大牲吉者夫君之所有天下者盖由功业被于民而为天之所眷佑者也故孟子曰天与贤则与贤天与子则与子是则为人上者抚有萃聚之世皆由天所付与之也故王者当此万物萃聚之世必用其硕大之牲为之享祀以答天所贶之命故得其吉也利有攸往者萃聚之世君臣会聚天下和同故圣贤君子必当往而康济之使天下大得其亨通矣彖曰萃聚也顺以说刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣义曰萃训即聚也言天下君臣民物会聚之时也顺以说者此就二体以言之下坤为顺上兊为说是圣人在上能以仁义之道顺民之欲说民之心使羣民亦以顺说而相合也刚中而应故聚也者此指九五六二而言盖五以刚徳居中为萃之主下应六二柔正之臣是君臣之间倡而和令而行同徳而治者也夫既顺而说又刚而中有此四徳之备然后天下之民因得而聚矣王假有庙致孝享也者言王者假立庙貌以聚先祖之精神以修四时之祭以尽孝子之心而示教于天下使皆能明享亲之礼也利见大人聚以正也者言当此萃聚之时必须得大有才徳之人以正道治之则天下可得而久大矣用大牲吉利有攸往顺天命也者夫君者天之所以命也故代天理物以仁义之道生成天下之民使天下之民皆受其赐而会聚于时则王者用大牲之礼答天之意以顺承天之所命也然利有攸往而言顺天命者夫王者既代天理物则必往而康济之所以顺上天付与之命也观其所聚而天地万物之情可见矣者此广明萃聚之义也夫天本居上地本在下及其阴阳相交万物发生而萃聚此天地聚会之情也至于昆虫草木亦各从其类故系辞曰方以类聚物以羣分是也今此君臣民物各相萃聚之世圣人观此萃聚之道则可以见天地万物之情状矣象曰泽上于地萃君子以除戎器戒不虞义曰上兊为泽下坤为地泽者水之所聚今泽处地之上是萃聚之义也除去也言君子之人当此萃聚之世民既和说海内晏然于是之时不可复用其兵是必韬藏其弓矢偃息其戈矛以示天下不复用兵也故昔者武王翦商之后载櫜弓矢倒载干戈归马于华山之阳放牛于桃林之野是所谓除去戎器者也然天下虽安忘战必危故虽萃聚之世民已和会然不可不有所备盖事久则弊隆极必替故圣人于是时亦常因民之隙训习师旅以为国备而戒不虞至如尧舜商周之时可谓极治矣然犹立司马司徒司空司冦之职以训习兵戎以是观之虽在萃聚之世至平之时亦当戒于不虞此乃圣人安不忘危存不忘亡之道也初六有孚不终乃乱乃萃若号一握为笑勿恤往无咎象曰乃乱乃萃其志乱也义曰孚信也按此初六居萃聚之世上应于九四是以始初则以至信相待欲相萃聚然而六三以不正之身居其间上无其应又最比于四遂招诬谤之言以间于己是以初虽始有诚信以待于四今既为小人之所间则初六诚信之心不得其终也乃乱乃萃者谓六三既为间于初六不得与四相从是以初六心志必为惑乱也故曰乃乱然且当萃聚之世是上下皆相求萃聚之际初虽心志惑乱终得其萃故曰乃萃若号一握为笑者号谓号咷也一握谓掌握之间至浅末者也萃聚之世必上下相求和会然后必有所济然此初虽与四为正应然为六三小人之所间厕于其间以疎隔于初使不得与四萃聚故始则有号咷之怨然四虽为三之所间隔于己而本与初为应故亦不至于深久虽初始则号咷然终得与四为之萃聚而有欢笑也勿恤往无咎者夫君子为小人之所疾害小人为君子之所决去此理之常也今初为六三小人之疎间于己为之谗谤然君子之心何必忧恤但执其正道以至诚公直而行往求于四之应则必无咎矣六二引吉无咎孚乃利用禴象曰引吉无咎中未变也义曰君子之进不可自媒以苟媚其君而幸其时之宠荣也是故君子懐忠信以待举力行以待取是君子凡所进用必须有道待上之聘求然后往则得尽进身之道也今六二以阴居阴履得其中又上应九五中正之君然亦必待其君援引于己然后往之此所以得吉而无咎也孚乃利用禴者孚信也禴薄祭也夫君子之进必在乎诚信相交心志相接然后其道可以大行也今当萃聚之时君臣之间诚信既着心志既通则可以不烦外饰其道得行矣若夫君臣之间诚信未着心志未通而欲其道之大行则孔子所谓未信而谏则以为谤己者也盖君臣相应则道可大行孚信中立则虽禴之薄祭亦可通于神明也象曰引吉无咎中未变也者言六二之所以待君之见引而后进者盖守中正之道而不变不为富贵贫贱之所移待求而进是志未有变也六三萃如嗟如无攸利往无咎小吝象曰往无咎上巽也义曰如语辞也六三以阴居阳位不正也居下卦之上不中也以不中不正之身居于萃聚之世上无其应而欲亲比于四然四本与初为正应是以不纳于已既不见纳是以嗟咨怨望复何所利哉往无咎小吝者萃聚之世上下相求以成萃聚然后事有所成今此六三虽无正应而四又不见纳然当是萃聚之时舍其四之阳以类求类则往而应于上六亦免其咎然小有鄙吝者盖上六亦阴以阴求阴所以小吝而已象曰往无咎上巽也者言六三舍九四而往应于上必无咎也何则盖上六以阴爻在上阴为巽顺必下接于己也九四大吉无咎象曰大吉无咎位不当也义曰萃聚之世众阴皆欲萃于君而四以阳居阴在上卦之下不中不正而当众阴之路是必有擅民之疑夺权之嫌故须内抱刚明之徳外尽忠顺之道使其事为大吉然后可以免咎故曰大吉无咎九五萃有位无咎匪孚元永贞悔亡象曰萃有位志未光也义曰萃聚之世天下之民皆遇聚归于上今五有刚明之才居至尊之位当是时下有九四不正之臣据羣阴归已之路而固塞之是使众民皆归于四而不归于五故五所存者位与号耳无咎者以五虽有权臣在下侵权夺势然本有刚明之才中正之徳但其道不得以大行亦可以自得无咎也匪孚元永贞悔亡者言五虽有侵权之臣而使已之威赏号令不行于天下而不为天下之所信苟能自守永长贞正之徳无私无陂久而不变则可以悔亡象曰萃有位志未光也者言五虽有其位而其道不得以大行而教化号令不能以及于天下不为天下之所信是其志未甚光大也上六赍咨涕洟无咎象曰赍咨涕洟未安上也义曰赍咨者嗟叹之貌出自目曰涕出自鼻曰洟上六居卦之极上进无所往引退无所适当萃之时而又下无其应是以嗟叹而涕洟以求其萃聚也然则得无咎者盖六三以不正之身在下卦之上亦无其应是以与上以类求类此所以无咎也象曰赍咨涕洟未安上也者言上六所以赍咨涕洟者以不得其所而不安其居也
　　升巽下坤上
