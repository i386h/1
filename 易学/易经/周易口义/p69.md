<!-- { "loadSidebar": true } -->
　　八卦成列象在其中矣义曰自此已下至禁民为非曰义为一章言伏羲始画八卦取天地水火山泽风雷之象画为乾坤艮巽震离坎兊之卦八卦既成列而天地万物之象莫不在于八卦之中也因而重之爻在其中矣义曰夫伏羲始画八卦以尽天地水火风雷山泽之象然于万物之情万事之理在伏羲之时世质民淳情伪未迁利害未作虽八卦之设三画可以尽人事之宜迨乎后世民欲丛生巧妄交作则八卦不能尽吉凶之变文王囚于羑里极天地之渊藴明人事之终始是以取伏羲所画之八卦因其数而重为六十四卦分为三百八十四爻以尽天地之赜人事之理有得有失有吉有凶有应有不应有正有邪有利有害尽在此卦爻之中然则爻者效也使后世之人效而法之故卦爻之中有情伪之理有是非之道有变通之常有动静之事有刚柔之限凡人观其爻则知其效法此象而行事也然重卦之说先儒议者多矣或曰伏羲所重或曰神农所重或曰夏禹所重皆失之葢见下文包牺氏之王天下作结绳而为网罟葢取诸离神农氏作斵木为耜楺木为耒耒耨之利以教天下葢取诸益又因尚书之文有洛书禹之言故有此说殊不知系辞是仲尼所作葢仲尼因其圣人制立器用以取合于圣人之卦以其结绳为网罟葢合徳于离卦取其有附丽之义因其耒耜有益于人葢合徳于益卦以其有相资益之义先儒不究原本故疑而有此说也且六十四卦既是伏羲神农所重则文王何心哉不然何以仲尼曰易之兴也其于中古乎作易者其有忧患乎且伏羲之时又非中古神农之时又非忧患推此以言文王重卦之心又可见也刚柔相推变在其中矣义曰刚者阳也柔者阴也夫六十四卦之中卦有六爻阳为刚阴为柔阳主其生阴主其杀故刚柔之位则有变有通有动有静故事之久静则动物之久动则静动静之道则有变有通是故圣人因其刚柔二气互相推荡于六爻之间然后成其生养之道也故上繋曰刚柔相推而生变化者是也然则不言阴阳相推而止言刚柔者葢阴阳者天地之气刚柔者是阴阳之体言刚柔则阴阳之功可见矣系辞焉而命之动在其中矣义曰言圣人既因刚柔二气互相推荡而为生成之道又恐后世之人难晓故于诸卦诸爻之下各系属其文辞以明得失之道吉凶之变情伪之端万事之理使人观其得则可以知其失趋其吉则可以明其凶逆顺之道动静之理在所命之辞皆可见矣吉凶悔吝者生乎动者也义曰夫六十四卦有六爻有吉有凶有悔有吝皆由爻位之动者也若动而合于理则为吉动而昧于道则为凶有事之小可以追悔者有事之萌兆可以鄙吝者皆繋在于卦爻之变动也是故圣人因卦爻之变动明人事之大体推其情伪之端明其得失之迹使人观之不失于动静之道也刚柔者立本者也义曰言伏羲始画八卦始穷变于天地阴阳之理以成刚柔之道以为万事之大本以成天下之大法天下之人皆本此以为法则也故六十四卦之所本君臣父子之所法皆由此刚柔之象为之根本者也至如刚定体为乾柔定体为坤阳卦两阴而一阳阴卦两阳而一阴是立其卦本而不遗也变通者趣时者也义曰凡六十四卦卦有六爻一卦之体象其一时一爻之义象其一人六爻之道上下相应而成变通所以趣就一时者也至如屯之卦言天下屯难之时故其卦体以象其屯故初六居卦之始当屯难之时而盘桓利居正利建侯以苏息天下之人至于六二言女子贞不字言女子守正应于九五虽为初九九六寇难然専应于五不改其节至于六四乗马班如退守其正待时而行如此之类是皆一卦则言其一时其诸爻各言其一人以趣就其时也然则君子之人凡所动作必従其时不失其中故中庸曰君子而时中是言君子之人动作之间皆従其时也吉凶者贞胜者也义曰贞者正也夫有动者则未免乎累殉吉者则未免乎凶尽通之变而不累于吉凶者其唯贞胜者故六十四卦之内人事之端情伪之作吉凶之验无不备载于其间若爻位之吉又能行其大正之道则其事愈吉若居爻位之凶而能行大正之道则其事不至于凶惟是贞正之道则能胜于凶吉也天地之道贞观者也义曰观者为天下之所仰观则谓之观夫天本在上地本在下天地之性本不相得及夫天以纯阳之气降于下地以纯阴之气腾于上二气上下交相通感然后以成生长之道是天地之道生成之理皆本正一故为物之仰观者也日月之道贞明者也义曰夫日为阳徳月为阴精运行四时昼夜不息者日月之明也然而往来不停照临下土不混其光者葢各得贞一而明有所一也天下之动贞夫一者也义曰夫少者多之所贵寡者众之所宗故天下之情伪人事之动静皆归一而后可正也然则天下之广周于万里人心至众万孔千状执一何由而治哉葢万化一术也天下一统也若以至正之道纯一之徳而治之则天下自然而治矣若不以纯一之徳而治之则天下自然而睽乖矣故王辅嗣尝曰夫众不能治众治众者至寡者也夫动不能制动制动者贞夫一者也是天下之动必由寡之所治贞其一而已夫乾确然示人易矣义曰此又言天得一之道也确者则谓刚健者也夫乾以刚健之徳运行不息生成万物示人以和易由其得一之故也故无为而物成不言而时化是示人易也夫坤隤然示人简矣义曰隤然则谓柔顺者也此言地之得一也夫坤之道以柔顺之徳承天之气生成万物不烦而物成不劳而物遂者亦由其得一故也故不须经营而万品自化是示人简也若乾不得専一之道或有隤然则不能示人易矣若坤不得専一之道或有确然则不能示人简矣且以乾坤之道生成之理确然隤然示人易简况为天下之君者哉夫尊为圣人必法此乾之刚健之徳生成天下不至于烦劳则天下従而治矣夫为人臣者必法此坤之柔顺之徳承君之命行君之事则天下不劳而治矣若为君为臣能法易简之道则天下国家可正也爻也者效此者也义曰夫六十四卦分三百八十四爻有动有静有邪有正有凶有吉有是有非故通变之道皆在诸爻之中为人之所效法也故所谓爻者效物之变动者也象也者像此者也义曰夫六十四卦之象皆法于天地水火风雷山泽之象也如乾以天为象坤以地为象艮以山为象坎以水为象如此之类是皆象其卦之所本之像也注所谓象此物之形状也爻象动乎内吉凶见乎外义曰夫六十四卦之象三百八十四爻爻象之间有正有不正有应有不应有善有不善有吉有不吉若爻象之发动于一卦之内则吉凶之事显见于一卦之外也功业见乎变义曰言圣人用此大易之道观其卦爻之变动可行则行可止则止推而求之以立成天下之功业以通天下之心志圣人之情见乎辞义曰辞者则爻象之辞也夫六十四卦之中有情伪之端得失之理其吉凶悔吝皆在爻辞之间欲知圣人设卦之情意者观其爻象之辞则可见矣至如乾之初九言潜龙勿用则圣人勿用之情可知矣比卦上六曰比之无首凶则圣人无首之情可见矣如此之类皆在爻辞间可见矣天地之大徳曰生义曰夫天地之大徳者惟是阴阳二气上下相交生成万物周而复始无有限极故其徳常大若生之不常运之有极则所生之道不广也圣人之大宝曰位义曰宝者爱也位者所守之位也夫圣人之大寳者惟在其位然则圣人之大宝何以在乎位葢圣人之有才徳若无其位则其功不能及于天下若有其至尊至寳之位则其功可以及于天下无有逺近皆被其泽皆被其功徳也是故圣人重徳行道于民故大宝其位也何以守位曰仁义曰言圣人既有才徳又能大宝其位何以守其位哉必须法天元之徳以仁爱之道生成于天下使天下之人皆被己之仁徳然后父子有礼上下相亲也何以聚人曰财义曰夫圣人何以萃聚于人哉必曰财而已财者使衣食丰足用度常备仰有所奉俯有所畜则天下有戴君之心若其衣食不足用度不备则不能萃于天下之民是故古之圣人修其水火金木土五行之事正徳利用厚生使天下之人各得其所如是则父子兄弟递相亲睦矣至于为农者勤于耕为商者勤于货为工者勤于器如此之类则可以保六亲六亲既相保则亲族内外自相亲爱如是是聚人曰财也理财正辞禁民为非曰义义曰言圣人既能守位以仁又能聚人以财使天下父子各有所养各得其所然而货财之道必主于均平使多者不得积其私少者皆得尽其养又须与正其辞为之节制以禁民之有非僻者使皆合于义而得其宜矣然则所谓义者葢裁制合宜之谓义也
