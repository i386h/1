<!-- { "loadSidebar": true } -->
　　乾乾下乾上义曰此伏羲所画之卦也伏羲画八卦始有三爻一爻为地二爻为人三爻为天以象三才之道然未能尽变通之理故文王重之为六爻初为地之下有蒙泉之象二为地之上三于人为臣民之位四出于臣民之上为储贰之象五正当天位六为天之上有太虚之象然后万物成形而天下之能事毕矣六爻皆阳象天积诸阳气而成也既象天其不名天而名乾者盖天者乾之形乾者天之用夫天之形望之其色苍然南枢入地下三十六度北枢出地上三十六度状如倚杵此天之形也言其用则一昼夜之间凡行九十余万里夫人之一呼一吸谓之一息一息之间天行已八十余里人之一昼一夜有万三千六百余息是故一昼一夜而天行九十余万里则天之健用可知自古及今未尝有毫厘之过亦未尝有毫厘之不及盖乾以至健至正而然也故圣人于此垂教欲使人法天之用而不法天之形所以名乾而不名天也且天之形象人之体魄也天之用象人之精神也使寒暑以成日月以明万物以生此天之健用也若人之有耳目口鼻四体是其形也其口言鼻臭目视耳听手足四体之运此其用也至于心之思虑藴于内则为五常百行发于外则为政教礼义故为君为臣为父为子为兄为弟为夫为妇以至于为士农工商莫不本于乾乾不息然后皆得其所成立也左氏曰民生在勤勤则不匮是皆言人当法天之健用也故曰乾元亨利贞义曰文王既重伏羲所画之卦又为此卦下之彖辞以明乾之四徳又配之四时五常而言也元者始也言天以一元之气始生万物圣人法之以仁而生成天下之民物故于四时为春于五常为仁亨者通也夫物春始生之夏则极生而至于大通故高者下者洪者纎者各遂其分而得其性也圣人观夏之万物有高下洪纎乃作为礼以法之使尊者卑者贵者贱者各定其分而不越于礼故于四时为夏于五常为礼利者和也在文言曰利者义之和言物之既生既育故必成之有渐自立秋凉风至八月白露降九月寒露降以至为霜为雪以成万物莫不有渐而成也圣人法之以为义义者冝也天下之民虽有礼以定其分然必得其义以裁制之则各得其冝也故于四时为秋于五常为义贞者正也固也言物之既成必归于正以阴阳之气干了于万物圣人法之为智事非智不能干固而成立故于四时为冬于五常为智然则此五常不言信者何也盖信属于土土者分王四季凡人之有仁义礼智必有信然后能行故于四者无所配也然此四徳以天下事业言之则元为乐亨为礼利为刑贞为政何则盖元者始生万物万物得其生然后鼔舞而和乐圣人法之制乐以治天下则天下之民亦熙然而和乐故以元为乐也天下既已和乐然而不节则乱故圣人制礼以定之使上下有分尊卑有序故以亨为礼也夫礼乐既行然其间不无不率教者圣人虽有爱民之心亦不得已乃为刑以治之于是大则有征伐之具小则有鞭朴之法使民皆畏罪而迁善故以利为刑也夫天下既有乐以和之礼以节之刑以治之不以正道终之则不可也故政者正也使民物各得其正故贞为政也夫四者达而不悖则天下之能事毕矣故四者在易则为元亨利贞在天则为春夏秋冬在五常则为仁义礼智圣人备于乾之下以极天地之道而尽人事之理也初九潜龙勿用义曰自此至用九皆周公所作之爻辞也爻者效也效一卦之动而为之故谓之爻谓之初者一卦之始也谓之九者阳之数也凡易言九六者皆阴阳之数也天一天三天五天九是阳数之竒也地二地四地六是阴数之耦也潜者隠也龙者有变化之神阳气之象也阳以生成为徳君子之象也凡乾坤之十二爻配之十二月今初九乃是建子之月一阳始萌于黄锺之宫虽生成之功未及于物然已有生成万物之心矣若君子未得位之时虽道未泽于世然已有泽天下之心矣谓之潜龙者言阳气未发见而在潜隠之地也勿用者圣人戒后世勿用此潜龙为徳也何以言之凡人萃五行秀气而生为万物之最灵者也然天下之众愚不肖者常多贤智者常少况圣人挺全粹之徳受天元之纯则又过于贤也逺矣夫有圣人之资则无所不通无所不明矣固当出见于世辅其君泽其民利其物以成天下之事业则可也文言曰君子以成徳为行日可见之行也今有圣人之徳之明反以潜隠为事则天下之愚不肖将谁治之是不知天所以生圣人之意也孔颖达作疏以谓勿用者于此时小人道盛若其施用则为小人所害寡不敌众弱不胜强祸患斯及故戒勿施用此大非圣人之夫圣人才无所不能智无所不周懐道徳持仁义以革天下弊举陋典新污俗矫曲为直表邪为正以陶冶于上而天下治矣又何惮小人之害若惧其见害而勿施用则是天下常乱而不可得治也然此勿用者盖言勿用此潜龙为徳也今歴考易中或彖或爻言勿用者有四若屯之彖云勿用有攸往言屯难之时不可徃挠其民务安全也姤之彖云勿用取女言一女配一男是其正也今一阴而遇五男刚壮者也若此之女勿可取之不可与长也师之上六曰大君有命开国承家小人勿用言上六师道之成大君班爵行赏其功大者开建其国为诸侯其功小者建立其家为卿大夫若小人偶立一战之效与之金帛可也赐之甲胄可也后汉光武不任功臣以吏事深得其道不然若用小人必乱其邦所以韩彭英卢立功受地不旋踵而就戮也之六三曰勿用取女见金夫不有躬无攸利言妇人必当正静其徳以待六礼之备然后用父母之命媒妁之言方可归之今六三持身不正见其金夫遂欲从之圣人戒之勿用取此女也由是观之圣人之戒后世不可用潜龙为徳诚无疑矣故孔子目长沮桀溺曰鸟兽不可与同羣吾非斯人之徒与而谁与又曰素隐行怪后世有述焉吾弗为之矣葢后世之人多以潜隐为徳或隐于岩野或遯于林泉罔徳义以沽名傲衣冠以耀志故有终身不见用于世而乱人伦者也且疏又引舜耕歴山汉祖为泗水亭长是岂终潜哉盖养成其徳耳然圣贤其无隠乎曰已道未着已行未成必学问之以养成圣徳然后施为于天下耳甘终身于山林川泽哉然或上下为戾亦有可隠之时故中庸曰君子之道费而隐虽然岂隠遁哉隠其身不隠其道所以然者不以一己之私忘天下之公故孔子皇皇于衰周孟轲汲汲于战国皆谓有圣人之徳身未显而其道不自穷也乾六爻皆圣人象也若之何有圣人之资而潜隠自居乎文言曰潜之为言也隠而未见行而未成是以君子弗用也圣人之戒勿用潜隠为徳可谓明矣九二见龙在田利见大人义曰九二之爻是十二月中气之后正月中气之前阳气发见地上之时也田者稼穑所生而有资益之地也以人事言之则是圣贤君子有中庸之徳发见于世之时也夫君子之道积于内则为中庸之徳施于外则为皇极之化此爻但有君徳而无君位故曰见龙在田利见大人者何盖凡有大人之徳必须利见有大才大徳之君然后可以行己之道若舜之得尧禹之得舜伊尹之得成汤傅说之得高宗吕尚之得周文是也然则五得天位亦曰利见大人者何曰有是君必须有是臣然后万务可举天民可治若尧得舜舜得禹皋陶禹得稷成汤得伊尹文王得吕尚是也故九二九五之爻皆言利见大人今验于易或彖或爻言利见大人者有七萃之彖曰王假有庙利见大人言既作庙以萃聚先祖之神灵必须得大才大徳之人以辅行其礼讼之彖曰利见大人言讼之事必须利见大才大徳之人以辨其是非巽之彖曰小亨利有攸往利见大人言申其号令法制必须大才大徳之人以参酌恢隆之也蹇之上六曰徃蹇来硕吉利见大人言居蹇难之极往则益蹇若来居位则安安则得其硕大之福而吉必须利见大才大徳之人以求解散蹇难也及此乾之二五凡七皆圣人之微也九三君子终日乾乾夕惕若厉无咎义曰九三居下卦之上在人臣之极位正当公相之权也上则须辅弼于君下则须总领百官以平均天下之民凡朝廷之几务莫不一责于已若专奉上而怠于恤下则有佞邪之謟若勤恤于下而简于奉上则有侵权之诛固宜终朝乾乾日不自暇慎思之力行之不倦以终之是上则以思辅其君下则以思总百官以治天下之民自朝及夕常戒惧而惕若则可以无咎矣若者辞之助注以为至于夕犹惕然若厉今则不取九四或跃在渊无咎义曰或者疑惑也跃者腾跃也渊者龙之常处也九三已极人臣之位九四出人臣之上切近至尊之位既非人君又非王官是储贰之象也何哉仲尼曰或跃在渊乾道乃革言人道近于地今九四近于天位已出人臣之上是乾道革变之始也夫太子者天下之本生民之望也不有所进则无以副四海之望欲进其位又恐侵君之权处多惧之地故不得不疑也始则疑惑终则无咎者盖或跃以进其徳在渊以守其位分是进其徳不进其位也故昔者太子必入太学求贤师以教谕之就贤友以渐摩之使知为君为臣为父为子之道目见正色耳闻正声是跃以进已徳而在渊以守已位也震曰震惊百里不丧匕鬯言百里者威不逺也匕鬯者宗庙之器也有威而不过守礼而循常是以见臣子之道全而不侵于君父也今辅嗣之注曰近乎尊位欲进其道廹乎在下非跃所及孔颕达从而疏之曰以其迟疑进退不敢果敢以取尊位且圣人六经垂万世之教为天下之法所以教人臣之忠人子之孝也今其言曰不敢果敢以取尊位是何人臣之忠人子之孝哉又言曰西伯内执王心外率诸侯以伐纣此尤违圣人之如其言则簒逆之道也今故不取夫圣人之言不劝则戒劝之者欲其进徳也戒之者惧其侵君之权也为储贰者但进修其徳以礼法而守其位则文言所谓进徳修业欲及时也故无咎九五飞龙在天利见大人义曰九五之爻当建辰之月阳气盛而上升于天如龙之腾飞然犹圣人积中正诚明之徳徳既广业既成即人君之位上合天心下顺人情以居至尊之地也然乾之六爻九二九五并言利见大人者九五虽有圣人之徳之位必须得大才大徳之臣辅佐之然后可以有为于天下使一民不失其所一物必遂其性此圣人之心也故言利见太人九二虽有圣人之徳固须得大才大徳之君然后得已道之行先圣云水流湿火就燥云从龙风从虎圣人作而万物覩此言圣人在位天下有圣人之徳者皆来仕于朝皆以类应也礼曰天降时雨山川出云如圣人在上则天下圣人皆来辅佐之也孟子曰尧以不得舜为己忧舜以不得禹稷皋陶为己忧尧大圣人也必得舜舜大圣人也必得禹稷皋陶故可以治是虽有大才大徳之君必利见大才大徳之臣然后成天下之治也上九亢龙有悔义曰此一爻居卦之终亢极之地也若圣人当衰耗之年不可更专己任必得圣贤之人以代己之聪明也故尧之耄期倦于勤则授之舜舜耄期倦于勤则授之禹禹耄期则授之启是圣人与时消息知进退存亡而不至亢极故无悔耳然圣人之徳固无亢也盖其年有亢耳圣人之道固无悔也盖其身有盛有长有耄耳今上九是年齿衰耗精神倦怠之时若居此时不能自反而求代己任则必有悔矣离之九三曰日昃之离不鼔缶而歌则大耋之嗟凶太玄首之上九曰巅灵气形反正此谓也是皆圣贤谓耄必求代而着万世之戒也用九见羣龙无首吉义曰乾之六爻自初至上皆称龙者终始全用刚阳之徳也王者法天之健居兆人之上亦当终始用其刚阳之徳也故言用九见羣龙然谓无首吉者言全用刚徳不可居物之首也何则夫国家兵武至刚威者也动则蠧民之财残民之命圣人不得已而用之也凡人臣有背叛四夷有侵挠天子于是加兵以诛讨之去其元恶大憝以安天下之生灵待其有犯然后应之耳不可先之也先之则穷黩矣夫穷兵黩武岂圣人事哉秦之始皇汉之孝武隋之炀帝唐之明皇皆为首以自取败亡之道耳故圣人戒之言无首乃得无咎也彖曰大哉乾元万物资始乃统天云行雨施品物流形大明终始六位时成时乘六龙以御天乾道变化各正性命保合太和乃利贞首出庶物万国咸宁义曰彖曰者仲尼为十翼之文赞明易道以觧文王所作卦下彖辞之辞以明一卦之大要故亦谓之彖大哉乾元万物资始乃统天者此三句释乾元之义也大者无限极之辞乾者刚阳至健之气元者始生长养之徳言天以一元之气生成万物而无有限极也然坤则称至哉者盖天气降于地为万物之始地承天之气以育成万物之形是有所至故曰至哉资者取也言乾以一元之气发育施生故万种之物资而为始坤则待天气之降然后能生万物故乾言资始坤言资生此圣人于一字皆有意乃统天者夫天者形之名今以刚健之徳运行不息故得天气常存是乾元能统领天之形也云行雨施品物流形者此释亨之徳也乾为阳气而上统于天天将降雨山川出云云气升行雨泽下施故品彚之物各流布其形体而得亨通也大明终始六位时成时乘六龙以御天者此四句总结乾之徳大明终始之道六爻之位各有次序初则潜阳气潜萌于黄锺之宫二则见阳气见于地之上三则处人臣之极四则出人臣之上为储君五则阳气至盛隮升于天上则亢极在太虚之中时潜则潜时见则见时跃则跃时升则升是六位以时而成也时乘六龙以御天者夫以上下定位而言之谓之六位以阳气变化而言谓之六龙阳气自十一月渐升冬至之日萌于黄锺之宫至五月而阴气渐升是乘此六龙之位以时而升降故大明生成万物终始之道以控御天体也且人之神气萃之则生散之则亡天有刚阳之气运行不息故天体常存也乾道变化各正性命者此二句申明乾元之徳变者后来改前以渐变易也化者一有一无全然而化也性者天生之质有刚柔迟速之别也命者人所禀受有贵贱夭寿之等也天以刚阳之徳自然以渐变化各正其万物之性命按书曰惟天阴隲下民是或富或贵或夭或寿皆上天黙定之也至于草木之性有甘有苦有益人者有害人者皆天所赋性命之然也保合太和乃利贞者此释利贞之徳也天以刚阳之徳生成万物必以渐成之以保合太和之道盖刚阳不以健而利物则不能保合者也故必渐成之若立秋凉风至八月白露降九月寒露降以至为霜为雪是渐成其物而不暴终能正固而干了之也若其大暑之后寒凉暴至则万物能成乎故曰保合太和乃利贞首出庶物万国咸宁者自大哉而下明乾之四徳元为春以始生亨为夏以大通利为秋以渐成贞为冬以干了是天道自然而然也此二句言人为天下之君首出万民之上法乾之四徳为礼乐刑政以生成天下之万民故乐为元礼为亨刑为利政为贞四达而不悖万国所以皆得安宁也象曰天行健君子以自强不息义曰此先圣所作大象之辞所以明一卦之用也天行健者盖言天以至健而行故一昼夜之间凡行九十余万里而君子之人则当法之而健健不已以至为君为臣为父为子小之一身次之一国大之天下皆当法天之至健之徳强勉于已夕思昼行无有休息则可以成天下之事业而行天下之大道也故曰天行健君子以自强不息潜龙勿用阳在下也见龙在田徳施普也终日乾乾反复道也或跃在渊进无咎也飞龙在天大人造也亢龙有悔盈不可乆也用九天徳不可为首也义曰潜龙勿用至不可为首也此先圣又解释周公之爻辞故谓之小象潜龙勿用阳在下也者言建子之月阳气始发而功尚未及于物是犹以圣人之徳而在于潜隠之时也然千里一贤犹为比肩且千里至逺之处而间有一贤则犹以为比肩相接是则普天之下庸庸者多而贤智者寡矣以贤者尚或如此其少况圣人乎是盖千载而一遇也以天之所以生圣人者必将有以益于天下而兴天下之利除天下之害举天下之教化行天下之大道也而复潜遁为事则是辜天地之生矣虽然天阳之气有时而潜有时而见圣贤君子亦有时而潜有时而见盖圣人虑万世之下观此潜龙之事遂务隐遁而失其施用故于此戒之言当勿用此潜龙为徳也今言潜龙勿用者以其阳气在地之下而功未及物故曰阳在下也见龙在田徳施普也者言阳气发见于地之上而功及乎物也是犹圣人执中道其功施布而无所不至使贤者智者皆可以俯而就之愚者不肖者皆可企而及之以至一民一物欲使无不得其宜而皆合于中道是其徳施普也然而虽有圣人之徳而无圣人之位不能大营造天下之事业故曰徳施普也终日乾乾反复道也者乾乾健健不息之谓九三当公相之位其责甚重上以道承事于天子及其储君而尽其忠义之分竭其人臣之节下以道表率百官之事平均万民之政教反复以事上治下不离其道故曰反复道也或跃在渊进无咎也者言储贰之位能进其徳则不失天下之望守其位分则絶君上之疑虽日进其徳而无有咎悔故曰进无咎也飞龙在天大人造也者言九五之爻正当阳气极盛之时生成万物而万物各遂其性犹圣人有大中之徳又居圣人之位故当兴利除害扶教树化锄奸进贤以至经营万事设为仁义之道使一民一物无不被其泽无不遂其性故言飞龙在天是大人营造兴制之时故曰大人造也亢龙有悔盈不可乆也者大凡日中则昃月盈则蚀物理之常也今圣人自初至上其功已着其徳已成则至于年衰齿耗当求所代以副天下之望则可不然则有过亢之悔故谓之盈满之地不可乆居知其可退而退则悔吝可逺故曰盈不可乆也用九天徳不可为首也者言圣人用刚健之徳以化成天下镇抚四夷懐来诸侯如四夷交侵中国诸侯不臣天子则圣人以兵应之是不为首也凡先动为首后动为应若其纯用刚徳而又为事首是必至于过暴而为祸害也待其有犯已者然后应之则不失其道故曰天徳不可为首也文言曰元者善之长也亨者嘉之也利者义之和也贞者事之干也义曰文言者先圣以乾坤之义尤深故又作文饰之言以解其义元者善之长也者自此以下至元亨利贞文言之第一节也元者始也言天以一元之气始生万物万物皆由一元而生是为众善之长也何则善莫大于生徳故天地之大徳曰生是大徳生成以元为始即此元者能长于众善也亨者嘉之也者言天既以一元之气施生万物而至于盛夏之月则阳气极盛万物皆极其生养而无不繁蔚故高下洪纎无不得其所是嘉美之所聚也利者义之和也者义冝也和渐也所谓自立秋凉风至以至为霜为雪是天之生物皆使不失其冝以积渐而成之也贞者事之干也者言天之使物自始生至于亨通而又成之有渐及冬之时则生成之功已毕使皆得其正固而干了之君子体仁足以长人嘉足以合礼利物足以和义贞固足以干事君子行此四徳者故曰乾元亨利贞义曰此以下言君子法天四徳而行也君子体仁足以长人者言天以一元之气生成万物而万物得遂其性各安其所故君子以至仁之徳陶成天下使一民一物莫不受其赐是故于一家施仁则一家之内爱敬而尊事之一国施仁则一国之内爱敬而尊事之虽有鳏寡孤独穷民之无告者均使之不失其所如此是为众人之长也嘉足以合礼者言天以盛夏亨通万物而万物莫不茂盛故君子施嘉美之道使各得聚谓犹民物既已富庶则不可以无节故欲男女有别则为之制婚姻之礼欲上下交接而和乐则为之制鄊饮酒之礼欲其尊君宾王则为之制朝觐之礼欲其笃哀戚孝思则为之制丧祭之礼如是之类是君子以嘉美之道而使皆合礼也利物足以和义者言君子法天霜露之气而成就万物皆有其渐故始以仁义礼乐教之导之然民有不令不肖者虽善教之而终不能迁则必用刑罚以整齐之使不至于乱而皆得其利又以渐而成治使天下之物各得其冝也贞固足以干事者言君子法天贞正之徳能干了其事若正而不固则无能终其正若固而不正则入于邪必当守正坚固然后可以干济天下之事也此君子法天之四徳而行故曰乾元亨利贞也初九曰潜龙勿用何谓也子曰龙徳而隠者也不易乎世不成乎名遯世无闷不见是而无闷乐则行之忧则违之确乎其不可潜龙也义曰此孔子欲申言乾六爻之故假设问荅以明其义此以下至动而有悔文言之第二节也潜龙勿用其义何谓也子曰龙徳而隠者也言有圣人之徳而处于贫贱是隠遁之时也不易乎世者言有圣贤之道则必随世俗而施为教化以磨揉于下使其乱则变而为治恶则悛而为善今潜隐之时但韬晦其光而自修其已是不为世俗而变易者也不成乎名者言圣人不务于名其有实则名随之矣今但以潜隠为事而不行教化之实是不成其名也遯世无闷者言既潜遁则不务行其教化之实是无所忧于天下故遯世而无以为闷也不见是而无闷者言有圣人之徳居其位行其道是为世所是也今止以潜隠为事而不务行其教化则不见是于天下也虽不见是于天下然已亦终无所忧闷而务专独为事也乐则行之忧则违之者凡圣人有为于时则其所施设教化皆与天下同之若天下之所乐己亦乐而行之天下之所忧己亦忧而违去之是忧乐皆同于天下此圣人之常行也今止以潜遁为事是所为皆异于众也若天下之所忧已或乐之则行也天下之所乐已或忧之则违去之而不行也是务隠晦者虽忧乐必异于世也确乎其不可濳龙也者言如上之数事确然不能举也其所为者是濳隠之人也此皆圣人着为万世之戒言上之所行皆濳晦之事故当勿用此为徳也九二曰见龙在田利见大人何谓也子曰龙徳而正中者也庸言之信庸行之谨闲邪存其诚善世而不伐徳博而化易曰见龙在田利见大人君徳也义曰此释九二爻辞言圣人居于下位而所行无过无不及者以其有中正之徳也故曰龙徳而正中者也庸言之信庸行之谨者庸常也言九二之君子有圣人之徳故俯仰循理从容中道至于常言必信实常行必谨慎是由其性至明故出处语黙皆合于中和之域然后口无可择之言身无可择之行也闲邪存其诚者寛而防之谓之闲诚则至诚也言此九二能以中正之徳防闲其邪恶虑其从微而至着故常切切而防闲之若中庸所谓博学之审问之慎思之明辨之笃行之以小善至于大善由大善乃至于圣是由能防其邪恶而内存至诚然也中庸又曰至诚无息不息则乆乆则征言至诚之道终而不已则有证验也又曰其次致曲曲能有诚唯天下至诚为能化盖言委曲之事发于至诚则形于外而见着见着则章明章明则感动人心人心感动则善者迁之恶者改之然后化其本性故曰惟天下至诚为能化此圣人存诚之验也故曰闲邪存其诚也善世而不伐者伐矜伐也夫中人之性有一善则盎然溢于面目而自矜伐其能也若夫有善功有善徳而不自矜伐者唯圣人能之若尧之时洪水泛滥于中国而民几鱼矣唯大禹能排决疏导之以消其难使万世之下被其赐然而禹亦未尝矜伐之故舜称曰汝惟不矜天下莫与汝争能汝惟不伐天下莫与汝争功又若仲尼万世之师其功配天地其明并日月然且尝言君子之道四丘未能一焉以仲尼之于四事岂有不能哉盖圣人虽有大善于世而不自伐也徳博而化者此言既有中正之徳其言常信其行常谨又能防闲其邪恶而存其至诚有大善而不自伐故其徳广而化行于天下矣易曰见龙在田利见大人君徳也者九二虽未居大人之位而为人臣乃有人君大中之徳故特举本爻之辞以结之九三曰君子终日乾乾夕惕若厉无咎何谓也子曰君子进徳修业忠信所以进徳也修辞立其诚所以居业也知至至之可与几也知终终之可与存义也是故居上位而不骄在下位而不忧故乾乾因其时而惕虽危无咎矣义曰君子进徳修业忠信所以进徳也者内尽其心谓之忠不欺于物谓之信盖九三居人臣之极位内能尽己之心不欺于物使徳行日进而功业日修也修辞立其诚所以居业也者辞谓文教也诚谓至诚也言外以修其文教内以敦其诚实此所以居业也然上谓之修业下谓之居业者盖文辞相避亦功业之盛故当居之也知至至之可与几也者几者有理而未形之谓也言君子之所学学圣贤之事业致君泽民之术也小而一邑次而一郡以至为将为相佐天子治天下当其未至之时知其必至预习其业朝夕以思之学其为治之道至于有位宰一邑牧一郡为将为相举而行之无所施而不可盖由知至而至之耳昔孟子四十不动心盖当志学之年天下之事无所不学及其壮仕之歳凡天下之事莫有动其心者是知至而至之也知终终之可与存义也者言为臣之义终始一徳以奉其上是得臣之冝也岂非知终乎然后之人臣居于显位上而奉一人之尊下而有百官万民之责内无觊觎僭窃之心若伊尹之于太甲周公之于成王霍光之于昭帝诸葛亮之于蜀主此数君子是谓知终终之于人臣之分能存万世之义也是故居上位而不骄在下位而不忧者言九三居人臣之分其徳业既已进修则宜进退必以徳而升降必以道故居上位而无骄亢之色在下位而无忧闷之心故乾乾不息因其所为之时而惕惧戒慎虽履至危之地亦免其咎矣九四曰或跃在渊无咎何谓也子曰上下无常非为邪也进退无恒非离羣也君子进徳修业欲及时也故无咎义曰此先圣释九四之爻辞以位言之曰上下以出处言之曰进退今九四当储贰之位故虽或上或下非苟为其邪佞也或进或退非苟离其羣类也是故进其徳以副天下之望修其业以絶君上之疑如此者是将欲及时而行道也故上与进是或跃之义下与退是在渊之谓也故无咎者言若不能进其徳以塞天下之望又不能守其位分而致君之疑则其为祸也不细矣今得无咎者诚能副民望而去君疑也九五曰飞龙在天利见大人何谓也子曰同声相应同气相求水流湿火就燥云从龙风从虎圣人作而万物覩本乎天者亲上本乎地者亲下则各从其类也义曰此释九五之爻辞同声相应同气相求者此释声气自然相感之道也同声若弹宫而宫应弹商而商鸣鹤在阴其子和之之类是也同气若天欲雨而柱础润磁石引针琥珀拾芥之类是也水流湿火就燥者此释无情之物自然相应夫地体卑下水性就下其流必就卑湿也火本炎上其性燥故焚其刍薪必先于燥也云从龙风从虎者此言有情感无情也龙者水畜云者水气故龙吟则景云出虎是猛威之物而风亦是震动之气故虎啸则谷风生圣人作而万物覩者言圣人之作光明盛大与天地合徳万物莫不遍烛夫天地感应而生万物圣人感应而用天下之贤共成天下之业敷为皇极之教而天下万物莫不观覩之也前言大人造是圣人营造兴制之时此统言之故曰圣人作而万物覩也本乎天者亲上本乎地者亲下者此言本天则动物也本地则植物也言天之运动而飞物亦动地之凝静而植物亦静此圣人推举自然之理以明之也上九曰亢龙有悔何谓也子曰贵而无位高而无民贤人在下位而无辅是以动而有悔也义曰夫卦之六爻上与初为无位初则未中上则过中是虽在高贵而无大中之位既贵而无位以居于尊高则安得天下之民也贤人在下位而无辅者今既亢极则贤虽在下位而亦不辅佐矣夫如是则动静之间皆有悔也潜龙勿用下也见龙在田时舎也终日乾乾行事也或跃在渊自试也飞龙在天上治也亢龙有悔穷之灾也乾元用九天下治也义曰此以下至天下治也文言之第三节全以人事明其义也濳龙勿用下也者言圣人有龙徳在于潜隠之时故圣人戒其勿用此为徳者以其功不及物居无位之地而处于卑下也见龙在田时舎也者舎弃舎也若仲尼有圣人之徳而无其位当衰周之时皇皇汲汲而不得见于世是为时之所弃舎也夫既为时弃舎然而前又言徳施普也及天下文明者何也前盖以圣人之徳言之也此所谓时舎者以位言之也终日乾乾行事也者言九三居人臣之极位有奉上率下之责至难至重故终日之间乾乾不息以行当位之事也或跃在渊自试也者言九四已离下卦而居上卦之下逼近至尊虑有僭上之嫌故疑之而或腾跃以试己之才徳副天下之望也飞龙在天上治也者言圣人有龙徳而居天位以兴天下之治也亢龙有悔穷之灾也者言圣人当过亢之年其精力耗倦若不求所代以终其位则必有穷极之灾也乾元用九天下治也者言乾以一元之气自濳至飞终始本末能用阳刚之徳以生成万物在圣人则有刚明之道以一己不能尽天下之治固在左右前后大臣小臣皆能用刚正之君子然后得天下治矣濳龙勿用阳气濳藏见龙在田天下文明终日乾乾与时偕行或跃在渊乾道乃革飞龙在天乃位乎天徳亢龙有悔与时偕极乾元用九乃见天则义曰此以下文言之第四节全以天气明其义也阳气濳藏者言建子之月阳气濳施于地下而藏遁之时也天下文明者言天气发见于地上使勾萌皆达枯槁毕荣故高下洪纎皆流形品使天下之物有文章而光明也与时偕行者言建寅之月三阳并用之时其卦成泰故君子终日之间乾乾不已与天时相契而行也乾道乃革者言九四离下卦之上而入上卦之下故其道有所变革也乃位乎天徳者言天者积诸阳气而成今九五之爻以刚阳之徳居至尊之地是位本乎天位者也与时偕极者言四月之间阳气盛极如圣人当耄期之年是与时偕极也乃见天则者言乾元能用刚阳之徳乃显天之法则也乾元者始而亨者也利贞者性情也乾始能以美利利天下不言所利大矣哉大哉乾乎刚健中正纯粹精也六爻发挥旁通情也时乘六龙以御天也云行雨施天下平也义曰此以下文言之第五节又重释乾之四徳也乾元者始而亨者也者元始也亨通也言乾以一元之气始生万物万物皆资始于一元然后得其亨通故于春则芽者萌者尽达至夏则繁盛是乾以一元之气始生于物而物得其亨通也利贞者性情也者言万物既生而繁盛则必渐成之故利于秋贞于冬当秋之时则万物和渐而成至于冬则干了而无不获其正性言之人事则圣人能生成天下民物使皆获其利而不失其正者葢能性其情也何则葢性者天生之质仁义礼智信五常之道无不备具故禀之为正性喜怒哀乐爱恶欲七者之来皆由物诱于外则情见于内故流之为邪情唯圣人则能使万物得其利而不失其正者是能性其情不使外物迁之也然则圣人之情固有也所以不为之邪者但能以正性制之耳不私于己而与天下同也圣人莫不有喜之情若夫举贤赏善兴利于天下是与天下同其喜也圣人莫不有怒之情若夫大奸大恶反道败徳者从而诛之是与天下同其怒也圣人莫不有哀之情若夫鳏寡孤独则拯恤之凶荒札厉则赒贷之是与天下同其哀也圣人莫不有乐之情若夫人情欲寿则生而不伤人情欲安则扶而不危若此之类是与天下同其乐也是皆圣人有其情则制之以正性故发于外则为中和之教而天下得其利也小人则反是故以情而乱其性以至流恶之深则一身不保况欲天下之利正乎乾始能以美利利天下不言所利大矣哉者此又叹美乾之徳言乾始以一元而生成美利于天下于卦不言所利者诚由至广至大无有限极故不可以所利言之也然则易卦有具四徳者七其余皆言所利若坤言利牝马之贞屯言利建侯之类是也葢有所系然耳独乾徳至大故不可言所利也其曰大哉乾乎刚健中正纯粹精也者此言乾之徳至大而不可穷测也以其刚健运行昼夜之间凡行九十余万里而无毫厘之过与不及至于春夏以生秋冬以成自古逮今未尝违悖是其至健而不失中正也所以然者葢以至纯至粹精健而不杂故也六爻发挥旁通情也者言乾之六爻或濳或见或跃或飞而迹皆不同故发越挥散则可以见圣人出处进退之情也时乘六龙以御天也者已解在彖云行雨施天下平也者言乾以一元之气布而为云散而为雨以生成天下而无不均也君子以成徳为行日可见之行也潜之为言也隠而未见行而未成是以君子弗用也义曰自此至其唯圣人乎文言之第六节也此一节复释潜龙之言故先发上二句以明不可用潜龙为徳也言君子之人得其天性之全故五常之道亦必博学审问然后修成其徳为常行之行而发之于天下使天下之人日见其所行此谓君子之常道也潜之为言也隐而未见行而未成是以君子弗用也者夫君子之人既以成徳为行为心则不可专务隠晦今之潜则是以圣人之资性反在于潜遁未见之时也行而未成者言既有圣人之性则必学之问之修成其道而为行于己然后用之于外则可以成圣人之全徳今止以潜遁为心则是有圣人之资质而不学不问亦终不能成行于已是与不圣同矣故圣人于此戒之言是以君子弗用此潜龙为徳也君子学以聚之问以辨之寛以居之仁以行之易曰见龙在田利见大人君徳也义曰此释九二爻辞也言君子之人禀天之全性发见于世而能执中庸之道者也何哉盖圣人虽得天生善性之全亦须广博其学以精其徳审问以辨其疑而又寛裕居其时以畜聚其事业而志于逺大是以执其中庸而不有妄动以至推仁义以爱人示恩信以抚物其徳业恢广无所不至使天下之贤智者可以俯就天下之愚不肖者可以企及此皆由博学审问寛居仁行之然也是故庸人之情苟一善得于已则必悻悻然耻于下问而又躁妄以求其进所居失其寛所行失其仁是故业不能成于逺大而终为浅丈夫矣故圣人又于此叹美九二之徳言其见龙在田以其有人君之徳而无人君之位耳九三重刚而不中上不在天下不在田故乾乾因其时而惕虽危无咎矣义曰此又释九三之爻葢此一卦上下皆乾是重刚也三四介重刚之间下已过于二上不及于五故皆曰重刚而不中也上不在天非九五之君也下不在田非九二之臣也正当大臣之位上有一人之奉下有百官万民之责故乾乾因其时而惕惧不敢遑安如此则虽在危地亦可无咎九四重刚而不中上不在天下不在田中不在人故或之或之者疑之也故无咎义曰此又释九四之爻乾之六爻上二爻为天下二爻为地中二爻为人备三才也此九四一爻上不在天下不在田中不在人是中不在人臣而正得储君之位既为储贰则进退上下皆有疑惑故所进而上者修徳也所退而下者守位也夫如是故无咎矣夫大人者与天地合其徳与日月合其明与四时合其序与鬼神合其吉凶先天而天弗违后天而奉天时天且弗违而况于人乎况于鬼神乎义曰此又释九五之爻大人者大才大徳之人也夫天高而覆地厚而载故其徳曰生圣人亦能以仁爱生成于物故与天地合徳日月至明故无幽无隠皆烛之而圣人亦能同其明天以春夏秋冬而生成肃杀圣人亦能以仁义刑政化天下故与四时合其序鬼神之为道善者福之淫者祸之圣人则赏善罚恶是与鬼神合其吉凶先于天时而行事则天弗违之是天合大人也后于天时而行事则奉顺于天时是大人合天也以天之至大而圣人合之况于人与鬼神乎亢之为言也知进而不知退知存而不知亡知得而不知丧其唯圣人乎知进退存亡而不失其正者其唯圣人乎义曰此又释上九之爻亢之为言但知进而不知退知存而不知亡知得而不知丧如此之类皆圣人之所不为是亢而招悔者也唯圣人为能知进而不忘退知存而不忘亡知得而不忘丧故于衰耗之年则求所代而终之尧舜禹是也上一句其唯圣人乎于义不安当为羡文
