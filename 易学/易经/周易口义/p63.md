<!-- { "loadSidebar": true } -->
　　盛徳大业至矣哉义曰此已下至阴阳不测之谓神为一章此是十翼之中第五章今注疏之说皆以谓显诸仁藏诸用而下至道义之门为一章今观显诸仁藏诸用鼔万物而不与圣人同忧三句皆言上文天地不测之事故自此盛徳已下至阴阳不测之谓神为一章自夫易广矣大矣而下至易简之善为一章盛德大业至矣哉者夫天地之道无所不生无所不育以生成之功言之其徳至广而其功至大也圣人法天之用广生成之道万物由之而通政教由之而理而又作工巧以便器用立商贾以通有无为之纲罟则以畋以渔为之耒耜则以耘以耨天下之人至于昆虫草木无不被其赐者是圣人充盛之徳广大之业至极矣哉然必云盛徳大业者盖施于行则为徳行于事则为业也富有之谓大业义曰自此已下覆说大业盛徳因广明易与乾坤之事夫天之生物盈满于天地之间则谓之富圣人法天之行事布其徳泽施其教化竭天下之财用聚天下之民物以为之富有富有天下措当世于不拔故谓之大业也日新之谓盛徳义曰夫天地之道日往月来阴极阳生四时更变寒暑相推一日复一日其徳愈新以至生成万物日日而盛大圣人法此天地之道増修其徳持循政教适时之变量事制宜使其徳日日盛大生生之谓易义曰生生者阴生阳阳生阴也天地之道圣人之徳以富有言之则谓之大业以日新言之则谓之盛徳而又生成之道变化死生生而复死死而复生使万物绵绵而不絶者天地圣人之徳业也夫大易之道尽七九八六之数写天地水火雷风山泽之象总阴阳生杀之理包人事万物之宜变而必通终而复始随时之变因事制宜凖拟天地之间则其功不异是生生相续而不絶也成象之谓乾义曰乾者健也夫天以一元之气仰而望之其色苍苍然下周于地其状如倚杵南枢入地三十六度北枢出地三十六度一书一夜凡行九十余万里自古至今未尝有毫厘之差忒亦未尝有分毫之不及以至生成万物皆以乾健而神其用以成就万物之形状非刚健之功则不能如是也故伏羲始画乾卦皆取健用为象也效法之谓坤义曰坤者顺也夫坤地之道承天之气而始终万物无所不载无所不生皆效天而生育之故伏羲画坤之卦亦皆取效坤顺之义而名曰坤然则必言成象之谓乾效法之谓坤者盖万物之生必由天道刚健然后成其形象地道柔顺必得阳气然后顺其物理以人事言之乾则为君之象坤则言臣之道天下之事非君不能立庶政之设非臣不能行也极数知来之谓占义曰夫大易之道总包天地动赜鬼神天下之事不言而自知吉凶之道未萌而先见皆圣人以蓍象之数占其事物之理逆知来事之意考其行事之验以成其文也故下文所谓将有为也问焉而以言其受命也如响此之谓也通变之谓事义曰夫暑徃则寒来阳生则阴伏物之所以理事之所以通生而后滋周而复始皆自于变化之力也故黄帝通其变使民不倦神而化之使民宜之易穷则变变则通通则久是皆自通变之道然后成天下之事也阴阳不测之谓神义曰夫万物之生皆由天地阴阳之功以生成之然生成之道周而复始极而复生不言而信不疾而行以至变化之理及究其生育之形不可得而知也
　　夫易广矣大矣义曰自此已下至易简之善配至徳为一章此十翼之中第六章赞明大易之道至广而至大也夫易变化极于四达是广矣穷于上天是大矣故下文云广大配天地是也以言乎逺则不御义曰逺者四逺之外而不御止也夫大易之道至广而至大极天地之渊蕴尽人事之终始推于天下则天下之事无不备施之万世则万世之事皆可知穷于四逺则四逺之处不能以御也以言乎迩则静而正义曰迩谓近也夫迩近之地目所可覩耳所可闻思虑之所可及之处也故大易之道虽于迩近之间穷理尽性耳目之所覩思虑之所及寂然不见其形杳然不见其迹虽邪僻之不能干至于幽至于静黙然而得其正者大易之道也以言乎天地之间则备矣义曰言大易之道至广而至大以言乎遐逺之间则不可御止以言乎迩近之处则其道静黙以言乎天地变化之道则无所不备矣夫乾其静也専义曰乾者天之用也夫乾之体至刚至健一昼一夜凡行九十余万里其刚健之徳也如此夫然而生育之时虽纯阴用事而坤道承阳之气以发生万物虽当纯阴用事之时而阳气凝然静黙任其専一之道以生于物也其动也直义曰直谓正直也言乾之用虽未生万物之时其静也専及其阳气下降于地以生万物其运转则四时不忒寒暑无差刚而得正是以大生焉义曰言天地之道以其専一至静之徳运动而不失其正是以能大生于万物也夫坤其静也翕义曰翕者敛也夫坤之道凝然在下承天阳之气以生于万物当阳气未降之时则翕敛其气闭藏其用也其动也辟是以广生焉义曰夫坤之道凝然在下翕敛其气闭藏其用而不动及其阳气下降之时开辟其用承阳之气以生于物是以其生育之道至广而无限极也广大配天地义曰此已下申明大易之道也言大易之道至广而至大无所不包无所不备上可以配之于天下可以周之于地其道至深而至逺也变通配四时义曰夫易之道至幽至赜惟变所适生而不絶周而复始变通之道无所常定亦可以配于四时至如乾坤之道生杀之理春则生之生之不已必夏长之长之不已必秋成之成之不已必冬干之是四时生杀皆有其时而变通易有变通之理所以配于四时也阴阳之义配日月义曰夫易之中有阴阳犹乾坤之有日月夫日者是至阳之精照于昼而为明月者是至阴之精照于夜而为明故大易之道变通之理有刚有柔有阴有阳犹乾坤之有日月运其寒暑以成昼夜易简之善配至徳义曰夫大易之道包含万象至纎至悉无所不载然而其道简易不尚烦劳可以配天地之至徳也
　　子曰易其至矣乎义曰此已下至成性存存道义之门为一章此赞美易道至大至广也夫易圣人所以崇徳而广业也义曰夫大易之道至广而至极上可以括天之髙明下可以包地之博厚圣人用之可以增崇其至徳广大其功业也知崇礼卑义曰夫万物之理万事之原不能出于圣人之知然圣人之知必由礼而修饰之故知崇则如天之高至贵而人莫能及故礼卑如地之下至而人不能出是至崇者不能及于知之髙至卑者不能出于礼之用也崇效天卑法地义曰言圣人之知崇而上效于天礼卑而下法于地知以幽逺为上则为崇礼以卑退为本故为卑也天地设位而易行乎其中矣义曰夫天以纯阳之气积于上地以柔阴之气积于下天地初判二位既设则大易之位万物之情以行于天地之间矣成性存存道义之门义曰性者天所禀之性也存存者不絶之貎也夫人禀天地之善性至明而不昏至正而不邪至公而不私若能观天之性而成就己之性则可以生成于天下以尽万物之性使万物之性存存而不絶而道义之门自此涂而出也若夫不能观天之性以正己之性则于邪佞而放僻之事从而至矣如是则不能成其道义之门不能开通其物故此大易之道凖拟于天地至公至正无私无曲成其治性之道存存而不絶成其道义之门为人之所出入而取法也
