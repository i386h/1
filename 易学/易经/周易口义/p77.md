<!-- { "loadSidebar": true } -->
　　序卦
　　义曰夫序卦者所以序说六十四卦之义也按文王既繇六十四卦分为上下二篇其先后之次其理未见在于常常之人故难晓矣孔子就上下二篇各序其相次之义以序说六十四卦之本因以发明大易之渊藴故谓之序卦自乾坤而下至于既济未济皆言相受之理也有天地然后万物生焉盈天地之间者唯万物故受之以屯屯者盈也义曰夫乾卦是伏羲所画八纯之卦乾者天之用也生成之祖宗也万物之生必自乾而始故乾为六十四卦之首也然而独阳不生独阴不成阳不得阴不能成生物之道天不降地无以为育物之理故有天然后有地地者载万物之本也坤者地之用也坤能顺承于天以生成万品之物故以坤次于乾也故乾坤者天地之用万事之本始者也然天地之生万物必须屯难然后成也故草木之生莩甲之时必先屯难而后至于盛大盈满于天地之间也故屯卦所以次于乾坤也屯者物之始生也物生必蒙故受之以蒙蒙者蒙也物之稺也物稺不可不养也故受之以需需者饮食之道也饮食必有讼故受之以讼讼必有众起故受之以师师者众也众必有所比故受之以比比者比也比必有所畜故受之以小畜物畜然后有礼故受之以履义曰夫物既屯难而生未至于盛大故必蒙然而盘屈盘屈不已然后盛大故以蒙卦次于屯也然物生蒙昧若不滋润之以成生养之道则不能成也故以需卦次于蒙也然而需者养也饮食之道也饮食之道养而不已必有其争讼之事故以讼卦次于需也然而争讼不已物情乖离必有行师用兵之事故以师卦次于讼也行师不已必须亲比故以比卦次于师也然而亲比之道贵于得正既得其正必有所畜故以小畜次于比也物既畜聚必须合礼故以履卦次于小畜也履而泰然后安故受之以泰泰者通也物不可以终通故受之以否物不可以终否故受之以同人义曰能行礼者其身必安故以泰卦次于履也安之既久必有其否故以否卦次于泰卦也然而否之既久其道必亨必须和同故以同人之卦次于否卦也与人同者物必归焉故受之以大有有大者不可以盈故受之以谦有大而能谦必豫故受之以豫义曰既与人同众物必归必须大有其众故以大有次于同人也既大有其众不可刚暴必须谦顺故以谦卦次于大有也然而既大有天下之众又能谦顺则人必悦豫而随之故以豫卦次于谦也豫必有随故受之以随以喜随人者必有事故受之以蛊蛊者事也有事而后可大故受之以临义曰天下既悦豫则人乐然而随之故以随卦次于豫也然而以喜随人久而必极必败于成事故以蛊卦次于随卦也事既已久败必须有才徳之人以临治之故以临卦次于蛊也临者大也物大然后可观故受之以观可观而后有所合故受之以噬嗑义曰临人之道必在中正中正必有可观故以观卦次于临也观民之道必以徳化徳化既行必须去其刚梗之物故以噬嗑次于观也嗑者合也物不可以苟合而已故受之以贲贲者饰也义曰物既相合必须修饰于外故以贲卦次于噬嗑也致饰然后亨则尽矣故受之以剥义曰物既文饰久而必敝故以剥卦次于贲也剥者剥也物不可以终尽剥穷上反下故受之以复复则不妄矣故受之以无妄有无妄然后可畜故受之以大畜物畜然后可养故受之以颐颐者养也不养则不可动故受之以大过义曰物不可终剥必复其性故以复卦次于剥也既复其性必有由中之信以行于己故以无妄次于复也物既无妄必有可畜故以大畜次于无妄也物既大畜必有所养之道故以颐卦次于大畜也养之必以其道苟失其节必致于大过故以大过次于颐卦也物不可以终过故受之以坎坎者陷也义曰物既大过必至险陷故以坎卦次于大过也陷必有所丽故受之以离离者丽也义曰险难既久必须明徳之人以治之故以离卦次于坎也自此以上凡三十卦为上经统言天地之道故以坎离而终之其实三才之道皆备矣盖咸恒首明人事夫子以丁宁而说之后人以简编重大而分之也有天地然后有万物有万物然后有男女有男女然后有夫妇有夫妇然后有父子有父子然后有君臣有君臣然后有上下有上下然后礼义有所错义曰自此以下凡三十四卦咸恒首明夫妇之道人伦之本故为下经之首也有天地然后有万物者此广明夫妇之道必自阴阳为本始也夫天地交错而生万物而有男女男女既成则有夫妇夫妇既正则有父子父子既立则有君臣君臣既正则有上下既有上下则礼义之道有所注错此正天下治邦国人伦之大本也夫妇之道不可以不久也故受之以恒恒者久也物不可以久居其所故受之以遯遯者退也义曰夫咸者感也艮体在下兑体在上艮为少男兑为少女以少男下于少女以成夫妇之道以成咸感之象此万世不易之法也然而咸道贵速故以二少而言之夫妇之道不可不久以须常久然后可以成室家之道也故以恒卦次于咸也物既常久必至退遯故以遯卦次于恒也物不可以终遯故受之以大壮义曰物不可以终遯而退处之必须用刚壮之道以出其所处也不动则不能出故以大壮次于遯也物不可以终壮故受之以晋晋者进也义曰物既大壮动而出乎遯必须进之故以晋卦次于大壮也进必有所伤故受之以明夷义曰物不可以久进进之不已必为人之所不与人既不与必有所伤故以明夷卦次于晋也夷者伤也伤于外者必反其家故受之以家人义曰伤于外者必反于家故以家人之卦次于明夷也家道穷必乖故受之以睽义曰夫治家之道必须严正然后无咎苟失严正则其道必乖故以睽卦次于家人也睽者乖也乖必有难故受之以蹇义曰物既乖离必成蹇难之事故以蹇卦次于睽也蹇者难也物不可以终难故受之以解解者缓也缓必有所失故受之以损损而不已必益故受之以益益而不已必决故受之以夬义曰物不可以久难必须解而散之故以解卦次于蹇也解人之难必有所损故以损卦次于解也损之不已必须益之故以益卦次于损也益之不已必须决去之故以夬卦次于益也夬者决也决必有所遇故受之以姤义曰刚决之道必须以正既以正而决之则君子有所喜遇也故以姤卦次于夬也姤者遇也物相遇而后聚故受之以萃萃者聚也聚而上者谓之升故受之以升升而不已必困故受之以困困乎上者必反下故受之以井井道不可不革故受之以革义曰君子既有所遇则万物莫不萃聚之故以萃卦次于姤也既萃之上必须升进故以升卦次于萃也升而不已其道必困故以困卦次于升也升之既久必反于下故以井卦次于困也井道既得其所不可不革治之故以革卦次于井也革物者莫若鼎故受之以鼎义曰革之必得其道有鼎新之义焉故以鼎卦次于革也主器者莫若长子故受之以震震者动也物不可以终动止之故受之以艮艮者止也物不可以终止故受之以渐渐者进也进必有所归故受之以归妹得其所归者必大故受之以丰丰者大也穷大者必失其居故受之以旅旅而无所容故受之以巽义曰物既鼎新凡所主者莫非长子故以震卦次于鼎也物不可以终动动必有所止故以艮卦次于震也止物必有所渐故以渐卦次于艮也渐必有所归故以归妹次于渐也物既归之可以致天下于丰大故以丰卦次于归妹也时既丰大或有所过失而为旅故以旅卦次于丰也既居为旅不可以刚强必须巽顺故以巽卦次于旅也巽者入也入而后说之故受之以兑兑者说也说而后散之故受之以涣义曰人既巽顺物亦和说故以兑卦次于巽也说之既久不可偏系必须散之故以涣卦次于兑也涣者离也义曰物既涣散必致于乖离也物不可以终离故受之以节义曰物不可以终离必须有止节之道也故以节卦次于涣也节而信之故受之以中孚义曰为节之道必须由中之信以符合之故以中孚次于节也有其信者必行之故受之以小过义曰孚信之道或失其正或过越其事必须小有所过故以小过之卦次于中孚也有过物者必济故受之以既济义曰事既过越凡矫过者必附人而行之既附人而行之则有所济故以既济之卦次于小过也物不可穷也故受之以未济终焉义曰物既得所济或居安不能虑危故以未济之卦次于既济也然观六十四卦始于乾坤终于未济者以其乾坤是生成之宗故为六十四卦之首也必以未济而终之者以其常人之性多失成事或居安不能虑危居存不能思亡以至自取其咎故以未济而终之也此圣人垂教之深也
　　杂卦
