<!-- { "loadSidebar": true } -->
　　圣人设卦观象义曰此已下至自天佑之为一章上既言易之所起始于乾坤故首言天地之道然天地始判而万物之情已在其间故易之所始因万物之情而作故曰易始于天地此又言圣人设六十四卦之事夫天地既判而万物之情已见于其间是故圣人仰则观象于天俯则观法于地揆人事之理尽万物之情乾坤水火风雷山泽之象设为六十四卦以通天地鬼神之情状以为万世之法也繋辞焉而明吉凶义曰六十四卦既设其道至大其理至深圣人若不繋之以辞散于诸爻之下则后世之人不能晓圣人设卦之意也然则卦爻之中有刚有柔分阴分阳阴阳相推荡于其间则有凶有吉有失有得故六爻之下皆繋属其辞得其正者则其辞吉失其处者则其辞凶刚柔相推而生变化义曰此已下言天地人事之理也夫天地既判刚柔二气互相推荡以生成万物有全体而化者有渐而化者有胎而生者有卵而化者千变万化自然而然皆由刚柔之气互相推荡以成变化也如乾之初九交于坤之初六其卦为震是故吉凶者失得之象也义曰此总明诸卦象不同之事也夫吉凶生于非类悔吝生于动静故六十四卦三百八十四爻有刚有柔有正有不正若辞之吉者是得之象也辞之凶者是失之象也合于道而不失其正者为吉不合于道悖于其理者为凶是吉凶者失得之象也然观六十四卦之中言吉凶者义有数等或吉凶之事据文可知或不须明言吉凶而吉凶自见若乾之九五飞龙在天寻文考义是吉可知也故不须云吉也若剥之不利攸徃离之九四突如其来如焚如死如之属据其文辞其凶可见故不言凶也亦有爻处吉凶之际吉凶未定行善则吉行恶则凶若乾之九三君子终日乾乾夕惕若厉无咎若屯之六二屯如邅如乗马班如匪冦婚媾女子贞不字十年乃字是吉凶未定故不言吉凶也有直言吉者若坤之六五黄裳元吉以阴居尊嫌其不吉故直言其吉有直言其凶者若剥之初六剥床以足蔑贞凶若有一卦之内或有一爻之中得失相形须言吉凶若大过九三栋桡凶九四栋隆吉是一卦相形也屯之九五屯其膏小贞吉大贞凶是一爻相形也亦有一事相形终始有异若讼卦有孚窒惕中吉终凶有有咎而能改之者若豫之上六曰冥豫成有渝无咎悔吝者忧虞之象也义曰事之小小己过其意有可追悔者曰悔事之小可为鄙吝者曰吝夫人始于得失微小之事虽不至于大咎然亦当忧虞思虑之不可谓之微小不思之故事之小者必至于大恶之渐者必至于着恶积而不可掩罪大而不可解者皆自细微以成之也故易中所言吉凶者是得失之象言悔吝者是忧虞之象也变化者进退之象也义曰夫物之生有全体而化者有渐而变者此皆是进退之象也夫进退之象有盛衰之理生死之道吉凶之验皆自于盛衰故来则为盛徃则为衰故六爻之中有刚有柔或从始而上进或居终而倒退徃来不穷互相推荡以成进退之象也若乾之上九言亢龙有悔复之初九言不逺复无祗悔元吉刚柔者昼夜之象也义曰夫圣人设卦分其刚柔以明人事之要以尽万物之宜刚则为阳为明为昼柔则为阴为幽为夜刚柔相推以成昼夜幽明之理变通之道以成吉凶悔吝忧虞之象也故总言之也然推观其上文始总言繋辞焉而明吉凶刚柔相推而生变化此又别言吉凶者失得之象悔吝者忧虞之象变化者进退之象刚柔者昼夜之象者何也盖吉凶悔吝失得昼夜之象皆由刚柔相推荡而致者故得失有重轻变化有小大合之则同分之则异故始云刚柔相推而生变化不云昼夜者是总变化而言也上文云吉凶者失得之象下文又云悔吝者忧虞之象者盖吉凶之事皆由得失而成得失之本皆由悔吝而成悔吝之本皆由忧虞而有也六爻之动三极之道也此复明变化进退之义也夫易卦之中则有六爻故下二爻以象地中二爻以象人上二爻以象天是六爻之中三才之道毕矣然六爻之道有变有动有凶有吉有得有失若动而合于道则为吉动而悖于事则为凶是六爻之动互相推荡则是天地人三才穷极之事故有吉凶悔吝得失变化之道也是故君子所居而安者易之序也自此已下言君子观圣人设卦作易之意以为修身之法也夫易卦之中有凶有吉有否有泰有悔有吝有变有化有得有失有刚有柔夫君子之人观此刚柔变化吉凶得失悔吝忧虞之象知其易之以序以修其身以行其事以之居处进退不惟尊卑贵贱贫困之间皆得以安止也至如乾之初九言潜龙勿用是言君子之人可隠则当隠也九二则言见龙在田是言君子之人可进则当进之又如居泰之时则君子可引类而进于朝居否之世则有否塞不通之象居于家人则行治家之法居旅之时则为行旅之事如此之类皆是用得其时不失其道不惟尊卑贵贱贫困穷极安处进退之间皆可行之是易之序也所乐而玩者爻之辞也义曰夫君子之人既能知易之以序以为居处之术又当乐玩其六爻之辞夫六爻之辞有凶有吉有否有泰有得有失皆随时而变通是故君子之人必当爱乐而躭玩之见其善则思齐其事见其恶则思惧而改趣其治而去其乱向其安而舍其危以至吉凶之事悔吝之道至纤至悉无不备于爻辞之间故君子所乐而玩者爻之辞也是故君子居则观其象而玩其辞义曰夫爻卦之间有凶有吉有失有得君子之人故当居处之间观其设卦之象明其万事之理以躭乐六爻之辞以知事之吉凶明其事之得失以至死生之道变通之理则无咎过之事动则观其变而玩其占义曰夫易以变而为占自六爻之中皆变而为占故古者取其蓍草之数随其变而占之以明休咎之事以究鬼神之奥故君子若观此六爻之变凡于动静兴作之间必知其休咎之验矣是以自天佑之吉无不利义曰言君子之人既能居则观其辞动则玩其占以奉顺易象则身无有凶害如此则自上天之所佑助鬼神之所协吉何所不利也
　　彖者言乎象者也义曰疏以为自此至死生之说为一章则非也今观其文辞当从辞也者各指其所之为一段自易与天地凖而下至盛徳大业为一章是也彖者言乎象者也自此以下至辞也者各指其所之为一章上章既言吉凶悔吝圣人设卦繋辞之义细意未尽此复言文王作彖分于诸卦之下以释一卦之义虽然有周公爻辞散于诸爻之下然文王之彖其义渊深孔子复作彖辞以解之彖者总论一卦之象如乾之彖元亨利贞曰大哉乾元坤元亨曰至哉坤元屯元亨曰屯刚柔始交而难生蒙亨曰蒙山下有险是皆解一卦之辞也故曰象者言乎其象也爻者言乎变者也义曰夫六爻之设内外二体有变有动有凶有吉各随时而变改之然文王之作彖辞以释一卦之象然其义亦有未尽周公复作爻辞散于诸爻之下总人事之要道明万事之吉凶随其爻而通变之各顺其用吉凶者言乎其失得也义曰夫爻象之设有凶有吉有刚有柔若阳居阴位则不得其正或阴居阳位则或失其常或近而不相得或逺而有所比合于道者则吉乖于道者则凶故吉凶之端失得之义尽在于爻辞之间矣上文吉凶者失得之象也悔吝者言乎其小疵也义曰疵者病也夫人祸发于细奸生于隐暗事有至小而可以追悔者行有至微而可以鄙吝者故当忧虑而戒慎之夫小恶不改以至于大恶小善不积以至于大凶至乎鄙吝之道皆由微小而生也故君子之人观此爻象之辞则知动静之理积其小善以成于大善积其小恶以至于大恶舍其失而处其得悖其凶而从其吉故悔吝之来皆由微小而至矣无咎者善补过也义曰夫人所以有咎者盖由操心积虑过为其事小恶不改以成乎大恶小过不防以至乎大过所以有咎如噬嗑上九屦校灭趾之类是也此言无咎者盖言人之有失者善能自改之故六爻之中有能改过而无咎者若豫之上六曰冥豫成有渝无咎随之初九曰官有渝贞吉从正则吉也是故列贵贱者存乎位义曰位者即六爻之位夫一卦之中凡有六爻分其上下有尊有卑有小有大若九五则言君位九三则言臣位是尊卑大小各有其分则贵贱之位从而定矣齐小大者存乎卦义曰夫阳主刚明而有生成之徳故其徳大阴主柔顺而有消剥之行故其徳小故六十四卦皆本阴阳刚柔之理以定其位也故有大有小君子必当明辨之至如乾之与坤泰之与否损之与益小过与大过既济与未济是皆所用不同有小有大各随时而用之也辨吉凶者存乎辞义曰辞者卦爻之下所繋之言辞也夫六十四卦有阳居阳位阴居阴位有以阳居阴位者有以阴居阳位者有以臣居君位者有以君居臣位者如此之爻位多矣圣人若不繋之辞则凶吉无由见矣至如比之六二居得其正则其辞曰比之自内贞吉小畜之初九以阳居阳则其辞曰复自道何其咎吉随之九四以阳居阴则其辞曰随有获贞凶观之初六以阴居阳则其辞曰童观小人无咎君子吝噬嗑之上九以阳居阴曰何校灭耳凶是吉凶之文皆在于所繋之辞也君子之人若明辨吉凶之事观其辞则可知矣忧悔吝者存乎介义曰介者纎介也悔吝者小疵病也夫人小恶不改以成于大恶小疵不补以成于大疵勿谓小善无益而不为勿谓小恶无伤而弗去及夫恶积而不可揜罪大而不可觧以至何校灭耳丧身夷族然后悔之亦其晚矣故圣人凡小疵病鄙吝之事必先忧虞之所以获其无咎也然则万事之理皆始自纤芥故圣人豫防之故坤卦曰履霜坚氷者则圣人教人防微杜渐之深戒也震无咎者存乎悔义曰震者动也悔者过也夫人所以举动而无咎者盖有刚明之才有至正之徳知其吉凶之道明其得失之迹事之小疵者预忧虞之事之将失者心改悔之所以举动而无咎者盖存乎悔也是故卦有小大辞有险易义曰其道光明则谓之大其道消散谓之小夫六十四卦之设有大有小有通有塞故六爻之中有变有动有险有易若履得其正居得其中行事无过则卦爻之下亦有和易之辞若履非其正居非其位行事失其中则卦爻之下亦有险难之文至如居之时则言君子道长居否之时则言君子道消明夷之时则言明有所伤大壮之时则言大者壮也以至吉凶悔吝善与不善恶与不恶卦爻之下各繋其辞以明之故上文所谓齐小大者存乎卦者是也辞也者各指其所之义曰言六十四卦所繋之辞各指事而言也至如适于泰卦则其辞和易适于蹇卦则其辞艰险适于谦卦则其辞巽顺适于离卦则其辞文明是各指其事之所变而言也
