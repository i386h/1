<!-- { "loadSidebar": true } -->
　　义曰有命谓九四有命于初也畴类也离附也祉福也夫否塞之时不可有命于其人盖小人众多也然此九四乃有所命者以其有刚明勤俭之德所应在初耳何则初六居否之时以道不行于天下故不苟进引类而退存心在君盖守道之君子也今九四有命焉所以为无咎也然以君子而应君子不唯已得无咎使其畴类亦得附离于福祉也故曰有命无咎畴离祉象曰有命无咎志行也者盖九四以正而见命于初以至同有其福祉是己之志得行也
　　九五休否大人吉其亡其亡系于苞桑象曰大人之吉位正当也
　　义曰休息也夫以柔顺之道婉逊以承其上而获小人之吉者六二是也以刚健中正之德而履至尊之位忧天下之所宜忧泰天下之所未泰消去天下之小人而休息天下之否道者惟九五大人行之而获吉也故曰休否大人吉其亡其亡系于苞桑者桑之为物其根干皆相迫结而坚固者也苞即丛生也夫以大人之德能消天下之否而反于泰虽然且当常谓危亡之在前不敢遑安而曰其亡矣其亡矣如此之戒则社稷盘固如系于苞桑之上而不可拔也
　　上九倾否先否后喜象曰否终则倾何可长也
　　义曰倾覆也圯也夫否极则泰剥极则复未济终之于既济此易之常道也在系辞则曰易穷则变变则通通则久又扬子曰阴不极则阳不生乱不极则治不成皆变易之常道也今上九居卦之极则必倾去其否而反之于泰可以获其亨通也故曰倾否先否后喜者此言否之道始则六二包承而大人否九五休否而有大人吉至此上九则否倾而之泰是先否后喜之验也象曰否终则倾何可长也者言何可常若此之否也然圣人言之系乎劝戒也泰之时虑其恃安而过极故九三则曰无平不陂无往不复至上六则曰城复于隍皆所以存戒之之意也今否之时又虑其踬跋而不进故九五言休否大人吉至此上九则言倾否先否后喜亦存劝之之意也此皆极言人事之道而明易之(深)也
　　同人离下乾上
　　同人于野亨利涉大川利君子贞
　　义曰按序卦云物不可以终否故受之以同人夫天下否塞之久人人皆欲其亨通是必君子同志以兴天下之治则天下之人同心而归之故曰同人同人于野亨者野取遐远广大之称大凡君子推己之仁以及天下之人施己之义以合天下之宜广大宏博无所不通然后得同人之道而至于亨通故曰同人于野亨利涉大川者言君子旣推仁义以同天下之心使天下之人同心而归之无有不从则虽有大险大难亦得而济之也故曰利涉大川利君子贞者夫君子有仁义之心忠恕之道推之于身而加乎其民故不以一己为忧所忧者天下不以一己为乐所乐者天下以至天下之人合心而从之是君子之正也故同人之道所利者唯君子之正者也
　　彖曰同人柔得位得中而应乎乾曰同人同人曰同人于野亨利涉大川乾行也文明以健中正而应君子正也唯君子为能通天下之志
　　义曰柔得位得中而应乎乾者此就二五之爻释所以得同人之名也六二以阴居阴是柔得位也居下卦之中是得中也旣中且正又应于九五之尊是得位得中而应乎乾也以人事言之则是有中正之臣而上应于乾刚之君君臣之道同则天下之人合心而归之矣又如在上者能以刚健之德仁义之道推诸天下而在下者又以柔顺中正而应之上下之心旣同是得同人之道同人曰此三字盖羡文于义无所通同人于野亨利涉大川乾行也者言所以得于野亨而险难无不济者由君子以勤健之德中正之道以同天下之人使天下之人同心而归之是以乾之道而行也文明以健中正而应君子正也者此以二体明利君子之贞也下离为文明上乾为健以是之德则无所不济而天下之人莫不与之同心也故曰文明以健又以六二柔顺而居下卦之中九五以刚健而居上卦之中上下皆有中正之德相应故能率人之心以同天下此君子之正也唯君子为能通天下之志者因上文明君子之正此又申说君子之道且凡人之情思虑不广唯止一身一家而已唯君子则不然但推其仁义之道忠恕之德以及天下以天下之人莫不欲安则君子扶而不危人莫不欲寿则君子生而不伤人莫不欲富则君子厚而不困人莫不欲逸则君子节其力而不尽是皆君子尽心于已推之于人恢广宏大无所不同故能通天下之志也
　　象曰天与火同人君子以类族辨物
　　义曰夫天体居上而火之性又炎上是得同人之象也君子法此象于是类其族辨其物族即族党也物即物性也言其分别族党使各以其类明辨其物性使各得其所善者同于善不善者同于不善君子则与君子同道小人则与小人同道是类别天下使各得其同也
　　初九同人于门无咎象曰出门同人又谁咎也
　　义曰门者亦言其遐远广大也咎者怨咎也夫广远寛大无所不同是同人之道也今初九以文明之性履同人之始是其用心广大无所偏私出于门则与人同也夫出而与人同则人亦同心归之又何有怨咎者乎
　　六二同人于宗吝象曰同人于宗吝道也
　　义曰宗主也吝鄙也夫不以己之亲疎不以己之憎爱则尽同人之道矣今六二不能远大其志广与人同而反私心偏意上系于九五之主是其道褊狭诚可以鄙吝者也
　　九三伏戎于莽升其髙陵三岁不兴象曰伏戎于莽敌刚也三岁不兴安行也
　　义曰戎兵也莽林莽也陵丘陵也兴起也夫六二以中正之道上应于九五中正之君君臣上下各以正道相应而九三以阳居阳志好强暴不量己力辄欲私贪六二之应而夺之是以伏其兵戎于林莽之中然而以不正险陂之行加于人故不敢显然兴其兵戎但伏于林莽之中又且恐惧而不敢进故升其髙陵以望之也三岁不兴者夫以不正之道而欲犯于至正之人其势必不克胜故至于三年之间亦不能兴起也象曰伏戎于莽敌刚也者言其以不正之道欲妄攻夺是其志不惧九五之刚而辄欲敌之也三岁不兴安行也者以不正之小人而欲敌大正之君子其势自然不能胜虽竆三岁之间安能行之哉
　　九四乘其墉弗克攻吉象曰乘其墉义弗克也其吉则困而反则也
　　义曰墉谓乘九三之墉也克能胜之辞也九三不量己力志尚刚暴欲谋夺九五之偶已为大非故伏其兵戎于林莽之中今九四位乘于九三之上亦欲因其九三之势乘陵而夺取六二以义言之是必不克胜也然得吉者盖已旣不能克胜故因其势之困弱而反守于法则故得免咎而获吉也象曰其吉则困而反则也者言九四旣因其困弱而反守法则是改过之人也故左传曰人谁无过过而能改善莫大焉此九四所以获吉也
　　九五同人先号咷而后笑大师克相遇象曰同人之先以中直也大师相遇言相克也
　　义曰九五与六二之爻下以文明上以刚健各恃中正以相应而欲同心同力共治于天下然而物有间于己而不得相遇者盖以九三伏戎于莽九四又乘其墉皆夺己之应故已乃用太师以攻伐而克之是先号咷也旣攻伐而克之然后得与六二相遇而同心同力以共成天下之治是后有笑也故曰同人先号咷而后笑大师克相遇象曰同人之先以中直也者言九五始以九三九四为孽于其间而不得与六二相应然一举其师则克之者盖由己以大中之道至直之德而往伐之故无有不胜也
　　上九同人于郊无悔象曰同人于郊志未得也
　　义曰郊者国城之外旷远之地也夫同人之道贵其无所不同则可以立功立事也今上九居同人之极而处于遐旷之地志无所同但可以免其悔吝而已若其欲立功立事于天下则其志未有所得故象曰志未得也
　　大有乾下离上
　　大有元亨
　　义曰按序卦云与人同者物必归焉故受之以大有盖言君子推仁义之心以及于人行忠恕之道以同于物则天下之人皆同心而归是大有于天下也然则大有者大有于众也杂卦言大有众者是也元亨者元大也亨通也夫大有于天下之众苟不以天地元大之德治于天下则不能致其亨通也故大有之世必以元大之德亨通于天下故曰元亨
　　彖曰大有柔得尊位大中而上下应之曰大有其德刚健而文明应乎天而时行是以元亨
　　义曰此就六五一爻以释卦名也夫六五以柔顺之质居至尊之位以大中之道行于天下使天下之人无过无不及而尽合于中故天下之人皆来应之也以卦体言之则是六五独以柔顺文明用其大中而上下五阳他无所従故皆来应之也推之人事则是圣人在位得柔顺之中道而逺近无不应之是大有天下之民也其德刚健而文明应乎天而时行是以元亨者此就二体而释所以得元亨之义也乾在下为刚健离在上为文明刚健则能干济于事文明则能照察于物其德既刚健而文明则能应顺乎天时而行也夫天以春而生成万物圣人以仁而爱育之天以秋而肃杀万物圣人以刑罚而惩励之是圣人所为皆顺于天以时而行也既以刚健文明之德又上顺于天时而行是以获其元亨也
　　象曰火在天上大有君子以遏恶扬善顺天休命
　　义曰夫火性本明天体居上今火在天之上至明而无所不烛是大有之象也君子法此以大有天下之众则当遏絶其恶而扬举其善何则大凡天下所以不明者由其恶不去也圣人在位则遏絶之若恶之大者则诛击之恶之小者则刑戮之如此则天下之为恶者知惧也天下之所以不知者由其贤善之人不用也圣人在上则扬举之若大贤则置之大位小贤则置之小位如此则天下之贤者知劝也顺天休命者休美也夫福善祸淫天之命也圣人在上恶者遏之善者扬之是能承顺天休美之命也
　　初九无交害匪咎艰则无咎象曰大有初九无交害也
　　义曰交害者相交以利害者也大凡以亲而交于人则必有疎之者矣以喜而交于人则必有怒之者矣以利而交于人则必有害之者矣唯君子为能用心广大故无意于交也今初九居大有之始处卦之下是无心于物者也旣无心于物则所尚远大不交于有害者也匪咎者言初九之所以无心于物而不交于害岂凶咎之道耶然虽非凶咎之道又当艰难其志终久而不变则庶可以全得无咎也
　　九二大车以载有攸往无咎象曰大车以载积中不败也
　　义曰九二以刚明勤健之才当大有之时履得中道应于六五是其中正之臣而可当其重任者也犹若大车之持载虽甚任重而不至倾败者也有攸往无咎者夫君子懐才抱道患不得其位旣得其位患不得其君所谓得君者何若己言则君聴之己谏则君从之已有所兴为则君顺之是也今二以刚明中正之才为六五之所委任故所行所往无不利也所往旣利则凶咎何由而至哉故曰有攸往无咎象曰积中不败也者言君子有刚健之才德积畜于内虽授之大位任之重权而无有堕废之事是犹大车之持载积于其中而无有倾败也
　　九三公用亨于天子小人弗克象曰公用亨于天子小人害也
　　义曰此一爻处大有之时以阳居阳当下卦之极为众阳之长是尊极之臣在三公之任者也然当此至重之位以君子则用可享于天子而行天下之大道立天下之大位也以小人处之则不能克胜其任以至壊败王事而为害于时也故曰公用享于天子小人弗克
　　九四匪其彭无咎象曰匪其彭无咎明辨晳也
