<!-- { "loadSidebar": true } -->
　　遯亨小利贞义曰按序卦云物不可以久居其所故受之以遯遯者退也言天时人事盛久必衰进久必退存久必亡自然之理也此卦所以名遯者盖二阴浸长进得其位以剥羣阳是小人道长君子道消之时也故君子当此之时则晦迹潜光懐仁卷义以道自容不使小人得窥其所为所谓遯也遯亨者由遯而后亨也夫君子时有通塞道无损益故孟子曰虽大行不加焉虽穷居不损焉分定故也是君子所得在内所志在道道充乎内则无所不通得其位则行道于天下非其时则修身见乎世故遯之时必晦迹潜光以逺小人之害则已之道自得其亨通也小利贞者夫否之卦三阳在上三阴浸长于下君臣隔絶之时故卦辞言否之匪人不利君子贞剥之卦五阴盛长一阳在上故曰勿用有攸往是否剥之时全不可以有用至此遯二阴在下四阳在上君子之道犹小可行故曰小利贞彖曰遯亨遯而亨也刚当位而应与时行也小利贞浸而长也遯之时义大矣哉义曰遯而亨也者言因遯而得亨也刚当位而应与时行也者刚谓九五也应谓六二也九五以阳居中是刚明中正之君子然而下应于六二之小人者盖君子之道无固无必可遯则遯此六二之为小人然能以中顺之道附结于已不须遯也故与之应是君子之心通变能与天时俱行故可止则止可行则行若仲尼皇皇于衰周孟子歴游于战国是皆欲已道之行故小人有能以道附结于已者亦不拒也小利贞浸而长也者言君子所以不得大有为于世而惟小利于贞者盖以下之羣阴浸长而小人之党渐盛也遯之时义大矣哉者遯之道不可遯而遯则道不可行可遯而不遯则必罹小人之害是必随时适变可遯而遯可也惟明智之人为能居之其时义至大故先圣重叹美之象曰天下有山遯君子以逺小人不恶而严义曰乾上天也艮下山也山虽髙峻亦不能陵于天故假象得遯之义也犹君子逺遯小人不能加害也夫君子之道得行则小人必见诛逐放斥而不得行于朝廷之上苟君子之道不得行则必逺避小人而全身逺害也然今居遯之时若漠然无畏而以严厉加于小人而欲亟斥之则必反罹害于己虽然亦不可枉尺直寻依违苟从以求自免但不加害于小人常使已自有威严使小人不敢侵害于已可也初六遯尾厉勿用有攸往象曰遯尾之厉不往何灾也义曰遯之时贵于先也尾者处于后也凡卦以上体为外以下体为内今此卦二阴在内小人得位而君子在野之象也初六处卦之内最居卦下是众贤皆遯而已独在后是不能先时而遯至此始欲亟逺小人则必反为小人之所制是有危厉也勿用有攸往也者言当是时惟宜依违自守危行言孙检身修已以逺小人之害可也故圣人于此戒之象曰遯尾之厉不往何灾也者言既居遯之后有危厉之事果能依违自守不复更有所往何灾之及也六二执之用黄牛之革莫之胜说象曰执用黄牛固志也义曰黄者中也牛者柔顺之物也六二虽居羣阳之中在小人之党然居中履正有中正柔顺之徳达于事理以上有刚明中正君子为己之应故已用此中正柔顺之道往固执之不使逺遯于已故曰执之用黄牛也莫之胜说者夫贤人君子于道无所固必但以仁义为心而已今已能以中顺之道往固执之则九五以何辞胜辩而可遯哉然此句上之革二字乃羡文也革之初有巩用黄牛之革故此误有之也推求无义可通注谓革者固也此臆为之说尔象曰执用黄牛固志也者言用大中正顺之道使贤者不逺于己所以固贤者之志也九三系遯有疾厉畜臣妾吉象曰系遯之厉有疾惫也畜臣妾吉不可大事也义曰为遯之道在乎逺去小人则吉今九三居内卦之上切比六二之阴不能超然逺遯是有系于小人也有疾厉者夫小人之心常以疾君子为心而又畏君子之刑戮故一得其志则首欲害之今九三既为六二所系而不能逺去是有疾病而危厉者也畜臣妾吉者言九三既不能逺小人而不可逺遯然后以畜羣小臣妾之道即得其吉盖臣妾至贱者也可以逺则逺之可以近则近之如此则吉可获也象曰畜臣妾吉不可大事也者言九三虽以臣妾而畜羣小人而获吉然但施于此事则可也如其立天下之大道临天下之大事则不可以有与也九四好遯君子吉小人否象曰君子好遯小人否也义曰好者中心之所欲也九四处外卦之初离内卦之阴当此之际志欲遯而难制奋然而好遯者也盖君子之人以君民为心得其位则可以致君泽民跻天下于平治若其小人道长不可有为之时则必知几达理不为世俗所诱不为贫贱所动超然逺遯以避其难而须其时也是以乾之文言曰遯世无闷中庸曰君子之道费而隠故小人则不然惟富贵是欲惟贫贱是耻不知廉隅不顾礼义苟一失位则蹙然溢于面目而不能自胜故太玄充之首曰君子得位则昌失位则良小人得位则横失位则丧当此之时小人必不能遯故曰君子吉小人否也九五嘉遯贞吉象曰嘉遯贞吉以正志也义曰君子之道毋固毋必彼能以善加于己己志可通己道可行斯受之矣今九五下应于二二虽在小人之中然能以中顺之道来固于己己则从之若小人亏于中顺己可超然而遯也如此者盖君子知时达变可行则行可止则止以嘉美之道而遯者也贞吉者言五既应于二二虽以中顺之道固于己然亦不可屈己之贞戚施面柔以恱小人当执至正之道然后可以获吉也象曰嘉遯贞吉以正志也者言二以中顺之道来固于五五必以贞之道待于二者所以正二之志也上九肥遯无不利象曰肥遯无不利无所疑也义曰肥遯者优饶充裕之谓也上九处一卦之上是超然逺遯不应系于小人其忧患不能累于己绰绰然有余裕凡往而无所不利又何疑之有
　　大壮乾下震上
　　大壮利贞义曰按序卦云物不可以终遯故受之以大壮盖言遯者二阴浸长于内四阳陵剥于外是小人道长君子道消也然小人之道虽长终不能久而必为君子之所剥此大壮所以次于遯也大壮者二月仲春之时四阳长于内二阴消于外君子道长小人道消也君子之道既长则能兴天下之治除天下之害生育天下之民物以至其道大行而盛壮也故曰大壮然以天下之广生灵之众一贤不可独治故必羣贤进于朝廷则可大行其道是以圣人设为学校教育天下之材然后登之朝廷之上任之以天下之事故事无不济而至于盛大也利贞者君子之道既已盛大则必以正而处之乃利也若壮而不正则阳过于暴是故壮必正而后可也彖曰大壮大者壮也刚以动故壮大壮利贞大者正也正大而天地之情可见矣义曰夫阳为大阴为小今四阳盛长二阴将消是大者壮也以人事言之则是小人之道既以消君子之道得以壮是亦大者壮也刚以动故壮者言乾下刚也震上动也夫君子将兴天下之利除天下之害则必动而有刚明之才可也若有刚明之才守正静而不动何所施用哉故刚以动则其道盛大而强壮也大壮利贞大者正也者言阳长而阴退若君子之道盛大而强壮则所利在于正也故大壮之时惟此大才大徳之人则能以正道而行也正大而天地之情可见矣者夫天地之运行昼夜不息此则刚健正大而然也以人事言之则圣贤之道亦如天地之生成而无有偏私是观圣贤正大之道则可以见天地之情矣象曰雷在天上大壮君子以非礼弗履义曰雷者威动之物而又行于天上则其势愈盛是大壮之象也君子之人有此大壮之徳则必恭慎和顺外执以谦而内秉其直非礼之事不敢履非礼之言不敢言动作出处周旋之间皆合于礼然后可见君子之壮也若小人则不然已有刚壮之徳必不能慎密于内以至发之于外而终为骄恣纵肆恃强作威表里皆见故终不能保其全徳也是有壮而不能终其壮者也惟君子则能外执以谦内秉以直故人莫得而窥测其道久而愈光也初九壮于趾征凶有孚象曰壮于趾其孚穷也义曰趾足也夫壮之道必须以顺为履今初九居一卦之下最处事始位之卑者也为壮之始处位之卑不能谦顺而行且躁妄而动以至陵犯于物不知其止以此而往凶之道也有孚者言以此强壮之道不能谦顺行之是信有此凶咎必然之理也象曰壮于趾其孚穷也者言居事始而慕躁进是往则必有其凶而信至于穷困者也九二贞吉象曰九二贞吉以中也义曰凡卦爻有阴阳居失其位未有不凶者也大壮之时是君子之道强大而盛壮圣人以其既壮且大不可怙其刚威以阳居阴则皆获吉故今九二以阳居阴能履尚谦顺而又行不失中是君子得其为正之道不自满盈不自强恃能全其美如是故获正中之吉也象曰九二贞吉以中也者言九二所以得正之吉者以其履得其中所以无过无不及动静皆入于中道而得其礼也故若人臣一命而伛再命而偻三命循墙而走愈尊而愈谦益盛而益戒是能尽为壮之道而得其中也九三小人用壮君子用罔贞厉羝羊触藩羸其角象曰小人用壮君子罔也义曰凡居壮之时谦则得其道今九三处下卦之上当乾健之极以阳居阳是强壮不谦之人也以小人乗此则必恃刚强陵犯于人虽至壮极而不已是用壮者也君子则不然但固守谦顺虽壮而不自矜虽大而不自伐惟欲道行而致之于君加之于民而已故君子当此则罔而不用其壮也贞厉者言小人不能用谦于大壮进而不知退于正道是有危厉也羝羊触藩羸其角者羊者刚狠之物羝者狠而又狠者也小人居强壮之时动则过中进则不顾是犹刚狠之羊虽藩篱在前亦触突而进以至反羸其角进退不能凶之道也如小人欲掩害君子终不能为君子之累而反自及其身也九四贞吉悔亡藩决不羸壮于大舆之輹象曰藩决不羸尚往也义曰九四有刚阳之才徳而居阴柔之位是亦尚谦者也然其位过中本亦有悔今若守之以正又谦以济之则获吉而悔亡也藩决不羸者夫处大壮之时既能守刚明谦顺之徳则众归之而物所不拒以此而往何不利之有故虽有险阻在前亦济而通矣若羊之进虽有藩篱在前亦开决而无羸系之患也壮于大舆之輹者大舆者任重致逺之象也壮于轮辐是以之致逺则可以行道所往无不利也象曰藩决不羸尚往也者此圣人立象垂训使人居大壮之时必以谦退为先故君子之事父虽刚明之才正直之徳可以纳父于无过而克其家亦必以柔和之容婉顺之貌父有一过则必婉容以谏之谏之不从而又谏之又不从则号泣而随之如是则父反而思之必迁于善也臣之事君亦然但内持刚徳外示谦容则所往无有不利也六五丧羊于易无悔象曰丧羊于易位不当也义曰羊本刚狠之物夫居大壮之时以阳居阴则得谦之道故可获吉若以阳居阳然虽得位犹恐谦而有咎况以阴居阳则其傲狠而招祸可知也今六五乃是以阴居阳又处至尊之位则是好刚之甚以至反失之于容易之地羊性羝言其刚也无悔者以其居至尊之位能丧其刚狠之道故得无悔也上六羝羊触藩不能退不能遂无攸利艰则吉象曰不能退不能遂不详也艰则吉咎不长也义曰上六处一卦之上居震动之极是躁动强壮之过甚者也过而不知所止犹羝羊之进不顾藩篱之在前以至羸碍其角而不能措也不能退不能遂无攸利者既壮动而不止则是不知进退存亡之道以至欲退而不能退欲进而不能进则进退皆无所利也艰则吉者言能艰难自守则可以获吉也象曰不能退不能遂不详也者夫君子之进必量时度势可以有为而进之则无累也若小人之进必不能量时度势不详其事而骤行以至进退不能也艰则吉咎不长也者言虽不详其事而躁进妄动以至不能退不能遂今若能艰难自守则其咎祸不久而可解也
