<!-- { "loadSidebar": true } -->
　　师贞丈人吉无咎义曰按序卦云讼必有众起故受之以师师者众也师贞丈人吉无咎者丈长也丈人者言能以法度长于人也语曰杖者出斯出矣是长之谓也夫兴师动众其赏罚号令必一赏罚号令既一则羣听不惑众心皆归则天下之人合志毕虑同心戮力可以立大功于天下也此乃长子帅师以中行者是也若赏罚号令出于二三则羣听必惑众心无所适从而上下违背离心离徳则兵战之功无由而成也故师或舆尸大无功者是也然师卦之中最得其正者唯九二而已然此一卦五阴一阳而九二独以刚阳之徳居得其中为六五之委任是将之有材有徳而又有其权位者也如是则可以兴师动众而不失其将兵之道以役天下之人使皆同心戮力悦从于上而无怨望者也然须吉而无咎者夫兵之所动生灵之性命社稷之安危皆系之若一失其机一失其道则血肉生灵板荡天下其为祸不细矣故在将兵者以恩威兼济而协民之心合民之力而使不失其机变不失其威权必致成功大吉然后可以无咎也故曰师贞丈人吉无咎夫所谓丈人者庄严之称言必须以威猛刚强然后可以陈师鞠旅而役毒师众此未尽其何则凡用兵之道必刚柔相济恩威相须然后可以戡难成功或第庄严其色憡其威貎夫何益哉彖曰师众也贞正也能以众正可以王矣刚中而应行险而顺以此毒天下而民从之吉又何咎矣义曰师者众之称贞者正之谓故曰师众也贞正也此言于丈人获吉者盖能以法令长于人统其众帅其民使天下之人皆同心戮力而归正则其丈长之人如此而可以王天下矣凡言王者天下之所归于己者也即汤武之兵戢乱而王是也刚中而应者此指九二而言也言九二以刚阳之徳而处得其中正上应于六五之君为六五之君所委任是以居于中正有将帅之才也其体刚阳刚阳则明断有将帅之徳也而又为五所注意有将帅之任也故能兴师动众使天下之民毕从之也何哉盖将兵之道若刚而不中则失于暴暴必伤物明而不中则失于太察太察则不能容民而士不附皆失所以将兵之道也故此有中正之徳有刚明之才又为君之所宠任兼此数长故可以成必战之功而协从于天下也行险而顺者此据二体而言也坎为险坤为顺以兴师之道天下之至险也何哉夫兵凶器也战危事也其征伐一出则安危随之岂非至险乎然而行此危险之事必须顺于物理协于民心然后得为师之道也以此毒天下而民从之吉者此言以刚中之才徳役使天下之民而民皆悦随乃得其吉既得其吉何过咎之有故曰又何咎矣象曰地中有水师君子以容民畜众义曰坎为水坤为地以地至博厚而水行其中无所不容此师卦之象也君子法此师卦之象包容其民畜聚其众是得为师之道也故将驱民于兵战则必须以恩信而懐结之以仁义而畜养之及其临事而使则人之从也虽死而不怨故曰君子以容民畜众初六师出以律否臧凶象曰师出以律失律凶也义曰师众也律法也言行师之道役其羣众在于事始未必尽从故或勇或怯或逆或顺如此则冝何为须在将兵者必有法律以制之使进者必进退者必退然又不可失其威严盖战鬬之事动驱民于死亡非如此则莫可为之统率也故初六者居卦之下为出师之始必当用之以道制之以威动静之间不可一失其法律也否臧凶者否不也臧善也言为将统众于一动一止之间舍法律则不可苟不以法律则行伍无以齐一众心无所适从故虽偶有一能屈于人能胜其敌是皆一时之幸然于长乆之终至于凶也故象所谓失律凶也九二在师中吉无咎王三锡命象曰在师中吉承天宠也王三锡命懐万邦也义曰夫九二以刚阳居下卦之中为六五柔顺之君之所信任是用刚而不失其威严居中而所行无过无不及而又有权有位可以出竒立功立事于国家者也何则夫将兵统众柔而无刚则失于怯懦而不能断刚不居中则过不及皆有之既刚而中苟不见任于君则虽有胸中之竒万全之无所施也今九二于此数事皆备有之故统兵出征必立其功是能以中而获吉也无咎者夫兵者国家之大事社稷之安危生民之性命所系苟一失其道咎莫大焉必获其吉然后可以无咎也故曰在师中吉无咎王三锡命者言九二既为六五之信任是其有才有徳而又承其权位酌行中道不失为师之义也故王者再三锡其命所谓三锡者一命受爵再命受服三命受车马也然九二所以致其赐者盖人君以忠良难偶才不易得又况于不常之事而立不常之功故所以稠厚其赐也象曰在师中吉承天宠也者言九二以刚阳居中然能在师旅之间成立其功盖应于五而六五能信任之使己之才徳可以运筹决胜扶卫社稷是能上承天宠然也王三锡命懐万邦也者此又言承上王再三之锡命者盖由得将之才徳备而尽所以用兵之道以卦体终始六爻独此九二有刚中之徳为师之主上下莫不归之是有懐万邦之象也六三师或舆尸凶象曰尸或舆尸大无功也义曰舆众也尸主也六三居下卦之极以阴居阳失位不正之人也以六三当行师之时是不能专一号令纷揉羣听在众皆得以主之也以此而行则凶可知矣象曰大无功也者此言出军行师其动作必以律进退必以法精练士卒整一行伍或天时不得或地利不顺以至无功而败于敌又况六三以不正之阴柔使号令二三而众得主之则是大无功者也六四师左次无咎象曰左次无咎未失常也义曰次止也按春秋荘二年冬公次于滑八年师次于郎以俟陈人蔡人是皆次者止之义也夫师必尚右右者阴也阴主于杀左者阳也阳主于生今六四不右而左次之是止而不进之义也既不进则是志不在于杀者也何则夫六四以阴柔之质本无刚严果断之徳不能成战阵之功但次止其兵而无肃杀之意以此而行则是量时度力不蹈于祸虽无功于大事止获保全而免其凶咎而已矣象曰左次无咎未失常也者言六四虽不能统众成战阵之功而次止其师然亦不失其常也六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也义曰夫田野之有禽则是害苗稼固当猎取之天下有奸诈之人则是犯王之命固当征讨之盖奸臣贼子虽治平之世亦不能无但在上之人实时诛之不可使滋蔓其牙蘖必务翦除而清其乱也是如田之有禽必伤害苗稼固猎而去之可也利执言无咎者夫兵者凶器圣王不得已而用之用之者所以诛不廷而讨不轨也然而征讨之事圣人固不当亲往之所利者但执彼之不顺之言遣将而征讨之可也以此而行于义自得其无咎矣长子帅师者夫长子止言九二之爻也言九二有刚明之才中正之徳能统一师众又为六五所委任故能帅其众同心戮力以赴难然后获其成功也是长子帅师之效也弟子舆尸贞凶者弟子止谓众阴之爻也舆众也尸主也夫统兵举众必使号令齐一法律中正然后能成战阵之功或任以柔弱之质而复众主其兵号令赏罚出于二三以至众有离叛之心又不能成战阵之功以正道则凶也上六大君有命开国承家小人勿用象曰大君有命以正功也小人勿用必乱邦也义曰夫初六者行师之始也当以法律而用之今上六居用师之终赏功之际是大君有赏赐之命也故曰大君有命开国承家者功大则开建一国以为之诸侯也功小则承一家以为卿大夫也小人勿用者夫兵家之道动以万数故所任之人或以勇力或以谋智是必有小人厕于其间未必皆贤也是以成功之后居上者论功定赏差次其秩必审其可用不可用若是贤人君子运谋智而决胜者则当封之公侯爵之卿大夫可也盖君子虽获大功而无矜伐之心虽位尊权重又无骄慢之志宠盛则益恭爵崇则愈谨者也若小人得一小功则希其大赏使之在高位必生骄慢骄慢生则觊觎之心炽是坚氷之渐所由来矣然则小人冝如何而置之锡之金帛厚之田宅可也若赏之以大位则不可也以是庶可絶觊觎而窒祸阶也是故汉之高祖以韩彭英卢之辈而王天下及其赏功则封之列国授之大权然其终亦不免叛逆之祸而几至于丧乱也后光武中兴有天下虽臣有大勲大功亦但赐之金帛土田而已此诚英断睿哲深谋逺虑先天下之祸乱而思之合圣人之微意得小人勿用之深者也圣人于此切戒之言勿用此小人居于大位若其用之必至于乱邦也
　　比坤下坎上
