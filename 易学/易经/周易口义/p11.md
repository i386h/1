<!-- { "loadSidebar": true } -->
　　义曰舆车也辐车轮也乾为阳故称夫巽为长女故称妻言九三以刚健欲务上进上九居畜之极固止而不从之是故舆说其辐而不能行夫妻反目而不能正然按大畜之三则曰闲舆卫利有攸往而此言舆说辐者盖大畜之时臣能以大正之道畜君于始使其邪欲之不行故畜则有厉而二则说輹九三畜极则通所往皆获其利故曰闲舆卫利有攸往今小畜巽顺居上其臣之势微力弱不能御君邪欲之志故初则复自道二则牵复至此九三方能止畜而不使之进故曰舆说辐夫妻反目也大凡非至圣之人不能无邪曲之情必左右前后皆得正人端士以大正之道而规戒制畜之使其思虑不入于邪言动皆由于正则终有天衢之亨也若夫左右前后皆以谗谄佞谀逢迎其恶则其间虽有一中正之臣亦必不能止畜之也夫正臣不能止畜则放僻邪侈无所不入骄奢淫佚无所不至而车舆说辐之咎夫妻反目之祸何以逃哉且大畜始虽不通至于九三则利有攸往是其为福也甚大小畜始虽能亨通至于九三则有说辐反目之祸其为患也非轻盖制畜之道当在其始而圣人所以戒也象曰夫妻反目不能正室也者言九三至放纵旣极而见畜于至正之臣以至不能正己之室况于他事乎则其为祸也可知矣
　　六四有孚血去惕出无咎象曰有孚惕出上合志也
　　
　　义曰孚谓由中之信也血者所伤之称也去除也惕惧也出散也言六四以柔顺居巽之初下之三阳上进而已独当其路将以拒止之而不使其进则必为其所伤故当以由中之信发于至诚依附于上之二阳同心一志与之共止畜之则伤害可以去惕惧可以出散而免其凶咎也象曰有孚惕出上合志也者言六四所以畜于物者盖上九当制畜之极已能一心合志依附于上而共畜之则能出散惕惧也此不言血者盖惕惧旣散则去其伤害可知矣
　　九五有孚挛如富以其邻象曰有孚挛如不独富也
　　
　　义曰挛攀连也如语辞也邻谓九二也此九五居小畜之时位虽刚明体本巽顺又以由中之信攀挛于物故九二所以得牵复而上进也故曰有孚挛如富以其邻者言九二以阳质上应于九五九五又以由中之信接之是不专己之富盛而分用于二也
　　上九旣雨旣处尚德载妇贞厉月几望君子征凶象曰旣雨旣处德积载也君子征凶有所疑也
　　
　　义曰夫六四以柔顺不能畜物使初得复自故道至于九五虽以刚质处中然体本巽顺故亦不能拒九二之进至此上九制畜既极九三虽欲务上进乃为己之所御而其志不通也故其辞曰舆说辐夫妻反目是也夫阳气上进阴不能固蔽之则不为雨泽也彖所谓密云不雨是也若阳气上升阴能固蔽之则蒸而为雨今此上九是能固畜九三之进然位虽阳爻而体本巽顺是阴阳相应而成雨泽故言旣雨也旣处者旣安也夫六四以柔弱之故是以惕惧而不敢安此上九旣为制畜之极能固止其九三之进则安然而居不在惕惧也故曰旣处尚德载者言昔之不雨今旣雨矣昔之不安今旣安矣此皆由君子之人贵尚其德而行之故也妇贞厉者言此上九虽以阳处之然而体本柔顺下应于九三是妇道也以妇而制畜其夫于正道言之盖亦亢厉也月几望者至阴之精也乾为阳故为日巽为阴故为月日常满月多亏今至于此是巽之极而阴之盛也月至盈而言几望者盖月者臣之象也君之邪恶旣见畜于臣是臣德之盛也然以臣之分则不可过故当常若月之几至于望则可也君子征凶者夫上九居制畜之极而有旣雨既处之事是时之甚盛也为君子者若复更有所往不知其止则是凶咎之道此圣人存诚之意也象曰旣雨旣处德积载也者言所以获既雨既处者由君子以仁德积之于内而行之于外以至有大正之道畜其刚健之进皆由久于积习然也君子征凶有所疑也者言至此道盛之时若复征进不已则必为人之所见疑也
　　履兑下乾上
　　履虎尾不咥人亨
　　
　　义曰按序卦云物畜然后有礼故受之以履言物旣有所畜聚须礼以节制之故履所以次于小畜也然则履者礼也夫人之情目之于色耳之于声口之于味鼻之于臭四体之于安逸必得礼以节制之然后所为适中动作合度而放僻之心无自入矣苟不以礼节制之则必骄情肆欲无所不至是其礼不可一失之也此卦上乾为天为刚是为君为父为夫之道也下兑为泽为顺是为臣为子为妇之道也乾刚在上是能以尊严临于下也兑说在下是能以说顺奉于上也上下相承故得君臣父子夫妇皆有其节制则上下之分定而尊卑之理别天下之礼行矣履虎尾不咥人亨者此圣人之意也虎者至威至猛之物也咥啮也然今履蹈其尾而不见咥啮终获其亨者盖言暴猛之物不可以犯若君子能尽礼以履之终亦不见其伤也何则夫以天下之尊莫尊于君生杀之权系之也若为臣者能内尽其忠外尽其礼柔荘肃慎以事于上则君虽有雷霆之威严亦将温颜柔色而接之矣一家之尊莫尊于父一家之喜怒系焉若为子者内尽其孝外尽其礼温柔恭顺以事其父则父虽至严亦将柔顺而接之矣况于下者有文以相接有情以相亲其间纵有离间之心亦不可得而离间也是故君父之至严鈇钺在前鞭朴在后为臣子者果尽其心竭其力厚其礼以事之则终不见其伤害也故曰履虎尾不咥人亨
　　彖曰履柔履刚也说而应乎乾是以履虎尾不咥人亨刚中正履帝位而不疚光明也
　　
　　义曰履柔履刚也者此言得履卦之名者盖由以柔顺之体上承于乾刚之质此所以名曰履也说而应乎乾是以履虎尾不咥人亨者此就二体而言之兑以阴柔处于下而上承刚健是由贱之事贵卑之事尊苟非尽悦顺之礼以事之则其伤害可知矣固当执此道以事之则犹蹈猛挚之兽而亦不见其咥啮也故曰说而应乎乾是以履虎尾不咥人亨也刚中正履帝位而不疚光明也者此止言九五之德也体本刚健而又以阳处阳居中履正是其德刚明而中正也以此履践至尊之位而不有疾病则其道光大而明显也
　　象曰上天下泽履君子以辨上下定民志
　　
　　义曰乾天也兑泽也夫天本在上今居于上泽本在下今居于下是尊卑分定而各得其所也故君子于此时以人之饱食暖衣逸居而无教则近于禽兽也是以作为礼制以节之教之辨别其民之上下安定民之心志使为君为父为夫为长凡在人之上者皆以恩威接于下使其为臣为子为妇为幼凡在人之下者皆以柔顺事于上如此则上下之分定而人民之志固定矣
　　初九素履往无咎象曰素履之往独行愿也义
　　曰夫礼之本本于质是故冠冕之始始于缁布之质衣裳之始始于韠韨之质器皿之始始于污尊瓦缶之质饮啜之始始于太羮玄酒之质是皆礼之始率以质素为本也今初九居履之初是能本于质素而行故曰素履也往无咎者往则践履而行之之谓也言当此履之始而君子能往践质素而行之故得无咎象曰独行愿也者此履卦之初能践履质素而行者盖独行己之愿也何哉其为礼之始本起于质朴迨后世则尚文尚华惟君子则能不挠于众而独行此质素之愿以矫正当时于淳约也
　　九二履道坦坦幽人贞吉象曰幽人贞吉中不自乱也
　　
　　义曰九二居下卦之中其体是兑兑者和说之谓也今旣履得其中又能和说则是乐其道而忘其忧践其道坦坦然安于循理也幽人贞吉者幽人则乐道慎独之人也凡人之为礼贵本于中而行则得其为礼之中道故周礼大司徒以六礼教万民之中是所行之礼贵得其中也且凡人之为礼有恭肃矜庄而过其中者有简易惰慢而不及其中者有外能恭庄而内实不敬者有内能恭敬而外不整肃者有显然能行中道而欺于闇室者有不欺于闇室而傲于等夷者是皆为礼失其本而不得其中故唯此乐道慎独之人能行之是于正道而得其吉者也
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　义曰六三位过九二不中也以阴履阳不正也过中失正则所行之礼皆不知其本始而不能免其忧逃其凶也喩如眇者之能视亦不足明其中道跛者之能履亦不足行其正道以阴而乘刚是践履其虎之尾而见咥者也且以阴而履刚其志本暴犹若强暴之人为于大君视所行所为皆不中不正而至凶祸者也
　　九四履虎尾愬愬终吉象曰愬愬终吉志行也
　　义曰愬愬惊惧之貌也九四处上卦之初履六三之上而六三以阴居阳其志尚刚武今九四乘之是履虎尾也旣履此刚暴之上为九四者固当愬愬恐惧则终得其吉也何则四本阴位今以阳而居之是本有谦志又近于九五之尊五以已有刚明而尚谦志委任之旣为上之所委又能愬愬然恐惧则得其吉也故曰履虎尾愬愬终吉象曰志行也者言九四能履蹈于六三之虎尾终乃得吉而不见其咥者盖因已本尚谦而见信任于五又能愬愬然恐惧不敢自安以是而获其终吉则己之志得行也
　　九五夬履贞厉象曰夬履贞厉位正当也
　　义曰夬决也贞正也厉危也言此九五以阳居阳有刚明之德而居尊位为临制典礼之主也夫旣有刚明之德而又居至尊之位故能决然定典礼之是非辨制度之中正分上下之等夷齐天下之民志也夫为礼之道本于尚谦在系辞则曰谦以制礼是也今九五以刚为礼之主于正道言之则危厉可知也故曰夬履贞厉象曰位正当也者言此九五旣为制礼之主固当尚谦退为本则得其中而吉也今乃以刚夬而为之是于贞道有厉也故圣人于此责之言九五所处之位旣已正当则宜尚谦为本不可用刚夬以制礼故有贞厉之道也
　　上九视履考祥其旋元吉象曰元吉在上大有庆也
　　义曰视瞻视也考稽考也祥祸福之兆也何谓祸福之兆盖凡能履其礼之中正而行者则获其福庆也不能由履之中正而行者则至于祸患也夫初九居履之初尚其质素而行之故得无咎今此上九居卦之极是礼法之已成也礼之旣成则当视瞻其所行之道而稽考其祸福也其旋元吉者言上九旣居礼法之成又能视其所行之如何故周旋反复之间皆能获元大之吉也象曰大有庆也者言此上九居礼之成又能视其祸福以至周旋之间皆获元大之吉是大有其福庆之事也
　　泰乾下坤上
　　泰小往大来吉亨
　　义曰按序卦云履而泰然后安故受之以泰盖言凡人旣能行其礼典则必获其安泰泰者安也以二体言之则乾本在上今降而下之坤本在下今升而上之是上下相交阴阳相故谓之泰以人事言之君以礼下于臣臣以忠事于君君臣道交而相和同则天下皆获其安泰也故曰泰小往大来吉亨者自内之外是往也由外入内是来也阳德刚明又主生育其道至大故称大今下降之是大来也阴主柔弱又为消剥故称小今上而升之是小往也阴阳之气旣交则万物得其吉而亨也以人事言之则大为君子也小为小人也大者来居于内是君子进用于朝廷小者往而处外是小人退黜于岩野也君子旣进小人旣退则君臣之道交而上下之心和同成治于天下而天下之民皆得其吉而亨通也
　　彖曰泰小往大来吉亨则是天地交而万物通也上下交而其志同也内阳而外阴内健而外顺内君子而外小人君子道长小人道消也
