<!-- { "loadSidebar": true } -->
　　古者包牺氏之王天下也仰则观象于天俯则观法于地观鸟兽之文与地之宜近取诸身逺取诸物义曰自此已下至葢取诸夬为一章言包牺氏以圣人之才徳以王天下为天下之主然于上古洪荒之世典章法度未立而包牺氏仰则观象于天俯则观法于地既观察天地之象又观鸟兽之文与地之宜以画成其八卦也然则上既言观法于地下又言与地之宜既言观鸟兽之文下又言逺取诸物者何哉葢上文言仰则观象于天俯则观法于地者葢是伏羲始观象之初也此又言鸟兽之文者葢东方之宿则为苍龙南方之宿则为朱鸟西方之宿则为白虎北方之宿则为龟蛇如此之类是伏羲仰观天之垂象之宿鸟兽之文又观其地之动植山川丘陵之象万物所生之宜既观天之垂象之文又观地之所生之宜然后近取诸身者至如乾为首坤为腹震为足艮为手又近取人之一身其有思虑口鼻之属如此之类是近取诸身也既近取诸身又逺取诸万物之象若乾为龙坤为马山泽风雷之类是也于是始作八卦义曰作者起也言伏羲因此天地万物之象然后兴起八卦以象动植之宜也以通神明之徳义曰神明即谓天地之道阴阳之运变通不测之宜吉凶未兆之事如此之类则谓之神明是八卦通此神明之徳也以类万物之情义曰夫万物之情状至繁至众故不可得而知之也圣人作此八卦取其天地水火山泽风雷之象以类聚万品之情伪皆可见也作结绳而为罔罟以佃以渔义曰网罟者取鱼兽之物也言伏羲既画八卦以通神明之徳以类万物之情以至天地之始终人事之渊藴无不毕备于其间然而于人事之间未有所食之物是故伏羲又结绳以为网罟以佃以渔使人取其鱼兽以为所养葢取诸离义曰葢者疑之之辞也离者丽也言山之髙而禽鸟丽之水之深而鱼鳖丽之然则山之髙水之深而人莫能及之而圣人创立其事结绳而为网罟使人用之虽禽鸟居山之髙鱼鳖居水之深皆得而取之是使人丽而用之也然谓之葢者即疑之辞也言圣人创立其事不必观此卦而成之葢圣人作事立器自然符合于此之卦象也非准拟此卦然后成之故曰葢取诸离包牺氏没神农氏作斵木为耜楺木为耒耒耨之利以教天下葢取诸益义曰言包牺氏既没之后又有神农氏以圣人之才兴起于世以其人既得其网罟以佃以渔然而未有饮食之道神农氏是以朴斵其木以为之耜耜者博五寸其首有华觜以为耕作之用又揉其曲木其曲有钩以为之耒耒耨之利以教于天下之人使四时耕作之种其禾黍之利以为饮食之养葢取诸益益者取其有益于人为万世之利也日中为市致天下之民聚天下之货交易而退各得其所葢取诸噬嗑义曰言于日中为其市以贸迁于货财以萃聚于天下之人使皆贸易之相交民之无者従而有之民之有者従而散施之既货财交易贸迁有无天下之民各得其所各得其宜故曰市也然必取于日中者葢日之早而逺者必不能及若日之晚而又失其时必于日中之时取其逺近之人皆得以及矣故于日中为市也然则葢取噬嗑者以其噬嗑之卦上体是离下体是震震动于下离明于上是下动而上明聚之则为之市也又頥中有物曰噬嗑凡頥中有刚梗之物必囓而去之也然后得其通而物有所合也神农氏没黄帝尧舜氏作通其变使民不倦义曰夫法之久则必弊弊则物有所不通法既不通则人情多至怠情而有厌倦之心是故神农既没之后复有黄帝以圣人之才徳继世而兴起能通人事之理以其伏羲既结绳而为网罟而斵木为耜楺木为耒又聚天下之民财以交易之为之市然事之久必有其弊壊故黄帝能通其变化而裁之引而伸之随其物之变通因其时而更造之以为万世之法使民宜之皆得其利用民既得其利用则无怠倦之心也神而化之使民宜之义曰神而化之使民宜之者言天下之民既得其利用则不知圣人之制作所以然而然也既不知所以然而然则所作为用皆得其宜也易穷则变变则通通则久义曰言黄帝既能通其变使民不倦神而化之使民宜之如此者葢得大易通变之道也夫大易之道穷极而复变变极而必通天地生成之道人事终始之理无有限极周而复始无有穷际可以永久为万世通行之法也是以自天佑之吉无不利义曰言黄帝之法如此为万世久行之道则自天而下至于鬼神皆佑助之在鬼神尚且佑助况于天下之人乎鬼神人民既以佑助则尽善尽美之功所往之处何所不利哉故引易文而证之黄帝尧舜垂衣裳而天下治葢取诸乾坤义曰自此已下凡有九事皆黄帝尧舜因象而立制也夫上古之时世质民淳民皆敦朴则上如槁枝下如野鹿则上下自然而正矣迨黄帝尧舜之世垂衣裳而天下治以其乾有刚阳之徳在于上故为尊坤有柔阴之徳在于下故为卑爰作衣裳以分尊卑上下贵贱之等此葢取乾坤之象也然则黄帝尧舜连言之者葢衣裳之起始于黄帝成于尧舜之时故以黄帝尧舜而通言之也刳木为舟剡木为楫舟楫之利以济不通致逺以利天下葢取诸涣义曰刳者谓刳木之中虚其中以为舟也以济于水使人乗载之以济不通免其沈溺之患也剡木为楫者又剡削其木以为舟之用也凡人有川险之深而不可以涉之而黄帝能刳木之中为舟又剡削其木为楫以济川险之患使人乗之皆得以济致逺之处皆得以利葢取诸涣者葢涣之卦上是巽下是坎巽为木坎为水故其彖辞曰利涉大川乗木有功也是言巽木为舟有涉川之象也又曰涣者散也能散释其民难令为舟以济于天下使人免其沈覆之患故此亦得变通之一端也服牛乗马引重致逺以利天下葢取诸随义曰夫物之重者人力不能及之地之逺者人力不能至之是故圣人服习其牛调习其马使重者得以及之逺者得以至之然则牛马本无知之物而圣人能驯服之使其至重之物亦得以行之至逺之地亦得以至之重者引之逺者利之天下之人皆得其利葢取诸随也然则随者是动作必随于人以之逺则亦随于人以之近则亦随于人是动作所在皆随于人也重门击柝以待暴客葢取诸豫义曰夫治平之世不能无奸宄之人是故圣人用其两木相击昏夜之间击其声以为之警备使其奸人暴客不能踰越也然而必取诸豫者葢豫者乐也按豫卦雷出地奋豫言雷自地奋出以发生万物物既生各遂其安故曰豫乐也此重门击柝以待暴客而云葢取诸豫者葢言凡人居治平之时外既有警备则奸人不能犯奸人既不能犯则在内者自然安矣木为杵掘地为臼臼杵之利万民以济葢取诸小过义曰言圣人既能教民以粒食五谷然又不能精治其五谷以为饮食之养是故后世圣人复其木为杵又掘其地为臼以其臼杵之利以精治其五谷夫既精治其五谷则天下之万民皆得以济故取诸小过焉然则必取小过者葢小过之卦圣贤之人过为其事以矫过于人今此杵臼而取小过者葢圣人既教人粒食以自养又教人精治其五谷是小有过为其事故也弦木为弧剡木为矢弧矢之利以威天下葢取诸睽义曰夫治平之世不能无奸暴之人尧舜之代不能无逆命之人是故圣人虽立刑罚之事以惩戒之然其间亦有不庭不轨之人非刑罚之威可以惩也是故复以弦系于木上以为弧弧者即弓也既以弦于木为弓又剡削其木取其矫厉故为矢以中于人弧矢既成以威中于不庭不轨之人威既中于不庭不轨之人则天下之奸暴者皆畏而惧矣然盖取诸睽者盖睽者离也言人心之乖离者必用弧矢以威之至如蛮夷之人当奉于中国反抗衡于中国有离叛之心又如诸侯当尊奉于王者今不能贡赋反有倍于王者之心又如奸猾之俗不能归奉于上反有离二之心如此之人圣人因其有睽离之心故制弧矢以威服之故云盖取诸睽也然则弧矢杵臼服牛乘马舟楫皆云利者此葢器物有益于人故称利也然重门击柝不言所利者盖击柝之事止以御暴客是亦利之异名也垂衣裳不言利此亦随便立义故云天下治治亦利也此皆义便而言故不可一例取也上古穴居而野处后世圣人易之以宫室上栋下宇以待风雨盖取诸大壮义曰夫上古之时未有宫室当此之时人但冬则居营窟夏则居层巢人既安居然于风雨之时无可御止是故后世圣人易之以宫室上隆其栋下为之宇以待风雨有所栖止故取诸大壮也然必取诸大壮者以其制度宏壮有便于人故取大壮也古之葬者厚衣之以薪葬之中野不封不树丧期无数后世圣人易之以棺椁盖取诸大过义曰夫上古之时凡人之死不能蔽其尸但厚衣之以薪及塟之中野之间又不能封土为坟是不封也又不能种树为别是不树也及其哀戚又无时而止但哭除则止丧之期制又无其日月之限是无数也其于死者知耶不知耶是故后世圣人以木合为之棺椁以庇其尸又封其土以为之坟又种其树以为之别又立五服之制三年之丧使其哀戚有时者也然则葢取诸大过者原大过之卦是圣人大有所为过越常分以拯救天下则为之大过今此人之死不能蔽其尸而取此大过者何也葢圣人重人之生孝子哀戚之情以其人之生必有其死葢死者是人之终人之既终孝子之大事重其死者人之大事故过为棺椁以庇其尸又封土以为之坟种树以为之别立其五服之制又立飨祀之礼其事过越至大故取诸大过也上古结绳而治后世圣人易之以书契百官以治万民以察盖取诸夬义曰夫上古之时世质民淳情伪未迁凡人有事必结其绳而取信若有大事则结之以大绳若有小事则结之以小绳迨及后世情伪已迁利害渐作巧诈万状不可以救正之是故后世圣人易之以文书成之以契券文书所以取其信验契券所以取其要约文书既立契券既明则百官之事皆得其治万民之情皆得以察然而盖取诸夬者盖夬者决也能明决其事验人之情伪以决之自此而后民之利病事之奸诈不可以隠也
