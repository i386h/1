<!-- { "loadSidebar": true } -->
　　节亨苦节不可贞义曰按序卦云物不可以终离故受之以节言凡物不可使之终有离散故必节制之然谓之节者葢节之道在于人之一身则言语饮食心意思虑出处进退以至嗜欲皆有所节使父子有礼上下有等男女有别尊卑有序长幼有伦夫妇有制内外有分皆有所节至于一国以及天下用度礼乐刑政赏罚号令宫室旌旗车舆服器以至税赋徭役以其时贤不肖各有所处士农工商各守其业富贵贫贱各当其分如此之类举而言之是修身齐家治国正天下皆有所节故谓之节然其得亨者何盖人之修身以至治天下皆有所节则所往之地所为之事无不获亨通也苦节不可贞苦者人之所难嗜者也犹味之苦也夫节之道不可过过则人不乐从以其一身一家节过则犹无大害若于治天下人民之众而节之太甚则必不乐从是故圣人预为之备曲为之防酌中立法使其车舆器用宫室旌旗衣服制度皆有其节一合于中正苟苦之则天下未易治也且如赋税之设非欲聚敛其财货厚取于民以自足已盖有郊庙之祀宾客之供兵储之备此为国者不可废也是以不得已而取之取之必有中道故中者天下之通制取之过甚则在下者财匮而不能给取之薄则在上者用度不足是以量时之丰约酌民之厚薄使天下之人乐从而易于输纳可谓得节之道也故夏后氏五十而贡殷人七十而助周人百亩而彻皆什一法而得天下之中彖曰节亨刚柔分而刚得中苦节不可贞其道穷也说以行险当位以节中正以通天地节而四时成节以制度不伤财不害民义曰此因二体以明节亨之义上坎为阳阳为刚下兊为阴阴为柔刚得中者九二九五之爻也夫节所以得亨者阳本在上今处于上阴本在下今居于下是君臣上下各有分也故曰刚柔分也刚得中者言九二九五以刚阳之质居刚阳之位又居得其中履得其正当节之时能为节制之道使天下皆得中制是以亨通也若节不可贞其道穷也者夫节之道不可过过则不能缘人之情而众不乐从是不可久行于世而为万代通行之法穷困之道也说以行险者上坎为险下兑为说是说而能行于险也盖言圣人缘人之情酌中以为通制当节之时虽有险阻能以说顺行则人亦乐从之也当位以节者言九五有刚眀之徳居至尊之位为节之主是所居当其位而能酌民情为之节制也中正以通者此又言九五居中履正所为节制得其中又得其正得其中则无过与不及之事得其正则不入于私邪是中正所为之道可以通行万世使天下得尽所以为节制之义也天地节而四时成节以制度不伤财不害民者此已下广眀节之道也夫天地之道阴阳之序以生以成皆有所节至如生成之终则有风雨霜雪以杀之杀之既终复以春阳为发生之始是天地之道始始终终阴阳相荡寒暑往来不失其序所以能生成万物此天地尽其为节之道也圣人法天地之道为之节制设其礼法各有常分以至取予无不得其中如是而行自然财不伤而民不害也象曰泽上有水节君子以制数度议徳行义曰夫水之性决之于江河其性沛然顺于下莫之与御今水在泽中则不能顺往而流故有节制之象数者名数也度者制度也言君子之人法此节之象定其名数立其制度使礼乐之道度量之分无得过差尽合于中也议徳行者夫人本五常而生其性有全有偏唯圣人受性之全贤人则才智有所偏是以当节之时必量其才之大小随其徳之优劣以任用之大才者置之大位小才者置之小位若其无徳无行则没身而不用初九不出户庭无咎象曰不出户庭知通塞也义曰户者门之内牖之间也夫人之情莫不欲安逸而恶节制之为禁此节者节人之邪情约人之私欲遏人之非絶人之伪然而节情约欲遏非絶伪人莫不恶之然当节制之始典章未备法度未详必当慎宻之不可泄机于人苟所行不宻则必为人所窥而败壊成事如是则法未出而奸生令未下而诈起必不可以节制之也今初九履下卦之下居节制之初是谋事之始故当慎其几宻不使宣露于人使天下之人由之而不知之而情伪不作巧诈不生则是能慎其几宻不出户庭之间所以成节制之道而无咎矣象曰不出户庭知通塞也者言初九居事之始所以不出户庭者非是藏其几宻慎其法制不宣布于天下葢当节制之初典章法度未甚大备不可以宣露于人是能知其时可以通则通之可以塞则塞之通塞不失其宜也故系辞曰乱之所生则言语以为阶君不宻则失臣臣不宻则失身几事不宻则害成言大凡几宻之事必当慎之苟宣露于人则君失臣臣失身以至天下皆失其节如是则不能免于咎也九二不出门庭凶象曰不出门庭凶失时极也义曰在外谓之门大凡居事之始节人之情伪必当慎重而几宻之故初九在卦之始处节之初典章未备法度未完故几密而不宣露于人是以不出户庭也今此九二居卦之中是典章已备法度已立必当宣布于天下以制节于人情使其奸伪不敢萌巧诈不得作天下之人皆合于中制可也今有可致之资而反不出门庭之间使制度不立上下无别以至天下之人皆乱其常则是恣人之情纵人之欲速凶之道也象曰不出门庭失时极也者言九二居得其中而法制已成当行而不行当施而不施使天下之人情伪交作而上下无等节制之道不出门庭之间失时而不宣布以至穷极亦不能行凶其宐矣六三不节若则嗟若无咎象曰不节之嗟又谁咎也义曰若者语辞也夫为节之道必须先正其身然后可以正人身既正则天下孰不从之今六三以阴居阳是为不正在下卦之上是为不中既失其中又非其正且在卦之上是居众人之上者也夫居众人之上必也赏必信罚必当正身立法度平典章宣政教以节天下之人则奸伪不作巧诈不生而人自信从之矣今反不能自正其身又不能节制其人是虽有严刑峻法人亦不从故反自生嗟怨之声如是必不可为节制之主也无咎葢三以不正之身居众人之上不能节制以至嗟若之凶皆已自为之又何咎于人哉故象曰又谁咎也六四安节亨象曰安节之亨承上道也义曰按此爻居上卦之下近九五之尊而又以阴居阴履得其正上承其君下率其民以柔正之道上以节君之情制君之欲防君之邪僻致君于正又能宣君之令布君之徳以去天下人之邪伪禁天下人之非僻使天下之人一归于正而得节制之道是由以柔正自正其身以至正君率民安然而行其节制故所往无不得其亨通也象曰安节之亨承上道者言六四以柔正之道自正其身上承于君以行节制所以率天下之人得以亨通是承君上之道也九五甘节吉往有尚象曰甘节之吉居位中也义曰甘者味之甘人所嗜也夫节之道是节人之情防人之欲人之所恶也今九五以阳居阳处得其正又居上卦之中履至尊之位为节制之主当节之时能以中正为之节制无过无不及施于当世则天下之人无尊卑长幼上下以至于远近幽隐皆悦然乐而从之是九五为节之道使人乐从如嗜甘味也所以得其吉矣往有尚者五以中正之道为节制之法可以为世世之通行而天下之民皆乐从之是五有所往则为人尊上者也象曰甘节之吉居位中也者言圣人通其情故能达节常人违其情故多苟节夫能通天下之情不违其理守大中之节不失其时以此而行则合圣人中正之道今五居至尊之位在上卦之中是能正其身而为节制之主使天下之人皆尊尚而从之是居位中正之故也上六苦节贞凶悔亡象曰苦节贞凶其道穷也义曰夫节制之道贵乎中正则人乐从之今上六过于九五是居不得中者也所为节制之道皆过于中是人所厌苦之也以正道言之则已凶矣故曰贞凶然悔亡者夫节制有苦于天下则害其事今上六居无位之地但行于一已而自节苦于一身则可以悔亾故孔子曰礼与其奢也宁俭丧与其易也宁戚是言凡过节于一身则可以无悔也象曰苦节贞凶其道穷也者以阴柔之质居节制之极所为失中正之道而天下之人厌苦之是过为节制之道以至穷极也
　　中孚兑下巽上
