<!-- { "loadSidebar": true } -->
　　易之为书也不可逺义曰自此已下至道不虚行为一节言大易之道其为书言天地阴阳之事吉凶之理万事之情伪人事之终始无不备载于其间然于人之行事也不可逺之故上文谓吉凶悔吝生乎动是故君子所居而安者易之序也所乐而玩者爻之辞也君子居则观其象而玩其辞动则观其变而玩其占是言易之为书也不可逺也若一逺之则是吉凶悔吝所生者也为道也屡迁义曰屡者数也言易之为道效法阴阳其变化之理爻象之间数有迁易也变动不居义曰言六爻之位互相更变无有定止或阴居阳位或阳居阴位是变动不居也周流六虚义曰言一卦六爻有阴有阳上下周徧互相更易在于六位之间也上下无常义曰言六爻之位位无常定或上或下也若九月剥卦一阳在上十一月一阳在下复是也刚柔相易义曰言六爻之位交相错杂或刚或柔刚柔之道互相推荡于其间或阳易阴位或阴易阳位是也不可为典要义曰言大易之中刚柔二气既互相推荡于六爻之间则不可为常典不可为要约随时所变而已故也唯变所适义曰言随其六爻之变动以适万事之用也其出入以度义曰言大易之道六爻之位周流六虚上下无常刚柔相易不可为常典不可为要约既上下无常不可为典要然其或出或入或居或处皆不失其法度皆不失其伦理若明以处暗丰不至奢是皆出入以度者也外内使知惧义曰言大易之道明其吉凶之理得失之道以至过去未来之事朕兆之间使人自内自外观此大易之道皆知戒惧而不敢为非僻之事明其用舍则趋其吉而背其凶也又明于忧患与故义曰言此大易之道不惟言天地阴阳之理亦言人之忧患之事使人明晓之不敢为非也无有师保如临父母义曰言大易之道其卦爻之辞言其万事之理吉凶之朕兆其教人也虽无师保之严如有师保之教也如临父母者自上而下为之临言大易之道其示人也虽无父母之教如临父母之慈使人一归于善道也初率其辞而揆其方义曰率循也揆度也方道也言人初能率循大易之文辞则可以揆其大易之道而知典常之理明其义之所归也既有典常义曰言人既能率循其大易之文辞则知变化之理典常之道也苟非其人道不虚行义曰言人既能率循大易之文辞又揆度其道知其常典是易之道得行于世然大易之文皆圣人所用之道若非通圣之人则不能晓达易之道理则大易之道不虚行也
　　易之为书也原始要终以为质也义曰自此已下至观其彖辞则思过半矣为一章质体也言大易之道其为书也不独明人之得失之理忧患之事而又原其万事之始要其万物之终至如乾之初九曰潜龙勿用上九曰亢龙有悔坤之初六曰履霜上六曰龙战于野此是原始要终之大本也既原始要终则穷其大本以为大易之体质以成诸卦之用也六爻相杂唯其时物也义曰言一卦之中六爻之位刚柔上下交相错杂唯其时物之事得失之理皆随其时事而言之若屯之初九言盘桓利居贞六二言屯如邅如如此之类是随其时而言之其诸卦诸爻皆由此而可明也其初难知其上易知本末也初辞拟之卒成之终义曰言一卦之始始于细虽一卦之大义吉凶之理情伪之端皆始于初始之间然其爻象未备万事之理虽有其理虽有其意然于人事未能显见矣是难知也其上易知者上则谓上卦之上也言一卦之事虽有其理在于初爻则其道难见至于上九之时其下五爻皆布列其位刚柔之体得失之理吉凶之道有正有不正者可见矣是其道已成其理已定其爻象以正也是易知矣本末也者言大易之道既原其始又要其终原其始终则知本末是初难见则为本终易知则为末已下终始之间本末可见也初拟其辞者言六爻之位刚柔之体始虽拟度其万事之宜万物之理而成其辞是始于而至于著者也卒成之终者言至终之时卦之上是卒成之时者也夫卒成之时而其象以分卦体以定而吉凶悔吝之道皆可见矣是事之卒了成就皆在于上也若夫杂物撰徳辨是与非则非其中爻不备义曰此又言六爻之义六爻之位上下之体交相错综杂聚天下之物撰数圣人之徳辨定是之与非则非中爻而不可明也中爻者则六二六五九二九五是也夫得之与失正之与邪惟在二五之爻可明矣故初则不及其中三则又过于中过于中者则凶危之道有时而至矣不及中者悔吝之事亦有时而至矣唯在二五之爻居得其中履得其正虽有其失必不至于大咎也至如乾之九二曰利见大人九五曰飞龙在天利见大人又坤之六二曰直方大六五曰黄裳元吉是皆中爻可以辨摄一卦之是非也然则一卦六爻各主其物各主其事惟是中爻即可明辨其得失也噫亦要存亡吉凶则居可知矣知者观其彖辞则思过半矣义曰噫者叹美之辞也言凡欲知其存之与亡凶之与吉则其在中之一爻所居之位则可知矣若失其中则是凶而不知其吉亡而不知其存如此是大凶之道也惟欲知吉凶存亡但观中爻所居之位则可知矣知者观其彖辞则思过半矣者言大易之道一卦之理以至万事之端皆在于卦下所属之彖辞然彖辞之间虽未能尽万事之理一卦之情伪然知者观其彖辞则一卦之大义吉凶之理思虑之间已知一卦之本末已过半矣然则谓之彖者则如乾则言元亨利贞坤则言元亨利牝马之贞如此之类皆是卦下之彖辞若聪明贤智之人观之则一卦之理已过半矣二与四同功而异位其善不同二多誉四多惧近也义曰自此已下至其刚胜邪为一章言六十四卦之中一卦六爻六爻之内惟二与四皆是阴位而得其位者故当以阴爻而居之是同其阴功也然而异位者言二则在下卦之中四则在上卦之下是异位也其善不同者言二居下卦之中是居得其中行得其顺不失其中正之道故其善也大矣四居上卦之下失其中道故其善与二不同也二多誉者誉者谓嘉美之誉也言二居中而不失其正又所行之事无过无不及故有嘉美之誉以传闻于外也四多惧者言六四居上卦之下上比于五是至尊之位也下在九三之上是权臣之上也上则逼近于君下则逼近于臣故当恐惧之是四多所惧也故言四多惧也柔之为道不利逺者其要无咎其用柔中也义曰此覆解上四多惧之意也夫独阴不立必须比附于阳则其功可以成若逺于阳则其道不能利若欲要其无咎必须用其柔中之道则可也若非居得其中履得其正则必有咎也三与五同功而异位三多凶五多功贵贱之等也其柔危其刚胜邪义曰言九三与九五皆是阳位故其功同也然而三在下卦之上五在上卦之中是异位也三多凶者三在下卦之极失于中道故多凶咎之事五多功者五在上卦之中而有人君之位其功徳可以被于天下为天下之所归向是多功也五为贵三为贱是贵贱之等也五与三俱是阳位若以刚阳居之则克胜其任若以柔阴居之则失其所处而必至于倾危也
　　易之为书也广大悉备有天道焉有人道焉有地道焉义曰自此以下至吉凶生焉为一章言大易之道至广至大无不悉备于其间也有天道人地道道者言伏羲始画八卦以三爻为一卦故上一爻以象天中一爻以象人下一爻以象地三爻既立则天地人之事万物之理无不备载于其间也兼三才而两之故六六者非它也三才之道也义曰言伏羲画卦始以三爻为一卦天地之事万物之理无不毕备后世圣人又従而两之为二体两而为六爻故上二爻以象天中二爻以象人下二爻以象地所以六之者非他也盖象三才之道也道有变动故曰爻义曰言六爻之内有变有动动而合于道者为吉动而悖于理者为凶变动之间必合于道也故曰爻爻有等故曰物义曰物者类也言六爻之位有阴有阳有贵有贱有等有差至如乾之爻称龙故为阳物坤之爻称马故为阴物如此之类故曰物也物相杂故曰文义曰言万物之类皆在六爻之间六爻之间有阴有阳有柔有刚互相错杂而成文章以显著于外也文不当故吉凶生焉义曰言刚柔错杂而成文章若文妨于事则有凶有吉有邪有正若文当其事则吉凶不生若不当位则遗于道者为凶顺于理者为吉吉凶之道皆生于文不当矣
　　易之兴也其当殷之末世周之盛徳邪当文王与纣之事邪义曰自此以下至易之道也为一段明易之兴起在纣之末世者也夫大易之道始于伏羲仰观俯察而成八卦以为万世之法以尽天下之事然而写其乾坤健顺之性天地之大象人事之大纪无不毕备于其间是以歴夏及商至于桀纣之世民欲丛生巧诈互起左右前后皆非正人端士小人在朝君子在野天下纷然不可以整之文王有大圣人之才罹于忧患之中极天地之渊藴极天下之能事民之情伪吉凶之理无不备载于其间故曰易是易之兴也其当殷之末世焉是故其辞危义曰言文王演其大易之道因其桀纣之君无道在上故使天下之人思虑之间奸伪互起以至天下大乱文王罹于忧患之中作为大易尽万民之情伪极天下之险阻以至忧患之事无不备言于诸卦之下是其辞危也然则卦下之辞至简至约然有四徳者有一徳者有三徳者如此之类推究卦义是其辞危也危者使平易者使倾义曰言易之道六爻之位有凶有吉有得有失皆在爻辞之间若人观此大易之道见其凶事能小心畏慎者则危者使之平易其文辞亦言其平易若人观此大易之道见其吉事而慢易者则易者使之倾丧则其所系之辞亦言其凶是使人舍凶従吉趋善背恶也其道甚大义曰言此大易之道示人之吉凶明人之情伪其为道至广而甚大也百物不废义曰言大易之道无所不包至纎至悉之事百种之物皆无有废弃如泰卦曰包荒用冯河不遐遗者是也惧以终始其要无咎此之谓易之道也义曰言大易之道若人观其六爻之位吉凶之理若能观其始而知惧慎其终而思戒终始之间极其思虑常自戒慎如此则要其无咎此是大易之道也
