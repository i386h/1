<!-- { "loadSidebar": true } -->
　　长隂长阳合而相与得其所久故不易【注】方道也【正】立人之道曰仁与义不改仁义之道【牧】雷资风而益逺风假雷而增威【禇】雷以震动其出有时风以挠散其发有道出发不恒威令何禀【薛】
　　初六浚恒贞凶无攸利象曰浚恒之凶始求深也深常者以深为常施之仁义则不厌深施之于正即求物之情太深是凶正害德处卦之初故言始最在于下故言深【正】常之为义贵久于其道日以浸深初为常始宜以渐为常而体巽性躁遽求深入是失久于其道之义不可以为常故正凶【陆】夫妇君臣始相正之时责之过深则不安九四刚阳下制初六六以隂柔在下不堪其处是以正凶【石】犹为学之始欲亟至周孔为道之始欲遽及尧舜为朋友之始欲契分之深为君臣之始欲道之行孔子所谓欲速不达【胡】巽入也以柔越二刚而深入于四入不以渐而求深于始以是为常物不能堪虽正亦凶【介】改修则可若专固之不知几变自取凶也【陈】四震体阳性以刚居髙不能下初初与之为应不度以往而求之知恒而不知变者也【伊】
　　九二悔亡象曰九二悔亡能久中也
　　虽失其位恒位于中可以消悔【注】恒久之道须君在臣上男在女上刚在柔上九二九三刚爻在下失恒道也孙云二以阳居隂上应于五履非其位不正其室但能居中自守虽得悔亡何足尚哉【石】虽以阳居隂处非其常然以中德应五五复以中德应之其处于动皆得中也【伊】动而无悔久处而不厌者其维中乎【朱】
　　九三不恒其德或承之羞贞吝象曰不恒其德无所容也
　　居下体之上处上体之下虽处三阳之中又在不中之位上不全尊下不全卑执心不定行德无恒自相违错则为羞辱承之所羞非一故曰或承处久如斯物莫之纳鄙贱甚矣【正】刚当制柔阳当制隂君当制臣常久之道九二九三以阳刚之爻居隂柔之下失其常道孙云恒以阳居隂上为德今九三反居上六之下是失恒德况乎履不得中宜其羞辱随之不为时之所容【石】刚而失中日损其德若固所守则吝矣【牧】九三居上六柔弱之下于永久贞正之道诚足鄙吝【胡】重刚而不中刚之过也巽而顺乎柔巽之过也不恒如此承之者其志不一而羞矣虽贞亦吝况不贞乎岂惟下所耻承亦上之所不与故无所容夫可以为常者莫如中故九二失位而能悔亡九三得位而无所容以中为常则出处语嘿其趣无方而不害其常【介】以阳居阳得其常处而志从于上于其常处而不处则羞辱或承之或承有时而至也以不常为恒而贞固守之则吝【伊】艮兊合而为咸震巽合而为恒故卦莫吉于咸恒者以其合也及离而观之见已而不见彼则所以为咸恒者亡矣故咸恒无完爻其美者不过悔亡恒之世惟四宜下初自初以上皆以隂下阳上为正故九二九三六五上六皆非正也以中者用之可以悔亡以不中者用之无常之人也故九三不恒其德【坡】
　　九四田无禽象曰久非其位安得禽也
　　恒非其位虽劳无获【注】田譬有事也【正】四体震主动又处非其位初为己应舍己与三故田无禽田为田去害则获禽非可久之所【陆】四以刚处柔是有德而能谦者然处非其位虽劳于谦下不能成功【牧】四非其位求初始而太深失圣人久于其道之义【石】以阳居隂不正也位又不中不中不正而居大臣之位是无德而忝位者故为治则敎化不能行抚民则膏泽不能下【胡】
　　六五恒其德贞妇人吉夫子凶象曰妇人贞吉从一而终也夫子制义从妇凶也
　　系应在二不能旁及它人是恒常贞一其德从其贞一而终妇道也五居尊位在震为夫二处下体在巽为妇五系于二从妇凶也【正】一阳也隂之为物当从阳而终【石】贞固也为天子之尊有四海之广民物之繁必使仁义敎化流通于天下不可执一道守一方必也临事制宜随时应变则无施不可今六五居至尊之位以柔不正私一己之应是固执常道不使随流于天下者也【胡】五以隂柔应刚而不失中隂柔之正也故恒其德则贞然妇道也五君位也不以君道言者在夫子犹凶况人君乎君道尢不可以柔顺为常它卦六居君位而应刚则未为失【伊】
　　上六振恒凶象曰振恒在上大无功也
　　处动之极以振为恒无施而可【正】终乎动以动为恒者也动静宜不失时以交相养以动为恒而在物上其害大矣【介】处震之终动之极也以隂居之非其安处不能固守
　　【艮下干上】遯亨小利贞
　　小人方用君子日消遯而后通隂虽浸长正道亦未全灭故曰小利贞【正】遯逃去之象五得位而有应是用正道得礼见召聘始仕它国当尚谦损居小官干小事其进以渐则远妬忌之害【陈】敬仲奔齐辞卿是也【郑】隂方至中消临为遁是以小者利贞谓六二得中正也小人虽得中正未可以为大事【陆】二隂才长阳蚤以退君子见几不俟终日【石】
　　彖曰遯亨遯而亨也刚当位而应与时行也小利贞浸而长也遯之时义大矣哉
　　五当位而应非否亢也遁不否亢与时行也【汪】当位而应犹不果制与时行而已矣【子】小人在位时皆疾之以刚正在外而当位应时愿也【牧】君子晦迹濳光不使小人窥其为刚明中正之君子下应六二之小人君子之道无固必小人能以中顺之道附结于己是君子适变能与天时俱行也【胡】五与二应君臣之道未至否隔亢极可以相时而通【代】遯藏所以伸道故亨刚当位而应尚足以有为圣贤之于天下虽道之废岂忍坐视茍可致力孔孟所屑为也【伊】隂盛于否而至于剥君子未尝不居其间二隂伏于四阳之下犹未足以胜阳然遯非避患欲以反君之心也夫二隂在内为遯之主其势至锐其朋至寡圣人畏其有必胜之渐而知其乖众之意是以使阳遯隂阳皆遯而隂无与处而思求阳然后可处故曰遯而亨【坡】
　　象曰天下有山遯君子以逺小人不恶而严
　　山势上逼天性髙逺不受于逼遯避之象君子之于小人虽不可恶亦不可亵渎【正】矜严于外而不憎恶于内所谓吾家耄逊于荒【侯】君子之远小人如天道黙运不下校于物【逢】不恶而严者外顺而内正也尚恶则小人憎不严则正道消【石】小人内君子外远小人也初四二五相应不恶也四阳以刚严在上临之不可得而亲踈也【朱】恶声厉色适足以致怨忿惟矜庄威严使知敬畏【伊】
　　初六遯尾厉勿用有攸往象曰遯尾之厉不往何灾也小人长于内应出外以避最在卦内是遯之为后也危厉既至当固穷危行言逊勿用更有所往既为遯尾出必见执不如不往何灾犹言无灾与何伤何咎同义【正】隂过二而后遯遯之尾也【子】遯隂长于内而阳在于外故爻在外多吉在内多咎初以隂在内而应外阳是遯世小人志存君子之道也四在外卦之始为遯首初最处内欲往从之为遯之尾往将为厉止则不害【陆】古人处微下隠乱世而不去者多矣【伊】
　　六二执之用黄牛之革莫之胜説象曰执用黄牛固志也
　　二居中处内为遯之主物皆遯矣能执理中厚顺之道以固之则莫之胜解【注】上应贵主志在辅时独守中直坚如革束执此之志莫之胜说殷之父师当此爻矣【侯】小人之道狭而鲜亲至于履位人多去已故系之以利质之以爱然后人不得去坚其志而不防乃得小人之中而获顺也【子】三为贤人二能执而留之遯世小人见君子将去心愿执而固之是用其中顺之道以变革遯之时者也黄中也牛顺也革变也固执也【陆】二与五应方阳之遯执而止之非出欵诚至意阳不愿也【坡】
　　九三系遯有疾厉畜臣妾吉象曰系遯之厉有疾惫也畜臣妾吉不可大事也
　　无应于上与二相比以阳附隂系意在二不能远小人有疾惫而致危厉【正】为小人所制不能遯也【子】得位于内而不能去系于遯者虽不能退而得正于小人使臣妾不能擅政则吉【陆】下附二隂而不任以权如剥以宫人宠之类【石】六二系九三而三有忧疾以臣妾畜之不使之进【白】九三虽阳而以隂为体以隂止阳不由其道系之而已畜臣妾之道不可畜君子【坡】
　　九四好遯君子吉小人否象曰君子好遯小人否也处外而有应于内小人系恋是以否【正】以阳应隂是与小人和好者也然失位在外体性刚健是能遯去者也【陆】九四已在外而远初故三为系四为好【介】志欲遯而难制【胡】九四为初六之好舍之而遯非君子不可【坡】
　　九五嘉遯贞吉象曰嘉遯贞吉以正志也
　　得位居中遯而得正二不敢违从五之命反制于内不恶而严能正二志成遯之美【正】二以中顺之道固己然亦不可屈己之贞【胡】小人得志君子避之于外使小人不得淩然后处外养壮大之德以灭小人五处外得权与位正固自任能正羣小之志使不敢起凶则善矣【陈】六二其配也舍之而遯犹惧其怀故戒之以正吉【坡】
　　上九肥遯无不利象曰肥遯无不利无所疑也
　　最处外极无应于内超然絶志心无疑顾【注】肥饶裕也【子】肥本作飞【陆】阳为丰富以安闲而居丰富故遯而能肥【牧】无应于内髙上其事子云所谓山雌之肥弋人何慕四皓之类也【石】太公之亨于周四皓之亨于汉知三将变否脱然髙举孽未芽而介于道厉未阶而絜于身行之藏之系我独照而已【孙】三牵于二隂而为之止我知其不可则非独利我亦以利三【坡】
　　【干下震上】大壮利贞
　　羣阳盛长小道将灭大者获正故曰利贞【注】用壮非君子之常虽得时得位不违谦则吉九四九二以阳居隂则获吉九三以阳太刚而触藩况六五上六以弱据强哉【陈】君子之道不壮则不可以胜小人壮不可过也四阳足以胜二隂可止而不可征故曰利贞杂卦则曰大壮则止也【介】壮而不贞强暴之为【伊】
　　彖曰大壮大者壮也刚以动故壮大壮利贞大者正也正大而天地之情可见矣
　　以大为正天地之至情【坡】天地之道常久而不己者亦至大至正而已【伊】天地无不覆载大也覆载无所偏私正也【牧】
　　象曰雷在天上大壮君子以非礼弗履
　　刚以动也壮而违礼则凶【注】雷助天威【崔】壮不由礼失柔克之道汤禀纯刚至正之德动与天齐犹率礼不越用此象也【薛】克己复礼壮孰甚焉【横渠】
　　初九壮于趾征凶有孚象曰壮于趾其孚穷也
　　在下而用壮穷凶可必【注】体性刚健志在于进而上无其应其征必凶【陆】
　　九二贞吉象曰九二贞吉以中也
　　居得中位以阳居隂履谦不亢【注】凡卦爻有隂阳失位未有不凶大壮之时不可怙其刚盛故以阳居隂则皆获吉【胡】以阳履隂健而得中有应在五得正之吉【陆】
　　九三小人用壮君子用罔贞厉羝羊触藩羸其角象曰小人用壮君子罔也
　　处干之上是健之极小人当此不知恐惧即用以为壮盛君子虑危用之以为罔己以壮为正其正必危羸拘累纒绕【正】罔当读为刚以正制断而处重刚是贞厉也【陆】罔不也君子尚德而不用壮存谦则免咎若固其壮则危矣【牧】壮惟小人用之君子则否【石】罔不用也【胡】以很壮犯九四之阳求上六之隂九四藩也【介】君子则无此也【范】阳壮则轻敌隂穷则谋深藩上六也【坡】罔蔑视而无忌惮【伊】
　　九四贞吉悔亡藩决不羸壮于大舆之輹象曰藩决不羸尚往也
