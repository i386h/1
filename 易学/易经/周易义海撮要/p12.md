<!-- { "loadSidebar": true } -->
　　履非其位居刚长之世以邪説临物能尽忧其危则无咎【注】以不正之行取説于民违道以干誉者也【胡】比于浸长之刚而能变是以无咎【介】子朝之文辞新室之奸言内不足也处则不当位上则不应无攸利也能下九二之贤则无咎【朱】咎在位不在人则忧惧可以免【坡】
　　六四至临无咎象曰至临无咎位当也
　　处顺应阳不忌刚长履得其位尽其至者也【注】含洪博厚待贤不忌体柔居正德之至也【陆】下应初九有刚明之援【胡】至以至诚顺乎刚也【介】四初得位以正相应实美善之至极【代】以隂柔下临刚阳刚必不服惟其当位乃可无咎若成王虽幼而尸大君之位虽周召在下临之可也然不以专至之诚临之则祸咎未可免【陈臯】临民以正不以邪以公不以私【薄】居下之上为五所任而比于下得君而近民者也以隂处四为得正体坤为处顺与初相应为下贤【朱】
　　六五知临大君之宜吉象曰大君之宜行中之谓也处于尊位履得其中不忌刚长而能任之则聦明者竭其视聼知力者尽其谋能不为而成不行而至矣【注】行中和之行【正】知柔知刚用晦而明委物以能以行其中非如六四一乎柔而已【介】居坤顺之中履至尊之位得大中之道有九二刚明之才至诚接纳而信任之天下之贤乐为之用如尧舜之任臯陶稷禼之徒也【胡】二以刚中上行五以柔中下行上下相交五兼二而用之上下行中道也【朱】
　　上六敦临吉无咎象曰敦临之吉志在内也
　　处坤之极志在助贤以敦为德虽在刚长刚不害厚【注】虽处上卦之极志意常在内卦之二阳意在助贤【正】四五皆应于阳上为至顺亦归而从之逺而至于阳厚于君子之道顺时知防【子】虽无应于阳而志顺之【陆】处一卦之极虽下无刚明之人以为己助能以敦厚之德附于二阳三隂同志皆乐下复是其志在内也【胡】敦益也六五既以应九二上六又从而附益之犹复之六四既己应初九六五从而附益之也【坡】初与二虽非正应隂求于阳志在乎内尊而应卑髙而从下尊贤取善厚之至也隂柔在上非能临者以其厚于顺是以吉而无咎【伊】
　　【坤下巽上】观盥而不荐有孚颙若
　　王道之可观者莫盛乎宗庙宗庙之可观者莫盛于盥至荐简略不足观【注】既灌之后陈笾豆之事其礼卑下观而化悉有孚信而颙然颙严正之貌【正】风行于上众顺于下教化之象【陆】天子始入庙盥手酌郁鬯之时其礼简略至诚肃敬之心莫不尽之若荐腥熟之时其礼烦劳虽有强力恭懿之心皆倦怠矣圣人在上既尽至诚之心如始盥之时而临制天下天下仰而化之皆以孚信颙颙然尽其肃恭以应上也【胡】上观天道下观民俗则为观【平】修德行政为民所瞻则为观二阳在上四隂在下阳刚居尊为天下所观观之义也【伊】孚者九五之诚信孚于下也不言之信而为敬顺之貌者颙颙如也【朱】
　　彖曰大观在上顺而巽中正以观天下观盥而不荐有孚颙若下观而化也观天之神道而四时不忒圣人以神道设教而天下服矣
　　神则无形者也不见天之使四时而四时不忒不见圣人使百姓而百姓自服也【注】柔小浸长刚大在上其德可观故曰大观在上【蜀】中正谓五以阳居阳又处中正阳则明达中则不过正则不偏以此居尊所以能观天下【牧】贾子曰达人大观无物不可在上二爻能如是也【薛】
　　象曰风行地上观先王以省方观民设教
　　风主号令行于地上犹如先王设教在于民上【注】先王察其方观其俗性而易其素履则民自行其道也【子】风行地上无所不至散采万国之声诗省察其俗有不同者教之使同【牧】草木从上之风偃【子】
　　初六童观小人无咎君子吝象曰初六童观小人道也处于观时最逺朝美体于隂柔不能自进无所鉴见趋顺而已无所能为小人道也君子处大观之时而为童观不亦鄙乎【注】观之为义在上二阳初守卦下无应于上不见郊庙之美所观者浅故心未化【陆】
　　六二闚观利女贞象曰闚观女贞亦可丑也
　　处在于内柔顺寡见不为全蒙犹有应也故利女贞居中得位不能大观广览诚可丑也【注】二居于内有应于外此以闚为观处内闚外女子之丑行然处不失位以自守故利女贞【陆】妇人有慕外之志纵其志则情斯荡矣故利正也【牧】五刚阳中正之道非隂弱所能观二既不能见九五之道能如女子之顺从则利矣女子以顺为正君子而为女子之贞是亦可丑也【伊】
　　六三观我生进退象曰观我生进退未失道也
　　居下体之极在二卦之际近不比尊逺不童观处进退之时观进退之防【注】生者我身所动出道得名生者道是开通生利万物故繋辞云生生之谓易【正】我五也生者教化生也三欲进观于五四既在前而三故退未失道也【荀】我所生出谓言行也三有应于上而所处不当故观其所生以定所履与时进退不失其道【陆】处下体而未有位故自观其道应于时则进不应于时则退【牧】处下卦之上为众人之长风教号令皆自己出下观于民察己之道使无过不及进退俯仰皆至于道【胡】我生谓动作施为出于已者能进退顺时虽处非正未为失道若居当其位则无进退之义【伊】
　　六四观国之光利用賔于王象曰观国之光尚賔也居近得位明习国仪【注】居近至尊之道志意慕尚为王賔也【正】利用为王者之上賔【子】得位比尊承于王者职在搜扬国俊賔荐王庭故以进贤为尚賔【崔憬】六四以隂居隂切近九五是能上附贤明之君朝廷之礼宗庙之仪无所不知仁义礼乐之事无所不习如是而进观国之光辉故王者以之为賔如尧舜迭为賔主【胡】六四处巽顺之下以隂居隂故以祭祀明之如二王之后作賔王家助祭宗庙【侁】尚尊上也【朱】
　　九五观我生君子无咎象曰观我生观民也
　　为观之主观我之俗以察己道百姓有过在予一人君子风着已乃无咎【注】我之风化备于民观其民有君子之风天下无所归咎【子】五能察民而修已使向之未善者皆趋于道是君子居之则无咎【胡】示民以生育之道【侁】
　　上九观其生君子无咎象曰观其生志未平也
　　观我生自观也观其生为民所观者也最处上极髙尚其志为天下所观可不慎乎故君子德见乃无咎生动出也特处异地为众所观不为平易和光流通志未平也【注】居无位之地乘五之上忧悔之地志不得平【子】已处五上为王者之师民之善恶由我德化观民之动作其志未平忧民之未化也【陆】居一卦之上非至尊之位民之所观动而世为天下法言而世为天下则者也责望既重夕思昼行志之未平【胡】以阳处卦之上道大成也在卦之外位不当也犹有观焉将有为也吉凶与民同患志未平也可仕则仕可已则已观其生也知微知彰知柔知刚然后能观其生而不失进退之几焉故曰君子无咎【介】上来之三仰观九五自古观其君而去者以未平之志为忿世疾邪之事多失之矫激太过夫聦明深察而近于死者好讥议人也辩博闳逺而危其身者好人之过者也梁鸿作五噫以显宗之贤犹不能堪之非失之过乎夫子不合者多矣进退无咎者君子之道也【朱】周易义海撮要卷二
<经部,易类,周易义海撮要>
　　钦定四库全书
　　周易义海撮要卷三　　　宋　李衡　撰
　　【震下离上】噬嗑亨利用狱
　　凡物之不亲由有间也物之不齐由有过也齧而合之所以通也刑克以通狱之利也【注】此卦自頥而得頥二阳居外四隂在内今九四以一阳居三隂之中如刚梗之物在于頥中必齧而后合【胡】所亨在刑狱故不云元亨刑狱非大正之道故不言利贞【代】间隔者天下之大害也君臣父子亲戚朋友之间有离贰怨隙者盖谗邪闲于其间除去之则合矣【伊】道之衰物至于相噬以求合敎化则已晚矣故利用狱【坡】
　　曰頥中有物曰噬嗑噬嗑而亨刚柔分动而明雷电合而章柔得中而上行虽不当位利用狱也
　　刚柔分谓震刚在下离柔在上不相溷杂故动而显明明动虽各是一事合而不错乱故事得彰著隂居五位柔得中也既居上卦意在向进故云上行虽不当位所居阳位犹利用狱【正】物情不合则成狱讼穷其情状辨其辞防烦渎口吻同夫咀嚼【牧】上行欲后之人君法三皇五帝之道【刘纬】使丑类尽除而异方会合【臯】三隂爻三阳爻刚柔分也柔得中而上行进将安往大凡柔则言上行刚则言来柔下刚上定体也刚来如讼无妄涣等九二为刚体本在上而来下上行如晋睽鼎噬嗑等六五为柔体本在下今居五位为上行【石】噬嗑自否来否之时刚柔不分天地闭塞九五之刚分而之初刚下柔也初六之柔分而之五柔上行也刚柔分则上下交矣动而明则否塞通矣雷动电明刚柔相交合一而成章则天地亨矣六五柔中不当位也施于用狱无若柔中之为利盖人君止于仁不以明断称以臯陶宁失不经曾子哀矜而勿喜之言观之则不在明断审矣【朱】
　　象曰雷电噬嗑先主以明罚勅法
　　取可畏之义【正】雷震电照则万物不能怀邪【侯】专威不明则虐而不察专明不威则察而不断【薄】雷电相随有相合之义【石】明其罚之轻重使人晓然易避效电之明正其法令以警懈惰效雷之动【朱】
　　初九屦校灭趾无咎象曰屦校灭趾不行也
　　居无位之地以处刑初受刑而非治刑者也过始于微法始于薄桎其行也足惩而已【注】初刚而趋下小人之性欲动而无应故不得行是桎梏于狱者【牧】为屦校以桎其足使止而思其过初九以阳明震惧能思以止过故无咎上九不能思所以有灭耳之凶【石】荀卿曰菲防屦防枲也尚书大传曰唐虞象刑上刑赭衣中刑杂屦杂屦即传所谓藨蒯之屦要之中刑之屦或菲或防或藨或蒯皆草为之疑古者制为菲屦赭衣当刑者服之以示愧耻屦校没足使止而不行小惩大戒所以无咎【朱】
　　六二噬肤灭鼻无咎象曰噬肤灭鼻乗刚也
　　齧噬者刑克之谓处中得位所刑者当故曰噬肤肤柔脆之物刑未尽道噬过其分故灭鼻然刑得所疾故无咎【注】噬肤刑其皮肤鞭笞之刑也文之太深至劓而不以为咎以灭趾而不悛也【牧】初九过恶之小人已乗其刚非专尚深刻【胡】二居中得正则罪易服故取肤之义【伊】以隂居隂性刻而又乗刚施之于人张汤杜周之流无可咎者当位故也【房】
　　六三噬腊肉遇毒小吝无咎象曰遇毒位不当也履非其位刑人不服且生毒怨承四而不乗刚刑不侵顺故小吝无咎【注】柔僭刚位以之刑物如噬腊遇毒而未伤怀惧而不果刑也【子】三四俱失位相齧以三噬四以柔齧刚其刑必难【陆】三处下体而无位吏之小者也常惧而弗能果敢得无咎者以内含章明能无成而有终【牧】六三以不中不正之行而刑人人无有服从之者然以柔顺之质应于上九刚明之人能辨明邪正审察狱情所以终无咎【胡】马融以腊肉为晞阳之肉上九刚阳契其象矣【昭素】
