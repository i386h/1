<!-- { "loadSidebar": true } -->
　　能成立卦象于天地之中言并天地也【孔】天一位地一位人一位以人道而参天地也【龚】无怨无徳圣人岂不备位于其中哉吾一有心于其间则物有侥幸夭枉侥幸者徳之夭枉者怨之徳怨交至则吾任重矣虽欲备位可得乎【坡】
　　圣人设卦观象系辞焉而明吉凶
　　圣人仰以观象于天俯以观法于地揆人事之理尽万物之情乾坤水火风雷山川之象设为六十四卦以通天地鬼神之情状然其道至大其理至深若不系之以辞散之诸爻之下则后世不能晓设卦之意然卦爻之中有刚柔隂阳吉凶得失六爻之下系属其辞得其正者其辞吉失其处者其辞凶【胡】圣人设卦本以观象不言而见吉凶自伏羲至于尧舜文王近者同时逺者万有千歳其道如出乎一人观象而自得也圣人忧患后世惧观之者其智不足以知此于是系之卦辞又系之爻辞以明告之非得已也为观象而未知者设也【朱】系辞彖象是矣以上下系辞为系辞失之矣【坡】吉凶存乎人【注】
　　刚柔相推而生变化
　　二气相推隂阳之爻交变分为六十四卦有三百八十四爻委曲变化事非一体【孔】干之初九交于坤之初六为震【胡】变化存乎运行【注】
　　是故吉凶者得失之象也悔吝者忧虞之象也变化者进退之象也刚柔者昼夜之象也
　　始总言吉凶变化而下别言悔吝昼夜者悔吝则吉凶之类昼夜亦变化之道【注】辞之吉者得之象辞之凶者失之象事初有得失积渐成著乃为吉凶悔吝是得失之微小者其初忧念虞度之形象忧虞不已未是大凶终至悔吝悔者事已过而追悔吝者当事之时可鄙耻也万物之象皆有隂阳之爻或从始而上进或居终而倒退往复相推或渐变而顿化故云进退之象昼则阳日照临万物生而坚刚是画之象夜则隂润浸被万物而皆柔弱是夜之象【孔】
　　六爻之动三极之道也
　　三极三材也兼三材之道故能见吉凶成变化也【注】未极则为三旣极则动动则为六六三无异道也【坡】一生二二生三三极矣邵雍曰易有贞数三是也闗子明曰天三数之极也极乎终则反乎始兼两之义也故极而不变其道乃穷说卦震其究为健三变而干也巽其究为躁卦三变而震也观此可以例余卦矣【朱】
　　是故君子所居而安者易之序也所乐而玩者爻之辞也
　　观象而知其所处若居干之初九而安其勿用若居干之九三而安在干干是所居而安者易位之次序也辞有吉凶悔吝见善则思济其事见恶则惧而自改所以爱乐而耽玩也卦爻皆有辞但爻有变化取象既多以知得失君子尤所爱乐也【孔】所居而安者易贵贱之序所乐而玩者爻吉凶之辞【朱】
　　是故君子居则观其象而玩其辞动则观其变而玩其占是以自天祐之吉无不利
　　象明善恶辞示吉凶君子居则观象以知身之善恶玩辞以晓事之吉凶动则观爻之变化而习玩其占事之吉凶若干之九四或跃在渊是动则观其变也春秋传云卜征五年又云卜以决疑是玩其占也君子能奉遵易象以居处其身无有凶害是以从天而下悉皆祐之此大有上九爻辞【孔】居则观其卦之象动则观其爻之变易以变为占于占言变则居之所玩未变之辞居处动作无非道也【朱】
　　彖者言乎象者也爻者言乎变者也吉凶者言乎其得失也悔吝者言乎其小疵也无咎者善补过也
　　卦者象也其象不同则其占亦各不同或以上下或以内外或以一爻所在或以二体相与或以物为容或以事为义或主柔或主刚或一刚或一柔或以往来或以出入成卦之体虽上下内外无不备具而彖之辞或举其一或举其详或不言焉而皆足以相明此彖之所以言乎其象也爻者以动为言所谓六爻之动道有变动是也爻者九六之数也两地则二四为六参天则一三五为九九六之数具而卦成则爻在其中矣故八卦则三画以象天地人之三才未有爻也至于兼三才而两之则重爻为六画然后有中爻有初上故道无变动则为三才道有变动则为六爻此爻之所以言变也吉者言乎得若元吉征吉往吉大吉中吉终吉之类虽为吉不同要之皆为得也凶者言乎失若征凶贞凶终凶见凶之类虽其凶不同要之皆为失也悔吝者忧虞是也积而大之则成得失也善补过者止于当则其徳全全则人以为体而依之过于当则其行缺缺则人以为咎而违之惟于其缺而补之然后无咎【龚】
　　是故列贵贱者存乎位齐小大者存乎卦辩吉凶者存乎辞忧悔吝者存乎介震无咎者存乎悔
　　六爻之位有贵贱齐辩也卦即彖者言乎象也言象所以明小大辞即爻者言乎变也言变所以明吉凶忧悔吝者虽纎介不可慢动而无咎存乎悔过也【正】九五言君位九三言臣位贵贱之位定矣阳主刚明而有生成之义故其徳大隂主柔顺而有消剥之行故其徳小六十四卦皆以隂定位君子必当明辩之比之六二居得其正则其辞曰比之自内贞吉小畜之初九以阳居阳则其辞曰复自道何其咎吉随之九四以阳居隂则其辞曰随有获征凶观之初六以隂居阳则其辞曰童观小人无咎君子吝噬嗑之上九以阳居隂则其辞曰何校灭耳凶是吉凶之文皆在所系之辞君子若明辩吉凶之事观其辞则可知矣恶积则不可揜罪大则不可解万事之理始自纎介履霜坚冰至圣人防微杜渐之深戒也有刚明之才至正之徳知吉凶之道明得失之迹事之小疵者预忧虞之事之将失者必改悔之所以举动而无咎也【胡】卦自下而上列贵贱之位则刚柔上下往来内外得位失位或应或不应见矣易于小事不忽于大事不惧视履尊位与居家同视征伐天下与折狱同视享上帝养圣贤养万物与饮食同知此则知顔子与禹稷同曽子与子思同故存乎卦之小大则见事之小大齐矣忧悔吝之至者当存乎介介者确然自守不与物交震惧而无咎者当存乎悔悔者追悔前失而不惮改也故悔则无咎介则无悔不近于知防乎易曰介于石不终日贞吉
　　是故卦有小大辞有险易辞也者各指其所之
　　其道光明谓之大其道消散谓之小若之泰则其辞易若之否则其辞险【注】爻卦之辞各斥其爻卦之适若之适于善则其辞善若之适于恶则其辞恶也【孔】所谓之者动爻也言乎其变也辞有易者之乎吉也所谓能说诸心辞有险者之乎凶也所谓能研诸虑【朱】
　　易与天地准故能弥纶天地之道
　　干健坤顺之类所以准拟天地故能弥缝补合经纶牵引天地之道【孔】大易之道所以统三才而妙万物者皆以简易之道自然而然也【胡】易有与天地准者天道也有与天地相似者人道也准言大体与之等也非过之也相似言其小体似之也非正如之也天地之道隂阳刚柔是也其用不能无不足亦不能无有余弥者补其不足而周之纶者约其有余而条理之也与之相似故不违者凡损益盈虚顺其理之自然而不以人为之也【龚】圣人观天地以作易其道甚大与天地均故能用天地之道弥满而无间经纶而不絶【朱】干准天坤准地九准阳六准隂【朱】
　　仰以观于天文俯以察于地理是故知幽明之故天有悬象而成文章地有山川原隰各有条理故事也易道仰观俯察知无形之幽有形之明义理事故也【孔】隂阳相摩刚柔相错道有变化事有经纬天之文也天之体逺而幽其文则明之故观以参其文是故知幽之故髙下相倾广轮相维动植之所生形势之所宜地之理也地之体近而明其理则微之故察以精其理是故知明之故文则微而见理则别而蔵幽之所因疑而难知也而其显在文犹所谓阐幽也明之所因宜若易知也而其理在幽犹所谓微显也【龚】天气也而成文地形也而有理形散为气明而微也气聚成形幽而明也仰观乎天凡地之成形者莫不有是文俯察乎地凡天之成象者莫不具是理故分而为二揲之以四生二仪四象八卦成三百八十四爻万有一千五百二十策皆原于太极知此则知幽明之故也【朱】
　　原始反终故知死生之説
　　神也者妙万物而为言者也能隂能阳而非隂阳之所能制也故无昼夜无死生自本自根自古以固存若夫万物则同制于隂阳矣昼夜之运死生之期始者复终终者复始如循环然盖未尝穷也故原始则知死之说反终则知生之说循理而言之则生为始死为终探先后而言之则生之始乃有死死之终乃有生列子所谓死于此者未必不生于彼而庄子所谓万物出于机入于机是也【龚】聚而为有生之始也散而入无生之终也始终循环生死相续聚散之理也以八卦观之一变者卦之始也谓之世六变者卦之终也谓之游防七变而反者卦体复也谓之归防始者生也终者始也反则死而复生故知此则知死生之说也【朱】
　　精气为物游防为变是故知鬼神之情状
　　精气絪緼聚而成物聚极则散而游防为变也尽聚散之理而能知变化之道无幽而不通也【龚】物以聚而生以散而死皆是鬼神所为但极聚散之理则知鬼神情状也【孔】物鬼也变神也鬼常与体魄俱故谓之物神无适而不可故谓之变精气为魄魄为鬼志气为魂防为神故礼曰体魄则降神气在上一人而有二知无是道也然而有魂者有魄者何也人之志不出于饮食男女之间与凡生养之资其资厚者其气彊其资约者其气微故气胜志而为魄圣贤则不然以志一气清明在躬志气如神虽禄之天下穷至匹夫无所损益也故志胜气而为防众人之死为鬼而圣人为神非有二致也志之所在者异也【坡】
　　与天地相似故不违
　　天地无一物不体有违于物则与天地不相似此言易之时也【朱】天地能知鬼神任其变化圣人亦穷神尽性能知鬼神与天地相似所作所为与天地合也【孔】天地与人一理也而人常与天地不相似者物有以蔽之也变化乱之祸福却之所不可知者惑之变化莫大于幽冥祸福莫烈于死生所不可知者莫深于鬼神知此三者则其它莫能蔽之矣苟无蔽则人固与天地相似也【坡】
　　知周乎万物而道济天下故不过
　　性者万物之一源知性则知天知天则知物无非我者故智周乎万物知周乎万物而不知以道济天下则过矣此言易之体也【朱】知周万物则能以道而济天下也【注】
　　旁行而不流
　　道济天下酬酢万变其道旁行散徙流而不反狥物而丧已亦过矣故道济天下旁行而不流此言易之用也【朱】
　　乐天知命故不忧
　　道之行否有命穷亦乐通亦乐不以天下累其心故不忧此言易之贞也【朱】莫之为而为者天也非人也莫之致而至者命也非力也凡所谓遇者乐之而不辞凡所谓受者顺之而不逆故不忧不忧者其得在已也【龚】
　　安土敦乎仁故能爱
　　安土敦仁者万物之情也物顺其情则仁功赡矣【注】人旣安土物旣遂性则父母兄弟亲疎上下递相亲睦而敦仁爱之心矣【胡】使物各安其所然后厚之以仁不然虽欲爱之不能也【坡】安土者所遇而安也虽所遇而安亦未甞一日忘天下笃于仁者也故能爱此言易之亨也【朱】
　　范围天地之化而不过
