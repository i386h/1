<!-- { "loadSidebar": true } -->
　　六五箕子之明夷利贞象曰箕子之贞明不可息也最比闇君执志不回闇不能没明不可息正不忧危如箕子能保其贞息灭也【正】纣之诸父德可以王故以当五被髪佯狂以明为暗卒以全身为武王师故曰利贞【马】谏而死所以存义贞而不利去之所以达权利而不贞【介】纣为上六箕子不当处六五之位以隂道处尊位行柔顺而御天下上奉至闇内秉文明非文王莫可得已故易称外柔顺以蒙大难文王以之周公不欲指文王称箕子为父谦也【旦】内难而失其正其明灭矣【伊】
　　上六不明晦初登于天后入于地象曰初登于天照四国也后入于地失则也
　　暗而过中明夷之极晦之至也位髙势崇登于天也失道将复入于地【子】易以意为主此卦之意主在上六故以象暗君则君位不止在五诸卦意有类此者唯学者识之【代】明夷之失本由家道不治故受之家人【集】
　　【离下巽上】家人利女贞
　　家人以女为奥主长女中女各得其正故特曰利女贞【马】风自火出行自内始【陆】明乎内者家自齐言内离明而外巽齐也女德未正它事虽齐本己乱矣【薛】
　　彖曰家人女正位乎内男正位乎外男女正天地之大义也家人有严君焉父母之谓也父父子子兄兄弟弟夫夫妇妇而家道正正家而天下定矣
　　二五刚柔得位义均天地道存邦国家正则天下之治定【正】父谓五子谓四兄谓三弟谓初夫谓五妇谓二【荀】
　　象曰风自火出家人君子以言有物而行有恒
　　火生于木得风而盛犹夫妇之道相须而成【马】明于内而巽于外处家之道也文中子以明内齐外为义所谓齐乎巽言万物洁齐于巽方非巽有齐之义也君子观风自火出之象知事之由内而出故谨言行于内德业之着于外由言行之谨于内物谓事实恒谓常度【伊】
　　初九闲有家悔亡象曰闲有家志未变也
　　家渎而后严之志变而后治之则悔矣【注】以刚在初得严家之义【陆】凡人之情爱之极则无疑亲之至则无防君子治家必当思虑未及于邪耳目未接于私之时预为之防也【胡】初九动而与四相易则内外不正礼外内不共井不共湢浴不通寝席不通乞假男女不通衣裳内言不出外言不入防渎乱也初者家人之志未变之时于是闲之以法度内外各守其正何悔之有志动不正流宕无别然后闲之则悔矣【朱】
　　六二无攸遂在中馈贞吉象曰六二之吉顺以巽也居内处中履得其位以隂应阳尽妇之义【正】顺以巽谓二居正顺于五也【九】从子从夫无所遂志【魏】礼后有瑶爵之献奠盎之事诗有闗雎采苹皆后夫人之职也【胡】诗曰无非无仪惟酒食是议孟子之母曰妇人礼精五饭羃酒浆养舅姑缝衣裳而已矣故有闺门之修而无境外之志【朱】
　　九三家人嗃嗃悔厉吉妇子嘻嘻终吝象曰家人嗃嗃未失也妇子嘻嘻失家节也
　　处下体之极为一家之长行与其慢宁过乎恭家与其渎宁过乎严【注】嗃嗃严酷之意嘻嘻笑貌初似失猛终无慢黩【正】刚严之过虽未失吉妇子怨望至于嘻叹终亦吝而已未若九五之懿也【介】九三在一卦之上刚严过中则伤猛矣【昭素】
　　六四富家大吉象曰富家大吉顺在位也
　　体柔居巽履得其位明于家道以近至尊能富其家【注】顺承于君而在臣位不见黜夺【正】得位应初顺五乗三比据三阳故富家大吉【虞】父子和兄弟睦家之肥大臣享禄位皆富也【石】初能防微杜渐二以体柔服勤三又过严畏惧家道已成四居大臣之位佐君治天下之家故有爵禄【胡】卦有四阳二隂隂皆不失其正以听于阳家欲不治不可得也【坡】四保家者也非治家者【朱】
　　九五王假有家勿恤吉象曰王假有家交相爱也假至也履正而应处尊体巽王至斯道以有其家父子夫妇兄弟六亲和睦交相爱乐而天下定故勿恤而吉【注】假大也五得尊位据四应二以天下为家故曰王大有家【绩】王者以四海为家假设有家用示亲爱故勿专恤其家则吉矣【牧】刚上柔下中正以相与极有家之道【介】五恭已于外二正家于内内外同德可谓至矣极乎有家之道非止使之顺从必心化诚合交相爱然后为至天下不劳而治矣故勿恤吉也【伊】
　　上九有孚威如终吉象曰威如之吉反身之谓也居家道之成刑于寡妻以着于外者也故曰有孚以爱为本者患于寡威家道可终惟信与威身既威敬人亦如之反之于身则知施之于人【注】威信之道始以令人其终则反信己焉【子】反身修德言行相顾德盛如威【陆】初终不易有孚者也阳明在上威如者也【牧】上九所信者三也家人无应者惟三与上两刚相临是以不忘畏也畏人者人亦畏之此之谓反身【坡】上九有孚之道以下未孚也故威如威非外求反身则正正则诚诚则不怒而威圣人虑后世不知所谓威严者在正身而上威怒则父子相夷愈不服矣石庆家人有过辄不食家人谢过而后复是亦反身也【朱】
　　【兊下离上】睽小事吉
　　物情乖异不可大事大事谓兴役动众必大同之世方可为之小事谓衣服饮食不待众力虽乖而可【注】火欲上泽欲下犹人同居而异志君隂臣阳君而应臣故小事吉【郑】知所安而不知通变人之常情圣人知物怀之多怀故睽之使适变而成功睽之始实违其情情之未知不可以大事【陈】
　　彖曰睽火动而上泽动而下二女同居其志不同行说而丽乎明柔进而上行得中而应乎刚是以小事吉天地睽而其事同也男女睽而其志通也万物睽而其事类也睽之时用大矣哉
　　水火二物共成烹饪理应相济今火在上而炎上泽居下而润下无相成之道所以为乖中女少女二女共居一家理应同志各自出适志不同行所以为异说而丽乎明不为邪僻柔进而上行所之在贵得中而应乎刚非为全弱虽在乖违之时有此三德可以行小事而获吉天髙地卑其体悬隔而生成品物男外女内分位有别而成家理事万物殊形各自为象而均于生长明睽理合同之大非大德之人不能用也【正】睽自家人反明本同也惟本同故有合睽之道说而丽乎明自离兊言之柔进而上行得中而应乎刚自家人六二之五言之说则顺民丽乎明则择善柔得中则柔而不过应乎刚则取刚以济柔【朱】子曰木为弧剡木为矢盖取诸睽合众材各睽其小体以成大器观是而它可知矣夫济天下之务者岂于一才乎【子】不言义而言用者明用睽之义至大【卢】说而丽乎明犹君子以说顺之道而附于大明之人而又以柔进居至尊之位所行所为皆合大中之道而下应于九二刚明之臣夫如是乃得小事吉【胡】刚得中而上行为物之所应而无所丽则可大有为【介】
　　象曰上火下泽睽君子以同而异
　　同于通理异于职事【注】大归虽同小事当异百官殊职四民异业文武不同威德相反同归于治【荀】当人情乖异之时外同而内异所谓和而不同也【石】小人能同而不能异能异则不能同君子同乎道异者异乎时与事而已【介】火与泽混同则有害用不相将则功不成而物不济以明其体位须异而其理须同所谓同而异也【代】中庸曰和而不流晏平仲曰同之不可也如是【朱】
　　初九悔亡防马勿逐自复见恶人无咎象曰见恶人以辟咎也
　　无应独立悔也与四同志故得悔亡时方乖离位乎穷下上无应可援下无权可恃显德自异为恶所害故见恶人乃得无咎【注】时方睽离触目乖阻马之为物难可隠藏时或失之不相容隠势必自复辅嗣谓物莫能同其私必相显也【正】防马者失其致逺之象【陆】马者乗而进者也之四无应非防马乎二应五三应上皆失位而进非守正也已能独不奔逐介然自复盖睽世先觉者欤恶人斥二耳刚而失正怙势而据初者也上无援不能救下无位不能摈见则巽屈以避咎也【坦】三被刑劓复隔己应非恶人乎【侁】睽之不相应者惟初与四也初欲四而四拒之悔也四之拒我逸马也恶人也四往无所适无归之马也马逸无归其势自复马复则悔亡矣惟好同而恶异是以为睽故美者未必恱恶者未必恨从我而来者未必忠拒我而逸者未必贰以其难致而舍之则从我者皆吾疾也是相率而入于咎矣故见恶人所以避咎【坡】
　　九二遇主于巷无咎象曰遇主于巷未失道也
　　失位不安五亦失位俱求其党出门同趋不期而防处睽得援虽失其位未失道也【注】初为出门二为巷【子】三为下卦之主二遇三明非背五未为失道【崔】睽乖之时羣小党盛皆欲加害君子故二五虽应不敢显然于明坦之涂但遇之于委曲狭隘之道乃得无咎【胡】
　　六三见舆曳其牛掣其人天且劓无初有终象曰见舆曳位不当也无初有终遇刚也
　　以隂居阳以柔乗刚志在上九不与四合二自应五【又】与己乖欲载其舆曳失己所载欲进其牛被牵滞隔所在剠额为天截鼻为劓四从上刑之故剠其额二从下刑之故劓其鼻然应在上九执志不回初虽受困终获刚助故曰无初有终也【正】四见三在后欲载己二见三在前欲引己天当作而去须曰而四刑其须恶其上附二刑其鼻恶其仰应【子】天谓上九君父皆得称天三应于上忠臣孝子之象为四所谮故为上九所疑欲刑及之是无初也上九有阳明之德徐察而与之合故有终也【石】九二在下而载己九四在上而引己命者吾所受于天也上九疑而欲劓之非吾有以取之所谓天地志应而不为邪上九终有以明之二刚亦不能为患【介】以泽应火各居其极殊类特甚求合实难所应之人居离之极严洁威明不可迩也居上犹天既尊且严三以泽秽之极仰之如天畏之如刑然终有所遇正配也【陈】天髠首也【伊】
　　九四睽孤遇元夫交孚厉无咎象曰交孚无咎志行也五自应二三与己睽初亦无应俱在独立同处体下志同者也己既失位三五既乖求其畴类而自托焉同志相得而无疑交孚也其志得行虽危无咎【注】元夫初九处于卦始故曰元夫丈夫之称【正】同志相善不期而会故曰遇【陆】四初不以正合是必倾诚信以交相待然皆不正必常若危可以免咎【胡】初在睽而悔亡处之至善者元夫犹善士也【伊】
　　六五悔亡厥宗噬肤往何咎象曰厥宗噬肤往有庆也非位悔也有应故亡厥宗谓二噬肤齧柔也三虽比二二之所噬非妨己应以斯而往何咎之有【注】善功被物物所頼故有庆【正】厥宗谓四与己同体五应在二欲往从之以其乗刚有惧于四四自噬三不害于己【陆】五以隂柔居尊位当睽离之时宜有悔矣然下有九二刚阳之贤与之为应以辅翼之故悔亡宗党也噬肤则入之深矣以周成之幼稚而兴盛王之治以刘禅之昏弱而有中兴之势盖由任圣贤之辅而周公孔明所以入之者深矣【伊】
　　上九睽孤见豕负涂载鬼一车先张之弧后说之弧匪寇婚媾往遇雨则吉象曰遇雨之吉羣疑亡也
