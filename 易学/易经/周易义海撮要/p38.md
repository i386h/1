<!-- { "loadSidebar": true } -->
　　体刚履中而应于五五体隂柔应与而不自任者也【注】五委任于二经纶屯蹇任重忧深曳其轮者言其劳也济难在正然后得吉位虽不正以其居中故能行正【正】坎为轮离为牛牛曳轮上以承五命故贞吉【于】既济之初思未济之难故曳轮沾尾同在一爻未济之初隂在坎下未能自济故沾尾而退二虽阳爻复未出险坎性趣下未能济物故曳其轮而反反不违中徳而行正故吉【陆】负荷重任若车重行迟拖曳其轮用正治难而得其吉【代】五以柔居君位二以刚阳之才居相应之地当用者也刚有陵柔之义水有胜火之象方艰难之时所赖者才臣耳尤当尽恭顺之道故戒以曳其轮则得正而吉也曳其轮所以缓其进戒用刚之过也刚过则好犯而顺不足唐之郭子仪李晟当艰难未济之时保其终吉者用此道也六五言贞吉光辉尽君道之善九二则戒以恭顺尽臣道之正【伊】
　　六三未济征凶利渉大川象曰未济征凶位不当也以隂之质失位居险不能自济者也以不正之身力不能自济而求进焉丧其身也故曰征凶二能济难而已比之弃已委二载二而行溺可得乎何忧未济故曰利渉大川【注】未济者未成也女在外男在内防姻未成征上従四则凶利下従坎【荀】力小失位逺应何为附于二刚险其济也【子夏】未济之极必有可济之
　　理上九有济物之功従之乃得济【阙】　　　　未济非不济有所待之词也盖将畜其全力一用之于大难六三见水之涸幸其易济而骤取之后有大川则其用废矣故曰征凶见涸而济三与初均初吝而已三至于凶位不当也
　　九四贞吉悔亡震用伐鬼方三年有赏于大国象曰贞吉悔亡志行也
　　处未济之时而出险难之上居文明之初体乎刚质以近至尊虽履非其位志在乎正则吉而悔亡矣其志得行靡禁其威故曰震用伐鬼方伐鬼方兴衰之象也处文明之初始出于难其徳未盛故曰三年也五居尊以柔体乎文明之盛不夺物功者也故以大国赏之【注】四已出险是将济者处非其位行未及中故能贞吉然后悔亡也既济九三体阳得位以文明而用武三年则惫矣未济九四以阳失位用威明以伐国三年而有赏者明有徳之君亲征不足贵用得其人故有功而可赏【陆】既济九三当明衰之运须有闇者起乱明伐衰叛宜以髙宗为象此九四初出其险文明之始也文明之始须有闇者未归不宜天子亲行云震用者震为长男大臣之象彼三年力疲而成功明衰之际也三年力全而成功初兴之际也彼则君功故不言赏也【昭】名臣任重再造区宇不宁之世然后有之震用伐鬼方不宁之谓也【薛】
　　六五贞吉无悔君子之光有孚吉象曰君子之光其晖吉也
　　以柔居尊处文明之盛为未济之主故必正然后乃吉吉乃得无悔也【注】有应于二是能付物以能而不自役使武以文御刚以柔有君子之光华矣有孚吉者付物以能而无疑焉则物竭其诚功斯克矣其晖吉者光晖着见然后乃得吉也【正】离为礼五居明离之中应二比四任贤委能而勿贰是由礼者故曰君子之光也又中能立信有孚吉也【牧】光出于形之表而不以力用君子之广大者也下有九二其应也傍有九四上九其邻也险难未平三者皆刚莫能相用将求用于我之不暇非谋我者也故六五信是三者则三者为尽力而我无为此正吉无悔君子之光也【坡】
　　上九有孚于饮酒无咎濡其首有孚失是象曰饮酒濡首亦不知节也
　　居未济之极则反于既济既济之道所任者当则信之无疑故得自逸饮酒而已自逸饮酒而不知其节则濡首之难还复及之难及之者良由信任得人不忧事废故失于是【正】上九以刚明之徳是内有孚也在未济之终终又反于既济故得饮酒自乐若乐而不知节复濡其首则虽有孚必失于此此戒之之辞也【石】未济之极无极而自济之理非刚健之才得时得位上下孚应终不济也上九君子有才而不当位与六三相应而无可济之资以其有孚矣相与饮酒乐天顺命以俟可济之时则于义无咎从乐耽肆亦不知节矣【朱】人之于患难知其无可奈何从乐而耽肆至于濡首而不知节亦岂安于义命者哉如是而有孚则失其宜矣【伊】节事之防也是时也险难未平六五信我将以用我矣我则饮酒而已者何也将安以待其防也故无咎上九之谓首濡其首者可济之时也饮不知节至于可济而犹未已则信我者失是时也【坡】











　　周易义海撮要卷六
<经部,易类,周易义海撮要>
　　钦定四库全书
　　周易义海撮要卷七　　　宋　李衡　撰
　　系辞上
　　天尊地卑乾坤定矣
　　天以纯阳之气积于上而为尊地以积隂之气居于下而为卑天地为乾坤之象乾坤为天地之用天尊地卑既分则乾坤之位因而可以制定矣【胡】天以刚阳而尊地以隂柔而卑则乾坤之体安定矣此经明天地之徳也【孔】
　　卑髙以陈贵贱位矣
　　卑谓地体卑下髙谓天体髙上卑髙既以陈列则物之贵贱得其位矣此经明天地之体亦渉万物之形此贵贱兼总万物不唯天地而已【孔】天地卑髙既定则人事万物之情皆在其中故六十四卦三百八十四爻各有贵贱髙卑之位是以君臣父子夫妇长防定矣
　　动静有常刚柔断矣
　　刚动而柔止动止得其常体则刚柔之分着【注】天地之道生成万物各有常度动而有常则为刚静而有常则为柔动静既有常分生成各有常理则刚柔可以断矣以人事言之君以刚徳居上为动出令而臣行之臣以柔道居下为静纳善而君听之君臣动静旣有常理则刚柔之分可以断矣此经论天地之徳亦兼总万物之动静也【胡】动而不屈者刚也静而不变者柔也动静有常则干刚坤柔其徳断而无疑矣【朱】苟非其常则刚而静柔而动者有之矣【坡】刚非不静其常在动柔非不动其常在静【龚】
　　方以类聚物以羣分吉凶生矣
　　方有类物有羣则有同有异有聚有分顺其所同则吉乖其所趣则凶【注】方谓法术性行以类共聚同方者则同聚也物谓物色羣党共在一处而与他物相分别此因论天地之性亦包万物之情【孔】方道也君子之人同道而齐术则相推而类聚君子小人各以其党物以羣分则飞走岩穴之物各从其羣也【胡】方本异也而以类故聚此同之生于异也物羣则其势不得不分此异之生于同也有成而后有毁有废而后有兴是以知吉凶生于相形也【坡】坎在北震在东西北则干东北则艮皆阳也离在南兊在西东南则巽西南则坤皆隂也各以其所居之方此之谓类聚也阳物也而与隂为羣隂物也而与阳为羣各以其所名之物此之谓羣分方其各止于一而不相与则无失也无得也贞而已矣或类聚也或羣分也则得失随之此吉凶所以因其动而生以为得失之报也【龚】
　　在天成象在地成形变化见矣
　　象况日月星辰形况山川草木悬象运转以成昏明山泽通气而云行雨施故变化见矣【注】象不必日月星辰凡天之所造而可见者皆象也形不必山川草木凡地之所作而为器者皆形也物极之谓变变然后成象物生之谓化化然后成形变化见则乾坤之妙用显矣【龚】天地一物也隂阳一气也或为象或为形所在之不同也故在云者明其一也象者形之精华发于上者也形者象之体质留于下者也人见其上下真以为两矣岂知其未尝不一邪由是观之世之所谓变化者未尝不出于一而两于所在也自两以往有不胜计者矣故在天成象在地成形变化之始也【坡】乾坤贵贱两者圣人观天地而画卦刚柔吉凶变化三者圣人观万物而生爻【朱】
　　是故刚柔相摩八卦相荡
　　相切摩言隂阳之交感相推荡言运化之推移【注】天气下降地气上腾阳极则变而为隂隂极则变而为阳互相切摩更相变化然后万物之理得矣八卦推荡若十一月一阳生而推去一隂五月一隂生而推去一阳是八卦相推荡于天地之间而成六十四卦也【胡】刚摩柔则为震为坎为艮柔摩刚则为巽为离为兊与八卦相错同意刚柔一体而相合也震荡艮兊荡坤离荡巽坎荡干与刚柔相推同意隂阳往来而相推也【龚】
　　鼓之以雷霆润之以风雨日月运行一寒一暑
　　此重明变化荡摩之事也鼓者动也怒雷谓之霆天地二气相荡而成八卦之象相推而成万物之理又鼓之以震雷离电滋润以巽风坎雨使天下之物无不遂其性者天地之道也至若日月运行以成昼夜寒暑皆所以遂万物之性也直云震巽离坎不言乾坤兊艮者乾坤上下备言艮兊非鼓动运行之物然雷霆风雨亦出山泽其实亦兼焉【胡】雷霆风雨百物之所以生日月寒暑四时之所以行【龚】
　　乾道成男坤道成女
　　六子致用万物生七不越乎乾坤震坎艮之为三男得干之道也巽离兊之为三女得坤之道也圣人用之天下合乾坤也父子君臣乾坤也夫妇震巽坎离兊艮也长防其序也朋同类也友异体也五者乾坤而已矣【朱】
　　干知大始坤作成物
　　大始者隂阳始判万物未生之时干者天之用干以天阳之气在上万物莫不始其气而生也干知大始起于无形而入于有形也坤者地之用坤以纯隂之气在下承上天阳之气以生万物无所不载无所不育以作成万物之形状也干之生物起于无形未有营作坤承天气已成之物事可营为故干言知而坤言作【胡】施气以生物者在干而坤则因其成形而作之也【龚】无为大始有为成物大始岂复有作者故干特知之而已作者坤也【坡】
　　干以易知坤以简能
　　易为略易无所造为以此为知简为简省凝静不须烦劳以此为能【孔】万物始于无形干能知其时下降而生之坤则能承阳之气以作成万物之形状也【胡】干无心于知故易坤无心于作故简【坡】
　　易则易知简则易从
　　此论乾坤既有此性人则易可仿效也【孔】简易者一之谓也凡有心者虽欲一而不可得也不一则无信矣无信岂不难知难从哉乾坤惟无心故一一故有信信故物知之也易而从之也不难【坡】其心一其政不烦
　　易知则有亲易从则有功
　　性意易知心无险难则相和亲于事易从不有烦劳其功易就此论圣人法乾坤之益也【孔】君法干臣法坤故天下亲比而成功【胡】易知则天下见其忧乐故有亲易从则匹夫匹妇各获自尽故有功【朱】
　　有亲则可久有功则可大
　　物旣和亲无相残害故可久事业有功则积渐可大【孔】有亲则不厌有功则不已【朱】
　　可久则贤人之徳可大则贤人之业
　　使物长久是贤人之徳能飬万物功劳旣大则是贤人之事业行天下之道总天下之功惟圣人能然今云贤人者圣人则隐迹蔵用事在无境今云可久可大则是离无入有贤人则事在有境故可久可大以贤人目之【孔】可久者日新之徳可大者富有之业贤人者贤于人者也圣人贤人之极舜禹之圣亦曰选贤与贤也【朱】
　　易简而天下之理得矣
　　圣人能行天地易简之化则天下万事之理并得其宜【孔】乾坤之理尽于易简【朱】无心而一一而信则物莫不得其天理以生以死故生者不徳死者不怨【坡】天下之理莫不由于易简而各得顺其分位【注】
　　天下之理得而成位乎其中矣
