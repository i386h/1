<!-- { "loadSidebar": true } -->
　　已居炎极三处泽盛以文明之极而观至秽之物睽之甚也至睽将合至殊将通恢诡谲怪道将为一未见于治先见殊怪见豕负涂其可秽也见鬼盈车吁可怪也先张之弧将攻害也后说之弧睽怪通也四剠其应故为宼也睽去将通匪宼婚媾往不失时羣疑亡也贵于遇雨隂阳和也【注】弧亦作壶四无应称孤上有应亦称孤睽极道孤违常义也小人为不善犹豕之好泥涂也小人闲居为不善遇君子则如见肺肝然犹鬼神以幽隠为害今载之满车是显其状也弧张而未发用将行也壶倾而则説其意和平也【陆】上九睽极有应而疑之以三为秽而污于二其称负者以二在三之后也以三为乗四而载之其言载者以四为在上也夫睽之极则物有似是而非者虽明犹疑疑之己甚则以无为有无所不至况于不明者乎上九刚过中用明而过者也故其始不能无疑【介】
　　【艮下坎上】蹇利西南不利东北利见大人贞吉
　　西南地也东北山也以难之平则难解以难之山则道穷利见大人往则济也爻皆当位各履其正居难履正正邦之道正道未否难以正济故贞吉也【注】居难之时行其邪道虽见大人亦不得吉【正】二得位应五五多功故往则有功也【虞】西南坤顺东北山止顺其通道止其穷道【陆】圣贤治天下之蹇致民于寛广生育之地不纳之险阻使民愈困也
　　彖曰蹇难也险在前也见险而能止知矣哉蹇利西南往得中也不利东北其道穷也利见大人往有功也当位贞吉以正邦也蹇之时用大矣哉
　　坎在外卦是险在前艮居其内止而不往相时而动非知不能之于平易得救难之理往得中也之于险阻更益其难其道穷也往见大人必能除难二三四五爻皆当位所以得正而吉居难守正正邦之道【正】见险而止未必能安而乐之智者之所及也困之材则险以说困而不失其所亨能安而乐之也故曰其唯君子乎君子则具仁智也【介】否泰诸卦皆指内为来外为往则此往得中谓五也自内而外往得中位盖蹇解相循覆视蹇卦则为解覆视解卦则为蹇九二得中则曰其来复吉乃得中也往者得中中在外也来复得中中在内也二者覆中故离位求应皆为利也【薛】方蹇难之时惟能止为善故诸爻除五与二皆以往为失来为得也上险而下止见险而能止也【伊】
　　象曰山上有水蹇君子以反身修德
　　山岩险水阻难水积山上弥益危难陆绩曰水在山上失流通之性又曰终应反下故曰反身君子独善其身之时也【正】德谓恩德不因其害宁显其恩若或刚彊击讨难转深矣【昭素】云汉宣王治蹇之诗【张简】山上复有险行者止也【朱】
　　初六往蹇来誉象曰往蹇来誉宜待也
　　初居艮始见险不往来而得誉盖宜止以待时也【正】当难作之始以隂柔处下自度其德未可排难能止于下往而无应则入于蹇来则远险吉之先见者也【牧】
　　六二王臣蹇蹇匪躬之故象曰王臣蹇蹇终无尤也履当其位居不失中不以五在难中私身远害执以不回志匡王室履中行义以存其上处蹇以此未见其尤【注】五在坎中险而又险【侯】蹇蹇者入难之深也以隂居隂无刚克之德徒有志而不能排难无功于时得无害而已【陆】蹇难之时人皆有所患而不可动初三四皆往蹇独此六二履中居正上应于五冐险而进非一身之故上以为君下以为民救天下之蹇也【胡】蹇蹇上下皆蹇二五中正相与修德于此而难解于彼是以终无尤也【介】无位即见险而止责望既重难难相仍尽瘁正邦事不一涂故曰蹇蹇【薛】五方在大蹇之中二虽中正其才隂柔岂易胜任是以蹇于蹇也【伊】
　　九三往蹇来反象曰往蹇来反内喜之也
　　九三与坎为邻进则入险来则得位内卦三爻惟九三一阳居二隂之上是内之所恃故云内喜之也为内卦之主居又得位虽有应未可渉难古人亦有保一城居一国者若过险难内有众民仰恃于己外有妻子之忧亦未可往救内舍外宜恱从已【石】内谓在下之隂反犹春秋之言归【伊】
　　六四往蹇来连象曰往蹇来连当位实也
　　往则无应来则乗刚得位履正当其本实虽遇于难非妄所招【注】马云连亦难也郑云迟久之意【正】蹇难之世不安其所之三不得乗阳承五则与至尊相连处正承阳故曰当位实也【荀】连者牵连之谓坎险在前冒而进必入于深险知时不可退而牵连下之三爻止而自守则安阳为实连下之阳是当位而附得其实也【胡】六柔无应往则犯难来则当位承五下连九三九三刚实四牵连之共济五难当位而又得济之实也处蹇难不以刚实济之柔者安能济乎【朱】以隂居隂得实也二与三各当位而初以柔居下皆实也当患难之时相交以实其合也必矣故来连也当位不曰正而曰实者上下之交主于诚实况蹇难而不以诚其何以济【伊】
　　九五大蹇朋来象曰大蹇朋来以中节也
　　处难之时独在险中难之大者也居正履中不改其节则同志者集而至矣【注】在蹇之中而当王位文王为纣所囚也承上据四应二众隂并至此说四臣能以权智相救【于】在蹇之中而得大位能济蹇之大者也居于中正而能裁制节度使贤不肖各得其所故用朋来而来伸也【子】六二以中正在下匪躬竭节以救于己言得众助也【石】五以刚中得人君之节二以柔中得人臣之节若汤伐夏而得伊尹武王伐商而得吕望也【胡】六二之应六四之承居其所而朋来也【介】五下应二三来比之【朱】二虽中正隂柔之才未足以相济故不言吉【伊】
　　上六往蹇来硕吉利见大人象曰往蹇来硕志在内也利见大人以从贵也
　　处难终之地不宜更有所往来则众难皆济志大得矣险难既解宜见大人以道化有应在三志在内也以隂从阳故云从贵正处蹇之极体犹在坎外无所之故曰往蹇来而复位下应于三三德刚大故曰来硕三为内主五为大人若志在内心附于五则利见大人【侯】硕大也寛裕之称上六隂柔之才未足出蹇能舒之而已蹇极之时非大人孰能济之大人谓五也诸爻虽正各有所善未能出蹇故不言吉【伊】
　　【坎下震上】解利西南无所往其来复吉有攸往夙吉险难解释物情舒缓西南坤位解难济险利施于众禇氏云世有无事而求功故诫以无难求静亦有大败乃救故诫以有难须速
　　彖曰解险以动动而免乎险解解利西南往得众也其来复吉乃得中也有攸往夙吉往有功也天地解而雷雨作雷雨作而百果草木皆甲坼解之时大矣哉动乎险外故谓之免免险则解故谓之解天地否结雷雨不作交通感散雷雨乃作雷雨作则险厄者亨否结者散难解之时非治难之时故不言用体尽于解之名无有幽隠故不曰义【注】无所往者隂处尊位阳无所往也来复居二处中成险故曰复吉五位无君二阳又卑往据之者则吉据五解难故有功也【句】解反蹇之卦也蹇止于险前解动于险外动而出险蹇之解也来得其中居则吉也蹇以济险故言其用解以居安故言其时西南寛平之所则得众也夙速也解缓也缓必有所失明用缓以解难难既平则宜速复其道以求中也明缓慢之不可纵也大矣哉者解时之难为艰故仲尼叹之【牧】有难则往而出乎中所以济难难己则来而复其中所以保常济难以权保常以中此所以吉【介】天地否散雷雨并兴圣贤否散庆施遂行武王散财发粟其得解之时矣【范】
　　象曰雷雨作解君子以赦过宥罪
　　过轻则赦罪重则宥【正】汉祖寛秦法汤武赦宥夏商之民匪常所行也【牧】罪者宥之更始之时有不可赦者也【介】
　　初六无咎象曰刚柔之际义无咎也
　　险难未夷贱弱者受害则蹇难之时柔弱者不能无咎否结既释刚强者不复陵暴初六以柔弱处无位之地逢此之时不虑有咎或有过咎非理之常故曰义无咎也【注】当蹇难解散之际在赦过宥罪之始以柔承刚以隂应阳志在于顺未失常理虽有过失义当无咎【陆】为险者坎也当蹇之时初为难始今遇解之时初不能固其险速应于上何咎之有能速改过以迁善也刚柔之际言刚上柔下难解之际也【牧】阳爻皆能除难初六有应于四而附近于二故无咎也【石】屯则刚柔始交未相和会动乎险中故有难生之理解之刚柔己相际接动而出险故义必无咎【薛】以柔居刚以隂应阳柔而能刚者也
　　九二田获三狐得黄矢贞吉象曰九二贞吉得中道也狐者隠伏之物刚中而应为五所任处于险中知险之情以斯解物能获隠伏也得乎理中之道不失枉直之实得全其正者也【注】九二位既不当由处于中得乎理中之道也【正】刚居中而能济难众之所附初承以奉之五正而应之众来附之非我之求也得中之道正之吉也【子】获三狐难解而去众疑也二虽性险而得中道用此解难必得其直【陆】小过刚失位而不中是以不可大事九二虽不当位刚中而应故能大有为得羣疑而顺服也【介】以刚中应六五之君三狐指卦之三隂时之小人也【伊】初六六五六三皆可取五为正吉也黄矢谓五释其所不当得而取其所当得也【坡】
　　六三负且乗致宼至贞吝象曰负且乗亦可丑也自我致戎又谁咎也
　　处非其位履非其正乗二负四柔邪自媚以容其身宼自己致幸而免之正所贱也【注】天下之丑多矣此其一也【正】初二三俱为险难初二遇解时而应上是不固其险也三据险极以柔乗刚以隂居阳是小人而乗君子之器也而又不应于上是固其险者也险固不通难何由解故公用射之【牧】六者小人之才三者君子之位六之为小人也乗非其位而又上慢下暴所以致宼也以解为道解缓也而不能应上故曰上慢以柔乗刚故曰下暴宜宼之来也【介】非止速宼伐又起天下之戎【逢】
　　九四解而拇朋至斯孚象曰解而拇未当位也
　　拇足大指也履于不正与三相比三从下来附之如指附足四有应在初若三为之拇则失初之应故必解其拇然后朋至而信未当位者四若当位履正即三为邪媚之身不得附之三不得附则四无所解【正】九四体震为足三在足下拇之象【李】拇谓初也居下体之下而应于己故曰解而拇四虽为解之主而才能解拇未尽通其险也朋谓二也二与四同功又俱阳爻故谓之朋二居险中不固其险亦应于上是信而不违解也【牧】以至尊而为天下之主则可包含荒秽而容天下之民物九四不当至尊之位故不可系于它类而必解去之则其朋党至而信矣【胡】未得尊位能解初而已所解者小矣能孚其朋所孚者寡矣【介】未有不治其身而能解其险者居不当位己则未正去己赘行乃可以行故解汝之拇则朋至同往以济其险不令而孚矣【陈】居上位而亲小人则贤人正士逺矣去小人则君子党进而以诚相得拇初六也【伊】拇六三朋九二【坡】
　　六五君子维有解吉有孚于小人象曰君子有解小人退也
