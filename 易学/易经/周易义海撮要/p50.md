<!-- { "loadSidebar": true } -->
　　自帝出乎震以至成言乎艮则就四时之终始而具八卦之用也故始于震而终于艮艮者动静之界也人道内圣而外王天道内神而外帝帝之乘时在八卦其成功在万物万物之所出则与之出而不辞万物之所归则与之归而不忤其道则神而已矣故其序帝为先万物次之而终于神其乘时也自震出而震者东方春则万物草昧之时也至于巽则其位为东南其时为春夏之交而后昧者明者齐所为洁齐也洁齐然后长短小大莫不相见离也者明也明也者以相见也所谓南方夏也相见则物成矣故致役乎坤坤者虽为西南夏秋之交而其体实为母道万物之所由生也故物成则各致其所养而为之役役而不已则物穷故说言乎兊兊为西方秋所以揫敛而万物小息之时也干与兊交者也于方为西北于时为秋冬之交以时则阴盛而将退阳衰而将生阴阳相疑甚则至于相薄故曰战而隂卒退阳卒生则可以劳还矣故劳乎坎坎以方则为北以时则为冬而万物之所归也有归则万物之始也有终者复始矣故成言乎艮艮东北也冬春之交也言万物之所成终而所成始又出乎震也【龚】帝出生万物则在乎震春时万物出生也洁齐万物则在乎巽相见乎离日出而万物皆相见也致役以养万物则在乎坤地能生养万物是有其劳役坤不言方地之养物不专一方也说万物而可言者则在乎兊说万物者莫说乎泽又正秋而万物皆成也阴阳相战则在乎干西北阴地干以纯阳居之阴阳相薄之象也受纳万物勤劳则在乎坎万物之所归也坎象水之卦水行不舎昼夜所以为劳卦能成万物而可定则在乎艮象东北在寅丑之间丑为前嵗之末寅为后嵗之初则是万物之所成终而成始也万物闭藏受纳为劳【孔】
　　万物出乎震震东方也齐乎巽巽东南也齐也者言万物之洁齐也离也者明也万物皆相见南方之卦也圣人南面而聼天下向明而治盖取诸此也坤也者地也万物皆致养焉故曰致役乎坤兊正秋也万物之所说也故曰说言乎兊战乎干干西北之卦也言阴阳相薄也坎者水也正北方之卦也劳卦也万物之所归也故曰劳乎坎艮东北之卦也万物之所成终而所成始也故曰成言乎艮神也者妙万物而为言者也
　　于此言神者明八卦运动变化推移莫有使之然者神则无物妙万物而为言也则雷疾风行火炎水润莫不自然相与为变化故能万物既成也【注】八卦以序则有时以居则有方以象则有物相继以为衰王相推以为变化相继以至无穷也若夫神者则无物也其用无时其居无方其实则即万物以为体其用则妙万物以为言也传曰神鬼神帝则妙万物可知矣【龚】
　　动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水终万物始万物者莫盛乎艮故水火相逮雷风不相悖山泽通气然后能变化既成万物也
　　神既范围天地故此之下不复别言乾坤直举六子以明神之功用水火既不相入又不相及则无成物之功明性虽不相入而气相逮及也雷风俱动动若相薄又相悖逆则相伤害亦无成物之功明虽相薄而不相逆也山泽虽相悬亦能通气动挠燥润之功是雷风水火至于终始万物于山义为防故言艮而不言山也【孔】上言生物之序则归于乾坤此言生物之成功则归诸六子独言艮者终始非山事也言莫盛者终始则日新也通气而后相薄相薄而后不相射者相反以为用也相逮而后不相悖不相悖而后通气者相因以为用也相反以为用故八卦相错以至数往知来相因以为用故能变化既成万物也【龚】郑康成曰万物出于震雷发声以生之也齐于巽风摇动以齐之也洁犹新也相见于离万物皆相见日照之使光大万物皆致养地气含养使秀实也万物之所说草木皆老犹以泽气说成之战言阴阳相薄西北阴也而干以纯阳临之犹君臣对合也坎劳卦也水性劳而不倦万物之所归也万物自春出生于地冬气闭藏还皆入地万物之所成终而所成始言万物阴气终阳气始皆艮之用事也坤不言方神之养物不专此时也兊不言方而言正秋者秋分也兊言秋分则震为春分坎为冬至离为夏至干为立冬艮为立春巽为立夏坤为立秋可知兊言正秋者正时也离言圣人南面而听天下向明而治则余卦亦可以类推矣战乎干言阴阳相薄而干胜也上说天地定位六子致用此说六子合而为乾坤乾坤合而生神妙万物而为言者万物自妙也康成曰共成万物物不可得而分故合谓之神张载曰一则神两则化妙万物者一则神也动挠燥说润终始万物者孰若六子然不能以独化故必相逮也不相悖也通气也然后能变化既成万物合则化化则神康成之学进此矣【朱】
　　干健也坤顺也震动也巽入也坎陷也离丽也艮止也兊说也
　　上序八卦之相为用此序八卦之各有才也其性至刚而其才不息者干之健也其性至柔而其势善承者坤之顺也阳之性动而起乎二阴之下善动者也此震之反乎艮也阴之性静而伏乎二阳之下善入者也此巽之反乎兊也阳明而阴暗阳易而阴险故一阳在乎二阴之闲则为防以非所丽也阳尊而阴卑阳强而阴弱故一阴在乎二阳之闲则为丽以非所防也一阳止乎上而二阴不违之则动者可止之时也故艮为止一阴见乎外而二阳不违之则伏者可见之际也故兊为说震也坎也艮也皆阳卦而生乎干也故其才刚极下则动极上则止在中则陷于阴巽也离也兊也皆阴卦而生乎坤也故其才柔极下则伏极上则见在中则丽于阳然彖于坎不言防而言险者以阳陷乎阴陷于险也于巽不言入而言巽者以巽有顺意而入不足以体巽也【龚】
　　干为马坤为牛震为龙巽为鸡坎为豕离为雉艮爲狗兊为羊
　　天行健故为马地任重而顺故为牛震动象龙动物巽主号令鸡能知时坎主水渎豕处于湿离爲文明雉有文章艮为静止狗能善守禁止外人羊顺从之畜【孔】有是才故可以逺取诸物近取诸身马行不息者也牛顺以载者也龙者性动而善变自潜以至于飞也鸡羽属也而不能飞其性则为入为伏知时而善应也豕则性趋下而卑污雉则文明而介洁刚而善御柔而附人者狗也狠而善触说而不能害人者羊也此逺取诸物也【龚】本象也【朱】
　　干为首坤为腹震为足巽为股坎为耳离为目艮为手兊为口
　　首尊而在上腹包藏含容足能动用股随于足巽顺之谓北方之卦主听南方之卦主视手能指持其物西方之卦主言语【孔】其外圆诸阳之所聚者首也其中寛众阴之所藏者腹也足则在下而善动股则随上而善随耳则内阳而聪目则外阳而明在上而止者手也在外而説者口也此近取诸身也万物皆出于一道虽大小不同而皆具道之形容有一身而具八卦者人是也有一物而具一卦者八物是也伏羲所以俯仰观逺近取然后作八卦者亦以无物而非道也【龚】八卦合而成体也【朱】
　　干天也故称乎父坤地也故称乎母震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兊三索而得女故谓之少女
　　得父气者爲男得母气者为女坤初求得干气为震干初求得坤气为巽【孔】干三画皆阳也故索之而成男若坎震艮是也坤三画皆阴也故索之而成女若巽离兊是也以索之数则为一为再为三以得之序则为长为中为少乾坤之三画有男女之道藏焉必索而后得之也【龚】将说天地生万物而言人者天地之性人爲贵万物皆备于人也干天也为阴之父坤地也为阳之母揲蓍者一爻三揲三爻而八卦具故搜于坤防一索而得阳者谓之长男再索而得阳者谓之中男三索而得阳者谓之少男干防准此万物分天地也男女分万物也察乎此则天地与我并生万物与我为一是故圣人亲其亲长其长而天下平伐一草木杀一禽兽非其时谓之不孝【朱】
　　干为天爲圜为君为父爲玉为金为寒爲冰爲大赤为良马爲老马爲瘠马爲驳马为木果
　　积诸阳而成者天也运而无所积者圜也君则首出庶物父则万物资始粹而不杂爲玉刚而能变为金其位西北秋冬之交其气严凝而为寒积寒而为冰其卦四月也故为大赤其性健而善爲良久而不息为老其形确然为瘠具色有中有正为驳刚实在上而不剥于阴者木果也八卦类万物之情其情不可胜言者则触类而长之故干为君则坤为臣干为圜则坤为方巽为曲直则离爲锐坤为吝啬爲均则干为施为平干为寒则巽为暑坤为凉艮为湿也【龚】天刚健圜周万物君父尊严大赤老阳之色木果老而实为生之本【胡】动转为圜驳马有牙能食虎豹取其至健果实着木有似星之着天也良行健之善老久瘠甚也【孔】
　　坤为地为母爲布为釡爲吝啬爲均爲子母牛爲大舆为文爲众爲柄其于地也爲黒
　　积阴而成为地生万物为母广生爲布善熟而成为釡静翕而不施爲吝啬动辟而无疆爲均体顺而生不穷故爲子母牛其载物也无方圆大小精粗无不具者大舆也地事文其质柔故为文章则含之而已坤三耦故爲众有为而成终故为柄地以黄为中以黒为正黒至阴之色也【孔】众取其载物非一吝啬取生物不转移柄生物之本【龚】
　　震为雷为龙爲黄爲旉爲大涂爲长子爲决躁爲苍筤竹爲萑苇其于马也为善鸣爲足为作足为的颡其于稼也爲反生其究爲健爲蕃鲜
　　黄取相杂而成苍色旉取草木旉布而生大涂万物之所生出决躁取其刚动竹之初生其色苍苍取其春生之美萑苇其类也善鸣取其雷声之逺闻马后足白爲取其动而见作足取其动而行健白额为的颡亦取其动而见反生取其始生带甲而出其究极也极于震动则为健蕃鲜取春时草木蕃育而鲜明也【孔】阳动以起相薄而有声为雷屡迁而极变为龙其色正青其体下刚而上柔故为苍筤竹为萑苇黄者天地之杂阴阳各止其所则辨动而交斯杂矣坤为布言体震为旉言用子夏传曰阳动而始华是也大涂帝与万物之所出也长子则继干之事有传正统之道善鸣起而求其类也馵足后足左白也左阳位后阴位阴止而静今从阳以动也作足以动为事也的颡二阴犹在上也白阴也隂动虽在上不能为大也反生华稻也死而反生有起之道其究为健终为干也决躁有所决而躁也【龚】
　　巽为木爲风为长女爲绳直为工为白为长爲髙为进退为不果为臭其于人也为寡发为广颡为多白眼为近利市三倍其究爲躁卦
　　木可以輮曲直巽顺之谓风取其在上摇木号令齐物如绳直木为工绳直之类白风去尘为洁白长风行之髙逺风性髙逺又木生而上风性前却为进退不能果敢决断亦进退之义臭风所发也亦风之逺闻于人也风落树之华叶如人之少发额濶为广亦寡发之义躁人之眼其色多白躁人之情多近于利木生蕃盛于市则三倍之宜利躁卦风之势极于躁急也【孔】绳因形而直物工因时而制变白者无入而不受采长者风之行髙者木之升阴内则退阳外则进以巽适事柔而已矣故爲不果无所不入故爲臭发血之余一隂伏于二阳之下则发之达于上者寡阴小而阳大阳在上故爲广颡眼为体而止目为用而作离中二则是以精供明故为目巽二在下明不正也故为多白眼商人执鸡则知时而善动故为近利市三倍巽阴而伏则若静者其性善入则其伏必起故爲躁卦【龚】
