<!-- { "loadSidebar": true } -->
　　有应在四而三承之心怀嫌疑故有孚不终不能守道以结至好情志迷乱萃不以礼一握小之貌为笑懦劣之貌【注】若自号比于一握之小执谦退之容不与物争则不忧于三往必得合【正】坤顺之始有信者也未及于中故不终也一握非所长之意为笑顺从三之意若号而自谓已非有所长又顺而从之即所志必伸【陆】号呼自省度其可否反而哂之【子】初未适中诚信未定若人以已处萃之始未至盈大以小见笑则勿用忧恤终得盈大动而有应故无咎【牧】初与四为正应有孚以相从者也当萃之时三隂无守正之节舍正应而从其类则有孚而不终也乃乱惑其心乃萃从其类也初能守正不从若号而求正应则一握为笑矣一握谓聚而为笑也勿恤而往从正应则无咎不然则入于小人之羣矣【伊】初六柔不中正进则疑六三之闲已退不能专一以待应乃乱者退而乱于三隂之中乃萃者欲进而与四相萃也其志惑乱不决是以有孚不终若四在上号召之三隂不正恶初之往合于四一握其手笑以喻意微动之也萃聚之世上下相求以隂从阳动而得正何恤小人之笑而不往哉自古不知坚守其节从应以动舍君子之正义畏小人之非笑相率陷于非义皆不知萃之道【朱】
　　六二引吉无咎孚乃利用禴象曰引吉无咎中未变也以隂居隂复在坤体志于退静则是守中未变乖众违时须得牵引乃无咎居聚之时处于中正而行以忠信故可以省薄荐于鬼神【正】柔不先倡尽诚应五五必见援二下之中也中正尽诚祭必受福何尚多品【陆】萃之为道不期而聚相聚之理贵于和同二独应于正不同其它咎何免矣若能引已接众则吉无咎矣虽诚信可以荐神明而不能协众以其守中未知变也【陈】二与五为正应而相远又在羣隂之闻必引而后得其萃也二与五不相引则过矣处羣隂之闲能自守不变逺须正应宜刚立者能之二隂柔之才以其有中正之德故可觊其未变耳【伊】
　　六三萃如嗟如无攸利往无咎小吝象曰往无咎上巽也
　　履非其位以比于四四方失位不正患所生也千人之应害所起也故萃如嗟如上六亦无应而独立处极而忧危思援而求朋巽以待物者也与其萃于不正不若之于同志故可以往而无咎也二隂相合犹不若一隂一阳之应故有小吝【注】六三履非其位欲萃于四四应初欲萃于二二应五莫知所萃故萃如嗟如上六无与据髙虑危孤立求助六三动而往则正正则无咎然萃于四二之闲故小吝【朱】
　　九四大吉无咎象曰大吉无咎位不当也
　　以阳居隂履非其位而下据三隂得其所据失其所处处萃之时不正而据必立大功乃得无咎【正】以阳居隂故位不当承五应初故大吉无咎【虞】九四无它辞而直谓大吉然后无咎者何显戒之也夫萃之世弱趋于刚闇依于明四臣位也阳处之始以说以泽而接三隂民乐归之者也若不专君惠吉非大者乎呜呼王得贵位惠未孚而民不趋萃道固郁矣若舍永正于势可胜讳哉惟造微者敏于畏【坦】管仲有奢僭不正之恶而能九合诸侯立大功以掩其过正合此象【阮】大吉谓匪躬尽瘁始终无玷可免专民之咎若以立大功免咎窦宪何以伏诛【房】上比九五之君得君之聚下比羣隂得民之聚四以阳居隂非正也虽得上下之聚必大吉然后无咎大周徧之义天下之聚固有不由正道而得者如齐之田常鲁之季氏是也其得为大吉乎【伊】
　　九五萃有位无咎匪孚元永贞悔亡象曰萃有位志未光也
　　既得盛位所以无咎匪孚者良由四专而据已德化不行信不孚物自守而已故曰无咎匪孚若能修夫大德久行其正则其悔可消故曰元永贞悔亡久乃悔亡今时志意未光大也【正】当萃处尊不能博施独应于二故曰未光四据其民志不为邪将立大功以辅于五五未失业故无咎匪孚也体元善居上应下守其中道永保贞吉故悔亡也【陆】以阳居阳是不拯于弱也永贞臣道也元善也始失信于民故有悔以其能依附臣之善道故得亡其悔【牧】匪孚者以其应之于一不能尽天下之诚【范】四干其位民咸附之是我德化不信未及物永修仁德悔乃消亡【句】萃天下之众得中正之道无咎也如是者不信而未归焉则道未光也自反以修其德则无思不服而悔亡矣苗民匪孚而舜乃诞敷文德无永贞悔亡之道也悔者志未光也元谓有君长之道永谓可久贞谓得正比天下之道与萃天下之道皆在此三者【伊】
　　上六赍咨涕洟无咎象曰赍咨涕洟未安上也
　　居于上极五非所乗内无应援处上独立近逺无助危莫甚焉赍咨嗟叹之辞若能知危之至惧祸之深忧病之甚至于涕洟不敢自安亦众所不害也【注】赍犹持也咨犹才也无应乗刚持小人之才而无所与萃则忧危恐惧故至涕洟不安于上欲下与三三亦无应与已同志故获无咎【陆】上六说之主也以隂柔之才说髙位而处之天下莫与及其穷迫则颠沛而涕洟乃其自取又谁咎乎【伊】上以柔乗刚处上独立危而无助必至于求萃而之三赍持也咨叹息也上三相持动而忧则无咎三亦隂柔不足为助【朱】
　　【巽下坤上】升元亨用见大人勿恤南征吉
　　巽顺可以升阳爻不当尊位无严刚之正则未免于忧以柔顺之南则丽乎大明也【注】木生地中日长于上故谓之升【】木柔地顺养而长之此元亨之德其德日升用此而往可见大人柔以时升志在济物物必阶升故有喜焉升而向明吉其宜矣【陆】尊爻无此人故不云利见【代】
　　彖曰柔以时升巽而顺刚中而应是以大亨用见大人勿恤有庆也南征吉志行也
　　六五隂柔若不得时则不能超升贵位纯柔则不能自升刚亢则物所不从卦体巽且顺九二又刚中而应有此众德故元亨以大通之德用见大人不忧否塞必致庆喜往于闇昧非其本志今升于大明其志得行也【正】巽以刚中而往坤以柔中而来以实升虚上下相应是以大亨也五以柔居尊位是虚己而中正者也二以刚中而往不为邪谄者也往则见纳如石投水若行此道以求见大人则何用忧恤必有庆也兹乃元凯之升于舜也阳气左行而南巽顺阳气而发生故南征吉志行者文王柔以时升渐基王迹武王终获南狩之志汤亦伐桀升自陑陑南也阳升明君子之志得此谓六四之德也【牧】南征前进也【伊】
　　象曰地中生木升君子以顺德积小以髙大
　　木生地中始于毫末终至合抱君子象之以顺行德积其小善以成大名善不积不足以成名是也【正】积德而升何往不从故六爻之义鲜有咎悔【陈】
　　初六允升大吉象曰允升大吉上合志也
　　巽三爻皆应升上二三有应于五六升之不疑惟初无应当二三升时与之俱升必大得矣上合志者上谓二三也【正】初虽失正乃与二阳允然合志俱升五位【九】处升之初为巽之主无应于上进不在私四亦无应与己合志为众所信故升而大吉【陆】初承九二之刚巽之至者也二以刚中之德上应于君当升之任也初无应而能信从于二与之合志而同升吉孰大焉允信从也【伊】
　　九二孚乃利用禴无咎象曰九二之孚有喜也
　　与五为应往必见任体夫刚德进不求宠闲邪存诚志在大业故乃利用纳约于神明【注】上升则为君所任纳约则为神所享斯之为喜不亦宜乎【注】刚而能正中而无私应上以孚尽下之义岂俟丰物而后享焉上应其诚下升而大虽非其位得其道也故有喜无咎【子】以阳处隂以刚应柔以此而升恭以应也升与萃为反对萃之六二以尽诚于五升之九二以推诚于五故皆利用禴【陆】二以阳刚而事柔五以隂闇而临明势非诚服上下之交不诚其可久乎故孚乃利用禴言当以诚感通于上臣以诚事上岂唯无咎可以行刚中之道而泽天下是以喜也【伊】
　　九三升虚邑象曰升虚邑无所疑也
　　履得其位以阳升隂以斯而举莫之违距故若升虚邑【注】上六隂柔不能距已往必得邑何所疑乎【正】坤称邑也五虚无君利二上居之【荀】刚得位而有应前无难之者其升无疑升虚邑者易而小之也汤武之升是矣【介】
　　六四王用亨于岐山吉无咎象曰王用亨于岐山顺事也
　　六四处升之极下体三爻皆来上升可纳而不可距文王岐山之会也顺物之情而立功立事故曰顺事【正】升之六四柔以时升太王之德随之上六天下恱随文王之德太王在岐直曰岐山武王在镐故曰西山【陆】下有三爻皆务上升已当纳之上近至尊体是坤顺又顺事于上文王岐山之会得上下之心也三分天下有其二以服事商是顺而事上也【石】四以隂居柔而在下止其所也上顺天子而欲致之有道下顺天下之贤而使之进已则止其分焉分虽当止德则当升道则当亨尽斯道者其唯文王乎然而有无咎之辞者居近君之位在升之时不可复升升则凶咎至矣如文王可也【伊】
　　六五贞吉升阶象曰贞吉升阶大得志也
　　六五以柔居尊位纳于九二不自专权故得贞吉升阶保其尊贵而践祚矣【正】以柔居尊有应于二是能委仕于臣又以居中是正而得吉也升阶者如自阶升堂得居至尊之极也【石】六五虚中降位而接九二九二阶之以升则五正而吉不正则信贤不笃用贤不终其能吉乎五正而吉者以二升阶也五正二升君臣道行由是而致治故五大得志也【朱】
　　上六防升利于不息之贞象曰防升在上消不富也进而不息虽防犹升施于不息之正则可用于为物之主则防矣劳不可久消之道也【注】已在升极是昧于升进之理若能知时消息不务进往而守其正即利也息如生息之息但自消退不更求进乃利也消不富盖非阳爻无阳明之德所以消不富也【石】防谓杳防也言升之极而至于杳防矣是升而无所往毕凑于已也且众凑已则所耗至多故象曰消不富也然君子居于上位众来升已不以耗损多而不纳之纳之又几困匮故利于自强不息贞干以济于众矣然非有大人之德者其孰能行之哉【牧】处于升极在众隂之上自下升者无不巽顺已势髙权盛合推功让能柰进不得中升而不已至于不可升之处犹自升之是防升者乎若不能止必致其困既困物必消散无以保其所有之富盛矣孔子云利不息之贞者要久行正道防谓为政不息终至消耗非也【昭】以小人贪求无已之心移之于进德则何利如之【伊】坤为防晦隂虚为不富【朱】
　　【坎下兊上】困亨贞大人吉无咎有言不信
　　穷必通也处穷而不能自通小人也【注】履正体大之人能济于困然后得吉而无咎处困穷之世在于正身修徳若巧言饰辞人所不信其道弥穷故诫之以有言不信【正】贞大人吉谓五也在困无应宜静则无咎【虞】困者柔掩刚君子困于小人者也九二刚虽见掩而不失中与五同志是以亨也【陆】易曰困德之辩言困方辩其德故曰正大人吉无咎言大人君子虽有困厄长守正道以爻论之二五皆有刚中之德然也大舜于畎亩傅说胶鬲叔敖之徒皆是也天降大任于是人必先苦其心志劳其筋骨而后亨仲尼厄陈文王囚羑孟子不遇荀卿逃谗是能守其正者有言不信者在困言则谁信【石】干上九降居二位降而之险坤六二上为上六而掩刚成困之义刚见揜不失中所以亨正大人吉以刚中也【侁】困而亨者正也惟大人能纾当世之困解民倒悬救民涂炭则吉而无咎救时之困利见于行事不可垂之空言也【房】
