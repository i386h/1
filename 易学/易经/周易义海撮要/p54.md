<!-- { "loadSidebar": true } -->
　　案六经各异其名诗书礼乐春秋则其名也首卷皆不曰经惟易称上经下经此何人之所加说者以为不知所起引前汉孟喜易本云分上下二经是孟喜已前已题经字矣又案钩命诀云曽子问于孔子曰孝经与易何以得称经则孔子时已称经矣此防纬之言未必可信臯以谓孔子始分为二篇因题以记之故有上经下经之号大凡六经统而言之皆经也别而论之则诗也书也礼也易也扬雄曰文王益易为六十四卦则八卦相错为六十四自能贯畅意不可分故知孔子始分之矣谓之干传泰传者然既称经又何以名传此王弼注释之时因离为六篇遂以孔子十翼相错故各以卷首之卦题之曰传凡王者所作即称经昔孔子无位虽圣人之作止名曰传尚书序云及传论语孝经是也今案郑康成之本无干传泰传字辅嗣加之也【陈臯】
　　韩氏云凡序卦所明非易之緼也盖因卦之次托以明义耳柔上而刚下感应以相与夫妇之象莫美乎斯人伦之内莫先乎夫妇故夫子殷勤深述其义以崇人伦之始而不系之于离也又曰夫易六画成卦三才必备错综天人以効变化岂有天道人事偏于上下哉斯盖守文而不求义失之逺矣且康伯旣曰序卦非易之緼盖因卦之次托以明义则上经天道下经人事之说亦非易之緼盖夫子因分上下经之次托天道人事以明义必矣又何是此而非彼哉吾窃谓康伯之言自相戾焉呜呼才之难也如是如康伯旣能明序卦非易之緼而反为上下经不可托天道人事且曰夫易六画成卦三才必备错综天人以效变化此乃言易之緼者也以易之緼而斥非易之緼岂非自失之逺邪【宋咸】
　　易论　　　　　　　吕　陶
　　乾坤之生六子可得而知也八卦之为六十四其可得而知乎不牵于数不惑于气而后可知也夫易故有数而八卦之成列不可以数言也卦固有气而六爻之适变未可以气言也以数而言者求于八卦之先未至于象也以气而言者得于六爻之后而不归于象也求于八卦之先而牵于数故谓坎离先天地得于六爻之后而惑乎气故谓卦气起中孚盖数与象与气于卦之相生其迹甚近而其理甚微冝乎说者之不能别而纷纭于其间也譬之于人其智愚寿夭者数也其四体具者象也其动息语黙者气也今目之曰人者将以其智愚寿夭与其动息语黙之如何而称之邪亦以其四体之具而称之也其生而智愚寿夭则置而不言其动息语黙之何如则未议及之盖有生而后有动息语黙数之与象象之与气亦何异于是有数而后有象有象而后知其气也有数而后得其象是以三画为干而六画为坤谓之乾坤而【缺】　　　六则卦之相生不可以数言而可以象言也有象而后知其气是以有复之象而后明之曰七日来复有临之象而后推之曰八月有凶则卦之相生可以象言而未可以气言也苟质之于经以乾坤为之始以六子为之次叙不为异端小说之所夺一本于象以求六十四卦始终之变则其谁曰不然圣人之言曰震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兊三索而得女故谓之少女其言曰震一索而得男巽一索而得女者犹言曰一索而得震为男一索而得巽为女也此诸卦相生之法也夫隂阳者相求之物也由其相求而后有生生之用成万物之象焉是以乾坤之位定八卦之爻重隂必求阳阳必求隂始于一隂一阳之相求六子以次而生再变而穷十有二卦之象成矣干之初求于坤得震而为长男则谓之复坤之初求于干得巽而为长女则谓之姤干之二求于坤得坎而为中男则谓之师坤之二求于干得离而为中女则谓之同人干之三求于坤得艮而为少男则谓之谦坤之三求于干得兊而为少女则谓之履此其一变也干之四求于坤得震而为长男则谓之豫坤之四求于干得巽而为长女则谓之小畜干之五求于坤得坎而为中男则谓之比坤之五求于干得离而为中女则谓之大有干之六求于坤得艮而为少男则谓之剥坤之六求于干得兊而为少女则谓之夬此其再变而穷也以此而推其中则二隂二阳之相求六子以次而生起于屯鼎四变而穷而二十四卦之象成矣又以此而推其终则三阳三隂之相求六子以次而生起于否泰三变而穷而十有八卦之象成矣与夫求之于数得之于气而渉乎异端之说之纷纭者孰为简易哉
　　易论节　　　　　　王　弼
　　乾坤成列震巽始出坎离居中艮兊在末制用之名也天地定位山泽通气雷风相薄水火相逮写载之形也形以写载为象名以观象为义故象者意之迹而名者象之谓也
　　夫卦以应时治乱时也爻以适时变通时也世有解蹇故功有利害时有济否故业有变通是以大人君子虎豹其变而通之以尽利也静则象潜龙以遁世动则冝在田以见德巨则弥纶天地之外细则曲成秋毫之内物无不丽乎理事无不由乎道道义之门于斯乎存故二五多功三四多凶违世恶变适时贵中大畜尚积明夷好昧豫损在进谦益在退为之有才用之有时得失有地进退有司不诬也夫动得所感虽独不惧静得所恒虽杂不着故卦有幽明治乱之象也爻有内外贵贱之象也位有刚柔静躁之象也体有乗据防通之象也感以不义虽近而不可懐也应必以理虽逺而不可弃也刚未必胜失所据也柔未必危得所御也夫适时之变不在多离合世之功不待博救统之有无理之有主善从事者司契而已故言易知行易从也
　　夫彖者何也统其二象之材以言乎卦断者也卦有晦明则爻有隂阳之义位有刚柔故材有静躁之冝二五多誉卦之宗也三四多惧爻失中也苟获其中虽弱必治苟非其正虽强必灾是以大有六五柔非其体在卦之宗虽柔犹言同人九三刚得其位非爻之中虽刚犹危强而失正则强不足安弱而得中则弱不足患东邻百胜而亳社斯丧周虽陶穴而【缺】有汝坟自此观之断可识矣知其断者明乎彖者也是故上天下泽谓之履此称物而言者也见险而止谓之蹇此度【缺】　言者也是故义有通塞则事形于出处才有躁静则以见其语黙若困之有言不信乖于时者也节之不出门庭还于出者也违世之怨怨不在细乖时之冝咎不在大匪言之难处言难也匪行之易知行易也是故虽物之杂而中爻备其义焉虽象之众而断辞具其才焉必才之具名不患寡必义之备爻不待众卦之德干名虽约也而六龙为之御天品物为之流形位之在五爻虽一也而天下为之感应羣体为之致用静言其要要在乎彖明者以之大观其思岂云故哉夫象者何也緫言一卦之体因外物以设名者也圣人有以见天下之至而拟诸其形容大则包天地以贞观小则备万物以取类是故言不足多言有遗也象不足异象有外也忘迹者行之适也舍物者神之全也外其象以求志而理可见矣遗其言以观象而事可察矣夫贵言者则以文害志而存象者则以物防情情之所适若循环之无穷理之所生若转圎之无方千变可为之图万物可为之容触类而长之备物而象之斯可以观意为足不可以审象为善也故或相倾以辩或相危以辞此贵口者之累也不为月辰错顺之候止求星历妖异之占此存象者之责也独不闻圣人之言邪易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也圣人之言旣自如斯分别明白自谓无外矣而好事者方始为之辞焉卦有震坎之象爻又有离雷震百里诸侯上公之位也积爻累象有似髙墉坎为弓轮又为隐伏离为龙鸟又为戈兵兵而隐伏藏器之象兵及非鸟获之之义难者犹嫌其阔略射必【缺】手而艮象于类不通专自疑惑则彼说滋章圣人攻乎异端而诬罔始学迷误后昆其防孔门不观其议议也
　　夫体义者存乎象变通者存乎爻大人者形与万物接神与造化偕入则乗潜龙出则乗飞龙逺以观道迩以瞻器其数无轨而不可旣也君子者徤以行志非以神明变通者也故自强不息以行其志君子之道也唯可与于健之体义而未可与于健之变通也故于象称君子举其体义者也于爻称大人叙其变通者也或有在爻而称大人者义则尽于象故也若离之为明其何不照变而通之无所不造故其象云大人继明照于四方也或有在爻而称大人者义有待于变故也若否卦全说君子避难不荣于禄与时通塞可以适否而安其身未足以兼善天下在否而休也惟大人为能休天地之否达济凝滞开阐幽隔斯谓变否而亨者也故六二云大人否亨而九五云大人休否也夫象赡而爻不足者离卦之类是也义尽于象而不待于爻也爻备而象不具者否卦之类是也象所未尽而待爻以备也故象以体示而爻以变明存斯以考其义则穷通之防显而开塞之涂见矣
　　夫彖者全论一卦之体而象者各举一爻之义一卦所无世之遗也爻或有焉才之所生也故才生于世所不足观其逆须以定得失之占察其乖合以明休咎之徴若小畜卦称密云不雨而上九云旣雨旣处在于不雨之时独以能雨为徳者存乎物之所欲也若履卦称履虎尾不咥人亨而六三爻云履虎尾咥人凶在于履亨之时而独以见咥为凶者存乎众之所忌也夫负世之才虽小无易适时之望虽大无难是以君子洗心知终将有为也问焉而动每居其适可以旁通而无际矣夫神以知来来无方也智以藏往往有常也物有常然犹方之有所止数无常体犹圆之无所穷故蓍之变通以设【缺】　神之象也卦别爻分辞有典常智之类也智有所止可以多识前言往行神无所穷可以逆照来事之会故蓍圆以象神卦方以象智也
　　象歳功　　　　　　陈　臯
　　圣人拟议通变必推测隂阳周一歳则功乃成是以拟一歳运行之气而作易也自冬至一阳生为复自复至干而六阳夏至一隂生为姤自姤至坤而六隂隂阳各六则十二月之气矣八卦推荡四时迭来万古一道也孔子曰干之防二百一十有六坤之防百四十有四凡三百有六十当期之日由是推之则易之所取止象一歳之功明矣学者于一歳生成之功尽体乎变化之理则易之道得矣然而学者传于诞妄不本十易求之异端谬立五太虚名混沌究天地造始之状为法于人不亦迂哉且天地之始可以推则天地之终复何如也若始终可毕则一往之事耳又安得往来不穷谓之通乎此盖先儒本防纬而言尔系辞曰易有太极是生两仪谓太极者有之极而无之称为有象之母旣况之无则无之上复何名乎哉而易纬曰太易者未见气也太初者气之始也太始者形之始也太素者质之始也气形质具而未相离谓之溷沌推是而言则太极之义比太易为二殊不知易明一歳之功不述天地之始何以知之在系辞曰易有太极是生两仪两仪生四象四象生八卦八卦定吉凶则是太极为一气一气分隂阳谓之两仪隂阳分老少配于四时谓之四象运四象而成八卦八卦相错而吉凶定矣故一气之运隂阳造来而嵗功以成騐其始末而三圣无一言造始天地【缺】
　　四时旋相之义由是知五太之妄臯闻之于【缺】在十翼圣人旣尽之矣不可取非圣之说以乱
　　其眞
　　字例
　　贞者皆专固之称不可独训以正或专一固守而获吉或不知通变不当固守之则凶危
　　吉有二义有以功为吉有以免凶获吉
　　无咎之义有三有善补过而无咎者有过由已作不可更责咎者有徇节遇凶不可责以咎者
