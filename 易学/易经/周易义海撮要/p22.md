<!-- { "loadSidebar": true } -->
　　居中履尊而应乎刚可以有解而获吉以君子之道解难释险小人虽闇犹知服之而无怨【注】维辞也【正】以柔居尊为解之主有应于下是赦过宥罪之君既出其险又寛其法小人信服汤武之道【牧】六五柔尊守正委下维系于二二有君子之德乃能得解险之吉【句】君子之所亲者必君子也所解去者必小人也君子维有解则小人去而君子进矣【伊】六五九二配而近于四三将附四故疑而疾之六五中直岂与三争所附哉维有解者无所不解之谓近则解四逺则解二是以三释然而退也【坡】
　　上六公用射隼于髙墉之上获之无不利象曰公用射隼以解悖也
　　初为四应二为五应三不应上失位负乗处下体之上故曰髙墉墉非隼之所处髙非三之所履上居动之上为解之极将解荒悖而除秽乱故用射之极而后动成而后举故必获之而无不利【注】公者臣之极上六以隂居上故谓之公【正】躬亲解难非人君之事【陈】隼六三也墉阳之间悖者争也二阳所以争而不已者以六三之不去也孰能去之将使二与四乎二与四同欲得之将使初与五乎则初与五二阳之配三之所疑也夫欲毙所争而解交鬭惟不渉党者能之故髙墉之隼惟上六为能射而获之争解二与四无不利者【坡】
　　【兊下艮上】损有孚元吉无咎可贞利有攸往曷之用二簋可用享
　　损下益上非补不足者也损刚益柔非长君子之道者也不以诚信则渉谄谀而有过咎行损之礼贵夫诚信不在于丰故二簋至约可用享祭【正】艮为山兊为泽互体坤坤为地山在地上泽在地下泽自损以增山之髙犹诸侯损国之富以贡献于天子【郑】下以刚中说于上所以为损下上以柔中止于上所以为益上下说而上不止则损于下上止而下不说则无益于上故说而止刚中而应乃得有孚元吉也【陆】功成难解不居其功推其志诚以荅君上臣子之道凡事干了则速往归功于君斯可以保终而无祸故初九为损之始则曰已事遄往无咎【陈】泰之时臣子当损下益上泰损九三之刚益上为损也【李畋】损下以自益君子以为自损损上以益下君子以为自益【坡】六爻皆应有孚也【朱】譬诸垒土损于上以厚其基则上下安固取下以增髙则危坠【伊】
　　彖曰损损下益上其道上行损而有孚元吉无咎可贞利有攸往曷之用二簋可用享二簋应有时损刚益柔有时损益盈虚与时偕行
　　损下益上上行之义也损刚益柔不以消刚损下益上不以盈上损刚而不为邪益上而不为谄则何咎而可正虽不能济大难以斯而往物无距也曷辞也何用丰为也应有时者至约之道不可常也下不敢刚贵于上行损刚益柔之谓然刚为德长损之不可以为常也自然之质各定其分短者不为不足长者不为有余损益将何加焉非道之常故必与时偕行【注】泰损九三以代上六是损下益上而其道上行矣损有孚者取于民当以诚信取之有制什一而税是也故利有所往二簋应有时者八蜡不通所以谨民财是岁凶民不足之时当用约以取民也岁俭民不足则用之以约岁丰民侈厚敛以节之损益盈虚与时偕行也【牧】兊之初二与艮之四五相应是损兊卦二刚益上于艮之二柔爻损下益上之义施之于人是损抑臣下刚直之过以奉上益成君尊乃事有可益损之大时也【代】损生乎泰泰盛之始也益生乎否否衰之始也损泰之九三为损之上九泰之上六为损之六三故曰损下益上损其否之九四为益之初九否之初六为益之六四故曰损上益下孔子曰损益盛衰之始也【逢】
　　象曰山下有泽损君子以惩忿窒欲
　　可损之善莫如忿欲【注】惩者息其既往窒者闭其将来忿欲皆有往来惩窒互文而足【正】观山之削而惩忿观泽之壅而窒欲忿不惩则淩物欲不窒则溺人惩之然后平窒之然后清君子所可损惟此二者【朱】
　　初九已事遄往无咎酌损之象曰已事遄往尚合志也损己奉上事已不往废事敖慢以刚奉柔初未见亲必酌而损之庶几与上合志【正】己事者以其事为己任者也体刚在下为损之初是以事为己任者也损之为用在于应时宜其速往尚合众心为损之始必在酌量无使过损也【陆】居损之始是上始取于下也取不过甚宜其速奉之虽己方执事亦当舍而速往也剥下附上急而奉之聚敛之臣君子所贱以其得宜故无咎酌损者戒之也【陆】居损之初蹇难既济事可为者为之可己者己之然亦当酌度泰罢侯而孤睽汉强国而畔逆不能酌损也尚合志谓合众民之志如赋重刑酷难解则可速己也【牧】初民之象民之职当给衣食以奉上事耕获之事己则速往奉上上之损下下之奉上皆当酌其宜使合中道【胡】损己益上不以己事出位者也在下而刚不中故可损之损之己过则亦失中故当酌损六四能纳己者也故曰合志遄刚进也【介】人臣摧抑刚节以奉上废事而往咎莫甚焉竟了所职乃可速往【句】功成不居庶合上志犹当斟酌无使过常以招上疑【陈】己事止事也事有当损于初刚正决断如救焚拯溺可也事已成则不可损然过则非四所堪不及则损之无益尚合乎六四之志而已事有当损不损而至于败岂其志哉遄往如鲁人欲以璠璵葬夫子歴阶而止之是也【朱】
　　九二利贞征凶弗损益之象曰九二利贞中以为志也柔不可全益刚不可全削下不可无正【注】初九己损刚以顺柔九二复损己以益六五为六二则成剥卦矣故九二利居而守正进之于柔则凶故九二不损己而务益故曰弗损益之良由居中以中为志故损益得其节适【正】弗损之志在于中道则物皆利之是弗损己者亦所以益物也【陆】损下过深则不益上之德【集】
　　六三三人行则损一人一人行则得其友象曰一人行三则疑也
　　自六三已上三隂并行以承于上则上失其友内无其主名之曰益其实乃损故六三独行乃得其友三隂俱行则必疑矣【注】六三独行上九纳之无疑而得友也【正】此其所谓为物不贰则其生物不测者也【介】损道虽贵上行然事各有主不可无别思不出位当损而损即上乃应之隂好顺阳故三隂俱行也【代】三人谓初二三六三应于上九若与下卦三爻俱进则上九以二阳非应而来逼已故疑也若六三以柔自进则上必见纳【金】损自泰变三阳并进三人行也九三一爻损而之上三人行则损一人也九三上行则上六下居三刚柔耦合一人行则得其友也【朱】
　　六四损其疾使遄有喜无咎象曰损其疾亦可喜也履得其位以柔纳刚能损其疾也疾何可久故速乃有喜【注】疾者相思之疾诗曰亦既见止我心则降不亦有善乎【正】远于阳而处两隂之间望初之来而为勤望之疾初遄来使已疾损而有喜也【子】四当承上而有初应上之所疑初四之疾也宜损其初使上遄喜【蜀】初以损己益四为任故以未能益四为疾四能应而受之则是损初之疾也【陆】以隂居隂损甚成疾隂而止滞以成其疾必求阳以散之使遄者谓能来初也【牧】得位近尊大臣之象凡弊病皆谓之疾民方难解有病未尽去者宜速去之禹思天下有溺者此也【石】凡不得隂阳之中而所偏者皆谓之疾以隂处隂而承乗皆隂所谓疾也偏乎隂者资之以阳则其疾损而有喜矣柔之弊常失之缓故遄乃无咎【介】四能自损以从阳损不善以从善也初之益四损其柔而益之以刚损其不善也损不善速则喜而无咎人之损过速则不至深过为可喜【伊】
　　六五或益之十朋之龟弗克违元吉象曰六五元吉自上祐也
　　隂非先唱柔非自任故人用其力事竭其功知者虑能明者虑策弗能违也众才之用尽矣朋党也龟决疑之物也获益而得十朋之龟足以尽天人之助也【注】马郑皆案尔雅云十朋之龟谓神灵摄寳文筮山泽水火【正】益而损之天之道也人之理也居尊以柔能损诸己则天祐之民归之莫不感恱以奉益也或者非意之而自外至也十朋之龟莫违大吉也【子】五以柔居尊宜受二益位俱不当正志所疑故用十朋之龟以正其志然五宜受益而志于损当益而损损益以时行得中道尽盈虚之理故朋龟献兆不能违之【陆】五居尊而曰上祐必天道也【牧】元龟直二十大贝防贝曰朋【崔】
　　上九弗损益之无咎贞吉利有攸往得臣无家象曰弗损益之大得志也
　　处损之终上无所奉损终反益刚德不损乃反益之不忧于咎用正而吉居上乗柔尚夫刚德为物所归故曰得臣得臣则天下为一故无家也【正】处损之极损极则益故曰弗损益之非无咎也为下所益故无咎据五应三三隂上附内外相应上下交接正之吉也故利有攸往刚阳居上羣下共臣故曰得臣得臣则万方一轨故无家也【肃】上九本九三是损下而益上也隂为损而阳为益故曰弗损益之且居亢极而务益非所宜也得无咎以其下济也且居髙而众隂仰戴不可不正故贞则吉矣【牧】居上者不可常损下以益己上居损而在艮终更无损下之道施仁义以益天下之民则无咎而获正之吉也在上者益民以道则欢心归之皆臣服而远近无间天下一家也【胡】刚正处外五柔奉之故不损己刚而为五主所益复何咎焉乃得上贤之正吉也上九刚德遂长为物所归虽曰得臣非己所有盖上处无位之地賛成六五之功以四海为家【句】
　　【震下巽上】益利有攸往利渉大川
　　损卦则损下益上益卦则损上益下得名皆就下而不据上者向秀云明王之道志在惠下故取下谓之损与下谓之益【正】阳为君隂为臣今震一阳二隂臣多与君而四巽之下应初是天子损其所有以下诸侯也人君以益下为德故谓之益雷动风行犹人君出教令臣下奉行之故利有攸往利渉大川【郑】利渉大川者君能以仁义之道益下下受其赐则捐躯而报上效命以助君可济险难【胡】
　　彖曰益损上益下民说无疆自上下下其道大光利有攸往中正有庆利渉大川木道乃行益动而巽日进无疆天施地生其益无方凡益之道与时偕行
　　处上而巽不违于下损上益下之谓五处中正自上下下何适不利故有庆也木以渉川为常以益渉难同乎木也益之为用施未足也满而溢之害之道也故益之道与时偕行【注】动而骄盈则被损无己动而卑巽则进益无疆天施气于地地受气而化生亦损上益下之义其施化之益无有方所【正】此本否卦干下之初坤为无疆震为喜笑以贵下贱大得民故说无疆【蜀】时俭不可损时泰不可益【牧】损称损益盈虚益称凡益之道者损下益上时不获已然后行之则盈虚利害从而生矣富国实民无时不可故言损则不可无益而不损又何害也【薛】
　　象曰风雷益君子以见善则迁有过则改
　　迁善改过益莫大焉【注】子夏传云雷以动之风以散之万物皆益二月启蛰之后风以长物八月收声之后风以残物风之为益其在雷之后【正】雷行而风从益其震也【子】六子皆有益于物必曰风雷者水火山泽惟能结聚万物必由散动然后增长故也【牧】风得雷而威益彰雷得风而声益逺【胡】风无所不至迁善宜速雷动而复静改过宜思【薛】风烈则雷迅雷激则风怒
　　初九利用为大作元吉无咎象曰元吉无咎下不厚事也
