<!-- { "loadSidebar": true } -->
　　处卦之终独全不落故果至于硕而不见食君子居之则为民覆防小人用之则剥下所庇【注】小人处此位则彻民庐舍小人终不可用为君也【正】果实为阳不见食者叶为之蔽上九不见剥三五为之蔽九处上而众隂戴之得舆之象君子所以蔽小人今隂剥阳是小人自坏其庐上九处剥之极当以刚直止之不可复用【牧】圣人存此一爻所以庇民【石】少康以一旅而兴灭浞羿而复其宇【陈】乱极思治君子者众所愿戴小人当剥之极则剥庐矣无所容其身庐取在上之象【伊】上九剥而为六小人用事自彻其庇【朱】
　　【震下坤上】复亨出入无疾朋来无咎反复其道七日来复利有攸往
　　阳气反复而得亨通出则刚长入则阳反理会其时故无疾病众阳朋聚而来则无咎也反之与复不可过远七日来复乃合于道阳气方长往则小人道消【正】临九二爻体在兊兊隂卦也有阳消之象焉故称八月有凶戒之也复卦初爻体震震阳卦有阳息之象焉故称七日来复喜之也兊在西方月生于西兊象得八故曰八月戒在远也震在东方日生于东震象得七故曰七日喜于近也七八主静故于彖象言之【陆】反藏于地下入也动而上长出也无疾者动以顺时也朋来无咎明君子之进欲众也【石】阳气有生物之心入于地中出于地上物无违之与疾害之者也【胡】复者才一阳反下而动临泰大壮夬干之象尚隠而曰朋来何耶此见圣人庆隂剥而欲阳伸之亟【孙】出入无疾害之者喜阳气之复勉之之辞朋来无罪咎之者欲众阳渐进诱之之意【房】来于内为入【伊】
　　彖曰复亨刚反动而以顺行是以出入无疾朋来无咎反复其道七日来复天行也利有攸往刚长也复其见天地之心乎
　　入则为反出则刚长【注】反之与复得合其道阳絶之后不过七日复生此天地自然之理故曰天行也天地养万物以静为心不为而物自为不生而物自生寂然不动此天地之心也雷在地下息而不动静寂之义与天地之心相似诸儒谓五月一隂生十一月一阳生凡七月欲见阳长须远故变而言日辅嗣谓剥尽至来复经七日若从五月言之何得云始尽也临卦亦是阳长何以称八月案易纬稽览图云卦气起中孚故离坎震兊各主一方余六十卦卦有六爻爻别主一日凡三百六十日余有五日四分日之一者每日分为八十分五日分为四百分四分日之一又为二十分是四百二十分六十卦分之六七四十二卦各得七分是每卦得六日七分剥卦阳气之尽在于九月之末十月纯坤用事坤卦有六日七分坤卦之尽则复卦阳来是从剥尽至阳来复隔坤一卦六日七分举成数言之反复者出入之义反谓入而倒反复谓既反之后复而向上【正】阳上出君子道长也隂下入小人道消也七日七月也豳诗一之日周之正月二之日周之二月古人呼月为日明矣【侯】复冬至之卦阳起初九为天地心万物所始吉凶之先【荀】阳反于下而复其所出而动以顺行出入于无闲何疾之有【子】五隂在上微阳之气动于下惟以顺而行乃全其动【石】一阳之生潜于地中虽未发见然生物之心于此可见【胡】七日者非坤之七日坤为十月卦卦气起中孚太中首见之中孚十一月六日七分之后复卦用事复七日六分之后屯卦用事它皆仿此【李畋】
　　象曰雷在地中复先王以至日闭闗商旅不行后不省方
　　方事也冬至隂之复夏至阳之复复则寂然大静先王则天地而行动复则静行复则止事复则无事也【注】阳复于内隂反于外外不能侵内先王于阳气始生之日闭闗以却外夷君子尚义小人专利故使商旅不行雷入地中声敎未显故不省方【牧】复卦只取冬至阳复为主夏至则否【昭素】王者慎三微之月况至日乎【全】夏至一隂复姤不言者抑隂害也【房】雷在地中阳微而未发安静以养之然后能长【伊】动复于静【朱】复者变易之际【坡】
　　初九不远复无祗悔元吉象曰不远之复以修身也最处复初始复者也复之不速遂至迷凶【注】韩氏云祗大也不远复者以能修正其身有过则改也【正】祗适也以未知几适足为悔知适为悔复之则无【陆】难止始动利害之心须起吉凶之兆不无起而能复则去道不遥【昭素】祗抵也马融音之是初动不正不正则抵于悔顔子有不善未尝不知知之未尝复行故夫子賛之曰顔氏之子其殆庶几乎【朱】
　　六二休复吉象曰休复之吉以下仁也
　　上无阳爻以疑其亲在初之上而附顺之亲仁善邻复之休也【注】以卦言之阳反为主以爻言之阳以进为复初九是也隂以退为复六二六三六四是也隂以退为复故六二乗初有下初之意【介】休息也六二不动即止于中正所谓吉祥止止也初九知几知至至之者也【朱】复者复于礼而已复礼则为仁【伊】以隂居隂不争之至【坡】
　　六三频复厉无咎象曰频复之厉义无咎也
　　处下体之终虽愈上六之迷已失复远是以蹙也蹙而求复未至于迷虽危无咎【注】守常之义得无咎也【正】三失位故频动而之正故无咎【虞】过中失正以远初复失位为厉复则无咎【陆】惧而能悛其恶者也【牧】频水厓也六三厥初妄动自厓而反于义为得困而学之者也叔孙病不能相礼退而学礼之爻【朱】
　　六四中行独复象曰中行独复以从道也
　　上下各有二隂处中得位而应于初独得所复顺道而反物莫之犯【注】旁四隂暗昧不见几微之理惟初九阳明见于复道六四独能应之故曰以从道也【石】不言吉凶者初力甚微不足以相援无可济之理不欲言独从道而必凶以隂居隂柔弱甚矣虽有从阳之志终不克济非无咎也【伊】
　　六五敦复无悔象曰敦复无悔中以自考也
　　居厚则无怨履中则可以自考虽不及休复之吉悔可免也【注】以柔体厚以中用顺亦足自成【陆】考者穷其理而尽于性也【子】考自省考能以中道自考则动作不离于中【介】以中道察已之思虑有不善未尝不复于善【胡】
　　上六迷复凶有灾眚用行师终有大败以其国君凶至于十年不克征象曰迷复之凶反君道也
　　最处复后以迷求复用之行师难以有克用之于国则反君道大败乃复量斯势也虽复十年未能征也【注】坤为众故曰用行师阳息上升必消羣隂故终有大败国君谓初受命复道当从下升今上六行师王诛必加故曰以其国君凶【荀】庶事之败终犹可复师举其大也以其国君凶任帅由君也阳生在下上六反以隂居上反君道也【牧】以之行师必败以之为国必凶虽改过悔复十年亦不克行如桀纣幽厉卒不省悟至于亡国反君道也【石】灾自外至眚自内作自外而至盖所招也君当从天下之善迷不复善反君之道【伊】
　　【震下干上】无妄元亨利贞其匪正有眚不利有攸往刚为内主动而能健下无敢诈伪虚妄若行不依正道则有眚【注】干上震下天威下行物皆絜齐不敢虚妄【何妥】雷动天行物皆无妄二五又以中正相应无妄之明者也【陆】人改其过中之行则无妄故复后有无妄【石】世之无妄者莫过耕稼之事故六爻得失皆以取喻【陈】
　　彖曰无妄刚自外来而为主于内动而健刚中而应大亨以正天之命也其匪正有眚不利有攸往无妄之往何之矣天命不祐行矣哉
　　为主震震动干健应五有妄之道灭无妄之道成天之敎命何可犯也居不可有妄之时而欲以不正往天命之所不祐【注】行矣哉不可行者也【子】刚谓干也主谓震也自外谓五应于下也为主于内言二得位也动而健则能行刚中而应则能通故曰大亨以正天之命也【牧】下卦本是三隂隂为柔邪初九一爻自外来消去隂邪乃得无妄【石】无妄天理也有妄人欲也人本无妄因欲有妄去其人欲动静语黙无非天理动非我也其动也天故曰无妄易言刚中而应者五师临萃升无妄也大亨以正者三萃临无妄也独无妄言天之命者刚自外来而为主于内也刚自外来可也安能必其为主于内动而健可也安能使刚中而必应以正而至于大亨乎非天命不能也天命即天理非人为也【朱】
　　象曰天下雷行物与无妄先王以茂对时育万物与辞也犹皆也茂盛也对时育物莫盛于斯【注】对当也以此无妄盛事当其无妄之时育养万物【正】与者助也物之无妄者天则祐助之【牧】与相与为无妄圣人在上专以刚直为治天下之人皆不敢为无妄【石】钦授人时茂对时育万物【介】与絶句物物相与以应雷行【胡旦】言羣动之中与无妄而不与有妄者【薛】物与我皆无妄也【坡】茂勉对济也勉济斯时容养万物而已【坡】
　　初九无妄往吉象曰无妄之往得志也
　　体刚处下以贵下贱行不犯妄故往得其志【注】初为动主动而应天不妄者也【陆】往则吉者谓与四同志【牧】君子退处众人之下修已待时可谓无妄【陈】诚之于物无不动者以之修身则身正以之治事则事得其理以之临人则人感而化无往而不得志也【伊】
　　六二不耕获不菑畬则利有攸往象曰不耕获未富也不发首而耕在后获刈不菑发新田治其畬熟之地为臣代终之义事既阙初不擅其美故云未富【正】乗刚而动则妄矣居中履正故以守先人之成绪者也守成嗣世之德不及开基创业之才因其成事故曰未富【陆】乗刚有应是违谦而有妄者故爻辞不称无妄不犯灾者得中履正也不言吉者妄动得利免咎可也【牧】未富者无妄之世臣不敢擅有成功也【石】
　　六三无妄之灾或系之牛行人之得邑人之灾象曰行人得牛邑人灾也
　　以隂居阳行违谦顺是无妄之所以为灾也二不耕而获利有攸往三为不顺之行故或系之牛有司所以为获彼人所以为灾【注】失位不中首事而耕【陆】四居臣位与上同体刚自外来而下乗于三故称行人三居内卦故称邑人【牧】行人者九五是也臣唱始造事君疑之必夺其禄位【石】六三不中不正欲擅君权故或人系其牛行道之人皆可以得之非妄之人父子昆弟所不容不惟己有灾己之所累亦有灾也【胡】三以隂柔而不中正又志应于上为妄者也虽或有得失亦随至犹之或系之牛行人得之以为得邑人失之必为灾行人邑人言有得则有失非以为彼己也【伊】
　　九四可贞无咎象曰可贞无咎固有之也
　　以阳居隂以刚乗柔履于谦顺上近至尊可以任正坚固有所执守故无咎【正】九四上逼至尊下据二民威权之盛为五所疑所可行者惟正而已【石】能以刚直无咎者己之德性素有之也【胡】以无为有以虚为实材不足而位有余者妄也材有余而位不足虽不为正当亦不为妄者也不妄则固有其位固有其位则可正而无咎【介】
