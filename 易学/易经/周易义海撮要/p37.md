<!-- { "loadSidebar": true } -->
　　既济者以皆济为义小者不遗乃为皆济刚柔正而位当则邪不可行故惟正乃利贞柔得中则小者亨柔不得中则小者不亨小者未亨虽刚得正未为既济也故既济之要在柔得中也以既济为名者道极无进终惟有乱故曰初吉终乱终乱不自为乱由止故乱故曰终止则乱也【注】若进修不止则既济无终由止故乱【正】此本泰卦六五降二九二升五是刚柔正当位也刚得正柔得中故初吉正则有终极济有怠止止则穷乱故曰终止则乱其道穷也【侯】终止则乱者返本之谓水返而终于润下火返而终于炎上故有终止则乱之戒【侁】享已成之乐忘未然之患衰乱之起必自佚乐开元之盛继以天宝初吉终乱之验【薛】
　　象曰水在火上既济君子以思患而豫防之
　　存不忘亡既济不忘未济【注】六爻既正必当复乱【荀】水火之性竟则必复复则为变【牧】
　　初九曳其轮濡其尾无咎象曰曳其轮义无咎也始济未渉于燥心无顾恋志在弃难于义无所咎矣【注】刚为既济之初力微而去险未逹也既济渉险而未逹于陆故曳轮至濡尾也初济而不敢怠其义岂有咎乎【子】阳之承隂动承静也施之于济物轮之象焉夫世以毕济而初居其后是前皆已济而后见溺者不能量力而致濡其尾以其志在毕济于时刚克而能有其终于义不可为咎【牧】初阳居下为用济之始如车之曳轮狐之濡尾忧不前也然虑患合于备豫故无咎也【何】轮有刚动之才而为车之用刚不及中材不足者体又在后是以曳其轮濡其尾志在应上趣既济之时是以无咎【介】初以阳居下上应于四又离体其进之志鋭也然时既济矣进不已则及于悔咎故曳其轮濡其尾无咎轮所以行倒曳之使不进也兽之渉水必揭其尾濡其尾则不能济方既济之初能止其进而不至于极则其义无咎【伊】
　　六二妇丧其茀勿逐七日得象曰七日得以中道也居中履正处文明之盛而应乎五隂之光盛者也然居初三之间上不承三下不比初近不相得能无见侵乎称妇者明自有夫而它人侵之也夫以中道执乎贞正而见侵众之所助也处既济之时不容邪道者也时既明峻众又助之窃之者逃窜而莫之归量斯世也不过七日不须已逐而自得茀首饰也【注】初虽任刚而能陵于柔然不能害其正是外饰有所丧而其躬无玷也存乎贞洁外饰终自得矣言七日者以初非正配而来犯已行其隂私至明必败七日少阳生为明故隂私之行败露也【牧】茀所以蔽车九五所以蔽六二而六二赖以行者也九五与四则六二丧茀矣心无偏系中正以待则上终与之而不能违也故曰勿逐七日得【介】二以文明中正之徳应九五之君宜行其志者也然五得尊位当既济之时无复进而有为矣下虽有贤才不得遂其行也自古既济而用人者鲜矣以唐太宗之用言犹怠于其终况乎其下者乎二隂也故以妇言茀妇人出以自蔽者也丧其茀则不可行矣逐者从物也从物则失其素守故戒以勿逐自守不失则七日当复得也卦有六位七则变矣七日谓时变也虽不为上所用而中正之道无终废之理不得行于今必行于异时圣人之劝深矣【伊】七日得自二数之至上为五复自初数之至二凡七日以中道也中道者天地之所不能违故坤极生干七日必复而况人乎【朱】
　　九三髙宗伐鬼方三年克之小人勿用象曰三年克之惫也
　　处既济之时居文明之终履得其位是居衰末而能济者也君子处之故能兴小人居之遂丧邦也【注】髙宗中兴徳实文明势甚衰惫不能即胜【正】以盛天子伐小蛮夷犹三年克之言救衰惫为中兴之主难也【石】详夫既济之爻辞皆不称既济者何以其各得位而互于逐爻明其义也且二以中女既济故称妇丧其茀三以过时既济故引髙宗之伐鬼方四以臣既济故称繻有衣袽五以君居既济故美西邻之禴祭初上居前后故以首尾言之【牧】不在五言而在三言之取其中兴者也【白】事之至难劳惫之甚无髙宗之志则殃民而已圣人因九三当既济而用刚发此义以示人为法为戒岂浅见所能及也哉【伊】
　　六四繻有衣袽终日戒象曰终日戒有所疑也
　　王注云繻宜曰濡衣袽所以塞舟漏者也六四处既济之时履得其位而近不与三五相得如在舟而漏矣舟漏则濡湿所以得济者以有衣袽也邻于不亲而得全者终日戒也不与三五惧其侵克有所疑故也【正】繻亦作襦饰之盛也袽者衣之也六四得位于外名之美也险而乘刚行可疑也犹盛饰而衣有弊袽终日戒之不足为丑也夫君子不疑在躬而后能济四方行有所疑而终不为累者以终日之戒善补其过故圣人许之二以乘刚故妇丧其茀四亦以乘刚故襦有衣袽二以得中虽有所失而复得四以得正虽有可疑而免累既济之义在于尽济苟有可济之理圣人亦因而济之此易之旨也【陆】繻细密罗衣之上宜加弊袽者谓四当既济之时极人臣之位是跃渊之地负疑阳之嫌不可以不自晦其明不可不戒之也不言无咎者以终日戒之才能免咎若小有怠慢则祸斯及矣【牧】六四上比九五之君下应初六之臣大臣之位当既济之时则思未济繻细密之罗服之鲜美者袽衣之弊败者言美服有时而弊如当既济则亦有未济大臣忧国故终日防慎而戒疑其有弊【石】繻者鲜美之裳在下也袽者弊壊之衣在上也若纣为无道而在上文王有徳而在下故文王终日戒惧以避纣之所疑【白】
　　九五东邻杀牛不如西邻之禴祭实受其福象曰东邻杀牛不如西邻之时也实受其福吉大来也
　　牛祭之盛禴祭之薄居既济之时而处尊位物皆济矣将何为焉所务者祭祀而已祭祀之盛莫如修徳故沼沚之毛苹蘩之菜可羞于鬼神故黍稷非馨明徳惟馨是以东邻杀牛不如西邻之禴祭实受其福然在合于时不在于丰【注】大来者非惟当身福流后世【正】祭得时为敬失时为怠东者阳位君道也西隂位臣道也君失时而用丰不如臣得时而用薄其徳可见也其文王与纣之事乎君臣不可相拟议故以邻国而言之所谓曲而中肆而隐也祭而得时明神所飨吉大来也【陆】东邻阳也谓五西邻隂也谓二杀牛盛祭盛不如薄者时不同也二五皆有诚孚中正之徳二在下有进也故受福五处极则无进矣以至诚中正守之苟不至于反而已理无极而终不反者也【伊】东六二西九五杀牛用顺之道禴祭笃诚之理二居文明之中厚礼薄信虽用柔顺岂若荐诚【侁】五坎为月二应在离【憬】祭未有杀牛者禴时祭国之常事小人以为常事不足以致福故非时杀牛而求之不知时祭之福不求而大也人之情在难则厌事而无难之世常不能安其福故圣人以为既济之主在守常安法而已求功名于法度之外则易之所谓杀牛也【坡】
　　上六濡其首厉象曰濡其首厉何可久也
　　处既济之极既济道穷之于未济则首先犯焉过进不已则遇于难故濡其首也将没不久危莫先焉【注】初沾尾以象难在后上沾首以象难之极初难浅则可揭之上在险极力不能济其危已甚安可久乎【陆】濡其尾者有后顾之义濡其首者不虑前也恃以为济遂至陷没没而至首其危可知歴险而不虞后患故曰乱者有其治者也既济终乱其义见矣【薛】既济之终固不安而危也而又隂柔处之在险体之上既济之终而小人处之其败可立而须也坎为水濡亦取水义【伊】
　　【坎下离上】未济亨小狐汔济濡其尾无攸利
　　未济之时小才居位不能建功立徳防难济险若能执柔用中委任贤哲则未济有可济之理所以得通汔者将尽之名小才不能济难事同小狐虽能渡水而无余力必顺水汔方可渉川未及登岸而濡其尾济不免濡岂有所利【正】否二之五柔得中天地交故亨济成也六爻皆错故称未济【虞】刚柔失正故未济五居中应刚故亨小狐力弱水未涸而济故尾濡【于】刚在险中而上应于五在未济之时得其通者也小狐者所疑之象当未济之时众皆未济五柔在内而有应此防可以自济也履失其位违众独济济非其正小有可疑者也违众独济后莫之继故终于未济而沾其尾焉故不续终也疑事未成往何所利君子之穷在于事矣【陆】圣人以六十四卦始于乾坤明天地君臣之大分然以未济为终篇者存王道而知终始也葢易取生生不絶之义不可穷极在卦火在水上不能成烹饪之象是以不能济于物也不曰不济而曰未济言犹有可济之理【石】狐能渡水濡其尾则不能济其老者则多疑畏故履冰而听惧其陷也小者则未能慎故勇于济汔当作仡壮勇状书云仡仡勇夫是也未济之时求济之道至慎则亨如小狐之果则不能济也【伊】
　　彖曰未济亨柔得中也小狐汔济未出中也濡其尾无攸利不续终也虽不当位刚柔应也
　　以柔处中不违刚也能纳刚健故亨汔乃能济未能出险之中济而濡尾力竭于斯不能续终未足以济也位不当故未济刚柔应故可济【注】虽刚柔相应而不以正犹未能济【荀】未出中者据二而言也二以刚居险中将济者也而上应于五险非可安之地而五宜从之者也果于济如小狐然则有濡尾之患故未能出于险中也其进鋭者其退速始虽勇于济不能续而终之故无攸利卦之诸爻皆不得位所以为未济虽不当位而刚柔皆相应是当未济而有与者也能慎重则有可济之理言濡尾以汔济故也杂卦云未济男之穷谓三阳皆失位也斯义闻之成都隐者【伊】未济阳皆乘隂上下之分定未可以有为也汔涸也坎在离上水则溢而火怒于下必进之象是以虽溢而可济坎在离下则水涸而火安于上不进之象也是以虽涸而不可济君子见其大者逺者小人见其近者小者初六六三小人也是谓小狐汔济九二君子也以为不可曳其轮而不进是谓未出中也二隂轻进而不与是以六三征凶初六濡其尾虽九二亦病矣故无攸利见易而轻犯之遇难而退虽有智者不能善其后故曰不续终也【坡】诗曰汔可小康郑康成曰汔防也四为坎险五为中出险也初往之四防济而未及于五未出中也【朱】
　　象曰火在水上未济君子以慎辨物居方
　　辨物居方令物各当其所【注】火在水上各守其所虽未济而各保其安也【陆】火在水上不当其处故慎辨物居方使各止于其所【伊】未济之时使不相犯既济则大通矣
　　初六濡其尾吝象曰濡其尾亦不知极也
　　处未济之时最居险下不可以济者也而欲之其应则溺身未济之始始于既济之上六也濡其首犹不反至于濡其尾不知纪极者也然以隂处下非为进亢遂其志者也困则能反故不曰凶【注】不能豫照事之防萌困而后反顽亦甚矣故曰吝也【正】以柔济险初始渉者也近浅犹濡尾况其深逺必不济矣不知力之极也【子】体隂之质在险之始未能自济可以退者退而尚蚤未入险中故心吝而已【陆】既济初爻谓居其后此言首先渉深不知其极辞虽同而向背之义异【牧】以画卦言之初为始为本上为终为末以成卦言之上为首为前初为尾为后【朱】
　　九二曳其轮贞吉象曰九二贞吉中以行正也
