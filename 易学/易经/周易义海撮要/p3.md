<!-- { "loadSidebar": true } -->
　　居中得位生物不邪谓之直地体安静是其方无物不载是其大不假修营自然而生故不习无不利【孔】六二之动者直方之徳动而后可见也因物之性而生之是其直也成物之形而不易是其方也【介】直方大者正直之道爰从至静中生之地有静之理二者中正之象圣人以此理象令君子效此而动自然有法则故象云六二之动直以方也【昭】直方大孟子所谓至大至刚以直在坤体故以方易刚二为坤之主不取五应不以君道处五也【伊】六二以直方大之三徳动而生物无不得其宜【胡】
　　六三含章可贞或从王事无成有终象曰含章可贞以时也或从王事知光大也
　　三处下卦之极不疑于阳待命乃含美而可正有事而从不敢为首顺命而成【辅】臣之有善必称其君故不敢主其成功则能终此臣道【陆】畜徳于内而时于君不求自显礼曰善则称君过则称已斯其知之光也【王逢】成制也终就也【龙昌期】人臣含畜章美之道若谋议未及而先之非其时而宣行之使天下之人但知臣之所为而不知君之所命则失所以为臣之分也【朱】
　　六四括囊无咎无誉象曰括囊无咎慎不害也
　　六三以隂居阳位阳事犹在故云含章章即阳之美也六四以隂处隂内无阳事当括结否闭之时惟施谨慎则可【孔】四处多惧变化之际犹臣居髙位权势之间若盛而致誉有逼上之嫌退而近咎则有败事之累惟慎所出纳使得其正乃可立大徳建大功也【陆】四以隂处隂是有其位而不当用者复过坤之体是失臣下之节又不居阳故无含章之美夫坤其动也辟应二之徳其静也翕应四之位翕闭也是天地否闭之时贤人乃隐不可其才知也【牧】六四是隂爻得位如小人之得位小人得位则与人为咎为誉圣人戒之当安静之世不可妄咎妄誉于人戒其作福威也【刘纬】
　　六五黄裳元吉象曰黄裳元吉文在中也
　　黄中之色裳下之服垂黄裳以元吉非用武者也隂极之盛不至疑阳以文在中美之至也【嗣】六五阳位而隂居之阳在内隂在外是藏其文章隐晦其明以守臣道而又居中体正不敢　兢兢自处上不见疑遂元吉【介】黄而非裳则君也裳而非黄则臣耳非贤臣也六五隂之盛而有阳徳焉故称裳以明其臣称黄以明其徳夫文生于相错若隂阳之专壹岂有文哉六五以隂而有阳故曰文在中也【坡】文者地道之美见于山川动植守中居下有地道之美而不过故曰文在中也【朱】五尊位也在它卦六居五或为文明或为柔顺或为暗弱在坤则为居尊位臣居尊位羿莽是也妇居尊位女娲武氏是也非常之变不可言也故有黄裳之戒而不尽言【伊】
　　上六龙战于野其血黄象曰龙战于野其道穷也隂盛不去占固阳所生之地故阳气之龙与之交战说卦云战于干战于卦外故曰于野【孔】隂不知极僭而制阳犹齐郑来战于郎我有辞也【龙昌期】夫所谓战两相勍敌之谓圣人曰战盖罪阳之失于防渐致无阳之嫌于野者又罪隂不能退避非所处之位【卢穆】上九阳之亢极不言隂战之者所以抑臣僭也坤之上六隂之过极则与阳战者所以警君防也防其微乎【孙坦】坤道已穷虽欲不战不可得矣【坡】
　　用六利永贞象曰用六永贞以大终也
　　不可纯柔故利在长守贞正此永贞即坤卦下安贞吉是也大终以广大而终也【孔】虽有权变终归于正是周公始摄归复子明辟之义【干】此终字与知终终之之义合处上六而能用六能以大终伊周是已【介】周公加用九用六之虚位欲明君臣进退之理以断刚柔得失之性故孔子亦从而赞之【勾微】
　　文言曰坤至柔而动也刚至静而徳方后得主而有常含万物而化光坤道其顺乎承天而时行
　　至柔至静者坤之体动而刚方者坤之用方亦刚也以其不可易言之谓之方其体则坤用则随干【朱】在事之后不为物先隂之常理含养万物而徳化光大承奉于天相时而动不敢为物之先【孔】当其生物也孰可御之故曰动也刚【石】动刚故应干不违徳方故生物有常【伊】物非刚者能刚惟柔者能刚畜而不及其极也之必决【坡】
　　积善之家必有余庆积不善之家必有余殃臣弑其君子弑其父非一朝一夕之故其所由来者渐矣犹辨之不蚤辨也易曰履霜坚冰至盖言顺也
　　事势之顺【伊】顺习隂恶之道【孔】唯顺故能济其刚如其不顺则辨之蚤矣【坡】
　　直其正也方其义也君子敬以直内义以方外敬义立而徳不直方大不习无不利则不疑其所行也身有敬义以接人人亦以敬义应之是徳不也【孔】事至而决何习而后为故不疑其所行【子夏】直而不敬则伤于讦方正而不得冝则伤于愎也【胡】
　　隂虽有美含之以从王事弗敢成也地道也妻道也臣道也地道无成而代有终也
　　六三阳位下有伏阳坤隂卦也虽有伏阳含藏不显以从王事要待干命不敢自成也【荀爽】天地之间万物灿然而陈者皆阳丽于隂托之以为美者也阳尽则隂之恶毕见不能自美矣然隂虽有阳之美当含蓄之以从王事待时而不有已也岂敢当其成功哉【朱】
　　天地变化草木蕃天地闭贤人隐易曰括囊无咎无誉盖言谨也
　　四亦坤位六位皆属坤而云天地变化者盖圣人欲明否泰之义故兼天地而言之也【牧】天地闭贤人隐者此驳正六四之辞也六四茍禄窃位如括其囊无咎无誉内避行事外言谨慎施之于人苏模棱之是也谨慎之中包含奸伪可不察乎【房】括囊无咎非闭其言而不出盖言谨也谨者庄子所谓慎为善也【朱】四隂位迫近于五虽有成徳当括而囊之谨慎畏敬也【荀】
　　君子黄中通理正位居体美在其中而畅于四支于事业美之至也
　　以黄居中兼四方之色奉承臣职是通晓物理居中得正是正位处上体之中是居体四支此四方物务也所营谓之事事成谓之业【孔】五过四而不为失臣节者以其得中道也内隐阳明故能通乎物理处五之位故曰正位体居隂处阳而阳不故曰美在其中畅于四支也【牧】五君位六变九正位也正位而居坤体不失为臣之道理中者正也天地万物之所共由者也【朱】
　　隂疑于阳必战为其嫌于无阳也故称龙焉犹未离其也故称血焉夫黄者天地之杂也天而地黄隂盛为阳所疑隂强不肯退避故必战也隂盛似阳故称龙以明之虽隂盛似阳犹未能离其隂故为阳所伤而见灭【孔】隂过极不肯自守其隂柔嫌已无阳位欲夺阳位而代之也坤无阳欲代阳之位志在乎龙故称龙也【牧】天地皆有隂阳之气故隂阳亦皆有天地之色岂隂须地色阳须天色也坤之上六隂居危极之位而战为阳所伤故称血焉茍云相伤则是干之初九一阳始生反为老隂之所伤其可得乎【金君卿】本体是隂今盛彊似阳故称龙以责之【代】非君而有君人之心故曰龙臣而君其心故曰杂也【集】称龙者责君父辨之不蚤任小人居极位龙龙与战方可除灭犹汉桓宋文兵诛梁冀谢晦也【房】隂极至建子之月一阳必生以消退羣隂隂虽极不能离其位故虽见疑于阳但称血也【胡】月盛则掩日臣彊则疑君【朱】
　　【震下坎上】屯元亨利贞勿用有攸往利建侯
　　隂阳始交而为难因难物始大通故元亨也万物大通乃得利益而贞正故利贞也往益屯不如干之无不利世道初创其物未宁冝建侯以宁之【孔】坎险震动动而之险故谓之屯【牧】凡物之生必有屯难以小取喻如物在下未出于外不无难矣就一卦体言之震为雷坎为水雷动物本在水上今在下是未奋出之象又震为雷坎为云云雷所以作雨天雨将降隂阳相薄云雷相击比及雨降不无艰难【石】方解屯难岂冝有他求故勿用有攸往【柯维翰】刚柔始交则贵者不必上贱者不必下不可谓贞也难生也动乎险中也不可谓亨也此云雷之时也故曰云雷屯卒至于雷雨之动满盈然后能免乎险而屯难解故曰屯元亨利贞大亨贞要屯之终而为言也【介】屯有二义一为屯难刚柔始交而难生是也二为盈序卦云有天地然后万物生焉盈天地之间者惟万物故受之以屯【胡】
　　彖曰屯刚柔始交而难生动乎险中大亨贞雷雨之动满盈天造草昧冝建侯而不宁
　　刚柔二气始欲相交未相通感情意未得故难生也坎为险震为动震在坎下是动于险中动而不已将出于险故得大亨贞天造万物于草创之始人君冝建立诸侯不得安居无事【孔】险难在前不往何由以济而能动乎险中故得大亨也既亨而不可复动故曰勿用有攸往也草在土上芽藏未萌则未能别其【牧】乾坤之后圣人不排震巽六子而以屯次之者屯人事也用人事而参乾坤备三才之道也【勾】所谓大亨而贞者雷雨之动满盈也雷雨之动满盈于天地生物之义此下言时事天造谓时运也天下之屯岂独力所能济哉冝建侯以自辅也虽建侯以自辅又当忧勤而不宁处乃可济圣人之深戒也【伊】
　　象曰云雷屯君子以经纶
　　若机织之有经纬纶绳之有约束也【代】云未成雨所以为屯【伊】雨则屯解矣彖言雷雨要终而言也解丝棼者纶之经之经而又纶终则有始离南坎北为经【牧】
　　初九磐桓利居贞利建侯象曰虽磐桓志行正也以贵下贱大得民也
　　处屯之初动则有难不可以进非为宴安弃成务故虽磐桓志行正也【辅】初九之阳在三隂之下是以贵下贱也屯难之世民思其主之时既能以贵下贱所以大得民心也【孔】利居冝不失其居也利贞冝不失其贞也以贵下贱居正而天下从之则冝建侯而经纶天下矣【介】志行正也者志在经纶天下所行不失正故也【胡】居正而固其志【伊】
　　六二屯如邅如乗马班如匪宼婚媾女子贞不字十年乃字象曰六二之难乗刚也十年乃字反常也
　　志在乎五不从于初无初之难则与五婚矣志在于五不从于初故曰女子贞不字【辅】女子谓六二不受初九之爱字十者数之极十年之后屯难既息乃得反常以适五也【正】相牵不进班如也【子夏】班班旋不进【马季长】言二欲乗马往适于五【孔】初虽难二非欲为宼以二近已欲为婚媾康屯之情可以见矣女子着明未有所从字孕育也此未可以适变犹乱世之正臣不从拨乱之君也【陆】二以险在前故谓之寇非初为二之寇也【牧】乗马欲行也柔者刚所陵故为难也以初之刚明而为寇何也此自据二以柔近刚为义不计初之徳为如何易之取义如此【伊】
　　六三即鹿无虞惟入于林中君子几不如舎往吝象曰即鹿无虞以从禽也君子舎之往吝穷也
　　君子见动之防逆知无虞则不如舎勿往【崔憬】屯难之世二以有应而往犹不得字况其无应乎三当兹而有求焉何异于无虞以从禽也当舎正从权之际惟君子能行之【牧】介甫以舎为止几为近近无所故见几而舎之舎止也【朱】六三以隂居刚而不中正则不能安于屯而妄动也君子见事之几防不如舎而勿遂往【伊】几殆也【坡】六三以隂居阳上又无应欲往求于五五屯其膏自与二为应必不见纳若下求于初初又有六四之应则是以不正而妄动上下皆不其安【胡】
