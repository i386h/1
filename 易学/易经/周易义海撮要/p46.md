<!-- { "loadSidebar": true } -->
　　是通物之变故乐其善则不懈倦通变则无穷故可久【注】事久不变则民倦而穷故开通其变量时制器使民用之日新而不懈倦也若黄帝已上衣鸟兽之皮其后人多兽少事或穷乏故以丝麻布帛而制衣裳是神而变化使民得冝也【孔】黄帝尧舜其名号虽殊其所以应时而趋变凡以为民而已执久则释视久则瞬事久则弊不更则斁故通其变者使民不倦而已非常之变黎民惧焉故神而化之使民宜之川行而渉陆行而涂也为之舟车以通之木处而颠土处而病也为之宫室以居之为之棺椁以易沟壑之陋为之书契以革结绳之简为之衣裳以辩上下为之弧矢以威不恪患至而为之备事来而为之应法之所未病圣人不强易民之所未厌圣人不强去凡此者所谓通其变也如天之运如神之化在之而不示其所以在之之迹宥之而不示其所以宥之之事其效至于民无所施其智巧也日用饮食而已此之谓使民宜之物则备而有穷道则通而无弊易者道也故穷则变变则通通则久天下之事所以易亏而亟坏者变而不能通也道之所以自古而固存者一阖一辟往来不穷也故常久而不已者天地之道而显然无闲者庄子谓之命此所以自天祐之吉无不利欤【郑】神农氏没民情已厌黄帝尧舜作因其可变变而通之使民日用其道而不倦而又防妙入神化而无迹天下各得其宜盖易道阳极变阴阴极变阳变则不穷不穷则可久而不息善乎变通所以趋时也是以自天祐之吉无不利圣人先后天故也
　　黄帝尧舜垂衣裳而天下治盖取诸乾坤
　　敎民始于有君臣上下而后礼义有所措故衣上裳下示之以君臣之义犹干尊坤卑之象【龚】神农时与民并耕而食饔飱而治至是尊卑定位君逸臣劳乾坤无爲六子自用【朱】
　　刳木为舟剡木为楫舟楫之利以济不通致逺以利天下盖取诸涣
　　涣上巽下坎巽为木坎为水故其象曰利渉大川乘木有功也又曰涣者离也为舟楫以济天下使免其沉溺之患此亦变通之一端也【胡】上古山无蹊泽无梁至是舟楫之利以济不通【朱】
　　服牛乘马引重致逺以利天下盖取诸随
　　调习马牛负重致逺动作行止皆随于人也【胡】引重致逺施诸涂以利天下犹随之前动而后说也【龚】随随宜也服牛乘马随物所之各得其冝也【注】
　　重门击柝以待客盖取诸豫
　　取其豫备【注】雷出地中奋以发生万物物既生而各遂其安故豫乐也治平之时外有警备奸人不能犯则在内者自然安矣【胡】
　　断木为杵掘地为臼臼杵之利万民以济盖取诸小过杵须短木臼须凿地【孔】圣人既敎人粒食以自养又敎精治其五谷是小有过为其事也【胡】上动而下止【龚】
　　木爲弧剡木为矢弧矢之利以威天下葢取诸睽物乖则争兴弧矢之用所以威乖争也【注】弧矢之用相睽不可以相见【缺】而卒所以治睽犹之火动于上而泽动于下也【龚】
　　上古穴居而野处后世圣人易之以宫室上栋下宇以待风雨盖取诸大壮
　　宫室壮大于穴居【注】穴居者常也野处者暂也穴居则非栋宇之逸野处则有风雨之劳故易之以宫室上栋以致髙下宇以致周以待风雨犹大壮二阴在上以动四阳在下而壮故二阴不能陵也【龚】
　　古之葬者厚衣之以薪葬之中野不封不树丧期无数后世圣人易之以棺椁盖取诸大过
　　取其过厚【注】送终追逺欲其过厚【孔】
　　上古结防而治后世圣人易之以书契百官以治万民以察盖取诸夬
　　书契以决断万事【注】言有所不能记者则书述之事有所不能信者则契别之百官以治事辩而不相乱也万民以察情尽而不相欺也以众明照闇犹五刚之决一柔也【龚】
　　是故易者象也象也者像也彖者材也爻也者效天下之动者也是故吉凶生而悔吝着也
　　易者象也言其刚柔相易一竒一耦而可见与天之象同也然未成形也象也者像也言人象之也拟诸其形容象其物宜与人之像同也作卦以通神明之徳制器以成天地之文皆所谓像也有是像则有是材像者体也以上下言也材者用也以内外言也以人言之股肱耳目方圆上下像也能视能听能动能静材也故象者像也言易之成卦如此彖者材也言卦之成徳如此爻也者效天下之动者也言材之趋时如此【龚】
　　阳卦多阴阴卦多阳其故何也阳卦竒阴卦耦其徳行何也阳一君而二民君子之道也阴二君而一民小人之道也
　　少者多之所宗一者众之所归阳卦二阴故竒为之君阴卦二阳故耦为之主阳君道也阴臣道也君以无为统众无为则一也臣以有事代终有事则二也故阳爻画竒以明君道必一阴爻画两以明臣体必二斯则阴阳之数君臣之辨也以一为君君之徳也二居君位非其道也故阳卦曰君子之道阴卦曰小人之道【注】震坎艮阳卦也以一竒为主故多阴巽离兊阴卦也以一耦为主故多阳所因之故也成卦之所主不同则徳行不同者所得之性也一则精君道也二则杂民道也阳卦以竒为主则是以一为君者也以一为君则所贵在一而所贱在二所主在一而所役在二可以为天下正者也君子之道也阴卦以耦为主则是以二为君者也以二为君则杂而不一乃小人之道也故孔子以九卦明之【龚】
　　易曰憧憧往来朋从尔思子曰天下何思何虑天下同归而殊涂一致而百虑天下何思何虑日往则月来月往则日来日月相推而明生焉寒往则暑来暑往则寒来寒暑相推而嵗成焉往者屈也来者信也屈信相感而利生焉尺蠖之屈以求信也龙蛇之蛰以存身也精义入神以致用也利用安身以崇徳也过此以往未之或知也穷神知化徳之盛也
　　九四以阳居阴位不平也当咸感之时不能任仁义之道以不正之身思虑其朋以求所感其道不广【胡】天下之动必归乎一思以求朋未能一也一以感物不思而至夫少则得多则惑涂虽殊其归则同虑虽百其致则一苟识其要不在博求一以贯之不虑而尽精义物理之防者也神寂然不动感而遂通故能乘天下之防防而通其用也利用之道由安其身而后动也精义由于入神以致用利用由于安身以崇徳理必由乎其宗事各本乎其根归根则宁天下之理得也若役其思虑以求动用忘其安身以殉功美则伪弥多而理愈失名弥美而累愈彰矣【注】咸之九四憧憧往来非致一也而致一之道在乎精义利用而已精义者乃所以入神而致用也利用者乃所以安身而崇徳也【龚】恐天下沿其末流而不知反其宗故寄之不知以为穷恐天下相追于无穷而不已故指其盛徳以为艺极精义者穷理也入神者尽性以至于命也穷理尽性以至于命岂徒然哉将以致用也用利则身安而徳崇矣【坡】
　　易曰困于石据于蒺藜入于其宫不见其妻凶子曰非所困而困焉名必辱非所据而据焉身必危既辱且危死期将至妻其可得见邪
　　困之六三不能安其身以崇徳况利用乎【龚】上干九四故名辱下据九二故身危上又无应所以凶【孔】
　　易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也解之上六能利用也况安身以崇徳乎【龚】三不应上以阴居阳上六处解之极欲除悖道而去之也【石】
　　子曰小人不耻不仁不畏不义不见利不劝不威不惩小惩而大诫此小人之福也易曰屦校灭趾无咎此之谓也善不积不足以成名恶不积足以灭身小人以小善为无益而弗为也以小恶为无伤而弗去也故恶积而不可揜罪大而不可解易曰何校灭耳凶
　　初九受刑之始屦交其足罪未甚大上九居受刑之终恶积罪深何校其首灭没其耳大凶之道【胡】即精义以致用者致用之至也即利用而安身者安身之至也不能有见于其始事至而后惧祸萌而后悔者则其次也若噬嗑之初九是也过而不能止则为噬嗑之上九矣【孔】
　　子曰危者安其位者也亡者保其存者也乱者有其治者也是故君子安而不忘危存而不忘亡治而不忘乱是以身安而国家可保也易曰其亡其亡系于苞桑否之九五能安身者也【龚】九五当否塞之时能休去天下之否常自思虑戒慎是犹系其社稷于苞桑之上其根深固不可拔也桑根深固苞丛生也【胡】
　　子曰徳薄而位尊知小而谋大力小而任重鲜不及矣易曰鼎折足覆公餗其形渥凶言不胜其任也
　　鼎之九四不能利用者也此五卦之六爻申利用也【龚】处上体之下而又应初既承且施非己所堪【孔】
　　子曰知几其神乎君子上交不谄下交不渎其知几乎几者动之防吉之先见者也君子见几而作不俟终日易曰介于石不终日贞吉介如石焉宁用终日断可识矣君子知微知彰知柔知刚万夫之望
　　豫之六二知几神之事也精义不足以明之【龚】形而上者况之道形而下者况之器于道不防而有交焉未离乎谄也于器不絶而有交焉未免乎渎也能无谄渎穷理者也几者去无入有理而未形不可以名寻不可以形覩者也唯神也不疾而速感而遂通故能昭然逺覧见于未形合抱之木起于毫末吉凶之彰始于防兆故为吉之先见也【注】夫无守于中者不有所畏必有所忽畏者常失于太蚤忽者常失于太后既失之又惩而矫之则终身未尝及事之防矣知几者不然其介也如石之坚上交不谄无所畏也下交不渎无所忽也上无所畏下无所忽事至则发而已矣知几者众之所望以为进退之候【坡】凡百之事皆自小而至大自柔而至刚也【胡】
　　子曰顔氏之子其殆庶几乎有不善未尝不知知之未尝复行也易曰不逺复无祗悔元吉
　　复初九殆庻几所谓精义也【龚】当羣阴用事之时独以一阳反于地下以萌生万物复之初九来复之速者也【胡】其心至静而清明故不善触之未尝不知知之未尝复行也知之而复行者非真知也世所以不食乌喙者徒以知之审也如使知不善如知乌喙则世皆顔子矣所以不及圣人者犹待知尔诗曰不识不知顺帝之则【坡】
　　天地絪緼万物化醇男女媾精万物化生易曰三人行则损一人一人行则得其友言致一也
　　精义则足以致一若损之六三是也【龚】六三若更与二人同往承上则上所不纳是三人俱行并六三不相纳是则损一人也若六三独行则上所容受故云一人行则得其友此言众不如寡三不如一也【孔】损之时损下以益于君若三四五以三阴上进其志不一必损上九之阳若六三独往则得应正之道得其友也【龚】人之生有气之质有性之本刚柔不齐者气也性之本则一而已故曰天地贞观也日月贞明也气岂能变哉天地万物其本一也天地升降其气絪緼万物化矣醇而未杂序卦曰有天地然后有万物【刘牧】曰乾道自然而成男坤道自然而成女序卦言万物则男女在其中矣曰万物化醇者言其一未始离也天地既生万物万物各有阴阳精气相交化生无穷序卦曰有万物然后有男女【刘牧】曰咸卦不系之于离坎以离坎而上男女自然而生咸卦而下男女媾合而生曰男女化生者言有两则有一也损之言六三曰三人行则损一人一人行则得其友言致一也致一则殊涂而同归一致而百虑矣老氏论天地王侯得一又曰天地相合而降甘露老氏之所谓得一相合即夫子所谓致一也其在卦则六爻相应合而致用是也【朱】
