<!-- { "loadSidebar": true } -->
　　处益之初居动之始体刚莅事以之乎巽以斯大作必获大功居下非厚事之地在卑非任重之处大作非小功所济故元吉乃得无咎【注】受上之益必有大功可以当之初以刚下为动之主能堪大事者下非专厚之所【子】居震之初震为稼穑又为大作益之大者莫大耕植若能不厚劳于民不夺时于农畯则大吉无咎【侯】此后稷公刘之功然初处下体为二隂之主不宜厚事以擅九五之民惟志于奉上乃吉无咎【陆】
　　六二或益之十朋之龟弗克违永贞吉王用享于帝吉象曰或益之自外来也
　　处内履中居益以冲益自外来不召自至朋龟献策同于损卦然位不当尊永正乃吉【注】帝天也王用此时享祭于天明灵降福【正】柔以得位受上之益得中之道能精意以奉五通于人而信于神也故外来非常之祐也夫隂之所利在于永贞而二能尽之其于吉也虽访诸十朋之龟不能违也长正之道岂止于臣下哉虽王用之享上帝亦吉也【子】下比于初初非二应故曰外来【陆】为臣若是王者用之可享上帝【逢】虚中退托又顺从之九五自外来而益之或益之者益之不一天下之善皆归之也天地鬼神人道贵谦得人如此故十朋之龟弗克违受益者当守而不变愈久而不厌则来益者无穷矣【朱】
　　六三益之用凶事无咎有孚中行告公用圭象曰益用凶事固有之也
　　六三以隂居阳不能谦退是求益者也故曰益之益不外来自已求之物所不与若以谦道责之则理合诛戮若以救凶原之则情在可恕然六三以隂居阳处下卦之上壮之甚也用此以救衰危则物之所恃若能求益不为私己志在救难为壮不至亢极能适于时是有信实而得中行用此有孚中行之德以告于公公必任之以救衰危之事象曰固有之者明非为救凶不可求益施之凶事乃得固有其功【正】六三失位而体奸邪处震之动怀巽之权是矫命之士争夺之臣桓文之爻也在益之象而居坤中能保社稷抚人民故无咎中行近仁故曰有孚中行然后俯列盟会仰致锡命【于】君子不在其位不谋其政今六三位非其正而过于中故益于下若民之凶荒患难至不顾一身奋然而往则可以无咎而又以由中之信合中道而行执符瑞以告于公明所益之事若汲黯河内粟以救民归而请矫制之罪是乃非其位越职以救凶荒也然益民安国之心固有之也【胡】六三以隂居阳位以过损而为益者也彻乐杀礼衣大布之衣大帛之冠所以用凶事者也能用凶事以至诚而中行则不独无咎可以成功而上告之以圭也圭者上之所以告公侯之成功也三下卦之极四近尊之位皆所谓公也【介】居上之下宜承上者也安得自任而擅为益乎惟非常之事则奋不顾身力庇其民可也必有为上爱民之诚心虽有诚心不由中行不可也祭祀朝聘用圭皆所以逹诚信有孚而得中道犹告公而用圭上信之也【伊】
　　六四中行告公从利用为依迁国象曰告公从以益志也
　　体柔当位在上应下卑不穷下髙不处亢位虽不中用中行者也以斯告公何有不从以斯依迁何有不纳【注】以中行虽有大事无不利如东迁晋郑焉依之类既为公所从其志得益也【正】处尊之下而益于初能得下也五益主也而已承之奉中而行也上下通志何往不利小人怀土动之难也非得其心则不能也迁下附上上之志也而公从之益志者也【子】六四得位是行得中正也告于公家安得不从上应至尊之君下应初九之民民事之大莫大迁移其国邑若盘庚民怨是小人重迁今居巽始是能顺民之志故利为民所依附也以益志亦其志务益下也【石】三四告公不告王者事有繁细义有缓急至于上施不广故圣人许下之行不拘以义也【薄】处近君之位居得其正而以柔巽辅上顺应初刚则可以益于上矣惟处不得中而应又不中是不足于中者也故云中行言得中道则可告上柔巽体非有刚特之操故利用为依迁国为依为附于上也上依刚中之君下顺刚阳之才以行其事其利用如是而已迁国者顺下而动也告公者告之以益天下之志也【伊】
　　九五有孚惠心勿问元吉有孚惠我德象曰有孚惠心勿问之矣惠我德大得志也
　　为益之大莫大于信为惠之大莫大于心因民所利而利之惠心者也信以惠心尽物之愿故不待问而元吉以诚惠物物亦应之故有孚惠我德也【注】天下皆以信惠归我可以得志于天下【正】惠心及下终不言以彰已功问犹言也【崔】勿问所谓益无方有孚惠我德所谓反乎尔者也【介】五有惠心六二信之惠我
　　中正之德也问而后惠惠亦狭矣【朱】
　　上九莫益之或击之立心勿恒凶象曰莫益之偏辞也或击之自外来也
　　处益之极求益无已心无恒也人道恶盈怨者非一故或击之独唱莫和是偏辞也【注】自外来者怨者非一不待召也【正】五以中正人皆归之极亢乗尊过求莫附虽有其应岂附之哉独自益之人不益矣不能修整立心无常多求于人人所忿也益穷反损故有自外而击之者【子】以阳居上而有应在下是能益下也然益过而更行之则惠偏而谤兴焉故曰莫益之谤兴则怨聚攻者非一故曰或击之此明损益之象在夫权衡也过则损之不及则益之用在变通不可固其常心也守恒则凶【牧】

　　周易义海撮要卷四
<经部,易类,周易义海撮要>
　　钦定四库全书
　　周易义海撮要卷五　　　　宋　李衡　撰
　　【干下兊上】夬扬于王庭孚号有厉告自邑不利即戎利有攸往
　　夬与剥反者也刚陨则君子道消柔消则小人道陨【注】王庭百官所在之处以君子决小人故可显然扬决断之事于王者之庭示至公而无私隠也用明信之法宣其号令即柔邪者危故曰孚号有厉以刚制断行令于邑可也若用刚即戎尚力取胜为物所疾以此用师必有不利虽不利即戎然刚德不长则柔邪不消故阳爻宜有所往则夬道乃成【正】凡决去柔邪当先明信其法宣其号令一小人犹在上故须常怀危厉故彖曰危乃光也【介】告自邑者命始于朝廷行于国邑亦自邑而行之不利即戎者一隂在上小人已穷又攻之不已是尚胜君子不为也利有攸往刚得中也【陆】
　　彖曰夬决也刚决柔也健而说决而和扬于王庭柔乗五刚也孚号有厉其危乃光也告自邑不利即戎所尚乃穷也利有攸往刚长乃终也
　　一柔为逆众所同诛而无忌者故可扬于王庭健而説则决而和柔邪者危其危乃光尚力取胜物所同疾刚德愈进柔邪愈消往乃成也【注】柔乗五刚上六乗九五之刚众阳比五亲决五为王位故曰扬于王庭【介】四罪而天下咸服健而说决而和也【陈】古之人退人以礼其用刑至于杀之而不怨彼严而少恩敢于杀以失人之情岂知健决有和说之义一柔乗五刚小人得位未易去也故曰扬于王庭柔乗五刚也一柔乗五刚而未去其危之道其危犹曰其亡则决小人之道光如唐去李辅国则不光矣舜修文德文王无畔援歆羡告自邑之谓所贵乎夬者乗时去害动而不穷也不能扬于王庭孚大号于下借戎兵以清君侧犹凿木去蠧熏社逐鼠如汉唐之季召外兵以去近习其祸至于覆宗圣人之戒不其深乎君子之道有始必有终夬始于复其刚浸长一柔尚存桓彦范之不诛武三思卒为世患刚长不终也【朱】
　　象曰泽上于天夬君子以施禄及下居德则忌
　　泽上于天必来下润施禄及下之义忌禁也法明断严不可以慢故居德以明禁也【注】若以德惠自居不能及物君子所忌恶也【石】以夬施禄则果于养贤以夬居德则果于自用众之所恶【介】夬决之世君必先以仁义之德自居于身然后可以明禁忌以示天下则当作明字【胡】用健忌于不恱决事忌于不和威惠兼行居德明忌合夬之义【代】君子居德于身小人自然忌惮【畋】禄不可妄施于下宜有德者居之小人无德居位而必去之则忌于上决矣【逢】雨泽上于天其势不居必决而下流君子之于德寛以居之然后仁以行之若决而散则不可以畜矣故以此施禄则可以此居德则忌【朱】
　　初九壮于前趾往不胜为咎象曰不胜而往咎也居健之初为决之始宜审其策以行其事【注】暴虎冯河谬于用壮不胜之理在往前也【正】刚以应刚不能克之【虞】夬决之道不能用之以渐而躁以决之理必不胜而犹往焉自为咎也【陆】未有权位而足将前【石】人之大事莫过于戎战之不胜由前不能料敌也【牧】无应不可先动【朱】
　　九二惕号莫夜有戎勿恤象曰有戎勿恤得中道也居健履中能审已而不疑者也虽有惕惧号呼莫夜有戎不忧不惑【注】初不以渐二则惕惧而号戒之体大得中而小心翼翼故莫夜有戎不足忧恤【陆】九二位之不当故必惕惧守正中之道行号令至于暮夜可谓勤矣可谓能矣恐有它患者外人之辞被决者之诬读之当曰惕号莫夜【旦】古之刚断类此者众亚夫当之【石】内怀兢惕外严戒号【伊】戎上六也惕号莫夜警也有戎勿恤静也得中道矣【坡】
　　九三壮于頄有凶君子夬夬独行遇雨若濡有愠无咎象曰君子夬夬终无咎也
　　頄靣权谓上六也剥之六三以应阳为善处刚长而助柔则凶夬为刚长而三独应上六助小人也君子处之则弃夫情累决之不疑故曰夬夬若不与众阳为羣而独行殊志应于小人则受其困焉遇雨若濡有恨而无所咎也【注】九三体干干为君子三五同功二爻俱欲决上故曰君子夬夬也独行谓一爻独上与隂相应为隂所施故遇雨也【荀】当君子之世而应小人故外有沾污之累内有愠恨之耻然终获无咎者志有存焉【陆】濡变也愠怒也隂阳和而为雨三始欲独行殊志后遇众和同遂向善疾恶怒而决之故终无咎谓三始欲助小人终能变而从众故无咎也【牧】頄在上而见于外体之无能为者也九三干体之上刚亢外见壮于頄者也阳未上行未可以胜隂之时也应在上六未可以决之之位也夬夬者必乎夬之辞也必乎夬与壮于頄何异以其能待时而动知时之未可而不失其和也应乎上六而与之和疑于污也故曰若濡君子之所为众人固不识若濡则有愠之者矣和而不同有夬夬之志焉何咎之有然君子与之和也伪欤曰诚信而与之和何伪焉使彼能迁善以从已与之和同而无夬矣【介】頄在上而未极于上三之象也上有君而自任其刚壮于頄者也方羣阳决隂而已独与之和其非可知矣惟果于断终远絶之见濡而有愠色则无过矣三体健处正非必有是失因此义以垂敎【伊】
　　九四臀无肤其行次且牵羊悔亡闻言不信象曰其行次且位不当也闻言不信聦不明也
　　下刚而进非已所据必见侵伤失其所安羊扺狠难移之物谓五也五为夬主非下所侵若牵于五则可悔亡刚亢自任不能纳言同于噬嗑灭耳之凶【注】志进决柔而逼于上坐不能安行不能正刚而不当其位也羊觝突不回之物比之用壮者能自牵系其志不纵其比则悔亡也是语也听之而不能明昧其为道也【子】羊谓九三若能牵连九三之刚与众贤协心尽力上决于小人则其悔可亡也【胡】四承上履刚非中不正宜从众取顺牵连干之三爻既顺三爻不无连五之义【遵】以阳居隂刚决不足欲止则众阳进于下故伤而不能安欲行则居柔而失其刚故进而不能前羊羣行之物也能自牵以从其羣则悔可亡矣闻善而能用惟刚明者能之【伊】
