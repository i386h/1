<!-- { "loadSidebar": true } -->
　　六四外比之贞吉象曰外比于贤以从上也
　　凡下体为内上体为外【注】上比圣主下御列国方伯之象能外亲九服贤徳之君务宣上志绥万也【干】内比之者以专其应为比外比之者以非其应为比【陆】坎性趋下今外比者以三行乖僻而志刚不可抑也故上从于五【牧】不志乎内而比于外无适莫也【介】
　　九五显比王用三驱失前禽邑人不诫吉象曰显比之吉位正中也舎逆取顺失前禽也邑人不诫上使中也比而显之所亲侠矣爱来而恶去故常失前禽征讨有常伐不加邑故邑人不诫虽有为上之道亦可为上所使也【注】独守其中而私其应为众所观非显其比欤疾其背而爱其向则失其不来者矣邑有家者之所私偏其私故邑人不诫上使之然也【干】以阳居尊而明示比道三驱之礼示去害而不嗜杀示至仁之道以比天下邑之人不待诫励皆信其上使民之道出于中诚【陆】行显诛以威诸侯之心【牧】系应在二比于一邑失天下之心【石】五刚中正位无阳以分其民可以显比在此时也【王】田不合围三靣而驱所失者前禽而已上六前禽之象舎逆取顺虽有所比道之光也汤武不能服楚越非汤武之耻舎逆之道唐太宗之伐髙丽是失矣上下相比强不陵弱众不暴寡虽邑人可以不戒民心罔中惟尔之中故曰上使中也【介】显明比道臣之比君不可阿谀逢迎求其比已在竭其忠诚致其才力朋友亦当修身诚意以待之亲已与否在人而已不可巧言令色曲从茍合以求人之比已也【伊】
　　上六比之无首凶象曰比之无首无所终也
　　亲道已成为时所弃无与共终也【注】无诚于附道穷而比戮斯及矣【干】阳欲无首隂以代终【荀】隂之为物以阳为首而比之者也乗九五而不承比之无首者也以阳为首则有所终先阳则迷而失道况无首乎【介】有始而无终者有之未有无始而有终者也【伊】
　　【干下巽上】小畜亨密云不雨自我西郊
　　干在下而巽在上巽以柔懦之质不能拒物干欲上进而不能止之故初则复自道九二则牵复至于畜极乃能止之独止于九三一爻而已是阳志得而上行故亨文王当讨之时左右前后皆憸人终不能止之以此知文王之志在明夷而道在小畜也【胡】小畜所聚者寡也未能博施故能密云不雨干体本上今务上复忧巽所止未能通也其如巽顺隂柔不能止畜刚健志得行是以亨也凡云上则为雨泽天下今小畜所聚者寡不能博施密云而不雨不能泽遍天下西郊取逺之义恩泽不能及民物也【石】臣不可僭僭则乱天下密云不雨自我西郊戒臣下不得专上施也【陈文佐】以一隂而畜五阳能系而不能固是以为小畜【伊】
　　彖曰小畜柔得位而上下应之曰小畜健而巽刚中而志行乃亨密云不雨尚往也自我西郊施未行也阳上薄隂隂能固之然后蒸而为雨今不能制初九之复道固九二之牵复九三更以不能复为劣也下方尚往施岂得行上九独能固九三之路故九三不可以进而舆说辐也能固其路而安于上故得既雨既处若四五皆能若上九之善畜则能雨明矣一卦之体与一爻之徳各异【注】一隂小而众阳大隂为主而上下皆归之【牧】一隂畜三阳之进其势寡也然则居正而上下应之矣内刚健而不陷外柔巽而不逆刚于中而无所其有志于行矣此二五所以亨也四以隂盛有密云之象以柔止健不能固阳是以不雨西郊隂地臣之也道不出乎君非臣之所能行方健进而不已故曰尚往也【王逢】
　　象曰风行天上小畜君子以懿文徳
　　风行天上去物既逺但修美文徳待时而【注】不可以暴为之也【介】懐畜仁义懿美文徳乐天知命待时而动【胡】下干健也上巽顺也九二九五刚中也健而济之以巽则易入刚不过于中则志行于上下两者得则柔道亨而阳为隂所畜六四志在畜君以徃为尚然不待倡而先之故其施未行西郊隂也自我西郊示臣强之戒【朱】
　　初九复自道何其咎吉象曰复自道其义吉也
　　四为己应反复于上自用已道于理吉也【注】凡阳升而上曰复【牧】三阳同上已为首【陈】
　　九二牵复吉象曰牵复在中亦不自失也
　　五升畜极非固已者也然得中不被闭固虽强牵连而复所以吉【注】与初同志而进犹拔茅之义不失中道故吉【牧】九二欲复于上九五刚阳盛位力可以制九二之行须牵攀于物然后可复【石】无应于上不能自复【介】二阳之中同一卦之体上下牵引亦能复【陈】二五皆以阳刚居二体之中为隂所畜俱欲上复五虽在四上而为其所畜则同患同志者也夫同患相忧二五志同故相牵连而复故吉【伊】
　　九三舆说辐夫妻反目象曰夫妻反目不能正室也九三阳极欲复而进上为隂长固而止之不能自复【注】三为舆二为辐三往趣上二下牵初说辐之象三与四异体相比夫妻之象三既趣上四亦畜初反目之象【陆】六四九五未盛不能畜止干阳直至上九积隂极盛方能畜止九二既能畜定九三故舆脱辐不能行也【石】
　　六四有孚血去惕出无咎象曰有孚惕出上合志也四与上同斯诚三不能害故能去除其血出散其惕共恶于三以一隂而众阳趋惧于伤害诚信相与近而相亲何伤害惕惧之患哉【干】三阳上进而已独当其路将拒而止之必为所伤以由中之信发于至诚依附于上之二阳同心一志与之共止畜之则伤害可去惕惧可以出【胡】隂为小人忌君子进然君子积徳不已终遂其志不可抑拒若六四不忌刚长推诚信而接羣阳与上九九五合志同方进贤援能则伤害之理去忧惧之事出而无咎矣【陈】体巽而不敢拒以全君之分与五上同志而弭君之恶故无咎【逢】
　　九五有孚挛如富以其邻象曰有孚挛如不独富也二牵挽而来已不疑而迎接居盛处实不专固于富而分与二也【注】有信下三爻也体巽故挛如如谓连接其邻谓四五以四隂作财与下三阳共之故曰不独富也九五亲四委四畜物犹富以其邻不独富也九五虽刚明体又巽顺以由中之义攀连于物故九二得以牵复而上进不专己之富盛而分用于二故曰不独富也【胡】众阳为隂所畜五以中正居尊位而有孚信则其皆应之援而与之相济是富以其邻也【伊】四五同巽体君臣合志挛如也一隂畜五阳常恐力不足而见伤五虽得尊位委之于邻并力而畜之阳实为富隂虚为贫四虚五实五与之共食禄得尽其心能以富用其邻也【朱】
　　上九既雨既处尚徳载妇贞厉月几望君子征凶象曰既雨既处徳积载也君子征凶有所疑也
　　九三欲进上九固之隂阳不通故雨三不能侵不忧危害故得处道徳积聚可以运载使人慕尚上九制九三是妇制其夫虽正亦危月在望时盛极以敌日隂疑于阳必战虽君子行之亦凶也【注】卦以一隂畜四阳故密云不雨上处畜之极故阳徳上通犹畜徳不已泽乃行也泽行则物安故既雨既处也既尽也尽雨泽尽安处之此乃上畜徳能积载与三阳同志而无私应也【荀】志盈满臣道亏矣虽君子亦不可复有为也【陆】以卦言之阳老而隂长不已极则反阳密云不已终为雨也上九居女之长长而不已至坤仪也坤徳积而不已至龙战也【牧】上九能固畜九三之进又隂阳相应而成雨泽安然而居不有惕惧此由君子贵尚其徳而行之【胡】诗曰厥声载路载积满也隂柔畜刚由积累而至非一朝一夕之故可不戒哉已望则阳消而与日敌矣故于几望而为之戒曰妇将敌矣君子动则凶也能疑而警惧求所以制之则不至于凶【伊】
　　【兊下干上】履虎尾不咥人亨
　　六三以柔践九二之刚然六三在兊体和说而应乎干故虽履尾而不见害【注】一柔而制五刚说于内而为主健于外而得中以顺履尾厥徳用光虎之威强首不可逆能履其尾是势之顺【陆】六爻但见践履之象夫礼必在践履而行之本说礼乐之礼因明人所践履履得其礼则吉否则凶【石】
　　彖曰履柔履刚也说而应乎干是以履虎尾不咥人亨刚中正履帝位而不疚光明也
　　六三以和说应乎上九不以隂柔应乎邪佞以说应乎刚故吉九五以刚中居帝位而不疚病由徳之光明也【注】六三应乎上九进退皆履二刚所谓柔履刚也柔而履刚其为礼乎【介】九五皆君位履又得干之体以阳居中以刚居正故孔子特赞美之【石】臣而说君多柔佞九五所纳者正若明皇采张燕公之言而东封近之也【房】干刚也九二亦刚也两刚不能相下必争则干病矣故干不亲用而授之六三六三以不挍之柔而居至寡之地故九二乐为之用九二为三用而三为五用何异五之亲用二哉三与五合则三不见咥而五不病五与三离则五至危而三见咥卦统而论之故言其合之吉爻别而观之故见其离之凶【坡】
　　象曰上天下泽履君子以辨上下定民志
　　以爻言之上履践于下六三履九二也以二卦上下言之则履礼也在下以礼承事于上【注】尊卑序则民志定礼之用也【牧】在人上者当以恩威接下在人下者当以柔顺事上【胡】
　　初九素履往无咎象曰素履之往独行愿也
　　处履之初它人尚华已独质素则何咎也【注】进不以为荣独履素行之节是以无咎【于】初九布衣之吉隐而未见行而未成独行礼义不失其正【荀】礼以文为主在礼之初未离于质非礼之隆【陆】礼本于质故冠冕始于缁布衣裳始于韠韨器皿始于污尊饮啜始于太羮酒是礼之始率以质素为本往则践履而行之之谓也故得无咎【胡】居无位之地不以位累其心不从荣华尚夫素也【石】安其贫贱之素将有为也非为利也独行其志愿耳【伊】
　　九二履道坦坦幽人贞吉象曰幽人贞吉中不自乱也九二以阳处隂已能谦退故无险难以其在内卦之中不以危险自乱故冝贞吉【注】上无其应而以刚处隂故曰幽人而以中行故曰正吉中不自乱则无巽言屈身之患【介】礼行中道今二履中是其道行而坦夷也幽人之志专静而不过越履兹中道不可过也过则烦而自乱矣【牧】九二阳志上进故有幽人之戒盖不以利欲自乱则能贞固而吉也【伊】
　　六三眇能视跛能履履虎尾咥人凶武人为于大君象曰眇能视不足以有明也跛能履不足以与行也咥人之凶位不当也武人为于大君志刚也
　　以阳处阳犹曰不谦况以隂居阳以柔乗刚以六三之防欲行九五之志愚顽之甚【注】谓之不明则阳位也谓之明又隂蔽之眇之象也谓之不能行又说而乗阳谓之能行又柔而乗刚跛之象也【牧】卦皆无隂而三自以为已任僭履非位咥其冝也【干】
　　九四履虎尾愬愬终吉象曰愬愬终吉志行也
　　逼近五之尊位故愬愬危惧然以阳居隂志能谦退谦志得行故终吉【注】三以不顺为众同弃而已近之慎于践履者也【干】六三虽是隂柔其志刚也上承夬履之主下履志刚之臣位重忧深故愬愬然以存谦道本志必行虽有深忧可保终吉【昭】
　　九五夬履贞厉象曰夬履贞厉位正当也
　　得位处尊以刚决正履道恶盈故危厉【注】三柔失位志比武人五为一卦之主刚得帝位取而决之非系于情也然三者众之趋也虽曰决之正之危也【于】履所以辩上下定民志是是而非非乃正之危【陆】厉严也刚而居尊故严【牧】它人所履已决正其得失责人而不恕固所危也【陈】有刚明之才茍専自任犹为危道况刚明不足者乎【伊】
