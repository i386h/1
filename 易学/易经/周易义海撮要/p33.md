<!-- { "loadSidebar": true } -->
　　六五射雉一矢亡终以誉命象曰终以誉命上逮也羇旅不可以处盛位譬之射雉惟有一矢射之而复亡矢其雉终不可得然处文明之内能照祸福之防不乘下以侵权而承上以自保故得终以美誉而见爵命逮及也承及扵上也【正】雉文明离象矢专直之象射者司中之谓处羇旅之时皆失所欲以专直之道期中文明之位此必不可得者故曰射雉一矢亡言亡雉也不下据四而仰承扵上上下交归故终以誉命命犹名也言虽不得正位之实而终名誉之美也尼父之旅近之【陆】上能逮及扵已盖已能承顺扵人也【石】六五所谓柔得中乎外而顺乎刚者也虽有柔顺中正之徳知其亲比者寡未尝固必其所求若但以一矢射雉其得失未可知虽一射至扵亡矢亦终有嘉美之誉然为上九所信尊显之命及之也【胡】五在旅卦不取君象君不可旅也五虽有文明之徳未可以动上九屈体逮之则令誉升间而爵命之矣【朱】五有文明柔顺之徳而上下与之如射雉一矢而亡之发无不中也雉取文明动而必中文明之道也逮与也能承顺扵上而上与之在上得乎下而下与之誉令闻命福禄【伊】
　　上九鸟焚其巢旅人先笑后号咷丧牛于易凶象曰以旅在上其义焚也丧牛于易终莫之闻也
　　居髙危以为宅巢之谓也客而得上位先笑也以旅处上众之所嫉必凶故后号咷牛者稼穑之资以旅处上丧牛于易不在扵难物莫之与危而不扶故莫之闻莫之闻则伤之者至矣【注】牛顺物也旅之为道全扵顺也刚而亢居丧其顺也旅者人之所容刚而无顺人何容哉故丧扵无难凶其宜矣【子】
　　【巽下巽上】巽小亨利有攸徃利见大人
　　巽之为义以卑巽为体以容入为用上下皆巽不为违逆君唱臣和命令乃行然全用卑巽则所通非大故曰小亨巽悌以行物无违拒故利有攸往但能用巽无往不利大人用巽其道愈隆明上下皆须用巽也【正】六四得位为羣阳之主全以柔巽之徳非君子之道故小亨而已柔巽则无所不往唯见大人不陷于邪得所巽之道也【陆】
　　彖曰重巽以申命刚巽乎中正而志行柔皆顺乎刚是以小亨利有攸往利见大人
　　上巽能接下下巽能奉上上下皆巽命乃得行虽上下皆巽若命不可从则物所不与故又因二五之爻刚而能巽不失其中所以志意得行申其命令也柔皆顺乎刚者刚虽巽为中正柔若不顺乎刚何以申其命令乎故又就初四各处卦下柔皆顺刚无有违逆所以敎命得申成小亨以下之义【正】巽为命令重命令者欲丁宁也二得中五得正体两巽故曰刚巽乎中正皆据隂故志行隂为卦主故小亨【绩】蛊所以得元亨者以其巽而能止也巽所以惟小亨者以其巽而无所止也且夫巽过而欲齐之必至于用刑故蛊言先甲三日巽言先庚三日甲主仁庚主刑也夫齐之以刑不若导之以徳故蛊为元亨巽为小亨【牧】柔在下而承二刚巽也内巽者命之始外巽者巽而逹乎外申前之命也九二之刚巽乎中九五之刚巽乎中正巽乎中正则其刚不过而所施当乎人心是以志行乎上下九二之刚巽乎中则初六之柔顺之九五之刚巽乎中正则六四之柔顺之上下之柔皆顺乎刚则物无违者而九二九五之志行九五巽乎中正而柔顺之则柔者亦得其正而小者亨矣岂非小者之利乎故六四利有攸往利见大人而其道上行故曰是以小亨利有攸往利见大人【朱】巽之所以为巽者初与四也二五虽据用事之地而权不在焉故曰刚巽乎中正而志行焉言必用初与四而后得志也权虽在初与四而非用事之地故曰柔皆顺乎刚是以小亨言必顺二五而后亨也利有攸往为二五用也利见大人见九五也有其权而无其位非九五之大人孰能容之【坡】
　　象曰随风巽君子以申命行事
　　两风相随非是令初故君子则之以申命行事【正】法敎百端令行为上贵其必从故曰行事也【荀】古之为命也必反复申明之然后事必行【坡】
　　初六进退利武人之贞象曰进退志疑也利武人之贞志治也
　　处令之初未能服命故进退疑惧成命齐邪莫善武人【注】风性动进进欲承五为二所据故志以疑也【荀】巽在下不能果决进退申命行事之初利扵勇而行之则正也非暴也志行其治者也【子】初六以隂居阳是不能卑巽者进无所应退穷在下心无所定如此惟利刚武之人能用其正者【石】初六有其权而无其位九二九三之所病故疑而进退也小人而权在焉则易谓之武人武人贞其力而不正扵君志乱也及其志治则以贞扵君为利【坡】
　　九二巽在牀下用史巫纷若吉无咎象曰纷若之吉得中也
　　处巽之中既在下位而复以阳居隂卑巽之甚卑甚失正则入于过咎能以居中施至卑扵神祗而不用之于威势则乃至于纷若之吉而亡其过矣【注】以阳居隂巽之太过入于牀下失安身之所而非所处之正行未违中可以求福故能用史巫纷若以享则鬼神降福吉而无咎【陆】处巽太过不能申命行事止可用之史巫史巫荐人之诚磬折俯仰纷纭以巽谢于神明故巽甚而不为之咎葢守中存实谦卑可荐神获吉【牧】
　　九三频巽吝象曰频巽之吝志穷也
　　频蹙不乐穷不得已之谓刚正而为四所乘志穷而巽是以吝【注】乘阳无据为隂所乘号令不行故志穷也【荀】以阳处阳在巽而不为巽者也四为巽主不得不承情有不顺故频蹙而后巽志意穷故自恨而已【陆】权始扵微物情之未然道而之善使乐以易非逆而止之也三用刚而必使由之频数之令人所不与故曰吝也【逢】刚不得中又在下体之上非能巽也苟勉而为之故屡失也居巽之时而上临之承乘皆重刚则势不得行其志矣志穷而频巽是以吝【伊】
　　六四悔亡田获三品象曰田获三品有功也
　　乘刚悔也得位承五卑得所奉虽以柔御刚而依尊履正以斯行命必能获强暴逺不仁田而有获莫善三品一曰干豆二曰賔客三曰充君之庖【注】田获三品喻行命有功【正】乘刚有悔然居正是亡也寡者众之所宗以一隂为四阳所従如田猎之有功所获可以备三品也【石】田者兴事之大者也三品有功之盛者也柔而可以大有功者巽乎正而得所附也【介】隂柔无应而乘承皆刚宜有悔也而四以隂居隂得巽之正在上体之下居上而能下者也居上之下巽扵上也以巽临下巽扵下也其自处如此所以悔亡如田之获天下之事苟善处则悔或可以为功矣【伊】
　　九五贞吉悔亡无不利无初有终先庚三日后庚三日吉象曰九五之吉位正中也
　　以阳居阳损扵谦巽然秉乎中正以宣其令物莫之违故曰贞吉悔亡无不利也化不以渐卒以刚直用加扵物故初皆不説终扵中正邪道以消故有终也申命令谓之庚夫以正齐物不可卒也民迷固久直不可肆也故先申三日令着之后复申三日然后诛而无咎怨矣甲庚皆申命之谓【注】甲庚者皆申命令之谓甲者徳政也蛊以四徳创制彖言其正曰先甲后甲所以原始要终也庚者刑政也巽以小亨申命故爻言其变曰先庚后庚所以信而审之也甲出也庚更也以庚变甲天之道也先后三日使知其意审其令也【陆】五居尊位为巽之主命所出也处得中正尽巽之善故吉然巽者柔顺之道所利在贞非五之不足在巽所当戒也故贞吉而后悔亡无不利命令之出有所变更始未善也故无初更之使善故有终十日戊己为中过中则变故谓之庚甲者事之始庚者变更之始【伊】
　　上九巽在牀下丧其资斧贞凶象曰巽在牀下上穷也丧其资斧正乎凶也
　　过巽失正丧其所断【注】处上穷巽故过在牀下正理须当威断而丧之是正乎凶也【正】二巽过乎谦上巽过乎中俱失所安【牧】处上以此虽正亦凶况不贞乎【介】居上过巽至扵自失则扵正道为凶也【伊】
　　【兑下兑上】兊亨利贞
　　泽以润生万物所以万物皆说施扵人事犹人君以恩惠养民民无不说也惠施民说所以为亨以说说物恐陷谄邪其利在扵贞正【正】不谓之说而谓之兊者圣贤感天下之心必以仁义恩惠之道不可以言语口实故去其言而为兊【胡】
　　彖曰兊说也刚中而柔外说以利贞是以顺乎天而应乎人说以先民民忘其劳说以犯难民忘其死说之大民劝矣哉
　　说而违刚则谄刚而违说则暴刚中故利贞柔外故说亨天刚而不失说者也【注】先以说豫抚民然后使之从事则民竭力而忘劳先以说豫劳民然后使之犯难则民皆授命而忘死岂非说义之大能使民劝勉矣哉【正】天之所助者顺也人之所助者信也柔外为顺刚中为信故得顺乎天而应乎人【牧】
　　象曰丽泽兊君子以朋友讲习
　　丽犹连也【注】讲习道义相说之盛莫过扵此【正】两説而合莫过讲习【子】説扵声色极必有害说扵道义久而弥益【牧】讲习固说之大当取相益之义【伊】取其乐而不流也【坡】
　　初九和兊吉象曰和兊之吉行未疑也
　　居兊之初应不在一无所党系和兊之谓说不在谄履斯而行未见有疑之者吉其宜矣【注】以刚正之说首出门而和人也何往不吉行岂疑哉【子】九二刚中而说君子也初九说君子而与之和是以吉【介】刚而处説无偏系之私能可否相济者也九四疾恶六三小人然体巽不果不果疑也初九动而上行以济其决初九逺扵六三无嫌扵说小人九四未疑也是以能济其决否则疑矣晋訾祐实直而愽范宣子朝夕顾之以问国事不正其身未有能决人之疑者故曰和兊之吉未疑也【朱】
　　九二孚兊吉悔亡象曰孚兊之吉信志也
　　说不失中有孚者也失位而说孚吉乃悔亡也【注】失位而得吉是其志信也【正】失位与三岂无悔也志在利人欲其说信中不失正故吉也夫何悔焉【子】二不违中有信者也说不爽信吉其宜矣然比于三而狎小人有悔也以其能退而不固守其正故得悔亡二不当其位是不守其正也【牧】信道笃而自知明説之不以道不説也【简】和而不同谓之和信扵其类谓之孚六三小人也初以逺之而无嫌至九二则初疑之外与而内不与所以信扵初九也【坡】
　　六三来兊凶象曰来兊之凶位不当也
　　三为阳位隂来居之是进来求説以不正求説邪佞之道故凶【正】三为一卦之主而不以正用说欲以邪谄招来刚直诱掖众阳使之説已者也冶容诲滛邪行来兊凶其宜也【陆】三隂柔不正下亲于二二避之而不纳故称来兊凶也兊体趋下是来亲于下也二以不处其正是以避之【牧】一隂为四阳之主来者己皆説之如一小人居四君子之间谄佞之人不当其位所以凶【石】比在下之阳枉已以求说是以凶之内为来上下俱阳而独之内者以同体而隂性下故也【伊】
