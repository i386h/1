<!-- { "loadSidebar": true } -->
　　上九视履考祥其旋元吉象曰元吉在上大有庆也处履之极下应兊说髙而不危不坠于履能旋反而行之履道大成故元吉也【注】祥者吉凶之兆未定旋犹速也【陆】其归元吉【介】处极髙之位能降身下应六三有谦冲之徳以阳处隂位故也以髙应下有旋反之象【石】旋谓周旋无亏也【伊】





　　周易义海撮要卷一
<经部,易类,周易义海撮要>
　　钦定四库全书
　　周易义海撮要卷二　　　　宋　李衡　
　　【干下坤上】泰小往大来吉亨
　　阳长大来隂去小往物旣大通多失其节故四德不具【注】往来者以内外卦言之由内而之外为往由外而复内为来臣往君来隂往阳来小人往君子来如此则泰道成故吉亨【牧】屈于一人之下而伸于万民之上是以贵下贱大得民也【孙复】三隂外去三阳内附【勾】治乱之相犹否泰之相生故于泰之义则不具四德【杨绘】时有污隆治有小大夫泰岂一槩哉言吉亨则可包矣所以不言元吉元亨【伊】
　　彖曰泰小往大来吉亨则是天地交而万物通也上下交而其志同也内阳而外隂内健而外顺内君子而外小人君子道长小人道消也
　　二气上升下降万物负隂抱阳气交则物乃通亨也上下交而其志同者君臣之道虽交其志同则治不同则不治施之于人若汉祖得张良如石投水是也项籍范増君臣虽交志不同则亡矣【房】
　　象曰天地交泰后以财成天地之道辅相天地之宜以左右民
　　上下大通则物失其节财节成就使寒暑以时生杀有节辅助所生之宜如大司徒所谓动物植物职方云扬州之贡宜稻麦雍州之贡宜黍稷若天气大同则所宜相反【注】上下交始可修法度以左右民之时也天地之宜辅相之而已其余不足过与不及也则财成之此左右民之大方也【介】天生有限地出有涯而人之欲无节当大通之时而失其均则强者常有余弱者常不足有余者奢侈而不知止不足者冻馁而不知恤则否乱自此而生也故继体守文之后财成辅相使天地生养之道人得而共享之天地多少之宜人得而平分之以左右防民之失此所以久乎泰之道而杜絶乎否之生也【杨绘】财成其施为之方为之法制使民用天时因地利助化育之巧成丰美之利如春生则播植秋成则收敛之【伊】
　　初九防茅茹以其彚征吉象曰防茅征吉志在外也三阳同志俱欲往上故以其征行而吉【注】干刚直之德能屈其刚而俯于下用柔也又复其道而顺焉故以柔明其象此髙明柔克者也【牧】贤人在上则思引其聚之于朝在下位则思与其俱进吉者君子道长也【石】志在外者可出之时也【介】方与六四相应已欲达而达人故与二九同行【刘纬】
　　九二包荒用冯河不遐遗朋亡得尚于中行象曰包荒得尚于中行以光大也
　　包含荒秽之物容受顽愚之人不疎逺遗弃于物无私于朋党之事得配六五之中存乎光大之道也【注】无不包容无不纳用至逺不遗至近不私【石】有包含荒秽之量有济深越险之勇事之遗隠贤才之在侧陋者皆不遐遗又能断以至公而不牵于朋比则能配合九五中行之义【伊】
　　九三无平不陂无往不复艰贞无咎勿恤其孚于食有福象曰无往不复天地际也
　　三处天地交际之处天体将上地体将下往者将复平者将陂居得其正动不失应艰难贞正故无咎信义诚着故勿忧其孚食禄之道自有福庆【注】君子见交会之际思其所终虑患而艰守之不失其正【子】天地复则不交而否矣【胡】泰否与乾坤异者以其变于中也此九三知几存义与干之九三同其象焉【牧】三阳同升不待约而自来不戒而自信也【石】天之际地而平也其卒无不陂地之际天而往也其卒无不复艰正以处之乃无咎不恤上之孚已则于食有福茍恤其孚思有以取信于上不知命者也不知命则不敢直已以行志离道失义无不为矣【介】无平不陂谓无常泰无往不复谓隂当复不敢安逸而思虑正固则不俟忧恤而得其所求为孚如是则于禄食有福也【伊】
　　六四翩翩不富以其邻不戒以孚象曰翩翩不富皆失实也不戒以孚中心愿也
　　四处坤首不固所居坤爻皆乐下已退则从不待富而用其邻失实者众隂失其本实所居之处【注】象以隂居隂故曰不富三隂皆愿下复四能道之是能用其邻也能不富而用其邻必其德义素着故不待戒约其信三隂皆不安其位故曰失实【陆】失实者实言居止之地乆离其居故穷而不富【牧】夫人富而从者为利也不富而从者志同者也二隂皆在下之物居上而失实其志皆欲下行故不富而相从不待告诫而诚意相合也泰过中则变圣人于三尚云艰贞则有福盖三为将中知戒则可保也四已过中理必变也故专言始终反复之道五泰之主则复言处泰之义【伊】
　　六五帝乙归妹以祉元吉象曰以祉元吉中以行愿也归妹者嫁其少女也五以柔在上帝女之象下配于二下嫁之象降二女于潙汭是也天降于下犹男下于女天复于上地复于下天地之大义也天地之大义者地以顺而承天也今五志于顺故获祉福天地助顺故必元吉居中降志故曰中以行愿【陆】商之诸王多以十干为名甲为阳首六五隂爻交泰之主故以名乙之主为象【昭】此一爻上下隂阳相感得嫁娶之义【代】乙以妹而适诸侯羑里之拘闳夭献女以免此反乙所为易着人事皆举商周髙宗伐方箕子之明夷商之事也密云不雨自我西郊王用亨于岐山周之事也【阮】至尊之妹必归于夫人伦之正【薛】女子而居王之位必帝王之妹【韩康伯】史记谓汤为天乙其后有帝祖乙帝乙多士曰自成汤至于帝乙此称帝乙未知孰是自古帝女虽皆下嫁帝乙必制王姬下嫁之礼法使降其尊贵以顺从其夫者也【伊】
　　上六城复于隍勿用师自邑告命贞吝象曰城复于隍其命乱也
　　泰极道灭上下不交城复于隍卑道崩也自邑告命否道已成命不行也下不奉上犹土不陪城由其命错乱【注】干当来上不可用师而拒之也【九】人君资于下民以成尊位犹筑土为墉上失其道国邑不宁故勿用行师臣执国政其命乱矣【陆】施命不行于王庭故各自于其邑告命【牧】不可用师但可号令于己邑之中诚足以鄙吝者也【胡】城复于隍下不承上外不内卫小者擅命故曰自邑告命虽贞亦吝【介】过二则无平不陂过五则城复于隍城崩则复下泰之道不可过正是吝之道【石】惟告命于邑而不能及它命令不行吝之道也【陈皐】众不可用将否方自其亲近而告命之为可羞吝【伊】邑非所以出命也既已失之从而懐之则可正之则吝【坡】
　　【坤下干上】否之匪人不利君子贞大往小来
　　非人道交通之时小人道长不利君子为正阳主生息故称大隂主消散故称小【注】危言危行祸斯及矣宜逊以辟难无自立辟也【牧】非人之常道【胡】
　　彖曰否之匪人不利君子贞大往小来则是天地不交而万物不通也上下不交而天下无邦也内隂而外阳内柔而外刚内小人而外君子小人道长君子道消也泰中言志同否中言无邦者言人志不同必致乖散而乱邦国也【何妥】否之者匪人也天也故君子遇此则俭德辟难而不忧也乐天而已矣孔子曰道之将废也与命也孟子曰予之不遇鲁侯天也与否之彖合矣匪人非为致否言为君子遇否者言之也【介】
　　象曰天地不交否君子以俭德辟难不可荣以禄不可荣华其身以居禄位【注】不可与小人并立但守俭素之德若不得已而仕则不可居重位享重禄以荣其身苐可全已逺害而已【胡】俭恡其德不可强施于小人之众也卷而懐之可施则施韬光晦迹则难可避也【袁建】
　　初六防茅茹以其彚贞吉亨象曰防茅贞吉志在君也防茅以贞而不谄志在于君故不茍进【注】引而退守以正道【胡】三隂同体志在从阳【牧】如有用我者则以其往矣【介】三隂上皆有应在否之时则无应义爻以六自守于下明君子处下之道象复推明君子之心【伊】
　　六二包承小人吉大人否亨象曰大人否亨不乱羣也六二居否之时小人见用者也能包其柔顺便佞之心以奉承于上是以吉若大德大才之人以正自守卷懐道德不为世俗所变而杂于小人之中素患难行乎患难是大人君子行否之道所以亨也【胡】正在小人羣行之中上下皆小人若不包容和顺其上下必遇疾害【昭】六二其质隂柔其居中正方否于下所包畜者在乎承顺乎上以求济其否为身之利而已大人以道自处不乱小人之羣身之否乃道之亨也【伊】隂得位欲承顺以取上之悦大人否而退使君子小人之羣不相乱未有不胜者也故亨【坡】五包二二承之三隂小人羣也包则和不乱羣则不流【朱】
　　六三包羞象曰包羞位不当也
　　位阳也而隂处之包承柔佞之过是以羞辱及之【子】初以处卑而应上故吉亨二以中正而应上故否亨是居小人道长之际不居小人之行者也以隂居阳不正也处下体之上失中道也不言凶咎以其体顺而承阳也【牧】处臣之盛位而不能舒以正其君是可羞也【介】
　　九四有命无咎畴离祉象曰有命无咎志行也
　　畴初也否之时不可有命初志在君故可有命初既被命依附得福以初六志意得行也【注】受五之命应初据三与二同功故隂皆离祉【九】上近至尊下据其民咎以专也五之休否有命任已卑以奉上正以率下其志得行又何咎谁丽其福乃已自致【子】过否之中亨否之道而已为之先【牧】九四居上卦之首体又刚健足以遏止三隂小人不进则君子志行【石】有济否之才而得髙位威柄一归于上则无咎而志行
　　九五休否大人吉其亡其亡系于苞桑象曰大人之吉位正当也
　　施否于小人否之休也苞本也若能其亡其亡以自戒慎则能系于桑之苞本无倾危也【注】休犹废也苞桑之戒志在下民而固其根本也【陆】休退也四过中否道方变五则否道退矣【牧】休息也【胡】休否休而自谓之否不自安也【薛】
　　上九倾否先否后喜象曰否终则倾何可长也
　　倾毁其否其事得通故后有喜【疏】否之终否其倾矣极终则变何可以久【虞】先倾后通故后喜始以倾为否后得通乃喜【辅】反危为安易乱为治必有刚阳之才而后能故否之上九则能倾否屯之上六则不能变屯也【伊】泰九三上六戒否九五上九劝【胡】
　　【离下干上】同人于野亨利渉大川利君子贞
