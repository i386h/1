<!-- { "loadSidebar": true } -->
　　九五苋陆夬夬中行无咎象曰中行无咎中未光也草之柔脆决之至易故曰夬夬五处尊位最比小人躬自决者也以至尊敌至贱虽克胜未足多也处中而行足以免咎而已未足光也【注】诸家以苋陆为一草一名商陆董遇云前人苋陆商陆以为二草俱柔脆之物【石】陆者最髙之地若小人在髙位众人疾之决之亦易矣【牧】卦惟一隂五以刚中正居尊位而反比之其咎大矣故必夬夬如苋陆然则于中正之道为无咎五心有所比以义不可而决之然于中道其能光大乎苋陆感隂气之多而其柔易折今所谓马齿苋是也【伊】详注騐经误增中字【咸】
　　上六无号终有凶象曰无号之凶终不可长也
　　处夬之极君子道长众所共弃非号咷所能延也【注】无号禁之也【正】小人乗至尊虽无号令终自有凶况号令严信告自下邑而共决者哉【牧】上六居众阳之上为不顺之人合当诛罚是则王之号令所不及矣又曰小人乗尊位不承号令而致凶也【徐】虽号呼于天亦终不免凶咎【胡】不能号咷以忧而改修其道【介】无号者阳不警则有以乗之然终亦凶【坡】
　　【巽下干上】姤女壮勿用取女
　　此卦一柔遇五刚施之于人即是一女遇五男淫壮至甚故戒之曰此女壮甚勿用取此女也【疏】姤之主在初六其气尚微安得女壮乎巽为长女为风为入微隂遇阳有长女之性风动而无所不入【陆】阳在上之物自下上则反其所故曰复隂者在下之物自下上则与阳遇故曰姤【介】小人有不正之行而遇时【集】娶下误增女字【京】
　　彖曰姤遇也柔遇刚也勿用取女不可与长也天地相遇品物咸章也刚遇中正天下大行也姤之时义大矣哉
　　凡言义者不尽于所见中有意谓者也【注】就卦以騐名义只是女遇于男博寻遇之深防乃至道该天地【正】凡人有刚明之德不遇中正之位则不能行其道九五有德有位故敎化大行【胡】二五之刚在姤遇之时皆得中正之位则天下人伦之化大行非正义所谓刚遇中正之柔男得中正之女也【句】九二亡而后为遯姤无臣也九五亡而后为剥姤无君也刚者二也中正者五也【坡】巽为女既已长矣又姤五月之卦一隂用事刚寖而陨长隂之来刚不能制是谓女壮也【金】
　　象曰天下有风姤后以施命诰四方
　　风行偃草天之威令风行天下无物不遇故人君法此施敎命诰于四方也【正】诸象称先王者如建国作乐省方勅法闭闗育物享帝之类皆所以立法制也后者后王所为财成天地施命诰四方是也君子上下之通称王公之通称曰大人【伊】
　　初六系于金柅贞吉有攸往见凶羸豕孚蹢躅象曰系于金柅柔道牵也
　　金者坚刚之物柅者制动之主羸豕牝豕也羣豕之中豭强而牝弱隂质而躁恣者羸豕特甚初以一柔承五刚体夫躁质得遇而通散而无主自纵者也柔之为物不可以不牵臣妾之道不可以不贞故必系于正应乃得贞吉若不牵于一而有攸往行则惟凶是见矣其为淫丑若羸豕之务躁而蹢躅然也【注】柅王肃之徒为织绩之器惟马云在车之下所以止轮【正】丝系于柅犹女系于男故喻以初宜系二也顺二则贞吉复往见四则凶矣【九】隂微未盛之时固止之使不得进则阳刚贞正之道进而往则害阳而见凶豕隂躁之物微而在下中心常在于消阳故圣人戒之曰羸豕孚蹢躅君子小人异道虽微弱之时未尝无害君子之心防于微则无能为矣【伊】
　　九二包有鱼无咎不利賔象曰包有鱼义不及賔也初以隂处下故称鱼舍九四之正应乐充九二之庖厨不正之隂不能逆近也非为犯夺故得无咎擅人之物以为已惠于义不可及賔【正】賔谓四干尊称賔二据四应不利賔也【虞】不正之隂与刚中之二相比能包而有之使其邪不及于外【陆】二以阳处中有包容之德使初之淫丑不彰于外义存掩恶中馈非正不足成礼其能致于賔乎【牧】鱼民也賔众也四阳皆远乎初二近而有之不及众也【逢】九二居非其位是亦非正人初来因而攘之同恶共隠虽不罹祸咎庸可闻于它人乎【陈】一民不可有二君古者有分土无分民得道则归往失道则携持而去初九远近内外之闲顾遇民之道如何耳【朱】遇道当一二则离矣故义不及賔也【伊】
　　九三臀无肤其行次且厉无大咎象曰其行次且行未牵也
　　二据于初居不获安行又无应不能牵据以固所处然履得其位非为妄处不遇其时故使危厉灾非已招故无大咎【注】初若牵三三则必行斯大咎矣初为二所制未得牵已故咎不至大【陆】以阳居阳正也守正而不居中是执节过苦者也二为不正不可以据四自起凶不可以承则是持正坚固不苟合之人以不合众是以危厉然不为妄有何大咎【陈】隂阳之情必求相遇二比于初已包有之三非义求遇何所得哉处则为二所侵行则遇情未忘可谓危厉然九三刚正处巽知义不可而舍之初隂不能牵其后故无大咎【朱】
　　九四包无鱼起凶象曰无鱼之凶远民也
　　二有其鱼无民而动失应而作是以凶也【注】孟子曰得道者多助失道者寡助今九四居不得正履失其中是寡助之人也【胡】民所系者德也二以中而系之民归之也是以起凶【陈】起凶难将作也【伊】起动也【陆朱】
　　九五以杞包瓜含章有陨自天象曰九五含章中正也有陨自天志不舍命也
　　杞之为物生于肥地包瓜为物系而不食九五履得尊位而不遇其应得地而不食含章而未发然处得其所体刚居中志不舍命不可倾陨【注】居尊当位志不舍命惟天能陨之耳【正】无中正之德者皆因鱼以至于悔也五德博道尊谋其道不思其欲故食杞包瓜而已含章明之德志在行道不舍敎令如天之降也莫不咸赖矣谓刚遇中正而天下大行也【子】初有意于五此瓜蔓延滋之象五以重刚下际于一隂杞根深之象也此君子用刚正之德正小人淫邪之心当天地相遇之时使万物各正性命者也刚徤处尊中正无私能施诰命大兴敎化所谓刚遇中正天下大行此有其德有其时有其位者也外施敎化内含章美率性修道志不舍命此能知天命而不忧者也自非天陨其命复何忧于患灾也【陆】九五以爻位无应如不遇时者此与彖刚遇中正之说殊也得位无应如杞梓美才反不见用包瓜如吾岂包瓜也哉之义美才不用内含章美而不见食也有陨自天者君子仁义道德修诸身遇不遇用不用归之天虽见倾陨不以已命不遇舍道德而改其志也【石】为姤之主不遇其应众阳在下各固其位犹杞之茂材为瓜之延蔓纒绕为累也已有刚明之才含畜仁义礼乐章美之德有唱而无和是以焦心劳思以求天下之贤是以尽其至诚不舍其命以求贤言天若陨坠我之命则已若未坠其命则我求之不已天必生贤臣以为已辅佐志不舍命者我之志不舍求贤之命髙宗之得傅说周世宗之得王朴【胡】杞得地也匏无应也含章中正也有陨自天奉天命以翦凶孽也五阳同功一隂为乱若不除去是舍命也故曰有陨自天志不舍命也【集】杞髙木大叶处髙体大可以包物者也瓜美实在下贤人侧微之象九五尊居君位屈己求贤如杞之包瓜也内蕴中正之德充实而成章含章者也人君如是所求其有不遂乎故有陨自天言必得之也命天理也至诚求贤亦不违天理而已【伊】杞叶大而防可以芘下者也瓜譬则民瓜虽可欲而溃必自内始九五当隂长之时含章不耀中正在上遇九二之贤而用之以刚守中道防民之溃故曰以杞包瓜用九二以防民之溃者人也尽人谋则有时而胜天然或不胜至于陨越亦天也九五之志知尽人谋而已以谓天之所命以祐下民者在我有陨越者自天陨之吾终不舍天之命也【朱】
　　上九姤其角吝无咎象曰姤其角上穷吝也
　　最处上体进之于极无所复遇遇角而已角非所安与无遇等故独恨而鄙吝然不与物争其道不害故无凶咎上穷者处于上穷也【正】过中失位是以吝防健自保而已故无咎【陆】至刚而在上者角也九以刚居上故以角为象人之相遇由降屈以相求和顺以相接故能合也上九髙亢而刚极人谁与之以此求遇固可吝也将安归咎乎【伊】
　　【坤下兊上】萃亨王假有庙利见大人亨利贞用大牲吉利有攸往
　　招民聚物其道必通天下崩离民怨神怒虽复亨祀与无庙同王至大聚之时孝德乃洽始可谓之有庙聚而无主不散则乱惟有大德之人能正道乃得常通而利正大人为主聚道乃全以此而用大牲神明降福人聚神祐何往不利【正】三十七卦繇辞有亨者三十六唯萃有二亨彖中又无相闗之意陆氏云诸家本无惟王肃本有利见大人亨聚以正也亨字宜属上句王弼云通聚以正以亨字连下句非也【昭素】下顺而上恱相聚而亨也【陆】
　　彖曰萃聚也顺以恱刚中而应故聚也王假有庙致孝享也利见大人亨聚以正也用大牲吉利有攸往顺天命也观其所聚而天地万物之情可见矣
　　但顺而说邪佞之道也顺说而以刚为主非邪佞也应不失中非强亢也如此方能聚物聚道既全至于有庙设祭祀而致孝享也大人有中正之德能以正道通而化之然后聚道得全也天之为德刚不违中今顺以说而以刚为主是顺天命也动顺天命无往不利可用大牲以享神明凢物之所以得聚者由情同也情志若乖无由得聚故观其所聚则天地万物之情可见矣【正】王五庙上聚百物以祭其先于庙五亲奉上也【绩】气聚而生故精气为物气散而死故游魂为变魂气游散无所依归故圣人于萃聚之时立宗庙以致孝享【陆】人之来聚聚于货食也人君聚而能散谓之仁散而能节之谓政且天道恶盈物又不可以终通故聚而能散散而能节斯顺天命也【牧】王能萃聚天下民心归之当须有以敎之敎莫先于孝所以假有庙以致孝享敎天下孝也【穆】易曰方以类聚物以羣分有类必有党有党必有争故萃者争之大也盍取爻以观之五能萃二四能萃初近四而无应则四能萃三近五而无应则五能萃上岂非爻争之际也哉且天下未有不萃于一者顺以说刚中而应者二与五而已大人者因其所萃而聚之从我者纳之不从者付之萃有二亨萃未有不亨者其未见大人则亨而不正争非其有之谓故曰利见大人亨聚以正也王至于有庙而尽孝享非安且暇不能物见其安且暇安能不聚而归之此聚之正也易言荐与禴享非正言也皆有寄焉易曰何以聚人曰财用大牲犹曰用大利禄云天之命我为物主非以厚我也主而享之则过矣故利有攸往顺天命也不期而聚必正情也【坡】
　　象曰泽上于地萃君子以除戎器戒不虞
　　聚而无防则众心生【注】泽上于地则水潦聚除治也【正】放牛归马除去戎器因民之隙训习师旅以为国备【胡】不言水者泽既上于地则润泽广备物得广聚水潦则伤物义必不然【昭素】
　　初六有孚不终乃乱乃萃若号一握为笑勿恤往无咎象曰乃乱乃萃其志乱也
