<!-- { "loadSidebar": true } -->
　　九四噬干胏得金矢利艰贞吉象曰利艰贞吉未光也虽体阳爻为隂之主履不获中居非其位物亦不服然得刚直利于艰贞未尽通理之道【注】肉有骨谓之胏【陆绩】三来噬四四反噬三以上噬下以刚噬隂得刚直也【陆】史之大者也居臣位之极履近乎危又狱事不可轻慢故艰贞则吉【牧】以阳居隂失位刑人其道未光不能以德服人也【石】以刚直之道刑于人非艰难于正则不吉其亦未为光也【王逢】胏横渠谓五六五柔中有刚比腊为易比肤为难九四刚直往必克之然动而不正艰贞乃吉噬嗑取上下相噬用刑难易耳卦五不以君位言者六人君不以听讼为主君道不可以柔为恒君不可遯明夷失君之则天王出居于郑书出君不可旅也决狱非人君之职若以五为君则二大夫三公四侯相噬何哉【朱】四刚而明体阳而居柔刚明则伤于果居柔则守不固故戒以利艰贞则吉也未光者不得中故也【伊】
　　六五噬干肉得黄金贞厉无咎象曰贞厉无咎得当也黄中也金刚也以隂处阳以柔乗刚物亦不服然处得尊位以柔乗刚居中而能行其戮者也已虽不正而刑戮得当故贞厉无咎【注】二先噬己巳往噬之位虽不当刑已得当是以无咎【陆】六二至六五俱有噬之文六二以隂居隂得位故刑人而服余皆失位故有难服之义皆不全美不能期于无刑而以刑服人其道岂善乎哉【石】五以柔居尊为噬嗑之主处刚得中内含阳明能断大事者也狱成于已成则决之不可不畏慎能正而惧之则不轻用矣【牧】以五噬上噬之亦难于刚为得中故噬之而服物至于噬而后合德下衰矣故四之刚直上九之刚未免于噬夫子曰必也使无讼乎叔向曰三辟之兴皆兴于叔世圣人之意深矣【朱】四居大臣之位居中处刚而四辅之得黄金也【伊】
　　上九何校灭耳凶象曰何校灭耳聦不明也
　　不虑恶积及首非诫灭耳非惩凶莫甚焉【注】何担也【正】为五所何据五应三欲尽灭坎上体坎为耳故曰灭耳【荀】
　　【离下艮上】贲亨小利有攸往
　　刚柔二象交相文饰柔来文刚故得亨通以刚上文柔不得中正故不能大有所往【正】离为日天文也艮为石地文也犹人君以刚柔仁义之道饰其德【郑】离自外来而柔得正故亨艮反于上而刚失中故小利有攸往【陆】小当作不【郭】贲本泰也坤之上六来居于二以一柔而文二刚则柔得中而亨九二分而往于上以一刚而文二柔刚不得中而柔得中小者之利也柔来文刚而得中分刚上而文柔柔者亦得中上下相文而不失中则贲也非过饰也【朱】
　　彖曰贲亨柔来而文刚故亨分刚上而文柔故小利有攸往天文也文明以正人文也观乎天文以察时变观乎人文以化成天下
　　刚柔交错而成文天文也止物不以威武而以文明人文也观天文则时变可知观人文则化成可为【注】人文诗书礼乐之谓时变若四月纯阳用事隂在其中而靡草死十月纯隂用事阳在其中而荠麦生是也【正】隂阳之气与政通政失于下则二气乖于上圣人察时变修政和民以消其变也【石】天文也上脱刚柔交错四字【徐氏】父刚子柔君刚臣柔夫刚妇柔朋友者刚柔之合长幼者刚柔之序五者交错粲然成文天理也非人为也上下内外尊卑贵贱其文明而不乱各当其分而止矣文明以止则祸乱不生灾害不作故日月轨道五星顺序万物自遂天文人文其理一也【朱】
　　象曰山下有火贲君子以明庶政无敢折狱
　　处贲之时止物以文明不可以威刑【注】庶政失而至于狱讼必也使无讼乎【牧】狱讼至幽隠有刚明之德则可贲之象其明不远故圣人戒之【胡】诸卦有离象者多以刑狱言之此象文明化治之卦圣人戒之恐人惑也【代】居上而峻且明则下病于太察当先照其本原【孙坦】
　　初九贲其趾舍车而徒象曰舍车而徒义弗乗也以刚处下居于无位弃于不义安于徒歩以从其志【注】初在四轩车之象四德不顺故义不乗舍四处下徒歩之象【陆】居下无位乗则僭矣素贫贱行乎贫贱行而宜之之义也【牧】处贲之时六爻须交相贲饰初本应四恐九三为防二近而无应从二是乗车近而安应四是徒行远而劳茍非其义宁就劳而舍安【石】民之象舍车不乗得居下之理亦贲之道【陈】
　　六二贲其须象曰贲其须与上兴也
　　与三俱无应而比焉循其所履以附于上【注】柔而位卑依刚以成文【子】上无正应未可以往与九三合志同心以兴起也【胡】须待也三与已从俱得其贲故曰贲其须也【牧】贲之一卦柔来文刚在于六二须坤之上六来而成文故曰贲其须与上兴也【侁】贲由两爻之变二实贲主饰物不能大变因其质而加饰须随頥而动与上同兴其动系于所附而已善恶不与焉贲之象也【伊】
　　九三贲如濡如永贞吉象曰永贞之吉终莫之陵也处下体之极居得其位与二相文又得其润永保其贞物莫之陵吉孰甚焉【注】刚以得位两柔附之贲然而文濡然而沃其润虽阻它应履位相保可以守正而获吉【子】三接上体始相贲饰故曰贲如濡变也上下交相贲饰则能变其体而成文假物相饰不固则散永贞则吉【牧】二三非应而相亲惟不犯非礼能守正道则物莫之陵【石】贲如自饰濡如六二饰之刚上柔下各得其正柔之正者又丽而柔焉二待上而兴不足以称吉【介】二柔文一刚上下交贲贲之盛也【伊】三贲将变动而失正则上自外而陵之【朱】
　　六四贲如皤如白马翰如匪防婚媾象曰六四当位疑也匪宼婚媾终无尤也
　　有应于初为三所阂欲静则钦初之应欲进则惧三之难故或饰或素内怀疑惧鲜絜其马翰如以待三为刚猛未可轻犯匪宼乃婚终无尤也【注】非三为宼乃与初为婚若待匪有宼难乃为婚媾则无尤【正】得位有应贲而成文故絜其仪白其马欲翰如而速往也【子】初九为应义不乗车四慕之愈切初髙其絜白之道欲飞翔而来也【陆】六四之柔下贲初九贲如也初九之刚上贲六四纯白相饰也纯白无伪谁能间之【朱】
　　六五贲于丘园束帛戋戋吝终吉象曰六五之吉有喜也
　　六五处得尊位为贲之主若施华饰于舆服宫室之物则大道损害若每事素质与丘园相似则不繁费帛乃众多初俭约必吝终吉而有喜也【正】上九有止静笃实之德五能以戋戋之帛敦而聘之【陆】二有文明之德待聘而行难进故吝束帛非丰以聘丘园之士故为盛多【牧】居贲之时须一隂一阳交相贲饰六五下无应与六四相近四亦隂爻故比于上九上九居卦外无位之地丘园之象束帛得礼之中但贲于所近吝狭之道【石】丘园敦实之地使天下知务农重谷之事则国用丰阜又当吝啬节用故终获吉【胡】戋戋损少俭而用礼未失中也【介】丘墟园林质素之象比卦有孚盈缶亦着信于质素之事也【代】丘园僻陋无人之地五上俱无应两穷而无归则薄礼足以相縻【坡】隂阳得位曰喜上来贲五阳得位而正喜岂伪为哉【朱】
　　上九白贲无咎象曰白贲无咎上得志也
　　饰终反素而无患忧得志也【注】守志任真得其本性居上得志【正】绘事后素居上而能正五彩也【牧】居于卦外不与内爻交相贲饰修诚不事外饰者也【石】以君言之自有为以至无为【胡】延山林之人来素士之言以饰其政故上得志也【干】刚之文柔柔来附之以人从贲者也阳得志而隂听命故曰白贲受贲莫如白【坡】
　　【坤下艮上】剥不利有攸往
　　隂长变刚阳刚剥落小人既长不利有往【注】阳不可全消消必息隂不可久盈盈必虚顺其势而止乎外以俟其复也【陆】
　　彖曰剥剥也柔变刚也不利有攸往小人长也顺而止之观象也君子尚消息盈虚天行也
　　观上形象不敢显其刚直顺而止约之随消息盈虚以行其道逐时消息盈虚天道之所以行也【正】小人方盛不可逆止观此卦象顺而止之使不为害可也【牧】尚消息盈虚与天地合德四时合序也【介】天为刚德犹不干时小人道长当慕尚天时之行也【纬】剥言柔变刚夬言刚决柔如姤不言复而言遇以言君子道尊小人莫能胜也于剥剥下脱落字【郭】
　　象曰山附于地剥上以厚下安宅
　　厚下者牀不见剥安宅者物不失处治剥之道也【注】山本髙峻附地剥之象【正】下不可制厚顺于下因而安宅之不敢迁也【子】山以地为基国以民为本民厚则君得安其大宝矣【牧】行苇之诗可谓厚下上不见剥可必安宅【介】万物尽落惟山在地下之厚者莫如地物之安者莫如山【薛】山附入于地春秋书沙麓崩正附剥象【杨】山剥而附于地则其下厚矣【朱】
　　初六剥牀以足蔑贞凶象曰剥牀以足以灭下也剥牀之足刚陨柔长下道始灭正削而凶来也【注】譬下吏剥国政令民失所安遂能害政【陆】蔑尽也言初六剥初九一爻之尽也贞非元亨利贞之正灭下言灭初九者也【石】足民之象小人得位先剥于民本既弱则君子正道微蔑不行【胡】乱世小民蔑无君上之敎化如纣之民比屋可诛【纬】
　　六二剥牀以辨蔑贞凶象曰剥牀以辨未有与也足与牀分辨之处渐近人身蔑谓微蔑【正】以斯为德物所弃也【注】牀梐在第足之间【崔】象国之名器以辩上下由轻以名器与小人【陆】茵蓆之类初二俱言贞凶隂方浸长君子宜避小人不可固其所守【牧】六二本阳为隂所剥上下皆小人谁相与之【石】君民之间臣之位也【胡】
　　六三剥之无咎象曰剥之无咎失上下也
　　与上为应羣隂剥阳我独协焉失上下二隂虽处剥可以无咎【注】志在于阳不为凶害小人之出其类者【陆】如东汉之吕彊是也【伊】上九不当位其势微弱不能相应而有为失上也众隂并进初二既剥三安得免然义则无咎非特立不惧者乎【朱】
　　六四剥牀以肤凶象曰剥牀以肤切近灾也
　　剥道浸长物将失身岂唯削正靡所不凶【注】肤谓荐蓆剥于大臣之象近身与君【崔】牀有茵蓆犹国有近幸用近幸剥政令最为切近之灾【陆】四居臣位之极怀剥阳之志已过乎中剥极必复必反为阳之所剥是自履其凶故直云凶也【牧】
　　六五贯鱼以宫人宠无不利象曰以宫人宠终无尤也骈头相次若贯穿之鱼众隂之象处得尊位为剥之主宫人被宠不害正事以此待众隂无所不利【注】得中承阳反正羣小【子】鱼在水难制贯而持之可为鼎俎之实宧寺之属剥阳之明著者也宠以金帛任以宫阃之事茍不及政事何有不利无不利之事非无所不利也【陆】隂居君位故不言剥是长君子之道而消小人者然体未异羣隂羣隂緫凑于已故称贯鱼以宫人宠也【牧】宠均则势分分则害浅岂以自安亦以安人故无不利【坡】下制众隂若贯鱼然咸顺于上以宫人宠之使尊卑有序厚恩锡予不及以政宠均则势分不及以政则无权【朱】剥及君位凶可知矣故不言剥而别设义以开小人迁善之门圣人之意深切之至【伊】
　　上九硕果不食君子得舆小人剥庐象曰君子得舆民所载也小人剥庐终不可用也
