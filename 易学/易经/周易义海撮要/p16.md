<!-- { "loadSidebar": true } -->
　　以隂居阳不有谦退乖于颐养之义行则失类居贞吉也五近上九以隂顺阳亲从于上故得居贞吉【注】居尊而上从已无政而不能养下违其常理者也附贤守正而吉不可渉难【子】为养之主下无其应不能养下民所不从不可渉难上承于阳顺而从之是违养下之常而得居贞之吉【陆】以无养下之意故爻辞不加颐字乃曰拂经也【牧】六二失类从初六五顺而从上俱失中爻之常居尊位而反就养于上虽得正吉不可渉难【绘】隂柔之质无贞刚之性其能笃于委任乎故戒以居贞吉成王之才非甚柔弱也当管蔡之乱几不保于周公况其下者乎不得已而渉艰难者有之其可常乎【伊】上九助养于上有正之道五寛以居之顺从于上则得正而吉艮止也有居之象【朱】
　　上九由颐厉吉利渉大川象曰由颐厉吉大有庆也以阳处上四隂宗之莫不由之以得其养为众隂之主不可渎也故厉乃吉有似家人悔厉之义贵而无位是以厉髙而有民是以吉为养之主物莫之违故利渉大川【注】最在于上为众所养众隂禀阳之德各愿尽其养道頥道之行自我而致【陆】物皆由之得其养也【牧】君养民阳养隂之象厉非危厉严厉之厉似家人悔厉之义【石】五体柔无应才不足以养天下而由之以养者也然非养道之正权重位髙众忌之必危不敢安其位下从王事无成有终上下并受其福故大有庆郑康成曰君以得人为庆虞仲翔曰阳得位故大有庆【朱】受任如此当尽诚竭力以济天下之难【伊】
　　【巽下兑上】大过栋桡利有攸往亨
　　非经过之过衰难之世唯阳爻乃大能过越常理以拯患难屋栋之桡谓本末俱弱泽灭木过越之甚四阳在中二隂在外阳过越之甚【正】初上隂柔本末弱故栋桡【虞】内外俱隂君子道衰刚中正故利有攸往亨【陆】过常分而救衰扶弱惟大者能之以阳居隂过其常分九二九四是也【石】文王当之【白】尧舜禅让汤武征伐由此道也道无不中无不过所谓过常者特人之不常见耳栋任重之象中强而本末弱是以桡也隂弱阳强君子盛而小人衰故利有攸往【伊】若药不瞑厥疾不瘳以治疾之道观之则谓之过以对病与药则谓之中【朱】
　　彖曰大过大者过也栋桡本末弱也刚过而中
　　谓二
　　巽而说行
　　以此救难乃济
　　利有攸往乃亨
　　危而弗持则将安用
　　大过之时大矣哉
　　君子有为之时【注】时运衰弱国家颠危上下小人未可以用刚猛惟巽而说行可以止难【石】不曰义者不可以常义拘不曰用者非常之可用用权之时成败之机间不容髪可不谓之大乎【绘】
　　象曰泽灭木大过君子以独立不惧遯世无闷
　　用之则独立不惧舍之则遯世无闷【牧】大德圣人则可以过分拯难若诸侯卿大夫贤人君子则遯世无闷而已【李畋】泽滋养于木至于灭木则过矣天下非之而不顾独立不惧也举世不见知而不悔遯世无闷也【伊】
　　初六借用白茅无咎象曰借用白茅柔在下也
　　大过之时以絜素之道奉事于上谨慎如此所以免咎【注】失位咎也承二过四应五故无咎【虞】初体柔而致栋桡二有救世之才能救而顺之虽桡无咎【陆】以柔处下于理得矣上承四阳所以有咎惟过行敬慎乃得无咎【石】大过之时茍于事始慎之如此可以无咎【胡】卦取全体故言本末爻效所履故以初为慎【薛】
　　九二枯杨生稊老夫得其女妻无不利象曰老夫女妻过以相与也
　　以阳处隂能过其分而救其弱上无其应心无特吝无衰不济故能令老夫得少妻枯杨生稊稊杨之秀也【注】老夫得少而更壮女妻得老则益长是过分以相与秀杨栁之穗【正】大过之时以阳居隂拯弱之谓故阳爻皆以居隂为美九四有应则有它吝九二无应则无不利济衰救厄惟在同好则所赡者褊矣【牧】老夫九二也女妻初六也凡人之情夫老而妻少则妻悍而夫恭大过者君骄之世九五当骄君九二不骄者也妻悍夫恭臣难进而君下之之谓久不逢大通之世患在亢而无与故曰老夫女妻过以相与也【坡】阳至壮也隂至衰也今阳来居隂位是以至壮来辅至衰枯杨老夫喻其衰也得阳来助之衰可兴矣生稊女妻之谓【石】二过初与五五过上与二独大过之爻得过其应故过以相与也
　　九三栋桡凶象曰栋桡之凶不可以有辅也
　　以阳处阳自守所居又应于上系心在一宜其淹溺而凶衰也【注】大过者所以救物三守常不变坐观栋桡而不往救用此为臣不可有辅凶之道也【陆】处有位之地是有辅世之才不上辅于君而专应上六上六小人栋桡者也【石】上六者九三之辅也九三过甚之刚动又不正人所不与【朱】应者谓志相从三方过刚尚能系其志乎【伊】
　　九四栋隆吉有它吝象曰栋隆之吉不桡乎下也以阳处隂能拯其弱不为下所桡者也然用心不应乃在初有它吝也【注】以阳处隂过以救物不应于初反经合义故可与权是以吉【陆】四志惟存下忽于奉上隆其栋务于髙则吉【牧】上附九五之君不为初六所桡故吉有它吝者牵于应也【石】大过之时非阳刚不能济以刚居柔为得宜矣刚柔得宜而志复应隂是有它也
　　九五枯杨生华老妇得其士夫无咎无誉象曰枯杨生华何可久也老妇士夫亦可丑也
　　以阳处阳未能拯危处得尊位亦未有桡无咎无誉何可长哉【注】拯难功薄所益少也【正】无臣无应不能过越救时【房】下无应而上比过极之隂其所相济如枯杨之生华如生稊则能复生矣上六过极之隂老妇也五虽非少方之老妇则为壮矣【伊】稊者颠而复蘗反其始也华者盈而毕发速其终也【坡】
　　上六过渉灭顶凶无咎象曰过渉之凶不可咎也渉难过甚至于灭顶志在救时故不可咎【注】龙逢比干直言深谏意善而功不成也【正】不量其力过而渉者也【牧】上六不在其位而志在救时者也此卦皆取过之义或吉或凶何也初六慎之过也九二九四以阳居隂亦是过也故无不利栋隆吉上六渉难而无咎九三九五守其常分不得大过之道一则栋桡凶一则无咎无誉其余四爻皆得过之道故得吉无咎【石】小人行险以自祸将何所归咎因泽之象故取渉义【伊】
　　【坎下坎上】习坎
　　坎险陷习便习
　　有孚维心亨
　　刚在内有孚也阳不外发心亨也
　　行有尚
　　内亨外闇内刚外顺以此行险行有尚也【注】事可尊尚【正】物不可以终过过则必陷故次大过洼坎深险之处水性所习是以洊至【石】坎非用物以习为用故名异它卦盖言用坎之人也【薛】法制兵刑之事不得已而用之圣人慎其事故加习字【陈】行有尚谓止而不行则陷于险也凡阳在上者止之象在中陷之象在下动之象隂在上说之象在中丽之象在下巽之象【伊】书曰卜不习吉非便习也重也【介】
　　彖曰习坎重险也水流而不盈行险而不失其信维心亨乃以刚中也行有尚往有功也天险不可升也地险山川丘陵也王公设险以守其国险之时用大矣哉非用之常用有时也【注】水虽流注而不盈满险之甚也行此至险守其刚中不失信也【正】方者可斲以为圎曲者可矫以为直常形不可恃以为信也水无常形因物以为形天下之信未有如水者也水未尝不志于行惟外柔而不以力争故心亨以心亨故刚中尚配也方圎曲直随所遇而配之故无所往而不有功【坡】险之名虽一而天地王公用各有宜故曰行有尚也【牧】不可升故得保其威尊有山川丘陵故物得以保全【注】朝廷之仪上下之分虽有强暴而不可犯此王公之险【坡】
　　象曰水洊至习坎君子以常徳行习敎事
　　不以坎为隔絶相仍而至习乎坎也至险未夷敎不可废故以常德行而习敎事【注】水性就坎无休息君子法之徳行务乎长久敎事务乎习熟【石】习自外入非可连也如兼山艮洊雷震随风巽之类当读水洊至习【絶句】坎【絶句胡旦】平居尚徳行故遇险而不变习为敎事故遇险而能应【坡】
　　初六习坎入于坎窞凶象曰习坎入坎失道凶也失道而穷在坎底上无应援可以自济是以凶【注】柔而居重险之始质弱而无才不知济险之道【子】窞坎之深者也百川流乎地中水之正也及其泛溢平地而入于坎窞是失道也刑狱不平而入于枉滥之象【千】
　　九二坎有险求小得象曰求小得未出中也
　　履失位故曰坎上无应故有险处中而与三相得故可以求小得【注】行险得中二柔附之虽小求得未出险中【子】用刑虽深未出丈外可以小得【陆】初六六三俱柔相辅而已不得牵攀而出乎险也【石】九二未能出险为六三所揜可以求比于初而已【介】刚则才足以自卫中则动不失其宜亦可以小自济异乎初之坎窞【伊】险九五小六三二以险临五五亦以险待之欲求五岂可得者所可得者三而已【坡】
　　六三来之坎坎险且枕入于坎窞勿用象曰来之坎坎终无功也
　　履非其位居两坎之闲出则之坎居则亦坎故曰来之坎坎枕者枝而不安之谓出则无之处则无安来之皆坎故曰险且枕无所用之徒劳而已【注】二承于己为枕枕而乗刚非所安也来之重险则入坎窞【牧】来则乗刚之则无应茍安以止则入于窞【介】之往上来处三【朱】
　　六四樽酒簋贰用缶纳约自牖终无咎象曰樽酒簋贰刚柔际也
　　以柔居柔履得其位以承于五五亦得位皆无余应以相承比明信显著不存外饰刚柔相比而相亲焉际之谓也【注】坎者万物之归主于幽政有祭祀之象户者所以向明牖者所以通幽通乎幽明故曰刚柔际也以约质之诚行笃终之道故祭则受福【陆】出于险上攀援九五刚尊之君是君臣际接也【石】以素质之道纳省约之诚牖幽暗之处有闇合神明之义【昭素】樽酒而簋副之燕飨之礼君臣上下刚柔相际之时也穴户旁以通日月之光牖也明之象约者交相信四五相易而后四应初五应二纳约也约诚信固约之象六四柔而正九五刚中而正四五无应四非五莫之比五非四亦莫之承上下协力可以济险故四当刚柔相际也用质以交于上因五之所明以纳其诚信则言辞易入险难易济四五相易宜有咎而易则五出险矣故终无咎终谓上六不动也【朱】自古能谏其君者未有不因其明者也故讦直强劲者率多所忤而温厚明辩者其说易行古人有行之者左师触龙之于赵张子房之于汉是也非惟告其君如此敎人亦然孟子所谓成德达才是也【伊】
　　九五坎不盈只既平无咎象曰坎不盈中未大也为坎之主无应辅以自佐未能盈坎者也只辞也说既平乃无咎明九五未免于咎【注】坎隆于中则水盈而不流矣只大也明水涨大而既平则复能通流矣无咎者以其虽滞而务出【牧】不能过中以出险所谓大则过中以趋时而施行矣【介】王者而任刑法不能满君临之道恭只而行乃能平直【薛】只犹适也九五可谓大矣有敌而不敢自大所以纳四不盈者人辅之适足以使之平也【坡】九五下比六四所系者狭是水不盈坎适至于平而止也出险之道在刚中正刚正则大中而未大几可以出险故圣人惜之横渠曰不能勉成其功光大其志所以为可惜
　　上六系用徽纆寘于丛棘三岁不得凶象曰上六失道凶三岁也
