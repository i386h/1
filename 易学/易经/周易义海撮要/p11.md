<!-- { "loadSidebar": true } -->
　　处上极不从拘系之乃从不从王之所讨也故维之兊为西方山者涂之险隔处西方而不从故通之【注】六无所附而保其上守于险阻可拘之乃从维之以力而后至服而通命于逺【子】处随之极为悦之主弗随于物心无所系物有来求者不得已而后应之犹拘而系之然后乃从有终来随我者皆维持而不弃之王用此道所以亨于西山王文王西山岐山也【陆】不得已而随则志不固所以五维持之使不得去随之极必反于不随圣人垂诫以防臣道之过盛【牧】不从则威执之拘系之也从则以德懐之维之也西者隂之所山者君之德未离乎隂之所而有君德者也【介】上与三无应下之众爻各有所随已独无可随是逆时违众之人【代】上穷反三复成巽乃从而繋维之使不得去拘之使不得动上六之固结有如此者文王用此亨于西山三上往来不穷亨也【朱】
　　【巽下艮上】蛊元亨利渉大川先甲三日后甲三日
　　蛊者事也甲者创制之令辅嗣谓甲庚皆申命之谓诸儒谓甲者造作新令之日甲前三日取改过自新故用辛甲后三日取丁宁之义故用丁误矣【正】甲十日之首蛊造事之端举初而明始也【马】当能者有为之时非上下并行之正故不云利正【代】君令时告犹天令时行非正固者不可干故不言正【薛】蛊惑而事生之时当济之以仁甲属木仁也巽上下皆巽过于柔当任威猛庚属金义也【绘】
　　彖曰蛊刚上而柔下巽而止蛊蛊元亨而天下治也利渉大川往有事也先甲三日后甲三日终则有始天行也
　　上刚可以断制下柔可以施令既巽又止不竞争也有为而大亨非天下治而何进德修业往则亨矣故利渉大川因事申令终则有始若四时之行【正】刚谓上九柔谓初六上止而下齐也事相干之时逆之则愈烦顺而止故可息其纷扰【牧】用权者常失之鎭静今既止静又能行权故可治蛊【胡】久习于乱不可刚猛治之刚止于上柔从于下则顺礼和义而天下治【石】自甲至癸自有篇次甲为今首庚者申继之谓蛊者造事之始巽者号令之常故庚取申明之义【陈】刚止乎上无为以用下者也柔巽乎下有为以为上用者也事之来如日月四时终而有始先甲者先事而图其患事至而能济既济矣又图其方来之患而豫防之后甲之谓【王介甫】先甲三日殷勤告示后甲三日丁宁宣布【集】巽而止巽而不为因循至壊者也壊而复使大通而至天下治者干事之效也【集】甲者事之首庚者变之首制作政教之类则云甲举其首也号施令之事则称庚庚犹更也【伊】春秋传秦医曰于文皿虫为蛊谷之飞亦为蛊在周易女惑男风落山谓之蛊尚书大传曰乃命五史以书五帝之蛊事杂卦曰蛊则饬也蛊非训事事至蛊壊乃有事也刚上柔下各得其所事已治矣下巽而已莫予违也上亦因是止而不复有为则祸乱之萌伏于已治之中若上下志交而元亨则天下复治矣【朱】上不止于所止则不能节制下不伏以从顺则不能奉令刚柔不易位则不通相应不以中则不大用此四者以干其事然后能济难事通所以不穷也【陆】
　　象曰山下有风蛊君子以振民育德
　　风能摇动散布泽振民象山下有风育德象山在上【正】挠万物者莫疾乎风山包养万物风挠动而摇落之则不能安是一山之有事也艮止也巽齐也止者定之以法制齐者申之以号令此所以治蛊也【石】君在上而安静臣在下而行令【何妥】事生之时民有被其害者必先育德于心待其百中万全而后行之【绘】在山上则于物相逺在下则有及民之义【代】议事立制非贤德不能故君子选育贤德止齐争竞【牧】德日进则民德生【朱】
　　初六干父之蛊有子考无咎厉终吉象曰干父之蛊意承考也
　　处事之首柔巽之质能堪其任故曰有子考乃无咎当事之首故危能堪其事故终吉干事之首时有损益不可尽承意承而已【注】对文父没称考康诰曰大伤厥考心散而言之生亦称考【正】临事专故厉终成其志故无咎【子】考成也能成父事则人谓之君子之子能以此意常自危厉承于先父不忘恭敬终于立身为吉矣【陆】父以刚中首事子以柔顺干之父在观其志父没观其行其事虽从而意欲违者多矣【介】有子然后考无咎武王周公其达孝矣乎【王逢】文武之事壊于夷厉宣王复之髙祖之事壊于诸吕文帝复之既后干则前人无咎意承者继志述事之谓【薛】
　　九二干母之蛊不可贞象曰干母之蛊得中道也居内处中是干母事妇人之性难可全正虽屈己刚犹不失在中之道【正】不可贞者事必先父命也以阳居隂不伤刚猛而居于中得中道也【牧】五以隂柔居君位委任九二有母之象【石】母从子者也宜巽乎内以应外反止乎外子制义者也宜止乎外以制内而反巽乎内宜不可以为贞矣然九二刚巽乎中得趋时之宜而未失道者也若鲁庄公能哀痛思庄谨以事母而防闲之以礼母子相与之际虽不可谓正亦可谓能干母之蛊而得中道者矣【介】危行言逊信而后谏非梁公之徒孰能与此【薛】事柔弱之君亦然周公之事成王能使之为成王而已不能使之为羲皇尧舜之事也【伊】
　　九三干父之蛊小有悔无大咎象曰干父之蛊终无咎也
　　以刚干事而无其应故有悔履得其位以正干父故无咎【注】以刚得位干事专任终成其志【子】以刚干事必伤和睦之道亲族之间必小有悔吝然代父整肃闺门干成其事何咎之有【胡】九二九三近乎专权卦中常抑之【石】九三之所谓父上九也刚而不中不能无不义三亦不中不能无争未失子道【介】以母而言隂阳志殊事难合也屈而合中然后可干以父言之君臣道合过亦不诛汲黯矫制虽悔何惧【薛】上无应小有悔以刚得正志在父事故无大咎【逢】易解曰不应于上子之能争而不从父令者也【朱】
　　六四裕父之蛊往见吝象曰裕父之蛊往未得也体柔当位干不以刚而以柔和能裕先事者也然无其应往必不合【注】以柔处柔不敏于事寛其事而无成者也复命得乎终无功也【子】裕不能争也【虞】体柔居正可以饶益父义者也本于止静故可止焉【陆】不能强干以得其位犹可寛裕其事缓而图之斯宜止矣往求干事得无咎乎【牧】父以柔懦蛊壊其家初处败壊之始能用权变以治其事致父于无过之地今居己壊之后无刚明之才而往见吝【胡】用心懈弛后时废事【薛】益其疾为裕【坡】无应往安能济【伊】
　　六五干父之蛊用誉象曰干父用誉承以德也
　　以柔处尊用中而应承先以斯用誉之道不任威力承以德也【注】柔非能为必有主其事者居中得正用德而不劳力也【子】以德承父下之服从者众善用誉也誉谓德誉隋炀以俭闻以奢败虚誉也【朱】周公系此五爻专于父母者得非达孝之情见辞以戒乎何则商纣昏暴亲而正者三仁耳尚或以奔以狂以死而不能拯时固惑乱甚矣文王难而业不耀内助者止文母而已武王防民于无告而仁义之周公救治于己坠而礼乐之前作后述为万世至正大公之道于亲不亦干且裕者乎【孙坦】
　　上九不事王侯髙尚其事象曰不事王侯志可则也最处事上不累于位【注】终其事而不享其利【子】年髙事终不当其位【荀】上以尊刚之德为四五所承不事王侯者也【陆】在卦之终事成也在卦之上而无所承身退者也在外卦而心不累乎内志之髙者也【介】取不贪之志为法非不事王侯也【昭】自台舆至王公无非事者不事王侯何以贵之谓志于三三无应则去之不累于物其志为可则【朱】贤人君子不偶于时髙洁自守不累于世进退合道有行之者伊尹太公曾子子思是也【伊】君子见蛊之渐则渉川以救之及其成则不事王侯以逺之蛊之成也良医不治治君子不事事【坡】
　　【兊下坤上】临元亨利贞至于八月有凶
　　临大也阳之浸长其德壮大可以监临于下刚既浸长説而且顺居中有应大得亨通而利正临建丑之月至建申之月三隂既盛三阳方退小人道长盛不可终保圣人作易以戒之【正】阳息于十一月为复至十二月为临消于五月为姤六月为遯自子至未凡歴八月有凶言有而未至也【陆】六爻止见相临之义不见大之説惟序卦言之二刚浸长故也【石】一阳复于下可以修身二阳浸长可以临人临天下之大不有四德可乎【逢】诸儒谓周正建子是一阳始生而为复建丑二阳长而为临建已之阳变而成纯干至建午为一隂生建未二隂生乃为八月若依此言二隂生为八月匪惟月错乃成遯矣矧易取否泰相反临观伏之义又须遵用夏正建寅为首复卦则从周正建子至八月建酉为观则是隂阳相推世数相变所以云至于八月有凶也【句】诸儒以建子数之终于未而得遯盖从周正为定此得其蕴邪非也文王于时为商之伯岂未王而先传已之正朔哉言建丑者得其密此见文王极兴衰之数仁于商而万世之戒欤【坦】
　　彖曰临刚浸而长説而顺刚中而应大亨以正天之道也至于八月有凶消不久也
　　天道以刚居中下与地相应使物大得亨通而利贞临卦之义同乎干故曰天之道也复一阳始复刚性尚防又不得其中泰卦三阳在卦成干天下地上失正故不具此四德【正】自建丑至建申歴八月而成否【蜀才】刚中谓二四隂皆应故大亨以正【虞】二以四德抚育万民生长万物天之道也【胡】有凶者不必有凶而不能必无凶能戒之于蚤则不必凶故曰消不久也【介】
　　象曰泽上有地临君子以教思无穷容保民无疆莫不説顺不待威制物无违也【注】岸髙于泽俯临之也【牧】以土制水宜若易者然迫之以险隘奔溃四出壊而后己居之以寛大则畜而为泽君子于民亦然临之以势有尽也亲之以教教无穷也教思无穷待之非一日也故包容之保育之而无疆无疆者坤德也厚之至也三代之民不忘先王之泽三代之下一决则横流矣【朱】
　　初九咸临贞吉象曰咸临贞吉志行正也
　　四履正位已感而应志行正也以刚感顺正而获吉【注】初居于下以道临上名不顺也故变云咸临【薄】初在卦下四当临之阳升之世隂亦下降初动而説往感于四四顺其欲相与志行其正犹贤人思治愿奉其上上能用之以为临者也【虞】
　　九二咸临吉无不利象曰咸临吉无不利未顺命也五与二虽相应而志不同纯用刚则五不从纯用柔又损已刚性必酙酌事宜献可替否乃无不利也【正】履位得中有德感五五顺于二二未尽顺【子】当升居五羣隂顺命今尚在二故曰未顺命也【荀】刚中之臣承柔中之主阳有将消之戒隂有将长之渐深思防防之理未有全顺其命【陆】刚长而应体説而顺五以柔居尊虚中纳善求刚为用未当为求【牧】二阳皆浸长而欲变柔故曰志行正也未顺者君所受教而非君所教也【介】二与初相感而不应于五故曰未顺命【侁】以道感上上悦而未必能行鲁哀悦夫子之道是也【薄】四隂在上负其强而未顺命从而攻之隂虽危矣阳不能无损故以咸临之则吉【坡】
　　六三甘临无攸利既忧之无咎象曰甘临位不当也既忧之咎不长也
