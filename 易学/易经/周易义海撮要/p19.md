<!-- { "loadSidebar": true } -->
　　以阳处隂行不违谦故贞吉悔亡上隂不罔已路故藩决不羸无有能说其輹者可以往也【注】尚庶几不失其壮庶几可往【正】三与上应而四隔之三以刚用壮自羸其角四以谦自处不能制之故决而不羸则三得以进故曰尚往四无应于下而上承五犹輹辅舆故往有济【陆】体壮失中悔也然以阳居隂而能谦下故悔亡羣阳共进而务载于己是大舆之輹壮又隂爻不妨己路故尚往也【牧】自决其藩而不以羸初九之角则向之触我者止而为用适足以壮吾之輹【坡】刚长过中所居不正君子道长之时其可不正乎故戒之以贞则吉而悔亡【伊】
　　六五防羊于易无悔象曰防羊于易位不当也
　　大壮之时以阳处阳犹不免咎况以隂处阳以柔乗刚必丧其壮羣阳方进势不可止若于平易之时逆舍其壮以任二亦刚所不害【正】阳为大而能壮故壮大而得中所以贞吉五以柔居之是失其为壮之义于易者言五居中而行之匪难也夫大壮者用壮以济时今五居盛位反体隂柔失其为壮中以自守不能济但无悔而已【牧】刚柔者所以立本变通者所以趋时方其趋时则位正当而有咎凶位不当而无悔者有矣大壮之时得尊位大中而处之以柔能防其很者也子絶四类是矣【介】诸阳并进不以力制和易以待之则羣羊无所用其壮防羊于易者也君权足以制下虽有跋扈之臣不足以为壮势不足而后有治壮之道治壮不可以刚也【伊】
　　上六羝羊触藩不能退不能遂无攸利艰则吉象曰不能退不能遂不详也艰则吉咎不长也
　　有应于三故不能退惧于刚长故不能遂【注】虽处刚长刚不害正但艰固其志不舍于三即吉祥善也进退不定非善也艰固其志即忧患消亡其咎不长【正】四为刚动之首而已应在三不度德量力而用壮很触四以求三很壮则不能自反是不能退虽进而求三四为之藩不能遂也无所利矣【介】隂柔不能居壮以其居壮之上斯为壮之过不详者不能审详其义遂至过壮【牧】隂柔不能胜己以就义故不能退以柔用壮不终其壮故不能遂自处不详如此则无往而利然居壮之终有变之义能艰而处柔则吉【伊】
　　【坤下离上】晋康侯用锡马蕃庶昼日三接
　　康者美之名侯者升进之臣臣既柔进天子美之【注】杂卦曰晋昼也盛明之世也臣德升进丽乎大明美德之侯仕于明主用此以进可保宠赐【薛】
　　彖曰晋进也明出地上顺而丽乎大明柔进而上行是以康侯用锡马蕃庶昼日三接也
　　顺以着明臣之道柔进而上行物所与柔顺受宠则一日三接以讼受服则终朝三褫【注】大明在上而下体顺附诸侯承王之象也上明下顺故享宠锡而见亲礼【伊】四为诸侯五为天子六四进而之五以诸侯近天子之光出明而受福【朱】
　　象曰明出地上晋君子以自昭明德
　　以顺着明自显之道【注】明出地上大明之道可进之时君子着明德求上知之时也【子】上无文明贤斯遯矣文明丽乎上君子可不进乎柔顺内融上不拒其逼故昼日三接英华外着人不疑其行故君子以自昭明德【范】明明德在己【伊】干曰自强晋曰自昭天行日进谁使之哉
　　初六晋如摧如贞吉罔孚裕无咎象曰晋如摧如独行正也裕无咎未受命也
　　处顺之初应明之始进明退顺不失其正处卦之初功业未着物未之信方践卦始未至履位以此为足自防其长者也故必寛裕然后无咎【注】摧忧愁也应在四故晋如失位故摧如动得时故贞吉【虞】未为上信未受上命修德自退寛以居之故无咎【子】初六以柔进君子也度义以进退者也常人不见孚则或急于进以求有为或急于退以怼上之不知孔子曰我待价者也此罔孚而裕于进也孟子久于齐此罔孚而裕于退也【介】若有官守而不孚于上废职失守以为裕一日不可居也已故曰裕无咎未受命也【伊】动而九四不应自抑而退始进未孚戒在不正以求四知唯独行正道乃得贞吉【朱】独专也进与退专行正【正】
　　六二晋如愁如贞吉受兹介福于其王母象曰受兹介福以中正也
　　进而无应其德不昭履顺而正其德不回立诚于闇闇亦应之【注】修德于幽而无应于明故愁如在幽无应而不为邪鬼神之幽且福之矣王母至幽之象【介】母居家内而成德之称二居坤卦之内有中正厚顺之德又坤为母故取象焉夫为母居内受福之大莫若王母六二处内德盛受福亦殊不可以常母当之故云王母【代】五王母也柔顺中正履贞不囬久而必孚况同德乎未有五不动而应之者【朱】隂之至尊六五也【伊】
　　六三众允悔亡象曰众允之志上行也
　　处非其位悔也志在上行与众同信顺而丽明故得悔亡【注】三隂皆顺上者也三在顺体之上顺之极也有顺上向明之志而众允从之是以悔亡【伊】坤为众三失正与上易位则悔亡故曰上行也【虞】
　　九四晋如鼫鼠贞厉象曰鼫鼠贞厉位不当也
　　上承于五下据三隂履非其位又负且乗无业可安志无所据以斯为进正之危也进如鼫鼠无所守也【注】蔡邕谓鼫鼠五能不成一技注云能飞不能过屋能縁不能穷木能游不能渡谷能穴不能掩身能走不能免人【正】翟氏曰鼫鼠昼伏夜行贪猥无己虽进承五濳据下隂久居不正之地故危也　四为明进之首下之所仰以阳据隂不能以光明下济履非其位上承于五固其宠禄素餐窃位为正之危者也硕鼠之志窃食黍稷而已【陆】有意而未必能者鼫鼠也六二六三非所当得因其过我欲兼有之故众不听故曰晋如鼫鼠九四之有初六正也非其正者固不可得而正者独危位不当故也【坡】
　　六五悔亡失得勿恤往吉无不利象曰失得勿恤往有庆也
　　柔得尊位隂为明主能不用察不代下任也故虽不当位能消其悔失得勿恤各有其司术斯以往无不利也【注】阳为躁动隂为静止三五阳位以隂居之能节其动故爻辞不称晋而皆曰悔亡【牧】五虽失位居得中正如舜耕深山以道自乐及升帝位亦不为泰盖以道自任得之自是失之自是曾不以此介意小人患得患失恤也【石】五居尊位在离明之中能扩大明之道以任贤故悔亡天下之广万几之细其间未必不无一失既能任贤不必恤也【胡】四夺其与往而不争终亦必得【坡】
　　上九晋其角维用伐邑厉吉无咎贞吝象曰维用伐邑道未光也
　　处晋之极过明之中已在角而犹进非亢而何失道化无为之事攻伐而后服邑危乃得吉吉乃无咎用斯为正亦已贱矣【注】以柔德治者不能威肃天下终多用师【子】五以柔得中而行文明之德上以刚处极而任强武之力角者刚而上穷以象武事晋而过中则至用武上穷之道不务内德而务外功不可伐国惟用伐邑而已期道之未光弃文用武凶危之道危而获吉方可免咎亦正之鄙者也【陆】晋其角犹日过中而迭于西北之角也上九有应在三四非理据之四处己下若我邑焉伐之然后三来已战而服危乃得吉也【句】角刚而居上之物上九以刚居卦之极故取以为象伐邑内省自治也【伊】
　　【离下坤上】明夷利艰贞
　　日入地中明夷之象施之人事闇主在上明臣在下不敢显其明智然亦不可随世倾邪故宜艰难坚固守其贞正之德【正】日出地上其明乃光至其入也明则伤矣故曰明夷犹圣人君子有明德而遭乱世抑在下位则宜自艰无干事以避小人【】
　　彖曰明入地中明夷内文明而外柔顺以蒙大难文王以之利艰贞晦其明也内难而能正其志箕子以之利艰贞谓六五也居盛位而上承暗主危之甚也处之不亦艰乎然而不失中正是能正其志也又以隂居阳是能晦其明也在难中而能正其志斯箕子全其正也【牧】
　　象曰明入地中明夷君子以莅众用晦而明
　　君子性无不明好善而嫉恶苟不慎宻必罹害也黙运其明则物不能欺蔽外示以柔则不伤苛察如是可以莅众也【胡】天下至众以明莅之则志有时而困人情不安用晦而明则亲踈小大无所不容众为我用此垂旒黈纩之义【朱】
　　初九明夷于飞垂其翼君子于行三日不食有攸往主人有言象曰君子于行义不食也
　　上六明夷之主至暗者也最远于难远遯絶迹不由轨路故曰于飞怀惧而行故垂其翼志急于行不遑暇食殊类过甚以斯适人人必疑之故主人有言【注】火性炎上离为飞鸟故曰于飞为坤所抑故垂其翼阳为君子三者阳德成也日以喻君不食者不得食君禄也【荀】飞者以下为顺垂其翼飞而下者也明夷难在上是以宜下不宜上二老避纣不食之象伊尹就桀有攸往之象【介】闇主处坤之上已居离下以已之明不及彼之闇欲飞而止【牧】明夷者自夷以全其明也物飞而举其翼则必见牵矣方未去垂其翼缓之至也及其去三日不皇食急之至是何也惧不免也去主而适敌主人必以我为谋已主人上六也【坡】明伤而不得上进飞而垂其翼也其事未显众人有所不识此薛方所以为明而扬雄所以不获其去穆生去楚二儒且非之况世俗之人乎故袁闳之于东汉亦以为狂也【伊】
　　六二明夷夷于左股用拯马壮吉象曰六二之吉顺以则也
　　夷于左股示不能壮也以柔居中进不殊类退不近难不见疑惮顺以则也故可以用拯马而壮吉【注】二以柔居中是居位之人既当闇世不能如初九髙飞絶迹故伤于左股尚有右股未尽伤灭由远于难若能如此自求拯救须假壮马而行取其疾也乃获吉顺以则者若能柔顺事上见不可而自引去亦是君臣之法【石】股辅下体者也三下体也二辅焉三未离下体马之象二拯马者也三得二之拯二得其所附是以吉也此若太颠闳夭之徒辅周之兴也【介】
　　九三明夷于南狩得其大首不可疾贞象曰南狩之志乃大得也
　　南方文明之所狩者征伐之类九三应于上六是明夷之臣发明以征闇君而得其大首然民迷日久不可疾正宜化以渐【正】岁终田猎曰狩南者九五大阳之位暗昧道终三可升上而猎于五【九】大首上六也虽非君位居暗之极明夷之主斯义也其汤武之事乎【伊】三公之位极明至刚得位而应【朱】
　　六四入于左腹获明夷之心于出门庭象曰入于左腹获心意也
　　左取其顺得其心意虽近不危虽时避难门庭而已【注】四以隂质与暗主同体得明夷之心者也然履正多惧与三相比是居暗主之朝辅南狩之运者也入以权道深自献纳能获暗主蕴奥之志意在南狩出门庭之际两相际会门庭由正道也以权纳于腹以正会于门反经合义伊尹五就之事【陆】四本上体顺而首来比三义不诛降故无凶咎入于左腹深究南狩之情获明夷之心谓得三之心意所存也于出门庭言所适未远而已获心意明先见也四体隂而下丽于明故有先见之象【牧】如武王观兵诸侯来防于出门庭言相从之众也【石】六四以隂居隂小人之得志者也甘言美色依违曲顺迎逢其主之恶不能慎蔽宣露于外也【胡】顺得暗主之意不被疑害不劳远遯而免于难【代】蛊六五之心而行之于外【伊】
