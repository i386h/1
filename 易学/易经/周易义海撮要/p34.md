<!-- { "loadSidebar": true } -->
　　九四商兊未宁介疾有喜象曰九四之喜有庆也三为佞説将近至尊四以刚徳商量裁制而介隔之匡内制外是以未寜处扵防近闲邪介疾宜有喜也【注】至尊所善天下蒙赖故言有庆【正】四以阳居隂是说而能和者又体刚而不为迁谄也比于三而不与之同体是能专介而疾乎小人也下同初而説扵贤宜其喜而有庆阳为贤隂为小人也【牧】商取西方金刚断之义介者言刚介之徳嫉恶佞人也【石】三柔而己乘之上柔而君近之兊之时不幸为邪柔小人之所介欲施説而不能故商度而未安然五刚而正中终莫得而説之小人不得其志则病矣小人病则君子喜是以四间扵二柔之间可喜也【逢】三有来兊之凶五有孚剥之厉四处其位岂得安乎若能耿介疾恶喜必来应也【侁】从五正也比三邪也拟议所从介然自守而疾邪则将得君以行道而庆斯及物故有喜也两间谓之介介分限也故人之守节者谓之介【伊】
　　九五孚于剥有厉象曰孚于剥位正当也
　　处尊正之位比扵上六不说信乎阳而説信乎隂也剥小人道长之谓以正当之位而疏君子信小人【注】责之也【正】五本应扵九二九二有刚正之徳已不能尽柔巽以任用之反比扵上六邪佞刻剥不正之臣是其危厉之甚也【胡】五得尊位处中尽説之道犹曰有厉者剥隂消阳之名谓上六也虽圣贤在上天下未尝无小人能使不敢肆其恶而已勉而革面亦圣人之所説也信其革面而不知其包蔵则终必害善危道也巧言令色孔壬舜且畏之其可忽诸【伊】六三进而上则四五消有剥牀之象【朱】
　　上六引兊象曰上六引兊未光也
　　以夫隂质最处恱后静退者也故必见引然后乃恱【注】不同六三自进求说虽免躁求之凶亦有后时之失经无吉文以其道未光也【正】上六不累于位是志于髙尚然执徳不固见诱则从故称引兊虽能说君之旨乘刚而不为之下然丧其髙尚之风未足为光也【牧】上六以隂柔居一卦之极当无位之地欲以柔邪不正之道苟且以牵引天下之民使归恱扵己虽得人之悦其道未足为光大也【胡】上説道之成六正已辅九五刚健中正之君宜有膏泽下扵民而未光何也以引六三之小人也初九刚正不疑扵三而行九二刚中不比扵三而悔亡九四以三为疾九五孚于三而厉上六引三而未光小人以説进而为害可不虑乎【朱】六三上六皆兊之小人六三履非其位处于二阳之间以求説为兊者故曰来兊言初与二不招而自来其心易之以为害浅故二阳吉而六三凶上六超然扵外不累扵物此小人之托扵无求以为兊者九五引之而后至其心难知其为害深剥者五隂剥一阳上六之害何至是九五以正当之位而孚于难知之小人其至扵剥岂足怪哉虽然其心盖不知而贤之非说其小人之实也知其实则去之矣故有厉而不凶然上六所以不凶何也曰难进君子之事使上六引而不兊则其道光矣【坡】
　　【坎下巽上】涣亨王假有庙利渉大川利贞
　　序卦曰説而后散之杂卦曰涣离也涣之为义小人遭难离散而逃避也大徳之人能扵此时建功立徳解难释险故谓之涣能释险难所以为亨可以至于建立宗庙也徳合神人可济大难大难既散当以正道而柔集之故曰利贞【正】人气聚则生气散则死故圣人以神气涣散乃立宗庙以萃聚之是以萃涣二卦皆曰王假有庙所以明聚散之理为敎化之宗主也物散则失正故利贞也【陆】
　　彖曰涣亨刚来而不穷柔得位乎外而上同王假有庙王乃在中也利渉大川乘木有功也
　　二以刚来居内而不穷扵险四以柔得位乎外而与上同内刚而无险困之难外顺而无违逆之乖是以亨利渉大川利贞也凡刚得畅而无忌回之累柔履正而同志乎刚则皆亨利渉大川利贞也【注】险难未夷方劳经营今在涣然之中故至扵有庙乘木渉川必不沉溺以涣济难必有成功【正】此本否卦干之九四来居坤中刚来成坎水流而不穷也坤之六二上升干四柔位乎外上承贵主与上同也【卢】大凡为民除险难须在上卑巽以顺民散然后道得亨通乘木渉川亦是济难之象王假有庙者涣是初为散释患难之初始民未知礼须假立庙貎以为敎化之宗【石】遇涣之时两隂不能陷一阳五免扵险四不应内而上同乎五此涣之所以亨九五以王徳居王位能拯天下之难得四海之欢心以事其亲能假有庙矣【介】若大难未散王亦同在难中岂暇有庙患难已散同在涣然之中乃可以安神报功故曰王乃在中也【代】二以刚在隂中力能济难四以柔在险外动无违逆【同上】二以身入险四则辅君任事上下同志厥事乃济李晟入险陆贽辅后二爻之象【薛】当涣之际何以御之在王者宅中而正位托天地宗庙之灵以固民之离心故曰王假有庙王乃在中也【绘】二不穷下四同乎上以坎为水巽木乘之所以利渉有功也【薄】世之方治如大川安流而就下及其乱也溃溢四出而不可止方涣散之时宜经营四方之不暇而其彖曰王假有庙其象曰先王以亨于帝立庙何也曰犯难而争民之所疾也处危而不媮者众之所恃也先王居涣之中安然不争而自为长久之计宗庙既立享帝之位定而天下之心始有宗矣【坡】
　　象曰风行水上涣先王以享于帝立庙
　　风行水上激动波涛散释之象先王以涣然无难之时享于上帝以告太平建立宗庙以祭祖考【正】隂上至四承五为享帝阳下至二为立庙【虞】冬月天地闭塞水凝为冰春风一动释其否结解其冰冻亦得此涣象王者出民涂炭之后法此以教民为本享帝所以训民事君立庙所以敎民事亲二者忠孝之道敎化所先也【石】风行水上涣然离散之象天下险难方作先王以是享于上帝以一天下之心使知无二主也立庙以合天下之涣散则人知反本鬼有所归观此则知鲁用郊晋祀夏郊鲁有周庙郑有厉王之庙非先王意也秦位在藩臣胪扵郊祀天子不能制反致文武胙卒并天下扬雄曰僭莫僭扵祭祭莫重于地地莫重扵天雄其知涣之说矣【朱】享帝立庙推尊亲仁义之极可以无涣矣【介】
　　初六用拯马壮吉象曰初六之吉顺也
　　处散之初乖散未甚故可以游行得其志而违其难不在危剧而后逃窜故曰用拯马壮吉观难而行不与险争顺也【注】涣之初可以散动二能济而已附之故显而行之无畏忌也壮马驰骋而得其吉【子】初以隂处下在涣散之始是往而拯之不可后时固当用刚壮之马急扵解民之难执柔顺之道以拯济之使得萃而不散吉之道也【胡】九二在下而有能行之材马象也初承之以失险拯马之象也二得其拯而初得其随是以壮吉【介】初六身既无位众不羁縻足可避扵患难宜乎乘马自往而得壮吉坎为马内难而行不与险争故曰顺也此知齐小白入莒之类也【纬】二有刚中之才两皆无应亲比而相求如得马壮以之拯涣其必有济涣拯扵始则为力易故顺也然六爻独初不云涣者辨之扵蚤则不至扵涣故也【伊】九二在险中得初六而安故曰用拯马壮吉明夷之六二有马不以自乘而以拯上六之伤涣之初有马不自乘而以拯九二之险故象皆曰顺言中顺之正也【坡】
　　九二涣奔其机悔亡象曰涣奔其机得愿也
　　机承物者也谓初也【注】奔初获安是得其愿【正】二在险中涣而未出居失其位不可以安故宜出奔三在坎上已先见涣而位亦不当固非所安下与二比同志相得故二往奔之必得所愿能慿扵三所以悔亡【陆】居险难之中以阳居隂本有悔也六三将出于险若能依慿六三同出于险可以悔亡【石】诸爻皆云涣谓涣之时也在涣离之时而处险中有悔可知二以初为机初谓二为马初虽坎体而不在险中在涣而与之合则可慿以为安者也先儒谓五为机非也当涣之时二阳岂能同同则成济险之功岂止悔亡而已哉【伊】
　　六三涣其躬无悔象曰涣其躬志在外也
　　涣之为义内险外安六三内不比二而外应上九是不固所守而能散其躬故得无悔应在上九志在外也【正】上九居一卦之极有刚明之才以己为正应不同所守往从扵上然不能济天下之大事亦可以释一身之患而无悔吝也【胡】如晋重耳内有坎难而志在外【纬】以隂柔之质不中正之才居无位之地岂能极时之涣然独有应止于其身可以无悔而已悔亡者本有而亡无悔者本无也【伊】应上近二二者必争故涣其躬无所适从惟有道者是与而安【坡】
　　六四涣其羣元吉涣有丘匪夷所思象曰涣其羣元吉光大也
　　逾乎险难得位体巽与五合志内掌机密外宣化命者也故能散羣之险以光其道然处于卑顺不可自专而为散之任犹有丘墟匪夷之虑虽能元吉所思不可忘也【注】丘者不平之象得位散险不能使初附已以求免故心未平也然志在奉上思涣其羣虽不应初固未伤也【陆】四首散险难上辅至尊宜其光大徧普济其众不可小存险难有所遐遗以起怨望不平之思四质柔任重惧其志弱不尽遐济故申戒之【牧】居大臣之位初出民扵涂炭犹有丘墟不平之事不可夷平其思虑如汉皇初出民扵暴秦之间事由草创至文景之世有六臣之佐然后纪纲制度方稍复古而光大也【石】丘臲卼不平之地六四上奉九五之君下为百官之长权大职重常终日干干不敢少安亦未尝平其思虑也【胡】山地之髙以止而物附焉者也尊位之象也丘山之次也近尊而徳上同之象涣有丘大公至正心无偏系则非等夷所思不与六三而初六不应也涣其羣匪夷所思也【介】丘聚也得位上同散者聚也故曰涣有丘忧劳王室不安其虑故曰匪夷所思【薛】方涣之时用刚不能使之懐附用柔不能使之依归四以柔巽之正道辅刚中正之君君臣同功天下涣散能使之羣是以元吉涣有丘匪夷所思賛美之辞也丘聚之大也方涣而有丘则功大事难其用妙矣匪平常之思所能及唯贤智足以与此然元吉光大不在五而在四者四言施用五言成功君臣之分其义通也【伊】邱聚也宣王承厉王之后天下离散召伯之徒佐王建国亲诸侯遣使劳来安集之涣其羣也【朱】
　　九五涣汗其大号涣王居无咎象曰王居无咎正位也处尊履正居巽之中散汗大号以荡险阨者也为涣之主唯王居之乃得无咎正位不可以假人【注】人遇险阨惊怖而劳则汗従体出故以汗喻险阨九五能行号令以散险阨者也【正】五建二为诸侯使宣布号令若汗之出身不复反也九五为散险难之主冝有非常之赦令以解国人之罪戾若病者得涣则百骸俱畅也王者居涣然之中志在散险用时之中道方可无咎非此时而用之惠奸之道也【陆】发大号令为民除其疾苦如汗之通腠理壅滞亦取必行而不可反也涣王居无咎者为民涣除险难之后非皇极之君不能居正位也【石】五与四君臣合徳号令洽扵民心如汗之浃扵四体则信服而従矣如是则可以济天下之涣居正位而无咎也再云涣者上谓涣之时下谓处涣如是为无咎【伊】汗取其周徧而不反涣然之中不知孰为臣孰为主至扵有庙天下始知王之所在故曰涣王居言涣之中居矣【坡】
　　上九涣其血去逖出无咎象曰涣其血逺害也
