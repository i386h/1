<!-- { "loadSidebar": true } -->
　　【坎下干上】讼有孚窒惕中吉终凶利见大人不利渉大川
　　凡讼之体不可妄兴必有信实被物止塞而能惕惧中道而止乃得吉若终竟虽窒惕亦凶物有讼利大人决之若以讼而往渉危难必有祸患故不利渉大川【注】阳来居二而孚于初故曰讼有孚也【荀】大人谓五也【侯果】九二刚而得中是以有信实失位于险是其窒止坎为心忧是其惧水性内明是求中也【陆】人之所以兴讼必有由中之信实于己而为它人之所窒塞不得已而兴讼中道而止则可以吉【胡】
　　彖曰讼上刚下险险而健讼讼有孚窒惕中吉刚来而得中也终凶讼不可成也利见大人尚中正也不利渉大川入于渊也
　　以刚而来正夫羣小断不失中其在二乎【注】刚来谓二也性本刚直好胜而讼也来居柔能屈其性也处中正不失中道也【牧】干刚坎险以人事言之则是刚健对险恶能无讼乎【石】彖言乎其才也讼有孚窒惕中吉此言九二之才也终凶此言上九之才也利见大人言九五之才也不利渉大川言一卦之才也有孚而见窒窒而后讼讼而能惕不敢过中则吉【介】九二刚自外来而成讼则二讼之主也【伊】
　　象曰天与水违行讼君子以作事谋始
　　天道西转水流东注刚健在先以为讼始故云天与水违行谋虑其始以防讼源故有徳司契不责于人【注】五礼修而民未化必明法以固之讼起多途非礼法不能防人其始司契者乃法之一端耳【牧】
　　初六不永所事小有言终吉象曰不永所事讼不可长也虽小有言其辩明也
　　初六应于九四刚阳先来非理犯已初六隂柔见犯乃讼不为讼先故终吉虽小有言辩讼道理分明也【注】初欲应四而二据之【卢氏】初与四俱失位而相应故小有言【陆】初虽应四而体惟相违故亦为讼四以刚处柔能变其志而不成讼故得中吉【牧】凡讼者皆持刚壮而务胜九二以刚壮讼九五九四以刚壮讼初六上九以刚壮讼六三【石】
　　九二不克讼归而逋其邑人三百戸无眚象曰不克讼归逋窜也自下讼上患至掇也
　　二以下讼上不胜五逋窜其邑大都偶国非逋窜之道三百戸一成之地下大夫之制掇犹拾也【注】邑小人少取退避之义不然即掇患于已【王昭素】
　　六三食旧徳贞厉终吉或从王事无成象曰食旧徳从上吉也
　　以隂柔从上九不为侵夺故保全已之所有故食旧徳处两刚之间居争讼之时须贞正自危厉故终吉从上九之王事不敢触忤无敢先成【注】虽失其位专心应上故能保全旧恩食旧徳也处两刚之间近不相得乗二负四正之危也刚不能侵故终吉【牧】柔失位而不中以当上壮争胜之时以之为厉而保旧物可也以从王事则不得行其志不得行其志则不独无成亦不可以有终矣【介】贞谓正固自守厉终吉谓虽处危惧终必吉【伊】
　　九四不克讼复即命渝安贞吉象曰复即命渝安贞不失也
　　初能分辩道理四能反就本理变前与初争讼之命即得安居贞吉【注】三柔附我故从三不能固初之讼【子夏】反就前理变其诏命【侯】凡变上从下称渝【牧】四以刚阳而居健体不得中正为讼者也承五履三而应于初五君也义不克讼三居下而柔不与之讼初正应而顺从非与讼者也命为正理失正理为方命反就正理变而安贞则吉矣【伊】九五为聴讼之主不克讼则自反而亲就聴者之命虽即命犹有刚动之志变志而为安贞则吉【介】
　　九五讼元吉象曰讼元吉以中正也
　　处得尊位以中正为讼之主故吉【注】以中正之徳齐乖争之俗元吉者也【王肃】
　　上九或锡之鞶带终朝三禠之象曰以讼受服亦不足敬也
　　处讼之极以刚居上胜而受锡何可保也【注】以讼受服恶人之见自彻去之耻以人也三明理而不拒命虽胜三而曲在已【牧】以讼得赏侮而侵之者众三者众辞【介】
　　【坎下坤上】师贞丈人吉无咎
　　兴役动众得严庄尊重之人为之正则吉而无咎【注】二为师之主王能任之专任长子故无咎【石】汉髙光武应此义【陆续】
　　彖曰师众也贞正也能以众正可以王矣刚中而应行险而顺以此毒天下而民从之吉又何咎矣
　　刚中而无应或应而不刚中或行险而不柔顺皆不可行师刚中谓九二应谓六五行险谓下体坎顺谓上体坤毒犹役也【注】五天位也以非阳居之或有战争之事能崇任九二之佐则吉【子夏】兵行荼毒不得已而用之故彖象六爻皆着戒惧之辞【于】凡药之攻疾者谓之毒【介】师旅之兴不无伤财动众毒害天下【伊】
　　象曰地中有水师君子以容民畜众
　　水众大包于地中为人除害使得安宁虽尚严威而赦小过皆容畜之义【注】地广而无疆水散而无涯地中有水众象也君子廓其中以容民大其徳以畜众【王逢】
　　初六师出以律否臧凶象曰师出以律失律凶也师出不以律否臧皆凶【注】九二在初之上为师之主初仰而承之禀其师律者也隂之质不利先唱初以师首柔而唱始是失其师律幸而求胜者也【陆】行师之道役其羣众或勇或怯或逆或顺将兵者必有法律以制之六居卦之下为出师之始必当用之以道不可失其法律也【胡】初六隂柔处下为出师之始师出而始用律是素不练否之与臧俱凶者圣人戒之之深与春秋书次于郎以俟陈人蔡人甲午治兵相表里也【胡】以律者正胜不以律者竒胜【坡】律谓法令节制善谓克胜凶谓殃民害义初师之始故言出师之义行师之道【伊】
　　九二在师中吉无咎王三锡命象曰在师中吉承天宠也王三锡命懐万也
　　以刚居中而应于五承上之宠为师之主任大役重无功则凶故吉乃无咎【注】虽当为主尚在师中为天所宠事克功成故言无咎二非其位谓武王受命而未即位也【九家】锡命非私也安万邦而已【干】九二在师得吉承受六五天位之宠用也王者三锡车服俾专征伐若汤征葛文王伐崇东征西怨故得万懐之也【勾】居下而专主其事在师则可恃专则失为下之道不专则无成功之理威和并至而得中故吉而无咎【伊】
　　六三师或舆尸凶象曰师或舆尸大无功也
　　以隂处阳以柔乗刚进则无应退无所守【注】二刚也三柔居上是兼其领无君上之命则免矣故曰或也【子】舆众也尸主也师之命正夫一也不一则师惑矣九二一也六三不一也六三之不一何也阳爻竒隂爻耦不一也【介】六三失位不刚似小人僭上而乗君子之器亦犹赵同赵括为舆众之主所以全军被坑【勾】舆众尸主也盖指三也【伊】
　　六四师左次无咎象曰左次无咎未失常也
　　无应不可行得位可处行师之法欲右背髙故左次之【注】左不用之地待师命而已【干】偏将军居左次常备师也【崔憬】凡天道左阳主生右隂主杀左次示不欲杀【注】四处坤坤为平陆师律曰平陆处易而右背髙前死后生此处平陆之地退守待敌不足取胜可保常也【牧】止兵于无用之地【勾】动左者生之位次者不急事事若不急何以生民当位不失者之所用心也【薛】左次退舎可进而退则为咎【伊】
　　六五田有禽利执言无咎长子帅师弟子舆尸贞凶象曰长子帅师以中行也弟子舆尸使不当也
　　柔得尊位隂不先唱柔不犯物物犯而应田禽犯苗猎之无咎已既得直可执言以问长子九二弟子六三【注】执言犹书所谓奉辞也【介】以柔居尊上文徳不任刚暴下之叛逆先诘之以文诰不服则命将征讨弟子谓懦弱素无威名如魏豹之任柏直汉祖谓之乳臭是也【房】
　　上六大君有命开国承家小人勿用象曰大君有命以正功也小人勿用必乱也
　　天子爵命上六功大开国使之为诸侯功小承家为卿大夫【注】王执而正之非私惠也【干】小人志在渎武故不可用【陆】二上居五当封赏【荀】上六宗庙之爻如武王受文王之命也【干】立师之始不録其行保大定功则制礼作乐以兴敎化【牧】髙祖任韩彭英卢而不免叛逆光武不任功臣【胡】师之事必曰王曰大君曰天子征伐冝自天子出万世之通法也【介】
　　【坤下坎上】比吉原筮元永贞无咎不宁方来后夫凶能相亲比亦湏原穷其情筮决其意两相亲比亦湏大永长正亲比贵速后来或为人所疎夫语辞或指人而言比是宁乐之时不宁之方皆来归也【注】五以刚居尊而得中正上下相辅之既亲而安则诸侯有不宁者且将比矣若不以诚实必至于凶谓上六也【陆】所比之人善则为吉为美恶则为凶为祸必须原究其情性筮决其善恶必具三徳然后亲比之有此三徳为比之主其不安宁者方相率而亲附之后至而不从禹之所以戮防风氏也【胡】圣人以兵刑威下所以齐不协既服而来必亲之使不携贰故比者居上者亲于来附在下者比而顺命之时也【陈臯】
　　彖曰比吉也比辅也下顺从也原筮元永贞无咎以刚中也不宁方来上下应也后夫凶其道穷也
　　九五刚而处中众隂顺从【注】后夫谓上六逆礼乗阳不比圣主其义当诛【荀】为比之主亦是刚正中和之人方能辨识众志在于永贞不生猜忌则上下咸归而应之【代】不宁方来谓五隂【坡】元谓有君长之道永谓可久贞谓得正上之比下必有此三者下之比上必求此三者五以刚阳居尊位所谓元居中得正能永贞也民不能自保戴君以求宁君不能独立保民以为安不宁而来比者上下相应也夫刚立之称传曰子南夫也又曰我非夫夫犹凶况柔弱者乎【伊】
　　象曰地上有水比先王以建万国亲诸侯
　　水不离地而行有亲比之象【介】建万国所以比民亲诸侯所以比天下
　　初六有孚比之无咎有孚盈缶终来有它吉象曰比之初六有它吉也
　　初六无应应不在一着诚立信盈溢乎素质之器物皆归向从始至终更有它人并来亲附【注】缶时用之器居顺之首为比之先众愿从之故有它吉【牧】比乎人者已从往它而为它之所有人之所比者它来从已而已有之也比之初上下之分未定唯盛徳则能有它吉也【介】初始也四终也初自四复位终来也四非正应谓之它若始不以诚其能终有它乎【朱】
　　六二比之自内贞吉象曰比之自内不自失也
　　居中得位系应在五不自失其所应之耦不如初六有它吉也【注】比不在外而从于内乃妇人之道非君子通适之方不自失而已【陈臯】二处乎内待上之求然后应之比之自内者也故正则吉降志辱身非自重之道伊尹武侯救天下之心非不切必待礼至而后出也【朱】自内谓由已择才而用虽在乎上以身许国必由于已士之修已乃求上之道二处于内而已中正之道应上之求故贞吉【伊】
　　六三比之匪人象曰比之匪人不亦伤乎
　　四自外比二为五应所欲亲比皆非其亲是以悲伤【注】二四虽近情不相得又柔谄非已所亲故曰匪人【魏】比贵先而三处坤之末初敦信五贤明而为二四所隔以柔处刚内好刚也以隂居阳行乖僻也过二之上不由中也【牧】比之非阳也【介】君子修洁自立则四海之内皆所亲也六三以隂居阳不守正也处不得中非正行也上无应援人不録也独立无依亦可伤矣【陈】六三柔而不正处非其位上六以非道而不应二四以不正而不受弥子瑕曰孔子主我卫卿可得孔子曰有命鲁桓公求会于卫至桃丘卫侯不见求比而不得不亦可伤乎【朱】
