<!-- { "loadSidebar": true } -->
五化旺。如三盘上下神将皆一气，则虽非时令旺气，以从多从胜而化旺也。又有合化为旺，如甲乙日，见遁干乙庚之合干用之，上下或支作三六合生遁干、比遁干、递生助遁干以生日干，皆能化而为旺。若凶神得党助，其凶愈炽，必非一人一事之害矣。又看吉凶遁干坐长生十二位上，以察休旺，皆能化而为旺。若临长生，主其事不已，墓绝则其事将止。
凡遁干旺用，或得天、得地、得时、得化，五者有其一，则衰旺之势已分。盖五胜之旺，必不能全，从其多者而论之。以旺气胜者为用事之神，然后可求其验。时令得天为第一，次地，次旺，次化，皆六壬之秘要也。既得遁干之五旺，则看遁干所披之神，即知其所占之事，神即贵神也。贵神即主事之人也。得了贵人遁干，再看月将遁干，更看其所乘之月将遁何干，带何煞。带煞指支言，不以遁干言。其事日旺、月旺、地旺、时旺、化旺，则为乘旺矣，吉必成，吉凶必成，凶未有旺而不成也，亦未有不旺而成者也。旺则成于目前，未旺则待将来，即此观之，可知寻旺用在贵审所遁之干寻之，不然则茫然无下手处矣，宜玩之。假如遁干之旺用乘青龙六合木神，并寅卯之月将，居艮震之地，逢甲乙日，遇三春之令，拈得寅卯之时，旺用俱全，大吉之占也。据此凡言所成不一，以本支论，不以遁干论。然比日为为主，比月为要，比时比地比化次之。在皆不可缺者，以比日是一月之旺气也，比月是一岁之旺气也，比地是一方之旺气也，比将则得类而内外和同，比日比月比时则得天时之旺气，比地则得家而居处安，比合化则得人相助，无有不验者。然数无全吉，亦无全凶，在参其旺衰而详审其吉凶，而成败从违，自了然矣。在所临之地长生十二位中以分衰旺。然所披之神，必以入课传年命为紧，入传尤紧。欲知其事之成败，必成者有五，必不成者有五：事神居有气之地必成，与日相比必成，不落空陷必成，用与日主相生必成，阴阳相生必成，此五美而成旺则速成。如休废则必待旺月方成，神居无气不成，不比日主不成，用神相克不成，阴神相克不成，然五美四恶亦无全具，惟从其多者、旺者断之，则成败可立判矣。比日者为用事，不比日者为不用事，旺者速成，不旺者缓成，或相气休气皆须待时而成，犯死气者不成，空亡而旺相者出空自成，此断成败之秘要也。
真飞假伏潜消息，年月日时运动机。
旺用己得，真假有殊，年月日时，生比则真。课传年命，克泄终假。年月贵马，冲克真飞，一二逢合，假飞难去，干逢库合，伏始为真，冲来日月，伏飞真伏，泄冲败克，其去方真，生扶有马，沉滞去假，用临长生，年月生合，斯为真来，二三冲克，来假无成，旺相比合，真生有气，传临脱泄，虽生犹假，遁临死空，年月月递死，命将用空，死假有救，八法消详，神机可测。八法：真、飞、假、伏、去、来、生、死也。
此探六壬之旺用虽得，而事情之变动有真有假，吉凶犹未定也。故以日干为主，遁干之旺用为实。如遁干旺用已生比日干，则吉矣。乃年月日时年命上之遁干，或有一二克泄日干，则遁干之来生犹假；即不克日干而克旺用之遁干，则遁干亦不能来生我也。又如我欲去求谋，遁干与年月日时之干相冲克，贵人驿马又相冲克，则为真飞而可去。若年月日时六处之干有一二与遁干之用相合，则欲去而不去，为假飞也。如欲其人之留与己身之留，则必真伏。如遁干递合递生干支，三五六合并见于年命六处，或四墓见于课传，则真伏而不出矣。若年命六处遁干有一二来冲克破墓，则终当飞去而不伏。遁干休囚，年月六处冲克，又临败地，地盘驿马空亡，其去真矣。若六处有一二生我，又临长生，主留恋沉滞而不真去。如欲其人之来，若支上临遁干之长生，六处又递生，传又见长生，又支逢三五六合则其人必来。若有一二来克害遁干旺用者，究有有阻滞不来而事难成矣。六处递生遁干，遁干又与日干生比，而又乘令旺气，又临长生帝旺，又与日干三五六合，则为真生，其事必成。若见一二子孙泄气，则虽生而犹假。如卜其人之生死，最怕六处皆乘时令死气，用干又临死宫，或年月日地递死，则必无救。若本命月将贵神，上遁干为救，则为患门有救。约略八法以消息，详其真假，只在年、月、日、时、年、命六处之遁干消息运动，以测其神机也。
德合刑冲虽一理，吉凶应验不同期
八煞九宝，干支披带，事神类神，喜忌所因，吉神带吉，其吉乃真，凶神带凶，其凶必成，鬼非一种，来意可凭，主事一定，神阴搜隐，将神比旺，岁月应征，日鬼受克，灾祸乃息，干旺受生，福禄斯集，应验不一，迟早有期。
此探三遁六处之干，各带八煞九宝，或干支带，或在干披贵神，为主事之神。各有其类，即为事神也。皆喜宝而恶煞，事神带吉则吉，类神披凶则凶。然必与日比始用事，不比不用事，旺则有力，不旺则无力，若被鬼克尤甚。然鬼非一种，遁干之鬼尤甚，名真鬼、正鬼，无救。
凡占来意，以日鬼所乘之神分其事类；鬼所乘之月将为因；而起祸之人，将上所乘之神为因；而起祸之事，如雀主文书口舌，龙主财制，虎主病讼之类。再看所乘之时为何时，所临之地为何地；再求其阴神，以知幽隐藏匿之善恶，方取责其所临，形貌性情责神将，遁干责其衣着颜色。又看其阴神之生克脱救，或有或无。又看其与日主相去远近何如，又看其来克之有路无路何如。以鬼旺之月为受祸之期，以克鬼建旺之月为除祸之期，则吉凶判然，应验不爽矣。
《中黄经》曰：“要知灾福兴休日，先以鬼救分端的。次看初末发休期，衰旺月中无一失。”是也。克日干之时，正当月令之旺，即发祸之日鬼，受克之旺月即，即为休息之月也。又凡主事之类神，以入课传者为动而有为，不入则静而无为，无所应也。故十二天官各有所主，见六处者各有与日主相比，则为有应验。如甲乙日龙合在六处，必有应验。丙丁日蛇雀、戊己日贵勾常空、庚辛日虎阴、壬癸日元后在六处，所遁之干与日主相比，则为旺用之神。经云：“与日为类，灾福乃集。”类者，比也，同类也。故用神某一事建旺之月为应月。凡吉事以生我之月为应月，比我之日为应日。凶事以克我之月为应月，克我之日为应日，以我生之日为散期。盖子孙能制鬼为救也。经曰：“假令春占功曹太冲为用，喜事必应旦夕，以春木旺也。”此论旺相也。当令者为旺，将来者为相，与前论所比者为相，生我者为旺不同。此为正法也。太乙胜光为用，喜事方来，火至自方旺，春则旺气未来也。惟空亡则终无应期。余皆俟旺月为应期也。
又法，专看行年上为主，看过去现在未来。假如正月占其人行年在寅，太乙乘朱雀加年上，则将来四月丙丁日当有火烛事。若登明元武加年，则去年十月壬癸日当有遗失盗贼事。盖月建为现在，向前顺数五位皆为未来事，向后逆数五位皆为过去事，对冲之宫为界限，亦以过去，试之果验。亦责阴神，测其幽隐救制。盖一事有事之类神也。旺之月即为旺期，如寅上乘巳加朱蛇，即于四月防火烛是也。又类神与地比者为真，盖一方之当权用事者也，其事必见于此地。与日比者为实，盖一月之当权用事者也，其事必应于此日。与月比者为旺，盖一岁之当权用事者也，其事必应于此月。是以七百二十课流转于四时，而吉凶多不应者，又不知所以必应之理也。若明此三旺，而求之遁干旺用以决之，未有不验者。且如占逃亡，则责元武，必元武与日比而又为遁干旺用，则必应矣。
经曰：“壬癸来占元武用，失脱遗亡事不虚。天后阴人看何如，水将须求水上居。”是也。占病白虎，占婚太阴与日比，又系遁干旺用，则必应矣。
经曰：“庚辛白虎作初传，便言病者主缠绵，太阴女手议成事，金将庚辛取类传。”是也。占音书责朱雀，必朱雀与日比，又发用，则必应矣。
