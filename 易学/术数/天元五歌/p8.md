<!-- { "loadSidebar": true } -->
先吉后凶主门兢,破财更有逢杀伤。
一家八口同一聚,同出同门同一处。
水路纵横两肋来,一切凶祸归中央。
两卷名为抽剑水,抽剑水人出轻狂。
门路各家不如巷,水路空阔则不妨。
两肋不可分两路,前横合一过一方。
顺从一边行过去,此水得地乃无伤。
合流须是一家水,析作之玄随短长。
更看方位有吉凶,如此门法多富贵。
蓄水斜出明堂里,此为神煞名抛枪。
堂后不可有蓄水,此又名为背后枪。
家道不和子媳少,财产合退不可当。
白虎头边莫行破,人行常是起官方。
青龙头上莫开口,杀名倒实虚耗当。
仍主口舌当击括,男女受谤日月长。
白虎头上莫开口,白虎口开人口伤。
杀名吞啖难养人,产妇常常病在床。
若还要有人行破,官祸在门不可当。
更有碓磨居其上,家宅不宁发瘟癀。
门外不须更架屋,蔽却好山坏明堂。
造星从来存次第,先内后外起自堂。
若还造门堂不造,客胜主人召官方。
中堂戊主失中馈,钱财易散失祸殃。
先造两间不造堂,儿孙争斗不可当。
公婆父母禁不住,兄弟各路行别方。
造得门成要龙虎,龙虎可从门上装。
下水青龙要居外,上水青龙要内方。
下水白虎要居外,上水白虎内方藏。
莫道明堂外自有,不知门内是明堂。
来龙在后碓居前,不可舂撼有损伤。
震动不宁龙亦病,家宅不安事无常。
来龙在左碓居右,来龙在右碓左旁。
碓头要向前头去,人从后榻无祸殃。
若是碓头踏向里,人踏居前向宅堂。
被人檐碓打住居,家财冷落少人亡。
茶磨必须居左腹,右腹搅动白虎肠。
主生疾病搅肠痛,出入偏窄结肚胀。
厨灶必须居左位,不宜安在白虎方。
阳宅若还依此法,定须子孙炽且昌。
大凡人家起屋,莫要先筑墙,为主困字,主人家不兴发,亦起不成住场吉。
凡人家起屋,屋后莫起小屋,为之停丧屋,损人口,难为住。
凡人家起丁字屋,主无家主,绝人丁。
凡人家起屋,前底后高,主发财禄兴旺。
凡人家起披孝屋,即屋后接连披盖是也,主横死人丁,退田蚕。
凡人家起屋,莫开池塘,主家财退,绝人丁,无子女,为之漏胎泄气。
凡人家起屋,门前不可开新塘,主绝无子,名为之血盆照镜。若门稍远可开,半月塘可也。
凡人家屋,前门不许如箭来射,主出子孙忤逆不孝。
凡人家门前,不要见石块,高二三四尺者皆是也,红白赤星所主立见。
凡人家正屋,后不许起仓屋,为之龙蟠宅,主家财不兴。
凡人家门前不要红赤黑石,必主麻疯患眼。为之火星又主火厄。
凡门不要朝空,亡贵人,小退财不发。
凡人家屋后见拍脚山,出淫妇,通僧道。
凡人家门前有探头山,四时防盗。若近屋出军贼之人。
凡人家住屋拆去半边及中间拆去者,为之破家杀,主人不旺贫穷。
凡人家住宅,不要屋角侵射及当门射来,本主聋哑之人。
凡人家起屋,莫飞走回圭,主忤逆弟兄不和之人。
凡人家开门路及车门,不要直射,为之穿心杀,主家长横死之患。
凡人家屋后莫开车门,要被盗退财,如在侧边不妨,北方开门亦然。
凡人家屋后不要绝尖尾地,主绝人丁。门前屋后方圆吉。
凡人家门前,不要朝垂飞水,返背者是也,主出淫乱之妇。
凡人家门前见水声悲,今主退财。
凡人家门前屋后见流泪水,主眼病。
凡人家门前朝平头山,是土星,吉,出僧道属兴旺。
凡人家开车门,不要在子午坤艮四方,为鬼路,主疾病,损人口。
凡人家门前屋后沟渠水,不可分八字水,主绝嗣散财。
凡人家天井不可积屋水,主患疫痢,不可堆乱石,主患眼。
凡人家不可在当门开井,主官讼。
凡人厕屋不可冲大门,秽入门庭,主生灾祸。
凡人家食乳小儿,秽衣不可高晒并过夜,主生疾病。

