<!-- { "loadSidebar": true } -->
　　【墓絶死败至不足道若带有刃煞亡刼勾元等来冲刑尅窃日主并用神则祸患立侵矣月空天赦二神至吉善者天月徳天月合四神同防各司乃职主事若又系财官等贵主领者更美其荣耀之福气骈骈然广集矣】
　　类有伤官墓神柱中尤恶暗有刼财库鬼命分至凶【伤官自有墓库如丙人土为伤官遇辰自家墓神若带凶煞尅窃刑冲日主并用神至为切恶气刼财之库墓如丙人戌位兼丁旺于上带凶煞前来尅窃刑冲其用神日主至凶】
　　印绶生乡宜乎润泽恶神死地怕作刑伤
　　【印绶本为生我之神若值印绶自家生旺之所又见生合之神转转为福自家大义绵绵不絶则可或满或溢火出木焚木浮水泛土重金埋火重土虚水流金沉反有太满则倾太盛则折之祸矣凶恶之神自家已在死絶之处于上又乘恶气尅窃刑冲用神日主者狼狈若死絶墓败上宫主为恶来壊者用前注断】
　　用神恶没之所地支岂欲全彰纳音生旺之方用神坦然无忌
　　【凡用神之败絶恶陷等位柱中忌露多是卑贱下格更带凶煞之神可乎恐见一二位犹可或嵗运上扶起恶陷之气兼防煞局者即为沉沦防败悔吝破失之气类也甚则死无葬身之地须空亡并煞方防凡命之纳音常生常旺四贵之地月神来上自然喜悦皆无所忌惮恬然自安】
　　火土之源失中易化尘蒙之象
　　【若火土不得造化中和之气者或燥或寒或偏或枯易于晦物之气乃滞暗昏蒙之象不能焕发遇而不成者矣】
　　死败之象有党莫伤生旺之神
　　【如死败之象有党反来刑冲尅窃生旺之神大不亨通之兆如水人见夘家之木酉金辰土巳火等神之类却将日主生旺日主用神生旺宫主相犯相尅为咎不小宜详之】
　　五气布定东西地理能培能竭
　　【亥子水寅夘木巳午火申酉金辰戌丑未土如金到亥子则气泄而竭木到亥子受养得培余仿此推极为切事】
　　一辰聚藏贵煞纳音自旺自生
　　【如一辰贵聚长生带煞在日时为生煞同途一云煞带贵自长生为有用此为贵带自生又为煞中藏贵一云年中干音随长生同神煞在日时者为真长生乃聚年月日时之气乂为一强四弱又云四柱只要一位长生专其旺气为聚敛精神】
　　空亡消息数端岂止十干缺处
　　【此煞最为要中间轻重真假宜仔细详审一旬空亡十日分上下所管如甲子旬中五阳干用戌空为切五阴干用亥空为切一气分轻重甲子见壬戌真空见戊戌轻一云上肩一位太重如甲人见癸乙人见甲之类即十恶大败一旬中后禄遇空亡如甲子旬壬申甲戌旬庚辰之类一五气落空如甲子旬水土甲戌旬金甲申旬火土之类】
　　官贵抑扶两立称停一路镃基
　　【官星为一身之贵气福源第一切事财神次之若有一扶一抑两立其义不分胜负如阴阳气不升降一路运中当称停其配属强弱之情以察兴废可也】
　　煞见官隠以托情官显煞藏而立义
　　【煞见有露神制合均配官隠无印更隠者主外有权谋操畧内怀奸宄竒计若煞重而无驭官神无情者反是官显煞藏内则性恶无情外则义和谨节大义如此又当格物以消详之】
　　忌煞气专用神情假用神力切忌煞外驰
　　【忌煞有生有扶或坐生旺之处及有赞合六神其专之意不可言也柱中乃见用神虚来生合情假露形有气或落天中虽旺亦无地面情假力散故自不若气专者若用神赞合有扶有生或力专生旺之位亦有生助之神有情或有力切要分晓忌神煞神二者虽在柱中作梗力却自偏嵗运兼有尅窃自然柱中停住不得气散而外驰也】
　　缺用纳音全爲补气
　　【大挠造纳音之法隔八有用之具如何竟为弃物缺气处仍要纳音补借如欠土纳音有土则补其不足休囚稍慢】
　　物皆妙意身不能任
　　【贵气或多或重自身无气岂能胜任如随其类逐其化或从其象应其气不在此论一説身不能任如病不能食花不结实】
　　势情充悦发旺以时象意空寒幽栖度日
　　【八字气候势况情思体段如人气壮气满似和暖喜悦之色少能达时通济利物发明或嵗运扶持更何言哉若八字体制孤虚气象冷落兼带空亡休囚者任有智术才勇无所施展嵗月空闲而已】
　　成功之气变化归尊交互之神往来俱贵
　　【成功变化如壬水十二月气本残废有木象支干引化第一妙事交互俱贵如丁巳见辛亥或庚寅己夘之类地支虽冲不和处二支互有闲神贵气来往其余仿此】
　　休囚更入空亡时乖事退旺相若兼生合辐凑权行【凡休囚之物本不好了更入空亡岂惟生不遇时纵使乘时事亦退散不济若五象旺相到空犹可金火旺入空却好夫旺相之神本自当时若生若合愈见精神权变福能骈集可行其志去就皆不失序】
　　气巳过者欲退藏翻宜墓絶之地物方来者将进取原喜生旺之宫
　　【如三月甲木气过理合退藏惟宜于墓絶之地乃道合自然也若临生旺之乡反主乖戻方来生旺者如十二月甲木进气正月乙木进气将进方来宜立生旺之地为祸为福尤切】
　　休囚有用发越仍迟旺相无情爲恶最速
　　【用神虽贵有用生我助我或又临天月二徳天乙之类若不临天时旺相纵有用发越迟迟柱中虽带旺相之神与我无意如半吉半凶一至嵗运只扶其凶煞为祸最为猛速】
　　进神执权至精至当纳音载贵宜尅宜生
　　【进神带贵气柱中第一妙引煞入内第一凶贵气柱中虽吉情若未切纳音宜来尅我生我则方为有意以全其贵之羙若纳音不生尅者空负其贵与我无统也】
　　旺神冲气透用凋枯恶煞任权本旬急切
　　【如丁未或生夏月得时之际刑出丑中辛癸透在柱中为用者其福气薄为祸亦轻恶煞旺相本凶若同日辰一旬之内祸速至重也贵神本旬至吉至】
　　金神得势至凶空亡遇冲必发
　　【金神本凶若无火乡所制又被别处扶起或旺相皆为得势至暴至刚为凶特甚空亡陷没无用乃弃物也遇冲神必然起发即有用矣如寅空见申之类是也】
　　刃并元亡金满局全赖火神旺相凶煞火焚空须凭水象
　　【金乃杀害物命之象满局金气兼带凶煞等神刑尅者我不杀害他人必被人所刺无火制必验火若焚炎之象盛者此等多值火灾况嵗运符合其气须借水象既济】
　　木土气托以待发明尅冲力停未分胜负
　　【木非土则不能栽养土非木则不能疎通以待嵗运扶其不足焕发其气自然益坚至于润泽冲尅有胜有负力停则胜负未分须观其气而消息之方可防也】
　　扶持生助察转养之神战鬬冲争观坏尽之气
　　【生助滔滔者防转养之神何处为体用之基为吉凶之兆而决之战鬬冲争观坏尽之气即此为闲退无用之人也】
　　阴干取刃欲分明支力当权防暗犯【支力一云贵力阴干取刃如丁巳见未辛人见戌为刃之类支力当权如未系贵神或力重则合午午冲子来犯未又如未有力重能冲起丑字中癸巳之物出来】
　　旺神挺立物莫当前恶煞满盈干无停处
　　【如一位之干有天时至旺之气卓然柱中擅权余无牵绾者其被尅之神何敢现露纵使藏伏亦莫敢执事也嵗干日干遇满局煞刃等恶自家干主竟无住处决主不祥贫夭恶死】
　　鬼中逢鬼无去就冲而遇冲欠倚凭
　　【尅害我者为鬼倘鬼亦遇鬼来相害辗转伤尅气极逼我若更无转制促死之兆支神被冲干神贵气便不安穏奈何冲神又遇冲激我家更无倚赖之基象不立物亦不成非祸则夭】
　　并吞重尅皆成祸二激双冲总不祥
　　【如甲见二壬为重吞见二庚为双尅柱中叠见冲神或合处有刑有害有尅有破皆不祥之兆也】
　　五行务要均停偏倚难能济物四柱全宜匹配兴衰恐不成功
　　【停均其説有五一日主用神冲和相济彼此各有所赖不偏一损用神之气者有物以制之不致作楚一干支上下字様相承得所无过不及一死气或对活物党寡不能胜党众一欲变欲化有妬有破欲静欲安有犯有激者匹配其説有六一衰神有用须运扶衰者方可一善恶虽能均配防运扶何者以别吉凶一虽有用神一兴一衰偏枯不济一相安相济所应所求各有倚赖一旺欲成其物一衰不可成全或干支各有所配贵气者或有所乖劣者】
　　平生福徳不知化物连绵次位来神要识暗伤拦截【支内有巳乙辛丁之类皆言七煞恶之殊不知巳土生乙金乙金生辛水辛水生丁木续续不絶况明露乎虚拱处或有甲丙壬庚暗合完气者大富贵格天干未来前一位地支未来前一位皆为凶恶不可不知如乙见丙合辛暗损及有刃类子见丑丑见寅寅见夘之类有刃有煞咸池比肩恶气多端】
　　十干顾真气相凌七煞犯尅神极切
　　【如乙酉见戊戌即戊火伤乙金又六害之墓火发其旺金之气余仿此七煞犯尅如原用乙木行酉运丑嵗冲损乙木金局本坏其乙木用神兼丑冲其虚未将所藏之神碎坏倒地也举此一例余局细详　此段止可言七煞逢冲者不吉不可论金局坏乙木用神】
　　八字带煞刑胎意外须识四印何干乘气类取其详【胎神所传消息各有异类今人但总约十个月之位故无浅深以致差池一法十个月左右间其所生日辰对者是如丙午日在何月节内或十一月或九月遁而用之若带刑主早妨父母空陷冲刑四煞最恶四印古歌云辰戌丑未为四印戊巳得之偏主信甲乙若逢鄙且贪丙丁或遇多贫病庚辛格号母生儿聚煞丑宫多短命壬癸未详】
　　五行分布方隅死水生金而异用
　　【谓火生寅败夘旺午金生巳败午墓丑之类如甲子人遇巳即为生金生金尅甲絶水生甲及官火窃甲之类遇夘即为死水生甲旺木同党败火耗甲位位各有所司看其余局次第扶抑而论之余干仿推】
　　一神闲停左右伤官窃本以待时
　　【闲停之神在左右者即月时嵗干多是不取用故一向差慢而至停囚长智养病防身或系伤官之神无气不系为事忽嵗运助起此等之神耗我之气伤我之用半真半假其实则圉圉得势小人逢宠有权留此祸根岂可忽哉】
　　干神彼此相安方爲禄备地支来往冲激不柰马驰【如甲人禄在寅见壬寅则自家带截路空亡为僧道有福庚寅为破禄半吉半凶又如辛禄在酉见癸酉为火水相犯丁酉为空亡贵丁木受气辛水沐浴主奸淫也禄上遁干号为真禄着落何方有用其干见天乙贵人其贵上之明干复坐贵禄如丁人禄在午遁至午得丙字丙贵酉亥而逢辛酉辛亥则辛贵复见于午也入格极品此李虚中为天禄互贵一马不喜冲冲则动马上干神乘贵者吉马上遁干有情者吉如丁丑人逢辛亥是要贵处有用马上干神自带凶煞空亡者恶来尅主体及用神者恶或支神激烈刑冲转转其马岂得安休耶】
　　伤尽官星方知用禄冲破禄位始得用官
　　【柱内有伤官之神官星明被尅害却有日禄者用禄却穏当不致两用不归一也禄位如被破坏却只用官星为定体盖贵用一端最妙多则散了精神】
　　禄位虽明化气恐忌驿马既见日辰又重
　　【官星建禄等件既明无破为吉为福必矣若体用成化却于其位有妬有夺化来不得者为物不成则亦苗而不秀空贵无官或有福而非财积福厚者驿马本理于太嵗宫要来乘用若日宫又有马出重叠者反为贱局一説日辰马并嵗马虽重马甚有用贵气相安者愈好再见则不中矣】
