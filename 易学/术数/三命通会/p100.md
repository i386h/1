<!-- { "loadSidebar": true } -->
　　凡命最怕鬼尅而窠鬼最毒如丙子水见庚子土丁丑水见辛丑土之类窠中就位相尅所以最毒有墓中鬼如壬辰水见丙辰土丙辰土见戊辰木之类有隔壁鬼如庚子土见癸丑木之类有空亡鬼如甲戌见甲申乙酉之类皆主为害内墓鬼轻于窠鬼壁鬼轻于墓鬼空鬼轻于壁鬼若木命人得火月金日时之类有火尅金金不得伤木是御鬼也鬼不为害如水命人四柱有火土土尅水火又生土是助鬼也其鬼尤凶干支通用纳音最御鬼则立身于艰难助鬼则骨肉多生乎破鬬若鬼中有鬼谓之鬼啸如土命人生木月金日时之类以木尅土金尅木根基劣弱则凶主本强健不忌如【一命】己未乙亥丙寅辛邜逢三合生更遇寅卯为巳入官乡丙与辛合大贵奈己隂土逢乙木作鬼又遇辛作乙木之鬼变寅卯之官作已土鬼在亥卯未三合位通是鬼尅犯鬼啸也故主恶死【经曰】五行切忌下贼上平生不足事相萦【又曰】鬼啸分明格局恶更加刑煞祸不差纵使以前逢富贵定知日后厌年华
　　凡防命取胎生旺库为四贵死絶病败为四忌余为四平以太嵗干为主配于五行取四贵四平四忌之位而分贵贱遇贵多则贵遇贱多则贱四贵之中又分四旺库为上胎为次若人命胎月日时遇三贵干皆有辅或正禄正官正印三公命也带正天乙如丑未生人月日时得甲戊庚之类带本家禄如寅生人月日时带甲之类谓之福会或天乙贵合両重者亦三公命也三贵上带上下合或一官一印及一正天乙或一位本家禄三両位贵人合者宰辅命也若日时上遇两贵而带上件者亦然若一位上遇灾煞地煞亡刼羊刃等神兼主兵权司马节钺之贵若胎月生月与日时上遇胎库一贵却带正天乙上下合或天乙贵合本家禄正官正印本家禄但有气或贵人上亦带前件禄干者亦宰辅九卿命也若月在忌神而日遇贵或日在忌神而时遇贵不害为清华侍从之职若日月俱在贵而时遇忌神此常调选人也四忌主贫贱亦有轻重死败絶为重病为轻五行各三位如寅午戌火丙丁人遇之为贵与四贵三位同惟阙胎贵一位其主贵之福亦与四贵同阳禄贵在临官隂禄贵在帝旺若阳禄遇旺隂禄遇官虽为本位其福减半若旺而无禄如丙寅得戊午日时更尅本命又带刑煞主淫浪愚贱有遇一两位贵却为凶煞刑害破得深重亦主无禄【沈芝云】五行以生旺为君临官为相若纳音是木月日时遇寅卯両位金遇申酉水遇亥子火遇己午土遇辰戌丑未皆以贵论
　　凡防命分五行生旺死絶如甲申丙寅己亥辛巳戊申皆五行自长生不论四时超然得自生之理人命禀之敏快髙明贵者得之其进以渐富者得之亦将回荣而得其所以生也丙子戊午辛卯癸酉庚子皆五行自旺不待四时而能自致其旺福力奋发无与比拟癸未壬辰丙辰甲戌乙丑皆五行自墓乃归根复命之时凡库之所在必欲物聚之则其库充如壬辰水欲得众水交归然后为旺更有金往来相生当得重权倘水制火火制金更天中临之是为负印不起主贫贱乙卯丁酉壬午甲子己卯此五行自死者也生则劳死则息其理自然不有死之地其物无自而归所谓自死者得其真归之理焉凡命遇此頴特高明多慧少福以静默为体而不利有为以淡薄为事而不利兴起惟可学道访仙超生死之门也癸巳乙亥庚申壬寅丁巳此五行自絶者也天之道无可絶焉干支适防巳絶则更生凡遇此者忧喜未定如癸巳絶水得癸酉旺金扶之是谓絶水逢生尤为吉庆凡命带上死絶生旺库墓等不可就以所带言之须防月令以辨清浊清者有制伏之谓如水病见土则浊却非土隄防则不能止息旣止息则清之有渐也浊者无制伏之谓如水多无土则泛滥无归而水极生木极则变变则通也盖五行尚其变而不尚其常贵其隐而不贵其显死絶有救则为还魂多以贵论生旺有尅则为散气反主福浅若夫彼我之相生顺则益本逆则夺气彼此之相尅顺则势强逆则有伤【经云】以小凌大自贻其害以弱胜强自掇其殃一水尅三火是以弱胜强以隂胜阳虽殃不彰以阳胜隂为害不深两阳相梗凶祸旋至两隂相敌不安其处如乙巳火尅壬申金是以阴胜阳壬申金尅己巳木是以阳胜隂隂阳有情故无大害若丁邜见癸酉是二隂相敌戊午见甲子是两阳相拒阳刚隂柔必胜而后巳故祸【太乙云】天地隂阳变化之机未尝不以阴召阳阳召隂则天地合正五行气融若乃阳从乎阳阴从乎隂则隂阳偏出动静失序所以祸福两途也大抵隂阳偏出造化不成五行如火多金少聚散不得成形火少金多既不能销铄反有烟防之患余例推
　　凡防命先论五行体面局势然后以喜忌好恶旺相休囚如金人得庚辛或申酉为体面得巳酉丑三合为局势喜火制土扶忌金寒水冷生三秋四季为旺相春夏为休囚余木火水土以例推之金人遇庚申辛酉为五离煞若生秋月逢水则化金之毒为金白水清造化逢火则制金之刚为煆成锋利之器柱无火无水是谓顽金主早年酒色瘵痢身死若得戊寅日时刚处逢生主富而夀木人得土则根荄借以栽培得水则枝叶赖以条畅得金斵削便成材也木逢寅邜更在春生最吉若三合防木局全不须春生多主仁夀木逢金制金煆火伏则刚柔相制若火太多则焚金太多则损土虚则不能培水泛则不能润妙在得其中和水人以亥子为源以寅夘辰巳为纳千源自北万折朝东故水人喜逢东方则浪息波平水赖土防若生亥子土多则吉既在东方逢土亦吉不宜土多更有贵人财禄则贵若日时遇庚申辛酉水忌西流恐夀不髙生于秋冬生旺清澄壬癸此时而逢亥子主有文学纳音更水则水太过柱无土隄乃少子之断惟艺术空门则吉更隔角重逢定主刑尅春月干渇而涸夏月浑浊而泛柱无水助则不贵火居寅夘生于春月木秀火明荣华富贵生于夏月则太炎柱中无水定夭有水早贵生于秋月火死金成藏光内照时日微逢旺气则吉盖水火不嫌死絶只宜恬淡为福生于冬月柱中再得火助则潜消霜雪温暖山河古人云冬日可爱夏日可畏此之谓也土逢四季全上贵如纳音全土柱中更得寅字为艮山亦贵土能厚载万物资生金木水火皆不可缺故此四行咸赖之也夫论五行之用多则太过少则不及其气其数有余不足皆能致凶抑归中然后为福功成者宜于退藏将来者贵于荣振五行禀旺谓之成功旺而能止息是谓退藏五行在冠带胎养之地其气亏而未盈是谓将来故欲子母相生以益其气则有荣进振发之道如木非其时衰则梗介死则枯槁金旺太则动作多凶炎炎者贵乎熄不熄则有自焚之灾滔滔者贵乎止不止则有自溺之患火行南陆而化热盛则焚烈而害物至酉亥则隂能翕之然后能温暖万物水行北陆而化寒盛则严冷而杀物至邜巳则阳能辟之然后能滋生万物又有生而不生旺而不旺此为凶乃先吉也有死而不死絶而不絶此为吉乃先凶也如水见戊申土此生而不生见庚子土旺而不旺遇此多成而反败因喜而反忧如水见癸夘金此死而不死见辛巳金此絶而不絶五行气尽而得父母之徳以生益之则其气复生遇之者危中有福穷而通屈而伸也生旺太过则福中藏祸死絶太过则福无可托若夫死絶逢生殃变能逃火土最先金水犹后火絶得土曰睿【火以土为子火絶于亥而见丁亥是也】土絶得金死而不亡曰归魂【土絶于巳而得丁巳土是也】金絶得水曰继体【金絶于寅得壬寅金是也】水絶得木魂复天游【水絶于巳得己巳木是也】木絶得火火出木烬灰飞烟防故独为凶蛇马无胆于焉足证【木絶于申得丙申火是也】蛇马在位己午木厯巳午而死木于脏属肝于腑属胆证木死为凶也【经云】身土遇火生而渐利命水得金年乃优长金多须火或从革以成名木重得金揉曲直而任使水流不止湏土以拥之火盛无依惟水以济之五行用得其宜虽相尅而为福若用失其宜虽相生而为灾
　　凡五行过多而相忤如禄多则贫马多则病印多则孤库多则闭生旺多无归宿死絶多无五行不可太相安不可太纯粹贵人马多升擢常人马多奔驰破要伤祸空要空尽所爱者不可毁所畏者不可旺先畏后爱为福先爱后畏为祸合多不发而媚学堂多则无成贵人多则巽懦而无立志禄马太显不可以贵人论贵人表里足不可以常人论四柱俱阳口恶心善四柱俱阴狠戾沉毒拱要拱马拱禄拱贵拱福神不要拱刑拱祸拱嵗拱时隂阳贵在均恊病伤要有尅制
　　凡命丙辛壬癸见戊戌则戊土当涂刃伤折挫壬子丙午丙午壬子水木精神阴阳纯粹余位无助亦非常器加以季秀之气则旷世无忌大徳有容乃丈夫也夘酉日出入之地子午阴阳始分之宫遇之者令人往来不定嵗运亦然己亥为两极之地地天斡旋寅申为三停之方邮逓往来如人遇之多不执一丑未迟迟辰戌速速遇之令人执方性不通变辰戌有气却能建立大事丙子人四柱有壬寅是壬入丙家就破不羙庚子见庚午是五鬼临门戊寅见甲寅甲尅其戊戊寅随势尅甲寅是支干纳音上下不和除别有福神方为福力癸酉见戊寅戊土尅癸水又金气向絶乡刼煞元辰居中除得月令中秀气方可为用亦久而不佳庚午丁酉互旺互破乃旺中破也不可全为福力己未辛酉虽得食却归死地终久不佳乙丑乙未庚辰庚戌见戊寅大好运亦然【经云】如得庚金济戊寅欲絶不絶成福力乙夘见戊寅戊寅见乙邜是大好命【丹阳书云】三奇之际尚有虚声死絶之中尤存生旺盖三合三竒不合月分则不贵如甲戊庚有子午时方贵乙丙丁有寅夘时方贵【天元变化书云】乙丙丁正爱酉亥更防纳音有无交渉【又云】凡三竒三合带月令中秀气入贵格亦不免庶出房作赘【又云】凡命见三合三竒而本年不带在四孟生而得四仲四季月日时四仲四季同论及胎月日互换干合或六合而本命不带皆名曰掉太嵗多主离祖孤立爲人不得力少救助却宜义居假合而立也贵命则多倚仗而升进凡四柱带三竒三合者本身若不是房庶出将来子孙必有过房庶出随母之子【古诗云】三合与三竒清秀更饶肥不爲过房子便是随母儿凡命前五辰爲宅舎若遇有气及吉神临之主有好宅门阀崇峻子孙华显假令甲申人宅舎在丑十二月生得天乙临宅爲吉若居无气及凶神临之主其宅虚耗破坏不完祖业不守假令庚午人宅舎在亥甲子旬亥落空亡又遇刼煞临之爲凶余准此推命后一辰为破宅煞若在破宅煞中主无父祖产业或客死他乡又防宅纳音与本命纳音相生则吉宅尅身得好宅身尅宅必破散假令甲子金以己巳木为宅二月生虽系宅旺合有好宅以身尅宅后当破落戊午火以癸亥水为宅九月生宅冠带十月生宅建十一月生宅旺又值宅生尅身必得好宅若宅尅旺中生者有官则吉无官则凶凡禄命虽有休旺更占其宅以辨吉凶【沈芝云】宅怕犯破如甲子人以己巳是宅如犯亥字其宅受破命元稍薄太嵗冲年亦须破须是为长方可防如丙子人得辛巳金为宅遇乙亥流年之类是也命好亦更动兴作方应
　　凡命后五辰爲田园若居有气之乡又福神临之主田园盈野仓库充实假令甲子人田园在未六月生土乘旺气又逢天乙贵为吉若遇无气之乡又凶神临之主田园瘠薄仓库空虚假令戊子人田园在癸未六月生甲申旬未落空亡余准此例
