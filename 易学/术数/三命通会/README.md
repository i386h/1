<!-- { "loadSidebar": true } -->
　　钦定四库全书　　　　　子部七
　　三命通会　　　　　　　术数类五【命书相书之属】提要
　　【臣】等谨案三命通会十二巻原本不着撰人姓名巻首但题育吾山人着明史艺文志有万民育三命会通十二巻与此本卷数相合惟以通会作会通为稍异今考世所传星学大成专论五星者为万民英所撰己着于録此本专论子平亦出民英之手艺文志葢因育吾山人之号误以民英为民育又通会二字传写互倒遂有不同其实即此书也自明以来二百余年谈星命者皆以此本为总彚防于家有其书中间所载仕宦八字往往及明季之人葢后来坊刻所搀入亦己非原本之旧特以其阐发子平之遗法于官印财禄食伤之名义用神之轻重诸神煞所系之吉凶皆能采撮羣言得其精要故为术家所恒用要有未可遽废者至其立论多取正官正印正财而不知偏官偏印偏财亦能得力知食神之能吐秀而不知伤官之亦可出竒是则其偏执之见未能圆彻且胎元等论施之今日亦多有不验言命学者但当得其大意而变通之可矣若所引珞琭子与今永乐大典中所辑完本其文迥殊则其时秘册仅存外间末由窥见遂误信依托之本固未足以为病也乾隆四十四年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　三命通会卷一
　　明　万民英　撰
　　原造化之始
　　老子曰无名天地之始有名万物之母有物混成先天地生列御寇曰有形生于无形天地之初有太易有太初有太始有太素太易者未见气太初者气之始太始者形之始太素者质之始气与形质合而未离曰浑沦歴纪云未有天地之时混沌如鸡子溟滓始芽鸿蒙滋萌律厯志云太极元气函三为一易曰易有太极是生两仪两仪生四象四象生八卦八卦定吉凶易疏云太极谓天地未分之前元气混而为一蒙泉子曰太初者理之始也太虚者气之始也太素者象之始也太乙者数之始也太极者兼理气象数之始也由数论言之可见浑沦未判之先只一气混合杳冥昏昧而理未尝不在其中与道为一是谓太极庄子以道在太极之先所谓太极乃是指天地人三者气形己具而未判者之名而道又别是一悬空底物在太极之先不知道即太极太极即道以其理之通行者言则曰道以其理之极至者言则曰太极又何尝有二邪向非周子啓其秘朱子阐而明之孰知太极之为理而与气自不相离也哉所谓太极者乃阴阳动静之本体不离于形气而实无声臭不穷于变化而实有凖则故一动一静互为其根分阴分阳两仪立焉仪者物也凡物未始无对而亦未尝独立天以气覆而依乎地地以形载而附乎天有理斯有气阴阳之谓也有气斯有形天地之谓也天地不生于天地而生于阴阳阴阳不生于阴阳而生于动静动静不生于动静而生于太极盖太极者本然之玅也动静者所乘之机也阴阳者所生之本也太极形而上道也阴阳形而下器也动静无端阴阳无始此造化所由立焉
　　【栢斋何子曰天阳之动者也果何时动极而静乎地阴之静者也果何时静极而动乎天不能生地水不能生火无智愚皆知之乃谓阴阳相生不亦误乎盖天地水火虽浑然不可离实灿然不可乱故阴之与阳谓之相依则可谓之相生则不可谓之互藏其宅则可谓之互藏相生则不可此言的有见也】
　　夫天地未立道本天地天地旣立则太极之理散在万事由是而五行生焉五行一阴阳五殊二实无余分也阴阳一太极精粗本末无彼此也五行质具于地而气行于天以质而语其生之序则水火木金土而水木阳也火金阴也又统而言之则气阳而质阴也又错而言之则动阳而静阴也盖五行之变至不可穷然无适而非太极之本然也
　　【栢齐何子曰五行一阴阳阴阳一太极周子固谓太极不外乎阴阳阴阳不外乎五行矣自今论之水水也火火也金木水火土之交变也土地也天安在乎有地而无天谓造化全可乎若以谓天即太极故朱子以上天之载释太极天道流行释阴阳观易曰易有太极是生两仪两仪生四象四象生八卦八卦之中有干有坤则天地皆太极之分体明矣以天为太极之全体而地为天之分体岂不误甚也哉其説似有理也】
