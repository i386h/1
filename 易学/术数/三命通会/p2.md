<!-- { "loadSidebar": true } -->
　　夫五行之生各一其性四时之行亦有其序春以生之夏以长之秋以肃之冬以藏之春而夏夏而秋秋而冬冬而复春而相循无穷葢五行异质四时异气而皆不外乎阴阳阴阳异位动静异时而皆不离乎太极至于所以为太极者又无声臭之可言是性之本体然也故五行各一其性所谓各具一太极也四时自有其序所谓运用一太极也五行四时周而复始所谓统体一太极也而性之无所不在又可见矣夫天下无性外之物而性无不在此无极二五所以混融而无闲所谓玅合者也无极是理二五是气真以理言太极无妄之谓也精以气言阴阳五行不二之谓也凝者聚也气聚而成形也葢性为之主而阴阳五行为之经纬错综又各以类凝聚而成形焉阳而健者成男则父之道也阴而顺者成女则母之道也是人物之始以气化而生者也气聚成形则形交气感遂以形化而万物生生变化无穷矣鲍鲁斋曰天地以气交而生人物观其所交则气之所至可以知其类之所从出矣天气交乎地于人为男于物为牡地气交乎天于人为女于物为牝男女牝牡又自交而生生化化不穷人物旣生气随天地之气升降交感人得天地之中气四方之气无不感物得天地之偏气而亦各随所感故观天地之气交可以知人物之初生矣观天地之气感可以知人物之相生矣朱子曰乾道成男坤道成女凝体于造化之初二气交感化生万物流行于造化之后此理之常也若姜嫄简狄之生稷契则又不可以先后言矣此理之变也张九韶曰论人物始生于天地肇判之初则由气化而后有形化张子所谓天地之气生之是也论人物始生于结胎受形之初则由精气之聚而后有是物朱子所谓阴精阳气聚而成物是也由是言之则人也物也气也形也孰有出于阴阳之外哉夫命禀于阴阳有生之初非人所能移莫之为而为非我所能必于是有生而富生而贵者有生而寿生而夭者有生而贫生而贱者有生而富贵双全巍巍人上者有生而贫贱兼有落落人下者有生而宜寿而反夭阏有生而宜夭而反长年之数者谓由于所积而然与亦由于所性而然与谓由于所积则贫可以致富贱可以致贵夭可以致寿古之所谓人能胜天者也谓由于所性以得乎富贵者终于富贵贫贱者终于贫贱寿夭者终于寿夭古之所谓命不可移也夫谓之积则不可专以为命夫谓之性则不可专以为人将以付之于所积与未知命之所禀富贵寿夭贫贱何如也将以付之于所性与未有富贵寿夭贫贱可坐待者而人为似不可缺也或曰命禀有生之初诚哉是言也何人生天地之中有五行八字相同而富贵贫贱寿夭之不一其故何也答曰阴阳二气交感之时受真精玅合之气凝结为胎成男成女得天地父母一时气候是以禀其清者为智为贤禀其浊者为愚为不肖智者贤者由是或富或贵或寿必有所得所谓徳足以获福也愚者不肖者不能自奋日益昏蔽则贫贱与夭有不能免所谓下愚不移是也其富贵两全者原禀清轻之气生逢得令之时兼以财官亨通禄马旺相其运与限甚吉甚祥纵有少晦不系驳杂其贫贱兼有者原禀重浊之气生逢失令之时刑冲驳杂无些顺美虽无祸患侵扰未免蹇滞不前又有富而贫贫而富贵而贱贱而贵寿而夭夭而寿者又有为贤为智而反贫贱为愚不肖而反富贵者天地间之人万有不齐此亦四时五行偏正得失向背浅深之气之所致也故当时元气虽禀轻清然而生于衰败之时行休囚之运富者损失财源贵者剥官退位寿者夭阏不禄其元气虽禀重浊其人生中和之令行旺相之运贫不终贫而为富贱不终贱而为贵夭不终夭而为寿虽然修为在人人定胜天命禀中和性加积善岂但一身享福已哉而子子孙孙荣昌利达理宜然也命值偏枯性加积恶非惟自身值祸已也而子子孙孙落落人下得非报与由前言之虽系于命亦在于人之积与不积耳易曰积善之家必有余庆积不善之家必有余殃殆此之谓与耕野子曰天一气尔气化生水水中滓浊积而成土水落土出遂成山川土之刚者成石而金生焉土之柔者生木而火生焉五行具万物生而变化无穷矣浚川子曰天地之初惟有阴阳二气而己阳则化火阴则化水水之渣滓便结成地渣滓成地即土也何至天五方言生土水火土天地之大化金木者三物之所自出金石之质必积久而后结生之必同于人物谓金之气生人得乎且天地之间无非元气之所为其性其种巳各具太始之先金有金之种木有木之种人有人之种物有物之种各各完具不相假借不相凌犯而谓五行逓互相生可乎今五行家以金生水厥类悬絶不侔厥理颠倒失次不知木以火为气以水为滋以土为宅此天然至道而曰水生木无土将附木于何所水多火灭土絶木且死矣夫安能生周子惑于五行家之説而谓五气顺布四时行焉不知日有进退乃成寒暑寒暑分平乃成四时于五气之布何与焉其曰春木夏火秋金冬水皆假合之论土无所归配于四季不知土之气在天地内何日不然何处不有何止流行于季月之晦季月之晦尚有而孟月之朔即灭其灭也归于何所其来也孰为命之天一生水乃纬书之辞而儒者援以入经水火者阴阳始生之玅物也故一化而为火日是也再化而为水雨露是也今曰天一生水地二生火戾于造化本然之玅可乎其折朱子以四时流行之气论五行天地奇偶之数论五行太极图阳变阴合而生水火木金土论五行其折五行配四时如五行家四时各主其一春止为木则水火土金之气孰絶灭之秋止为金则水火土木之气孰留停之土惟旺于四季则余月之气孰把持而不使之运又安有今日为木明日为火又明日为土为金为水乎按王氏之説有理而非达观之见珞琭子曰以为有也是从无而立有以为无也天垂象以示文夫天垂日月五星三垣二十八宿之象观天王会通其立名分野是亦人为之耳而义象符合至灾祥占卜或属类某事或指见某方应于某年月日如探左契虽天道远亦不外人事与五行阴阳家以十干十二支分为五行因日与天会而为岁月与日会而为月日有三十时有十二以人生年月日时所得干支立为四柱以推一生吉凶亦理之自然者也王氏以春属木而土何在不知五行旺相死休囚各主其当时不当时用事不用事而言非为春木旺而土则无十干十二支错综为六十甲子周而复始不假安排即造化之所在也非为今日属木明日属火便非天道之自然不思人立而天从之人感而天应之即天象立名分野之义天人合一之道也观一日有早午晏晚自有温凉寒热气候是金木水火土备于一日五行之不相离如此谓今日木明日火又何莫而非天道之自然也耶且朝廷造厯颁之天下其载一年三百六十五日中间一年之神煞方位每月之天行徳旺而一日之中又有黑黄吉凶事之宜与不宜人遵之则福违之则祸是果无理强造而率天下以必从哉又相人术观气色之青黄赤白黑而决祸福应于某年月日时青则甲乙黄则戊巳赤则丙丁白则庚辛黑则壬癸一毫不爽察病亦然观素问可见是干支虽所以纪日而造化不外是也又人之精神梦寐预兆吉凶占之者或以意断或以物象或以字解或以音叶皆人为之也而吉凶不能外焉是有是人而后有是梦因是梦而求是人造化且不外而况干支五行自有天地便有此理因有此理便生是人人与天一也外人以言天外天以言人皆诬矣若伏羲画卦仰观俯察远稽近取是得天地人物之理而八卦所由作也今之谈阴阳者虽穷极天地之变探索人物之微彰往察来因着知微与天地合其徳与日月合其明与四时合其序与鬼神合其吉凶亦岂能外干支五行而别有造化以尽天地人物之大哉今王氏知尊易而不信阴阳家説是知有理而不知有数也理数合一天人一理神而明之存乎其人焉耳
　　论五行生成
