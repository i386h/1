<!-- { "loadSidebar": true } -->
　　五行者往来乎天地之间而不穷者也是故谓之行北方阴极而生寒寒生水南方阳极而生热热生火东方阳散以泄而生风风生木西方阴止以收而生燥燥生金中央阴阳交而生湿湿生土其相生也所以相维其相尅也所以相制此之谓有伦火为太阳性炎上水为太阴性润下木为少阳性腾上而无所止金为少阴性沈下而有所止土无常性视四时所乘欲使相济得所勿令太过弗及夫五行之性各致其用水者其性智火者其性礼木者其性仁金者其性义惟土主信重厚寛博无所不容以之水则水附之而行以之木则木托之而生金不得土则无自出火不得土则无自归必损实以为通致虚以为明故五行皆赖土也推其形色则水黑火赤木青金白土黄此正色也及其变易则不然常以生旺从正色【当生旺则正气全可见正色】死絶从母色【水者木之母死絶则黑木者火之母死絶则青火者土之母死絶则赤土者金之母死绝则黄夫五行死绝则气归根见母之色凡人遇苦楚而呻吟母者乃其义也】成形冠带从妻色【少壮之年及衰老之际仰妻之时也】病败从鬼色【病败之地是鬼旺之乡受尅则气归鬼】旺墓从子色【旺为传墓为敛藏故色在于子】其数则水一火二木三金四土五生旺加倍死絶减半以义推之夫万物负阴而抱阳冲气以为和过与不及皆为乖道故高者抑之使平下者举之使崇或益其不及或损其太过所以贵在折衷归于中道使无有余不足之累即财官印食贵人驿马之微意也行运亦如之识其微意则于命之説思过半矣
　　金【喜木象　土生空亡　煅炼】
　　【忌木旺　火旺　墓败等火水寒　金销　刑煞尅害】
　　金以至阴为体中含至阳之精乃能坚刚独异众物若独阴而不坚冰雪是也遇阳则消矣故金不炼不成器聚金无火难成脱朴之名金重火轻执事繁难金轻火重煆炼消亡金极火盛为格最精金火全名铸印犯丑字即为损模金火多名乘轩遇死衰反为不利大火炼金幸功名而退速纯金凑水遇富显以赢余金能生水水旺则金沈土能生金金贵则土贱金无水干枯水重则沈沦无用金无土死絶土重则埋没不显两金两火最上两金两木财足一金生三水虚弱难胜一金得三木顽钝自损金成则火灭故金未成器欲得见火金已成器不欲见火金到申酉己丑亦可谓之成也运喜西北不利南方生于春月余寒未尽贵乎火气为荣性柔体弱欲得厚土辅助水盛增寒难施锋鋭之势木旺损力反招剉钝之危金来比助扶持最喜比而无火失类非良夏月之金性尚在柔形未执方尤嫌死絶火多而却为不厌水盛而滋体呈祥见木而助鬼伤身遇金而扶持精壮土薄而最为有用土厚而埋没无光秋月之金当权得令火来炼煅遂成钟鼎之材土多培养反为顽浊之气见水则精神越秀逢木则琢削施威金助愈刚刚过必缺气重愈旺旺极则害冬月之金形寒性冷木多则难施琢削之功水盛而未免沈潜之患土能制水金体不寒火来取土子母成功喜比肩聚气相扶欲官印温养为利
　　木【喜琢削　生扶　助火　上培生旺地靣　　有党成林】
　　【忌空折　飘落　空亡　动摇　死絶枯槁　自焚　耗泄　湿烂】
　　木性腾上而无所止气重则欲金任使木有金则有惟高惟敛之德仍爱土重则根蟠深固土少则有枝茂根危之患木赖水生少则滋润多则漂流甲戌乙亥木之源甲寅乙卯木之乡甲辰乙巳木之生皆活木也甲申乙酉木受尅甲午乙未木自死甲子乙丑金尅木皆死木也生木欲火而秀丙丁亦然死木得金而造庚辛必利生木见金自伤死木得火自焚无风即止其势乱也遇水返化其源其势尽也金木相等格谓斲轮若向秋生反为伤斧是秋生忌金重也阴木重火舌辨能言生于春月余寒犹有喜火温燠别无盘屈之拘借水资扶而有舒畅之美春初不宜水盛阴浓则根损枝枯春末阳气烦燥无水则叶摘根干是以木火二物旣济方佳土多而损力土薄则财丰忌逢金重伤残尅伐一生不闲设使木旺得金为良终身获福夏月之木根干叶燥盘而且直屈而己伸欲其水盛而成滋润之力诚不可少忌其火旺而招焚化之忧故独为凶喜土在薄不宜重厚厚则反为灾咎恶金在多不可欠缺缺则不能琢削重重见木徒以成林叠叠逢华终无结果秋月之木气渐凄凉形渐凋败初秋之时火气未除犹喜水土以相滋中秋之令果已成实欲得刚金而修削霜降后不宜水盛水盛则木漂寒露节又喜火炎火炎则木实木多有多材之美土厚无巳任之才冬月之木盘屈在地欲土多而培养恶水盛而亡形金纵多不能尅伐火重见温燠成功归根复命之时木病安能辅助惟忌死絶只宜生旺
　　水【喜清洁　寛远　相生火济　润下　西北】
　　【忌空亡　泛滥　尅害　木多　气寒枯涸　死絶　焦燥等土】
　　天倾西北亥为出水之方地陷东南辰为纳水之府逆流到申而作声故水不西流水之性润下顺则有容顺行十二辰顺也主有度量有吉神扶助乃贵格逆则有声逆行十二辰逆也入格者主清贵有声誉忌刑冲则横流爱自死自絶则吉水不絶源仗金生而流远水流泛滥赖土尅以隄防水火均则合旣济之美水土混则有浊源之凶四时皆忌火多则水受渴忌见土重则水不流忌见金死金死则水囚忌见木旺木旺则水死沈芝云水命动摇多主浊滥阴人尤忌之口诀云阳水身弱穷阴水身弱贵生于春月性滥滔淫再逢水助必有崩堤之势若加土盛则无泛涨之忧喜金生扶不宜金盛欲火旣济不要火多见木而可以施功无土而仍愁散漫夏月之水执性归源时当涸际欲得比肩喜金生而助体忌火旺而太炎木盛则耗盗其气土旺则尅制其流秋月之水母旺水相里莹表光得金助则能清澄逢土旺则嫌混浊火多而财盛太过不宜木重而妻荣中和为利重重见水增其泛滥之忧叠叠逢土始得清平之意冬月之水司令专权遇火则增暖除寒见土则形藏归化金多反曰无义木盛是谓有情土太过尅制水死水泛涨喜土为堤
　　火【喜和暖　生助　空亡　炎上高远　土照　水济】
　　【忌局促　急燥　清冷　水重　木枯杂党　木败　死水之木】
　　炎炎真火位镇南方故火无不明之理辉光不久全要伏藏故明无不灭之象火以木为体无木则火不长焰火以水为用无水则火太酷烈故火多则不实太烈则伤物木能藏火到寅卯而方生火不利西遇申酉而必死生居离位果断有为若居坎宫谨畏守礼金得火和则能镕铸水得火和则成旣济遇土不明多主蹇塞逢水旺处决定为荣木死火虚难得永久纵早功名必不久长春忌见木恶其焚也夏忌见土恶其暗也秋忌见金金旺难尅制冬忌见水水旺则灭形故春火欲明不欲炎炎则不实秋火欲藏不欲明明则燥冬火欲生不欲杀杀则暗生于春月母旺子相势力并行喜木生扶不宜过旺旺则火炎欲水旣济不愁兴盛盛则沾恩土多则蹇塞埋光火盛则伤多爆燥见金可以施功纵重叠妻财犹遂夏月之火势力行权逢水制则免自焚之咎见木助必招夭折之患遇金必作良工得土遂成稼穑金土虽为美利无水则金燥土焦再加火助太过倾危秋月之火性息体休得木生则有复明之庆遇水尅难逃陨灭之灾土重而掩息其光金多而损伤其势火见火以光辉纵叠见而转利冬月之火体绝形亡喜木生而有救遇水尅以为殃欲土制为荣爱火比为利见金而难任为财无金而不遭妻害天地虽倾水火难灭
　　土【喜生扶　坚厚疏通　生金】
　　【忌崩頽　木重　水多　空亡气寒　金重　虚浅】
　　五行之土散在四维故金木水火依而成象是四时皆有用所忌者火死酉也水旺子也盖土赖火印火死则土囚土喜水财水旺则土虚土得金火方成大器土高无贵空惹灰尘土聚则滞土散则轻辰戌丑未土之正位分阴分阳土则不同辰有伏水未有匿木滋养万物春夏为功戌有藏火丑有隐金秋火冬金肃杀万物故土聚辰未为贵聚戌丑不为贵是土爱辰未而不爱丑戌也明矣若更五行有气人命逢之田产无比晚年富贵悠悠若土太实无水则不和柔无木则不疏通上见火则焦女命多不生长土旺四季惟戌土困弱戌多为人好鬭多瞌睡辰未人好食丑人清省丑有艮土有癸水能润而膏人命遇此主能卓立生于春月其势虚弱喜火生扶恶木太过忌水泛滥欲喜比助得金而制木为祥金若多仍盗土气夏月之土其势燥烈得盛水滋润成功忌旺火煅炼焦赤木助火炎生尅无良金生水泛妻财有益见比肩蹇滞不通如太过又喜木袭秋月之土子旺母衰金多而耗盗其气木盛而制伏纯良火重重而不厌水泛泛而非祥得比肩则能助力至霜降不比无妨冬月之土外寒内温水旺财丰金多子秀火盛有荣木多无咎再加土助尤佳惟喜身强足寿徐大升曰金赖土生土多金埋土赖火生火多土焦火赖木生木多火炽木赖水生水多木漂水赖金生金多水浊金能生水水多金沈水能生木木盛水缩木能生火火多木焚火能生土土多火晦土能生金金多土变金能尅木木坚金缺木能尅土土重木折土能尅水水多土流水能尅火火炎水热火能尅金金多火熄金衰遇火必见销镕火弱逢水必为熄灭水弱逢土必为淤塞土衰遇木必遭倾陷木弱逢金必为砍折强金得水方挫其锋强水得木方泄其势强木得火方化其顽强火得土方止其焰强土得金方制其害斯言简而尽也


　　三命通防卷一
<子部,术数类,命书相书之属,三命通会>
　　钦定四库全书
　　三命通会卷二
　　明　万民英　撰
　　论河图及洪范五行
