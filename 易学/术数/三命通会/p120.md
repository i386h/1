<!-- { "loadSidebar": true } -->
　　【用财不用官财生官也用煞不用印煞生印也故云印頼煞生官因财旺非不用印用官而专用财煞则官印在其中矣印頼二句本上文四句自发眀之】
　　五行消息元理可知四柱推眀用神可见食居先煞居后功名两全酉破卯卯破午财官双美
　　【人之八字全防用神如上用煞用刃用财而不用官用印其理甚元在人消息之耳论煞当要刃无刃要有制煞强有制皆为贵论煞主名食主利故曰功名两全酉破卯卯破午亦食前煞后之意酉以卯为财午为煞财煞兼有故主财官两美然所以相破者以其相尅也必四正相破】
　　享福五行归禄眉夀八字相停
　　【此举命中最要者言之要归禄要相停不可死絶偏党享福属归禄眉夀属相停义各有所取也】
　　晦火无光于稼穑盗木多困于丙丁
　　【此以下正言不归禄不相停故不得享福眉夀土掩火光土赖木疎木本生火火多则反盗气见不中和也】
　　火虚有熖
　　【火怕晦虚则有不晦】
　　金实无声
　　【金要火无火炼则不成器实何以发声】
　　水泛木浮者活木土重金埋者阳金水盛则危火眀则灭
　　【此又细分五行不相停而有隂阳之别见五行不可太过如水泛则木浮在乙木则怕甲木则否土重金埋在庚金则畏辛金则否以乙木死于亥甲木生于亥庚金出土之金所以生巳辛金带水之金所以生子水盛则泛滥故危火明则煨烬故灭】
　　阳金得炼太过变革奔波隂木归垣失令终为身弱【金实无声炼过变革归禄享福失令身弱见要中和阳金土重则埋怕炼太过是无土也隂木失令则弱纵是归垣亦损夀也此夲上文活木阳金而言又不可无水土生养也】
　　土厚而掩火无光水盛则漂木无定五行不可太盛八字须得中和
　　【土厚即晦火无光之意水盛即水泛木浮之意五行二句又所以总结之归于中和而已】
　　土止水流全福夀水无土止必伤残
　　【此下言失中和而五行有救亦作吉论无救助方防如水流而有土止则禄夀两全余可例见】
　　木盛多仁土薄寡信水旺居垣须有智金坚主义却能为金水聪眀而好色水土混杂必多愚
　　【此言五行性气太过中亦各有所盛偏之为害也五行分四时五常配五行自然之理也或盛或薄或旺或多或混杂而仁义智信聪明愚鲁亦各从其类耳】
　　遐龄得于中和夭夀丧于偏枯
　　【此又申言人命要禀中和即前眉夀八字停均之义若太过不及失于偏枯安得遐龄之享哉】
　　辰戌尅制并冲必犯刑名子卯相刑门户全无礼徳【此以下提起地支相冲相刑言之辰戌魁罡并冲必防子卯母子相刑必乱乃冲刑之最重者余稍轻寅申巳亥为四生之局纵犯尅制刑冲亦无大害】
　　弃印就财明偏正
　　【前言大贵者用财不用印财有偏正印亦有偏正正印见财有祸偏财见印无妨正财不喜见印偏财不忌见印同此理也】
　　弃干从煞论刚柔
　　【前言当权者用煞不用印煞有刚柔弃天干而从地支阳刚阴柔金水土可从木火不可从明可从不可从之理然后知印可用不可用也】
　　伤官无财可倚虽巧必贫食神制煞逢枭不贫则夭【伤官食神同类伤官剥官命中最忌有财亦好以伤生财财生官故也无财则以贫断食神制煞命中最怕逢枭以枭夺食煞无制则兙身故夭】
　　男多阳刃必重婚女犯伤官须再嫁
　　【羊刃逢煞相停固主贵矣多则伤妻男以财为妻刃则尅制故重婚伤官有财可倚固主贵矣多则伤夫女以官为夫伤则尅制故再嫁】
　　贫贱者皆因官处遭伤孤寡者只为财神被刼
　　【官为禄有禄安得贫贱身旺得官防复行伤官运谓之背禄则无官矣安得不贫贱财为妻有妻安得孤独财少遇身旺复行劫财运谓之逐马则无妻矣宜乎该孤寡财官其人命之最要者欤】
　　财临旺地人多福官遇长生命必荣
　　【前言食伤生财为旺此则直言财临旺地如甲用戊巳为财居巳午之地为旺前言财旺生官此则直言官遇长生如甲用庚辛为官居巳子之地为生二者必须身旺方主有福荣贵】
　　去煞留官方论福去官留煞不为卑
　　【人命最怕官煞混杂用官只用官用煞只用煞故有去留方可言贵如伤官羊刃人命逢之多不吉用之去官留煞去煞留官或者亦作福论】
　　岂知遇正官却终俸禄逢七煞乃有声名
　　【正官七煞君子小人之分也岂君子不如小人正官虽得纯粹七煞一有制伏便发贵有声若正官纯粹发福悠长岂七煞之比此举其偏重者言之】
　　逢伤官反见夫财命有气遇枭神而丧子福气无依【女命最怕伤官有则伤夫其理易晓内有伤而反见夫者乃财命有气伤官生财财生官星为夫故也女命以食神为子遇枭夺食虽生子不存女倚子为福既无子又何有福之可言女命重夫子二星故举伤官食神言之】
　　天干煞显无制者贱地支财伏暗生者竒
　　【人命以煞为重前专以煞言要刃合要食制要从煞如不合不制不从天干显则煞为无情故主贫贱人命以财为福前专以财言要伤生要酉破要食旺但财不喜露要藏地支中有暗物以生之则主丰厚故为竒特】
　　三戌冲辰祸不浅
　　【魁罡最怕相冲不吉若相停为财官库不忌如三戌一辰甲辰日主贪财生祸以地网冲天罗所以忌之】
　　两干不杂利名齐
　　【两干难得不杂故主利名兼有然不可一槩言贵或是财煞或是官印或是煞刃或五行成象更入格局方作贵论】
　　丙子辛卯相刑荒淫滚浪
　　【丙辛合子卯刑干合支刑丙辛水象子卯无礼故主荒淫滚浪言极淫也女命尤忌之】
　　子午卯酉全备酒色昏迷
　　【上重子卯此并论午酉为四败之局号曰遍野桃花煞全备者多贵但主酒色昏迷女命尤忌之】
　　因财致祸贪食种疾侄男为嗣义女为妻
　　【上言财要伏藏为竒然财者众所争故有羊刃劫则因财致祸见财不可专也上言食神制煞为妙然食者人所食故有枭神夺则因食生疾见食不可贪也男以官煞为子如羊刃劫财官煞为彼用是兄弟有子而我无子故以侄男为嗣以偏正财为妻如柱中无财正位而寄生别宫是娶他人所养女故主义女为妻】
　　日时相冲卯酉始生必主迁移造化因逢戌亥平生敬信神祗
　　【此又举地支中卯酉日月门户日时遇之主迁移不定戌亥为天门日月逢之多敬信神祗或僧道也】
　　隂尅阴阳尅阳财神有用官无官鬼无鬼太旺倾危【人命以财官为重故又举而言之人皆知正财为用不知隂能尅隂阳能尅阳偏财胜乎正财造化反为得用官不可无官多反主无官不吉煞不可有煞多得从其鬼反不为害要之皆为太旺身衰不能敌倾危之道也】
　　得局失垣平生不遂归垣得局早歳轩昻
　　【得局三合局也归垣干归禄也此言人命要生旺成局势为福若得局失垣虽天干类象而地支三合却为日干休囚死絶之地亦平生不遂若得局又归垣如五星升殿入垣乃得地得时之谓也决主早歳发福曲直润下等格即得局归垣】
　　命遇枭神而与富家营运龙藏亥卯经商利赂丝緍财官俱败者死食神逢枭者防
　　【枭神固可恶小人得之有用谓其与富家营运如甲用丙火为食丙能生戊土为甲之财壬水却为甲木枭神受戊驱使丙火以托甲木互换相生为主客之道故也亦有为商自营运者谓龙藏亥卯寅为青龙巳为太常亥卯未木局八字用藏亥卯未为用神者或用财皆主丝缗之利财官为禄马人最要若俱在败絶之地或行运又到败絶用神损气安得不死食神人之爵星生财制煞命中要彼枭夺食煞无所制财无所生安得不防】
　　丁巳孤鸾命遇聪眀诗女裸形沐浴日犯浊滥荒淫【此论女命男亦同孤鸾乃甲寅丁巳戊申辛亥等日坐四生之地故多聪明祼形沐浴即子午卯酉四败之地也月时犯无伤只怕日干自坐如甲子庚午丁卯癸酉等日身坐桃花煞再遇带合故主浊滥荒淫】
　　丁逢卯日遇巳土饕食之人亥乃浆神逢酉金嗜杯之客
　　【丁干坐邜木为枭若遇巳为食故主贪食或因食生灾亥为登明酉加水为酒酉日生人逢亥必主贪杯更带刑冲主落魄或酒死】
　　归禄得财而获福无财归禄必须贫
　　【归禄身旺故用财无财而专归禄无用得伤官食神生财月吉又怕见官煞窃财之气】
　　财印混杂终为受困偏正错乱必致伤身
　　【贪财坏印故忌混杂若先财后印反主成其福不以此论官煞混杂有去留亦吉若错乱则伤身为防女命偏正错乱尤为不吉择妇者须知之或曰偏正就指财之偏正印之偏正言但于伤身难通】
　　太歳忌逢战鬪羊刃不喜刑冲
　　【此论日干与歳君相犯祸福葢日犯歳君以歳为用神者无咎如六壬日以丙丁为财柱中原有根虽犯太歳反为吉身旺者防弱者无咎日与运俱犯之方主大防五行有救亦减分数最怕天冲地击当妙察性情隂阳物元真理且如六乙人逢巳歳运活木尅活土却有生意财源倍有六甲生人逢戊歳运死木尅死土则不吉重者防身羊刃格不喜歳运刑冲小人不可犯之如八字既有羊刃多煞制伏行羊刃歳运亦防元有财者更重带伤冲刑战鬪主祸出不测经云羊刃冲合歳君勃然祸至是也战鬪独举太歳刑冲独举羊刃指其所最重言也】
　　庚逢丙扰多有不仁癸从戊合少长无情
　　【此言人之性情心术金火相刑故有此病且主人刚暴癸为少隂戊为老阳癸戊虽合化乃无情之合故以少长言之男命戊日见癸当娶少年之妇女命癸日见戊必嫁老年之夫】
　　不从不化淹留仕路之人得化得从显达功名之士【不通月气时无所归又犯孤神不从不化也若通月气时有所归则以从化论夫旺从夫化妻旺从妻化人之行藏岂止一事而立终身无改故从化成格则富贵备矣先论从化后论财官从以天干从地支如乙生八月地支重金则以金论是也】
　　化行禄旺者生化归禄絶者死
　　【此言得化得从要得禄旺不要死絶葢化成造化行夲局禄旺如丁壬化木月令春或东南方运为生行金乡或时遇申酉之地为死】
　　生地相逢壮年不禄时归败地老后无终
　　【生地相逢是命巳有长生临官行运复遇之如庚辛临官帝旺在申酉用丙丁为官用甲乙为财火至申酉运则病死是庚辛无官也木至申酉运则死絶是庚辛无财也财官俱败用神破伤虽壮年不禄时为结果人之生时最不可居于五行败地金败午木败子水土败于酉火败卯时为末主若居败地主晚年晦滞破败无终】
　　丁坐酉金丙辛遇之絶嗣财临煞位父死而不归家【丙用壬为子壬败于酉辛用丙为子丙死于酉时乃子宫既败且死岂有嗣乎如有嗣则父必不禄人命以财为父财煞同宫则难为父如庚辛用甲为父年月时见甲申坐煞官歳运煞旺主父死他乡或云煞劫煞财坐劫煞更父位推赋义亦通】
　　八专干支同类煞运煞年多防
　　【支干同类如甲寅乙卯丙午丁未庚申辛酉壬子癸丑戊午己未戊戌己丑是也行运会煞必主不禄以其恃强与煞相争煞竟尅身故也】
　　若能详观玩览贵贱万不失一
　　【余见旧注分拆破碎有失赋旨故畧注于下以明作者之意云】
　　真寳赋【明兵部尚书万　骐撰万育吾解】
　　官星带刃无尅破掌兵刑之大权财印相资没刑冲登黄阁三公之贵
