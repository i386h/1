<!-- { "loadSidebar": true } -->
　　伤官月建内有倒冲禄马格喜忌与飞天同惟时不论此格止有二日丙午丁巳夏月纯阳丙以癸水为官要柱中午多有力冲出子中癸水则丙日得官星丁以壬水为官要柱中巳多有力冲出亥中壬水则丁日得官星更得丑寅或申辰卯未但有一字合住禄马为妙多则不中丙午日怕未丁巳日怕申辰等字覊绊则己午贪合不能冲子亥中之禄柱有亥壬子癸为煞官显露则减分数嵗运同又曰丙午丁巳不论合禄只嫌覊绊年月并冲为上只月上有月内无则不能冲禄取贵日下无月时有亦可取用但丙午是刃虽贵终防一见合刃便为防命若月令亥子官煞合格或透官煞有气旺相反取合煞为大贵格不可専以日刃论不可全拘填实论丁巳日或见辛亥时柱中有己亥不妨格以丁生四月巳旺亥无气三月亦取喜行水乡见火则福只宜巳火余火不宜又曰此格有六日丙午丙寅丙戌丁巳丁未丁卯阳日为倒冲隂日为正冲丙日只有午字却用三合寅午戌全或三丙字喜印生助忌煞混杂古歌云丙日无官局午多倒冲禄马癸官和不逢未字来羁绊癸子俱无福嵯峩【又】倒冲贵气不同伦丙午飞冲子禄神癸水尅来为贵禄刑伤填实是常人【又】倒冲禄马贵非常丙日多逢午位良七煞不逢并惹绊白衣平歩入朝堂【又】丙日重逢午字多莫言羊刃失中和如行火土翻成贵见子刑冲无奈何【又】丁日蛇多是倒冲官星飞起出干宫柱中不见亥壬字辰不留蛇福贵隆【又】丁日冲官己要强亥为壬禄贵人乡柱中不见辰壬癸嵗运相扶福禄昌【又】禄马倒冲人不知丁逢巳火亥冲宜柱无官煞并绊者年少荣华富贵竒【又】丁日多逢巳字重局中无水贵和同伤官此格宜伤尽见亥刑冲数必空【又】此格无官亦自临倒冲对位禄源深丙宜午盛能冲子丁用巳多堪倒壬巳既恶辰为覊绊午尤嫌未是牵擒合神嵗运忽相遇更见填实祸不禁详诸诗止言丙午丁巳其余四日并不论及是则以此二日倒冲为正
　　天冲食禄
　　乃甲食丙丙禄在巳乃食神位上就见禄曰天厨禄须干支全见者方是若有丙无巳有巳无丙则非此不拘年月时又不専以戊日论所以与合禄不同人命五行有厨月令上纯粹四柱顺食主福慧优游更与财库相会主享父母财帛居官食禄丰厚
　　福星贵人
　　乃甲人见丙寅丙子乙人见丁亥丁丑遁得本旬中真食神主享受自然遇者非贵亦富余例推前人作甲丙相邀入虎乡歌是以年论故有丙寅丙子若以日遁则非
　　食神同窠
　　谓甲食丙甲子人见丙子之类十三位即同乃本家物也得此者不贵即富月不如日日不如时若互换生旺带禄贵者大贵如韩魏公戊申庚申庚辰庚辰宋秦桧庚午己丑乙卯壬午又明王崇古少保乙亥辛巳戊申庚申是也如倒食本家甲子年见壬子时庚子年见戊子时亦贵但损子
　　食神带合
　　谓甲人见丙有辛合巳人见辛有丙合乙见丁壬庚见壬丁丙见戊癸辛见癸戊之例主为官有权印
　　専食合禄
　　喜忌篇云庚申时逢戊日名食神干旺之方嵗月犯甲丙卯寅此乃遇而不遇戊以庚为食神庚禄在申食神健旺戊以乙为官庚能虚合卯中乙木为贵气庚申二字合乙卯二字要无甲木伤戊土卯字填实寅字冲提丙字伤庚则庚申方能转合嵗月若犯甲丙卯寅壊了贵气故皆不宜喜秋冬生日旺爱财星印绶怕冲刑破害与食格同纯粹者贵填实减半戊午戊寅二日难作此格月令若值财官当以财官论经云搢笏垂绅事圣王専食合禄景鉴云格局合禄戊日申时畏寅卯而失贵气逢酉未福禄非轻填实兮官居寂寞纯粹兮位至公卿喜财星而怡印绶怕刑冲七煞官星古歌曰合神庚申戊日强食神干旺贵非常官星乙戊天元喜六害刑冲定主伤寅卯败甲丙戕无冲无破坐朝堂运行丙戊生灾害防子刑妻不可当诗曰戊日庚申时上逢要无官印喜秋冬甲丙卯寅兼四字四营嵗运怕同宫按此格即天厨食神不必作合禄看王崇古尚书不犯甲丙寅卯录于前髙燿尚书甲戌庚午戊辰庚申年虽透甲月庚制之不犯寅卯丙字皆纯粹二命较之髙甲戊庚三竒为禄马同乡又天关地轴乾坤清夷所以官皆一品而王有边功享用优裕又张光逺长史与王公止月癸未不同是食格惟建禄身旺最贵不専秋冬生王公得之所以功名逺甚然张有学善诗亦美士也
　　红鸾天印
　　谓丙食戊而得戊戌辛食癸而得癸丑壬甲辰乙丁未日时得之主富贵
　　墨池涌泉
　　谓辛巳得癸巳癸亥如陈朝议辛巳壬辰癸巳癸亥是也推此类丙寅爱戊寅戊申爱庚申己巳爱辛亥庚午爱壬申甲戌爱丙寅壬辰爱甲申皆同此格主文贵
　　専印合禄
　　乃六癸日申时经云暗合愁刑击明逢怕尅冲正朝丹阙趋専印合禄宫葢癸日见庚申时庚与戊同宫虚合巳中戊土癸日得官星庚暗合乙木为癸日之爵星丙戊同宫为癸之财三竒俱全忌戊巳己午及丙尅庚寅冲申则减分数岁运同喜行身旺印旺金水之运大发忌入火乡格纯无壊朝官宰辅之命如胡懋功叅将丁酉甲辰癸酉庚申是此格也歌曰专印是逄癸日庚申暗合蛇宫财官隠隠在其中禄运时临发动【又】时运庚申癸日生此为专印合官星官煞不逄无丙火印身食运显功名【又】日干癸水时庚申生在秋冬富贵人大忌寅来冲贵气若生春夏惹灾迍按专印合禄虽非食伤分出与食同格故并论之
　　论阳刃【前论羊刄煞与此防】
