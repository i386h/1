<!-- { "loadSidebar": true } -->
　　【如癸酉己未丙午庚寅自贪色妻亦又甲戌癸夘日者夫多学无成荡】
　　咸池尽道主邪须看其中有浅深有制尅他方作福惺惺不得众人情
　　孛与桃花四正临那堪驿马更同音巧言令色难和众小智奸邪枉用心
　　亥子重逢不可当公姑妯娌致参商男子丈母应重拜方免妻家败一塲
　　上宫亡刼更刑冲男女逢之一例凶寳月修真非一度朱弦再续必重逢【如甲子丙寅己巳丁夘再醮】
　　羊刃亡刼落上宫尅妻生病最为凶进神若也同来到死别生离疾似风
　　孤寡双辰并隔宿时日逢之刑骨肉假子招郎何足言仍忌男女遭耻辱【如丁未戊申戊申丙辰其男为盗其女奔】女人羊刃不宜多合尅罗纹带倒戈祸起萧墙流粉黛华容难避马嵬坡
　　【如丙戌壬辰戊午壬子因讼奔出流落风尘又戊午己夘癸未戊午是合羊刃竟凶死】
　　一重羊刃为权柄三两重来凶最甚荒奸妬多为娼凶暴恶亡仍短命
　　妇人亡刼最非祥时日逢之性必刚死絶常多兼尅主合起相生亦祸殃妯娌公姑皆寡合官司内起丑声年月日时分战降命宫全带喜风光男如崔子寻花栁女似杨妃睡海棠【子午夘酉全带准上文】
　　女人天乙两三重多贵畨成吉作凶弦管丛中为活计死絶休囚又不同
　　一座贵人为好命两座贵人心不定三座贵人定作娼晚年或作豪家正
　　【如丙子己亥己亥乙亥娼也又丁酉辛亥巳亥乙亥年过不嫁老而无子】
　　色因倾国是登明期我桑中太乙星驿马更兼逢六合一生不免有声【如乙亥甲申己巳乙亥有色而死三夫又犯服内之奸】紫木罗阳四正排贵人兼印煞冲开夫荣子贵人端厚两国诰封天上来
　　禄马咸池夹贵来太阳紫木并三台聪明性巧人和顺卷耳情怀栁絮才
　　牡丹自古号花王占断风流艶一方堪笑好花难结子年年虚度好时光
　　贵人禄马定分毫时上逢之产凤毛卓荦英豪皆异众惟岐惟嶷福坚牢
　　贵人禄马在生时定主多男有白眉或有干生来凑足増光宗祖好男儿
　　五行恬澹福星临重厚温恭必至诚天使喽啰无半防却交顽福重千斤
　　满盘印绶得夫星运向夫行子息生造化夫星无刼夺兴夫旺子两宜情
　　【印绶多主无子运行财官子息反多隂干枭印重亦莫言无子行泄尅之运亦主子多而秀如癸未癸亥乙酉癸未此命行南方火土运财食之地以财制枭食神无损生七子显达夫妻偕老一命壬午时亦生五子刑夫失节】
　　杂气格中禄最佳干头便混也堪夸运行财地无伤刼嫁得才郎享福遐【甲乙丑月之例俱藏夫星干头不忌混杂此以月言也】壬辰壬戌坐中夫庚戌庚寅亦自殊壬午甲申戊寅日妇人得此福偏俱
　　【此数日坐下夫星只宜一位为福此以日言也一命庚申己丑庚寅庚辰大富八子夀五十余】
　　丙庚子午各分推已土偏于夘未宜乙日更堪己酉丑癸临己未亦当时【此数日亦坐下夫星不宜破支独见乃吉】煞星独印格中清身主清髙富贵成不有官星来混格号封恭淑重呼名
　　【女命煞印最吉如上己夘己未癸丑乙丑乙酉癸未辛未甲申庚寅戊寅壬戌壬辰丙寅等日不宜再混夫星为贵】
　　五行妇女要身衰若遇刚强灾病来岁运再行身旺地花前风雨恨相摧【五隂日宜弱强多生灾行建禄防旺地柱无官煞伤夫害子】孤鸾日犯本无儿一见官星得子竒运遇旺乡多姊妹临风惆怅緑楼时
　　【孤鸾日柱中若见官星反得其子隂日更好不可混以无儿断之运行身旺及比肩争夺真孤鸾】
　　夫星得地子多余姊妹交加反是虚财旺更逢儿位吉伤官相见又如初
　　【妇人以夫为主夫星得时必多子息若见比肩分夺反孤无子故又喜财生之再见伤官又作初论】
　　一位夫星娣妹多伤官岁运便难过纵遇有夫也伤尅寒衾独枕柰如何
　　【官星只一位是怕比肩分夺况岁运又逢伤官其害夫也必矣若原是伤官格柱中不见官无害怕行运见官战鬪讐伤尅夫无疑】
　　格用伤官亦两猜若逢食旺益夫财财星旺处生官旺无食无财印喜来
　　【伤官得时者无害但怕旺印破用食神为用得时尤竒却宜见印但不宜印多惟中则吉一命癸未乙夘庚子庚辰伤官用财嫁贵夫受封一子】
　　妇人格局要清和夫气休囚困苦多运逢财官重旺相着罗衣锦笑呵呵
　　【假如辛日生子酉月干头虚见丙火虽官无用主巧而贫再辛壬互见尅夫若得行煞官及财运生起火木则吉余照此】
　　伤官性重有权舆比刼重逢礼不疎印绶日寻清慎独丁壬化合晓诗书【此言伤官性情乖觉女中丈夫也】
　　金水相涵秀丽佳比肩也作金水夸丙逢壬制顔如玉甲逢金尅貌比花
　　【金水涵秀故多美貌若壬尅丙甲见金一煞清独其貌亦美性情亦静混杂者贱貌亦丑】
　　印绶生身遇煞良伤官财旺坐髙堂如行死絶阳肩墓独守空闺哭子防
　　【煞印相生伤官生财皆为上格若行财煞死絶阳刃比肩及伤官入墓之地伤夫尅子】
　　隂阳自旺日平常身健无依未是良运向夫乡争竞起改容再醮补填房
　　桃花红艶两交差频向妆防理鬓斜若有官星藏与透却归良室福无涯【二煞不吉妇人最忌如见官星则有倚頼反主有福】
　　桃花与煞怕同途官见桃花却旺夫金水相逢虽貌美无官贵室亦多汚
　　【官星桃花不害于良人煞星桃花则多为娼妇桃花之煞虽一而逢官遇煞逈异金水伤官无官煞其志不定】
　　食神独旺胜诸祥金水伤官得火康受气不宜逢姐妹煞星一位便为良
　　【一食遇生旺金水见火胞胎无比肩煞星一位得时比数格妇命遇之皆吉】
　　官星得禄知夫贵食遇临官子便贤福位青龙格煞食驱奴使婢夺夫权
　　【如已遇甲夫得寅月甲食丙嗣得已月主夫子俱好若煞格食格用遇禄神带青龙福位者主夺夫权聪明标致】
　　食神暗合乙夫来食旺无淆富贵胎透出财星分等第枭煞合处起疑猜
　　【食神不宜财轻又不宜太过清者第一见官次之枭煞相见不吉】
　　乙庚夏月正金疲运向西方夫得时丙子不来金水好东方遇乙贵分之
　　【乙以庚为夫夏月金失时行西扶起为吉见丙伤庚见乙争合故皆不喜】
　　辛官金水月夫轻再遇辛壬两度新运行木火难胜福不伤自己也伤人
　　【辛干以丙为官辛生秋冬遇丙则轻时又见辛壬分尅则丙愈轻运行火木夫虽得时恐不胜其福未免伤人害己】
　　巳夫秋甲暗伤支乙见干头两度期除是东方逢木旺击伤金木又交持
　　【己秋月遇甲夫支有伤官为害再见乙未去彼从此乃甲与巳合被乙战尅不能就官而从煞主两度成婚行东方木旺之地有火驱金虽好亦不免伤夫再嫁或多寡居辛未甲午已未甲戌王妃丙午辛丑己未甲子子进士女王妃】
　　庚夫金水月逢丁壬丙干头两见争富贵春风衾枕冷伤官支上怕分情
　　【庚以丁为官秋冬遇壬金水得时乃前夫被尅又从丙火若丙戌时其夫入墓子时其夫被伤虽居富贵终是寡居子亦少】
　　甲夫己午及寅宫遇丙合辛被火镕身旺食神家富足独眠孤枕怨春风
　　【甲日以辛为夫辛生春夏失时又遇丙火难以吉论葢妇人以夫为主官既受害虽财食嬴余不免伤夫若柱无辛见丙丁运行见辛亦吉】
　　丙夫夏癸月藏伤若遇庚辛西地祥木火透干能泄水夫财虽旺发难长
　　【丙干以癸为夫夏月癸水休囚内藏土为伤官如不透戊巳得辛金佐之运行西吉柱有木火泄窃癸气终是不久不见癸用食神更吉伤见则非】
　　癸水生于寅夘月合戊经行南地宜只恐干中明见甲自怜衾枕与谁依
　　【癸日生春遇戌为夫行南方及申地不为利害若甲透及癸分夺便伤夫不见戊但见甲行至戊运亦如之若原无戌用食神伤官行火地皆吉】
　　壬癸如生季月中夏间土旺亦论同不宜寅甲连相见重犯作伤反无功
　　【壬癸生辰戌丑未月及夏中伏夫星得时最吉但不宜太过若寅甲并见食神重犯作伤官论单见甲或寅则吉一命庚辰癸未癸酉戊午嫁富贵俊雅之夫生四子受封】
　　甲乙秋生夫正时煞官若混细分之舒配去留成格吉丁丙引强困乂离
　　【甲乙用金为夫星庚辛秋令得时若官煞重见分配去留不相混杂聪明富贵见丁丙重时引强地则又伤金为害】
　　戊己春生木正青煞官多处便为情支干遇合方成吉防水重金又一评
　　【戊巳春生有二论已日虽官煞混杂有甲合为贵戊日宜清乃贵都利煞为用皆怕金水多水渗其土金多害木行南运不忌】
　　庚辛夏月丙丁藏不透干头便是良只恐煞官交互见非为不吉也争强
　　【庚辛己未月或寅夘戌月俱有财官不宜丙丁多透煞官混杂相伤二丙一辛争合俱为不吉葢金生春夏巳失之柔再透则太过故也】
　　丙丁冬月与秋同独遇为竒乱则空煞正官清居富贵不堪混杂日临凶
　　【水冬旺秋相丙丁生秋冬夫星得地官煞皆美见官只论官见煞只论煞不宜混杂清者富贵乱者浊】
　　财旺生官格最稀财官相遇十分竒夫荣子贵因财旺贞洁贤良五福宜
　　【一命丁丑癸丑己未甲子嫁贵夫三子受封夀不永一命丁酉癸丑己巳甲子受封生子与上大同】
　　【总歌】正气官星第一格财官两旺亦同説官星带合兼坐禄女命逢之真有福官星桃花是良人带合兼煞便不同印绶天德惟最妙日贵财官亦相肖独煞有制羊刃同伤官生财亦不凶归禄逢财准此断食神生旺尤堪羡煞化印绶格局纯二德扶身贵无伦三竒合局真造化拱禄拱贵也不怕煞官混杂兼无制此等女人不堪娶伤官太重又见官贪财破印俱不堪比肩重犯多争妬财官遇刼决不富财多身弱亦如然羊刃冲刑尸不全金神带刃凶恶断桃花带合乱看无官见合多官合倒揷桃花乱闺阁身旺无依夫子伤此等女人大不祥倒食重犯须减福更犯寡宿主独宿孤鸾红艶隂阳差此等神煞俱不佳若是贵命合官印小小神煞不为病
　　【又曰】择妇须沉静细説与君聼夫星要强健日干当柔顺二德坐正财富贵自然来四柱带休囚增名又增夀贵人一位正两三作宠娉金水若相逢必招美丽容四贵一位煞权家富贵説财官若藏库冲开无不富寅申己亥全孤腹便便子午并夘酉定是随人走辰戌兼丑未妇道必大忌有辰怕见戌有戌怕见辰辰戌若相见多是破人有煞不怕合无煞却怕合合神若是多非妓亦呕歌羊刃带伤官驳杂事多端满盘却是印损子必须定天千一字连孤破祸绵绵地支连一字两度成婚事此是妇命诀千金莫轻视
　　论小儿
