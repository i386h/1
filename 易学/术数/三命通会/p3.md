<!-- { "loadSidebar": true } -->
　　天高寥廓六气回旋以成四时地厚幽深五行化生以成万物可谓无穷而莫测者也圣人立法以推步者盖不能逃其数观其立数之因亦皆出乎自然故载于经典同而不异推以达其机穷以通其变皆不离于数内一曰水二曰火三曰木四曰金五曰土者咸有所自也水北方子之位也子者阳之初一阳数也故水曰一火南方午之位也午者阴之初二阴数也故火曰二木居东方东阳也三者奇之数亦阳也故木曰三金居西方西阴也四者偶之数亦阴也故金曰四土应西南长夏五者奇之数亦阳也故土曰五由是论之则数以阴阳而配者也若攷其深义则水生于一天地未分万物未成之初莫不先见于水故灵枢经曰太一者水之尊号先天地之母后万物之源以今验之草木子实未就人虫胎卵胎胚皆水也岂不以为一及其水之聚而形质化莫不备阴阳之气在中而后成故物之小而味苦者火之兆也物熟则甘土之味也甘极而反淡淡本也然人禀父母阴阳生成之化故先生二肾左肾属水右肾属火火曰命门则火之因水而后见故火曰次二盖草木子实大小虽异其中皆有两以相合者与人肾同亦阴阳之兆是以万物非阴阳合体则不能化生也旣阴阳合体然后而春生而秋成故次三曰木次四曰金盖水有所属火有所藏木有所发金有所别莫不皆因土而后成也故次五曰土木居于东金居于西火居于南水居于北土居于中央而寄位四维应令四季在人四支故金木水火皆待土而后成兼其土数五以成之则水六火七木八金九土常以五之生数不可至十者土不待十以成是生成之数皆五以合之明大衍之数由是以立则万物岂能逃其数哉三阴三阳正化者从本生数对化者从标成数五运之纪则太过者其数成不及者其数生各取其数之生成多少以占政令气化者复着之述作盖明诸用也周子曰五行之序以质之所生而言则水本是阳之湿气以其初动为阴所陷而不得遂故水阴胜火本是阴之燥气以其初动为阳所检而不得达故火阳胜盖生之者微成之者盛生之者形之始成之者形之终也然各以偏胜言也故虽有形而未成质以气升降上不得而制焉木则阳之湿气浸多以感于阴而舒故发而为木其质柔其性暖金则阴之燥气浸多以感于阳而缩故结而为金其质刚其性寒土则阴阳之气各盛相交相抟凝而成质以气之行而言则一阴一阳往来相代木火金水土者各就其中而分老少耳故其序各由少而老土则分旺四季而位居中者也此五者若参差而造化所以为发育之具实并行而不相悖盖质则阴阳交错凝合而成气则阴阳两端循环不已质曰水火木金盖以阴阳相间言犹曰东西南北所谓对待者也气曰木火金水盖以阴阳相因言犹曰东南西北所谓流行者也质虽一定而不易气则变化而无穷所谓易也程子曰动静阴阳之本也五行之运则参差不齐矣张子曰木曰曲直能旣曲而反伸也金曰从革一从革而不能自反也水火气也故炎上润下与阴阳升降土不得而制焉木金者土之华实也其性有水火之杂故木之为物水渍则生火然而不杂也盖得土之浮华于水火之交也金之为物得火之精于火之燥得水之精于水之濡故水火相待而不相害铄之反流而不耗盖得土之精实于水火之际也土者物之所以成始而成终也地之质也化之终也水火之所以升降特兼体而不遗者也又曰阳陷于阴为水阴附于阳为火朱子曰五行之序木为之始水为之终而土为之中以河图洛书之数言之则水一木三而土五皆阳之生数而不可易者也故得以更迭为主而为五行之纲以徳言之则木为发生之性水为贞静之体而土又包育之母故水之包五行也以其流通贯彻而无不在也木之包五行以其归根反本而藏于此也若夫土则水火之所寄金木之所资居中而奠四方一体而载万类者也又曰水火清金木浊土又浊邵子曰金火相守则流木火相得则然从其类也水遇寒则结遇火则渴从其所胜也
　　论五行生尅
　　五行相生相尅其理昭然十干十二支五运六气岁月日时皆自此立更相为用在天则为气寒暑燥湿风在地则成形金木水火土形气相感而化生万物此造化生成之大纪也原其玅用可谓无穷矣　木主于东应春木之为言触也阳气触动冒地而生也水流趋东以生木也木上发而覆下乃自然之质也　火主于南应夏火之为言化也燬也阳在上阴在下燬然盛而变化万物也钻木取火木所生也然火无正体体本木焉出以应物尽而复入乃自然之气也　金主于西应秋金之为言禁也阴气始禁止万物而收敛披沙拣金土所生也生于土而别于土乃自然之形也　水主于北应冬水之为言润也阴气濡润任养万物也水西而东金所生也水流曲折顺下而达乃自然之性也　土主于中央兼位西南应于长夏土之为言吐也含吐万物将生者出将死者归为万物家故长于夏末火所生也土或胜水水乃反土自然之义也五行相尅子皆能为母复雠也木尅土土之子金反尅木金尅木木之子火反尅金火尅金金之子水反尅火水尅火火之子土反尅水土尅水水之子木反尅土互能相生乃其始也互能相尅乃其终也皆出乎天之性也素问所谓水生木木复生火是木受窃气故水怒而尅火即子逢窃气母乃力争与母被鬼伤子来力救其义一也强可攻弱土得木而达实可胜虚水得土而絶阴可消阳火得水而灭烈可敌刚金得火而缺坚可制柔木得金而伐故五者流行而更转顺则相生逆则相尅如是则各各为用以成其道而己
　　论支干源流
　　夫干犹木之干强而为阳支犹木之枝弱而为阴昔盘古氏明天地之道达阴阳之变为三才首君以天地旣分之后先有天而后有地由是气化而人生焉故天皇氏一姓十三人继盘古氏以治是曰天灵澹泊无为而俗自化始制干支之名以定岁之所在其十干曰阏逢旃蒙柔兆彊圉着雍屠维上章重光黓昭阳十二支曰困敦赤奋若摄提格单阏执徐大荒落敦牂协洽涒滩作噩阉茂大渊献蔡邕独断曰干干也其名有十亦曰十母即今甲乙丙丁戊己庚辛壬癸是也支枝也其名十有二亦曰十二子即今子丑寅卯辰巳午未申酉戌亥是也谓之天皇氏者取其天开于子之义也谓之地皇氏者取其地辟于丑之义也谓之人皇氏者取其人生于寅之义也故干支之名在天皇时始制而地皇氏则爰定三辰道分昼夜以三十日为一月而干支始各有所配人皇氏者主不虚王臣不虚贵政教君臣所自起饮食男女所自始始得天地阴阳之气而有子母之分于是干支始各有所属焉至于伏羲仰观象于天俯观法于地中观万物与人始画八卦以通神明之徳以类万物之情以作甲厯而文字生焉逮及黄帝授河图见日月星辰之象于是始有星官之书命大挠探五行之情占斗纲所建于是始作甲子配五行纳音之属路史云伏羲命潜龙氏筮之乃迎日推策刚柔建造甲子以命岁时配天为干配地为枝枝干配类以纲维乎四象故情伪相感而星辰以顺则至黄帝命大挠探五行之情考天书三式以十干十二支衍而成六十取纳音声而定之为纳音即甲子乙丑海中金之类是也风后释之以致其用而三命行矣彼术家以黄帝定天干十字属河之图地支十二属洛之书以鬼谷子算成纳音东方朔解纳音象皆不得其源而妄云也浚川王氏曰昔大挠作甲子名数无有穷已便于纪时偶尔定之若推考其源必日月初转之日而后为甲子可也天之开尚未有地安能有人尚未有人孰从而传以记之以为本于十二辰之常而知之耶天地之运如环无端运周一元磨硙之转独不再始乎日周十二时天之运独不再子乎一元之上安知其不有一元耶况厯元之度牛斗之变岁差远矣后世之厯各自为据以求合时尔古厯之法随世亡矣安能算而合之今之言甲乙者必曰实有木气主之而今日木明日火后日土不亦诬乎或曰大挠占斗柄而造甲子必能远遡天地之始故以年甲子月甲子日甲子时甲子为厯元不思占斗柄止可定十二月天地初开辟日月如合璧五星如连珠俱起于牵牛之初而后可以定夜半之冬至此乃死法故孟子以为千岁之厯可坐而致以今之厯考之如所云云则天地之开辟者亦数矣是岂天地之始耶日月初转之始耶文字未兴天运无稽又安能尽推之也耶按王説果为有见然古今高人达士稽考天数推察阴阳以太乙数而推天运吉凶以六壬而推人事吉凶以奇门而推地方吉凶以年月日时而推人一生吉凶如天罡淳风一行虚中辈无不奇中抑又何耶若如王氏所説前皆不足信矣其然岂其然乎
　　论十干名字之义
　　天气始于甲干地气始于子支者乃圣人究乎阴阳重轻之用也著名以彰其徳立号以表其事由是干甲相合然后成纪远可步于岁而统六十年近可推于日而明十二时岁运之盈虚气令之早晏万物生死由今验古或得而知之非特是也将攷其细而知未萌之祸福究其用而察向往之死生则精微之义可谓大矣哉是以东方甲乙南方丙丁西方庚辛北方壬癸中央戊巳五行之位也盖甲乙其位木得春之令甲乃阳内而阴尚包之草木始甲而出也乙者阳过中然未得正方尚乙屈也又云乙轧也万物皆解莩甲自抽轧而出之丙丁其位火行夏之令丙乃阳上而阴下阴内而阳外阳丁其强适能与阴气相丁又云丙炳也万物皆炳然着见而强大戊巳其位土行周四季戊阳土也万物生而出之万物伐而入之己阴土也无所为而得巳者也又云戊茂也已起也土行四季之末万物含秀者抑屈而起也庚辛其位金行秋之令庚乃阴干阳更而续者也辛乃阳在下阴在上阴干阳极于此庚更故也而辛新也庚辛皆金金味辛物成而后有味又云万物肃然更改秀实新成壬癸其位水行冬之令壬之言任也壬乃阳生之位壬而为胎万物怀妊于壬与子同意癸者揆也天令至此万物闭藏怀妊于其下揆然萌芽此天之道也以为日名焉故经曰天有十日日六竟而周甲者此也盖天地之数甲丙戊庚壬为阳乙丁己辛癸为阴五行各一阴一阳故有十日也
　　论十二支名字之义
　　夫清阳为天五行彰而十干立浊阴为地八方定而十二支分运移气迁岁岁而盈虚应纪上升下降物物而变化可期所以支干配合共臻玅用矣子者北方至阴寒水之位而一阳肇生之始故阴极则阳生壬而为胎子之为子此十一月之辰也至丑阴尚执而纽之又丑阴也助也谓十二月终始之际以结纽为名焉寅正月也阳已在上阴己在下人始见之时故律管飞灰以候之可以述事之始也又寅演也津也谓物之津涂卯日升之时也又卯茂也言二月阳气盛而孳茂辰者阳巳过半三月之时物尽震而长又谓辰言震也己者四月正阳而无阴也自子至巳阳之位阳于是尽又已起也物毕尽而起午者阳尚未屈阴始生而为主又云午长也大也物至五月皆丰满长大也未六月木已种而成矣又云未味也物成而有味与辛同意申者七月之辰申阳所为而巳阴至于申则上下通而人始见白露叶落乃其候也可以述阴事以成之又云申身也言物体皆成酉者日入之时乃阳正中八月也又云酉緧也万物皆緧缩收敛九月戌阳未旣也然不能事潜藏于戌戌中乃干位戌为天门故也又云戌灭也万物皆衰灭矣十月亥纯阴也又亥劾也言阴气劾杀万物此地之道也故以此名月焉
