<!-- { "loadSidebar": true } -->
　　或问隂阳何所配合为夫妇而成六亲【答云】如甲以乙为妹配与庚金为妻丙以丁为妹配与壬水为妻戊以巳配甲庚以辛配丙壬以癸配戊一隂一阳配成夫妇有夫妇然后有父子有父子然后有兄弟六亲者父母兄弟妻子也六甲娶巳为妻甲已合而生庚辛为子男取尅干为嗣女取干生为息则巳者庚辛之母庚辛者己之子也庚娶乙木为妻乙庚合而生丙丁则乙庚者丙丁之父母庚为父乙为母故谓隂干生我者为母我尅阳干者为父尅我者为官为子我尅者为财为妻比和者为兄弟娣妹生我妻隂干为丈母妻尅阳干为丈人尅我女者为女壻食神为孙其余六亲俱于十千变化取用且如六甲生人以癸水为母癸为正印如遇已土正财戊土为父【戊合癸也】戊是偏财如遇比刼则父有伤六乙生人亦以癸为母癸是偏印以戊为父戊是正财甲乙俱以庚辛为子庚金为男在甲则为七煞在乙则为正官也辛金为女在乙则为七煞在甲则为正官也巳土为妻戊土为妾谓乙木尅己土也虽云隂见隂不成配合然隂木尅不得阳土且妇人以隂为正也故云甲乙俱以己为妻戊为妾如女人则甲遇庚七煞乙遇庚正官皆夫星也谓庚是阳男为正夫属阳不可以辛隂为夫也但阳见阳多无情隂见阳则夫妇和鸣【或云】取正财为妻偏才为妾女甲则辛为正夫取隂阳之正合也甲乙生人俱以甲为兄姊乙为弟妹以丁为婆生我父者为祖母丁生戊也壬水为公壬与丁合也又以丁火为丈母生我妻者为我外母丁生巳配与甲作正妻也壬为丈人壬与丁合也妻之兄弟为妻舅己土为妻戊土则为妻兄妻舅癸水则是舅之妻为妗也其余八干俱以类推女人取用与男不同我生者为子尅我者为夫生我夫者为姑尅我姑者为公其余父母兄弟皆与男同断但须辨其隂阳耳如甲乙干则以丙为男丁为女庚为夫辛为夫之兄弟已为姑甲为公也【或曰】食神为子伤官为女取隂阳之各生也【经云】以年为祖业月为父母兄弟门户日为妻妾已身时为子息须看四柱之中父母兄弟妻子星居何地论旺相休囚而言其吉凶如父母星坐长生旺库禄马贵人之地则主父母富贵福夀荣耀如坐空刑尅煞死亡衰败交并之地则主父母贫薄破伤刑夭或死于外及不善终若带刑带破害虽居于生旺库之地主父母有夀而贫贱兄弟星若生得时得令坐长生库旺禄马贵人之地则主兄富贵荣华成羣如坐刑尅煞刃死絶衰败之地兄弟不得力如坐长生旺库而遇刑冲破害者虽有兄弟而仇敌及不得力如妻妾星坐生旺库禄马贵人之地或有物以生之主妻妾富贵荣华美貌多才如坐空刑尅煞羊刃死絶冲败之地则主妻妾贫薄丑貌刑夭乱残疾或产亡不得力如坐生旺禄马之地被刑冲破害妻虽有夀亦主破相贫薄如禄马贵人财库之地带刑冲尅煞主妻虽富贵亦夭如子息星坐生旺禄马贵人官印之地有物以相生主子息荣华聪明多得送老如坐禄马贵人居于死絶之地虽有聪明俊秀不送老也如居生旺之地被刑冲破害有子主愚顽或残疾送老如居死絶又刑冲破害刼财之地不得子之力纵有子主残疾破相或不才女命如子居生旺之地主多子如坐禄马贵人主子富贵福夀如坐空刑尅煞并冲羊刃死絶之地主子不得力若妾位居生旺则宜主偏生之子【赋云】论其眷属忧其死絶【三命云】四柱观其九族三元辨其六亲是也或问甲乙日主以戊癸为父母四柱干支并无癸水只戊壬二字显于干头或藏于地支则论何者为父母【答曰】本经所谓明干有时明干取明干无时暗中求是也如柱无癸字只有戊字是甲乙之父将父求其母如无母只将壬为母亦须论戊为父其戊壬不得系婚配非儿女嫁娶必是服内成亲或母多父岁或失婚而再配也或又问甲日主月支年支是乙木时支是甲木乙先甲后何为兄何为弟【答曰】不论先后只以强为兄弱为弟夫人之生也上父母下妻子中兄弟其聨属离合命之为也言命不及六亲自是偏见但世人不达正理以五阳干取为母为妻为女五隂干取为父为夫为男谬戾甚矣此法教人甲取巳为妻乙亦取己为妻不当取戊戊乃阳也甲以庚为嗣以戊为父以癸为母乙亦如之不拘偏正惟辨隂阳阳男隂女理之大顺也【神白经云】甲人丁为父壬为母乙人戊为父癸为母余八干例见是不论阳男隂女只取隂生隂阳生阳生我者为母与母合干为父夫妻合而后生子阳干伤官为父正印为母隂干正财为父偏印为母见父则无父而发见母则无母而发尅年干不利父尅月干不利母干鬼不利父倒食不利母胎与四柱交并即有异父母也其説亦通【又曰】春秋二分前后犯夘酉日时者主散絶骨肉祖业辛酉日时名白虎临庭在日尅妻在时尅子不利骨肉戊申戊寅名六道消虚主不利亲族壬戌日时名天后失行主不利妻孥【广録云】凡命生时辰戌丑未主妨父母带刼煞亡神元辰羊刃多者亦然日时犯两重亡神者尅母若时犯辰戌丑未却不犯恶煞亦不尅【天元变化书云】凡命生在父母气絶弱之位者必刑尅带煞多者主离背不必在四季之时【尺璧云】凡时犯刼煞羊刃虽非辰戌丑未亦有尅四维母四正父也【直道歌云】四季生人背太阳定主父先亡【壶中子云】月坐孤虚棣蕚凋悴【尺璧云】凡己酉丑全带辛字者主骨肉在他乡不得归葬【鬼谷遗文云】五墓为葢藏之地时贵亦妨四孟是孤絶之神带煞必尅【珞琭子云】眷属同于水火相逢于沐浴之乡骨肉中道分离孤宿尤嫌于隔角【古歌云】隔角分明亥子初日时犯着定应孤若非父母隔絶早定主偏房外寄居累犯惟宜孤立吉更将年上来求日妻家不是防无人便是自身姓非一时上子孙少更迟不然不出在亲闱月中兄弟应须少日里当防几换妻
　　妻妾引例章
　　正财妻偏财妾也且如甲日生用己为正财即为正妻戊为偏财即为偏妻若日干健旺四柱见己为正妻得时令遇旺乡畧带官星主妻贤明才貌兼全因妻遇贵岁时中有印临之主妻有财物嫁资若正财衰偏财旺显主有偏妻分縁若己字落防或坐死絶之乡或生春令日主健旺如甲寅等类主不了尅妻若妻生得旺日坐衰局或居死墓之地主自淹滞一生着妻妾欺或再嫁他人若甲申甲戌日生甲寅乙夘月日主大旺虽有妻以比肩分夺恐不免嫁他人或着他人占之或妻有别情余同此例断
　　子息引例章
　　子嗣者即官星也官星得令八字无伤官冲尅加之日主自坐旺乡便子孝送终后代荣昌假甲乙日用金为嗣金旺则四九之子合数若日主柔弱坐煞官星坐旺显之地更带三刑六害隔角交加或合煞局定主子多不孝逺离他乡亡家若日主太旺坐空亡宫命带伤官败财官星无气定一生孤独无子送终偏房庶出亦难若时上七煞太旺或七煞制伏太过皆主难为子如官煞相混去留不清或招两般子但透煞者必先招女煞为偏子或为女也余考士大夫命有子者官多正出煞多庶出煞重女多官重多子又以干支分子女干支叠见者子女俱多若时落空亡原是官煞子女亦有二三伤官俱无带财印别论印则有女财则有子若伤官成格如防贵刑合之例柱有官煞亦主有子落空则无若伤官坐煞如丙日见己亥时之类亦有子但不和顺若论生子岁运官煞重则在伤官食神官煞轻则在财年或官煞年官煞轻食伤重须是偏印正印年官煞重而财又多须得比刼羊刃或天地合三合六合年分以此活法叅之蔑不中矣
　　父母引例章
　　父以偏财论母以印绶论无伤则少年无妨害假庚日用甲为父如柱中再见庚字或合巳酉丑金局即伤父若命带七煞则不妨如日干健旺甲字在亥夘未寅或冬令主父母和顺或父受官封皆可类推又戊日生者取丁火为母忌柱中正财太重转尅印绶如贪财坏印之説元带天地之财运行财乡则尅早只有地财运未行财乡则尅迟四柱有正官一位不妨如戊日生四柱原有二壬皆得地主母有二夫正印为母偏印为继庶之母若人命带父母全一生得祖业分縁又无尅剥之患
　　兄弟引例章
　　兄弟者即刼财比肩甲见乙乙见甲之类如庚日坐寅午戌之上或临死墓之乡却有辛酉自旺之弟带财得时主弟自明显兄不及弟之福如兄弟相和强弱相分其理则一如不和者乃四柱带庚丁辛丙之类兄之官星尅弟之本身如此五行自然不和【本经云】不仁不义庚辛与甲乙交差此之谓也余仿此推
　　【歌云】煞官混杂带三刑更无财曜是偷生我明他暗从他象父死之时不赴灵庚金化成火相持父亡见血不须疑比肩三合族人害三刑零落及离妻比肩暗损及门房兄弟无情被防欺如带比肩成别象兄弟不睦报君知妻带三合及坐妻妻从认得是亲支坐妻透妻成别象定主离妻又娶妻多透妻财须怕妇妇归絶路不生儿化成别象尅正夫必主欺夫礼义疎身旺食强亦如此食明旺相慬然殂阳母专位主偏生母来父上受其惊天时地利生过月七煞兼行顶上偏儿归煞地母有疾丙丁双者顶双灵日禄归时须孕梦小儿无乳食神冲壬子乙酉时偏生丙戌丁壬妻防灵背父而生甲乙夘此时须要记分明
　　【赋云】过房入舎年月冲分随母从夫财空印旺早年父防偏财临死絶煞宫防岁母离印绶逢财多死地比肩重而兄弟无情羊刃多而妻宫有损官逢死絶之地子招难得若见伤官太甚儿亦难留如遇冲破提纲定主离于祖业再见空亡三畨四废印绶逢生母当贤贵偏财归禄父必峥嵘官星临禄旺之乡子当荣显七煞遇长生之位女招贵夫自身借宫所生多主依人过活妻星失令半路抛离若乃借宫所生亦是他人义女印绶旺而子少息希七煞强而女多男少偏财逢败父主风流子曜若临破家荡产妻入墓不得妻财父临库父当先死比肩逢禄兄弟名髙印绶被尅母亲防早桃花若坐煞星妻宫决主荡年冲月者祖基不守日冲时者妻子难为若见天元刑战父母不全如遇地支所生凶中成吉七煞能生正印萱堂暮景精神伤官喜助偏财椿老百年安逸比肩虽有兄弟比重而父夀难延旺财可以生官财多而母年不固食神频见难招继续之人羊刃重逢再配持家之妇官鬼盛则昆仲消疎七煞兴则己身不利夫妻偕老皆因财旺身强子女盈眸只为官兴煞盛四柱相生值吉曜三代皆全五行战尅遇凶星六亲不备若推女命反此详婆是偏财若是伤官当考夀公为比刼如逢七煞命难延财官兴盛必招富贵之夫食比司权当生贤孝之子印绶能伤子息逢财反得安康同类干头为娣妹财上支絶不兴夫此则六亲真妙诀五行生尅定荣枯
