<!-- { "loadSidebar": true } -->
　　【此言人命有生旺死絶而行运所值有宜与不宜通指五行言也庚为众金之主故居申而生水水归亥子冬天而旺壬为聚水之源故居亥而生木水归寅卯春天而旺甲为羣木之首故居寅而生火火归巳午夏天而旺戊为众土之尊故居巳而生金金归申酉秋天而旺壬癸亥子一类水也水生于申而旺于子甲乙寅卯一类木也木旺于卯而死于午故壬癸秋生而冬旺甲乙夏死而春荣】
　　丙寅丁卯秋天宜以保持己巳戊辰度干宫而脱厄【此指纳音言也丙寅丁卯炉中火火之旺也至秋宜以保持以火至秋而死况他火乎巳巳戊辰大林木木之盛也度干宫而脱厄以木至亥而生也况别木乎又丙寅丁卯举火之类火既尅金秋天保持者何也言水生于秋故也巳巳戊辰举木之类木既生亥干宫脱厄者何也言亥有干金故也明五行休旺之道造化自然之理或元命或行运或流岁皆宜慎之】
　　值病忧病逢生得生旺相峥嵘休囚灭絶论其眷属忧其死絶
　　【值病忧病以休囚灭絶为言逢生得生以旺相峥嵘为义值病忧病者五行病中逢鬼是也木值辛巳金火值甲申水土遇庚寅木金逢乙亥火如此之类休囚灭絶逢生得生者五行生处逢生是也木临癸亥水火得庚寅木水值壬申金金逢丁巳土如此之类旺相峥嵘或值之于当生或逢之于岁运更看始终随宜消息五行生我者父母我生者子孙尅我者官鬼我尅者妻财比和者兄弟忌在空亡死絶之地忧居休囚衰败之乡随眷属所得言之此总论五行生乎天地之间寓于十二支内有长生沐浴冠带临官帝旺衰病死墓絶胎养内有四吉四凶四平也】
　　墓在鬼中危疑者甚足下临丧面前可见
　　【墓在鬼中乃五行墓中逢鬼如金畏巳丑火木防乙未金水愁丙辰土土忌戊辰木火怕壬戌水如此之格或行乎岁运主危疑之甚足下临丧以命前二辰为丧门如辛亥人见已丑既入墓又临丧乃足下同为祸面前可见言其凶速也若太岁诸煞大小运临之忧其不测之灾防有外服之象】
　　凭阴察其阳祸岁星莫犯于孤辰恃阳鉴以阴灾天年忌逢于寡宿
　　【寅卯辰人巳为孤辰丑为寡宿其寅辰为阳之位丑巳为阴之位故曰凭阴察其阳祸岁星莫犯于孤辰巳午未人以申为孤辰辰为寡宿未巳为阴之位申辰为阳之位故曰恃阳鉴以阴灾天年忌逢于寡宿天年犹小运也岁星犹太岁也阳以孤辰为重阴以寡宿为重徐曰阴以阳为对阳以阴为耦言阳则未尝无阴言阴则未尝无阳故凭阴可以察阳恃阳可以鉴阴岁星者太岁也不可在孤辰之上假令寅卯辰人遇太岁在巳寅人勾绞卯人丧吊辰人谓之控神煞又谓之邀神煞主阻碍抑塞天年亦太岁不可在寡宿之上如寅卯辰人遇太岁在丑辰人勾绞卯人丧吊寅人谓之窥神煞又谓之迫神煞主人窥窃逼迫防害其或三元刑战岁运不和是五行禄马为害之年则为凶尤甚】
　　先论二气次课延生父病推其子禄妻灾课以夫年【五行相生为父子其为传受之气青赤等类是也阴阳相制为夫妻其为交合之辰支干等类是也假令金病无疑畏火急求水以救之以金生水为子能尅火故也又如金之灾者恐值火也且看火之休旺何如此乃救解二法最为详要徐曰二气者阴阳也延生者命运也先别阴阳次分命运父病二句是明阴阳进退之象也假令庚辰人十月生庚金病于亥是父病也庚生壬为子壬禄在亥是子有禄也庚以乙为妻大运到巳乙木病于巳是妻灾也而庚金复得延年五行俱如此类如壬癸日生人以庚辛为父行亥子运金病死亥子主父母灾或丁忧丙丁日生人以庚辛为妻行寅卯运金絶寅卯主妻灾或丧偶又如丙寅人大运至戊申火虽病而丙寅为戊申之父土至申长生子禄既生父承子禄之荫虽病亦不至死如丁卯人行运至甲午火尅金为妻金至午而败可谓妻灾丁卯火旺于午又逢天禄金火相得阴阳相合虽五行妻灾以夫年旺而不为凶葢父子天合夫妻人合是人之至亲骨肉也故观其夫子之命遇凶神恶煞当刑伤父母妻子则父病必深妻灾必重】
　　三宫元吉祸逢可以延推始末皆凶灾忽来而迅速【三宫乃禄命身三元长生之宫四柱寓居是宫逢禄马贵人五行生旺谓之元吉虽行年岁运逢凶神恶煞欲为之祸亦迟延而不至于夭折三元五行无气加以岁运凶神恶煞来临是始末皆凶其祸之至迅速而不可救徐曰前论阴阳始终此説人命吉凶如命内天元人元支元内外岁月时中值贵禄不居休败是根基主本三元元吉或值行年太岁运命乖危之地然亦可以推祸以迟延也若三元内外虽有禄马贵气却八字中冲刑破害不唯有贵而不贵又终为凶人之命如遇吉运则防因福生祸遇凶运则灾忽来而迅速二解同一义也】
　　宅墓受煞落梁尘以呻吟丧吊临人变宫商为薤露【命前五辰为宅命后五辰为墓煞刼煞灾煞岁煞也命前二辰为丧门命后二辰为吊客人人元也古之善歌者有绕梁之声善唱者合宫商之曲今易以呻吟愁叹变为薤露挽歌则丧吊临门宅墓受煞故也其或太岁凶煞临并大小运限刑冲必致凶祸切宜预偹或宅墓二位若遇逐年太岁丧门吊客黄旛豹尾太阴大耗将军诸恶煞入宅一主呻吟二主忍痛三主分离四主哭泣此为四声入宅或云移居避舍可免此言流岁所遇之凶煞也人命原有尤重】
　　干推两重防灾于元首之间支拆三轻慎祸于股肱之内下元一气周居去住之期
　　【干推两重者干为天元以象元首遇德见贵者吉逢煞值鬼者凶天元两值受尅如甲子生得庚午月加以庚午日谓之重者干不胜重尅故也防灾于头目胸背之间支拆三轻支犹人之支节主之于命带三合六合者吉逢四冲三刑者凶支辰三刑逢伤如辛酉人得庚寅月丁巳日戊申时谓之轻者刑不至于本命故也慎祸于腹脏股肱之内或以三合逢伤亦通下元一气纳音是也其主宰五行逐干支迁变而成否泰其灾祸不拘元首股肱故云周居去住之期天干推两重况三乎支拆三轻况两乎此干支轻重之别也或曰此论十干遇大运在本年上值干反尅太歳干尅名为鬼临头患头而之疾十二支辰若身命逢生死旺五鬼须有四肢腰脚之疾比于干为轻也复言气运陶隠居歌曰甲巳五年乙庚四丙辛三岁丁壬二戊癸须从一岁推又有纳音行运气相生福德相尅凶五行恭顺皆如意金人遇金犯凶祸木人见木营求遂水人值水主动摇运顺逆气须还记假令癸酉男命三月生三月建丙辰便従丙辰起三岁丁巳土二岁此五年纳音是土别无刑尅戊午住一年巳未住五年此六年纳音是火金遇火凶庚申上四年辛酉三年此七年纳音是木自十二至十八主营求称遂余仿此循环数之或一宫住五年或住一年故云去住之期大运住在旺乡设使气有相制则不能为害】
　　仁而不仁虑伤伐于戊巳至于寝食侍卫物有鬼物人有鬼人逢之为灾去之为福
　　【甲乙本五常为仁今反言不仁以其尅戊巳凶也如甲见戊乙见已偏阴偏阳为尅为伐为孤为背则五行为不仁也若甲见巳乙见戊刚柔相乘两得其所未可以不仁言也赋中举甲乙戊己为例其余五行可以例求五行变化与人事相通至于寝食侍卫皆不外于仁而巳五行我尅之谓财尅我之谓鬼譬之辛卯人遇丁酉辛禄在酉逢丁为辛之鬼是之谓禄头逢鬼物有鬼物命支属木酉支属金金来尅木是之谓人元受尅人有鬼人格局中类此者运逢之则为灾去之则为福或曰君子晨兴暮寝常宜摄卫防持其或食息弗调动过生灾于是合中逢鬼吉内藏凶虽或人情所为亦被阴阳所宰然也寝食言调养之至切也侍卫言左右之至近也此二者甚不可轻忽以物中有鬼物人中有鬼人吉凶之变自近及远为速之甚也且如戊见甲为不仁或岁月时中见庚辛则为仁谓戊食庚庚来制甲或见巳亦为仁谓巳合甲能侍卫甲也戊逢甲本不仁为灾有庚巳寝食侍卫是谓去之为福】
　　就中裸形侠煞魄徃酆都所犯有伤魂归岱岭
　　【就中是本上文鬼物鬼人言就中所遇极重者五行沐浴之地谓之裸形如本音沐浴大运逢之者灾水土人运在酉木人运在子火人运在卯金人运在午鬼谷子谓之波浪限侠煞者元辰七煞也如人运在沐浴之上与太岁并者灾或当生岁时原有所犯之神则魂归岱岭魄徃酆都此至凶之名也或云侠煞拱七煞也裸形见煞尤为不吉午乃辛煞酉乃乙煞子乃丁煞卯乃巳煞假如辛巳日乙未时是裸形侠煞余仿此或以甲子金人得戊午岁金裸形在午加以戊午旺火夹带自刑反吟灾煞破甲子之命如此则所犯有伤】
　　或乃行来出入抵犯凶方嫁娶修营路登黄黒
　　【行来出入动作施为也嫁娶修营乃动作施为中之大者吉凶悔吝生乎动故君子慎焉珞琭子既谈三命五行又述出人方所当避四魔五鬼六害七伤八难九厄为凶方一徳二生为吉方取逐年太岁神煞看之行黄道为吉黒道为凶也○或曰此论人运气自运元而行来出入吉凶之地遇五行相尅相生有嫁娶修营之理五行我尅之谓妻妻在五行生旺之地则可娶娶之则为助尅我之谓夫夫在五行生旺之地则可嫁嫁之则为福言出于夫妇可以成嫁娶之义也修营者言五行虽有正性两间有不常之变是以君子修德营生以待时而巳路登黄黒指运元月建上行黒道十年顺行至除满上行黄道如运到黄道凡百皆利运至黒道凡百抑塞凡人修为动作进退向背莫不本乎阴阳体合运气吉凶俱不能逃】
　　灾福在岁年之位内发觉由日时之击五神相尅三生定命每见贵人食禄无非禄马之乡源浊伏吟惆怅歇宫之地
　　【凡説岁中休祥専看日时与太岁生尅刑冲言之生日为妻生时为子日时与太岁和合及财物有用无诸坏者依事物而言之如太岁与日时相刑或六合三合中有元辰七煞者凶亦看类而言之故下文云云○或曰岁年指太岁行年言凡人命遇流年岁君凶则为灾吉则为福皆由五行中日时之激响应于岁位五神者五行也三生者三元也凡观人命须究根基用三元定宫以五行相配此法以日时禄马五子元求之或相生于本命建旺之乡或驳尅于当生灭絶之地至若运限加临必有吉凶之兆凡遇五行而造化灭絶空亡更逢运限刑冲恶星交并主多忧少乐必招天殒惆怅呻吟故号歇宫之地或指惆怅为煞名子人见亥卯人见寅午人见巳酉人见申指五神为絶体游魂五鬼絶命本宫三生为生气天医福徳此以上谓出入嫁娶修营之法非三命之説谓用太岁五行之位内看其灾福亦须择吉日吉时乃可用事其説亦通】
　　狂横起于勾绞祸败发于元亡宅墓同处恐少乐而多忧万里囘还乃是三归之地
