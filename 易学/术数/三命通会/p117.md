<!-- { "loadSidebar": true } -->
　　【重在无破有破不以此论年为祖宗故云云】
　　日坐真宫真贵真印有成号曰福神治世
　　【重在有成有成即无破真即正义若之以偏为所假借非真正也如丙子丁亥辛巳庚午等日为真官丁酉癸巳癸卯丁亥等日为真贵甲子乙亥时日为真印柱中无破有助为福】
　　月内偏财而无败无煞富出人间
　　【此月令偏财格与时上偏财大同怕比刼相尅七煞泄气】
　　日下正马而有助有生名天下
　　【乃甲午戊子等日甲戌乙丑等日则偏与日坐真贵格同论有助是别支财有生是别支食伤】
　　身浅坐煞运行身旺之乡发财发福
　　【坐煞乃甲申乙酉等日柱中无土为身清行寅卯运大发财禄此格喜印绶忌正官食神犯之非身清下等命也】
　　独主临官运至主贵之地加职加封
　　【独主临官乃丁巳癸亥等日又遇贵人冲官星为贵岁运逢巳亥重并者倍加封职或以日遇官星行运再遇官地为解亦通】
　　食神生旺无印绶刑冲乃母食子禄
　　【此食神格也如戊辰丁巳壬辰甲辰贵而且夀丁未丙午甲午丙寅食神化作脱局丁伤辛官飞来不得故贫夭】
　　主本临官没官星煞败为弟袭兄班
　　【乃丁巳癸亥日得寅戌月类也无官煞比肩兄弟本身自旺必得高长之班兴家立业何者丁之禄在午癸之禄在子癸亥为水正旺之乡乃壬家之禄也丁巳为火临官之地乃丙家之禄也得此格者谓丁癸乃丙壬之弟而巳亥为丙壬之禄位故曰弟就兄班必因兄有为高兄一班又丙午壬子日亦是纯粹尤贵驳杂者不入格若有兄弟比肩干支驳杂为兄星填实便为下矣或官星填实兄弟比肩争差身无容处又作凶断若官星不实单露天干虽分星擘禄亦可再成】
　　倒食本宫临官旺乃侍臣叨禄之名
　　【如庚子见戊子岁月偏印在我本宫之上名倒食乃我之君父也是偏印所坐与日干同宫临于官旺之地则受我命生我福气侍臣叨禄言近君之宠也如庚子戊子庚子丙子是此格也】
　　胎生元命无财星为赤子承恩之宠
　　【此庚寅辛卯甲申乙酉等日皆本主天元自坐絶地为胎生之宫即胞胎格也其生甚微所以喜印绶怕财尅主少年招受皇恩大槩与印格同论如乙酉乙酉乙酉甲申是此格也喜忌篇云云同义】
　　岁月正官七煞混淆人下贱时日独强专制职重权高月时七煞正官杂乱病交侵岁运冲开合去官清名显犹嫌过制最忌争强
　　【喜忌篇云四柱纯煞有制定居一品之尊畧见一位正官官煞混杂反贱类有去官留煞亦有去煞留官又云四柱煞旺运纯身旺为官清贵又云月令虽逢建禄切忌防煞为凶官星七煞交差却有合煞为贵是也此二格各有所主岁月正官以官为主嫌煞混之月时七煞以煞为主嫌官乱之时日独强専制岁运冲开合去互文见义也过制则七煞不显争强则难以去留其理当细详之如壬子甲辰己卯壬申月时正官日下卯为七煞得申内庚金合卯中乙木之煞为贵又如张侍郎八字乙日以庚为正官申内庚金近七月生庚旺辛衰六月丁火旺为去煞留官故贵又如丙午丙申甲寅丁卯丙丁虽多不敌月令之煞又行官旺运身旺变鬼为官故贵】
　　天元无气却宜中下兴隆
　　【此印绶格也如甲乙生于冬月天元无气地支有亥子水生木为兴隆之类又如丁亥丁丑等日丁火无气又有壬癸来尅亥子得之为党反能生出甲木为地支兴隆喜土来尅财丑中得之为财亦利之类古人论中下以日时支言如日干月令无气若所坐之支及时得地亦为成实之命若无气而日时又在衰败之乡则终身偃蹇可知矣喜忌篇云凡见天元太弱内有弱处复生是也】
　　年本偏官须忌始终尅害
　　【此岁德格也如甲日逢庚申太岁为年上偏官一名元神一名孤辰其煞最重终身不可除去故主始终尅害尅害非専指祖父六亲本身亦在其中矣如丁巳丁未辛巳壬辰喜一壬合二丁为制乙卯丙子己卯丁卯喜丁丙化去三乙皆主贵但尅害终不能免或云七煞多根切忌始终尅害亦通】
　　羊刃极喜偏官削平祸乱
　　【此羊刃格也大抵羊刃忌财以刃破财财生煞煞尅身及刑冲三合六合喜煞制伏而煞自制者又作凶断】
　　金神只宜制伏降肃奸雄
　　【此金神格也大抵金神不畏过制只忌破制与失制岁运同甲已日得此三时惟甲日得之为正】
　　阳德阴贵旺则荣显而弱可保名
　　【阳徳天月二德及日徳阴贵天乙贵神及日贵格也弱虽不如强亦可自守】
　　天罡地魁衰则贫寒而强当絶世
　　【即罡魁格也喜强恶衰忌财官要并踏】
　　官库财库冲开则荣封爵禄塞闭则贫乏赀财
　　【此杂气财官格也如甲见丑为官库见辰为财库见未为本库见戌为食库官为上财次之本库又次之若库在年月之中管事太早难发少年喜在日下及时之中虽晚发不失为富贵造化要见冲刑破害以开局钥怕有星闭塞如丁用辰为官库或戊字僭之或戊辰压之是闭塞也如此则丁不能官须柱有甲戌或岁遇之方吉】
　　伤官正官伤尽则独握权高半残则必遭蹇难
　　【此伤官格也半残言伤不尽喜忌篇云四柱伤官运入官乡必破是也】
　　日月倒冲官禄无填无绊而禄马飞来
　　【此飞天禄马格也】
　　天地制合煞神不过不失而名利骤发
　　【天地制合煞神乃天干地支或是食神制煞或是羊刃合煞但制合不宜太过如一煞二食二羊刃则过而失也身煞两停制合不过煞乃凶神故主骤发喜忌篇云偏官制伏太过乃是贫儒见不可过也】
　　惟官印最宜相防德政加封
　　【此官印格也如甲日得辛为官又有癸为印或地支有酉子字皆是官印于身二尅一生阴阳配合而又自相生焉故主为相有王佐之才为将有运筹之智为守宰着循良之政要本身与官印相等乃极品贵也否则随力量升降轻重言之】
　　有禄马极喜同居官能称职
　　【此财官格也如甲日见巳丑巳酉及壬午癸巳等日之类是禄马同居与上官印相防皆为三竒格也须要本身力旺或遇时气可称此格禄身强弱不等降下论之身弱难夀】
　　印绶逢煞则发逢合则晦逢财则灾破合去财亦发【此总论印绶喜忌逢煞谓之印頼煞生功名显达若遇偏财合去正财尅去皆主灾晦柱中日干健旺或有比肩破合去财则印煞可以双收亦王发达但不清也诗云忽逢甲已加金局丙火寻常便可嗟运行旺火生身地功名何处不光华是也】
　　建禄遇官则贵遇财则富遇印则秀败财破印尤吉【建禄则身旺故用官用印用财皆吉有败财羊刃比肩则身太旺皆足以刼我之财分我之官夺我之印建禄尤喜印与财故见败财破印则偏枯不成造化财印俱见混杂不富不秀无成之命也】
　　官煞两停喜者存之憎者去之武能去正留偏化官为煞文能去偏留正化煞为官运逢身旺必加封财印交差欲其进也忌其退也贵能见义忘利取印舍财富则见利忘义取财舍印岁遇命强而进爵
　　【官煞不可并用财印难以交留故喜憎存弃或去煞留官或去官留煞欲忌进退或取印舍财或舍财取印各从其有力而重者用之文武富贵亦推言其类未必尽然四格皆以身旺命强为主岁运生扶为妙通融论之身与财旺力停得官煞来亦可化财助印为福益厚身弱无官煞乘化不惟不胜官煞而财印交差身制不防无可为倚必定贫贱】
　　十干背禄喜见财丰败逢比肩逐马官煞俱有犹如去煞留官印助身强必定收功拜职
　　【此言伤官格也喜忌篇云十干背禄岁时喜见财星运至比肩号曰背禄逐马是也】
　　五行食神许乘马盛祸生正印枭神官煞一来误致反贤败德枭神印旺立见破败伤身
　　【此言食神格也此因上文背禄逐马穷极将官煞而转为福故此章言因财致富被官煞助印为祸而反大坏互文见义不可不详察之葢食神喜财怕枭官煞生印则枭愈旺伤喜见印食怕见印故并言之】
　　戊日午月勿作刃看时岁火多转为印绶
　　【此羊刃与印同官火多则印强故能转弱从强然刃助身强又得印助则文理高致可以隠恶而扬善若有已字透出仍以刃断印刃俱有其人不免性毒有好运来成功运退刃来或被财冲起亦凶喜正官制中为妙如癸亥戊午戊午戊午此命正合此论】
　　丙日丑时非为背禄支干金旺反作赀财
　　【时当时指月令也丙日生逢丑月丑中巳土伤官背禄主贫得干支庚辛金气旺盛土能生金却为财断须丙日健或寅午戌火局亦旺可在其财时支是丑支中巳酉合庚辛透出丙火生旺者亦合此格如丙日本身自旺单见丑月无庚辛透露及巳酉丑局真背禄矣】
　　官坐刃头终被刑贵压三刑须执政
　　【如甲日见辛卯月及辛卯时官不得令反被卯中丁火伤尅岁运又见定然遭刑若官煞制伏得道虽以贵论遇刃年终凶是羊刃最坏造化也贵压三刑乃命中犯三刑虽凶若得一个天乙贵人正照生旺得时反主掌典刑政可専征伐贵人不生旺者亦可作从政断是贵神最为吉煞也】
　　德葢七煞必是安禅之士花迎六合岂非淫荡之人【徳即天月德乃慈善神也七煞乃孤辰煞也徳葢七煞主人有道徳因道德而生富贵花即桃花煞乃淫荡煞也六合乃多情煞也花迎六合主好色歌唱大非端士又如戊子生人见癸丑之类乃支干交合为滚泿桃花四柱子午卯酉为遍野桃花主男不媒而婚女不媒而嫁】
　　孤寡双全带官印当膺住持无则只为道行
　　【孤辰寡宿二煞怕双逢叠见只一位不论带官印在上虽为僧道亦贵如无只平常僧道而巳如甲戌戊辰庚辰丙子○甲戌戊辰庚辰丁丑○俱是清高长老之命】
　　控邀隔角逢生旺必过房舍絶则终守鳏孀
　　【控神邀神是孤寡煞也假令寅卯辰人见巳辰人谓之控神煞又谓之邀神煞见丑寅人谓之窥神煞又谓之迫神煞余仿此更值岁运不和三元刑战为凶尤甚】
　　吞防全排家人消防空亡徧见亲属离伤
　　【吞防空亡二煞乃尅害孤寡之辰也须全排徧见方如经断若食遇吞防财食贵禄等格见空亡尤为不吉】
　　财印双伤断其必无上下官煞俱去知其少失爷娘【此二节専论骨肉】
　　纯耗纯刃交差牛羊类断纯阴纯阳排尅猪狗徒看【大耗羊刃乃神煞之最恶者孤阴孤阳乃干支之不调者耗刃攒聚交至四柱上主贱之极作牛羊之类断之天干皆是一偏地支冲刑破害必是无正性之人作猪狗之徒论之若驿马六害华葢刼煞亡神年月等煞见偏阴偏阳尤凶如甲子庚午甲子庚午甲用辛为官庚煞透出又不得令甲用巳为财发禄午月子午对冲财又不成作不仁不义断之又如甲午甲戌甲午甲子三甲并见用官官不显财印俱冲并无所托当是贪图无厌不认六亲薄情背礼之人也】
　　衰受众枭乃是寄食长工絶逢重食宜作屠行牙侩【枭与食相反故并举之其身嫌衰絶一也衰而逢枭难作偏印絶而逢食难作夀星故皆不吉寄食长工因枭难得饱食屠行牙侩因食虽得饱而贱】
