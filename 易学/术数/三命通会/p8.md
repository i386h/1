<!-- { "loadSidebar": true } -->
　　金泊金者润色杯盘增光宫室打薄须借乎别金描彩必假乎水力此金甚微非木则无所依木以平地为上有此不宜见火有火主夭遇太阳为日间之显二火相反不宜同见山下山头有清水助之亦吉惟忌炉火就位相尅此金体薄不能反源定天限运同论井泉涧下天河水清日时喜见须月令有木方吉溪流大海水浊见溪流主漂荡见大海无木为基主凶残金遇劒锋钗钏可以装饰有辅成造化之理故喜见砂海白镴无益有火济之亦吉无则终凶城头壁上二土有靠安身城头多主寄人壁上加木则贵再遇灯火辉光照耀主权贵丙戌土中藏火干支却不宜太炎亦为贵格考玅选金命而遇戊寅昆山片玉格也癸卯而遇己卯玉东升格也与前海金同
　　庚辰辛巳白镴金
　　白镴金者昆山片玉洛浦遗珍交栖日月之光凝聚阴阳之气形明体洁乃金之正色也此金惟喜火炼须炉中炎火然庚辰见之若无水济主贫夭辛巳却以贵论缘巳是金生之地见丙寅化水逢贵故也山下火生早主荣贵亦须水助方得井泉大溪俱为贵格庚官在丁辛官在丙故庚见丁丑官贵俱全辛见丙子不如癸巳更清不贵即富论中见木逢多无益以此金不能相尅若柱遇无气之火却要木生有禄马贵人方吉见土只宜磨砌方成器物则吉别土无用金忌海砂为汨没日时逢火则荣若见清金加水相助火亦不爱只怕冲刑玅选有哨风猛虎格以此金日时遇辛巳或乙巳是也
　　甲午乙未砂中金
　　砂中金者刚形布地宝质藏砂直敎淘洗为珍必须因人始贵此金非炉火则不能制但甲午见丙寅寅中火生寅午合局柱无长生之土则燥更值木助主疾夭丙午纳音虽水而支干纯火加逢尤凶山头山下覆灯三火旣有木生尅制此金又须清水济之决主少年荣贵戊子己丑龙火相逢子午有交媾之玅甲巳有合化之理主贵杂以凡火则不为奇见水惟宜井泉涧下天河清净则吉长溪大流动而不静并见则金泛不安海水尤忌见木有何关系火衰却喜生扶更有禄马贵人互换朝拱为上如柱无火逢一二木则危若甲午见己巳是谓采精金于黄碛乃贵格也金生于砂得造化则吉若更逢砂土反有埋没之忧路傍大驿亦在所忌有火庶几城头戊寅乙未喜见谓之采精金于青沙乃贵格也惟丙戌之土中藏火库乃喜见之金为同类最喜清气为上海中白镴有火制亦得
　　壬申癸酉劒锋金
　　劒锋金者白帝司权刚由百链红光射于斗牛白刃凝于霜雪此金造化非水不能生大溪海水日时相逢为上格井泉涧下有霹雳助或得乙卯之雷方好若无雷霹亦金白水清格也秋生更吉日时遇长流在壬辰为宝劒化为青龙癸巳亦得此劒不能通变然癸丑为劒气冲斗最吉松柏杨柳亦吉但多聚散大林平地嫌有土制主劳苦火见神龙阴阳交遇如壬申逢己丑癸酉逢戊子方为上格遇天上炉中二火无水救则夭诸土见皆不吉以其埋没只壁上城头有磨锋淬砺之用此二土则可金喜同类如壬申见壬申癸酉见癸酉有木制之是谓盘根错节所以别利器也无木主带疾海砂白镴此三金内乙丑独吉钗钏成器相见亦宜若柱有未成之金无加于劒故最忌之见则性蒙猖狂戌则金混杂时中却宜火胜大抵劒锋乃金之最利者只宜水润不宜火刑如见寅巳三刑全者大凶
　　庚戌辛亥钗钏金
　　钗钏金者美容首饰增光腻肌偎红倚翠之珍枕玉眠香之宝此金藏之闺阁惟宜静水井涧溪流见之皆吉多见则泛海水贫夭天河辛亥见之无妨丙午真火庚戌所忌以午戌凑成火局有伤此金故也太阳火日生显耀覆灯火夜间显耀故皆宜见但甲辰乙巳与庚戌辛亥相冲阴阳交见为玅戊子己丑与丙午丁未相持二火忌叠见之非贫即夭炉中火庚戌最忌辛亥见之丙辛化水稍吉山下山头俱不宜见若有水济亦可柱中有水此金入于匣中有福贵方吉土见砂中相生相养更有涧下水助荣华富贵金喜劒锋则成造化泊金增光钗钏须假微火济之除此二金别金无用若命中只有金水更无夹杂为金白水清在活法推之
　　戊子己丑霹雳火
　　霹雳火者一缕毫光九天号令电掣金蛇之势云驱铁马之奔此火须资风水雷方为变化若五行得值一件皆主亨通如日时见大海癸亥为引凡入圣己丑为上戊子次之见大溪乙卯为雷火变化己丑为吉戊子忌之辰巳为风运中遇之尤佳天上水名为旣济主吉遇之者禀性含灵聪明特异长流无用涧下虽就位相尅此神火也不忌有风亦显五行见木辛卯有雷大林有风平地有天门与此火相资余木无用土见路傍加巽则吉砂中丁巳有风己卯有雷得泉助之亦主贵显劒金加水海金遇风镴金逢涧皆吉余金无用见炉中丁卯为吉戊子逢丙寅太燥性凶主夭己丑见丙申却得戊子忌之灯火东南巽地有风最宜戊午己未天上火日时遇之防刑尅再考玅选有烈风雷雨格即霹雳见天河是也有天地中分格即戊子见戊午是也有雷霆得门格即戊子己丑日时遇卯是也三格纯戊午与前説不同
　　丙寅丁卯炉中火
　　炉中火者天地为炉阴阳为炭腾光辉于宇宙成陶冶于乾坤此火炎上喜得木生惟平地之木为上以丙寅见己亥谓之天乙贵见戊戌谓之归库故吉丁卯次之然丙寅火自生无木庶几丁卯火自败若无木则凶且此火以金为用更得金来方应化机但丁卯无木而更遇金主劳苦之命夫寅见木多火炎而无水制主夭卯见三四木不妨如庚寅辛卯就位相生壬午癸未化为真火寅见之多主凶暴或疾夭若天地元有水制亦主中寿丁卯无妨此火虽喜得金为财内劒金寅见之稍可丁卯火旣自败又到申酉而死絶如何能尅非贫即夭海中砂镴诸金须资木生方喜见之钗泊无用见土须先有金与木却喜土以宿之不至太燥如城头屋壁皆成器之土方好见水命中先爱木不然火多喜逢之天上清水寅命遇之为吉卯中无木则嫌大海丙寅见壬戌为福库见癸亥为官星带合半凶半吉井涧溪流皆凶有木不在此论火见同类若日月上衰败则吉霹雳火本自无益若得木生更日时有海水则宜无木遇水凶天上火须有屋土遮之灯火巽风又为鼓舞亡神须兼造化断如丙寅丁酉己酉丙寅火为无气不失大贵如丙寅甲午己巳丙寅则漂泛不安
　　甲辰乙巳覆灯火
　　覆灯火者金盏啣光玉台吐艳照日月不照之处明天地未明之时此火乃人间夜明之火以木为心以水为油遇阴则吉遇阳则不利凡日时最忌再见辰巳地支有冲恐风吹灯灭主夭或以戌亥子丑为阴或以自未至亥为阴五行见木为根本凡木皆好更得官星禄贵相扶干头化水尤吉限运遇相助主大贵水以井泉涧下为真油长流假油妙选有暗灯添油格即此理也大海河水则不可以为油遇者主寻常大凡此火见水须资木不喜长生旺气水太泛反凶命值泊金照耀最为清贵亦须水木相资方能显达砂中钗钏二金皆吉劒锋一金谓之灯花拂劒尤吉镴金不宜五行见土须防尅破若壁土可以安身屋土可以覆庇日时并见主福贵砂土有木亦主衣食余土无用火爱同类却怕风吹霹雳为龙神变化之火必带风来此火难存天上炉中二火相见最凶再考玅选有魁星格指南格以甲辰生人日时遇午未为是有火土入堂格以此火怕风日时遇丙戌丁亥屋上土则灯在屋中更得添油尤贵
　　戊午己未天上火
　　天上火者温暖山河辉光宇宙阳徳丽天之照阴精离海之明戊午为太阳则刚己未为太阴则柔或以为夏日则刚冬日则温诬也俱要戌亥为天门卯酉为出入之门东南为行陆之地则吉此火见木谓之震折要日时有风与水方得大林木有辰巳松柏石榴有卯酉故惟此三木主贵午见木多犹可未三四木劳苦之命也见金且能照耀不能尅济钗金有戌亥泊金有寅卯主吉劒金为耀日月之光必主少年登第余金则殃水宜涧下须戊午见丁丑己未见丙子阴阳交互方为福贵柱中更有木滋生富贵双全大溪有乙卯井泉有己酉出入得门皆吉天河雨露相济不以就位尅论戊午见丁未亦吉丙午则不明火爱灯头再有别火则燥霹雳带云雨则日月无光故主昏蒙炉中午忌丙寅以午为刚火才见丙寅便为火生之地若无清水解救主犯刑凶死丁卯稍可土见砂中有巽风相假路傍城屋皆吉柱中更有金木资助尤吉考玅选戊午遇卯巳未遇酉为日月分秀格而卯以乙卯辛卯为正己卯丁卯次之酉以乙酉癸酉为正己酉丁酉次之有日出扶桑格即日分秀再见巳午日时有日轮当表格以戊午生于午月逢巳午日又以戊午见戊子为坎离正位有月生沧海格即月分秀而酉得乙癸是也有月照寒潭格是取壬癸亥子纳音属水为潭然必秋生为贵有月桂芬芳格是己未生人柱有三四木拱集与桂林一枝同桂林以少为贵芬芳以多为贵义各有所取也再考凶格中太阳损明戊午不禁于水溢是嫌水盛太阴薄食己未岂堪于土多是嫌土重也须如是并叅方尽其理
　　丙申丁酉山下火
　　山下火者草间熠燿花里荧煌寒林缀叶之光隔幔防衣之彩方朔以萤火名之故玅选有萤火照水格遇秋生则贵为卿监是以此火喜水地支逢亥子或纳音水更遇申酉月是也或以山下之火最喜木与山更得风来增辉为贵又不以萤火论矣大林木有辰巳为风桑柘木有癸丑为山松柏平地最吉更得风助主贵若风多吹散主夭水爱井泉涧下有木相资主爵位崇显大海水不宜然有山亦应贵格寅卯为东方木旺火生之地只甲寅水吉乙卯为震有风见之不佳若无火无山更加霹火主夭天上水为骤雨此火不宜相见若先得山水滋助亦无大害命里有金以清秀为吉无木多逢以窃气论之乙丑为山主贵余金若无尅破遇贵人禄马只以财论土见砂中辰巳有风若有木有山加助主大贵无则虚名火忌太阳霹雳灯头是巽主光显大都五行有火须资木则吉限数喜忌俱依此断
　　甲戌乙亥山头火
　　山头火者野焚燎原延烧极目依稀天际斜辉彷佛山头落日此乃九月烧荒衰草尽爇之火也大槩宜山木与风木喜大林松柏以辰巳有风寅卯归禄更得癸丑为山上木主贵无山则木无所依火无所见纵有风亦不光显余木无用只以禄马看水宜涧下名为交泰主吉井泉清水有木助之亦吉大溪甲戌见甲寅乙亥见乙卯却真禄俱吉天上须有雨露而火到午未得地再得清水济之不至于燥主福不然则夭大海就位相尅最凶有山逢之稍得日时见金为财须有山木助之则吉无则凶见土惟砂中有巽能扬此火别土无益大凡此火无木见土多是下贱之命见火炉中太炎霹火凶害太阳昏蒙山下战刑皆所不宜命带二三火如限数逢木主祸生不测或夭大都此火大怕刑冲
　　壬子癸丑桑柘木
　　桑柘木者缯防镃基绮罗根本士民飘飘之袂圣贤楚楚之衣此木供蚕为弧其用甚大最爱砂土以为根基又以辰巳为蚕食之地不宜刑冲互破路傍大驿二土次吉余土无益水喜天河为雨露之滋长流溪涧井泉诸水皆可相依亦须先得土为基更加禄贵为妙沧海水漂泛无定无土主夭见火灯头最吉亦以辰巳之中为蚕位故也炉中位居寅卯木之旺地天上霹雳二火与此木干支有合化之情有坎离交媾之妙俱吉但诸火不宜叠见以金言之砂中第一劒锋能修整此木为次钗泊二金须得土为基如逢冲破又凶木喜庚寅辛卯为以弱就强以小变大作贵格论纵无砂土亦吉平地柏榴无土则凶大林乃东南蚕食之位有土资生主大贵遇杨柳为桑柳成林亦是贵格须生春夏方吉
　　庚寅辛卯松柏木
