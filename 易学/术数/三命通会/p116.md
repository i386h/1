<!-- { "loadSidebar": true } -->
　　【庚辛生人冬至后一阳生火有暖气木渐到旺能生丙丁之火为官为禄】
　　丙子夏生一阴长亥子壬癸偏官乡
　　【此明木火有功既济之象如夏气浅则发早夏至一阴长水渐旺故官禄生旺也】
　　六甲生人在寅月建禄不富无差别
　　【六甲生人正月建丙寅是生月带禄为尅妻絶嗣贫贱之命甲以巳为妻月辛为官星为子皆絶于寅谓之金絶土囚之地禄马妻子皆絶不为贵气若用丙寅为食神有气须是甲人见庚申乙人见辛或酉戌却在七煞旺鬼之地得寅生火鬼降伏化官为贵】
　　乙人辛多酉月生鬼旺身衰带疾侵
　　【乙人见辛为干头见鬼名为七煞乙人见酉身居白虎无气之地又遇七煞尅身岂无疾患甲人见庚与同其人若不带疾须夀夭】
　　词舘学堂主科名若无官贵定虚名
　　【命逢词舘学堂词舘是官禄长生之地学堂是本主长生之地有官贵者有科名作贵命看无官贵则虚名之人前文有印甲见癸亥子是也】
　　魁星若也逢官位定是神童腹隠贵
　　【魁星者乃甲辰旬中至癸丑十日是也若遇本命官星位逢官贵学堂则应神童科譬之癸丑人见戊申同在甲辰一旬是也】
　　临官逢处人钦敬天马财库为贵命
　　【命犯临官人多钦重天马为妻财论之如甲见巳为妻为财辰为财库可作发财显达命看若妻临旺相二运或太岁再遇多主婚姻出入修造之事假如甲午人已土为妻为马运到申酉戌午为人元到西方火絶死之地巳土自败有金旺土为财禄人元财皆无气又如丙午生运至西方丙见癸为官癸水败西方是官衰丙以辛为马为财酉戌有辛金金为丙财旺辛为马到酉建马本畏冲不冲掩藏亦作发财命断之】
　　命犯贵地得亨通命衰遇旺福不迎
　　【命坐贵地行向禄向财运可言荣显元命逢官贵旺相运虽凶未必为灾如壬癸生人行巳午未运可发北人运至南方贸易获其厚利命遇休囚无官贵运行贵地不能成庆命旺原有官星在命运并背禄太岁冲害有官休官行主本长生运亦罢官失职与生地休囚者如甲乙人见亥葢官病地故言休囚生地相逢亦言官星病絶主为官之人宜退身避位若二运太岁并临丧吊丘墓侠煞主哭声祼形侠煞自主呜呼】
　　八孤五墓为僧道破祖飘蓬孤独人
　　【假甲子旬中戌亥为空亡为六虚干属亥戍戌南行三位是未未东行三位是辰辰北行三位是丑丑西行三位是戌辰戌丑未四位为孤寡五墓多为破祖孤独飘蓬之人九流之命三元尅害为孤单命尅害若轻入舍命如遇真孤神尅妻害子之命通子解非珞琭本真乃自撰集与徐子平同】
　　明通赋【东海徐子平撰易水万育吾解】
　　太极判为天地一气分为阴阳流出五行化生万物为人禀命贫富贵贱由之术士知机吉凶祸福定矣【此原造化之始】
　　凡看命以日干为主綂三元而配合八字干支
　　【天有四时造化万物屋有四柱各立规模命有四柱注定荣枯论者専以日辰天干为命元之主支为地元禄支内所藏者为人元夀八字即四柱天干地支共八字也继善篇云四柱排定三才次分専以日干天元配合八字干支是也】
　　论运者以月支为首分四时而提起五行消长
　　【大运以月支起故月为提纲看月支节气浅深四时得何节如春木夏火秋金冬水季土初气中气消长不同所行之运或顺或逆或旺或衰与八字或助或泄或尅或生者本乎此先言日干次言月支举其所要者以示人也】
　　向官旺以成功入格局而致贵官印财食为吉平定遂良煞伤枭败为凶转用为福
　　【五行临官帝旺在四柱为本宫成功之地入格局则贵破格局则贱如官印财食本是吉神须无伤尅冲刑破败则为平定遂良乃入格也煞伤枭败本为凶煞若有制伏去留合化是谓转用为福亦入格也观下取用诸格局其喜忌自可见矣四吉四凶格局之最重者故首言之赋云日主最宜健旺用神不可损伤是也】
　　全备藏蓄于辰戌丑未长生镇居于巳亥寅申子午则成败相逆卯酉乃出入交互
　　【此言十二支包藏十干各有生死成败出入交互独歩云辰戌丑未四库之局寅申巳亥四生之局子午卯酉四败之局喜忌篇云财官印绶全备藏蓄于四季之中官星财气长生镇居于寅申巳亥是也或以子午为天地之基柱酉为日月之门户是指其地而遗其理也】
　　支干有不见之形无中取有节气存有余之数混处求分
　　【此总言造化之妙支干不见之形节气有余之数即上十二支中所包藏人元乃无中取有混超求分如遥巳拱夹等格是以天干而取地支之物非无中取有而何如子初三刻分属壬水丑初三刻分属癸水寅初三刻分属艮土是节气藏于一字而各有所主非混处求分而何赋云无合有合后学难知得一分三前贤不载继善篇云见不见之形无时不有是也】
　　善恶相交却喜化恶崇善吉凶混杂至怕害吉添凶【此下转言看命之法本上文取有求分而言如甲日见丙丁背禄为恶为凶见戊巳财星为善为吉而丙丁化木助财是谓化恶崇善怕乙木尅害财星是谓害吉添凶观下文财印交差喜官煞化之官煞混杂喜印绶化之无印喜财马资化之无财印喜羊刃合之或食神伤官制之又如制煞受破煞制不住印化见财破化为凶之类皆是】
　　是故得局朝元非富则贵犯垣破局非天则贫
　　【局者三合四杂正局之宫如亥卯未木局辰戌丑未土局之类甲乙见亥卯未为本局丙丁见亥卯未为印局戊巳见亥卯未为官局庚辛见亥卯未为财局壬癸见亥卯未为伤局之类元即本元垣庙如子宫癸朝元丑未巳土朝元之类凡元垣得之或用为命元则夀为官印则贵为财则富为背禄生财益富但得其一无冲刑尅破者功名富贵反之则否犯垣如子贵忌丑未尅破午冲破卯刑破之类一子二午破尽一半得半福破局如申子辰忌寅午戌冲破之类大凶若用星虚成飞天禄马格反贵余仿此】
　　得失均兼进退仍复
　　【得朝犯破此造化之有得有失有进有退此得则彼失强进则弱退中间均兼仍复变化难测非精察详辨不能分也如甲朝垣于寅忌申冲破若有二寅一申二甲一庚亦无害以甲有力而进也又寅被申冲有亥可救亥字坚盛为福十全亥或受戊尅己冲则败若亥字多不怕亦强而进也进退相仍一成一败只看岁运助起何边为福为祸可知】
　　神煞相绊轻重较量
　　【神煞凡财官印食伤煞刃败皆是中间喜忌不同爱憎互异如下诸格所论是也须轻重较量何者当时而重为用何者失令而轻不用重者留之轻者去之此与上二句总言其理当如此详较考珞琭赋须要明其神煞轻重较量身尅煞而尚轻煞尅身而尤重是指诸吉凶神煞也徐子平専以官印禄马贵贱之别名解之如甲申丙寅乙卯辛巳乙用庚为官辛为煞庚官在申得寅冲去丙合辛煞乙木生旺故贵甲寅丁卯癸丑丁巳是身尅煞身弱财旺力不能任其财官故夭如乙丑辛巳丁巳巳酉身旺财亦旺可任其财所以止富如甲子辛未乙卯甲申乙日用庚官以辛为煞庚在申内六月生官旺煞衰此是正官得位七煞失所又喜身旺变鬼为官故贵辛丑庚寅乙巳甲申官衰煞盛乙木无力化官为煞一生嗜酒落魄至乙酉运第五年丙申岁八月十九日死】
　　内有杂气财官相兼偏正两印同宫禄马号为内外三竒
　　【此正指神煞相绊乃八字中有财有官有偏正二印或同宫或异位或包藏或透出相绊难论吉凶要轻重较量用之故曰内有三竒歌曰寅午戌酉是三竒兎蛇随猴不可移巳酉丑中逢子妙马猴见猪好光辉辰巳子逢即竒处午亥见寅是贵墀猪来赶马当欢寅酉见巳喜相宜猪逐马儿蛇后援水防未人火池又曰神禄飞来就马骑资财官职两相宜旺中更得本元助上格荣华第一竒如己丑丁卯壬午癸卯壬用巳为官丁为财丁巳归禄于午是此格也故主大贵】
　　真官时遇命强早受金紫之封
　　【此月令正官格也以下详言格局如戊申甲寅巳丑丙寅翁仲益进士】
　　良马月乘时健末迁银青之职
　　【此月令正财格也财官二格官当取贵财当取富今俱以贵言是独日干取得月内支干之财无所冲尅者言之其福与正官同诗云日干爱取月支财金玉家藏看积堆更看天干财马贵纷纷金帛自天来是也】
　　月印附日无财气为黄榜招贤
　　【此月令正印格也喜忌篇云月生日干无天财乃印绶之名又云印绶生月岁时忌见财星运入财乡却宜退身避职印绶畏财须天干岁时无财方取又月印难得十全如甲日亥月透出癸字变偏为正方为十全主招恩宠遇贵又得祖父之财然亦不免先遭耻辱或偏生以贱至贵以微至富自婢为妇以吏为官以卒补将皆偏印之所致也偏正俱有又有浅灾或重拜父母或僧俗相杂或过房寄养或偏生正养或正生偏养又忌比肩争宠分恩羊刃多或合去或印微遇而不遇虽有荐举亦不能防萃超羣赋云印旺官生必掌钧衡之任是也】
　　日禄归时没官星号青云得路
　　【此日归禄时格也大抵印绶第一最好行伤官食神财运亦发忌官刑冲羊刃以上真官真财真印真禄皆十干天地阴阳正气生尅至理惟月分得之无破唯经文有破坏者随轻重言之时得发福较晚然皆自致可以创业垂綂归禄一格只喜时上见之若月支重见名为建禄不富月单见时上却喜财食见官是别格论】
　　月令七煞而煞身俱强当为黒头宰相
　　【此月令七煞格也大抵月令煞要身煞两强方主大贵若身强煞浅须财以生煞强身弱须印以助或羊刃合之皆为贵命若印合与制星相攻身弱必夭不然残疾如癸卯乙卯巳巳乙丑○癸卯丁巳壬寅甲辰○壬寅乙巳庚寅丙子俱身强煞旺有制所以大贵喜忌篇云五行遇月支偏官岁时中亦宜制伏所以救赋之偏也】
　　时上偏财而财命并旺须出白屋公卿
　　【此时上偏财格也只一位为吉见合不为福忌比肩兄弟争夺刑冲尅破如丙戌戊戌戊子壬子戊尅癸为正财重有子字壬字为偏财透露又如丁亥戊申壬申丙午虽年有丁火喜有合制又阴火能夺阳火权故贵喜忌篇云时上偏财别宫忌见所以补赋未备之义也】
　　建禄坐禄或归禄遇财官印绶富贵长年
　　【建禄以月言坐禄以日言归禄以时言此建禄格本身健旺故独遇财则富独遇官则贵独遇印则秀以其干旺又主长命安享福禄若三者兼有亦妙如丁亥己酉壬午辛亥是日禄归时午中亦有官星却得酉月为印合格】
　　日刃月刃及时刃逢官煞荣神功名葢世
　　【此三刃格要官煞印绶相制化荣神印绶异名有官煞无印有煞无官俱得有印化煞尤佳只怕覊绊如有官不可见伤有印不可见财有煞不可见食伤压之或制去合去皆不成正格如壬申壬子戊午乙卯日刃有乙卯制伏丙戌癸巳戊午丁巳日刃有印绶变化故皆贵】
　　月令专制七煞身健鹰
　　【喜忌篇云若乃时逢七煞见之未必为凶月制干强其煞反为权印即解此义也一云时上偏官通月气主旺鹰扬与此少异】
　　运元生发三财命强豹变
　　【运元月令也三财禄命身也此是日干背禄即伤食格也喜逢财星如甲日逢己午月须干头透出戊字丑戌未日时日主健旺行东方运必然大发财禄白手成家一云月中正禄防财元身强豹变与此少异】
　　年见正禄正印正财无破必承祖荫传芳
