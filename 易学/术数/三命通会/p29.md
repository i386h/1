<!-- { "loadSidebar": true } -->
　　凡是有权须带煞权星须用煞相扶五行俱善无权煞即得权星命又孤
　　【造物不能两全所以神煞无权又不免刑尅多孤】
　　一座亡神性机密两座亡神须决脊三座亡神生不生狴犴不亡终恶疾
　　【亡神重于刼煞以太过也如壬子丁未辛亥己亥两重亡神决配贫薄】
　　一重刼煞福胚胎两重刑法盗资财三重防狠人顽恶生不生兮命恶推
　　【刼一重若带贵或自生旺主发达纵尅我亦无害若三重死絶无气必是贼徒主恶死如辛丑丁酉乙未戊寅犯官司后大发如辛丑戊戌丁亥壬寅读书及第改官就禄丁亥合起贵人故也】
　　有煞方能始煞财我尅他时是福媒煞自受降财自至不须禄马贵人来
　　【人命有亡刼二煞始能煞财大要我去尅煞为吉煞来尅我为祸若甲子见己巳福见乙巳贫之类是也】
　　尽说贵人能压煞亡刼多时依旧贫自衰窃气难凭贵煞防贵善又无功
　　【如辛亥庚寅甲申丙寅缘亥寅六合合起吞啖亡刼为防故一生修读竟中风不第若无贵人决然恶死又己巳壬申甲寅壬申刺配吏也】
　　五行不用多神煞刼煞临官须早发煞自为权三两重痨瘵身亡兼骨热
　　重逢帝旺亦如然七伤五痨下九泉生刼重重人早死临官帝旺尚迟延
　　【如辛未辛丑壬申戊申早发而呕血痨病甲戌庚午戊辰戊午亦病纒身】
　　日月逢徳祸必轻煞来尅我也无迍日时亡刼贪杯酌只喜长生及贵人
　　【日时带亡刼全者主贪酒色成疾只宜艺术九流月日逢天月徳纵有祸亦轻】
　　寅申巳亥若逢全长生不遇命难延谋高胆大终遭辱结果应无莫怨天
　　【如韩平原壬申辛亥己巳丙寅如此大贵不免斩首常人必无结果又禇冲夷翰林命甲申丙寅壬午辛亥丁巳胎辛巳年被祸】
　　刼孤二煞怕同辰隔角双来便见迍丑合见寅辰见己戌人逢亥未逢申初年必主家豪富中主卖田刑及身丧子丧妻还尅父日时鬭凑不由人
　　【丑见寅为例谓之刼带孤辰主刑尅孤贫僧道九流人庶几一命癸未庚申丙申己亥中年退散丧身远配一命己未壬申又见申时却有贵人不妨但刑尅父母无子】
　　刼孤带贵长生兼便主威权福寿全若不长生逢贵气也应白手置庄田
　　【如辛丑见丁亥壬寅者为官见戊寅先犯官司后富缘丁亥是临官又合贵力重故也】
　　古老三命分强弱刼煞亡神最防恶聚众攻身大不祥不贫即夭塡沟壑
　　【聚众乃亡刼同八寡隔角破田破宅大耗悬针等类如己卯见庚申癸卯见丙申尤甚缘尅主也】
　　亡神刼煞不宜全莫教得党尅生年罗纹不战也防恶生死荣枯在目前
　　【如癸酉辛酉壬寅壬寅被牛触出骨病五日而后死】
　　凡是防神莫尅年尅年便主祸连绵煞神各自分轻重我尅他兮煞变权
　　【防神恶煞宜尅出吉神贵人宜尅八】
　　大富大贵凭煞权煞宜居后主宜先单逢亡刼天元秀定乱安邦作大贤
　　【如一命癸酉庚申丙子丙申酉为主在前申为煞在后庚申煞受制丙申鬼病金旺所以大贵】
　　最防卯酉见寅申卯见申兮煞带针破宅破田并大耗离居离祖更孤贫
　　全见寅申必破家平生造屋爱奢华设居富贵应无久祖业非官火炬花
　　【命宅禄宅不宜同亡刼卯酉生人不宜见寅申谓之破宅煞若亡刼悬针大耗隔寡在其上见全寅申者爱造屋费若非官司抄没必主烧毁先富后贫如乙酉癸未庚寅甲申女命才嫁夫火烧其屋因讼卖尽田园而离祖】
　　子午生人一例推己亥那堪在日时尅主更嫌他有党耗财破产决无疑
　　【如戊午癸亥癸巳甲寅又甲寅胎是煞得党三次投军后作丐者戊午癸亥癸巳丁巳一土制二水火复临官富足而孤离祖】
　　上宫亡刼主刑妻破碎临官一例推尅后依前婚室女干生音助岁必低
　　【日为上宫时为帝座如见亡刼大败临官帝旺皆主尅妻天干助生纳音又生主再婚室女不然或以妾为妻】
　　贵人禄马上宫加妻必贤能内克家更有食神兼带合腰如杨柳面如花
　　【上宫见禄马或贵人食神必主妻贤内助更兼六合合起主得貌美成家之妻】
　　亡刼孤寡凑同辰六亲尅害必然眞日上逢之妻愚朴时上逢之子未眞更与三刑同位到若非僧道主孤贫【亡刼本孤更値孤寡三刑同位决然难为六亲日上尅妻时上尅子必然妻愚子抝】
　　凡处公门休带煞若逢亡刼便遭刑计孛火罗临四正千里徒流枉丧身
　　【凡处公门不宜见亡刼日时全见必主配死如隔见有合亦主徒流更火罗计孛守四正者准上文】
　　禄马嫌冲宜六合煞神忌合喜刑冲煞神遇合为防煞禄马刑冲吉反防
　　【如甲子乙亥己亥己巳是合煞被人杀死如己亥丙寅甲寅庚午甲寅与己亥为双合若更尅身则早死今却不尅五十二岁坐狱而死】
　　单逢刼煞或亡神间有咸池及贵神医卜巫师或牙侩随缘度日免孤刑
　　【日时单见一位亡刼无贵人生旺而逢死絶之地主贪杯好色术艺人方可】
　　回头破碎煞非佳煞反朝元祸不賖酉丑两宫攒煞转孤尅重重寿不遐
　　【酉命人见寅申己亥日时丑命人见辰戌丑未日时谓之回头破碎主狭猾命夭受尅者不满三十】
　　子午卯酉若逢蛇受气长生必拜麻煞神死絶相攒聚宜作屠行卖肉家
　　【如一命庚子壬午辛巳辛卯自中庭拜麻而又出之缘煞气太重如己卯丁卯乙卯辛巳杀猪屠户】
　　双鱼双女主双生命入寅申孛计侵男女两途逢朔望望过一子一为阴
　　三刑隔角更空亡华盖重并主过房必是双生或庶出不然重拜两爷娘
　　【己为双女亥为双鱼以蛇有两头鱼有比目故名命带己亥寅申戌立命及火罗计孛坐命华盖并于空亡三刑孤隔多是双生不然庶出过房或尅害父母兄弟】
　　双辰一煞最刑伤干带同干支带双六害并逢亡刼煞丛林之内礼空王重拜偏生并寄养男当鳏寡女居孀只为重犯双辰煞更有平头一例详
　　【双辰者干支两位是也多主孤尅如癸亥癸亥丙申丙申谓之亡刼双辰煞是一长老如乙亥丁亥己卯丁卯是一奴婢如己亥乙亥丁酉己酉是一过房】
　　寡宿孤辰不可当犯全送老没儿郎共活却宜三两姓好为僧道守空房
　　合空合刃合咸池空主聪明刃狠愚合刃罗纹身恶死官刑茍免主顚痴
　　【有大六合小六合大三合小三合华盖双合单合内合外合顺合反合合空亡主人奸巧合羊刃更罗纹重疉互换主恶死如乙酉庚辰庚辰乙酉非犯法徒刑必破相有疾】
　　咸池不合也风流合起奸淫老不羞有合更兼来尅我肠风消渴病为仇
　　【咸池主肠风干尅及纳音尅主消渴如庚辰己丑辛巳丁酉一生最淫以己酉丑三合合起桃花也】
　　干头带合力还轻三合应须辨浅深顺合也还观反合吉防祸福要详明
　　【如天干合地支不合为单合戌命人时日见寅午为反合祸福一般断】
　　亡刼不宜眞六合有合还宜有贵人不遇贵人兼尅主他不杀人人杀身
　　【亡刼切不宜合亦不宜尅主如壬戌癸卯己亥己巳虽不合却有己之阴土尅壬之阳水地支逢冲故主大防又丁己壬申天干地支六合合起巳刑申酒色破家一女命壬申年见己巳日为娼】
　　合贵之中更带官少年平步上云端合禄干头兼得禄三宫钓起福人看
　　【如辛未己亥丙午戊戌谓之合贵又谓合官少年请举如辛未辛丑甲午丙寅早年入仕缘为丙寅胜也】
　　贵人尅入最为佳禄马如斯皆可夸微尅更兼逢六合管敎富贵享荣华
　　【凡贵人禄马宜尅我谓之尅入有尅而又带合斯至妙矣】
　　子午卯酉四宫互换神煞
　　咸池四位五行中徧野桃花鬭嫩红男女遇之皆酒色为其娇艶弄春风
　　子午卯酉占中天咸池羊刃煞相连甲庚壬丙人相遇慷慨风流醉管弦
　　凡是咸池多性巧更主风流貌比华性急又兼多业艺是非林里反成家
　　咸池一煞号廉贞逢水妖娆主乱淫沐浴进神仍见贵必敎倾国与倾城
　　【咸池煞乃天之廉贞星也凡命遇之最不宜见水主好淫如更在沐浴之乡逢进神倾国倾城貌也】
　　倒插桃花色更鲜日时月里反朝年风流倜傥人奸妒性巧聪明贤不贤
　　【如卯人见寅午戌月日时酉人见申子辰月日时反朝于年谓之倒插桃花主人性巧聪明性急不能容事多贤淑而有不贤处也】
　　错乱咸池艺术人休囚带鬼最为眞空亡生旺心偏巧能武能文骂鬼神
　　【咸池主艺术如在旺宫必术艺精奇高秀之士如空亡带鬼无气死絶必村巫或粗工】
　　羊刃咸池在日时心灵性巧事多知旺宫性急败宫缓宿疾风流兼有之
　　【如甲戌人见卯谓之咸池羊刃又庚申见酉庚辰见酉之类主人多学多能未免带疾】
　　咸池为性本邪淫申子辰逢癸酉金亥子水人情色重恐躭花酒病伤心
　　时日咸池一两重名为岁煞反招防暴亡水火离乡死咀咒瘟黄不善终
　　【岁煞者即咸池在日时主父恶死属火主火死属水主水死属土主瘟死属木主打死属金主刃死各以五行推之】
　　日上咸池带旺神阴错阳差华盖并妻家惹祸兼装丑若不刑离诱外人
　　【凡日上咸池更有阴错阳差华葢破碎在其上皆主妻不良因妻装丑受辱】
　　贵人天上号文星互换年时福气深四柱罗纹重疉见重逢生旺侍枫宸
　　【天乙贵乃天上至尊星也若年与时上互换见之则吉更得生旺有气为上如丙申己亥辛未己亥辛巳丙申壬午壬寅俱互换见贵前命有气为宰相后命无气为太守又蘓东坡学士丙子辛丑癸亥己卯水临官于亥太抵五行第一贵者福气为官并根互换贵人第二贵者权煞为官不可拜相第三贵者秀气而已】
　　贵人六合有阴阳阴贵逢阳喜异常若见罗纹兼有气少年天府姓名香
　　【罗纹贵人年时互换是也甲见丑为阳贵未为阴贵如甲寅辛未癸未戊午合起阴贵得女人财力】
　　进神白虎兼羊刃岁煞悬针破碎同谁识阴阳眞造化乾坤感应自相通
　　【子午卯酉有四个进神四个羊刃四个白虎岁煞咸池将星两个悬针破碎乾坤造化各主祸福】
　　进神不可例言奇中间妙理有谁知进禄贵官方是吉败家时日进咸池
　　【如辛未见甲子是进咸池主孤贫】
　　进针进耗皆无益羊刃咸池尤不吉设逢天乙贵人临起倒无成贪酒色
　　【如辛未见甲午是贵而带悬针】
　　进神入命本无益翻作耗神尤不吉若逢暴败与咸池卖尽田园躭酒色
　　【进神悬针羊刃在日上主生离死别三妻之命在时无子】
　　进神羊刃必遭官日上屡敎歌鼓盆时上号为埋子煞三刑同到入军门不入军门身恶殒迟早须当运限论【进神羊刃更带悬针暴败三刑必主因公得罪入于军门不然恶死如甲子庚午庚午己卯四十四岁防死】
　　白虎胎神气象豪木人癸酉便声高更逢羊刃兼飞刃骂杀时人口似刀
　　尅本如逢在日时娶妻糊涂又刑妻焦牙爆齿仍多口方许和鸣福寿齐
　　【白虎煞即五行胎神是也如庚申庚寅之木见癸酉日时之类】
　　阴错阳差因孝娶外祖两重或入赘不然决要尅其妻或者残房来作壻
　　阳差阴错不风流花烛迎郎不自由不是寒房因孝娶残房入舍两家仇
　　女人逢者亦依然眞假公姑或续弦否则有刑多寡合外家零落是前缘
