<!-- { "loadSidebar": true } -->
　　阴错阳差煞最防日时年月莫相逢孛星若也临高位自作媒人两三重
　　【如丁亥丁未壬戌癸卯头妻偏生女半年而死复娶一妻如丙子庚寅丁丑丙午亦娶三妻】
　　阴错阳差理更微桃花帝旺莫相随惹起官司因妇女不因外祖便因妻
　　【凡错差会桃花煞在帝旺之位准上文如庚子己丑辛卯戊子三次招女人官司如辛亥壬辰辛酉壬辰因女人官司破家如癸亥戊午丙子己亥因女人起事其验如此】
　　日时羊刃贴身随必主生离死别妻互换悬针攒一处驼腰狗背免流笞
　　女子逢之必夭伤投河自缢树头亡如逢天月徳来救免得凌尸死血光
　　【日时羊刃主尅妻若来尅身主生离一妻死二妻如丙午生见甲午之类为贴身年月日之刃聚于时或三处刃聚于日准上文如丙寅丙申壬午戊申十八割颈又女命丙寅甲午丁亥庚午为有日煞虽免自缢凌尸却早生产死终见血光】
　　古言羊刃只宜男不怒而威性不忙寛慓刚廉人梗槩管敎富贵享安康
　　【如一命庚戌乙酉乙酉乙酉带三重旺气羊刃不并华盖咸池悬针之类主有权作从化得局看所以大贵】
　　狼飡鲸饮是如何羊刃重重亡刼多计孛火罗临四正只图醉饱任风波
　　【四正子午卯酉是也】
　　神煞无多不易论看他攒聚看他分分开祸福皆分散聚煞攒防命不存
　　【如甲戌丁卯癸卯丁巳一生富足无子谓之分散不合太多寿不满五十如丙寅壬辰丙子甲午谓之攒防聚煞贫贱早夭】
　　日中羊刃兼华盖只利妻先嫁一人卒急寒房方免祸貌如太美便风声
　　【六己生人见未日若己亥己卯己未人得之准上文】
　　煞神最喜落空亡防煞空亡大吉昌禄马贵人还减福如遇相冲另一详
　　空亡生旺必聪明死絶喽啰语不眞犯尽空亡空里发空门艺术九流人
　　【空亡遇相冲则不空宜生旺忌死絶】
　　贵人禄马事非虚神煞权高首位居禄马煞神如得贵禹门级浪化龙鱼
　　贵人禄马在身宫不带空亡不带冲遇旺逢生多发福桃花浪里变鱼龙
　　休囚死絶均无益冲击空亡皆减力任是侯门将相儿只可随缘度终日
　　【如丙申己亥辛未己亥是贵人上带长生又煞在旬内所以大贵如己亥庚午庚午壬午禄太多而逢死絶所以为道人】
　　年月日时共一旬还同兄弟一家人若兼禄马同旬内金榜名显二亲
　　【五行四柱皆在本旬遇禄马官贵则吉遇羊刃破碎则防秀而不实】
　　为人性快是如何生旺临官马更多待物接人多慷慨咸池疎爽更喽啰
　　勾绞三刑亡刼并为人狡猾更沉吟日时年月如重见内蕴机关似海深
　　【如甲申生见乙亥辛巳之类主人奸巧作事多诈】
　　平头一路占天干羊刃悬针煞鬭攒相尅相冲无旺气披毛带角畜生看
　　【天干一路是平头煞如丙午丁未之类地支重疉带羊刃悬针聚一位伤主命必伤残不然畜生】
　　戊庚多者定披毛重疉元辰命不牢计孛火罗如守照马羊猪犬数难逃
　　四柱刑胎父必伤当于母腹便身亡戊庚隔角平头煞背指青天寿不长
　　【凡四柱刑胎有早尅父不吉凡有隔角平头三刑空亡五行无气多是畜生】
　　辰戌丑未四宫互换神煞
　　辰戌丑未为四印戊己得之偏主信甲乙若逢鄙且贪丙丁或遇多贫病庚辛格号母生儿聚煞丑宫多短命【戊己属土遇四印为本宫主信甲乙逢之为财财已入库主人贪鄙丙丁得之窃气不贫则夭庚辛为子归母腹或四位不全在死絶之地主人勾绞使术数或聚煞丑宫多夭折】
　　天罡大煞占辰宫大吉原来在丑中小吉煞常居未上河魁在戌定其踪不知四柱四般煞难定浮生吉与防【人命辰戌丑未全更有别煞主孤尅】
　　四柱四冲皆有刃三刑华盖一般同若逢丑未干头贵金谷园中富贵翁
　　【辰戌丑未四位华盖羊刃飞刃墓库三刑若全带如甲辰甲戌辛未己丑之类未有不享福者】
　　戌重见戌未见未丑重见丑辰见辰时上疉逢华盖煞男女空亡寂寞春更有罗火孛与气若临身命一般论华盖清闲艺术人休囚生旺两般论文章医卜兼师术九流僧道日时眞
　　【华盖喜于自墓及相生乃可享清闲之福否则僧道九流如庚辰之类不能自墓只可村巫粗艺人】
　　华盖咸池兼带鬼不为巧匠便为师鬼少五行兼有气不顶黄冠便着缁
　　墓库逢华福寿基六亲孤尅似华夷日妻时子分轻重官不封侯定可知
　　【如甲戌甲戌己未甲戌是墓库逢华盖主享福眉寿未免尅父母刑妻子尅我者重合我者轻爲官不至封侯】
　　前言丑位怕逢寅戌人嫌亥未嫌申辰人嫌己为孤刼禄贵临兹是福神
　　【刼孤二煞更带长生逢贵禄尤好】
　　土旺辰戌并丑未凡命逢之多性执飞刃三刑同位见性恶性刚兼性急
　　观之外貌似温和怒髪冲冠奈触何若不刑妻并尅子因亲气血不调和
　　【辰戌丑未属土所以性执不拘单逢双逢但有羊刃飞刃准上文】
　　羊刃四宫三两重盲聋瘖痖或肠风三刑同位来伤主不配应当不善终
　　【既多羊刃又有三刑同来伤主不但刑妻子且不善终也】
　　飞刃比和便主权为人公议寡于言刚方正大多钦仰声势肥家远近传
　　【如带羊刃不要尅我仍不要他旺在强地他弱则降我为福他强我弱则祸如甲寅水见辛卯木之类是也】
　　带来飞刃并三刑防狠强梁不可亲好杀好欺仍好武只宜他败我生成
　　刑尅重重好过房古言辰戌是魁罡破祖离家方吉利只宜艺术与牙郎
　　【辰为天罡又为地网戌为天魁又为天罗辰戌日时未有不孤者也中末年只宜守己如相尅只宜艺术空门人】
　　辰能合酉酉冲卯辰卯之中六害生未来合午午冲子子未之中一般情不是过房随母嫁或为僧道或孤贫【以上名暗六害】
　　五行鬼煞看输嬴鬭战伏降分重轻他弱我强还得福鬼强我弱便为防鬼多只利术医卜空里营谋事事成鬼占强宫居旺地洛阳花发又残春
　　【鬼煞皆不尅身及占强宫要分战鬭伏降如鬼多只宜九流败宫鬼多身居强位才发又不如意】
　　无鬼不能成造化无煞安能身有权只怕鬼多兼煞众防多吉少便为愆
　　鬼强不可例言防鬼伏他家受制功格曰伏降神内保恭谦富贵福兴隆
　　【贵人禄马主温和神煞主猛烈命中无鬼不成造化无煞不成权柄但恐多则分秀气不为吉也】
　　他来尅我我居强我占强宫又不妨鬼败本强身富贵名高仍且寿延长
　　母生子广母当虚母占强宫又不虞母旺子衰分四季九重城里任安居
　　【如金人见土为母见水为子如庚戌乙酉乙酉乙酉丙子胎是金生四水母生子广却喜子衰母旺而不为害况金生八月是得令之秋煞不得地而身得地子不能窃母之气故贵】
　　母分四季产婴孩子旺强宫母却衰夏月木人逢火旺家徒四壁免防灾
　　【凡上生于下乃脱气不吉如木命逢戊午之类况是夏月火复得时乃子旺母衰不贫则夭】
　　隔角三刑尅害多直须离祖号行窠自为自立方奇特骨肉仍敎内不和
　　身体髪肤因父母贤哲保身无毁伤进退存亡能觉悟吉人防变作祯祥
　　【右十二宫神煞古人所重然必以主本旺相休囚五行生尅制化本之以财官印食参之以贵人禄马然后看神煞轻重较量可也若专论神煞则诬矣故取应天歌以为三命之一助云】
　　战鬭伏降刑冲破合
　　战鬭为祥力两停两边相制始为荣夫妻相称仍和顺平步青云万里程
　　要知战鬭福千钧四柱相停力不分沙漠宣威声万里词塲笔阵扫千军
　　【此战鬭为福格也凡五行不战则体常为主遇战鬭则迭为宾主己巳癸酉庚寅辛巳大林木惧癸酉劒金日为主主乃庚寅旺木已巳林木依附庚寅自立为主癸酉势孤不能敌也又有辛已金为之辅主自立为主已巳主弱而疾寅强癸酉金刚辛巳又弱强弱相等两边力停我尅者为夫受尅者为妻夫妻刚柔相济所以战鬭之中反得福也】
　　五行遇战主多更相对相冲便鬭争鬭若不嬴翻作祸力停须看两相登
　　刑冲战鬭论输嬴四柱偏颇力不停鱼腹有灾防溺水鼠牙莫近恐遭刑
　　【此战鬭为祸格也一命壬午己酉己巳壬申杨木生秋月白帝司权金得胜之时木极衰弱巳申酉皆金局况壬申金得土以滋其势己巳又合起壬申为祸伤身故三十八岁溺水而死】
　　上宫刑月月刑年鬼在休囚势自偏帝座若还仍尅日递相关鎻福滔天
　　【此伏降为福格也如乙巳甲申乙酉己卯乙酉败水生于甲申而尅乙巳之火火却不得其位而水反胜鬼得其党谓之鬼啸却喜巳卯土先破乙酉水复制甲申互换相制不能为祸反为吉也】
　　伏降为福下刑年帝座居强独主权心广体胖膺百福子孙荣贵庆双全
　　【如甲子丙寅甲申辛未是土制水水制火火制金皆反为福必主簪缨累代福寿人也】
　　鬼来攻我鬼居强我弱之时执力莫当鬼煞两般俱有气不空有合最为殃
　　鬼逢专旺擅强梁身弱名为我反降若遇空亡应免祸如无援救命难长
　　【此伏降为福格也如一命辛未辛卯辛卯巳亥鬼在强宫却喜甲申旬金空亡故虽不能富贵亦无灾祸未满五十而死】
　　母被鬼伤子来救子报母寃排左右破其鬼贼冲其刑破鬼冲刑为福寿
　　【此冲破为福格也如戊午癸亥癸巳丁巳癸巳之絶水归于癸亥冬月水胜之时而尅戊午无气之火况巳为破禄亥为破宅合主贫贱今喜丁巳土就身尅退癸巳冲破癸亥乃子来救母一生富足人也】
　　鬼煞来刑要带冲交相冲破却为功文章独步夸王粲富贵双全比石崇
　　【如乙亥乙酉癸巳癸亥冲破其鬼反为福一生富而好礼名冠乡闾】
　　破其禄马破其库破了吉神无救助神煞相残破宅同作丐人间无限数
　　墓库中为禄马残更冲命宅一般般如无吉曜居强正活计犹如一范丹
　　【此冲破为祸格也如鬼尅我谓之伤残吉神格无救助如戊午癸亥癸巳甲寅又甲寅胎三水归依癸亥而尅戊午之火破了禄宅命宅乃沟壑亡神医桑刼煞三次投军后作丐饿而死】
　　刑煞落空兼有制刑不入身为福会同宫相制主得援得援附主为祥瑞
　　【此制刑为福格也如甲子甲戌甲寅丁卯甲戌鬼落空亡吞啖寡宿空亡甲寅水尅退丁卯之火不敢伤甲子之金乃主得其援反为福也】
　　制刑得援要空亡不尅身兮福禄昌金玉满堂人富贵少年高折桂枝香
　　【如庚寅癸未壬戌乙巳甲戌胎甲戌壬戌同宫水火相争又喜甲戌归于乙巳不能刑于癸未壬戌势孤刑而不入故主富贵】
　　战鬭刑冲为大敌敌得胜时方是吉投身如在鬼贼中横死家亡刑宪及
　　【此惹刑为祸格也如辛酉辛丑癸酉壬子癸酉辛酉同宫战鬭刑于本身就家降鬼为鬼所制被人杀死】
　　惹刑为祸最非良停力同宫尽鬭伤身若就降降鬼贼难逃家破更身亡
　　【力停者一位不能刑二三位刑一位乃眞刑也如辛酉辛丑巳丑乙丑得己丑之火以救其祸】
　　十般六合少人知自古神仙不泄机禄马贵人旬内合合中添福福无涯
　　【此六合为福格也十般六合巳解前如甲寅辛未癸未戊午此为小六合合起贵人而得阴人之助致富贵福寿】
　　六合为祥一例推合中增损为咸池功名拟向为霖用不谓云行雨不施
