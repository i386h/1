<!-- { "loadSidebar": true } -->
　　昔者黄帝将甲子分轻重而配成六十号曰花甲子其花字诚为奥妙圣人借意而喻之不可着意执泥夫自子至亥十二宫各有金木水火土之属始起于子为一阳终于亥为六阴其五行所属金木水火土在天为五星于地为五岳于徳为五常于人为五脏其于命也为五行是故甲子之属乃应之于命命则一世之事故甲子纳音象圣人喩之亦如人一世之事也何言乎子丑二位阴阳始孕人在胞胎物藏荄根未有涯际寅卯二位阴阳渐辟人渐生长物以拆甲羣葩渐剖如人将有立身也辰巳二位阴阳气盛物当华秀如人三十四十而有立身之地始有进取之象午未二位阴阳彰露物己成齐人至五十六十富贵贫贱可知凡百兴衰可见申酉二位阴阳肃杀物已收成人已龟缩各得其静矣戌亥二位阴阳闭塞物气归根人当休息各有归着详此十有二位先后六十甲子可以次第而晓甲子乙丑何以取象为海中之金盖气在包藏有名无形犹人之在母腹也壬寅癸卯絶地存金气尚柔弱薄若缯缟故曰金泊金庚辰辛巳以金居火土之地气巳发生金尚在鑛寄形生养之乡受西方之正色乃曰白镴金甲午乙未则气已成物质自坚实混于沙而别于沙居于火而炼于火乃曰沙中金也壬申癸酉气盛物极当施收敛之功颖脱锋鋭之刃盖申酉金之正位干值壬癸金水淬砺故取象劒锋而金之功用极矣至戌亥则金气藏伏形体巳残煅炼首饰已成其状藏之闺阁无所施为而金之功用毕故曰庚戌辛亥钗钏金壬子癸丑何以取象桑柘木盖气居盘屈形状未伸居于水地蚕衰之月桑柘受气取其时之生也庚寅辛卯则气已乘阳得栽培之势力其为状也奈居金下凡金与霜素坚木居下得其旺岁寒后凋取其性之坚也故曰松柏木戊辰己巳则气不成量物巳及时枝叶茂盛郁然成林取其木之盛也故曰大林木壬午癸未木至午而死至未而墓故杨柳盛夏叶凋枝干微弱取其性之柔也故曰杨柳木庚申辛酉五行属金而纳音属木以相尅取之盖木性辛者唯石榴木申酉气归静肃物渐成实木居金地其味成辛故曰石榴木观他木至午而死惟此木至午而旺取其性之偏也戊戌己亥气归藏伏阴阳闭塞木气归根伏乎土中故曰平地木也丙子丁丑何以取象涧下水盖气未通济高非水流之所卑湿乃水就之乡由地中行故曰涧下水甲寅乙卯气出阳明水势恃源东流滔注其势浸大故曰大溪水壬辰癸巳势极东南气傍离宫火明势盛水得归库盈科后进乃曰长流水也丙午丁未气当升降在高明火位有水沛然作霖以济火中之水惟天上乃有故曰天河水甲申乙酉气息安静子母同位出而不穷汲而不竭乃曰井泉水壬戌癸亥天门之地气归闭塞水历遍而不趋势归乎宁谧之位来之不穷纳之不溢乃曰大海水也戊子己丑何以取象霹雳火盖气在一阳形居水位水中之火非神龙则无故曰霹雳火丙寅丁卯气渐发辉因薪而显阴阳为冶天地为炉乃曰炉中火也甲辰乙巳气形盛地势定高冈传明继晦子母相承乃曰覆灯火也戊午己未气过阳宫重离相防炳灵交光发辉炎上乃曰天上火也丙申丁酉气息形藏势力韬光龟缩兑位力微体弱明不及远乃曰山下火也甲戌乙亥谓之山头火者山乃藏形头乃投光内明外暗隐而不显飞光投干归于休息之中故曰山头火也庚子辛丑何以取象壁上土气居闭塞物尚包藏掩形遮体内外不交故曰壁上土戊寅己卯气能成物功以育物发乎根荄壮乎萼蕊乃曰城头土也丙辰丁巳气以承阳发生已过成齐未来乃曰沙中土也庚午辛未气当承形物以路彰有形可质有物可彰乃曰路傍土也戊申己酉气以归息物当收敛龟缩退闲美而无事乃曰大驿土也丙戌丁亥气成物府事以美圆阴阳历遍势得其闲乃曰屋上土也余见路傍之土播殖百谷午未之地其盛夏长养之时乎大驿之土通达四方申酉之地其得朋利亨之理乎城头之土取隄防之功王公恃之立国而衞民也壁上之土明粉饰之用臣庶资之爰居而爰处也沙中之土土之最润者也土润则生故成齐未来而有用屋上之土土之成功者也成功者静故止于一定而不迁盖居五行之中行负载之令主养育之权三才五行皆不可失处高下而得位居四季而有功金得之锋鋭雄刚火得之光明照耀木得之英华越秀水得之滥波不泛土得之稼穑愈丰聚之不散必能为山山者高也散之不聚必能为地地者原也用之无穷生之罔极土之功用大矣哉又闻日家云甲子乙丑子属水又为湖又为水旺之地兼金死于子墓于丑水旺而金死墓故曰海中金壬申癸酉申酉金之正位兼临官申帝旺酉金旣生旺则诚刚矣刚则无逾于劒锋故曰劒锋金庚辰辛巳金养于辰生于巳形质初成未能坚利故曰白镴金甲午乙未午为火旺之地火旺则金败未为火衰之地火衰则金冠带败而方冠带未能斫伐故曰沙中金壬寅癸卯寅卯为木旺之地木旺则金羸又金絶于寅胎于卯金旣无力故曰金泊金庚戌辛亥金至戌而衰至亥而病金旣衰病则诚柔矣故曰钗钏金丙寅丁卯寅为三阳卯为四阳火旣得地又得寅卯之木以生此时天地开炉万物始生故曰炉中火甲戌乙亥戌亥为天门火照天门其光至高故曰山头火戊子己丑丑属土子属水水居正位而纳音乃火非神龙则无故曰霹雳火丙申丁酉申为地戸西为日入之门日至此而藏光故曰山下火甲辰乙巳辰为食时巳为禺中日之将中艳阳之势光于天下故曰覆灯火戊午巳未午为旺火之地未中之木又复生之火性炎上及逢生地故曰天上火戊辰己巳辰为原野巳为六阳木至此则枝荣叶茂以茂盛之木而居原野之间故曰大林木壬午癸未木死于午墓于未木旣死墓虽得天干壬癸水生终是柔弱故曰杨柳木庚寅辛卯木临官寅帝旺卯木旣生旺则非柔弱之比故曰松柏木戊戌己亥戌为原野亥为木生之地木生原野则非一根一株之比故曰平地木壬子癸丑子属水丑属金水方生木金则伐之犹桑柘方生人便以餧蚕故曰桑柘木庚申辛酉申为七月酉为八月此时木絶惟石榴之木反结实故曰石榴木庚午辛未未中之木而生午位之旺火火旺则土于斯而受形土之始生未能育物犹傍路若也戊寅己卯天干戊己属土寅为艮山土积而为山故曰城头土丙戌丁亥丙丁属火戌亥为天门火旣炎上则土非在下而生故曰屋上土庚子辛丑丑虽土家正位而子则水旺之地土见水则为泥故曰壁上土戊申己酉申属坤为地酉属兑为泽戊己之土加于坤泽之上非它浮薄之土比故曰大驿土丙辰丁巳土库辰絶巳而天干丙丁之火至辰冠带巳临官土旣库絶旺火复与生之故曰沙中土丙子丁丑水旺于子衰于丑旺而反衰则不能为江河故曰涧下水甲申乙酉金临官申帝旺酉金旣生旺则水由是以生力量未洪故曰井泉水壬辰癸巳辰为水库巳为金长生之地金生之水旺已存以库水而逢生金则泉源不竭故曰长流水丙午丁未丙丁属火午为火旺之地而纳音乃水水自火出非银汉不能有故曰天河水甲寅乙卯寅为东北维卯为正东水流正东则其性顺而川涧池沼俱合而归故曰大溪水壬戌癸亥水冠带戌临官亥则力厚兼亥为江非他水比故曰大海水其説虽凿与前互相发明可以见古人取象之义也尝试论之五行取象皆以对待而分阴阳即始终而明变化如甲子乙丑对甲午乙未海中沙中水土之辨阴阳之分也壬寅癸卯对壬申癸酉金泊劒锋金木之辨刚柔之别也庚辰辛巳庚戌辛亥白镴钗钏干巽异方形色各尽也壬子癸丑对壬午癸未桑柘杨柳一曲一柔形质各别也庚寅辛卯对庚申辛酉松柏石榴一坚一辛性味迥异也戊辰己巳对戊戌己亥大林平地一盛一衰巽干殊方也戊子己丑对戊午己未霹雳天上雷霆挥鞭日月同照也丙寅丁卯对丙申丁酉炉中山下火盛木焚金旺火灭也甲辰乙巳对甲戌乙亥覆灯山头含光畏风投光止艮也庚子辛丑对庚午辛未壁上路傍形分聚散类别死生也戊寅己卯对戊申己酉城头大驿东南西北坤艮正位也丙辰丁巳对丙戌丁亥沙中屋上干湿互用变化始终也圆看方看不外旺相死休囚近取远取莫逃金木水火土以干支而分配五行论阴阳而大明终始天成人力相兼生旺死絶并类呜呼六十甲子圣人不过借其象以明其理而五行性情材质形色功用无不曲尽而造化无余蕴矣易曰立天之道隂与阳日天道也自甲至癸十日迭运而隂阳之义明立池之道柔与刚辰地道也自子至亥十二辰更次而刚柔之义显单出为声而巳杂比然后为音故以日辰错综纳甲以成五音以取六象于是三才备而五行无余蕴矣以干为禄定贵贱以支为命定脩短以纳音为身察盛衰人得禄命身俱旺相三才有气主快乐长寿若值死絶休囚三才无气必为尘埃困窘之命无疑
　　释六十甲子性质吉凶
　　甲子金【为宝物喜金木旺地进神喜福星平头悬针破字】
　　乙丑金【为顽鑛喜火及南方日时福星华葢正印】
　　丙寅火【为炉炭喜冬及木福星禄刑平头聋哑】
　　丁卯火【为炉烟喜巽地及秋冬平头截路悬针】
　　戊辰木【山林山野处不材之木喜水禄库华葢水禄马库棒杖伏神平头】己巳木【山头花草喜春及秋禄库八専阙字曲脚】
　　庚午土【路傍干土喜水及春福星官贵截路棒杖悬针】
　　辛未土【含万宝待秋成喜秋及火华葢悬针破字】
　　壬申金【戈防大喜子午卯酉平头大败妨害聋哑破字悬针】
　　癸酉金【金之椎凿喜木及寅卯伏神破字聋哑】
　　甲戌火【火所宿处喜春及夏正印华葢平头悬针破字棒杖】
　　乙亥火【火之热气喜土及夏天徳曲脚】
　　丙子水【江湖喜木及土福星官贵平头聋哑交神飞刃】
　　丁丑水【水之不流清彻处喜金及夏华葢退神平头飞刃阙字】
　　戊寅土【堤阜城郭喜木及火伏神棒杖聋哑】
　　己卯土【破堤败城喜申酉及火进神短夭九丑阙字曲脚悬针】
　　庚辰金【锡镴喜秋及微木华葢大败棒杖平头】
　　辛巳金【金之生者杂沙石喜火及秋天徳福星官贵截路大败悬针曲脚】壬午木【杨柳干节喜春夏官贵九丑飞刃平头聋哑悬针】
　　癸未木【杨柳根喜冬及水亦宜春正印华葢短天伏神飞刃破字】
　　甲申水【甘井喜春及夏破禄马截路平头破字悬针】
　　乙酉水【阴壑水喜东方及南破禄短夭九丑曲脚破字聋哑】
　　丙戌土【堆阜喜春夏及水天徳华葢平头聋哑】
　　丁亥土【平原喜火及木天乙福星官贵徳合平头】
　　戊子火【雷也喜水及春夏得土而神天伏神短夭九丑杖刑飞刃】
　　己丑火【电也喜水及春夏得地而晦华葢大败飞刃曲脚阙字】
　　庚寅木【松柏干节喜秋冬破禄马相刑杖刑聋哑】
　　辛卯木【松柏之根喜水土及宜春破禄交神九丑悬针】
　　壬辰水【龙水喜雷电及春夏正印天徳水禄马库退神平头聋哑】癸巳水【水之不息流入海喜亥子乃变化天乙官贵徳合伏马破字曲脚】
　　甲午金【百炼精金喜水木土进神徳合平头破字悬针】
　　乙未金【炉炭余金喜大火及土华葢截路曲脚破字】
　　丙申火【白茅野烧喜秋冬及木平头聋哑大败破字悬针】
　　丁酉火【鬼神之灵响火之无形者喜辰戌丑未天乙喜神平头破字聋哑大败】戊戌木【蒿艾之枯者喜火及春夏华葢大败八专杖刑截路】
　　己亥木【蒿艾之茅喜水及春夏阙字曲脚】
