<!-- { "loadSidebar": true } -->
　　【神煞者天地五行精气也各有所主吉凶谈命者先推五行休旺格局然后以神煞观其事类阳命以前三辰为勾后三辰为绞阴命以前三辰为绞后三辰为勾或交临运限乃招狂横之灾元辰亡神二煞名更值当生凶煞岁运刑星多因官事勾连无端萦绊加以宅墓同处于勾绞元亡之上尤凶譬癸亥生前五辰见戊辰乃水之墓流年岁运若带煞来同处其中是宅墓同处也三归者乃辰戌丑未此云三丘亦云五墓万物归根复命反本还元凡此四辰以应囘环之象或以三元五行归宿之地为三归如甲子人得亥年为木禄之一归得申月是水命之二归巳运是身金之三归皆指三元本音长生之位而言虽身客万里长途将有回还之理也徐曰勾绞不可在元命日时二运之上更或与元辰七煞并者尤凶宅墓如戊子生遇辛未太岁亦须未子日上有日时或大运同宫者则重主不利阴人小口家宅此言大运在十二辰之间顺逆囘环在三元本禄本财终宿之地遇此者优安享福】
　　四煞之父多生五鬼之男六害之徒命有七伤之事【此专论骨肉四煞指刼灾天地言或以辰戌丑未为四阴煞五鬼乃子人见辰丑见卯寅见寅卯见丑辰见子巳见亥午见戌未见酉申见申酉见未戌见午亥见巳是也三元受伤于年养子乃是五鬼之男反制受尅不和顺也六害子穿未等例十二支不顺命值一两重六害或展转凶煞并冲如此之人命有七伤之事决矣七伤乃害六亲及本身也或以四煞専指四刼五行生于四孟生者万物之父五行尅我为鬼人所遇生败旺死絶五变者是也譬之甲申自生之水为木人刼煞之父而生庚申木为子甲乃庚之父至申而絶逢庚为鬼加以丁亥因为甲申之六害如此则命有七伤之事矣七伤亦神煞名观赋前云或逢四煞五鬼六害七伤可见】
　　眷属情同水火相逢于沐浴之乡骨肉中道分离孤宿尤嫌于隔角
　　【此合上文言也沐浴煞长生第二位子午卯酉是也孤辰寡宿巳论于前隔角寅申巳亥是也有人命逢沐浴相尅又孤辰寡宿临于隔角之位如卯日丑时丑日卯时之例丑者北方之气卯者东方之神其趣不同眷属情同水火言不相合也分离则又甚矣】
　　须要明其神煞轻重较量身尅煞而尚轻煞尅身而尤重
　　【五行所司者命也论命必先之以五行四柱格局次论神煞吉凶可以较量祸福之轻重而巳先论五行见根基之厚薄分格局之高下二者相叅庶不差悮神煞上文勾绞元亡孤辰寡宿隔角沐浴宅墓丧吊伏吟反吟三归四煞五鬼六害七伤等名是也禄马财官印绶食神乃五行生尅正理不可以神煞名之身指岁干言或以岁干支纳音言吉凶神煞或得于日时之间或逢于岁运之内但以煞尅身而重身尅煞而轻更要随五行四柱格局详审消息】
　　至于循环八卦因河洛之遗文畧之定为一端究之翻成万绪
　　【珞琭子言三命五行不外九宫八卦循环推究便有许多道理出焉此非臆説乃因河洛遗文而为之也始出一端易有太极是也终成万绪变六十四卦三百八十四爻吉凶悔吝不啻万绪而已一端万绪在学者畧之究之或曰畧之定为一端即元一气兮先天也究之翻成万绪即赋中所説五行三元运气行年禄马贵德诸吉凶神煞是也】
　　若值攀鞍践禄逢之则佩印乘轩马劣财微遇之则流而不返
　　【数起于一而终于九九者究也究穷数之终而极于九九者九阳太过穷极生化之数也人贵贱成败之理莫不由之于数而巳譬癸酉生壬戌月丁亥日庚子时坐天禄月日时中纳音水土得三阳生旺之成数阴生命三辰防禄马攀鞍之上斯命也必致身于贵显故曰若值云云如乙酉生丁亥月巳卯日丁亥时命亥月虽乘水马遇丁亥土尅之为鬼卯日虽坐天禄以水土俱死于卯而遇身鬼冲破本命所谓禄马返以为鬼灾矣禄马既失必借身财为资而水以火财自絶于亥生月日时皆临三财死絶之地此五行之穷数也虽有禄马身财尽为鬼物所夺纵使得运以数之终穷休败飘荡无归故曰马劣云云○或曰马前一辰为攀鞍马后一辰为鞭策攀鞍有位与天元带合者人得之贵也须要加临吉将岁运资身更于旺相之宫始可言福驿马微劣财命休囚则涂炭辛勤终无成立此以四柱临之定主飘蓬】
　　占除望拜甲午以四八为期口舌文书巳亥慎三十有二善恶相伴摇动迁移夹煞持丘亲姻哭送
　　【此论行年大小运由之于数数有竒耦之变吉凶自此以生也甲午生人三十二小运丁酉金家旺乡乙丑太岁本音正库又逢驿马入宅天乙加临故占除望拜之喜已亥生人三十二小运丁酉在吊客太岁庚午在死乡仍为六厄之宫三元受尅故有口舌文书之患又岁运交宫当须意防吉凶相伴祸福交攻未有不因迁变而兴故云善恶相伴摇动迁移则吉凶悔吝生乎动者也辰戌丑未谓之四煞亦云三丘之地各以五行五墓假令己巳木命得乙未日生此是本家三丘又加以羊刃故曰夹煞持坵危疑者甚自行来出入止夹煞持丘此一节文亦备阴阳地理三元九宫之例用游年太岁决其灾福非尽三命之理兹不尽述】
　　兼须详其操执观其秉持厚薄论其骨状成器借于心源木气盛而仁昌庚辛亏而义寡
　　【此言虽用五行定命见其贵贱灾福虑有特杰非常之人似氷防火难穷罕测之资则三元五行不足以尽之也兼须详其操执秉持骨状心源则视其所以观其所由察其所安心术制行两得之矣相貌德行互见之矣人焉廋哉人焉廋哉此珞琭子观人之法而有合于吾儒之论也麻衣有心无相相逐心生有相无心心随相灭亦是此义甲乙木主仁丙丁火主礼戊己土主信庚辛金主义壬癸木主智木盛则仁昌金则义寡余皆象事知器占事知来此以五行配五常定人之器量也】
　　恶曜加而有喜拟其大器福星临而祸发以表凶人【修之于身其德乃真故曰忠孝仁义德之顺也虽临诸煞反为权星富贵而骄自贻厥咎故曰悖傲无礼德之逆焉善不失善报为恶自招殃此珞琭子深戒之也拟表二字最有味恶曜宜加祸而反有喜非大器之君子不能也葢器识远大之人忠孝仁义慎礼守法祸焉能干故曰拟其福星临宜喜而反有祸乃小人恃命而妄作也不忠不孝不仁不义悖逆无礼祸焉能迯故曰以表语曰凶人凶其吉吉人吉其凶此之谓也此承上文操执秉持骨状心源而言君子小人见矣】
　　处定求动尅未尽而难迁居安问危可凶中而卜吉【此珞琭子敎人求名谋动趋吉避凶之道也天命在德亦当论尅我尅彼我尅彼则为权彼尅此则为鬼是尅是财不尅不食处定求动尅未尽而难迁行年岁运五行来尅本命为官不能迁动宜守静以待之不冲不尅则难以发越居安问危可凶中而卜吉者君子居则观其象而玩其词动则观其变而玩其占是以自天祐之吉无不利且吉凶祸福之兴也非圣人孰能察于未萌之前哉若能趋吉避凶居安虑危亦庶乎其无咎矣】
　　贵而忘贱灾自奢生迷而不返祸从惑起
　　【君子见天命而不敢求福于天小人慢天命而不知正福于巳贵而忘贱迷而不返不能居安问危而转处定求动是以灾自奢生祸从惑起至于亡身败家而不悔不亦深可哀哉】
　　殊常易旧变处为萌福善祸淫吉凶异兆
　　【动静为利害之枢机智虑乃祸福之门户术不可不慎机不可不察小人不知天命不中常道轻生易物则祸淫由此而始也君子得时而动失时而守体天行道畏于轻动则福善由此而生也易曰吉凶悔吝生乎动者也又曰吉凶者得失之象也积善之家必有余庆积不善之家必有余殃又曰知进退存亡之道者其唯圣人乎此珞琭子篇终之大戒也】
　　至于公明季主尚无识变之文景纯仲舒不载比形之妙
　　【管公明司马季主郭景纯董仲舒此四贤者探天人之奥原性命之理穷阴阳象数知未来吉凶尚无识变之文不载比形之妙言造化深隠不易度量珞琭子不言姓氏不知何时人观其赋中自云出入兰野又称及于郭景纯疑六朝时人梁昭明其近之昭明所居乃兰陵之野也或以为周灵王太子子晋则诬】
　　详其徃圣鉴以前贤或指事以陈谋或约文而切理多或少剩二义难精今者叅详得失补缀遗踪规为心鉴永挂清台引列终编千希得一
　　【凡论五行离道者非也离世法者非也离人物者亦非也或约文而切理或指事以陈谋于中神煞交叅吉凶互体是知五行通道志物难穷流布其间岂云小补珞琭终于此谈言是赋之作详徃圣之遗文鉴前贤之得失文博而言约道妙而义深显仁藏用乃五行三命之指南也后学者继此而发明之使聩者聪瞽者明歴百世而无穷统一性之常在观其始末通神合变縦横之谕皆不溺于他术戒谕之言多有合于至道若珞琭者岂非圆机之士高尚之流也欤】
　　通子撰集珞琭子赋注
　　金逢寅午戌方吉丙戊巳午喜庆德甲乙寅卯是财神壬癸润下为伤尅
　　【庚用丁官辛用丙官喜丙丁爱寅午戌利巳午未火旺之地向禄临官辛巳庚午为贵假如庚申辛酉庚午辛未庚寅辛卯庚子辛丑庚辰辛巳庚戌辛亥此十二宫命金家以火为官木为财火到申酉亥子丑无气木到申酉戌子丑气衰是财命无气贫贱之命也若生月日时遇旺相坐午巳寅位之地可为贵命若不遇火则非贵命见壬癸亥子水者为背官背禄不成庆也得寅午戌全为官神入局天元戊癸全为化火官局地支巳午全为暗官局更遇木神补助并为上局柱有壬癸亥申子辰水喜遇戊巳尅水为救又为印贵见甲乙寅卯亥为财未为财库无刑害财库受实可作发财断之背禄不逢官印贵地只遇木旺商徒发财之命】
　　壬癸四季巳午荣戊巳荣官财丙丁甲乙曲直皆凶地庚辛印显附龙鳞
　　【壬癸者真水也喜戊巳辰戌丑未巳午方吉葢壬用巳官癸用戊官巳午官禄之地四位之土皆歴自旺之乡四五月上旬六月中上旬及三月下旬生官有气乃能成庆水以土为官位若遇甲乙亥卯未寅木破其官尅害轻者则官卑名防尅害重者不得其官得庚辛金神旺相可为助救反主贵】
　　火喜辰申亥子宫壬癸官旺土孤穷戊巳退神甲乙进金财荣显禄兴隆
　　【火见壬癸葢丙用癸官丁用壬官真造化既济之道见亥子为正官位丁猪丙防为贵神辰申亥子以为贵逢土为六害无救则贫再逢甲乙旺相为救庚辛巳酉丑为财禄命也】
　　土值寅卯未亥局甲乙荣官金破禄庚辛背禄爱丙丁壬癸辰中长享福
　　【戊巳值亥卯未为贵戊寻玉兎巳猪头为贵命又旺禄旺官之方遇庚辛巳酉丑辛戌则破禄不贵四月八月尤重得丙丁为救神且如戊见丙巳见丁未不能救谓之偏阴偏阳若戊见丁巳见丙方是救神或生七月八月火死囚无气不能救见亥子辰为财库主发财○少木一宫亦可例见喜巳酉丑申辛庚恶丙丁炎上火局变壬癸亥子为印救助戊巳辰戌丑未为财】
　　贤达之人明此诀愚昧之人迷转盛
　　【凡论命先明天干后论地支并纳音为九官三元分为天地人三才论五行四柱遇一阴一阳之谓道偏阴偏阳之谓疾】
　　戊巳甲乙木格停生旺官贵帝王临
　　【戊巳若逢支干木气旺相或见己亥癸亥真长生官星主极品贵生月再旺无刑冲富贵双全看轻重言之】
　　壬癸戊巳土旺方大材分瑞上格详
　　【壬癸见戊巳辰戌丑未土巳午月生土旺相为贵】
　　庚辛冬至一阳生丙丁生气福如林
