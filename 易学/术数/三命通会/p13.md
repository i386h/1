<!-- { "loadSidebar": true } -->
　　论曰五行长生之埋与万物亦同且如日之初出时光明可观至午离宫光明愈甚月之初出巧若蛾眉至望光明圆洁若人之生也自少至壮自老至死常理也人之初生也婴孩啼笑而已至壮贤愚方辨万物皆一同【甲木生亥亥令属水甲木居焉木旺于春至寅临官归禄甲木得垣至午则死丙火生寅寅令属木丙火居焉火旺于夏至巳临官归禄丙火得垣至酉则死庚金生巳巳申戊土庚金居焉金旺于秋至申临官归禄庚金得垣至子则死壬水生申申令属金壬水居焉水旺于冬至亥临官归禄壬水得垣至邜则死】戊土生于寅寅中有火戊土生焉三阳之时土膏以动万物发生是戊生于寅也土旺于四季火土有如母子相生所以戊随丙临官归禄于巳巳临丁临官归禄于午戊土生于寅巳土生于酉明矣若以戊生申巳生邜何不以壬戊归禄于亥癸巳归禄于子后人妄作拟土歌有戊巳当絶在巳懐之句以戊生申酉沐浴戌冠带阴阳间隔谬□甚矣或曰五行长生有母而后有子归母成孕之説也独土一行分体用厚徳载物居中不用者土之体也散于四维各旺四季土之用也体生于巳乗父之之禄用生于申维父母之位故水土生申阴阳家之説土生于巳医家之説考五星书申为阴阳宫故水土俱生申坤位水土原不相离而土随水源之説亦为有理四行有一生独土长生于寅又生于申一物而有两生以坤艮土之方位坤属西南土至此而得朋故曰利亨壶中子曰坤之厚重积土成功上生于此者然也复言戊土生寅寄禄于巳者随母得家之义也是以土无正位生物多方又何疑矣再考周视作隂阳定论有云乙木生于午癸水生于卯辛金生于子丁火生于酉以为阳死隂生不知冬至即子水旺时春分即乙木旺时夏至即丁火旺时秋分即辛金旺时而坎离巽兊即子午卯酉之正位位者时之定在时者位之妙用曷尝逢生于死絶哉或曰果如所谓则乙木何由生耶假云在亥亥中止有甲甲木何由生耶假云在卯卯中止有乙试辨以火土金水之例曰隂阳相为一体孔子曰太极生两仪周子曰阳变隂合而生水火木金土朱子曰万物各具一太极此三言者皆五行之枢纽即万物各具一太极之説则木之为物亦具一太极者可知矣即太极生两仪之説则分甲乙而甲为阳之动于先乙为隂之静于后可知矣即阳变隂合之説则甲之为一变而乙之为一合然后能生木者又可知矣非谓甲是一木而乙又别为一木也夫甲乙相须而为一木则甲固不必旺于卯而卯自不能不为乙以旺于后乙亦不必生于亥而亥自不能不为甲以生乎其先推而至于丙丁相须为火戊己相须为土庚辛相须为金壬癸相须为水岂不了了然哉朱子曰隂气流行则为阳阳气凝聚则为隂非真有二物相对也蔡氏曰东方寅卯木辰土生于亥南方己午火未土生于寅西方申酉金戌土生于已北方亥子水丑土生于申又曰金木水火土各有一隂一阳如甲便是木之阳乙便是木之隂乙以质言甲以气言隂主翕凡聚敛成就者乙为之也阳主辟凡发畅挥散者甲为之也观此亦见甲不必主乙不必生之説矣其言足以破前说之偏而有合古人原论十干之义也再考广録甲是木之干乙是木之根丙火之宿丁火之光戊土之刚己土之柔庚金之质辛金之刄壬水之源癸水之流是甲乙一木而分隂阳非死木活木岐而二之也既一木皆同死同生故古人只有四大长生之説今分隂阳为二所以有阳死隂生阳生隂死之辨考陈搏甲木乙草丙火丁灰戊土巳砂庚金辛石壬水癸泉之説是亦分而为二也若不分则官煞食伤印绶枭神刼财比肩何以一物名而为二而吉凶祸福逈不同耶看命者当以前説为是
　　论地支
　　地支之用不比天干动静不同圆方逈异然五行所属则一而所处之地不一且如在年则有在年之论在月则有在月之论在日时则有日时之论其隂阳轻重刚柔岂可泥于一体今当以月提为主所藏所用要见何神所耗所嫌要系何物凡四柱之神较量深浅而用子十二支之魁溪涧江洋之水乃戊土旺地然必过大雪之期一阳来复之后方能成旺辛金所生亦必于阳囘水暖而后能生也与午相冲与卯相刑与申辰三合若申子辰全防起水局即成江海发波涛之声也
　　丑虽隆冬有氷霜之可怯但天时已转二阳是以丑中己土之暖能生万物辛金养地岂只深藏见戌则刑见未则冲库地最宜刑冲不为无用见己酉三合防起金局若人命生于丑月而日时多见水木必侧行巽离之地而土方不衰耳
　　寅建于春气聚三阳有丙火生焉寅刑己巳合申并旺而为贵客旺于卯库于未同类则为一家至午则火光辉而有超凡入圣之美见申则寅受冲而有破禄伤提之忧若四柱火多则又不可入南方火地语云木不南奔是也
　　卯木仲春气禀繁华虽用金水不可太过若干头庚辛叠见地支不可见申酉恐有破伐之害地支亥子重逢干头不可见癸壬主有漂流之伤见酉则冲木必落叶见亥未则合木必成林若时日归于金重大运更向西行患不禁也
　　辰建季春为水泥之湿而万物之根皆赖此培养甲至此虽衰而有乙之余气壬至此虽墓而有癸之还魂见戌为钥能开库中之物若三戌重冲破门非吉日时多见水木其运更向西北则辰土不能存矣
　　巳当初夏其火增光是六阳之极也庚金寄生困顿戊母戊土归禄乃随火娘见申则刑刑中有合翻为无害见亥则冲冲而必破便为有伤若运再行东南生发之地便成烧天烈熖之势矣
　　午月炎火正升入中气则一隂生也庚至此为无用已至此为归垣见申子则必战尅见寅戌则越光明运行东南正是身强之地若入西北则休囚丧形矣
　　未当季夏则隂深而火渐衰未中有乙木有丁火是藏官藏印不藏财也无亥卯以防之则形难变只作火土论无丑戌以刑冲之则库不难得官印力柱中无火怕行金水之运日时多寒偏爱丙丁之乡盖用神之喜忌最当分晓不可毫髪误也
　　申宫水土长生之地入已午则逢火炼遂成剑防见子辰则逢水淬益得光锋使木多无火金终能胜若土重堆埋金却有凶盖申乃顽钝之金与温柔珠玉不同故也
　　酉建八月金色白水流清若遇日时火多运更愁东去若遇日时水旺运亦怕南行柱见水泥应为有用运行西北岂是无情然逢己丑三合亦能坚鋭岂可以隂金为温柔珠玉而泥论哉
　　戌乃洪鑪之库钝铁顽金赖以炼成见辰龙则冲出壬水而雨露生焉见寅虎则防起丙火而文章出焉然火命逢之则为入墓宁能免于不伤哉
　　亥地六隂雨雪载涂土至此而不暖金至此而生寒其象若五湖之归聚其用在三合之有心是故欲识乾坤和暖之处即从艮震巽离之地而寻之也　大抵五行用法总无真实生死衰旺亦假名耳直向源头明其出处如五阳为刚五隂为柔若失令身衰不遇资扶而频泄气则刚者失其为刚若得令身强用事有助则柔者不失之柔中间又分木火为阳金水为隂皆喜生扶资助要以中和为贵
　　十干分配天文
　　甲木为雷雷者阳气之嘘也甲木属阳故取象于雷焉稽诸月令仲春之月雷乃发声甲木旺即其验也况雷奋于地木生于地其理又无不同者邵子云地逢雷处见天根阳木之生孰非天根之动为之乎是甲木至申而遂絶以雷声至申而渐收也凡命属甲日主喜值春天或类象或趋干或遥巳或拱贵俱大吉运不喜西方经云木在春生处世安然必夀
　　乙木为风乙木长生在午败在巳在午而生者盖乙为山林活木至夏来而畅茂诗所谓千章夏木青是也其败巳云何巳乃巽地巽为风木盛风生也风生于木而反摧木犹之火生于木而反焚木其取败也固宜所谓乙木为风者木其所自生云尔如人乙日建生者在秋令大吉秋令金旺乙木能化能从而盘根错节非利器无所裁成逢亥必死其落叶归根之时耶
　　丙为日説卦传曰离为火为日日与火皆文明之象是以丙火为日之名不易焉太阳朝出而夕入阳火寅生而酉死而又何异乎万骐真寳赋以丙日丑时为日出地上之格有防哉有防哉凡六丙生冬夏不如春秋春日有晅万物之功秋阳有燥万物之用冬则隂晦夏则炎蒸宜细推之
　　丁火为星丙火死而丁火遂从生焉在天之日薄而星回也类如此星象惟入夜故灿烂隂火惟近晦故辉煌丁不谓之星而何真寳赋云隂火时亥富贵悠悠解者以此为财官印之三竒亦可矣岂知亥在北方是为天门又星拱北之説乎凡丁日生人喜遇夜喜遇秋如星光之得时也又喜行身弱地如石里所藏属丁火石虽在水即时取撃亦自有火其丁巳一日多尅父兄妻子盖财忌比刼兄屈弟下巳中有戊土伤官也
　　戊土为霞土无専气依火以生霞无定体借日以现知丙火之为日则知戊土之为霞矣是霞者日之余也日尽而霞将灭没火熄则土无生意故谓之霞也大挠氏演纳音五行象以戊午为天上火意盖如此如戊土日主爱四柱带水则为上格霞水相映而成文彩也更喜年月干见癸癸则为雨雨后霞见而覩文明也
　　巳土为云巳土生居酉酉兑方也其象为泽先正曰天降时雨山川出云然则云者山泽之气也已虽属土以此论之则其谓之云也亦宜故甲已合而化土其气上升而云施云雷交而作雨其泽下究而土润此造化之至妙至妙者与凡身主属己土贵坐酉贵春生贵见印坐亥者不可见乙木云升天遇风则狼藉而不禁也
　　庚金为月庚乃酉方阳金何以知其配月乎曰五行之有庚犹四时之有月也庚不待秋而长生然必秋而始盛月不待秋而后有然必秋而益明以色言月固白也其色同矣以气言金生水也潮应月也其气同矣古甲子以庚为上章见其与日平明也经云金沉在子见其与月沉波也三日月见庚方见月初生与庚同位也故曰庚金为月如人庚日生者四柱有乙巳字出谓之月白风清秋为上冬次之春夏无取
　　辛金为霜八月辛金建禄之地是月也天气肃白露为霜草木黄落而变衰故五行隂木絶在此地若木经斧斤之斩伐未有能生焉者也斧斤以时入山林严霜以时杀草木揆之天道参之人事信乎辛金之为霜矣或曰霜常避日丙与辛合何也曰此亦相尅之理也火惟尅金故相合而水斯化霜惟避日故相遇而氷以消亦为水也是之取耳如辛人坐卯未透乙大富坐亥透丙则贵爱冬生
　　壬水为秋露春亦有露何独拟之以秋盖春露雨露既濡之露秋露霜露既降之露也露一也春主生秋主杀功用不同有如此然吾以壬为秋露也盖露属水而壬水生于申水本能生木者水既然在此而生木何由于此而絶故知壬之为露秋露也如壬日生秋见丁火最显丁为星河壬为秋露一洗炎蒸象纬昭然矣
　　癸水为春霖癸水生卯月号曰春霖葢隂木得雨而发生也然至申则死七八月多干旱也且卯前一位是辰辰龙宫也卯近龙宫而水生龙一奋遂化为雨焉卯为雷门雷一震而龙必兴焉观此则癸水其春霖矣如癸卯日透出巳字者有云行雨施之象其人必有经济才也春夏吉秋冬不吉诗曰癸日生逢己巳乡煞星须要木来降虽然名利升髙显争柰平生夀不长
　　十二支分配地理
　　子为墨池子在正北方属水色象墨故有墨池之象凡命逢子年生者时喜见癸亥谓之水归大海又谓之双鱼逰墨必为文章士矣
　　午为烽堠午正位于南属火土其色赤黄名之曰烽堠者此也又午为马堠乃戎马兵火之处所也午生人时利见辰真龙出则凡马空矣谓之马化龙驹
