<!-- { "loadSidebar": true } -->
　　【尅者之谓财寓者之谓禄乘者之谓马马是扶身之本禄为养命之源禄乘贵而迁官马运财而获福禄财驿马兼得之则富贵两全偏得之则次或天禄虽衰而身财犹旺兼遇驿马来乘纵使揜伏冲击岁运尚不为灾况后岁运更在五行生旺防合丰登之处故宜获福之多矣掩者伏吟冲者反吟也假令癸亥生得乙巳岁遇禄水虽絶在巳而以水人尅火为财火旺在巳兼巳上乘马虽巳亥相冲临于反吟之上以身旺之财不为灾咎若岁运不相冲临在三合六合五行生旺之地又逢财遇马可谓年岁丰登故宜获福者欤徐曰此节与前意同而理异也如丙午人运至西方虽财旺而禄衰下元建马为助言酉中有辛合丙则不畏掩冲此与中下兴隆不殊前説财运掩冲固不为忌此论岁临运位亦未可便言凶咎太岁为造化之主百煞之尊来临压运多凶少吉若三元内外五行官印有用亦可以利见大人而成吉防财帛有用亦可以因贵人而发财帛且如生日是壬午大运是庚午岁是戊午此言岁运并临亦为吉防次年交辛未其气不殊官印财帛有用其获福宜也】
　　大吉生逢小吉反夀长年天罡运至天魁寄生续夀【丑为大吉未为小吉如癸未日生人行丑运或丁丑日生人行未运不得谓之反吟皆谓之生气癸受气于巳而成形于未丁受气于亥而成形于丑故曰生逢如六壬课发用丁课在未癸在丑亦此意也丑未为阴阳之中防天乙贵神所临主与本逢之则有长年之夀辰为天罡戌为天魁如庚戌生人行辰运或甲辰生人行戌运不得谓之反吟庚受气于寅而成形于辰甲受气于申而成形于戌皆是生气鬼谷子云罡中有乙魁里防辛是也前云生逢后云寄生义不殊也或曰此后八句再明反吟吉凶无固必之义假令乙丑阴命男在六月生遁见癸未木虽本命生月相尅合主夭伤却为乙丑纳音金尅癸未纳音木反夀长年歌云便将生月用为身却以纳音囘作命身衰尅命短天年命徃尅身长夀命是也假令戊辰阳命男在三月生计五岁起运顺行五十六运至壬戌纳音水来生戊辰木又三月天月德俱在壬寄在戌上又生木故曰寄生续夀莹和尚曰以下四节并用真印始得其详乙丑金印癸未木印壬辰水印甲戌火印戊辰土印长生续夀惟寄与反除此五干未有知其然也缘丑中有乙木未上有癸水癸水生其乙木増长禄元反夀长年莫非是也戌中有甲辰中有壬壬水生其甲木续其丙火故曰天罡运至天魁寄生续夀大要十干为禄定人修短故也】
　　从魁抵苍龙之宿财自天来太冲临昴胃之乡人元有害
　　【酉为昴胃之乡从魁是也卯曰苍龙之宿太冲是也支元取财今言天来者缘酉上有辛卯中有乙辛金制其乙木故云财自天来以其酉金尅其卯水乙木畏于辛金禄既被伤人元受尅若然酉人遇卯为吉卯人逢酉为凶位列尊卑刚柔断矣徐曰苍龙属辰酉生人逢辰是酉中辛金尅辰中乙木为财用支内天元为财也卯人运至酉金尅木而反相刑支作人元故曰有害害者是七煞不犯冲刑尅制亦偏阴偏阳也】
　　金禄穷于正首庚重辛轻木人困于金乡寅深卯浅【阴极生阳阳极生阴阴阳自然之理也阳金生于巳而死于子絶于寅阴金生于子而死于已絶于卯正死正生之谓重偏生偏死之谓轻次以阳木生亥絶申阴木生午絶酉阳木申深而酉浅阴木申浅而酉深葢寅卯指羣木之情庚辛举众金之类申是水生之地木曰困寅是生火之宫金云穷也一云丙辛有合故辛轻乙庚有合故卯浅】
　　妙在识其通变拙説犹神巫瞽昧于调弦难希律吕【凡命运吉凶祸福如上所云赋特言其大槩妙在识其通双赋辞虽拙而理妙应如神设若不能通变譬之巫瞽昧于调弦希律吕之和难矣】
　　庚辛临于甲乙君子可以求官北人运在南方贸易获其厚利
　　【金木有相得之理水火有既济之道故特举而言之曰庚辛临于甲乙则余八千可知也北人运在南方则余东西可知也言君子见小人则不然言北人须亥子方为是甲以辛为官乙以庚为官如庚辛之运岁来临甲乙之人故曰君子可以求官在小人反以为鬼也亥子北方之水己午南方之火以水行运至火我尅之为财所以贸易获其厚利或谓壬癸之位其卦属坎丙丁之位其卦属离水归火地运至财乡不知壬癸是禄巳牛是命干支不相入如壬癸得丙丁止可谓之禄财而巳不可以贸易言也谈命者须当分禄命身】
　　闻朝欢而夕泣为盛火之炎阳观祸福之賖迟则多因于水土
　　【此论五行之性明祸福之迟速也火之性暴而多伤故钻木而烟飞撃石而光发朝欢旋泣今是昨非由火传薪莫知其极也水土为物其性柔和致于祸福之端得其迟缓之意葢智与信也火木性快易发易休水土性迟难成难败】
　　金木未能成器听哀乐以难名似木盛而花防状密云而不雨
　　【言金者则尚木金得用而木乃成是以刚济柔也言木者则尚金木成器而金得着仁者必有勇也若有金无木勇而无礼则乱有木无金庚辛而义寡金者西方之器也主哀木者东方之物也主乐乐而不淫者木遇金也哀而不伤者金得木也凡此者皆大人之命也若明水火之归中用乎金木之间隔由是哀乐不能动其心乃外方难名之人若偏阴偏阳似木盛花繁偏阳之谓伏密云不雨偏阴之谓见人命要阴阳两停则为应格之命故下文云云又曰金不能成器借火以陶镕木未能成功假金以削刻故乐必以哀为主益必以损为先木盛花繁秀而不实密云不雨晦而难明两在未测之间拟议生矣是故旺而不可无制衰而不可无生得处比和复归纯粹】
　　乘轩衣冕金火何多位劣班卑阴阳不定
　　【前论水火以相济而成庆次论金木而为官乡是知水贵升火贵降木要济柔为刚金要损刚益柔则互用为庆其间独有金刚火强不可不知也金至坚之物非盛火则不能革化火至暴之物非金无以显诸用金火两停方为铸印之象故赋云乘轩衣冕此君子之器也须金火两停者当之若火多金少金多火轻皆为凶暴之命金旺于西方火旺于南方各恃其势则为自刑之刑如此之命虽日时有用终归于位劣旺卑而巳是阴阳不能定分故也金阴也火阳也既阴阳两偏则贵贱高卑无所定着况有金而无火有火而无金其为凶徒又可知也或曰人命四柱五行金火多者不足贵以金刚不能顺物火暴而难益其生为气不常故君子之道鲜矣庚人得丙辛人得丁纯阴纯阳为尅为鬼是为阴阳不定虽有出身亦位劣班卑不能大显亦通】
　　所以龙吟虎啸风雨助其休祥火势将兴故先烟而后熖
　　【此为上文五行相尅或未成器合贵不贵此又言相尅相生之性因以龙虎烟熖为喻若五行各得其所则如龙行雨降虎啸风生又如火旺先有其烟后有其熖或以龙吟虎啸二句喻人年吉而岁运又吉若初凶后吉者必不然譬若火之始然先烟而后熖也葢烟生于火而能欝火烟以有气未通为义岂非火外景而内晦烟达而后生不犹人之始凶终吉者哉徐解龙吟虎啸当以戊辰甲寅其义甚详不然但遇寅与辰相得亦是先烟后熖明阴阳气顺有次序与其为气也不殊终非赋义】
　　每见凶中有吉吉乃先凶吉中有凶凶为吉兆
　　【此本上文言吉凶相为倚伏如前论从魁抵苍龙之宿财自天来吉也是酉中辛尅辰中乙木为财辰乃水乡复能夺辛金之官论财却不缺而失官为凶太冲临昴胃之乡人元有害凶也却木用金为官酉则不背官禄凶中反吉赋意始于説运次议五行之后再详言之又如火人行水运则是七煞凶也或用水为官吉也水行巳午运南方获利为财吉也却下有戊巳七煞凶也如此极多要学人深造变通以根本取最重者言之昙莹曰吉凶之相仍祸福之相因阴阳之常理也世固有吉人凶于吉凶人吉于凶者君子所不道也亦道其常而巳凶若胜吉吉蕴凶中吉若胜凶凶藏吉内驳杂生于纯粹比和出于战争故曰吉中有凶凶为吉兆】
　　祸自向末言福可以迎推才入衰乡论灾宜其逆课男迎女送否泰交居阴阳二气逆顺折除
　　【此言灾福吉凶由于行运祸旬向末如见凶运十年终满前交吉运若当生年月气深或行年太岁扶助向禄临财更不须待交运只在此运末便可迎祥而推之才入衰乡人命久歴福地方交背禄财絶之运然未可便以凶言是论灾于逆课也男迎女送阳男阴女运顺行也一运十年更分前后各五年凡入吉运得节气深男迎者前五年发福女送者后五年发福或曰男详大运初入之年迎何灾福故云迎女详大运将出之年送何灾福故云送男迎女送否泰交居作一义看迎吉送凶迎凶送吉是否泰交居也阴男阳女阳男阴女依逆顺行运折除即前折除三岁为年也看新旧运上有何吉凶以运数言昙莹曰此论行运各指长生次于衰地如金生于巳而衰于戌戌上男顺行于死囚休废女逆行于帝旺临官已上男顺旺于申酉之乡女逆困于寅卯之地故云祸旬云云阴阳二气葢言小运乃年之气也大运是月之气也日干为运月支为气小运则从生日后交大运则论其气而过二气运行由我命者也故曰阴阳二气云云】
　　占其金木之内显于方所分野标其南北之间恐不利于徃来一旬之内于年中而问干一岁之中求月中而问日向三避五指方面以穷通审吉量凶述岁中之否泰
　　【此言运行东西南北金木水火之乡有利不利兼岁中否泰言也王氏曰木火金水乃四方专一之气各擅方所分野如春之辛卯夏之戊午秋之癸酉冬之丙子四方各抱自旺之气而不可相犯故五行旺气取仲一辰谓之白虎煞如东方之木徃西方逢金南方之火来北地遇水所谓煞忌四仲物禁失道曰君曰父不可两亡以其相尅徃必不利若五行衰絶无气逢相冲徃来则反互用为福如乙亥火得癸巳水火至巳而旺水至亥而旺互换逢旺徃来何伤壬寅之金为臣不强庚申之木事君不暴独占一隅奚有造化葢禄旺贵其自亨患难欲得相救故也一旬之内于年中而问干以年之干则有以知甲之所寓于是同旬之生也一岁之中求月中而问日谓一岁之中则有异者阴阳男女之命也求于月而问日者欲知节气日数以定防岁为行大运之法也运之行也宜向三元生气避五鬼絶路指陈方面穷通阴阳观禄马之向背大运之盛衰由此以审吉凶不出指顾间能述岁中之否泰或以生气福德天医为向三絶体游魂五鬼絶命本官为避五徐曰占读作去声看当生歳月所占如木用金为官在阳命男运出未入申阴命男运出亥入戌是向禄临财于金木分野之际如金用木为财阳命男运出丑入寅阴命男运出巳入辰是向禄临财在木火方所之中更加太岁月令气候扶同言之标对本言又有标准之义则是命基本也南者向明而徃也北者向北而来也此言运气出入动静或吉或凶不可驳杂或遇交运之年不可轻举一旬之内于年中问干是月中求日也一岁之中求月中问日是年中求月也向三避五是岁中求吉利方所也凡坐作进退向吉避凶莫大于此矣一旬十日也年中生日也凡在一月之中一旬之内将生日天元配合而言则知其日中休祥定立生日为主也一岁之中取月令以生尅配合而言则知其月中休咎也且如人生得地须太岁为尊是一岁之中求生月带禄或官印原有原无是月而问日乃看命总法也】
　　壬癸乃秋生而冬旺亥子同途甲乙乃夏死而春荣寅卯一揆
