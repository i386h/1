<!-- { "loadSidebar": true } -->
　　论曰凡观隂命先推夫子兴衰欲究荣枯次辨日时轻重官为夫财为父财旺夫荣食为子印为母印盛子衰日干不宜太旺月气务禀中和日主旺相夺夫权而孤苦月令休囚安本分而持家官星得地夫主荣华伤官无尅子当贵显有官而不可见煞有煞而不可逢官设使官煞混杂为人安得祯祥官星无尅值二德可两国之封七煞有制遇三竒为一品之贵喜食神而制煞生财恶伤官而尅夫盗气贪财坏印岂是良人用煞逢官非为节妇孤贫下贱葢因子死休囚富贵峥嵘只为夫兴子旺官太旺公夀难延财重叠婆年早防身居旺地虽富足夫子刑伤日值衰乡纵贫寒夫子完聚自旺而巧于妇业日衰而拙于女工贵神一位不富即荣合神数重非尼即妓贵人乘驿马决主风尘之美妓官星带桃花定为深院之良人食神独者安和而有子有夀合贵重者娇媚而多贱多情桃花不宜倒挿沐浴最忌裸形犯之者多为侍婢值之者定作师尼四仲全乃酒色荒滛之女四孟备乃聪明生发之人未丑刑而不忌戌辰冲处非良大抵夫星要值徤旺己身须禀中和食神不可刑伤子星要临生地印绶生身一位则可财神发福多见无伤财强身弱不能发福身强财弱安得为良伤官叠遇尅夫星而再嫁之人印绶重逢不死别即生离之妇刑冲羊刃恶狠无知破害金神血光产难四柱无夫不偏房定为续室八字空亡非寡鹄决是孤鸾大槩贵贱观其夫位荣枯究其财官此为天依乎地地附乎天故贵者随夫而贵贫者随夫而贫前八法以泄其机后八格仍明其奥防倘有缺误俟知者择焉【又云】乾道成男坤道成女隂阳刚柔各有其体故女命以柔为本以刚为刑以清为竒以浊为贱故三竒得位良人万里封侯二德归垣贵子九秋步月一官一贵乌云两鬓拥金冠四煞四空皓月满怀啼玉筯官行官运镜破钗分财入财乡夫荣子贵衣锦藏珍官星有气堆金积玉财库无伤大抵官多不荣财多不富用正印而逢枭兰阶夜冷用枭神而遇印玉树春荣金清水冷日鎻鸾台土燥火炎夜寒鸳帐羣隂羣阳清灯自守重官重印緑孤眠田园广置食神得位不逢官粟帛盈余印绶失时还遇煞伤官不见官星犹为贞洁无食多逢印绶反作刑伤穷枭见食坐产花枯恶煞混官临春叶落逺合勾情背夫寻主冲官破食弃子从人财衰运絶防出娘门身旺印强早刑夫主五煞簮花日夜迎賔送客三刑带鬼始终尅子伤夫杨妃貌美禄傍桃花谢女才髙身乘词舘华葢临官情通僧道孤神坐印身受尼姑胞胎常堕食旺身衰鸾鹄频分官轻比重娣妹刚强乃作填房之妇财官死絶当招过继之儿官临财地必荣夫身入财乡须尅子煞枭破禄连根堕氷肌于水火比刃遭刑防局掩玉骨于尘沙交驰逢驿马母氏荒凉差错对孤神夫家零落五马六财穷败比肩之地八官七煞分离刑害之乡刑空官煞几临嫁而罢浓妆冲尅印财纵得家难成厚福不若藏财不露明煞无伤重印行财多财遇印四败匪佳人之有幸四冲岂良妇而无嫌水聚旺乡花街之女金成秀丽桃洞之仙四生驰四马背井离乡三合带三刑伤夫败业暗煞逢刑藁砧不善明官夸马夫主增荣黄金满籯一财得所红顔失配两贵无家先比后财自贫至富冲官合食靠子刑夫死絶胞胎花枯寂寂长生根本瓞绵绵合贵合财珠盈金屋破财破印衾冷兰房吕后名驰天下只縁隂并阳刚緑珠身堕楼前葢是枭冲煞位秋水通源剔眸立节冬金坐局断臂流芳娣妹同宫未适而先抱恨命财有气配夫到老无忧
　　【通明赋云】女人之命一贵为良食重孤孀贵多滛贱【贵指官煞言食伤官煞孤尅之星也官煞叠见滛乱之象也】二徳真贵封赠可知三竒真良国号自至金木有坚心之淑德水火生乱性之虚花五行偏喜休囚四柱不宜生旺富贵贫寒全凭夫子【二德即天月德也女命得之更有财官纯粹不杂必受封赠三竒甲戊庚之类财官印食亦为三竒女命中有此必受国号德者纯一不杂之谓金木性纯本为女人之所守水流主滛火炎主暴水火多则乱性为人虚花不纯而暴恶矣隂主柔阳主刚女隂也与男相反故喜休囚而忌生旺】
　　【继善篇云】女人无煞一贵可作良人贵众合多必是师尼娼婢伤官尅则食絶孤苦夫徤旺则子秀身荣【玉振赋云】隂命印重本絶嗣运行官煞反吉【夫旺子生此理之常】女犯伤官须尅配运入财旺亦佳【伤生财财生官所谓能使无情更有情】弃命就煞必配名家专禄食神断受诰命孤鸾最利于七煞桃花喜带乎官星【此四格皆主富贵益夫旺子】官贵太多非偏房即为舞妓防合过盛不媒妁则是尼姑【女命虽不嫌官贵多则不吉天干地支三合六合带得多者必为此等之人葢媒妁聨二姓以成亲尼姑受万人之施舍参之人事章章明矣】甲木坐申透庚金子都西子丙火坐申时壬水大乔小乔【言此二日专用煞茍无混杂其女必有倾国倾城之色矣】
　　【赋云】庚寅戊寅【或云戊申】纵遇破败犹得己夘癸未休教红艶相侵【此四日俱自坐长生临官之夫如庚得寅戊得申乃上人之妻已得乙癸得已亦不失为佳妇但五隂日不宜红艶桃花二煞五阳遇之縦为不堪亦可养身】官临墓絶之地老困娇娘夫居杂气之中最宜佳妇【如庚用丁为夫十一月生辛用丙为夫八月生虽名为夫实则不时纵有貌必然受困所谓红顔多薄命是也如癸日生于未月杂气之中有丁乙已夫星子息财帛全虽居杂见之不忌】官得令而逢伤反作奴婢煞当权而有制当为正室　日刃逢煞不偏则尼月伤叠刃非奴则婢【日刃逢煞如壬子日戊申时之例月伤叠刃如丁夘月甲辰日之例】伤官夺夫之柄化煞助夫之资桃花喜共官星红艶休同煞伴　寒衾少怨命值孤鸾独枕早孀日临寡鹄【柱中絶无官煞值此日为忌如有官煞等项倚靠虽犯孤鸾隂阳差错等日反吉寡鹄即孤鸾】孤鸾若遇夫星必多子女天德如逢煞化定盛婢奴　一片比肩官地争夫拟定浑身泄气印星望嗣堪求　旺夫伤子乃官令而枭强旺子伤夫因食时而官絶印重盈盘遇富夫而多得子食清值令得壮妹必许夫荣【富夫乃官星带财之论】印重官轻夺夫权凤舞鸾飞坑婢命【孤鸾日乃旺毒之辰】天月二德无他乱衣锦冠金羊刃七煞无善降身尘发垢一逢隂煞非守志必也无儿两透阳伤且荣身而不尅壻【五隂日见五隂煞为凶阳伤官得印重反荣身而不尅壻】日刃同刃最忌生产食神反破难与留胎【日刃同刃是逢冲也如丙午庚寅壬子癸夘是年刃与日刃相冲食神犯破是逢枭也如丙申庚子戊戌丙辰月丁庚食被时丙尅之】官临死絶知夫防枭遇驱除断子来　何知夫得贵孰知子得官食附官而可知官即食而可见【如己未日辛亥时甲与巳合辛附甲官食神健旺子贵逢破则子不肖】先后兴衰倚夫星之好恶始终盛替察子运之荣枯【如一命戊日生春甲寅时偏官乃戊之天睢状不见财星行至东方又无金制其木其夫无名无利交到午运夫星正值食得所却是甲木死地故尅之再嫁未申二运财帛驰至大发运至酉又五年至胎始夀戊上丙火至此俱死七煞见伤官思无倚而亡】
　　【壶中子云】登明足艶太乙多滛【亥为入夜之时巳为迎夜之候女命而得亥多者有姿巳多者好色】木盛则妖妍水澄则清洁金多夭折火致刚强土则富厚　负天月二德则霞帔金冠　得禄命身三财则夫荣子贵【岁干所尅者禄财岁支所尅者命财纳音所尅者身财其三财所属之五行在命中一财不乏而得之全者夫必荣子必贵】切嫌者隂刃妨害尊亲最忌者纯隂不宜子息【禄后一辰曰隂刃男得之妨妻族亲女得之妨夫族亲又命年月日时干支俱属隂或生五月之后十一月之前者乃隂极而阳不生是为纯隂多无子息葢独隂不生独阳不成故也】骨髓破殃罹内外荐枕星招涉是非【骨髓破即白衣煞得之者刑及内外二族荐枕星乃冠带位得之者一生多涉是非】鸳鸯惮于女未倾国倾城【凡三支一干鳯凰麒麟凤沼之格在女命则受为鸳鸯煞主滛秽命中又见水多主风尘多艶质】官鬼旺于贵垣凤冠霞帔花钗与桃花相犯暮雨朝云贵人共天喜争窠穿垣骞牖【命前一辰为花钗煞后一辰为桃花煞本生上见之全而不偏是为同犯主为娼优得三竒不在此论天乙住处曰贵人旺气住处曰喜神本生上带之而又同宫是为争窠主为滛奔之妾落空亡不在此论】
　　【赋云】女人无煞一贵何妨喜逢天月德神忌见煞官混杂贵众则舞裙歌扇合多则暗约偷期五行健旺不遵礼法而行冠带互逢定是风声之丑廻眸倒挿泛水桃花沐浴裸形螟蛉重见多为婢妾娼尼少有三贞九烈双鱼双女号滛星不宜多犯官星七煞曰夫主忌见重逢寅申互见性荒唐巳亥相逢心不巳或有伤官之位不逺嫁定见尅夫重临枭印之神匪生离终须死别四柱有官鬼入墓使夫星已入黄泉岁运临夫絶之宫俾鸳配分飞异路
　　【又云】欲观女命先看官星官带煞而贫贱官得令以安荣伤官太重必妨夫且是为人性重倒食重逢须减福那堪更犯孤神煞重须从贵室合多定损贞名坐禄乘轝而穏重逢冲遇马以轻浮桃花浪滚滛奔之耻不堪言日禄归时贵重人钦尤堪羡天月二德以为本命如逢印绶贵当两国之封时日羊刃本是刚神不利夫宫损坏平生之性时犯金神健旺要观八字之强专食子荣切忌偏印守闺门而正静必由隂日得中和代夫壻以经营此乃阳干支旺甚欣逢正禄怕犯咸池清秀得长生之辅浊杂值暴败之归四柱败多大忌冲身而逢合一生忙甚若是非妓即为媒印重与公姑相妬食专得子息之宜官煞重逢须防滛乱娣妹透出便是争夫魁罡有灵变之机日贵得安常之福
　　【又云】若观女命则异乎男富贵者一生官旺纯粹者四柱休囚浊滥者五行冲旺娼滛者官煞交差无官多合此为不良满柱煞多不为尅制印绶多而老无子伤官旺而防伤夫四柱不见夫星未为贞洁五行多遇子曜难免荒滛食神一位逢生旺招子须当拜圣明官煞不杂遇印扶嫁夫定知登云路守寒房而清洁金猪木虎相逢【此二日虽尅夫而守正】对空帐而孤眠土猴火蛇相遇【此二日尅夫不正】财旺生官辅食无伤而夫荣子贵官食禄旺一印有助而后宠妃褒伤官叠见无财印败室刑夫官煞重逢遇三合荒滛无耻合多官重贪滛好色之人官杂气衰嗜欲刑夫之妾身旺官囚非师尼而为娼婢食神变德先贫贱而后荣华
