<!-- { "loadSidebar": true } -->
　　运凌身弱而适扶用神运变身强而抑其福气
　　【当生身旺或比肩大繁用神怯弱者宜凌废其身之气适扶我之用神反是则不祥矣当生本体衰弱用神太过身不胜任又或错乱不能归一所喜如是反是则乖盖当生本末体用相称运扶身太过或困其用神亦不中也】
　　嵗或运符吉罔凶嵗或运昧善纵恶
　　【或当生凶煞力重吉神力轻财官势况散漫嵗运符合福神而抑凶气者有之当生吉神力重凶煞气薄嵗运失纪纲制驭之道或至于纵容恶煞沉昧众善者有之】
　　玉井奥诀乃安东杜谦所着其间幽趣妙象数见而用藏气类从无立有倒飞暗合得一分三脱胎换骨入圣超凡诚非易事欲穷其絶处逢生要识其旺而退藏噐满必倾物过则损党盛则随类气衰则托情用不用真假宜辨变不变象类先分故气禀有厚薄焉有清浊焉有高卑焉有晦明焉万绪万端千变千化气有生尅究竟尽烛理外之理物有造化活法极参元中之元诚得李虚中余学一之正传也世之不得覩是书者多矣予故表而出之【育吾记】












　　三命通防卷十
<子部,术数类,命书相书之属,三命通会>
　　钦定四库全书
　　三命通防卷十一
　　明　万民英　撰
　　气象篇【醉醒子撰】
　　今夫立四柱而取五行定一运而关十载清浊纯驳万有不齐好恶是非理难执一故古之论命研究精微则由体而该用今之论命拘泥格局遂执假而失真是必先观气象规模乃富贵贫贱之纲领次论用神出处尽死生穷达之精微不须八字繁华只要五行和气浪指三元六甲谁知万绪千端学者务要钩索隠发表归根向实寻虚从无取有虽曰命之理微于此思过半矣然大海从于勺水少阴产于老阳成乃败之机变乃化之渐此又所当深察乃若一阳解冻三伏生寒【此注巳引前冬逢炎热夏草遭霜下】
　　阳刚不中亢则害也刚而能柔吉之道也
　　【此象亢阳无制更不包藏阴物而运又行东南则阳刚失中必主于害用此者孤贫凶暴死于水火之间乃若五阳生于阴月干支夹合阴柔之物运道又行阴柔之乡乃谓吉也用此者虽出寒贱终必荣华】
　　柔弱偏枯小人之象刚健中正君子之风
　　【此象不中之道也四柱中但见阴柔而不入格干支又不包阳则终日柔懦用此者机心阴毒无所不至乃若刚健君子之体也中正君子之德也四柱中阳而藏阴刚柔得制不犯破尅刑冲用此者德行过人中直葢世故曰君子之风】
　　过于寒薄和暖处终难奋发过于燥烈水激处反有凶灾
　　【四柱纯阴生于十月空絶五行之根日干又见衰弱而无强旺之气纵遇和暖之卿终难发达四柱纯火生于夏至之前火性燥烈岁运中乍遇水激不惟不能制而反致害矣用此者夭折孤贫多犯刑宪】
　　过于执实事难显豁过于清冷思有凄凉
　　【执实者用一而不通也假如用官无财用印无煞多合少成者遇事终无豁达若金水过于清寒不遇和暖之运如庚辛生于十月柱中纯水运又行西北平生独食孤眠生涯寂寞人不堪其忧矣】
　　过于有情志无远达
　　【局中之物不可过于有情若过有情则牵迷不能自脱外无所见矣如甲木以巳土为妻情固宜有若甲巳支下又乘子丑内外加合而外无财官印绶动甲之心则甲常处于巳土之下其志安能远达哉】
　　过于用力成亦多难
　　【凡柱中得自然之物为妙若用力扶持终不为美且如用财局中不见必求伤官食神所生如食伤失时无气又求比肩转助或外冲遥合皆谓过于用力其成就必艰难矣】
　　过于贵人逢灾自愈过于恶煞遇福难享
　　【八字中原多贵人二德扶用财官不有刑破虽居颠沛之中亦无危矣原多恶煞三刑六冲又与财官反背纵遇财官之地将何为享福之基】
　　五行絶处禄马扶身四柱竒中比肩分福
　　【凡遇絶处不可便指为凶葢凶处亦有福神相扶假如木絶于申申有壬水为印庚戊为财官皆我所用之物必能扶身进福只愁有神尅害所用之宫则所用絶矣如此乃凶言以官为贵以财为竒局中得遇财官乃为吉矣如见比肩无惮争官刼财则无全美】
　　阴阳固有刚柔干支岂无颠倒
　　【阳刚阴柔天地之道也颠之倒之反覆之谓也所以启下文之端】
　　虽聘妻不识其夫
　　【夫妇既入其宫岂有不识但情隔而不通则不见其夫矣如乙木用庚金为夫中间丙火隔断庚被火伤或坐子午败死之地使其妻终不能见其夫也】
　　本有子不顾其母
　　【子之顾母理也情也身有所覊则不得终飬如甲用丙为子却被辛金合之但恋妻之情而易母之爱矣故局中虽有丙火不可用也凡命中议论至此庶防无悮】
　　父无子而不独子有父而反孤
　　【木以火为子息四柱中如无丙丁巳午之位则无子矣若地支暗畜有火或天干制化得用亦不为无子木以水为父母若被损尅则不得其所生如甲乙日生于亥子之年月值四季水被土伤所生之人失矣岂不孤哉】
　　生尚可以再生死不可以复死
　　【局中之物原有长生先被尅损歳运复遇生旺之地身力复强如再生也死者终也凡四柱之物原值死絶之官后来岁运再遇此地不为更凶之论葢死无二也】
　　既死亦非为鬼逢生又不成人
　　【木值春生得时乃旺柱中虽遇死絶之宫若运行生旺之乡亦不为之死也木值秋生失时乃弱柱中虽遇生旺之宫若运行衰絶之地终不为之生也】
　　子多母病如佃甫田母多子病如临深渊
　　【子者母之所生多则泄母之气正谓子能令母虚也若母再加衰病则精力不及决不能以抚其子其佃甫田之谓欤母无二尊其恩乃全若母氏众多阴聚妬生邪谋兴矣即五星二母争权姑息太过母失所爱子何所倚如更临病死之宫申生之变必起朝夕也】
　　不正不冲不偏不合不横不刑不直不破其为冲也启六极之岐门其为合也辟万物之形迹其为刑也变而改正其为破也敌而有伤是以棘地生金不若蓝田种玉
　　【以上四端乃战尅击剥之象也内有刑虚钩远之用若倒乱中而取用神为贵为福者不若用财生官用印得煞自然之妙此子平之所以专论财印食也欤】
　　吉神相我功求相吉之神
　　【凡人命衰弱或刑伤破害不能成用者必欲吉神扶佐成我之福又观相我之神势力轻重何如若无根失令或自受伤先用求助相吉之神何如假如甲日夏生遭火焚化得壬癸亥子相我为救但水先受火土耗尅不能为我之福必欲求金转生水旺使水有顾我之情如此之功不在水而在金矣又如午破子冲頼未合我而与子穿则为相我之神如未受伤不能为用必求生助未土之神有力而未土方得成用】
　　凶物伤身解用伤凶之物
　　【人命中若遇凶神尅我身宫必求柱中何物能制伤我之神则彼自解不暇焉能及我哉如甲木原被金伤祸所不免得火尅危自远矣又如卯被酉冲柱中见午亦然】
　　五行各得其所者归聚成福
　　【凡五行不可虚名失位但要得令归垣方能为贵若归聚一局妙不可言】
　　一局皆失其垣者流荡无依
　　【凡日主用神俱要着落之处如四柱中不得通根有靠又遇空亡死絶沐浴刑冲则终无成立必然流荡失所矣】
　　大运折除成岁小运逆顺由时
　　【二注巳引首卷论大运小运中】
　　文库冲而文明盛武库掩而干戈宁
　　【戌为文库葢火为文明八字中原无财官印绶食神生气则无文章所学之机徒得火库又被关锁此无文之人也若暗有伤官或印绶隠而不明者亦主聪明柱中得辰未丑字冲刑戌库更入东南运道发火光明文章必由此而盛也高擢翰苑者子见多矣丑为武库葢金为干戈八字中如带秋气申酉庚辛为煞偏官羊刄又见同宫此无惧好战之人也柱中如得子巳酉神合局兼行东南木火制其顽金则掩其武而干戈寜矣壮士于此弃甲投闲者子尝见之】
　　飞龙离天随云入渊潜龙在渊随云上天
　　【龙者辰也天者亥也云壬也龙得其云即飞若年见亥月建辰岁月干头有壬则龙在天矣若日时水旺与龙防局龙必随云入渊葢龙以水为家故上离于天下潜于水得斯象者文章葢世平生有塞有通功名虽出于台阁事业终归于林泉柱中有巳午二字者贫薄下流之命也若年见亥时见辰日月防水则龙下潜于渊若干支有刑冲尅破龙不能安要日时上有壬字龙必随云上天矣此象如年无亥用巳反冲亦吉但出寒贱祖父无依后必有人借力奋发功名主近侍之贵运行巳酉败絶之乡丧家罢职即壬骑龙背格】
　　大林龙出值天河四库土全居九五
　　【大林龙者即戊辰也要四柱之中纳音得天河水则龙飞在天更全四库则四海俱备所以天下皆沾雨泽必为九五之大人也明太祖命戊辰壬戌丁丑丁未此亦有因而言】
　　长流龙复归大海五湖水聚掌羣黎
　　【长流龙者即壬辰也龙值长流地支得亥名曰龙归大海又曰龙跃天门妙在纳音得大海水四柱俱带水者则五湖之水既备且深龙所益喜要有庚辛以生之则出入动摇山岳非贵象乎如王阳明封新建伯壬辰辛亥癸亥癸亥此亦因阳明而立论】
　　六合有功权尊六部
　　【凡四柱中有刑冲尅害破象本为凶论得神挽合有力者即反为祥其福高逺年月成用大贵日时成用者次之】
　　三刑得用威镇三边
　　【刑本不吉得用者富贵聪明无用者孤贫凶夭何以为得用三刑有气日主刚强无用反是】
　　子午端门双拱岐防凭外正
　　【子午二位正而不偏故曰端门若得夹拱无破损者更有力量人必聪明奋立勲业正拱者亥丑拱子巳未拱午外拱者申辰拱子戌寅拱午忌空亡尅破为害】
　　己寅生地十分秀气合乾坤
　　【己寅生有力能合亥申亥乃干也申乃坤也若无冲杂申亥乃乘贵气才调出羣】
　　天地包藏神得用显豁胸襟
　　【亥为天申为地明有力量如八字中不见二字得左右之神拱起二字兼有贵气不落空亡须当显豁或以申亥包酉戌防系天干何物以有用为贵】
　　风雷激烈贵无飞姓字
　　【巳为风门卯为雷门八字中虚拱二位更有贵人岁运若逢冲起必能发达】
　　贼地成家贼乱家亡身必丧
　　【此法月支五阴者是也若岁日中有神争合为妻月支陷溺其中欲出而不可得故曰贼地更得岁日之神自刑无暇合我得时支乘机与月支为合是谓贼地成家富贵不浅大运去贼则安再见贼乱则凶○一説抚贼则安勦贼则凶】
　　梁材就斵木多金缺用难成
　　【木本頼金斵以成器若金被神留合不能来尅其木却要木与金为隣就彼雕琢可也若木盛金弱则虽就金亦不能斵而有用假使用木与金作合彼此两强乃为贵论】
　　纯阳地户包阴兵权显赫
　　【八字纯阳本为偏党殊不知子寅辰午申戌暗拱丑卯巳亥未酉之阴二象相济交感则反全天地之正气矣更要四柱无空亡及天干有生意者极妙此象权施边塞位至公侯发福非小】
　　独虎天门带木台阁清高
　　【凡岁月得寅一位却要时见天门虎必朝天啸日柱中更有卯未合局木盛生风风从于虎岂不伟哉若使刑冲尅破不得印绶财官则无用矣】
　　学堂逢驿马山斗文章
　　【身坐长生位为学堂更得驿马交驰一冲一合又得高大气象带财煞贵人者最贵文章挺防出尘】
