<!-- { "loadSidebar": true } -->
　　辛亥人得壬辰日时壬辰人得辛亥日时如见丁亥为正入格天门在西北处干位得壬辰水正印而六龙在御见亥所以为福若得丁亥则干神合壬禄在亥入此格者有润泽生民济世功业
　　虎卧龙阁
　　庚申人得辛卯日时者为正入格白虎家在庚申而辛卯重重见之则为龙阁故曰虎卧龙阁得此者主贵有声誉弹压名臣
　　云行雨施
　　丙午丁未人得戊子巳丑日时戊子己丑人得丙午丁未日时葢丙午丁未天河水戊子巳丑霹雳火子午居隂阳之正位今全见之隂阳合乃雨如已入贵格而更得此主膏泽及民有冲破空亡亦不失为州县之职
　　清肃宪台
　　巳酉丑人皆得乙字者是假令乙丑人得乙酉月乙巳日得乙酉时为正入格金主刑乙眞金己酉丑金之正位上下全见之多为台谏之任若胎月中见驿马则任宪司之职
　　风云庆会
　　此格一至三日得甲或寅四至六日得乙或卯七至九日得丙或巳十至十二日得丁或午十三至十五日得戊或巳十六日至十八日得巳或午十九日至二十一日得庚或申二十二至二十四日得辛或酉二十五至二十七得壬或亥二十八至三十日得癸或子湏将三日一分干十干日内细推防甲乙逄寅卯为贵
　　重防重官
　　重防者如甲人逄癸又见庚重官者如甲人逄辛又见丙葢甲以癸为防癸以庚为防甲以辛为官辛以丙为官如甲人逄两辛不用此论
　　包裹旗旌
　　神煞中刼煞曰旗亡神曰旌二者相见方为旌旗独有一位则非包裹者乃贵也且如庚辰丙戌庚午丙子刼煞在巳亡神在亥庚辰庚午拱巳上刼煞曰包裹旗丙戌丙子拱亥上亡神曰包裹旌余格类此若遇旌旗全官虽卑亦作小监司或为帅者如带刃身尅煞多斩人煞尅身必刃来伤死
　　富贵所成
　　如甲人生亥卯未甲辰得辛亥丙寅己亥甲寅得辛未丙子己亥
　　眞体守位
　　如丁人得壬而在寅卯辰亥之中或见丙辛各在旺地别位无丁是也
　　虚一待用
　　四主本干相连即跳一字如甲乙丙戊跳丁一字是也得之者穏歩青云若四主本支相连而重一字如子子丑寅乃头重尾轻主夭折
　　假音得时
　　如土人生夏季或居申子辰中运四季
　　宝义制伐四事显朝
　　尊生卑曰宝卑生尊曰义上尅下曰制下尅上曰伐以此四者胎月日时上下相生相尅
　　五行不杂九命相养
　　谓三元各处一方带本位禄而和及三元各居旺库而纳音干支相生育也
　　主旺本成会于一方
　　庚子土得丙戌月丁丑胎庚辰日癸未时之类若无冲破却会在本气之方更有禄马尤妙
　　月官德合暗逄支禄
　　如丁亥得壬辰壬戌甲人得丑未亥之类
　　用刑者有时守刑者不乱
　　如寅刑已而生在春制尅有用如癸巳刑戊申而无丁干者是
　　人生元命支干四柱应以上诸格虽主本无气亦主名闻挺特出羣三元有地而贵四柱递合而荣三元俱有用得地必富贵清显胎月日时交互相合而朝命即是荣贵清显之命但忌空亡死絶相冲为破坏若入格命更得福集帝座湏歴清华之选或有刑破迤递减退言之若有天中相冲相刑带煞多是右职更天中相刑冲主多停替
　　十干十二年生大贵人例
　　六甲年【丁卯】月【乙未】日【戊寅】时　　　六乙年【己卯】月【甲戌】日【乙亥】时六丙年【庚寅】月【丁巳】日【丙午】时　　　六丁年【丙午】月【壬辰】日【丁未】时六戊年【壬戌】月【己丑】日【戊寅】时　　　六巳年【辛未】月【己未】日【丙寅】时六庚年【甲申】月【庚申】日【辛巳】时　　　六辛年【丙申】月【庚午】日【辛巳】时六壬年【辛亥】月【壬辰】日【丁未】时　　　六癸年【丙辰】月【丙辰】日【戊子】时以上逐年只有一日一时主有大贵人应世建功立业之命不然出尘神仙常术不能晓也大贵人莫过帝王考歴代创业之君及明朝诸帝无一合者余尝谓天下之大兆民之众如此年月日时生者岂无其人然未必皆大贵人要之天生大贵人必有冥数气运以主之年月日时多不足凭余纪缙绅与凡民命同者不能悉数姑就缙绅论如黄懋官侍郎与申价副使命同黄死于兵祸申死牖下申先黄死官之大小又不论也朱衡与李庭龙命同朱发科壬辰李发科癸丑朱官至尚书李止大叅夀又不永其子孙之多寡贤否又不论也万宷与饶才命同万举进士官至卿贰饶止举人官至太守然饶多子而万则少又万以谪戌死而饶则否其夀夭得丧又难论也三河王且斋兄弟同产而功名先后亦自不同况天下之大九州之广兆民之众其八字同者何限又乌可以例论耶余记小説説一走卒与鲁公命同鲁公遇朝廷有大恩宠则此卒受大责罚鲁公有小喜庆则此卒有小谴责其相反有如此者又染家生子与鲁公命同前后差六十年术者以鲁公之命证之其家大喜谓他日必贵自孩童时恣其所为后遂酗酒逰荡醉死于水年止十九又记乐善録太学二士人命同又同发觧过省约就相近逰宦庶彼此得知灾福后一人任鄂州教授一人任黄州教授未几黄州者死鄂州者为治后事祝曰我与公生年月日时同出处同公先舍我去使我今死已后公七日矣若有灵宜托梦以告其夜果梦云我生于富贵享用过当故死公生于寒防未得享用故活后鄂官至典郡岂非有所警享用不过之所致乎又吾郡有顔守芳生员与厰民袁大纲命同顔贫袁富顔多子袁仅二子顔在而袁已死顔读书守礼有危疾而能自保竟歳贡出身袁则反是合是数人观之岂所生之家不同而各人所习之业又异其保身慎修克俭长年在吾人自求多福耳若曰我命该富贵长夀而不修德进学骄恣不法岂命之所以为命也耶








　　三命通会卷六
<子部,术数类,命书相书之属,三命通会>
　　钦定四库全书
　　三命通会卷七
　　明　万民英　撰
　　子平説辩
　　今之谈命者动以子平为名子平何所取义以天开于子子乃水之专位为地支之首五行之元生于天一合于北方遇平则止遇坎则流此用子之意也又如人世用秤称物以平为准稍有重轻则不平焉人生八字为先天之气譬则称也其年为钩时为权月为提纲日为铢两八字以日为主中有财官印食旺相日干亦坐旺相之地如钩绾物与权相应其命则富而贵如财官印食旺相日干乃值于休囚如以钩绾重物与权自不相应其秤则不平其命贱而贫如财官印食休囚日干值于旺相亦若钩绾轻物与权自不相应其秤自不平其命亦蹇滞设使三物无气日主休囚非贫贱则夭亡此用平之意也【经云】先天太过后天减之先天不及后天补之先天后天无太过不及然后为能平焉运限者后天也且如先天八字日干旺相太过者宜行休衰之运发泄其气如日干休囚不及者宜行旺相之运生扶其气二者则能发福发财迁运亨通譬医家补防之法耳若日干旺甚仍行旺运日干太衰又行衰运则皆太过不及生祸生灾蹇滞不通矣吁运者转也十年一转穷通可知皆由大运之兴衰以验岁君之祸福是故观贵贱荣枯者观于子平可见矣观子平者观先后天之论可见矣按此説子平二字诚为有理但子平系徐君易之字今之谈命者逺宗其法故称子平考濯缨笔记子平姓徐名居易子平其字也东海人别号沙涤先生又称蓬莱叟隠于太华西棠峰洞子平之法以人所生年月日时推其禄命无有不中其源葢出于战国珞琭子世有元理消息赋一篇谓其所作然观其文殆后人伪撰非路琭之本真也珞琭同时有鬼谷子汉有董仲舒司马季主东方朔严君平三国时有管辂晋有郭璞北齐有魏定唐有袁天纲僧一行李泌李虚中之徒皆祖其术泌尝出逰得管辂书天阳诀又得一行所授铜钹要防占人吉凶极验泌以是传之李虚中推衍以用之珞琭以年虚中以日其法至是一变五代时有麻衣道者希夷先生及子平軰子平得虚中之术而损益之专主五行不主纳音至是则其法又一变也子平没后宋孝宗淳熙有淮甸术士号冲虚子者精于此术当世重之时有僧道洪者宻受其传后入钱塘传布其学世俗不知其所由来直言子平耳后道洪传之徐大升今世所传如三命渊源定真论等皆其所着以是本书变易尽矣观五行精纪兰防妙选三车一覧应天歌等书与渊源渊海不同葢观文察变治歴明时皆随其时而改革故虽百年之间数术之説亦不能不异矧自大升之时上距子平已三百余年其法不知经几变矣或谓大升得子平之真传观继善等篇不外明通赋但更易其词而元理消息一赋则大升之独得也今人推命之术又元人复推子平大升二家之法而演绎为之者顾今之谈命者动称子平而莫知其原余故解子平二字而详辩之













　　论性情相貌
　　夫贵贱观乎八字性情应乎五行善恶仁义礼智信心之所主喜怒哀乐爱恶欲情之所生东方震位木号青龙名曰曲直五常主仁其色青其味酸其性直其情和旺相主有博爱恻隠之心慈祥恺悌之意济物利人恤孤念寡直朴清髙行藏慷慨丰姿秀丽骨格修长手足纎腻口尖发美面色青白语句轩昻此则木盛多仁之义休囚主痩长发少抝性偏心嫉妬不仁此则木衰情寡之义也死絶则眉眼不正悭吝鄙啬肌肉干燥项长喉结行坐不穏身多欹侧遇火色带赤见土则色带黄逢金则色带白见水则色带黒其余四行例见
　　火属南方名曰炎上五常主礼其色赤其味苦其性急其情恭旺相主有辞让端谨之风恭敬谦和之义威仪凛烈淳朴尊崇面貌上尖下濶形体头小脚长印堂窄而眉浓鼻凖露而耳小精神闪烁语言急速性燥无毒聪明有为太过则声焦面赤摇膝好动不及则黄痩尖楞诡诈妬毒言语妄诞有始无终
　　土属中央名曰稼穑五常主信其色黄其味甘其性重其情厚旺相主言行相顾忠孝至诚好敬神佛不爽期信背圆腰濶鼻大口方眉清目秀面肥色黄度量宽厚处事有方太过则执一古朴愚拙不明不及则顔色忧滞面偏鼻低声音重浊事理不通狠毒乖戾不得众情颠倒失信悭啬妄为
　　金属西方名曰从革五常主义其色白其味辛其性刚其情烈旺相则英勇豪杰仗义疎财知防耻识羞恶骨肉相应体徤神清面方白净眉髙眼深鼻直耳红声音清亮刚毅果决太过则好勇无谋贪欲不仁不及则悭吝贪酷事多挫志有三思少决断尅薄内毒喜滛好杀身材痩小
　　水属北方名曰润下五常主智其色黑其味咸其性聪明其情良善旺相则机关深逺足智多谋学识过人诡诈无极面黑光彩语言清和太过则是非好动飘荡贪滛不及则人物矮小行事反覆情性不常胆小无畧此虽五行之喻实与人事相干以上五行情性叅以命中所遇吉凶神然断之大抵生旺者主长大死絶者主矮小若有煞临不在此限又从煞上断若有尅则从所尅之五行断又槩取日时上纳音看有尅无尅并神煞所临有气无气断其形状性情无有不验
