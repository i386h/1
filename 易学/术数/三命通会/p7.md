<!-- { "loadSidebar": true } -->
　　辛丑福聚之土众木不能尅盖丑为金库丑中有金见木何伤玉霄宝鉴云庚子辛丑土爱木而恶水见木为官见水不相宜阎东叟云辛丑巳酉之土中含金数厚徳性刚和而不同上下济以水火旺气则威名功烈见为果敢
　　壬寅自絶之金癸卯气散之金若见众火则丧气惟水土朝之则吉五行要论云壬寅癸卯为虚薄之金具仁柔义刚之徳秋冬刚健无凶凶为吉兆春夏则内凶外吉吉乃先凶入贵格则志节英明带煞则凶暴不能终也三命纂局云癸卯自胎之金若逢丙寅丁卯炉中之火不为鬼以胎金炉中成器故也
　　甲辰偏库之火多火助之吉所谓同气之求以资其不足若见戊辰戊戌木生之为贵格忌壬辰壬戌丙午丁未水最毒五行要论云甲辰为天将之火含敏速峻烈之气入贵格则为特达为文魁利秋冬不利于夏乙巳临官之火水不能尅葢水絶于巳得水济之则为纯粹若得二三火助之亦佳五行要论云乙巳火含纯阳巽发之气光辉充实春冬向吉夏秋向凶
　　丙午丁未银汉之水土不能尅天上之水地金不能生也生旺太过反伤于万物死絶太多又不能生万物五行要论云丙午至崇之水体南方温厚之气禀之者类有道气虚变颖异有为魁众出伦丁未具足三才全数得冲正之气禀之者主精神气全性根高玅尽变之道戊申重阜之土木絶于申不能尅若见金水多助则富贵尊荣之格也
　　己酉自败之土其气不足借火以相助之见丁卯丁酉火则吉切忌死絶畏辛卯辛酉木灾蹇夭折
　　庚戌辛亥坚成之金不可见火恐有所伤若得水土相之为贵阎东叟云庚戌火墓之金有刚烈自恃之暴秋冬庶几沈厚春夏动生悔吝君子执兵刑之权小人恣犷悍之性辛亥金禀干健纯明中正之气春秋冬三时吉夏七吉三凶贵格乘之体仁守义若带刑杀肆暴贪功
　　壬子专位之木癸丑偏库之木遇死絶则富贵生旺则贫贱水多则夭折金多土盛为佳五行要论云壬子幽阴之木阳弱阴盛柔而无立类仁水徳用事惟对以丙午水则为水木冲粹之徳类入神仙异士标格非常流也烛神经云壬子之木失于优柔其或扬之仁而高明注云壬子木在水旺之乡假子中得微水滋润而生柔脆易折则自败木也扬之者欲得火旺之气益之使敷荣则仁勇而高明
　　甲寅自病之水乙卯自死之水虽然死病土不能尅盖支干二木可以制土若见壬寅癸卯之金则为优裕五行要论云甲寅壬戌二水为伏逆阴胜于阳主奸邪害物惟济之以火土损益方成大器
　　丙辰自库之土厚且壮喜甲辰火恶戊辰木此土凡木不能伤盖丙火也辰为火偏库土已成器惟嫌戊戌己亥辛卯戊辰之木五行要论云丙辰土为正印建五福吉会之徳禀之者类皆亨大有为不贵即富惟犯冲者多为僧道
　　丁巳自絶之土又不为絶盖一土居二火之下在父母之乡乘天属之恩故不为絶木不能尅火多益佳玉霄宝鉴云丁巳含东南火徳旺数得之者含容福寿戊午自旺之火己未偏库之火居离明之方旺相之地其气极盛他水无伤忌丙午丁未天上之水阎东叟云戊午自旺火含离明炎上之气无情治物动违于众秋冬得之济以水土旺气则豁达高明福力坚壮春夏乘之以金木虽腾光迅速命非乆常五行要论云己未衰火含余藏宝之气春夏之月运入沈潜之乡则明达峻敏福庆深远夏得之非和气也秋得之则先吉后凶庚申辛酉二木金居木上因金以成器忌再见金致毁其器若见甲申乙酉水则入格玉霄宝鉴云庚申自絶木为魂游神变遇此日生者类非凡器常格主赋性颖异家族不羁入贵格则是英杰之才立不世之功辛酉失位之木木困金乡乘之者涉世多艰惟对癸卯金则刚柔相济挺拔出羣决取巍科烛神经云魂贵天游故庚申之木不嫌于死絶独坐而守庚申是也注云庚申自絶木木于五脏属肝肝藏魂木休絶则魂游于天故庚申之木不嫌死絶所以贵于天游鬼谷遗文云辛酉期生旺注云辛酉气絶之木欲生旺以为荣
　　壬戌偏库之水癸亥临官之水名曰大海水盖支干纳音皆水忌见众水虽壬辰水库亦不能当不忌他土死絶则吉生旺则泛滥而无所归也玉霄宝鉴云亥子水之正位壬戌气伏而不顺惟以火土损益之乃成大器癸亥具纯阳之数内体至仁禀之者天资夷旷志气浩然发为功业利泽日时带煞则凶狡之流
　　又曰丙戌之土为福隆厚火钟于此故也己未庚辰戊辰丁丑与此同义己未火也未中有墓木庚辰金也辰中有墓土戊辰木也辰中有墓水丁丑水也丑中有墓金皆父母之气各有所养此五者福壮厚以上有鬼所伤不为害气成故也李虚中云丙戌尤异以戌又为土之本位而尤旺盛
　　乙巳戊午乃盛炎之火秋冬作徳吉春夏作刑凶若仲夏暴炎一发旋即归燥竟焚和而为咎乙巳临官之火上有一木生之其气盛矣戊午自旺之火若生秋冬为温燠之气为济物之徳若生春夏旺火复得阳位则作凶生仲夏为暴戾刻忍凶夭之流也
　　乙卯癸巳丁酉乙亥水火虽死絶却清明而妙佳火死絶而内明外晦返照回光水死絶而湛然清彻可烛须眉故却清明而妙佳李虚中云四位水火虽死絶却清明而妙佳观天乙贵人自可见矣
　　壬寅之金事君不逆庚申之木为臣不强五行属五音宫土者君也商金者臣也角木者民也商太过则臣强角太过则君弱故五音之中常用四清宫以杀商角庚申者角木自絶也壬寅者商金自絶也性情得忠顺之道故事君不逆为臣不强所以自紫微鸾台凤阁以上官切忌金木生旺之命如是必不为之为之亦不能久独台谏则可若金木生旺而尅破则不然庚申木乙巳火土金生而还不生丙午水癸卯金木水死而还不死土生申而不生于庚申水生申而不生于戊申火生寅而不生于甲寅金生巳而不生于乙巳木生亥而不生于辛亥盖生处而反受制故也得之者夭寿木死卯而不死于癸卯土死卯而不死于丁卯木死午而不死于丙午金死子而不死于庚子火死酉而不死于辛酉盖死处得生也若得之者长寿
　　戊子支干旺于北方乃水之位纳音属火乃水中之火非神龙不能有之丙午支干旺于南方乃火之位纳音属水乃火中之水非天河不能有之戊子人得丙午或丙午人得戊子无不贵盖火中出水水中藏火水火旣济精神运动必灵异于人矣李虚中云丙午天上之水银汉有之即十二辰之天后也得之者高明豁达颖异不凡戊子水中之火神龙有之即六气之君火也得之者自神而明沈几先物二气兼得尤妙絶其余辛气凖此详之辛丑之土不嫌于木戊戌之木不怕于金何以辩之丑中金库木不为鬼戌中有火金反受其殃若戊戌之木二土在上一木在下埋在二土之内尚未萌芽不见其形是土盛木弱余皆仿此
　　庚寅木丁巳土不嫌金木之鬼金至寅宫虽为鬼而金絶在寅故不为鬼木至巳宫而已有生金尅木故不为鬼若庚寅木逢壬申金相冲受尅余皆仿此
　　庚午之土乘南方旺火以养其形戊申之土自生庚子之土自盈不忌木鬼盖木至午死申絶子败又自强之土何伤余皆仿此
　　壬申癸酉庚戌辛亥四金气壮不嫌于鬼戊子之火不畏其鬼水中霹雳之火神龙有之盖有水则雷方鸣若逢丙午丁未天上水则有所忌有相战之功大凡本命支干受伤则主六根不足有始无终如丁巳见癸亥壬子见戊午余皆仿此
　　戊午庚申彼我得之超异庚申石榴木夏旺故喜戊午盖火官旺而石榴木性得时戊午乃旺极之火喜于申见天马相资也其神头禄者即十干专位禄乃阴阳专位天地神会也列八卦之真源演五行之成败刚柔相推有无合化故壬子之水应北方之坎丙午之火实南宫之离所以丙午得壬子不为破丁巳得癸亥不为冲是水火相济之源有夫妇配合之理坎离为男女精神之用也壬子得丙午癸亥得丁巳则先后火水有未济之象不如丁巳见壬子丙午得癸亥也
　　庚申辛酉之金应西方之兑甲寅乙卯之木象东方之震所以甲寅得庚申不为刑乙卯得辛酉不为鬼是木女金夫之正体明左右之神化也木主魂金主魄二者左右相间不合若能全合则神之化生以无间也若庚申得乙卯辛酉得甲寅不为元辰变通之用也
　　戊辰戊戌之土为魁罡相防乾坤厚徳覆载含生不得以为反吟戊辰戊戌不为冲土得正位干守元防也己丑己未是贵神守忠贞此四真土有万物始终之道非大人君子孰能备此徳况神头禄各有神以主之左右运动于六合之中盈缩于吉凶之变也
　　己丑土为天乙贵人己未土为太常福神解百煞之凶若得之当用为横财之喜戊辰为勾陈戊戌为天空土之神多迁改居帅外藩出镇边防有不常矣丁巳为螣蛇之神凶以凶用吉以吉承多荧惑之忧有滑稽之性丙午为朱雀之神应阳明之体文词藻丽甲寅为青龙之神博施济众得四方之利乙卯为六合之神主发生荣华和弱顺党壬子为天后之神主阴骘天徳容美多权癸亥为武之神乃阴阳终极有潜伏之气从下如流虽有大智非轩昂超达之士顺则安平逆则奸宄庚申为白虎之神利于武而不利于文有抱道孤骞之性善中严外色厉内荏有仁义好幽僻辛酉为太阴之神怀肃杀之气有清白之风为文章利口不世之才然更各以亲疎休旺定遇者之情性祸福
　　甲子乙丑海中金
　　海中金者宝藏龙宫珠孕蛟室出现虽假于空冲成器无借乎火力故东方朔以蛤蚌名之良有理也妙选有珠藏渊海格以甲子见癸亥是不用火逢空有蚌珠照月格以甲子见己未是欲合化互贵盖以海金无形非空冲则不能出现而乙丑金库非旺火则不能陶铸故也如甲子见戊寅庚午是土生金乙丑见丙寅丁卯是火制金又天干逢三奇此等格局无有不贵旧説甲子乙丑俱喜见炉中火丙寅旺火不喜木助丁卯败火却宜木助覆灯山下山头诸火性微不能炼金故宜木助天上火不能尅金须假凡火再得水济无冲破为佳霹火就位相尅性主昏蒙运如再犯大凶见木则无造化以此金未能成器不能制物故也若月日有火而时遇木却以财论则吉井泉涧下大溪天河等水无火俱不宜见海水亦不宜然以妙选论之则为贵格据理甲子见癸亥逢生趋干何不可之有路傍屋壁城头大驿诸土在日时柱中天元支辰纳音俱无火制主贱中年夭余见亦未然以庚午辛未戊寅巳卯二土造化有情故也如甲子见庚午坎离相济见辛未官星带贵乙丑见庚午官贵互换甲子见戊寅絶地逢生见己卯天干合化乙丑见戊寅亦絶地逢生见己卯则归禄带财余土又当仍分年上禄马贵人方准沙土埋金诚不宜见有火亦不吉柱中逢金砂镴原未成器海中又未成器彼此无益故无火不宜劒钗已成器金相见有助玅选谓之脱体化神主贵泊金亦好如甲子见甲子乙丑见乙丑同类相资柱中喜见一寅见戊寅谓之昆山片玉如甲子见乙丑谓之干支连珠非得火炼不可即子平金神格之义也
　　壬寅癸卯金泊金
