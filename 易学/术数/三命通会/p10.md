<!-- { "loadSidebar": true } -->
　　涧下水者山环细浪雪涌飞湍相连南北之流对峙坎离之脉此水清澄喜见金养砂中劒锋二金最宜钗钏庚戌丁丑不宜以丑戌相刑辛亥见丙子则丙辛化水尤贵余金以禄贵叅之取其资生恶其冲破见木一位不妨二三则主劳苦亦以贵人禄马叅之命中见土主人多浊天元若木或化水则主清吉砂中屋上二土其气稍清路傍大驿则浊甚矣主财散祸生如辰戌丑未土局其凶尤甚以水浊土浑故也火见太阳虽炎中间有旣济未济之论霹雳就位相争最所不宜若二火并临无金资助主荒淫有金别论山下山头亦吉若并临时日则嫌命中遇水反成漂荡见天河为引凡入圣见大海为福贵朝宗皆吉独丁丑见壬戌则丑戌相刑丁壬淫合主风声不雅大溪性急长流不静皆不为吉大抵此水须以金为主而无火土夹杂再得甲寅乙卯之水则源远流清真君子人也
　　甲寅乙卯大溪水
　　大溪水者惊涛薄岸骇浪浮天光涵万里之寛碧倒千山之影最喜有归有养遇坎则为有归得金则为有养所嫌者日月时中有申酉冲动或辰巳风吹主飘流井泉水净而止涧下有丑为艮天河沾润大海朝宗此四水皆吉长流有风独不宜见此水以清金为助养惟钗砂最宜镴金亦清若有钗金对冲则不宜海中虽无造化甲子属坎乙丑为艮乃归源之地亦吉泊金最微不能相生岂有超显之理劒金虽化于大溪却忌卯雷巽风主性不定五行有土皆为无益屋上城头壅阻此水路傍稍可亦不为奇壁上独辛丑为山大驿惟己酉有合戊申则冲庚子则刑皆不为吉火见太阳虽假照燿霹雳尤忌相逢若二火互见主贫单见别论木见此水徒被漂荡惟桑柘木壬子有坎癸丑为山为水绕山环之贵内甲寅人见壬子吉乙卯人见癸丑吉余木以禄贵叅之尤忌冲破
　　壬辰癸巳长流水
　　长流水者混混无穷滔滔不竭就下必纳于东南顺流自归于辰巳此水喜金生养金要白镴钗钏以天干有庚辛真金地支辰巳就位相生戌亥为归源之地劒锋纯是金水泊金水木居东皆以吉论海中砂中无取嫌土蹇涸而土有隄防之用六土之中取庚辛丙丁为吉戊己无用遇火则相刑而有旣济之妙内壬辰喜见丁卯丁酉癸巳喜见戊子戊午以天干合化故也灯头癸巳尤喜见甲辰山头壬辰尤喜遇乙亥化龙归禄取义更佳逢木虽漂泛而桑柘癸丑为山杨柳癸未为园年时得此水围之为水绕花堤大贵格也松柏石榴天干有金相生大林平地虽嫌有土而癸巳见戊辰壬辰见己亥俱吉水为同类涧下则丁壬合化天上则雨露相资井泉大溪无益海乃众流所归而壬辰之龙得癸亥则龙跃天门春夏秋生为吉或龙潜大海则冬生乃宜柱中须先得金为妙又壬辰为自印之水再见壬辰则刑刑则自害见戊戌则冲冲则泛滥主凶癸巳自絶之水名为涸流若遇丙戌丁亥庚子辛丑之土其涸可待柱中如得三合生旺之金生之则吉
　　丙午丁未天河水
　　天河水者乱洒六野密沛千郊淋淋泻下银河细细飞来碧落此乃天上雨露发生万物无不赖之银汉之水土不能尅故见土不忌而且有滋润之益天上之水地金难生故见金难益而亦有涵秀之情生旺太过则为淫潦反伤于物死絶太多则为旱干又不能生物要生三秋得时为贵也水喜长流大海内丙午宜癸巳癸亥丁未宜壬辰壬戌阴阳互见尤吉大溪乙卯为雷井泉巳酉为贵俱以吉论火喜霹雳为神龙之火与此水相济而倏忽变化云行雨施岂有不贵炉中火旺大海水旺如柱中得二火二水上下相济谓之精神俱足大贵格也灯头有风山头有贵皆以吉论又须以别水济之方吉天上就位相尅则忌见之木石榴杨柳俱吉大林有巽平地有亥亦吉松柏石榴遇丙辛合化亦以吉论玅选有灵槎入天河格是取死絶无根之木柱无土培则漂流天河是也土虽不能尅而柱逢庚午辛未就位相尅土壅水滞或水又冬生则水结池塘必主浊滥余土如砂中屋上皆吉城头大驿无用壁上地支对冲亦坏造化水金虽不能生独辛亥钗金却属干天水在天上只此最吉余金亦取天干有庚辛壬癸者为用甲乙无益再以禄马贵人叅之始得玅选又以水生人得庚子壬子为云腾雨施生春则旱夏则潦冬则寒独三秋最吉遇甲辰乙巳庚辰辛巳柱中有壬为云有辰为龙为风雨作霖若生冬月是为霜凝薄露日时喜遇寅卯温和之气可解斯冻俱贵格也
　　甲申乙酉井泉水
　　井泉水者寒泉清冽取养不穷八家凿之以同饮万民资之以生活此水生于金而出于木故喜见金为福砂中有土性与之最宜钗钏清秀次之镴金与钗金相冲故不宜再见劒锋申酉太旺恐有泛滥之灾海金无取乙丑为艮山下出泉亦吉此非木不能出譬之桶论故见木皆吉如见平地大林须假劒金削之方可取用桑柘杨柳无用松柏则互换归禄此其最吉诸火阴阳互见则吉霹雳名为入圣太阳号为显照二火相见最吉但不宜并有则凶诸土路傍砂中最吉屋上有天门生水之源亦吉城头壁上与此水则无干涉大驿就位相尅水为土掩则井渫不食须有木去之方可水喜大海为引凡入圣天上涧下长流亦不为灾大溪甲寅乙卯为吉如甲申见乙酉乙酉见甲申官星互换最吉如二水在年时二木在月日谓之水绕花堤乃贵格也
　　壬戌癸亥大海水
　　大海水者总纳百川汪洋无际包括乾坤之大升沈日月之光此水原有清浊以两般分论壬戌有土气为浊癸亥干支纯水而纳音又水故清壬戌人嫌山以土气太盛有金清之方吉癸亥最喜见山然后海水之性始安涧下丁丑为山天河与海上下相通柱中有木为槎则乘槎入于天河极为上格长流大溪等水毕竟皆归于海以海水不择细流故能成其大也壬辰为龙归大海尤吉中间又分阴阳互见干支合化方可井泉则有所制与海不通故不喜见之诸金独海中第一以壬戌癸亥喜见甲子乙丑砂中亦得余金又当以贵人禄马叅之火喜天上与海水相为照耀最吉霹雳己丑为山戊癸合化柱得木火旺地亦吉山下山头覆灯诸火不宜见木惟壬子癸丑壬午癸未俱吉大林有风冲动水性不安平地厚载则就位相得松柏石榴若无土制则漂泊无定土爱路傍大驿惟此二土足以振之不泄况癸亥见戊申为天关地轴大格日时遇此厚土纵有风雷亦不为害城头己卯须资艮则吉如逢霹雳则雷火变化海水汹涌亦主贫寒
　　六十甲子纳音取象其十干有可以为金有不可以为金者虽因所值之数不同而五行类化类从之妙其理亦不可不知如甲乙庚辛壬癸此三行者可以为金而丙丁戊己不与焉庚辛元金固为本家之物壬癸非金也又胡为金以金水相生之理而水亦可以为金故世有水碧金明之物甲乙之木其质坚强世有木化为石者可以例见故此二者可以取象为金与本家之物同也丙丁属火燥刚不同戊巳属土柔刚不同与金相反自不可以金论戊巳庚辛壬癸此六干者可以为木而甲乙丙丁不预焉以丙丁元火所以焚木自不可取甲乙原木胡不取之殊不知五行中金还金水还水火还火土还土独木则变以木资火水土之性假合而生脉絶而枯槁则还水也灼之为火则还火也腐之为土则还土也故不用木所以脱体而化神也六甲轮环所值之数五行错综所得之理自可以黙识矣凡木皆水所生其津液即水也故壬癸可以为木庚辛之质其坚与甲乙同故甲乙可以为金而庚辛可以为木互换交通其理亦无二也丙丁甲乙壬癸取象为水以壬癸原水也丙丁其化也甲乙之津液即水也戊己之土所以尅水庚辛之金所以燥水气有异也自不可以水论甲乙丙丁戊己取象为火以丙丁原火也戊巳其化也甲乙之生燃即火也壬癸之水所以尅火庚辛之金所以燥火类不同也自不可以火论丙丁戊己庚辛纳音属土戊巳原土也丙丁之火化而为灰灰即土也庚辛之金混于土中乃土之精气所结故皆可以为土若壬癸之水润下不凝甲乙之木散上不止自不可以土论究其取象有轻重有大小有刚柔有气味有体质有功用各各不同此又兼地支方隅之位旺相休囚不同而天干之所值或从本象或从化象或从别象天人交尽其理生尅互成其义此金所以有海中沙中金泊白镴劒锋钗钏之别而金之象无余蕴矣余木火水土可以例见此纳音取象所以为造化之妙也欤或曰五行之中惟水火不宜太旺旺则不可救药故丙午丁未配以天河水以水能制火也戊午己未谓之天上火以戊巳盖其上则火不焰也午未在天之中丙丁属火皆午未旺乡故历代遇此二年皆不靖此以理论而非原取象之义然亦不可不知再按纳音取象出自黄帝故诸术家皆宗之自徐大升作定真论有娄景以前未知金在海中之论而元之星士遂有纳音空自失天真之説故今之谈命者只论正五行而纳音不取焉岂知纳音之理取象之精此正造化之所以为妙凡论人命尤不可不推究而体察之以尽其微也今阴阳家论先天老五行而不取洪范五行目为灭蛮经以其颠倒阴阳反易水火太和周视作阴阳定论乃深辟之西蜀罗青霄作阴阳辨疑以洪范五行出自八卦断不可不用又辟周氏之见为诬噫何前后无定説也耶余见纳音五行即洪范五行之义不可举一废一谈命者本之以五行为经叅之以纳音为纬庶足以尽命数之理而造化无余蕴矣论曰自天地开辟而干支之名即立相传出自天皇地皇而错综为六十甲子则自伏羲造甲厯始也旣名甲历则年月日时皆以六十甲子纪之而天地之始终日月之运行四时之寒暑阴阳之变化皆不能易三反以定自黄帝以六十甲子纳音取象于是五行各有所属而金木水火土之性情形质功用变化悉尽其蕴而易自在其中矣故以此而测两仪则天地不能逃以此而推三光则日月星辰不能变以此而察四时则寒暑不能易以此而占人事则吉凶祸福寿夭穷通举不能外而造化无遁情矣今之儒者但知八卦画自伏羲文王重之为六十四周公作爻辞孔子作系辞以易更四圣而后成谓之经目五行家为九流其亦不思甚矣岂以五行家专论生旺而昧正理委天命而弃人事与易道不合耶呜呼干支出自上古甲子本之羲皇音象传自黄帝是数圣人也岂在文王周公孔子后耶若天地开辟而干支之名不立则不能错综为甲子无六十甲子则不能错综五行何以纪厯成岁而一年有三百六十日岁有十二月月有三十日日有十二时孰从而明之孰从而知之而举世浑浑沌沌如在洪蒙之中何以立两间叅三才而成世界也耶所以百姓日用而不知终身由之而不察者是矣易道虽微不过因天地定位山泽通气雷风相薄水火不相射取象以画八卦其理自不出干支甲子之外而别有所创置也呜呼干支错综而为六十八卦错综而为六十四甲子以数纳音以理取象乃五行之正也而八卦之体已备八卦仰观俯察远取诸物近取诸身为六十四卦三百八十四爻亦一年之数也而干支之用以行干支本天地以为经八卦道阴阳以为纬经纬错综往来变化而天地之蕴奥鬼神之情状人事之吉凶尽在其中而其义微矣世之儒者又乌可鄙五行为九流哉
　　论五行
