<!-- { "loadSidebar": true } -->
　　论时白法 

　　冬至三元一七四，子午卯酉顺布之；夏至三元九三六，子卯午酉逆排之。如

　　子午卯酉日，冬至后子时起一白、丑时二黑，顺行入中五。辰戌丑未日，冬至后，子时起七赤、丑时八白，顺行起中五。夏至后，子时起三碧、丑时二黑，逆行起中宫。寅申巳亥日，冬至后，子时起四绿、丑时五黄，顺行起中五。夏至后，子时起六白、丑时五黄，逆行入中五。

　　论纳音 

　　歌曰︰“甲子乙丑海中金，丙寅丁卯炉中火，戊辰己巳大林木，庚午辛未路傍土，壬申癸酉剑锋金，

　　甲戌乙亥山头火，丙子丁丑涧下水，戊寅己卯城头土，庚辰辛巳白腊金，壬午癸未杨柳木，甲申乙酉泉中水，丙戌丁亥屋上土，戊子己丑霹雳火，庚寅辛卯松柏木，壬辰癸巳长流水，甲午乙未沙中金，丙申丁酉山下火 ，戊戌己亥平地木，庚子辛丑壁上土，壬寅癸卯金泊金，甲辰乙巳覆灯火，丙午丁未天河水，戊申己酉大驿土，庚戌辛亥钗钏金，壬子癸丑桑柘木 ，甲寅乙卯大溪水，丙辰丁巳沙中土，戊午己未天上火，

　　庚申辛酉石榴木，壬戌癸亥大海水 。”法曰︰“子午银灯架壁钩，辰戌烟满寺中楼，寅申汉地烧柴湿，此是六十花甲头。”

　　论十二宫分野 

　　历书曰︰“周天三百六十五度四分度之一。”言每度分作三十二分，再以四分定之，每分各八四分度之一，言一度三十二分，言度之一只八分也，言周天三百六十五度余八分也，日一日行一度有奇，一年行尽三百六十五度余八分之数。

　　二十八宿度数自立春始虚初度。

　　初八度。危十五度。室十七度。璧九度。奎十七度。娄十一度。胃十五度。昴十度。毕十五度。参九度（附觜）。井三十度。鬼二度。柳十二度。星五度。张十七度。翼十九度。轸十七度。角十二度。亢八度。氐十五度。房五度。心六度。尾十七度。箕九度。斗二十二度。牛六度。女十度。

　　以上共三百三十八度，每宿俱有初度，除觜附参止二十七宿，该二十七个初度并三百三十八度，今正度足周天三百六十五度也。

　　子、元枵、女虚危、齐分野、属青州（山东济东泰武登莱青天津）。

　　丑、星纪、斗牛、吴越分野、属扬州（苏松常镇太淮扬江宁福建全省广东全省安徽全省浙江全省江西全省）。

　　寅、析木、尾箕、燕分野、属幽州（顺天宣永保易河）。

　　卯、大火、氐房心、宋分野、属豫州（归德曹州徐州济宁）。

　　辰、寿星、亢角、郑分野、属梁州（开陈洛光颖）。

　　巳、鹑尾、翼轸、楚分野、属荆州（汉黄德武昌荆襄郧韶廉广西全省岳常澧长沙衡宝辰永靖柳都匀思镇黎石平）。

　　午、鹑火、柳星张、周分野、属周之三河（河南府许陕汝信各州并南阳府陕商州贵铜仁）。

　　未、鹑尾、井鬼、秦分野、属雍州（西同凤兴汉邠乾延榆绥郡巩秦阶平庆成绵龙茂顺保潼忠西重叙夔嘉雅宁泸眉云南大理临安楚曲顺镇丽江腾蒙各州）。

　　申、实沉、觜参、晋分野、属并州（山西全省）。

　　酉、大梁、胃昴毕、赵分野、属冀州（正定府赵祈冀深各州翔州大同）。

　　戌、降娄、奎娄、鲁分野、属兖州（兖沂泗邳）。

　　亥、娵訾、室璧、卫分野、属河北（彰怀卫大名临清东昌曹州各县）。 

　　论总发天机 

　　盖三奇八门六仪九星八卦九宫皆五行之所属，不过赖五行生克旺相制害刑冲胎绝养死贵禄空亡乘生陷旺之理，人能触类引申，则三才万物之道，尽可不求哉！

　　如天盘九星奇仪八门属金，加于地盘诸星属木，此谓金克木，谓之客来伤主，战利为客，行兵先举，放炮呐喊，士卒精强，百战百胜，凡求谋请益、交易等事，败破忧惊，宅舍暗昧，遭逢小人、贼盗，惟行人即至，若金旺木衰，其凶尤甚，金衰灾凶稍可。

　　如天盘诸星属金，若在衰墓死绝之时，加于木宫，乃无气之金，则不能伤木，木若在生旺之时，则木星为吉，木若在衰墓死绝之宫，则凶终不能免。

　　如天盘木加于地盘火星，是谓木能生火，为客来生主，战利为主，谋为一切等事，皆如心志，百事大吉，如有重木临生旺之宫，此为贪生之木，反压火光，火渐自灭，若木临退气之宫，或木少火旺，则为枯木生火，大利主兵，宜暗计征讨，百事大吉。

　　如天盘土加于地盘金，亦为客生主，若系土旺或有重土，则虽生金而被土埋，必有暗兵埋伏，或贤士英豪失志，或忠烈受屈无伸。

　　如天盘水加地盘金，乃主伤客，宜偃旗息鼓、禁声攻敌大胜，凡谋，多破耗，有始无终，为宜求名显达，官事得理，出行吉。

　　如天盘金加地盘土，乃主生客，宜耀武扬威，客兵大胜，凡谋为始终劳碌，耗散费力，方得安妥。

　　如天盘与地盘九星奇仪门宫五行一样，谓之比和，如金临金、火临火之类，若逢生旺之时，由我为主客，诸事吉，军兵奏凯；若临衰墓之时，诸事宜迟，宜埋伏、暗剿，利为主客；若在衰墓死绝之时遇日干相生，谓之绝处逢生，迟为后吉；若在死墓之时，又被本日时冲，谓之无气，受伤绝灭，生意终不利也。若诸星逢旺禄之时，或被冲克制害，终不为凶，如诸星在旺相又逢生者，为喜上加喜；在墓绝受克者，忧上加忧。衰墓逢生旺而好渐来；若旺受克，美景将退。

　　如地盘生天盘，乃我生者子孙，凡事先难，如父母养育子女，常怀忧惜之心，待子成人而后有望，好事日新，永远吉庆，为主者，宜施恩布德，选将求贤，凡事谋为，克己破费，若合吉格，主好事破财，如遇蓬休壬癸，主酒筵、湖海、水面、交易，或虚惊、水灾之厄；逢任生芮死，主田土、山岗、坟茔、死女、少男、喜庆灾厄之费，余仿此，各有条款，在前已详言之。

　　如天克地，是克我者为官鬼，大利为客，凡事只宜守旧，不可强谋，反破财、有始无终，谓之克我者，囚也。

　　如地克天，乃我克者为财，行兵利主，若求官、求名、官讼、捕猎吉，以下之事不利于后，成之反伤，终不久远，谓之我克者，休也。

　　如天盘生地盘，是生我者为父母，战利主大胜，凡求谋、干谒、婚姻、商贾、营宅等事，大吉，不可妄为，敬谨而行，永远吉庆，谓之生我者，旺也。

　　论五行生克制化 

　　五行有生中克，如金生水，水盛则金沉；水生木，木盛则水阻；木生火，火盛则木烬；土生金，金盛则土衰；火生土，土盛则火蔽。有五行有克中生，如木克土，土厚喜克，是为秀耸山林；土克水，水盛喜克，是为撙节堤防；水克火，火盛喜克，是为既济成功；火克金，金盛喜克，是为煆炼成器；金克木，木盛喜克，是为斲削成器。

　　水下、火上、木左、金右、土中，以位言也。

　　水黑、火赤、木青、金白、土黄，以色言也。

　　水曲、火炎、木直、金元、土方，以形言也。

　　水润、火燥、木敷、金敛、土溽，以性言也。

　　水咸、火苦、木酸、金辛、土甘，以味言也。 

　　故在天则为火、为日，水为雨，木为风，土为云，金为雷；在地则火为火，水为河，木为林，土为山，金为石；在人则火为心，水为肾，木为肝，金为肺，土为脾，又火为血水、为骨，木为筋，土为肉，金为皮。人第知火能克金，不知金遇旺合，则金中有水，火遇克金而反受其克，此生中克，克中生，变化无穷，不可不审也。

　　如土生金，土遇旺合，则生之不竭，如土相时，未离父母之胎，则土中尚存火气，不特不能生金，金且受其制。如金生水，金逢旺合，则生水无疑，如金相时，金中尚存土气，不但不能生水，反受其制，木火水皆然，此中秘诀不可不知。

　　干支星门问答 

　　问︰“本数星门受克，而干居旺地，是有始无终。凶中有救乎？”曰︰“然哉，君可语数指出元机来，北有池，男有台，阴阳元理贵心裁，炼得三盘真气候，风云呼吸取诸怀。”语毕无辞，君莫厌我将永别上天台。

　　又问︰“本干宜居旺地，倘庚临时干，数所最忌，宜衰不宜旺，日干总是本身宜旺不宜衰？”

　　假如有人问病于符使上，既断其大概之吉凶，复于本正时上看本干阴阳，或起长生轮去，病到何宫？宫上有奇否？有庚否？得门否？宫下受迫否？不落旬空？一一看之，如前断之，自验。又有人问婚姻，宜看冠带宫，冠带具成人之礼也，占婚姻必看此宫；问初进之功名，宜看临官；问迁职之功名，宜看帝旺；谋生、求禄、补廪、觅食，宜看养宫；产育、寿考，宜看长生宫，若配以十二天将，更得其精微。

　　又曰︰“四干之下，各带一支，看其冲合，地盘两干之下，各坐一宫，看其墓旺。墓旺所以验吉凶，冲合所以验动静。凡事未发而遇冲则动，既发而冲则散；事未起而遇合则静，既起而遇合则成，然又当以星门合看，不可执定。”

　　假如正时是乙卯时，坐专禄（乙禄在卯），乃为大美，若坐到坎宫，乃乙木之病乡，其体必强旺，比如壮人，尚可支撑；若正时是乙亥，乃乙木之死地，又坐坎宫，则本身久已无气，病必死，战必败，谋事不成；或正时是乙酉，酉本乙木之绝地，若坐到离宫，为绝处逢生，病药而后痊，战阵而后胜，谋事久而后成；若正时是乙卯，又坐到寅卯辰巳午未申诸宫，方为得地，最吉。假如正时是丙戌时（丙墓于戌），时干入墓，若坐到巽宫，其下地支乃壬辰，辰戌一冲，墓库已开，又为冠带之乡，做事先难后易，日久乃成，然又当以主飞流看合，方毫厘不差，以上指丙言也，余干可以类推。

　　问︰“乙遇辛丁遇癸，冲坏即成凶格，独壬见丙为何不成凶格？”曰︰“此皆诸书之误也。盖丁见癸即使门也，癸见丁即符宫也，直使门也。若宫吉门吉，稍见相冲，不为大害；宫凶门凶，见之大凶，更丁见癸，在值门，则我吉，盖奇在我也，癸见丁，在使门，彼吉，盖奇在人也，秘之。” 又问︰“玉女守门此奇在人，何又为吉格？”曰︰“守扉不过是阴私和合事，当因时而断。”

　　问︰“诈吉门奇到，如时加六庚、六辛、六壬，可以出门否？”传曰︰“六辛、六壬有奇可出；时加六庚，虽有奇，不可出。”

　　又问︰“逃难藏身，使门既吉符宫或有庚到，可以出门否？”曰︰“逃难本身已有难，故可出；平居无事，断不可出。”

　　又问︰“使门不可出，可以出符宫否？”传曰︰“临阵可背，出门则不可也。倘本星受克，即背亦不背，当秘记之。”

