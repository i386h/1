<!-- { "loadSidebar": true } -->
　　占晴以天英为主，占雨以天蓬为主，相生相克以决有无，凡占晴须论符天朱蛇勾白之神与八门生景死杜辅禽英芮，并起元于火土局三奇日，位戊己当机阳星开必旺，凡占雨，须看地阴元白与八门之休惊开伤九星之蓬柱心冲，并起元于金水局，以奇入墓，庚辛壬癸当权阴星阖，必阴雨。

　　占升迁 

　　上官以克直符为官星，以直使之下为地方，以分野决其何处。官克宫门，此地不宜，另图别处；若宫 门克官星，则官尚未升迁，主迟。

　　占选举以直符为举子，直符地盘之下奇仪为文字，直使为场屋，直使之下地盘奇仪为榜案，日干为试官，专以直符为主，喜生忌克。

　　占求财 

　　占财以时干为主，时干所克者为财星，，若再直符本宫有六仪三奇入星宫门为财星，又有占时旺相之地主得财，否则不得，天蓬为财星，宜往北方求之，冬十分、春五分、夏三分、秋一分，其余卦候递推，开门为财，宜往西北方得贵人之财，休得富家之财，生得田土之财，伤得植物之财，杜得器皿之财，景得酒食之财，死得葬亡之财，惊得忧恐之财。

　　占婚姻 

　　占婚姻以直符为夫，直符之下地盘九星为媒妁，以直使为女，直使之下地盘八门为妆嫁，各以生克决之。占女之性情妍媸，直使加九星决之，遇旺则美，休囚则恶，加天蓬，旺主性柔慈爱貌白，休则奸狡形陋；加禽芮任，旺则厚重端方貌美，休则黄瘦拙；加冲辅，旺正直无私貌秀丽，休则发枯性暴；加英，旺主性速明澈貌光洁，休则凶暴；加柱心，旺主果决貌白洁，休则性硬貌白。

　　占产育 

　　占胎产男女，以时干为母，直符为父，时干加地盘九星为子，端看主位相生则吉，相克则凶，以九星阴阳论男女，九星加奇仪为之生期，天蓬生男平常，天任子多福，天冲多秀，天辅子多贵，天英生女有福，天芮生女平常，天禽生女多贵，天柱生女多福，天心生女果决，干克子宫易产子，星克时干难产子，星同宫共克时干主伤母，时干与直符共克子星，主伤子。

　　占疾病 

　　占疾病以时干为病人，直符为病症，时干加地盘九星为医药，直使加奇仪为痊期，时干克地盘九星，不肯服药，生宜服药；九星克时干，药不对症，生则服药有灵，直使加六仪三奇生时干，主易痊愈，克则难愈，时干克奇仪易痊，生则迟。

　　占官讼 

　　占词讼以时干为我，时干直符为中证，时干加门为听讼之官，时干加地盘奇仪为彼，奇仪同宫九星为彼干证，要在五处验其生克，以决胜负。

　　占官事完结以绝日为主，各时干加门属金则寅月日事绝之类，绝之例要论四时衰旺，旺则月论，衰则日论，伏吟主迟，反吟主反覆。

　　占罪之轻重，以加八门为主，门生我无罪，门克我有罪，门生彼无罪，门克彼有罪，乘旺来克罪重，休囚者罪轻。

　　占行人 

　　占行人以时干为行人，以时干加八门为所往之方，以时干加地盘九星为来期，以直符为占事之人，又时干克门，主已动，时干生门有成，未成主未动，门克时干，此事不宜，已往他方，门生时干，有人勾引未动，时干克直符，不思归家，直符克时干，主在半路，时上生直符立至，直符生时干，主将动身，伏吟不来，反吟已来。

　　占盗贼 

　　占盗贼以时干为失主，以直使九星为逃人为贼人，九星同门为去向，直符捕盗之人，直使加奇仪为盗去之物，时干克直使加九星主易得，生则迟得，九星克时干主贼难得，生则贼自降，直符克九星主早捕，生则捕人相为助盗，九星克直符主难捕，生则捕人受贿。

　　占终身 

　　占终身当分天地人三盘而断，主星管少年之造化，主门管中年，主宫管末年，然以主星为重。

　　问终身以得奇门诈为吉，其飞流亦须得宫门为重。

　　占家宅 

　　占家宅吉凶休咎如何，符为新宅，使为旧宅；符为正屋，使为侧厢；符为阳宅，使为阴宅；符为本身，使为田舍；符为尊长，使为卑幼；符为心宫五脏，使为四体经络，其中分而合，合而分，符受克，新宅凶；使受克，旧宅凶，以占事论生克断之，又以主星为住宅之人，以飞门为所住之宅，俱宜生旺，不宜衰废，更以得奇得诈为上吉。

　　凡占家宅，以直符为人，直符加八门为宅，地盘九星为对门，地盘九星为左邻，右宫为右邻。

　　占地理 

　　以星为龙穴，以门为堂局，星受克，穴不吉；门受克，堂不好，落空亡亦然，符吉使凶，得奇门可阡，符凶使吉，虽有奇门亦不可用。

　　占坟墓以直符为占事之人，直符所临之下地盘遇九星为亡人，直使所临之下地盘遇门为亡人之墓，看其二处，彼此相生，彼相遇旺之地，又得三奇六仪扶助为吉，墓亡人克墓，只可发财，不出贵，若墓克亡人，必主官非口舌横事，要验九星与门生克以定吉凶。

 
 

 奇门法窍 卷五
 
 
 
 　　阴阳两遁奇仪符使行宫图说 

　　经云一十八局为精艺，为汉张子房所定，总约阴阳各九局，凡一局统四气，每一气管六十时，诚遁法千古不易之良规也，为所定九局图式类，皆本节本元甲子时之正图，其余自乙丑时起，至癸亥时止之奇仪符使并格局之吉凶，则难以推布，而不求门奇星符飞布行宫之法，竟将各局剪成活图推演，以致星门之次序先后紊乱，坊本之谬，诚非浅鲜。查遁甲起法悉取洛书九宫自然之数，阳遁自一至九，阴遁自九自一，阳顺阴逆排列九宫，而九局五百四十时，了如指掌，今立此活图捷法，较之汉子房旧图尤为灵变，遁法之妙，无出其右矣！愚按捷法如阳遁九局自坎一顺排，坤二、震三、巽四、中五、乾六、兑七、艮八、离九为地盘之九宫，以戊加坎一宫顺排己庚辛壬癸丁丙乙为次序，作地盘之奇仪，以蓬星加坎一宫顺排，芮冲辅禽心柱任英为地盘之九星，集为一层，此一局地盘星符定矣；以休死伤杜开惊生景为次八门，顺行排为直使，集为一层一局，人盘门使定矣；其天盘亦如地盘之法，将星符集为一层，此一局天盘定矣。如占时得甲子时，即将天盘甲子直符蓬星加于坎一宫地盘甲干之上，人盘直使即以休门加于坎一宫之上，此即阳遁甲子时之正图也，虽九宫顺排，而奇仪符使并格局之吉凶，与八卦方位之正图，亦丝毫无紊，如乙丑时，即将天盘甲子直符、蓬星加于离九宫乙干之上，其人盘直使以休门加于坤二宫之上，此即阳遁一局，乙丑时排宫之图也。按六甲直符挨次顺推，则六十时符使奇仪轮转灵通，吉凶其应如响，如丙子时，则以天盘甲戌直符加于艮八宫地盘丙干之上，其人盘直使，即以死门加于巽四宫之上，此即甲戌旬丙子时排宫之图也，其甲申各旬直符，仿此类推，如阳遁二局，即以甲子直符芮星集为一层，加于坤二宫，作为二局地盘，其天盘亦如地盘之法，将星符集为一层，作为二局天盘，以死伤杜中开惊生景休为次，八门顺排，集为一层，作为二局人盘，此定排布二局星符之法，如占时得甲子时，即将天盘甲子直符芮星加于坤二宫，地盘甲干之上，其人盘直使，即以死门加于坤二宫之上，此即阳遁二局甲子时之正图也，如乙丑时，即以天盘甲子直符芮星加于地盘坎一宫乙干之上，其人盘直使以死门加于震三宫之上，此阳遁二局乙丑时排宫之图也。按六甲直符挨次顺排，则六十时之吉凶格局立现，其余直符仿一局法类推。

　　阴遁活图捷法，如阴遁九局，自离九、艮八、兑七、乾六、中五、巽四、震三、坤二、坎一为地盘之九宫，以戊加离九宫逆排己庚辛壬癸丁丙乙为次序作地盘之奇仪，以英星加离九宫逆排任柱心禽辅冲芮蓬为地盘之九星，集为一层，此九局地盘星符定矣，以景生惊开中杜伤死休为次，八门逆行，排为直使，集为一层，此九局人盘门使定矣，其天盘亦如地盘之法，将星符集为一层，此九局天盘定矣。如占时得甲子时，即将天盘甲子直符英星加于离九宫地盘甲干之上，其人盘直使，即以景门加于离九宫之上，此即阴遁九局九子时之正图也，如乙丑时，即将天盘甲子直符英星加于坎一宫乙干之上，其人盘直使以景门加于艮八宫之上，此即阴遁九局乙丑时排宫之图也。按六甲直符挨次逆推，则六十时符使奇仪轮转周遍，如丙子时，则以天盘甲戌直符加于地盘丙干之上，其人盘直使，即以生门加于坤二宫之上，此即甲戌旬丙子时排宫之图也，其甲申各旬直符仿此类推，如阴遁八局，即以甲子直符任星集为一层，加于艮八宫，作为八局地盘，其天盘亦如地盘之法，将星符集成一层，作为八局天盘，以生惊开中杜伤死休景为次，八门逆排，集为一层，作为八局人盘，此定排布八局星符之法，如占时得甲子时，即将天盘甲子直符任星加于艮八宫地盘甲干之上，其人盘直使，即以生门加于艮八宫之上，此即阴遁八局甲子时之正图也，如乙丑时，即将天盘甲子直符任星，加于离九宫地盘乙干之上，其人盘直使，即以生门加于兑七宫之上，此即阴遁八局乙丑时排宫之图也。按六甲直符挨次推排六十时轮转满足，则癸亥时之星符奇使伏吟定矣，其余各局，并本局之六直符，仿此类推。

　　阴阳两遁八神行宫图说 

