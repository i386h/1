<!-- { "loadSidebar": true } -->
　　又曰︰“出三奇三吉，以发兵时言也。背天罡、亭亭、月建、游都、雷公等法，以临阵言也，各用有准。”

　　门数既占矣，三奇不到，使门奈何？曰︰“奇到出奇，不然向天上而去，如庭中六步，郊外六丈是也。”又问︰“与众兵出乎？抑独自出乎？”曰︰“庭中自出，郊外同出也。”

　　经曰︰“凡动作营为，得三奇到方吉，到宫不拘，年月禁忌厄煞皆退避，化凶为吉。”

　　传曰 ︰“地下三奇避八卦，即庚丁墓丑，乙丙墓戌之类是也。”

　　传曰 ︰“支煞看使，门干煞，看符宫，干为天煞，支为地煞，凶多吉少。倘所到之煞甚凶，得三奇可解，遇天罡亦可解。倘三奇在地下与诸煞同处，诸煞远避，应无灾害。如三奇在天上，忽然加临，诸煞起而复退。”

　　问 ︰“四隅每一宫有两支落位，如使门落在艮宫，还看丑宫地煞，还看寅宫地煞，抑两宫俱看否？”

　　传曰 ︰“本时支属阳，则看阳宫；本时支属阴，则看阴宫。故曰 ︰‘阳与阳比，阴与阴比’是也。如杜门到兑宫，是主门被流宫所克了，问行人似乎不来，然杜门逢克则开，欲金旺必到，秘之，八门可以亦推。”

　　传曰︰“生门，土也，死门，亦土也，土虽同而异用，一生气，一死气，所以异也，如杜门、伤门皆木也，而用亦异，杜则重而轻有缺反轻，杜则闭而不出，伤则受而可救。”

　　如兑金克伤门，问病主刀箭疮刃或嗽或脓血或肝病之类是也；乾金主克伤门，或跌打或石压或登高而墬或肝病或嗽症于伤寒之类是也。遇木旺金衰不妨，金旺木衰必死，金衰木旺亦死。

　　如兑金克杜门，或腹胀或骨硬或膈噎或便闭，逢木衰金旺，则痢疾呕血之症，必死。木旺金衰虽重不妨，八门由是类推无失也。

　　问︰“五行首重衰旺。三月建辰，应土旺，又三月乃清明节，系卯木司令，应木旺，果否？”

　　传曰︰“依奇门则木旺，依节气则土旺，两者宜兼用。如生门直符，则木不能克土；伤门直符，则木又能克土，盖两旺因乎直符，万不可易。”

　　又曰︰“若遇杜门如何？”曰︰“微有所别。”

　　又曰︰“死门、生门均一土也，衰旺还同否？”曰︰“生旺春夏，死旺秋冬。”

　　又问︰“天禽寄天芮，衰旺同否？”曰︰“天禽虽寄西南，实居中宫，无分阴阳，遇辰戌丑未月，则皆旺矣。”

　　问︰“人有病，生死未判，还看生宫，看死宫？”曰︰“少年看生宫，老年看死宫，有奇到宫者，不迫乃吉。”

　　问︰“沐浴何谓也？”曰︰“沐浴者，欲发未发，机将漏之意也。”

　　问︰“何为绝？”曰︰“绝看甚多。绝者，生气尽，无订交，遇绝，则财进而疏婚姻，遇绝则情反而逆，触类而通，何求不可？且此中更有妙处，符宫之干为主，使门之支为客，胎旺同推。”

　　问︰“帝旺何义？”曰︰“假如婚姻遇帝旺，在男得休而成吉，女亦强良而助家。阴干得之应女，阳干得之应男。落空亡，则为假婚；遇空亡而成守扉，断然是野合。”

　　问︰“养字其意何？”曰︰“养包得多，求谋活计，皆可类推，不能尽述。”

　　问︰“假如本干坐落之宫既得生旺，而本干所带之支乃是衰绝，吉凶取用何如？”曰︰“干支十二有弃取，符使加临如联珠，逢帝旺绝虽难用，只看坐宫不看支。须知来意应其方，不因符使因其余，举将出兵逢帝旺，指挥妙算乱能除，若还逢绝又逢衰，片甲不回居墓衰，星奇既得干逢绝，有始无终真奇哉。”

　　问︰“天蓬星利于亥子月，春夏将兵不利，倘春夏月直蓬是水，而飞门是景，乃水克火也，可以用兵乎？”曰︰“蓬虽能克景，总是无力耳。”又问︰“遇子日子时，何如？”曰︰“稍差胜，符使虽分先后而断，符吉主应先凶而后不利，符重门轻，以数言也；门重符轻，以出兵时言也。若星门并吉而格未吉，吉中有凶；星门最凶而格最吉，凶中有吉。符为父，使为母，符受克则父亡，使受克则母亡；又符为本身，使为妻子，生克亦同推；而符为天，使为地；符为君，使为臣同推。流宫生主门，属土，主增田土；属金，主增财帛；属木，主增房宅；属火，主增文章；属水，主增秀士。”

　　问︰“八诈一盘缘何把十二天将折去几位，又把九天九地贵人直符插入内中，是何主见乎？”

　　传曰︰“十二天将所以配十二地支也，八诈所以配八宫也。”问曰︰“假如星门直符诈得白虎，可无妨否？”曰︰“有害。其中吉凶当随八诈配以六壬所落宫位断之。”又曰︰“伤门直符诈得九天可有害否？”曰︰“最吉九天、九地，前贤未曾分剖。总之所到皆吉，大抵九天、九地则天地于我不大，其覆载有何不吉？”又曰︰“倏为吉，倏为凶，倏为我用，倏为彼用，人不知，神不测，天地莫能窥，其微乃谓之诈。盖八诈之中，惟九天、九地、太阴、六合为吉，于皆凶，然诈凶而星吉奇到者，不妨。又一等诈虽凶，我星门克彼者，异不妨，彼不居旺令者，亦不妨，如不得星门，又逢凶诈克星门者，乃为大凶。”

　　假如我坐天任生门，诈得元武，宜防小人盗贼，然土能克水，虽有小人，不足为害，彼居旺令者，若我居囚死，稍畏之。星门克主门得地者，吉。

　　又八诈之生克，须以我星门同敌之门宫合看。 

　　八诈八属 

　　直符。

　　白虎属金。

　　九天属金。

　　九地属土。

　　六合属木。

　　太阴属金。

　　元武属水。

　　螣蛇属火。

　　朱雀属火。

　　勾陈属土。

　　论干支合变 

　　甲己化土，田园之土，情同夫妇，中正之义。

　　乙庚化金，嵌饰之金，情同将士，有恩威之用。

　　丙辛化水，浆胆之水，情同君臣，为势力之交。

　　丁壬化木，藤罗之木，情同朋友，为淫讹之局。

　　戊癸化火，焰燥之火，情同僧道，为妒忌之嫌。

　　子合丑，实丑合子虚，二合化土，为兰房之合，夫妇之义也；寅合亥，破亥合寅就，二合化木，为生泄之合，父子之义也；卯合戌，亲戌合卯就，二合化火，为规矩之合，兄弟之义也；辰合酉，亲酉合辰离，二合化金，为投托之合，朋友之义也；己合申，信申合己疑，二合化水，为合伙之合，僧道之义也。 

奇门法窍 卷三

　　八门九星吉凶克应 

　　休门为阴气之位，坎宫之使，其星为一白，天蓬属水，坎者，陷也，居五行之首而生物，不敢与离火相敌，故曰休门。休者，美也，主冬，旺于壬子癸亥年月日时方，出此门者，无往不宜；来此门者，主有吉庆之事。出此门者，行二十里，见长吏大人或引猪羊车马等人及见跛足人，行三五十里，见蛇属水中等物。休门宜上表章、选将、兴师、安营、上官、赴任、谒贵、应举、迁移、嫁娶、求才、远行、商贾、修造、竖柱、安息、休兵，凡举百事，皆宜休门，驭二宫之气，以镇坎也。经云：“休门坎德万事宁，出师大利出门行，三奇之下引兵出，神道昭彰效助灵。”

　　天蓬星宜安守边寨、修筑城池、屯兵固守、开穴造葬、移徙，主火灾、营造、损胎孕、争斗、见血光、上任、多盗贼，春夏吉，秋冬不利，又为贪狼星也，主兖州分野。

　　死门为刑戮之门，坤宫之使，其星为二黑，天芮属土，坤者，顺也，因与艮土对待复生，有生则有死，故曰死门。死者，终也，主旺于四季，辰丑未戌戊己年年月日时，将兵对敌，背生击死则获大胜。来此门者，报仇、行间、设伏、争斗，主有凶恶等事，宜谨防之。出此门者，行三五十里，牛骡骑犊血光死伤或逢丧葬之事，二十里见哭泣或疾病皂衣人或枷锁重囚应之。

　　死门宜启攒、安葬、攻城、行刑、诛戮、射猎、筌鱼、网兽、开田、修路、塞水、填基，余事不宜。出师失律，损将折兵，经曰：“死门坤道更得灵，误行其下定无魂，只有送犯临兹吉，若为他事不堪论。”

　　天芮星宜屯兵、固守、训练士卒、受业、修道、交易、田产、安葬、招贤、结友、驱邪、治病，四时皆吉，又为巨门星也，主梁州分野。

　　伤门为六害之门，震宫之使，其星三碧，天冲属木，震者，动也，动而受兑金之克，故曰伤门。伤者，损也，主旺于春，甲乙寅卯年月日时，将兵出战，士卒恐怖，只宜固守。来此门者，主有凶恶争斗、损害等事；出此门者，三十里或三里见损伤之物或争斗血光之人或扭猪产妇犬吠牛鸣小人交争应之。

　　伤门宜捕捉、征伐、索债、博戏、求神、筌鱼蹄兔、收货、兴讼，伤门驭四宫之气，以镇震也。经云：“伤门震位恐惊危，万里闻声人惧威，将兵出战多忧虑，涉猎丛中得获归。”

　　天冲星宜选将、出师、交锋、战阵、报仇、捕贼、探围、射猎，余事不利，春夏吉，又为禄存星也，主徐州分野。

　　杜门为闭塞之门，巽宫之使，其星四绿，天辅属木，巽者，入也，受乾金对宫之克，敛迹退藏以避之，故曰杜门。杜者，绝也，主旺于甲乙寅卯年月日时，将兵不宜出战，只宜固守及邀截、隐匿。来此门者，主抑塞耗失忘命追寻之事；出此门者，四十里或四里，见修筑、惊惶之事，或见凶恶之人，或暴风急雨应之。

　　杜门宜隐伏、讨逆、诛戮凶暴、判决、刑狱、填塞坑坎、邀截道路，不利兴兵征伐，宜坚壁固守，凡举百事俱凶。杜门驭九宫之气，以镇巽也。经云：“杜门之下阴气蒙，误行其下妄西东，不宜举兵征战事，只宜固守待时通。”

　　天辅星宜选将、求贤、交锋、破阵、得地千里、造葬、婚姻、娶嫁、应举求名、商贾交易、修道、设教、移徙、营建，春夏吉，又为文曲星也，主荆州分野。

　　天禽星，中宫土也，主旺于四季辰戌丑未年月日时，将兵交锋，大战报捷，开疆展土，四时皆利，自有百灵相助，宜祭祀、求福、除邪、祛凶、赏功、封爵、上官、赴任、选举、求名、移徙、竖柱、修造、求财、交易、宴会、上书、献册、入官、伏罪、谒贵。经云：“天禽之宿是廉贞，万事为之福自臻，大将出师先报捷，封疆化雨及斯民。”加三四宫利为客，一宫利为主，四季吉，又为廉贞星也，主豫州分野。

