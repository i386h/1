<!-- { "loadSidebar": true } -->
　　宫迫者，谓开惊两门临离宫，火克金也；休门临坤艮二宫，土克水也；生死两门临震巽二宫，木克土也；伤杜两门临乾兑二宫，金克木也；景门临坎宫，水克火也，此宫克门也。凡宫迫门者，为主克客也。门迫者，开惊二门临震巽二宫，金克木也；休门临离宫，水克火也；生死二门临坎宫，土克水也；伤杜二门临坤艮二宫，木克土也；景门临乾兑二宫，火克金也，此门克宫也。盖迫者，逼也，急切受制或门受制于宫，或宫受制于门，彼此相抗，扼抑不容，故吉门受制，吉则减吉，凶门受制，凶则愈凶矣。凡门克宫者，为客克主也。

　　宫生门者，义也，开惊二门临坤艮宫，土生金也；休门临乾兑二宫，金生水也；生死二门临离宫，火生土也；伤杜二门临坎宫，水生木也；景门临震巽二宫，木生火也，此宫生门也。凡生门者为主生客也。

　　门生宫者，相也，惊开二门临坎宫，金生水也；休门临震巽二宫，水生木也；生死二门临乾兑二宫，土生金也；伤杜二门临离宫，木生火也；景门临坤艮二宫，火生土也，此门生宫也。凡门生宫者，为客生主也。

　　门宫比和者，如金见金，木见木，土见土，水见水，火见火。合三奇吉格者为上吉，诸事大利，需要分别吉凶四时旺相休咎，断之可也。

　　天网四张无走路，一二网底有路通，三至四宫行人墓，八九高强任西东。

　　此言时不得六癸也。六癸属阴，乃十干气尽之时也。犯之者，如入网中，幽暗难出，奇神有高下，审定所用之时加诸六癸在何宫。若在坎一宫则高一尺，在坤二宫则高两尺，随宫言高下也。天网一二尺者，遇之可跨而出，倘高在三尺以上，则不可逃矣，此之时可偃旗息鼓，弃甲衔枚匍匐而脱，或吾军陷入敌军或从天门而出，或从玉女而去，或从三奇斩擒，以见血光，臂横刀刃，呼天辅之神号，扬旗擂鼓，举喊震声，并力突出而网破矣。若敌人来追，则身投网内，可回军奋击，后军必慌忙失措，破阵丧师，或敌人入吾所布之网，敌人作法而奔我军，慎不可追，追则我军投入网中矣。故诀云：“天网四张，万物尽伤，高用匍匐，低用声扬也。”

　　节气推移时候定，阴阳顺逆要精通，三元积数成六纪，天地都成一理中。 

　　此言遁甲之理，反覆究详之意。二十四气之转移，皆在七十二候上中下三元也，所以有超接之法，期以节候符合轮转，以为遁甲之妙用。以二至而分阴阳两遁，定元布局不可差谬，故须精通。

　　遁甲此书为正轨，节气准的无过此，请观歌里精微诀，非是贤人莫传与。 

　　此言遁甲奇门惟此书为天时节气之正宗，非壬遁等术之可比，故戒妄传。此赋字字珠玑，精研玩味，岂愚昧者所能测识哉。

奇门法窍 卷二

　　奇门六甲三元定例 

　　一得曰：“奇门地盘定局-八卦也、九宫也、九星也。”然地道常静，故八卦九宫永定而不移，若八门更换而为人盘，九星飞布而为天盘，变化无穷，虽鬼神亦莫能测其机矣，岂可浅易得乎。然物之不能逃者，数也；数之不能离者，理也；理与术所不能违者，时也。天有四时，迭运而成岁，一岁十二月，每一月有二气，共二十四气，每一月或三十日或二十九日，每五日为一候，每一气十五日为三候，一岁共七十四候。气者，节也，候者，元也，每一气分为上中下三元也。子午卯酉为上元，寅申巳亥为中元，辰戌丑未为下元，以甲、己为符头，掌六十时，而三元毕矣。自交冬至起至芒种十二气止，为阳遁，俱顺仪逆奇；自夏至起至大雪十二气止，为阴遁，俱逆仪顺奇，而又有正授、超神、接气、拆局、补局之法。盖六十花甲一日不增多，一日不减少，而气有或先或后，而日有或多或少，先须讲明正授奇诀，其他超神、接气、拆局、补局自有次第，可以通晓。如冬至、夏至、立春、立秋、春分、秋分、立冬、立夏、芒种、大雪，二十四节如此日，子时交节，即遇甲子、己卯、甲午、己酉是上元符头，亦此日到，乃为正授，如节气未到，而甲子、己卯、甲午、己酉符头先到，谓之符先节候，为超神。超神，超者，越也，当用本节之上元，以补之，不可错用下节之上元，因奇门端重节气，岂有节未到而预用之者哉。如星家命理，三月内某日交立夏节，在节后生人必作四月论命，岂能仍作三月；又如四月某日方交立夏节，在节前四月内生人，必作三月论命，岂能即作四月论乎？人之富贵穷通寿夭由此而定，焉敢妄生异议耶？接气者，迎接也，如节气先到，甲子、己卯、甲午、己酉符头后到，为节先符后，其候尚是前节之下元，当拆本节之下元某局以接之，谓之接气也。其闰局之说，考之授时，历视其日，已交冬至、夏至节令，而必欲仍用芒种、大雪之局以终三元之气，谓之置闰，是泥于古之闰法，以致阴阳错乱，有是理乎？如遵时宪书节气为凭，其正授、超神、接气、置闰不辨而自明矣。

　　论遁甲源流

　　黄帝始创奇门，计四千三百二十时局也，法以岁，按八卦分八节，一节有三气，岁有二十四气也，气有三候，岁有七十二候，候有五日，岁有三百六十日也，日有十二时，故一岁有四千三百二十时，一时一局，故奇门有四千三百二十局也。风后制奇门为一千八十局，阳遁统十二候，分局共五百四十；阴遁统十二候，分局共五百四十，合阴阳两遁为一千八十局局也。周太公谙兵法，善布奇门，分七十二候，立七十二活局，每局六十时，七十二局亦四千三百二十时也。汉张子房删定为阳九局、阴九局。此图法更捷也，然十八局虽简，以奇门星仪符使之行，悉布于局中，其为课亦得四千三百二十，惟加临未能活变，必须正转两盘，其星符始能周转成课，是风后一千八十诚万世不易之法也。

　　论遁甲出自图书

　　夫河出图，洛出书，而易道着象矣。其数始于一而终于九，周旋曲折，委然分之则九，贯之则一，其中条理，精密变化，用之则出入有门，进退有法，灿然为万世之矩矱也。迨后运以三式，仰观天文，俯察地理，中知人事，以筹算之。舍图书而谭三式，由索途冥行昏溃而败坏矣。其造式三层，法象三才，上层象天，中层象人，下层象地，布列九星，开阖八门，分列八卦，以阵八方，立中宫以建皇极，推移直符以遁奇仪。夫水者，北方之正气，冬至阴至极，一阳始生，始于一而终于九，顺布六仪逆布三奇，画为九局，故曰阳遁；火者，南方之正气，夏至阳至极，一阴始生，始于九而终于一，逆布六仪顺布三奇，画为九局，故曰阴遁，总布十八局以合二九之数也。知图书者，始可语此。今之启口，辄言遁甲，然不知立法之本旨，将十八局折作一层，按局推移，以为时用，称曰活盘，以致气候暗昧，不明超接，无准安能徵验。故曰：“遁甲不法图书之理，更有他说，正所谓差之毫厘，谬以千里矣。”

　　论飞宫 

　　遁甲十八局之法，谓之行军三奇，乃子房之授于圯上老人者也，后人不识作者之本旨，谓为局式叠一层以为天盘，按图推移，竟失飞布之法，而于卦气之次序错乱混淆。夫体用既殊，则九星阴阳失职，八门之休咎无徵。中寄于坤一宫而有二曜，是背天之道，失地之理，何以行兵出战？盖地盘静也、体也，天盘动也、用也。静则吉凶之兆未形，动则变化吉凶之机已着，然动静之理，不外卦气。生成之数顺则始一而终于九，逆则始九而终于一，此不易之数也。若论卦，则有坎坤震巽乾兑艮离；若论门，则有休死伤杜开惊生景；而以星论，则有蓬芮冲辅禽心柱任英；而以遁论，则丁丙乙之三奇戊己庚辛壬癸之六仪是，昭然有中宫之定位，秩然有飞布之条理矣。若中五决当既坤而不可易，则一宫之中有二星二仪，则吉凶将何以适从乎？推到别宫亦如此，混淆焉能符合克应，且如八门，人但知休生伤杜景死惊开说法，殊不知当从卦气休死伤杜开惊生景以飞越也；又如九星亦知从蓬任冲辅英芮禽柱心说法，殊不知当从卦气蓬芮冲辅禽心柱任英以飞越也。如此飞布，始不失乎体用一本，悉合古人之成式也。

　　论阴阳局法

　　遁甲起元之法，其说不一，飞布若无次序，星符由此紊乱。如阳遁冬至十二气，顺布六仪，逆布三奇；阴遁夏至十二气，逆布六仪，顺布三奇，两遁均以戊己庚辛壬癸丁丙乙为次，分阳顺阴逆，飞布九宫。以阳局自坎一顺进坤二至离九；阴局自离九逆退艮八至坎一，由是星符依序旋转，则节气无差，似以此理为正宗，庶免为坊本所惑也。

　　论寄宫 

　　中五无端方，故立寄宫之法也。考之诸书，论水土长生在申，故有寄宫之法，而近时均以阴阳十八图端寄二宫，又变体分寄八宫者，盖取生死之义，而不免泥于古法矣。然禽星属土实居中宫，遇辰须丑未月皆为乘旺，是土旺于四季，此一定不易之气也。是中五之阴阳以分见于四维明矣，又何必拘拘端寄二宫乎？愚详考不若随乎时令，所值之节气寄于四维，以立春寄艮用生门，立夏寄巽用杜门，立秋寄坤用死门，立冬寄乾用开门，既与时令相合，可得节气之真，而于阴阳所用之理亦无格碍，较之端寄于二八两宫者，尤通元妙矣。

　　论直符用法 

　　赋云：“直符前三六合位，太阴之神在前二，后一宫兮为九天，后二之神为九地。”此六合、太阴、九天、九地皆随直符而辅运八宫也，如分九宫，则直符到中宫将何以分前后乎？从气论，则中五以乾为前，以巽为后；从寄位论，则中五寄坤二，以兑为前，以离为后也。推详前后二字，有导引、随从直符之义，故其所重者在六合、太阴、九天、九地，而螣蛇、白虎、元武虽凶，而不论及也。信乎中五，当与寄宫并行不悖。又云︰“天乙之神所在宫，大将宜居击对冲，假令直符居离九，天英坐取击天蓬。”汤谓云︰“九天不可击，九地不可击。”若从卦气论，直符居离九，行阴遁以一为前，则九天在坎一，击天蓬是击九天，以何云不可击乎？故直符居离九。在阴遁宜屯兵于九天之坤二，在阳遁宜屯于九天之巽四，此所以天蓬之可击三胜宫第一胜也。要之九遁五假皆从此中立论，不可妄生别议。

　　论直使 

