<!-- { "loadSidebar": true } -->
　　直使者，九宫之气，即休死伤杜开惊生景也。夫六甲不遁于九宫，则九宫不得直其使，故六甲以星为体，以奇仪为用，以八门直使巡行而监察之，吉凶悔吝系焉。要在行宫有法，庶几趋避无差。于考之诸家，立论不一，立法互异，有按八卦旋转者，如张公十八局，阴阳两遁人盘均以休生伤杜景死惊开一律顺行，不寻宫数，其中实有拘滞之处；而捷径一书，阳以休死伤杜顺布九宫，阴以景休死伤逆布九宫，较旧法稍有变通又复有失阴遁直使之气；而真授秘集一本阳遁休死伤杜开惊生景，顺飞八宫，不入中五，阴遁依景生惊开杜伤死休，逆飞八宫，不入中五，似觉阴阳两遁直使之门得以周备，法良意精，洵以此法为正宗，可以永为规范矣。

　　论八神 

　　八神者，直符、螣蛇、太阴、六合、朱雀、元武、九地、九天也。吉凶取用，关系匪轻。凡兵法以天乙所在之方坐击其冲，扬兵于九天，安营于九地，伏兵于太阴，匿形于六合，必须行宫有法，取用可以无差，而近世坊本欲以加太常飞九宫，欲以阴阳贵神法推布，欲以起于直使宫，欲以直符加时干之宫，立论纷纭，均失正气。愚考窍诸书，以天乙常随遁甲阴阳两遁，以朱白勾元并取，以直符加于时干之宫次，以螣蛇挨推，按八卦方位飞布，仍遵小直符加大直符之义，折中定论，庶几吉凶格局立现，亦可免混淆之弊也。

　　论奇门定向 

　　夫奇门行宫不可参差，纤末必须准定。中宫以子午定向，南北始分列八宫，其一卦管三山，坎宫有壬癸，艮宫有丑寅，震宫有甲乙，巽宫有辰巳，离宫有丙丁，坤宫有未申，兑宫有庚辛，乾宫有戌亥。假如今日用时，其奇门吉局在乾，从中气而趋向之，始为得地，偏右则戌，偏左则亥，如丙乙奇到乾，合而言之，则曰入墓，然丙乙入戌而不墓，趋乾亥而避戌，岂非权变之法乎？其丁奇到艮亦如，用门之法有何异哉？

　　论中宫 

　　易有太极，以生两仪，两仪生四象，四象生八卦，八卦相错，乾坤定位，山泽通气，雷风相薄，水火不相射。由是太极即中宫也，自洛书载九履一，左三右七，二四为肩，六八为足，纵横十五，居中无往，而非五也。是以八卦因之，一坎、二坤、三震、四巽、五中、六乾、七兑、八艮、九离，此不易之定数也。其中五属土，无卦气之所属，寄居于坤，若星则有九，以天禽位居中宫。甲统六仪三奇，以布列九宫，灿然备举，故中五不当，端寄于坤矣。矣图书之生克而论，中五寄于西南，为生物之关键，而遁甲重在节气，究不若随时令寄宫于四维，俾得节气之真，而趋向之吉凶定矣。

　　论超接置闰 

　　奇门用法重在取时，故经云：“年吉不如月吉，月吉不如日吉，日吉不如时吉也。”要在交节换局有法，自可得节气之真。诸家所论超接置闰，隐约其词，断难遵守，最捷之法，莫如详查时宪书，以交节之日，视何甲、巳符头，分元定局，如系正符正节，谓之正授，即无须换局；如系上元甲、己符头，则以交节之日，起本节之上元，余元类推。改因日定元、因元定局，终不可易，节气既无差错，则吉凶应验，百不失一。遇闰之年，仍以交节符首分之，而置闰即在其中，若无闰月，则无闰奇也。是古之置闰，因交节未得其真法，自以今之时宪书为准耳。

　　论拆局补局 

　　拆局、补局之法，亦不外超接、置闰也。夫遁甲中全凭符头次准节气，上局有超，下局有接，有超有接，节有残局，拆补以置闰之，乃斡旋造化之功也。奇法不论阳遁、阴遁，除过月大月小，只视甲、己符头与节气较量而分先后耳。如符头先到，节气后到，则用超以后到节气为主，有超有接则必有残局，拆补以全其气，始中正无偏。若永定五日六十时，以换其局，则不能不法古之置闰耳，是今之拆补之法，不可不遵而用之。何谓超？超者，过越也。何谓接？接者，迎待也。何谓神？神者，充足分量也。何谓气？气者，节候始达也。何为拆者？五日之内，凭节气之时刻分秒而分拆之，以补下局之不足也。何谓补、捕者？五内之日有拆，则不满六十时，凭节气时刻分秒而分补之，以凑合前局不足之数也。故云：“遁甲用拆补之法为最要之关键焉。”假如岁在丙申，时宪书正月初八日丙子丑正一刻立春，其戊子时与己丑时之初刻当是先年大寒下元，自丑时一刻起至戊寅日亥时止，计三十五日，系甲戌下局之符头统领，即用立春下局，即为残局，拆之以补下元不足之数，此所谓节先符后须用接法。十二日己卯，自子时起至十六日癸未亥时止，计五日六十时，作立春上元；十七日甲申，自子时起至于二十一日戊子亥时止，计五日六十时，作立春中元；二十二日己丑，自子时起至二十四日辛卯辰初一刻止，计二十八时零一刻，作立春下局，并前局所拆三十五时，共计六十三时零一刻，其余三时零一刻叠作立春下局，此即置闰之义，拆补之法也。又如七月二十九日甲午，自子时起至八月初三日戊戌亥时止，计五日六十时，作处暑上局；初四日己亥，自子时起至初八日癸卯亥时止，计五日六十时，作处暑中局；初九日甲辰，自子时起至时三日戊申亥时止，计五日六十时，已满足一局之数，十四日己酉寅初三刻白露，符先节后，法当用超，虽处属下局之数既足，而子丑二时与寅初之三刻，却是己酉上元符头统领，法当叠作处暑上局补之，此亦置闰、拆补之法。自己酉日寅初三刻起至十八日癸丑亥时止，共计四日五十八时零四刻，作白露上局，虽少二时零三刻，在后刻却补足之矣；十九日甲寅，自子时起至二十三日戊午亥时止，共计五日六十时，作白露中局；二十四日己未日子时起至二十八日癸亥亥时止，共计五日六十时，作白露上局。二十九日甲子巳初二刻秋分，是符先节后，法当用超，以白露下局之数既足，而甲子日之子丑寅卯辰五时，却是上局符头统领，法当叠作白露上局补足，此置闰、超神、接气、拆局、补局之秘诀也。盖以时宪书节气，时刻分秒纤毫无差，准。凭符头超接而拆补之。是局局有闰余之气，用之响应如神，以取验于人事哉。

　　论中宫用门 

　　遁甲之布局确乎当从卦气，自一至九，自九至一矣。然而宫既有九，门只有八，何虚一门以待用耶？世之胶固不通者，以中宫无门耳。中五无门则直使将何以加时到处乎？将何以逐九星行乎？若曰：“门踰五而就六。”，则直使不必加时矣，八门亦不必逐九星行矣。故八门分列有四，有四则有五，以休死伤杜之中，分布立一寄门，然后以开惊生景分布，则中五有逐宫时到之处，皆有直使之，可加八门，又逐九星行矣。若以所寄无门，则此宫何以定吉凶？是取中宫之义，以定吉凶也。盖此方无门，则杜塞不通，不当趋向矣。五在八之中，则后有杜伤死休，前有开惊生景，可不当趋向耶？经所云避五之义也，若取中五宫之门以定吉凶，是交增出一门，吉凶于何所适从矣？按遁甲奇门，择其奇不入墓、门不犯迫，大将居中，帷幄左右，前后自有出入之门户，若布阵统兵，应以趋三避五之门出而交战，或屯兵于开休生之地，待敌兵陷入奋而击之，此用门之妙也。

　　论十干加伏 

　　加字之义，自有而增入也。伏者，本有而待入也。其十二支辰分布八宫，各有统属，生墓休囚无容紊越，而遁甲则从直符起遁，故三奇六仪加诸宫分，以视其所遁之干加于何宫之支辰，论生墓休囚，则无加错之谬矣。如阳遁三局，用丁卯时，甲子直符在三宫起遁，顺仪逆奇-三宫甲、二宫乙、一宫丙、九宫丁、三宫还戊、四宫己、五宫庚、六宫辛、七宫壬、八宫癸。乙干到坤得休气也，丙干到坎得囚气也，丁干到离得临官之气，甲午到震得帝旺之气，戊干到震得囚死之气，己干到巽得休囚之气，庚干到中宫得废气也，辛干到乾得败气也，壬干到兑得败气也，癸干到艮得囚败之气也，此十干加符之法。阴遁逆仪顺奇仿此。此十干加辰，辰之定位得生旺衰墓休囚之法，如斯例推，则十干无加错之误矣。

　　论地下奇仪 

　　地下六仪分布十八局，从卦气节候以定三元，始知起宫何所，其所用时之直符，十时一易，统领奇仪，各有宫分之次序，此之谓地下三奇六仪；以天上直符加诸十干所到之处，则天上有三奇六仪。如得十干相加之法，如此行遁天地，无悖戾之衍运，用有神化之机。若胶于十八局之奇仪，则十干加错，甚非遁甲知本旨，故曰：“十干加伏若加错，吉事凶囚凶事危。”

　　论中五 

　　夫中五寄门者，天禽虽寄二宫，重借死门以配之，实则随局更使-至冬至三气则寄休门，立春三气则寄生门，春分三气则寄伤门，立夏三气则寄杜门，夏至三气则寄景门，立秋三气则寄死门，秋分三气则寄惊门，立冬三气则寄开门，此所谓随局更使也。且此星独名天禽，盖禽鸟得生气之先，即举月令所载，如每月俱有禽鸟之应，如正月鴈候北、二月仓庚鸣之类，不足以徵时局更使哉，故中五随时令寄宫，其理明显，何必拘拘端寄二宫乎？

　　论直符直使 

　　符使者，星门用时之异名也。直者，代甲而直其用也。甲以星门为体，以奇仪为用，故奇仪无定位，而星门有定宫也。符者，即凭执之符也。门为使者，即甲巡行之使也，故凡甲在之宫，即以直宫之星为符，以宫之门为使也。干本十也，以配十二支，而变六十，故称六，而仪亦称六也。奇仪者，九干之体；六十干者，奇仪之用，故奇仪随元分职九宫，而六十干亦随元分职九宫也。六十干分遁九宫，则六甲干首亦在其中，故曰遁于仪，而不能遁于奇也。何以定为其仪之用也？盖以静为体，以动为用-奇仪之于卦无定位，于局有定宫也，有定宫即谓之静，故曰︰“奇仪为九干之体也。”；六甲随元遁六仪，故奇合六仪之干，亦随甲遁于宫，遁则非静矣，故曰︰“六干为奇仪之用也。”夫六甲不遁于六仪，则九星不能直其符；干不能遁于九宫，则八门不得直其使，歌曰︰“直符常以加时干，直使顺逆随宫去。”谓每甲用时，以当直之星符临本局之定位；以当直之门使巡奇仪本元之遁宫也。譬之用人，其体在此，而以符监之；其用在彼，而以使察之，故云︰“善藏其用以儆无虞也。”

　　论年奇法 

