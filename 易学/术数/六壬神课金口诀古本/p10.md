<!-- { "loadSidebar": true } -->
　　孙膑云：未必然也。主其人因为贼盗上发用、动官，亦为过去事也。何以知之?以人元是水，水亦为姓；姓为外人，却被太常土克人元，故云：姓克但知官事起。何以为过去?人元是癸，癸是亥之本身，今木旺则水休矣，又卯酉为门户，亥又为门里，主其人今见有官事，未得绝。今四位内见卯，卯为门户，事亦在门也。主其人先凶后吉，虽伤财，却得身无所害。今财帛虽为贼所盗，后复得，为地分反克将神故，失而还得也。何为不损身?以四位重重克于外，故云：太常临卯是为财，盗贼口舌不为灾，六里路边逢羊兔，吃食花果在于怀。今以十二神煞排于课中，以俟高见发明，庶使后人校用。
　　假令：甲木、玄武水、传送金、午火。
　　此课主其家必有外出之人，亦主有病，更主家内有官事，凶也。何以知之？为见传送，传送是白虎之神，地分属火，火性炎上，又能克金，故曰：白虎无气，合主凶丧之事。盖白虎神又主道路，亦合主有人外出，今既有克，所以主凶丧事。又有官灾逃移之事，故曰：白虎当凶事不常，死丧道路见逃亡，临于本位重重失，入木口舌入火伤。
　　又云：其家必有军人出外，或患喉疮，或是车碾以致伤命，为见将神是金，金陷于火位，无所救援，故主如此灾也。且云：申临巳午军人辈，客途车碾患喉疮，不止如此，亦主伤阳人小口也，以地分是火，是阳火，上见玄武，隔位遥克，又水性润下，虽有援神，终不能救，故主伤阳人小口也。
　　又主其家伤少小财物，更有带破之人，或患在眼，身眇小，面貌丑恶，必好做贼，主其家位于河之侧，或近河也。故云：玄武凶主家近河，水灾鬼怪及妖魔，出得儿孙多丑恶，贼来三度火伤多。又曰：玄武阳凶兵仗军，面小身微左眼昏，色恶唇盆形必丑，斜眼视物夜中人。又曰：玄武阳贼眼斜窥，有人谋害见逃移，被人泥贼妻女走，鬼动神来无不知。此虽是凶神，却主先忧后喜，何以知之？为人元是甲，甲是青龙木，玄武是水，上生青龙木，青龙木生火，合主火旺，有不测之喜。
　　又假令：占来意，以何断之?必是寻求一个阳人，应是做公人。为人元是甲，甲为功曹，青龙之形也。故曰：青龙官吏簿书司是也。
　　大抵贵神生人元，合主寻觅人也。贵神克人元，便主官事，贵神克地分，便主伤小口及破财也。
　　假令：占出门主见何物?云：必见凶孝之事。更见一阳人做贼，眉眼不正，又见一吏人，更主引带一人，必是兄弟。何以见此?以白虎见于火位烧身，必主死亡哭泣。玄武贼人，人元为公吏，以水木相生，故为兄弟也。又曰：同类为兄弟。今见水生木，应是生己，更详之为善也。
　　假令：见一墓，墓下是阴人阳人?云：据此课必是阳人，为四课内只见贵神人元两位旺相，故云从旺断，以人元玄武皆阳位，故断做阳人。问其人患甚死?云：是天行疾，主喘死也。为四位内只见金受克，故云克金即喘，但叙其梗概而已，其神妙者，更在人细详云耳。
　　假令：壬申日乙巳时，未地，丑将。丁火、太阴金、太冲木、未土。
　　此课主其家破财，亦主伤阴人小口。何以知之?云：为地分是未土，属阴，却被太冲木来所克，以此故主伤阴人小口也。破财，为地分是财帛之神，被木克故也。
　　又主其家遭贼，亦主损缺门户，故曰：改户起移船车损、自知兄弟各分张，又云：太冲却被太阴上克之，其家主有阴人患病事。此人必患喘嗽病，兼卒患多是自缢而亡。问何以见之?为太阴是阴人，属阴金，被人元丁火自外克之，太阴无气，又无救援之神，须当死矣；然必喘嗽及卒患自缢者，以将神是卯，卯是四仲之神。故云：四仲卒患痛苦病。又主其妇人日常好淫邪之事。何者?为太阴当位，太阴主阴人暗昧不明之事，有克主夫妇不和，休离之象，阴人劳嗽、自缢死事也。其死者妇人更主好貌洁净，故云：太阴闲雅好丰标，性缓声清乐艺高，形瘦面方眉眼细，梳妆浅淡太妖娆。此人须是豪家之人。故断如此。
　　假令：亥将，辛酉日、癸巳时。午位。甲木、贵神、神后、午火。
　　此课主兄弟数少，只宜孤独也。盖同类为兄弟，以四位内无同类也。主其家父母子孙俱无，以生我者为父母，我生者为子孙，今四位内并无相生。其妻却主结发，以克我者为官鬼，我克者为妻财，今四位重重相克，合主妻结发也。
　　设如论灾福，先以人元克贵神，亦是上克下，主有外人来相谋害自己，贵神克将神，主杀妻及伤财物，更主争田土，又主官事牢狱；故云木来入土为刑狱，土行水上竞庄田。更主有官司、狱讼词状动，只为水入土，又是神后水也，故主奸邪词讼文状事。此课主不得理，今以贵人为主，人元为客，四位内只见客旺主衰，所以不得理也。
　　此课辨墓如何?云是阳人也，何以知之?为四位内纯阳，故以阳人断之。据此课又主伤小口，故云：见阳为阳阴是阴。又主其家即今为伤犯也；卯酉为人门，子午为天门，今四位内只见子为天门。故云：天乙被煞主灾同，贵人厄难有何通，神被将克家长损，神克妻儿哭泣凶。今有十二神煞同入课，为贵神上见灾煞，今将神是子，故申子辰劫煞在巳，即灾煞、岁煞、天煞、月煞、亡神、将星、攀鞍、驿马，六厄、华盖，依次排之。其中紧要者，亦不过劫煞、驿马而已。宜详而用之。
　　假令：甲木、白虎金、河魁土、子水。
　　此课先以下克上，主官事发动，更主行人死在道路，为白虎临戌，戌为骸骨之类。亦主有葬埋之事，主失了骸骨也。或四足走失，占怪亦是四足，占病大凶。何谓官事发动?以贵神克人元，故云克姓且知官事起。
　　此课又主伤小口，破财。大凡神将克地分主伤小口、破财。又主凶丧之事。何为见此?为将神在戌，戌是骸骨之神，又上见白虎，亦是骸骨之神，今白虎临戌，是见两重骸骨之神也。故主重丧耳。
　　占墓如何?云是阳人也。为四位内只见白虎旺，故为阳人而无疑也。此课亦主大凶，何以知之?为白虎上见劫煞以寅午戌劫煞在亥，故云：白虎行年灾劫关，必须丧失两重重，白虎当旺魁罡上，人元是木有深凶。
　　被头星
　　从辰位起子逆数，如辰落子即被头星也。
　　
　　卷之中
　　
　　十二将神所主歌
　　
　　寅为功曹号役人，临于传送必伤身；
　　到亥便为猫入室，见戌还当犬出门。
　　太冲本位后妇人，到于酉位必伤身；
　　见临子位主见怪，居于寅位兄弟分。
　　天罡到戌家不和，临于寅位畜伤多；
　　见申奴婢须逃走，卯方病患肿疮魔。
　　太乙临卯禽蛇现，亥上釜鸣光在楼；
　　午位女家招外婿，子方幼妇女先休。
　　胜光本位足资财，临寅必主名自来；
　　申酉官灾须见血，子方马死产生灾。
　　小吉临戌女守孤，临寅还主病声呼；
　　有气婚姻申酉午，只迎卯上出师巫。
　　传送到戌为旺方，临子见武乐刀枪；
　　见午必主军人辈，到巳位上患喉疮。
　　从魁到午必因宅，子位阴私祸更多；
　　巳上患劳兼自缢，到辰须是出师婆。
　　河魁到丑魔神藏，申上军人妖寿郎；
　　辰位宅边枯骨犯，徒刑卯上痛伤亡。
　　登明到丑病萎黄，到巳必主少阴亡；
　　未上猪羊饶失散，戌方还出丑儿郎。
　　神后临酉见金神，到寅见主乐工文；
　　戌上中央为病患，后妇辰方绝子孙。
　　大吉到戌为旺方，丑上面丑肚脂囊；
　　临卯必须头顶秃，青龙位上损牛羊。
　　
　　十二将神歌解
　　
　　天罡战斗争文状，医药屠厨凶恶人；
　　金火相生为小吉，木来舌事兄弟分；
　　若逢水上争田土，斗打官灾寅卯刑。
　　
　　太乙言是凶怪动，梦寐虚惊鸟雀鸣；
　　妇女轻薄淫乱事，阴私传送走西东；
　　若逢土木为文字，金水阴灾病患沉；
　　上克下兮为之产，下克上兮口吐红。
　　
　　胜光发用忧惊恐，财帛文书信息临；
　　富贵生和鞍马事，宜居土木喜相逢；
　　若逢金水屯迁病，马亡财失血光生；
　　水在上兮文书阻，水在下兮失公文。
　　
　　小吉酒食来合会，婚姻妇女并交易；
　　相生五谷物钱文，相克阴谋无不济；
　　火金旺处喜相逢，寅木官灾百事凶；
　　若临水上竞田园，克者为无旺者是。
　　
　　传送有人奔走出，水土相生人富贵；
　　见火人灾病主沉，木来口舌凶晦至；
　　道逢车碾寅卯冲，问觅军人巳午是。
　　
　　从魁妇女索离休，火克阴私为此由；
　　壮力妇女多厚重，钗钏金银酒器求；
　　木来口舌阴私祸，见火屯灾损女忧。
　　
　　河魁狱讼畜亡游，僧道奴仆贵贱搜；
　　见墓尸骸逢水竞，木遭刑苦主人忧；
　　生合金火贫而富，若见刑冲定主愁。
　　
　　登明无事莫追求，乞索求财仔细搜；
　　妇人无淫性情善，木生金旺美中收；
　　若逢土上争田地，见火阴灾妇病休。
　　
　　神后奸淫失望求，临子随波性逐流；
　　若居金木重重吉，见土相争田与畴；
　　火入妇灾阴病患，血光惊恐理中搜。
　　
　　大吉咀咒作冤仇，直蠢之人贵贱求；
　　宜临金火生合吉，见水相争自有由；
　　见木官灾详上下，五行生克课中谋。
　　
　　功曹官吏簿司书，贵重清高富贵奇；
　　大树老翁医药者，相生水火喜无疑；
　　见金口舌钱财散，无贵无官文学迟；
　　若逢土上遭官事，四位之中仔细推。
　　
　　太冲劫煞伤人物，门户车船并桥木；
　　见金口舌相斗争，入土伤财官事毒；
　　若逢水上吉人来，断此无凶乃有福。
　　十二贵神所主歌
　　天乙贵神喜庆多，投知参谒事皆和；
　　须知接引来成就，旺相相生贵客多。
　　腾蛇妇女应阴私，火旺光明鬼怪尸；
　　惊恐忧疑人口病，失物官灾须应之。
　　朱雀南方是火精，女人鞍马讼公庭；
　　火光口舌须见血，飞鸟文书是此情。
　　六合公吏应阳人，门上追呼官事临；
　　成合婚姻事成就，若居囚死病呻吟。
　　青龙富足贵人名，旺相资财喜自生；
　　益禄官迁进人口，适逢百事尽欢荣。
　　勾陈妇女爱争张，应得田宅竟土桑；
　　两木上下来克紧，官灾妻女小丧亡。
　　天后良家妇女名，为人多喜应财兴；
　　婚姻嫁娶临金上，得位重重禄渐生。
　　太阴妇女应金星，或吉或凶未见情；
　　立于水上多招吉，木火人谋暗昧生。
　　玄武阳人斜眼窥，有人谋害见逃移；
　　被人盗贼妻女走，鬼动神来无不知。
