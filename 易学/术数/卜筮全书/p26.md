<!-- { "loadSidebar": true } -->
鬼在伏中难解脱，财居飞位易调停。众阳在外无输象，刑杀临身自杀刑。

（三） 
我欲兴词去告人，兄财子动状难成。父兴鬼发须成讼，财动文书断不成。

（四） 
他人告我果何如？子动兄摇定是虚。父鬼旺兴成大讼，财兴必定克文书。

（五） 
是非官讼几时休？父鬼摇扬最可忧。子动旺时容易散，兄兴财发事悠悠。 

（六）
青龙动主和，朱雀官偏拗。勾陈公差来，白虎杖比较。 
螣蛇铁锁拘，玄武吏典狡。若依此诀推，百试无不效。 

生僻字注释：（1）【杖笞】读音：zhang，四声。chi，一声。意为：用棍棒打。（2）【漾】读音：yang，四声。意为：水面微微动荡。此处指事情反复，不平静。


二十五、盗贼章：四首 

（一）
占盗先推财鬼乡，财爻安静便无妨。内摇不离无安处，外动多因出远方。 
鬼化为财须有望，财爻化鬼莫思量。妻财入墓无踪迹，财犯勾陈在土藏。 
捉贼提防亡劫害，寻财切虑刃刑伤。子孙旺相终寻见，官鬼休囚必捉将。 
玄武鬼爻家里动，原来家贼最难防。两重官鬼勾连至，鬼落空亡自失忘。 
一世二世亲邻盗，三世四世不离乡。五世六世他方贼，鬼若生身必见赃。 
木鬼东方人是贼，金西水北细推详。火官本是南方盗，土鬼原来只在房。 
欲问贼人藏物处，鬼家父母处推详。譬如火鬼木为父，木竹堆中及树旁。 
不惧五行无准则，只愁财物落空亡。

（二）
捕盗先推飞伏神，飞伏相生贼不真。飞克伏神须捉住，伏伤飞者反伤身。
伏神带杀休追赶，伏入勾陈贼自陈。内外世身依此例，内还克外定无因。
应爻又是偷财者，若来克世屈难伸。欲知捕获当何日？鬼败财生定日辰。
卜筮遗亡皆准此，身衰财发不由人。 

（三）
凡人占卦问失物，官鬼交重必是贼。父兴兄动恐难寻，子发财安必易获。 

（四）
若是逃亡兼走失，用鬼为贼财为物。财爻在内不空亡，子位交重物终得。 
鬼在二三邻里偷，若在初爻未将出。八纯奔走他方去，归魂物不离亲戚。 
世应相生内外和，家中自匿虚啾唧（1）。游魂内外且追寻，木鬼东方人是实。 

生僻字注释：（1）【啾唧】读音：jiu，一声。ji，一声。象声词，形容虫，鸟等细碎的叫声。


二十六、断易总诀： 

占卦须占用是谁，却将出现伏藏推。凶中得吉逢生救，吉里成凶被克欺。 
若被克欺宜制伏，如逢生救要扶持。有人会得其中意，卦理虽深可尽知。 




卜筮全书卷之六    天玄赋  上

    混沌之初，茫然未判。始因盘古立太极而分两仪，爰（1）及伏羲定阴阳而画八卦，周室文王演易，鲁帮孔子系辞。察飞伏于八八六十四卦之中，定吉凶于三百八十四爻之内。包罗天地，可知物外夤缘（2）。道合乾坤，何况人间祸福。

生僻字注释：（1）【爰】读音：yuan，二声。意为：于是。（2）【夤缘】读音：yin，二声。yuan，二声。意为：攀附上升。


一、总论提纲：

    吾人问卜，必因动静吉凶；学者推占，要识浅深高下。
    秘旨虽传于人口，奥妙实出乎天然。
    事有万殊，理无二致。
    须识静中有动，当明吉处藏凶。
    静者动之机，吉者凶之本。
    如逢卦静，专寻暗动及空亡；若见爻兴，便察吉凶分造化。
    诸爻并吉，更防吉处藏凶；大象皆凶，须识凶中有吉。
    若逢乱动，先观用爻。
    用爻有彼我之分，得失从衰旺而决。
    六爻上下，吉凶全系乎日辰；一卦中间，主宰莫逃乎世应。
    细察生旺墓绝，精详克害刑冲。吉凶由此而分，祸福从兹而定。
    贵人乘禄马，纵非吉庆也无凶；天喜会青龙，虽遇悲哀终有喜。
    白虎动本非佳况，惟孕育反作吉神；子孙兴总曰祯（1）祥，问功名偏为恶客。
    官鬼不宜持世，求名婚娶两相宜；妻财俱喜扶身，父母文书偏畏忌。
    玄武阴私兼失脱，螣蛇怪异及虚惊。
    朱雀本主官非，仕宦当生喜美；勾陈职专田土，行人终见迟留。

生僻字注释：（1）【祯】读音：zhen，一声。意为：吉祥。


二、身命章：

凡占身命，先察用爻。
造化生物之初，先有人身，而后有万物。故首章先言身命。未可便将卦名妄断。剖决高低，必须参究用爻动静兴衰，刑冲克害，及空亡等象，取其端的，方可决吉凶、祸福、贵贱、贤愚。伯子公侯，从兹定矣。

刑克害冲，断一生之得失；
刑者：三刑。子刑卯，卯刑子；寅刑巳，巳刑申，申刑寅；丑刑戌，戌刑未，未刑丑；辰午酉亥自刑。以上所言刑者，为阴阳反德。凡占有日辰刑，动爻刑。若刑父母，则双亲损。刑财爻，则妻妾伤。骨肉逢刑，无不伤残。却看在何限中，便知何年刑克，其余仿此推详。
克者：阴阳不相和，故相克也。凡遇财福吉神克我，仍吉；鬼杀凶神克我，大凶。
害者：穿心六害也。乃恩未结，怨已生也。子冲午、午合未，是谓子未六害；寅冲申、申合巳，是谓寅巳六害；卯冲酉，酉合辰，是谓卯辰六害。余皆仿此。六害见之，骨肉情疏，六亲分薄，夫妻不协，子息难招。
冲者：子午、卯酉、辰戌、丑未、寅申、巳亥，对冲是也。有年月冲、日辰冲、世应冲。凡财福逢冲则凶，鬼杀逢冲则吉。爻虽安静，见冲则为暗动，动爻遇冲则散，空亡遇冲则不空。冲则动，动则战，战则争矣。

兴衰动静，决三限之荣枯。
有大象旺衰，有爻象旺衰。凡卜身命，得大象旺，亦是好处，称是壮实根基；更得爻象吉利，乃十全之造化。大抵卦旺不如爻旺。人之根源系于卦，不系于爻；命之吉凶在乎爻，不在乎象。更看动静吉凶，三限荣枯，实决于此。

遇财福，则富贵荣华；
妻财子孙者，虽为吉神。若遇旺相有气，或带贵人并进神，临于卦中得地之处，却来生合世爻，贵则加官进禄，富则发福生财。更得日辰、月建青龙同位，乃大发大旺。纵临螣蛇白虎，亦不为凶。小有盘折，不能伤害大体。但怕冲破并受克，方为无用。
凡占须看立于何限中。便知何时发达。若临正卦外三爻，支卦（注1）内三爻，称为得地。临于正卦内三爻，名为落陷。若在支卦外三爻，称为晚景之福。

遇兄鬼，则贫穷破败。
兄弟官鬼，二者皆非吉神。卦中若遇兄弟发动，争讼是非，分门割户；或破耗资财，或生涯冷淡，皆因此也。官鬼主疾病患难。加朱雀、官符，有口舌官灾；加玄武、天贼，有逃亡失脱；加白虎、丧门，主丧亡孝服。凡占遇之，无气不动犹可，旺相发动最凶。若冲散受克，及落空亡，此等限中，以平为福。
若正卦外三爻，支卦内三爻遇之，最为不佳。正当成立之时，遭此凶恶之辈，安有发福之象。若在早岁，颠沛（1）灾迍，或当暮年，终无结果。

世是平生之本，应为百岁之妻。
人生一世，贵贱高低，合为何等人物，但将世爻为主。若得天贵禄马并立，又有吉神生扶，无凶杀冲克，乃富贵根基，清高品格。若与凶杀并立，或被恶杀刑冲，别无吉神救解，乃贫贱之征，无成之兆。
若遇世空，最为不美，当有大难。唯有九流术士之人，及僧道之辈，反为吉兆。是空手求财，财去财来，终无积聚。
世应二爻，乃一卦之主。凡占，以世为已，应为妻。若与青龙吉神并立，其妻必贤；咸池玄武并立，其妻必淫。世爻无气受应克，必然妻夺夫权。应爻若落空亡，妻宫有损。

相生相合，必然偕老齐眉；相克相冲，决定终朝反目。
世应二爻，若得相生相合，一生如鱼得水。如逢相克相冲，百岁似冰投炭。生合之处逢冲，始谐和，其后被人搬弄。若应来克世，本不为佳，却得动爻克应，或被日辰冲破，则始虽不和，以后得人解劝，终归好合。若世应比和，自然两无高下。

财爻动，则父母刑伤；兄弟兴，则妻宫重迭。
财爻持世或动，则父母受克。其人必早失怙恃（2），或过房离祖，重拜爹娘。若兄弟交重，或临世位，其人妻宫受伤，必主断弦再续，晚岁重婚。父母动，则难为子息；官鬼兴，则损害弟兄。惟有子孙持世，财爻有气，一生衣禄自然。亲贤近贵，永年和合。

若临旁位，稍减灾殃。
言前妻财兄弟之类，不临世上，在他爻发动，其灾殃稍可。以是推之，学者自当通变。

咸池凶杀临身，出处必然微贱；
咸池杀，见后神杀章内。此杀若临世爻，或临父母爻，皆主出身微贱之家，更看卦无贵人吉神，必非高尚之士。

禄马贵人持世，立身须主清高。
贵人，天乙贵人，见后神杀章。凡占得贵人持世，禄马同乡，必然立身清高，不可断曰庸（3）人。

卦值六冲，半世求谋蹭蹬（4）；
子午卯酉之类，为六冲。凡占得之，其人作事有始无终，少成多败。
前卦六冲，三十年前生涯冷淡；后卦六冲，三十年后渐觉萧条；前后皆值六冲，一世不能成就。爻中纵有吉神，为事亦当蹭蹬。

爻逢六合。一生动用和谐。
六合，子与丑合之类。凡占：卦逢六合，其人和悦秀气，善与人交，谋事多成，行藏无阻。
前卦六合，三十年前步步春风，后卦六合，三十年后滔滔发福。前后皆逢六合，一生遂意，到老荣华。

男带合，则俊秀聪明，喜见青龙财福；
卦中吉凶，不可一概论，亦有浅深之分。且如卦逢六合，爻象皆凶，难以吉断。然须参究浅深，剖分高下。若占男子命，卦中带合，必须青龙财福，旺相得地，方可断曰聪明俊秀之士。依此推之，庶无差忒（5）。

女带合，则浇浮淫泆（6），怕逢玄武咸池。
女人得六合，却不为佳。若有吉神贵人在位，则无虞，反主秀气聪明，仪容端正。若见玄武咸池在位，必主浇浮淫泆，放荡无端，行多不正之妇矣。

遇进神，则吉盛凶多；遇退神，则吉衰凶减。
进神者，甲子、甲午、己卯、己酉。退神者，壬戌、壬辰、丁丑、丁未。凡遇进财福吉神则吉，遇鬼杀凶神则凶。大凡进神遇吉则吉盛，逢凶则凶多。退神遇吉则吉少，逢凶则凶衰减矣。

玄武持世，为人悭吝奸雄；白虎扶身，赋性刚强狠毒。
青龙持世：为人慈祥恺悌（7），见人和颜悦色；朱雀持世：急于言词，多招诽谤；勾陈持世：为人稳重，行事迟钝；螣蛇持世：为人多心机，无信实，虚浮诈伪；白虎持世：为人刚强好勇，狠戾（8）心毒；玄武持世：为人阴谋暗算，狡谲（9）多端，若与兄弟同居，其人贪财吝啬（10）。

此则一生之祸福，须言三限之荣枯。
