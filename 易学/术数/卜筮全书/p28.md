<!-- { "loadSidebar": true } -->
决祸福于外三爻之下，坤艮震巽则难生。
坤为腹，艮为手，震为足，巽为股。此四卦若在内象，必是难生，逢旺愈难，有解救半吉。

兄弟空，则妻位无伤；父母兴，则子宫有损。
克妻财，乃兄弟也，兄弟空，其妻无伤。子孙所制者父母，若父母独发，子孙必不全矣。

若加凶杀，立见刑伤。
以上兄弟父母，带吉神发动，虽凶弗咎；若加凶杀，必定伤胎害母。

天喜若值螣蛇，定叶（1）麒麟之梦；
螣蛇者，乃虚幻恍惚之神。临阳鬼，日主虚惊；临阴鬼，夜生怪梦。更加天喜，必曾感应吉梦，而生麟凤之子。

咸池倘临玄武，必生汗血之驹。
咸池玄武，皆淫泆之神。若二神相会合，必生汗血之驹。汗血者，婢妾所生之子。

六爻最怕空亡，诸位皆嫌鬼值。
六爻之中，初产母，二胞胎，至上皆有关系，故不宜空。鬼为占产所忌，故六爻皆恶之。

鬼临初位，必然产母当灾；鬼入二爻，当见胞胎不稳。
初爻产母。鬼在初爻，故产母有灾；二为胞胎，鬼若临之，主胞胎不实。

空亡必堕胎虚喜，带杀则临产艰难。
子孙空，及二爻空，主堕胎。若带杀神，主分娩时受苦。

若逢鬼值五爻，始得福生万汇。
五爻为收生婆，官鬼临之则吉。

多音字注释：（1）【叶】读音：xie，二声。意为：和洽，相合。


五、求仕章：

有子万事足，当如仪俨（1）侃（2）称喜；无官一身轻，谁佐禹汤及文武。欲作大廷之宰辅，须凭易卦以推详。

谋望利名，先要鬼爻旺相；斟量宣敕（3），但观父母兴衰。
凡卜求官，官鬼是用爻。宜旺不宜衰。喜日辰扶拱，怕刑害克冲。宣敕者，父母是也。卦中不可无，最宜旺相扶世，不加凶杀则吉。若被刑冲，根脚不正；加临大耗，广费资财。
若太岁月建旺者，多是宣也。若贵人禄马同乡，不过是敕也。若虽有吉神，散漫而不当权者，无过是吏掾（4）文书。冲世凶，生克世吉。若不落空亡，纵有艰辛费力，终当成就。

印绶旺，则职守弥（5）高；官鬼衰，则声名卑小。
父母官鬼，乃占官之根本，缺一则事难成。二者若逢生旺，必然官职高大；若值休囚，只是卑小职分。若父母强旺，而官鬼无气，职虽平等，身居镇静冷淡衙门，无威耀权柄。若遇进神，声名益大；如逢退神，必减前任政声。此举大纲，后仿此推之。

欲知品秩，无倦推详。
以上两节，只言大体，精妙之理，具陈于后。

禄马扶身，万里风云际会；
禄者：十干五行。譬之人生一世，幼壮老死也。于长生为学堂：甲乙生亥，丙丁生寅，戊己壬癸生申，庚辛生巳，皆学堂。喻人之幼而学也。以旺为禄：则甲禄在寅之类。在临官帝旺之处，喻人之长而食禄也。
马者：驿马。如寅午戌马居申，乃长生，谓之驿马。若临身世，或临官鬼父母，及动来生扶身世，乃大吉，唾手成名之象。大忌空亡与刑害也。

贵人持世，九天雨露承恩。
贵人有二：有天乙贵人，有福星贵人。宜旺相，怕刑冲。若临官鬼及文书，主官职高迁，必登相位。福贵持世，主人有福德，一生见险无虞，临凶无咎也。

青龙动，则事业易成；朱雀空，而文书难就。
青龙者：吉庆福德之喜神，其动有三：年建青龙、月建青龙、日建青龙。若见发动，必加官进禄。与天马并立，自有升腾进益之喜。不宜落空，必主虚喜。若得兴隆，事事称心，吉无不利。朱雀：占官之用爻，宜旺不宜衰。若见空亡，文书必难成就。或被刑克，文书必遭伤坏。

子孙发动，纵然在任也休官；
子孙：乃剥官之神。若发动，虽在任所，亦当休致。其求仕者，不必言也。

劫杀交重，当见承恩方损已。
劫杀：见后神杀章内。若官鬼临之发动，必因官损命。

妻财持世，诰牒（6）岂得如心？兄弟扶身，俸禄安能称意？
妻财持世克文书，纵成，不如意。兄弟为克剥之神，俸资必非厚也。

父化父，文书不实；官化官，事体翻腾。
父母为文书。父化父，文书虚而不实也。官化官，事体翻腾反复也。

卦中两父两官，必是鸳鸯求仕。
卦中遇之，必有两意干事，此失彼得之兆，此乃鸳鸯求仕。若前鬼旺后鬼空，只宜守旧，不可改谋；前鬼衰而后鬼旺，宜舍旧图新；前后皆旺，所求遂意。

爻上月德月建，须逢獬豸（7）为冠。
月德、月建，皆清正之吉神，诸杀莫敢仰视。若见加临贵人，扶持官鬼及世爻，必非州县之官，乃风宪之职。更看目下衰旺，便可断其擢（8）官赴任。此又不忌凶杀，逢杀，则威风凛凛，动止惊人，操权轰烈。

太岁动，则在任有除；劫杀空，则逢凶无咎。
太岁，地杀之主宰，诸神不敢当。若值青龙月建，加临父母官鬼发动，虽见居任所，又当升擢美职也。若加劫杀，则当贬责；如落空亡，逢凶无咎。

鬼爻持世，应知到任把权；印绶扶身，必定临庭掌案。
持世扶身，卦之主宰。若见用爻加临，定主到任把权，临庭掌案也。

卦无父母，终无所任之邦；爻隐妻财，未得养廉之俸。
父母为任所之地。若不出现，或落空，恐无所任之处。妻财隐伏及落空，养廉之俸未足也。

一世二世，任所非遥；五世八纯，仕途远涉。
一、二、三世在内卦，故曰非遥；四、五、八纯在外卦，故曰远涉也。

要识宦情好恶，须凭卦象推详。
假如隔手来占，要知本官为人，及形貌性情，但将鬼爻论之。看在何宫，论其形体，并六兽之形貌，情性了然可见。奥义开列于后。

世在离宫，眼露聪明性急；身居乾象，面圆正大仁慈。
离属火为目，乾属金为首，各取其体德而言之也。

金为武职之官，掌生杀之重柄；火乃文章之士，探礼义之根源。
金有断制之义，故取为武职；火乃文明之象，必职司儒业。

生僻字注释：（1）【俨】读音：yan，三声。意为：庄重。（2）【侃】读音：kan，三声。意为：刚直，和乐的样子。（3）【敕】读音：chi，四声。意为：皇帝的诏令。（4）【掾】读音：yuan，四声。意为：属员。（5）【弥】读音：mi，二声。此处意为：更加。（6）【诰牒】读音：gao，四声。die，二声。意为：帝王给臣子的任命文书和证件。（7）【獬豸】读音：xie，四声。Zhi，四声。意为：古代传说中的异兽，能辩曲直。见人争斗，就用角去顶坏人。（8）【擢】读音：zhuo，二声。意为：提拔。


六、词讼章：

伟哉行事有功，广播声名于天下；必也使民无讼，须存正值于心中。大争，则兵革交征；小竞，则文词相诉。

欲分胜负，先将世应推详；
凡争讼曲直，世克应者，我胜；应克世者，他胜。然应虽克世而世旺，彼虽害我而不能深伤。世静而克应，而应发动，彼有通变之谋，终不受克。若有吉神扶持，必有贵人倚靠，终不能侵。若世应皆旺，胜败之机未可决，但究日辰生合何爻，并刑克哪爻，便知端的。

要决因依，但把鬼爻推究。
占讼，以鬼爻为主。更以六神参究来历，因依了然在目矣。青龙鬼：婚姻讼。朱雀鬼：骂詈（1）口舌、文书契约、吏人争斗、喧闹是非。勾陈鬼：田土屋宅、山林树木讼。若兄化鬼，房族致争。螣蛇鬼：被人连累。白虎鬼：与人斗殴杀伤。若带凶杀动，事属刑名。玄武鬼：奸淫盗贼讼。

官克应，他人受责；鬼伤世，自己逢屯。
凡占讼，世应相克，以决输赢。一说：世克应，我讼他；应克世，他讼我。输赢从官断。鬼克世，官司不顺，我费资财；鬼克应，他人遭责，彼亏我胜。应空不受克，他人亦无妨。世空同断。
又云：世应俱空，两家退悔，官司将有解散之意。

一卦两官，权柄何曾归一；六爻无父，文书终久难成。
一卦之中，不宜见两鬼出现。权不归一，事休反复。若一鬼旺动，即取其方向，便知哪一官执权。父母为文书案卷。卦无父母，案卷未成。父母旺空，文书未就；休囚空亡，其事不成。或父母逢太岁、月建冲，上司必有驳；父母加太岁动，主上司提案卷。父母带吉神，终无大咎；凶神同位，则事凶。

他诉讼，看鬼位休囚；我兴词，怕财爻旺相。
凡他讼我，要鬼位休囚，不宜旺相，不然其讼必成。妻财本克父母，若我兴词，不宜见之；若逢动或持世，状词终不准。若得日辰冲散财爻，我事庶几可振。
又云，他兴诉，须要官鬼休囚墓绝，则无大害。

官鬼空亡墓绝，须知无贵主张。
凡占，不问原告被告，若官鬼空亡墓绝，或卦无官鬼，决无官府主张其事。鬼虽墓绝，而财爻旺动相生，此之谓绝处逢生，须用资财嘱托。姑待官鬼旺相月日，方可成讼。更值子孙发动，仍复无气，纵然费尽资财，亦无益于事。

世应带合比和，终久有人和会。
若世应带合，事体本要成。若但比和，而不相害，两家有和会之心。若子孙动，当劝和公事。世应比和，而官鬼旺动，克伤世应，两家欲休，官府不放。若遇解神，庶几可散。

鬼化鬼，移权更案；兄化兄，荡产倾家。
若遇鬼化鬼，其事反复。或移权更案，事干两司；或旧事再发。前卦鬼衰，后卦鬼旺，昔日之事虽小，今日翻成大事；前鬼旺，后鬼衰，其事先重后轻，虎头蛇尾。
兄弟乃克财之神，若旺动，不免广费资财，休囚稍可。若又化出兄弟，必主使两重财，或两处使钱。更加大耗，主荡产倾家。若加劫杀及咸池，必被小人阴私，趁势劫骗。若逢鬼动，终久必知之也。

太岁鬼临，其事必干台宪；天狱杀动，此身须入牢房。
占讼：若鬼加太岁及月建，必干台宪。鬼衰难用此断。自宜通变，取人事决之，庶无失矣。天狱杀、关锁杀，俱见后神杀章内，若动则有锁禁。

官旺日，则面折庭诤（2）；鬼休时，则停囚长智。
占讼：欲知何日兴，何日息，但把鬼爻推究。鬼旺日，其事必兴，当见临庭折证；若值鬼衰，其事必停。鬼值冲，官司有冗（3），未及究问。鬼值日辰刑，上司有言责，其事稍缓。

欲识何时结断，鬼爻墓绝推详。
占讼：始终成败，皆从鬼断。其事有定限，庶可推详。夫结绝决断，实为难事，其或动经一年半载。必须先达人事，度其轻重，知其时务，复取其占之卦爻。子孙发动，官鬼空亡，无气入墓，穷其鬼绝月日，然后方可雍容，推其意而言之。

要知不受刑伤，子位兴隆剖决。
子孙为福德之神。官讼牵连，狱囚禁系，杖责临身，此爻发动，一概可免。

生僻字注释：（1）【詈】读音：li，四声。意为：骂。（2）【诤】读音：zheng，四声。意为直爽的劝告。（3）【冗】读音：rong，三声。意为：烦琐。


七、盗贼章：

