<!-- { "loadSidebar": true } -->
辰宫诗曰   辰当三月水泥湿，长养堪培万物根。虽是甲衰乙余气，纵然壬墓癸遇魂。
           直须一钥能开库，若遇三冲即破门。水土重逢西北运，只愁厚土不能存。
巳宫诗曰   巳当初夏火增光，造化流行正六阳。失令庚金生赖母，得时戊土禄随娘。
           三刑传送翻无害，一见登明便有伤。行到东南生发地，烧天炎焰不寻常。
午宫诗曰   五月炎炎火正升，六阳气逐一阴生。庚金失位身无用，己土归垣禄有成。
           申子齐来能战克，戌寅同见越光明。东南正是身强地，西北休囚巳丧形。
未宫诗曰   未月阴深火渐衰，藏官藏印不藏财。近无卯亥形难变，远带刑冲库亦开。
           无火怕行金水去，多寒偏爱丙丁来。用神喜忌当分晓，莫把圭璋作石猜。
申宫诗曰   申金刚健月支逢，水土长生在此宫。巳午炉中成剑戟，子辰局里得光锋。
           木多无火终能胜，土重埋金却有凶。欲识斯神何所似，温柔珠玉不相同。
酉宫诗曰   八月从魁已得名，羡他金白水流清。火多东去愁寅卯，木旺南行怕丙丁。
           柱见水泥应有用，运临西北岂无情。假饶三合能坚锐，不比顽金未炼成。
戌宫诗曰   九月从魁性最刚，漫云于此物收藏。洪炉巨火能成就，钝铁顽金赖主张。
           海窟冲龙生雨露，山头合虎动文章。天罗虽是迷魂阵，火命逢之独有伤。
亥宫诗曰   登明之位水源深，雨雪生寒值六阴。须待胜光方用土，不逢传送浪多金。
           五湖归聚源成象，三合羁留正有心。欲识乾坤和暖处，即从艮震巽离寻。
总咏
五行用法总无真，入圣超凡别有神。直向源头寻出处，死生衰旺自能分。
    干支所属   东方甲乙寅卯木，南方丙丁巳午火，西方庚辛申酉金，北方壬癸亥子水，中央戊己辰戌丑未土。
    天干合    甲与己合，乙与庚合，丙与辛合，丁与壬合，戊与癸合。
    地支合    子与丑合，寅与亥合，卯与戌合，辰与酉合，巳与申合，午与未合。
    地支会局   寅午戌会成火局，亥卯未会成木局，申子辰会成水局，巳酉丑会成金局。
    五行相生    金生水，水生木，木生火，火生土，土生金。
    五行相克    金克木，木克土，土克水，水克火，火克金。
    十干禄    甲禄到寅，乙禄到卯，丙戊禄在巳，丁己禄居午，庚禄居申，辛禄居酉，壬禄居亥，癸禄居子。
    五行发用
    长生，沐浴，冠带，临官，帝旺，衰，病，死，墓，绝，胎，养。
    四生 火生在寅，金生在巳，水土长生居申，木生在亥。
    四败 火败在卯，金败在午，水土败在酉，木败在子。
    四官 火官在巳，金官在申，水土临官在亥，木官在寅。
    四库 火库居戌，金库居丑，水土库居辰，木库居未。
    四绝 火绝在亥，金绝在寅，水土绝在巳，木绝在申。
   右以上五行，长生、沐浴、败、官、库、绝等例，在阳顺阴逆图中考出，以为初学有所持循也。
    地支相冲    子午相冲，寅申相冲，卯酉相冲，辰戌相冲，巳亥相冲，丑未相冲。
    三刑    寅刑巳上巳刑申，丑戌相刑未与辰。卯刑子上子刑卯，辰午酉亥自相刑。
    六害    六害子未不相亲，丑害午兮寅巳嗔。卯害辰兮申害亥，酉戌相逢转见深。
    十二支中所藏法
子藏癸水是禄位，丑己三分辛及癸。寅藏甲丙戊木火，辰有戊兮乙与癸。巳藏丙戊及庚金，午宫却有丁火己。未宫丁乙己同临，申宫庚金壬水戊。酉宫辛金一位美，戌有丁辛戊土至。亥藏壬甲二天干，十二宫中须记取。
    论五行生克制化各有所喜忌例：
    金旺得火，方成器皿。火旺得水，方成相济，水旺得土，方成池沼。土旺得木，方成疏通。木旺得金，方成栋梁。
    此乃身旺遇官杀入格。纯粹不杂，运又不背，即至卿相之地。
    金赖土生，土多金埋。土赖火生，火多土焦。火赖木生，木多火炽。木赖水生，水多木漂。水赖金生，金多水浊。
    此乃身弱逢印，太旺重叠，即为所害。金多生水不忌，独水三犯庚辛云云。
    金能生水，水多金沈。水能生木，木盛水缩。木能生火，火多木焚。火能生土，土多火掩。土能生金，金多土虚。
    此乃身弱伤官食神，重叠太旺，故有所害。如或日强，又比肩重叠，方不忌伤官食神。若纯一不杂，又为格局。
    金能克木，木坚金缺。木能克土，土重木折。土能克水，水多土荡。水能克火，火炎水乾。火能克金，金多火息。
    此乃身弱，逢财太旺重叠，返能相害。若身强遇财入格局者，即为富贵八字。
金弱遇火，必见销熔。火弱逢水，必见息灭。水弱逢土，必为淤塞，土弱逢木，必遭倾陷。木弱逢金，必为坎折。
    此乃身弱，又遇官杀剥杂太旺，必为残疾夭折贫贱也。
    强金得水，方挫其锋，强水得木，方泄其势。强木得火，方化其顽，强火得土，方止其焰。强土得金，方宣其滞。
    此乃身弱遇鬼，得物以化则吉。如甲日被金杀来伤，若时上一位壬癸水，申子辰解之，即化凶为吉。余仿此。
吉神类
天乙贵人  甲戊兼牛羊，乙己鼠猴乡，丙丁猪鸡位，壬癸兔蛇藏，庚辛逢马虎，此是贵人方。
    《三车一览赋》云：天乙文星，得之者聪明智慧。
    《惊神赋》云：日干坐贵，一世清高。
    《通明赋》云：贵压三刑终执正。一作政。
    《秘诀》云：贵人喜合。又云：为人正大者，天乙生旺。
    《富贵赋》云：显贵者，身临贵宿。
天德  解曰：正月生见丁字，二月生见申字，三月生见壬字，四月生见辛字，五月生见亥字，六月生见甲字，七月生见癸字，八月生见寅字，九月生见丙字，十月生见乙字，十一月生见子字，十二月生见庚字，此为天德。
月德  解曰：寅午戌月在丙，申子辰月在壬，亥卯未月在甲，巳酉丑月在庚，此为月德。
    《三车一览赋》云：天月二德扶持，利官少病。又云：二德扶持，众恶皆散。
    《心镜赋》云：天月二德为救解，百灾不为害。
    《相心赋》云：二德印生，作事施恩布德。
    《幽微赋》云：慈祥敏慧，天月二德呈祥。
    《奥旨赋》云：命亏杀旺，要天月二德呈祥。
    《秘诀》云：天月二德临日主，一生无险无虞。更遇将星，名登相府。
学堂  解曰：甲日生遇亥月，或亥时。乙日生遇午月，或午时。丙日生遇寅月，或寅时。丁日生遇酉月，或酉时。戊日生遇寅月，或寅时。己日生遇酉月，或酉时。庚日生遇巳月，或巳时。辛日生遇子月，或子时。壬日生遇申月，或申时。癸日生遇卯月，或卯时。
    《三车一览》云：学堂有气，惟利师儒。
    《富贵赋》云:聪明命坐学堂
官贵学馆  解曰:官贵学馆者，以官贵长生之位为学馆。如甲乙以庚辛金为官贵，金生于巳，临官於申，是甲乙日生人，遇巳字申官，即为官贵学馆。十干例此推之。
华盖  解曰：寅午戌生见戌字，亥卯未生见未字，申子辰生见辰字，巳酉丑生见丑字，此为华盖是也。
    《三车赋》云：华盖重重，勤心学艺。又云：华盖乃聪明之士。
    古云：华盖逢空，偏宜僧道。
    《奥旨赋》云：柱若逢华盖，犯二德，乃清贵之人。
    《通明赋》云：华盖临身，定为方外之人，留心于莲社兰台，容膝于蒲团竹偈。
    《造微赋》云：印绶逢华盖，尊居翰苑。
    古歌云：生逢华盖主文章，艺术偏多智虑长。
将星  解曰：如寅午戌生见午字，申子辰生见子字，巳酉丑生见酉字，亥卯未生见卯字，此为将星。
    古歌云：将星文武两相宜，禄重权高足可知。
驿马 解曰：寅午戌生见申字,申子辰生见寅字,巳酉丑生见亥字,亥卯未生见巳字,此为驿马。
    《三车赋》云：马逢鞭策，身不安闲。
    《造微论》云：马头带剑，镇压边疆。又云：壬申癸酉为真剑。
    《身命赋》云：马奔财乡，发如猛虎。
    《集说》云：贵人马多升擢，常人马多奔波。    又云：马忌空亡。
    古歌云：人命若还逢驿马，大利求名求利者。
天赦  解曰：春戊寅日，夏甲午日，秋戊申日，冬甲子日。《三车一览》赋云：命中若逢天赦，处世百事无忧。《集说》云：天赦若於命中守，逢凶不凶甚嗜酒。
福德秀气  解曰：要己丑日主，生临地支巳酉丑全者，为福德。要天干三个乙字，地支巳酉丑全者，为秀气。
福星贵人  解曰：甲丙相邀入虎乡，更逢鼠穴最高强。戊申己未丁亥遇，乙癸逢牛福禄昌。庚赶马头辛带巳，壬骑龙背喜非常.
    《三车一览赋》云：福星贵人众所钦，命中最喜值此神。
鸾喜二德解神歌  解曰：卯起红鸾逆数通，欲知天喜是相冲。更有解神须逆数，戌中到酉是真宗。欲求天德顺从酉，月德要依巳顺逢。有人命限逢斯到，喜中加喜又无凶。
凶神类
六甲空亡  曰：甲子旬中无戌亥，甲戌旬中无申酉，甲申旬中无午未，甲午旬中无辰巳，甲辰旬中无寅卯，甲寅旬中无子丑。
    《造微赋》云：空亡更临寡宿，孤独龙钟。
    《集说》云：凡人命内带空亡，一生主聪明。
丧门  解曰：子生人见寅字，丑生人见卯字，寅生人见辰字，卯生人见巳字，辰生人见午字，巳生人见未字，午生人见申字，未生人见酉字，申生人见戌字，酉生人见亥字，戌生人见子字，亥生人见丑字，此曰生年上推之。
吊客 解曰：子丑寅卯辰巳午未申酉戌亥,戌亥子丑寅卯辰巳午未申酉,照前丧门推去为吊客。
     《集说》云：命前三辰为丧门，命后三辰为吊客，本曰岁神犯之，主丧服哭泣轻者主损远亲。
勾神解曰:子丑寅卯辰巳午未申酉戌亥,卯辰巳午未申酉戌亥子丑寅,照前例推去,即为勾神。
绞神解曰:子丑寅卯辰巳午未申酉戌亥，酉戌亥子丑寅卯辰巳午未申,照前例推去,即为绞神。
    《造微论》云：勾神叠于三刑，定是频遭编配。
