<!-- { "loadSidebar": true } -->
    壬子 壬子 壬子 丙午 亦三子暗冲午财官出，则以三子冲填实为祸。
《鹧鸪天》云：禄马飞天识者希，庚壬二日报君知。暗逢丁字为官禄，寅戌来合换紫衣。
擎象简，佩金鱼，凌烟阁上姓名题。虚合官星财禄厚，金榜标名到凤池。
    古歌云：庚寅二日重逢子，虚冲禄马号飞天。如行金水多清贵，运转南方数有难。
    如辛癸二日生亥，柱中亥字多，冲出巳中丙火戊土为官星。柱中要有申酉丑字，但得一字合起为贵。若柱中有戊巳丙三字则坏。此格有戊字，则亥不能去冲，岁运亦忌。运重太岁轻，再见巳字填实。则为祸矣。
    楠曰：旧经传甚明。但辛癸日，多逢亥字冲巳，若四柱中有戌字，则亥不能去冲。何也？盖亥见戌为天罗，主一生蹇滞凶害，所以不能去冲。与他羁绊不同，或者疑旧文戌字，谓恐作寅字，非也。如：
    丞相造 丁未 癸卯 癸亥 癸丑   亥冲丑合
    古曹廊中造 壬申 辛亥 癸亥 壬子   亥冲申合
   《鹧鸪天》云：飞天禄马贵非常，辛癸都来二日强。无庚丙戌生官禄，逢合冲官近圣王。
                 利禄俱显姓名扬，酉丑一位最高强。运逢巳午凶灾起，岁岁年年受祸殃。
庚子 甲申 庚子 甲申    高功韶尚书飞天禄马格
    楠曰：庚申日主子申重，午内财官暗喜冲。金水两千无剥杂，邦家万世有奇功。
    庚生申月，下通申子之气，水盛则能动午中丁己作财官。再行北方，重重水气冲之，如喜身主有气，飞天禄马格真也。
倒冲禄马格。旧赋云丙午日，柱中用午字多，冲出子宫癸水为官星，不论带合。若柱中有未字绊信，则午不能去冲，柱中大忌见子字则祸也。如丁巳日，柱中用巳字多，冲出亥中壬水为官星，柱中忌见壬亥字不美也，不论合。若四柱中有辰字，则巳不能去冲，岁君大运亦同，运重岁君轻。
    楠曰：旧经文明白。但丁日巳字多冲亥，若四柱中有辰字，则巳不能去冲。何也？盖巳见辰为地网，主多生蹇滞凶害，所以不能去冲，与他羁绊不同。而或有疑旧文辰字，当作申字，亦非也。
    《易散》云：丙丁离巽动江湖，岁运无官入仕途。厚利荣名还有利，定教荣贵感皇都。
又曰：丙午丁巳名倒刑，若无辰未绊相宜。不逢壬癸来真实，富贵双全大出奇。
    《继善篇》云：得佐圣君，贵在冲官逢合。此正倒禄飞之谓也。
子遥巳格
楠曰：子遥巳，取甲子日甲子时，盖取子中癸水，遥运巳中戊土，戊土动丙火。丙火合辛金，甲木取辛金为官星也。忌四柱天干有庚金七煞绊住甲字，但此遥远作合，理亦通也。月令有正格可用为是，无正格以此取用。此下场近是百非，屡试亦有验。畏西方申酉戌巳酉丑运，实了官星也。
    《喜忌篇》云甲子日再遇子时，畏庚辛申酉丑午。
    曰此格旧传以甲子日见甲子时，其子遥合巳宫戊土，来动丙，又去合酉中辛金为官星，要行身旺乡，如月令通木，方论岁运。及四柱中忌有辛申酉字为官杀填实，子忌丑字绊住，午字冲子，不能去遥，并未有喜官运之说，而《格解》喜官运何也？作曰：此格固不可见正官星，若生春月，又坐印重重，并生冬月，印愈旺矣。无官则身旺无极，岁运遇见官星，多有资财昌盛，功名显达，大富贵者，作尝验之矣。故曰木旺得金，方成栋梁，官印两全，乃是贵人。此待格局，亦当通变，不可执一，以为不可见官星，《格解》此说极是。经曰：“通变以为神”，是也。观古歌云：“甲子重逢甲子时，休言生旺不相宜。月生日主根元壮，运入官乡反得奇。”则《格解》非无稽也，可见矣。蔌者不司此歌，改月生日主根元壮而为无根壮，又改运入官反得奇而为反不奇，俱非。办以生春月冬月，干支水木太多者论，要轻重较量。如生伤官食神印绶财官之月，只以六格断之,不可作予遥。不然则差之毫厘,谬之千里。
    己亥 乙亥 甲子 甲子 古钱丞相造
    自十六七后，就行金乡酉申运，并运干庚辛金四十年不断，官至宰相，则生月多印绶，当行官运也明矣。
    丙寅 壬辰 甲子 甲子 古赵知府造
    三十旬内，行申酉官乡运，功名显达，官至知府，则生春身旺之月，喜行官旺也明矣。岂可以遥巳为皆不可见官星填实哉。
    《鹧鸪天》云：甲临子位日时全，遥作蟾宫折桂仙。癸水子中遥巳动，丙戊相合用禄权。
                  财滚滚，福绵绵，白衣脱去紫维穿。庚辛申酉丑午绝，富贵荣华四十年。
丑遥巳格
楠曰：丑遥巳格，取癸丑日，丑字多遥合巳中戊土为官星。要丑字多，又辛丑日，亦遥合巳中丙火为官星。畏有巳字填实，畏有寅字绊了丑，不能遥，理亦同前。辛癸日多逢丑地，不喜官星。岁时逢子巳二宫，虚名虚利。
    或曰：此格旧传以辛丑、癸丑二日用丑多为主，以丑辛动巳中丙火戊土为官星。喜申酉二字，但得一字合起为妙。若四柱中原有子字绊住，巳字填实，不能去遥，岁运亦同，原无官星，方用此格。未有喜官运之说，而《格解》谓喜官运，何也？何曰：此格固不可见官星，然四柱身极旺，亦喜官乡，运与子遥同断。故古歌云：“辛日癸日多逢丑，名为遥巳合官星。莫言不喜官星旺，谁信官来返有成。”又观古歌云：“诸般贵气虽合格，六格大纲维去得。更看向背运辰行，不可一途而取格。”子遥丑遥二格身大旺，喜向官运益明矣。
   《鹧鸪天》云：癸辛二日丑宫中，遥合巳上得官星。申酉合巳功名显，富贵荣华万事通。
                 丙丁破，戊己冲，重茵列鼎所恩荣。年时有子终为绊，如无此字位三公。
    补曰：丙丁破，是言辛日大运遇丙丁官杀也。戊己 言癸日大运遇戊己官杀也，重茵列鼎反恩荣，正《格解》反谓喜官运也。
壬骑龙背格
格言：壬骑龙背格，取壬辰日辰字多，则能冲出戌中丁火为财星，要辰字寅字多，寅多则能以骑龙为言，非根正理，但美名以取运人听信。取辰字多冲戌，理亦颇有，不可专以此论祸福。八字中无正格，方以此矣看。
    《喜忌篇》云：阳水叠逢辰位，是壬骑龙背之乡。
    古赋云：此格以壬辰日为主，四见辰字多贵。寅字多者富。壬日坐辰土，以丁为财，以己为官，以辰冲戌中丁戊，壬辰日得财官。而寅午戌三合，以壬日坐寅，却要年月时上，多聚辰字，方可为贵。若壬辰日有，年月时上皆有寅字。只为富命，以寅午戌为财得地。若年月时皆辰字，则冲出财官所以名扬四海，威振八方，而大贵也。
     古歌云：壬骑龙背怕官居，重叠逢辰贵有余。设若寅多辰字少，须应豪富比陶朱。
   《鹧鸪天》云：壬绮龙背喜非常，寅子多兮福命祥。辰字若多官印重，韬略英雄佐圣王。
                 荣封紫诰绶金章，澄清四海镇边疆。先贤立就穷天理，肃整威仪压四方。
井栏叉格
楠曰：井栏叉格，盖取庚子庚申庚辰三日，要申子辰全，冲动午财官，为庚日之财官也。畏有寅午戌字，则破坏格矣。
    庚日时逢润下，忌壬癸巳午之方，时遇子申，其福减半。旧注曰：“此论井栏叉格。”盖言六庚日生人，地支得申子辰全，乃谓全逢润下。盖庚用丁为官，而子冲午，庚用未为财，而申冲寅。戌中戊土为庚之印，而辰冲之，以申子辰三义来冲寅午戌，为财官印绶。四柱中须用申子辰全为贵，不必三个庚子，若有三庚尤妙。只要庚日生庚年日时，北方伤官，南方火地不为贵，此乃壬癸巳午之方，而此格最忌者也。若是时遇丙子。则是时上偏官。若时是申时，则是归禄格，其福减半，则福气不全，虚名薄利而已。
    补曰：忌壬癸巳午之方，谓忌北方伤官，南方官运云。旧注甚明。可改壬癸巳午之方，为忌壬癸之方何也？传云：“中和为福，偏党为灾。”格中申子辰，会伤官之旺，若再遇北方壬癸运，则伤民泄气太过必祸。正所谓四柱若三合伤官之杀，乃运行伤官。其祸不可言也。
   《鹧鸪天》云：庚日全逢申子辰，井栏叉格合官星。相逢三格多官星，巳午未临受苦辛。
                 壬癸破，丙丁冲，柱运无逢得显名。不作蓬莱三岛客，出须金榜玉偕行。
   观壬癸破之句，则考经文   又谓忌壬癸者可见。 又观吾邑：
   王封君造 癸卯 庚申 庚子 庚辰
   合此井栏叉格，宦成名立，敕封御史。至壬子运，癸亥岁，干支俱伤官太过不禄，则经文所谓忌壬癸者益信。
六乙鼠贵格
楠曰：六乙鼠贵，只取乙亥乙未日见丙子时。盖子来动巳，然巳与申合起庚金，为乙木之官星。见庚辛则破乙，不能取用。若乙丑乙酉乙巳日，坐下官星破格不取。有正格只论正格，无正格方论此论。近理之所无也。
    《喜忌篇》云：阴木独遇子时，为六乙鼠贵格，阴木者，乙木也。独遇子时者，用鼠不用猴也，贵即天乙贵人也，乙生入以子申为贵之格。申时则官星业露，所以不能取也。
    旧注曰此论大怕午字冲之，丙子时子字之多为妙，鼠之聚贵也。或四柱中有庚字辛字申字酉字丑字，内则庚辛金则减分数，岁君大运亦然。如月内有官星。不用此格。若四柱元无字星，方用此格。
   《古歌》乙巳鼠贵格
    阴木天干丙子时，乙巳运贵实为奇。无冲官杀方为美，少年准疑拜丹墀。
    又曰：乙木天然时丙子，无官冲害方为此。管教一举占螯头，播名四海振今古。
  又云六乙鼠贵格：阴木逢阳要子多，名为鼠贵贵嵯峨。柱中只怕南离位，困苦伤残怎奈何。
   《鹧鸪天》云：六乙时逢丙子中，官高位显福兴隆。午字显露非为贵，克破用神定主凶。
                 防酉丑，忌庚辛，伤官四柱合丰享。柱无官杀荣华显，玉殿金皆有路通。
   补曰：此格忌官杀刑破害，丑为官库，所以并忌。夫有丑绊子，之说，而或以为忌丑绊子非也。此子字为六乙天乙贵人，喜合不喜冲，非若遥巳禄飞之子字，而丑为羁绊也。
六阴朝阳格
楠曰：六阴朝阳格，盖取六辛日，四柱无官杀方取。辛以丙火为官，盖取辛日戊子时，子能动巳。辛未日则见未中丁火为破格。辛卯日则卯破子，则不能合巳。辛未日则见未中丁火为七杀，破辛金。亦畏巳字破格，午字冲子，不能动巳。只喜财运，畏官杀运破格也。有别格则用别格，理不出于自然也。
