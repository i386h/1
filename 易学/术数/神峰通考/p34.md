<!-- { "loadSidebar": true } -->
    甲子生人，以庚午为杀，辛未为官。自甲子至庚午为七杀，辛未为八官。七杀为偏夫，八官为正夫，倘遇三刑六害，或夫死或夫离，此之谓也。
    刑空官煞，几临嫁而罢浓妆。
    既以官煞为夫星，当要旺相，不受克制，正谓夫贵则妻荣。倘若官星落空，杀星被刑，二者俱不得力，已受凶人所制，自己安能获福哉？谓临嫁而罢浓妆者几希。
    冲克印财，纵得家难成厚福。
    财者可以养命，印者可以生身，二者人以之获福，假令冲克不能见用，固不可以为福。纵然成家，亦无安享之荣。女人之命，以财事夫，既被冲克，难以安福断之。
    不若藏财不露，明杀无伤。
    命中有财，贵乎藏而不露，则露者人人得而夺之，藏之者，始而安稳，终而丰厚。杀露者有何伤？书云：财藏则丰厚，官露则清高，其斯之谓欤。
    杀重印行财，多财遇印。
    印与财本相克。克者，假使甲以癸为印，以己为财，甲以己为妻，且财多亦为喜。但恐有印，则财破之，重印行财稍可，多财遇印，则谓贪财坏印，若有劫财乃可。
    四败非家人之有幸，四冲岂良妇而无嫌。
    此等皆女人所忌者。
    水聚旺乡，花街之女。
    水之性就下，而不能返也。又至旺乡，且有汪洋之势，故女人之性似之者，何也。谓从其夫而不能由己，且妇人之质，若水之柔且清，赋性然也。若与金会合，则欲从其类，若花街之女也。
    金成秀丽，桃洞之仙。
    金之质极美，故以妇人喻之。女命金生得西方之秀气，加柔火以成质，并无瑕玷，非仙而何。
    四生驰四马，背井离乡。
    寅申巳亥者，四生之局也。又为马所驰之地，女人之命，最忌驿马，带之者，主有远行出嫁离乡。
    三合带三刑，伤夫败业。
    妇人最忌有合，若与官星合，乃正夫相合为妙。又若有二三合，则为相妒，且为众人之妻，又带三刑，则骨肉相戕，并损六亲，故曰伤夫败业，理必然矣。
    暗杀逢刑，槁砧不善。
    杀，亦为夫也，且暗有刑伤，主其夫不善，且为恶人乎。
    明官跨马，夫主增荣。
    官星喜露，露者谓之明官，又逢禄马，主其夫出仕驰名。
    黄金满嬴，一财得所。
    如甲木生人，用己土为财。又得辰戌丑未之地，乃财星得地也。其妇主有富贵，为相夫益子之造也。
    红颜失配，两贵无家。
    贵人，天乙贵人也，凡女命不宜多见。经云贵众合多，定是师尼娼婢。凡一官者，亦为一贵，若重见者主克夫，且如人无家者，不得地之谓也，所以主少年而失配也。
    先比后财，自贫至富。
    四柱中，先有比肩，然后行财运，谓之为先比后财。若四柱原有财有比，不为先比而后财，乃是财源被劫，则不为美也。此以行运逢财，方是此断。
    冲官合食，靠子刑夫。
    官者，女人之夫也，食者，女人之子。官被冲，主其夫不得力，食神带合，其子得济，所以靠子而终身。
    死绝胞胎，花枯寂寂。
    胞胎者，受气之月也。如逢死绝，主一生寂寞，至老而孤苦也。
    长生根本，瓜瓞绵绵。
    五行得长生之位，女人多俊雅，且有子孙绵远，谓之瓜瓞绵绵。根本者，木生亥，火生寅，金生巳，水土生申，故曰根本也。
    合贵合才，珠盈金屋。
    合贵者，官星夫星得合也。只合其一官为贵，非合贵人也。合财者，财神也。女人以财事夫，男子以财为妻。故喜合之，主有珠盈金屋。
    破财破食，衾冷兰房。
    女命最喜者，财与食而已，财以事夫，食以养老，假使破之，将何为生，遇此者甘受凄冷，故曰衾冷兰房。
    吕后名驰天下，只缘阴并阳刚。
    女人之命，以纯阴为柔则为贵福。兼并阳刚者，乃夺夫之权，多能多为，未免有阴邪之刑。故以吕后例之。
    绿珠身堕楼前，盖是枭冲煞位。
    命有用枭者，为事多不仁，妇人不宜有之，杀者女人亦忌之。何况又逢枭而冲之，绿珠之命，未尝有之。以此譬喻之言，学者宜详审之。
    秋水通源，剔眸立节。
    此言壬癸生于秋月，又兼有亥子水之源者。况秋金旺而又生水，水性清，金性刚。又以眼喻秋水，故云剔眸，有节之操。
    冬金坐局，断臂流芳。
    金生于冬月，又得巳酉丑局，此金之从类。夫金之性主义，有刚果毅然之立。男子禀之有威武之权，女人禀之有坚贞之节。此谓冬金者，则为金白水清，且水冷而金寒，故云断臂流芳，其理然矣。
    姐妹同宫，未适而先有恨。
    姐妹者，比劫也。如甲生，重见甲乙之类。如甲寅乙卯之日月，谓之同宫。恐有争妒之意，故未适而先有恨。
    命财有气，配夫到老无忧。
    命，谓本命也。财，谓财帛也。二者有生旺之气，可以荣身，可以助夫，岂不谓之到老而无忧也。
    是以荣枯贵贱，所造渊源，务要投明博学，领受真传。若夫理误时差，虽先贤不自知矣。
定真篇
夫生日为主者，行君之令，法运四时，阴阳刚柔之情，内外否泰之道。
    以生日为主者，以所生之日干为主。譬之人臣也，行君之令者 即主行月令，提纲所起之运也，言君者，即本命年庚也。如本命甲子，年即是岁君。正月生，月令建丙寅。男命则运顺行丁卯戊辰，故谓以日为主者，盖以其为如人臣，主行岁君所建之月令，为命运也。法运四时者，法者，理也。运者，行运也。四时者，春夏秋冬也。子平之理，如运行寅卯辰，则属春，行巳午未，则属夏之类是也。阴阳刚柔之情者，盖甲丙戊庚壬为阳，乙丁己辛癸为阴，阳之性情则刚，阴之性情则柔也。内外否泰之道者，盖十二支中所藏人元，谓之内，十干露出谓之外。否者塞也。泰者，通也。若八字中，天干阴阳，刚柔配合有情，地之提纲所藏人元用神或财或官或印，行生旺胎养运。则吉而向泰，行死墓绝运，则凶而向否。
进退相倾。
    赋云：将来者进，成功者退，盖春木夏火秋金冬水，与夫四季之土，其气进也。或用之为财官，斯美矣。若春水土夏金秋木冬火，其气休囚，谓之退矣。或用为财官，未善也。又用神行运值旺相则吉。行死绝休囚则凶。此进则彼退，彼进则此退，入此则出彼，出彼则入此，互相倾逐如此。
    动静相伐。
    八字或甲日干，有辛字为官，又露庚字为煞，斯谓之动。动，扰动也，即庚逢丙扰之意。若有物以制其杀，或合其杀，而无丁字以伤其官，斯谓之静。静。安静也。地支有冲刑破害，亦谓之动，否则静也。行运亦有生克制化，宜向宜背者，是即八字动静相伐之谓也。旧说干为天，能动不能静。支为地，能静不能动。甲乃天之首，子乃地之首，终于亥。甲传与子。周流不息，循环十二支，一动一静，一阴一阳，相代用之。
    取固享出入之缓急。
    固，滞塞也，亨，通达也。八字日主赢弱，四柱财官七杀乘旺，或印绶被伤财破，此等乃滞塞之造。日主健旺，而值财官印绶，无少伤克，或煞有制，此等乃通达之造。出者，脱也。入者，交也。运顺行如出戌入亥，逆行如出亥入戌之类。或有值宜向之运，于早年而达之迅速者。亦有或值宜向之运，於晚年而达之迟缓者，至于固滞之运，亦有早暮不一，学者须识取之。
    求济复散敛之巨微。
    济，功名之成也。复，功名反复不就也。散，财之破也。敛，财之积也。功名之济复，财帛之散敛，虽有大小多寡之不同，皆命运所主。若八字原有官，行官运则发官。原有财，行财运则发财，原有灾，行灾运则发灾。学者须搜求之。虽然亦要识其地方山川风气，平日所产人物可如，方得大小高下之理。古云生江南则为橘，生江北则为枳。正此之谓也。
释之曰：法有三要，以干为天，以支为地。支中所藏者为人元，分四柱以年为根，月为苗，日为花，时为实。又释：四柱之中，以年为祖上，则知世代宗派盛衰之理：月为父母，则知亲荫名利有无之类；以曰为己身，推其干，搜用八字，为内外生克取舍之源。干弱则求气旺之藉，有余以补不足之法。
    以年为根，月为苗，日为花，时为实者，看年月中，若有财官印绶，无少克破，是根苗先有气也；而所生日时，又相合得宜，则花萼开而果实结也。经云：“根在苗先，实从花后”是也。以年为祖上，根基田宅，世代宦派之宫。盖健刃劫煞伏年，祖基必微贱。若年月日合为富贵，或值禄马印绶而无克破刑冲，则根基光华世代不衰也，反此则不然矣。以生月为父母之宫，若月内有财官之星，旺相无冲破，又日干居生旺之地，然矣，以生月为父母之宫，若月内有财官之星，旺相无冲破，又日干居生旺之地，其人必承父母之福，居死绝之地。为人虽承父母之福，终不为久长亲荫也。以日为己身者，是生日天元，乃人之己身也。必须推详，生日天元临何宫之分，搜用八字，外而干上透露，有何为官杀印等，内而支中所藏，有何字为官杀印等，或去官留煞，或去煞留官，不亦日干为生克取舍之源乎。夫日干贵乎旺，若日干弱，则求资于印刃，以扶其弱，或运行身旺之地，亦美。若有余，则欲谋乎官杀，以制其强，或运行财官之地亦喜。
    干同以为兄弟，如乙以甲为兄，忌庚重也。甲以乙为弟，畏辛重也。
    辛多则伤乙木，庚多则伤甲木，如此则兄弟有克。如甲日生以乙为弟，柱中有辛字多克乙木，不得姐妹之力也。乙日生人，以甲为兄，若四柱中有庚金重克甲木，则生平不得兄弟之力也，凡看兄弟有无，以此例推之。
    干克以为妻财，财多干旺，则多称意若干衰则财反祸矣。
    财多干旺者，力能任财则为福。干衰弱力不能任，则财反祸矣。赋云“财多身弱，正为富室贫人。”此之谓也。
    干与支同，损财伤妻。干与支同者，甲寅乙卯之类。又曰若地支同局之命，则损财伤妻。更月令气旺，年时不见财官，又无格局，穷必彻骨矣。
    男取克干为嗣，女取干生为子，存失皆然。以时分野，当推贫贱富贵之区也。
