<!-- { "loadSidebar": true } -->
    假令甲乙生人，以庚辛为子息，女命甲乙生以丙丁为子息，更看时辰在何分野，轻重生旺，定其多少。若四柱有克子息之星，可言无子矣。假如六庚日午时生，乃子嗣多数。谓庚以乙为财，乙木去生火。火克庚金，为子之星，午时乃火之分野，丁火建禄之乡，当有子多，生显贵命矣。若生于戌亥子时，则是金水分野，火绝之地，则子息少矣，当生孤独贫贱之子，不然僧道过房螟蛉之命矣。
    女取干生亦然。论子息多少，于生时内参详，万无一失。看生时在何宫分，若在长生沐浴冠带临官帝旺之乡，定其多嗣，当生出美丽富贵之子，落在衰病死墓绝无气胞胎冲刑之乡，定主子少，当生孤若贫财之子。
    《理愚歌》云：“五行真假少人知，知时须是泄天机。”是也，俗以甲子乙丑海中金，即娄景之前，未知金在海中之论。
    《理愚歌》所云五行真假少人知，知时须是泄天机。五行真假者，纳音是也。乃天地大衍数也，先布大衍四十九数在地，次将甲己子午九，乙庚丑未八，丙辛寅申七，丁壬卯酉六，戊癸辰戌五，己亥当属四等数除之，除减不尽，又按五行数除之。余者水一火二木三金四土五，相生取用，便是纳音也。
    相生者，余一生木，余二生土，余三生火，余四生水，余五生金，且如甲子乙丑四个字，干支共除了三十四数，外有十五数，以二五除了一十，余数得五，属土，土能生金，是甲子乙丑金也，又如丙寅丁卯四个字，干支共除了二十六数，外有二十三数，以四五除了二十，余剩得三属木，木能生火，是丙寅丁卯火也。余者依此。岂得有金在海中，火在炉中之说，世有不肖之术，未遇明师道听途说，错论古道，迷误后人，焉能中理。故将甲子乙丑金喻，子丑近北方坎水之地，为海中金。丙寅丁卯火，喻寅卯，近东方生火之地，如炉火之说。自娄景先生以前，并无金在海中火在炉中。子平之法不用胎元小运纳音，专以生日天元为主，配合八字干支，并支中所藏人元，或当生为财为官，为祸为福。依此参详人命，贵贱得失荣枯贤愚可知矣。
    或以年为主，则可知万亿富贵相同者。以甲子年生，便为本命忌日之戒。
    世之谈三命者，皆以古法，往往多以年为主，则可知万亿用胎元小运纳音为论，似水之涣漫，而无所归矣，富贵有相同者谬矣。故子平之法，专以生日天元为主，日下支辰为妻宫，生年为本命根基，又为祖上田宅之宫。如甲子生，便为本命太岁之尊神，忌生日支干与太岁冲并战斗克害，名为主本不和。则人生来不靠祖业田宅，暌败宗亲，应难倚依。若生月时中，与本命干支会合入局，或遇财官贵气，则生平当有祖宗田宅，兹其丰厚，声誉之美也。
以月为兄弟，如火命生酉戌亥子月，言兄弟不得力之断。
    月为兄弟之宫，如男取比和同干，便为兄弟之星，且如六丙日生人，以丁火为弟妹，六丁日生人，以丙火为兄姐，若临酉戌亥子月，言兄弟不得力之论。谓酉月火死，戌月火之墓，亥月火绝气，子月火怀胎，故言兄弟不得力之断。其余依此，万无一失。
    或日为妻，如在空刑克杀之地，言克妻妾之断。
    论妻妾者，以生日支辰，为妻妾之星。无所克之物为上，若在空刑克害之地，则克妻妾，不然重婚再娶。
    或时为子息，临死绝之乡，言子少之断。
    论子息多少者，当以生时为子息宫。男取克干为子息星，女取干生为子息星。若临死墓胎绝衰病之地，子息甚少。
    如男命六乙日申时生，当有子息多。乙木以庚金为子生子息。申时乃金之分野，庚金建禄之乡，故言子多者也，若生子丑寅卯辰巳午时，为子息极少之断，谓居墓死绝胎克害受制之乡。或四柱之中有刑破克害损子，时中定是晚年少子嗣，不然迟矣。纵有亦须僧道过房，贫贱夭折，螟蛉出祖之辈也。
    论命皆非人之可为，造物阴阳之所致。后世术士，不知斯理，而僭乱于俗，故不可言传，当考幽微之妙矣。
    前篇论生年，为祖上父母，世代宗派盛衰之宫，切忌四柱中有刑冲破害之物。伤于生年，应主祖宗暌败，根基虽有，亲荫无倚也。以生月为兄弟之宫，若比和者，兄弟之星也。若临死绝墓胎之月，言兄弟不得力也。以日辰为妻妾宫，若临空刑克害之地。言克妻妾也。以时为子息之星，子星若临绝死墓之乡，言子息少之断。
五行元理消息赋
详其往圣，鉴以前贤，论生死全凭鬼谷，推消息端的徐公。阳生阴死，阳死阴生，循环逆顺，变化见矣。盖阳木生亥死午，存亡易见。阴水跨马防猪，吉凶可知，丙生艮而遇鸡死，丁生兑而逢虎伤，戊藏寅而酉地没，己生酉而寅宫亡。庚逢蛇而峥嵘，遇子鼠则难当。辛生子死于巽地，壬生申灭于震方，癸得兔而衣禄足，运行猴地见灾殃。十干生死同断，造化依理推详，又凭权刃双显，均停位至侯王。
     注释：如甲生人卯月，得庚为权星，须得刃来合七煞，方为贵，如有刃无杀，刃必劫。有煞无刃，煞必伤身。
    己亥，癸酉 庚午 戊寅 此造庚日以丙为煞，辛为刃，地支寅午会火局，则丙杀旺也。酉金羊刃得时，又转生岁食神，乃食前杀后，而刃煞双显，主大贵也。戊寅运壬辰年，拜右丞相传国将军。
    中途或丧或危，运扶官旺。平生为贵为富，身杀两停。
    注释：凡命身煞两停者，富贵双全，若偏则贱，乙酉 乙酉 乙酉 甲申 此造乙木生于八月，酉金七煞，与申酉类成金局，乙与时支庚合，从煞为贵也。金乃主义，故为人禀性刚毅，为国良臣，乃尚书命也。
    大贵者，用财而不用官。
    注释：凡用官者，多受人之制。用财者，盖我克他人。所以用财命有贵。辛亥 庚寅 丙子 丁酉 此造六丙生人，自坐官星，喜庚辛酉金为财，乃财旺，则自坐生官，行丁亥运，丙戌年中状元。
    当权者，用杀而不用印。
    注释：凡印绶多生滋官，如月支偏官，时上一位贵格，从煞格，多大贵。己巳 癸酉 乙丑 甲申 此建宁府彭佥事命，柱中巳酉丑会局，以从煞论也。
    印赖煞生。
    注释：凡印绶格，如印多见官者，合杀生印者，主大贵也 辛亥 庚子 甲辰 乙亥 此造甲木冬生，地支亥辰，水局生身，行申酉运，庚金七煞临禄乃全盛，而印绶得局，官至御史。
    官因财旺。
    注释：“凡官星得令则吉，最喜财旺生之。甲寅 己巳 癸巳 癸丑 此造癸日坐巳，为财官，逢寅财旺，官星得生，甲木合己，行西北方运，位至封相封王。
    食居先，杀居后，功名两全。
    注释：凡月令有食神，时上有七煞者，主大贵。戊午 戊午 乙丑 辛巳 此造乙以丁己为财及食神，丁己禄于午，以辛金为七煞，库于丑，身杀两停，财权兼备，官拜都尉。
    酉破卯，卯破午，财名双美。
    注释：夫酉破卯者，用支元多见酉字，以酉暗冲卯中乙木为财，运行金乡，如见卯木，则主不吉。卯破午者，用支元多见午字，以卯破午中己土为财，运会木神为妙，如逢午未己土，则不吉。
    丁酉 已酉 辛酉 丙申 此酉破卯也。又生秋令，官至令尹，衣锦还乡。
    癸亥 乙卯 乙卯 戊寅 此卯破午也，巳合真格，八十而卒。
    福享五行归禄。
    注释：凡五行阴阳相均，八字或四柱各归禄，或归禄临生旺之地，或身杀相等，均主人多增福寿温厚造也。
    丙寅 甲午 己巳 丙寅 此造已木生于午月，甲禄寅，丙禄巳，己禄午，乙禄卯，虽不富贵，却一生温饱享福，年八十余岁，康健精神。
    癸丑 癸亥 丁卯 丁未 此乃福建建宁府建安县林寿官八字，讳钊号石庵，其人积德行善，秉忠尽孝，克勤克俭，已成巨万之家。敦仁敦义，允叨无疆之寿。生子七人，长子官拜令尹，四子职至省察，其他登庠序者，蔼蔼吉土，间有侍庭闱者，造造良民。生女五人，各配宦门，阶前孙枝二十四条，条条挺秀。堂下曾兰一十九叶，叶叶争芳。更有五代之孩提，又遂两眼之快睹。即今万历十七年算起，寿数九十七，耳目尚精神，齿发更伶俐，饮食如常，动履健顺，言语无颠倒，施为未改体。躬逢朝廷恩例，钦赐冠带荣身，续承都府，赠以金，赠以衣，继蒙按院贲以布并银。昔年杨郡守，请与乡饮，客岁张府尊重礼高年。长子七十已上，见居林下，鹤发童颜对椿树，余子七九将近，各在庭前，戏彩斑衣娱华阳。蓝袍孙子，泮苑有声。伫看对对登廊庙。白衣曾玄，书香可赖，行将个个拜丹墀，盛矣。目前之美景如斯，彰彰莫掩，必也后代之繁祉定见，生生无穷。
   寿称八字相停。
    注释：凡五行得中和者必寿，经云五行不可偏枯，要禀中和之气。 
    丁巳 壬寅 戊辰 丙辰 此命火土相停，癸巳运丁亥年，不禄。
    晦火无光于稼穑。
    注释：丙丁火非特畏水为凶，若遇土重，以晦其光，俱主不吉之兆。
    戊戌 戊午 丙午 己丑 此女命丙日生，逢午戌火局，四柱土神太重，以掩其光，乃愚蠢人，终为灶下之婢妾。
    盗木绝气于丙丁。
    注释：凡火盛成局，则木临火地，烟灭灰飞,若阳宫食神多者是。然阳木则成,阴木次之。
    丙戌 丙申 甲午 丙寅 此甲午生于申月，乃偏官格也。年时寅午戌会火局，制伏七煞太过，又会失垣，乃一俗人，行寅运丙戌年不禄。
    火虚有焰。
    注释：凡丙丁日，遇甲乙寅卯木生之，或类火局。皆为火虚有焰而吉也。若被土重掩光，则火实无为。
    戊戌 乙卯 丙午 己亥 此李状元命，木火通明，杀生印，火明木秀。
    金实无声。
    注释：阳金出土，须有火锻，方能成器。若无火锻炼，则金成块物，而内实无声也。人命亦然。
    戊申 庚申 庚申 甲申 此造金生七月，地支纯金，类成顽金，而无水火锻炼，又行西方金乡，乃金实无声也。
    水泛木浮者活木。
    注释：水泛木浮，不分阴阳，用之不验。盖甲木生亥无咎，乙木死于亥，水泛则浮也。 
