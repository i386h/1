<!-- { "loadSidebar": true } -->
      丁日遇壬太过，化官作鬼为殃。柱中三两巧淫娼，夫重沿门弹唱。
丙临申位，逢阳水，难获延年。
歌释：丙日生于申位，申长生水疏通。壬申壬子及辰中，七煞刚强祸重。
      壬午壬寅壬戌，其祸轻而无用。煞多身弱定成凶，仔细参详理同。
己入亥宫，阴木见终为损寿。
歌释：为人日生己亥，祸逢乙木交争。殊知亥有木长生，无制夭亡蹭蹬。
      乙巳乙丑乙酉，煞中以义掩恩。乙未乙亥卯森森，不死贫寒偃蹇。
庚值寅而遇丙，生旺无危。
歌释：假如庚寅日主，生于丙火煞刚。寅中艮土返为祥，以煞化权为上。
      庚日生申归禄，其中旺气高强。反将丙火化为官，临危见机无恙。
乙遇巳而见辛，身衰有祸。乙逢庚旺，长存仁义之风。
歌释：乙木生临巳位，身衰有祸祯祥。丙辛庚乙配鸾凰，处世无如福长。
      阴水逢庚之地，春风四海名扬。上和下睦体三纲，贯世超群少恙。
丙合辛生，镇掌威权之职。
歌释：丙合辛生夏令，岁月时见辛多。龙韬豹略志萧何，又怯刑伤克破。
      辛日见丙得合，逢生逢禄中和。运行官旺福崇峨，四海名扬振播。
木重逢火位，铭为气散之文。
歌释：一木叠逢火位，夏生丙丁重逢。火能泄木气，岂知无功，作事无成贫困。
      支喜寅午戊巳，戊己财通。火木化无凶，福禄优游家润。
独水三犯庚辛，号日体全之象。
歌释：壬癸两庚辛，喜生岁日时中。癸生辛透又庚逢，岁日时中亦用。
      莫道印多不悦，一枭一正不凶。故知号曰休全功，五伯诸候食俸。
水归冬旺，生平乐自无忧。
歌释：癸亥年提甲子，癸亥壬子时真。提时伤劫运南程，最喜食财官印。
      师人含山县住，掌下三百姓陈。煞官旺处反为嗔，刑若百端病症。
      癸亥 甲子 癸亥 壬子 老彭之命
木向春生，处世安然有寿。
歌释：甲乙生于春月，柱逢寅卯重重。温良性格定慈心，青史朝廷备用。
      财食印官旺处，火旺又反夭穷。术能精究似中庸，谈命宜知变动。
金弱遇火炎之地，血疾无宜。
歌释：庚日生居火地，柱逢丙丁重逢。若还寅午戌全通，不病也防疾重。
      男主疯痨疾蛊，女产血劳之风。若无制伏岁时中，火急宜修棺冢。
土虚逢木旺之乡，脾伤定论。
歌释：甲子年提丁卯，己丑日时乙亥。岁时提路木徘徊，煞重脾寒疾害。
      运行坎地夭折，岁逢木地定灾。西南方可发钱财，俊士闽丘后代。
    甲子 丁卯 已丑 乙亥 甯子之命
金遇艮而遇土，号曰还魂。
歌释：庚金生寅遇火，其中艮土为祥。天干戊日若相逢，扳桂云梯可上。
      重见丙丁相克，必当寿夭贫寒。不见丙丁逢戊己，管教家富粟千仓。
水入巽而见金，名为不绝。
歌释：壬癸生居巳地，本为富贵而看。柱嫌戊己作灾殃，岂逢庚金为上。
      壬水受气于巳，水得母而长生。而能生水，故曰水入巽云云。
土临卯位，未中年必定灰心。金遇火乡，虽少壮必然挫志。
歌释：己日提逢卯位，身强有制贵人。杀多无制本身轻，疾苦心中不正。
      庚辛性柔煞旺，少年挫志无成。作为性燥宜招刑，旺制堪为贵命。
金木交差刑战，仁义俱无。水火递互相伤，是非日有。
歌释：甲乙庚辛左右，乙逢左右庚辛。庚辛申酉旺支神，安有始终性情。
      又是官煞混杂，所以无仁无义。财乡发福更劳心，潢潦财能有胜。
木从水养，水而木则漂流。
歌释：甲乙生居子地，但逢一二为奇。壬癸亥子叠干支，则木漂流无倚。
      辛亥年提庚子，甲申乙丑交支。年逢丁酉运申随溺水，故闽吴吉。
金赖土生，土厚而金遭埋没。
歌释：庚辛日逢戊己，辰戌丑未俱齐。若逢火土叠干支，土重埋金无气。
      纵有金珠万斛，难攀月桂仙枝 西江月下细详之，休道命之理微。
是以五行不可偏格，务禀中和之气。更能绝虑妄思，鉴命无差无讹矣。
歌释：看命先观日主，次审岁月时支。去留强弱舒配之，轻重浅深察理。
      节禀中和之气，运参向背之宜。三才偏正产何时，俱藏西江月里。
六神篇
五行妙用，难逃一理之中。进退存亡要识变通之道。命之理微，圣人罕言。
正官佩印，不如乘马。
诗释：正官无印本无权，佩印如何又不然。只为印多官泄气，不如乘马得高迁。
七煞用财，岂宜得禄。
诗释：财星生旺杀伤身，四柱全无倚靠神。天命相从成贵象，运行得禄受孤贫。
印逢财而罢职。
诗释：印绶贪财德有伤，难从天地立纲常。更无比动来相救，罢职偷闲归故乡。
财逢印以迁官。
诗释：身旺诚能掌大财，财多身弱便生灾。迁官何处求根本，岁运还须有印来。
命当夭折，食神孑立逢枭。
诗释：七杀重重主太柔，食神一位立当途。枭神印绶无财救，夭折芳魂逐水流。
运至凶危，羊刃重逢破局。
诗释：用财不有杀重来，羊刃逢之必夺财。再遇刃乡应破局，伤妻败业见非灾。
争正官不可无伤。
诗释：官星一位比肩重，争夺之间最有凶，伤尽直须官不用，自无冰炭到胸中。
归七煞最嫌有制
诗释：比肩本是无知物，一见伤官势必归。第恐食神来制之，丧家心事自成灰。
官星煞地，难守其官。
诗释：正官纯杂杀如顽，荆棘门居特立难。情性岂无君子恨，坚冰当道虎狼关。
煞在官乡岂能变煞。
诗释：杀多坚佞性偏刚，混入官星礼仪邦。顽石岂能变化，依然心事尚豺狼。
贪财坏印擢高科，印分轻重。
诗释：印旺偏官弱不堪，用财生杀岂为贪。只愁印薄逢财旺，未许蟾宫把桂攀。
运比用财缠万贯，比得资扶。
诗释：见财不用是何哉？财多旺甚日干衰。得遇比肩资扶处，白手犹能聚大财。
运到旺乡身反弱。
诗释：身弱拖根微有助，未从七煞未从财。假饶岁运扶身记，战敌无成力反衰。
财旺劫处祸犹轻。
诗释：偏正财多祸必多，日干无力奈如何。真逢比劫分将去，省得贫魔与病魔。
财逢有伤，还忌阴谋之贼。
诗释：财无劫夺则无伤，支库中间有暗藏。莫道小人不明露，岂知君子在高梁。
杀无明制，当寻伏敌之兵。
诗释：并多七杀正相刑，明制无人慢自惊。冲出暗藏兵有用，马陵树下火烧林。
贵人头上戴财官，门充驷马。
诗释：贵人互换得相成，上戴财官更显明。进气有根还有合，定从千里握兵刑。
生旺宫中藏劫杀，勇夺三军。
诗释：长生劫煞本非奇，生旺宫中却正宜。举鼎有为真足羡，每从边塞拂旌旗。
为跨马以亡身。
诗释：岁运逢财日主贪，又无比刃与成行。格中若见如斯局，此命危亡立马看。
因得禄而避位。
诗释：官星失马不为官，得马登庸理自然。只恐此身行遇禄，解还金带向林泉。
印解两贤之厄。
诗释：两杀重来威制重，食神无奈见枭神。柱中有印能成化，丁火奚能害此身。
财勾六国之争。
诗释：比刃贪官图利名，无财彼此自相宁。黄金一见成战局，惹起燕齐魏赵争。
众煞混行，一仁可化。
诗释：偏官叠见将何救，制杀无如化杀高。行去不劳重见食，疾之已甚祸相遭。
一煞倡乱，独力可擒。
诗释：一杀为妖应有限，不逢财印本为福。只消一食能归我，何必干支制伏多。
印居杀地，化之以德。
诗释：甲木逢申用煞神，纵然无火未伤身。中藏壬水生归化，惟恐干支见土神。
印居杀地，齐之以刑。
诗释：偏财偏官坐一宫，不能为福却为凶。局中要解侵凌患，制伏还须用一冲。
兄弟破财财得用。
诗释：此法从虚邀禄马，天干不动地支冲。但愁绾合并填实，用力艰难未有功。
杀官斯主主须从。
诗释：只力岂能支旺煞，无根端的只相从。他行他运成家业，我运身强业反空。
一马在厩，人不敢逐。
诗释：一财得所不遮搓，天地明明众所看。计取秋毫应不许，除非私向中探。
一马在野，人共逐之。
诗释：库墓藏财财不露，有何疑忌有何妨。谁知比劫能为福，暗窃阴谋不敢当。
财临生劫库破生宫，兼奉两家宗祁。
诗释：局中财以神为家，财要根深印要华。若使破根财不立，螟蛉过继定无差。
身坐比肩成比局，当为几度新郎。
诗释：我成我局必伤妻，比占妻宫总不宜。鸳帐岂能谐白发，无如冷落自家知。
父母一离一合，须知印绶临财。
诗释：正宗偏财同一所，悲欢离合岂能辞。印财生禄同乡者，立业成家尚有之。
夫妻随娶随伤，盖为比肩伏马。
诗释：比肩原伏妻财下，七煞藏身夺未成。乍见食神来制煞，鼓盆难免叹壮生。
子为子填，孤磋伯道。
诗释：欲求子位在生时，填食休囚恐没儿。不解孤贫原有命，理怨天道忒无知。
妻宫妻守，贤齐孟光。
诗释：妻宫妻守无相克，五煞桃花未有缘。谁知谢安财堪比，相夫应各孟光贤。
入库伤宫，阴生阳死。
诗释：五阳归库无生气，故有伤官入库名。天地未尝生意息，返魂犹在五阴生。
帮身阳刃，喜合嫌冲。
诗释：柱逢羊刃本为凶，合煞成权最有功。破局丧身困惫甚，偏官忘合正官冲。
权刃复行权刃，刀药忘身。
诗释：偏官羊刃要均停，赫赫飞扬万里名。用神更行权煞地，英雄难免丧刀兵。
财官再遇财官，贪污罢职。
诗释：禄无求进俸无余，轻节清高几不如。行到财官遇俸禄，贪污归去浪嗟吁。
禄到长生原有印，清任加官。
诗释：官强印旺皆为贵，印旺官强用不齐。禄到长生官得地，九重雨露沐光来。
马行帝旺旧无伤，官途进爵。
诗释：偏正之财用得轻，不逢妒合与伤刑。健驰帝旺临官处，积白堆黄享大名。
财旺身衰，逢生即死。
诗释：孤寒何意获多财，正欲相求若自捱。忽遇有情生旺处，苟贪惹得丧身灾。
刃强杀薄，见煞生官。
诗释：健逢羊刃一财轻，意在生官不敢生。七杀俱来成配合，得苏财困旺官星。
兹法玄玄之妙，今颇习而成章。少助愚蒙，并明万一。
气象篇
今夫立四柱而取五行，定一运而关十载。清浊纯驳，万有不齐，好恶是非，理难执一。是必先观气象规模，乃富贵贫穷之纲领毕具，次论用神出处，凡死生穷达之精微尽知。
乃若一阳解冻。
    注释：冬月水成冰冻，盛寒时也。至后则一阳发动，暖气初生，有火得用，则虽坚冰寒冻，亦可解矣。
    三伏生寒。
    注释：夏已炎极，至后则一阴发生。三伏中暑深阴盛,为火退寒生之渐,所谓夏草遭霜也。
    阳亢不制，亢则害也。
