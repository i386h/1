<!-- { "loadSidebar": true } -->
天空岁月破临支，宅破人离门户衰，天空加卯土埊隳，信牒虽来病者悲。 

天空加恶人造作，便以天空方位捉，他人造作非为恶，自家造作犹为虐。 

天空本是奏书神，常人官府事相侵，大官登对奏乞频，小官求荐得相亲。 

天空加巳灶口破，人口屯蒙多灾祸，外家信息来相过，呪诅奴婢灶中坐。 

丙丁壬庚巳亥辰，天官天空共贵人，天头地角名返吟，空贵须将反复寻。 

丙丁太乙作天空，利于进取功名通。常人口舌上门攻，求住求迁皆可容。 

壬癸太乙作贵人，先贵后空退有成。及求后贵先空神，旧事重兴喜相寻。 

天倾西北水之源，地隔东南水府宽。占人进退不能前，贵空先后不虚传。 

五个阴干卯酉辰，病人服药斗相争，乙辛九丑又相并，不利阴人病日增。 

寅申寅上乘青龙，对神隔将祸难容，卯酉上有六合攻，人离财散见灾凶。 

午子午上见螣蛇，阴阳离钐实堪嗟 。官病相缠惊怪邪，蛇蟠灶下并庭奢。 

巳亥巳上见元武，船车反覆水来苦。出入欲行多又阻，白浪翻天君记取。 

癸丑癸未日返吟，期约人来日下迎。酒食自来寻起人，余外徒劳枉用心。 

赘婿乱首日同量，天网罡魁本命伤。四课三传实则昌，重冲重破亦无妨。 

“实”字金氏朱笔改“空”字，似以朱笔写“实”字于旁。 

古言赘婿不由己，见贵求财皆不遂。天官若更土神值，万般违拗仍迍滞。 

天罡右目将课中有胜光左目将，外盗原来在眼前。任是大寇也获全，占病缠身不久安。 

“外”原本作“及”。“天罡”旁注“右目将”，“胜光”旁注“左目将”。 

三合之课是杂神，两姓公婆及异亲。干事转手要托人，不然帯众事忧心。 

六甲日贵天门逢，斩关六合次青龙，中传阴生阳位空，未传冲破不相容。 

六壬六癸用天罡，鲸鱼立涧好商量。否极泰来灾自散，一日之忧不相忘。 

注云：一日之中换甲日，癸未救神他必忙。壬戌、癸未、癸丑、癸酉、癸亥，辰未戌。 

六甲之日六合初，上逼下迫自相拘，风气未顺病未除，被人煎逼未伸舒。 

六癸午乘天后武，心血不宁事多阻，不肰堂上尊长苦，年命逢之心栩栩。 

三传传逆要更图，自家进退不伸舒，公人退职官退居，进寸退尺不能无。 

三传传逆望行人，行人不日便相亲，若逢天耳有信音，信到人来定其真。 

命上见财及用财，日上见财财自排，不必青龙六合挨，传财入空空手来。 

注云：日克命上将为命上见财，初传克命上神为用财。 

欲知人出向何方，但看发用在何廂，东西南北细推详，远近地理算短长。 

元武天空主堕胎，死符死气死神栽，勾陈惊滞不稳来，正时克干子不才。 

占胎占产有二分，月日未足尚胎云，或触或病或胎惊，皆取天官验始真。 

日月已足忽惊疑，支辰为母日干儿，却须仔细问占时，剋辰伤母剋干儿。 

不要惊疑子郎生，六合临支儿便真，不克辰时不克干，自然母子两无虑。 

占产不要见三合，三合时日必蹉跎，两姓外家生者多，不然过日胎平和。 

占产不要逆连珠，孩儿不顺母伤躯，三传传顺运有余，吉神吉将少惊虑。 

孕母行年上见阳，生男必定有风光，阴将原来生女子，阴阳反复命难延。 

三朝四日不能生，但看十二支干辰，天目鬼来克母身，为祸为崇各区分。 

午堂丑房卯酉门，天目鬼来相歩行，若更传中有关神，看其等处作灾迍。 

天目鬼与阿谁并，七宝滩中神勿论。祟祸求除即便生，免得爹娘忧与惊。 

天目临他孕母年，未寅太阴不可兼，鬼胎鬼气相加缠，必不成人见祸仇。 

胜光为女太冲儿，详考古文方始知，悬胎伏吟并见机，遇月之时不用疑。 

子午卯酉入传来，未入月者不可偕，若值凶神凶将排，更有天目隐其胎。 

久病人身怕斫轮，门外修车促去程，本命对冲曰飞魂，十个须教损九人。 

占事驿马在三传，事多不决主迁移，今日议定来朝迁，辘轴一煞少人言。 

黄衣使者入传来，临辰尤得信相催，三传入墓天目偕，当时立至下马台。 

久病人身怕见马，杀名拖尸当世下，贵人空亡更休话，后事须教准备也。 

天马名为迯牒神，望人望信向门迎，三传又逆更相亲，此法虽微真更真。 

“谁备”者，备身后事，宜一切。 

若望人来问天空，天空临辰在逡巡，若加卯上出门迎，信息须知在路程。 

候舟直须问太冲，太冲六合有期程，申戌子涉三渊兮在水泮，卯加酉上多虚惊。 

须分左右寻贵人，贵人逆则右边寻，贵人顺则左边觅，百章歌内最幽深。 

占人欲得问课名，《玉历》名多一例推，断课从来灾福真，无令占者得知音。 

失鵝未可问河魁，但问小吉落何支，或在空亡左右推，或临亥子必池塘。 

使者行衙来按巡，来与不来问贵人，临辰便到在逻巡，不来还是隔三辰。 

课中总还畏蒿矢，蒿矢有金血光起，三传申酉地上是，公文吃棒应无理。 

弹射有丸伤痛楚，占命死人伤命苦，辰戍丑未四九所，此体死人知几许。 

占病老人与小囝，逢此二课定逡巡，一弹一射俱不任，须知性命速归阴。 

斩关须是有金气，虎阴申酉分明记，若是青龙逃者逝，无龙争官多获衅。 

三传俱是日之财，丙丁从革做金栽，求财未逐先见乘，财多害己父母灾。 

三传俱是日干类，须防兄弟相连累，过房随娘并义儿，有忧疑虑心下记。 

三传俱是日之鬼，庚辛炎上功名遂，否极泰来更改至，大宜从官有禄位。 

三传相续吉凶随，一事未脱一事来，根苗不断信不诬，旧事新来想不疏。 

虎视传中与螣蛇，占病绝食事可嗟，不是喉中命参差，满口生疮火上炎。 

课名独脚只虛惊，不宜占病问行人，占贼不来惊不宁，任是危除三日清。 

辰加子上后玄乘，此是占人宅破星，散家破宅人淫奔，夫妇乘离有异心。 

午加申上见虎阴，财散人离事鼎新。庚辛逢鬼在门庭，闪人避债面逢迎。 

辛日用巳上见蛇，助刑伐德更吁嗟。一人不喜众人邪，求谋不顺被人遮。 

一云：加庚上见螣蛇，是刑中火克金也。辛德在丙上。 

酉加丁上见三妻，内外纷纭无定时。求财有应三日期，须知玄妙转幽微。 

行年本命破为祸，合用合动转相拘。欲为不为百事虚，自身疑惑无定意。 

初传巳破便无成，中传中辍事相凌。事欲成就却虚陈，末传见破太的真。 

戌亥加支为朱雀，宅中斛斗堆垛脚。常龙戌亥更的确，典质丰隆满架阁。 

寅未子巳作三传，毋令卯酉作行年。夫妇分飞起尽间，男女行年被掠伤。 

功曹作虎在门前，猫儿当门惹祸端。螣蛇惊怪朱雀喧，若克干神被人牵。 

天狗逆行四行神，破刑发害虎勾侵。加人本命火来惊，加宅左右对门寻。 

天马来临门占宅，他人书信多不测。吉吉凶凶神将推，死气物类与分劈。 

墓神死气带刑冲，加宅内外不安凶。更兼四废又来逢，毁拆迁居却可容。 

太岁并马作贵人，或同天月德加临。邻居左右及对门，必是曾迎大贵人。 

寅年正月润下日，巳年四月曲直日，申年七月炎上日，亥年十月从革日。 

白虎乘墓及加支，其宅必定有伏尸。或在邻舍对门推，主祸频频被鬼欺。 

甲子旬，辛未返吟。甲戌旬，乙亥干上子；甲申旬，乙酉返吟。甲午旬，己未伏吟。 

甲辰旬，辛亥干上子。甲寅旬，辛酉干上寅。按，白虎二句即“支乘墓虎有伏尸”也。 

天地二医居宅傍，左右邻居有药房。天空狼藉粪堆墙，酒店小吉为龙常。 

天地二火与月厌，蛇朱狼藉有灾变。若更加辰宜须辨，定知一夕火光现。 

注云：克宅天火之煞，甲首前四，卦内相逢，天烛同意，甲子旬在辰。 

辰戌丑未为篱院，天空空亡须损陷。更加寅卯不堪为，篱穿壁倒无边畔。 

甲子乙亥土神行，篱穿壁倒枉支撑。更逢白虎转猩狞，男虚女血儿肚膨。 

天魁月厌并天鬼，上乘蛇虎加宅地。或在卯酉门初位，宅凶难住迷迁徒。 

天鬼，春酉、夏午、秋卯、冬子。 

天鼠加支并月厌，蛇虎相乘子又见。老鼠白日惊怪见，虚耗钱财官病占。 

天鼠，正月在子，逆行十二支。 

月厌六月来居巳，天鬼其时加午地。加宅邻里邪鬼魅，童子师娘为祸祟。 

辰加午上螣蛇夸，更兼六合又相加。床席下面有毒蛇，若克日干命输它。 

“输”，金氏旁改“乞”。 

劫煞临命大凶神，亥卯未传申生人。润下巳主从革寅，炎上亥生不妄陈。 

吉凶期应日逐挨，凶会吉会共推排。今明有酒今朝醉，明日当醒明日来。 

辰加亥上乙亥日，妇人久病命难存。庚辰日死极端的，十个九个无改易。 

子加卯上是相刑，天后乘之妻女奢。更须求取天后阴，卯日之下雨霖霖。 

支破为阴忧中喜，公人有衅对案起。除此不须别指拟，端的如神而已矣。 

甲辰旬中卯酉卯，甲戌旬中亦天耗。三传空尽无凶挠，二八月中大小耗。 

权衡配偶龟蛇星，巳来加子降天神。子若加巳蛇龟休，阴阳不备事难成。 

申加巳上号玄胎，六合内战子孙灾。占事迟疑便未谐，期约儿孙指日来。 

占产天罡所加时，其时便是子生时。未产将为生日期，远近推量决不移。 

何知人家产欲分，天喜为用立当门。青龙元武在逡巡，六合见子庆佳辰。 

乙亥占来未加乙，太与妇人不相益。新旧病死良辰日，占讼忽然枷锁逼。 

小儿有病告淹延，生死二气俱入传。命上逢生死在传，至今危困也须安。 

三传无顺事缠绵，进退疑惑自迁延。若卜行人会时间，进传带忌有根蟠。 

日上发用内事论，日阴彼我事推论。辰上动时占别人，阴主小口宅灾迍。 

第四辰阴有刑战，定须小口生灾谴。旺相向去自平和，常占否泰依公断。 

辰阴空亡及天空，多因虚诡诳相笼。占人久病有灾凶，欺罔神明心不公。 

午酉递加乘勾陈，宅中难产女人惊。天空奴婢相欺凌，此类丙寅日死人。 

凡欲干事忌破神，干神冲破内人侵。支破却被外人撑，太岁月建官事云。 

经年累月事须详，太岁相加数数将，一年隔岁次第张，不然患病与官妨。 

月建相加数几月，亦如太岁一般说。若遇解神当解结，纵滞难通也喜悦。 

白虎加宅乘生气，妇人有患或产至。兼带血支并血忌，不久生产君须记。 

上件神煞带墓神，必须生产后灾迍。本命行年死类并，因此灾迍主死人。 

