<!-- { "loadSidebar": true } -->
如用空居长生之地，是事不成而再发；传入太阴在上，事虽露机而又入暗昧之地，将成又废，毕竟是空，不可以值长生而谓事得再成也。 

用空入末，旧事再发。凶则宜避，凶则莫合。 

用作空亡而末传归于日上，主旧事再发，若带吉神良将，则当为之而不可舍。若带凶神恶将，则宜逃之而不可为。 

空于其妻，其妻复归。初虽有伤，后当再为。天空入空，又休又刑，婚姻虚喜，终见无成。 

支为宅为妻，入空是空于其妻也。若财亦然。先见其空而后有妻才入实，未娶者先难后成也。既娶者先奸后娶。若先空而末得子孙生之，亦主再娶。 

用见其妻，后入于空，半路断弦，何日续终？ 

发用见其妻才，或中末入空，主断弦难续。 

妻虽入空，旺气所钟，一则有喜，一则病冲。 

初传入空而中末归旺，是空中有病，旺中有喜，是病中而得子也。“是病中”句金氏旁注“一喜一忧”四字。 

空于其子，复见其子。子虽初乖，后还有济。 

子发用入空，是初年难为子也。中末二传而子星入实，是为后终有子。如末得父母生之，亦为有子。 

用见其子，复入于空。子虽相连，不见其终。 

用见子本有子，传入空亡死绝乡，中年必丧成家子，不然残疾破家门。离乡又背井，不送父母终。 

贵人于空，干贵反凶。当谒莫谒，当逢莫逢。 

贵人能解祸生福，若入空则不得力也。 

贵入于空，求名虚声，传入二死，不善其事。 

中末入二死，是慕功名终身无成也。中末逢生助，后犹有望也。 

地入于空，可免诸凶。任尔出入，自迪其功。凶将入空，诸凶可免，而出入有功。 

朱入于空，望文不就，执不如舍，进则难售。 

雀为文书，入空虽旺不就，不如别谋，是非则免。 

六合入空，求财难通。不宜卖买，互见相攻。 

六合为才，婚姻和合之神，空则彼此不合而相攻。 

勾入于空，官无讼凶。在外莫见，在后莫容。 

勾乃争斗之神，入空讼无。外见有勾引，末传见有后祸。又金氏注曰：一云日前属外，日后为内。 

龙入于空，仍作我妻。我妻见伤，难再言归。 

青龙乃贤德之神，入空则伤妻。妻者，干支上神合也。 

龙入于空，仍作我财，一半可得，一半可谐。 

龙乃财喜之神，空则财可半得，不能全获矣。 

龙入于空，仍作我官。志虽慕贵，不得成欢。龙乃官贵之神，空则云云。 

天空入空，诸事无踪。吉不作吉，凶不作凶。 

凡劫煞凶神加天空入空，俱有影无凶，凶吉不成。 

白虎入空，见凶不凶，宜于出往，反得其功。 

白虎凶空，更末传吉将，反得其功，可任意出外。 

常入于空，丧吊又逢，为亲为服，何事匆匆？ 

太常孝服神，带丧吊，主亲服，百事不遂，安得匆匆？ 

胎喜入空，有鬼在上，即日离身，子母无恙。此条想是金氏所增。 

常入于空，作官不蒙。虽有天马，亦莫腾通。 

常又为印绶，空则不沐朝赐，安能飞腾？ 

常入于空，求财不成。当安不安，当行不行。“安”字旁注“守”字，“行”字旁注“穷”字。 

常又为财神，空则财不能就。若传课无依，当守穷而不可妄动妄为也。 

胎喜无空，无鬼不旺。云子云亡，焉云得当。此条亦必金氏所增。 

玄入于空，谋害不凶。疑其盗失，无入吾宫。玄武为谋害神。 

阴后入空，女诈不逢。反得阴利，而有后通。太阴天后，女诈之象。 

论空亡作鬼 

空亡作鬼带负谩，阴空相乘事欺慢。 

空鬼带负谩，乘天空太阴，主有欺瞒骗害之事。谩语，正午顺十二。 

空亡作鬼带五盗，大耗相乘有失耗。 

空鬼乘玄武五盗二耗，其贼必自空中而来。财是空中而去。失耗之事不免。五盗，正丑逆十二。大耗，正戌逆十二。小耗正卯逆十二。凡神煞下见于《六壬经纬》者，朱标出之，此条晴崖朱批。 

空亡作鬼带马丁，有人逃出事忙忙。 

空鬼带丁马，必有人逃出，不然则主离乡过继之事。 

支是天空，行人信通。带喜尤妙，不宜入空。 

天空乃文书走报神，加支上，有外信入家，入空，不以信论。 

空亡克日却无依，孤单冷淡过生时。发用空鬼，主人无依，单冷过一生。 

贵雀作鬼，入于空亡，文字贵物，乃是其赃。 

用乘贵雀空鬼，文书贵物，乃当自嗔，余以神煞详之。 

螣蛇作鬼，入于空亡，惊惶走失，又作火类。用虽入空，不免惊惶，走失火光之事。 

朱雀作鬼，入于空亡，不无虚诞，信息为狂。 

六合作鬼，入于空亡，文词为美，亦宜自防。文词喜美中，亦宜慎之。 

勾陈作鬼，入于空亡。内勾外连，尤防其殃。 

青龙作鬼，入于空亡，喜中见贼，亦宜自防。 

天空作鬼，入于空亡，尤防暗损，诸事微茫。 

白虎作鬼，入于空亡，杀伤斗讼，又作惊惶。 

太常作鬼，入于空亡，钱谷酒印，并失衣裳。 

玄琥作鬼，入于空亡，走失盗贼，亦当预防。 

太阴作鬼，入于空亡，阴谋相妒，婢妾死亡。 

天后作鬼，入于空亡，衣裳首饰，走失须防。 

论破神 

破神最是不相宜，入干却有内人欺。若是临支被外侮，一切交游总不如。 

破神，阳日后三辰，如子日见酉，寅日见亥；阴日前三辰，如丑日见辰，卯日见午。二破若在日干上，主家内邻人欺。支上主外人朋友侮。干支互破，则外破内，内破外，交相破害。大抵逢破，凡事不成，才见破财，失物见破物，凶见破不成凶。贵人见破，则功名荐引，干贵不成。螣蛇见破，则牵连提带，作事不久。朱雀见破，则文书口舌暗捺不行。六合见破，则卖买、交关、婚姻、纳子不就。勾陈则争斗、田庄、坟墓、交关不就。青龙见破，则求财、婚姻、公文、案卷不举。天空见破，则文书、进纳、奴婢不就，文学、举业不成。元武破，则阴谋、贼党不就，投师、立学不成。太阴破，则阴谋、金钱、关节不通。天后则恩泽、诏赦不来，婚姻不就。太常破则荐本、推官、婚姻、酒食中止。白虎破则道路防劫，武举不成。金氏旁注曰：即月破是也，又隔四位相加。 

契者如便论神煞，必有损破不能饶。破即四破，验神煞以审所破之由。 

岁破加于月破中，吉将相逢也不容。更有凶神与凶将，破财坏事主贫穷。 

岁月破入课为用，一破难为，又兼二破为用，则吉事不成，凶所不免。更有凶神凶将，财破事坏，贫穷到底无成立也。 

冲者如何论神煞，必有横祸审所招。 

冲即破碎煞。子午卯酉在巳，寅申巳亥在酉，辰戌丑未在丑。再详神煞以审所招。 

或破或废传上居，事皆破废不须疑。 

破者，年月日时四破；废者，四废。若用带破废煞，凡事不遂。 

碎在三传事不成，中则狐疑末无后。 

破碎煞，才遇破才，事遇破事，物遇破物。初传得之即不成，中传得之狐疑不决，末传得之，终无归着。 

巳亥相冲有贵空，迷神关隔又相逢，要行不行语不通，凡事萧条竟没踪。 

巳亥相加上乘贵人天空，巳亥自相冲，再加迷神关隔，要行不行，要语不语，主事趑趄也。 

人情断绝见刑破，又临衰败主无亲。 

或破或废俱入传，不是破残带疾吁。 

用传带破废，凡事不成，谋不遂，若带病符天鬼，主残疾之人。 

破侮须知忍在心，谩将狂语出伤人。但宜速闭毋令缓，好计方成胜且赢。 

用见四破，又见刑害、闭口、朱雀、谩语等神，破为神，人侮勿即以言伤人，宜当闭口含思，以计胜之，则破者岂能坏我哉？ 

月破加于辰戌宫，其年必有跌伤凶。若加死气患蒙胧，生气加之喜气浓。 

辰戌乃跌倒杀，发用月破加其上，主跌扑灾。加死气，主蒙胧之难。加生气，虽危无事。 

岁破月上加玄空，必有逃走人不容。 

日上乘玄武天空，又加岁破，必有逃走出外之人。 

论刑冲害 

刑者，杀之象，即三刑也，主上下不相合，刚柔不相济，燥暴自害夹刃。凡入课者为吉为凶，吉多则辅吉为吉，凶多则辅凶为凶。旺相如乘车得马，休囚如被禁加笞，主口舌凶恶忧扰失时。不空占病干谒宾主，在常人则取罪戾，惟宜捕捉，君子得之，则为威权，其名有四： 

一曰自刑 

辰午酉亥自相刑害，落败则别改更，自高自大，自作自受，自逞其能，自受其祸，死于非命。 

二曰无礼刑 

子刑卯，卯刑子，是阳精生日，阳气在子；而卯为日门，子为卯之卑位，而无卑恭。子为贪狼，卯为阴贼，死败相刑，门户不利，大小淫乱。如卯加子，明入暗出，水陆不通，子息不律。 

三曰无恩之刑 

寅刑巳，巳刑申，申刑寅，寅中有杂火，巳中有杂金，申中有杂水，故寅刑巳，刑中有害，举动艰难，彼刑我斗，官事灾殃。巳刑申，刑中有合，长幼不顺，先犯后合，彼刑我解，冤雠相报。申刑寅，刑中冲破，人鬼侵凌，男女相系，彼刑我动，残贼相施。 

四曰恃势刑 

上位在戌，寄旺四季，正旺在未，未恃旺而刑丑之冠带。丑恃冠带而刑戌，戌恃天刑而刑未之正旺。 

又曰：丑刑戌，戌迁其怒，自恃旬首而刑未；丑刑戌，刑中有暗鬼，乃贵刑贱，大刑小，刑禁官事。戌刑未，刑中有破，卑少凌长，妻财不丰，举动不利。未刑日丑，刑中不破，大小不和，兄弟不顺，或有丧服。发用逢之，多生灾害。刑干伤男，刑辰伤女。旺刑衰则福生，死刑旺则祸起。时刑干则忧小人，用刑时则行不利。善刑恶则无忧。恶刑善则凶至。刑月建不可讼人。刑日辰不可远行，刑支干则人宅不安，干刑者速 ，支刑者缓。若上下相刑，又见日鬼，是气象乖戾，反覆公讼无忧，不少缓矣。 

制御之刑，十干聚克，逆乱乃生，故加刑以制御。凡干支所加，战斗不出其下，甲刑申，乙刑酉，丙刑子，丁刑亥，戌刑寅，己刑卯，庚刑午，辛刑巳，壬刑戌，癸刑未。 

冲者，击动之煞。初虽有得，后必倾覆，主摇动，反复不宁，在日身有迁，在辰宅有动。乘凶将损动，乘元武逃动，乘后阴暗动，乘元合盗失淫佚，出入更改，乘勾私邪、争竞、改易。子午冲，道路驰驱，男女交争。谋动变迁；卯酉相加，门户分异，失脱更改。寅申冲，人鬼刑伤，男女异心。巳亥冲，事多反覆，重求轻得。丑未冲，兄弟异心，谋事不遂。辰戌冲，悲喜杂异，贵贱不明，奴仆逃走，关节不行。大抵吉不宜冲，凶则散。 

