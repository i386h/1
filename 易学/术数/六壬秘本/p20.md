<!-- { "loadSidebar": true } -->
凡事出于蓦然兴发，蓦然成就，事在意外，谓之蓦越课也。如发用地盘克天将，贵人又克天将，名逼迫煞，主身不自由，被人抑伏。若天将为财，上下夹克，主财不自由。金氏旁注此云：由己费。或日之同类，受克乃身不由己。惟日鬼受克，则为吉也。盖天官，神也；天头，将也。天官如入本位，则无暇治事，干托不得其力矣。夫天将立中布上下相生，则事皆和美。天将居中而上下相克，则彼此相违，谓之隔将，事遭阻滞。 

用临长生，百事称心；用临死败，事多囚谢。用临绝地，事休重兴，信息至，行人来。用官鬼，举动不利。用墓，事主沉晦。用墓加生，事宜再发。用克见相害事，主艰难。用刑恩中成怨，欢里成仇。用破，暗里生灾，隐中阻隔。用空吉凶不成，事多虚诈。用冲事多反覆，聚散不定。用克岁，岁中有灾；克月，月中有祸；用克日，鬼贼病讼，尊长有灾。用克辰，宅中不宁。金氏旁注云：主动忧惊，小口奴婢灾病。用克时，主心动忧惊，小口奴婢灾病。用克末，主有头无尾，先易后难。用克命，命运颠倒。用克行年，主年中休咎。用财宜去求财，用印宜承旧庇，用官宜求官干贵，用二马生干有出行进财之喜，用二马克干及年命主损手足之灾，乘马行程登舟之事。用见月厌，作事不成。用见吊丧，事干孝服。 

用临寅申巳亥，事有发生之逃，春得寅为用，夏巳秋申冬亥，谓之机发当时。春巳夏申秋亥冬寅为用，谓之将来者进。春亥夏寅秋巳冬申为用，谓之功成者退，乐享无涯。春申夏亥秋寅冬巳为用，谓之反弓相射，四废无依。夫机发当时者，无往不利；将来者，进亦获荣昌；成功而退者，则培养以知其枝；反弓相射者，当晦名以敛其迹。 

子午卯酉乃四正之神，若临四仲神而归传四正者，有正大之规模。 

辰戌丑未四墓之神，若用临四墓而传出墓库者，有脱俗之志。 

事之先兆，发用预知。学者当潜心焉。 

干人支宅，干为君、父、夫、尊长、己身，支为臣、子、弟、妻、卑小、奴婢、他人。 

此章之上，金氏又录一条云： 

占式法，暗遁扶鬼方作党，无子不须寻暗遁。 

注曰：用作鬼，是明鬼也。旬遁作干鬼，是暗鬼也。若用作鬼，传中必得子孙救之，或子孙寡而临于败绝之地。旬遁干神扶鬼作党，胜于子孙，则明鬼愈炽。若传中绝无子孙救之，则明鬼之克尚不能当，亦不须寻遁干之暗鬼也。 

或巳或亥或干支，干支生合两事论。 

注曰：巳为双女，亥为双鱼，乃两事之象。或干支同出，即在传中，亦有两事之象。或生干合支，或生支合干，亦为两事之象。占者遇此，俱两事言之。 

午克年神入关吏，此年必定见争官。更带关迷并戏咒，缧绁相干欲脱难，德不胜刑君子滞，更看助刑党恶是。文章劾谤不如归，君子道消何所济。 

关即关隔，吏即吏神，游神春丑夏子秋戌冬亥，戏神春巳夏子秋酉冬辰。德者，君子之象；刑者，小人之象。君子怀德，而得时旺相则小人仰君子也，而刑反为用。若休囚不旺，而小人之用刑者反成其党，则德不胜刑而君子道消。若不知机而文章谤劾，自不容己，而君子可不明哲以保其身乎？ 

用被众害来相亲，不宜再见助害人。助害人多根已深，欲逃无可取前程。 

用被党恶来害，害是传中之鬼相合而成也。又遁暗建之鬼，助党为恶，是暗建之党愈助其灾者，其祸根深固结而不可解，欲免其祸，尚不可得，安望取前程乎？ 

客邀我入见以去，路必防之免其祸。 

初传与干相合，是客来邀我也。末传作鬼克干，加劫煞丁马刑害，是客来邀我，见一去而后有害我心，宜防之以免祸。 

干辰上神克日上神，害刑负克作杀两相侵。更有迷神并谩语，却有冤家未遇人。 

支者，他人；干为我。支上神克干上神，是人来害我，更凶神助，刑害、迷神、谩语，有仇人害我之事，预防之可也。 

未上巳午，谩负相害，克有口舌，相争不停。 

巳午加未上，带谩语刑害，尤有口舌相争之事。 

一鬼一鬼复一鬼，鬼害相临灾病起。破讼累年常生斗，涉我忧愁何日已？ 

一牛二换，东走西行，所事不得，嗟吁不已经。黄本作“东走西起。” 

丑为牛，加天牛之煞，是一牛二鬼。又加天鬼、天马克干，是牛之东西起，主人事不得意。再加官符、病符，则灾害嗟吁。 

有人前行，不可不顾。后虽有追，借其回护。 

马临初传是有人前行，与我作合，末见劫煞，是有人追我也。或为我之害，当借前人之合我以回避之，方可免祸。 

两鬼相斗不相容，一个歌樽一个哭。歌者喜之哭者悲，若是幽人利空谷。 

用传中鬼相刑害，是两鬼相斗不相容也。一个带喜神而歌，一个带哭神而哭 。哭神遗我以悲，喜神遗我以乐，忧喜得半而无事也。天喜，春戌夏丑秋辰冬未。 

一个鬼时传上立，口不言时心里设。切毋谩语作相交，免致其中成怨结。 

初传鬼克干，是不言而设心害我；加谩语相负煞，宜慎之。 

隔地莫说投机话，被他直性前行骂。有时半路一些言，随入他乡有牵挂。 

课中带隔角煞，为隔地不可说投机话。用传入带合神，是因其暂合之相投而即说同心之话。若传入刑害或劫煞，则一言不合之间，终变为隔角之态，而我之心事反为他知，宁不入其圈套而牵挂乎？隔角煞，辰巳未申戌亥丑寅。 

初见其良两相协，中间有诈不相入。谁知堕在诈陷中，欲结不结徒自说。 

用马干合是见良与协，因不虞其诈而以腹心相待；次入空亡日害，是中见其诈，不相入乃知为其所欺，反以计术害我，始之不慎，悔之何用？ 

程途月是行将去，却有良朋相遇见，同有忧心不可醒，他人藉是成婚眷。 

道路神加于望日，是程途月是行将去；中传巳为良朋，带德作合，是良朋相遇也。同道之中为见同心之忧，即效陈雷之欢，终成秦晋之好，岂偶然哉？ 

干上骑马兮下骑羊，意在踌躇兼刃方，欲乘不成徒自伤，纵然相合也开张。 

午未相加偶合，是有刃争也，主意在两事之间而踌躇不定，传入刑冲破害，虽合有变，虽成不成，凡事终久开张也。 

有鬼相迷入祸方，要个人来救我良。救而不救恐自慌，不如先走跳高墙。 

初传作鬼克干带迷神，是鬼来迷我入祸方也。得救神可免祸，若子孙或生或祸，是救而不救，而我自慌矣。若传见丁神，或见辰戌，不如跳墙避之可也。 

课中有鬼与我祸，不得进兮不得退。旁得人来捉住他，也得平安可无事。 

用鬼克干是与我为仇，前后遇空，是不得进退，计亦穷矣。年命上神有救，可以制鬼，则我无事。 

有鬼附鬼不为凶，任他丁马兴迷蒙。三三五五自相穷，总是人强鬼不凶。 

日干旺相得时，带德禄神天喜，支传上见鬼虽多，不敢动。任其丁马、迷神三三五五，反为财，身强鬼不侵也。 

陷入其功不可前，马居鸣后自萧然。子宜速转毋轻进，庶使吾功得保全。 

干被上神克，用乘太阴、天空为自陷奇功也，而不前矣。二马居干之后，在传中谓之背马，而马必不可进，只宜速转毋往保功，庶不终败。 

当缚莫缚，缚则有凶，当打莫打，打则有祸。 

用传带绳索杀，是缚人之象，作鬼克干，当缚莫缚可也。用传带羊刃、勾陈为打人之象，作鬼克干，当打莫打可也。必欲缚人打人，必致凶祸。绳煞，正酉逆四仲。索煞，正卯逆四仲。 

合浦明珠何日逢，一木三金三火熔。推事不久复沉蒙，毕竟三回两次中。 

明珠虽逢，课传中一木三金二火，金固为日之财，二火又为日之比。木既生我而亦生他，兄弟争财而金不得专矣。再加劫煞凶神，至争讼不宁而事情多滞。不三回两次，安得顺乎？ 

适遇子木又入水，劫有阴私劫人起。得才又得劫人钱，一路迢迢主有喜。 

木加子，又木得子水相生，亦为木之沐浴地，乘太阴、天后为日之才，又为生气喜气，是与劫人有阴私之情，即得其劫奸而得才，又得其利，一路迢迢也。 

家有祸起，惟父不喜。支子无良，令人生死。 

干父支子，以干克支，是父怒子；干为人，支为宅，支带咸池、劫煞、盗神，是家有祸起，乃子之不良而父欲克之，则子之祸可迨。若支上见生则其罪犹可，支上见死气罪不容诛。 

人有私事，不可以言。子露其风，死遭子残。 

干父支子，干神带劫煞，乘太阴闭口，是父有阴私事，谋人之行，不可与人言。支神反克干神，或与传用以克干神带朱雀、丁神、谩语，是子露风于人而致父之死于非命，岂为孝子？ 

先庚三日后庚三，此日云为进退间。务宜准此自盘桓，马住马行不脱鞍。 

先庚三日，丁也，丁主变动；后庚三日，辛也，辛主外隐之神。丁主动，辛主退，是不进退而盘桓矣。天马者，月之马也；驿马者，日之马也。一马出行，有前往之劳；一马落空，有欲止之机，是一行一住而不脱鞍，遇此欲行又止，欲成又败，安得遂意？ 

有马不行，诸事宜停，子无前往，诸事不成。 

马主动，或落空则为不能行，诸事不成，岂能往乎？ 

上有鬼兮不可上，下有鬼命不可下。中倚一个水木地，上下鬼来终是罢。 

木神作用，上见太阴，是上有鬼不可上也。下乘申酉，是下有鬼不可下也。上下逼迫将何以望？或见木比，或见水生，是有救神，上下之鬼罢矣，余仿此。 

一鬼有情，一鬼无情。相逢何日，解我疑谋。 

课见二鬼，一鬼落空，一鬼克干，一鬼欲害我，一鬼不害我，凶吉不成而我之疑谋说不得解矣。 

一鬼二鬼并立鬼，只要有个好儿子。不分前后事如何，他日家财还兴起。 

课传官鬼虽多，有子旺相，为吉可救。事败复兴，岂鬼多而忌哉？ 

阴空辰戌，用鬼达刑，被人赚脱，谩语无因。 

辰戌乘空阴为用，作鬼克干，若带谩语，主无中生有之事而空脱我之财也。 

论争讼 

两敌相逢是有争，马丁若动起官心。前者输来更得胜，后者赢来便不赢。 

干支相克为两敌，带马丁，官心动摇更变，输赢难定矣。 

连年词讼未经决，却似相持蚌与鹬。当宜推之再过年，宜无视不近岂知识？金氏改下二句云“尚且推之再过年，移远就近宜知识。”意较醒。 

太岁发用为年，如子年发用而丑寅卯连去，为鹬蚌相持，连年不决，不可以近日言之。如子年发用而传入寅卯作月建，是以年之连茹者，则从月论，又不可论其过年也。 

土入木乡争田宅，忌见朱勾并贼劫。详后 

