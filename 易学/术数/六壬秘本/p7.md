<!-- { "loadSidebar": true } -->
传中见相气，与日为财，即主财事。后阴六合，便是妻事。为今日子孙，便言子孙。 

传死占日为鬼并，死兼丧吊墓煞乘，蛇虎玄命丧家事，披刑带煞任须停。 

传中死气克日，披刑煞等，官任上占得，必因丧人而归也。 

囚动日鬼二狱逢，传墓勾蛇雀虎丛，官灾牢禁系狱中，化作空贵反不凶。 

传见囚气克日，重加天地二狱，或传入墓，将见雀等凶。 

天狱，春辰、夏午、秋戌、冬子。一云夏未冬丑。地狱，正戌逆行十二辰，月狱同。 

囚气岁月并飞廉，煞上天赦朱雀兼。官吏终须见赦原，囚与日和藏避占。传中囚死动，岁月二马并大煞，或大杀之上得雀与天赦，定赦原。若囚气与正和，神将无战者，其人占藏避。天赦，正未顺四季。大煞，正戌、二巳、三午、四未、五寅、六卯、七辰、八亥、九子、十丑、十一申、十二酉，即飞廉。 

休动与正墓神并，被刑害鬼病来萦，老幼逢休死之灵，如用官鬼讼之嗔。传中休气动，今日墓神披刑害鬼，主占病。与日何类，便是何等人病。生日为父母， 即言父母老者之类。小儿占得必死。生气才生，休乃老者，故曰死。 

卯酉为格子午关，天罡加处事多艰。加于子卯多阻滞，午酉河津道路艰。 

天罡加子午为关，卯酉为格。子上为天关，午上为地关。卯为天格，酉上为地格。 

天之关格，必因天时风雨之类所格；地之关格，必因路险河涨、关津所格。 

涉害为用得火神，下临壬癸隔江津。土神若见甲与寅，定应阻隔在山林。 

涉害为用，得火神，下临壬癸，水路有阻隔。若用土神，下临甲寅，以山林来向有阻也。 

涉害为用得金神，下临巳午散财因。木神在于庚辛上，衢路兵戈阻隔人。 

更以式中刑害空亡、官鬼旺相休囚消息言之。 

天空乘未井为妖，家内兴灾非一朝。勾陈辰卯讼相抬，血忌来临讼不饶。 

井妖，主家中有宿病之人。 

勾陈朱雀及六合，官事占之未免迍。如乘戌卯丑传上，问病须教泪满襟。 

河魁休旧住河魁，尊长遭殃是此媒。若逢天后阴人害，戌日丑加戌上猜。 

戌日加戌，尊长病。戌日丑加戌同。 

岁临支上人宅迍，下克之时灾更深。支上鬼加主迁动，如逢白虎病伤人。 

太岁入宅，又克支，凶；加支，是鬼，主宅移。 

禄前一位为羊刃，三传日辰忌见临。非官即病脓血疾，加宅作虎血阴人。 

六合乙卯木为之，子孙凶吉忧中推。如临申酉定悲泣，木绝鬼祸逢何疑。 

申酉作六合，子不利。 

天后三传与日辰，天后之阴虎害人，占妻病此验如神，假饶有救死为邻。 

男子占之克妻，假令丙寅日子将辰时，戌加寅为用，占妻病，乃半月必死，后阴作虎。 

丑加戌土作白虎，外人丧服入家中。午加卯上子细家，托人失信事无功。 

寅能生火，卯能杀也。火生于寅，败于卯。午加卯用，庚壬二子日。 

丑加河魁更作空，奴仆为人最叵容。加临支上混一同，未许教君取次穷。 

丑加支上虎临传，田产交加事可占。切须僧道事干连，式中推究意精专。 

午加支上作螣蛇，寅日占来回禄嗟。假饶得免焚其宅，遗祸乡邻乱似麻。壬寅日午加寅。 

巳到天罡定主丧，出门或见哭彷徨。若临干上作朱雀，定知官事与推详。 

巳加辰，为孝服事，或出门途、哭泣事。乙木主丧车，巳为轸星。巳加朱雀，必占灶事。庚辛 

占见蒿矢，巳加辰；癸卯日辰加卯，巳加辰，午加巳，三传辰巳午； 

癸酉日遥克，未加申，巳加午，午加未，三传未午巳。 

巳加卯上意何如？木履弓弩推不虚。加申作阴口舌虞，入官事讼必因朱。巳加卯，以木履弓弩推之，若巳加申作太阴，主阴人和合，中有口舌。若作雀，便言讼。巳加申相刑合，癸亥日是；辛卯、癸未日，巳加卯遥克。 

螣蛇入庙刀铁因，翻作青龙险峻临。申加巳上用为真，古法分明验若神。申加巳，定占刀铁事。若作龙，疑险事。申亥寅，六甲、六丁、六丙、庚寅、丁巳，夜蛇；壬寅、癸巳，夜龙。 

斗加日本名天狱，得是须知卜讼庭。会见贵人并六害，交加之事及相萦。 

乙日辰加亥，乙木生于亥，辰斗罡也，故知占讼。又见贵人六害，主交加牵连。 

午火临亥死绝神，传中丑午害同详。若还临在空亡上，定知虚扰不为殃。 

传中丑午为六害，入空亡不为殃。午丑申，子未寅。 

假令今日是庚辰，太乙为用属比邻。辰日若用起太乙，应在未日巳时真。 

用传与日是妻财，类是阴人反卦猜。更见后阴并六合，妻背夫心仔细裁。 

妻财类，须是阴神及反吟，作如此占。 

大凡远近日何占，用占月内岁寻常。传神旬里不虚言，直日无疑应日前。 

如太岁在寅，发用在寅，则在年内；用起斗建，则应在月内；用起日干，不出旬；用起支神，不出一日。 

奴是天魁与天空，从魁为婢太阴同。妾求天乙若临从，分明花药作仪容。 

壬癸终于艮卦中，事若浮云岂有踪？甲惭乙尤怕到离宫，花随流水去匆匆。 

绝神，木到午死，水到艮病。 

戊己怕逢曲直乡，木旺逢侵忌有殃。庚辛炎上不商量，火忌水神有所妨。 

鬼三合，戊己土知木局，为鬼旺，庚辛日炎上，不利。 

丙丁龙合散人财，勾陈辰神主官灾。白虎魁罡巳午来，中人孝服事堪猜。 

神将自战，龙合属木，丙丁见之，为火出木尽灰烟。勾陈土加卯不得地，魁罡加巳午主孝服。 

进策干谒到侯门，日辰年上贵人存。龙合入传喜气津，蛇虎加之必避奔。 

须是贵加日辰行年，龙合入传，主贵人见喜。蛇虎不出现，纵见亦不喜。 

子午返吟移床房，己巳元武灶两厢。天空加巳灶破损，此言应验不寻常。 

己巳日返吟，夜将得元武，主两处有灶。 

亥日辰加亥用真，退人进口岂佥音？天门在亥天关辰，此法从来不易深。 

体得无淫六害随，娼家妇女不须疑。酉日落空亡酉地，寡妇元来极易详。 

如甲戌旬，以申酉为空亡。 

旺鬼占官属禁囚，相妻争贷死伤忧。囚主讼刑休病愁，此法从来不易求。春木旺、火相、土死、金囚、水休。如戊己日占得木神动，主官事。若传入三光、三阳等课，不得一例断之为官事也。壬癸日占得用起火神准的，若不是妻财，不得一例断之。 

龙为玄武乘牛背，加在日神为用辰。来情定是占走失，甲戊庚戌日为真。 

辰加丑见元武，如今日支干，又是发用。若是甲戊庚三戌日得此课，定占走失。 

辰加酉上作青龙，刺腿之人必是佣。辰还加亥作玄武，贵失终须是败踪。 

刺龙指腿上之人。 

玄武在亥盗难追，在戌须关入墓迷。若带空亡败可期，带马他乡定捕之。 

或临羊刃主残伤，大煞主财落空亡。带死不过三日败，生气出月见其赃。 

元武临羊刃主伤，大杀主失。 

物初主末贼居中，初克中传赃露踪。末克其中囚首捕，中来克末反遭凶。 

中来克末，盗伤捕人、害主故也。 

元乘二马不辞危，跨屋逾垣捷似飞。地户水窗穿窍入，天门楼阁逐绳归。 

地户，坎宫也，玄乘地户，必从水地道来。乘天门，必自天梯绳来。 

玄武天门二马驰，长绳之煞就中推，何必逾墙凿壁回？天窗悬煞入无疑。 

长绳杀，正酉顺四仲，周而复始。 

用起三交罗网同，关隔相并路难通，三者数逢盗易穷，空亡劫反失前功。 

天罗地网卦，易败；空亡，便执捕，亦远遁不获。 

勾陈一神忌落空，捕人百计不成功。若非怯懦赏不克，盗弃旺气难当锋。要勾陈有气。若在空亡，非捕人力不能敌，即赏钱不克其意，不宜勾前。元武旺又得地，则难捕。春占甲乙木为武临寅卯，得也；临申酉，失也。 

武居死气日辰刑，雀来克武盗哀鸣。玄武若与德神并，不须更问贼人名。有德不败。 

失脱逃亡欲问津，但欲玄武即阴神。天乙在前盗伏匿，天乙在后去逡巡。 

路神乘虎物乘阴，败墓赃明官旺沉。路克太阴赃自见，阴来克虎物难寻。 

更看路神干合处，见将赃出定何辰。 

太阴，财也。不墓绝，不在官旺之地，失财物见。欲赃出，以路干合处期之。 

阳罡为墓与日居，中他贼害事非虚。天罡为龙恶人爽，盗不出龙文刺躯。 

罡为墓鬼，与日干并，故主贼谋害。 

日干之神是主人，奴婢却于辰上寻。初传主人逃是末，岁月破空逃损身。 

主克逃者易获，空亡、岁月破，逃者凶。 

逃在临官帝旺乡，回来害主必为殃。勾陈乘处是逃者，勾陈在午取南方。 

看勾陈临何方。如临午，逃者在南方，余仿此。 

子逃父贵子勾神，父若克子子易寻。子来克父多不返，空亡无气去因循。 

勾弟空兄逃外因，弟逃克空兄克陈。递克都是不归人，欲知逃处贵太阴。 

且如阴乘卯，在东方之类。 

课中惟有病难推，月厌作虎加在支。死气入传凶太甚，定知三日死无疑。 

常占主哭声，占病必死。 

虎加生气病传尸，干绝用神竟定衰。未丑加卯目无辉，若占妇人病必危。 

目无辉者，言目不明也。 

玄胎心腹满膨胀，婴儿占之必夭亡。贵坐魁罡须气逆，昏迷元武共消详。 

占病悬胎课，必心腹满闷，小儿再受胎之象。乳食有伤吐泻而死。 

贵作魁罡，北方勾魂之卒已到。即北阴遣卒拿魂。 

龙乘死气夏秋棺，虎作丧门救疗难。若见魁罡本命上，加干为用必归泉。 

青龙夏难飞，季占得为棺椁。丧门加白虎上，凶。 

甲乙之日病来占，天罡加卯作初传。若逢白虎传中现，必是腰疼不可言。 

支刑落空小口亡，六害临宅是忧惶。日德落空尊长亡，若无尊长自身防。 

占小儿，忌支刑，更空亡六害加宅，主啾唧。日德空亡，凶。 

甲日辰加寅用时，定知宅内不和夷。天罡加卯妻应病，寅卯辰年吐不医。 

血支血忌白虎并，家间脓血病缠婴。鬼罡加支伏尸在，虎临日本命归阴。 

白虎加支血忌灾，虎加本命日难产。阙下二句无考。 

天后临日作日鬼，妇人脾血病连绵。若是神后加罡上，妇殴其姑不可言。 

天后加日为鬼，血崩之症。子加辰，主妇犯悖逆。 

蛇入鸡巢虎入乘，女人积气已成形。巳加亥作死气上，自缢伤身在宅惊。 

巳加酉作虎，女人血疴。巳加亥作死气上宅，宅自缢鬼为祟。 

子加天罡作白虎，辛日占病定难医。午作螣蛇临酉上，一体消详不用疑。 

六辛日午为贵人，虽不入传亦凶，亦主长上人不吉。 

