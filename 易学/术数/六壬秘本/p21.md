<!-- { "loadSidebar": true } -->
土入木乡，带朱勾协助杀克干，主争田宅。 

土加水上争田宅，吏神直符临其处。详后 

直符，正戌、二丑、三辰、四未、五子、六卯、七午、八酉、九亥、十寅、十一巳、十二申。 

辰戌天吏守官符，带忧争讼入牢狱。 

辰戌为罗网牢狱神，带天吏、官符，主争讼牢狱之灾。 

申临寅卯有官符，口舌文状主不宁。寅旺官符又见伤，老人争认况财伤。 

申临寅卯，金克木也，若带官符，主有口舌文状之事。定为老人，旺则将衰，又见官符作鬼克干，主老人争财。 

亥上官符不见金，田宅相争外人分。 

亥为用，见寅为破，带官符，传中不见金生，必有外人争田产也。 

囚脱讼释因皇书，德奇仪解赦诏除。 

占讼遇皇书、天诏、天赦、三奇、六仪、天解，主囚脱、讼释、罪赦。 

三奇，甲子戌旬丑，甲申午旬子，甲辰寅旬亥。六仪，甲午、乙巳、丙辰、丁卯、戊寅、己丑、庚未、辛申、壬酉、癸戌。解神，正二申、三四酉、五六戌、七八亥、九十子、十一十二丑。 

土入木乡争田宅，朱雀官符来相厄。卯加居上又克干，破碎相临田宅干。 

土受木克，田宅不安。朱雀、官符、破碎相临，田宅争讼。 

木土官符灾入狱，关锁二神常自逐。水上土下带争风，田宅不安讼相攻。 

木加土上带官符关锁，牢狱灾。水上土下带朱雀官符，主田宅相争讼也。 

木金口舌看相临，破耗钱财劫争起。 

金木相加主口舌，带破碎、二耗主口舌破才。若带劫煞、勾陈，因口舌争讼。 

丑未作勾争田宅，官符刑害空相逐。血光却入蒿矢金，被责公廷见讼神。 

蒿矢见金带二血，勾陈二狱主刑狱。 

血支，正丑顺十二，血忌正丑、二未、三寅、四申、五卯、六酉、七辰、八戌、九巳、十亥、十一午、十二子，天狱春子、夏卯、秋午、冬酉，地狱春辰、夏午、秋戌、冬子。 

支鬼刑干人不安，灾生祸发惹惊官。 

支上作鬼刑干，是宅不容人；带二狱、天吏，主灾祸官非事。 

贵立直符旺身合，多须为吏争相涉。 

寅发用乘旺，或合干克支，必主多须之吏来争。以用传方之。 

贵亥争田官符出，病符阴小灾生异。 

贵人乘亥克干，带官符，主争田宅；带病符，阴小有灾。 

贵戌官符不可亲，知生旧事再还来。 

贵人临戌为履狱，主贵人嗔怒，干贵不见，问讼有忌。若有贵传生，带官符，主旧事再发。 

贵人临未贵人拗，只要奉承心不懊。慎口不争言奉官，一定罪责都不判。 

未主阴而拗性，贵临未，贵性拗也。得此课奉承上官得其欢心，而可无罪也。 

贵人官符来克干，吏官一定讼遭官。 

用乘贵人带官符、天吏来克日干，有争讼之应。 

贵人争讼无明白，不如舍弃归家去。 

贵人履狱主争讼不明，不如归家不争。 

蛇辰官吏为田园，忧哭昏沉有不安。“哭”原本作“灾”。 

蛇乘辰上克干，带官符、狱吏，主争田园；带忧哭 、病符、死气，主昏沉灾病。忧是忧神，灾是灾煞。金氏云，一本作“哭神。” 

蛇卯贼惊见盗神，病煞女人灾祸至。 

蛇加卯上克干带盗神，主盗惊；带病符、女祸，主女人灾。 

蛇戌兵仇争死丧，官符刑害入官方。 

戌恶人，蛇加之，又加劫煞，刑害必是挟仇而争死丧人家之财物。若带官符，主斗打入官方。 

朱寅官符有官讼，若入病符筹火灾。 

寅发用乘朱，带官符，主官讼；带病符、火鬼，主火灾。火鬼，春午、夏酉、秋子、冬卯。 

朱辰官讼见官符，或者吏神至上呼。 

用神乘朱带官符、天吏，主官讼。 

朱巳病符须见病官符口舌相争论。 

巳发用乘朱雀，带病符，主病；带官符，主官讼。 

朱寅官符官讼显，皇诏文书喜信临。 

寅为吏，为衙门，旺乘朱带官符克干，主有吏人讼。又为文官。如克干带旺相，时带皇恩、天诏，有朝廷喜信。 

朱子官符争必生，病符心痛事无成。 

用子乘朱，若带官符，主争讼；带病符，主心痛。 

勾陈乘卯加在辰，上有关神主讼争。德喜加之应有解，终久不和讼不成。 

辰加卯，是恶人临门，更有关、吏、二狱，有讼争；见德、喜、解神，终久不成讼也。 

勾为罗网讼相侵，若入空亡有半惊。 

勾带罗网，主争讼；若入空亡，则有形无实，故半惊。 

勾丁作鬼，入于网罗。之子不慎，沉沦狱窝。 

用勾克干带丁神、二狱、罗网，尤为利害，否则沦狱不出。 

勾陈天牢狱并见，一定牢死家不见。又加罗网在其中，死气相知人有难。 

勾陈用克干，又带天牢、罗网煞、羊刃、死气，主牢死。一有不全，不可言死。 

天牢，正丑顺十二；地网，正酉二辰三午四未五子六丑七寅八亥九卯十戌十一巳十二申。 

勾陈又见二狱神，更加直符走纷纷。须更有卒来提捉，惊怕之时莫出门。 

上勾下水主辰方，刑害田宅相争惶。 

用勾带狱神、直符，有卒来提捉；又水乘辰，用见勾，加刑害，主争田宅。 

寅卯辰乘上有勾，官灾斗打事无休。勾连讼狱胥符会，当有非灾牢狱愁。 

勾陈加吏、狱，主争斗官灾。 

争讼中间争剥贵，虽欲求饶没奈何。 

争讼中见二贵，则讼必经二贵人问。 

劫煞刑伤制贵人，贵人反把我来嗔。不如归避他方去，免得今朝自有刑。 

用带劫煞刑伤克贵，取贵之怒，由是嗔我，宜避逃免祸。 

诏乘劫煞禄堪忧，克我难留头上头。人可预逃方上稳，免得公差下捉收。 

用天诏乘劫煞、羊刃克干，是朝廷赐死之诏，乘太岁尤的。月省、日府、时县定之，无救则逃不得免。若有救并末传有生意，并旺相，远遁可免。 

堂堂天诏出天门，雀使云云禄马奔。上见君皇加宠赠，官上加官荣上荣。 

用亥为天门，加天诏、禄、马、朱雀，传见太岁、月、日昌生干，主封赠加官。 

皇恩天诏天龙战，必有两官相剥弹。奏对君王分可否，受克之人对理难。 

卯日占用卯，酉日占用酉，又人年立卯酉，用起卯酉上神，为龙战。若用上带皇恩、天诏，必有两官剥弹之事，其辨胜负以何者克他，何者旺相，而克人胜他，理直。 

火金德合得平和，其人如玉堪爱多。酉金卯木哭忧会，官符阴私口舌多。 

囚忌加于日与辰，网罗二狱又同临。囹圄不久相缠绕，悔之不及泪徒零。 

旺鬼加之主讼争，官与直符用上行。务宜谨慎免人侵，不见其轮不见赢。 

时当讼神，家有讼刑，更有官符，仇悔不定。刑亥登明，勾带朱官，直符二狱，更临囚死，必有官司，鬼带飞符，身犯二狱，之子不慎，如何不哭？ 

飞符，甲乙申，丙丁亥，戊己未，庚辛戌，壬癸辰。 

午作官符加吉神，诏仪又入禄马临。朱动轻浮为岁贵，壬子曾将此舍名。 

用午作官符，上加吉神，诏仪禄马又临朱雀岁贵，讼不成。 

勾陈临卯加在辰，墓门坟冢煞相临，不是争坟人不足，就是争田价不明。 

辰为墓，带墓门、坟冢煞，带生气是坟，生气是田。勾临卯加辰，是六害克干，主争田或坟事。 

墓门，正亥逆四孟。三坟，即三丘。五墓，即哭神。 

勾陈牢煞若并见，一定牢死家不见。 

骑虎而行，进必思却。 

寅为干，加寅作马是也。又被刑带煞，主有凶，不可进也。 

骑马而进，退而心安。 

午为马，干上加午，必欲求进，却又与支宅作三六合，是忘家也。强行不安，必中途而回，不去为妙。 

一牛二鬼，东走西起。课中金鬼，虽他为财。若非吉将，病哭讼来。 

课中无财，不能化为鬼，鬼多不止哭泣，病讼立见。 

后合出门女见悲，必有阴私人自欺。 

天后六合临亥加卯酉上来克干，或刑害干支，带哭神、忧神，主出门见女悲也。传入太阴，是其悲也，必见阴私之人相欺，岂徒悲哉？忧神，春丑夏子秋戌冬亥。 

有马如龙，有事如风，速来速往，不落沉蒙。 

用日马带飞廉，是有马如龙，带劫煞是有事如风；事既来速，马又催行，必有速事而速成也。 

有马不行，诸事宜停。子无前往，诸事不成。 

马主动，落空则马不行。入蛇被缠有阻，所事不成，宜止。 

行不可行，住不可住，忽然而往，忽然而至。 

此返吟课带马破冲，是不可行。即冲则止，又动不安，是不能住，忽往忽来，疏与事俱无定主。 

午子相掩看加煞，有影无形事还发。 

返吟相冲掩，若再入空，凡事有影无形。若更生气旺相，其事初不成而后发。 

三头两面，一鬼出现，上不为嗟，下不为叹。 

如火日干，亥加卯为三头鬼，巳加酉为四面鬼；一鬼克干出现，余鬼乃传中鬼，自相克。如上克下损才不损人，不足为忧；下克上则伤长人，可虑。 

天空凡事皆为虚，意指其事都不实。 

天空乃虚诈之神，主虚不实。 

得贼被逃，得物被脱，作事不成，有害不实。难可隐匿，物则可藏。 

难捉又走，官星伏吟。求名不成，天空入空，枉用其心。 

用传官星，上乘天空，虚名不成，若乘吉神，不空则有可望。 

官克年神被人骗，必有破耗两相见。休囚方有旺相无，口里无言心里恋。 

年上神是我一年所专之事，空破耗杀作克克之，主破才事。若行年休囚奇应；旺相则无，虽骗不能言。 

空克年神带丁马，奴婢小人怨情寡。必须逃走随别人，一例应防情意假。 

奴婢怨主而逃。 

天空负喜来生合，其年奴婢必添丁。天空发用并旬空，无形无影事沉蒙。 

丙丁己日作本空，吏符相见讼灾他。不见公门人有讼，公门口舌已成空。 

白虎行年上乘劫，大祸灭门羊刃发。必有杀伤鄙赖人，预防豫备免遭法。 

白坐年辰欲出行，忽入空亡行不成。不带丁马游煞准，若带游神要过旬。 

白虎旺鬼，吏关官符，必有争讼，与人作仇，吏神刑之，作我官符。 

白虎乘旺鬼并诸煞，必有官符争讼。 

白牙乘金最不堪，必知论语事相干。二狱网罗官讼发，名罪应知在禁间。 

太常贵人两合生，德禄马喜又相并。迩来定作朝廷用，不是区区凡庶人。 

用乘常贵与年上生合，又带生气等吉，或季命上神带禄马、德神，必非凡人。常作官星合比日，功名是也。若蒿矢见申作用，常与禄加午，午为红心，巳弓申箭，中武举。 

常克行年带破神，必有争夺财亲事。预防不测免其伤，当与则与免悔失。 

