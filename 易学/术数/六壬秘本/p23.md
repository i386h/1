<!-- { "loadSidebar": true } -->
有丁己辛，三传不同，为井栏射。丑日斜冲巳，巳上见亥，以亥为初传，中取辰，末取日。未日斜冲亥，亥上见巳，以巳为初传，中取辰，末取日，此课易欹易斜，不能长久之象。南北相违，占事动则宜，静则扰，难成易破，遇吉祥是将亦遂一半，反复不定。返吟课带刑冲破害，事有两端，远近系心。更相仇怨，反覆呻吟，瞪而复合，疑而不决。事从下起，臣慢君，子逆亲，妻背夫，朋失友，祸生于外人，久动思静。柔日非一事虚，事有两端，事成亦破。占人品，子反父，臣反君，奴反主，卑反尊。占人事我欲如此，彼欲如彼，吉而反凶。占器物则有反交之势，头居下，足居上。 

内外宣淫，课得八专。 

阳日从第一课顺数三辰为用，中末皆日上；柔日从第三课逆数三辰，之地盘上何神为用，中末皆日上。四课不全，不修帷簿，男女混杂；见后合勾武，主叔嫂通奸，兄妹淫乱，上下混则乱，人事混则壅，家不治人不治，事不成，得此者宜正身齐家，备己制物，庶可吉，否则凶。占事混而不专，难成，占行财乘舟则得利。占官不能独断。占物为竹夫人、花木、夜合花。占人鸱子。 

官自为官，民自为民；官占与民，民受其迍。 

官尊民卑，数依于理，故有官数，有民数。官得官数吉，民得民数安，反是则官被贬削罢职，未任者见废死败；民则鬼乘夜位为病，鬼乘日位为讼，鬼加罪责，乘蛇生祸作怪，乘朱是非百出，乘合财喜致伤，乘勾杀伤斗打，乘龙争婚夺财，乘空暗损，乘虎死亡，乘常孝服为乱鬼，乘元武失脱为贼鬼，乘阴有阴谋之害，作后有妇人之离。三灾迭出，八难频生，民何可当也。 

斫轮，卯加申发用，君子得之，有乘车之显，庶人得之，则为囚车。 

高盖乘轩，子卯乘天马青常，君子为章服，庶人为丧服。 

铸印，戌加巳发用，君子悬金印，庶民则为假印。 

吉凶因贵贱而生，可否以尊卑而定，君民不可杂论。若值空亡，乘轩落马，吉课入空，已仕者有阻，未仕者不可攀；吉课失时，已仕者将停，未仕者不可进。加凶丧而带丁马，立远窜。加丧吊而带病符，主丁忧。克太岁为天子不容，害月建为上司弹劾。 

重审下克上凶，将为下民之反告；财神作脱，为贼赃之败亡；细玩自见。岂可以官得民之数，遂以为吉而概不之论耶？ 

不论官庶，时逢富贵，将得时临，平民得志。 

天乙乘旺相临日辰，天以富贵贫贱与人，数固已定，贫贱有时，而富贵亦天意也。数故有官民可同用者，如富贵、时泰等卦是也。官得而吉，民得而说吉，主平民受封，有吉无凶，官民同用此。 

三光三阳，三奇六仪，凶者化吉，吉者愈新。 

用神旺相为三光；天乙顺治，龙合立干前为三阳；三奇好前甲子旬丑是，六仪如甲子旬旬首子为用是。此四课，百事逢之吉，君子得之官职晋加，庶人得之，无计不遂，财利丰盈，病者得之生，讼者得之入狱有救无凶，可推惟吉是定，大吉之课也。 

                            

《管辂神书》卷之十五终 

  

  

《六壬心镜经》卷之十六 

占天晴否日辰发用，见火土将晴，天空晓晴，传中三木多风，三火大日。 

久雨何神辨即晴，巳午螣蛇朱雀并。三传皆土云凝聚，天空霁色映山明。 

龙若乘金当阴雾，火临之处是晴明。从今日至火神为大晴处也，即蛇下是。 

阳即为晴阴即雨，积阴欲霁观阳主。丙丁生旺发用时，壬癸休囚晴可许。 

火神不越东南路，蛇雀又来头上住，须更皎日见晴空，纵有余阴无着处。 

  

占天雨否亥子主雨，勾陈主阴。 

占风候雨征龙虎云从龙，风从虎，用起兼看日与辰。有气带刑来必速，休废空亡略酒尘。 

子卯相加救枯穗子为云，卯为雷，玄合入传滋涸鳞。 

白虎若临加亥子，雨落连绵未有晴凡龙虎所乘神有气则负雨，龙虎主雷电风雨。 

巳作六丁上蛇雀，太冲位下来安着。忽然狂电见飞扬，迅速之时光闪烁。 

戌亥子丑午巳停，火龙下降水上升 

亥子水居巳午未申，谓之水升于上；巳午火居亥子丑寅，谓之火伏于下，主雨。 

主用何须看云雾，忽然雨泽势如倾。亥子为传虽主雨，一怕空亡二嫌土。 

辰戌丑未四维间，密云不雨终何补。亥子退入江湖居，甘泽难逢莫浪图。 

如还临上雨滂沱，顷刻之间泽旱枯盖水升火降方雨。 

虎在东方谓出林，动啸生风孰可禁？更乘小吉为行止，拔木摧林势益森。 

龙旺升天雨骤作，虎旺出林风力恶。如乘囚墓死皆休，风定雨收成寂寞。  

占水涨退否 

水涨伤木欲害民，进退加时看日辰，支伤干吉涨犹速，干伤支吉退因循。 

日辰共损须臾灭，并不相伤水稳下。日辰无相克，水无进退。 

占人宅附入宅占 分宅占 

辰为宅兮日为人，上宅凶神便有屯。 

带杀兼刑来相克，以将言之得事因。辰上神为宅，恶将克日与朱雀并，主官事。与白虎病，主疾病。 

四课四生吉神立，六合青龙福庆生。更视三传知善恶，遍看年上所临神。支傍有人何所主，欲识名之是近邻。推宅之法看日神，若见魁罡必损人。干伤支吉老者病，干吉支伤少者迍。 

附入宅占 

此定新移来入住，看将几时无忧虑。却将月将叠行年，宅上之神问其缘。寅申子午相加及，若是安居水不迁。魁罡是老忧逢祸，卯酉分立忌病缠。巳亥六畜多伤损，丑未遭官必喟然。 

附分宅占 

将宅许人来共住，还向日辰推所遇。上克下兮将利己，下贼上兮须吉彼。 

忽然上下共相生，此中所动亦分明。子之加母无宜受，母之加子会须听。 

宅中有无鬼神 

宅内何知有鬼神，蛇白临年天目因。春辰夏未秋立戌，冬在丑兮殃害人。 

四时冲破将刑合，断其鬼祟定纷纷四时春酉夏子秋卯冬午，更与刑煞合，有鬼神。 

占修造岁内所忌 

凡欲修造及迁移，家长行年加岁支， 

旺墓上头见三煞，此是凶灾不可为孟年酉，仲年巳，季年丑，名三煞。 

行年加岁加其旺，岁煞今年莫犯之。月煞若临其日恶，灾劫两般须要知。 

若还修造开门户，勿使诸神有嗔怒。行年太岁上头看，避忌魁罡及蛇虎 

月杀，正月起丑，逆行四季。 

推月龙 

又须推他为月龙，大吉须知月建中。即看寅上何神在，亥子当头名黑龙。 

若使修家逢此卦，用之修主应其凶。虽用前占无恶将，更以行年加宅神。 

本命上头看所得，第一须知寅及申，胜光神后为中吉，但值魁罡不利人。 

推黄道吉凶 

金匮宜财物，青龙寿命长。玉堂招仆畜，天德合家昌。 

司命人多吉，明堂子更良。若能常择喜，生也获嘉祥。 

黄道所临为吉神，任其修造不殃人。太岁之方犹不畏，况其诸煞及将军？ 

推之常合天罡诀，正七加虚二八寅。两月顺行阳位上，还加三九便临辰。黄道吉。 

天罡黄道建青龙，太乙明堂除可从。传送临之定金匮。从魁天德势消凶。 

登明危下玉堂吉，功曹司命是开通。 

推黑道吉凶方 

胜光下满天地刑，小吉平为朱雀方。上见天魁破白虎，神后临成天狱场。 

大吉俱收元武位，勾陈闭在太冲藏。以上六神名黑道，欲拟修方必受殃。 

犯黑道所生灾 

天刑害畜病颠倒，朱雀官司口舌伤。白虎到临家长狱主损家长，更刑狱事。天空贼害及财亡。 

元武损胎奴婢走，勾陈长妇斗刑伤。若令禳之灾自灭，莫召师巫出祸殃。 

禳犯黑道 

误犯凶神黑煞方，但能修报即消殃。若触天刑理天德，勾陈金匮虎明堂。 

朱雀青龙应逢上，元武即求司命禳。天牢须向玉堂内，依此法行保命长。黑道凶 

天刑害家宅，朱雀斗刑伤。白虎多凶祸，元武货物妨。 

勾陈田宅散，天空人口伤。若能回避得，必不见凶殃。 

占求婚成否后有细断在赴举章之左 

支伤干兮阴凌阴，干胜支兮女有伤。勿尔男家强欲娶，必是幼年焚土香。 

人见否附约斯人果来否 

欲出前途访觅人，看其居处对何神。 

神上值方他用合其人居方上神与用神合，三合相呼见且忻。 

假使他人立戌地，用起加之卯午寅卯戌六合，寅午戌三合，兼宜与用神加之， 

天头地足来加日戌为天头，巳为地足，斗罡加孟定相亲斗罡加孟神是在内，访人在。 

胜光神后宜须待，从魁路上叙殷勤。小吉合进家饮酒甲乙日用末传，小吉主醉， 

柔昴伏吟即隐身柔日昴星、伏吟，是人身藏不见。 

附约斯人果来否 

与人同约来游此，为当已过未曾来。斗系支干及加仲，待之相见不须猜。 

斗在日前兼加季，期人离此去难回。此皆在道占之。 

更值昴星伏吟卦，在家不出莫相猜。 

占主人善恶 

征途日暮前途远，欲寄安宵恐异谋。 

辰是主人日是客，辰上相生吉可投辰上与日相生，若值旺相，主人是长者。 

登明天空将诱我，蛇虎魁罡欲害仇元武是贼。 

从魁胜光宜急去，神后临传进退由。 

见贵求望 

欲谒尊官何处期，青龙小吉可投依。 

斗罡加孟所求攻，临季空回仲许之见六合、太常并吉。如日辰刑害，神将不吉，无也。 

人情虚实 

彼有使来知伪真，加时先看日兼辰。 

辰上之神伤日上，来者言词不妄陈。 

日为来使辰为我，干若伤支是妄因。 

阴空蛇虎魁罡立立在日上， 

五者相逢必诳人如报凶事，视白虎与今日比合，即是实；若报吉事，视青龙与今日比合，即是实也。 

占迁官附求官遂否 

文视青龙武视常与日神相生吉，相克凶；神将外战，在官忧罪累；内战，主官忧疾病测之。文官视龙，三月甲戌日未时占，辰卯寅，用午加辰乘龙，与今日相生，为吉迁。甲至辰青龙得三位，即为三岁期。从戌至辰青龙得七位，为七月期。此日青龙乘午火，火生土，是戊己为日期。青龙加在辰，则为辰时。旺相去三年七月戊己日辰时迁。武官视太常，亦如之。文官春占寅乘青龙，寅属木，木生于亥，至十月始迁。武官春占子乘太常，子属水，生于申，至七月始迁。余仿此。马折足，龙化蛇，最不利。 

附求官遂否 

欲卜求官成不成，须逢印绶马相并。魁常为印绶，马即天马。 

龙常天后成传内，城吏太阴居显荣。传送为天城，功曹为天吏。 

定文武附择日上官赴任 

文武位殊占各别，文要青龙武太常。日辰若内生其将，此选居官得久长。 

