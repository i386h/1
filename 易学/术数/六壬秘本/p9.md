<!-- { "loadSidebar": true } -->
甲申           午未   子丑 

甲午           辰巳   戌亥 

甲辰           寅卯   申酉 

甲寅           子丑   午未 

天门地户，乘神符而涉杜门。玉女扶身，作禹步而乘黄黑。 

论亡匿之人，若遇此，即可通于鬼神也。天门地户，经云：“六合为天门，太阴为地户。逃亡当令六合临日，太阴临辰而出，为天门地户，不可克逃人年上神也。”六合太阴者，天道也，亡人乘之，乃万全。若有九天九地，必万里安。 

又一注：“九天九地各有上下，春寅为九天上，申为九天下；夏午为九天上，子为九天下。秋申为九天上，寅为九天下。冬子为九天上，午为九天下。太阴临九地下，六合临九天上，临杜门而出，逃亡人必免其祸也。杜乃八门中之一门也。此门可以逃遁。八门者，休生伤杜景死惊开。出休门，遇贵人得财。出生门，遇官吉。出伤门，见血光逢盗。出杜门，利隐遁逃匿。出景门，破财，八十里吉。出死门，主死丧哭泣之事。出惊门，遇斗讼惊恐。出开门，逢酒食提挈。 

假令十月寅将，壬辰日戌时，占得小吉临卯为用，此为门户动摇，为因诉讼文字交加，雀乘小吉与日为鬼，事有不宁，逃亡也。中见登明，将得天空，必因欺诈而起。甲申旬，以午未为孤，下临孤而必逃匿，终不能获。末见太冲，将得太阴，下临日上辰上见传送，将得六合，此为天门。壬辰日，秋冬日在七宫，太阴临生门，逃必善终也。 

神符者，《六甲经》云：“每出天门入地户，或出地户入天门，执神符而去。神符者，必以月蚀夜，取牡荆木，或梧桐木，必阴上之木，长九寸，广二寸，厚三分，辰砂书神名字于上。” 

丁神    名     字 

丁卯   九林     阴荄 

丁酉   费       子杨 

丁未   屈       玉 

丁巳   许威    地道 

丁丑   梁立    叔 

丁亥   陆成    陵音 

凡书六神，锦囊盛之，逃时手指前方，玉女者，乃六丁也。经云“玉女左右，远行不及，登天梁者，亦不可极。入地户者，隐无形三城，乘青龙者，一十九里，三翼乙神所福也。禹步者，太乙之正面也。左足在前，右足在后，乃趋三步，或九步是也。初出禹步入也。空之辰难所见也。”又经云：“亡匿者，向其上呼其神名，去则追我，来则藏我，以左手中指画地，取土置地上，又涂鼻、人中，咒曰‘天翻地覆，九道皆塞。有追我者，至此而极。’咒讫，因越而行六十步，解衣服，草置地，以为门梁，越而去，取其半草半障龙回捉，太阴中无人见也。”又经云：“四天者，功曹传送及用胜光，各不欲克今日，是谓阴之阳冲强，亲者必变妖殃，以知天门不获，天门不敌亡人年上神，以知地户不获孤虚之神，不欲见亡人，始日以知，岂不获其神金氏旁注改‘辰’，必定其神，六癸之神不欲克亡人，始云日辰乃建除满平定执破危成收开闭之地，亡人不获，余者皆败。假令二月建卯，辰为除，未为定，所为传相得微审下道至秘要而神参也。” 

发用咸临健旺，举事亨通。支干上带休囚，心怀畏惧。青龙气逢衰鬼，产致虚花。 

吉将主吉，带休囚之鬼克日者，变喜成凶也。假令正月甲子日申时，青龙主钱财之喜，传送乃日鬼，有争讼事也。 

白虎神值生合，忧成吉利。 

白虎主病死，下乘生旺相气，与今日相生、三合、六合，必患人临丧而能复生，乃为吉也。 

命遇不合，由旬内之低昂。 

若式中虽遇三合六合，吉不遇吉者，何由？六甲旬中之空亡，天空不见人也。 

财不进财，奈鬼途之阻隔。 

假令八月丙子日巳时占，以河魁发用，将得天后，中传从鬼，将得太阴，末传传送，将元武，此课主女人二子，隐匿道路财帛，却后贼人当路阻隔，终不得入手，见贼为发用也。 

乙庚怀暗，喜怖巳午。之为双金，木作财星。畏丙丁之见害，奇仪若犯，枯木重荣。 

三奇，子戌旬丑发用，申午旬子用，辰寅旬亥用。六仪六甲旬首发用也，主病者有康吉之兆。 

刑害相临，昏灯尽燎。三刑六害传中见者，灾难解也。 

又值传中光怪，须忧烟灶生灾。光怪神，正月起戌逆行四季，主有火灾。 

索煞伤身，恐有稠林自缢。 

索煞，正月起卯逆行四仲，与蛇虎临并及乘死神者，主自缢。 

死神同立白虎，哭泣临门。 

死神正月起巳，顺行十二支。与白虎并，主有死伤之厄。式中见儿女，即言儿女。若见父母，即言父母也。

井煞相乘死气，凶殃防水。 

井煞，正月起未，顺行十二支。死气，正月起午，顺行。二煞若乘白虎六害而克日者，主落井之灾。若不克者，不死于井中，临危有救。 

奸门天后，妇女荒淫。 

奸门者，正月起申顺行四孟。与天后并，主妇女淫泆。又得昴星、无淫、六合尤应也。阳不备，二女争男。阴不备，二男争女。下克上，三传皆阳，男佞女也。三传皆阴，女佞男也。三传二阳一阴，男争女。三传二阴一阳，女争男。阳神得地，男吉；阴神得地，女吉。 

狱吏天牢，官刑禁系。 

狱神，正月起未，顺行四季。又云，狱神正月从辰，二月戌，十二月周而复始，辰戌起止。吏神，春寅、夏巳、秋申、冬亥。天牢，正月起丑，逆行十二支。恶煞克日，主牢狱官司不利。 

天道见反覆，量动静而游清波。 

天地翻覆，即返吟，凡百事不宁也。 

课象临歧路，见游行而复白玉。 

临歧者，在道路也。详何卦主于远行。涉害、弹射、游子，不可不知也。涉害，主沉滞迟留，蒿矢主日月岁久，不然地理远也，必有交加之意。若用神与日三合六合，三传终始相得，吉辰良将不内战，主外来远信至也。若用神与日比，或临卯酉，游神并不落空亡，游神戏神易至。游神春丑、夏子、秋亥、冬戌，戏神春巳、夏子、秋酉、冬辰。又天驿二马并行人至。又末传为足，若犯卯酉二门，行人即至。天马，正午顺行六阳，驿马，如正月在申是也。 

途中进发，用神临日后盘桓。 

若式中见进神，足动临门，为进发也。路上不见者，盘桓也。进神，末传是。 

发用为期，至日亦同于祸福。 

期，谓行人到日之期也。以发用之神定之。如前入祸福之期也。假如正月占，用起太冲，二月行人至；用起天罡，三月至。 

两途惑意，日辰左右以规模。 

若路途两歧，干吉左道通，支吉右道通。干吉大道通，支吉小道通。 

三路迷心，罡斗用观于孟季。罡临孟，左道。临仲，中道。临季，右道通也。 

昏迷失路，参角堪前。 

若行人逢昏暗，不辨面前路，于传送下入十步，得左道也。参水猿者，申中宿也。斗罡下五十步，得正路也。角木蛟者，辰中之宿也。 

秦吴获膳，房井求泉。 

若遇途中饥馁，大吉小吉下求之得。秦者，小吉之分。吴者，大吉之分也。小吉太冲下逢泉水。井木犴者，未中宿也。房日兔者，卯中宿也。此又论求饮觅水，但消息言之。 

盗若侵财，用神怕伤于日鬼。 

盗者，或式中见鬼克日，返被用事之神克之，其神不能与日为害以为盗也。假令甲日占，用神见胜光，或式中传送为日鬼，受胜光所克，其鬼不能为祸。两暗中为盗，若事克，必偷内财，神克必偷外内。 

贼如同德，游者临畏于更阑。 

贼神者，六甲前二辰是也。假如甲子旬，大吉是也。又经云：“春卯夏午秋酉冬子。”若贼神同元武，主盗贼，不同宫非也。若元武与德神并者，主真武神君。若元武神乘日分之财，为空亡，主遗失也。若日下之财，主破财也。游者，甲己日丑，乙庚日子，丙辛日寅，丁壬日巳，戊癸日申。若游者加日辰，今日至，可畏于更阑。若临后一日，来日到。若后三辰，三日必至。临日前四辰，贼不来也。 

恶煞相刑，见白虎而防刃器。 

若贼神与元武带杀相刑于日，又式中见勾陈白虎，必斗杀伤人伤财也。 

贼神克处，弃天马而谨飞垣。元武盗神同克宅处，入来之方，若盗神同天日马，其贼经所克之方飞垣而跳墙也。若不乘马，必穿壁穴墙而来。若玄武乘天门，必虚空自台阁入来。若入鼠穴，水坑中来。若乘游索煞，主跳帘子窗中，用索悬下，入来为盗也。 

用察始终，可量胜败。武临生处，踪得逍遥。武临生旺处，贼不败。 

察东西而推穷审辨。如元武临丑，则东北之方，认其颜色。 

分远近而追捕根因。 

又视盗所临处与贼人所入之方。如神后数九，河魁数五，自得四十五。不加也。囚死者，以减方之。 

阴推岁建，阴发魁罡。君臣谋陷，夫妇情伤。 

四课连珠，执吉凶而齐动；三传绍旺，迭胜负以频详。 

阴合阳扶诸禁户，私门有喜；贵人用事临房昴，迁转无殃。 

凡所求占须凭事类，有则盈盈，无则荡荡，乃玉匣之贵宝，获天地之灵祥。 

六壬通天鬼翼赋注解卷之十终 

大六壬玉成歌注解卷之十一 

六壬玄妙有灵机，支干神将辨安危。

日为君，辰为臣；日为男，辰为女。干是日，支是辰。辨安危，又看神将加临吉凶善恶言之。

克冲刑破衰休害，七者言凶必定期。

上下相刑，传中相破，发用相害，又是死囚休废气，加干支上及用神者，为凶兆之事。细审一刑、二破、三克、四害、五休、六死、七囚，凡神将有此七者即凶。

德合相生并旺气，吉屯相从福自随。

甲己德在寅，乙庚在申，丙辛在巳，丁壬在亥，戊癸在巳。所谓支德，前五辰是也。

假令子日在巳，丑日在午，又三合六合，上下相生，旺相有气，以上皆为吉庆。如课中见此，又有吉神加临，百事亨通。

将是神兮神是将，若遇青龙便是寅。

天元十二将，贵蛇之类；地元十二将，功曹太冲之类。假令乙丑日见白虎是德神也，余仿此。假令甲子日得青龙入辰两课，为外人入内。青龙在申酉上受克，亥子喜水生木也。

日主尊外并人类，辰为卑幼宅兼身。

日为尊、为外、为己身也，辰为卑、为内、为宅、为物类也。两课有凶战者，主宅中有人作祸。旺相为阳人，休囚为阴人。切忌天目、勾陈、白虎临宅。虑游鲁二都煞者，乃主贼人盗神临宅。又虑魁罡临宅克宅，主亡失事。

占时考校日和辰，是财是鬼是何神。

假令甲乙日得辰戌丑未四辰，为财；申酉为日鬼，主勾连官事。

