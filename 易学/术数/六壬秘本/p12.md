<!-- { "loadSidebar": true } -->
日在东南酉临位，象如日墓行人止，干临西北太冲归，象如日出行人离。 

此段金氏旁改四句云：日干东南喜乘酉，如居西北卯为首。象如日暮思故林，遇晓登程忆家妇。 

用越关移日辰杳，便言两地音书悄。用初天将庙中居，尚在它乡有未了。 

谒人察善恶 

人情莫不有善恶，欲见他时先密察。天官支上急须求，吉将欢忻凶怒作。 

蛇虎勾朱客怒忿，六合虚正非谦逊。天后迟疑意有猜，太阴不明多懒困。 

其余诸将皆和美，独有天空多诈诡，更将日辰细参稽，吉凶离合方知委。 

日若克辰他不出，辰还克日徒疑密。主宾际会致殷勤，暮恶朝欢惠无实。 

他乘吉将来生我，凡有所求皆曰可。我乘吉将复生他，行役徒劳费粮果。 

支上害刑他多故，空亡临着亦休去。君还不信漫然趋，千里相投人不遇。 

辰阳若也克干传，所求为有不周全。用传若把辰阳贼，苟欲相干莫启齿。 

论 讼 

乾则为天坎为水，乾坎相加成讼体。天道上行水下流，情睽义乖斗争起。 

讼之序卦既涉川，讼须理险有当然。欲知课之所由险，大小吉与魁罡边。 

囚墓传生禁者出，生传囚墓狱须入。不然墓贵立干头，害刑残贼危岌岌。 

卦中官鬼要探求，官为官长鬼对仇。其间惟有壬癸日，官鬼长贰别踪由。 

壬则丑正未偏官，长鬼居辰戌次班。癸官正副辰戌别，鬼之大小吉须看。 

贵人此日课中居，天后忽来传上趋，后君无故奚临对，长官受嘱决非虚。 

戌丑酉兮足缠绕，卯子辰兮手缠吊，二血癸卯杖责灾，功曹逢之徒配兆。 

尽说空亡官事散，要须分作两边看，我欲治他忌逢空，他将释然宜遭见。 

官作贵人居日位，直者泰来屈者否。如还寓在魁罡上，易尽吏胥亦乘理。 

天后天门关节彻，天空立用徒众说。太阴居夜事难明，勾陈见合多留截。 

用初官鬼求财乡，如还克命喜相当。若非取索能如意，当定论人得艮庚。 

关日夜用传趋出，切莫便言囚无出。救助不逢刑害逢，乃诉前来如许责。 

官鬼天乙合夜合，胥吏应须同鼠窃。鬼元命阴如为初，鬼既蕃多福斯发。 

财作空亡命上初，官鬼虽藏不容居。多应素有穿窬态，暴露今朝见罪诛。 

官初财末随空亡，债被人逋处不遑。疾造讼迟将理索，谁知官吏又乖张？ 

空亡传外官鬼居，潜克行年患未除。用神空亡虽暂系，有司不久又将趋。 

柔日用罡干支里，或一或二为财起。蒿矢知一重审同，讼岂已之所由起？ 

田六种 

水土既平先播种，农业民生知甚重。欲卜田畴何所宜，品类区分言始中。 

辰为田亩日农人，支为六种干耕耘。灌溉刈获皆由主，禾苗黍稷应从宾。 

支若生干六并宜，干益支时一世亏。日克支时田耗失，支克干时主残衰。 

两头生旺田无损，不然欢合亦平稳。日干更若克初传，黍稷丰季当报本。 

两头或害或冲刑，蹙额何须作颂声。祸生旺相神犹可，囚死为之室若倾。 

贵常六合青龙将，凭生得喜合神上。住在支干更得时，知为五谷丰登象。 

克刑害在支辰表，蛇虎勾空同作挠。蟊蜚螟螽金作侵，浅薄稀疏木作淫， 

苗心烂腐水冤深，禾丛槁旱火仇临。良田亦厄土为灾，丁马飞廉总非良。 

若非疆畔水池兴，也是牛羊践踏来。空亡破碎支所值，不然死气替神至， 

纵然六合相加临，所获它出应也细。支干转煞来临掌，秀而不实空劳攘。 

关闭神巡在上头，徒亦揠苗而助长。传支生干大段宜，纵乘粪壤亦异为。 

日去生传徒费力，不然休耜负来归。支干神将皆为吉，命支破碎空亡泣。 

秋成所获漫丰盈，酬偿逋欠无余粒。禾品分三早中迟，传初是早二中窥。 

三即晚稻不须疑，三传命上悉参推。孰是比和孰乖异，乖异不宜和合利。 

假令亥上首传寅，亥寅作好初丰备。六种稿歉孰为丰，占法迟中早亦同。 

命合火宜红豆黍，金神二麦有成功。丑未准好二麻熟，亥子黑豆稻周足。 

禾苗寅卯木神知，农业先能知祸福。禾生水土欲蕃茂，支干唯怕墓相就。 

传用逢来总一般，定知萎损劳苦救。从墓传生后有实，从生传墓先芬蔚。三传纯粹始终好，何处不周须见疾。 

晴 雨 

此段亦不出《精蕴》。 

云从龙兮风从虎，龙虎信可推风雨。有无轻重欲周知，二将所主宜默睹。 

金为水母巽电赫，风雹为殃同考索。震却为雷兑泽看，丑乃雨师未风伯。 

六合便能为雷震，武亦雨师真可信。传课课中有类神，便向其间详体认。 

龙旺升天雨骤施，虎旺出林风势恶。如陷囚墓死皆休，风定雨收成寂寞。 

青龙若也入江湖，不然庙里止安立。龙既潜藏而勿用，任当尘凡自舞雩。 

虎在东方号出林，啸动生风愁可禁。更逢小吉为行止，折木摧枝祸益深。 

龙若临于申酉方，休死墓绝细消详。焉知万波藏申酉，得此常年雨大滂。 

巳作丁神上蛇雀，太冲位上来安着，忽然狂电骤如倾。雷迅时时光闪耀。 

朱雀螣蛇与六丁，传用逢他卯附刑，加临太乙火乖异，闪电长空霹雳声。 

阳即为晴阴即雨，积阴顾视阳为主。火神有气不为伤，水神囚死晴堪许。 

火神不越东南路，蛇雀又来头上住。须更皎日见晴晖，纵有余阴无着处。 

人言巳午多晴明。或逢蛇雀说责晴。岂知传用归西北，火既潜藏水上升。 

龙入江湖皆游逸，蛇入江湖变化疾。蛇化龙飞雨泽降，龙蛇蟮热晴堪必。此句龙蛇二字，金氏旁改下升。 

龙飞天上雨准度，蛇飞天上日照耀。云龙际会雨常施，蛇尫焉能作云雾？ 

戌亥子丑巳午停，火既下降水上升，立用便须看云雾，忽然雨泽势如倾。 

科 举 

干上广文支场屋，日为举子辰题目。卷轴词章以传论，命词之意同推认。 

干克支兮举子畏，巨题特地来相治。支若伤干当上忧，动遭凌辱难回避。 

支干若是两相和，上下欢愉协气多。或刑或害天官恶，定知藉藉见喧哗。金氏旁改云：纷纷藉枉奔波。 

吉神吉将两无嫌，日上加临旺相全。广文炯炯又眸碧，特进浮华拔滞淹， 

天喜加临年命上，生气有时相助向。龙雀乘阳顺作传雀字金氏旁改乙字。 

文气雄豪高万丈。三传若也同生日，立用当时天将吉。官星与马不罹空， 

独步文场谁可敌？支上生干不作迍，日间举子用阳神日上神属阳， 

文思滔滔如有助，一举成名达紫宸。年命天驿马交驰，顺作三传岁上归。 

刑害不闻象纯粹，淡墨书名四海知。始用螣蛇末见龙，龙头化气更潜通。 

岁君若更来生命，定蹑云梓步月宫。文章关切视朱雀，惟嫌西北为安着， 

住在东南匪替神，语意新奇人作格。天空支位文疏失，武克辰阴途注密。 

白虎伤干语犯时，后阴立用词幽郁。死气死符并墓鬼，或临传首或传尾， 

饶君才学若欧苏，广文意不相忻喜。下贼上兮上克将，日后为传乘旺相， 

阴阳不备德罹空，三刑六害俱休望。日里为传无碍格，更还此类尤光赫。 

命年喜将又相扶，受作蟾宫攀桂客。无禄绝嗣天网张，飞魂魄化与伏殃。 

四绝芜淫反吟卦，占如有此定乖张。 

无禄四上克下，绝嗣四下克上，天网用起占时同克日，四绝午加亥之类，芜淫即不备，飞魂煞正月亥顺支干本日上，伏殃天鬼加年月并用，魄化白虎与死神并日辰年上，天鬼正月起酉逆行四仲，反吟月将与时对冲也。 

干 禄 

仕官先论官与禄，官旺禄旺须发福。失时囚死便堪忧，任汝营求皆不足。 

官禄当分日与命，两处参详言决应。用起还逢旺相神，有求遂意官荣福。 

干乃占人支官品。官品生人福祥准。不劳着意苦求谋，爵禄升迁如骑骐。 

干若生支多偃蹇，调迁居选瓜期远。如言此日已关升，降削难求徒宛转。降削，金氏旁改举刺。 

天驿马临年命上，用起神还乘旺相。顺传岁上作归踪，日边从觐非虚诳。 

支干递互相克刑，又兼武虎官长嗔。又兼武虎，朱氏旁改“得此须忧。” 

传逆更逢丁与马，官当逆地弗如情“官当逆”三字，朱氏改“当知易”，“弗”旁改“不”字。 

传用有神日本忌，父母如存多不利。凶神恶煞又居中，殃咎之来谁得避？ 

干若蒙今月将生，官长信任日加亨。支益干时胥吏美，任从驱役弗乖情。 

岁支月支乘命上，上头和洽无乖累。政声藉藉四方间，不久应须作朝贵。 

日墓如来传上住，不然用向其间去。阴神恶煞又居中，政清庸庸生嫉妒。 

趋部先须视日支，生来干上始相宜。吉将日前为用起，任嘉定易及瓜期。 

贵常雀合与青龙，阳神弃此作传踪。空亡破碎无相值，顺动何忧选不通。 

丹诏今朝促觐忙。封章或欲近君王，天空立用三传粹。顷刻应须见上方， 

占时之上逢日禄。吉神立用欢欣足，瓜期纵有数年遥。倏忽驺吏来相促。 

日命二禄值空亡，用神兼死逆行藏。玄空阴后来相会，失职己官见祸殃。 

官神若也加临替，否则飞廉并破碎。用起来刑年命间，声誉无闻多咎晦。 

日辰人宅 

支上生干福骈集，夏清冬温常自给。百端佳况动中生，一切不虞潜里戢。 

干若生支诸况恶，多应卜筑生乖错。韭盐朝夕苦孜孜，走北奔南多不乐。 

干上支上求边神，彼此交攻必作嗔。干克支须费生畜，支残干必损居人。 

辰神刑害日之表，必主居人室庐悄。门墙焉得有佳宾，更有恶客来相扰。 

墓覆日本真可畏，端犹云雾有遮蔽。百子千孙漫众多，其间宁有可人意？ 

鬼为六合日支中，闺阁潜通外客从。若作螣蛇来损克，恐惊时作内人凶。 

天后将来支上止，所乘遥作日之鬼。从来牝牡不同乘，女掌权衡故非美。 

忽然元武又来并，家内淫风当大播。天后六合同乘课，夫妻鸳侣须分破。 

天驿马来辰上止，螣蛇还又相依倚，久长活计岂曾为？居人不日将迁徙。 

凶神作丁支上歇，瘟疫频频为祸孽。门庭时复作惊惶，若要求安寻别业。 

奴 婢 

人道从来有定分，使令惟可用卑论。第三课里是他家，凶吉便向其间问。 

使令若不忘忠敬，长上斯能享安静。日若生辰事必乖，孰肯欣然从命令。 

动用出入察阴空，天空为仆阴为婢，奴婢因由四处提，祸福自然知仔细。 

