<!-- { "loadSidebar": true } -->
凡仰伏视为用，刚日动行，稽留关梁，男子远行，恐路死。柔日伏藏，不欲见人，更以神将所主，消息决之。 

存亡 

生旺为存，鬼墓为亡，占久出之人，若行年临四季为亡，四孟为存。四季句金氏复注云“陷空为亡。” 

胜负 

上克下利先举，下克上利后时。日被上克尊胜，辰被上克卑负。日辰皆被克，尊卑皆负，或日辰分彼此论亦然。日辰上下互克者负，互生者胜。克日者负，有解者胜。式中反克其救者负。八专在分阴阳喜忌断之。假如己未日己为我，未为他，己所喜者卯与六合，己所畏者寅与木神青龙，喜卯与六合者，同气也。 

幽明 

幽为鬼神，明为人物。夜为幽，昼为明。死鬼死气为幽，克我疾病临身，为鬼神侮弄。星辰运限，阴相扼塞矣。此类生我则造物亨达，阴相资助，命分当也。旦昼为明，生气为明，月将为明，生我则人来扶助，贵贱得情也。克我则盗贼官讼相侵也。 

此下金氏又注一条云：在地盘酉戌亥子丑寅皆为夜为暗地，自卯至申皆为旦为明地，旦加夜地亦不明矣，夜加明地，亦不暗矣。重明为德，重暗为失，看事宜明宜暗详之。 

鬼神 

旺为神，衰为鬼，天乙为神，加刑冲害是猛神恶鬼。 

金刑水溺，土疫木缢，火焚死者，合为亲，不合为疏。鬼之地上之神为方所。如申鬼，申上见酉，为西方之类。 

假如申为鬼，七月占，旺为金神，为岳神西镇，五月占衰为嗽鬼。加刑害为斩死鬼。老少形状，以意决之。 

假令甲申日午乘龙加辰，以午加申为支鬼，是新装神佛之类。来自东南，午乘龙旺，佛为新装，加辰乃火之冠带，神为东南来。 

假令己亥日未时寅加未，乘太阴，主西方神为祟，庙前有小树，兼门破，庙后形势高阜。 

假如戊子日伏吟，取寅为鬼，东北有庙神，两重心愿，其庙在山上，庙前后有树木，上见青龙也。是龙寅三木森然，寅中有土为山，况戊日占是土鬼之上。 

上中下兮看，克下腰脚病死合面，克上头面病坐死，中受克腹病死，克阳面左死，左阴面右死，克上克下，其尸不能僵。返吟，旧病死，老病中责鬼神类。墓为祟，旺是墓神，衰是墓鬼。方所亦看地上墓所加神。 

人物 

干为人，支为物，静为财，带刃为血物，空亡为动物，人有情状、男女、贵贱、亲疏、老幼、色目，具后。 

人物 

子螟子息梢屠染，丑贤长者旧僧尼。寅儒道士曹祝吏，卯术沙门长子宜。 

魁僧牙保凶顽众，将军兵马共辰推。干匠宾朋工作巳，妇人宫妣午厩儿。 

故旧眷属姑姨妹，酒匠笼鹰未是之。医道猎师作面者，市曹铺递并申持。 

金珠匠婢少阴酉，军戌仆从戌夫儿。装塑造楼栏厕直，更为幼子亥无疑。 

器用 

物有新旧多寡器，子为水桶钵缸瓶。巾帽冠带升斗丑，椅桌荐席并祭器。 

碗碟匙箸并寅留，屏枕帐笼箱门户。船舫车舆竹器舟，笛箫琴瑟笙鼓乐。 

枷钮并向卯中求，砖瓦石栏并械厅。墙壁庭院向辰搜。臼杵锅釜筐鼎巳。 

柜厨灶床皆午料，奁具盏盘酒器未。金银铜钱向申游，珠玉刀钱镜问酉。 

锹锄锥剑戌宫谋，圈栏槽榨东司亥。十二支中用意收。 

食物 

辰为盐鲞鱼龙物，子是荤辛鼠燕腥。丑上蟹牛龟鳖类，虎豹猫狸果木寅。 

卯兔驴骡狐共取，蚓蛇蝉蟮巳为真。蚕马鹿獐雀寻午，未雁鸠鸽酒羊群。 

猿猴猱鹏鹅面申，鸡鸭鸟雉蚱酉陈。豺犬狼獒须看戌，猪豕熊狳筵亥云。腥本作星。 

情状 

干为外饰，将为头首，神为体形状，以肖类。 

假令戌为玄武，贼人犬形头尖。丑牛形头大，眼目粗糙之类。 

又云，寅矮美髭，卯瘦，辰长面方，巳瘦长，午斜视方长，未短小，申酉白须黄，亥肥丑轻小眼，亥子黑色，寅卯青，申酉白，巳午赤，未黄赤，辰黄青，丑黄白，戌黄黑。天乙细小，蛇眼小额尖，龙好髭须，虎头项短，天后清疏，太阴骨细，勾陈丰肥，太常额宽，玄武丑，天空老大。 

性情 

天乙庄重蛇阴冷，雀轻俊青龙文足，六合慢善，太常典雅，白虎威严猛鸷之类。 

装饰看遁干，甲乙青衣之类。 

欲知带破不完全，鬼贼相冲内去看。凡鬼上下所乘之处，若见冲克，或上下重叠交战，必主其人不完全。干战主伤头面，支战主伤手足。若得申鬼，当建丙，即须头面不堪见。 

男女 

纯阳男，纯阴女，一阴二阳男，一阳二阴女。若阳神临阳位是男，阴神临阴位是女。更上下不比，看贵蛇朱勾青克白是阳将，后阴空合常是阴将，不消建干。纯阳二句前金氏注云：小六壬反此推，一阴二句同。 

贵贱 

旺气为贵，衰气为贱。天乙为贵，螣蛇为贱。太岁为至尊，月建为台省之类。皆旺气也。然而得地为贵，败绝空亡之地为贱。经云：“贵人坐印为有禄是贵，败绝空亡是贱。贵人坐印，甲以乙丑为贵，丑加申，是壬申为坐印，是有禄之人。”又如甲子日以辛未为贵，未加辰，见戊辰为坐印，戊助辛鬼克日，是有禄之人来害贫贱者。如庚寅日遁丙在戌，戌临亥，是火绝亥，鬼居亥为贫，是贫贱之人来害贵者。 

亲疏 

合亲，不合疏，日与辰自然相须，不可分为二歧，盖日是人，辰是宅，岂有有身而无归栖之所耶？故知三传中，但与支合者便是我亲。 

老少 

孟为少，仲为壮，季为老。看所临地上，又看有气为少，无气为老。 

新旧 

旺为新，衰为旧，详见六亲新故中。 

多寡 

甲己子午九之类。上下得者为并，旺相为倍，休囚为减。假如乙亥日以丑为财，乘蛇，丑八蛇四，八四相并，为三百二十也。只用神将，不用地盘。方华谷云：“参之天将所因之事，可以考求。以神多寡之数有定故也。子午九，丑未八，寅申七，卯酉六，辰戌五，巳亥四，上下参合，其数可知。至如上寅而下子，七九乘之为六十三，旺相多倍，囚死减半，休当十六之本数，岁月值建而多加之。十六之数，于寅子言。后九、贵八、龙七、合六、勾五、蛇四、雀九、常八、虎七、阴六、空五、元四。” 

附： 

水 火 木 金 土 

一 二 三 四 五 

羽 徵 角 商 宫 

方所 

亥子为江湖，寅卯为山林，丑田，未井，午市，巳窑，申为囤场，戌为营寨，辰为衙庭，酉为城郭。 

宅舍： 

子为房，丑壁，寅过路，卯酉门，辰积壤，巳厨，午堂，未园圃井，申过路长道，戌浴堂，亥厕水沟。又上下相加取之，假如丑加亥为桥，未加亥为井，亥加定为楼台之类。 

占盗逃踪由： 

以用神为方，中传为去处，末为所止之处。又逃者初出门外，刚责中，柔责末，为止处。假如壬刚午日，中传卯，主贼人门前有大路，两边垂柳成阴。丑加子金氏旁注云：未加中，住前有大坑，有桥真入门前路。如戊刚申日卯酉上，主门前有大驿路金氏“卯”旁注“末”，“酉”旁注“中”，巳日平头杀，是僧家。 

乙柔日看天罡加处，主贼家住有竹木藤蔓，草木缠绕之处。用贵人并三传俱在日辰前，主占人住前岩。金日纳音遥寅日艮为山，若三传日辰亥子水，前有池塘，如壬癸申酉日主溪涧众源，随水势直下。戌亥相加，在蹊岸滩碛之隐所。寅卯木居日辰前，地名前山前坞，亦名东村。加南南村，加西西村，加北北村之所。用日辰三传俱贵人后，其贼家地名后坞，对见丑为田，后郭后山；见寅卯为后坞，见申午为后路，亥子为后塘，申酉为后坑，后塘后源。若庚子辛丑纳音土，赃物藏于土窖；若甲子乙丑纳音金，甲午乙未金，皆滋碛砂石土。若润下水，必折东。三日后，自西转东。凡辰戌丑未四墓，主坟窖穴宝。又子为溪，亥为陂，戌为滩，只如戌酉申三传占外妇，走西北角，近谷边。戊己日为陂头，壬癸日为古溪，癸日丑为流窦；若旧太岁为古塘古溪，新太岁为新塘新溪之所。卯为竹木，寅为大林，卯为木为井，加土为车，加未为园林，加辰为山岗林木，加丑为坟林，加戌为溪塘，加丑为田野，加亥为草泽，卯加戌，旧屋接新，加申欲动，加子加酉崩废屋下。子加卯，望东北方有人修屋及门户，卯加午，妇人家藏，卯乘元武加申上，逃者必在西南方城市中藏。 

地名 

破者，损也。亥破寅，纳音水日，为破塘破溪。纳音土日，为破山崩石之名。午破卯，火日破屋，水日溪，辰破丑，主破田荒坟之所。谚云“破者，废也。”酉破子，崩摧山石之所，水日滩碛古潭，丑破田，辰古冢，戌废窑，未夏天井。纳音即甲子乙丑金，丙寅丁卯火是也。 

刑者，险崩屈曲荒废也。如寅刑巳，若元临寅，主贼在破山中藏，此论甲乙日也。若金日巳申，为山石。戊日主叠土处，藏崩陷之所。申刑寅日山险坏，林木之下，藏樵夫小径，屈曲之中。丑刑戌，古坟丘冢之中，戌刑未，旧荒废园圃，或有古井藏匿。 

冲者，横也。亥子为横塘横溪，丑寅为横山，丑未为横田横丘之名。辰戌为横岗横陇；寅申为横石横岗；返吟为远，水日寅申冲为西溪西园，丑长田未南田，加亥加巳新田拗地，弯曲之所。未加丑古田，或加辰古椁。 

害者，直也，为长也。申亥为直源长塘。酉戌为直岗直陇。子未为直溪直塘，长溪长畔。丑午为长桥直坑。 

六合者，双也。卯戌为双峰，子丑为双溪双塘双桥，寅亥为双林双塘双坟，辰酉以新合旧，新冢溪涧之所。巳申为双路，双破损屋宅，新坟之所；午未为双池，园亭，台阁所藏。 

三合者，三也，参差不齐也。寅午戌地名三峰，岩石穴窦中；亥卯未园林野基，居东；纳音水日为三湖九江之所。申子辰为三溪三塘，始自西南，三日后定东也。巳酉丑为三坑三峰三陇之下。 

远近 

知一伏吟近，返吟远。又远近用关梁，春寅卯辰以后丑为关，前巳为梁，即如元武加巳上，为五里内之数午未上。夏巳午未以辰为关，申为梁；秋申酉戌以未为关，亥为梁；冬亥子丑以戌为关，寅为梁。关内为近数，关外为远数。关内十里以下，梁上五里以下，过关外又增，数有远近推之。三合主三日百里外；六合，主五里、五十里。木三里、三十里。梁上近数，土主五里，木三里，金四里，火二里，水一里。关外远，润下三百里，炎上、曲直、稼穑、从革二百五十里，游子远去千里。天罡为阳关，三传过辰上，主去远。河魁为阴关，三传过戌上，主远去。远道可上下相加，如戌加申，戌五申七五七三十五里，三百五十里远。若旺相倍而增之。用神囚死，因而减数。三传日辰见六丁及马、太阴、太乙、神后主逃者远，不可追也。 

