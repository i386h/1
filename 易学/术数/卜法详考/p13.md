<!-- { "loadSidebar": true } -->
　　朱雀白虎两爻动　　其年可断有蝗虫
　　兄弟爻发鬬垒者　　因事交加到讼宫
　　春蚕
　　占蚕健旺有春才　　足大头尖是福媒
　　问祸皆依占病诀　　庚辛发动主僵灾
　　其二
　　一种二室并蚕妇　　三是蚕身四筐足
　　五为茧子及抽丝　　若问食叶木爻主
　　龙为一眠为种雀为二眠勾为三眠蛇为四眠虎为茧武为丝
　　出行
　　头野身空出外优　头囘身就主归求　润荣象正多财寳碎杂形乖定不周　甲已申酉最为头　乙庚午未不须求丙辛辰巳何劳问　丁壬寅夘一塲忧　戊癸不须逢子丑时值空亡万事休
　　其二
　　出行最忌往空方　　身促枝横主路伤
　　甲已申酉来截路　　日辰扶克始相当
　　其三
　　欲问行商何日归　　须于干上察时期
　　心中明朗卦形震　　陇头频听马蹻嘶
　　其四
　　头纎足动身宫靠　　行客思归可应期
　　头野身空足折折　　变迁他处未回归
　　求官
　　进士求官及问名　卦爻健旺润洪情　头足相当官鬼旺足开应变矜而成
　　其二
　　健旺生枝就任陞　　休囚有患在中庭
　　子孙若动官难显　　父母爻空职不成
　　其三　科举功名
　　卦讼求官騐正形　　怪竒异路得功名【皆取官爻旺相第一】龙虎凤鹤侯王相　　杂类兴隆孙子荣
　　其四
　　灵芝木兆君臣会　　异路功名封相位
　　举子黄甲有陞除　　三人同歩丹墀贵
　　胎孕
　　父母爻为孕妇人　　子孙爻是小儿身
　　父母旺相孕妇吉　　子孙旺相小儿荣
　　其二
　　孕产成娩两不同　　孕妇安而产室空
　　成卦只宜占孕事　　娩爻可待产时通
　　其三
　　休囚为阴旺属阳　胞中男女可分张　子落空房小儿死父母空兮孕妇亡　父母子孙俱旺相　小儿孕妇尽无妨静则应迟动则速　限期祷祝日推详
　　其四
　　巨龙游海凶中吉　　猛虎伏冈吉内凶
　　头尖足映无殃祸　　福德交加子必重
　　其五
　　胎孕大利撺火鎗　　身光体滑无凶祸
　　财爻乱动促断凶　　依法推之随处可
　　词讼
　　我讼他人曰兴讼　他人讼我曰被讼　兴讼喜要官鬼旺被讼却喜官衰用　彼此须观两卦中　两卦相似事和同左边动旺吾先胜　右起丰隆他有功
　　其二
　　讼言胜负分尔我　　我讼他人官旺可
　　他人讼我官鬼平　　若旺生枝定招祸
　　其三
　　头旺身滞并足落　　蒙昧之时囹圄恶
　　两形相似一般般　　必定迁延难解脱【凡词讼皆占二方】
　　其四
　　身蛀虎动有虚惊　三乡皆损祸非轻
　　六爻不动足平直　公讼无兴门户清
　　其五
　　偶然鬬殴恶兴公　足起头低事不中
　　三形动旺防鬬敌　两边无力总成空
　　其六
　　见官不用揷花枝　才揷花枝被勘追
　　身复有枝生白虎　血光纒染带忧悲
　　其七
　　木兆生枝来葢头　三隣门户有寃讐
　　暗中带箭交加发　进退纒绵难罢休
　　其八
　　身下生枝来漏身　留连牵惹别途侵
　　若还足管终难了　头官乡案吏嗔
　　捕盗
　　捕盗须观官鬼乡　两边衰旺要分张
　　我衰他旺应难得　我旺他衰定是强
　　其二
　　问赃必要看财乡　财动之时迁变赃
　　旺动必然当发露　休囚财气落空亡
　　其三
　　旺处生枝并有蕾　定知报信有人来
　　休囚蛀折生枝起　走透难寻更莫猜
　　其四
　　白虎旺动防抵敌　血光之患定无疑
　　若问其方看动位　甲乙居东依例推
　　其五
　　前爻发动利于公　后象髙强私却通
　　上下俱兴防鬬敌　两边无力总成空
　　其六
　　若问神财有走失　财安足管未能出
　　戊巳生枝贼走亲　五乡精细谈虚实
　　其七
　　头伏足伏贼埋赃　似有不发欲变赃
　　枝头髙昂不能出　枝若低头在近旁
　　其八
　　若问贼徒人物様　便把六神为貌相
　　推详木火水土金　便识住居并所向
　　其九
　　大凡走失不宜占　诚恐宫司有滞粘
　　何故吉凶明不得　一人欢喜一人嫌
　　疾病
　　甲乙枝爻若发动　忧疑悮食兼头疼
　　惊恐怪异从外来　寺观看花东方从
　　其二
　　丙丁枝爻若发起　口疮赤眼并促气
　　若不失饥并食伤　咽喉有疾难医治
　　其三
　　戊衰生枝兼有曲　脾家受喜防惊搐【其下当有己庚辛壬癸或遗亡】

　　卜法详考卷六
　　钦定四库全书
　　卜法详考卷七
　　礼部侍郎胡煦撰
　　卜【古法彚选】
　　古者卜之法先须选葢其体有俯有仰有前弇有后弇有左倪有右倪之别其色有黄青白赤黑之别葢俯者天其色【周礼名灵属】仰者地其色黄【周礼名绎属】前弇者东其色白【周礼名靁属】右倪者北其色黑【周礼名若属】
　　及秋取而杀之至春而干乃衅而藏之卜时乃去其上甲存其下甲其下甲之外有黑膜一层临卜乃用契刀于腰金之上一方中刻为方形去其黑膜此外尚有六处近上首之一乂近下尾之一乂并近四足之四乂皆须用刀刻之葢板之下皆有横直之文其正中直文通于上下名曰千里有此一文然后有左阳右阴之别横文约有五道五行之象也左右各五天干之十数也五文之空左右约十二方十二支之象也上一文斜出而抱首若或直出名曰冲天是之谓王此最贵者也其左右墙中有二眼者其次贵者也或左有右无左无右有者曰相曰将皆贵也下一文斜出而抱尾其中平直止有三文三文之中止有两大方以中文界之上下各四以应四时其中文为腰金腰金之下为兜财凡卜必在腰金之上一方分为左右二方左名甲乙右名丙丁其甲乙以金论丙丁以火论何也葢覆而视之甲乙虽属左方以之正形论则原在右右金方也故左之甲乙为金丙丁在右而以火论者南方故也葢腰金上下之四方分主四行左之下水也左之上金也右之上火也右之下木也如以五行之理论则各就本行而分子父财官如照史记经所卜则但论首身足三处而已古者开之法必分四时冬开后右春开后左夏开前左秋开前右今不论四时皆开前之二方然所开之一方亦必有上下左右亦当因所开之时而先开其方呉中卜法卜一事则开甲乙一方二事则兼开丙丁如两人共谋之事或以已求人之事则兼甲乙丙丁二方皆开之矣三事则并开腰金之甲乙四事则并开腰金之丙丁五事六事则并腰金之下横名为兜财者亦开之古法如止占一事则视四方之畧髙者而占之尤属极验周礼所以有视髙之说将卜之时又必五行全具以碗盛水置钱于中用木界尺二架于其上然后置板焉刻者向下而近肉者向上以三一丸灼之钱为金界尺为木碗盛者为水炙者为火成灰则土也而五行全矣火力既至必有烟煤黒色形焉忽觉咋然有声其板拆矣拆之所见其中为身逼近千里者为首舒而向外者为足然后观其身首足之俯仰平直并其方位之五行以卜其吉凶焉又一法专论五行以别财官父子而以旺相冲动论之又一法分为四象而以衰旺论之又或观其尖圆直曲平而以五行论之【皆古法也】不可执一
　　既占其拆矣乃以绳约其拆处以香火供之必待三日而拆始复合然后埋之如不及三日板仍复有声是犹有未尽之言也当再卜之
　　三一丸炭屑一两铅粉三钱拌匀用肉和而成锭其粗如筯其长三四分晒干藏以待用用时以火烧之待其透明然后置于板之上以灼之
　　刻之刀形扁而方约长五寸厚二三分正中如斧形磨为刃其拆分身首足三处而论身者事之干也贵乎平直刚健洪润明净者吉也或折折乖违衰抝枯朽及夹丝拖坠纵横促漏皆不宜也首者事之始也其平直髙昂回就有情者吉也忌浑蒙漤低伏临野及俛垂戴白者不宜也足者事之终也其开豁飘扬浮脱阳之类也动象也肣管落滞阴之类也静象也宜动宜静宜发宜收各有所宜故吉凶亦异枝生于上下者也首身足皆有之然亦各有所宜蕾则枝之短而微圆者也若化龙若华葢若仙人上马仙人过桥鹁鸽驼铃之类皆吉也否则为上累上累则非宜矣又有内已外人内男外女之说女本内也而谓为外婚姻之女自外而入也又有交易图谋征战约请婚姻来往彼此相接之事则甲乙丙丁二方皆开之以甲乙为我丙丁为人停匀则两吉一髙一低一强一弱则一吉一否
　　总断
　　甲乙【金兆】　其形象一以头髙身旺足管为正形倘有不然者是之谓抝斯为动矣抝者身首足不相应也
　　丙丁【火兆】　其形象丁头足齐平头大尾小是为正形有不然者是之谓抝斯为动矣又头足乖亦为抝又卦体静逢日之干为动
　　腰金甲乙【水兆】　头平身直足管如蛾眉覆月始为正形有不然者是之谓抝斯为动矣
　　腰金丙丁【木兆】　宜头深足旺蛾眉正形有不然者是之谓抝斯为动矣
　　上乡木兆【一名坐脉】　宜如木形而活根柱坚牢而粗始为正形有不然者是之谓抝斯为动矣【此枝之下大上小者也】
　　下乡倒龙【木兆一名悬针】　如倒挂龙如悬针其正形宜直而活有不然者是之谓抝斯为动矣【此枝之上大下小者】
　　兠财【二边俱是火兆】　要头起身重足发如仰月又如船载物是为正形详其爻占断其吉凶
　　金以甲乙为财丙丁为官戊为父已为母庚为兄辛为弟壬为子癸为孙又甲为妻乙为妾皆自首至足分别论之如不与正形同是为抝动
　　火以甲为父乙为母丙为兄丁为弟戊为子已为孙庚为妻辛为妾壬癸为官皆自首至足分别论之如不与正形同是为抝动
　　水以甲为子乙为孙丙为妻丁为妾戊已为官庚为父辛为母壬为兄癸为弟皆自首至足分别论之如不与正形同是为抝动
　　木以甲为兄乙为弟丙为子丁为孙戊为妻已为妾庚辛为官壬为父癸为母皆自首至足分别论之如不与正形同是为抝动
　　分断甲乙金兆
　　凡占首为事始首若髙昂仰起则作事有势身为事干身若平直厚重则作事有力足为事成足若振起髙昂则末后有势然亦有宜有不宜葢事至成终乃收敛之地则又以肣管低垂伏临平直为妙葢髙昂仰起者动象也肣管低垂伏临平直者静象也宜动宜静各有所宜如占病足肣者生足开者危行者足开至足肣不至占出行足开行足肣不行有求足开得足肣不得系者足开出足肣不出占病足开而危者内髙外下也头仰吉头伏凶静应迟动应速　外者人也内者我也外者女也内者男也凡头足乖违身中摧折及夹丝或如破器并头足带白皆非吉也
　　头髙足低主前荣后辱占财福只初限为佳
　　头低足豁占病凶又主破财若身旺而低则吉处藏凶头髙足管身平占嵗大稔诸事皆成
　　头髙足管身乡勇猛利于进用最忌身促
　　头髙足落主始勤终怠更若身空窈窕诸事难成【窈窕细也身空即是旬空】
　　头直足直而身动更带昏蒙占病主邪气相干
　　头伏足起占行人来速占病利女不利男
　　头伏足伏事多忧滞占行人不至占病凶
