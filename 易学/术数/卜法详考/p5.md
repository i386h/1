<!-- { "loadSidebar": true } -->
　　一卜禁日子亥戌不可以卜及杀日中如食已卜暮昏之徼也【索隠曰徼音呌谓徼绕不眀也】不可以卜庚辛可以杀及以鑚之常日旦袚【索隠曰袚音废又音拂】先以清水澡之以卵祓之【正义曰以鸡卵摩而祝之】乃持而遂之若尝以为祖【徐广曰一作视○索隠曰祖法也言以为常法】人若已卜不中皆祓之以卵东向立灼以荆若刚木【索隠曰按古之灼取生荆枝及生坚木烧之斩断以灼】土卵指之者三【徐广曰土一作十一○正义曰言卜不中以土为卵三度指之三周绕之周厌不祥也】持以卵周环之祝曰今日吉谨以粱卵焍黄【索隠曰粱米也卵鸡子也焍木也音次第之第言烧荆枝更逓而灼故有焍名一音梯言灼之以渐如有阶梯也黄者以黄绢褁粱卵以祓也必以黄者中之色主土而信故用鸡也○正义曰焍音题焍燋也言以粱米鸡卵祓去之不祥令灼之不焦不黄若色焦及黄卜之不中也】祓去玉灵之不祥玉灵必信以诚如万事之情辩兆皆可占不信不诚则焼玉灵扬其灰以徴【当是惩字】后其卜必北向龟甲必尺二寸
　　卜先以造【音灶】灼鑚【索隠曰造谓烧荆之处物若木也】鑚中已又灼首各三又复灼所鑚中曰正身灼首曰正足【徐广曰一作止】各三即以造三周祝曰假之玉灵夫子【索隠曰尊神而为之作号】夫子玉灵荆灼而心令而先知而上行于天下行扵渊诸灵数箣【徐广曰音防○索隠曰数音所具切箣音近防或刺是防之别名】莫知汝信今日良日行一良贞【徐广曰行一作身】其欲卜某即得而喜不得而悔即得发乡我身长大手足収人皆上偶不得发乡我身挫折中外不相应手足灭去【煦按挫折者短小不得舒展也】灵卜祝曰假之灵五筮五灵不知神之灵知人死知人生某身良某欲求某物即得也头见足发内外相应即不得也头仰足肣内外自随可得占【按此三字羡】卜占病者祝曰今某病困死首上开内外交骇身节折【按身节折当是两断之折】不死身仰足肣【肣谓兆足敛也】卜病者祟曰今病有祟无呈【按当落兆字】无祟有呈兆有中祟有内外祟有外卜系者出不出不出横吉安若出足开首仰有外【谨按横形属土横吉安即横折而平者也静象也外者有余扵所刻之分也】
　　卜求财物其所当得得首仰足开内外相应即不得呈兆首仰足肣【谨按下仰字或当为俛字肣也者俛而微缩者也史记止言足肣而呉中卜法低伏管落垂尖皆肣之类也史记止言足开而呉中卜法髙仰发豁飘扬皆开之类也】
　　卜有卖有买臣妾牛马得之首仰足开内外相应【相应者或内外均也】不得首仰足肣呈兆若横吉安【谨按下仰字或当为俯字史记止言首仰而呉卜中髙大皆仰之类也史记止言首俛而呉卜中低伏皆俛之类也】
　　卜击盗聚若干人在某所今某将卒若干人徃击之当胜首仰足开身正内自桥外下不胜足肣首仰身首【徐广曰一作简】内下外髙【煦按内为已外为人桥也者内髙外下之象内桥外下我髙而人卑也故胜内下外髙者反是故不胜】
　　卜求当行不行行首【或落仰字】足开不行足肣首仰若横吉安安不行【横安静象也横之为象以方圆平直论则为土】
　　卜徃击盗当见不见见首仰足肣有外不见足开首仰【谨按有外者拆过其墨也】
　　卜徃盗见不见见首仰足肣肣胜有外不见足开首仰【下肣字羡此当是上文重出或司马杂集诸书之文故一二字微有不同】
　　卜闻盗来不来来外髙内下足肣首仰不来足开首仰若横吉安期之自次【末句不可解】
　　卜迁徙去官【此字当羡】不去去足开有肣外首仰不去自去【自去二字当羡】即足肣呈兆若横吉安【外首仰或大者向外也首向外则足向内故为去象】
　　卜居官尚吉不吉【当少吉字】呈兆身正若横吉安不吉身节折【若木枝之折两开也】首仰足开【横静吉之象节两开之象开行象也煦按此止以静正为吉也】卜居室家吉不吉吉呈兆身正若横吉安不吉身节折首仰足开【此以静正为吉故不欲开】
　　卜嵗中禾稼熟不熟熟首仰足开内外自桥外自垂【颖实之象也】不熟足肣首仰有外
　　卜嵗中民疫不疫疫首仰足肣身节有疆外【有字或折字之讹疆外者外疆则内弱也】不疫身正首仰足开【此舒泰之象也】
　　卜嵗中有兵无兵无兵呈兆若横吉安有兵首仰足开身作外疆【此下或落有字】情【身作者惊动之象外疆者兵冦之象情字或讹或有缺文外兆图云有情者回头也】
　　卜见贵人吉不吉吉足开首仰身正内自桥【皆舒防之象】不吉首仰身节折足肣有外若无渔【皆挫折别图之象下占同呉卜有钓竿形及罗网形恐即渔也当更详之】
　　卜请谒于人得不得得首仰足开内自桥不得首仰足肣有外
　　卜追亡人当得不得得首仰足肣内外相应不得首仰足开若横吉安【足肣不能行之象内外相应得遇之象足开行象横阻象】
　　卜渔猎得不得得首仰足开内外相应不得足肣首仰若横吉安【与上占同但上以得为足肣不得为足开此以得为足开不得为足肣耳】
　　卜行遇盗不遇遇首仰足开身节折外髙内下不遇呈兆
　　卜天雨不雨雨首仰有外外髙内下不雨首仰足开若横吉安
　　卜天雨霁不霁霁呈兆足开首仰【舒展者属阳】不霁横吉【収敛安静者属隂此上乃古者分类占拆之法】
　　命曰横吉安以占病病甚者一日不死不甚者卜曰【此当是日字】瘳不死系者重罪不出轻罪环出过一日不出乆毋伤也求财物买臣妾马牛一日环得过一日不得不得【此二字衍】行者不行来者环至过食时不至不来击盗不行行不遇闻盗不来徙官不徙【皆静象也】居官家室皆吉【宜静也】嵗稼不熟民疾疫无疫嵗中无兵见人行不行不喜请谒人不行不得【此上三句当有讹误】追亡人渔猎不得行不遇盗雨不雨霁不霁【谨按此横吉安一象之总占也横吉安者首身足皆无开仰之形故其象为静其应在一日之内过一日不应矣环旋也命曰之上古当有图或作史时已失之】
　　命曰呈兆病者不死系者出行者行【此欲出行也】来者来市买得追亡人得过一日不得问行者不到【此占来人也呈兆之象无眀文前曰来者来此曰问行者不到不可解】
　　命曰柱彻【柱者立木也】卜病不死系者出行者行来者来而市买不得忧者毋忧追亡人不得【此象或直出而食墨者也】
　　命曰首仰足肣有内无外占病病甚不死【内强也】系者解求财物买臣妾马牛不得【外不应也】行者闻言不行来者不来闻盗不来闻言不至徙官闻言不徙【外不应也】居官有忧居家多灾嵗稼中熟民疾疫多病嵗中有兵闻言不开见贵人吉请谒不行行不得善言追亡人不得渔猎不得行不遇盗雨不雨甚霁不霁故其莫字皆为首备问之曰备者仰也故定以为仰此私记也【煦按故其莫字之下当是古注未删而误存其半也莫字亦误中熟者半熟也雨不雨齐不霁或兆之朦昧不分者也】
　　命曰首仰足肣有内无外占病病甚不死系者不出【与上文不同】求财买臣妾不得行者不行来者不来【与上叚同】击盗不见【比上叚多此句】闻盗来内自惊不来【比上叚少一句】徙官不徙居官家室吉【与上文不同】嵗稼不熟【与上文不同】民疾疫者病甚嵗中无兵【与上文不同】见贵人吉请谒追亡人不得亡财物财物不出得渔猎不得行不遇盗雨不雨霁不霁凶【此与上文似重出而中畧参差或史记杂取两书而并存之也】
　　命曰呈兆首仰足肣【后有呈兆首仰足开之象】以占病不死系者未出求财物买臣妾马牛不得行不行来不来击盗不相见闻盗来不来徙官不徙居官乆多忧居家室不吉嵗稼不熟民病疫嵗中毋兵见贵人不吉请谒不行渔猎得少行不遇盗雨不雨霁不霁不吉
　　命曰呈兆首仰足开【此动象也】以占病病笃死系囚出求财物买臣妾马牛不得行者行来者来击盗不见盗闻盗来不来徙官徙居官不乆居家室不吉嵗稼不熟民疾疫有而少嵗中无兵见贵人不见吉请谒追亡人渔猎不得行遇盗雨不雨霁小吉【据后文小字或是不字】
　　命曰首仰足肣以占病不死系者乆无伤也求财物买臣妾马牛不得行者不行击盗不得来者来闻盗来徙官闻言不徙居家室不吉嵗稼不熟民疾疫少嵗中毋兵见贵人得见请谒追亡人渔猎不得行遇盗雨不雨霁不霁吉
　　命曰首仰足开有内以占病者死系者出求财物买臣妾马牛不得行者行来者来击盗行不见盗闻盗来不来徙官徙居官不久居家室不吉嵗孰民疾疫有而少嵗中无兵见贵人不吉请谒追亡人渔猎不得行不遇盗雨霁霁小吉不霁吉
　　命曰横吉内外自桥以占病卜曰【当是日字】毋瘳死系者毋罪出求财物买臣妾马牛得行者行来者来击盗合交等闻盗来来徙官徙居家室吉嵗熟民疫无疾嵗中无兵见贵人请谒追亡人渔猎得行遇盗雨霁雨霁大吉命曰横吉内外自吉【此吉字当误其象当与桥反】以占病病者死系不出求财物买臣妾马牛追亡人渔猎不得行者不来击盗不相见闻盗不来徙官徙居官有忧居家室见贵人请谒不吉嵗稼不熟民疾疫嵗中无兵行不遇盗雨不雨霁不霁不吉【此凶象也】
　　命曰渔人以占病者病者甚不死系者出求财物买臣妾马牛击盗请谒追亡人渔猎得行者行来【此字衍文不然则其下当有者来二字】闻盗来不来徙官不徙居家室吉嵗稼不熟民疾疫嵗中无兵见贵人吉行不遇盗雨不雨霁不霁吉【渔也者或钓丝罾网之形也又或枝上出乃俯而下屈如渔人亦未可知也】
　　命曰首仰足肣内髙外下以占病病者甚不死系者不出求财物买臣妾马牛追亡人渔猎得行不行来者来击盗胜徙官不徙居官有忧无伤也居家室多忧病嵗大熟民疾疫嵗中有兵不至见贵人请谒不吉行遇盗雨不雨霁不霁吉
　　命曰横吉上有仰下有柱病乆不死系者不出求财物买臣妾马牛追亡人渔猎不得行不行来不来击盗不行行不见闻盗来不来徙官不徙居家室见贵人吉嵗大熟民疾疫嵗中无兵行不遇盗雨不雨霁不霁大吉命曰横吉揄仰以占病不死系者不出求财物买臣妾马牛至【此字当羡】不得行不行来不来击盗不行行不见闻盗来不来徙官不徙居官家室见贵人吉嵗熟嵗中有疾疫无兵请谒追亡人不得渔猎至不得行不得行不遇盗雨霁不霁小吉【揄与桥反上弓也】
　　命曰横吉下有柱以占病病甚不【此字当羡】环有瘳无死系者出求财物买臣妾马牛请谒追亡人渔猎不得行【此字或当属上句不然则羡】来不来击盗不合闻盗来来徙官居官吉不乆居家室不吉嵗不熟民无疾疫嵗中无兵见贵人吉行不遇盗雨不雨霁小吉
　　命曰载所【当有讹误或落正字】以占病环有瘳无死系者出求财物买臣妾马牛请谒追亡人渔猎得行者行来者来击盗相见不相合闻盗来来徙官徙居家室忧见贵人吉嵗熟民无疾疫嵗中无兵行不遇盗雨不雨霁霁吉【载者仰而有所受也】
　　命曰根格以占病者不死系乆无伤求财物买臣妾马牛请谒追亡人渔猎不得行不行来不来击盗盗行不合闻盗不来徙官不徙居家室吉嵗稼中民疾疫无死见贵人不得见行不遇盗雨不雨大吉【此或静象也】
