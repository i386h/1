<!-- { "loadSidebar": true } -->
　　徳象功之理不传则无以见圣人之至治吉凶同患之理不着则无以前民用辨吉凶而达性命精微之故矣兹幸得杨氏全书卜一考急登而録之俟诸博雅君子考订云耳但谓卜用生则非也圣人之以筮卜教也非直前知之具为占而已也将直以此为道之寓也其用败与蓍草也使知朽骨腐草无不含天地之至灵此正天地一元之布濩隂阳造化之灵机即物而存显而易见者也史记之文出扵司马其时去古未逺因仍遗文节而为传所言皆败之事郑王二氏注释周礼悉以败为言非其传流有防能臆为之解乎唐之李氏明之季氏杨氏去古旣遥乃为翻新出竒之论何见之陋也以最逺最陋之渺知议圣人最尊最贵之大道使夫好竒者习而传焉皆足以紊经制而乱大常何未闻纪伯夏五之义也如谓圣人爱物必无剥杀之事然则三牲五鼎独非可爱之物乎且之为典既重不过天子藏之诸侯藏之而已宁至滥觞乎况国之大贞大兵大典扵是乎系必非小故至扵蒸气之说特为生而言经之与典悉无此文是因焌契而妄自揣度者耳又谓始卜则出卜毕则藏谨按藏在未卜之先所以备将卜之用所谓宁王遗我大寳此即蔵之以待用者也今将藏说作既卜后事亦非也卜法莫备扵周礼既卜之后无藏之文可知藏非卜后事矣曲礼云荚敝则埋之此则真卜后事也
　　全氏曰夫凿用契何也诗曰爰契我夫契荆之为也取锐首以灼犹木凿也荆为楚物故仪礼谓之楚焞置扵燋炬以存火致烬谓之墨故曰扬火以作致其墨火之所灼则墨因而形之拆之所裂则墨因而食之煦按此墨之为言是燋灼时煤之色也苐以燋契二事合而为一则未当盖契所以刻画其方燋则灼之以火以致其墨以求其坼者也又曰四兆者开方之四象也以四象而兼五行之十干四体静逢日之干为动经兆百有二十者何曰四体各具其五兆五兆之开方各当乎六十五其六为三十故合之为百有二十颂辞千有二百者何曰经兆之遇日各当乎十干三乗其十为三百故合之为千有二百四体开兆为四方以五兆应三兆而六分之五六乗为三十合四方乗之故百有二十此经兆也其颂千有二百以四方各三十兆各直其日之六十合为三百又四乗其三百则千有二百之颂数也煦按四体静逢日之干为动此亦兼日干而论如卦爻暗动之説特卦爻论支此论干耳然既曰经兆之遇日各当乎十干又曰各直其日之六十或亦兼干支而论也【今按各当乎六十此十字当羡】
　　季氏曰有十二兆又乗之以十干如甲乙丙丁之属又乗之以十事如君臣父子夫妇昆弟朋友之属则为千二百未知然否
　　郑氏曰开开出其占书也经兆百二十体今言四兆者分之为四部若易之二篇其云方功义弓之名未闻【方功义弓见后圗分四季】又曰开之兆兆谓灼而得之也刘氏曰开者将卜则开此谓开笥也非谓其开之下体去其外甲然后燋之其下甲中有直文者所以分左右隂阳也横有五文以分十二位去其上下不可以为兆可开而燋者左右各四故曰四兆煦按既云可开而燋者左右各四则是临燋时扵直文之左右审其甲乙丙丁腰金兠财四季之位刻为方形然后置燋耳今吴下俗卜犹然乃又以开为开笥非自背乎至云非开下体则信然矣盖开下体乃春时攻之事非及临燋而始开之也
　　燋契【燋契爵二音契音楔】
　　菙【时随切音橤】氏掌共燋契以待卜事凡卜以眀火爇燋遂龡其焌【音俊】契以授卜师遂役之
　　注菙荆木也灼用之因名其官曰菙氏燋即灼之木也契开之凿也卜则爇燋以灼用凿以开菙人共之以待卜师用之也明火以阳燧取火扵日明之至也焌者契之锐头者以此焌契炷扵燋火吹之使炽以授卜师遂听其役也郑氏读焌如戈鐏之鐏谓以契炷扵爝火而吹之也契既燃以授卜师用凿也役之使助之也煦按契者刻划之称古者书契用铅刀刻划其简防持以为约信之具夬决即刻划之义也契字周礼音楔朱子音器按此即书契之契宗朱子为是谓刻划其板之下方以定其上下内外之限周礼所云开是也此犹在未灼时契而后燋必扵所契之地故曰焌契火非吹不燃故曰龡其焌契【龡即吹字】
　　全氏曰凡灼以四时分四体三礼图曰春灼后左夏灼前左秋灼前右冬灼后右煦按开之法因四时而分至扵灼则所开之方全在灼中无所分也此云分四时而灼之或另一法不与经史记同也
　　大雅绵第三章周原膴膴堇荼如饴爰始爰谋爰契我曰止曰时筑室于兹
　　注契所以燃火而灼者也仪礼所谓楚焞是也或曰以刀刻甲欲鑚之处也煦按今之卜以刀刻下为方形当即其遗法
　　定墨
　　玉藻卜人定史定墨君定体
　　注周礼人所掌有天地四方六者之异各以方色与体辨之随所卜之事各有宜用所谓卜人定也史定墨者凡卜必以墨画以求吉兆乃鑚之以观其所拆若从墨而拆大谓之兆广若裂其旁岐细出则谓之璺拆亦谓之兆璺韵书璺音问器破而未离之名也体者兆象之形体谓决定其吉凶也疏曰尊者视大卑者视小煦按此云以墨画与作烟煤之色者不同然周礼明曰致其墨矣有因而致之者其非画也可知葢火之所灼必将有黒色形焉故曰致其墨黒色旣形其拆必着逮于拆之所至有及墨之分有不及墨之分有溢墨之分因有食墨不食墨之异此旣拆而占之之时所谓兆广兆璺是也然旣曰凡卜必以墨画以求吉兆或刻划方形之时先以墨画其方形亦未可定
　　食墨
　　洛诰予惟乙夘朝至于洛师我卜河朔黎水我乃卜涧水东瀍水西唯洛食我又卜瀍水东亦唯洛食伻来以图及献卜
　　注乙夘即召诰之乙夘也洛师犹言京师也河朔黎水河北黎水交流之内也涧水东瀍水西王城也朝防之地瀍水东下都也处商民之地王城在涧瀍之间下都在瀍水之外其地皆近洛水故两云惟洛食也食者史先定墨而灼之兆正食其墨也伻使也圗洛之地图也献卜献其卜之兆辞也煦按经文但有洛食而不云食墨蔡氏注乃始有食墨之説非食墨也葢甲所开之方虽不及一寸必将有东西存焉涧瀍与洛既有东西则所云食洛者可知矣
　　王拜手稽首曰公不敢不敬天之休来相宅其作周匹休公既定宅伻来视予卜休恒吉我二人共贞公其以予万亿年敬天之休拜手稽首诲言
　　注此王授使者复公之辞也王拜手稽首者成王尊异周公而重其礼也匹配也公不敢不敬天之休命来相宅为周匹休之地言卜洛以配周命扵无穷也视示也示我以卜之休美而常吉者也二人成王周公也贞犹当也十万曰亿言周公宅洛规模宏逺以我万亿年敬天休命故又拜手稽首以谢周公告卜之诲言煦按周易贞字在体上言皆正固之义故止谓之为干在用上言皆成也定也之义此则二人之所成定者也解为当字未确观二人共贞之言可知定都非细故此即周礼所云大贞者也
　　三兆
　　太卜掌三兆之法一曰玉兆二曰瓦兆三曰原兆其经兆之体皆百有二十其颂皆千有二百掌三易之法一曰连山二曰归藏三曰周易其经卦皆八其别皆六十有四掌三梦之法一曰致梦二曰觭梦三曰咸陟其经运十其别九十
　　注太卜卜官之长问曰卜兆灼而占之象也玉兆璺罅如玉属阳瓦兆裂如瓦属阴原兆拆裂如原田阴阳杂也经常也三兆之法其常体各有一百二十也颂占兆之繇辞也每体一繇则得千有二百也三易伏羲曰连山黄帝曰归藏文王曰周易梦者精神所感亦知吉凶致梦出扵思虑有因而致者觭梦竒怪之梦无心感物曰咸陟升也进也谓无所思虑而自有其梦也占梦以嵗时日月星辰为运梦之吉凶每运九变故其别九十郑兴曰经运是眡祲所掌十煇也王者扵天日也夜有梦则昼视日旁之气以占其吉凶凡所占者十煇每煇九变其术今亡也疏曰太卜所掌先三兆后三易次三梦者梦蓍并重梦以叶卜筮故以先后为次
　　王氏曰以占象之谓卜以火灼其象可占之谓兆三兆之法専掌扵太卜而兼及扵三易三梦者易与梦亦占也其属有人占梦而太卜为之长三兆郑氏以为其象似玉瓦原之璺罅上古以来作其法可用者有三原原田也颂谓繇【直又切】也三法体繇之数同其名异占耳百二十每体十繇体有五色又重之以墨拆也五色者洪范所谓曰雨曰济曰圛曰蟊曰尅煦按三兆者坼之所形其大小有此三等也玉无坼而有璺故谓璺为瑕璺字从玉释为器破未离即瑕之象也有似扵坼而非坼故以无形之坼为玉兆瓦以覆屋不可有坼陶冶之时务期宻致或其水土未和经火而坼出其坼亦小特比扵璺有形可见耳故以小坼为瓦兆原谓田原土当冬令燥而枯裂必有大拆形焉故谓之原兆即兆广者也是则玉兆者坼而未形者也瓦兆者小拆也原兆者大拆也此三兆也
　　全氏曰原者田原也亢旸为旱则田拆瓦者瓦分也毁瓦为块以观其拆【此又另一卜法】玉兆者玉裂则纹微也又曰玉兆者金兆金不裂而玉裂故言为玉瓦兆者土兆土不裂而瓦裂故言为瓦原兆者水兆水不裂而原裂故言为原三兆者异代之别名五兆者三兆之各具也颛顼曰玉兆夏人修之取玉之坼帝尧曰瓦兆人修之取瓦之拆黄帝曰原兆周人修之取原之拆未知然否
　　五兆
　　洪范七卟疑择建立卜筮人乃命卜筮曰雨曰霁曰曰驿曰克
　　注此卜兆也雨者如雨其兆为水霁者开霁其兆为火者昧其兆为木驿者络绎不属其兆为金克者交错有相胜之意其兆为土煦按即卦之取将欲开明之义非昧也东方将明之色明而未明故其色苍是也
　　全氏曰五兆见于洪范七稽疑曰雨曰霁曰曰绎曰克夫雨水也霁火也木也绎金也克土也五行各有其体故以其体求之三兆者墨拆墨之兆广拆之兆微广则吉微则晦也五兆五行之体五色之体色曲为水锐为火直为木圆为金横为土是谓五体谓之色者不可以五体求也如雨者为水如霁者为火如者为木如绎者为金如克者为土雨霁易知也者如明而不昧绎者联属而不断克者小大相伐绎霁为吉为不显雨为不舒克为不胜然事相宜者有吉道存焉
　　左传哀公九年夏宋公伐郑秋晋鞅卜救郑遇水适火服防注卜法横者为土立者为木斜向经者为金背经者为火因兆而细者为水今水兆南行适火方故可伐姜
　　曰贞曰悔
　　注此占卦也内卦为贞外卦为悔左传蛊之贞风其悔山是也又有以本卦为贞之卦为悔国语贞屯悔豫皆八是也
　　凡七卜五占用二衍忒
　　注衍推忒过也所以推人事之过差也
　　立时人作卜筮三人占则从二人之言
　　注凡卜筮必立三人以相叅考旧说卜有玉兆瓦兆原兆筮有连山归藏周易者非是谓之三人非三卜筮也
　　八命
　　以邦事作之八命一曰征二曰象三曰与四曰谋五曰果六曰至七曰雨八曰瘳
　　注国有大事则作而命之有此八者征行讨征役也象天象变动也与与人共事也谋图事扵人也果事成与否也至人至与否也雨祷雨也瘳疗疾也郑氏曰国之大事待蓍而决者有八定作其辞扵将卜以命也郑司农云征谓征伐象谓灾变云物曰天事恒象是也与谓锡与人物也谋谓谋议也果谓事成与否也至谓至否也雨谓雨否也瘳谓疾瘳否也郑谓征亦云行廵狩也与谓所与共事也果谓以勇决为之
