<!-- { "loadSidebar": true } -->
　　后世以小术代蓍亦有验者出于精诚所至而实非至理【煦按出于精诚便是至理岂知龟筮之灵皆天地至诚无妄之理所蕴蓄乎其具灵之妙见下总论】末世卜筮多用小术或以鸡卜或以虎卜或以碁卜或以紫姑卜或以牛蹄卜或以灼骨卜其他掷钱聴镜相字观梅望气闻声求籖问筊多因推测而知然往往有灵验此其故何哉陆蒙曰季札以乐卜赵孟以诗卜襄仲归父以言卜子防子夏以威仪卜沈尹氏以政卜孔成子以礼卜其应也如响无他惟在精诚而已精诚则能先知诚则明也因所感而触耳故虽不法蓍而神谋亦自相协但非所以开物成务冒道也故圣人重
　　谨按谓小术之验出于精诚其説是也精诚者圣人之所以通于神明契于元化者也圣人之占卜虽曰取灵于蓍实取灵于精诚而已葢蓍皆天地至诚无妄之理所蕴蓄而生者精诚不至有用蓍而不验者矣故夫蓍者圣人假之以积精致诚而通于神明者也何云非至理也如谓不待精诚全靠蓍则未知圣人用蓍之妙矣得是道也如上所卜奚徃而不验哉至云精诚用于小术非所以开物成务而冒道将谓开物成务冒道者全属之蓍乎亦别有道存乎如尚有道存焉则舎精诚而言道具又何以达天而尽性乎甚矣其未讲于圣人用蓍之义也详具总论
　　先王重蓍本于开物成务冒道示人以洗此心神明其徳穷理尽性至命自【龟蓍】失传所以上无善治下无明徳为古今一大界限
　　古圣人谓莫大乎龟蓍者又以已志定人谋同稽疑于蓍者葢于稽疑中即明心理事理修政故曰前民用察民故以此洗心退藏于宻斋戒神明其徳穷理尽性至于命所谓开物成务冒道神道设教明民者此也葢圣人以明道为学行道为治故重此如得则理明学成治行绩成所以君能善世士能善身民受善泽自此不愿治之君志学之士待治之民所以不能此也只取必于事为应验何益于占也故曰此古今一大界限余不能不感慨
　　以上二十条内谓生者取神灵之义葢古道实定论也即卜占法不传天下后世不知有此亦无言此然以此上明先王之道为蓍明其神灵之徳辨后世剥剔久则弃去之诬则亦至理赖之以存天地间不可少者特未成全书为可歉耳将俟圣人在天子之位制作礼乐者兴此焉【此上皆杨时乔全书所録】
　　卜繇
　　路史女娲乗靁车鞴六蜚以御天申祝词而牧占之曰吉词曰昭昭九州日月代极平均土地和合万国乃设云幄而致神明【此古龟卜之词也】
　　宋志云黄帝五十年秋大雾三日昼昏黄帝以问天老乃召史卜之龟燋史曰臣不能占也其问之圣人帝曰已问天老力牧容成史再拜曰不违圣智故燋禹平水土书出洛乃叙九畴建立卜筮人　夏啓既征西河敬承继禹之道乃立五庙筮迁鼎命大廉祭鼎昆吾之谿归藏云啓筮徙九鼎啓果徙之是也而筮享于大陵之上是为钧台之享连山阳文啓筮享神于大陵之上是也又筮于晋之墟作旋台于水之阳是以卜迁鼎以筮占祭也
　　张衡灵宪谓仲康之世姮娥窃药奔月将往枚卜之于有黄有黄筮之曰吉翩翩归妹将西行逢天晦芒毋惊毋恐后其大昌姮娥遂托身于月是为蟾蜍则事属茫而辞渉防矣杨用修曰葢尚仪占月之误古尚音常仪音俄也
　　路史桀时褒人参耦忠臣折口磬无腹蓍防日施太史终古负其图哭而去之是卜筮之废由世衰也【施当为弛】六韬文王问散宜生卜伐纣吉乎曰不吉鑚不兆数蓍不交而折将行之日雨锱车至轸行之日帜折为三此卜四不祥不可举事太公进曰雨锱重车是雨洗甲兵也按文王无伐纣之事六韬非太公之笔此后人之妄作也
　　史记西伯将出猎卜之曰所获非熊非彲非虎非罴所获霸王之辅果遇太公于渭之阳与语大悦曰吾太公望子久矣故号之曰太公望载与俱归立为师
　　竹书厉王奔彘诸侯奉共和行天子事十四年大旱庐舎俱焚卜于太阳兆曰厉王为祟共伯使诸侯求王子靖为宣王共伯复归国于卫逍遥得志于共山之首按天下不可一日无君共伯以臣摄君不求其嗣天以旱警不亦宜乎太阳托言于厉其防深矣
　　论衡子路问曰猪肩羊膊可以得兆萑苇藁芼可以得数何必以蓍孔子曰不然葢取其名夫蓍之为言耆也之为言旧也明狐疑之事当问耆旧也
　　白虎通考天子下至士皆有蓍者重事决疑示不自专诸侯一尺大夫八寸士六寸隂故数偶也天子蓍长九尺诸侯七尺大夫五尺士三尺蓍阳故数竒也之为言久也蓍之为言耆也久长意也曰卜蓍曰筮何卜赴也爆见兆筮也者信也见其卦也筮画卦所以必于庙何托义归智于先祖至尊故因先祖而问之也卜时西向已卜退东向问蓍于东方面以少问长之义皮弁素绩求之于质也礼曰皮弁素绩筮于庙门之外或曰天子占卜九人诸侯七人大夫五人士三人不见吉凶于筮复以卜何蓍阳道多变变乃成以荆火灼之何礼杂记曰隂之老也蓍阳之老也龙非水不处非火不兆以阳动隂也必以荆者取其究隂也礼三正记曰灼以荆以火动不以水动蓍何以为呕则是也蓍败则埋之何重之不欲人袭尊者也三国管辂公明少神颖从利人郭恩学周易意开发论难逾于师分蓍布卦言辄竒中曰占卜非至精不能研其数非至妙不能通其道灵蓍者二仪之明数隂阳之幽契也
　　晋郭璞景纯好经术博学有高才少从涿河东郭公受易得青囊书九卷遂洞五行卜筮之术京房管辂不能过也然璞尚筮有卦名而详卦与春秋异辂无卦名亦曰易占顾称善易者不言易是遵何法欤
　　陆蒙曰季札以乐卜赵孟以诗卜襄仲归父以言卜子游子夏以威仪卜沈尹氏以政卜孔成子以礼卜其应也如响无他固在精诚而已
　　蠡卜春秋又有杂卜蘓秦事鬼谷子学终辞归道乏用行以燕人蠡卜传説自给杂卜北户録卜之流杂书虎卜紫姑卜牛蹄卜灼骨卜鸟卜虽不法于蓍亦有可以称者邕州南有鸡卵卜番禺杂编岭表凡小事必卜名鸡卜防卜米卜蓍卜牛骨卜鸡卵卜田螺卜蔑竹卜鸡卜史记灭南越时越人勇之言越俗信鬼东瓯王敬鬼寿百六十岁乃令越巫立越视祠【视当为祝】而以鸡卜上信之
　　博物志虎知冲破又能画地卜今人有画物上下者推其竒偶谓之虎卜狼卜狼将逺逐食必先倒立以卜所向故今猎师遇狼辄喜葢狼所在兽之所在也故古之造式者木用槐瘿枣瘤而以狼牙为柱取其灵知也玉防记称防寿三百岁满一百岁者则色白善凭人而卜名白仲能知一年中吉凶及千里外事诸卜不同虽或有中非正道也若赵卜之祭地为祟邹忌之千里诈卜陈胜之卜而狐鸣莾女之兆遇金水郭璞之散豆取婢干夫之阳金诱聘亦奸雄之诡计耳何足道哉墨子言夏后开命大廉折金作鼎以祭昆吾之墟使翁鸡乙灼于白君之其兆曰蓬蓬白云一南一北一东一西九鼎成迁三国焉夏人失之商人受之
　　史汤有羶行天下之效之者且百国矣桀欲伐有汤而枚卜筮于归藏得其荧惑曰不吉不利出征唯利安处彼为狸我为防勿用作事恐伤其父
　　左庄公二十二年齐侯使敬仲为卿辞使为工正初懿氏卜妻敬仲其妻占之曰吉是谓凤凰于飞和鸣锵锵有妫之后将育于姜五世其昌并于正卿八世之后莫之与京陈厉公蔡出也故蔡人杀五父而立之生敬仲下详观卦
　　闵公二年秋八月共仲使卜齮贼公于武闱成季以僖公适邾共仲奔莒乃入立之成季之将生也桓公使卜楚之父卜之曰男也其名曰友在公之右间于两社为公室辅季氏亾则鲁不昌下详大有
　　国语晋公卜伐骊戎史苏占之曰胜而不吉公曰何谓也对曰遇兆挟以衔骨齿牙为猾【注骨所以鲠刺人猾弄也齿牙谓兆端左右璺折有似齿牙中有纵画故衔骨在口中齿牙弄之象谗口也】戎夏交捽【外内防齿牙交有似捽捽交对也】交捽是交胜也臣故云且惧有口民国移心焉公不聴遂伐骊戎克之获骊姬以归有宠立以为夫人史苏告大夫曰夫有男戎必有女戎若晋以男戎胜戎而戎亦必以女戎胜晋其若之何我卜伐骊往离散以应我夫若是贼之兆也非吾宅也离则有之不跨其国可谓挟乎不得其君能衔骨乎若跨其国而得其君虽逢齿牙以猾其中其谁云弗从诸夏从戎非败而何既骊姬不克晋正于秦五立而后平
　　初晋献公欲以骊姬为夫人卜之不吉筮之吉公曰从筮卜人曰筮短长不如从长且其繇曰専之渝攘公之羭一薫一莸十年犹尚有臭必不可弗聴立之生奚齐其娣生卓子及将立奚齐既与中大夫成谋姬谓太子曰吾梦齐姜必速祭之太子祭于曲沃归胙于公公田姬置诸宫六日公至毒而献之公祭之地地坟与犬犬毙与小臣小臣亦毙姬泣曰贼由太子太子奔新城僖公二十五年春正月丙子秦伯师于河上将纳王狐言于晋侯曰求诸侯莫如勤王使卜卜之曰吉遇黄帝战于版泉之兆公曰吾不堪也下详大有
　　十年卫侯救宋师于襄牛郑子展曰必伐卫故郑皇耳帅师侵卫楚令也孙文子卜追之献兆于定姜姜氏问繇曰兆如山陵有夫出征而防其雄姜氏曰征者防雄御寇之利也大夫图之卫人追之孙蒯获郑皇耳于太邱按敌之丧雄我之利也定姜之断卓矣易曰夫征不复利御寇是其义也
　　哀公九年夏宋公伐郑秋晋鞅卜救郑遇水适火占诸史赵史墨史史曰是谓沈阳可以兴兵利以伐姜不利子商伐齐则可敌宋不吉史墨曰盈水名也子水位也名数敌不可干也炎帝为火师姜姓其后也水胜火伐姜则可史赵曰是谓如川之满不可防也郑方有罪不可救也救郑则不吉不知其他下详泰服防曰卜法横者为土立者为木斜向经者为金背经者为火因兆而细曲者为水今水兆南行适火方故可伐姜盈赵姓姜齐姓子宋出于商故曰子商宋微子后宋吉故不可与战也
　　卫侯梦于北宫见人登昆吾之观被髪北面而噪曰登此昆吾之墟緜緜生之余为浑良夫叫天无辜公亲筮之胥弥赦占之曰不害与之邑寘之而逃奔宋卫侯贞卜其繇曰如鱼窥尾衡流而方羊裔焉大国灭之将亾阖门塞窦乃自后逾夫繇辞之占托物以兴其近忧也卫公石图之难坠而折股其如卜言何哉
　　史记高后崩大臣遂使人迎代王张武等皆疑之愿称疾无往中尉宋昌请大王勿疑代王报太后计犹豫未定卜之兆得大横占曰大横庚庚余为天王夏啓以光代王曰寡人固已为王矣又何王卜人曰所谓天王者天子也代王乃遣太后弟薄昭见勃勃等具言所以迎立王者昭还报曰无可疑者代王乃哭谓宋昌曰果如公言于是入未央宫即天子位按观此则太卜之繇颂汉初犹存后竟无传焉何哉
　　赵矜歴襄城客死邓州官为敛葬后十七年子夹章始壮自襄阳往求其防不得野哭再越旬卜人秦誗为卜曰金食其墨而火以贵其墓值丑在道之右南有贵神士是守宜遇西人深目而髯乃得其实明日老人过其所问之得矜墓直社北遂归葬按此兆繇最明岂纯孝之感神或告之欤















　　卜法详考卷三
<子部,术数类,占卜之属,卜法详考>
　　钦定四库全书
　　卜法详考卷四
　　礼部侍郎胡煦撰
　　呉中卜法【玉灵秘本】
