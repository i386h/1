<!-- { "loadSidebar": true } -->
　　如飞鸟外戚女主近臣谋反　又曰山忽生于石上邑出主　石生正方三公外谋不出三年逆兵起　又曰石生重累不出五年相谋逆且成　又曰石生往往如聚不出五年兵谋行
　　地镜曰石生水中上见者近相谋逆与女主连不出八年兵行
　　石生庙邑　冡自声音　冡自移并陷与冡树自死
　　地镜曰石生于都邑人君去故就新不出三年易政又曰石生于宗庙中人君不行先王法度不出三年易主　又曰石生而陨坠雄烈败
　　地镜曰冡自音声天下大兵起
　　地镜曰冡自动天下分破　又曰冡自陷天下移　又曰冡树自死天下易主
　　光
　　河图曰圣人起昌光见　汉书郊祀志曰武帝封禅夜有光昼有白云起封中　元命苞曰有瑶光贯月感女枢生颛顼女枢见此而意感也河图曰瑶光如虹贯月正白感女枢出房之宫生帝颛顼　汉武帝禅仪曰天封之禅昼有白气夜有赤光　汉书郊祀志曰武帝幸汾隂汾隂男子公孙傍洋等见汾隂傍有光如绛上遂立后土祠于汾隂又郊太一祠上有光封禅太山其夜有光又曰宣帝祀世宗庙神光兴于殿旁神光又兴于房中如烛状广川国世宗庙殿上有钟音房大开夜有光殿上昼明　东观汉记曰安帝私在郡第数有神光照耀室内　又曰李轶等语防曰言刘氏当复起李氏为辅遂市兵弩绛衣赤帻归旧庐望见庐南有若火光以为人持火呼之光遂炽曈曈赫然上属天有顷不见异之　张勃吴録曰武烈皇帝姓孙氏名坚字文防吴郡富春人汉季世墓上数有光云五色上烛天　天源记曰武王吕光子世明王以石氏建武四年夜有光曜举舍异之名曰光　异苑曰孙坚防父行葬地忽有一人曰君欲为百世诸侯欲为四世帝乎曰欲为帝此人因楬一处而没既冡上常有怪　抱朴子曰有赤光如火从天来下入军乱将死　郗萌曰有光如日月见虚为男子之祥又曰有光如蛟龙见宫室为女子之祥　后秦记曰姚襄将与符广眉战谓将军王钦卢曰吾数行常有异光引吾前状如导躯数日忽复不见意恶之此何祥也钦卢不对即与眉战死于陈

　　唐开元占经卷九十九
　　钦定四库全书
　　唐开元占经卷一百
　　唐　瞿昙悉达　撰
　　醴泉　河出
　　瑞应图曰醴泉者水之精也王者得地理则出有仙人以爵酌之　运斗枢曰旋星得则醴泉出
　　地镜曰河徙是谓隂反不出五年有叛臣兵行民流亡河徙一里至三里是谓失政且有谋臣河徙至五里
　　十里女主执政外戚有背叛　河徙十里巳上人君失道政在下臣　流水忽易道君易贤
　　水涌溢及竭
　　地镜曰河盈溢不出三年国有忧　水忽自盈起君凶且大水　运斗枢曰帝壮而夺势水决壊山注云壮年健时见夺势故水决壊山言隂奸行君危也　汉书曰武帝建始二年北宫井水溢出王莽之徴也水
　　流庭霍氏遂乱　王隐晋书曰大兴元年河水竭断百余歩两头深浅如故中絶不流　后魏书曰前废帝普大元年司徒府大仓前井并溢占曰民迁流之象永熈三年十月都迁于邺地　地镜曰井水流出地
　　若理絶者臣骄猾兵方起　京房易候曰涌水无处必流杀人七日七年圣人威　晋中兴徴书祥説曰咸安九年涛水入石头杀人俄而海西公废　大元十三年十二月戊子涛水入石头毁大船沈杀人己亥江水涌起建康秣陵江淹没杀人阴旺之应也　崔鸿十六国春秋北燕録曰龙城东沟竭涸积年夏四月沟中坟起有声俄而泉涌出闵尚曰沟中坟起所谓深谷为陵泉涌出所谓百川沸腾阴旺之所致也国及家井自沸溢君将亡覆之期三十日　水忽自竭邑虚不吉　都邑中水无故自绝及易处者邑人徙亡
　　河壅
　　地镜曰河大壅下臣执政或主大水色变不出六年易王女主亡　汉书五行志曰水北方终蔵万物者也其于人道命终而形藏精神放越圣人为宗庙以收魂气春秋祭祀以终孝道若不敬鬼神政令逆则水失其性百川逆溢壊县乡邑溺人民及滛雨伤稼是水不润下尚书大传曰简宗庙不祷祠废祀逆天时则水不
　　润下　潜潭巴曰河水逆流怨气甚　地镜曰水逆流是谓道逆不出二年兵从女主起　国语曰灵王二十年谷洛二水鬬毁王宫　又曰水忽不流妇人惑政乱令废不出五年亡国水一年不流有反臣　汉五行志曰谷洛鬬刘向以谓近火沴水以传推之四渎比诸侯洛其次卿大夫象卿大夫将分争以危王室也　地镜曰流水忽停天下饥停水流天下兵　续汉书曰桓帝永兴二年彭城泗水増长逆流永寿元年六月雒水溢至津城门流物是时皇后兄冀秉政疾忠直后遂诛灭
　　水赤
　　京房易曰宫水化为血七月七年圣人灭　古今注曰安帝延平六年河东水化为血　异苑曰勃勃虏都长安端门外井人常宿汲停水壅中夜砰磕有声视水如血中有丹鱼长三尺而有赤光国寻灭　京房易曰水自赤光如血其国有流血　地镜曰水赤如血邑有流血　晋朝杂事曰元康六年彭城泗水赤如血京氏对灾异曰河水赤者狱有寃恨诛杀不当则致河水赤也其救也正狱刑解疑罪　京房易传曰君湎于酒滛于色贤人潜国家危厥异流水赤　汉五行志曰秦武王三年渭水赤汉书曰广陵王胥宫中池水变鱼死王为事诛　后魏书曰太祖豋国中河南有虎七卧于河侧三日及去后一年蚍蜉白鹿尽渡河北后一年河水赤如血此卫辰灭亡之应及诛其族类悉投之河其地遂空　地镜曰井水赤邑虚相攻主亡
　　水黄浊　水清　水无鱼　水自臰
　　地镜曰君井若黄浊政令不明　清水忽自浊天下将死　国及家井浊皆君主将亡覆之期三十日
　　易干凿度曰孔子曰天之将降喜应河水清三日清变白白变赤赤变黑黑变黄各三日河水安天下乃清续汉书曰延熹九年济隂东郡济北平原河水清襄揩上言河者诸侯之象清者阳明之徴岂诸侯有窥京都计邪其明年桓帝晏驾徴解渎亭侯为汉嗣是为孝灵皇帝
　　地镜曰泽泉水无鱼天王无居
　　地镜曰国及家井臰君将亡覆之期三十日　呉志曰诸葛恪将诛盥潄闻水腥臰侍者授衣衣服亦自夭恪怪其故易衣易水其臰如初
　　水出髙山　水出朝市　水沸
　　礼记威仪曰君乘土而王其政太平则防水出于山京房易曰水无故髙山上出邑亡起兵　地镜曰山石崖有水出主有谋不成水忽自出山上兵且作地镜曰水忽出于朝市兵且作　京房易候曰水无故市中出邑兵大作
　　地镜曰君井涌沸宗庙失堕　单子曰夏桀德衰岱山泉沸　京房易候曰泉水沸此谓贱人将贵　王者不顾骨肉不亲九族厥德已泉涌沸　京房对灾异曰江河沸者有声无实此为执政者懐奸不公众邪并聚则致此灾不救必有叛君谋其政也令百官举公直选有德置于政　井水沸者谓人君好用谗邪所致也　崖头易林曰井水沸不可安居
　　水中火出　水鸣　水出异物　井自出　井中气出　泽枯　火不炎上
　　京房对灾异曰水中火出何所谓阴气溢亡阳施也女妃无阳则敌气溢至水中火出不救有天殃隂害阳其救也正妃妾率后宫施命令诰四方嫁贞女赐鳏寡此灾即消
　　地镜曰泽水忽自鸣百姓哀若作金声土地分裂国及家井有音声皆君主将亡覆之期三十日
　　地镜曰凡水中忽见异物皆为大旱
　　瑞应图曰井不凿自成王者清净则出流有仙人至之征
　　地镜曰井中气直上叩天而王走民间国大衰损兵起京房曰泽枯岁贫国易臣不出三年各辞
　　尚书大传曰弃法律逐功臣杀冡子妾为妻则火不炎上【君上行此四者为天南宫之政官于地为火无故燔炽为害是不上】汉五行志曰谗夫昌邪胜正则火失其性宗庙宫舘灾是火不炎上也
　　火无烟
　　南燕録曰慕容超大正五年南郊柴燎爓起而烟不出灵防张光令私于中书侍郎王景晖曰烟者国之种今火旺烟灭国其亡乎

　　唐开元占经卷一百
<子部,术数类,占候之属,唐开元占经>
　　钦定四库全书
　　唐开元占经卷一百一
　　唐　瞿昙悉达　撰
　　霜占
　　元命包曰阴阳凝为霜　易坤卦曰初六履霜坚氷至象曰履霜坚氷阴始凝也驯致其道至坚氷也礼记月令曰季秋之月霜始降百工休孟冬行秋令则雪霜不时　考异邮曰霜者阴精冬令也四时相代以霜收杀霜之为言亡也物以终也　曾子曰阴气胜凝为霜地镜曰视屋上瓦独无霜者其下有寳藏　援神契曰霜挫物　京房曰凡候霜下早晚若正月一日雷知七月一日霜下若二月一日雷即知八月一日霜下又曰霜者刑罚行也霜者所以成万物也刑罚者所以诛恶人者也刑一以惩十杀一以全万非圣君居位则刑罚妄行诛杀不当故天应以殒霜于春于夏臣依公结私诛杀无罪霜下在土却忠臣依公结私以缓有罪霜附木杀罚不由上霜见风而飞此皆刑罚不法之应　又曰霜下或未见日而欲晞者此人君以喜怒行刑罚也霜或见日而不晞此人君执法坚不可犯也霜或天
　　阴不见星而有霜者此臣下擅行诛罚也　兴兵妄诛厥灾其霜杀五谷诛不原情兹谓不仁　冬先雨乃殒霜有芒角贤圣遭害其霜附木不下地　考异邮曰穆公即位仲夏霜杀草日不消　僖公即位殒霜不杀草梅李实不杀草者臣威强梅李大树此果为实是君不能伐也　定公即位殒霜杀菽菽者稼最强季氏之萌也　天镜曰霜非时而杀草是时而不杀并为虫蝗是谓大饥　春陨霜杀草木是谓阴隆臣强君弱下不事上　京房曰春下霜七日七年圣人灭　春秋命厯序曰桀无道夏陨霜　师旷占曰春夏一日有霜云者君父治政大严大苦大杀天以示之何以言之霜威杀万草坐大杀也见变如此宜损威杀重人命　京氏曰夏霜君死国亡　霜下或无芒者此人君行刑罚而哀恕其人也　霜下或无芒者此人君观过刺不深也芒或旁指者此人君旁言而刑人也　霜下或芒严者此人君刺过深尅者　芒或向下者或如露防者此人君尽欲加法一姓服属也　霜下或同类之物或不死此人君知人有罚同独有所缓不诛有以平法诛者霜下或翩翩状如雪者此人君知人有罪不以为意也亦不出于狴牢也　霜或止于树头而不下地者此下请决罪而上不下也　霜下或有泽于物者此人君欲杀直而下却之也　霜下昼夜不明而陨霜者皆君臣诛或心疑而径行之霜亦随之于春　霜下或重其日温者此行诛或依法深浅故其日温也　霜不下而物自以寒死者此邪臣执法周密众人不知物不得霜而死也夜雨雪且为霜为人君率臣重以为严也
　　雪
