<!-- { "loadSidebar": true } -->
　　石氏曰太白者大而能白故曰太白一曰殷星一曰大正一曰营星一曰明星一曰观星一曰大衣一曰大威一曰太皡一曰终星一曰大相一曰大嚣一曰爽星一曰太皓一曰序星上公之神出东方为明星　荆州占曰出东方为启明　郭璞曰太白晨见东方为启明尔雅曰明星谓之启明　诗曰东有启明西有长庚郑曰日既入谓明星为长庚　荆州占曰太白出东北为观星出东方若东南为明星出西方为太白也吴龚天官星占曰太一位在西方白帝之子大将之象一名天相一名大臣一名太皓　石氏曰太白主秋主西维主金主兵于日主庚辛主杀杀失者罚出太白太白之失行是失秋政者也以其舎命国　甘氏曰太白主大将主秦郑　巫咸曰太白主兵革诛伐正刑法五行传曰太白者西方金精也于五常为义举动得宜于五事为言号令民从义亏言失逆秋令则太白为变动为兵为杀　班固天文志曰逆秋令伤金气罚见太白　石氏曰太白司兵防奸凶不时禁不祥或出东方或出西方　荆州占曰太白出东方色黄而明旱黄而不明此常色也　太白出西方其髙而色正白旱若色青白此其正色也即变其常以五色占
　　太白行度二
　　洪范传曰太白以上元甲子岁十一月甲子朔旦冬至夜半甲子时与日月五星俱起于牛前五度顺行二十八宿右游一岁而周天【案厯法太白一终凡五百八十三日一千三百四十分日之一千二百二十九竒九星行过一周天二百一十八度一千二百一十九竒是二百六十七年而百六十七终也星平行日行一度一周天也】　石氏曰太白出东方髙三舎命曰明星柔上又髙三舎命曰大嚣刚其出东方也行星九舎为百二十三日而反反又百二十日行星九舎入又伏行百二十三日行星十二舎昏出西方也髙三舎命曰太白柔上又三舎命曰大嚣刚其出西方也行星九舎为百二十三日而反反又百二十日行星九舎而入入又伏行星二舎为日十五日晨东方出营室入角出角入毕出毕入箕出箕入柳出柳入营室其出西方也出营室入角尽如出东方之数　甘氏曰太白以摄提格之岁正月与营室晨出于东方亢氐出东方为日八岁二百二十二日而复与营室晨出于东方太白之居左也其恒二百三十日其迟也二百四十日其居右也顺行二百四十日其速二百三十日从左过右也其又百三十日其速九十日而见从右过左也其又三十日其速十日而见从右适左其又三十日其速十日而见荆州占曰太白凡见东方二百三十日而伏不见四十六日名少罚太白与岁星为雄雌出于东方西方髙三舎为太白柔又髙三舎为太白刚用兵象也刚则入地深吉浅凶柔则入地浅吉深凶　石氏曰太白出百二十日乃极乃极退也未满此日便至极疾也东方以辰巳为极西方以申未为极　太白出以辰戌入以丑未出入必以风太白当期而出其国昌　荆州占曰太白出入如度天下昌　石氏曰太白出则出兵入则入兵战则有胜用兵象太白吉反之凶　荆州占曰太白已入而未出先起兵者国破亡祸及一世　石氏曰太白兵象也行疾用兵疾吉迟凶行迟用兵迟吉疾凶　太白行疾前用兵者善行迟后用兵者善太白所居久其乡利所居易其乡凶　太白出髙用兵深吉浅凶出卑浅吉深凶　荆州占曰太白之出西方也在酉南则为楚在酉北则为秦齐燕　石氏曰太白出西方出酉秦胜楚出申楚胜秦　荆州占曰太白出入西方其国伐宋胜韩韩胜赵赵胜魏　石氏曰太白伏外有军则罢将起兵则止国勿攻战　太白进退主兵　荆州占曰太白所抵之国凶　石氏曰太白不见不宜出军若有客来挑军可应先动破军杀将必有积尸　太白出所直之辰从其色而角胜其色害者败　太白所直之辰其直之者国为得位得位者战胜　太白出东方也为德举事左之近之吉右之背之凶　太白出西方也为刑举事右之背之吉左之近之凶　太白入东方未出西方其六十五日为阳其六十五日为阴以此时出兵虽胜有殃得地必复归之阳为中国阴为负海国巫咸曰太白受制则脩城郭缮藩垣审羣禁节兵甲敬百官诛不法　太白入西方未出东方其十五日为阳其十五日为阴名曰行天命以此时出兵其国亡　荆州占曰太白出西方常出申酉之间失行而北走是谓反坐有破军有屠城在北方　天官书曰太白出卯南南方胜北方出卯北北方胜南方正在卯东国胜出酉北北方胜南方出酉南南方胜北方正在酉西国胜荆州占曰太白逺日为兵深其将强近日为兵浅其将弱　太白伏也出兵有殃　魏武帝兵法曰太白已出髙贼深入人境可击必胜去勿追虽见其利必有后害荆州占曰太白以仲冬出东方若西方以伐利　太
　　白始出东南维在日月之阳阳国之将伤在其阴利始出东北维在日月之阴阴国凶在阳吉　出西南维在日月之阳阳国凶在其阴吉　出西北维在日月之阴阴国之将伤在其阳利　又曰出日北维匈奴有兵相攻　荆州占曰太白出西方上行不至未而反阴国强阳国败战不胜　太白出见西方上至未将横行大强偹四方　又曰出西方上至未有覇一曰阴国霸　太白出西方上不得过申至之地大臣有忧一曰将夺君位南至未丁之地大将有忧羣臣狱人主治狱　太白
　　始出东方西方之国不可以举兵　始出西方东方之国不可以举兵破军杀将其国大破败　辰星不出太白独出东方有德令独出西方正在酉西方兵起不战独出戍敌兵起不战　太白入东方未出西方西方北方以举兵身死国亡　太白入西方未出东方东方南方以举兵虽胜得地复归之主不血食殃及三世将死凡出军在外必视太白太白西与之西东与之东短
　　与之短长与之长阴与之阴阳与之阳翕与之翕张与之张善驯其道以战大胜当前战者军破将死　太白在阳阳国利其以阳时出于阳重利在行不失中国胜太白在阴阴国利其以阴时出于阴重利
　　太白王相休囚死三
　　荆州占曰太白之相也从季夏至夏尽及四季王时其色黄白精明无芒　太白之王也从立秋至秋之尽其色比狼星而光明仲秋之时有芒角　太白之休也从立冬以至冬之尽其色不精明而无光　太白之囚也从立春以至春之尽其色青黄而无光明　太白之死也从立夏以至夏之尽其色赤黑细小而不明　甘氏曰当其相也而有王色主弱将强有休色将不兵有囚色将诛不成有死色将诛伤所留之舎其国兵其进舎也是趣兵其退舎也兵出不成　当其王也而有相色主弱将权势纵横天下有谋专行君事有囚色所囚者有罢徒之令有死色大将死不葬所留之舎其国兵起其进舎也其下之国兵归之其退舎也兵弱不用　当其休也而有王色野多贼兵有相色野多兵入人民乱未央有囚色攻牢墓囚人势横有死色从军死不葬其所守之舎有逐将死王其进舎也武吏纵横文吏为虎狼天下大赦　当其囚也而有王色大将反成有相色下犯其上有休色野多暴兵盗贼并起有死色妖言多不祥所留之舎不可举事用兵其进舎也岁多雹霜万物不成其退舎也秋冬无霜雪　当其死也而有王色流水汤汤有相色野火煌煌有休色金币不行有囚色国多虎狼其留守也野兽食人其进舎也白刃锵锵其退舎也兵不成行
　　太白光色芒角四
　　荆州占曰秋三月太白出西方色当白而不白逆行必有金石之妖且见陨星坠为石石之所下冦至其野凶山崩地裂出水无火而金自燔天雨血髙台自压见此二者国有大防及为祠蓐收西海之神命及为役命兵令勤事试车马警边境脩边地　　甘氏曰太白以秋庚辛此王气色当如其常色变则失所也　石氏曰太白赤比心黄比参右肩苍比参左肩黑比天豕之右目荆州占曰太白赤比心白比狼星织女星黄比左角班固天文志曰黄比参左肩青比参右肩黒比右角天官书曰黑奎大星也此太白之常色也一书云青
　　比左角也　石氏曰太白色猛赤次白而苍若悴而不光是谓失色虽得地位击之必克其大而圎黄而泽可以为好事其圎大怒而赤天下兵降而不战　太白色白圎明润吉黄圎和黑圎忧青圎小忧　荆州占曰太白青圎为水　巫咸曰太白赤东西南北行非常色此有谋国兵起　太白失色国失兵将亡　太白光明见影岁熟战胜　海中占曰太白光明见影战当太白者将军增爵主増寿　郗萌曰太白当效而出色黄为土中央利有土功事有军一曰有德令其国利　太白光如张盖所在之国有立王扬光见影岁大熟　太白色圎而悴期不出六十日有大防　太白色黄黑军在外者罢有谋者以雨厌之　荆州占曰太白始出色黄其国吉赤有兵而不伤其国色白岁熟色黑有水　太白始生未可击色隆未可击色衰未可击色死急击勿置不急击客将为主人　太白其状炎然而上则有兵大起下则有天狗所下其野流血出无时则易其政　太白色正苍有兵青有忧　太白色苍黑期六十日有水若防黒多为水苍黒等水兵并起　太白苍白而静天下厌兵　太白色苍白期不出六十日中有防若忧太白始出色白其国岁熟又曰秦利　太白色黑芒泽有子孙喜立王　太白色赤白而润有喜　太白始出色黄其国吉黄白和同色赤来年有兵战胜又曰楚利又曰始出色赤而淳得地　巫咸曰太白色黑秋水尚可春破师　海中占曰太白色赤淳得食白淳有喜苍忧苍黑为死　荆州占曰太白色白而无角将不胜巫咸曰太白色黄有角其国疫又色白旱　荆州占曰太白色黑燕利　甘氏占曰太白色白五芒出早为月食晚为彗星及天矢将发于无道之国　郗萌曰太白常形行则垂芒上锐下大色如常止　荆州曰太白苍芒有防忧　甘氏曰太白独行赤则武也可以战白而芒则文也不可以战若行疾者武也不行者文也　海中占曰太白十二芒钩不可以战　京氏曰尚书防则太白垂芒　荆州曰太白见一芒兵起不用见二芒战攻见三芒天下皆兵起见四芒诸侯死境见五芒天下更制王国一曰立邦　太白十芒皆钩不战而受地太白所在之乡视芒而日増长如行过维此大人之气也不可不备　石氏曰太白青角有木事黑角有水事白角有防赤角有战　石氏曰太白赤角用兵敢战吉不敢战凶顺角所指击之吉逆之凶　荆州占曰太白大王光有角将暴虐为民贼所徃者民苦之所去者民不治　巫咸曰太白赤而有角将胜赤而无角将不胜荆州占曰太白四角者赦　海中占曰太白有五角
