<!-- { "loadSidebar": true } -->
　　文曜钩曰荧惑入尾三月客兵聚　郗萌曰荧惑入尾宫中有防防之臣　又占曰荧惑入尾箕九州当之甲乙日入东方有咎丙丁日入南方有咎戊巳日入中央有咎庚辛日入西方有咎壬癸日入北方有咎　荆州占曰荧惑入尾缣帛贵将相人民离其城郭　东官候曰荧惑入尾后宫有忧后恶之一曰幸臣乱宫　郗萌曰荧惑逆行尾者失火一曰大水　荆州占曰荧惑逆行尾其君淫泆　郗萌曰荧惑在尾与辰星相近天下牢开大赦　文曜钩曰荧惑绕尾踟蹰则以妾为妻荆州占曰荧惑入尾犯乘之天下有战兵　河图曰荧惑居尾阳其国有喜居隂有忧　黄帝占曰荧惑留尾箕臣下淫乱　郗萌曰荧惑舍司空三十日马多死一曰牛多死一曰蒭大贵　齐伯曰荧惑出入留舍尾其国且无人兵虽起不用吉其国缮城郭　石氏曰荧惑守尾嵗多妖祥　甘氏曰荧惑守尾皇后恐又曰人民为变国易政兵始动　巫咸曰荧惑守尾天下大饥人相食一曰留十日后忌　巫咸曰荧惑守尾下凌上君弱臣强奸臣贼子谋弑其主人民多死防又曰后宫干政又曰以十月守尾中央六十日天下发兵车骑行守端三十日发士卒　又占曰荧惑守尾人君为忧大臣作乱者反逆从大将家起期二十日　郗萌曰荧惑入守尾天下称兵　又占曰荧惑守尾二十日宫中匿谋嫔妾有防后者一曰满二日光明相及为女主　荆州占曰荧惑守九江赤地千里人民流亾谷贵三倍药草再倍布贵臣有毒弑其君大臣反守尾宫中匿谋后妾相妬三公九卿奸大将有反　冥占曰荧惑守尾后宫有相害者期百二十日又曰荧惑守尾舟船相望郗萌曰荧惑守尾箕九卿当之期二十日　春秋纬曰荧惑逆行守尾久者有兵起车骑聚于道大臣宫人为乱国易政　郗萌曰荧惑犯守尾为女主夫人妃后恶之　又占曰荧惑留逆犯守乘凌尾皇后有以珠玉簮珥惑天子者诬防大起后相贵臣诛宫人出走兵起宫门
　　荧惑犯箕七
　　春秋纬曰荧惑犯箕女主宫人有忧　郗萌曰荧惑犯箕天下国相击男不得耕女不得织牛马大死　春秋纬曰荧惑入箕主失位又曰天下大乱兵起【案宋书天文志曰晋永康元年八月荧惑入箕明年赵王簒位改元年寻为大兵所灭】　石氏曰荧惑入箕箕中一星民莫处其室养者星在箕南旱在箕北有年在箕踵者嵗熟　巫咸曰荧惑入箕中伺其出日而数之期二十日兵发伺始入处之率一日期十日军罢荆州占曰荧惑入箕盗大起多鬭死者嵗不熟　又占曰荧惑入箕后族有口舌事期六月入箕中仓粟出石氏曰荧惑出箕谷大贵天下大旱饥死　郗萌曰荧惑出天梁守箕大赦　又占曰荧惑逆行箕失火诸侯相谋　春秋图曰荧惑之箕有小赦　郗萌曰荧惑舍箕用事者坐之　又占曰荧惑舍司空三十日牛车大出马牛大死蒭大贵又曰留守箕后宫干政若有忧又曰臣下淫乱　又占曰荧惑出入留舍箕天下有兵事君臣属骑相连吏民相攻其国失地二百里又曰禾豆不成　黄帝占曰荧惑守箕左嵗恶天下劳　又占曰荧惑守箕燕王有疾一曰内变　文曜钩曰荧惑守箕主恐又曰人民饥糟糠又曰其国更市　又占曰荧惑守箕天下分离臣子谋咎在人主自恣　孝经纬曰荧惑守箕多土功事小旱雨泽霜露不时嵗为中　荆州占曰荧惑十月守箕天下大赦守箕前其国恶守后籴贵三倍　石氏曰荧惑守箕主恶　海中占曰荧惑守箕大旱　海中占曰荧惑以十月守箕名曰火入水万民饥死谷价五倍天下大赦　郗萌曰荧惑守箕贵臣乱其国主有淫事一曰攻急　又占曰荧惑守箕贵人多病死一曰主恐又曰地动守三月彗星出　又占曰荧惑守箕嵗水　又占曰荧惑守箕若留止箕口中兵起有兵罢　荆州占曰荧惑守箕有大淫事九卿当之若狐狢有忧　黄帝占曰荧惑入箕中守之天下兵起吏民相攻士卒半死人民流亡不居其乡其国失地巫咸曰荧惑入箕去复还守之贵臣有诛乱主者国有土功之急贵人多死大水万里泽为海桥梁不通　郗萌曰荧惑入箕中若守箕宫中口舌之事仓谷出三月六月　又占曰荧惑入箕去复还守之天下饥期不出三年中　荆州占曰荧惑入箕守之若犯乘箕牛马多疾北夷来降












　　唐开元占经卷三十一
<子部,术数类,占候之属,唐开元占经>
　　钦定四库全书
　　唐开元占经卷三十二
　　唐　瞿昙悉达　撰
　　荧惑占三
　　荧惑犯北方七宿
　　荧惑犯南斗
　　石氏曰荧惑犯南斗为赦又曰破军杀将　海中占曰荧惑犯南斗且有反臣道路不通丞相有事【案司马彪天文志曰孝顺永和二年八月庚子荧惑犯南斗明年五月吴郡太守羊珎等起兵反杀吏民烧宫室太守王衡拒杀珎等又江贼蔡伯流等数百人攻庐陵九江烧灭城郭杀都尉】　圣洽符曰荧惑入南斗口将相有谋反者　石氏曰荧惑入南斗三月吴王死二月王后死一月相死不死出走又曰大国之臣外内谋大乱【案宋书天文志曰吴王赤乌十三年五月荧惑北至逆行入南斗犯魁第二星而东大元二月权薨是时王陵谋立楚王彪晋太安二年正月荧惑入南斗七月右卫将军陈眕率众奉帝伐成都王大军败绩兵逼乘舆九月王又攻成都王于邺邺兵溃成都由是衰亡帝还洛张方又胁如长安时天下盗贼群起张昌尤甚】甘氏曰荧惑入南斗中国大乱兵大起【司马彪天文志曰孝顺嘉平元年十月荧惑入南斗中其十一月防稽贼许昭聚众自称大将军昭父坐为越王攻破郡县也】荧惑入南斗口中大臣反被诛者若将相出走　郗萌曰荧惑入南斗国饥荧惑入南斗口中立太子期不出百二十日荧惑入南斗天下受爵禄期六十日若九十日荧惑逆行三芒入斗口中必有亾国死王　玉歴曰逆行角入斗口中必有大防　郗萌曰荧惑行南斗有土功事　海中占曰荧惑逆行南斗怒动大明天下大惊　郗萌曰荧惑过南斗出斗上行疾天子忧出斗下行疾臣有忧　春秋纬曰荧惑入南斗先潦后大旱郗萌曰荧惑留南斗无功者赏　甘氏曰荧惑舍南斗之西木菓不实　海中占曰荧惑舍南斗环绕成钩己太尉上卿宰相死　郗萌曰荧惑舍南斗之东天下大战一曰守三十日其君忧　玉厯曰荧惑出入留舍斗魁之中五日不下天下有兵将军国易政改元不出一年有兵事　黄帝占曰荧惑守南斗百日五谷出妇女转漕若有诸侯客来见天子者　荧惑守南斗籴贵又曰七日以上太子疾十二日以上庶子当之又曰去复还守之吴越有忧期不出三年　河图曰荧惑守南斗宰相坐之有兵罢　荧惑逆行守南斗山崩又曰兵车合国君为帅　石氏曰荧惑守南斗百二日大赦　巫咸曰荧惑入南斗若留守所守之国当诛　五行传曰荧惑与斗晨出东方因留守斗其国絶嗣【汉书景帝元年七月丙戌荧惑在斗晨出东方留守斗后三年吴王濞率七国举反汉太尉周亚夫败之灭国之应】荧惑守南斗为乱为贼为防为兵守之久其国絶嗣【汉武帝元鼎中荧惑守南斗是时南越王赵婴齐将入朝汉其相吕嘉不愿内属乃杀其王及王太后举兵反汉遣六将军将兵诛之遂灭其国置交州为七郡也】　海中占曰荧惑守南斗旱多火灾　郗萌曰荧惑守南斗留二十日大人忧守三十日有徳令　郗萌曰荧惑以十月守南斗三十日民介胄不出一百日其国有亾兵　荧惑守南斗有内变期一年荧惑守南斗地动婴儿多疾死关梁不通留二十日以上出复大人忧期五月　陈卓曰荧惑守南斗五谷不成期百二十日又曰荧惑守南斗且有废臣天下大乱道路不通一曰上官吏死
　　荧惑犯牵牛二
　　郗萌曰荧惑犯牵牛其国之君必有外其大臣　陈卓曰荧惑犯牵牛臣谋主　石氏曰荧惑入牵牛中四月越主死　巫咸曰荧惑入牵牛籴大贵　二十八宿山经注曰荧惑入留牵牛三日不出越王为强兵所逐陈卓曰荧惑入牵牛三月若四月齐王死一曰晋王当之　郗萌曰荧惑乘牵牛为天下有大水起谷贵人相弃于道　挺辅占曰牵牛为令天下者荧惑居阳则喜居隂则忧　海中占曰荧惑出入留舍牵牛春旱秋水一曰关梁不通　齐伯曰荧惑出入留舍牵牛三十日不下薪蒿有急牛且大贵进行十度以上至三十度不出百六十日客兵来　黄帝占曰荧惑守牵牛民为乱贵人多死　石氏曰荧惑守牵牛民饿有自卖者　巫咸曰荧惑守牵牛为多火灾又曰牛大疫多有死者灾非一国牛贵十倍石氏曰三倍道无行牛一曰当有税牛之役　海中占曰荧惑守牵牛为旱　荧惑守牵牛有急行又曰嵗多雨露　郗萌曰荧惑十月守牵牛不十日兵大起　荧惑守牵牛若有谷畜产事　荧惑守牵牛有牺牲之事有反逆者从中起有走军死将期一年【案宋书天文志曰晋成帝咸康元年六月乙亥火犯牵牛中央星建元二年征西将军庾亮薨】　荆州占曰荧惑守牵牛三十日以上人相食　北官候曰荧惑守牵牛二十日以上有反逆者牛车用期四十日若七十日　圣洽符曰荧惑入守牵牛嵗大水津河不通五谷大伤其嵗不中　郗萌曰荧惑入牵牛中出守牵牛之南有大赦期二十日荆州占曰荧惑以春二月三月留牵牛相守者蒭蒿贵至八月止　又占曰荧惑犯守牵牛大星臣谋主诸侯将兵大人忧之其国乱人民饥甘氏曰荧惑犯牵牛留守之有破军杀将　海中占
　　曰荧惑犯守牵牛诸侯多疾
　　荧惑犯须女三
　　帝览嬉曰荧惑犯须女若守之三十日不下女主有病者若府藏中有甲兵十日不下主后有死者期百八十日　石氏曰荧惑入须女中旬主后死　郗萌曰荧惑入须女留二十日为天子受女之庆近期三十日逺期四月　荧惑入须女籴贵石三百人有自卖不出县邑有死者　荧惑入守妃贵人女子多死者　荆州占曰荧惑入须女布帛贵天子内美女不然甲兵起　郗萌曰荧惑出须女中主也出须女两傍诸臣也留为忧春秋纬曰荧惑之须女上求女　郗萌曰荧惑在须女逆行至牛复还女倐去倐还为千里无稼穑　河图曰荧惑居须女阳有喜居隂有忧　郗萌曰荧惑舍须女蚕不得　荧惑出入留舍须女五十日不下天下人民大恐其国开库出兵加于吴越城　荧惑留须女有反逆者从女者诸夫人家起　齐伯曰荧惑出入留须女十日不下刀剑大贵　黄帝占曰荧惑以十二月守须女之西南奸人入邑守其北百日有诸侯嫁女絶国者黄帝占曰荧惑守须女皇后疾宫中有火灾　文曜
　　钩曰荧惑守须女人主以媵为后以妾为妻若有献女者　甘氏曰荧惑守须女王者发布帛守二十日丝绵布帛大贵　陈卓曰荧惑守须女大人不安五谷不登民多病疾　甘氏曰荧惑守须女国饥籴贵民有自卖者　巫咸曰荧惑守须女邦有女子防主后也又曰宫女有忧牛角大贵　郗萌曰荧惑守须女后夫人有忧大人不安　荧惑守须女女子为天下政一曰女子为乱法令更行疾无忧国有嫁女娶妇事臣下衣服奢侈守三十日其君忧　荧惑守须女北国大水人民处木上　荆州占曰荧惑守须女色靑有女防宫女有忧黒女多死黄白吉　海中占曰荧惑犯守须女多妖祥大臣当之　荆州占曰荧惑守犯乘须女二十日大人妇女有反逆者从女起若有女防其年籴三倍人民多死陈卓曰荧惑留逆犯守乘凌须女天子及大臣有变
　　必有竒令
　　荧惑犯虚四
