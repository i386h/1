<!-- { "loadSidebar": true } -->
　　荆州占曰太白犯轩辕女御天子仆死　文曜钩曰太白入轩辕四猾起　石氏曰太白入轩辕中犯乗之有逆贼若火灾　黄帝占曰太白出东陵必有白龙出左右宫若行轩辕中犯女主女主失势忧丧也列大夫有放逐者五官有不治者色悴为忧为疾其所中犯乗守者诛若有罪　荆州占曰太白行轩辕端贯出其中而东大臣出令　石氏曰太白在轩辕中有以女请人君者　黄帝占曰太白中女主女主当之其守犯女主女主有忧【宋书天文志曰魏青龙四年七月七日甲寅太白犯轩辕大星景初元年皇后毛氏崩　晋成帝咸康六年六月七日太白犯轩辕大星七年三月皇后杜氏崩　安帝义熙六年八月壬午太白犯轩辕大星七年八月皇后王氏崩宋文帝元嘉十六年八月朔日犯轩辕明年皇后袁氏崩】　圣洽符曰太白守轩辕兵大起忧宫中若有女丧各以其所犯占之期一年　帝览嬉曰太白守轩辕大星若环绕之皇后有急若忧诛一曰天下易王女主有殃　荆州占曰太白守轩辕女御有诛者　巫咸曰太白行犯守轩辕女主失政若失势一曰大臣当之若有黜者期二年【司马彪天文志曰光武建武九年七月乙夘金星犯轩辕大星十月己丑又犯之轩辕者后宫之官大星者后宫之皇后金犯之为失势是时郭后已失势见踈后废为中山太后　孝和元年四月乙酉金星犯轩辕东北二尺四年窦氏被诛太后失势　孝桓永夀二年八月戊午太白犯轩辕大星为皇后后二年四月懿献后以忧死】荆州占曰太白中犯守轩辕左角为大臣当之
　　太白犯少微四十五
　　石氏曰太白入少微君当求贤佐不求贤佐则失夺势太白犯守少微名士有忧王者任用小人忠臣被害
　　有死者　黄帝占曰太白入中犯乗少微为宰相易女主有忧　石氏曰太白入中犯乗守少微为五官乱宰相忧
　　太白犯太微四十六
　　春秋纬曰太白犯太微主受期命夺号灭冲为期【宋书天文志曰晋愍帝建武元年六月丁夘太白犯太微占曰王者恶之七月愍帝崩于寇廷也】　帝览嬉曰太白行犯太微左右执法为大臣有忧【司马彪天文志曰孝安元初元年闰月己未太白犯太微左执法建光元年五月太后兄车骑将军隲等七侯皆免官自杀　宋书天文志曰晋成帝咸康四年九月太白犯左执法五年七月庚申丞相王薨　安帝义熙六年九月甲寅太白犯左执法八年九月兖州刺史刘蕃尚书仆射谢琨伏诛也】　石氏曰太白入太微庭所中犯乗守者为天子所诛若有罪　太白犯左右执法左右执法者诛若有罪　郗萌曰太白犯天府庭臣为乱　荆州占曰太白道从太微西蕃北南方星间入到南蕃东方星间南出道也中西蕃直坐入者非道也　太白以庚子日顺入太微天庭中天子所使也不以庚子曰非天子使　太白入太微轨道吉轨道者入西门出东门若左右掖门行不留也不轨道者谓有所犯守也　郗萌曰太白当太微门为受制当在左执法受事左右执法守太微门三日以下为受制三日以上为兵为贼为乱为饥　石氏曰太白出东掖门为相受命东南出德事也出西掖门为将受命西南出刑事也期以春夏　太白入太微出左掖门大将军出东南伐出右掖门大将军出西南伐皆不出其年　黄帝占曰太白入天庭色白润泽为期百八十日有赦　帝览嬉曰太白入太微而出端门臣不臣　雒书曰太白入左右掖门出太阳东门强臣暴诛若入端门庭守十日臣欲害君期不十日　春秋圗曰太白入西华门出东华门大臣作乱谋其主若诸侯不从王命期百八十日若一年　石氏曰太白入太微庭中华东西门若左掖门而南出端门者为必有反臣　太白入西出东门皆为人君不安欲求贤佐有入中西华门出中华东门为臣有不令有入太隂西门出太隂东门皆为天下大乱有丧若大水　甘氏曰太白入太隂西门出东门天下大乱主死破宫若有大水期一年【司马彪天文志曰王莽地皇四年秋太白在太微中烛地如月光太白为兵太微为天庭太白赢而北入太微是兵将入天子庭也是时王莽遣二公之兵至昆阳已为光武所破莽又拜九人为将军至华隂皆为汉将刘毕李崧所破进攻京师十月戊申汉兵自宣平城门入二月己酉城中少年子弟数千人起兵攻莽商人杜昊杀莽渐台之上校尉公賔斩莽首大兵蹈公庭之中仍以更始入长安居前殿皆以火入宫庭者】　郗萌曰太白入太微西门犯天庭出端门为大臣伐主入西门而折出右掖门为大臣假主之威而不从主命太白入西华门出端门东门诈穪诏　太白入太微西门若入端门出东门为贵者夺势　太白入太微中臣相杀国有忧　荆州占曰太白主西方北方入太微西南阳星之南为西方入二星之北为北方皆臣杀主之也犯帝座星臣胜不犯不胜视其所止留之宿国以知其所诛　荆州占曰太白入太微西蕃第一星行至东蕃第一星东下去太微者天子之庭也太白行其中宫门当闭大将军被甲守兵大臣伏诛左右有罪者【司马彪天文志曰孝灵帝建宁元年六月太白在西方入太微犯西蕃南头星其年八月太傅陈蕃大将军窦武谋欲尽诛诸宦者其年九月辛亥中常侍曹节长乐五官吏朱瑀觉之先矫制杀蕃等家属徙日南】　荆州占曰太白入太微宫为天下惊一曰有兵　太白入天庭国不安其宫　太白入太微中近臣起兵入庭中丞相御史诛　北官曰太白入太微天庭天子自将兵大臣谋立若有诛者　黄帝占曰太白东行入太微庭中出东门天下有急兵若守将相丞相御史大臣有死者若入端门守庭大祸至入南门出东门国大旱入南门逆行出西门国有大水逆入东门出西门大国破亡若顺入西蕃而留不去楚国凶殃　巫咸曰太白逆行入太阳东门出西门有反臣欲伐其主期九十日　太白逆行入太微天庭中为大臣有诛若诸侯戮死期二年　石氏曰太白逆行入左掖门为臣刼其主　太白逆行于太微之中及出左右掖门为有逆谋天子有命将征伐之事一曰大赦可以解其患　荆州占曰太白逆行入太微天庭中为诸侯将有杀者若至黄帝座而谋成不至黄帝座而还有谋不成以其入日占国　玉歴曰太白逆行入太微强臣凌主天下大乱诸侯皆兵起　太白留太微庭中天下大忧中央留十日以上为天下亡徒为兵者　太白道南蕃入留止南门为大臣有忧【司马彪天文志曰太白羸而北入太微大兵将入天子之庭出太微宫中有兵】　荆州占曰太白从右入七日以上为主有忧　感精符曰太白入端门而守之大臣谋叛将军伐主外臣陵内天下大乱期二年　黄帝占曰太白干太微留守二十日以上为必有兵革天下大赦春秋纬曰太白入太微庭其陵犯留焉三十日必有丧荆州占曰太白入太微天庭中犯乗守者杀若有罪
　　各以守宦名名之【宋书天文志曰晋惠帝大安二年秋太白守太微成都河间攻洛阳三年正月东海王越执长沙王乂张方又杀之】　太白食若中犯乗守太微东西蕃四辅为君失礼辅臣有诛者
　　太白犯黄帝座四十七
　　石氏曰太白犯黄帝座改政易主天下乱存亡半　雒书罪级曰太白入黄帝座强臣杀主　荆州占曰太白入黄帝座其色白者为有赦　太白入太微宫中至黄帝座有兵在中　郗萌曰太白抵黄帝座为有土功事荆州占曰太白触黄帝座君死　黄帝占曰太白守
　　黄帝座为大人忧　海中占曰太白守端门若至帝座星南祸小若犯黄帝座臣弑主天下大乱不出年
　　太白犯四帝座四十八
　　石氏曰太白犯四帝座臣谋主去之一尺事不成　甘氏曰太白中犯乗守四帝座天下亡　玉歴曰太白犯四帝座臣谋主若被诛　石氏曰太白中犯乗守四帝座辟君忧也
　　太白犯屏星四十九
　　郗萌曰太白入太微宫中至屏而留为有兵在中　甘氏曰太白犯守屏星君臣失礼下而谋上一曰大臣有戮死者　石氏曰太白犯乗守屏星君臣失礼而辅臣有诛者若免罢去
　　太白犯郎位五十
　　甘氏曰太白犯守郎位辅臣有诛左右宿卫为乱王者有备
　　太白犯郎将五十一
　　巫咸曰太白犯守郎将命曰陵陵则将有诛者将忧荆州占曰太白犯乗牛郎将有以符节奸者一曰必有不还使　太白中犯乗守郎将名曰陵节郎诛一曰大臣为乱诫左右
　　太白犯常陈五十二
　　甘氏曰太白犯常陈守卫有谋兵起宫中天子自出行诛期百八十日逺一年
　　太白犯三台五十三
　　玉歴曰太白入犯上台司命近臣有罚若有诛一曰近臣有逃走者以五色占色黄白当无故青黒忧死期一年　文曜钩曰太白犯守中台司中奸臣有诛若有诛者中公当之　巫咸曰太白犯守下台司禄近臣有罪若出走色黑者死　郗萌曰太白犯守上台大尉自将兵在宫中大战交刄流血滂沱贵人多死期在七月守中台司徒反守下台司空反　荆州占曰太白守三台天下驱掠兵聚一隅　太白舍天柱下地大动民恐臣以谋主　石氏曰太白击天柱地大动兵大起
　　太白犯相星五十四
　　石氏曰太白犯相星辅臣凶　太白守相星三十日大臣为乱天下兵起人主有忧
　　太白犯太阳守五十五
　　石氏曰太白犯太阳守执御臣忧内将军有死者期九十日　甘氏曰太白犯守太阳守大臣戮死若有诛期不出年
　　太白犯天牢五十六
　　石氏曰太白犯天牢王者以狱为贵人多有斩者一曰若有赦期不出百八十日太白入天牢犯守者以狱为乱
　　太白犯文昌宫五十七
　　石氏曰太白入文昌天下兵起其君不安若有走主春秋纬曰太白入文昌三军反兵满都以弱亡
　　太白入北斗五十八
　　防占曰太白入北斗魁中强臣夺主位天子弃宫走天下大乱更政易王期不出三年　甄曜度曰太白守北斗人主御守兵罢国乱一曰执政令吏忧以五色占之　石氏曰太白入守北斗执政大臣有忧若被诛郗萌曰太白入守北斗贵人有击者
　　太白犯紫微宫五十九
　　巫咸曰太白守紫微宫民莫处其室宅流移去其乡
　　太白犯北极钩陈六十
　　圣洽符曰太白入紫微宫中犯北极臣害其主天下大乱兵走四塞易主期百八十日逺一年　黄帝占曰太白犯守北极主星有大丧大臣有诛若抵之兵丧并起文曜钩曰太白犯守太子庻子星各以所守有罪若
　　死　荆州占曰太白犯乗守北极主星者为大人忧一曰有丧一曰为有反者　太白三月舍枢星下芒赤色怒兵起　黄帝占曰太白犯守钩陈后宫乱兵起宫中幸臣谋主有忧
　　太白犯天一六十一
　　石氏曰太白犯天一幸臣有谋兵起人主忧
　　太白犯太一六十二
　　石氏曰太白犯太一幸臣有谋有兵起人主有忧







　　唐开元占经卷五十一
<子部,术数类,占候之属,唐开元占经>
　　钦定四库全书
　　唐开元占经卷五十二
　　唐　瞿昙悉达　撰
　　太白占八
　　太白犯石氏外官一
　　太白犯库楼一
　　郗萌曰太白入库楼三日兵起尤甚一曰兵起西北方若舍之三十日诸侯兵悉发大将出　玉厯曰太白守库楼兵起将军出车骑徧野
　　太白犯南门二
　　石氏曰太白犯守南门边夷兵起若道路不通
　　太白犯平星三
　　石氏曰太白犯平星凶　文曜钩曰太白歴平星主命倾　甘氏曰太白守平星执政臣忧若有罪诛期一年
　　太白犯骑官四
