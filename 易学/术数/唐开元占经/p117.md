<!-- { "loadSidebar": true } -->
　　黄白气入天相将相有喜　黒气入将相忧死
　　势星
　　黄气入势中官受赐　赤气出入中官反　黒气入中官忧
　　三台
　　黄气入将相喜　赤气入多败伤　黒气入三公忧将相死
　　天掊
　　黄气入天子先驱有拜赐者　赤气入大人忧
　　天枪
　　赤气入天枪天子惊恐一曰失位　苍白气入兵起
　　戈
　　黒气入戈胡兵退　苍白云气入胡人大疫死　赤气出胡兵大起
　　招摇
　　赤气入招摇正中有兵内起大将为乱　赤气出于招摇兵起大战　黄白气出天子以喜用师
　　梗河
　　黒气出梗河兵起大战　赤气出梗河国兵大出入梗河大战　苍白气入将死
　　贯索
　　苍白气入贯索中天子忧亡地出则祸除　赤气入有内乱兵起　赤气出内兵出　黄白气入天子有喜黒气入大人恶之　赤白气入狱多枉死者
　　女床
　　黄气出入女床后宫有子喜　白气入后宫有防　黒气入有死者　青气入有病　赤气入宫中兵起
　　宦者
　　黄气入宦者受赐　赤气入宦者诛　黒气入宦者死赤气出宦者作奸蔽主
　　郎位
　　苍白气入郎位中兵起一曰中郎有内乱出则祸除赤气入兵起出郎位多用兵逺出行　黄白气入中郎受赐
　　灵台
　　青黒气入有大风雨期三日逺七日中　黄气入太史喜　赤白气入太史有忧
　　少防
　　苍白气入少防贤士忧一曰大臣黜　赤气入宰臣谋叛
　　长垣
　　苍白气入长垣胡兵起　赤气入胡兵入有火灾　赤气出边兵起
　　摄提
　　青云气入摄提九卿有忧　黄气入九卿有赏　赤气入戈盾用事　黒气入大臣诛

　　唐开元占经卷九十六
　　钦定四库全书
　　唐开元占经卷九十七
　　唐　瞿昙悉达　撰
　　猛将军阵胜负云气占
　　太公曰凡兴军动众陈兵天必见其云气示之以安危故胜则可逆知也其军中有知晓时气者厚宠之常令清朝若日午察彼军及我军上气色皆须记之若军上气不盛加警偹守輙勿轻战战则不足守则有余察气者军之大要常令三五人参马豋髙若临下察之进退以气为候
　　贤将气
　　凡兴兵动众忌大风雷而隂不见日凡气初出如甑上气勃勃上积为雾雾为隂隂气为虹霓若晕珥之属如不积不结散漫一方不能为灾必和襍杀气森森然疾起乃可论占常以平旦下晡日出没时之期内有风雨灾不成或有黒气如幢出于营中上黒下黄敌欲来求战无诚实言及九日内必觉偹之吉或日月隂沉无光不雨或十日昼夜无光不见日月名曰蒙日久隂不雨下谋上也　凡敌军上气黄白润泽者将有威德或军上气发渐渐如云变作山形将有深谋或敌上气黒中赤在前者将精悍皆不得撃凡气上与天连军中将贤良也
　　猛将气
　　凡气如龙如虎或如火烟之形或如火光之状或如山林或如尘埃头尖而卑或气黒如门上楼皆猛将气也凡敌上气青而疎防者将怯弱若前大后小者将怯不明
　　凡军上气浑浑圆长赤气在其中或有气如赤杵在黒云中皆有伏兵或两军相当赤气在前后左右者有伏兵随气所在防之　或有云绞绞绵绵此以车骑为伏兵或有云如布席之状此以歩卒为伏兵或有云如山岳在外有伏兵不可不审也
　　降城气
　　凡降城之气如人十十五五皆义手低头降之象或有气上黄下白名曰喜气所临之军欲求和退若风不蓬勃旌旗晕晕顺风而举或向敌终日军行有功胜也
　　胜军气
　　凡敌军上气如山隄上林木不可与战在吾军大胜或如火光亦大胜　或敌上白气坌沸如楼縁以赤气者兵劲不可击在吾军必大胜　或敌上气黄白厚润而重者勿与战　或遥视军上云如鬬鸡赤白相随在气中得天助不可击　两军相当上有气如蛇举头向敌者战必胜
　　军营气
　　凡军营上有五色气上与天连此应天之军不可击有赤黄气于天亦不可攻　或有云如日月而赤气绕之如日晕状有光者所见之地大胜不可攻也敌上气如虎状其军亦不可攻也　若逆风来应气旁勃牙旗隂折不见日旌旗激败也　若云气从敌所来终日不止吾军不可出出则不利若风云俱来此为败在急也
　　凡敌上气色如马肝如死灰或类盖败徴　或黒气如壊山堕军上者军必败　或军上气昏发连夜照人则军士散乱　或军上气有五色襍乱东西南北不定者其军必败　或军上有赤气炎炎降天将死众乱或军上有黒气如牛马形从气雾中下渐渐入军名曰天狗下食血败军也　或有云气盖道防蔽尽山此败候也
　　城中气
　　凡城中有白气如旗者不可攻　或有黄云临城有大喜庆　或有青色如牛头触人者其城不可攻屠　或城中气出东方其色黄此天钺也不可伐伐者死或城上气如火烟主人欲出战其气无极者不可攻或气如杵从城中向外者内兵突出主人胜不可攻或城上有云分为两彗状者攻不可得
　　围城气
　　凡攻城围邑过旬日不雷雨者城有辅助疾去之勿攻也此皆胜气
　　凡攻城围邑赤气在城上黄气四面绕之城中有大将死城降　城上有赤气如飞鸟撃之可破矣　或有气出入者人欲逃　或有气如灰气出如覆其车上者士多病城屠　或城上无云气士卒散　或城营上有赤云状如众人头下多死防流血　凡攻城有白气绕城而入者急攻可得若有曲蛇从城外入城者三日内城屠此皆败气　凡敌上有云如车盖不可击若有云如双青蛇云去可击大胜
　　伏兵气
　　伏兵气如幢节在黒云中转髙锐不可击　城营上见有云如雄鸡城必降　邉城云如蛟龙所见处军将失魄　敌上有云长如引素如阵前锐或白黒色有谋青色有兵赤色有反黄色急去　敌上有气如牵牛未可击有云如坐人赤色所临必有卒兵来至惊恐湏防而去
　　军气
　　凡占军气与敌相对将当访军中善相气者厚之留令清朝若日中时察彼军及我军上气皆纸笔録记上将军将军察之若我军上气不善但警偹镇守勿接战敌在东在南在西在北每庚子日及辰戌午未豋五丈髙防去一里占百人以上便有气　气如尘埃前卑后髙者将士精鋭不可击　气如隄阪前后摩地避之勿击　见彼军上气如尘埃粉沸其色黄白如旗幡晖晖然无风而动将士勇猛不可击我军如此亦不用战凡对敌或有气来甚卑不防覆人上下掩搆盖道者大贼必至食不及饱严偹之
　　军胜气
　　凡云起王相者吉凶死者凶有胜无实胜虚髙胜下泽胜枯长胜短厚胜薄我军在西贼军在东西髙东下西厚东薄西泽东枯西长东短则我军胜也
　　两军气
　　两军相对遥见军上有气纷纷勃勃如烟如尘贼凶败军上下日无气者其军必败　若我军无气将修徳
　　抚士众存问寒暑警诫固守有赤色气如火从天下入军军乱将死有黒气如牛猪者瓦解之气军必败有白气如蔓连结部队相随须臾罢而复出及至八九而不断者贼必至严守之　若雨气蒙蒙围城有入处者外兵当败入若有出者内兵当突出　凡气安则军安也气动摇则军不安气四散去军破且败其气如羣羊击之必大尅　两军相当有气如飞鸟徘徊在我城上或来而髙者兵锐不可击　两军相去十里内三里外军上无气是死兵击之必大胜也　两军欲战视彼军气氛氲如焚生军之烟者初必精鋭不可当待其气散击之必胜其气黒出如山带黄是谢气敌人自降
　　败军气
　　军败之气如羣鸟乱飞疾伐之必大胜　气乍明乍暗皆有诈谋气过旬不防城有大辅疾去之勿攻　凡敌上气如双蛇飞鸟如缺垣如壊屋如人无头如惊麞如走鹿相逐如鸡相向皆为败军杀将之气　敌上气如囷仓正白见日益明者将士猛锐不可击之　敌上气黒中有赤气在前精悍不可当　敌上气如转蓬者击之立破
　　游兵气
　　游兵气如彗云扫除或数百丈万万无根本　败军之气如破车如人无足无臂　若下轻其将妖恠并作众口相惑当修德审令缮砺锋甲勒诚誓士以避天怒然后复择吉日祭牙旗具太牢之馔震鼓铎之音诚心启请以偹天问观其祥应矣　若人马喜跃旌旗皆前指金铎之声以清鞞鼓之音宛以鸣此得神明之助持以安众心乃可用矣

　　唐开元占经卷九十七
　　钦定四库全书
　　唐开元占经卷九十八
　　唐　瞿昙悉达　撰
　　虹蜺占
