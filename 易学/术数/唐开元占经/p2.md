<!-- { "loadSidebar": true } -->
　　按后汉河间相张衡灵宪曰昔在先王将步天路用定灵轨寻考本元先准之于浑体是为正仪立度而皇极有逌建也枢运有逌稽也乃建乃稽斯经天常圣人无心因兹以生心故灵宪作兴曰太素之前幽清静寂漠防黙不可为象厥中惟虚厥外惟无如是者永久焉斯谓溟涬葢乃道之根也道根既建自无生有太素始萌萌而未兆并气同色混沌不分故道志之言云有物混成先天地生其气体固未可得而形其迟速固未可得而纪也如是者又永久焉斯谓厖鸿葢乃道之干也道干既育有物成体于是元气剖判刚柔始分清浊异位天成于外地定于内天体于阳故圆以动地体于隂故平以静动以行施静以合化堙郁搆精时育庶类斯谓天元葢乃道之实也在天成象在地成形天有九位地有九域天有三辰地有三形有象可效有形可度情性万殊旁通感薄自然相生莫之能纪于是人之精者作圣实始纪纲而经纬之八极地维径二亿三万二千三百里南北则短减千里东西则广増千里自地至天半于八极则地之深亦如之通而度之则是浑也将覆其数用重差钩股悬天之景薄地之仪皆移千里而差一寸得之过此而往未之或知也未之或知者宇宙之谓也宇之表无极宙之端无穷天有两仪以儛道中其可覩枢星是谓之北极在南者不着故圣人弗之名焉其世之遂九分而减二阳道左回故天运左行有验于物则人气左嬴形右缭也天以阳回地以隂淳是故天致其动禀气舒光地致其静承施候明天以顺动不失其中则四时顺至寒暑不减致生有节故品物用生地以灵静作合承天清化致养四时而后育故品物用成凡至大者莫如天至厚者莫若地至质者曰地而已至多莫若水水精为汉汉周于天而无列焉思次质也地有山岳以宣其气精钟为星星也者体生于地精成于天列居错跱各有逌属紫宫为皇极之居太微为五帝之廷明堂之房大角有席天市有座苍龙连踡于左白虎猛据于右朱雀奋翼于前灵圏首于后黄神轩辕于中六扰既畜而狼蚖鱼鼈罔有不具在野象物在朝象官在人象事于是偹矣悬象着明莫大乎日月其径当天周七百三十六分之一地广二百四十三分之一日者阳精之宗积而成鸟象乌有三趾阳之类其数竒月者隂精之宗积而成兽象兎隂之类其数偶其后有冯焉者羿请无死之药于西王母姮娥以之奔月将往枚筮之于有黄有黄占之曰吉翩翩归妹独将西行逢天晦芒毋惊毋恐后且大昌姮娥遂托身于月是为蟾蜍夫日譬犹火月譬犹水火则外光水则含景故月光生于日之所照魄生于日之所蔽当日则光盈就日则光尽也众星被耀因水转光当日之冲光常不合者蔽于地也是谓闇虚在星星微月遇则食日之薄地暗其明也繇暗视明明无所屈是以望之若大方于中天天地同明繇明视暗暗还自夺故望之若小火当夜而光在昼则不明也月之于夜与日同而差微星则不然强弱之差也众星列布其以神着有五列焉是谓三十五星一居中央谓之北斗动变定占实司王命四布于方为二十八宿日月运行厯示吉凶五纬更次用告祸福则天心于是见矣中外之官常明者百有二十四可名者三百二十为星二千五百而海人之占未存焉微星之数葢万一千五百二十庶物蠢动咸得系命不然何以总而理诸夫三光同形有似珠玉神守精存丽其职而宣其明及其衰神歇精斁于是乎有陨星然则奔星之所坠至则石矣文耀丽乎天其动者七日月五星是也周旋右回天道者贵顺也近天则迟逺天则速行则屈屈则留回留回则逆逆则迟迫于天也行迟者觌于东觌于东属阳行速者觌于西觌于西属隂日与月以配合也摄提荧惑地候见晨附于日也太白辰星见昏附于月也二隂三阳参天两地故男女取焉方星廵镇必因常度茍或盈缩不逾于次故有列司作使曰老子四星周伯王逢絮芮各一错乎五纬之间其见无期其行无度实妖经星之所然后吉凶宣周其详可尽张衡浑仪注曰浑天如鸡子天体圆如弹丸地如鸡子中黄孤居于内天大而地小天表里有水天之包地犹殻之裹黄天地各乘气而立载水而浮周天三百六十五度四分度之一又中分之则一百八十二度八分之五覆地上一百八十二度八分之五绕地下故二十八宿半见半隠其两端谓之南北极北极乃天之中也在正北出地上三十六度然则北极上规径七十二度常见不隠南极天之中也在南入地三十六度南极下规七十二度常伏不见两极相去一百八十二度半强天转如车毂之运也周旋无端其形浑浑故曰浑天也赤道横带天之腹去南北二极各九十一度十九分度之五
　　横带者东西围天之中要也然则北极小规去赤道五十五度半南极小规亦去赤道五十五度半并出地入地之数是故各九十一度半强也
　　黄道斜带其腹出赤道表里各二十四度
　　日之所行也日与五星行黄道无亏盈月行九道春行东方青道二夏行南方赤道二秋行西方白道二冬行北方黒道二四季还行黄道故月行有亏盈东西南北随八节也日最短经黄道南在赤道外二十四度是其表也日最长经黄道北去赤道内二十四度是其里故夏至去极六十七度而强冬至去极百一十五度亦强日行而至斗二十一度则去极一百一十五度少强是故日最短夜最长景极长日出辰入申昼行地上一百四十六度强夜行地下二百一十九度少强夏至日在井二十五度去极六十七度少强是故日最长夜最短景极短日出寅日入戌昼行地上二百一十九度少强夜行地下一百四十六度强
　　然则黄道斜截赤道者即春秋分之去极也
　　斜截赤道者东西交也然则春分日在奎十四度少强西交于奎也秋分日在角五度弱东交于角也在黄赤二道之交中去极俱九十一度少强故景居二至长短之中奎十四角五出夘入酉日昼行地上夜行地下俱一百八十二度半强故昼夜同也
　　张衡浑仪图注曰今此春分去极九十一度少强秋分去极九十一度少强者就夏厯景去极之法以为率也是以作小浑尽赤道黄道乃各调赋三百六十五度四分之一从冬至所在始起令之相当值也取北极及衡各鍼穿之为轴取薄竹篾穿其两端令两穿中间与浑半等以贯之令察之与浑相切摩乃从减半起以为八十二度八分之五尽衡减之半焉又中分其篾抝去其半令其半之际正直与两端减半相直令篾半之际从冬至起一度一移之视篾之半际多少黄赤道几也其所多少则进退之数也从北极数之则去极之度也各分赤道黄道为二十四气一气相去十五度十六分之七毎一气者黄道进退一度焉所以然者黄道直时去南北极近其处地少而横行与赤道且等故以篾度之于赤道多也设一气令十六日皆常率四日差少半也令一气十五日不能半耳故使中道三日之中差少半三气一节故四十六日而差今三度也至于差三之时而五日同率者一其实一节之间不能四十六日也今残日居其策故五日同率也其率虽同先之皆强后之皆弱不可胜记耳至于三而复有进退者黄道稍斜于横行不得度故也春分秋分所以退者黄道始起更斜矣于横行不得度故也亦每气一度焉故三气一节亦差三度也至三气之后稍逺而直故横行得度而稍进也立春立秋横行稍退矣而度犹云进者以其所退减其所进犹有盈余未尽故也立夏立冬横行稍进矣而度犹云退者以其所进増其所退犹有不足未毕故也以斯言之日行非有进退也而以赤道量度黄道使之然也本二十八宿相去度数以赤道为强耳故黄道亦有进退也冬至在斗二十一度少半最逺时也而此厯斗二十度俱一百一十五度强矣冬至宜与之同率焉夏至在井二十一度半强最近时也而此厯井二十三度俱六十七度强矣夏至宜与之同率焉
　　汉灵帝时议郎蔡伯喈于朔方上书曰论天体者有三家宣夜之学絶无师法周髀术数具存考验天状多所违失唯浑天近得其情今史官所用候台铜仪则其法也立八尺圆体而具天地之形以正黄道占察发敛以行日月以步五纬精微深妙百世不易之道也
　　蔡氏月令章句曰天者纯阳精刚转运无穷其体浑而包地地上者一百八十二度八分之五地下亦如之其上中北偏出地三十六度谓之北极极星是也史官以玉衡长八尺孔径一寸从下端望之此星常见于孔端无有移动是以知其为天中也其下中南偏入地亦三十六度谓之南极从上端望之当孔下端是也此两中者天之辐轴所在转运所由也天左旋出地上而西入地下而东其绕北极径七十二度常见不伏圗内赤小规是也绕南极径七十二度常伏不见圗外赤大规是也据天地之中而察东西则天半见半不见圗中赤规截娄角者是也
