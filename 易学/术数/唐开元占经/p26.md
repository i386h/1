<!-- { "loadSidebar": true } -->
　　郗萌曰月晕娄大人忧一曰大人死一曰蚕多死籴苦絮贵四孟之月晕赦　荆州占曰月晕娄五日之内不雨宰相疑黙事解　郗萌曰月晕娄尽围三星赦若歳星守娄在晕中大赦期九十日　河图帝览嬉曰月晕囬娄君和解
　　月晕胃三
　　郗萌曰月晕胃其国主死天多隂雨姙妇多死一曰山崩又曰尽围三星赦　荆州占曰月晕围胃兵起其国战不胜有破军一曰不战山崩若军大归谷大贵　郗萌曰月以四孟之月三四晕胃赦　荆州占曰月晕围胃兵不战一曰姙女多死　河图帝览嬉曰月晕回胃兵不战
　　月晕昴四
　　荆州占曰月晕昴其国主死一曰贵人多死一曰有兵若暴令近期三十日逺百里坐流言者又曰不出其年天下有变又曰水无收籴贵民离其乡又曰有腹病畜产多死　荆州占曰月晕昴天下饥　京氏曰月以九月十二月十三日晕昴及五车天下赦　郗萌曰月晕昴以甲午乙未及戊巳必大赦期三日戊巳期六十日郗萌曰月晕昴尽得七星三月小赦　石氏曰月晕
　　昴天下饥一曰贵人多死一曰籴贵　郗萌曰月晕昴三重不出五十日赦　巫咸曰月晕昴食大絶一曰兔多死　石氏曰月一歳三围昴来年天下大赦若弓絮贵　郗萌占曰月晕昴民忧疾又曰一歳一晕小赦再晕中赦三晕大赦期并不出其年
　　月晕毕五
　　郗萌曰月晕毕无徳令则民忧兵又曰五谷大贱　荆州占曰月晕毕大赦期三十日　郗萌占曰月入毕中而晕人主坐之一曰人主代　京房对灾异占曰月三晕毕天下中外俱赦　郗萌占曰月晕从毕两角前围之不及本一星主四月赦
　　月晕觜六
　　荆州占曰月以正月晕觜觿大赦　郗萌曰月晕觜觽有徳令女子多疾　荆州占曰月晕觜觽大赦期三十日　河图帝览嬉曰月囬觜觿道多死人大将死一曰弓弩贵
　　月晕参七
　　郗萌曰月晕参不出歳中天下乱其国战兵弱地裂人主有殃　荆州占曰月晕参其国客军大恐战不胜郗萌曰月晕参头赦期二十日一曰晕二星小赦晕三星大赦冲为期　石氏曰月晕伐将军死贵人有诛者京房易飞曰月晕参其有兵则战无师是年三操
　　土功事　郗萌曰月晕伐大人多死　石氏曰月晕参军不胜晕匝有云溃晕兵大起在外大战　荆州占曰月晕伐二百一十日有兵若赦有善令不出五日雨郗萌曰月以正月十一月十二月晕参其歳恶虎狼羣出害人民　甘氏占曰月以正月晕伐二夜不出三旬兵起
　　月晕南方七宿
　　月晕井一
　　海中占曰月晕东井胡兵起　郗萌曰月晕东井天下有兵　郗萌曰月晕东井王者出游来年大旱又曰后六月丙辰大赦　荆州占曰月晕东井隂阳不和又曰月晕围东井四夷求和　郗萌曰月以十二月壬癸晕东井大赦　巫咸占曰三月晕东井大水流
　　月晕鬼二
　　石氏曰月晕鬼黍贵三倍　甘氏曰月夏三晕鬼大雨五谷不成　郗萌曰月以正月上旬晕鬼赦期三十日海中占曰月晕鬼大旱　荆州占曰月晕鬼阵不战郗萌曰月以一月再晕鬼多死人　郗萌曰月以夏
　　三月晕鬼一曰大雾一曰大雹大霜一曰大雪一曰大雨水一曰大虫一曰大火又曰二晕小水一晕为寒郗萌曰月以夏一月一晕鬼为寒再晕小水三晕大水郗萌曰月以四月七月十月晕舆鬼中出气东行者
　　皆为老公多死南行者皆为丁壮多死西行者皆为老妪多死北行者皆为少年多死皆期九十日
　　月晕柳三
　　石氏曰月晕柳秋木郁若有兵战　巫咸占曰月晕柳三日有赦大臣有死者兵不战有水民移　郗萌曰月晕柳有狱事若其地旱民多疾死又曰月晕注其地有祸其歳中人多死者老小哭泣道路若飞虫多死又曰谷贵人相食又曰围注不出三十日有野兵围城【注即栁之别名】　巫咸占曰月晕柳有野兵　郗萌曰月以正月十月晕栁头赦期三十日
　　月晕星四
　　郗萌曰月晕七星有狱事其地有祸若旱一曰轻车战河图帝览嬉曰月晕七星轻兵战若飞虫多死　石
　　氏占曰月以七月晕七星月晕七星民多夭伤物再荣
　　月晕张五
　　黄帝占曰月晕张天下大水　黄帝占曰月晕张飞鸟死一曰海鸟亡　郗萌曰月晕张其地旱若大人忧一曰人相食　荆州占曰月晕张大水鱼行人道　陈卓曰月晕张五谷贵若盐贵　帝览嬉曰月围张飞虫多死一曰狱罪人民不定
　　月晕翼六
　　郗萌曰月晕犯翼女主恶　黄帝占曰月晕翼士卒多遁走一曰士卒大聚　陈卓曰月晕翼士卒大盗一曰卒胜大盗一曰士卒胜一曰春赦一曰亡其将　郗萌曰月晕翼春有赦又曰旱若大风伤　荆州占曰月晕翼兵起天下库兵出一曰有军军罢　巫咸占曰月晕翼大战民去室宅　郗萌曰月以二月晕翼至五月赦又曰月晕翼有车驰人走之事贵人多反者
　　月晕轸七
　　春秋纬考异邮曰月晕轸诸侯灭兵　黄帝占曰月晕轸大将军战死一曰亡其将一曰罢军无军　郗萌曰月晕轸兵起先起兵者不胜若大风伤歳　陈卓曰月晕轸嵗小旱　荆州占曰月一月而三晕轸天下无悬车系马　郗萌曰月以正月晕轸公子死又曰大饥车贵以二月晕轸至五月赦以四月晕轸有徳令以十二月晕轸库无悬车廐无系马一曰有军则罢

　　唐开元占经卷十五
　　钦定四库全书
　　唐开元占经卷十六
　　唐　瞿昙悉达　撰
　　月占六
　　月晕石氏中官一
　　郗萌曰月晕摄提大角在晕中天下兵横行不禁诸侯分政天下大乱内兴兵与上争立者以其时赦　黄帝占曰月晕大角人君侯王亲戚忧服　郗萌曰月晕大角国家亡地　郗萌曰月以正月三晕天牢大赦一曰天下大败多盗【贯索别名】　石氏占曰月晕织女兵满天下郗萌占曰月晕天市有兵　郗萌曰月晕津星大将
　　死五谷不成民流千里牛马大疫　荆州占曰月晕津星蛟龙见　郗萌曰月晕津星之口不出二旬天下大赦郗萌曰月晕津星有乱臣更天子之法令者　荆州
　　占曰月晕津星天下大乱亡　陈卓曰月晕河鼔大将出将失计　荆州占曰月晕围大陵前足赦死罪围后足赦小罪　郗萌曰月晕五车其国女主恶之　石氏曰月晕五车围一星赦小罪围二星三星四星赦次罪围五星赦死罪并晕毕昴大陵必大赦　巫咸占曰月晕五车一柱兵少出围二柱兵半出围三柱兵尽出兵在外晕一柱兵少罢二柱兵半罢三柱兵尽罢　郗萌曰月晕五车不及狱星无赦又曰月以正月晕五车围五星有徳令以四月七月十月晕五车有水隂雨五十日以十一月晕五车五谷贵又曰以十二月晕五车期四月有徳令　郗萌曰月一歳三晕天闗其年赦又曰月晕天闗不出六月有大丧以其日占国晕天闗民多疾【南北河之别名】　荆州占曰月行宿天门晕三重气青闗梁不通　帝览嬉曰月晕南北河戍有云贯之起兵者胜　郗萌曰月晕南北河戍有土功　黄帝占曰月晕轩辕有女丧　荆州占曰月晕轩辕不出其月有客来　京房曰庚子夜月晕轩辕后甲子有大赦　郗萌曰月晕围轩辕不出五十日天下小赦　荆州占曰月晕天庭天子以兵自卫　巫咸占曰月晕太微庭天子发军自卫不入将军之军又曰一二三军庭人主自卫　郗萌曰月三晕紫微赦　石氏曰月晕太微宫天子以兵自守三晕之天子自临兵行　甘氏曰月一月三晕围太微庭天子座发军谋在军中一曰天子亡也以大赦解之　京房占曰月以庚子夜晕太微至后甲子有赦令　郗萌曰月晕黄帝座有赦令　郗萌曰月晕文昌赦　荆州占曰月以正月三晕天牢大赦巫咸占曰月晕连环及北斗天下大乱国丧民徙千里不则有流亡防城反地者不出二年　黄帝占曰月晕北斗有丧流民千里籴贵兵聚甲乙期百二十日丙丁期八十日戊己期六十日庚辛期四十日壬癸期二十日皆行矣一曰兵大起有益地者一曰天下火兵大起郗萌占曰月晕北斗再重如连环状不出三年大臣
　　有诛者又曰晕北斗有大丧赦天下【按魏黄初四年十一月十七日有此到七年五月文帝崩明帝即位大赦天下】陈卓曰月晕北斗太微大角各得一星兵大动天下乱不然即水入城伤人民期三十日　夏氏曰晕如连环重晕北斗魁前第一星第二星大臣下狱流移二千里又曰晕辅星大臣下狱　石氏曰月晕一重下缺不合上有冠戴旁有两珥白晕连环贯珥接北斗国有大兵大战流血其分亡地不出一年
　　月晕石氏外官二
　　石氏曰月晕平星凶　又曰月晕鱼星凶　石氏曰月晕九次凶　郗萌曰月以四月七月十月晕弧兵起荆州占曰月晕狼星狗多暴死
　　月晕甘氏中官三
　　荆州占曰月宿天门晕三重气青闗梁不通　郗萌曰曰月晕天髙不出六月必有大丧以其日占邦　石氏曰月晕月星不出四年有殃内祸匿谋　郗萌曰月晕天街闗梁不通
　　月晕而珥冠戴抱背玦直虹蜺云气四
　　帝览嬉曰月晕而珥歳为平安　帝览嬉曰晕而两珥先起兵者有喜　帝览嬉曰月有云晕不合外有四倍璚外有谋不成　甘氏曰月晕有虹背蜺乱起期百八十日　帝览嬉曰月晕蜺云乗之以战从蜺所往者大胜　石氏曰月晕无精光青赤晕虹蜺背璚是谓大荡兵丧并起王者以赦除　髙宗占曰月晕有云加之兵入境所宿国主有丧　帝览嬉曰月晕有云贯晕左右吏死　京房易传曰月晕有云贯晕不期年所值国有丧　荆州占曰月晕有云横贯之起兵者胜　帝览嬉曰月晕有云大如厚布四贯晕通月不出其年主人忧帝览嬉曰月晕有云如厚布若三若四贯晕抵月以
　　战勿当当者破　帝览嬉曰月晕赤云大如杵有军在外万人死其下　荆州占曰月晕有白云出其中东西竟天万民受赐　帝览嬉曰月有白云贯晕其云大如杵一端抵月月之所直者不出年中国主女丧　髙宗占曰月晕多白气从外入攻城城防得大将多白气从中出主人胜　帝览嬉曰月晕有白气广可二三尺而抵月在东方名婴儿攻人地者亡其师　卓氏曰月晕有云贯晕约月不出其年所直国有丧　荆州占曰月晕有白云一黒云二如布扺晕有国城防邑将死　帝览嬉曰月晕有青云刺月是谓贼害主受其殃为歳五谷不熟有赤云刺月是谓仇贼有黄云围月有女主戮死者期不出四十日有白云刺月其国君遇贼有黒云贯月乍一乍二乍三其名曰衡云所宿国主死若将军死
　　月晕有流星出入月晕中五
　　荆州占曰月晕有流星出其中其国贵人有出走者流星入其中有大使入者　帝览嬉曰月晕有流星横贯月度晕中者诸侯皇后有亡失国者又曰流星贯晕不中月出月右如建鼔右吏死出月左左吏死　帝览嬉曰天下无云有流星过月下若月上其国有喜一曰兵出　荆州占曰月晕有流星从中出其色苍其国忧若赤防城黄益地白来年谷熟黒军败　帝览嬉曰月晕有星出中国贵人有出走者有星从外入晕中其国有大夫入者
　　月晕客星六
　　帝览嬉曰月晕客星所宿之国忧　石氏占曰月晕客星星在月北北国胜星在月南南国胜【他方准此】

　　唐开元占经卷十六
<子部,术数类,占候之属,唐开元占经>
　　钦定四库全书
　　唐开元占经卷十七
　　唐　瞿昙悉达　撰
　　月占七
　　月蚀一
