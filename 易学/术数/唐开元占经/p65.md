<!-- { "loadSidebar": true } -->
　　巫咸曰太白犯守梗河国有谋兵四夷兵起来侵中国边境有忧
　　太白犯招摇四
　　圣洽符曰太白犯招摇边兵大起敌人为寇若守之敌兵败若其王死期不出三年　荆州占曰太白守招摇旗帜起　甘氏曰太白入守招摇天下兵大起非一国逺夷为乱欲侵中国人主有忧期一年
　　太白犯戈五
　　圣洽符曰太白犯守戈为边兵大起敌人为寇若守之敌人败若其王死期不出二年
　　太白犯天枪六
　　巫咸曰太白犯守天枪边兵起枪大用防戍有忧若诛边臣期不出年
　　太白犯天棓七
　　巫咸曰太白犯守天棓边夷起机棓大用防戍有忧若诛边臣期不出年
　　太白犯女妆八
　　荆州占曰太白犯女牀凶若守女牀宫有变害若被诛甘氏曰太白守犯女牀兵起宫中若后有诛期百八
　　十日逺一年
　　太白犯七公九
　　石氏曰太白犯七公羣臣有诛　黄帝占曰太白守七公为饥君不安　石氏曰太白犯守七公辅臣有诛议臣相疑若有诛者人主有忧　甘氏曰太白犯守七公兵革大起大臣有诛若有戮死者期不出年
　　太白犯贯索十
　　巫咸曰太白犯守贯索天下乱兵起多有狱事贵人有死者　石氏曰太白入贯索中犯乗守以狱为乱　防占曰太白犯守天牢以狱起兵大人忧
　　太白犯天纪十一
　　荆州占曰太白守天纪有兵乱　石氏曰太白守天纪幸臣执权有兵起王者有忧若犯守大臣为乱兵起宫中若有大旱之灾人民大饥
　　太白犯织女十二
　　巫咸曰太白守织女后有诛者　黄帝占曰太白犯守织女天下有女忧有兵起不出其年
　　太白犯天市垣十三
　　海中占曰太白入天市国有谋兵将相有戮死者期百八十日　郗萌曰太白入天市中五官有忧一曰将有忧一曰大臣戮若籴贵　文曜钩曰太白入居守天市中惊国有谋兵鈇钺用兵大起期不出三年　巫咸曰太白入天市而守之相坐之有兵起贵人有忧若诛期二年　郗萌曰太白入若守天市诸侯贵人必有戮者一曰更币
　　太白犯帝座十四
　　海中占曰太白犯帝座大臣为乱强臣谋主有兵期不出年　石氏曰太白守犯帝座有逆乱事
　　太白犯侯星十五
　　石氏曰太白犯守侯星诸侯起兵有千里之行政令急民多苦　海中占曰太白犯守星隂阳不和五谷伤人民大饥有兵起
　　太白犯宦者十六
　　石氏曰太白守宦者凶　甘氏曰太白犯宦者左右辅臣有谋若戮死期不出年
　　太白犯斗星十七
　　石氏曰太白守斗星者凶
　　太白犯宗正十八
　　石氏曰太白守宗正左右羣臣多死者若更政令人主有忧
　　太白犯宗人十九
　　石氏曰太白犯宗人亲族贵人忧若有死者一曰主亲有离絶
　　太白犯宗星二十
　　甘氏曰太白犯守宗星宗室之臣有分离者　冥占曰太白触抵宗星幸臣有诛者期二年
　　太白犯东西咸二十一
　　石氏曰太白守东西咸女主忧诛若贵女有戮死期二年　荆州占曰太白守东西咸忧兵起　石氏曰太白守犯东西咸者为臣不从令有隂私
　　太白犯天江二十二
　　陈卓曰太白守天江暴水为害不出其年　巫氏曰太白犯守天江天下有水若入之水齐城郭人饥亡去其乡【宋书天文志曰晋穆帝永和十一年八月己未太白犯天江占曰河津不通升平元年慕容隽遂据临漳有幽并青冀之地縁河诸将渐奔散津河隔絶矣】
　　太白犯建星二十三
　　陈卓曰太白犯建星大臣相谮　郗萌曰太白入建星外国使来见主出建星主遣使至国期皆三十日　黄帝占曰太白守建星满二十日必大赦　巫咸曰太白入建星若守之兵起阙道不通若有外国使来者期一年
　　太白犯天弁二十四
　　甘氏曰太白犯天弁若守之则囚徒兵起一曰五谷不成籴大贵人民饥
　　太白犯河鼓二十五
　　黄帝占曰太白犯河鼓大将若左右将有诛者若有罪以五色占之　石氏曰太白入河鼓兵大起大将出若守之所犯之将诛期二年　郗萌曰太白守河鼔兵起期六十日
　　太白犯离珠二十六
　　石氏曰太白犯离珠宫中有事若有乱宫者宫人有罪黜者　巫咸曰太白犯离珠有兵起后宫凶女主有忧
　　太白犯匏二十七
　　冥占曰太白守匏人主诛邑族若有兵一曰王者以菓赐诸侯　圣洽符曰太白犯守匏天下有忧若有游兵名菓贵一曰鱼盐贵价十倍不出其年
　　太白犯天津二十八
　　海中占曰太白犯天津关道絶不通有兵起若关吏忧文曜钩曰太白入天津兵起大乱以其所近四方中
　　央死而易政立王　齐伯曰太白守天津兵起有亡国期一年逺二年　石氏曰太白有赤芒而守天津三十日关道不度人主有忧若诸侯
　　太白犯螣蛇二十九
　　甘氏曰太白守螣蛇天子前駈凶奸臣有谋前駈为害冥占曰太白守螣蛇诸侯若先駈者一曰以水为
　　灾水物不成
　　太白犯王良三十
　　帝览嬉曰太白入王良人主以车为马多死关津不通国有忧　石氏曰太白守王良为兵　海中占曰太白守王良三十日大将亡一曰主将皆大亡兵起车骑行期百八十日逺一年　郗萌曰太白守天马天子马多死者　齐伯曰太白犯守王良天下有兵诸侯相恐强臣谋主期不出年
　　太白犯阁道三十一
　　石氏曰太白守阁道而絶汉者为九州异政各主其王天下有兵期二年　齐伯曰太白守阁道天子御难御道塞臣谋君一曰宫人有谋戒慎女兵
　　太白犯附路三十二
　　石氏曰太白守附路太仆有罪若有诛一曰马多死道无乗马者
　　太白犯天将军三十三
　　郗萌曰太白入将军兴军吉　荆州占曰太白乗犯天将军将军以兵事诛又曰太白守天将军兵大起将军行　文曜钩曰太白入守天将军大将有忧若兵起一曰以饥为败人民忧　石氏曰太白犯守天将军为大将诛若有死者
　　太白犯大陵三十四
　　石氏曰太白入大陵国有大丧大臣有诛若戮死人民死者大半皆不出其年　荆州占曰太白乗大陵天下尽大丧死人如岳　甘氏曰太白犯守大陵其国有丧大人忧若有土功坟陵之事期百八十日
　　太白犯天船三十五
　　郗萌曰太白守天船大人当之天下赦　圣洽符曰太白入守天船兵起舟船用有亡国期不出年　海中占曰太白入守天船国有丧贵臣有戮期二年
　　太白犯卷舌三十六
　　海中占曰太白犯卷舌有奸乱之变若入之臣有妄言于君者若谗臣谋君以口舌起兵而乱国者期百二十日若一年　石氏曰太白乗卷舌天下多丧若入之有佞臣谋其君以口舌为害人主有忧
　　太白犯五车三十七
　　石氏曰太白犯五车大旱若有丧兵起车骑行五谷不成天下民饥君絶粮犯仓星谷贵若有水一云若入而中犯乗库星兵起北方若西北方　郗萌曰太白入五车留不去秦国金玉贵一曰兵大起百万人以上入日占其国　荆州占曰太白入五车天库天下大兵起文曜钩曰太白入经五车四猾起　百二十占曰太白入五车若犯天潢有大水五谷不成籴大贵期不出年郗萌曰太白入五车留不去即有兵春见若舍其西
　　北多死人马牛多疾疫在酒泉炖煌方舍东北籴石五百　黄帝占曰太白守五车四夷人相食三歳不复其乱　郗萌曰太白守五车有大兵不出九十日而至矣黄帝占曰太白乗守天库四夷兵起必有死王　郗
　　萌曰太白乗守天库中国兵所向无不服有自来之将其民入中国国有大喜
　　太白犯天关三十八
　　荆州占曰太白出入天关万人多死　石氏曰太白行天关中每至栁杨当去不去徘徊乱行光色隆怒见其妖祥中国隔絶道路不通　河圗曰太白提天关关梁所出入贵人多死【海中占曰地气泄生相害万物大伤】　海中占曰太白守天关二十日大赦一云臣诛主歳水一曰守之二十日兵甲锵锵以水行　郗萌曰太白守天关大臣反【宋书天文志曰晋简文咸安二年五月丁未太白犯天关占曰兵起六月庚午入康城】　一曰为地气泄贵人多死　西官曰太白守天关兵大起关道不通人民相恐　海中占曰太白守犯天关道絶天下相疑有关梁之令　郗萌曰太白行不从天关不出其年有兵
　　太白犯南北河三十九
　　黄帝占曰太白乗南河戍者出南河为中国兵起　石氏曰太白行南河戍中若留止为西方兵起百姓疾郗萌曰太白舍河戍三十日国有男丧　黄帝占曰太白舍南河戍间天下难起道不通　石氏曰太白守南河戍蛮夷兵起边戍有忧若有旱灾人民饥　海中占曰太白守南河戍边臣有谋【郗萌曰有奸谋也】　若诸侯兵起君忧若败亡　黄帝占曰太白留止守南河戍为百姓病若行其中或留止守之为旱有丧　郗萌曰太白行南河戍若留止守之为有丧在北河戍下中国有兵所向者胜　黄帝占曰太白乗北河戍若出北河北皆为胡王死若留北河戍下三十日必有自来主将其民降中国其留过三十日四夷大乱太白从南来南方当之从北方来北方当之　郗萌曰太白舍北河戍三十日有女丧　甘氏曰太白守北河戍边戍有谋若有兵起关梁不通人主有忧期一年　郗萌曰太白守北河戍有内谋一曰有白衣之防又曰四夷相伐　荆州占曰太白留止守北河中兵起道不通　冥占曰太白守北河戍胡夷兵动若守之三十日不下胡人败若胡王死天下大水人民饥期不出年若二年　石氏曰太白入北河戍中而留止不出百日天下兵悉起兵战秋冬临冲革也春夏徳也　郗萌曰太白经南河戍之南刑法峻暴诛伐不当经北河戍之北女子金钱贪色奢佞失治道皆期三年中期六年逺期九年而灾至居南北河戍中若守之百日兵大起　荆州占曰太白守两河间天下乖离道路不通若在阳门中天下并战　郗萌曰太白在阳门中旱入天髙中有奇令若失度守隂门若阳门为诸侯奸入天髙成勾己天下有忧　黄帝占曰太白留守隂门不出百日天下兵悉起若以四月从东方来入天髙留三十日天下民受赐留五十日兵起宫中　郗萌曰太白不行天门天关为国有丧太白与荧惑俱在帝阙中则有大事分国
　　太白犯五诸侯四十
　　石氏曰太白犯五诸侯若守之兵大起将士出诸侯有忧若有死【宋书天文志曰晋安帝义熙六年三月太白犯五诸侯是年三月始兴太守徐道覆反江州刺史何无忌讨之大败于豫章无忌死之四月卢循寇湘中攻巴陵五月循等大破豫州刺史刘敬宣仅以身免八年六月临川烈武王道规薨时为豫州九月兖州刺史刘蕃伏诛】　巫咸曰太白犯五诸侯有兵起大将出若大臣有诛若有戮死如入五诸侯伺其出日而数之期二十日兵发伺始入日而处之率一日为十日而军罢　文曜钩曰太白守五诸侯四猾起兵官乱　荆州占曰太白守五诸侯兵起　郗萌曰太白犯乗守五诸侯为所中死乗守者诛若有殃期三年兵发　石氏曰太白中犯乗守五诸侯诸侯兵死期三年
　　太白犯积水四十一
　　巫咸曰太白犯守积水其国有水灾水物不成鱼盐贵一曰以水为败籴大贵人民饥期二年
　　太白犯积薪四十二
　　甘氏曰太白犯守积薪天下大旱五谷不登人民饥亡
　　太白犯水位四十三
　　石氏曰太白犯守水位天下以水为害津关不通一曰大水入城郭伤人民期不出二年
　　太白犯轩辕四十四
