<!-- { "loadSidebar": true } -->
　　唐开元占经卷一百十六
　　唐　瞿昙悉达　撰
　　雉立宫门上及入宫止君室上
　　京房曰雉无故立宫阙门上其主且去宫殿　又曰雉无故巢邑君屋上且大事宫虚　京房曰雉止君屋上为虚不可居君当之地镜曰雉入宫室其主去宫　京房云雉无故入人室庭家虚
　　雉相戯及巢木上并自死宫中
　　地镜曰雉无故相戯其主且去宫　雉自死宫中其主去宫　京房曰雉无故巢木上水大至
　　雀巢木及穴地　雀不见及客雀来
　　京房易曰雀巢于木兹谓伤禄必有弃职　地镜曰雀皆巢木上大兵起　京房曰雀无故巢木嵗大水兵起　又曰雀无故穴其地邑有兵　京房曰雀不见嵗饥　地镜曰客雀从他所来嵗中谷贵民移徙　又曰阳雀大众多先水后旱冬有兵君无恩　又曰水雀衘鱼置宫寺室上不出三年水出壊邑　又曰水雀下竹女主执政忧有水出　又曰水雀下杨栢君行隂道不出三年军行　遁甲至哉钤曰赤雀不见则无贤白雀不降则无后嗣
　　鸠移巢　鹊集鸣城室及木上
　　京房曰邑鸠巢去树木之地若室上谓去常居亡地且兵　地镜曰鹊集城上及室上鸣而泣皆为兵且起邑将
　　鹊夜鸣及羣饮井　鹊羣下集地及巢军
　　京房曰鹊夜鸣且必有甲兵　地镜曰鹊夜飞鸣兵且起邑将　又曰鹊羣饮井中兵且起邑将　又曰鹊羣下集地兵起邑将　京房曰鹊巢军起资屋空
　　鹊相鬬及自死
　　地镜曰鹊相鬬死为兵起邑将　又曰鹊自死宫中兵起邑　京房曰鹊无故自死宫中主死　又曰鹊无故自死君宫室门上有喜及屋上亦然
　　伯劳鸟鸣聚　乌巢集军
　　地镜曰博劳鬬屋上及呼不止不出六十日祸起　京房曰伯劳鸟鸣为怪君室凶　又曰伯劳鸟聚军中嵗大水　又曰伯劳鸟聚军中大水且至　京房曰乌巢军旗鼓上将军死　又曰乌集聚军中将军出令増秩应之
　　鸜鹆巢宫室　鹳鹊鸣巢宫室上
　　地镜曰鸜鹆巢宫室不出三年夷狄内侵　又曰鹳鹊鸣人君屋上及巢屋大水且至民流散国将亡　又曰鹳鹊巢门殿上贤防代之世主衰失之象
　　鸟巢宫阙上
　　地镜曰野鸟巢宫室不出三年夷狄内侵　又曰鸟巢城上及其下不出一年忧被围　京房曰鸟无故巢于门上及殿下宫邑且其屋巢者为不终嵗无兵者兵作
　　众鸟鸣泣城邑门阙　众鸟夜鸣
　　地镜曰鸟鸣君门上作人声君亡　又曰众鸟集木上鸣而泣兵且起邑将　京房曰众鸟皆无故自立城泣人家室上者国且围家亦然　又曰飞鸟无故泣而立于野及木上鸣而相应邑有大兵　又曰众鸟无故立城泣邑门上其邑且　又曰鸟鸣门阙上如人音邑且亡　又曰众鸟羣鸣城上声习习实邑　又曰众鸟鸣囘军中必暴战不出三四日中　京房曰众鸟夜鸣且必有甲兵　地镜曰众鸟夜鸣为兵且起邑将
　　鸟止入宿宫阙城邑
　　京房曰鸟无故羣立君门上者其君死　又曰众鸟集止城上内向则邑见围外向邑大兵行　又曰众鸟栖城上内向则凶外向破于兵　又曰日有非常之鸟来宿于邑此谓敛吏邑有兵　又曰飞鸟皆无故自入宿邑中及附木身不大凶即邑　又曰野鸟飞入君室其邑亡之他方　又曰鸟无故羣宿邑中其邑地镜曰非常鸟来宿邑中此名敛殃流血滂沱【鸟或黄身黒翼白头股赤喙足也】　地镜曰野鸟飞入宫其君方去
　　鸟死宫中及集宫殿城邑
　　京房曰众鸟无故自死宫中其君死　地镜曰众鸟自死宫中兵起邑　又曰飞鸟羣聚宫殿中主失国无后主　又曰众鸟集城及室上鸣而泣皆为兵且起国将
　　鸟翔宫邑上
　　地镜曰鸿鸟之属翔府国宫府上两时以上或至三日羣谋将起大兵将至　又曰野鸟羣翔邑上邑且市上亦然　又曰飞鸟俱翔障日臣下有谋宜警之邑中终嵗无鸟兵起
　　鸟飞舞于市及饮井　鸟巢井中及集地
　　京房曰飞鸟无故飞舞于市邑且有兵　地镜曰众鸟羣下饮井中兵且起邑将　地镜曰大鸟巢井中贼弑君　又曰众鸟羣下集地兵且起邑将
　　鸟鬬死及与兽鬬　鸟异形
　　地镜曰众鸟相鬬死为兵且起邑将　又曰飞鸟与四足鬬横兵方起　京房曰飞鸟与野兽鬬国有殃京房曰众飞鸟有人形为兵　又曰众飞鸟为兽形见即大人忧　又曰众飞鸟为六畜形见则有兵
　　鸟集故墟及冬卵　野鸟入邑及却飞
　　京房曰故墟无人众鸟集之必复居　地镜曰众鸟冬生子此不祥君有祸　京房曰有白文鸟居野不及三年有死君此旱祥也　地镜曰野禽鸟入人家勿煞之有殃　又曰鸟却飞世主失国　黄帝占曰天下有鸟毛羽五色者雄名曰最雌名曰极此鸟见天下大凶【小见可若普见天下大灾】
　　鸟巢军资及集军中
　　京房曰鸟巢军资屋空　又曰鸟集众军中将出令増秩应之　又曰鸟集军中人皆不知其名此为劳军必败　又曰野鸟羣入军室必灭　又曰众鸟羣飞军上太多战必败兵且罢　又曰军中入飞鸟止军上万数止其上将军应死
　　兽占
　　兽休征
　　麒麟
　　京房易传曰麒麟麕身牛尾马蹄有五彩腹下黄髙丈二尺毛长　瑞应图曰麟者仁兽也牡曰麒牝曰麟羊头鹿身牛尾马蹄黄色圆顶顶有一角角瑞戴　含仁戴义音中钟吕牡鸣曰游圣牝鸣曰归和春鸣曰【阙】夏鸣曰【阙】　秋鸣曰【阙】　冬鸣曰【阙】　五色主青五音主玉食义禾之实饮珠之精步中规行中矩游必择土翔而后处不践生虫不折生草不羣居不侣行不食不义不饮污池不入防穽不经罗网斌斌乎文章申申乎其乐王者徳及幽隐不肖斥退贤者在位则至又曰明王动则有仪静则有容则见　晋中兴征祥説曰麟者应也葢与圣为期应也角上有肉示不伤也　鲁子曰麟毛虫之精阳气所生　鹖冠子云麟隂之精　抱朴子云麟兽之圣也寿二千嵗焉　説文云麟者仁兽也麇身牛尾狼蹄肉角一角角端有肉王者至仁则出今并州有麟大小如鹿非也　礼记曰王者之嘉　又曰圣王用水火金木饮食必时颁爵位必当年徳无昆虫之灾凶饥妖孽之疾则天不爱道地不爱寳人不忧情则麒麟在近郊　春秋感精符曰麒一角者明海内共一主也王者不刳胎不剖卵则出于郊　又曰王者徳旁流四表则麒麟至　春秋考异邮曰王者功平则麟至　礼记威仪曰君乗金而王其政象平则麒麟在郊　麟木精也【文子曰主有积徳者天兴之地助之鬼神辅佑之则麒麟在郊】　何休注公羊传曰麟角戴肉设武备而不为害所以为仁也上有圣帝明王天下太平乃至　孙卿子曰王者好生恶杀则麒在郊野　春秋繁露曰恩及羽虫则麒麟至蔡氏月令章句云视聴孔修则麒麟至　尚书中候
　　曰黄帝时麒麟在囿【麒似马无角麟似麋而一角】　汉书曰武帝元狩元年幸雍祠五畤获白麟作白麟之歌应劭注云武帝获白麟为瑞乃铸黄金为麟趾以协嘉祉焉【案晋武帝时白麟再见】
　　白泽　飞黄　騊駼　駃騠
　　瑞应图曰黄帝廵于东海白泽出能言语达知万物之精以戒于民为除灾害贤君徳及幽遐则出【抱朴子云黄帝穷神知奸者出于白泽之辞也】　淮南子曰黄帝治天下物无分争之心日月星辰不失行风雨时五谷熟于是飞黄伏皂又曰天下有道飞黄服皂注云飞黄出西方状如狐背上有角乗之寿三千嵗伏皂厯而食焉郭璞注山海经云乗黄即飞黄也周书黄佀狐背有两肉角也　瑞应图云王者舆服有度秣马不过所乗则地出乗黄　瑞应图曰騊駼者幽兽也明王在位则来为时除灾害又曰徳盛则至　山海经曰有兽异状如马名曰騊駼　又曰駃騠者后土之兽也自能言语王者仁孝于民则出禹治水有功而来
　　周市　角端
　　瑞应图曰周市者神兽名也星宿之变而见王者徳盛则至　又曰角端日行万八千里能言晓四夷之语明君圣主在位明达方外幽隐之事则角端奉书而来
　　獬豸兕
　　説文曰獬豸似牛一角古者决讼命触不直者　瑞应图曰獬豸王者狱讼平则出　神异经曰獬豸毛青似熊性忠直见人鬬则触不直者闻人论则咋不正者论衡曰獬豸者一角之羊也性知有义睾陶治狱其罪疑者令羊触之有罪则触之无罪则不触斯葢天生一角圣兽助狱为騐故睾陶跪座事之则神奇瑞应也瑞应图曰兕知曲直王者狱讼无偏则出　郭璞注山海经云兕似青牛色一角重三十斤
　　犀角戴通
　　援神契曰神灵孳液百寳为用则犀角戴通注曰案交州记云犀毛如豕蹄有三甲头如马有二角鼻上角长额上角短浮着肉不连骨也南州异物志云犀如象大色正乌似亳猪神者角有光耀白日视之凡犀暗夜视之皆烽光从甲中出望如炬火以角冐地飞鸟走兽皆惊或一角两角三角抱朴子曰通天犀角有一白理如綖者以盛米置羣鸡中鸡辄惊故名曰骇鸡犀得其通天以刻为鱼衔以入水当为开方三尺所得气息淮南子云犀置狐穴狐不敢复居郭璞注山海经云犀角似象食棘口中常流血案平帝章帝时黄支国献犀牛章帝时日南献白犀也
　　白象
　　援神契曰神灵孳液百寳为用则白象素象色白如素也　瑞应图曰王者政教得于四方则白象至【得字当作行】又曰王者自养有道则白象负不死药来
　　驺虞　白虎
　　毛苌注诗曰驺虞义兽也白虎文不食生物有至信之徳则应之　援神契曰王者徳至鸟兽则白虎动晋中兴征祥説曰王者仁而不害则白虎见白虎者仁兽也虎而白色缟身如雪无杂毛啸则风兴昔召公化行陜西之国驺虞应焉　宋书符瑞志云王者不暴虐则白虎而不害　感精符云将兴白虎戏朝【戏汤朝也】　括地象曰圣王感期而兴则有玉虎晨鸣雷声于四野
　　白麞　五色鹿　白鹿
　　瑞应图曰王者徳茂则白麞见注云案宋文帝时华林园白麞生二子皆白又元帝时白鹿再见宋文帝孝武帝并获白鹿何法盛沈约皆以白鹿附白麞焉　又云天鹿纯灵之兽五色光耀王者孝道备则至　礼记威仪曰君乗水而王其政和平则北海输白鹿　援神契曰王者徳至鸟兽则白鹿见　晋中兴征祥説曰白鹿者仁兽也王者明恵及下则见色若霜雪白牝牡不与紫鹿为羣注云案周平王时白鹿见汉章帝西廵日白鹿见于临平观　天镜曰王者仁明则白鹿至　又曰爱民人白鹿见
　　赤熊　赤罴
　　瑞应图曰王者奸宄息则赤熊入国注云案宋文帝时白熊见沈约符瑞志曰附赤熊　瑞应图曰王者逺佞人除奸猾则赤罴见　天镜曰王者武功遏乱则赤罴出
　　白狼　白狐　狐
　　瑞应图曰王者仁徳明哲则白狼见　又曰王者进退依法度则至周宣王得之而犬戎服　尚书璇玑铃曰白狼衔钩入殿朝【注云钩束之要案帝王世纪曰汤得天下要地有神麞白狼衔钩入殿朝】　瑞应图曰王者仁智明则白狐出　又曰王者仁智动唯法度则见　天镜云王者徳和则白狐来　又曰成王时太平则狐见
　　文狐　九尾狐
　　礼斗威仪曰君乗火而王其政讼平则南海输文狐瑞应图曰王者徳及禽兽则南海输文狐　援神契曰徳至鸟兽则狐九尾宋均注云王燕嘉賔则狐九尾也淮南子曰狐九尾者九配得其所子孙繁息明后当
