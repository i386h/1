<!-- { "loadSidebar": true } -->
　　石氏曰娄三星十二度【古十五度】度距中央星先至去极八十度【在黄道内十二度】春夏为水秋冬为火【巫咸曰娄水星也】娄南九尺是中道【鲁之分野】　佐助期曰娄主苑牧神名及方姓台卫　黄帝曰娄主宗庙五祀一名天府郊太牢也　西官候曰娄一名宻官一名国市一名天庙库娄者天独禄车也主为聚众之事其木柱也其物铅锡银黄金石圣洽符曰娄者聚众也　孝经章句曰娄市也　巫咸
　　曰娄为天狱　郗萌曰有聚众之事则占于娄　海中占曰天子孝则娄星明大天下太平　郗萌曰娄星直有执主之命者就聚国大不安一曰星明大则赋敛时防占曰娄星明则王者郊祀天享之天子明臣子
　　多忠孝王者多子孙天下和平娄不明大小失色不修五祀　石氏赞曰娄主苑牧给享祀故置天仓以养之娄主苑牧有掩敛葢藏以春营
　　胃宿占三
　　石氏曰胃三星十四度【古十一度】度距西南星先至去极八十二度【在黄道内十二度】春夏为木秋冬为水【巫咸曰胃金星也】胃南九尺是中道【赵之分野淮南子洪范曰魏分】佐助期曰胃主廪仓神名稽览姓研骨白　西官候曰胃一名天中府一名宻官为兵为丧【金星也】　圣洽符曰胃者仓廪也　孝经章句曰胃者库也　天官书曰胃者天库　百二十占曰胃为天府藏也　郗萌曰将有仓囷之事占于胃　二十八宿山经曰胃山昴山东与毕山相连在赵常山中央其山最髙大胃昴毕之神常居其上　甘氏曰胃动有输运之事胃星明者王者郊天得福天下和平星不明大小失位　海中占曰胃星明大王者须祀则寿命长子孙昌　郗萌曰胃星明大仓廪实胃星离徙仓谷不出其星就聚谷大贵民流于道　荆州占曰胃中星众者谷聚星少谷散　石氏赞曰胃主仓廪五谷基故置天囷以盛之　又曰胃宿三星主仓廪阴收积聚【一云万物积聚】知入藏
　　昴宿占四
　　石氏曰昴七星十一度【古十五度】度距西南第一星先去极七十四度【在黄道内四度少】春夏为火秋冬为金【巫咸曰昴火星也】昴南九尺是中道【赵之分野淮南子曰魏分】　佐助期曰昴主狱事神名敖姓金宋赵胜　西官候曰昴一名武一名天防一名天路胡星主兵主丧其一星亡邦有兵水星也　甘氏曰昴茅也　郗萌曰昴有一星大名黄星其星明者天下安不明者天下大凶　巫咸曰昴为天耳目　黄帝曰昴星天牢狱也王者承天以利狱事以检淫奢其星不欲明明则天下多狱者　春秋纬曰昴为旄头房衡位主胡星阴之象　圣洽符曰昴者白衣【巫咸曰昴为白衣聚】又曰胡聚　孝经章句曰昴市府廷也　郗萌曰将有白衣之防则占于昴　尔雅曰西陆昴也一曰天狱石氏曰天街者昴毕之间阴阳之所分中国之境界【天官书曰阴阴国阳阳国孟康曰阴西南维河山以北国也阳河山以南国也】　元命包曰帝位明即昴星光大　甘氏曰昴星明天下多犯狱昴星动摇必有大臣下狱又曰有白衣之防又曰昴星大而数动尽跳者胡兵大起不出年中又曰昴一大星跳跃余皆不动者胡欲侵犯边境期年中或三年　郗萌曰昴星明大则牢狱平昴星皆明与奎星等者水满天下昴七星黄道起　昴有一星亡者多兵为丧　五官
　　书曰白帝行德毕昴为之围围三暮德乃成不暮及围不合德不成　石氏赞曰昴主狱事典治囚故置卷舌以慎疑　昴主狱事系凌淫化伐所犯谋是当
　　毕宿占五
　　石氏曰毕八星附耳一星【附耳主听察也】十七度【古十五度】度距左股第一星先至去极七十八度【在黄道外六度太】春夏为金秋冬为水【巫咸曰毕火星附耳水星也】毕北七尺是中道【赵之分野王者执毕前驱即其象也一曰囚车今掩兔者曰毕亦其义也故主弋猎其大星曰天高一曰边将邦外候也淮南子曰魏分野】　佐助期曰毕主边兵神名扶骨姓傅儿侯　皇甫谧曰一名天耳一名天目一名风口　西官候曰毕一名浊一名天罡一名天都尉主制候四方　圣洽符曰毕者兵一曰清池宫　河图曰毕为天罡也　孝经章句曰毕府廷也　巫咸曰毕为天狱　郗萌曰毕主山河以南中国也中国于四海内则在东南为阳阳则曰岁星荧惑填星占于街南　春秋纬曰毕罕车为边兵主弋猎阳微掇故置附耳在大星旁司天下摇动谗臣乱主　春秋纬曰毕为边界天街主守备外国故立附耳以闻不祥　郗萌曰将有田猎之事则占于毕黄帝曰毕左股大星边将也主边邦胡狄候五帝三王垒外域其国倍叛其星耀芒其星欲明明则远夷来贡失其色大小不如其故则边境还自乱中国不宁天以毕罪扫奸雄平通外域　西官候曰毕大星边将军也星动有芒角边将有急　百二十占曰毕主弋猎为阳国昴为阴国日月五星出阳国即有水入阴国即旱上教不行　黄帝曰其国背叛毕星燿芒　元命包曰毕星光大色度和同天下太平国号未央　郗萌曰毕星动摇有谗臣毕一星亡为丧一曰为兵毕中星出国内乱一曰国无主毕星明大则边无近远夷贡来王廷中毕离移天下狱大乱其星就聚法令大酷其明太平不明天下谋为乱　列宿说曰毕星动者边城有兵起石氏曰附耳着毕司街候邪　巫咸曰附耳火官也黄帝曰附耳摇动有田之事　洛书曰附耳角动谗贼将起　春秋纬曰附耳明贼动【宋均曰贼盛也】中国微边兵惊外国交鬬连年大将虏主败失附耳摇动非其处有乱臣在侧者一曰主忧愁　论语防曰附耳明盗贼令郗萌曰附耳入毕口直一星期四十日直二星期三十日直三星期二十日直四星期十日直五星期七日直六星期三日兵起　附耳入毕中为兵革入深大附耳缩结王命兴辅佐出　附耳动兵大起边兵尤甚　石氏赞曰毕主边兵备夷谋故置天弓以射之　毕为天街主边兵守备境界知暴横　附耳移动谗邪行
　　觜觿占六
　　石氏曰觜觿三星一度【古六度】度距西南星先至去极八十四度【直黄道外十二度太】春夏为水秋冬为土【巫咸曰觜金星也】觜北三尺是中道【晋魏之分野淮南子曰赵分】　西官候曰觜觹主斩刈左足一名白虎将一名天将斧钺白虎首主外军其外梁也其内魏也其木杨其物钱金器矾石金星也　圣洽符曰觜觹参伐天市梁也　石氏曰觜觿者内主梁外主巴汉一曰觜觹者三军之候也　巫咸曰觜为宝货又为天货　天官书小三星隅置曰觜觹为白虎首主葆旅之事【如淳曰关中俗谓桑榆蘖生曰葆晋灼曰葆菜也野生谓之旅】　列宿説曰觜觿动葆旅起将有葆旅之事则占于觜　二十八宿山经曰觜觿山与参山相连在魏天山西南觜参星神常居其上　甘氏曰觜觹三星行军府藏也其星欲明明则国盈军有储其星不明不以出军行将天下军士无食王者将出必察其星　百二十占曰觜大鳬其星明则盗贼众　石氏曰觜星动明寇戎发盗羣行郗萌曰觜星近参左股臣有谋其君者若主之命夺
　　主之藏近右股大臣谋伐其主若有大命　觜星明大将得势　石氏赞曰觜参主葆旅收敛故置参伐山相助
　　参宿占七
　　石氏曰参十星十度【古度同】度距中央西星先至去极九十四度半少【在黄道外二十三度半】春夏为水秋冬为土【巫咸曰参金星也】参北十三尺是中道【晋魏之分野左氏子产曰昔髙辛氏有二子伯曰阏伯季曰实沈不相能寻干戈以相征伐注曰寻用也传曰后帝不臧注曰后帝尧也曰迁阏伯于啇丘主辰注曰商丘宋地主祀辰星大火也曰商人是因辰为商星迁实沈于大夏主参淮南鸿烈曰赵分】　佐助期曰参伐主斩刈神名虚啚姓祖及　黄帝曰参应七将也中央三小星曰伐天之都尉也主胡鲜卑戎狄之国故不欲其明也　孝经章句曰参伐市府廷也又为天尉　巫咸曰参为衡　石氏曰参伐一名钟龙　天官书曰参为白虎三星直也为衡右下有三星锐曰罚【晋灼曰星邪列为锐】为斩刈事其外四星左右扇股也参一名伐一曰大辰一曰天市一曰鈇钺又为天狱　彗星要占曰参者天之市也伐者天之都尉也天之车骑也与狼狐同精天之候蜀也主南夷戎之国一曰晋地　玉厯曰参中央星主命左星主左司马右星主右司马左臂主天门右臂主天狱　西官候曰参左大星左将军也右大星右将军也中央三星三将军又三小星小将军也主胡鲜卑越野诸君王也其星动摇兵起　圣洽符曰参者白虎宿也足入井中名曰滔足虎不得动天下无兵足出井外虎得放逸纵暴为害天下兵起　元命苞曰参主斩刈所以行罚也又主权衡所以平理也又主边城九驿故不欲其动也参白虎之体也其星三列三将也东北星曰左肩主左将军西北星曰右肩主右将军东南星曰左足主后将军西南星曰右足主徧将军　黄帝占曰参星天右将军也天市石武金性刚强斩刈平时参应七将其中三星列三将也右肩右足右将也左肩左足左将也白虎性有怒左足下有井星动而防之以节其势凡七将明大天下之兵精卫帝有方茂明芒角又张赤燿横射三军骇动帝自躬甲　郗萌曰参为横衡不正天下倾　百二十占曰参为将军常以夏三月视参两足进前兵起若退却兵罢国宁又视参两星动摇则兵起子有忧一曰虫苖　易纬曰参无头国分兵彊　圣洽符曰参伐者衣冠衡石天子之师也春秋纬曰参伐灭絶臣弑君子弑父　石氏曰参左足不入井中兵大起参星不欲动动则兵起其星不具其军亡地星失其色其军散败蹉跌不常王臣不忠外其心　参中央星差南胡人入塞复正胡人出　郗萌曰参星移名曰失天客伐主人明动者兵军大起参两肩外向而大者兵外彊其内向而大者兵内彊　参左股亡则东方南方不可举兵右股亡则西方北方不可举兵　参左足入玉井中兵大起天下大水若其有丧山石为怪　参为天刑主伐星大则兵起进退迫居及客畨息皆为刑急　参星明者大将执势夺去威权天下变易　参星不明大将疾　参星离处大将逐就聚大将诛戮　参中央星差北胡人北　荆州占曰参星芒角动摇边候有急天下兵起　参肩细微天下兵弱石氏曰参四足有进者将出有退者无功失势进者谓移北也退者谓南也　春秋纬曰伐有角黄芒天子灭春秋纬曰数世絶则伐生角　合诚图曰伐有角诸
　　侯之寝排门閤　甘氏曰参伐动者有斩伐之事　巫咸曰伐水宫也　郗萌曰参伐星明大则斩刈行　伐三星去疏则法令缓数则法令急　伐三星不欲明明与参等者天下大臣皆谋去其君是谓不理　伐星大则兵起　百二十占曰伐星移南胡山塞移北胡山塞石氏赞曰参伐斩刈隂气孳故置玉井以给厨　参
　　伐主斩刈摧伤九州合谋自败失　刘向洪范传曰西方八十三度今八十度










　　唐开元占经卷六十二
　　钦定四库全书
　　唐开元占经卷六十三
　　唐　瞿昙悉达　撰
　　南方七宿占四
　　东井占一
