<!-- { "loadSidebar": true } -->
　　救月蚀二十二
　　海中占曰月蚀王者以救除咎则安又曰月蚀清刑明罚勑法　周礼地官司徒曰救月蚀则诏王鼔【郑曰救日月食王者必亲击鼓】　礼记婚义曰妇教不修隂事不得谪见于天月为之食是故月蚀则后素服而修六宫之职荡天下之隂事　星传曰月者刑也月蚀脩刑【郑曰救月蚀王必亲击鼔也】

　　唐开元占经卷十七
　　钦定四库全书
　　唐开元占经卷十八
　　唐　瞿昙悉达　撰
　　五星占一
　　五星所主一
　　春秋纬曰天有五帝五星为之使　荆州占曰五星者五行之精也五帝之子天之使者行于列舎以司无道之国王者施恩布徳正直清虚则五星顺度出入应时天下安寜祸乱不生人君无徳信奸佞退忠良逺君子近小人则五星逆行变色出入不时芒角怒变为妖星彗孛茀扫天狗枉矢天枪天掊搀云格泽山崩地振川竭雨血众妖所出天下大乱主死国灭不可救也余殃不尽为饥旱疾疫　甘氏曰五星主兵太白为主五星主谷歳星为主五星主旱荧惑为主五星主土填星为主五星主水辰星为主五星木土以逆行为凶火以钩已为凶金以出入不时为凶水以不効为凶五凶并见其年必恶　巫咸曰五星者五胜也十二辰二十八宿舍于刑徳日为朱鸟月为武房心为青龙参为白虎常每向北斗太一审能知此万事尽毕五星二十八舎以王时则王者之事也以相时则卿相之事以囚时则囚徒之事也以废时则万民之事也　五星各受制而司无道之国故审五星逆顺变色留守观其喜怒变色所加宿之左右前后逺近疏数害克隂阳及见五气相贼王者而救之转祸为福宗庙可得而保社稷可得而有　石氏五星赞曰五星更出司不祥应节守道不为殃月满不入其事兴过时不出隂谋行以星所守占其方芒角变动非其常审察五色别青黄各以事类知其殃
　　五星行度盈缩失行二
　　石氏曰五星不失行则年谷丰昌　黄帝占曰有道之国五星过之不失其行则人君吉昌万民安寜　又曰出中道天下太平出阳道旱出隂道多雨水　动声仪曰五音和则五星如度　陈卓曰五星出隂道多隂谋石氏曰五星分天之中积于东方中国大利积于西
　　方负海之国用兵者利　春秋纬曰五星早出为盈盈者为客晚出为缩缩者为主人祸发其冲　考灵曜曰天失日月遗其珠囊【珠五星也遗者盈缩失度也】　黄帝占曰五星不出两河间必有不道之臣一曰必有道不通　春秋纬曰君臣有谋心愤未言精象动于物五星错于官郗萌曰五星不行天门天阙间皆为有丧　五星不道东西咸皆为必有贼　五星行往天阙不出其年有兵五星皆逆行主且乗法臣且谋其主　石氏曰五星
　　行二十八舎星七寸内者及宿者其国君死　五星舎一十八宿王者诛除其国　五星犯合宿中间星其坐者在国中犯南为男犯北为女东为少西为老　五星逆行去宿虽非七寸内而守之者其国君被诛刑死顺而留之疾病死　郗萌曰五星并出皆逆行不出其年天下遣五将期五十日　巫咸曰五星受制而出司无道之国变色而逆行犯度列宿及中官留守二十日以上皆臣杀满六十日以上王者杀则彗茀出所过之乡其下有乱兵故世乱感则天文变下侵上则五星逆五星逆守列宿若已去之还复居之绕环成勾已乍大乍小乍明乍晦是谓絶纪其祸愈甚　海中占曰五星不当歴列宿絶列星有分国贵人有狱抵列舍其国有丧以五色占其吉凶黄为喜赤为兵白为丧苍为忧黒为水　董仲舒曰五星失行度者臣非其人贤不肖并立臣乱于下则星错于上进贤退不肖以救之　黄帝占曰五星逆行变色出入不时则王者宜变俗更行起毁宗庙立无后赈贫穷恤孤寡寛刑罚赏有功举名士礼贤者顺天道四时发蔵财物虚府库薄赋敛则日月五星妖孽虹彗不为祸害矣　郗萌曰五星有逆行及变色若非其常则以闻于上各以其事脩其政
　　五星喜怒芒角变色冠珥三
　　甘氏曰几五星同色天下偃兵百姓安寜歌舞以行不见疾病五谷大昌　巫咸曰五星起怒犯凌留守列舎察其守犯审其始留之日观其时气有与五星相贼者以决其事视其色变以知吉凶之情又别其光芒所指以知兵起所加之乡芒多而短者谋而未成芒少而长者其谋已成其气专而上行芒从一至四是谓道极芒或指西或指东或指其南或指其北四芒已具其下必有亡国之主芒过四以上未可救也　凡五星之起怒芒角四达其形未变是谓诫兵其星形变而鋭上向下大小状如防剑是谓成形不可救复急坚甲励兵以待不祥　海中占曰五星有三角者兵息有五角者则兵行以角多战也　甘氏曰五星反羽其下之国不可乆处反羽者光芒上大下小状如反羽也　郗萌曰五星之常行刑即乘芒上锐下大色如其常及其逆行而反芒上向状如反羽　黄帝占曰无道之国五星过之即鬭状如故炭争流而去荧惑太白还而不离妖星数见徘徊不去如此者兵之所攻国家灭亡又以有丧　考灵耀曰五政俱失五星色明年谷不登　石氏曰荧惑色黒填星色青太白色赤辰星色黄歳星色白者必败荧惑为火灾填星为土功太白为兵灾辰星为大水　甘氏曰五星日月争光臣有无道与其主争者　巫咸曰吉凶忧患各比色变言之将有兵金星变将有水水星变明主圣王而司之转祸为福使灾不来　巫咸曰五星变色进退逆顺喜怒皆与时气相应至其象也审明金不可以怒火之乡木不可以怒金之乡水不可以怒土之乡火不可以怒水之乡土不可以怒木之乡逆顺进退左右前后五星皆同法　天官书曰五星色白圜为丧旱赤圜则中不平为兵青圜为忧水黒圜为疾多死黄圜则吉　五星色赤角犯我城黄角地之争白角哭泣之声青角有兵忧黑角则水　巫咸曰二十八舎各有国分水旱之灾皆相应故旱之歳其国火星赤水星黒　五星守二十八宿各以其色占以其害为祸败歳星守木星其色白必败荧惑守火星其色黒必败填星守土星其色青必败太白守金星其色赤必败辰星守水星其色黄必败　郗萌曰五星变色者太史公以闗于上上乃以修其身平政决狱寛刑罚薄赋敛去关市之税废关津之禁以利宣天地之气则以次行孝经右秘曰五星冠珥臣下逐
　　五星所守列宿中外官四
　　甘氏曰五星犯列宿若入其国官有殃　巫咸曰五星守木星有木异守火星有火异守土星有土异守金星有金异屠城守水星有水异　二十八宿中外官者各有金木水火土气五星守之祸败皆不相贼害为吉凶以官名其事　歳星守木星荧惑守火星填星守土星太白守金星辰星守水星是为五重守并气之象也法曰并气者是谓重施过节则民多疾疫五谷不成灾害并生一曰天下旱万物不成　歳星守火荧惑守土填星守金太白守水辰星守木是谓五星守其子阳不施之象阳气不足故多水灾五谷不成　歳星守土荧惑守金填星守水太白守木辰星守火是谓守所胜下之象也法曰赋敛众多徭役繁数下民屈竭莫之能供故下皆恶其上则强凌弱众暴寡故盗贼众多兵革并起一曰人民相恶　嵗星守金荧惑守水填星守木太白守火辰星守土是谓守所不胜上之象也法曰民臣隆盛侵凌其上君弱臣强故奸臣贼子谋杀其主　歳星守水荧惑守木填星守火太白守土辰星守金是谓五星守其母隂气不成之象法曰气不足故旱多火灾五谷不成一曰万物不成

　　唐开元占经巻十八
　　钦定四库全书
　　唐开元占经卷十九
　　唐　瞿昙悉达　撰
　　五星占二
　　五星相犯一
　　易坤灵图曰王者有至徳之萌则五星若连珠【郑曰谓聚一舍以徳得天下之象也】　郗萌曰五星俱见兵布野期不出三年春秋纬曰帝有过失既已命絶于天则五星聚摄提
　　反衡乱不禁　五星聚天子穷　荆州占曰五星并聚簒弑成　含神雾曰五纬合王更纪　海中占曰五星若合是谓易行有徳受庆改立天子乃奄有四方子孙蕃昌无徳受罚离其国家减其宗庙百姓离去满四方五星皆大其事亦大五星皆小其事亦小【周将代殷五星聚于】
　　【房齐桓将霸五星聚于箕汉髙祖入秦五星聚东井齐则永终侯伯本无更纪之事是五星之聚有不易行者矣】　洛书雒罪级曰五星一合不言圣起合有谟　考异邮曰五星聚于一宿天下兵起　荆州占曰五星合于一舎其国主应缩有徳者昌无徳者亡受其凶殃五星皆聚于一舎填星在其中天下兴兵　诗纬曰五纬聚房为义者受福行恶者亡【帝王世纪曰文王在丰九州诸侯咸至五星聚于房】　海中占曰五星合亢为五谷频不成　郗萌曰五星聚于虚天下之君必有盟者二星则二国君五星则五国君皆相见　考灵曜曰帝起受终五纬合轸　河图曰歳星帅五纬聚房青帝起　石氏曰歳星所在五星皆从而聚于一舎其下之国可以义致天下　荆州占曰歳星与火土金水五合同舎相去三尺以外七尺以内相守十日以上至四十日天下两主争国大帝易迹近期三年逺七年　运斗枢曰歳星帅五精聚于东方七宿苍帝以仁良温让起皆以所舎占国　春秋纬曰五精入牛从歳星聚用兵遏乱以义得天下【班固天文志曰汉髙元年有五星聚于东井厯推之从歳星也此髙皇帝受命之符故客谓张耳曰东井秦地汉王入秦五星从歳星聚当以义取天下秦王子婴降于轵道汉王以属吏曰宝噐妇女任所取闭宫封门还军次于灞上以诸侯与人民约法三章人无不归心者可谓能行义矣李竒主曰歳星得其正度其四星随此常正行故曰从也孟康注曰歳星是至先至为主也洪范天文星辰变占曰客有齐人甘文卿者善天文后五年髙帝遂定天下】石氏曰荧惑所在五星皆从而聚于一舍其下之国
　　可以礼致天下　运斗枢曰荧惑帅五精聚于南方七宿赤帝以寛明多智略起　黄帝曰填星与五星俱聚一舍而填星亡焉所舍之国亡填星在焉大如狼星而黄天下之兵虽合其国不亡　运斗枢曰填星帅五精聚于中央黄帝以重厚贤圣起　石氏曰填星所在五星皆从而聚于一舍其下之国可以重徳致天下太白所在五星皆从而聚于一舍其下之国可以兵致天下天官书曰太白与五星相犯大战出其南南国败出
　　其北北国败行疾武不行文　运斗枢曰太白帅五精聚于西方七宿白帝以勇武诚信多节义起　河图曰太白帅五纬聚参白帝起　辰精帅五精聚于北方七宿黒帝以清平静洁通明起　春秋纬曰五星从辰星聚北方七宿黒帝起以宿占国　河图曰辰星帅五纬聚营室黒帝起　石氏曰辰星所在五星皆从而聚于一舍其下之国可以法致天下　考异邮曰四表戒五星薄天下分争甲兵作　郗萌曰五星一相抵触军半破再相抵触军大破　五精星相薄天下大战相去二三尺破军杀将流血滂滂天下饥荒　春秋纬曰五星错鬭臣挟兵上下相持　合诚图曰五星鬭天子去一曰国昏乱忧在公侯　甘氏曰歳星荧惑填太白四星与辰星鬭皆为战兵不在外皆为在内　郗萌曰五星鬭相贯抵触光耀相及有兵大战覆军杀将　荆州占曰五星合鬭人走马驰九州鼎沸弃其妻儿五郡无主夷狄为君五星相与合鬭及列宿乗凌抵触磨靡及入贯刺犯守勾已环绕所在之国皆有兵丧灭国之殃石氏曰五星主司人君诸侯大臣之过五星合鬭者皆为谋反大臣当有诛者
　　四星相犯二
