<!-- { "loadSidebar": true } -->
　　星入郎位有乱者　荆州占曰苍白黑星出郎位多死者　玉歴曰客星出郎位守卫臣有谋者人主有忧将相有诛者一曰外夷有反者期二年　荆州占曰客星入中郎位大臣为乱戒左右　黄帝占曰客星守郎位元士有忧又曰名官位不死必去　荆州占曰客星守郎位其将忧也
　　客星犯郎将五十
　　黄帝占曰有星入郎将色青黑啬夫不死则免黄则迁白则受赐　荆州占曰有星入郎将大臣乱政不行石氏曰客星守郎将大臣为乱　甘氏曰客星出郎将辅臣有诛将相有罪若有黜者期一年　甘氏曰客星入犯守郎将将诛
　　客星犯常陈五十一
　　石氏曰他星犯常陈王者诛之近期百八十日逺期三年　圣洽符曰客星出常陈守卫者有诛若左右兵起王者有忧期不出年
　　客星犯三台五十二
　　石氏曰黄白星入三能贵人有赐爵者苍星出三能贵人夺爵【按司马彪天文志曰孝安永安四年六月甲子客星大如李苍白芒气长二尺西南指上阶星降太尉张瑀司空张敏皆免官也】　郄萌曰有星出三能爵令行　郄萌曰客星舍三能左右羣臣有不正者露当降也　郄萌曰客星舍三能留十余日不去王侯有不通者深渠当修城郭决此三台之过也　黄帝占曰客星入三台若守之大臣多戮若贵人多病疟死者　帝览嬉曰客星出三台若守之主诛大臣贵人有死者不出百八十日　郄萌曰客星守天柱大人戒左右趣治兵弩　郄萌曰他星犯守三台有兵丧一曰水为灾害　石氏曰有星入司命色苍民忧丧事白润泽妇女多伤黑婴儿死　甘氏曰有星入司命近臣抵罪者色青有忧黄白无故黑死　石氏曰苍星出司命王者病死　甘氏曰青若黑星入司命中奸人有出者　石氏曰有星入司禄大臣争荣　甘氏曰有星入司禄色黄若白近臣有易爵者出司禄色青近臣有抵罪而走者黑则死
　　客星犯相星五十三
　　陈卓曰客星干犯相星辅相忧不出一年天下变更其令民多移徙
　　客星犯天牢五十四
　　黄帝占曰有星入天牢斧锧用诸侯有献地者出天牢王赐诸侯地色青皆以兵黄白皆以好一曰星出南为献地　海中占曰客星入天狱有德令　郄萌曰有大星入天牢有赦期二十日　郄萌曰客星入天牢必有戮卿　荆州占曰客星入天牢贵人有系者有戮君荆州占曰客星入天牢其国得邑土出天牢为亡邑土也　石氏曰有竒星守天牢二十日已上天下大赦石氏曰客星守天牢一年大鱼死一曰人相食　荆州占曰客星守天牢鈇钺用以其初守日占国　巫咸曰客星出天牢若守之有贵臣多下狱者期不出一年郄萌曰常以五子日天牢中有变星期不出十日赦
　　客星犯文昌五十五
　　石氏曰客星干犯文昌则附臣受殃近期三年逺期六年　韩杨曰客星入文昌有女子惑天子者　文曜钩曰客星出文昌其国失政人主有忧臣受其殃　石氏曰客星出文昌其国失君政　石氏曰客星守文昌有兵君不安　黄帝占曰有星入将星色苍将有忧一曰故臣有抵罪　黄帝占曰黄星入将星受封黑将死黄帝占曰大赤星入将星提皷之将惊　黄帝占曰有星入相星色黄若白皆为故臣有赐爵者　荆州占曰有星入司命中色苍廷臣有忧黄故臣有赐爵者白近臣有抵罪者黑近臣死出司命色赤王者疾困　黄帝占曰客星出司命司中司禄近臣抵罪走者色黄白无故青忧黑死　郄萌曰客星出司命有加命于羣生一曰有下命者　石氏曰有星入司命中为内乱　黄帝占曰有星入司命中色苍近臣有忧一曰近臣有弃捐者　荆州占曰有星入司中色苍者有贼　郄萌曰青黑星若入司中奸人有入者出司中奸人有出者　石氏曰有星入司禄中色黄若白近臣有赐爵者　郄萌曰客星入司禄色青黑近臣有夺爵者　郄萌曰客星出司禄有下赏者
　　客星犯北斗五十六
　　郄萌曰客星入北斗魁上若下色青黑人主大忧赤有大客境外与中国争兵黄白人主有贺期皆六十日若百二十日人主避舍东方十日而赐功应之　郄萌曰有星入北斗魁中大人有系者一曰人主左右有囚者色黄白无故色青黑有忧死不出色赤斩　荆州占曰有星出庭入北斗魁中二千石有系者色青忧黑死赤有斩事　荆州占曰大星入北斗贵臣诛若系者　黄帝占曰客星出北斗魁中天子自将兵国忧倾危社稷不安民多苦期一年　石氏曰有星集北斗旁不入北斗中名贵人有忧以五色占之　郄萌曰有星出北斗魁天下赦星大赦大星小赦小期九十日当至　齐伯曰客星出北斗旗间兵大起车骑行若贵臣有诛人主忧旗者紫宫北斗两间　海中占曰客星出入北斗天下大乱兵大起臣谋主不则天下大水入城郭煞人民期百日【郄萌曰期三十日也】　郄萌曰有星离北斗柄中央色青相有忧赤者兵事黄白有赦若相遇贼黑者死　甘氏曰客星见北斗魁中色赤楚当之青齐当之黄卫当之黑燕当之白秦当之各以五色知其分野吉凶　荆州占曰有星见北斗魁中有死者色赤楚君当之　荆州占曰变星见北斗魁中天子当之　石氏曰大星去北斗中如赤鸟其头黑天下有兵　甄曜度曰客星居北斗旁帝主有忧若有不出者兵大起士卒用各以五色占去北斗一尺期一年二尺期二年　郄萌曰客星守北斗天下必有大事若大变守斗后道不通水　郄萌曰客星守北斗七星人君大变【一书云有忧】　荆州占曰有星入正星大人遇贼出正星为政者易　荆州占曰有星抵正星有客色青以禽兽为币黄以绫罗为币赤以钱为币白以人若兵劒为币黑以金为币色白苍以羊为币正星上左右以马牛鱼盐为币色黑左右以五谷为币　荆州占曰有星出法星若入法星主当之　郄萌曰有星入令星执法者死出令星执法者逐于诸侯荆州占曰有星入伐者蛮夷以水兵至出伐星天子
　　与蛮夷和　荆州占曰有星抵伐星而舎之者人多死荆州占曰有星抵伐星有光女主疾有光而环伐星
　　君疾　郄萌曰有星入煞星大臣主马者死期一旬出煞星大臣走　荆州占曰有星入危星易政出危星天子出令不行　荆州占曰有星入部星诸侯兵起子攻父弟攻兄　郄萌曰客星入辅星有善令　荆州占曰有星入辅星色青相有罪若免色赤相受兵若将兵黄白相有赐若有喜黑相死若免
　　客星犯紫微宫五十七
　　玉歴曰客星犯紫微宫有大丧若守之十日已上灾必应期百二十日【按洪范天文星辰变占曰汉昭元鳯四年九月客星在紫微宫中枢极间后三年昭帝崩也】　石氏曰客星入紫微宫天子有急兵起宫中必有死王若有逃走之主期不出百八十日【按班固天文志曰宣帝黄龙元年三月客星居王良东广可九尺长丈余西指出阁道间至紫宫其十二月宫车晏驾司马彪天文志曰孝章元和元年四月丁巳客星晨出东方在胃八度长三尺歴阁道入紫宫留四十日灭阁道紫宫天子之宫也客星犯谓之大丧后四年章帝崩宋书天文志曰晋太康元年四月客星在紫宫太康末武帝躭晏游多疾病是月乙酉帝崩永平元年贾后诛杨骏及其党与皆夷三族杨太后亦见煞是年又诛汝南王亮太保卫瓘楚王伟海西太和四年二月客星见紫宫西垣至七月乃灭六年桓温废帝也】　荆州占曰客星入紫微宫国有大变一曰为兵起得地【按班固天文志曰孝昭元鳯四年九月客星去紫微宫中枢极间其五年六月发三辅郡国少年济北军也】　荆州占曰赤星入紫宫天下乱一曰为天下无人其中列大夫多死罪者入其旁有乱臣　荆州占曰黄星入紫宫人主益地天下有喜期十日　荆州占曰有赤星若黑星入紫宫从其阳入有客兵期六十日至从其隂入有走王　黄帝占曰客星出紫宫天下大乱臣煞其主王者有忧国有大变期不出年　石氏曰有星如拳正圆及如兽状出紫宫天子用璧玉赐诸侯王　石氏曰客星守紫宫臣煞主　荆州占曰客星在旗间车骑起
　　客星犯北极勾陈五十八
　　石氏曰客星入北极天下道塞　黄帝占曰客星出北辰天子出德令安天下　黄帝占曰赤星出天枢天下兵盈野罢　郄萌曰客星出北极而所之国大败四方皆然　石氏曰他星见北极帝王惊宗室乱王者修郊祀奉宗庙大赦天下则灾消　荆州占曰客星舍极四夷若胡王有丧　荆州占曰客星守极大臣诛　荆州占曰客星【一本云赤星】守天枢极兵聚一国有更君易币石氏曰客星守天枢国有大忧　石氏曰客星出北辰犯守大星天下道塞兵大起臣欲谋主兵聚一国人主有变期不出年　黄帝占曰客星犯乗守北辰主星大人当之一曰有大丧一曰有反者　荆州占曰客星犯乗守太子星太子有罪若死　荆州占曰客星中犯乗守庶子星庶子有罪若死　石氏曰赤星入勾陈兵内乱大司马戮死出勾陈大战有功　石氏曰黑星入勾陈大司马溺军中　石氏曰黄白星入勾陈将不战兵去外罢　石氏曰苍白星入勾陈大司马有丧出勾陈军破将有忧　荆州占曰赤星入勾陈必有迫刼主者荆州占曰客星入正妃国有大忧　陈卓曰客星入
　　正妃有大丧　荆州占曰客星入黄龙之位有黜妃臣煞主　齐伯曰客星出勾陈国有大变后妃有忧若女主有黜者不出一年　石氏曰客星入勾陈若犯之宫中有变臣杀其主王者有忧
　　客星犯天一太一五十九
　　荆州占曰客星入天一座五谷大贵　甄曜度曰客星出天一太一五谷贵人民饥一曰若有旱灾　黄帝占曰他星歴天一则宫门闭王者内不安近臣乱不出三年
　　唐开元占经卷八十三
　　钦定四库全书
　　唐开元占经卷八十四
　　唐　瞿昙悉达　撰
　　客星占八
　　客星犯石氏外官
　　客星犯天库楼一
　　黄帝占曰客星入天库以饥兵起　石氏曰客星入天库籴大贵为后年　天官书曰客星入天库边郡之兵起此为外夷之事　郄萌曰客星犯天库五谷大贵入库中籴石百处其旁石五十　郄萌曰客星入天库牛马有行　郄萌曰客星入天库兵起十年乱　荆州占曰客星入天库有兵发行　黄帝占曰客星出库楼兵车用若守之边兵大起库兵出车骑行期二年逺三年荆州占曰客星入若守之天库外夷兵起一曰官兵
　　忧　黄帝占曰客星入若乗守天库兵车出用
　　客星犯南门二
　　石氏曰客星出南门若守之闗梁塞道路不通人民忧石氏曰南门中有小星三芒者则兵车出　司马彪
　　天文志曰孝灵中平二年十月癸亥客星出南门中大如半筵五色憙怒稍小至后年六月乃消占曰为兵至六年司校尉袁绍诛灭中官大将军部曲将吴匡攻煞车骑将军何苗死者合数千人
　　客星犯平星三
　　石氏曰客星出平星赋敛之臣忧而有过罪者若库吏不忠当有废出期不出一年
　　客星犯骑官四
　　石氏曰他星入骑官有喜　玉歴曰客星出骑官星若守之有兵起将军有出者　石氏曰客星守骑官将出有忧　荆州占曰客星守骑官士卒发用
　　客星犯积卒五
　　石氏曰他星守积卒主兵臣诛　石氏曰客星出守积卒兵士为乱近臣有诛士卒多死
　　客星犯星六
　　郄萌曰客星入星小忧无伤也又曰天下大仓发甘氏曰客星出星珠玉贵寳物不入若守之君臣不和上下乖离
　　客星犯傅说七
　　圣洽符曰客星守傅说王者后宫少子孙若有絶后者
　　客星犯鱼星八
　　齐伯曰客星出鱼星盐鱼贵再倍若守之摇动大贵五倍一曰有大水期不出一年
