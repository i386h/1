<!-- { "loadSidebar": true } -->
　　微则王者吉天下安宁其星明而大则胡夷单于动兵大起　甘氏曰戈主胡兵星若小动兵小动大动兵大起胡人入境　乐纬曰戈宫也戊子候之宫乱则荒其君骄不听谏佞在侧宫和则致凤凰颂声作　荆州占曰戈小数动后而大动则兵大起　石氏曰戈星赤天下有兵
　　天枪占六
　　石氏曰天枪三星在北斗杓东【西星入氐太去极二十八度太在黄道内七十一度】　黄帝占曰天鎗一名天钺三星鼎足形在北斗柄端其状忽然不明明大则斧钺用一曰有兵小不明则兵罢　石氏曰天枪三星主帝伏兵枪者今之鎗也以竹为之锐其头以捶地锋外向以枪人星温温而不明则吉若光明则伏兵行　巫咸曰枪金官也　黄帝曰枪三星备非常若今之机枪也其星温而不明则王者吉其星明大则兵起斧锧用　石氏曰左枪右棓天之武备也攻城袭邑当视枪星大而明若有叛而自归者其国不可出兵星小而明兵可出城可袭　荆州占曰天枪一星不具所见而兵起　黄帝曰天枪星动摇若角大兵起天下弑主害以中发　荆州占曰天枪光天降丧乱　石氏讃曰枪棓八星备非常
　　天棓占七
　　石氏曰天棓【苏林曰打棓之棓】五星在女牀东北【柄星入箕八度半去极三十二度在黄道内七十一度】　郗萌曰天棓者先驱也　石氏曰天棓五星天之武备也棓者大杖所以打贼也皆所以禁暴横备不虞也　黄帝占曰天棓五星天之武备也以防不虞其星不明而静则天下无兵其星明大动摇则兵大起五仗用　石氏曰天棓一星不见其国兵起郗萌曰天棓星微细则吉变明则凶有忧　荆州曰天棓一星不见天下有大兵
　　女牀占八
　　石氏曰女牀三星在天纪北【西星入箕一度去极五十度在黄道内五十六度】女牀后宫御也众妾所居宫也侍皇后随从以时御见者　黄帝曰女牀星后宫御也嫔妾所居宫也其星欲明大小相承如其故则后妃安宫人吉星若微小不明非其常处嫔妾不安其宫有忧　郗萌曰女牀者主女藏　石氏曰女牀星不明则吉明则宫女恣　女牀星动不吉　焦延寿曰女牀星舒妾代女主不乃死　荆州占曰女牀星无故不见女子多疾　韩曰女牀非其故则后宫有忧　石氏曰女牀主女事行列微靖吉乱明动不吉　石氏赞曰女牀三星待后宫
　　七公占九
　　石氏曰七公七星招摇东【西星入氐四度半去极三十九度少在黄道内五十九度半强】　黄帝曰七公一名天纪　七公主议疑天之辅相七政之象评议之臣其星大而齐明议人有忠王者安其星大小有差微而不明议者不同决事不从人主有忧　石氏曰七公天之相也三公廷尉之象也上星上公也次星中公也明则七辅强　海中占曰七公七辅也上星上公次星次公下星下公各以其次第齐明辅臣居其常职其星不明者各以其次辅臣有黜若有罪期不出年　郗萌曰七公主七政别善恶　石氏曰七公主议疑天之相理谓三公左辅右弼前疑后丞之官平议疑狱断折刑法欲详审也星大小不明议事者不从也　石氏赞曰七公七星议欲详
　　贯索占十
　　石氏曰贯索九星【天官书曰勾园一十五星属杓曰贼人之牢案贯索为贼人之牢止有九星未详迁所云十五星所以在七公前上右星入尾半度去极五十九度少在黄道内三十七度】在七公前　黄帝占曰天牢者贼人之牢也天下狱律也一名连索一名天受一名天围　论防曰贯索主天牢　郗萌曰贯索为逮狱之法律也天牢主天子之疾病忧患　春秋纬曰贯索贼人之牢中星实则囚多虚则开出　石氏曰贯索北开名曰牢户其星间濶则户开必有赦若星狭而不开牢中有忧贵人当之　黄帝占曰常以四时候天牢其口星开披天下赦不赦逆人主忧开市不利　黄帝占曰天牢中央大星牢监也左右徙倚不居其处若不见大赦期十八日　天牢中常有系星三以甲子丙子戊子庚子壬子暮视之其一星去有善事其二星去有赐令爵禄之事三星尽去人主德令赦天下甲子期八十一日丙子期七十二日戊子期六十日庚子期八十日壬子期六十二日而赦　黄帝曰天牢中星不欲众众则囚多其中星稀则囚少其中无星天下无罪人其国安连索直而抵织女天下有急布帛之征　石氏曰贯
　　索入汉中人相食兵起　天牢口所向开门者兵所往期六月　焦延寿曰贯索星户开左若星入牢中有贵人自索守者不复必凶兵死　郗萌曰天牢直若角赦以丑未候之　天牢旁有此星以至开闭天牢已开天下大赦此星闭而赦为逆此星以开不赦为不慎顺天牢空更立元年不行德令天雨沙石期三年　天官书曰赤帝行德天牢为之空　荆州占曰天牢中多星则多系囚九星天下狱烦八星奸人入七星小赦六星五星大赦天牢斧锧动摇非其故斧锧用　石氏赞曰贯索九星禁暴横
　　天纪占十一
　　石氏曰天纪九星在贯索东【四星入尾五度去极五十一度半在黄道内五十六度太】　黄帝曰天纪天纬也主正理寃讼星齐明王法正直无有偏党天下纲纪　论防曰天纪星以表九州定图位　天纪星主厯音律　黄帝曰天纪星败絶山崩易政有饥民君不安　石氏曰天纪絶天下大乱主凶天纪星明天下多词讼者亡则政理坏　焦延寿曰
　　天纪星与女牀合王者妻姑姨以淫亡若以女谒失位郗萌曰纪星入汉中人相食　班固天文志曰纪星
　　散者山崩不则有丧　荆州占曰纪星散絶不山崩则主死又曰纪星弛散则国纲纪乱　石氏讃曰天纪九星理怨讼
　　织女占十二
　　石氏曰织女三星在天纪东端【大星入斗十一度去极五十二度在黄道内六十三度太】　郗萌曰织女一名东桥　荆州占曰织女一名天女天子之女也在牵牛西北鼎足居星足常向牵牛扶筐牵牛扶筐星亦常向织女之足不如其故布帛倍其价若有丧【班固天文志曰织女杜预曰星占之织女处女也天孙女也案织女七夕有渡河之期似非处女之称】　石氏曰织女主经纬丝帛之事大星皇圣之母二小星者太子庶子位也三星俱明天下和平诗记厯枢曰织女内正纪纲　合诚曰织女天女也主果收藏珍宝以保神明成衣立纪故齐制成文绣应天道　巫咸曰织女天水官也　郗萌曰织女大长秋也　黄帝曰织女主丝帛五采之府大星后两小星太子之位三星齐明天下和平丝绵防帛贱星若不明主后有忧丝绵缯帛贵　织女大星怒而角者布帛贵黄帝曰织女一星亡兵起女子为侈织女不居其处
　　若更天下以女为忧　石氏曰织女之道与贯索相直布帛贱不相直天下有急布帛贵　织女主丝帛之事与扶筐为妃其足常向扶筐即吉不则丝帛有变其一足亡也女病或曰兵起　焦延寿曰织女星入汉妇人皆水行后亦然　郗萌曰织女晨见东方赤精明女工善不精明女工恶常以十月朔六七日视之　郗萌曰织女星非故山摇地动若牛疾　陈卓曰王者至孝神祗咸喜则织女三星俱明天下和平　石氏讃曰织女三星保神明收藏珍宝以奉王
　　天市垣占十三
　　石氏曰天市垣二十二星【张衡浑仪曰天市二十二星帝座前有一耳】在房心东北【门右星入尾太去极九十四度少在黄道内一度少】　郗萌曰天市垣星一名天府一名长城　巫咸曰天市五帝之治水官也郗萌曰天市者天子之市也　诗纬曰天市主聚众春秋纬曰天市主权衡　荆州占曰天市西北大星
　　南方相去三尺所名曰天曹　石氏曰市者四方所乐帝都之邦主王之坐故帝座在市中圣主之明候也郗萌曰天市之垣天之旗帜也欲其大明明则籴贱石氏曰天市垣二十二星主四方边国门左星宋也次星卫次星燕次星东海次星徐次星太山次星齐次星河中次星九河次星赵次星魏次星中山次星河间市门右一星韩次星楚次星梁次星巴次星蜀次星秦次星周次星郑次星晋也其星光芒即其国有谋也若星色微小其国邑弱王者修德以扶之　黄帝曰天市垣星不明市中星简其岁虚五谷伤籴大贵人民饥天市中星次其明润泽众蕃可以积贮市中星不明市少可以发出贮积　含文嘉曰王者于族人有次序则天市正明【宋均注曰王者于亲疏有次序族者非一人也天市之应明所感多】　石氏曰天市星明则市吏急商人无利星微小则吏弱商人多利　天市中星众明则岁实星稀则岁不实虚也郗萌曰天市星明大则籴贱不明则籴贵　天市中多小星民富足　石氏讃曰天市二十二星为外臣
　　帝座占十四
　　石氏曰帝座一星在市中侯星西【入尾十五度半去极七十一度少在黄道内三十九度】　黄帝占曰帝座天庭也人主象也　石氏曰帝座天位也帝座天之贵神也执阴阳之锐秉杀生之府总万化之原保存亡之机和隂阳之气应四时之分　帝座星色欲明光而润泽则天子吉威令行微小则凶星亡则王者有忧大人当之天下乱有兵起期二年　石氏讃曰帝座一星尊时行
　　候星占十五
　　石氏曰候一星帝座东【入箕二度半去极七十三度太在黄道内三十八度少】巫咸曰候星土官也　石氏曰候星以候隂阳伺逺国夷狄以知谋征　候星主时变货财安静吉候星明万国同风王道通利辅臣强也微小不明则王道不通辅臣弱星移主不安期不出年若星亡主失位期不出年荆州占曰候星明大则四夷开候星微细则国安　石氏讃曰候星在东司阴阳
　　宦者占十六
　　石氏曰宦者四星在帝座西【南星入尾十二度去极七十二度半在黄道内三十八度】宦者星常侍黄门左右小臣侍从之官常侍市中帝座也　宦者刑余人在座西微吉明凶　郗萌曰宦者星非其常宦者官有忧宦者刑人也有刑人于市　石氏讃曰宦者在西侍主傍
　　斗星占十七
　　石氏曰斗五星在宦者西南【第一星入尾十度少去极七十二度在黄道内二十五度】　郗萌曰斗者主也署物散也其星明吉不明凶若其星亡岁饥或其星仰则天下升斛不平覆则岁稂又斗星不明谷不成岁大饥人相食　石氏讃曰南有斗星主平量
　　宗正星占十八
　　石氏曰宗正二星在帝座东南【南星入箕二度去极八十四度在黄道内二十七度半】宗正主宗人小宗之象也　黄帝曰宗正帝宗也主万物之名品类于市其星非其故处帝宗后族多有黜者若多死　石氏曰宗者主也正者政也主政万物之名于市中星非其故吏不去则死及更号令　宗星失色宗正有事　宗正星明大帝宗强大星不明帝宗弱也　石氏赞曰宗正二星宗大夫
　　宗人星占十九
　　石氏曰宗人四星在宗正东【南星入箕七度半去极八十五度在黄道内二十八度】　元命包曰宗人主先人以时祠享　石氏曰宗人主恩享大宗之象敦穆亲亲　含文嘉曰族人有序则宗人倚文正明　黄帝曰宗人星明如其故宗室有序人主吉昌若动摇不如其常则宗人不和王者亲属有变若宗族贵人多死者　石氏曰宗人星离絶有大怪鸟见　石氏讃曰宗人四星录亲疎
　　宗星占二十
　　石氏曰宗星二星在宗人北【南星入箕九度去极七十九度在黄道内二十三度太】　元命包曰宗星主先人祠享　石氏曰宗星主别亲疎宗室之象也皆帝辅血脉之臣也　黄帝占曰宗星明而相近帝相亲后族有序其星不明而相远则帝亲后族相简若有谋者王者有忧　石氏讃曰宗星二星恩不殊
　　东西咸占二十一
