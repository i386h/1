<!-- { "loadSidebar": true } -->
　　荆州占曰月晕连如环为两军兵起君争地　石氏占曰月晕一重下缺不合上有冠戴傍有两珥白晕连环贯珥接北斗国有大兵大战流血其地纷纭不出一年忧　石氏占曰月晕如连环重晕北斗魁前第一第二星大臣下狱流移一千里又曰晕辅星大臣下狱　荆州占曰月晕如连环有白虹干晕不及月女贵人有隂谋乱
　　月晕五星五
　　嵗星
　　甘氏占曰月晕歳星色不明主人胜客明客胜主人巫咸曰月晕歳星其国主死　荆州占曰月晕歳
　　星籴贵石千文民相食　海中占曰月晕歳星其主病重晕囚死或大水五晕人主有病丧　髙宗占曰月晕歳星三复之相出走战不胜所宿国饥　荆州占曰月晕歳星三复之人相击客不胜所击主人胜五复之国女主死　帝览嬉曰月晕四重华五复之所宿其国主死三复之黜相一曰客畔之不合所攻主人胜　帝览嬉曰月晕囬留歳星所守之国歳大熟　石氏曰歳星与月合在氐而晕不出四十日有徳令
　　荧惑
　　巫咸占曰月晕荧惑星女主有忧若有死亡　巫咸占曰月晕荧惑星其国主亡　荆州占曰月晕荧惑有兵在野大战归其国亡　荆州占曰月晕赤星荧惑三月兵起　海中占曰月晕荧惑三复之国贵人忧荆州占曰月晕荧惑三复之相死　海中占曰月晕
　　荧惑五复之主出走　荆州占曰月晕荧惑五复之主死　帝览嬉曰月晕囬荧惑所守之国亡又客兵入境为冦掠　帝览嬉曰月晕囬荧惑其色恶不明客败其色明如角则客胜　郗萌曰月晕胃荧惑在其中天下有兵发于魏国不出一年大赦
　　填星
　　甘氏占曰月晕填星色不明主人胜客明客胜主人巫咸占曰月晕填星其国主死一曰旱　髙宗占曰月晕填星所在之国兵起战不胜　海中占曰月晕填星相死若皇后死不则亡地　荆州占曰月晕填星五合五解所宿国主当之　帝览嬉曰月晕囬填星所宿之国有徳　帝览嬉曰月晕囬填星三复之相死天下土尽动大起邑屋大壊女主有忧五复之主死
　　太白
　　甘氏占曰月晕太白色不明主人胜客明客胜主人巫咸占曰月晕太白其国主死　荆州占曰月晕太白与月合其主死境外　荆州占曰月晕太白入晕其色恶不明则客败其色明而有角客胜其色如晕与月合人主忧从中宫起　海中占曰月晕太白五复之主死荆州占曰月晕太白五复之其国女主死　帝览嬉
　　曰月晕太白当其野者国受兵战不胜又曰所守之国兵起　帝览嬉曰月晕太白三复之所宿国将若相死之一曰客攻不合所攻主客
　　辰星
　　甘氏占曰月晕辰星色不明主人胜客明客胜主人巫咸曰月晕辰星再合再解其国败不出其年　巫咸曰月晕辰星其国主死　荆州占曰月晕辰星其国以水亡又曰秋兵起　海中占曰月晕辰星在春大旱在夏主死在秋大水在冬大丧　荆州占曰月晕辰星再合再解所宿之国饥败期一年　髙宗占曰月晕辰星三复之国以水亡　荆州占曰月晕辰星五复之其国女主死　帝览嬉曰月晕围辰星所守之国有大水帝览嬉曰月晕囬辰星春夏民疾寒热秋兵起及水冬主死若有水忧　荆州占曰月晕辰星角亢回二重如连环不出三年大臣大谋若诛
　　月晕列宿同占六
　　郗萌曰月以正月十二月晕角亢氐房心五星者大赦晕四星者小赦　巫咸占曰月晕角亢氐虫多死天下士卒死　陈卓曰月晕角亢大将军有忧　帝览嬉曰月晕囬角亢虫多死　石氏曰月晕氐房心有徳令郗萌曰月晕氐房心其地有役　石氏曰月晕房心帝国有兵庙堂句氐宿大赦句三宿小赦五百里以下句二宿赦百里内　石氏曰月晕房箕风地动　石氏曰月晕心尾亢骨虫为害一曰四足虫一曰不出其年易政山崩出五十里外　石氏曰月以十一月晕心尾麦有价　荆州占曰月晕尾箕分有疾凶　石氏曰月晕箕斗兵从东方北方来者胜从南方来者不胜　帝览嬉曰正月月晕囬箕斗五谷不成　巫咸曰月晕围斗五谷不成大将易　帝览嬉曰月晕牵牛须女女子功丝枲皆贵一曰牛多暴死　郗萌曰月晕虚危有兵谋不成风起乂曰有丧　石氏曰月晕虚危兵革离动宗庙　荆州占曰月晕营室东壁其地有谋不成一曰风起一曰大水且至又曰寡妇婴儿多死　帝览嬉曰月晕营室东壁有大土功　郗萌曰月晕奎娄其地大病一曰水虫多死　帝览嬉曰月晕胃昴民多腹之疾郗萌曰月晕胃昴毕有庆上赐下者一曰有徳令无令则有兵起　郗萌曰月晕昴及毕比有反者　郗萌曰月晕昴毕参赦者有善令期六十日又曰不出三年人主忧若有赐令　郗萌曰月以太歳所在辰晕毕与五车及一星小赦二星次赦三星及五星大赦　郗萌曰月以十一月晕五车及昴参其星皆入晕中有大赦其不尽入有小赦期在来年五月中　石氏曰以正月上旬月晕昴毕参伐有赦令　帝览嬉曰月晕囬毕参觽矢弓弩贵　石氏曰月晕参井氷霜数至　巫咸曰月晕围井鬼其年不和一曰旱　京房易传曰月晕翼轸军在外战亡其偏将　郗萌曰月晕轸角先起兵者不胜重开吉重发兵者兵死　巫咸曰月晕轸角赦期百二十日一曰以四孟月晕轸角皆为赦
　　月晕东方七宿
　　月晕角一
　　石氏占曰月晕左角有军军道不通　石氏曰月晕右角大将军有病歳徧民饥角鳞虫多死　黄帝占曰月晕围两角大水期一年　石氏占曰月角中而晕王者喜　石氏曰月晕左右角大赦晕一角小赦甲乙为春丙丁为夏庚辛为秋壬癸为冬　巫咸曰月晕角亢有角虫多死天下士卒死及角中央王自将兵不行百里士遁亡军道不通及右角害大尉及左角狱大乱【后魏书曰天兴五年十月戊申晕左角时帝讨姚兴弟平于干辟克之太史令姚崇奏角防野死上虑牛疾乃命减诸辎重甲戌车驾北引牛大疾死者十八自宫车所驭巨犗数百同日毙于路侧尾相属亦多死之征也】　海中占曰月晕角亢歳民饥　陈卓曰月晕角大将有殃郗萌曰月晕角有兵百日罢无兵后百日起又曰先
　　起兵者不胜又曰晕右角右将军有殃晕左角左将军有殃又曰晕右角臣倍主晕左角大臣谋期三年晕天门十月十二月诸侯有不通者又曰乗若晕角为水又曰多风雨　荆州占曰月晕围左右角天下有大兵天子为军自守左右动摇非常人主忧臣弑君　荆州占曰月以正月晕角公子死一曰将军死歳饥又曰以正月十七日月晕于角天下赦正月戊巳晕左角有丧河图帝览嬉曰月行天门晕三重天清浄闗梁不通
　　应之以善事【晋咸和三年月晕左角有赤白珥礼约以问戴洋洋曰壹门当大战有贼乱洋字国流吴国人颇识天文隂阳之数约为豫州洋为督护约本胡后洋遍游公侯之门莫不説重其所占并多神验事见晋史也】　甘氏曰月入角而晕大赦不则日蚀所蚀之宿其邦不安　帝览嬉曰月晕左角天子为军自守晕两角有军军道不通大龙见
　　月晕亢二
　　石氏曰月晕围亢君有兵革之事期三十日逺三月石氏曰月以秋一日三晕亢大臣有死者兵大战水中期三十八日再晕大雨雪水　郗萌曰月晕亢有兵八十日罢无兵后八十日兵起秋三月再晕亢民移千里三晕亢有赦令秋一月再晕亢必冬雷而水三晕亢大臣有死者一曰大战三冬晕亢年有所不安以赦解之荆州占曰月晕围亢王者自将兵不过百里期一月
　　逺三月　帝览嬉曰月晕亢主自将兵不行百里　海中占曰月晕角亢歳凶民饥　石氏占曰月晕亢者角虫多死
　　月晕氐三
　　郗萌占曰月晕氐人多疾以十一月十二月晕左天子有不安以赦解之　郗萌曰月晕围氐不出四十日有治道之事　河圗帝览嬉曰月晕氐大将诛若水虫多死
　　月晕房四
　　河图帝览嬉曰月晕房行三军而战　郗萌曰月晕房太子座之若财寳出若谷贵又曰月以三冬晕房天子有所不安以赦解之　荆州占曰月晕围房四方兵起野有露骨不　荆州占曰月晕围房心其地大疫水虫多死　易纬是类谋曰月珥指房四方烦若以土之功
　　月晕心五
　　石氏曰月晕心大战山崩谷塞水出五十里一曰火　海中占曰月晕围心人主有殃又曰大旱　荆州占曰月晕心主忧一曰将死又曰军进又曰有兵三十日罢无兵三十日兵起又曰月以正月晕心蚕不为茧围心将易有主死又曰赤地千地　石氏曰月晕心谷大贵　帝览嬉曰月晕心不出其年大失火　郗萌曰月晕心三日不隂不雨不出三日有大丧又曰三日不风雨不出三十日有竒令　石氏曰月一歳再晕围心有大旱及大火其将举兵起若国易相期三年　郗萌曰月晕心五重其国女主死再重为有大喜　海中占曰月晕围心中有赤云若白云大如杵而贯月大人当之不然兵起　郗萌曰月晕心三重赤云贯之此谓之守国破丧戮侯王
　　月晕尾六
　　东观占曰月晕尾有益地者百里以上又曰民多病寒热又曰风大至若水　石氏曰月晕尾益地　郗萌曰月晕天司空其歳不登有大水在东方又曰不出其年有赦　荆州占曰月晕围尾有益地者百里以上又曰民病寒热又曰大风至
　　月晕箕七
　　石氏曰月晕箕五谷以风伤　郗萌曰月晕司空不出百里必有守仓求食者以千数　荆州占曰月晕箕大风发屋有坐口舌死者北夷谷贵燕赵大饥　荆州占曰月晕箕歳星在其中王者娉皇后贵妾不出百八十日
　　月晕北方七宿八
　　月晕斗一
　　郗萌曰月晕南斗大将死民流千里马牛大病　陈卓曰月晕南斗大臣免大将为乱五谷不成　河图帝览嬉曰月晕南斗大将出
　　月晕牛二
　　郗萌曰月晕乗牵牛五谷不成　黄帝占曰月晕牛有军曝血将死　黄帝占曰月晕牛小儿多死牛疫死一曰马多疫死　荆州占曰月晕牛牛羊贵
　　月晕女三
　　河图帝览嬉曰月晕须女必有军曝血将死　郗萌曰月晕须女寡妇多疾有兵谋谋不成风起　石氏曰月晕围须女兵进而不鬭一曰兵不战而降寡妇多死有兵谋谋不成风起　荆州占曰月晕须女布帛倍价河图帝览嬉曰月晕须女兵起不鬭一曰民多去室宅一曰丝贵
　　月晕虚四
　　黄帝占曰月晕虚兵起大战　郗萌占曰月晕虚民饥有哭泣蛰虫死一曰飞虫多死又曰兵起有土功事荆州占曰月晕虚有白衣聚逺期百八十日又曰宗庙动兵　帝览嬉曰月晕虚民多去室宅者
　　月晕危五
　　黄帝占曰月晕危有兵一曰军败　郗萌曰月晕危其国主死民多疾死有兵谋不成　荆州占曰月晕危有乱谋天下扰民无所措　帝览嬉曰月晕危军所止民多去宅者　郗萌曰月正月晕危民去室宅
　　月晕室六
　　海中占曰月晕室大城围屠　郗萌曰月晕营室为宫败又曰有蛮夷来　荆州占曰月常以四月七月十月月月晕宫不出六十日必有妄言惊聚百姓者不然不出九十日天下有急事　帝览嬉曰月晕室有丧
　　月晕壁七
　　海中占曰月晕东壁有大土功事　黄帝曰月晕于东壁军人败　郗萌曰月晕壁民流亡一曰见大龙一曰妇儿多死者　荆州占曰月晕壁大乱又曰月晕壁三重国动兵不战不出一年　帝览嬉曰月晕壁见龙大败
　　月晕西方七宿九
　　月晕奎一
　　郗萌曰月晕奎妖星出大将战死　巫咸曰月晕奎米贵　荆州占曰月晕奎兵大败士卒亡鲁国亡　石氏曰月晕奎兵大败一曰有兵令一曰不出十日妖星见荆州占曰月晕奎娄絮大贵
　　月晕娄二
