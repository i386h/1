<!-- { "loadSidebar": true } -->
　　黄帝占曰彗孛干犯东井大使出野有两军相当不出三年　甘氏曰彗星干犯东井其国兵起【按车类秦书曰苻坚九年四月有客星出尾箕长十余丈状如彗而末曲或名蚩尤旗拂于东井自夏及冬不灭太史令张益孟光奏彗起尾箕尾箕燕分而拂东井东井秦分燕首兆乱于秦东胡鲜卑歴世称燕今慕容暐父子兄弟亡处而不报圣朝职爵鳞次执权乘势驰轮跃焉贵荣莫与为二冝少抑退除其渠帅夫蝮蛇螫手壮夫解腕象告兆事应无差坚不纳后慕容氏遂称王于燕地】荆州占曰彗星干犯东井则大臣谋其国用兵期百八十日　石氏曰彗星出东井其国兵大起车骑满野有军大战将军有死者若大臣有诛期三年中六年逺九年　郗萌占曰扫出东井上茎煞渐渐长上白下赤状如矛刄此为兵灾乃太白之变陈卓曰彗星出东井民人防言国政崩坏天下大水陈卓曰彗在东井大人死见三十日兵将当之见五十日相当之时见七十日主当之
　　鬼彗孛犯舆鬼
　　石氏曰彗孛干犯舆鬼大兵横行近期一年逺三年天子小赦除咎　石氏曰彗星出舆鬼国有大兵战死于野骸骨满坑人民疾病死者纵横期不出三年王者以赦除咎则灾消矣　石氏曰彗星出舆鬼名曰丧楼皆以赦解应之　荆州占曰彗星出舆鬼有丧　陈卓曰彗星出舆鬼人民疾病死者半棺木贵
　　栁彗孛犯栁
　　甘氏曰彗孛干犯栁国诛大臣兵丧并发外臣凌主天下倾危期三年【按班固天文志曰孝武建元三年三月有星孛于注张歴太微干紫宫至于天潢其后济东胶西江都王皆坐法削黜自杀淮南衡山谋反而诛之】荆州占曰彗星干犯栁周国当之期九十日　黄帝占曰彗星出张注之间状如吹之火且燃此星出有兵灾此荧惑之变见一过一年兵起国亡　巫咸曰彗星出栁国诛大臣兵丧并起强臣凌主天下倾危其国大旱民以饥死期三年逺五年　陈卓曰彗星出栁有兵臣凌主大旱谷贵　诗纬含神务曰彗星守咮南夷将为乱【按司马彪天文志曰孝明永平八年六月壬午长星出栁张三十七度犯轩辕刺天船大陵微气至上阶凡五十六日去栁周也是歳受雨水郡十四伤稼】
　　七星彗星犯七星
　　甘氏曰彗星干犯七星邦有乱臣国主不定兵起宫殿贵臣戮大臣相疑近期七十日逺期百八十日　荆州占曰彗星干犯七星其国有大兵不出百八十日　河图曰彗孛出七星天子与圣叶期三年圣人出　甘氏曰彗星出七星国有叛臣人主不安兵起宫中大臣戮死贵人当诛若有水灾民饥期不出三年逺三年【按宋书天志曰魏齐王正始六年八月戊午彗星见七星长二丈色白进至张积二十三日灭七年十月癸亥又见轸长一丈积一百五十六日灭九年二月又见长六尺色青白芒西南指七月又见翼长三尺进至轸积四十二日灭嘉平元年司马懿诛曹爽兄弟及其党与皆夷三族京师严兵实始剪魏三年诛楚王彪又袭王陵于淮南淮南东楚也幽魏诸王于邺】　郗萌曰扫星出七星张之间状如布从风如靡此星为兵戎荧惑之变也　郗萌曰彗星出七星张之间状如欻之火且燃为兵荧惑之变也
　　张彗孛犯张
　　甘氏曰彗孛干犯张其国外内用兵王徙宫天下半亡石氏曰彗星出张天下大乱有兵王者徙宫殿天下
　　半亡人民惶惶无有聊生见五十日期三年七十日期五年百日期七年百五十日期九年必发【按司马彪天文志曰王莽地皇三年十一月有星孛于张东南行五日不见后一年正月光武起兵防陵防下乡新市贼张卬王常及更始兵亦至俱攻破南阳斩莽前队大夫甄阜属正梁丘赐等煞其士众数万人更始立为天子至河南都洛阳西入长安败死光武兴于河北复都洛阳】陈卓曰彗星出张大旱谷石三千粟尤甚宋天文志曰魏明帝景初二年八月彗孛星见张长三尺逆西行三十一日灭占曰为兵丧张周分野洛邑恶之其十月斩公孙渊明年正月明帝崩晋武帝太康二年八月有星又孛于张四年三月戊申孛于西南四年三月癸丑齐王攸薨四月戊寅任城王陵薨五月己亥琅琊王佃薨十一月戊午新都王该薨
　　翼彗孛犯翼
　　黄帝占曰彗星干翼国用兵大臣有忧逺期百八十日甘氏曰彗孛干犯翼其国有大兵芒所指降伏近期
　　三年逺期七年　孝经钩命决曰天子失礼则孛于翼黄帝占曰彗星出翼轸之间天下皆谋上国有大丧
　　人主死亡必有大兵期不出三年　春秋运斗枢曰孛扫出翼轸之间天下有势皆谋　石氏曰彗星出翼其国有丧以水为饥民多流亡视芒所指必有降伏期三年逺六年【按宋书天文志曰魏明帝太和六年十一月丙寅有星孛于翼近太微上将星明年孙权有辽东之败权又自向合肥新城遣全琮攻六安皆不克而去又明年诸葛亮入秦川据渭南司马懿距之孙权遣歩隲诸葛瑾等临江夏江口孙韶张承等向广陵淮隂权以大众围新城以应亮于是帝自东征权及诣将乃退太和六年十二月陈王桓薨青龙元年夏北海王防薨三年正月太后郭氏崩也】郗萌曰彗茀出翼轸之间状如布从风而靡为兵灾荧惑之变也　石氏曰彗星守翼大臣谋反五谷贵　甘氏曰彗孛干犯轸兵防并起期百八十日逺一年【按宋书天文志曰晋武帝太始四年正月丙戌彗星见轸青白色二月皇太后王氏崩十月呉将施续防江夏或防襄阳后将军田章荆州刺史胡烈等破却之司马彪天文志曰孝献建安十二年十月辛夘有星孛于鹑首荆州分野时荆州牧刘表专据荆州益州从事周羣以为荆州牧将死而失主明年秋表卒子琮自代曹公将攻荆州琮惧举军诣公降也】
　　彗孛犯轸
　　巫咸曰彗星出轸天子崩兵丧并起满宫门车马无主民无定君期三年中五年逺九年王者以赦除咎则消矣

　　唐开元占经卷八十九
<子部,术数类,占候之属,唐开元占经>
　　钦定四库全书
　　唐开元占经卷九十
　　唐　瞿昙悉达　撰
　　彗星占下
　　彗孛犯石氏中官一
　　彗孛犯摄提一
　　石氏曰彗星出摄提天下乱帝自将兵于野兵起宫中王者有忧期不出二年　郗萌曰彗星出摄提主迷惑羣下争起
　　彗孛犯大角二
　　齐伯曰彗孛出大角傍可六七丈天下大乱兵大起国易政期三年中五年逺七年　按洪范五行传曰秦始皇帝三十七年五月彗星出于大角其长七尺以东北入于女御有一大星与星鬬于宫中三月　五月彗星尽大星乃亡始皇以六月乙丑死于沙丘及西南行至咸阳乃祸诸子女官及九卿皆死以兵天下大乱起而攻秦遂亡又曰五月彗星出于鹑首十五余日汉三年十月有彗星出于大角旬余乃入是时项籍为楚王覇主诸侯天下归心于汉楚将灭故彗除位也　郗萌曰彗星出入角可七八丈天下更政　钩命决曰天子失仁则彗守大角　黄帝曰彗星犯守大角大兵起国不安天子失御有亡国更政令　雒书说微示曰彗星贯坐乱起荆州曰彗星孛大角人主亡
　　彗孛犯梗河三
　　海中占曰彗孛干犯梗河天子慎边防乱中国　陈卓曰彗孛干犯梗河北兵为败　巫咸曰彗星出梗河四夷兵为败中国有边患若守之王者诛四夷期三年
　　彗孛犯招摇四
　　陈卓曰彗孛干犯招摇边兵大动期一年　石氏曰彗星出招摇突厥入防守之胜　黄帝攻胡星孛招摇【天官书曰汉兵伐大宛星孛招摇也】石氏曰彗星守招摇犯北主期出三年班固天文志曰汉孝武大初中星孛于招摇其后汉
　　兵击大宛斩其王
　　彗孛犯戈五
　　陈卓曰彗孛干犯戈主战单于大败期二年　玉厯曰彗星出戈北方兵起单于大败其国破亡期一年逺三年
　　彗星犯天枪六
　　甘氏曰彗星出天枪王者偹四夷防捍边境若有惊恐人民忧　陈卓曰彗星守天枪鈇钺大用诛杀不当多枭首之民
　　彗孛犯天棓七
　　圣洽符曰彗星出天棓兵大起五仗用国有忧期二年陈卓曰彗星守天棓兵四起
　　彗孛犯女牀八
　　石氏曰彗孛干犯女牀贵人暴诛期百八十日　齐伯曰彗星犯女牀贵人有忧若有暴诛者一曰贵女有罪者期百八十日逺一年
　　彗星犯七公九
　　甄曜度曰彗星出七公忠言者凶议人下狱政令不行王者信防邪臣在侧其国忧败
　　彗孛犯贯索十
　　春秋纬曰彗星出贯索大臣忧有反者海中占曰彗星出贯索必有反臣杀君若有大赦期百日逺一年　孝经内记曰彗星在天狱诸侯作祸
　　彗孛犯纪星十一
　　陈卓曰彗星犯纪星天下国相击若地震按班固天文志曰孝武建元三年四月星孛天纪四年十月而地震宋书天文志曰青龙四年十一月己亥彗星犯天纪景初元年六月地震　冥占曰彗星出天纪大臣相戮兵起宫中主后忧若出走期二年
　　彗星犯织女十二
　　陈卓曰彗孛干犯织女后族为乱贵女有诛者期三年文曜钩曰彗星出织女后党为乱贵女有诛者若有
　　女变期百八十日　按班固天文志曰孝武建元三年四月有孛星于天纪至织女其后陈皇后废　甘氏曰彗星出见织女有降主　运斗枢曰彗星出织女女主之党反
　　彗孛犯天市十三
　　石氏曰彗孛犯天市所犯者诛　巫咸曰彗星出天市豪杰内外俱起执令者死大臣有诛期三年　司马彪天文志曰孝献初平四年十月孛星出两角间东北行入天市中而灭占曰彗除天市将徙帝将易都是时上在长安后二年东迁明年七月至洛阳其八月曹公迎上都许何法盛中兴书曰哀帝兴宁元年八月有星孛于亢入天市后有龙相诛宝之乱　车频秦书符坚建元八年五月遣少弟阳平公融镇邺停防东苟太后以融少子忧甚比发三出送之垂半夜窃徃内外莫知太史令魏述夜奏天市南门内有后妃移动之像坚捡而知之惊曰天道与人何其不逺遂重星占
　　彗孛犯帝座十四
　　石氏曰彗孛犯帝座民人大乱宫朝徙治大臣不臣期三年　帝览嬉曰彗星出帝座大臣为乱守之不去贵人有变更政令
　　彗孛犯侯星十五
　　石氏曰彗孛干犯侯星兵起帝宫大国易治期三年若出侯星天下乱宗人相败若相攻士卒有急行不出其年
　　彗孛犯宦者十六
　　玉歴曰彗孛出宦者左右贵人有罪若刑于市者不出二年　按宋书天文志曰魏青龙四年十一月己亥彗星犯宦者刘向五纪论曰宦者在天市为中外有兵景初元年九月呉将朱然围江夏荆州刺史胡质击走之二年正月讨公孙渊
　　彗孛犯斗星十七
　　圣洽符曰彗星出斗星天下乱民不从市外不用事人民饥
　　彗孛犯宗正十八
　　甘氏曰彗星出宗正宗主有事若左右亲族有死者期百八十日逺一年
　　彗孛犯宗人十九
　　齐伯曰彗星出宗人王者同姓臣罪若亲族有谋者期不出一年
　　彗孛犯宗星二十
　　甄曜度曰彗星出宗星主恩薄以亲为疎简宗庙则彗出之　春秋纬曰彗星出宗星族人反
　　彗孛犯东西咸二十一
　　文曜钩曰彗星出东咸女主淫泆自恣宫门不禁若贵女有忧
　　彗孛犯天江二十二
　　巫咸曰彗星出天江天下大水舟船用五谷不登其歳人相食期三年　陈卓曰彗孛干歴天江大兵攻王国王者以赦除之则国丰平
　　彗孛犯建星二十三
　　陈卓曰彗孛干犯建星王失道忠言者诛贤士逃亡黄帝曰彗星出建星道路不通多盗贼子攻父弟攻兄守之则有大兵将军出行期一年逺三年
