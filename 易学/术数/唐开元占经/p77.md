<!-- { "loadSidebar": true } -->
　　月所主国二
　　荆州占曰正月周　二月徐　三月荆　四月郑　五月晋　六月卫　七月秦　八月宋　九月齐　十月鲁　十一月吴越　十二月燕赵
　　日辰占邦三
　　石氏曰甲为齐乙为东海【司马迁班固竝以甲乙日月不占晋灼注曰海外远甲乙日时故不占之】丙为楚丁为南蛮【司马迁班固竝以丙丁为江淮海岱】戊为魏【一云戊为韩司马迁班固竝以戊己为中州河济也】己为韩【一云己为魏】庚为秦辛为西夷【司马迁班固竝以庚辛为华以西】壬为燕【司马迁班固竝以壬为赵淮南子壬为卫】癸为北夷【司马迁班固竝以壬癸为常山北淮南子癸为赵】石氏曰子为周丑为翟【一云丑魏翟梁】寅为赵【淮南子荆州占并以寅为楚】卯为郑辰为晋【班固刘表韩并以辰为邯郸一云辰为赵也】巳为卫午为秦未为中山【一云宋】申为齐【一云申为晋魏荆州占申为晋】酉为鲁戌为赵【班固云戌为赵荆州云戌为吴】亥为燕
　　灾变期应四
　　巫咸曰五星之合金星以金日木星以木日水星以水日火星以火日土星以土日月期十二辰候其灾之变以其杀时甲乙日应在金丙丁日应在水戊己日应在木庚辛日应在火壬癸日应在土五星皆同法也　岁星主木也日以甲乙荧惑火也日以丙丁填星土也日以戊己太白金也日以庚辛辰星水也日以壬癸　二十八舍以十二子故金应在火木应在金水应在土火应在水土应在木故木期十二日十二月十二岁　火期四十三日四十三月四十三嵗　土期二十八日二十八月二十八岁　金期八日八月八岁　水期十日十月十岁　又曰五星守二十八舍左为春应右为秋应前为夏应后为冬应其法随气所制前后　石氏曰凡五星行犯列舍前为春应后为秋应左为冬应右为夏应假令春以东为前西为后北为左南为右夏以南为前北为后东为左西为右秋以西为前东为后南为左北为右冬以北为前南为后西为左东为右　宋均曰灾祥见在正月则应在七月　灾祥见在二月则应在八月　灾祥见在三月则应在九月　灾祥见在四月则应在十月　灾祥见在五月则应在十一月　灾祥见在六月则应在十二月　灾祥见在七月则应在来年正月　灾祥见在八月则应在来年二月　灾祥见在九月则应在来年三月　灾祥见在十月则应在来年四月　灾祥见在十一月则应在来年五月　灾祥见在十二月则应在来年六月　荆州占曰甲乙日有变期百二十日丙丁日有变期八十日戊己日有变期六十日庚辛日有变期四十日壬癸日有变期二十日
　　顺逆畧例五
　　巫咸曰五星之行东行为顺西行为逆　韩公宾注灵宪曰当东反西则逆　石氏曰日行五寸一尺为平行日行一寸二寸为迟　甘氏曰逆日迟　韩公宾注
　　灵宪曰五星之行近日则迟　石氏曰日行一度为疾韩公宾曰五星之行远日则速　石氏曰未应去而
　　去为出　未当来而来为入　甘氏曰同形为入　日月五星与宿星同舍为合　石氏曰芒角相及同光为合　巫咸曰诸舍精相沓为合　荆州占曰相去一尺内为合　孟康曰合同舍也　石氏曰星光曜相逮为合　郗萌曰留三日为合　孟康曰舍宿也入宿度为舍　甘氏曰共行在一宿为舍　石氏曰行度所居为
　　舍　甘氏曰【阙】　　　　为宿　石氏曰留二十日以上为宿宿犹守也　甘氏曰行所当至过二十一日色润泽为居　石氏曰以度至而不去为居　石氏曰不东不西为留　郗萌曰住不移为留　石氏曰居之不去为守　甘氏曰徘徊不去其度为守　文耀钩曰留不去为守　郗萌曰二十日以上为守　东西正当为中　甘氏曰在上而下为乘　石氏曰五星入度经过宿星光燿犯之为犯　郗萌曰五星所犯木火土水同度去之七寸为犯太白一尺以内为犯　韦昭曰自下往触之为犯　甘氏曰未当入度经入为侵　甘氏曰在下犯上为陵　石氏曰在上犯下为陵　郗萌曰星围宿周回一匣为环　不周曰绕　石氏曰东西为勾甘氏曰去而复还为勾　郗萌曰星行如勾为勾
　　石氏曰南北为巳　甘氏曰再勾为巳　郗萌曰星行如巳字为已　石氏曰西入东出为贯　甘氏曰在下相侵为贯　在傍为刺　郗萌曰直至为抵　星相触而止为触　甘氏曰相切为磨　石氏曰相至为磨甘氏曰去之寸为靡　星相灭为抵　巫咸曰两体相着为薄　甘氏曰不于晦朔者为薄【虽非日月同宿阴气隆奄者为薄日光也】　石氏曰不交而食曰薄　帝览嬉曰赤黄无光为薄　孟康曰日月无光曰薄　京房曰日月赤黄为薄韦昭曰气往迫之为薄　石氏曰相陵为鬬　甘氏
　　曰倚视离而复合合复离为鬬　韦昭曰星相击为鬬郗萌曰边侵为食　京氏曰相侵之食日体三毁三
　　复行异处是为相侵食也三分日取一也　韦昭曰亏毁曰食　石氏曰光五寸以内为芒　巫咸曰光一尺以内为角岁星七寸以上谓之角　郗萌曰色非其常为变　光燿摇艳为动　甘氏曰润泽和顺为喜　石氏曰五星光芒隆谓之怒　郗萌曰壮大色强为怒石氏曰超舍而前谓之嬴　七曜曰超舍而前过其
　　所当舍之宿以上一舍二舍三舍谓之嬴　易萌气枢曰大进曰嬴　班固曰出为嬴　石氏曰退舍而复为缩　七曜曰退舍以下一舍二舍三舍谓之缩　易萌气枢曰大退曰缩　班固曰晚出为缩　甘氏曰相近为就聚　甘氏曰相远为离徙　石氏曰星月相近俱隆明为同光　巫咸曰凡五星入月中星不见为月食星星见为星食月
　　唐开元占经卷六十四
<子部,术数类,占候之属,唐开元占经>
　　钦定四库全书
　　唐开元占经卷六十五
　　唐　瞿昙悉达　撰
　　石氏中官占上一
　　摄提占一
　　石氏曰摄提六星夹大角【入角八度少去北极五十九度半在黄道内三十二度太】一名环枢一名天枢一名阙丘一名致法一名三老一名天鈇一名天狱一名天楯一名天武一名天兵星东西三三而居形似鼎足常东向天子吉昌若北向即大人失位圣人更制天下有事期三十日兵出复三十日兵罢若摄提北向向格而治十日而令出其反故位十日而兵罢　天官书曰摄提者直斗杓所指以建时故曰摄提格　巫咸曰摄提三星如鼎足左右角西南向主易姓　乐纬叶图征曰摄提为楯以其夹捧帝席也合诚图曰摄提主九卿　洛书曰摄提移政更权
　　帝览嬉曰仁道不行摄提失衡　含文嘉曰王者敬师长有尊则摄提如列无则反折【宋均注曰师者所以教人为君也长者所以教人为长也大角为帝席摄提六星携纪纲以辅大角师长象也如列者如鼎足俱东向】　春秋纬曰摄提斗携角以接下化而东向令乖行则天下更纪王者灭　文曜钩曰代提天下更纪世有名师【宋均曰主德不一则摄提代移更纪授有令名为天下师表者也】　援神契曰摄提运度主接灵石氏曰摄提色欲黄而润泽温温不明天下安明大
　　者三公恣天子弱鈇钺用　元命包曰摄提反衡天下大乱易姓兴【宋均曰反衡谓不东向也】　春秋纬曰摄提移向北王者以过见灭摄提疏濶大夫僣差　焦延寿曰摄提星近大角若不居其故近戚有谋贼王者　石氏讃曰摄提六星防纪纲建时立节伺机祥
　　大角占二
　　石氏曰大角一星在摄提间【入亢二度半去极五十八度在黄道内三十四度少】一名格一名汉星　诗纬曰大角一曰帝筵成统理纪厯枢曰大角为天栋以正纪纲一曰大角为火以其赤明也　春秋纬曰大角为坐候一曰大角为帝席以布神厚德　又曰大角者天王帝筵也　甘氏曰大角者栋星也其星光泽明大芒奋角强臣伏诛天下安宁芒之所指兵所从往者吉　石氏曰大角天栋也明则天子威行　雒罪级曰栋星亡不言王失号　尚书纬曰栋星亡罪深重诛　春秋纬曰大角不见苍帝失势　含文嘉曰王者敬诸父有差则大角光明以【宋均曰诸父伯仲叔季也角坚刚而居帝前帝敬诸父感天故应之也】　钩命决曰赤灭乱栋星去　论防曰栋星亡主旷乏　石氏曰大角贵人象也主帝座光润明大则吉光不明者若有他色青忧赤兵黑疾白丧　大角不明王者失天心强臣凌主天下有忧秦之亡也摄提不动而大角亡去　焦延寿曰大角星角起光若近天帝左右有以席荐害主者　郗萌曰大角变色有芒角大动不出三月兵大起　大角数动人主好游不居其宫驰骋天下【晋阳秋曰孝武太元二年七月乙亥大角摇三年二月乙巳作新宫帝及二后移防稽】　大角不明则天子耗衰　栋星明大天子辅强　荆州占曰栋星亡王者死　韩杨曰大角动摇主不安臣下有恶事刼主者【宋天文志曰安帝隆安五年七月癸亥大角星散摇五色元兴二年桓簒位迁帝浔阳】　石氏赞曰大角帝席色欲明光隆润泽德合同
　　梗河占三
　　石氏曰梗河三星大角北【西星入亢八度去极三十八度在黄道内四十九度】郗萌曰天矛者天子之兵也　黄帝占曰梗河三星天锋天之剑防主于罚戮其星如常明而不动边寇宁天下安星若明大芒角动摇边夷兵起胡人为乱王者有忧　荆州占曰梗河天楯【晋灼曰名天螽】戈天矛也相近相向大安　石氏曰梗河三星天矛也梗者递也河者担也士卒更递担持天矛以行也在斗杓头主杀所向无前也主胡兵芒角大则四裔不靖边兵大起　黄帝曰梗河主丧阴十日不见国有丧以初不见日占之男女梗河末男本女天不阴梗河亡不见视二十八宿星嬴缩若在北斗傍所见之宿其国若诸侯有丧　石氏曰梗河亡三日不见国有谋兵若诸侯有死者七日不见国有大丧以其初不见之日以占其国　梗河天矛也亡不见即有所藏所藏之国宿有谋兵不然有丧求于二十八宿若斗则是以见之日知其期　荆州占曰天矛星不欲明大明大兵起　石氏曰梗河三星天矛锋
　　招摇占四
　　石氏曰招摇一星梗河北【入氐二度半去极四十度太在黄道内五十七度强】黄帝曰招摇尚羊也【吴龙共天官星占曰常阳】尚羊者悬以匡也一名矛楯胡星也与梗河戈列从北斗柄端抵大角近北斗者戈次曰招摇星明大赤角而动胡兵大起四夷主昌中国亡又曰其俱明胡利　黄帝占曰招摇为矛摄提大楯相当兵大起大战　春秋纬曰斗端有两星一内为招摇一外为楯天锋主兵用若动兵大行　荆州占曰招摇南夷也　巫咸曰矛楯兵星金官也　黄帝占曰招摇欲与梗河栋星相直则胡常来受命贡献于中国不相直则胡人叛戾　招摇明而不正胡不来受命斗末之星招摇之间名为天库招摇离其处名曰开库开库兵发　招摇星欲明而微小则王者威令行四夷　春秋纬曰矛楯动兵四行臣子谋妄奸通弑君弑父九州振　春秋纬曰楯动摇若角大兵起天下弑主害于中发四方竝兴王者行德纳贤正度　又曰臣主争伐相诛则矛楯角跃相扞　焦延寿曰招摇亡去国兵起主遇贼　天官书曰招摇星赤角胡兵大起不来受命星大亦然　荆州占曰招摇奋光明动天子强招摇色青有忧赤白而明者天子有怒黄白光泽天
　　下安静小而黑军破国亡又曰色黑为弱　荆州占曰矛楯动近臣恣庶雄谋　石氏讃曰招摇戈主胡兵芒角变动兵革行
　　戈占五
　　石氏曰戈一星在招摇北【入氐一度去极三十二度半在黄道内五十三度半】黄帝占曰戈主北夷戈招摇雌也星欲小微小
