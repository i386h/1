<!-- { "loadSidebar": true } -->
　　黄帝占曰太白入亢中国有兵若行疾犯陵而有芒角朝廷贵臣有戮者期百日逺八月　石氏曰太白数入亢其国疾病　海中占曰太白入亢有防　陈卓曰太白犯天府廷臣为乱　郗萌曰太白出入留舎亢郑国多亡民更为无年五谷不成一曰五谷多霜死　黄帝占曰太白守亢为兵大人自将兵于野　石氏曰太白守亢収敛国兵以备北方【案宋书天文志曰宋明帝泰始五年十月丙申太白犯亢时淮北地常縁淮立重戍以备防北虏也】　郗萌曰太白乘亢左星为水右星为火为兵有竒令有收族者　巫咸曰太白守亢国君有忧其下有水　荆州占曰太白守亢有奸吏有兵牛马用行宿北兵期六十日　郗萌曰太白守亢为焦旱不生一曰多虫蝗一曰大旱牛马用太白守亢有亡国天下不通人君忧水又曰五谷以水伤　东官曰太白守亢兵行疾有芒角犯陵期百日行迟期八月黄帝曰太白逆行守亢为兵　甘氏曰太白守犯亢逆行不顺失其明色大政不用
　　太白犯氐三
　　荆州占曰太白犯氐左星左中郎将诛死犯右星右中郎将诛死皆期三年　石氏曰太白入氐天下大役一曰有兵　荆州占曰太白入氐芒角犯陵王者亡地有大兵期四月　郗萌曰太白乘氐之左星天子有子兵将于野乘氐之右星天下大水大兵　石氏曰太白临氐霜雨不时　黄帝占曰太白守氐国君有忧变北君失邑　石氏曰太白守氐天下大役无兵兵起有兵兵罢　荆州占曰太白守氐国有防君大哭　甘氏曰太白守氐与两星齐将军受贺大臣受拜逺人蒙恩又曰期十日而赦　巫咸曰太白守氐国有大忧王者失地海中占曰太白守氐有兵不行在西南　石氏曰太
　　白入氐守之兵加其国　郗萌曰太白入氐守之春籴大贵【案宋书天文志曰明帝泰始二年十月辛巳太白入氐其年春彭城谷贵民饥】　石氏曰太白入氐犯守之其国大乱大人有忧君失地籴大贵荆州占曰太白守氐房大饥六畜多死
　　太白犯房四
　　援神契曰太白合表四夷合从合表为行中道也　郗萌曰太白入房十日成勾己为天子忌之以赦解之文曜钩曰太白入房天子以微诛　郗萌曰太白逆行犯房成勾己为大人忧以赦解之　石氏曰太白到房心皆正不失仪失则为变　荆州占曰太白守犯陵房国君有忧色青忧防色赤忧兵积尸成山色黑有将相诛色赤有芒角大防　黄帝占曰太白守房国有大防大臣有战死者【案宋书天文志曰宋孝武大明八年十月太白守房丹阳尹顔师伯豫章王子尚并诛明年昭太后崩】　又曰太白守房南天子有良友辅亦为旱守房北天子有良友亦为水　石氏曰太白守房为良马出廐太白守房左去还复太子去复还其国多废立天子守房右去复还又曰太白守房臣盗君命　甘氏曰太白守房臣胁君又曰太白守房兵车满野中国有殃贵女用事王者失位期二年　巫咸曰太白守房国有变令兵四起大臣当之国相为乱又曰旱多火灾万物五谷不成　郗萌曰太白守房为人主无下堂又曰有奸谋　荆州占曰太白守房国易政又曰守天马天子马多死又曰太白守房天下易王大人有忧反逆臣【案宋书天文志曰晋安帝元兴二年八月癸丑太白犯房北第二星十二月桓簒位迁帝于浔阳又宋后废帝元徽三年八月己巳太白犯房北头第二星四年七月建平王防京口反时废主凶暴无度五年七月殒】　郗萌曰太白辰星守房土功大起布枲大贵将相失位　荆州占曰太白守房六畜多死【宋书天文志曰宋明帝泰始二年十一月癸巳太白犯房明年牛多死者诏大官停宰牛】　考异邮曰太白犯房王失德　韩扬曰太白犯房大臣当之【晋成帝咸康四年九月太白犯房上相五年七月庚申相王遵薨】　石氏曰太白逆行守房羣臣戴麻锵锵　黄帝占曰太白行房南若犯守之为大旱行房北犯守之为大水　郗萌曰太白出入房霜雨不时人饥于食牛马多死　石氏曰太白犯守房为天下相诛海中占曰太白入钩钤王室大乱　文曜钩曰太白入钩钤主德移　石氏曰太白犯房钩钤王者忧
　　太白犯心五
　　海中占曰太白入心有白衣之众又为防　甘氏曰太白犯心三寸以内帝怯于兵将军亡劒防上殿羣臣廵走　海中占曰太白犯心天子立后絶嗣犯太子太子不得代犯庻子庻子不利　石氏曰太白经心清明烈照天下内奉明王帝必延年　郗萌曰太白犯食心左星为太子有忧若立　荆州占曰太子不死则去一曰女主失势　荆州占曰太白犯守心君后走藏　郗萌曰太白犯守心籴贵　石氏曰太白舎心色不明有防　太白中犯乘陵守心太子位太子忧小子位小子忧　摘亡辟曰太白守心大山崩后九年大饥　黄帝占曰太白守心天下有大怪国有大防一曰天下有大虫　巫咸曰太白守心君弱臣强奸臣贼子谋杀其主石氏曰太白守心兵骑满野为中国殃有军在外客
　　军大败其年饥蝗虫败杀一曰哭声吟吟戴麻锵锵海中占曰太白守心不出一年有大兵多祸殃在贵人傍　巫咸曰太白守心有火异　郗萌曰太白守心国王有死者又曰有奸谋又曰天子亡败物　黄帝占曰太白逆行守心哭者吟吟戴麻锵锵有大防若大臣当之近期一年中二年逺三年　黄帝占曰太白逆行守心环绕成勾己为大人忌故赦以解之期六月　郗萌曰太白退守心客军大饥　巫咸曰太白中犯乘守心为战不胜将军鬬死　郗萌曰太白中犯乘守心明堂为万民备火近期一年中期三年逺期九年一曰为旱又曰兵戈四起国相为乱一曰大臣当之【案后汉孝灵帝中平六年八月丙寅太白犯心前星戊辰犯心中大星其日未暝四刻大将军何进于省中为诸黄门所杀己巳车骑将军何苖为进部曲吴匡所杀】　又曰太白出入留舎心三十日不下国兵大起在八月九月
　　太白犯尾六
　　石氏曰太白犯尾人民为变国易政　甘氏曰太白守尾宫人有罪者　巫咸曰太白守尾有乱多火灾五谷不成　郗萌曰太白守尾天下大虫军无粮大将锵锵满道不行又曰守尾近女主去逺女主废　巫咸曰太白守尾人民为变国易主不然皇后去若太后去一曰宫人死之　郗萌曰太白抵司空出入君恶之　东官曰太白守若入尾兵大起民多妖言期三年　巫咸曰太白出入留守尾兵起于野将士满道不行【所谓不行国乏粮】　郗萌曰太白出入留舎尾春籴贵一曰更为无年太白留逆犯守乘凌尾皇后有珠玉簪珥惑天子者
　　诬谗大起后相贵人诛宫人出走兵起宫门
　　太白犯箕七
　　石氏曰太白犯箕天下大饥　郗萌曰太白犯箕女民莫处其室养者星在箕南旱在箕北有军　巫咸曰太白入箕中伺其出日而数之皆期二十日兵发伺始入处之率一日军罢　荆州占曰太白入箕中人主自备下有兵　郗萌曰太白在箕中天下州战若入箕中有赦　甘氏曰太白出入留舎箕五日不下天下大恐其时多虫五谷不熟燕国且以义致天下若有赦　黄帝占曰太白守箕大人卫守　巫咸曰太白守箕多土功事一曰民疾疫　海中占曰太白守箕天下有兵若角动天下无所定　郗萌曰太白守箕岁水万物不成籴贵德令不行又曰守箕口执政者为乱　东官曰太白守箕兵起一岁国増地必得国　石氏曰太白逆行守箕成勾己兵起大臣为乱天下有忧王当之期一年郗萌曰防箕出入人君恶之一曰更政　太白与荧
　　惑相随而变荧惑舎天门凶太白舎天津中人主无出门若之逺宫


　　唐开元占经卷四十七
　　钦定四库全书
　　唐开元占经卷四十八
　　唐　瞿昙悉达　撰
　　太白占四
　　太白犯北方七宿
　　太白犯南斗一
　　石氏曰太白犯南斗为赦【案宋书天文志曰晋康帝建元二年闰月乙酉太白犯南斗九月康帝崩太子立大赦晋阳秋曰孝武帝宁康二年九月甲子太白犯斗第五星三月丁未大赦天下也】石氏曰太白去南斗七寸阴乘阳小人在位　巫咸
　　曰太白入南斗中国更政令　石氏曰太白入斗大人御守有兵兵罢将军为乱守魁二十日大赦　甘氏曰太白入南斗将军戮死国易政期三年【司马彪天文志曰永元五年五月九日金入南斗魁中为大将军死至六年十二月车骑将军邓鸿坐追虏失利下狱死】　海中占曰太白入南斗将相有黜者一曰有被杀者【司马彪天文志曰孝安延光四年九月甲子太白入南斗口中侍中黄门孙程等合谋追尉卫显等立太子保为天子是为孝顺帝】郗萌曰太白入南斗不出三十日有大兵丞相死又
　　曰入斗外国使来见主出斗主遣使至外国皆期三十日太白入南斗留舎斗中十日不下匈奴入于所守之国进者必有兵退者家久长　太白入南斗天下受爵禄期六十日若九十日【宋书天文志曰晋穆帝升平四年九月壬午太白入南斗口犯第四星五年五月哀帝立大赦赐爵禄】　荆州曰太白星入南斗中将军戮辱不出三十日有赦去复还将死之　文曜钩曰太白守南斗威烁　陈卓曰太白入南斗有防一曰君死不则病【宋书天文志曰晋穆帝升平四年九月壬午太白入南斗口犯第四星五年五月穆帝崩】郗萌曰太白居南斗河戍间道不通　黄帝占曰太白守斗大人当之国易政　甘氏曰太白失次守斗所守者诛　巫咸曰太白守南斗执政为变太白留守斗所守之国当诛太白犯守南斗国有兵事大臣有反者有名之人诛【宋书天文志曰吴太平元年九月壬辰太白犯南斗其明年诸葛诞反又明年孙綝废亮晋元帝大兴元年七月太白犯南斗三年九月太白又犯南斗永昌元年三月王敦率江荆之众来攻京都六军拒战败绩于是杀防军将军周顗尚书令刁协骠骑将军戴渊等】　石氏曰太白犯斗留守之破军杀将
　　太白犯牵牛二
　　海中占曰太白入牵牛为天下牛车有急行　郗萌曰太白入牵牛留守之大臣为乱　陈卓曰太白入牵牛留守之大人死将军失其众关梁不通民饥有自卖者石氏曰太白去牵牛一尺六畜贵　海中占曰太白
　　提牵牛出入万物死　太白出入留舎牵牛三十日不下牛大贵　荆州占曰太白出入留舎牵牛五十日不下军出至越城下　黄帝占曰太白守牵牛吴越兵起牛多死十日不下牛大贵【宋书天文志曰宋前废帝永光元年正月丁酉太白掩牵牛明年广州刺史袁昙逺等反】　海中占曰太白犯守牵牛诸侯不通陈卓曰太白犯守牵牛将军凶　石氏曰太白守天
　　鼓有急令　海中占曰太白守天闲二十日大赦　石氏曰太白守牛北人民流死在其西虎狼入邑在其南多亡狗在其东小儿多死　巫咸曰太白守牵牛为五谷不成　海中占曰太白守牵牛其国兵起期六十日又曰妖言无已　荆州占曰太白守牵牛有兵谋万人多死　海中占曰太白守牵牛为牺牛疾疫　甘氏曰太白犯守牵牛国有大兵将军为乱大人忧国易政太白犯牵牛留守之为有破军杀将
　　太白犯须女三
