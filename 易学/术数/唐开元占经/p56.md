<!-- { "loadSidebar": true } -->
　　荆州占曰填星入危天下大乱若贼臣死　郗萌曰填星逆行危女主事先人不谨一曰斋戒不谨　春秋圗曰填星之危黍大熟民有忧　填星出入留舎危其国破亡矣必有流血国空虚有死王期二年一曰中外有急未当至而至国有客兵不出五日而去当去而不去其国且用兵　河圗曰填星守危去之一尺皇后有忧若贵女有死者　文曜钩曰填星守危人民有忧　石氏曰填星守犯若角动色黄黑以兴功搆架屋事一曰天下弋猎事在天子　海中占曰填星守犯兵起南方一曰野物入国库人君戮有土功为旱五谷不实民人不安宁民流亡且有疾　郗萌曰填星守危为大人盖屋事一曰民多兵　荆州占曰填星守危民多病痈疽者小有兵　郗萌曰填星逆行守危其君简祭祀　甘氏曰填星犯守危皇后忧疾兵防并发国且有大战工匠大用　海中占曰填星入危留守之其国破亡有流血将军战死亡地五百里必有徙王期三年　郗萌曰填星守坟墓为人主有哭泣之声
　　填星犯营室六
　　石氏曰填星犯营室犯阳为阳有急犯阴为阴有急荆州占曰填星犯营室宫中有变土功事兴　春秋圗曰填星之室田宅大贵　巫咸曰填星居营室关梁不通出入操持符节贵人多死　郗萌曰填星宿室而逆行则女子自恣　北官曰填星出入留舍营室中六十日不下土功事大起　河圗曰填星守营室邦君有喜赐其爵禄有封土者　石氏曰填星守营室东壁天下不安百姓易处人主徙宫有工匠之事一曰守室色黄白宫女有分离赐邑而去者　甘氏曰填星守营室国有军若有爵封増国　海中占曰填星守营室南则主赐金钱　郗萌曰填星守营室为大人忌以赦令解之一曰后夫人忧　齐伯曰填星守营室三十日不下土功大起王者作宫室　郗萌曰填星犯守营室宫中有夭死大人皆有土功之事　荆州占曰填星犯守室为女有宗庙事以赦解之　春秋圗曰填星逆行留守室天下不宁贵族不相信亲戚离公侯不相敬下欲谋上
　　填星犯东壁七
　　郗萌曰填星逆行东壁女主干治　春秋圗曰填星之东壁民大烦　郗萌曰填星出入留舎东壁九十日不下帝王且有起一曰有徙王一曰必有防兵　石氏曰填星守东壁逺国献珍宝　巫咸曰民多疾　郗萌曰填星守东壁为大人卫守又有土功之事又为天下兵起一曰狄兵起又为多水一曰岁晚水一曰圗书兴文章进士用人主之廷天下大丰人民顺　百二十占曰填星守壁且有易市　圣洽符曰填星入壁而守之岁大旱民多病万物不成　甘氏曰填星逆行守东壁成勾己其国必有大兵政之事六十日不下有立王　郗萌曰填星逆行守东壁旱民多病万物不成一曰女主自恣

　　唐开元占经卷四十
<子部,术数类,占候之属,唐开元占经>
　　钦定四库全书
　　唐开元占经卷四十一
　　唐　瞿昙悉达　撰
　　填星占四
　　填星犯西方七宿
　　填星犯奎宿一
　　郗萌曰填星入奎以防起兵一曰国有水事　海中占曰填星润泽出奎有善令其变色入奎有伪令来者若出奎有伪令出使者　郗萌曰填星逆行奎女主为贼若舎奎四夷皆服来朝中国　荆州占曰填星舎奎国有德令　石氏曰填星出入留舍奎大水不通行　黄帝占曰填星出奎女主摄政国有女喜若有女贵　郗萌曰填星出奎兵起东方　荆州占曰填星出入留舎奎其国大乱更为元年　黄帝占曰填星守奎有名者死　石氏曰填星守奎天子戒在边境不可逺将兵凶郗萌曰填星宿奎地动　石氏曰填星守奎色黄黑
　　有土功之事　巫咸曰填星守奎有兵灾万物不成荆州占曰填星守奎王者忧之一曰大人当之
　　填星犯娄二
　　海中占曰填星之娄五谷丰熟人民息天下安　填星出入留舍娄天下且起兵一曰外国兵来入边　陈卓曰填星守娄有亡国者　石氏曰填星守娄天下国土同心天子优赏贤士　郗萌曰填星守娄者皆为有白衣之防一曰天子或在边境不可逺将兵凶　荆州占曰填星守娄逆不去有奸臣谋主　巫咸曰填星逆行守娄三十日不下女主出入不时女主谒行若守之久九十日不下有奸臣谋主　荆州占曰填星出入守娄六十日不下用兵三年至十月小旱秋有兵禾稼不成岁有小霜
　　填星犯胃三
　　石氏曰填星犯胃臣为乱　郗萌曰填星在胃阳女主不用事居其阴女主死　又曰犯胃为天下谷无实以食为忧　石氏曰填星之胃天下有德令当有封爵者郗萌曰填星出入留舎胃九十日不下客军大败天
　　下小忧兵不用　填星舎胃开仓廪赐贫穷　石氏曰填星守胃白帝金人将来献驺一曰岁谷大贵动摇有兵　填星守胃赤黄天子自将兵甲而出其国以亡填星守胃天子无蓄积一曰有德令　巫咸曰填星
　　守胃多水灾又为兵灾万物不成　玉歴曰填星逆行守胃若成勾己天下有兵六十日不下士卒大饥军大败九十日不下邻国有暴兵来伐中国期不出年　巫咸曰填星犯守胃天下仓有缮者当有殃罚
　　填星犯昴四
　　圣洽符曰填星入昴敌人为乱若其王死将军出兵当有流血兵起东北不出其年　郗萌曰土星入昴中地动水溢宗庙坏　填星逆行昴女主饮食过度　石氏曰填星守昴天下人民贫不得饱又为民多疾一曰多火灾为旱　甘氏曰皇后忧失势王者以赦除咎　石氏曰守昴有土功　巫咸曰填星守昴万物五谷不成石氏曰填星出入守昴外人多为乱一岁不下大将
　　出兵三年乃止守西北方百里流血　玉厯曰填星犯守昴居其南男子多死居其北有女防居其东六畜死居其西兵起国有忧　郗萌曰填星中犯守昴天下有福一曰土星居北为国家忧若北主死又曰兵北征于狄一曰为白衣之会
　　填星犯毕五
　　黄帝占曰填星犯毕出其北阴国有忧　郗萌曰填星犯毕有兵谋期八十日若八月　巫咸曰填星入毕中伺其入日而数之期二十日为兵发伺始入处之率一日期十日为兵罢　郗萌曰填星入毕者为其国易王若入毕口中大人当之又曰地大动水溢　又曰入毕中为忧有兵若出奎入毕大乱若舎毕口诸侯夷灭一曰大人当之兵起一曰不战　填星出入留舎毕中八十日不下兵起居野而不用客军死之若守毕口君御守　石氏曰填星守毕人君为下所制赦令不行　甘氏曰填星守毕边有军者降王侯受贺若有大战【宋书天文志曰晋安帝义熈六年九月丁丑填星犯毕九年三月林邑王范明达将万余人入冦九真太守杜慧度拒破之朱龄石灭蜀】　巫咸曰填星守毕徭役赋敛烦众卑者竭尊者盈下恶其上强凌弱兵并起　郗萌曰土星逆行毕女主数游弋猎不当　陈卓曰填星守附耳兵起若将相有忧若防不即免退
　　填星犯觜觽六
　　石氏曰填星犯觜觽其国兵起天下动移　郗萌曰土星守觜觽民人数亡　黄帝占曰填星入觜觽中有兵郗萌曰填星入觜中伺其出日而数之期二十日兵
　　发伺始入处之率一日期十日兵罢　石氏曰填星守觜国有叛者　巫咸曰有兵灾为水万物五谷不成石氏曰民流不安去其国宅一曰君和同又曰西方客动侵地君王崇礼以制义则国安　黄帝占曰土星犯守觜国有土功事　甘氏曰土守觜天下安宁　巫咸曰有兵灾为水一曰为万物不成五谷不盈　郗萌曰女主喜怒不常土星逆行觜参　荆州占曰填星守觜觽所出之宿其国亡地所入之宿其国得地
　　填星犯参七
　　石氏曰填星犯参国有叛者　郗萌曰填星逆行若留止衡中者为兵革起　西官曰填星舍参国有行城郭兵备　郗萌曰土宿参伐高田贱下田贵　石氏曰填星守参天下有大防　填星犯守参大臣有出国使者　又曰守参有赤星出参中边有兵　甘氏曰填星守参大人出使天下治城奸臣谋主有外兵　海中占曰土星守参军破国亡　郗萌曰填星守参若角动赤黑色触破参中央星臣子弑其君父　填星守参为后夫人当之

　　唐开元占经卷四十一
　　钦定四库全书
　　唐开元占经卷四十二
　　唐　瞿昙悉达　撰
　　填星占五
　　填星犯南方七宿
　　填星犯东井一
　　郗萌曰填星出东井兵起东北　黄帝占曰填星入东井有赐爵禄事　石氏曰填星入东井大人忧【宋书天文志曰青龙三年七月己丑填星犯东井距星四年三月癸卯在参又还犯之景元初年九月皇后毛氏崩三年正月明帝崩】　荆州占曰填星入东井天下无主　五行传曰填星当在觜参而去东井亡地【汉天文志曰景帝中元元年土星当在觜参而居东井觜参梁分也后四年梁孝王死景帝以其子为王也】　甘氏曰填星守东井其岁五谷不登　石氏曰填星宿东井逆行女主斋戒不谨敬若出入留舎东井三十日不下水且大出流杀人　郗萌曰填星守东井民多疾　黄帝占曰填星守东井为万物不成久守之金钱易　黄帝占曰填星守东井为水灾或犯守在东井守其阳旱守其阴水若国君受诛以其留守日占国　石氏曰填星守东井为旱赤地千里不出九十日有赦　郗萌曰土星守东井为土功事　甘氏曰填星守东井大壅水　石氏曰填星出入留舎东井六十日不下兵起必有破国死王　填星守井钺大臣有诛斧钺用若兵起【宋书天文志曰魏明帝青龙三年六月丁未填星犯井钺四年闰月乙巳复犯井钺景初元年公孙渊叛司马懿讨防之　晋穆帝永和十年正月癸酉填星掩钺星十二年十一月齐城陷执段龛杀三千余人安帝义熙八年十二月癸卯填星犯井钺九年三月诛诸葛长民西虏正横安定咸尅之】　黄帝占曰填星入井钺王者恶之一曰大臣诛　郗萌曰填星犯钺人君有戮死者
　　填星犯舆鬼二
　　甘氏曰填星犯舆鬼人君必有所戮　黄帝占曰填星犯鬼锧人君有戮死者　甘氏曰填星犯天尸皇后忧失势　黄帝占曰填星入舆鬼有兵　石氏曰填星入舆鬼大臣有诛者　郗萌曰填星入舆鬼中央天下有疫守西南星西南病守东南星东南病守东北星东北病守西北星西北病　填星入鈇锧王者恶之　荆州占曰填星入舆鬼国有戮死者一曰戮王　南官曰填星入鬼王者戮大臣若将相若九亲臣当之　司马彪天文志曰填星入舆鬼国有大防　南官曰填星入舆鬼君谋其臣　黄帝占曰填星逆行犯舆鬼女主用财奢滛过度若女主贵亲有忧　郗萌曰填星舎舆鬼中央赦　南官曰填星出入留舎舆鬼五十日不下必有大疾大旱棺木贵丝绵布亦贵　海中占曰填星守舆鬼出其东水出其北旱　石氏曰填星守舆鬼大人忧宗庙改一曰主死又为大人有祭祀之事　巫咸曰填星守舆鬼后宫有忧若旱万物不成有土功事郗萌曰填星守舆鬼天下赐喜　石氏曰填星守舆
　　鬼色黄润大人増地不则太子当之　郗萌曰填星守舆鬼西南为秦汉有叛臣以赦令解之　百二十占曰填星守舆鬼大人当之【宋书天文志曰晋安帝义熙十年七月庚辰填星犯舆鬼遂守之九月又犯鬼十四年髙祖还彭城受宋公明年安帝崩母弟琅琊王践祚是曰恭帝也】　填星入若守舆鬼为主忧财宝出乱臣在内若大臣诛有干钺乘锧者君贵人忧金玉用民多疾南入为男北入为女西入为老人东入为丁壮棺木倍价　荆州占曰填星守天尸随所守主者废之不出七十日其天下国有大防阳为人君阴为皇后左为太子右为贵臣
　　填星犯柳三
