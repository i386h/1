<!-- { "loadSidebar": true } -->
　　石氏曰箕四星十一度【古十度又十一度四分之一】度距西北星先至去极百一十八度【在黄道外五度少】春夏为金秋冬为土【又曰金星也】箕北六尺是中道也【燕之分野】箕星一名风星月宿之必大风【箕星为风东北之星也】一名天阵一名狐星主狐貉一名风口一名天后也为天狢府廷天鸡也主时金星也箕斗天子之冠服也竝后宫别府也二十七世妇八十一御女妾别宫四者女相也故尾箕主百二十妃尾者苍龙之末也直寅主八风之始　箕后星动风箕主致客箕库也一曰天司空箕为寄客　尔雅曰析木谓之津箕斗之间汉津也一曰天市主八风　箕为风又箕主蛮夷箕动者蛮夷有使来箕舌一星芒动则大风不出三日箕舌动如致风沙　箕星居河边岁大恶若中河而居天下食人　易纬是类谋曰大山失金鸡西岳亡玉羊箕星明大即国无防贼箕中少星则籴贵箕者人之精也故天下安乐即星众不安即星少　箕星离徙天下大不安民移徙其处星不明天下五谷伤其星明谷大熟其就聚细微天下忧食箕中欲其多星　石氏曰尾箕主后宫妃后府故置傅说衍子孙




　　唐开元占经卷六十
　　钦定四库全书
　　唐开元占经卷六十一
　　唐　瞿昙悉达　撰
　　北方七宿占二
　　南斗占一
　　石氏曰南斗六星二十六度四分度之一甘氏同【洪范传古二十二度淮南子无四分之一】度距魁第四星先至去北极百一十六度【在黄道外二度半旧厯有四分度之一在斗度中后推校知度少为多今厯不三百四分度之一七十五在营室一度之末】春夏为水秋冬为金【巫咸释五星入宿吉凶占曰诸斗木星也】日月五星常贯之为中道【吴之分野】　黄帝占曰南斗一名鈇钺　春秋佐助期曰南斗主爵禄神名帙瞻姓拒终石氏曰南斗魁第一星主呉第二星主防稽第三星主丹阳第四星主豫章第五星主庐江第六星主九江　郗萌曰南斗六星一名天库知之使人不妄　北官候曰南斗一名天府天关一名天机一名天同天子旗也斗北二星天府廷中央二星相也南二星天库楼也天梁也　斗西大星天关也天子正旗也土官也六星欲均明天下安宁　韩曰南斗第一星上将第二星相第三星妃第四星太子第五星第六星天子　荆州占曰南斗太宰位也　圣洽符曰南斗者天子之庙主纪天子寿命之期　甘氏曰南斗天子夀命之期也故曰将有天下之事占于南斗也　二十八宿山经曰斗山在吴阳羡山南斗星之神常居其上　甘氏曰南斗主兵斗动者兵起　南斗星明大爵禄行天下安宁将相同心其星不明大小失次芒角动摇则王者失政天下多忧　郗萌曰南斗星明五谷大熟其臣得势而亲近治道和平风雨顺时斗星不明五谷不收移徙位直其臣逐风雨不节天下病　石氏赞曰斗主爵禄褎贤达士故曰直建星以成辅又曰斗主爵禄功德祥岁周受分和阴阳
　　牵牛占二
　　石氏曰牵牛六星八度【古九度】度距中央大星先至去极百一十度【在黄道内四度】春夏为木秋冬为火【巫咸曰木星也】日月五星常贯牵牛中道也【吴之分野】　佐助期曰牵牛主关梁神名略绪炽姓蠲除　北官候曰牵牛一名天皷一名天关牛第一两星如连李名即路一名聚火　石氏曰牵牛六星天府也日月七政所王者即察政视牛星明大次第相承王道大昌天下安宁　牛星不明其常色其岁五谷不成牛多灾凶　甘氏曰牵牛上二星主道路次南星主关梁次南三星主南越故动摇变色从而占之　郗萌曰天皷星怒者马贵　天官书曰牵牛为牺牲　宋均曰牵牛为牛角　月食占曰牵牛为冬狱二十八宿山经曰牛山与女山相连各法其星形牵牛须女星神常居其上　黄帝占曰牵牛大星亡大牛死小星亡小牛死疫中央大星不明而黄者天下刍大贵十倍牵牛星直籴平曲籴贵牛中央大星左右出不明大将心不正牛大贵后星前近中央大星者牛贵远牛贱前星左右出者前将心不正后星左右出者后将心不正所谓前者星南星也后者星北星也牵牛不与织女星直者天下阴阳不和　黄帝曰牵牛远汉者天下牛大贵其入汉中者天下牛多死　甘氏曰牵牛动牛灾四方皆然　郗萌曰牵牛明大关梁通利　牵牛主大豆始出色黄豆贱也赤豆虫也色青豆贵　荆州占曰牵牛后星前近中央星者诸侯以四足　为弊色青道病色黑死不至　牵牛星明牛贵细微不明牛贱石氏曰牵牛生于列泽之邑以主越国为府廷　百二十占曰将有牺牲之事占于牵牛　石氏赞曰牵牛主关梁七政故置九坎通水道又曰牵牛险阻主关梁中星髙下牛多殃
　　须女占三
　　石氏曰须女四星十二度【古十度距西】度距西南第一星先至去极百六度【在黄道内八度】春夏为水秋冬为火【巫咸占曰须女水星也】须女南九尺是中道【越之分野】　佐助期曰须女星布帛名色舒姓终梨时　北官候曰须女一名天少府一名天女一名务女一名临官女　圣洽符曰须女者主娶妇嫁女也　巫咸曰须女天女也天府天市斗也　郗萌曰须女主麻其色白者麻为色黄不为色青麻虫黄帝曰须女星欲明明则士女有绪国富民殷　郗萌曰须女星明大则女工昌不明则法令易诗书灭絶防曰须女星明天下大丰女工有储国充富星不明天下虚藏不足　甘氏曰须女动则嫁娶将有嫁娶占于须女　石氏赞曰须女主布帛裁置之故置离珠为藏府又曰须女珍物宝所藏故主布帛奉给主
　　虚宿占四
　　石氏曰虚二星十度【古十四度】度距南星先至去极一百四度【在黄道内八度】春夏为水秋冬为金【巫咸曰虚金星也】虚南九尺是中道【齐之分野】　佐助期曰虚危为礼堂虚神名开阳　圣洽符曰虚危天葢也　孝经内记曰虚府廷也　北官候曰虚主哭泣谅闇之事一名天军市一名临宫一名天府一名乡中黄钟宫也一名兊宫一名申宫　郗萌曰虚者生于牛山之中以为齐国府廷　尔雅曰北陆虚也【注曰北陆虚星名也】一名天府主邑居主庙堂主祭祀王祀祷之事　黄帝曰虚二星主坟墓冢宰之官十一月万物尽于虚星主之故虚星死丧　甘氏曰虚主丧事动则有丧　郗萌曰虚危并为一体主觞客之事中有六星不欲明见也明见则神龟用事将有哭泣之事则占于虚　二十八宿山经曰虚山危山相连在齐臣首山中坐虚危星神常居其上　郗萌曰虚星动摇有井田之法虚星不明天下大旱　荆州占曰虚危中有六星不欲明见明见则有大丧近期一年中期二年远期三年
　　危宿占五
　　石氏曰危三星坟墓四星十七度【古九度】度距西南星先至去极九十九度【在黄道内九度太】春夏为水秋冬为火【巫咸曰危土星也】危南九尺是中道【齐之分野】　佐助期曰虚危为礼堂神名推长姓吕贾王　北官候曰危一名天府一名天市　巫咸曰危为百姓市又为架搆　黄帝占曰危主庙堂上视危星以主室危星主柱主葢屋以成帝宫以教天下其星明则天下安宁甘氏曰危主架屋星动则有架屋之事　郗萌曰危星动摇移徙天下谋作不解其星不明客有诛者　防占曰危动摇不明天子作宫殿民有土功事　石氏曰虚危主庙堂祀考妣故置坟墓识先祖茔域　虚危五星为祠堂坟墓四星祠祀享　郗萌曰危为发屋之事为葢屋将有葢屋之事则占于危　石氏赞曰坟墓四星主悲谅也
　　营室占六
　　石氏曰营室二星离宫六星十六度【古二十度】度距南星先至去极八十五度【在黄道内十八度半】春夏为水秋冬为土【巫咸曰营室木星也】室南九尺是中道【卫之分野】　佐助期曰营室主军市之粮神名耀登姓娄方　皇甫谧年厯营室一名休官　地轴占营室一名鮧　北官候曰营室一名防一名天官大人之宫　郗萌曰营室西壁也　尔雅曰营室谓之定【郭璞曰定正也】　巫咸曰营室为天库　宋均曰营室为舌俞角　天官书曰营室为清庙　广雅曰营室曰豕　圣洽符曰营室主土天子庙又曰摄提宫府廷也　二十八宿山经曰营室山在城山东南与东壁山相连室壁星神常居其上　黄帝曰营室二星主军粮离宫六星主隐藏营室三军所立外有羽林以卫帝其星欲明明则国昌动摇则兵出　甘氏曰营室动有土功事　郗萌曰离宫一星不具忧子　郗萌曰营室一星小不明祷祀不实鬼神不享一曰国家多疫　郗萌曰将有土功之事则占于营室　营室二星亡则辅臣病死　营室东壁四星四辅也欲
　　其正中有二星二舍也欲其实正犹方实其旁
　　多小星也　又荆州占曰四辅不正则辅臣不
　　忠越职卖权二舍不实则宫女淫出入不常适媵相逾君不悉御后宫女怨旷去心　荆州占曰离宫者天子之别宫也主隐藏止息之所也　石氏赞曰营室主军粮以廪士故置羽林省道理又曰营室二星主军粮
　　东壁占七
　　石氏曰东壁二星九度【古十五度】度距南星先至去极八十六度【在黄道内十二度半】春夏为金秋冬为水【巫咸曰东壁土星也】东壁南九尺为中道【卫之分野】　佐助期曰东壁主文章神名瞻工姓刑孙王　北官候曰东壁一名天池一名天术　巫咸曰东壁为天梁　孝经章句曰东壁市也又曰天市圣洽符曰东壁主土功之事　黄帝占曰东壁失色
　　大小不同则王者好武经士不用图书隐藏天下咸愚甘氏占曰东壁主土星动则土功事兴　东壁星明
　　大王者明道术学大兴国有君子　郗萌曰东壁离徙作治田就聚以田宅为忧一曰将有土功之事占于东壁　石氏曰东壁主文章图书府故置垒壁以卫后石氏赞曰东壁主文章万物犯壁本乡　洪范曰北方七宿九十九度今九十八度四分度之一

　　唐开元占经卷六十一
<子部,术数类,占候之属,唐开元占经>
　　钦定四库全书
　　唐开元占经卷六十二
　　唐　瞿昙悉达　撰
　　西方七宿占三
　　奎宿一
　　石氏曰奎十六星十六度【古十二度】度距西南大星先至去极七十度【在黄道内十四度少】春夏为金秋冬为水【巫咸曰奎金星也】奎南九尺是中道【鲁之分野】　佐助期曰奎主武库兵神名列常姓均刘方　西官候曰奎一名天库一名天边偏将军武库军库也　奎者天之防也沟渎陂池江河汉也其木榆也其物牛筋革奎金星也　天官书曰奎曰封豕一名天豕　诗纬曰奎为女令　圣洽符曰奎者沟渎也　孝经章句曰奎府廷也　巫咸曰奎为天库又曰奎娄春狱　郗萌曰将有沟渎之事则占于奎其西南大星所谓天豕目者也亦曰大将故欲其明也　防占曰奎大星大将军其欲明而行列两头免近河以候水兵芒角动摇进退国必用兵或曰有赦令　二十八宿山经曰奎山娄山相连奎娄星神常居其上　黄帝曰奎星芒角动摇国必有兵不出年中　河图曰帝淫泆政不平则奎有兵　文曜钩曰奎星直期九年主弑天下无文法兵官营垒不宁　甘氏曰奎星动有沟渎之事郗萌曰奎头大星色黄忽然不明者将军叛王也非其旧故黄也　荆州占曰奎中星明者水大出　石氏赞曰奎主军兵禁不时故置将军以领之又曰奎主库兵秉统制政功以成
　　娄宿占二
