<!-- { "loadSidebar": true } -->
　　京房曰星孛入北斗则大臣叛　郗萌曰赤星入北斗中国使匈奴　荆州占曰彗星流入北斗诸侯戮春夏期三月秋冬期一年　黄帝曰彗星出北斗长可八九尺天下更政易王暴兵卒起期百八十日若一年　春秋纬曰彗星出北斗九星中九卿反如星所主其政毁其人乱　潜潭巴曰彗星芒出于斗枢天子亡诸侯息雌雄图曰彗星出北斗中宫中火起　石氏曰彗星
　　出北斗长可七八尺天下大乱国易政有兵起若大战先起者亡中起者殃后起者昌期三年中五年逺九年海中占曰彗星出北斗大臣谋反兵大起　按洪范
　　天文星象变占曰汉武建元三年三月有星孛于王良芒自太微经斗内至天汉其后济东王胶东王江都王皆坐法削黜自杀衡山王反诛之也　又曰若入斗魁大臣诛死若被诛三日乃占春夏期三年秋冬期一年魏氏图曰菷星出于斗中者宫中失火烧宝　郗萌
　　曰彗星出北斗长可八九丈名曰勉功勉功出天下更政　荆州占曰彗星出北斗之中反而入北斗后将得大臣其出北斗亡大臣其一西一东害于侯公一南一北戒在金革一入一羸天下不宁　荆州曰彗星出北斗中圣人受命　冥曰彗星出北斗必有大战流血若入斗中得名将不入斗中失名将各以其日占知其国不出其年　石氏曰孛星出北斗中大臣诸侯有受地　巫咸曰彗星见于北斗天下更政　洪范传曰孛星见北斗中大臣诸侯有受诛者一曰受兵　甄曜度曰彗孛贯北斗下有杰王五军合　演孔图曰彗星守北斗天帝谋易王　春秋纬曰彗星守北斗强国发诸侯争天下　海中占彗孛守北斗强国发兵大臣争权大人有忧国易其主天下不宁守之三日以上大臣当诛期三年逺五年　按左氏传鲁文公十四年七月星孛于北斗周内史叔服曰不出七年宋齐晋之君皆将死乱后十六年宋襄夫人使昭公田孟诸而弑之十八年齐阎职反邴歜弑懿公于申池宣公二年晋赵穿弑灵公于桃园杜预曰史服但言事不论其占服防曰晋赵盾弑灵公也　春秋纬曰彗星出辅星庶雄起陪臣反
　　彗孛犯紫宫五十七
　　感精符曰星孛于紫宫将有隂谋反者　陈卓曰星孛于紫宫有大变拔兵上殿一曰入紫微宫有竒令　春秋纬曰彗星入紫微宫其国谋反　黄帝曰彗星出而扺紫宫天下大乱　荆州曰彗星出长垣边反　又曰彗星而扺紫宫天下易政　按司马彪天文志曰孝灵中平五年二月彗星出奎逆行入紫微宫复出六十余日乃消占曰天下易主明年宫车晏驾　韦昭洞纪曰汉黄龙元年三月有星孛于王良阁道入紫宫十二月宣帝崩　黄帝占曰彗星出紫宫入守之宫中有兵天下大乱有亡主国易政以五色占其国期百八十日中一年逺三年　按司马彪天文志曰孝献建安九年十月有星孛于东井舆鬼入轩辕太微十一年正月有星孛北斗首入斗中尾贯紫宫及北辰占曰彗扫太微紫宫人主易位其后魏文帝受禅　司马彪天文志曰孝章建初元年十二月戊寅彗星出娄二度长八九尺稍入紫微宫中百六十日消灭大人忌后四年六月癸丑明德皇后崩　荆州曰彗星守天子宫有乱天子之政者
　　彗孛犯北极钩陈五十八
　　春秋纬曰彗星入枢名人起相诛天下乱　冥曰彗星出北辰臣谋弑主有自立王彗耀刺下为寇害期一年　春秋纬曰彗星入枢期八年五霸起帝主亡　荆州曰彗星刾天枢五精之类谋　黄帝曰彗星入守北辰除旧布新三王立五旗生有端命之应名人起兵天下大乱君臣相诛期不出百八十日中一年逺三年石氏曰彗星出钩陈臣弑其主若入守钩陈幸臣乱宫若有诛者期不出一年逺三年
　　彗孛犯天一太一五十九
　　黄帝曰彗孛干厯天一则宫门不闭王者内不安近臣乱不出三年
　　彗星犯石氏外官二
　　彗孛犯天库楼一
　　春秋纬曰彗孛出天库楼兵动惊主泣血下不听　石氏曰彗星出库楼天下兵起车骑满野库兵用一曰民以饥兵起期三年
　　彗孛犯南门二
　　玉歴曰彗星出南门有兵起兵器用若道路不通
　　彗孛犯平星三
　　齐伯曰彗星出平星执法臣忧政令不行国失纲纪石氏曰彗星平星主以峻法为过海内乱
　　彗孛犯骑官四
　　春秋纬曰彗星出骑官英雄起天子忧　甘氏曰彗星出骑官士卒发用兵骑出若守之将军若有死者期三年
　　彗孛犯积卒五
　　甄曜度曰彗星出积卒为谋星去疾谋不成若守之主将有忧　春秋纬曰彗星出积卒卫士并为乱祸不成
　　彗孛犯星六
　　文曜钩曰彗星出星珠玉有出者宝物大贵若守之君臣不和上下乖离
　　彗孛犯傅说七
　　春秋纬曰彗星出傅说主以祠非其神失礼为内外所谋巫祝起天下匿防在宫中　石氏曰彗星出傅说王者后宫少子孙若守之有絶祀之君
　　彗孛犯鱼星八
　　春秋纬曰彗星出鱼星后党反　玉歴曰彗星出鱼星天下大水海鱼出名水溢若守之天下大旱鱼行人道不出其年
　　彗孛犯杵星九
　　甘氏曰彗星出杵星歳大饥有兵起民以米粟为忧若絶军粮
　　彗孛犯鼈星十
　　圣洽符曰彗星出鼈星有大水白衣之防若有水令若守之其国大旱
　　彗孛犯九坎十一
　　齐伯曰彗星出九坎有水旱之灾出南则大旱出北则大水
　　彗孛犯败臼十二
　　甄曜度曰彗星出败臼天下有急兵当于米粟之事国有忧期二年
　　彗孛犯羽林十三
　　春秋纬曰彗星出羽林军人谋反　海中占曰彗孛出羽林兵起宫中臣弑其主大人被甲有亡国若守之三十日国破主亡期三年　春秋纬曰彗星出垒城校尉以反军成
　　彗孛犯北落十四
　　冥占曰彗星出北落若守之兵起大战若杀大将人主自将兵于外四夷作乱期三年逺五年
　　彗孛犯土司空十五
　　文曜钩曰彗星出土司空兵大起有土功事若营室一曰大将忧期一年
　　彗孛犯天仓十六
　　巫咸曰彗星出天仓兵革大起粟大出天下民饥以粟为忧若有转输之事　海中占曰彗星出天仓天下粟出若守之久国无储粮人民饥期三年
　　彗孛犯天囷十七
　　巫咸曰彗星出天囷仓库虚空无储积有出粟天下大饥人民流移期二年
　　彗孛犯天廪十八
　　帝览嬉曰彗星出天廪其国大饥仓粟出廪人饥死其分兵起期不出三年
　　彗孛犯天苑十九
　　春秋纬曰彗星入天苑都防反　黄帝曰彗星出天苑兵大起马多发牧畜不蕃多有死者一曰禽兽麞鹿多死按司马彪天文志曰孝安永初三年十二月乙亥彗起天苑南东北指长六七丈色仓天苑为外兵起是后羗兵讨贼杜季贡又使乌丸击鲜卑又使中郎将任尚防羗校尉马贤击虏皆降之
　　彗孛犯参旗二十
　　春秋纬曰彗星出天弓暴骨将死死尸满谿流血千里石氏曰彗星出参旗天下大乱兵起弓弩用大将出
　　有变一曰弓弩大贵期三年
　　彗孛犯玉井二十一
　　玉歴曰彗星出玉井兵大起强国失地一曰彗守玉井天下大水河海溢流民多没死
　　彗孛犯屏星二十二
　　甘氏曰彗星出屏星大臣有戮国有忧一曰彗守屛人民疾疫有移国
　　彗孛犯厠星二十三
　　圣洽符曰彗孛出厠大人有忧若厠有谋兵欲害主一曰彗星入厠天下饥人相食期二年
　　彗孛犯矢星二十四
　　齐伯曰彗星出矢星若守之贵人多患腹而死若人民多死以五色占黄则吉青白疾黒死
　　彗孛犯军市二十五
　　甄曜度曰彗孛出军市大兵起军粮絶天下大饥将士离防兵多死亡期二年
　　彗孛犯野鸡二十六
　　海中占曰彗星守野鸡大将死军市破诸侯相攻有亡国期三年
　　彗孛犯狼星二十七
　　黄帝曰彗星出狼星国有急兵名将出行将军有忧若守之必有千里之行大战流血死者大半期三年中五年逺七年　运斗枢曰彗星出狼弧主以恣侵为过外夷反
　　彗孛犯弧星二十八
　　石氏曰彗星出弧星弓矢大用大兵起其国乱惊人民不宁多盗贼　按司马彪天文志曰孝灵光和三年冬彗星出狼弧东行至于张反去后四年京都发兵击黄巾贼
　　彗孛犯老人星二十九
　　巫咸曰彗星出老人其色黄王者昌若守之赤彗三芒人主受殃老者不康
　　彗孛犯天稷三十
　　海中占彗星出天稷歳大饥五谷不成人民流亡社稷不安
　　彗星犯甘氏中官三
　　彗星犯天理一
　　春秋纬曰彗星出天理大司空斩将逐天子
　　彗孛犯防星二
　　彗孛星近防星王者不宜出宫下有谋乱不过七十日
　　彗星犯造父三
　　陈卓曰彗星入造父若守之仆御谋弑主有斩死者兵尽起
　　彗孛犯卧星四
　　春秋纬曰彗星出卧星尚书反人星一名卧星也
　　彗孛犯扶筐五
　　陈卓曰彗星出扶筐将作反
　　彗星犯酒旗六
　　春秋纬曰彗星出酒旗主以酒过为相所害
　　彗孛犯诸王七
　　春秋纬曰彗星出诸王星诸侯穪王皇以南呉楚北燕赵东齐宋西秦晋
　　彗孛犯恠八
　　春秋纬曰彗星出司恠主多妖祥僻伪起大臣侯王代主位
　　彗星犯天高九
　　春秋纬曰彗星出天高庙臣反名王起改号
　　彗孛犯天演十
　　春秋纬曰彗星出天演但闻之将反
　　彗孛犯天街十一
　　运斗枢曰彗星出天街五侯并起天子自理海中占曰彗星出天街内有贼人
　　彗孛犯甘氏外官四
　　彗孛犯鈇锧一
　　春秋纬曰彗星出斧　淫兵多主以妄诛将锧之臣反
　　彗孛犯阙丘二
　　春秋纬曰彗星出阙丘帝灭
　　彗孛犯巫咸中外官五
　　彗孛犯长垣一
　　甘氏曰彗星出长垣大臣谋反兵起宫中天下有乱亡国人主有忧期不出二年　春秋纬曰彗星出长垣边反
　　彗孛犯天廏二
　　陈卓曰彗星出天廏守之天下名廏有失火者若移徙一曰天下廏车马有恠　春秋纬曰彗星出廏官法令违法度数起变臣执主势

　　唐开元占经卷九十
<子部,术数类,占候之属,唐开元占经>
　　钦定四库全书
　　唐开元占经卷九十一
　　唐　瞿昙悉达　撰
　　风占
　　候风法
　　凡候风必于髙平畅达之地立五丈竿以鸡羽八两为葆属竿上候风吹羽葆平直则占亦可竿首作槃作三足乌于槃上两足连上而外立一足系下而内转风来则乌转回首向之乌口衔花花旋则占之羽必用鸡取其属巽而能知时羽重八两以相八风竿长五丈以法五音乌者日中之精巢居知风乌为其首也今按古书云立三大五尺竿以鸡羽五两系其端羽平则占然则长短轻重惟其适宜不在过泥但须出众中不被隐蔽有风即动直而不激便可占候羽毛必须五两以上八两以下盖羽重则难举轻则易平时常占候必须用乌行军权设取便用羽作葆之法取鸡羽中破之取其毛多处以细绳缚内中夹之长三四尺许属竿上其触鹿扶摇四转五复之风各以形状占之
　　风名状
　　尔雅曰风而雨土曰霾隂而风曰曀日出而风为暴回风为飘焚轮谓之頺扶摇谓之猋
　　李淳风曰按占风之家多云发石折木扬沙走石等语若每占中俱着此语其文至繁今輙以一家例之
