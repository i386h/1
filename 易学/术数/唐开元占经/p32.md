<!-- { "loadSidebar": true } -->
　　石氏曰嵗星他名曰摄提一名重华一名应星一名经星　天官书曰嵗星一名纪星又曰嵗星庙也　春秋纬曰春精灵威仰神为嵗星体东方靑龙之宿　石氏曰嵗星木之精也位在东方靑帝之子嵗行一次十二年一周天与太嵗相应故曰嵗星人主之象主仁主义主徳主大司农主次相其国吴齐主春日甲乙其辰寅卯所在之邦有福　石氏曰嵗星主顔貌怒喜意所欲施行　合诚图曰嵗星主含徳　洪范五行传曰嵗星者于五常为仁恩徳孝慈于五事为貌威仪举动仁亏貌失逆春令则嵗星为灾【案班固天文志曰逆春令伤木则罚见嵗星】虽主福徳见恶逆则怒为殃更重　淮南子曰东方木也【木入地而生也】其神太皥【天神五帝太皥主东方】其佐勾芒执规而治春【规者圆也】其神为嵗星其兽为青龙其音角其日甲乙　荆州占曰嵗星主春农官也其神上为嵗星主东维又曰主嵗五谷　又曰嵗星主司天下诸侯人君之过　天镜曰嵗星主春苍帝之子为天布德　石氏曰嵗星所在之国不可伐可以伐人　甘氏曰邦将有福嵗星留居之　淮南子曰嵗星之所居五谷丰昌其对为冲嵗乃有殃　荆州占曰嵗星所居之宿其国乐所去宿其国饥又曰所从野有庆所去起兵　又曰嵗星居次顺常其国不可以加兵可以伐无道之国伐之必克　又曰嵗星所留之舍其国五谷成熟　石氏曰嵗星君之象也　石氏赞曰嵗星象主色欲明润
　　嵗星行度二
　　洪范五行传曰嵗星以上元甲子嵗十一月甲子朔旦冬至夜半甲子时与日月五星俱起于牛前五度顺二十八宿右行十二嵗而一周天【案厯法嵗星一见三百六十三日而伏三十五日一千三百三十分日之一千一百六十二竒四十五复见如初一终三百九十八日一千三百四十分日之一千一百六十二竒四十五众家之说皆云十二年而一周天准此微为疎矣】　河图雒书曰嵗星日行十二分度之一十二嵗而周天出东方以晨入西方以昬　甘氏曰嵗星凡十二嵗而周皆三百七十日而夕入于西方三十日复晨出于东方视其进退左右以占其妖祥　甘氏曰嵗星所居处安静中度吉天官书曰嵗星出东行十二度百日而止反逆行八
　　度百日复东行　巫咸曰嵗星受制则行柔惠进羣贤封有功出财货行赈贷禁开阖通障塞无伐木　尚书纬曰时五纪气在于春纪可以观农桑禁斩伐以安国家如是则嵗星得度五谷滋矣政失于春星不居其常乐动声仪曰角音和调则嵗星常应太嵗月建以见
　　则发明至为兵备【发明金精鸟也金既克木又兵象也】　荆州占曰嵗星居舍进退如度其国有福王者吉奸邪息　又曰人君治急嵗星行疾缓者行迟刻者行阴道寛者行阳道和者行中道行阳道者旱行阴道者水行中道者阴阳调和　又曰嵗星行正则王者心正行邪则人主心邪行正者行黄道也行邪者失黄道也　又曰君行寛则嵗星行阳道多旱王者外其心忧在边臣封宠无功之人甘氏曰凡嵗星所在不可伐假令嵗星在寅则其嵗
　　不可东北征利西南西南无年有乱民是为嵗星之冲常受其凶也十二嵗皆放此　荆州占曰嵗星嵗行一次居二十八宿与太嵗应十二嵗而周天太隂居维辰嵗星居维宿二太隂居仲辰嵗星居仲宿三　淮南子曰太隂在四仲则嵗星守三宿【太隂谓太嵗也四仲子午卯酉也假令嵗隂在卯星守须女虚危故曰三宿也】太隂在四钩嵗星行二宿【四钩谓丑寅为一钩辰巳为一钩未申为一钩戌亥为一钩假令嵗隂在寅嵗星在斗牛故曰二宿也案晋灼曰太隂在四孟四季则嵗行二宿也】二八十六三四十二故十二嵗而行二十八宿日行十二分度之一嵗行三十度十六分度之七十二嵗而周　春秋纬曰太隂在亥嵗星居角亢太隂在子嵗星居氐房心太隂在丑嵗星居尾箕太隂在寅嵗星居斗牵牛太隂在卯嵗星居须女虚危太隂在辰嵗星居营室东壁太隂在已嵗星居奎娄太隂在午嵗星居胃昴毕太隂在未嵗星居觜参伐太隂在申嵗星居东井舆鬼太隂在酉嵗星居柳九星张太隂在戍嵗星居翼轸运之常也　甘氏曰嵗星处一国是司嵗十二名摄提格之嵗【案李巡曰言万物承阳而起故曰摄提格格起也孙炎曰阳摄持提擕万物使上至】摄提格在寅嵗星在丑以正月与建斗牵牛婺女【案天官书与斗牵牛石氏曰在斗牛太初歴曰在营室东壁淮南鸿烈解曰太阳在寅嵗名摄提格其雄为星舍斗牵牛许慎注曰太阴在天为雄嵗星在地为太阴】晨出于东方为日十二月【案淮南鸿烈解曰以十二月舆之晨出东方东井舆鬼为对许慎注曰东井舆鬼在未斗牵牛在丑故为对也】夕入于西方其名曰监徳其状苍苍若有光其国有徳乃熟黍稷其国无徳甲兵恻恻其失次将有天应见于舆鬼【天官书曰应见杓】其嵗早水而晚旱【案淮南鸿烈觧曰摄提格之嵗早水晚旱稻疾蚕不登菽麦昌民食四升】　甘氏曰单阏之嵗【案李巡曰日在卯言阳气推万物而起故曰单阏单尽也阏止也孙炎曰本单作殚释曰殚犹申也阏壅之物于此尽申也】摄提格在卯嵗星在子与虚危【天官书曰与婺女虚危汉书天文志曰太初厯在奎娄】晨出夕入【淮南子曰嵗星舍婺女虚危以十二月与之晨出东方柳七星张翼对也】其状甚大有光若有小赤星附于其侧是谓同盟两国或昌或亾死者不在其乡其失次见于张其名曰降入周王受其殃国斯反服甲兵恻恻其嵗大水【淮南子曰单阏之嵗嵗和菽恶蚕昌民食五升】　甘氏曰执徐之嵗【案李巡曰言蛰之物皆敷舒而出故曰执徐执蛰也徐舒也孙炎曰勾者毕达蛰伏之物尽敷舒也】摄提在辰嵗星在亥与营室东壁【天官书曰以三月与营室东壁天文志曰太初歴在胃昴】晨出夕入【淮南子曰嵗星合营室东壁以正月与之晨出东方翼轸为对】其名为抟谷【天官书曰靑章甚章也】其国有徳必数其状其失次见于轸【石氏曰失次杓】其名曰靑章其国不利治兵将有大防其嵗早旱而晚水【淮南子曰执徐之嵗早旱晚水小饥蚕开麦熟民食三升】甘氏曰大荒落之嵗【李巡曰言万物皆炽茂而大出霍然落落故曰荒落孙炎曰物长大荒芜落莫者也】摄提在已嵗星在戌与奎娄胃【天官书曰以四月与奎娄胃汉天文志曰太初歴在伐也】晨出夕伏【淮南子曰嵗星舍奎娄以二月之晨出东方角亢为对也】其名曰路嶂【天官书谓之跰踵】其状熊色有光其国兵其君増地其失次见于亢其名曰清明其下出贼死主是嵗不可西北征利东南东南无军有乱民将有兵作于其旁执杀其主【淮南子曰大荒落之嵗有小兵蚕登麦昌菽疾民食二升也】　甘氏曰敦牂之嵗【太隂在午嵗名搀抢郭璞曰敦牂淮南子注曰则郎切李巡曰言万物皆茂状徛移其枝故曰敦牂敦茂也牂状也孙炎曰万物茂状也】摄提在午嵗星在酉与毕昴【天官书曰以五月与胃昴毕天文志曰太初厯在井舆鬼也】晨出夕入【淮南子曰嵗星舍胃昴以三月与之晨出东方氐房心为对】其名曰啓明【天官书曰开明一曰天津石氏曰名磬明】其状熊熊若有光天下偃兵唯利二立王不利治兵其失次见于房【石氏曰失次杓】其名曰不祥孽及殷王祸及四乡其嵗早旱晚水【淮南子曰搀抢之嵗嵗大旱蚕登稻疾菽麦昌禾为民食二升】　甘氏曰恊洽之嵗【李巡曰在未言隂阳欲和万物和合故曰恊洽和也孙炎曰物生和洽含英秀也】摄提在未嵗星在申与觜觹参伐【天官书曰以六月与觜觹参天文志曰在张七星】晨出夕入【淮南子曰嵗星舍觜觹参以四月与之晨出东方尾箕为对】其名曰张列【天官书曰长列】其状昭昭若有光其色若赤无有他祥唯利行兵征于四方仇人不敢治民其失次见于箕其名曰不疑小民有子持头相期【淮南子曰恊洽之嵗有小兵蚕登稻昌菽麦不为民食三升】　甘氏曰涒滩之嵗【郭璞曰涒音汤昆切滩音汤干切李巡曰言万物皆脩其精气故曰涒滩孙炎曰涒滩物吐秀倾垂之貌也】摄提在申嵗星在未与东井舆鬼【天官书曰以七月与东井舆鬼汉天文志曰太初歴在翼轸也】晨出夕入【淮南子曰嵗星舍东井舆鬼以五月与之晨出东方斗牵牛为对】其名曰大晋其状昭昭白色有光有国其亡亦不在其乡其失次见于牵牛其名曰小章不利治兵其国有诛必害其王嵗小水雨【淮南子曰涒滩之嵗嵗和小雨行蚕登菽麦昌民食三升】　甘氏曰作愕之嵗【淮南子曰作愕或作噩孙炎曰愕音咢李巡曰在酉言万物坠落故曰作愕作索也愕茂也孙炎曰作愕者物落而枝起之貌】摄提在酉嵗星在午与柳七星张【淮南子曰嵗星在柳七星张天官书曰以八月与柳七星张汉天文志曰太初歴在亢】晨出夕入【以六月与之晨出东方须女虚危为对也】其名为长王其状作有芒有国其昌书有四方享献之祥其失次见于虚【天官书曰应见危石氏曰失次杓】其名曰大章有旱而昌或为之殃必在其乡其嵗有火有女防民疾【淮南子曰作愕之嵗有大兵民疾蚕不登菽麦无穗民食五升也】　甘氏曰阉茂之嵗【李巡曰言万物皆蔽冒故曰阉茂阉蔽也茂冒也孙炎曰霜阉茂物使俱落也】摄提在戌嵗星在已与翼轸【天官书曰以九月与翼轸汉天文志曰太初歴在氐房心也】晨出夕入【淮南子曰嵗星舍翼轸以九月与之晨出东方营室壁为对】其名为天睢其状白色大明其色若靑国有大疾其失次见于东壁【石氏曰失次杓】其国士卿相谪民人各直刺无有仇谪鬼神书壁其名曰天侈其嵗有小水有女防【淮南子曰阉茂之嵗小熟有兵蚕不登麦不为菽昌民食七升】　甘氏曰大渊献之嵗【李巡曰言万物落于亥大小深藏屈近阳故曰渊献渊藏也献近也孙炎曰献万物于大深谓盖藏也】摄提在亥嵗星在辰与轸角亢【天官书曰以十月与角亢汉天文志曰太初歴在尾箕】晨出夕入【淮南子曰嵗星舍角亢以十月与之晨出东方奎娄为对也】其名为大皇【天官书曰大章】其状色靑天下不寕有归为政星若耀而隂出是谓正平利起军旅其帅必武有徳将四国海内尽服其失次见于娄其名屛营天下尽惊【淮南子曰大渊献之嵗有大兵大熟蚕蕃菽麦不蟊贼民食三升】　甘氏曰困敦之嵗【郭璞曰敦音顿李巡曰在子言阳气皆混万物芽孽故曰困敦孙炎曰困敦混沌也万物初萌混沌于黄泉之下】摄提在子嵗星在卯与氐房【天官书曰以十一月与氐房心汉天文志曰太初厯在建星牵牛】晨出夕入【淮南子曰嵗星舍氐房心以九月与之晨出东方胃昴毕为对也】其名为天泉其状色甚明江池其昌不利起兵其失次见于昴其名曰赤章其国有防不在其王有水而昌【淮南子曰困敦之嵗大雾起大水出蚕登稻疾菽麦昌民食三升也】　甘氏曰赤奋若之嵗【李巡曰言阳气奋迅万物而起不若其性故曰赤奋若阳也奋迅也若顺也孙炎曰物萌色赤奋动顺其性而气始芽也】摄提在丑嵗星在寅与心尾箕【天官书曰以十二月与尾箕汉天文志曰太初歴在婺女虚危又曰甘氏太初歴所以不同者以星盈缩在前后所见也其四星亦各如此者也】晨出夕入【淮南子曰嵗星舎尾箕以十月与之晨出东方觜觹参为对】其名为天昊
　　黯然黒色甚明侯王有庆其失次见于参其名洋有国其虚其嵗早水【淮南子曰赤奋若之嵗有小兵早水蚕不出稻小疾菽不为麦昌民食三升】
　　嵗星相王休囚死三
