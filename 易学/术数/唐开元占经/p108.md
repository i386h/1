<!-- { "loadSidebar": true } -->
　　石氏曰彗星出箕夷狄为乱大兵起天下大旱籴贵十倍人多饿死死者大半期二年　海中占曰彗星出箕天下大饥大臣有见弃捐者　河图圣洽符曰彗星出入箕天下大旱谷贵人民饥死十有五死　圣洽符曰彗星守箕东夷下湿与水军将为乱
　　彗孛犯北方七宿六
　　斗彗孛犯南斗
　　甘氏曰彗孛干犯南斗度其国必乱兵大起期一年陈卓曰彗茀长干犯南斗王者病疾臣谋其君子谋其父弟谋其兄是谓无理诸侯不通天下易政大乱兵起期百八十日逺不出一年【按宋书天文志曰晋武帝太康八年九月星孛干南斗长数十丈十余日灭太康末武帝躭晏游多病疾是月乙酉帝崩永平元年贾后诛杨骏及其党与皆夷三族杨太后亦杀是年又诛汝南王亮大保卫瓘楚王伟王室兵丧之应也】春秋纬曰彗星出南斗天下有势皆谋　孝经雌雄图曰彗星出南斗中宫中失火烧宝　甘氏曰彗星出南斗大臣谋反兵水并起天下乱将军有战若流血星若灭斗其国主亡若星明反臣受殃近三年中五年逺七年　荆州占曰彗星出南斗天下皆谋上　石氏曰彗星茀于斗房赤帝之后受令人主凶有亡国
　　牛彗孛犯牛
　　甘氏曰彗茀干犯牵牛呉越兵自立三年而灭【陈卓云期一年逺三年】彗要占曰彗茀干犯牵牛中国起兵　荆州占曰彗入天鼔有兵　荆州占曰彗星干牵牛须女之间状如彗其本有四星垒然此星出为兵此辰星变见不过一年兵大起国饥　海中占曰彗星出牵牛四夷兵起边境为乱来侵中国人主有忧期一年中二年逺三年【司马彪天文志曰孝章建初元年八月庚寅彗星出天市长二尺所行稍入牵牛三度积四十日稍灭彗出天市为外军牵牛为呉越是时蛮夷陈纵等反安夷长宋延为西羗所杀校尉马防行车骑将军征西羗又阜陵王延子男鲂谋反大逆天道得不诛废为侯】陈卓曰彗星牵牛改元易号之象也【按班固天文志曰哀帝建平二年彗出牵牛七十余日传曰彗所以扫旧布新也牵牛日月五星所从起歴数之元三正之始彗而出之政更之象也而出久者其事大也其六月甲子夏贺良等建言当改元易号増漏刻诏书改建平二年为大初元德元年号曰陈圣刘太平皇帝漏刻以百二十为度八月丁巳悉复蠲除之贺良及党与皆伏诛流放其后卒有王莽簒国之祸宋书天文志曰晋惠帝永康元年十二月彗出牵牛之西指天市明年赵王簒位改元寻为大兵所灭也】又曰多兵籴贵牛大死　春秋圣洽符曰彗星牵牛北夷骄奢治将为乱
　　须女彗孛犯须女
　　石氏曰彗茀干犯须女隣国有以竒女来侍省　石氏曰彗孛干犯须女其邦兵起女为乱若妾迁为后王者无信大乱期不出三年退女所亲天下安宁矣　感精符曰彗星出须女其国大兵起女主为乱王者恶之将军戮死若以战亡期不出三年【按檀道鸾晋阳秋曰孝武宁康二年正月丁巳有星孛于女虚芒长四尺西南指太元二年五月苻坚遣伪帅毛当符防逼西凉州虏刺史西平公张天锡送于坚所冬十月车骑桓冲遣咨议参军淮南太守刘波沈舟淮泗乘虚设计以送凉州又发三州官吏穆救流民悉置淮南也】巫咸曰彗星出须女之间辰星之变也　陈卓曰彗星出须女帝以女亡有水灾籴大贵塩贵
　　虚彗星孛犯虚
　　郗萌曰彗星干犯虚中有哭泣之事墙垣无立者有井田之法改制之事　荆州占曰彗星干犯虚宗庙起兵陈卓曰彗星孛犯干虚其国野战流血星芒角所指
　　兵所积也　甘氏曰彗星孛于虚其国亡　帝览嬉曰彗星出虚兵大起天子自将兵于野大战流血其芒炎所指国必亡期三年逺五年　春秋纬运斗枢曰彗孛出虚危间大司空行诛　郗萌曰彗星出虚危间天下乱　荆州占曰彗星出虚危间司空行谋　陈卓曰彗星出虚大水期三年　玉歴曰彗星出虚危之间其国有叛臣兵大起将军出行国易政期三年【按宋书天文志曰晋惠帝永康二年四月彗星见齐分是时齐王冏起兵讨赵王伦伦灭冏拥兵不朝专权淫奢明年诛死宋武永初三年二月辛巳有星孛于虚危绕河津扫河鼓占曰为兵丧五月宫车晏驾明年遣军救青司二月太后萧氏崩】
　　危彗孛犯危
　　石氏曰彗孛干犯危其国有叛者兵起大将军出　甘氏曰彗星出危天下乱司空行诛有土功之事兵大起期二年　冥曰彗星出危其国有叛臣兵大起将军出国易政若大水民饥期三年　陈卓曰彗星出孛于危帝必易有大水籴大贵
　　营室彗犯室
　　甘氏曰彗孛干犯营室先起兵者弱不可以战战必亡地主将必亡去之近期百八十日逺二年　圣洽符曰彗星出营室有大水【按韦昭洞纪曰汉成建始元年正月有星孛于营室三年秋闗内大水也】圣洽符曰彗星出营室天下兵大起　齐伯曰彗星出室壁间兵大起若有大丧有亡国死王期不出三年【按司马天文志曰孝顺帝永和六年二月丁巳彗星见东方长六七尺色青白西南指营室及坟墓星后四年孝顺帝崩宋天文志曰宋武永初三年十一月戊午有星孛于室壁少帝景平元年正月乙夘有星孛于东壁南白色二丈余拂天苑二十日灭是年兵救青司二月太后萧氏崩】黄帝占曰彗星出营室天下乱易政【按宋书天文志曰魏嘉平三年十一月癸亥有星孛于营室积九十日正元二年二月李丰丰弟兖州刺史翼后父光禄大夫张缉等谋乱皆伏诛皇后亦废其九月帝废为齐王髙贵乡公代立也】　郗萌曰以五色占其吉凶　黄帝占曰孛见营室中后宫且有乱一曰有德令【按洪范天文志星辰变占曰汉成建始元年正月有星孛于营室青白色长六七丈广尺余占曰营室为后宫怀妊之宫彗星加之将害人性其后许皇后坐祝诅废赵飞鷰为皇后弟为昭仪害两皇子卒皆伏辜家属徙于辽西也】郗萌曰诸孛气在营室民人疾疫死亡　河图曰彗起芒临营室以告咎荆州占曰彗星干守营室则五校三军动兵不战牛
　　马惊不出七十日　石氏曰彗星犯守营室先起兵者不可以战必亡地期三年逺六年
　　壁彗星孛犯东壁
　　石氏曰彗茀干犯东壁其国起兵火灾庙堂四门流血天下隔　荆州占曰彗孛干犯东壁文章者死　郗萌曰诸孛气入东壁人民疾疫多死亡　巫咸曰彗星出东壁王者起兵毁坏宗庙四门伏兵流血滂滂人民偟偟莫知其殃近期一年中期三年逺五年　荆州占曰彗星出东壁大水民流于道
　　彗孛犯西方七宿七
　　奎彗孛犯奎
　　甘氏曰彗星干犯奎度其国君出战大饥人相食国无继嗣近期一年逺三年　石氏曰彗星出西北举兵伐中国其下食石千钱天下大水　海中占曰彗星出奎有大兵起四夷来伐中国郡君出战天下大饥有水灾期三年逺五年　河图曰杵彗出贯奎库兵悉出祸在强侯外夷相应首谋期三年逺九年【按宋书天文志曰晋惠帝元康五年四月有星孛于奎到轩辕太微经三台大陵占曰奎为鲁又为库兵轩辕为后宫太微天子廷三台为三公大陵有积尸死丧之事明年武库火西羗反后五年司空张华遇祸贾后废死鲁公贾谧诛又明年赵王伦簒位于是三公兴兵讨伦士民战死十余万人也】荆州占曰彗星守奎鲁国兵起宋书天文志曰晋成帝咸康二年正月辛巳彗星夕见西方在奎占曰为兵丧奎又边兵四年石虎伐慕容晃不克既退晃追击之又破麻秋时晃称藩边兵之应也
　　娄彗孛犯娄
　　石氏曰彗孛干犯娄国有大兵四时絶祠逺不出三年陈卓曰彗孛干犯娄臣夺君位近期一年逺三年
　　海中占曰彗星出娄国有大兵四时絶祠有亡国先旱后水人民饥死五谷大贵籴无价期一年逺二年　陈卓曰彗星出娄六畜疫
　　胃彗孛犯胃
　　石氏曰彗茀干犯胃五谷不成仓库空虚　甘氏曰彗干犯胃其国兵起不出三年　黄帝占曰彗星出胃昴之间状如竹竿而细此星出为兵戎此太白之变见不过一年其国兵起若有丧　巫咸曰彗星出胃大臣为乱天下兵起五谷不升人民饥饿京都囷仓悉皆空虚期三年中五年逺七年　郗萌曰彗星出胃昴之间状如竹彗为兵灾若火　荆州占曰彗星出胃之间大国起兵
　　彗孛犯昴
　　甘氏曰彗星孛干犯昴度大臣乱国兵大惊期一年春秋运斗枢曰彗星孛出毕间大邦起王　甘氏曰彗星出见有丧　巫咸曰彗星出大臣为乱君弱臣强边兵大起天子忧之人民惊恐国有忧主期一年中二年逺三年【按司马彪天文志曰光武建武十五年正月丁未彗星见稍西北行入营室犯离宫三月乙未至东壁灭见四十九日彗星为兵又除秽为胡兵至十一月定襄都尉隂承反太守随诛之卢芳从匈奴入居髙栁至十六年十月芳降上玺绶一曰为狱事是时大司徒欧阳歙以事繋狱逾歳死离宫妃后之所居彗星犯之是除宫也是时郭后已防至十七年十月遂废为中山太后也】郗萌曰彗星出色赤边有大兵谋反天子有忧　郗萌曰彗星出赦
　　毕彗孛犯毕
　　荆州占曰彗孛犯毕必有死丈夫数万人　甘氏曰彗孛干犯毕边兵防中国亡近期一年逺期五年　荆州占曰彗星干犯毕边军大战　陈卓曰彗孛干犯毕中原流血　黄帝占曰彗星毕觜之间小而长状如直竿上有星垒垒然此星出为兵戎此镇星之变见不过一年兵起宫中女主有殃　石氏曰彗星出毕大兵起马贵其星内指边兵胜其星落地兵破　巫咸曰彗星出毕突厥为防乱中国边兵战有流血若有亡主死将期三年逺五年　黄帝占曰彗孛守毕柄侯邑益土守毕口中邦相为乱邑易政邑君大臣当之　黄帝占曰彗星出附耳庶雄起陪臣反司马彪天文志曰孝献建安五年十月辛亥有星孛于大梁冀州分也时袁绍在冀州其年十一月绍军为曹公所破七年夏绍死后公遂取冀州
　　觜彗星孛犯觜
　　石氏曰彗星干犯觜觿国兵起天下动扰期一年逺三年　荆州占曰彗星干犯觜觿其国兵起破亡　甘氏曰彗星出觜觿其国兵起有失地死王天下民流大臣出战下有亡国期三年逺五年　石氏曰彗星出觜觿谷大贵大臣出战期七月　刘向洪范传曰彗星见觜觿必有破国乱君伏死其辜者【按汉书天文志曰景帝中二年三月丁酉彗星夜见西北色白长丈在觜觿旦去益小十五日不见觜觿梁也是时梁王恐惧伏斧钺谢罪然后得免也】
　　参彗孛犯参
　　石氏曰彗孛干犯参其国边兵大败其君亡近期一年逺期三年　黄帝占曰彗星出参伐天子更政　甘氏曰彗星出参大兵蔽地大臣谋反后有忧天子躬甲斧钺大用兵马驰道弓弩恒张期三年逺五年【汉书五行志曰元延三年星孛及摄提大角从参至辰并亡世嗣王莽簒也】荆州占曰彗出于参东井之间上柱煞伐长吏　黄帝占曰彗星与荧惑并见于参天子更政一曰天子受政　石氏曰彗星见参伐大国君不吉　郗萌曰彗茀星流入参若出参其年兵起【按班固天文志曰元帝初元五年四月彗星出西北赤黄白色长八尺所后数日长丈余东北指参分后二年余西羗反左将军奉世击平之】
　　彗孛犯南方七宿
　　东井彗孛犯东井
