<!-- { "loadSidebar": true } -->
　　石氏曰客星干犯贯索不有大赦必有大狱民叛簒弑君不过三年　石氏曰客星入贯索天下多死人　石氏曰他星入贯索二日有丧　荆州占曰黄星入贯索诸侯有以地坐法者　黄帝占曰有星出贯索中有赦星大大赦星小小赦　荆州占曰客星出贯索其国亡土邑　齐伯曰客星入贯索大臣有谋下有反者贵人多下狱一曰守之十日有大赦期一年【按司马彪天文志曰孝明皇帝永平四年八月辛酉客星出梗河西北指贯索七十日去贯索贵人之牢陵乡侯梁松怨望悬飞书诽谤朝廷下狱死妻子家属徙九真也】
　　客星犯天纪十一
　　黄帝占曰客星入天纪有拘主　黄帝占曰客星入天纪诸侯举兵国政乱　甄耀度曰客星出天纪大臣执权兵宫中人主有忧若强臣相戮期不出二年　郄萌曰客星行纪星有饥民君不安　石氏曰他星守纪星君不安有饥民
　　客星犯织女十二
　　石氏曰客星犯织女天子女诛死　陈卓曰客星干犯织女后族为乱贵女有诛者期三年　郄萌曰客星入织女为旱　郄萌曰客星入织女贯索须女者皆等须女主帛絮贯索主麻缕织女主布帛及五防皆贵各守其价十日一倍二十日再倍三十日三倍皆以四时相执守南南方贵守北北方贵守西西方贵守东东方贵守中中贵所守其国皆贵其余星皆仿此　荆州占曰竒星入织女有兵十年乃解一曰人主攻一家一国若族之　石氏曰赤星入织女主攻一国残之又曰接客来黄星入女子受地者黑星入淫妇忧青星入以忧来者　石氏曰客星入织女有女使者若中守乗犯之女君诛若有妇女之事　石氏曰黑星出织女女子多懐子死　海中占曰客星出织女若入之后族为乱若诛臣一曰贵女有诛者各以五色占白为丧赤为兵黑为水黄为旱青为饥　荆州占曰客星出织女宫人逃【一书曰青星】　黄帝占曰客星出入织女丝絮布帛贵在后年　石氏曰客星出入【郄萌曰守】织女有诛臣降王　郄萌曰客星在织女下兵起必战不出十日　郄萌曰客星舍织女后宫有以药死者　石氏曰他星守织女女有忧若有嫁娶之事　石氏曰他星守织女乍出乍入前后左右回惑其色色青为饥赤为兵黄为旱白为丧黑为水　郄萌曰客星守织女山摇地动若牛疾　荆州占曰客星守织女有女子使来者色青忧以来赤有竒客来黄白宫女有喜
　　客星犯天市垣十三
　　文曜钩曰客星入天市垣兵大起斧钺用大臣当有斩者近期一年逺期三年　石氏曰客星入天市垣色黑市使死　石氏曰客星入天市黄白市使忧黑死以日占何国　石氏曰客星入天市聚者皆起　或不得耕食大兵横流期三年　石氏曰客星入天市大臣诛有戮卿一曰有戮王皆期一年逺三年【按班固天文志曰孝宣地节元年七月癸酉客星入天市芒炎东南指其色白是时楚王延寿谋逆自杀地节二年故将军瞿告夫人显将军霍禹范明友奉车霍山及诸昆弟嫔婚为侍中诸曹九卿郡守皆谋反夷族伏其辜也】　郄萌曰客星入市中兵犯外城　郄萌曰客星入天市中籴石三百居市门者石五百五十亦曰游市旁者石百　郄萌曰赤星入天市弃市满天下　郄萌曰黄白星入天市啬夫不迁即赐　郄萌曰客星遁或若填星所发入市中而出外死罪复生　郄萌曰赤星长寻集天市中有兵　郄萌曰青黑星出天市啬夫不死即免　司马彪天文志曰孝灵中平五年六月丁卯客星如三升椀出贯索西南南行入天市至尾占曰为贵人丧明年四月宫车晏驾　谢承后汉书曰吴郡周敞师事京房房为石显所谮系狱谓敞曰吾死后三十日客星必出天市即吾无辜也后果如言敞上书陈其枉　荆州占曰客星出入天市旗兵大起大将斩　冥曰客星出天市执令者死大臣诛有贵人多市死者期二年　郄萌曰客星入若守天市执令者死　郄萌曰太白星入若守天市天下乱　郄萌曰太白星入若守天市度量不平市乱
　　客星犯帝座十四
　　石氏曰客星干犯帝座人民大乱官朝徙大臣期三年荆州占曰客星入帝座留不去则有贵人变更令
　　荆州占曰赤星入帝座朝廷有兵　河图帝览嬉曰客星出帝座若守之不去则有贵人变更法令大臣为乱人主不安
　　客星犯天十五
　　荆州占曰客星入天星士卒罢人有急行　石氏曰客星出星天下乱人民相攻士卒出有急行　石氏曰客星守星者忧　石氏曰客星守星外客欲为主也　荆州占曰客星守星天下大乱
　　客星犯宦者十六
　　石氏曰客星干犯宦者宦者灭亡　郄萌曰客星舍宦者星左右贵人有不长者　玉厯曰客星出守宦者星左右贵人有不废者不能守其贵一曰有让位者
　　客星犯宗人十七
　　河图圣洽符曰客星出宗人帝族亲多死者一曰王者不亲宗族　郄萌曰客星舍宗人留不去有贵人死者
　　客星犯宗正十八
　　荆州占曰客星守宗正更号令　甘氏曰客星出宗正守之不去左右宗族羣臣多死不出其年
　　客星犯宗星十九
　　圣洽符曰客星出宗星帝族亲多死者一曰王者不亲宗族　石氏曰客星守宗星宗人不和
　　客星犯东西咸二十
　　齐伯曰客星出东西咸女主自恣若淫泆一曰贵人女有忧若有黜者不出其年　荆州占曰客星守东西咸人主淫泆失道
　　客星犯天江二十一
　　黄帝占曰客星入天江河津闗絶道不通一曰河津吏有忧　甄曜度曰客星出天江有大水河海溢津闗塞民多饥　陈卓曰客星干歴天江大兵攻王国王者以赦除之则国丰年　黄帝占曰客星守天江星一曰津河吏有忧
　　客星犯建星二十二
　　陈卓曰客星干犯建星王失道忠言者诛贤士逃亡海中占曰客星入建星【郄萌曰守】有憙福谷大熟　郄萌曰客星入建星君不亲其大臣　郄萌曰赤星入建星人主谋兵兵罢出建星军乃战　郄萌曰赤星入建星津河水大出桥梁不通　海中占曰客星出建星君不亲其大臣上下相疑主令不行　郄萌曰客星舍建星留不去即有大兵马大贵　郄萌曰客星守建星人民安郄萌曰客星入守建星人臣自临府事　冥曰客
　　星中而守之天下道塞多有盗贼闗梁不通期二年
　　客星犯天弁二十三
　　文曜钩曰客星出天弁若守之有囚徒兵起一曰五谷伤大贵
　　客星犯河皷二十四
　　黄帝占曰客星入河皷色赤有兵黄则天下安苍则不用　郄萌曰有星入河皷有兵三军出之野　郄萌曰大星入河皷有兵三将军出　郄萌曰大星入河皷天下皷出　郄萌曰大赤星入河皷星大将惊苍黑忧黄更地黑入之死　荆州占曰客星入河皷兵吏惊　黄帝占曰客星出河皷兵出入河皷兵入　巫咸曰客星出河皷旗皷大用有兵起将军立旗帜一曰谷贵军絶粮不出其年　石氏曰大赤星若出河皷所守之国将惊若受令出　郄萌曰客星舍河皷中国有钟皷之音若立旗帜　石氏曰客星守河皷三将军食絶　郄萌曰客星守河皷将军战亡有夺鼓者　荆州占曰客星守河皷兵革起旗皷用　黄帝占曰客星中犯乗守河皷所中犯者诛若有罪
　　客星犯离珠二十五
　　荆州占曰客星犯离珠后宫凶　玉歴曰客星出离珠若守之后宫凶若宫人有罪诛者期二年
　　客星犯匏二十六
　　石氏曰客星干犯匏政乱近臣相谮宫有戮死者以赦除咎　黄帝占曰客星入匏有大忧若鱼盐价十倍　石氏曰客星色青入匏诸侯有来献果者中有药不可食　石氏曰客星色赤入匏人主攻一邑族之　石氏曰客星色白入匏有丧　石氏曰有星色黑入匏中若外皆为鱼盐贵出匏君使人赐诸侯果　黄帝占曰客星色赤出匏天下有游兵而不战黄帝占曰客星白【一本白色青也】出匏君使人遗诸侯果甘氏曰客星出匏人主忧备毒药若诸侯献果中
　　有药不可食防备之若食忧期三年　黄帝占曰有星出入匏若在其下皆为食官有忧　黄帝占曰客星守匏山摇　黄帝占曰有星守匏有食有忧石氏曰客星守匏山谷多水　黄帝占曰客星入若守匏备奸人献食物有毒药也
　　客星犯天津二十七
　　石氏曰客星干犯天津贼断王道　黄帝占曰客星入天津中若守之津河道不通　圣洽符曰客星出天津天下闗絶不通若津吏有忧罪者　郄萌曰客星入天津诸侯不通天下备道修桥梁　郄萌曰客星入河中贵人有溺死者　郄萌曰客星守天津水道不通若船贵一曰津河吏有忧　荆州占曰客星守天津津不可渡　石氏曰他星守犯天津津河为败
　　客星犯螣蛇二十八
　　荆州占曰客星守螣蛇水雨为灾　石氏曰他星守犯螣蛇水物不成水虫为败
　　客星犯王良二十九
　　郄萌曰客星入王良将士皆亡　甄曜度曰客星出王良天下有急闗津不通兵起若马多死期二年　石氏曰客星守王良津河不通　郄萌曰客星守王良天下有急马大动一曰疾病　郄萌曰赤星守王良兵起一曰守王良天下大水桥梁不通　海中占曰客星入王良而守之天下兵起车骑行人主忧将军有死者期三年
　　客星犯阁道三十
　　陈卓曰客星干犯阁道王者居正殿不私行则灾自消冥曰客星出阁道有惊戒之事若道中有伏兵人
　　主备左右慎女兵
　　客星犯附路三十一
　　陈卓曰客星干犯附路道不通天下半隔期一年　焦延寿曰有星入附路兵大起　郄萌曰有星入附路马贱　巫咸曰客星出附路若守之太仆有忧若以马罪一曰马当贱期不出一年
　　客星犯天将军三十二
　　河图帝览嬉曰客星出将军将军有忧若黜者若军吏不忠有过罪者　石氏曰有星守天将军大将军有忧一曰军吏不安以饥为败
　　客星犯大陵三十三
　　荆州占曰客星入大陵若守之君有大陵功之令　黄帝占曰客星出大陵有土功坟陵之事若犯积尸国有大丧人主当之期三年　石氏曰他星若入守大陵有土功事
　　客星犯天船三十四
　　郄萌曰客星入天船水大至　石氏曰客星出天船天下大水舟船用若有船事期不出年　郄萌曰客星守天船有兵一曰王船有事不出一年
　　客星犯卷舌三十五
　　玉歴曰客星出卷舌若守之天下有妄言惑其君者君信谗臣罪无辜者【按班固天文志曰元帝二年五月客星见昴分居卷舌东可五尺青白色炎长三寸其年十二月钜鹿都尉谢君男诈为神人论死父免官　孟康注曰姓谢名君男儿也不纪其名直言男者也】
　　客星犯五车三十六
　　石氏曰客星干犯五车兵满野天下半倾百姓徙居去其土期三年　黄帝占曰客星入五车色黄人主受贺色白言义色赤言兵色青言忧色黑大人当之　海中占曰客星入五车所守土谷贵　郄萌曰客星入五车籴倍价一曰车倍价皆为后年　郄萌曰客星入五车为赦　荆州占曰客星入五车人相食若大水沟渎溢黄帝占曰有星出五车色白君使人诸侯以车为戒
　　色黄受贺赤言兵车骑满路色黑多死者以其日占期郄萌曰客星出五车兵出入五车兵入　冥曰客
