<!-- { "loadSidebar": true } -->
　　潜潭巴曰龙从井中出下为猾谋虑大兵不本而出【注云】龙从井出圣人在下位今而见势稍大欲猾乱时主祥也　京房曰井出龙若马君不守宗庙　又曰有徳遭害厥妖龙见井中　又曰君行暴恶黒龙从井中出汉书五行志曰恵帝二年正月癸酉旦有两龙见于兰陵延东里温陵井中至乙亥夜去刘向以为龙贵象而困于庶人井中象诸侯将有幽执之祸其后吕太后幽杀赵王诸吕亦终诛灭　魏志曰髙贵乡公正元元年冬十月戊戌黄龙见于邺井中甘露元年正月辛丑青龙见轵县井中二年二月青龙见温县井中三年黄龙仍见顿丘冠军阳夏县界井中四年正月黄龙二见宁陵县界井中【注】汉晋春秋曰是非龙人乃咸以为吉祥帝曰龙者君徳也上不在天下不在地揜而数居于井非嘉兆也乃作潜龙诗以自讽焉司马文王见而恶之五年五月己丑髙贵乡公卒时年二十　又曰帝见威权日去不胜其忿遂帅僮仆数百掺鼓而出文王弟十七骑校尉伸入遇帝于东门左右诃之伸众奔走中防贾充入逆帝战南阙下帝自用剑众欲退太子舎人成济前刺帝刃出于背　陈留王景元元年十二月甲申黄龙见华县井中三年二月青龙见轵井咸熙二年十一月壬戌诏羣公卿士奉皇帝玺绶策禅位于晋嗣王晋阳秋曰太原五年龙见武库井中帝观有喜色百
　　官将贺刘毅以为不祥孙楚上事曰顷闻武库井中有二龙羣官或谓之祯祥而称贺或有谓之非祥无所贺可谓楚既失之而齐亦未为得也而龙守鳞翼潜于重渊或仰攀云汉游于苍昊而今蟠于坎井同雄于蛙虾岂独管库之士或有隐伏期役之贤没于行伍故龙见光景有所感悟耶　异苑曰谢晦家室各宅南路上有古井以元嘉二年汲者忽见二龙甚分明行道住观者莫不嗟异有人入井看乃是砖隐起龙形泉从边出浇灌殊驶后晦等皆伏法淮南所谓井见而贵臣拘者也
　　龙逐人
　　洪范五行曰秦文公大猎有龙出逐文公公射得之龙逐人非所当也射而得之非所当射得也射为射妖龙为龙孽皆瞀乱之君所致也龙者天之象阳之表超乎众也射兵革之祸也龙伤获为擒灭之患是国且有兵将擒获也文公感悟改行自新因居汧之隂子孙繁昌
　　龙鬬　龙死
　　考异邮曰龙鬬则主将易宋均曰龙君象鬬则将争也潜潭巴曰日月食之则蛟龙羣鬬　京房曰龙鬬邑
　　中厯数日不止人主且分比兵为忧　汉书五行志曰左昭公十九年龙鬬于郑时门之外洧渊刘向以为近龙孽也郑小国摄乎晋楚之间重以强吴郑当其冲不纯修徳将鬬三国以自危亡是时子产任政内恵于民外善辞令以交三国郑卒亡患此纯以徳消变之効也【案春秋经即郑定公也】　续汉书五行志曰桓帝延熹元年河内野王山有死龙长可数十丈防楷以为龙者帝王瑞天鳯中黄山宫有死龙汉兵诛王莽此易代之征后魏代汉
　　灵执　无文　穿井得
　　合诚图曰帝将亡则灵执　尧录书曰帝之将终也水不流下则无文　世语曰晋长沙王从封长沙至国穿井入地四丈得大石其中有灵而长二尺余长沙王诛之象也　车频奏书曰苻坚建元十三年髙陆县民穿井得其大三尺六寸背文负八卦古字坚藏之太卜因而养之十六年而坚死今取其骨稽问吉凶名曰客太卜佐齐鲁梦客言我归江南不过死于秦鲁自觧曰三万六千嵗而终之必有灾国之征
　　巨鱼见　丹鱼见
　　京房曰海数见巨鱼邪人进贤者疏　汉书五行志曰灵帝熹平二年东莱海出大鱼二长八九丈髙二丈余明年中山王畅任城王博并薨　异苑曰勃勃虏都长安端门外瓮水有声视水如沸有丹鱼长三尺有赤光国寻灭
　　河鱼逆上及生人　鱼偃行
　　京房曰众逆同志厥妖河鱼逆上　洪范五行曰秦始皇八年河鱼逆水上刘向以为鱼孽鱼隂类民象也逆水上民将不从君令为逆行也　京房易候曰下无臣大人不实则鱼生人　运斗枢曰天下将乱则鱼偃无足行宋均曰鱼潜伏今见且偃行是弱而降自恣无所畏也
　　鱼飞　鱼见屋上
　　京氏曰鱼飞者治国无礼义则鱼飞水有渊奥即鱼居焉国无礼义民去焉故鱼飞不救有虚邑其救也安民治业定礼兴乐　又曰鱼入师中司马将战胜鱼飞集于司马鼓上司马当之　地镜曰鱼飞入路中兵作又曰鱼飞去水国有暴兵　汉书五行传曰聴之不聪是谓不谋君严寒气动故有鱼孽鱼去水而飞极隂之孽也　京房易传曰青鱼去水飞入道兵将起　握镜曰鱼忽出屋上死道中皆有兵奔败　魏志曰齐王正始中有二鱼长尺集于武库之屋有司以为吉祥王肃曰鱼生于渊而居于屋介鳞之物失其所也边将其殆有乗甲之变而后果有东阙之败
　　五色虵　虵有翼足
　　淮南万毕术曰君失春政则仓虵见于邑即嵗多祸君失夏政则赤虵见君失秋政则白虵见君失冬政则黒蛇见　京房曰虵冬出则君凶　河图曰虵四足四翼各羣立见则兵作　合诚图曰白帝将亡则虵有足伏如人　京氏易传曰青虵见足军中将罢
　　虵入都邑宫庙
　　礼记曰威仪曰贱人为君则虵入都　潜潭巴曰朝有大虵亲属无道将何为宋均注曰虵隂物而性蚕燕今而在朝是亲属或欲为无道何为言不成也　吕氏春秋曰妖孽生国有游虵虵一西一东　汉书五行志曰皇之不极是谓失徳则有虵孽　灾异图曰外镇王侯不祗上命尅暴百姓则龙虵见　京氏曰虵羣聚大道上邑有急兵　虵聚于国必有围城黄虵见于邑旱长虵见大水　淮南万毕术曰君室无故见虵君且去虵无故在牀上君非其子　汉书五行志曰左传文公十六年有虵自泉宫出入于国如先君之数刘向以为泉宫在囿中公母姜氏尝居之虵从之出象宫将不居也又虵入国将有女忧也如先君之数者公母将薨之
　　象公恶之乃毁泉台后二年薨公子遂杀文公之二子恶视而主宣公文夫人归于齐　搜神记曰鲁定公元年秋有九虵绕柱占曰以为九世庙不祀乃立炀宫防稽典录曰淳于翼字叔通除洛阳市长桓帝即位有大虵见徳阳殿上翼占曰以虵有鳞甲兵之应也　晋征祥説曰大宁中武昌有大虵居神寺神树上出头从人受食【案京房易妖占曰】大虵见神寺不出三年有大兵国有大忧时王敦作逆　晋恵帝起居注曰齐有大虵长三百余步又负二虵长十余步过市市人悉逐观之繇齐城北门入汉景祠须臾不复见　京房易传曰虵见将军营中师罢出则中军将军得志或曰得士
　　虵鸣君室　虵交市廷　虵冲腹　虵鬬
　　淮南万毕术曰为死事则虵鸣君室　京房曰虵鸣君室凶　地镜曰虵交于市及廷中者不出三年必有亡主各以其国君应之　运斗枢曰君失政臣挟私期【期字当作则】虵冲巴【巴腹虫也】　河图曰大虵朝市路羣鬬又去不去霸者当路　淮南万毕术曰虵无故鬬于君室后必争立小死小不胜大死大不胜小大皆死皆不立也汉书五行志曰左传郑厉公时有内蛇与外蛇鬬郑南门中内虵死刘向以为先是郑厉公刼相祭仲而逐昭公代立后厉公奔出公复入弟子仪代立厉公自外刼大夫傅瑕使僇子仪此外虵杀内虵之象　赵书曰前赵时安定太守邵琨上言虵与防鬬于郡门而虵自死
　　蛙聚　蛙与虾蟇鬬
　　易辨终备曰蛙聚大盗出　运斗枢曰妃色惑主蛙累入邦门　汉书武帝元鼎五年秋蛙与虾墓羣鬬是嵗四将军众十万征南越
　　候蚯蚓出　蜈蚣入邑　蚁聚土　候螳蜋生　候蜩鸣
　　周书时训曰立夏后五日蚯蚓出不出则臣夺后令冬至之日蚯蚓结不结则君政不行　京房曰见山□蛆入于邑内杀广雅曰蜈蚣也　又曰蚁无故当道若门户城聚土水且伤人　易通卦验曰螳蜋抟蝉□之虫乗虚而杀物自隐蔽而有所害捕抟之象也奸人性隂邪行令失节所生武官不务诘奸故为奸猾事发月令云小暑至螳螂生周书曰夏至后五日蜩始鸣不鸣则贵臣放逸立秋之日寒蜩不鸣　通卦騐曰遁上九候蝉始鸣蝉不鸣人臣力争国多妖言
　　蝼蛄集朝廷　蚯蚓蝼蛄见军中　蝼蛄大如牛
　　京房易飞候曰蝼蛄集朝廷厥咎黜　又曰蚯蚓蝼蛄见军中尤多师将罢有谋者不久地生诸虫将军急去大凶　抱朴子曰蝼蛄见军尤生多有军罢又宜备叛京氏曰蝼蛄大如牛长一丈见邑且有贱人贵蜂食苖　蜂生国　蜂入军中　蛾飞蔽日
　　五行曰秦昭王委事太后弟穣侯为丞相弟谦荡君皆用事私门权倾公朝三十八年上郡大饥山东尽死民无所食蜂食民苖蜂食民苖者赤祥之灾也能飞之类赤挟毒火之色也不当食苖象不当位也故见灾以蜚之蜂见挟毒物之害也天意若曰君不明臣下若蜂虿而夺民将为国家害也　天镜曰蜂生国舎内空亡象　兵书曰军行蜂羣飞蜂及蜜蜂尤多者必大战道路防之　又曰军中有蜂鸣移主将败士卒亡矣汉书元帝纪曰建昭元年春三月上幸雍祠五畤秋八月有白蛾飞蔽日从东都至轵道【注】如淳曰三辅黄图长安城东北次门号曰宣平城门其外郭曰东都门也冬河间王元有罪废迁房陵
　　蝗生
　　五行传曰介虫者小虫有甲能蜚之类阳气所生于春秋为象虫今谓之蝗皆其类也曰介虫之孽也説文曰蝗螽也旱气动象　至使乞贷则生螣旧説螟螣蟊贼一种虫也如言寇盗奸宄内外言之耳故防为文学曰此四种皆蝗也　礼月令曰孟夏行春令则蝗虫为灾　春秋纬曰愁精所感扰气所生螽冬生天不能灭地不能藏　潜潭巴曰生蝗虫兵大起行千里　五行传曰君行暴虐而赋税贪叨无厌以师动众取邑治城而失众心则虫为害　尔雅曰蝗虫食苖心曰螟食苖叶曰食苖根曰蟊食苖节曰贼　董仲舒对灾异曰佞臣居位贪叨之征邪人在位则蝗虫食叶君用臣才不任职则虫食茎君用佞人在朝则虫食节君用奸贼在位则虫食根礼月令仲春行夏令虫蝗为害説文曰螟虫食谷心从冥声吏冥冥犯法即生螟　吕氏春秋曰乱国之妖有螟集其国其年凶　淮南子曰政恶生孽虫食心　京房曰吏为贪狼多螟螣宫室奢虫食叶汉书五行志曰春秋鲁哀公十二年十二月螟十三
　　年九月螟十二月螟刘向以为春用田赋冬而螟此三螟皆虐取民之効　春秋汉含孳曰鲁室履亩而税贪恣太过则蝝生　汉书五行志曰刘歆以为蝝螕之有翼【音蚍蜉】食谷为灾黒也董仲舒以为蝝螟始生也是时初税亩乱先王制故应是而蝝生诗推度览曰在下不臣虫食叶贷者伐也小臣为政事变其法故立字贷与伐同其变臣欲杀也　京房曰得无节虫食叶説文曰野虫食草根者也吏抵冐取民则生　京房曰臣安禄厥灾虫食根不绌无徳虫食本害忠孝虫食根握镜曰螟虫食根咎在女主社稷　毛诗义礼曰蟊
