<!-- { "loadSidebar": true } -->
　　二百四十日兵大起车骑用　西官曰荧惑起芒角而入娄国且有焚烧仓库之灾　石氏曰荧惑逆行入娄成勾己国有焚烧仓廪库之灾若逆行至奎大兵起臣谋君将军为乱期不出年　荆州占曰荧惑留娄狱多奸　郗萌曰荧惑出入留舎娄中守之色赤而光明胡人为凶　齐伯五星占曰荧惑出入留舎娄其国必有名者死　石氏曰荧惑守娄即库兵动民多死　荧惑守娄为有白衣之防　甘氏曰荧惑守娄有大臣不当其位损常制乱政者又曰有水殃民多疾　巫咸曰荧惑守娄中民病大水金银贵　荧惑守娄旱为多火灾五谷贵　郗萌曰荧惑守娄有兵北夷侵边道不通又曰关梁不通霸者争立又曰大赦天下又曰北主死又曰牛多死牛大贵　荧惑以二月守娄百日多山盗一曰女多乳死　荧惑守娄之南大赦　荆州占曰荧惑守娄岁大饥若收财物　陈卓曰荧惑守娄二十日以上宫中大臣死期八十日　玉历曰荧惑守奎娄有名人死民多疾　百二十占曰荧惑守娄车骑发有死军一曰贵人当狱事　海中占曰荧惑入若守娄天子受贺期三十日逺八月　郗萌曰荧惑入守娄其国坐之一曰守三十日其君忧
　　荧惑犯胃三
　　郗萌曰荧惑犯胃为天下谷无实以食为忧　荧惑犯胃为国有暴兵伐中国者　石氏曰荧惑入胃主死入三旬王后死　甘氏曰荧惑入胃二十日天下有兵乱仓粟出　郗萌曰荧惑入天府法令更　荆州占曰荧惑入胃国有匿谋其事不行　荧惑以三月入胃进退犯凌百日以上天下仓廪不实国有大兵流血千里二十八宿山经曰荧惑黄黑绕环胃昴毕忧多疾死春秋图曰荧惑之胃贱人当有封者　石氏曰荧惑舍于胃天下大饥有转粟之令　黄帝占曰荧惑守胃籴大贵　河图曰荧惑守胃其年旱饥民多疫疾仓粟大出　文曜钩曰荧惑守胃其国贵人戮死贱人当贵一曰大人有入牢狱者　石氏曰荧惑守胃其年旱饥民多疾王者行仁则大吉【甘氏曰王者行仁则荧惑去也】以火尅金以仁教义天下无咎　荧惑守胃天下藏府有火灾　甘氏曰荧惑守胃有水殃　海中占曰荧惑守胃三十日其君忧　郗萌曰荧惑守胃大臣不爱百姓一曰牢狱空荆州占曰荧惑守胃铜贵　西官曰荧惑守胃若其中星众者则粟聚星少粟散　石氏曰荧惑入胃而守之三十日不下赵地大急人民半死大兵起客军败主人胜期不出一年　巫咸曰荧惑入若守胃东出民扰郗萌曰荧惑入若守胃牛疾　荧惑入若守胃若天
　　仓四十日旱　陈卓曰荧惑入犯守胃贵人有死者若贵人子系狱　圣洽符曰荧惑逆行守胃天下有急兵人民饥仓廪用有赋敛之忧若有火灾
　　荧惑犯昴四
　　巫咸曰荧惑犯昴若入之中国有邉警匈奴大出四夷兵起国有忧【案晋书天文志曰晋成帝咸和六年十一月荧惑守胃昴八年七月石勒死石虎自立多所残灭是时虽勒虎僣号而其强常占昴不关太微紫微宫】　文曜钩曰弃法律荧惑入昴　石氏曰荧惑入昴天子有急令　郗萌曰荧惑入昴天下大安无兵有兵亦罢四月五月大赦近期十五日逺期三十日赦又曰不可为害一曰贵人多戮死　巫咸曰荧惑入昴毕中一入一出即有大兵可立而待　郗萌曰荧惑逆行入昴成勾己天下大赦期八十日　洛书曰荧惑入昴二十日不下国有大众甲兵大起将军有出者【巫咸曰期六十日逺六月】岁大旱人饥　海中占曰荧惑入昴留二十日以上牛马多疾　郗萌曰荧惑留昴典吏多为奸者　甘氏曰荧惑舎昴天下多大贼　郗萌曰荧惑舎昴天下多赋敛　巫咸曰荧惑出入留昴赤色而光因犯以行边地多警不出三月军起在其西北八百里　齐伯占曰荧惑出入留舍犯昴多有立屋室且有兵　黄帝占曰荧惑以春三月守昴夏旱夏守秋旱秋守冬旱冬守春旱荧惑守天狱赦　河圗曰君苛政扰民苦其诛愁气布则荧惑守昴六月大怪　孝经章句曰荧惑守昴天下多狱其政烦雨泽不时岁为中　巫咸曰火犯守昴四夷兵起　甘氏曰荧惑守昴无罪者诛【案石虎列传曰十一年冬荧惑守昴五十余日不移太史令赵揽奏昴赵分也荧惑舎留分其王恶之冝以朝廷宠贵大臣姓王者当之虎于是假以他罪诛中书监王浚欲以消咎于是议者进以宋景三吐仁君之言荧惑退舍夫修短分定命不可延而杀人求福不亦悖乎】　巫咸曰荧惑守昴天下多火灾万物不成人民疾多死　海中占曰荧惑守昴边境不宁　荧惑守昴忧在大人郗萌曰荧惑守昴大人为乱天下谋主大将出反国政不安一曰多狱事大将有囚者又曰地裂山崩又曰守一二日相死火以夏三月守昴至秋籴贵　荧惑守昴男子有急一曰女子有急　荧惑守昴当有津河发事荧惑以二月守昴百日其国有流民　荆州占曰荧
　　惑守昴东齐越负兵守其南荆宋负兵守其西秦郑负兵守其北燕赵负兵　荧惑守昴星色大而黄马牛贵西官曰荧惑守昴兎多死春三月旱牛马皆死
　　荧惑守昴大将有外出者若忧旱野有流血大将死士卒病　百二十占曰荧惑守昴且有急令诸侯谋道不通阳为中国阴为四夷若阴国有忧　石氏曰荧惑若以三月守昴皆百二十日其国有白衣之聚　巫咸曰荧惑守昴以去后反守之有臣为天子破匈奴者期三年　荆州占曰荧惑若守昴北主突厥王死【宋书天文志曰晋成帝咸和八年七月火入昴是月石勒死】　春秋圗曰荧惑经昴毕之间而守之三十日不出即马踊其足群凶相续妇儿哀哭无所止属民食不足人相食　西官曰荧惑犯守昴中民疾病一曰赦狱讼疑出囚　郗萌曰荧惑中犯乗守昴兵北征匈奴又曰为天下有祸一曰逆臣为乱
　　荧惑犯毕五
　　黄帝占曰荧惑犯毕右角大战犯毕左角小战　荧惑犯毕出其北为阴国有忧出其南阳国有忧　海中占曰荧惑犯毕国有畋猎之事　黄帝占曰荧惑入毕中国君有卫守　文曜钩曰荧惑入毕而出之有赦令一曰有德令爵禄之事期一百八十日　巫咸曰荧惑入毕将相忧一曰国相乱　荧惑入毕中各伺其出日而数之二日期二十日为兵发伺如入处之率一日期十日军罢　郗萌曰荧惑入毕中有女主防　荧惑入毕中有大赦令期十五日若三十日将若相忧若其国有白衣之聚期不出一年　荧惑入毕为忧兵其国易主玉歴曰荧惑入毕将相有咎　郗萌曰荧惑出毕中
　　央主也出旁臣也其行徐忧其行疾无故　石氏曰荧惑出毕阳则旱出阴则水为政令不行　五行传曰荧惑行毕至昴为死防【案汉文帝七年荧惑东行行毕阳还毕东北西而逆行至昴南而东行后四年赵王与七国谋反北连匈奴诛死之应】　河圗曰荧惑在毕毕天空也不可为人客为人客者殃罚　春秋纬曰荧惑之毕有德令　郗萌曰荧惑与毕合幷光主必亡　荧惑留毕昴间天下道路塞关梁不通　荧惑入毕中留二十日以上兵起期四十日若三月　西官曰荧惑留毕臣猎不当　甘氏曰荧惑舎毕其国多枉刑　郗萌曰荧惑舍毕口六十日贵人诛死一曰贵臣有夷族者一曰贵臣有饿死者　荧惑舍毕之口其国灭无后荧惑舍毕辅太子奉蕃国　荧惑入舎毕边有兵　荧惑出入舎留毕左右明年小旱又曰明年天下有失地之君　齐伯曰荧惑出留舎毕中军起三年若居其左右兵起其野禾豆不入岁小旱必有失土之君　春秋纬曰荧惑守毕口即马驰人走天下有急兵国有败伤人民流亡　文曜钩曰畋猎不时荧惑逆守毕　甄曜度曰荧惑守毕将相有忧白衣之防【郗萌曰期在岁中案宋书天文志曰荧惑守毕占曰万民饥后大官多防公主薨亡天子举哀相继岁大旱民饥】　石氏曰荧惑守毕天子虐国多枉刑　甘氏曰荧惑守毕边兵大惊侵凌中国仓谷出又曰敌兵起　郗萌曰荧惑守毕不出二十日若三十日大赦一曰成勾己赦一曰环绕之赦　荧惑守毕有亡国又曰天下多盗一曰大帅将兵期二十日邑驱掠　荧惑守毕太岁子午卯酉有兵荧惑守毕三十日其君忧若以四月守毕踵大人忧之石氏曰荧惑守毕有大兵大师为乱　郗萌曰荧惑
　　以四月守毕百日匈奴有降王三十日男子有赍爵命若有赦令　荧惑入毕己去复还守之诸侯女子贵臣有诛者期不出三年　荆州占曰荧惑守毕有走君荧惑守毕踵人民骇走去家千里儿妇啼哭无所触抵留一月大兵连薄留二月二年战留三月三年战三月以上易政　荧惑入毕去复还守之有吏臣为天子破匈奴者期三年　荧惑逆守毕兵大起马顿蹄牛运其角妇儿碌碌无所止属万民去其处饥于菽粟人相食若其国正不安其留二十日以上贵人当有掠者期七十日越地凶　河圗曰荧惑入毕留守之六十日不下有女主之防大臣诸侯相谋边兵起若有战期一年陈卓曰荧惑犯附耳为兵起若将相有防忧不即免退
　　荧惑犯觜觹六
　　石氏曰荧惑犯觜觹其国兵起天下动移　甘氏曰荧惑入觜中天下有善政　郗萌曰荧惑入觜觹中伺其出日而数之期二十日兵发伺始入处之率一日期十日军罢　甘氏曰荧惑出觜觹间天下乱西方大得东方大失【西官曰东方吉西方凶】　春秋圗曰荧惑之觜觹大臣且有忧　石氏曰荧惑以觜觹合赵相死　郗萌曰荧惑以觜觹合无光主必亡　荆州占曰荧惑留觜觹诛罢不行　荧惑出入留舍觜觹君臣将兵　黄帝占曰荧惑守觜觹将军反天子之军破牛马有急行　黄帝占曰荧惑守觜觹参国有防期六十日若籴贵　文曜钩曰逐功臣荧惑守觜参　石氏曰荧惑守觜觹西方客动侵地欲为君王崇礼以制义则国安一曰西羗兵起荧惑守觜觹君臣和同　甘氏曰荧惑守觜觹万物
　　不生天下愁悲　巫咸曰荧惑守觜觹旱多火灾五谷不成天子不可动兵　巫咸曰荧惑守觜觹有石堕其野者一曰有怪石以入日占何国　荧惑守觜觹谷贵入之石二百不入石一百　海中占曰荧惑守觜觹其国有忧　郗萌曰荧惑守觜觹参弃法律又曰小民多伤荧惑犯守觜觹不出三十日有兵　荧惑守觜觹国
　　易政天下多不孝子父子相鬬鐡器贵一曰禾贵　西官曰荧惑守虎首一日为十日以上天下兵起斧钺用　齐伯曰荧惑守觜觹害国之君将兵入于秦之域矣六畜大疫山谷尽空　春秋圗曰荧惑守觜觹有兵起将为乱若有急令天下斧钺大用不出百八十日黄帝占曰荧惑犯觜觹野多反者斧钺用　郗萌曰荧惑犯觜觹而守之六十日其国有防大臣有诛被逐者万物不生天下饥谷大贵
　　荧惑犯参七
