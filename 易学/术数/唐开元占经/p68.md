<!-- { "loadSidebar": true } -->
　　其国燕赵于日壬癸其位卿相又曰人君之象天子执政主刑刑失者罚出辰星之易是也　合诚圗曰星主正常　巫咸曰辰星主调和隂阳节四时効其万物辰星脩顺之则喜逆之则怒　班固天文志曰辰星杀伐之气鬬之象也　五行志曰辰星为蛮夷　荆州占曰辰星主内谋天下有急一时忧出　辰星主刑罚王者杀无辜好暴逆简宗庙重徭役逆天时则辰星伏而不效主恩寛赦有罪轻徭役赋敛赈贫穷调隂阳和四时则星效于四仲天下和平灾害不生　荆州占曰辰星主刑狱法官及廷尉人君宰相之治重刑罚惰法令杀无罪戮不辜弃正法货赂上流则辰星不效度不时节法官忧　荆州占曰有军于野辰星为偏将之象无军于野辰星为刑事之象　辰星主徳燕赵代以北宰相之象　石氏赞曰辰星效四时和隂阳
　　辰星行度二
　　洪范五行传曰辰星以上元甲子歳十一月甲子朔旦冬至夜半甲子时与日月五星俱起牵牛前五度右行迅疾常与日月相随见于四仲以正四时歳一周天【案歴法辰星夕见西方三十日而伏二十二日而晨见东方而伏伏入三十三日一千五百四十分日之一千一百六十八奇六十六复夕见西方如初一终凡一百一十五日一千一百七十八奇六十六星行度数亦如之是七十七年而二百四十九终也星平行日一度一年周天旧説皆云辰星效四仲以为谬矣】　丞相之象一歳一周出以四仲天下和平不出四仲灾变生人民大饥谷不荣隂阳错乱国家倾冬温夏寒害伤人洛书曰春分二日辰星在奎晨见东方十八日而晨
　　入东方夏至二日辰星在井晨见东方十八日而晨入东方秋分二日辰星在氐昏出西方十九日而昏入西方冬至二日辰星在女昏出西方十九日而昏入西方春秋纬曰辰星出四仲为初纪春分夕出夏至夕出
　　秋分夕出冬至晨出其出常自辰戌入丑未　淮南子曰辰星正四时常以二月春分效奎娄【效见也】　以五月夏至效东井舆鬼以八月秋分效角亢以十一月冬至效斗牛出以辰戌入以丑未出二旬而复入晨之东方夕候之西方　石氏曰辰星仲春春分暮出奎胃东五舍为齐仲夏夏至暮出东井舆鬼栁东七舍为楚仲秋秋分暮出角亢氐房东四舍为汉中仲冬冬至晨出东方与尾箕斗牛俱出西方为中国　甘氏曰辰星是正四时春分效娄夏至效舆鬼秋分效亢冬至效牵牛其出东方也行星四舍为日四十八日其数二十日而反入于东方其出西方也行星四舍四十八日其数二十日而反入于西方　皇甫谧年厯曰辰星春分立夘之月夕效于奎娄【宋均曰常以二月春分见娄】夏至立午之月夕效于东井秋分立酉之月夕效于角亢【宋均曰见角亢】冬至立子之月晨效于斗牛出以辰戌入以丑未【宋均曰二旬入晨之东夕之西】　其星将出必先隂风辰之情也　巫咸曰辰星出四仲以正四时出孟天下大乱更王【班固天文志曰汉髙之时辰星出四孟后二年汉灭楚也】　出四季彗星出有败国一曰诸侯不反命　尚书纬曰文政失于冬辰星不效其节　孝经援神契曰辰星出仲徳和柔　巫咸曰辰星出常不见山海且有聚卒辰星受制则闭门閤无通客断罚杀当罪节关梁禁流徙　郗萌曰太白不出辰星独出西方兵起不战辰星入兵罢　荆州占曰太白不出辰星独出东方天下有兵罢无兵有德令
　　辰星相王休囚死三
　　荆州占曰辰星之相也从立秋以至秋之尽其色即当精明无芒角不摇光　辰星之王也从立冬以至冬之尽其色则当比奎大星而青白有精光冬至之时有芒角　辰星之休也从立春以至春之尽其色则当无精光微小而苍黄　辰星之囚也从立夏以至夏之尽其色即当赤黑而不明　辰星之死也从仲夏以至夏之尽及四季其色则当赤细小微不明又辰星之死也从仲夏以至夏之尽及四季不行有囚色秋不下霜有死色禾稼不成雷电不藏其留守也其国破亡其进舍也与五星舍其下有殃其退舍也五星及之不可举事用兵　甘氏曰当其王也而有相色大臣专政令不行有休色冬不氷有囚色冬无霜雪有死色冬有雾日不明雷电行其留守也其国不祥其进舍也与五星合天下有谋其退舍也五星及之不可举事用兵　当其休也而有王色是谓不祥人主臣下纵横有相色将相君臣不和有囚色夏不雨天旱有死色六月大疫伤贵人有土功其留守也其国多小儿丧其进舍也五星合其下有水灾其退舍也五星及之不可举事用兵　当其囚也而有王色则夏雨雪霜蛰虫生雷电行有相色秋有暴兵有休色流水汤汤有死色有暴狱大臣受殃其进舍也与五星合有德令其退舍也五星及之其下之国不可举事用兵　当其死也而有王色贵人疾疫有相色臣下疾疫有休色庻人疫有囚色大旱其进舍也与五星合其年不登政令重使者相望其退舍也五星及之其下之国有兵不成
　　五星光色芒角四
　　甘氏曰辰星以冬壬癸此王气色当如其常色变则失所也　荆州占曰辰星色比织女大星为正色青比左角赤比参右肩黑比亢此辰星之常色也　礼斗威仪曰居水而王辰星光　春秋纬曰辰星之効也其色春青黄夏赤白若赤黄秋青白国有徳令冬黄而不明皆无伤也则变厥也其时不昌辰星当効而出色白为旱黄为福又为五谷熟赤为兵黑为水青为疫　石氏曰其国失刑失冬政则辰星易色　辰星在东方其色赤中国胜其出西方而赤倍海国胜天下无兵于外而赤则兵起　辰星其色黄而小出而易处天下之灾变而不义美矣　辰星之制也仲夏五月而出则当赤黑色今反青黑其时多水晚出为箒星必有空国　巫咸曰辰星四时皆变其色不出其年君以女忧亡一曰以女乐亡　荆州占曰辰星正旗而出破军杀将视旗所指顺而击之大胜　石氏曰辰星芒角为毁则君蔽期九年奸兴三九二十七年乱不禁
　　辰星盈缩失行五
　　春秋纬曰辰星其时宜効而不効为失律天下有兵不出兵在外不战　辰星三时不出兵甲大起四时不出天下更政　元命包曰刑失则简宗庙废祭祀故辰星不以时出当寒反温四时错政　春秋纬曰辰星失其时而出当寒反温当温反寒政反清浊同伦也　考灵曜曰政失于冬辰星不効其乡　孝经钩命曰失信则辰星缩天下大水歳不丰熟　石氏曰辰星当出而不出谓之击卒伏而待兵大起豪杰发　甘氏曰辰星政缓则不出急则不入非时则占　邦将大饥辰星出不以时　巫咸曰辰星一时不出其时不和兵起二时不出二时不和一曰名水大出三时不出三时不和兵甲大起四时不出天下大饥有决水流杀人民一曰有孛星出于东方　辰星春不见期百八十日大风发屋折木秋不实不见娄长稼伤乃见彗星　辰星夏不见期百六十日旱冬则不藏不见舆鬼中稼伤乃见月食辰星秋不见期百八十日有兵不见亢穉稼伤　辰星冬不见期百八十日隂雨六十日有流民夏则不长不见牵牛民大流辰星上出四孟天下乱一曰天下更王洪范五行传曰辰星出孟易王之表也汉髙三年辰
　　星出四孟后二年汉灭楚也　辰星一时而再见兵起其行右兵右行行左兵左行有兵兵罢一曰辰星一时再出色赤而角不出其年中而兵起　辰星乱行流水汤汤兵革抢抢使之不杀治沟渠通水道如此则止辰星出天南大潦出北大旱　海中占曰辰星出四孟为月食出四季彗星　主好破壊名山壅塞大川通谷名水则辰星不出歳大旱草木不长禽兽牛马不蕃五谷不滋民多病体痈疽　辰星逆行一舍以其时水出京房对灾异曰人君内无仁义外多华饰则辰星失
　　度不救必有逆主之谋其救也明刑慎罚审法心中无纵功治城郭可以聘士来贤广恩行恵则灾消矣　荆州占曰辰星出不待其时当水反旱当旱反水　辰星不以时効者用刑罚不中　辰星一时不効其时不和二时不効风雨不适三时不効水旱不调四时不効王者忧纲纪天下饥荒人民流亡去其乡　辰星不効四仲则春多苦雨夏多凄风当温反寒当寒反温隂阳不和五谷不成　辰星出四季有破军　巫咸曰辰星出四季败国　荆州占曰辰星春不见期百日必有暴风疾雨而伤苗稼夏不见为旱饥期九十日有流民秋不见期六十日大水冬不见五谷不藏人民流亡四时俱不见河海决波　仲女为妖彗见于二十八宿各以其舍命其国　辰星缩天子失卒臣害作　辰星乱行甲兵锵锵上见四孟改政易王见于四仲隂阳和五谷成下见四季寇贼相望政失纲　辰星变色而逆其国殃留守环绕不去其国大凶无道　水星一南一北害于禾稷侯王有忧　辰星行诸列宿失道乗阳为水乗隂为旱　石氏曰辰星出孟月天子尊师习兵有杀谋郗萌曰辰星出西丁未间天下大旱赤地千里
　　辰星昼见经天六
　　石氏曰辰星昼见其国不亡则大乱　荆州占曰辰星经天凶
　　辰星变异生足大七
　　龙鱼河圗曰天辰之气主司灾其精下为先农之神巫咸曰辰星下为女子止于都津　石氏曰辰星之为云如曲流水灾期四月　春秋纬曰辰星生足故主走新主入　石氏曰辰星始出东方而大天下有兵　巫咸曰辰星失其常贼人且昌社稷倾亡事行脩鼓革男女更治事不治　荆州占曰辰星出东方白而大有兵于外解色黄国有福五谷熟色赤旱为兵色黑为水青为忧白丧　巫咸曰辰星小而失常主近无益之臣妾内乱兵起　天官书曰辰星黄而小出而易处天下之文变而不善矣　巫咸曰辰星小而动兵小起大动兵大起　文曜钩曰辰星小而色黄地大动　荆州占曰辰星始出东方小而不明天子有无益事　辰星小而色黄当雨反旱当旱反雨
　　辰星流与列宿合鬬八
　　巫咸曰辰星流君臣倍有反事一曰流若明明信有事石氏曰辰星流出天下有大水太子御史诸官多死荆州占曰辰星与宿合东方臣伐主　巫咸曰辰星
　　与宿合若鬬西方期六月强国宫中有事　班固天文志曰辰星与他星遇而鬬【晋灼曰妖星彗孛之属也】　一曰五星天下大乱出于房心间地动
　　辰星禳气晕彗九
　　黄帝占曰辰星生气而为黑穰明日大雾暮时大雨不出六十日所在宿独大水　孝经内记曰辰星生气而为黑穰者不出六十日牛马羊皆贵三倍　荆州占曰辰星出穰气一丈大水　孝经右秘曰辰星冠珥帝不明三月之中正阳灭弱下力强隂制政反蔽阳佞人出世有兵　辰星冠珥王失土　巫咸曰辰星白晕边有兵其失色兵其国凶　辰星白晕边有水兵患三年乃止　郗萌曰辰星出彗东北不出三月兵聚其下【司马彪天文志曰光武建武三十年闰月甲午水在东井二十度生白气东南指熖长五尺为彗东北行至紫宫西藩上白气为丧有熖作彗彗所以除秽紫宫天子之宫彗加其蕃除宫之象后三年光武崩】

　　唐开元占经卷五十三
　　钦定四库全书
　　唐开元占经卷五十四
　　唐　瞿昙悉达　撰
　　辰星占二
　　辰星犯东方七宿
　　辰星犯角一
　　黄帝占曰辰星出中道天下太平出阳道旱出隂道多雨多隂谋乗左角为旱乗右角为水兵小战　乗右角将相若后家族有坐法死者　近角合鬬女子为天下害大臣杀主　留两角间关梁不通军有衅国庭边境不通　守角王者刑罚急国有帝者天下大乱又为水灾一曰多水灾一曰五谷不成又曰大水滂滂民往来舟船相望　守左右角黑为水赤为旱青为忧白为丧守角中央为大臣忧
　　辰星犯亢二
