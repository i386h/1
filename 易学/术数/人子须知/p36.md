<!-- { "loadSidebar": true } -->
《撼龙经》云：“眞龙藏幸穴难寻，惟有朝山识幸心。朝若高时高处下，朝若低时低处针。”《指南》云：“古人一语值千金，高欲齐眉低应心。”《圆机歌》云：“秀应在左穴居左，秀应在右用右奇。”是皆朝山定穴之法也。故朝山高，穴宜高；朝山低，穴宜低。朝山近，恐凌压，穴必上聚，宜寻天穴；朝山远，则气易散，穴必融结于低处，或就堂气，或就下砂，宜寻地穴。秀应之沙在左，则穴宜向左；秀应之山在右，则穴宜向右。此其梗概也。然又有远近不同。其外洋远朝之山虽秀丽，只要面前有，不必拘于登对。登对合法，固是全美。或徒贪外洋远秀，而失坐下穴场气脉，则尤不可。故朝山证穴之法，必以近案有情为主，其外洋远应之峰，虽不甚登对，亦不为碍。大抵天造地设，必是近案有情。所谓有情者，求之水城必美，求之向家必利，求之后乐必对，求之四围必无缺陷。若徒贪外洋，则近身必有不合不利之处。蔡氏云：“秀峰当面，固是嘉美。必不得已，当以近案为据，不可取外洋而弃近案也。”卜氏云：“外洋千重，不若就身一案。”又云：“欲求眞的，远朝不如近朝。”又云：“多是贪远尖而嫌近小，谁知就近是而贪远非。”《龙髄经》云：“譬如尊贵之人，必据案区取事宜。设或有贵人朝谒，曹属禀承，必不敢当面相敌。”谓尊不敢对，此亦一说耳。然不必泥，必是远近相符为善。偶有不符者，又当活法裁处。大抵明堂案对，亦门户外事，当内以穴中塟法、乘气为主，外立门向，以纳堂案之秀。所谓“内藏黄金斗，外掩时师口。四势任君谈，五行当自守。”如浮梁李八公寿域，是其证也。
附元余宗益氏述李八公事寔
浮梁界田李八公德鸿，与乐平洪士良、舒南二长老同受业于吾邑国师吴公仲祥。八公择地塟亲，及营寿域，皆所自卜。予于癸未岁至其里，宿其裔平甫家，厯观其寿藏，在东鄊地名，眞武仗剑形，剑坝穴。亥山一脉直垂而下。扦二穴，相隔五尺，同向丙。一穴偏左，而案与明堂皆不正；一穴居中，而朝案明堂皆端正。水居庚兑。田心二墩，一方一圆，为金箱玉印。询其所由，系觅里中人地。里人阻之。公曰：“山有两穴，吾出赀营造，任尔拣一穴，吾取一穴为寿域。”里人择明堂案山端正者。是不明受脉乘气为急务，而徒以堂局案对所眩耳。咫尺之间，侯虏有间。李氏享数百年富贵，里人冺没无闻。穴法乘气之妙，神乎！神乎！至人夺神功，改天命，其机在此矣。至正壬辰，银邑余宗益谨述。
右地在浮梁东乡，其龙来远不详述。入局开帐过峡，顿跌数节，起高金。复断，再起金水星，落平坡结穴。穴前吐出长舌，剪木锹皮取倚穴，呼作眞武仗剑形，剑欛穴。明堂、前案、下关俱有情，水口金箱玉印交固。亥龙入首，扦丙向。塟后李氏出四神童、三学士、侯二、侍郎五、开国食邑者一，科第数十人，封荫应例登仕版者百余人。自宋迄今，世宦未艾。又廖金精为乐邑刘坊刘氏卜军山王字龙格，将军大坐形，刘氏贪朝山，失塟法，变吉为凶。图具下。
右地在乐平县，土名军山。其龙来脉甚远，入局自平田旷野中崛起，高山绵亘，雄冠一方。横展大帐数十里，正脉穿心，自帐中抽出。复顿跌踊跃数节，变为平冈。摆折又数里，成王字龙格。入首顿起高金结穴，穴星尊重。中垂一乳，旁开两肩， 为将军大座形。龙虎有情，明堂融聚。前案端粛如幞头，外洋罗列，旗鼓、剑印咸备。庚脉入首，作卯向，本武贵吉地。初是廖金精所卜。既定穴，刘氏遂自塟之，不合深浅、饶减、乘气出煞、消纳控制之宜。金精叹曰：“合法出王侯，不合法出贼头。”因题于吴园曰：“军山帐中王字脉，武公大座势尊雄。我做定产王侯扶圣主，他做草冦强梁不善终。”后果出汉四兄弟八人，雄霸一方，事伪汉陈友谅，授伪万户侯职，而不克令终矣。今刘氏之盛者，非此派也。
按：是地也，龙眞穴眞，而塟乖于法，变吉为凶，侯虏有间如此，可不慎哉！《葬经》云：“穴吉葬凶，与弃尸同。”杨公谓“地吉葬凶祸先发，名曰弃尸福不来。”卜氏谓：“地虽吉而葬多凶，终无一发。”诸公之言，信不我欺矣！
乡传金精为刘氏卜将军大座形，幞头案。庚脉扦卯向，幞头山不正。刘氏爱其端正，遂扦辰向兼乙，不用金精言，并其浅深、分控、葬法胥失。金精叹曰：“我做出将军，他做出贼头。”后果如其言。
又有特拜之朝，开面秀媚，眞作证应看。如乐平戴家秦广一公地，其格也。
右地在乐平十六都，土名汪坑口。其龙来脉甚远。入局为平岗。忽磊落数节，龙势大旺。转身逆盘结穴。后托低远。只是当面两水夹送一山，顿起圆整，开面秀媚，拜伏尊重，有情可爱，证得穴眞。穴下平坦，明堂融聚，水口交固，亦自相应。初，魏克政乐邑名师为广一公卜以塟子。既葬，课云：“三朝小凶，一七大凶。凶过而发福攸远，富至万石。”果三朝而虎伤一马，一七而公病。公遂命起其子而另葬，以此地为己茔。未几，公卒，遂葬之。葬后人丁大旺，巨富冠乡，积谷数万石。旧有偈云：“獭赶鲤鱼走，走到汪坑口。有人葬得着，量金须用斗。”
论明堂证穴
杨公云“立穴欲得明堂正”。又云“眞气聚处看明堂”。又云“凡看疑穴观堂局，堂局眞处抱身曲。”《琢玉集》云：“斜侧偏正脉眞的，更向明堂觅。明堂不背水城弓，扦着产英雄。”《明堂经》云：“斜巧正拙，难可优劣。有情于我，是为眞穴。”是皆明堂证穴之说也。盖寻龙之法，先求气脉。点穴之法，先定明堂。故曰“穴证明堂堂证案”。若明堂不正不聚，而倾泻倒侧，则是眞气不融，纵有美穴，亦须弃置。吴公《口诀》云：“明堂倾倒，休夸穴好。”故眞穴必有眞堂。然亦有三说：曰小明堂，曰中明堂，曰大明堂。小、大明堂，又谓之内、外明堂。小明堂在圆晕下，最为立穴紧要。见此小明堂平正，可容人侧卧，则穴居此，不可左右上下。如悞扦，则为失穴。中明堂是龙虎里，立穴要使相交会，否则失消纳。大明堂在案山内，立穴要向融聚处为眞，否则非惟失穴，恐结作皆伪。故明堂定穴之法，不可忽也。
论水势证穴
《葬经》云“得水为上”。杨公云“未看山，先看水。”又云“凡有眞龙与眞穴，必有潮源水合聚。”又云“山随水曲抱弯弯，有穴分明在此间。”廖氏云“眞龙落处众水聚。”又云“穴若正时水便聚，不正迢迢去。”又云“穴居隐怪却难扦，细把水来辨。”皆谓眞穴必然诸水会聚，或遶抱，或潮入。有此水势，穴必在焉。故曰“不知水，不足以言穴。知水之所趍，则知穴之所止。”是以登山点穴，须看水势。如水势聚于左堂，或水城弓抱左边，则知穴居左。若水势聚归右堂，或水城弓抱右边，则知穴居右。若正中水潮，或正中溶注，或正中水城圆抱有情，则知穴居中。若潮源远，则明堂寛，穴宜高；或元辰长，局势顺，则穴宜低。此皆水势定穴之大法也。
图

例	

论乐山证穴
夫乐山者，穴后应乐之山也。不拘本身山、客山、护从翼蔽之山，或起峯峦，或不起峯峦，或尖或圆，或方或长，或高或大，或暗或显，惟要有此。穴上见者为上，明堂中见者次之。凡横龙结穴者，必要枕乐。如没骨、凹脑、侧脑诸穴尤紧，无乐则穴不眞。故枕乐证穴之法，乐山在左则穴居左，乐山在右则穴居右，乐山居中则穴居中。左右俱枕乐山，则必结双穴，或结一穴居中。乐山近则依近，短则取长，少则枕多。以乐而推，一定不易。乐在此，断穴在此住，过则风摇。若撞背特来为乐者，力尤大，横来贴穴成星体者亦美。其或如屏如帐，如华盖、三台、玉枕、帘幕、覆钟、顿鼓等形者，又乐山之至贵者也。虽其乐穴，又不可太高雄耸峙，有凌轹欺压之势，嵯峨可畏之状。如有此，则不可以其为乐而依之，当回避立穴。如左山压穴，则穴居右；右山压穴，则穴居左；前山压穴，穴归后；后山压穴，穴居前。四围山皆均平，穴居中心，切不可取雄强可畏者为乐，犯此必凶败。然既谓之乐山，则自不欺压，欺压决非眞穴。《俯察》诗云：“左高龙气须归右，右耸穴居左畔藏。莫把乐山同概论，压山凶祸寔难当。”
乐穴图	

说
明	此乐在左穴居左	同左图	此乐在右穴居右	同左图	此乐在中穴居中
乐穴图	

说明	同右上	此乐在两边穴居中	乐在四应穴居中	此以长者为乐	此以多者为乐
鬼星证穴
鬼星证穴者，惟横落偏斜之穴，穴后必要有鬼星。其直来撞背结穴者，则不必论鬼。吴香山云：“穴有偏斜处，却有借鬼为证者。”廖氏云：“横龙出穴必要鬼。”盖横落偏斜之穴，后宫无鬼则空缺而气不融聚。故以鬼证穴之法，鬼在此止，穴在此住，鬼在彼生，穴在彼处。鬼不抱身而散漫者，则不结穴。大要使穴场截得鬼住，以收回鬼气。若立穴稍偏，则鬼夺气去，穴不能收，则为失穴，祸败随至。是故鬼高则穴高，鬼低则穴低。鬼出于左穴居左，鬼出于右穴居右。所谓对鬼坐穴者，即鬼星证穴之法也。然鬼亦不可太长，太长则夺我本身眞气。又有横龙天财穴，气蹙于前，宜后宫仰瓦者，则取其两边生来之孝顺鬼矣。

此鬼星撑于穴后正中，故穴安中。	此以鬼撑在左，穴居左。	此以鬼撑在右，穴居右也。	此两旁拱抱，名曰孝顺鬼，吉。	此一边逆抱托穴，吉。若顺托，贴身弯抱有情，亦吉。	此对穴护托鬼，吉。
论龙虎证穴
董德彰《秘诀》云：“观龙虎住处，定穴之虚寔；观龙虎先后，定穴之左右。龙有力则倚左，虎有力则倚右。龙虎低则避风，就明堂扦地穴；龙虎高则避压，舍明堂寻天穴。”范越凤云：“龙强从龙，虎强从虎。”皆龙虎定穴之大法也。诚以龙虎为卫区亲切，穴场取以为证，亦至当不易之理。是故龙山逆水则穴依龙，虎山逆水则穴依虎。左单提则穴挨左，右单提则穴挨右。龙虎山高则穴亦高，龙虎山低则穴亦低。龙山有情穴在左，虎有情穴在右。龙虎山皆有情，不高不低，则穴居中。此皆龙虎证穴之要诀也。复有龙山欺穴，宜避其龙而依虎，虎山压塜，须避其虎而依龙。龙山先到则收龙，虎山先到则收虎，皆莫不以龙虎二山而取则焉。其有无龙虎者，则卜氏有云“无龙要水绕”。左宫无虎要水遶右畔，此不易之论也。穴依其有，不依其无。
论缠护证穴
