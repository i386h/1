<!-- { "loadSidebar": true } -->
按：《建宁郡志》及《武夷志》云：“杨万大，崇安人，结茅武夷山。下有津渡，一夕，有道士服貌甚伟，不得济渡，扣门投宿。自后数往来，万大礼之益勤。一日，谓曰：‘吾非世人，今当归洞天，特来告别。观汝所为甚善，天必有以报之。汝老矣，其在后人乎？’命舟欲与俱去。万大曰：‘吾二亲久未窀穸，岂可去？’道士曰：‘待汝襄大事后去，未晩也。’因同至欧宁丰乐，指示山下曰：‘汝于某年月日，奉柩葬于此，候有白狸眠处，即葬穴也，狸起时即葬时也。’万大如言，谋而葬之，果有白狸。葬后一日，昼寝，梦前道士来曰：‘汝今家事毕，盍去？’既觉，沐浴更衣，端坐而逝，时年九十七矣。厥后果生太师文敏公，为时宗臣，迄今子孙贵显。”
汪东麓公佃佥宪闽时，修《武夷山志》，题《万大传》末云：“据其墓上石刻‘宋大中祥符元年葬’，去文敏生，三百余年，地脉不应若是之远始验，堪舆家无此论。”按：东麓公此论，盖未审也。地理有远至数百年方应者，有近止数年即应者，皆不可谓无此理。如廖公下安仁吴氏地，课云“七八世内钱粮满区，九世十世朱紫盈门。”果四百余年，出若峰公，登进士，官廉宪，人才叠出。又舒马山课吾邑祝氏地云：“七代八代科甲联登。”果其代内连出都谏。又广信娄氏祖地在茶山寺者，课云：“七代八代富贵声名，出一妃嫔，祸及家庭。”后果其代出娄妃，配寍王遭祸。又廖公下吾邑张氏仙人翘足形，也课云：“五百年后双产贵苗。”果五百年，张氏二房同出科甲。此可见数百年后应验不诬也。其发之速者或周年，或半纪，或一纪，不可尽举。尝观东麓公祖地在呌岩寺者，葬不数年，而公之父子兄弟联登高第，跻显宦，一时骤发，福应甚速，宜乎公以三百年为远也。
左地穴前白虎一砂横拦，尽障外洋，一无所见，亦无明堂，亦无朝山，只是藏风，穴极暖，故发福速也。左地在乐平十六都江家桥，其龙穴结作详见廖金精地课具下。课曰：“奉命为寻阴地一穴，在乐邑明溪之南，江家桥畔。其龙自茅山作祖起峰，拥下百里，复下平田，崛起山峰作穴。或磊磊落落，或隐隐隆隆，千峰丛集，万象昭著。欲到未到之间，如惊蛇出草，如走鹿出林。行而欲止，遗而欲收。集顿骇走，自辰巽山垄盘桓，一起一伏，入震入申，栖闪万状，落下平洋，遗踪失迹。自戌入未，复起山峰数节，作正艮入首，为将军大坐之势。扦乙山辛向，辛上展帐遮拦，若堆甲之状。放元辰辛水，九步归干，归癸，归庚，归坤，入甲，又归庚，合大溪巽水，又归庚兑长流。顿旗山在未，展旗山在庚，屯军山在午，豹尾山在干。前朝后护，左回右抱，天乙大乙，直符眞武，三阳六建，四神八将，计一十六龙朝拜，主二百年大旺，登科及第，文经武纬，世代义门，朱紫不绝。谨凭先贤秘文详推，希留后验。熙寍三年庚戌正月吉日，金精山人廖瑀谨记。”复系以赞曰：万斛千仓山势雄，前朝后护从眞龙。下后庄田招百顷，何劳谷将起高峰？正龙华盖起重重，杀曜文星两势雄。武略文经从此出，紫袍牙笏掌边戌。大塘冈上乱纷纷，狗赶羊来失却踪。小陂头水流来急，儿孙兴旺定光宗。军山面前来朝拜，虔州钟鼓响冬冬。他日贤郎来任彼，方知妙术有神功。
是时许实文方数岁，廖曰：“此子他日必为吾虔州太守。”实文父谢曰：“诚如是，岂敢忘所自！”后实文果为虔州太守，有祭廖文附録于此。古虔州即今赣州也。
祭文维大宋建炎三年，岁次己酉十月丙子朔越二十日乙未，朝请大夫直徽猷阁知桂州兼管内劝农公事充广南西路兵马都钤辖兼本路安抚使主管经略司公事赐紫金鱼袋许中，谨托武功郎谢永锡，以清酌庶馐之奠，致祭于故金精山人伯禹廖公之墓而言曰：惟翁深穷青囊之说，淹该阴阳地理之书。曩我外氏，为倅虔州，丧亲罢官，因召与俱。故番易之山川坟墓，过目则索隐而尽得；世俗之吉凶祸福，发占指期而不诬。时我大人，衔哀倚庐，匍匐有请。肯顾蓬居，卜大父之宅兆，期来裔之丰腴。谓言无爽，举酒酹予。殆将五纪，应验咸如。先训在耳，其能舍诸？剖符来虔，及其里闾，相望邱陇，金精故庐。易守八桂，召命登途。今欲瞻拜，简书有拘。外孙谢侯，世资范模，官位通显，幅金纡紫。翁死布衣亦命矣夫！托陈薄奠，旨酒嘉蔬，侑以鄙文，往吊荒隅。尚享！  
又丰城李天官祖地，亦是顺局，葬后即出贵，并具下。
右地在丰城东乡，土名文江桥。其龙起自尧山，廉贞作祖，顿伏行二十余里。将入局，撒落平阳，渡水而来，逶迤活动，势若生蛇。卯脉，扦乙山辛向，左右二水合流，屈曲而去。面前砂水依稀，重重交会。但局势顺水，不入俗眼。初非择而取之，因势所阻，停柩于此而遇之也。旧有记云：“文江桥，武江口，小小蛇儿顺水走。有人葬得着，金印大如斗。”李氏葬后，出裕公，登进士，官至吏部尚书。子官太守，孙贵发解，登癸丑进士，官翰林编修。吏部公从侄曰讃，乡荐，封中宪大夫。其子曰廷观，登进士，官副使；曰廷谟，登庚辰进士。父子兄弟继登科甲，福祉未艾。
右地在镇江府城南十里，地名华盖山窦氏湖。龙势甚远，入首平冈飞蛾，个字中出，数节精俊，为水木到头，起顶开钳，于田中吐出唇毡圆正。左右掬抱有情，但元辰水当面平田去里许，外山却横拦回顾。系壬亥龙，扦戌山辰向兼干巽。葬后出侍郎公誾，登成化己丑会元，官至少宗伯，一代清贵即不振。
按：是地也，元辰水当面直去，登穴见之。前山虽拦却远，何得有力？所喜穴低藏，水田平坦耳。然龙穴虽美，只一代清贵即败，亦以水凶也。予两至其地，询土人，谓低田原是湖也，土名犹称窦氏湖。后改湖为田，费氏遂败。
大凡去水地，必须穴低伏。穴低伏则水虽去而平坦，不知其去。又须临穴不见水为善。若临穴见水去者，不吉。如许学士及李尚书祖地，皆临穴不见水，两畔砂又交结，且龙旺穴暖，此所以葬后即出显贵也。
论 聚 水
聚水最吉。师云“水朝不若水聚”。吴公云：“一潭深水注穴前，不见来源与去源。巨万资财无足羡，贵入朝堂代有传。”故凡穴前水，最宜深聚。盖水本动，妙在静中。聚则静矣，此其所以为贵。据深凝之水，四季融注，此郭氏所谓“得水为上”者也。不侫尝谓湖有千年不涸之水，家有千年不散之财，此聚水之所以为至贵也。如丹阳贺廉宪、南昌张司业祖地，其格也。
聚 水 格
地在丹阳县南八十里，土名马墓。其龙发自三茅，来厯甚远，不及详述。撒落平洋，铺毡展席，隐隐隆隆，分牙布爪。比入局，开平田大帐，束气结咽，成银锭脉，为平中一突泛水文星。左右面前三湖汪洋巨浸。近有玉带砂低伏弯抱，以关内气。远有文笔峰秀贴天表，以为贵证。明堂宽广，四势和平。登穴视之，山明水秀，气象宏大，眞美地也。系亥龙转艮，作丑山未向兼丁癸。葬后出默斋公，富冠于郡。官兵马，膺封诰。子澹蓭公邦泰，登进士，司文衡，官江西廉宪。诸孙连登科第，人才迭出，富贵方隆。

右地在江西省城永和门外。其龙分省干旺气，分脉后脱落平洋，起冈阜，来厯甚远，不详述。比入局，连开帐穿峡，束为平面走马文星，数节结穴。穴乃平中之突，突间开钳，两畔掬抱，界水明白。余毡铺坦，前峰拱揖。但明堂太宽，天设城墙，关束藏聚。而穴前融潴之水，四季不涸，此得水为上者也。葬后出张公元春，登进士，官太守。子曰召，官经厯；曰贺，官光禄署丞，屡历封诰。孙曰仲、曰作，皆以乡魁进士，官至腰金。洪阳公位登乡会二魁，入翰林，官南京国子司业，福祉未艾。
聚水亦有以人为而吉者，如常山詹氏祖地，土名大塘者，其塘水之聚，乃筑埧为之。《葬书》所谓“工力之具”是也。
左地在常山西南二十里。其龙来厯甚远，不详述。将入局，开大帐。帐中落脉，连起贪狼数峰。磊落穿田过峡即结穴。结穴后，余气山又穿田去七八里，而皆回转为下关水口诸砂。后乐高障，前朝清秀，罗城重叠，水口交固，罗星镇塞，诚美地也。但明堂倾出，水不融聚，筑坝为大塘，以聚水于穴前，此作法之善也。葬后出范川公莱，进士，廉宪；寒泉，知县；鹭山，经厯；道南，兵马。今靖吾公献策、浚源、思虞、洞源、思谦，佥宪子在泮，俱联登科甲，与古愚伯仲，人文济济，福祉未艾。
 
重刊人子须知资孝地理心学统宗卷六上之二
德兴山人徐善继述同着
论诸水凡二十二条
海潮水
海之为水，四渎之所聚也。水势既聚，则龙势大止。故凡大干龙，多止于海滨。而其融结，或产王侯，或生富贵。至于潮水之来，亦可验其吉凶。潮头高而色白者为吉。古歌云：“海水逆潮人爱惜，两浙英雄由此出，十五不潮人叹息。”又云：“江左秀气在潮水，潮白时人多富贵。”如昆山县，近数十年前海潮抵其邑者三，状元亦三应之。又泉州沙塞潮河，近年开通，潮水抵城，而人才盛冠八闽。仙游古潮抵县，故多显贵。宋初，莆田因筑木兰陂，潮止陂下，而贵萃莆阳。故潮关地气盛替。且阴地得潮最吉。如余姚孙忠烈公地，穴前潮水交会，而孙氏满门朱紫。又王阳明先生祖地，在县西十里，穴结平洋。穴前水屈曲而去，海潮一起，涌入朝穴。旧有记云：“封山一地最难求，穴落平洋水绕流。奇峰隐隐云霄见，文魁天下武封侯。”葬后，阳明先生父海日公华登成化辛丑状元，官至南京吏部尚书。阳明登会魁，正德末官南赣都御史，以平宸濠功，封新建伯，南京兵部尚书。隆庆初，追封新建侯，谥文成，果符“文魁天下武封侯”之验。
黄河水
天下之水，发源之远者，惟黄河为最。故其滨河两涯，多为都会，如洛邑、安邑、平阳、蒲坂是也。但水势急峻，变态不一矣。盖黄河上通天运，关系甚大，故其水四时皆浊。若一澄清，则为明王之应。谚云：“黄河清，圣人生。”古歌云“黄河在北四时浊，急风翻浪泥沙恶。五百年来一遍清，此乃南朝圣帝生”是也。皇朝，黄河关系陵寝，冲决不常，未为无虑。司国计者，宜有以备之云。
江水
夫江为四渎之长，亦诸水之所注也。然其势既浩荡，必以弯抱屈曲为吉。故金陵襟带长江，而为天下都会，良有以也。
湖水
夫湖水乃诸水之聚注处，汪汪洋洋，万顷一平，水之最吉者也。不拘大湖小湖，阴阳二宅，见之俱吉。吴越武粛钱王时，有异人教王坝筑西湖以建府治，其垂祚可悠久不替。否则，王气不满百年。王不听，果九十年而止。
溪涧水
