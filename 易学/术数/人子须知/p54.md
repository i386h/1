<!-- { "loadSidebar": true } -->
右在邑北一里，土名郑冲元，乃县龙分结。自分脉后，过分水岭峡，顿起丫山，开大帐，仙桥出脉，走弄数十节。入局顿起飞蛾鹤腾翼格，中垂嫩脉，落平坡，为太阴转面开窝。窝间微乳，两畔微钳，穴情甚巧。前吐坦毡，左右盘缠，龟蛇捧抱，横脉落穴。后乐一峰，挺然特耸，取作仙人跨鹤形。明堂、朝对、下关、水口皆美，董德彰先生下，课云：“鹤腾亥脉出仙桥，卯向分明艮水朝。一峰西兑撑天柱，两峰辰巽贴云霄。左右龟蛇盘足下，面前丹诏列功曹。人间富贵浑闲事，定有天书诏誉髦。”
左地在丰城长安之蠏坑。其龙起孤山作祖，行数十里来，踊跃奔腾，磊磊落落。将入局，顿起九脑芙蓉大帐。帐中落脉，大断过峡，重叠迎送。复起飞蛾，中出一脉，走弄成卢鞭三袅贵格。结咽入首，为平面太阴文星开窝之穴。横脉结作，借乐立穴。喜有后山高帐，乐托有力，正应其穴，所以为吉。且左右龙虎均匀，当面天马双峰正案，田源潮水聚堂，下关水口交固，眞可称贵地。葬后孙氏溥发解嘉靖壬子，兄弟联登科甲。惜乎来龙山上挖取煤炭，伤泄龙气，故未可云尽美也。
上乐砂姑出此三格，辨其眞伪，以定取舍耳。其有左乐、右乐、中乐、长乐、高乐、低乐等格，则详于乐山证穴之下，兹不重及也。
论下手砂
不问西南东北，但去水一边谓之下手，又曰下臂，又曰下关。诀云：“有地无地，先看下臂。”又云：“看地有何难，先观下手山。”又云：“未看后龙来不来，且看下关紧不紧；未看结穴稳不稳，且看下关回不回。”此等语虽浅近俗俚，然至理本不外是。盖下手砂最关紧切。有下闗则结作，无下关则无结作。下闗重叠，结作愈大；下闗空旷，则不须寻地。吴公《地理件目》云：“凡青龙白虎既浑全，美好布法，不问左右，定要下手一山兜乘得上手山过，方是吉地。假如穴前水流倒左，则左为下手，要左臂一山逆水，长于右山，兜住右边山水。若穴前水流归右，则右为下手，要右臂一山逆水，长过左山，兜住左边山水；如此谓之逆闗，乃为吉地，主发财禄。若下手短缩，兜上手山水不过，其它好处皆不得力，乃是假穴，不可下也。”按：《件目》此论，诚为有理。且逆水下关，谓之财砂，最能发财。杨公云：“惟有下手救得人，世代不教贫。”廖氏云：“问君如何富，下山来相辏。问君如何贫，下山顺水奔。”董德彰云：“下砂收尽源头水，儿孙买尽世间田。”万万山《何知歌》云“何知人家富了富，下臂重重来抱顾；何知人家贫了贫，下关空旷不朝坟”是也。大抵逆水砂不虚生。凡见一山迢迢弯曲，逆兜上手水者，便宜寻索龙穴，决有结作。愚尝谓“有山逆水不虚生，定为眞龙作股肱。盘桓收截源头势，宜于此处觅佳城。”亦指下关言耳，学者审之。
青龙逆关	白虎逆关	白虎顺关	青龙顺关

此青龙长，兜乘得上手山水过，乃是吉地。	此白虎长，兜乘得上手水过，乃是吉地。	此青龙短，兜乘上手山水不过，乃是凶地。	此白虎短，兜乘上手山水不过，乃是凶地。
若有大河，不可只论小水，又须以大河水论顺逆。大抵有一重水，必要一重砂收之。如小水倒左，大河水倒右，却要近穴左山先长，以收小水，然后外重又得右山长，兜收大河之水，方为合法。蔡牧堂云：“顺逆二途，如盲如瞽，似非灼然有见，鲜不以逆为顺，以顺为逆。”是故要知山川之大势，黙定于数里之外，而后能知顺逆于咫尺微芒之间。否则黑白混淆，以逆为顺，以顺为逆者多矣。

此小水倒归右，大河水倒归左。近穴虎山先长，以收小水。外重龙山又长，以收大河之水，为合格，是美地。	
此小水倒归左，大河水倒归右。近穴龙山先长，以收小水，外重虎山又长，以收大河之水，为合格，是美地。
凡下关砂，又须审其有力无力。若徒有下关而不近穴，或低小，或短缩，或顺水不回，谓之无力，虽多无益。若其山高障，回护顾穴有力，虽只一重，或只十数步，亦能结作。逆砂一尺可致富。又云“不要千山并万陇，一山有情亦足用”是也。然此特甚言下砂逆水之不虚生者，其寔一山有情，与夫数步逆砂，纵有融结，不过裁剪小穴，张山食水而已。若论大地，须合诸山众水观之，非一山之所能结也。
已上所论下手砂法，以逆关为吉，顺关为凶，此乃地之常格。却又有等大富贵地，多是顺关顺缠而吉者，惟要大势是逆局则美。盖逆局要顺缠，顺局要逆缠，此亦阴阳交会自然之理。予兄弟所见甚多，如信州于知府祖地，上手高曲，下手短缩。泉州庄氏地，上砂顺窜，下臂空旷，皆吉，乃其格也。
左地在广信，土名新潭。亥龙巽向，俗呼寒牛出栏形。其龙逆水奔上，将入首，起飞蛾落脉，逶迤如生蛇。顿起金水天财穴，后有孝顺鬼。龙虎护穴，如牛角弯抱。肘外则直长无情，元辰长。而外山上首高出，下手空旷为异耳。盖元辰虽长，前有湖水聚注；龙虎山内弯外直，却穴间不见飞走。且肘外直长，乃曜气也。上山高大，乃青龙起库。下虽空旷，乃系逆局，大河水遶。卜氏云“水缠便是山缠”也。所贵者穴后乐山特特，衬贴有力，证得穴场明白。葬后即出阆山公，名洪，登正德辛巳进士，官太守，巨富，福祉未艾。
左地在晋江县南二十里。其龙甚远不尽述。姑自少祖言之。罗裳山涨天水星，千丝坠格。帐中抽出一脉，逶迤清巧，金水叠叠，起伏精俊，骨脉秀异。连断过峡，有小墩埠金弹子夹脉。两边缠护，重重包送。至八石山，结庄氏阳基。众山从簇，乃复起水星帐。帐中出脉，金水磊落，十数级间，精神顿异。仍起叠帐，偏落右边，入首结穴。而左山高耸，外重紫帽诸山插天。右即大海汪洋，一望无际，惟姑山如天马浮于海波之心。登穴见前面府城，东西二塔如卓笔左右，而清凉三台正照。大洋、小洋、凤山诸秀又皆逞奇列异，莫不快目。但结穴偏侧，左山太重，右边风扫，青龙顺窜，不入俗眼。不知水缠便是山缠。且水之深处，即山之高处。郭氏曰“得水为上”，故为吉地。葬后，出琦公，乡荐，晋阳知县；壬春，进士，节推；一俊，进士，少叅；用宾，进士，佥宪；国桢，进士，现任布政；壬凡、思宽、履丰俱进士，现在；望栋、履朋俱乡荐。人文济济，福祉未艾。 长房、中房皆离乡出贵，今漳福兴庄氏是也。惟少房守祖，人丁富盛。若时俗之见，必以右臂风扫，小房不利为嫌，孰知水胜于山之妙哉！
又二地，其一乃下手短缩，上手高出。其一乃上砂顺窜，下臂空旷，皆吉。又有一等翻身逆势，全无下关而吉者。廖氏云“坐空转面去当潮，不怕八风摇”是也。又有顺水砂，顺关门，又有上砂高逼，下砂空旷而吉者。
右地在吾邑，土名港口。龙旺穴尊，龙虎降伏，明堂平坦，而左畔一山顺水拖下，乃是顺关门。李养素下，课云：“子午之秋步蟾宫而折丹桂，丑未之春登虎榜而宴琼林。”葬后，果出二贵，嘉靖壬子、戊午秋榜，乙丑进士，福祉未艾。
左地在浙江常山县，地名三冈。龙势甚雄，入局复起廉贞少祖，中落一脉，脱下平冈，为眠体华盖，一节结咽成金星突穴。四围圆晕太极甚巧。但左山低小，右畔高雄，水自右流左，下关反弱为异。然龙穴既贵，右山虽高，主威武之权。左山虽低，本身一臂贴近有力。兼以穴暖，且大河遶抱，水口拦截，虽低不忌。葬后出清简公莹，登进士，官至刑部尚书。
已上所论顺关，及无下手砂等地，皆须逆局有水特朝方可，切要龙眞穴的。若察龙穴不眞，不若守其常格，以下山有力为主，犹为节制之兵，虽不大胜，亦不大败。若妄意图大，不拘下砂，为害不浅，戒之慎之。
论水口砂
