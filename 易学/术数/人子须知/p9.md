<!-- { "loadSidebar": true } -->
北龙有燕山，即今京师也。以燕然山脉尽于此，故曰燕山。昔昭王筑黄金台以招贤者，因又称金台。古冀州地。舜分冀东北为幽州，故又谓之幽都。按邱文庄公《大学衍义补》云：“虞夏之时，天下分为九州岛。冀州在中国之北，其北最广，舜分冀为幽、并、荥，故幽与并、荥皆冀境也。”杨公云“燕山最高象天市”，盖北干之正结。其龙发昆仑之中脉以华夷共视为中原，盖鸭绿江外又有大干为护，绵亘数千里，至于阗，历瀚海，之玄屈曲，出夷入貊。又万余里，始至燕然山，以入中国，为燕云北京为山前曰燕，大同为山后曰云。复东行数百里，起天寿山，乃落平洋，方广千余里。辽东、辽西两枝开截黄河，前绕鸭绿，后缠而阴、恒、太行诸山，与海中诸岛相应。近则滦河、潮河、桑河、易河并诸无名小水，夹身数源，界限分明。以地理之法论之，其龙势之长，垣局之美，干龙大尽，山水大会，带黄河，扆天寿。鸭绿缠其后，碣石錀其门，最是合风水法度。又按《衍义补》云：“《朱子语录》：‘冀都，天地间好个大风水！脉从云中发来，前面黄河环绕，泰山耸左为龙，华山耸右为虎，嵩山为前案，淮南诸山为第二重案，江南五岭诸山为第三重案。故古今建都之地，皆莫过于冀都。’”就朱子所谓风水之说观之，谓无风以散之，有水以界之也。冀州之中，三面距河处，是为平阳、蒲坂，乃尧舜建都之地。其所分东北之境，是为幽州。太行自西而来，演迤而北，绵亘魏、晋、燕、赵之境，东而极于医无闾。重开叠阜，鸾鳯峙而蛟龙走，所以拥护而围绕之者，不知几千万里也。形势全，风气密，堪舆家所谓藏风聚气者，此地有之。其东一带，则汪洋大海。稍北，乃古碣石沦入海处。稍南则九河既通，所归宿之地，浴日月而浸乾坤，所以界之者，又如此其直截而广大焉。堪舆家所谓“得水为上”者是也。
按：此皆以风水之美言之也。若以形胜论，则幽、燕自昔称雄，左环沧海，右拥太行，南襟河济，北枕居庸，苏秦所谓天府百二之国，杜牧所谓王不得不可为王之地。杨文敏谓西接太行，东临碣石，巨野亘其南，居庸控其北，势拔地以峥嵘，气摩空而崱屴。又云：燕冀内跨中原，外控朔漠，眞天下都会。桂文襄公谓形胜甲天下，扆山带海，有金汤之固。盖眞定以北至永平，闗口不下百十，而居庸、紫荆、山海、喜峰、古北、黄花镇，险隘尤着。会通漕运便利，天津又通海运，诚万世帝王之都。自昔之都燕者，始于召公，而极于金元。然召公诸侯也，金元乃夷狄杂气，皆不足以当其大。惟我皇朝，得国之正，同乎尧舜；拓地之广，过于汉唐。功德隆盛，上当天心，下乘地气，眞万世不拔之洪基也。而议者乃谓北太近胡，距塞不二百里，无藩篱之固，而天子自为守。不知今之四夷，北虏为急，倏忽来去，边备须严。若畿甸去远而委守将臣，则非居重驭轻之道矣。故我成祖文皇帝，睿意建都于此，良谟远猷，岂凡愚之所能及哉！然当时未必虑及风水之说，而默契若此，是盖圣王之兴，动与法合，天地造化，有自然相符之理。昔尧舜禹三圣之都皆北龙。今我朝畿甸亦北龙，而形胜与风水法度又皆迈之，宜其驾唐虞，迫二代，全盛如此，是固我列圣之茂德神功鸿休骏烈之不可及。然地理之应亦或然也。愚何幸，躬逢其盛。
北龙之次，有平阳、蒲坂、安邑，亦冀境，乃尧舜所都之地。按：朱子曰：“河中地形极好，乃尧舜禹故都。今晋州河中府是也。左右多山，黄河绕之，嵩河列其前。”又曰：“河东、河北皆绕太行山，尧舜禹所都，皆在太行山下。”又曰：“上党，太行山之极高处。平阳、蒲阪，山之尽头。”又曰：“尧舜都中原，风水极佳。左河东、太行诸山相绕，海岛诸山亦皆相向。右河南绕，直至泰山凑海。第二重自蜀中出湖南，出庐山诸山。第三重自五岭至明、越。又黑水之类，自北缠绕，至南海。”此皆以其大形势而言之也。张子微曰：“河中之地，右则西河，左则东河，前则南河。逾河而为壶口，近河而为覃怀，入河而为衡漳。三面距河，一面背山，所背恒山，相去甚远，逶迤而下，其平如砥。方广千里，夹水之外，四面皆有名山巨镇迎送护卫。但堂局宽阔，非凡俗所能检点。若两腋无水夹截，即是水不交会，大龙如何得住？故夹身之左有小东河，右有西恒河。南有小南河闗截于内，而大河经之，龙将焉往？其它桡棹手脚，得无名之水界夹分明者，又不可数计。但眼目难于检点，举其堂局，形势可以周知。此则以其亲近者而言之也。虽然，尧舜禹圣人，道化天下，未必系于风水。然天造地设，亦自然默契之理，有不可诬者。但今风水变迁，王气销竭，无复可都矣。
论中龙所结帝都垣局
中龙有关中曰丰、曰镐、曰咸阳、长安，皆今陜西地，通曰关陜，古雍州也。杨公云“关中原是太微垣”，又曰“长安落在垣宿中。”盖中干之尊也。其龙发于昆仑。《经》曰：“黑水绵络西河，横山始起祖宗，转荥、貊、泽，自西而东，尽于雍州。”张子微曰：“长安之龙起于横山，其山皆黄石，绵亘八百余里，不生草木。及至雍州之地，泾水出安定，在雍州之西，自西而南入渭水。而北是为渭、汭。渭水出鸟鼠同穴，西为雍州之西山。至泾水所属之地则为北。惟此依山挟水，号为天府之国。”又曰：“秦都咸阳，非长安。以宫属渭，跨渭为飞桥复道，以象天阙道而属阿房。如骊山温泉，又长安之枝龙也。长安之下则有岐、梁、荆诸山为护，沣、泾、漆、沮、河水界限为卫。”蔡文节公曰：“咸阳之地，龙合之玄格，前后左右，诸山包护。”此皆谓其风水之美也。若以形胜言之，则娄敬所谓“被山带河，四塞为固。”张良所谓“左殽函，右陇蜀，沃野千里。南有巴蜀之饶，北有胡宛之利，阻三面而守，独以一面东制诸侯，乃金城千里，天府之国”者是也。故史称关中“阻山带河，四塞之险，东有函关，西有散关，南有武关，北有萧关。”吕成公亦谓关中是形势之地。欲据形势，须都关中。桂文襄公谓其山河四塞，形势甲天下。《易》曰“天险不可升”。地险山川丘陵，王公设险以守其国，惟此为然耳。故关陜之地，形胜全，龙局美，王气攸萃，而文武周公列圣笃生。自文王都岐徙丰，武王迁镐京，成王实都于镐，以据天下形势。当西周全盛时，特往来朝诸侯于洛邑。至平王避犬戎，始迁都于洛阳，号曰东周，则周日微弱，而雍州王气为秦得之。盖秦先世有非子者，善育马，为周孝王主马。马大蕃息，分土为附庸，邑居秦。历三世，至秦仲始大。历庄襄，犬戎弒周王，襄公救周有功，封为诸侯，赐以西周畿内八百里之地。秦即其地，日以强盛，兼并天下，统一区宇。然无功德，肆暴虐，不足以当其地王气之大。汉与，以娄敬、张良之议，遂因其故都而都之，传十二帝，厯二百一十四年。其后，唐又都之，传十八帝，厯二百六十九年。宋人亦尝议欲都此，而以横山未入版图，故都大梁，以经营横山。盖横山当宋时，诸戎所依，为戎夏必争之地，不得之则不可都，故尔。邱文荘公曰：“秦地被山带河，四塞以为固。所谓金城千里，天府之国，得天下之百二者也。周人初起于邠，继都丰镐，天下形势之地，盖莫有过焉者也。至平王东迁而弃其地与秦，秦地始大。战国之世，山东之国六而秦居其一。六者为纵，而秦独为衡焉。卒能以少制众，并而有之，非独人力，亦地势然也。自高帝用娄敬言，西都关中，后世言形胜者必归焉。唐起晋阳，亦都于斯。自宋人都汴之后，王气消歇者五六百年于今矣。”详究文庄兹论，确有所见，而议者乃谓漕运不便。不知周与汉唐各数百年，而其储积岂无其道？且《禹贡》“若雍州，厥田惟上上”，史称沃壤千里，可以储贮。而秦号富强，顾所处之如何耳！大抵雍州非直形势险固，风水融聚为美已也。且其水深土厚，民性质朴，易于从化，尤为可嘉。朱子曰：“岐丰之地，文王用之以兴，二南之化，如彼其忠且厚也。秦人用之未几，而一变其俗，尚气概，先勇力，忘生轻死，悍然有招八州，朝同列之气。其故何哉？诚以雍州土厚水深，其民重厚质直，无郑、卫骄惰浮靡之习。以善道之，则易兴起而笃于仁义；以猛驱之，则其强毅果敢之资，亦足以强兵力农而成富强之业，非山东诸国所及也。后世欲为定都立国之计，诚不可不监乎此。而于导民之路，尤不可不慎其所之。旨哉言乎！
中龙之次有洛阳，即周营洛邑之地也。前值伊阙，后据邙山，左瀍右涧，洛水贯其中，以象河汉。此紫微垣局也。张子微曰：“洛邑是飞龙格势，脚手本自分明，迎送却从外假合。凡大地，迎送皆取诸外而不取诸本身。所谓本身手脚，一曲屈萦回辄五六十里，或七八十里，故人不见其为手足。况远外迎送，其得见乎？此其平夷之地，一望无际，惟审其水源而后识之也。然洛邑居天下之中，为大龙之腹，四望平夷，近则熊耳居其右，西京在其左。取诸远则上洛在其西，太华在其东，终南惇物在其北，内方则在河南。周公所以取制天下之中，犹腹为人身都会之所也。以水而言，则洛水自西而经其前，瀍、涧界其东，汾、 绕其后，伊水陈其面，最合风水法度。但以形胜论之，则平夷无险，四面受敌，故周营洛邑，特以宅中图治，道里适均之故，乃于此以朝诸侯，非建都也。按《大学衍义》，陈大猷曰：“成王实都镐京，特往来朝诸侯，祀清庙于洛。故镐京谓之宗周，以其为天下所宗也。洛邑谓之成周，以周道成于此也。洛邑天下之至中，丰镐天下之至险。成王于洛邑定鼎，以朝诸侯，所以成天地中和之气。宅中以莅四海，其示天下也公。于镐京定都以壮基本，所以据天下形胜，据上游以制六合，其虑天下也远。”诚哉言也！后平王避犬戎，徙都于洛，则周室日衰，驯至不可为矣。汉初，高祖亦欲都洛，以娄敬、张良之言，都于关中。光武中兴，始于洛建都，谓之东都洛阳。却在周都河南，又隔伊水，有诸水在后，而地方之备差完，颇为可取。然皆平夷，旷洋无蔽，有德易以王，无德易以亡，不可用也。故东周都洛而能延数百年之久者，诚以文武之德，民不忍忘故尔。温公《厯年图》曰：“周自平王东迁，日以衰微。至于战国，又分而为二。其土地人民不足以比强国之大夫。然天下犹尊而事之，以为共主，绵绵然久而不绝，其故何哉？文武之德植，本固而发源深也。不然，以区区数邑，处七暴国之间，一日不可存，况数百年乎？”此确论也。
