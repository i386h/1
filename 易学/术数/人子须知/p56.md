<!-- { "loadSidebar": true } -->
此卷专论官鬼、禽曜。夫所谓官鬼、禽曜者，乃眞穴前后左右发出余气之山。在前者曰官星，在后者曰鬼星，在龙虎外左右者曰曜星，在明堂左右及水口间曰禽星，亦曰明曜，皆为富贵龙穴之证也。傅文懿公立《四灵歌》云：“禽曜星与官鬼，都是好龙生秀气。穴前穴后龙虎旁，有此定为公相地。”卜氏云：“要识前官后鬼，方知结寔虚花。”又云：“禽星兽星居水口，身处翰林。”又云：“生曜主官，王谢之名可望。”此官鬼禽曜之所以不可无也。着其要于下。
问君何者谓之官，朝山背后逆拖山。
问君何者谓之鬼，穴山背后撑者是。
问君何者谓之禽，龟鱼生在水中心。
问君何者谓之曜，龙虎肘后石尖生。


论 官 星
官星者，龙虎横抱，穴外背后有山拖向前去者也。子微云：“试问如何是官星？本命山前更有山。”此乃龙旺，秀气融结包会不尽，故又发为官星也。龙之贵气重大者，官星亦必重大；龙之贵气轻小者，官星亦必轻小。所谓大小，非论形体，乃气脉之力量也。名为官星，有吉无凶。但恐龙穴不眞，纵有官星亦为无益。子微云：“大凡官星无凶恶，只恐似官非是官。”官星在横山龙虎外，故多不见。亦有见者，谓之现世官、现面官。《经》云：“官星在前多不见，见者名为现世官。”若龙穴眞，主当代贵。大抵官星虽有吉无凶，亦必龙穴眞则吉。否则皆凶。且不必拘其形象，而为繁锁之论云。如京山王氏伯珍公地，官星格也，图下。
下地在京山，土名接官厅新堰弯。其龙系县龙分干，来历甚远，不及详述。将入局，开帐重重，大断起尖山，为廉贞火星。生出土星，土又生出金星，是为大月山。又自月山下连穿三峡过田，如抛球，如走马，如梭带线，如珠牵丝，龙气旺盛，枝脚蕃衍，护从周密。正脉中出，为太阴星，串脉吐出微乳结穴。穴情甚秀，两掬弯抱，宽畅有情。内堂融聚，外洋平衍。而右臂复大转包裹，为玉带砂，横绕穴前。其余气复当面抽出，发为官曜，去三十余里。两畔枝脚回抱重叠，关顾有力，眞贵地也。只是官星去远，此穴结于龙腰之间，山势未止，孰识为此等大地？葬后出希且公，登进士，官佥宪。曰桥，进士，官方伯；曰格，进士，官少卿。方伯之子宗茂，进士，官侍御。今又池公宗载登进士，累官都宪；曰宗彦、宗蓁、宗楚、大本、大有，曰阶诸公，连登科甲，人才迭出，富贵未艾。
按：是地余气去长，此图不收余气篇内，直以官星取者，以去山在虎砂外，对穴穿田而去，是官星格耳。但穴左山势太短，似与右气不均。然既铺毡作王氏阳基，又溢为灵泉于基前，则其气以泉发，与右等也。此造化隐微，须详审精察，未易入俗眼耳。 
传奇 王氏基前有灵泉，每虹气现，则王氏有发科甲者，屡验。王氏诸公号虹塘、虹泉、瑞地，咸取此耳。隆庆戊辰，虹现，王氏无会试者，人以为不验。既而，是科翼轩李公维祯登第入翰林应之。盖李公乃侍御虹塘公宗茂婿也。
右地在南昌，土名马鞍溪。其龙起自帐幕岭，正脉穿田至朱坊，横开平岗大帐。帐中出脉，迢递二十余里。将入首，又大断过峡，起三台，垂乳开窝结穴。前吐余毡，后拖鬼撑。第青龙直硬窜堂，下关低陷，不入俗眼。不知回龙顾祖，骨肉一家，青龙虽窜，是为明曜。又拖官星，适足为贵证。葬后，诸公季清进士，子肃进士，伯跃侍郎，伯秀副宪，廷重进士，廷梅副宪，廷悰、廷膏、廷宝、廷楫俱乡科。仕贤进士，仕阶进士，仕慎、仕松、仕泰俱乡科。曰睿，进士，御史；曰材，布政；曰桂，进士；曰椲、曰淑、曰场、一龙、一鹏、一爌俱乡科，封荫应例，衣冠百余人，人丁大旺，富贵鼎盛未艾。
论 鬼 星
鬼星者，穴后拖撑之山，枕乐穴场者也。杨公云：“问君如何谓之鬼，鬼在后头撑者是。”盖撞背来龙结穴则无鬼。惟是横龙结穴，必须有鬼星撑在穴后，方证得穴之眞寔。廖氏谓“横龙结穴必须鬼”者是也。以其在穴后分泄本身之气，故取义于窃，而名之曰鬼。吴香山云：“鬼于地理中不在屈指言不在算数也，亦不在星辰之例。凡论地理，只看来龙入穴，左右龙虎，朱雀前砂，及山水大情交会与不交会，四维八峙缺折与不缺折，鬼置之不论可也。但穴有偏斜处,却有借鬼为证者。”此说最善。盖鬼不必于有为吉，亦不必于无为凶，特以偏斜之穴，须用鬼证耳。如此则鬼何关于地之大小轻重耶？前辈亦有言：“鬼者，诡也。奇异变幻，不可尽信，岂有专取的于鬼？亦有有鬼不可当穴者，又宜于穴法通变，不可尽泥于鬼。”又云：“鬼者，诡也。诡异奇怪之穴，须用鬼证之。观鬼之脉，知穴之情。”又曰：“鬼是漏窃眞龙之气，大地必无鬼。”又曰：“大地眞龙，气盛而旺，故有鬼山或去数里。”又曰：“鬼夺我气，不宜高大。”又曰“屏帐鬼星高大，使相纷纭”之说不一，要之，至理必以龙穴为主。龙穴贵秀，则鬼为吉；龙穴假伪，则鬼为凶。譬犹世有鬼祟，若人气盛旺，家道兴隆，则鬼献祯祥，反为兆福；若人气萎薾，家道复替，则鬼出妖怪，能为我祸。取义一同，全以龙气为主，而后论鬼。龙穴不眞，生气散漫，则鬼为祸贼矣。若徒以鬼星形状决贵贱祸福，而不论龙穴之根本，则失之矣。且鬼星亦惟可以理尽，不可以形拘。只欲其光彩浑厚、秀丽尊重、中方中圆、或直或横、或双或三，重重弯抱，贴卫本身，不散漫奔窜，不丑恶可嫌，则得其妙，奚必琐琐论其形状，至百二十之多哉！今以横、直、双、边、高、长、短数格具图为式，触类而长之。
右地在婺源县，土名大田寺，乃诸汪始祖愿公墓也。其龙势甚长，不及详述。入首平冈，结穴精巧。龙虎弯抱，余气悠衍。明堂平广，内气融聚，外洋宽畅。但结穴处龙脉未尽，横受之穴。正当穴后，一脉穿田，顿起鬼星，横枕抱卫有力，证得穴星尊贵，此所以为美地也。葬后鼎盛，出科甲数十人，尚书亦数人。若中丞、侍御、方面郡邑守佐，难以悉举。至今子孙蕃衍，富贵齐美。虽汪氏诸派佳地尤多，此其发源，锺秀为最云。
左地在吉水县文昌乡，土名夏郎，状元刘文介公俨祖地也。其龙来脉甚远，不详述。入局开大帐，连穿数峡，走闪翻身，转盘屈曲，为芦鞭格。入首顿起金星开钳，中垂小乳，乳下平坦，穴结乳头。两掬弯抱有情，内堂紧聚，外洋开畅，前朝秀丽，后障高耸。坐枕鬼星，直撑有力。大溪后緾，四从稠叠，水口交锁。塟后出鼎实公，登进士，官副宪。曰庸性，发高科。文介公俨，正统壬戌状元，官至少卿，赠礼部左侍郎。又尝观其鳯形，亦美地也。今福祉未艾。
丰城雷尙书祖地（有目无文与图）
叶氏始祖地（有目无文与图）
右地在浮梁县南五里，土名毛岭。远龙不详述。入首大断开帐，落脉结咽，起金星，转面结横腰穴。龙气奔走六七里不住。只是穴后短鬼，撑贴甚奇，证得穴眞。其去势乃余气长，力量大。自方氏葬后，奕世科甲。

论 禽 星
禽星者，水口中之石也，亦谓之落河火星。杨公云：“问君如何谓之禽，龟鱼生在水中心。”或如笋、如笏、如游鱼、龟蛇、飞凫、金箱、玉印、莲花、笔架，森森叠叠，磊磊落落，或高或下，或长或尖，或圆或方，或散或聚，如此禽曜，极为贵秀。若见高昂二丈三丈，主为官入朝，极品之贵。州省城垣水口中多有之。若小小石头，依山傍水，浮石无根者，谓之称官不见禄，终是假官人。必有根盘结水中，耸起高昂为美。凡入乡村，水口间、溪河中见有此奇异之石，必有大贵之地，宜寻取龙穴，不可忽也。如福建瓯宁李天官及泰和蜀口欧阳氏祖地，皆河中石曜挺然奇异而应贵穴，此禽星之验也。吾邑瑶溪张氏海虾戏珠形，一印石当前，亦其格也，见下。
左地在建宁府南七里，土名里街。其龙开帐撒落平阳，顺水而下。入首翻身逆水，突起高墩，成太阳金星结穴。右畔石曜浮于水中，贴身照穴有力，且以关内堂，塞填外堂，迥然独异，是为贵应。后乐撑天高帐二重，而本身一字文星横拦穴前，以收内气。而外洋宽畅，大溪之水特朝数里，眞贵地也。乃翠屏名柟号翠屏，自择以葬其父岩叟。葬后数年而尚书公生名默，号古冲，登正德辛巳进士，官至吏部尚书。至今富贵未艾。俗呼为上水鱼形。以愚观之，当作蟠龙戏珠形。
右地在泰和县西南十里，地名蜀口。其龙与县龙同祖，至武山，又迢递三十余里，与县龙分脉，不详述。入局开帐过峡，顿起御屏。中垂一脉结穴，穴情甚巧。两畔重重包裹，前铺毡褥，下关有力。穴当逆朝大局，罗城垣聚，远秀拱揖，赣河特朝，与小源合会，遶青龙，缠玄武。而河中巨石、禽曜关锁水口，以为贵证。左手一穴，俗呼水推罗磨形，亦美地。其阳基正坐御屏，亦具此局此曜阳基得水，阴穴藏风，故欧阳氏人丁大旺，巨富、显贵、高寿，诸福咸集，皆此阴阳二地所锺也。系孚先、觉先二公自卜。今两房富贵皆均，兹特详于下。

                     欧阳孚先
                       以定     以信
                            琳



           和       仁   贤           清
       

              
浚            涧           哲              漴




                    
鹏            宁           熙              勉


            诰           让             庸
             



                塾           昱             德




         铣           绍庆           余庆
 


              
                        欧阳觉先
                    以吾        以忠
 

              子廉         子宗         子詹
     正           庸           俊
                            

