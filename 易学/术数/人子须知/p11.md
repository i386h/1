<!-- { "loadSidebar": true } -->
夫干龙有二，前所云大干小干是也。所谓大干龙者，即干中之干者也。其祖皆出名山，跨州连郡，延袤几千百里，乃正气所聚，钟灵孕秀，颕异殊常，敻然高广，而每有云雾发现。《经》云“先寻雾气识正龙”，又云“寻龙望气先寻脉，云雾多生在龙脊。春夏之交与二分，夜望云霓生处觅”是也。盖干龙之祖极高大，故每有云雾生其巅。此察识干龙祖宗之大法也。知其祖，又当于离祖分行，审其出身。耸拔雄伟，气势宏大，规模尊重，如王者驾出而百职咸随，如大将赴敌而三军听命，巍峨卓异，岂若枝龙之出身，惟以细嫩活动，逶迤磊落为美哉！及其出身以来，则多牵连而行，不起星峰，惟两旁枝脚、护卫、关峡等山，则星峰耸拔。俗眼不识干龙形体，惟以星峰秀丽为爱，纵有所得，不过枝叶小穴而已。岂知正干龙禀气浑厚，不起正体星辰。《经》云：“寻龙何处使人疑，寻得星辰却是枝。枝叶乱来无正穴，眞龙到处又疑非。只缘不识两边护，却爱飞峰到脚随。飞峯斜落是龙脚，脚上生峰一边卓。眞龙平处无星峰，两边生峰至难捉。”又云：“疑龙何处最难疑，寻得星峰却是枝。关峡从行并护托，矗矗旗枪左右随。干上星峰全不作，星峰龙法尽虚辞。”又云：“凡有好山随干去，枝龙尽处有旗枪。旗枪也是星峰作，圆凈尖方高更卓。就中寻穴穴即无，干去未休枝早落。”又云：“问君州县大干龙，似浪横江那有峰？起峰皆是两边脚，去为小穴为村落。”又云：“两边起峰为护从，正龙低平最贵重。”又云“干龙身上不生峰，有峰皆是枝叶送”是也。故凡干龙，不可以星体拘之。惟是崇山大垄，如白浪涌波，层峦叠嶂，牵连而行，或百余里，或七八十里，或二三十里只一断。而断处必是驿路通衢，人迹络绎不绝之处。古人以人迹往来多寡验峡之大小，以峡之大小定龙之大小，诚为有理。盖干龙脊脉，多为疆域界限，故其过峡断处，必是省郡通衢。然其断亦有一伏或十余里，或数十里平坦，了不知其去，而踪迹诡异。或穿田渡坂，而有藕断丝连；或石梁渡水，而为崩洪过脉；或抛踪闪迹，而有马迹蛛丝；或撒落平田，而藏形隐迹。前去忽起高山，又复牵连而行。行而又断，断而复起，延蔓广袤，横亘连绵，极其长远，或千余里，或数百里。《经》云：“寻龙千里非迢递，其次五百三百里。”子微云：“大龙千里费推寻，一二百里作郡邑。”廖氏云“干龙住处分远近，千里为大郡。二三百里可为州，过此即封侯。百里只堪为县治，下此为镇市”是也”。故干龙之行度，极其长远，愈长远则力量愈大。其分去之龙，亦随其正干之大小而有差别。如正干龙去作京师，则其龙身分去小干为省城，而省城龙身分去为郡邑，郡邑龙身分去为乡村市井之类。《龙髓经》云“大龙行度自非常，离祖生来手脚长。横亘铺舒千百里，至微三百里中藏。一弯一觜皆开广，终日循行尚未央。细叶犹为府州县，巨枝畿甸植君王”是也。且其从山及枝脚桡棹，皆有融结。爰是干龙，气势雄大，布置精巧，故随从之龙，与本身透漏，皆能有穴。子微云“手脚桡棹皆有穴，此是大龙多余气”是也。然此等大龙，亦有行至将结穴处无手足桡棹，撒落平阳，单行独出。而一屈一曲，动数十里，隔州隔水之山，远来迎接，在数十里外，自相照应。《龙髓经》云：“不知大龙百十里，临到作穴如蛇虺。单单湾环数十程，无手无脚如流水。若论缠护隔溪港，一望遮来数十里。若拘缠托与桡棹，不知此龙何者是。”故干龙入首，必是外山隔水为迎为送，为缠为托。子微云：“小地结果论迎送，大地迎送隔江水。”杨公云：“大凡干龙行尽处，外山隔水来相顾。”《发挥》云“譬之大贵人将至，不是自己带来护卫，乃是千百里外系指挥。部属之人，翕然聚集，刻日限时，罔敢不至”是也。《雪心赋》云：“求吾所大欲，无非逆水之龙。”此特枝龙而已。干龙两水夹送，安有逆水？惟是将及入首，翻身逆水，数十里或数里数节结穴为妙。所谓“顺势翻成逆势”是也。其结穴际，必然山水大会，或山大曲，水大转，而水口交固，明堂平广，左右周回，内局团聚，外阳宽畅，水朝山拱。有此形势，即可寻穴。《经》云：“凡山大曲，水大转，必有王侯居此间。”又云“到此先看水口山，水口交牙内局宽。便就宽容平处觅，左右周回无空闲。断然有穴在此处，更看朝水与朝山”是也。然干龙正脉，将及结穴，必然连断几断，脱卸杀气，方有融结。不然，则撒落平洋结聚为佳。皆须依近大河耳。虽是依近大河，却不暴头露面，必居拥从之中。《龙髓经》所谓“万卒影从成禁卫，千官环列是朝廷。”谚语云“好地如闺中美女”是也。亦有翻身朝祖而结穴者，《经》云“请君看水交缠处，水外有山来会聚。翻身顾母顾祖宗，此是回龙转身处。宛转回龙似挂钩，未作穴时先作朝。朝山皆是宗与祖，不拘千里远迢迢”是也。亦有不回转而直受结穴者。《经》云“也有干龙来两水，更不回身直为地。只是两护必不同，定有缠关交结秘”是也。亦有横落入首，借鬼安穴者。《经》云“干龙若是有鬼山，横转一边寛处安”是也。虽是数等结穴不同，要之，皆必以两河交剑处为尽。而其正受之穴，又不可以大穷尽处求索。《经》云：“君如寻得干龙穷，二水相交穴受风。风吹水刦却非穴，君如到处是疑龙。”又云：“大地皆从腰里落，回转余枝作城廓。”范越凤云“大贵大富之地，必不在大穷尽处。大穷尽处多是风吹水刦”是也。故干龙气势雄盛，结穴之外，必有余气之山，或去数十里，或去数里，皆暗拱，为正穴用神，或作下手，或作托乐，或反绕于身为关峡，或奔走于水口为门户之类。其间又各有小穴，随其力量，皆有发越，然莫得与正结比耳。但此等干龙正结之穴，天珍地秘，多是丑拙隐怪，或在高山而结仰高天巧，或落平地而结藏龟没泥，或为骑龙，或为石巧，奇踪异迹，隐晦殊常。或有沙水飞走，或有杀气错杂，或有曜星奔窜，或有毡褥铺展，或有元辰直长，故多有不利初代，及公位不均，离乡远去等事。惟龙眞而不可舍，穴的而不可移，乃是造化无全功，亦须扦葬，不必以小嫌而去大地。但此又当详审精察，切勿被图大所惑。盖庸师多以龙眞穴拙之说籍口，乱下有龙无穴凶恶假地，悮人最甚。大抵干龙眞穴，虽是隐怪，却是颖异，如玉蕴山辉，珠藏渊媚，自然秀气迸露，门户迥别。或龟蛇交结，或狮象盘旋，或日月捍门，或剑戟罗列，或罗星重叠，或旗鼓把截。或华表耸于云霄，北辰镇居地户；或楼台鼓角列于罗城，金箱玉印塞于水口；或石笋游鱼之忽见，平湖秀水之汪洋；或禽星兽星蹲居于水口，天关地轴布置于局内。自有许多贵秀证佐，异于寻常。识者见之，则知其中融结不凡。但此等正干大龙，其所结作，力量极大，或为畿甸，或结禁穴，或结省城藩镇，或为名贤墓宅。虽有遗穴，天珍地秘，鬼神呵护，以俟有德，不可强求，不可妄指，况非时师所能寻晓。杨公云：“图大不得且思次。”是故又当加意于小干龙焉。
夫小干龙者，即干中之枝也。亦自大干龙分来。分龙之际，必有大星辰、崇山高垄为祖宗。张子微云“分龙定起大星辰”是也。自此离祖而行，辞楼下殿，迢递奔走，亦与夫大干龙气势相类，特长短不同。大干龙极长，动踰千里，或数百里。小干龙只二三百里，或百余里。又其次者，或七八十里。而其龙身行度，大略皆与大干龙无异。所分枝脚，亦多结乡村市井。其水源有长短不同，大聚小聚亦别。《经》云“水源亦自有长短，长作军州短作县。枝枝节节是乡村，干上时时断复断。分枝擘脉散乱去，干中有枝枝有干”是也。其龙禀气亦自浑厚，亦不可以星体拘之。必多延蔓广袤，横亘牵连，行五六十里，或二三十里，其次者或十余里始一断。而断处亦是大关峡、大道路。而枝叶之山甚蕃衍，拥从护应峡场。此处龙气甚旺，枝叶间必有融结小穴。《口诀》云“峡前峡后去寻地”是也。其龙行尽处，必以水大会为止，两河交剑处为尽。《经》云“百里各有小干龙，两水生来寻曲岸。曲岸随水抱龙头，抱处好寻气无散”是也。亦是两水夹送，不可必其逆水。惟是结作之际，翻身曲转，逆势作穴，故有曲岸之水抱其龙头耳。其穴亦不在大穷尽处，亦多隐怪。将及结作之间，亦必连有脱卸，闪跌度峡，或连起峯峦，开帐穿心，而其手脚桡棹亦皆融有小穴。迎送护托之山亦是隔水相卫，远来聚会。水口之山亦有数十里之远。而门户亦须颖异，有华表、北辰、游鱼、石曜、龟蛇、狮象等沙。入局之际，亦必山水大会，朝案特达，左右周回明堂舒畅，内局紧固，外阳宽阔，罗城秀列，禽曜出现，多结郡邑市镇、冲要繁剧衙门，及王侯极贵基址。若结为阴地，则主分茅胙土、出将入相、皇亲国戚、文武全材、忠臣烈士、清修贤儒、神童状元，及巨万之富。子孙蕃衍，世代荣显，满门朱紫，与国同休，身后英灵，血食百世。
又有一等干龙，禀气凶恶而不清，本身带杀而可畏。虽经脱卸，不改粗顽；虽见变剥，愈见雄悍。却亦开帐穿心，分牙布爪，诸般贵格备具，亦有融结，但大福大祸，每每相半，或贵如淮阴而卒夷其族，或富如季伦而不善其后。其最凶者，或如王莽之纂位，或如赵高之擅权，或为割据偏方之伪主，或为草冦大盗之头目。虽皆有富贵权爵、烜赫威名，一时荣耀而不得其正，不令其终，反得罪于天地间，遗臭无穷，君子不取也。此干龙之不美者，寻干龙者又须识此。
