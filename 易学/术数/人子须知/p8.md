<!-- { "loadSidebar": true } -->
气随山行。五大干龙或为中国的三大干龙，从西向东相生的万千山脉中，大干生出小干，小干生出支干；支干生出大支，大支生出中支和小支，支又生支，每一处都有龙的支脉存在。但所有的龙脉都与水相随，有山就有水。这是因为“水随山而行，山界水而止。水无山则气散而不附。山无水则气塞而不理。”气来有水导行，气止由水界定。气为水之母，有气才有水。因此，中国的山川龙脉是以长江、黄河两大水系为界的。自昆仑山始发气脉后，泰山、华山、衡山、恒山和嵩山这五岳以及长江、黄河、淮河、济水四渎，便被看作是用来节制和疏导天地之气的。 
 
重刊人子须知资孝地理心学统宗卷一之下
江右山人徐善继述 同着
此一册専论天下古今帝都及星垣所合形势。頋草茅之士何敢僭议及此？且非人子求风水者之事。但欲论地，必先识大干龙。而大干龙之所锺，必天下大都会大垣局，亦君子所当知者，爰辑其大概于左。
论 帝 都
夫地理之大，莫先于建都立国。稽古之先哲王，将营都邑，罔不度其可居之地以审其吉凶。如公刘将居豳也，其《诗》曰：“于胥斯原”。太王将居岐也，其《诗》曰：“聿来胥宇。”武王将居镐京，其《诗》曰：“宅是镐京。”成王将营洛邑，《书》曰：“召公既相宅。”卫文公将营楚丘，其诗曰：“升虚望楚。”见于经者如此，则宅都诚不可不重也。虽然，张子微有云：“帝王之兴也，以德而不以力；其守也，以道而不以地。”尧舜圣人，其所建立，未必虑及于风水之说。但圣人之兴，自合造化，圣人所作，动为法则，风水固不拘，而密协于龟卜，即天造地设之自然者也。故《易》曰：“王公设险以守其国”，此理固先天地而有，即风水之攸始矣。予尝稽诸历代建都之地，得正龙之所钟而合天星之垣局者，则传代多，历年久；非其正龙而不合星垣者，则皆随建随灭，岂非地理之明征乎。谨将历代建都之所详録以备参考云尔。
历代帝都考
伏羲都陈今河南开封府陈州，在位一百一十五年。
神农都陈河南，徙曲阜今山东兖州府曲阜县，在位一百四十年。
黄帝都涿鹿今北直隶涿州，传四世，共三百九十年。
尧都平阳今山西平阳府，在位七十二年。
舜都蒲坂今山西蒲州，在位六十一年。
禹都安邑今山西安邑县，传十七世，共四百五十八年。
汤都亳今河南归德府，传二十八世，共六百四十四年。
周都镐闗中，东迁洛阳，传三十七世，共八百七十三年。
秦都咸阳今陜西西安府，传三世，共称帝一十五年。
西汉都闗中今陜西西安府，传十二世，共二百一十四年。
东汉都洛阳今河南府，传十二世，共一百九十六年。
三国汉都成都四川，二主，四十三年；魏都邺，五主，四十六年；吴都建康，四主，五十二年。
西晋都洛阳今河南府，传四世，共三十七年。
东晋都建康今应天府，传十一世，共一百四年。
南朝宋、齐、梁、陈皆都建康，宋八帝，五十九年；齐五主，二十三年；梁四主，五十六年；陈五主，三十三年。
隋都长安今陜西，传三世，共三十八年。
唐都长安，传一十八世，共二百六十九年；昭宗徙洛阳，传二世，共十八年。
宋都汴今河南，传九世，共一百六十七年；高宗徙杭，传九世，共一百五十三年。
元都燕今京师顺天府，传九世，共八十八年。
明太祖高皇帝都金陵今南京应天府，成祖文皇帝徙燕今京师即元故都。

论帝都必合星垣
夫帝都者，天子之京几，万方之枢会。于以出政行令，莅中国，抚四夷，宰百官，统万民，天下至尊之地也。地理之大，莫先于此。必上合天星垣局，下锺正龙王气，然后可建立焉。葢在天为帝座星宫，在地为帝居都会，亦天象地形自然理耳。杨公云：“大抵山形虽在山，地有精光属星次。体魄在地光在天，识得星光眞精艺。”故为地学，奚直俯察地理已哉！又须仰观天文，始尽其奥。按《天文志浑象》：中外官星凡二百四十六名，千二百八十一星。微星万一千五百二十，分布中外为垣者，曰紫薇、太薇、天市。垣之中皆有帝座，凡建都处，山川形势，须与此合。杨公云：“要识垣中有帝星，皇都坐定甚分明。”廖氏云“帝都必要合星垣，紫薇在中天。其次太微与天市，皆有帝座位”是也。今以三垣天星地形述后。外少微垣为士大夫权天帝文章之府。天苑、天园为天子养兽植菓之所。虽亦有垣，而无帝座正位，地形纵合，亦非统一寰宇，享有久远之都在。
按《天文志》，中天北极紫薇星垣，天皇之宸极，太乙之常居也。北极五星正临亥地，为天帝之最尊，所以南面而治者也。三光迭运，极星不移。孔子所谓“北辰居其所而众星拱之”是也。后有四辅四星居壬，勾陈六星居干，天纲八星居戌，华葢九星居北，阁道五星居癸，咸池五星居丑，八毂八星居艮，天将军四星居寅，内陛六星居甲，司命六贵人在震，三师三星在乙。又有天理四星居辰，五诸侯五星居巽，内厨二星居巳，四贵人四星临丙，帝座二星居午，大理二星居丁，天枪三星居未。天床三星居坤。天梧五星居申，阳德、阴德二星居庚。内屏二星居兑。天乙、柱史、女史三星居辛。而有左卫七相、右卫七将以藩屏帝室。泰阶、六符辅治北斗七政以翼垣。此紫微垣星局之悬象于天者也。
《步天歌》：中元北极紫微宫，北极五星在其中。大帝之座第二珠，第三之星庶子居。第一号曰为太子，四为后宫五天枢。左右四星是四辅，天以太乙当门路。左枢右枢夹南门，两面营卫一十五。上宰少尉两相对，少宰上辅次少辅。上卫少卫次上丞，后门东边大赞府。门西唤作一少丞，以次却向前门数。阴德门里两黄聚，尚书以次其位五。女史柱史各一户，御女四星五天柱。大理两星阴德边，勾陈尾指北极颠，勾陈六星六甲前。天皇独在勾陈里，五帝内座后门是。华盖并杠十六星，杠作柄象盖伞形。盖上连连九个星，名曰传舍如连丁。垣外左右各六珠，右是内阶左天厨。阶前八星名八毂，厨下五个天棓宿。天床六星左枢右，内厨二星右枢对。文昌斗上半月形，稀疏分明六个星。文昌之下曰三公，太尊只向三公明。天牢六星太尊边，太阳之守四势前。一个宰相太阳侧，更有三公相西偏。即是天戈一星圆，天理四星斗里暗。辅星近着闿阳淡，北斗之宿七星明。第一主宰名枢精，第二第三璇玑星，四曰权星第五衡，闿阳摇光六七星，摇光左三天枪明。
左紫微垣列形于地之局势大略也。杨公云：“紫微垣外前后门，华盖三台前后卫。中有过水名御沟，抱城屈曲中间流。”又云“直朝射入紫垣气”。廖氏云“紫垣西藩星有七，东藩八星出。华盖杠星在后门，天床前面陈。中央一水直朝入，抱城九回屈。万山簇拥昼朝迎，拱极不虚称”是也。
右南宫太微星垣，三光之庭，天帝受厘告功之室也。中有五帝座，正居北地。太乙、五尚书正居巽地。内有郎官、即位、三公、谒者、九卿、五侯以辅导帝极。前有明堂三星居巳，灵台三星居午，常陈为耳目之官，西将、东相各四星为藩垣。东华、西华为门掖。掖左右二星为执法。后有太阳守、太阴守各二星，为卫。前有张、翼、轸三宿为侍，此太微垣星局之悬象于天者也。
《步天歌》：上元天庭太微宫，昭昭列象在苍穹。端门只是门之中，左右执法门西东。门左皂衣一谒者，以次则是乌三公。三黑九卿公背旁，五黑诸侯卿后行。四个门星主后屏，五帝内座于中正。幸臣太子并从官，乌列帝后从东定。郎将虎贲居左右，常陈郎位屈其后。常陈七星勿相误，郎位陈东一十五。两面宫垣十星布，左右执法是其数。宫外明堂布政宫，三个灵台候云雨。
右太微垣列形于地之局势大略也。杨公云“方正之垣号太微”。又云“横城水绕太微势”。又云“东华西华门水横，水外四围列峰位。此是垣前执法星，却分左右为兵卫。”廖金精《泄天机》云“太微垣局最方正，左右执法并。西藩上将次将先，次相上相连。东藩上相及次相，次将与上将。两藩九门分十星，一水绕城横”是也。
右东府天市星垣，天帝泉货之府也。中有帝座，正临艮地。有秤、斗、车、舟、府库、市楼、市肆以贯其中，贯索、宗人、左右侍卫。匡卫《列国分野二十二星》曰：宋、南海、燕、东海、徐、吴越、齐、中山、九河、河间、晋、郑、周、秦、巴、蜀、梁、楚、韩、西河等藩以列四方。贵人一星旁照庚地，为捍卫库之宫。司命一星正临丁位，为五福寿命之司。此天市垣星局之悬象于天者也。
《步天歌》：下元一宫名天市，两扇垣墙二十二。当门六个黑市楼，门左两星是车肆。两个宗正四宗人，宗星一双亦依次。帛度两星屠肆前，侯星还在帝座边。帝座一星常光明，四个微茫宦者星。以次两星名列肆，斗斛帝前依其次。斗是五星斛是四，垣北九个贯索星。索口横者七公成，天纪恰似七公形。数着分明多两星，纪北三星名女床。此座还依织女旁，三元之象无相侵。二十八宿随其阴，火水木土并与金，以次别有五行吟。
右天市垣列形于地之局势大略也。杨公云“垣有四门号天市。”又云“百源来聚天市垣。”廖公云“天市垣星二十二，名参国与地。国地中间有四门，东西南北分。众水分流来此聚，大河在东注。帝座居北市楼南，垣局总为祥”是也。
已上三垣天星之图则本于《天文志》，地形之图则本于廖氏《金璧玄文》，兹特合而一之，庶易于考索。然亦不必深泥图局形象，胶柱鼓瑟。但依经文，以山形水势取之。如曰“紫微垣外前后门”，“华盖三台前后卫”，“方正之垣号太微”，“垣有四门号天市”。又曰“直城射入紫微气”，“横城水绕太微势”，“百源来聚天市垣”之类，则以山水形势之大象言之，杨筠松固已说得明白。其它星宿形象，又不必尽泥也。
论北龙所结帝都垣局
