<!-- { "loadSidebar": true } -->
候日出之影，度其臬端，以知西；候日入之影，度其臬端，以知东。昼日参候其臬影之最短处，为日中，以望臬，臬端则是正南；夜于臬南以望臬端，考之极星，则是正北。葢极星居北不移，故取正北。
上树臬测影以定四方之法。今得西山眞先生武库所著公刘相阴阳图，谨按其式，具图以备考焉。
《经》云“既景乃岗”，又云“相其阴阳，度其夕阳。”《传》云“景，测日景以正四方也。相，视也。阴阳，向背、寒暖之宜也。山西曰夕阳。”严氏曰：“豳在梁山西，公刘相此地以建豳居也。”
附录宋山陵议状朱夫子
臣熹窃惟：至尊寿皇圣帝，圣德神功，覆冒寰宇，深仁厚泽,浸润生民。厌世上宾，率土哀慕。宜得吉土以奉衣冠之藏，垂裕后昆，永年无极。而山陵之卜，累月于兹，议论纷纭，讫无定说。臣尝窃究其所以，皆缘专信台史，而不广求术士，必取国音坐丙相壬之穴，而不博访名山，是以粗略苟简，唯欲祔于绍兴诸陵之旁，不惟未必得其形胜之善。若其穴中水泉之害，地面浮浅之虞，偪仄伤破之余，惊动诸陵之虑，虽明知亦不暇顾，羣臣议者，又多不习此术，所以不能坚决剖判，致烦明诏，博访在廷，臣寔痛之，其敢无辞以对？
葢臣闻之，葬之为言藏也，所以藏其祖考之遗体也。以子孙而藏其祖考之遗体，则必致其谨重诚敬之心，以为安固久远之计。使其形体全而神灵得安，则其子孙盛而祭祀不绝，此自然之理也。是以古人之葬，必择其地而卜筮以决之。不吉，则更择而再卜焉。近世以来，卜筮之法虽废，而择地之说犹存。士庶稍有财力之家，欲葬其先者，无不广招术士，博访名山，参互比较，择其善之尤者，然后用之。其或择之不精，地之不吉，则必有水泉、蝼蚁、地风之属以贼其内，使其形神不安，而子孙亦有死亡绝灭之忧，甚可畏也。其或虽得吉地，而葬之不厚，藏之不深，则兵戈乱离之际，无不遭罹发拙暴露之变，此又其所当虑之大者也。至于穿凿已多之处，地气已泄，虽有吉地，亦有全力。而祖莹之侧，数兴土工，以致惊动，亦能挻灾。此维术家之说，然亦不为无理。以此而论，则今日明诏之所询者，其得失大概已可见矣。若夫台史之说，谬妄多端。以理而言，则记有之曰：“死者北首，生者南面，皆从其朔。”又曰：“葬于北方北首”，三代之达礼也。即是古之葬者，必坐北而向南，盖南阳而北阴，孝子之心，不忍死其亲，故虽葬之于墓，犹欲其负阴而抱阳也。岂有坐南向北，反背阳而向阴之理乎？若以术言，则凡择地者，必先论其主势之强弱，风气之聚散，水土之浅深，穴道之偏正，力量之全否，然后可以较其地之美恶。政使寔有国音之说，亦必先此五者以得形胜之地，然后其术可得而推。今乃全不论此，而直信其庸妄之偏说，但以五音尽类羣姓，而谓冢宅向背，各有所宜，乃不经之甚者，不惟先儒已力辨之，而近世民间亦多不用。今乃以为宗祖以来世守此法，顺之则吉，逆之则凶，则姑亦不问其理之如何，且以其事质之，则其谬不攻而自破矣。盖自永安迁奉以来，已遵用此法，而九世之间，国统再续。靖康之变，宗社为墟。高宗中兴，匹马南渡。寿皇复自旁支入继大统。至于思陵，亦用此法，而寿皇倦勤之后，旋即升遐。太上违豫日久，以致逊位。赤山亦用此法，而庄之魏邸相继薨谢。若曰吉凶由人，不在于地，不有所废，其何以兴也？则国音之说，自为无用之谈，从之未必为福，不从未必为祸矣，何为信之若是其笃，而守之若是其严哉！若曰其法果验，不可改易，则洛越诸陵无不坐南而向北，固已合于国音矣，又何吉之少而凶之多耶？台史之言，进退无据，类皆如此。试加诘问，使之置对，必无辞以自解矣。
若以地言，则绍兴诸陵，臣所未覩，不敢轻议。然赵彦逾固谓旧定神穴，土肉浅薄，开深五尺，下有水石，难以安建矣。而荆大声者，乃谓新定东头之穴，比之先定神穴高一尺一寸五分，开深九尺，即无水石。臣尝详考二人之言，反复计度。新穴比之旧穴，只高一尺一寸五分，则是新穴开至六尺一寸五分，则与旧穴五尺之下有水石处高低齐等，如何却可开至九尺，而其下二尺八寸五分无水石耶？且大声既知有此无水吉穴，当时便当指定，何故却定土肉浅薄，下有水石之处以为神穴，直至今日，前说漏露，无地可葬，然后乃言之耶？其反复谬妄，小人常态，虽若不足深责，然其奸心，乃欲奉寿皇梓宫置之水中而略不顾忌，则其罔上迷国、大逆无道之罪，不容诛矣。脱使其言别有曲折，然一坂之地，其广几何？而昭慈圣皇、皇后已用之矣，高宗一帝一后、徽宗一帝二后又用之矣，计其地气，已发泄而无余，行园、巡路、下宫之属，又已迫狭之甚，不可移减。今但就其空处，即以为穴，东西趱那，或远或近，初无定论。盖定穴之法，譬如针灸，自有一定之穴，而不可有毫厘之差。使医者之施砭艾，皆如今日台史之定宅兆，则攻一穴而偏身皆创矣，又安能得其穴道之正乎？若果此外别无可求，则亦无可奈何。而今两浙数州，皆为近甸，三二百里，岂无一处可备选择，而独迁就偪仄于此数步之间耶？政使必欲求得离山坐南向北之地，亦当先泛求壮厚高平可葬之处，然后择其合于此法者。况其谬妄不经之说，初不足信耶！
臣自南来，经由严州富阳县，见其江山之胜，雄伟非常。盖富阳乃孙氏所起之处，而严州乃高宗受命之邦也。说者又言临安县乃钱氏故乡，山川形胜，宽平邃密，而臣未之见也。凡此数处，臣虽未敢断其适然可用，然以臣之所已见闻者，逆推其未见未闻，安知其不更有佳处万万于此而灼然可用者乎？但今偏信台史之言，固执绍兴之说而不肯求耳。若欲求之，则臣窃见近年地理之学，出于江西、福建者为尤盛。政使未必皆精，然亦岂无一人粗知梗概大略乎？稳优于一二台史者。欲望圣明深察此理，斥去荆大声置之于法。即日行下两浙帅臣监司，疾速搜访，量支路费。多差人兵轿马，催遣赴阙，令于近甸广行相视，得五七处，然后遣官按行，命使覆按。不拘官品，但取通晓地理之人，参互考订，择一最吉之处，以奉寿皇神灵万世之安。虽已迫近七月之期，然事大礼重，不容苟简。其孙逢吉所谓“稍宽日月，别求吉兆为上。”此十一字者，寔为至论。惟陛下采而用之，庶几有以稍慰天下臣子之心，为国家祈天永命之助。
臣本儒生，不晓术数，非敢妄以淫巫瞽史之言眩惑圣聪，自速讥诮。盖诚不忍以寿皇圣体之重，委之水泉沙砾之中，残破浮浅之地，是以痛愤激切，一一为陛下言之。譬如乡邻亲旧之间，有以此等大事商量，吾乃明知其事之利害必至于此，而不尽情以告之，人必以为不忠不信之人。而况臣子之于君父，又安忍有所顾忌而默默无言哉！惟陛下诏赐省察，断然行之，则天下万世不胜幸甚。谨录奏闻，伏候勅旨。
按：《宋山陵议状》，朱子盖深恶夫当时台史偏执姓音以拘山向，谓宋国赵姓，音属角，必用坐丙向壬之穴为吉，遂致有宋洛、越诸陵无不坐南向北。又欲苟简以祔寿皇于绍兴祖灵之旁，并其穴中水泉之害、地面浮浅之虞、偪仄伤破之余、惊动诸陵之虑，皆不之顾。此其迷谬已极。文公目击其非，故直陈辨议，以救台史之失，剀切如此。后世不察所言本旨，概以罗经方向为非，借口朱子所辟妄世葬法，俾洛河阴阳之源，理气乘生之妙，晦塞无传，徒泥形势粗迹一偏，以误人子。兹故附录议状，俾知所察云。
补义或问：据朱子议状，则凡风水向北者卒不可用乎？曰：非此之谓也。朱子特辨拘姓音坐向之谬，故言此以解其惑耳。其寔风水之法，只要结穴眞，初不拘于向南向北也。余兄弟历览四方名地，向北者不可枚举。姑就是编收图可证者，如铅山费状元祖地，坐丙向壬；华容刘尚书祖地，坐丁向癸；永康徐侍郎祖地，坐巳向亥；徐国公始祖地，坐午向子。及晋江蔡虚斋、杭州茅状元、江山赵中丞，及运城袁氏、台州侯氏诸祖，皆名地而向北，足为征也。大约龙穴眞，虽向北不害其吉；龙穴如假，虽向南无不为凶。若谓朱子必执向南为拘，其与拘姓音者何异？又乌足为朱子！
 
重刊人子须知资孝地理心学统宗卷七下之三
江右山人徐善继述 同着
此后阴阳妙用，凡五卷。
二十四龙所主吉凶
壬龙阴权主之，主骤富贵，一二代而止。主僧道、技艺，有浮靡，少温良，乏人丁，多水厄，福力微，运祚促。
子龙阳光主之，主富贵有武略。主贼将悍卒，多骄惰，无忠节，子嗣寡，运祚促。
癸龙阴光主之，主骤富贵，一二代而止。主荣显饶财，少忠贞，多诡诈，人丁寡，运祚促。
丑龙牛金主之，主左道、财禄、大富大祸，少忠良，多奸诡，有邪淫，有孤寡，遭恶死，乏人丁。
艮龙阳枢主之，主极贵、巨富、高寿、文武将相、聪明俊雅、丰厚魁伟、美髯髭、忠良正直。下格亦主旺人饶财，小贵。
寅龙天棓主之，主不祥。若格贵穴吉，葬善时宜，亦发小福，多痼疾，短运祚。
甲龙阴机主之，主不祥。若格贵穴吉，葬善时宜，主一二代富贵，多痼疾、疯跛，后嗣微，运祚促。
卯龙阳衡主之，主威武胆略，忠勇刚毅，主富贵将相之识。多修长魁伟之士。下格亦主豪霸，旺人饶财。
乙龙天官主之，主不祥。若格贵穴吉，亦主一发，多庶子、螟蛉、赘婿。
辰龙天罡主之，主大不祥。若格贵穴吉，葬善时宜，局完水吉，亦主一二代富贵，一败如灰。多凶狠、夭亡、孤寡、恶死、痨瘵、兵火、军贼、绝灭、抄拈。
巽龙阳璇主之，主荣贵聪明，科甲文章。中格亦旺人饶财，女贵。
巳龙天屏主之，主中富，小贵，旺人，多淫佚浮靡。
丙龙阴枢主之，主贵禄荣显，富贵忠良。下格亦主旺人饶财，多田产赀货，良善文雅。
午龙阳权主之，若格贵穴吉，葬善时宜，主文武兼备，大富极贵，易发易败。多离乡客死，有回禄横亡，善浮靡，寡檏直，后祚微，气运促。
丁龙南极主之，主高寿，富贵荣显，神仙龟鹤之姿，文章清高之士。下格亦旺人丰财。
未龙鬼金主之，主大不祥。若格贵穴吉，葬善时宜，亦主有福有祸，左道荣贵，神佛灵显，名僧符法，有邪侫之资，少忠贞之气，多孤寡、淫贱、恶死。
坤龙天钺主之，主不祥。若格贵穴吉，葬善时宜，水朝山秀，亦主骤发富贵，女柄男权，多柔靡，无忠贞，有孤寡，有邪淫。作龙湫寺院则吉。
申龙天辟主之，局穴吉，仅可免祸。
庚龙天潢主之，主威权勇猛，文武之资，专征伐，多荣爵，延寿考。下格亦主旺人丰财，武断乡曲。
