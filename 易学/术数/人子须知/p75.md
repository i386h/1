<!-- { "loadSidebar": true } -->
《经》曰：“浅深得乘，风水自成。”蔡氏云：“宜浅而深则气从上过，宜深而浅则气从下过，虽得吉地而效不应。”盖当深而浅，当浅而深，差之咫尺之间，则接脉不着，反吉为凶矣。故牧堂曰：“浅深者，言乎其凖的也。”诚以浅深为风水第一义。诸家所论不一，有以界水定者，有以合襟定者，有以小明堂定者，有以九星分寸尺定者，有以八卦分阴阳定者，有以四应定者，有以朝之远近度以玉尺而乘除定者，有以绳记标准于晕心晕弦定者，皆非至当。周氏曰：“浅深本于支垄，支垄本于郭氏之《葬经》。”《经》曰：“藏于涸燥者宜浅，葬于坦夷者宜深。”二谢子逸志道、郑彦渊、洪天与、及顾乃德诸人俱错解郭氏经旨，谓涸燥为垄脉浮，宜浅；坦夷为支脉沉，宜深。殊不知《经》曰“支葬其巅，垄葬其麓。”又曰“卜支如首，卜垄如足。”郭氏之意，诚以平支卑湿而颠独干，故云涸燥，涸燥岂指高垄乎？所谓宜浅者，正以平支不可深葬也。高垄崎岖而麓始平，故云坦夷，坦夷岂指平支乎？所谓宜深，正谓高垄不可浅葬也。支以突为正，垄以窝为正。阴来必阳受，阳来必阴受也。司马头陀曰：“近以花果譬之。抽条发叶者，气之行也；开花垂实者，气之止也。蕚之开花者，岂非气发于外乎？窝钳阳可知矣。果之垂实者，岂非气藏于内乎？乳突阴可知矣。是知阳发乎外，浅以乘之；阴藏于内，深以取之。”达僧亦曰：“何谓开，窝钳是也；何谓合，乳突是也。”形开则阳发于外，其气浮，故属阳；形合则阴蓄于内，其气沉，故属阴。阳则浅以乘之，合以聚之；阴则深以取之，辟以通之。此支垄分阴阳，定浅深一定之理也。但支垄体段不一，窝钳乳突、大小阔狭各殊。况南方土薄而多石，气浮宜浅；北方土厚而无水，气沉宜深。宜深者即司马陀头所谓乳脉粗大，阳藏于深，必须深取，扩以通之；宜浅者即朱子所谓兴化、漳、泉间，棺只浮于土，土深者谨以一半入地，所以上封土甚厚。后来见福州人举移旧墓，稍深者无不有水，方知兴化、漳、泉葬浅者，乃防水耳。是盖地土有厚薄之殊，气脉有浮沉之异。地土厚，气脉沉，有葬之数丈者，不谓之过深；地土薄，气脉浮，有安柩土皮之上，用客土封培成冢者，不谓之过浅。况六尺之躯，裹而葬之，卧于地下，高不盈尺，而于数寸之间，察其生气以乘之，使枯骸得气，遗体昌荣，非至人哲师奚可轻议哉！
论风水无全美
好地无全美。蔡氏云：“欠缺不齐，天地之奇。”图谓以此，实福善祸淫之机，不使世人易识，大抵亦造化无全功，圣人无全能。故天倾西北，地不满东南，佛家所谓缺陷世界，如孔孟之不得其位，颜回不寿，由、赐少贫。世无全福之人，又安得有全美之地？或龙眞而穴拙，或龙穴美而砂水有亏，或公位之不均，或先凶而后吉。徧观名墓，蔑有十全，此所谓物之不齐，物之情也。若欲全美，则世无可葬之地矣。善夫廖公之言曰：“成格龙神最难遇，检点须从恕。按图索骥要求纯，误尽世间人。”
论土色不必拘
廖氏《泄天机》有辨土色之说曰：“《锦囊经》谓‘土欲细而坚，润而不泽不泽谓不湿也，截肪切玉，备具五色。’又曰‘干如穴粟，湿如刲肉，水泉沙砾，皆为凶宅。’又曰‘阴阳冲和，五土四备四原本作兼，言四者，黑不与也。’注云：‘得势与形，而土色不佳，亦不贵也。’今按：九州岛土壤不同，而燥湿亦异，难以概拘。多见形势不吉，而土色具备，用之者祸不旋日；形势若吉，而土色不备，用之者常臻富贵。此土色之不必拘也。水泉砂砾，龙眞穴正，自然无之，有则非吉地矣。”按：金精是论，确为至当。九州岛土壤不同，如孔林天下至美之地，无以加矣，乃是黑土，称曰黑坟，此其证也孔氏自周迄今六十四代，世袭公爵，及令陶阜。但人子厝亲，必求土色之美，此心乃安耳。
论葬必择良期
《葬书》云“岁时之乖为二凶”。卜氏云“山川有小节之疵，不减眞龙之厚福；年月有一端之失，反为吉地之深殃。”又云：“龙吉穴吉砂水吉，何以多灾？年凶月凶日时凶，犯之罔觉。”又云：“作当依法，须求年月日之良。”杨公云：“好地如巨舟，良年如利楫。”陈图南曰：“龙眞穴正，又须葬善时宜。”诸公所论如此，可见吉地又须良期而葬之，斯尽善矣。诚以葬必择期，如耕者之必当阳春发生之际，而始播百谷焉，则获穰穰盈仓之效矣。苟于收藏肃杀之时而施栽施植，吾知其凋谢可立待也。辛力徒劳，竟何益哉！是以人子既卜吉地，又卜良期以窀穸之，不使少有后日之悔可也。虽然，龙穴其本，年月为未耳。使地非吉兆，无生气之可乘，年月尽天下之选无益也。仙翁曰：“鼎内若无眞种子，犹将水火煮空铛。”此徒狥年月之谓矣。
论风水不可妄加筑凿
卜氏云：“土有余，当辟则辟；山不足，当培则培。”郭氏云：“目力之巧，工力之具，趋全避缺，增高益下。”蔡牧堂曰：“山川之融结在天，而山水之裁成在人。”固皆指地之有不足者，培之辟之，损高益卑，使适于中，尽其当然，不害其为自然者也。但万金之璧，必玉人而可琢；千金之裘，岂拙匠所能裁？多见毁瓦画墁，非徒无益，而又坏之，此不可不慎也。况又有务为观美者，或广筑墙垣，深开月池，高起牌坊，及为崇台望柱，砌路建亭等事，莫知禁忌。往往有以此尽其孝敬之心，而反自取祸败者，是又深可悯也。诚以阴阳二宅，居葬已久，切忌妄有筑凿。朱子曰：“祖墓之侧，数兴土功，亦能挻穴。一或误伤龙脉，发泄地气，立招凶祸。廖氏云：“来龙最忌妄穿凿，旺气必消铄。”又云：“后龙过脉忌穿凿，居民必萧索。”又云：“开池穿井多有忌，消详莫轻易。”又云：“茔前切忌妄增高，灾祸必难逃。”又云：“明堂里面要洁净，有物皆为病。时人不识妄安排，于内起亭台。栽花砌路供游赏，祸生如反掌。”凡此皆所以丁寕告诫，欲人知所慎也。兹故特述以告，明者当自谨耳。
论风水有夙缘
得地自有缘法定数，不可强求。观卫灵公沙邱之铭，滕公古圹之记，韦斋寂历之诗，季通乡谑之谶，可见自有天缘也。但人子送终，不敢不自尽其心，抑安有坐待之理哉！求而得之，即所谓缘也。惟不可强耳。
卫灵公薨，卜葬故墓，不吉。卜于沙邱而吉。掘之，得石椁，铭曰：“不冯其子，灵公夺而埋之。”
汉夏侯婴，以功封滕公。及死将葬，未及墓，引车马跪地不前。掘之，得石室，铭曰：“佳城郁郁，三千年见白日。吁嗟！滕公居此室！”因以葬焉。
宋韦斋先生诗有“杯酒闲谈寂厯中”之句。及文公改葬韦斋，屡迁不吉，最后得崇安之寂厯山。
蔡西山尝同友人刘文简二人闲步四顾。乡人善谑者嘲之曰：“蔡季通，蔡季通，出门指西又指东，山中既有王侯地，何不归家葬祖宗！”季通愀然曰：“山中具有王侯地，争奈不在我山中。”文简悯之曰：“使我山有地，即可以奉。”季通谢曰：“君山诚有美地！”刘果以山与之。葬后，季通以孙贵，赠太傅。子文正公沈，以子贵，赠太师，进崇安伯。孙文肃公杭拜相，果符王侯之职。鄱阳余方伯佑曰：“地理之验，无如蔡氏者。牧堂父子寿地得地，贤贵迭出，海内莫之与伦，孰谓好地不获见乎？彼不得者，贪大求全。不知大地有神所司，且多怪异，欠缺不齐。以贪高图大之心求全责备，安可得乎？明地学者，当知深省云。”
 
重刊人子须知资孝地理心学统宗卷七之上
江右山人徐善继述 同着
此一册辨证诸家星卦之非理者，以祛世俗之惑。夫自公刘兴豳，“既景乃冈”；卫文迁楚，“景山与京”；周公营洛，“揆之以日”，而阴阳之旨实肇厥端。惟数圣引而不发，叔世之下，莫窥涯涘。哲人若杨、曾、吴、廖、赖、董辈，又不世出，管天蠡海之徒，遂家置炉锤，人挟机轴，伪词诞说，纵横竞起。而星卦各出多门，不胜谬戾。无怪乎吾儒摈为外道而不屑究之耳。兹辑阴阳旨原，首以星卦、国音、宗庙等说之乱眞眩正者，逐款摭诸名家理论而辨明之，并以断验邪术诸弊，及通书神煞，详述其谬。复着宗旨一篇并三昧论，俾人子开卷即知阴阳正源，而不为旁蹊曲径所眩误云。
一论九星之谬
