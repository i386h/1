<!-- { "loadSidebar": true } -->
夫水者，龙之血脉也。《葬书》以水为外气，良有旨哉！西山蔡文节公云：“両水之中必有山。”故水会即龙尽，水交则龙止，水飞走即生气散，水融注则内气聚。此自然之理也。尝观轻水所多秃与瘿人，重水所多尰 与躄人，甘水所多好与美人，辛水所多疽与痤人，苦水所多尩 与伛人。是水能移人形体性情如此。且水深处民多富，水浅处民多贫，水聚处民多稠，水散处民多离。是水之关祸福又如此，孰谓地理之可忽夫水哉！《水经》谓“五行始焉，万物所由生，元气之腠液。”《管子》曰：“水者，地之血气，筋脉之流通者。”故曰水其具财也。而地理家谓山管人丁水管财，诚然不爽。然水有大小，有远近，有深浅。观其形势，察其性情，而吉凶取舍有定见矣。然其大旨不过来者欲其屈曲，横者欲其遶抱，去者欲其盘桓，而汇聚者欲其悠扬，囊江融潴澄凝。登穴见之，不直冲，不斜撇，不峻急，不湍激，不反跳翻弓，不倾泻陡跌，不射不牵，不割不穿，而有情顾穴，环绕缠抱，恋恋不舍。《葬书》所谓“洋洋悠悠，顾我欲留。其来无源，其去无流。”吴公所谓“来去之玄横遶带”，卜氏所谓“交锁织结之宜求，穿割箭射之宜避”。又谓“水本动，妙在静中。”谢双湖氏所谓“水之吉者，聚而不散，见其来而不见其去”，传伯通所谓“囊聚之水，深如锅底，圆如镜面，方如棋盘”，及“诸源会合，九曲来朝”，则尽其肯綮矣。其间又有方位吉凶之辨，固不必尽拘，亦乌可尽弃？宜于穴法中，依绳墨以消纳之，控制之，斯为尽善。且古人扦建州邑，有取于水者，如吉水县两水交流，状吉文字；秀水县，八十余里巽水特朝。一以形吉，一以方秀，皆以水得名。而两邑人才萃产皆多，亦见古人命名之不苟也，学者当审思之。大抵风水之法，得水为上。故京师万水朝宗，金陵长江特朝，而为帝都之大。三吴富甲天下，而有太湖、震泽巨浸。东鲁大海外洋，与夫三楚江汉夹会，洞庭融注，西江彭蠡潨汇，而越之绍、宁、杭、台、嘉、湖，闽之福、兴、泉、漳，广之广、惠、潮、海等处，皆以得水而人才渊薮矣。
论 水 发 源
夫发源水者，明堂中溯观来源之水也。水之发源，欲其深长。深长则龙气旺，发福必悠久。若水源短，则龙必短，发福不远大。吴公云“来短去长，无大力量”是也。
论 水 到 局
水到局者，来水入堂之谓也。水之到局，欲其入堂，欲其到口为吉。若水远来入局，将及到明堂，却便反挑撇去，谓之不到堂。水或到堂，而无下关收水，或不肯流至下砂拦截之处，谓之不入口，总为无益。故水以到堂入口为贵。其水之大小，则不必拘也。若水在逆砂之外，前虽不见，亦作到堂论。盖大地面前多有横砂，而外明堂水多不能见，此即明朝不如暗拱之说。如朱子论冀都之地，前面黄河环绕。自黄河至冀都数百里，岂穴前所能见哉！但此等语，非井蛙之见所可识也。世俗又多执送龙两水俱要上堂，此误也。惟顺局去水地，可以两水到堂，当面合襟。若非去水地，则只一边到堂。盖两水合襟，乃穴前界脉鰕须水耳，自龙虎外则不拘之。今以论送龙水，岂不大谬矣乎！然所谓到堂入口，惟富地为然，贵地亦多有不如此者，又不必拘也。此水最速富。吾邑陈九万祖地，葬下即发财巨富，此格也。图具于左。
右地在吾邑五都，土名张村铺官路侧。其龙乃顺势翻成逆势，气甚旺盛。入首大断，起连气金星，微开钳口。结穴临田蘸水。穴前田源囊聚。近身一掬横砂为案，低伏如眠弓，绕抱有情，以关堂气，使一源之水既到堂又入口。吴公口诀所谓“水要嗑得着，砂要摸得着。”卜氏云“紧夹者福不旋踵”，惟此地为然。董公德彰为陈氏扦之，许以速发。果窀穸甫完，天尚未明，孝子秉烛以归，路逢群盗分赃，忽见火光人众，惊疑捕盗者至，弃财走散。陈氏因以得之，遂致骤富。今乡人传谓“寅葬卯发”云。又吴书源宽为池州府张氏下一地，亦是寅葬卯发，大畧与此相同，兹不赘述。
论 水 出 口
出口者，水既到堂，必有去处，谓之出口。水之出口，欲其弯环屈曲，迂回深聚。《葬书》云“其去无流”，又云“顾我欲留”为妙。若直而急，浅而峻则凶矣。大抵宜罗星、游鱼、北辰、华表、捍门关阑重叠之砂，则其出自美也。若水直去荡然者，决无眞气内聚也。
论  朝  水
朝水者，穴前特来之水也。此水至吉。盖风水之法，得水为上。穴既当朝，则得水矣。卜氏云：“求吾所大欲，无非逆水之龙。”予谓逆水龙固美，不若当朝之穴为尤美也。爰逆水多是枝龙，岂如干龙，两水夹送，至将结作处，却翻身数节，逆当朝水结穴，力量极大。此所以不贵逆水之龙，而贵逆水之穴矣。但水固以特来当面朝穴为吉，若或直急冲射，湍怒有声，则反为凶。故来朝之水，又须屈折弯曲、悠扬深缓，方为合法。不可概以特朝为吉也。《葬书》既以得水为上，而陶公又谓“当面朝入，子息贫寒”，何也？正谓其冲射湍激，反带凶煞，故尔。《雪心赋》云：“交鎻织结，四吉当求。”又云：“九曲入明堂，当朝宰相。”此则以其屈曲有情，水法之至吉者也。大抵朝水一勺能救贫，洋洋当面朝，当代出官僚。若欲催官催富，必得朝水之地，可取验也。催贵如呌岩寺三地，催富如乐平江氏地，其格也，图并具下。
右地在铅山，地名呌岩。其龙发自灵山，六十余里，至赭亭山，起御屏土星，方正骨立，清秀特异。正脉中出，度峡，连起星峰，顿伏磊落。入首分结三穴，皆共一局，俱当信河特朝。其正结者为贵溪邱参政父地，入首开帐，为巨石山，抽下一线土脉，过峡甚巧，起连气金星。又于金星之下，结喉束气小巧，成走马文星入穴。两畔从山粗大，而本身独小。穴前平坦，四势团聚，眞催贵之地。参政公名旭鉴，初为信椽时，信守金公者，明堪舆术。舟行呌岩山下，因游寺。登眺之间，见而叹曰；“金带数条，置之闲处，良可惜哉！”邱在侧，知其为美地，乃图以葬父。葬后，邱即以吏材任通政知事，廷臣荐擢黄严令，有异政，事闻，玺书褒美，擢台州府判。七年，民诣阙保升知府。又六年，升浙江参政。从子祺，官至处州太守。孙鼎，登进士，官至都宪。祺之孙九仞，进士。曾孙民范，进士，大参。曰钥，知县；曰镐，同知；曰钿，知州。民望，节推；民仰，乡科；汝良，进士。诸公俱世显荣，至今富贵未艾。
其右结者，为弋阳汪尚书祖地。入首华盖中抽结咽，起金星，成仰高之穴。穴上平坦，四旁皆石曜。穴下石岩，人呼如应，故名呌岩。岩之中有禅室，即呌岩寺也。登穴平坦如常，不知穴下之险。前面山水拱照。右畔河中一石，名曰卷绩，高广数十仞，挺然中流砥柱，鎻尽信河之水。隔岸大青山高障有力，眞催官之地。葬后，汪氏父子联登高第，兄弟同入翰苑。文荘公父凤登进士，官至参政。四子：长僎，登进士，官太参；次即文荘公俊，登乡会二元，官礼部尚书，谥文庄；次伟，登进士，官吏部侍郎；幼佃，登进士，官侍读、太常少卿。曰审、曰宛，皆登科甲。又尝观汪氏阳基，甚美，五石祖地尤贵，此特其催官耳。
其尽处为费氏地，清湖公完夫人墓也。龙脉到头逆转，顿起穴星，成正体太阳，开钳结穴。后复自本身抽出，起太阴文星之案。登穴周密，内气融聚，外阳暗拱。葬后不数年，唐衢公尧年即连登科甲，几半纪而腰金，眞催官之地也。
上三地虽得催官之水，然究其实，自少祖赭亭山以下，石山雄伟，星峰秀丽，节节龙入贵格。穴星又皆清秀，下关卷绩一石，卓立河中，逈然特异，尤为贵证。兼以秀水特朝，故能催贵。若徒以其水而已矣，则凡特朝之水，皆可谓之催贵乎？故龙穴砂水，不可缺一也。
右地在乐平十三都，土名洋源。坤申龙，寅甲向，而有寅甲水特朝，乃催富之地也。董德彰所下，课云：“半夜敲门送契来。”葬后周年，汪氏果得绝户田产，因以骤富云。
传疑汪氏有表叔者，富而无子，居相近。彼侄不孝叔。冬月值户役自县归。甚夜，谓其侄曰：“吾老矣，无子。田产家业皆汝所有，门户应汝值之。”其侄忤之，因相诟。侄自谓己业倍叔，叔业任与人无悔。于是投汪氏。时已夜半，汪睡醒，敲其门。汪起纳之。其人尽以田产家业契付汪氏，因而骤富，果符董师“半夜敲门送契来”之课云。
论 去 水
去水者，穴前见水之去也。此水极凶。廖氏云“第一莫下去水地，立见退家计”是也。然古名术亦有下去水之穴，未可概以为凶。如徽州府基，开化、崇安二县基，皆顺水，见其直去二十余里。但山势关截高固，其民皆富盛。举此为谕，他可类求。要之，皆以龙眞穴的，砂又关阑锁抱，又或小势虽去，大势则逆，非一向直去方可。若小水既去，大势又顺，决无融结，的主败絶，不可观索矣。大抵去水地发富必迟，如蔡西山先生祖地，在建阳麻沙，九世方出贤贵。又杨文敏公祖地，在欧宁丰乐者，三百年后方出宰相，是其征也。然又不可一概谓去水地无速发者。若穴前紧夹，不见去水，亦能速发，如乐平明溪许学士祖地。却亦能催贵焉。
右地在欧宁县之丰乐里，地名白狐窝因异人指曰狸卧处是穴，今土人遂呼地名白狸窝。其龙甚远，逆奔而上，穿峡顿起洪山高广。辞楼下殿，逶迤顿跌数十节，复开帐起三台，正脉中落，磊落数节，结太阳金星开钳之穴。穴后正乐洪山，及三台贴帐。而本身白虎一砂遮却明堂，但午上秀山朝应而已。其龙虽雄伟，而结穴奇怪，局势大顺，虎砂逼硬下堂，穴星粗大，信非仙指，人莫识之。盖其入局之际，右边送龙之水至此百余里，前会浦城之溪，亦百余里。可见山水大会。而本身之龙，却逆奔至此，翻顺作穴。大势虽顺，而白虎一臂逆收过前，遮却顺去之水。四面八方，奇峰罗列，锦帐、御屏、文笔及天马贵人等砂咸备，眞大贵之地也。笃生文敏，为时宗臣，岂偶然哉！但此地形寛穴丑，局顺势缓，发作最迟耳。葬后三百年，始出文敏公荣，拜相。曾孙旦，吏部尚书，科甲蝉联，登仕籍者数十人，至今荣盛未艾。
