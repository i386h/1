<!-- { "loadSidebar": true } -->
夫穴之形体，变态万状，不一而足。寔则不过阴阳两字，曰阴来阳受，阳来阴受而已。其为形则凹凸是也。阴中有阳，阳中有阴，故有太阳、少阳，有太阴、少阴。其为形则窝、钳、乳、突是也。各得生气，其形始眞。故一言以蔽之，曰“葬乘生气”。盖生气者，太极也。凹凸者，两仪也。窝、钳、乳、突者，四象也。太极两仪，两仪四象，寔古今之正传，穴法之定论也。夫何各立机轴，支离其说，而有三十六形、八十一变、三百六十五体、三百八十九像？种种多门，不胜蕃衍，使易简之理，反为分析隐晦。是皆欲以形尽山势，而不知山势变态不常，咫尺转移顿异，只可以理会，不可以形拘。《玄机论》云：“论星则胸中有主，喝像使众人皆知。”是形像不过为众人设耳。若曰山必合某形，穴当安某处，以某物为应案，乃刻舟求剑，胶柱鼓瑟，非达理之论也。余氏云：“寻龙点穴，不过阴阳动静，足以尽其微妙。间有龙穴融结，偶合物形，因以名之可也。若野俗之书，专以人物取像地形而较美恶，则失之远矣。”诚为确论。且物类有古方今圆，古长今短，古贵今贱，古有今无之不同，岂可以拟一定之山形哉！范越凤及刘公谦皆尝鄙诮之，谓如虎形，既虎能伤人，又安可葬？肉堆案亦尝食之否乎？其论不为无理。况物类形像相似者，尤难辨别，又乌得无指鹿为马、认乌为鸾者乎？愚故曰：山川只可以理会，不可以形拘。《葬书》谓“在天成象，在地成形”，亦只指五星之形言之，非言山形与百物类也。今故屏去百物形象之说，不使眩惑心目。惟以杨筠松穴形四格，窝、钳、乳、突以论形，则庶几守约尽博，而易简之理得矣。“葬乘生气”之眞机，又岂有余蕴哉！穴形诸图解见下。
论窝形之穴
窝穴，即廖氏开口穴也，亦曰窟穴。《葬书》云“形如燕窠，法葬其窝，胙土分茅”是也。凡曰鸡窝、锅底、掌心、旋螺、金盆、铜锣等形，皆窝穴之异名耳。乃穴星开口生两掬者也。平地高山皆有之，而高山为多高山以窟为眞，平地以突为眞，故高山多。俗亦名仰天湖格。除星体另论外见穴星卷，而窝之为形，凡四格：曰深窝，曰浅窝，曰狭窝，曰阔窝。皆以左右两掬均匀为正格，左右不同为变格。而各有二体：一是左右交会，名曰藏口窝；一是左右不交会，名曰张口窝。四格之形，又各有俯仰不同。身俯则须窝中微有乳，穴就乳脉安扦；面仰则须窝中微有突，穴就窝心突顶安扦，此为最吉。廖氏云“凡开口之穴，灵光合聚于中，余气分行于外，雌雄相顾，血脉交通，所以谓之吉穴”是也。惟要弦棱伶俐，两掬弯环，口中圆净，窝内冲融；切忌落槽，最嫌偏陷。《经》曰“窠形须是曲如窝，左右不容少偏颇。偏颇不可名窝穴，倒侧倾摧祸奈何”是也。又有懒坦、空亡、崩洪、破陷，谓之假窝、虚窝，务须详辨。如误下之，主淫乱少亡、贫穷绝嗣，不可不慎。若后龙眞的，入首明白，星辰合格，证佐分晓，此穴至贵。
窝形四格：深窝、浅窝、阔窝、狭窝
左为深窝图。此深窝者，开口中深藏也。然窝既深藏，不宜太深坑陷，须是深得其宜。惟窝中有微乳、微突者，谓之阳中有阴，虽深不忌。若无乳突，切忌深陷。又须窝中圆净，弦棱明白，两掬弓抱，方为合格。若窝太深陷，又无乳突，弦棱不圆，左右偏颇，即是虚窝，不可下也。
左为浅窝图。此浅窝者，开口中平浅也。不宜太浅，太浅则不明。须是浅得其宜，如金盘，如荷叶之类，而又窝中弦棱明白，两掬弓抱，方为合格。若窝中太浅，弦棱不明，懒坦无情，则非眞窝，不可下也。
左为阔窝图。此窝形之阔者，开口中宽阔也。窝既宽阔，不宜太深，须左右交会。要窝中有微乳、微突，就乳头突顶安扦，方为合格。不然，多是空亡虚冷之窝，气不凝聚。又须窝中圆净，弦棱明白，两掬弯抱，乃为合法。若窝形太阔，又无乳突，弦棱不明，左右偏颇，或两掬不交，则不可下也。
左为狭窝图。此窝形之狭者，开口中狭小也。窝虽狭小，亦要相停，不可太狭。太狭则恐开口不眞。须是狭小得中，如燕窝，如鸡窝之类，而又窝中圆净，弦棱明白，两掬弯抱，方为合格。若窝中太狭小，口内不圆，弦棱不明，左右不抱，则非眞窝，不可下也。
以上窝形四格之图。其左右两掬均匀者，乃为正格，有五体。左右两掬不均匀者，为变格，有二十体。图具下：
正格凡五格




上图为正格，凡五体，乃左右两掬均匀者也，下仿此。
变格凡二十
























以上变格，乃左右两掬所转不同，凡二十体，穴星仿此。
带曜凡八格

已上带曜诸格，后皆仿此，图繁，亦不重载。窝穴名地诸图附后。
右地在吾邑南门外，与县龙分脉后，起五星聚讲，开帐入局，又大断过脉，列芙蓉大帐。帐中穿心出脉，垂落清秀。入首结开口仰天窝穴。窝中圆净，两掬均匀，口中平坦，左右重重包裹，前朝秀丽，明堂融聚，水城绕抱，水口关锁，系艮龙，扦丙向，俗传仰天湖，赖布衣下。后余低出朝议大夫，数代清贵，至今福祉未艾。
朱国本问曰：余氏此地，分干大龙开帐，穿心中落结美穴，明堂、龙虎、朝对、水城、水口，无一不贵。艮龙丙向，又合天星。赖公所下，葬法又善，宜其贵列三公。乃仅止此，何也？儓仙曰：善哉！问此地龙穴、砂水俱上格，葬又合法，而贵不穷显者，有二缺焉：少余气，无曜星矣。吴公云：“余气不去数十里，决然不是王侯地。”杨公云：“龙眞穴眞只无曜，空有星峰重叠照。”故大贵须有余气、曜星。此地缺此，《葬书》谓“十一不具，是为其次。”此地是也。
右地在泰寕，土名洪港口。其龙乃南干正条，穿草坪峡后，少华大旺处，分正脉一派，巍峨广袤，绵亘纡盘数百里，皆极其高大，非足力所能及。一枝一叶，亦甚长远。入局起涨天水星，横列十数里。帐之中垂落一脉，欲断不断，复顿高金，贴在帐下，圆满光肥。两畔帐带，如垂丝串珠者数十条，护从繁华。于高金星面，微开小窝，于上聚处结穴，弦棱伶俐，两掬弯环，窝间平坦圆整，不深不阔，宛然如燕窠，仅可藏车隐马。龙势雄大，穴情巧小，眞贵格也。不假外山包裹，穴自周密藏聚，天然可爱。穴前又平坦数尺，下注嘉泉，广不盈亩，四时不涸不溢。此池即内堂也。堂之前一山，近可攀摘，秀媚方平，不迫不欹，整然端拱。穴间惟见此山，其外洋及左右一切山水，俱所不见，恬然安静，如坐密室。而后坐大帐，高贴有力，不啻端居帏幄之中。俗传“珍珠凉伞盖交椅”形，幞头案，诚切当矣。从而检点，外面诸山，重重叠叠，拥护罗列，合沓暗拱，有万卒影从之势。混港，洪港两溪夹送龙身，交会于五里外。水口诸山，皆大龙交缠。但穴结山腰，下铺田畲，余气甚长，不免顿跌，势似顺局为异。然山势高大，穴虽高，犹是山麓间。而登穴夷坦藏聚，不知为高，亦不知有外面倾跌之患，此所以为美也。但离乡而贵，亦职此故尔。然龙势牵连，煞气未净，高金结穴，又是武星。金旺于西，以庚脉入首，作卯向，宜其贵皆以武功。且正干分受，锺山川正气，主忠贞而悠永不替焉。旧有记云：混港东，洪港西，里有池塘外有溪言二水夹送眞龙，而结穴处里有泉注，外有溪送。一如龙子去寻母老龙抽嫩枝，盘桓眷恋，又如龙母去盘儿大山包裹，小山结穴。远看山断却不断，近看子母不相离穴星贴大帐中。满床牙笏浑闲事，百万军声唱若齐言贵之多皆以武也。今乡传为杨筠松益避巢乱，过此爱之，求以葬母。后其孙有为麟州刺史者，值时乱，天下分南北，莫能归，遂居太原，世为边将云。即杨无敌等，亦莫考其寔。
按：是地山势麄雄，不见脱卸，而煞气未除。兼以僻在万山中，局甚逼窄，无龙虎明堂，不见外洋，不入俗眼。只是穴情一小窝可受，所谓璞中之玉，非哲师莫辨。
传疑杨无敌，宋初太原人。父信汉，麟州刺史。无敌名业，事刘崇，屡立战功，时号无敌。太宗征太原，业劝其主继礼降，以保生众。太宗召见，以业为代州兼三交驻泊兵马都部署，屡与契丹战，被擒，不食而死。业不知书，忠烈武勇，有智谋，与士卒同甘苦，故士卒乐为之用。子延昭，太宗时以崇仪使知保州，屡败契丹。后为商阳关副都部署，智勇善战。契丹惮之，目为杨六郎。昭子文广，从狄青南征，为广西钤辖，知宜、邕二州，英宗称为名将。屡迁兴州防御使、秦凤副总管。后徙定州，迁部军都虞候。辽人争地界，文广献阵图，并取幽、燕策，未报而卒。其后世为边帅。
左地在丰城县，土名尧坊筲箕窝，乃陆氏祖墓。
其龙起自眞军脑，冲天火星作祖而来。迢递至尧坊，脱卸平岗，左栖右闪，逶迤活动。将入首，顿起走马金星。数节大断，起正体太阳金星，开口成大窝穴格。登穴视之，有似空旷粗大。殊不知逆水涨潮，妙在粗大。穴虽空旷，亦不足畏。下手庙山，收尽洋朝诸流之水，山川相等，四兽和平。陆氏葬后，人财聚发，时通公官侍御。梦麟侍御，梦豹主事；曰应川、曰策，登科甲，福祉未艾。
右地在乐平县南七十里，土名军山。其龙来历长远，不详述。将入局，平田广野中崛起高山，势侵云汉，绵亘百余里，雄冠一方。峰峦层叠，正脉中出，枝脚蕃衍。入首开大帐，帐中落脉，屈曲而下，走弄如蛇。抽出平岗，贴在边帐之内。复起顶开窝结穴，窝中平浅如仰盘，弦棱圆整，天然可爱。两掬弯抱有情，左臂一山逆抱过穴，为近案，以收大溪之水。隔溪远山朝拱，四势尊严，内堂紧夹，外洋宽畅，诚吉地也。取作渔翁撒网形，卯龙，庚酉向。许氏乐邑右族，而此地又许氏诸地之首称。廖金精尝赞美之曰：“行尽乐平路，无如许婆墓。”诚非虚誉。葬后，自宋元以来，许氏出科第数十人，登仕籍者百余人，且多忠贞节义云。但穴后一水，春夏之交自帐上飞下，如瀑布百丈，乃白刃之象。此瀑布穴上不见，亦不闻声，但自穴后飞下。故国初，许瑗以忠奋死节于太平府。太祖平定寰宇后，论功追封高阳候，是其应也。今人丁蕃衍，富贵未艾。
按：瀑布泉乃如白刃之状，宅墓俱不宜见，即吉地亦有兵刃之应。此水宜居水口间，谓之挂剑水，于内必有大地。如匡庐瀑布泉，乃西江水口也。
