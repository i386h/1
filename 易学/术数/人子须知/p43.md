<!-- { "loadSidebar": true } -->
左侧掌	右侧掌	侧掌之穴，其中堂　山水不聚，星体侧于一边，或借乐，或不必借乐，但看前朝与水城登对明白，下手有力为正。诗曰：一边山水聚相迎，仙人侧掌大分明。后来左右有长短，须要前朝案有情。

补义大凡穴前，未有元辰不去之理。只要有沙脚交结，左右拦截，使元辰水屈曲之玄则吉。立穴紧要，先须审此。若穴前有横沙兜拦元辰，则结穴眞。缘督《琐诀》云：“十个单提九个眞，十个仙宫九个贵”《赋》云：“外耸千重，不若眠弓一案。”皆谓穴前有横沙拦收元辰，使气脉融聚，或穴下有平田囊注之水，皆能关聚生气。卜氏云“穴前忌见深坑”，又曰“穴下切忌漏槽”。皆谓其不能收固元辰矣。今人动言“入山寻水口”，殊不知水口是城门，众家所共。先须要自家房屋紧固。如人住室，财宝俱在房奥之中，先须要中门紧密，再要一门、二门、大门，然后纔要城门。故单提、仙宫之穴，皆切近于穴有关拦，如房奥之有中门紧密，而能藏珍宝也。
以远取诸物定穴
自晋以前专论星，自唐以来专论形。然论星则胸中有主，论形使众人皆知。双湖谢氏云：“喝形本欲教初学，而初学懵于五星、顶脉、龙虎、分合之理，决不能因形知穴。明于风水者，则自能知穴，又不待求之物象之粗。”诚确论矣。但形象之法，亦有偶合者，不可尽废，惟不可尽拘耳。张子微一代伟人，所著《玉髓经》何其该博。只因论地专泥于形以点穴，遂不得与曾、杨、吴、廖分庭抗礼也。盖形乃山之表，虽云形眞则穴眞，然虎与狮皃相似，雁与凤皇何殊？苟泥于形，岂无认蚓为蛇、指鹿为马者乎？是故山川则可以理会，不可以形拘，斯定论也。但可因穴喝形，不可因形泥穴。若逐形画象，是又胶柱鼓瑟也，故特摈斥，不赘及之矣。
以流星定穴
杨公云：“我观星辰在龙上，预定前头穴形象。为钳为乳或为坡，或险或夷或为掌。历观形穴无不然，大小随形无两样。此是流星定穴法，不肯向人谩空诳。”愚按：此是龙之与穴，有自然应合之理。故《经》又云：“今人裁穴只论向，更不观星后龙上。观星裁穴始为眞，不论星辰是虚诳。”又云：“穴随星降作钳乳，形神大小随龙宗。”所谓望龙知穴，见穴识龙，本相符合，非有神异。亦犹审出脉、过峡而知前去结穴之法，其理一也。大旨要在观詧龙身星体，方知前面结穴之的。但眞龙千变万化，态度不常，宁可步龙审穴，而不在望龙定穴之巧也。为地师者，不可逞异以行怪。而求地之家，尤不可轻信以自惑。兹特揭其名以辨之，而不复赘其详矣。
以八卦定穴
观物翁曰：“察来山之形势，水神之曲直。若龙虎有情，宾主相应，件件合法，然后察脉点穴。点穴既定，然后定向。方向既定，然后证之以天星法度即八卦方位之诀也。按《泄天机》云：”四象既定，当分八卦。先于穴星分水脊上下盘针，定脉从何方来。次于晕心标下下盘针，定脉从何方去。又于明堂中下盘针，定水从何方来，何方去。如阳脉得阳向，阳水来，阳水去；阴脉得阴向，阴水来，阴水去，谓之阴阳纯粹，大吉。若阳脉见阴水来去，或扦阴向；阴脉见阳水来去，或扦阳向，谓之阴阳驳杂，大凶。向吉水凶，先吉后凶；向凶水吉，先凶后吉。此八卦定穴纲领也。
按：向与水如不合，而形势、龙穴、沙水、堂气自吉，则穴内用控制之法，所谓“卦向穴中作”也。大抵向水驳杂者，虽是祸福相杂，然不害富贵。转凶为吉，全在葬法合矩耳。八卦统干支，所属方位、阴阳见坤册。
 
重刊人子须知资孝地理心学统宗卷四之下
江右山人徐善继述 同着
此册续论穴忌。夫五患、五要、五不塟、六戒、十不相、三十六怕等诀，及三十六絶、十般无脉等凶，皆穴之所忌，不可不詧者。采而辑之，俾知所慎云。
程子曰：“择地先须避五患。须使他日不为道路，不为城郭，不为沟池，也不为贵势所夺，不为耕犁所及。”
又曰：五患者，沟渠、道路、避村落、远井窑。
按程子《语录》云：“卜其宅兆者，卜其地之美恶也，非阴阳家所谓祸福者也。地之美者，则神灵出，子孙盛。若培壅其根而枝叶茂，理固然也。地之恶者则反是。”然则曷谓地之美者？土色之光润，草木之茂盛，乃其验也。父祖子孙同气，彼安则此安，彼危则此危，亦其理也。若不以奉先为计，而专以利后为虑，尤非孝子安厝之用心也。惟五患者，不得不谨。
朱子曰：“凡择地，必先论其主势之强弱，风气之聚散，水土之浅深，穴道之偏正，力量全否。”又曰：“其或择之不精，地之不吉，则必有水泉、蝼蚁、地风之属以贼其内，使其形神不安。而子孙亦有死亡绝灭之忧，甚可畏也。其或虽得吉地，而葬之不厚，藏之不深，则兵戈乱离之际，无不遭罹发掘暴露之变，此又其所虑大者也。”
又曰：“穿凿已多之处，地气已泄，虽有吉地，亦无全力。而祖莹之侧，数兴土工，以致惊动，亦能挻灾。”
丘文壮公曰：“风水之说，虽不可信，若夫乘生气以安祖考之遗体，盖有合于伊川本根枝叶之论，先儒往往取之。文公先生与蔡季通预卜藏穴，门人裹糗行绋，六日始至，盖亦慎择也。朱子论择地，谓必先论其主势之强弱，得风气之聚散，水土之浅深，穴道之偏正，力量之全否，然后可以较其地之美恶。后之择葬地者，诚本朱子是说，而叅以伊川光润、茂盛之验，及五患之防可也。”
郭景纯《葬书》云山之不可葬者五：“气以生和，而童山不可葬也。”洪氏理曰：“不生草木，谓之无衣，曰童。程子以土色光润，草木茂盛为地之美者。”
“气因形来，断山不可葬也。”洪氏曰：“若崩陷凿断，气脉不续者，不可葬也。”《秘要》曰：“一息不来身是壳。”正此谓也。却亦与自然脱断者不同。山行有断，脉不断则吉耳。
“气因土行，而石山不可葬也。”洪氏曰：“温润颜色鲜明者，吉也。”又有奇异地，隐于石间而有土穴者，又有凿开顽石，下有土穴者，又皆吉地，不以此拘。惟焦坛、麻黑、青板，锥凿不入，顽硬之石，不可葬也。
“气以势止，而过山不可葬也。”洪氏曰：“气因势而止，穴因形而结。若其势竟去不住，曰过龙。两边插桡棹，似龙虎，昧者误下。又有腰结及斩关穴不同者。”杨公云：“好地多从腰里落，回转余枝作城廓。”非过也。何以辨之？曰有穴。
“气以龙会，而独山不可葬也。”支龙行度，兄弟同宗，雌雄并出。及其止也，城郭完密，众山会集，方成形穴。今则单山孤露无情，故不可葬。却有等支龙，不生手足，一起一伏，金木行度，一路平阳，两边以水为卫送，为养荫。及其止也，雌雄交会，大江或朝或横，外阳远案，在乎缥缈之间。纵有阴砂，仅高数寸而已。此又不可以孤露而弃之。何也？盖得水为上，藏风次之，所以贵也。
又穴有五要，葬有六凶。
葬其所会，乘其所来，审其所废，择其所相，避其所害。阴阳交错为一凶，岁时之乖为二凶，力小图大为三凶，凭福恃势为四凶，替上逼下为五凶，变应怪见为六凶。
又穴有三吉：天光下临，地德上载，藏神合朔，神迎鬼避一吉也洪氏曰：“天有一星，地有一穴。天星地形，上下相应。”张燕公曰：神谓人之神魂。合朔谓岁月日时也。谓藏神合夫吉朔也。神迎鬼避，亦年月得吉之义。阴阳冲和，五士四备，二吉也孤阳不生，独阴不成。二五感合，乃能冲和。乃刚柔相济之处，是为吉穴。《中庸》曰：“致中和，天地位焉，万物育焉。”其斯之谓与？五土四备，黑不与。红黄为上也。目力之巧，工力之具，趍全避缺，增高益下，三吉也目力巧而能趍全避缺，工力具则能增高益下，是故裁成辅相在人。大凡作用之法，随宜料理，千变万化，本无定式，全在心目灵巧而相度之。蔡牧堂所谓“善者尽其当然，而不害其为自然；不善者泥乎自然，而卒不知其所当然。”道不虚行，存乎人耳。
杨公三不葬：一曰有龙无穴不葬，二曰有穴无人不葬无德之人，三曰有人无时不葬年月未利。
厉伯韶四不下：无穴不下，无德不下，无福不下，无期不下。
陈希夷先生四要：要龙眞，要穴正，要葬善，要时宜。按：希夷先生为种仿扦一地葬母，在豹林谷。既定穴，时未利，约以期。至期，先生未至，种遂葬。窀穸毕，先生至，叹曰：“此地当出数代宰执，惜葬法未善，但出数将而已。”果复出种世衡、种谔等数人，为将有声。见朱子所著《宋代名臣言行录种仿传》。此见葬法矩度，不可有失。而扦穴之妙，诚难矣哉！
廖金精六戒：第一莫下去水地，立见败家计；第二休寻剑脊龙，杀师在其中；第三最忌凹风穴，决定人丁绝；第四尤嫌无案山，衣食必艰难；第五生怕明堂跌，决是破家业；第六偏憎龙虎飞，人口主分离。
青鸟仙十不相
一不相粗顽丑石。顽石粗丑，形类凶恶者不可相也。亦有龙身及穴星，左右龙虎皆粗石，而穴间不见，且穴星纯土者，则吉。如沐国公地，来龙纯石，拔耸入云。近而视之，巉岩峻峭可惊。及临穴，左右皆石，只是当穴纯土，光彩明白，所以吉也。福建兴、泉诸名地，多有石。
二不相急水争流。急水交剑争流，穴前见之极凶，不可相也。
三不相穷源绝境。卜氏云：“穷源僻坞，岂有眞龙？”诚以穷僻水尾，乃龙脉发身处，不可相也。有等大龙，翻身入源，奔至坞底而结穴者，不以此拘。
四不相单独龙头。单山独垄，孤寒无倚，不可相也。洪氏云：“独当作露，不露不忌。”亦有大龙独行，而至结穴处，开窝钳，有龙虎者不忌。
五不相神前佛后。卜氏云“神前佛后，忌闻钟鼓之声”是也。然予兄弟多见美地，不以此拘。如福建建寜杨文敏公祖地在白鹤山者，弋阳汪尚书祖地在叫岩寺者，皆切近禅室。又如廖金精扦张少保寿基，神庙先据，去其庙而立穴。若此之类，莫能殚举。然则神前佛后，似亦不足忌与？窃谓神庙寺观，多是孤阴寡阳、单独龙神，或水口之山，故在不相。偶亦有结地者，则龙有台屏帐盖，而非单独之比。有阴有阳，拥从侍卫，而非水口用神之属。特其龙甚旺，故山川灵气所锺，未下之前，而有神灵依栖者，或余气发泄而为神庙寺观者，若此之类，何神前佛后之足畏？谚云“天下名山僧占多”，其斯之谓与！虽然，犹不可概以坛庙处有穴，而专慕于此。此等去处，不结穴者极多，结穴者乃偶有一二而已。若于不结穴处勉强扦葬，尤非所宜，不可不慎。诚有吉穴，务须至诚，以善求之，不可则止，付之缘份。切不可恃势强求，以为理外之事。多见因此风水且未得，而反贾奇祸者，君子可不慎之哉！
