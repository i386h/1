<!-- { "loadSidebar": true } -->
水口砂者，水流去处两岸之山也。切不可空缺，令水直出，必欲其山周密稠叠，交节关锁，狭而塞，高而拱，或两边相结，如犬牙交错，如羣鹅相钻。或峙立高峰，岩崖峭立；或水中异石，挺然中立，如印如笏，如兽如禽，如龟如蛇，如鱼如笋；或左右高山对峙，如狮象、旗鼓；或排列如布阵屯兵；或横幛如列仓贮囷；或填塞如宝殿龙楼；或把截如武夫之干城；或簇集如将兵之拱卫，或磊磊如车马阗骈，或森森如剑戟竖立，重重叠叠，不计其数，迢递迂回，至于数十里者，则为水口砂之至美也。若更有捍门、华表、罗星、北辰、游鱼等砂，尤为至贵。吴公《快捷方式》云：“凡一乡一村，必有一源水。水去处谓之水口，若有高峰大山交牙关锁，重叠周密，不见水去，即其中便可寻地。若更有异石，带头带尾，逆水朝入，其中必有大贵之地。”《撼龙经》云：“到处先看水口山，水口交牙内局宽。便向宽容平处觅，左右周旋无空间。”《砂经》云：“第一看山相地法，先看水口狭。”陶公云：“水口无关，漫说当年富贵；天外有錀，乃知积代公候。”《入式歌》云：“水口一山如虎卧，回头不许众山过。高昂截断水难流，此物名为神仙座。”卜氏云：“水口则爱其紧如葫卢喉。”范越鳯云：“水口之山，欲高而大，拱而塞。”又云：“若有石山朝入于内，如铜鱼金龟、悬锺顿鼓，随水生上，关锁重叠，不知去处尤佳。”杨公云：“捍门水口尖峰起，圆峰北辰位。坐镇城门不见流，富贵保千秋。”《坤鉴歌》云：“水口不嫌关锁密，千重万叠搃奇关。罗城铁阵并华表，宝殿龙楼搃是强。”皆论水口砂之形势妙旨也。又须察其情形何如。若其大情顺水下奔，而无回头顾内之意，亦不足取。欲其情意顾内，步步回头，横截逆转，而山脚只只向内逆插，则其情意皆眞。刘氏云：“若向面朝入，如相君堂署，大将屯兵，节节把守，无阶可进。小官卑将，拱手而立。若是有此情意形势，关锁水口，斯为至贵，其内必有大富大贵阴地阳基。诚以水口为一方门户，若关锁周密，则此方旺气不泄，龙神融聚，故愈多愈好。《龙经》云：“关门若有十重锁，定有王侯居比间。”若其山不周密，或山势走窜，或一节低一节，一重远一重，一山小一山，即是水口旷阔无关，此方旺气便随流水飘散，而龙神与之俱往，岂复能结富贵之地？纵有龙穴，亦发福不久。非惟阴地不美，而此方居民亦必贫困消条，多庄佃佣奴，而无名门右族、富贵之家、豪杰之士矣。故曰“水口之砂最关利害”。其水口间有大桥、林木、佛祠、神庙，亦闗祸福。或水冲损桥梁，或伐木毁庙，则凶祸之来不可救助，尤宜慎之。若或水口罗星诸砂被水冲破，或忽崩裂，则此方凶败立应。如叠有奇石高洲忽然露出，则此方富贵骤至，皆应如桴鼓。智者见之，可以预验休咎。廖氏云：“若还水打破罗星，官败举无名。忽然水口洲滩出，士荐官迁秩。”水口之所系如此也。
华 表 山
华表者(如右图)，水口间有奇峰挺然卓立，或两山对峙，水从中出，或横拦高填，窒塞水中者，皆是也。要高耸天表，方称华表之名。水口有此，于内必有大地。《赋》云：“华表捍门居水口，楼台鼓角列罗城。若非立郡迁都，定主为官近帝。
捍门
捍门山者，水口之间两山对峙，如门户之护捍也。有三格。其一穴前见之，端居左右，如门户放入，前砂、外洋、远秀朝揖。其二江水阳朝，先开捍门，水由门户中出，洋洋坦夷，来不见源，去不见流。其三则水口闗阑，开设门户，水由此逝。此皆大贵格也。然捍门之砂，最喜成形。如日月、旗鼓、龟蛇、狮象等状，有九重、十二重捍门者，必结禁穴。一重二重亦主王侯、后妃、宰相、状元之贵。若捍门外又有罗星，尤为奇特。《经》曰：“捍门之外有罗星，便作公侯山水断。”

北  辰
北辰者，水口间巉岩石山，耸身数仞，形状怪异，当于中流，挺然朝入者是也。亦谓之尊星。此格极贵，千不逢一，非王侯大地，未易有此。杨公云：“一个北辰管万兵，驸马公侯招讨名。高大峥嵘耸云汉，必是争天夺国人。”又曰：“北辰之星天中尊，上将下相列分明。此星乾坤镇国宝，隐藏闭口莫胡陈。”许仙曰：“却有一样北辰星，形若眞兮贵莫论。北辰高大出万乘，若然低小也朝臣。”曾公云：“山家最贵北辰星，水口高岩大石蹲。见此便知极贵地，必出争雄逞猛人。”吴公云：“水口交罗生怪石，大小高低论重轻。高大名为北辰位，必产英雄不敢闻。百丈石山高耸起，此名大兽北辰星。水口若见北辰镇，巨石涌起胆寒惊。此星若还关水口，必主皇王镇国人。”又云：“水中石山侵上天，拥起嵯峨压众山。代代武文人过府，英雄猛烈万人看。水中圆墩有石印，若还低陷也昌荣。大山粗昂是北辰，定产男儿统万兵。”《禁星论》曰：“筠松禁星禁何星？余星不禁禁北辰。至尊之星所当禁，恐君泄漏害君身。”又曰：“大地龙神朝暮守，不许凡人乱开口。劝君遇着北辰星，禁口禁眼宜谨守。”盖水口北辰极贵，上者多为禁穴之应，不可轻谈；中者王侯宰辅、皇亲国戚，斩杀自由，非寻常小贵之地而能有此。《太华经》亦谓北辰星居溪中、水口，或旁应左右，皆为大贵，若非州郡邑镇，即出英雄豪杰之士，惊天动地之人。故凡水口罗城之间，如见有此，其中必有大贵之地，宜于其内寻索龙穴。或难予曰：北辰者，即北极天之枢星。孔子所谓“居其所而众星拱之”者也。此星至尊至贵，而乃为门户间把守关隘之职，何也？答曰：此固术家取义欠当，然亦不过假借美名以称特异之砂耳。如天乙、太乙、太阳、太阴之名，亦皆尊贵星辰，而术家乃以太乙、天乙侍立左右，太阳、太阴夹照峡场。日月捍门，考其所取，莫不皆为贵地证验。若以循名求义较之，则此等贵星，安可使为侍卫，为夹从，为把守关隘之职？故此不过假借美名耳。其寔无有所谓日月、北辰、天乙、太乙以临之也。义固弗当，但袭之既久，不可改称，今姑从之。
吴公《口诀》云：“北辰是石山嵯峨，雄昂高插，峭壁岩崖突兀奇怪，生耳，生角，生嘴，如将军，如判官，如小鬼，如卧龙，如麒麟，如狮象，如海螺，如飞凤，如仙鹤，如猛虎，如展旗，如堆甲，如凉伞，如走旗，如锯齿，如鎗刀，如幡带，如排符，如笔架，挺然拔耸万仞，巍峨屹立，堆叠于水口之间。望之而神惊，就之而心怖，崚嶒峻险、怪异巉岩者是也。若非有诸般古怪形状，则不可谓之北辰。”此星极贵，上格贵龙方有此应，亦不拘多寡，但得一二亦为大贵。须居水口为眞，若穴上见之反为不吉。
罗  星
夫罗星者，水口关拦之中，有堆埠特起，或石或土，于平中突然当于门户之间，四面水遶者是也。石者为上，土者次之，要居罗城之外为贵。《经》云：“罗星要在罗城外，若是罗星不在内。居内名为抱养瘝，又为患眼堕胎山。罗星若在罗城口，城口皆为玉笋班。”然此虽居关口城外，又须有山抱阑，乃为有力。《经》云：“水中重重生异石，定有罗星当水立。罗星外面有山关，上生下生细寻觅。”然亦有眞伪，尤宜详审。《经》云：“盖缘罗星有眞假，眞假天然非人力。眞是罗星有首尾，首逆上流尾拖水。”又云：“欲识罗星眞妙诀，一边枕水一边田。田中有骨脉相连，或为顽石焦土坚。此是罗星有余气，卓立为星在水边。”盖罗星在天为火之余曜，故又称曰火罗，所以有顽石焦土。然其龙神亦必多有火星。《经》云：“火星龙始有罗星”。其形则以尖圆方正端扁为美。《经》云：“贪巨罗星方与尖，辅弼武曲圆扁眠。禄存廉贞多碎破，破军尖破最堪嫌。只有尖圆方扁星，此是罗星得正形。忽然四面皆是水，两山环合郁然青。”看罗星之法，有此数诀，不可不识。大抵见有罗星，又合法度，其内必有大富贵地。盖缘罗星乃是证佐，决不虚生矣！若其数多尤妙。然非极贵龙穴不能多也。诀云“一个罗星抵万山”，况其多乎？
已上所论华表、捍门、北辰、罗星，皆水口至贵之砂，得一亦为富贵龙穴之应。但水口之砂，亦不止此。如所谓金马门、游鱼洲、赦文星、牛羊坠、百万仓、万石囷、合旗、顿鼓、车马、战纛等砂，皆为吉地之应，兹不备及。盖贵人门下多车马，富人门下多质库。故水中之砂，亦各以类相从也。大抵水中之砂，雄强高峻、嵯峨崚嶒、不生手脚枝叶、怪石巉岩、望之可畏者方为眞水口砂。如大贵人，必是大将帅，或雄悍武夫，披坚执锐，把守关隘，出入之人，必须盘诘，方得往来，岂容寻常直进直出？故水口砂必是丑陋凶恶星辰把截。《经》云：“莫道廉禄无好处，大为将相公侯门。”是言有公侯将相之地，必用他作门户也。又云：“禄存无禄只为关，破军不破只为拦。关阑之山作水口，必有罗星在水间。”是言既有关阑二山异于寻常，则必有罗星在水中，或落河火星为禽为曜，以为应证。此皆天造地设，自然符契之理。且水口关阑，不特阴地阳宅而已，凡天下大垣局、京机、省城以及州郡，莫不皆有大关阑、大罗星，特形势宽大，规模宏远，未易察识。《经》云：“大河之山有砥柱，四川之口生滟滪。大孤小孤彭蠡前，采石金山作门户。”又云：“大河碣石至海穷，海外诸峰补垣局。更有焦山罗剎石，虽是罗星门不固。此是大寻罗星法，识者便知愚未悟。”又云：“请君看此州县关，何处不生水口山？水口关阑皆破禄，无脚交牙如叠环。或为横山如卧虎，或作重重如瓜瓠。禹凿龙门透大河，便是当时关水处。太行走出河中府，河北河南关两所。大河北来曲射东，西山在水如眠龙。马耳山枕大江口，绝无脚手为神庙。灵壁山来截淮河，更无一脚如横过。海门之山锁两浙，两山相合如环玦。文廉生脚锁缁流，横在水中为两截。大关大锁数十重，定有罗星横截气。截住江河不许流，关内不知多少地。小罗小锁及小关，一州一县须有阑。十阑十锁百十里，定有王侯居此间。乡落罗星小关锁，枕水如戈石横卧。但看无脚是关阑，重数多少分将佐。君如能识水口山，便识天戈并禄破。”斗杓前一星名曰天戈，喻水口中罗星也。观此则知水口关阑、罗星等砂，虽有大小不同，其寔皆一理耳。
 
重刊人子须知资孝地理心学统宗卷五下
德兴山人徐善继述同着
官鬼总论
