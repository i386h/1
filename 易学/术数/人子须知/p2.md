<!-- { "loadSidebar": true } -->
吾邑徐君，少峰仰峰二难。握其所譔资孝堪舆书出以示余，皆精神独得之妙也。余阅而绎之，见其广搜乎天下山川脉络之源，旁及乎远近名家仙迹之式，参之以古先鸿儒大方家之绪论，摹写乎伍星变换不一之形体，逐节断以己意，一理贯通而宜叶乎人情，诚有深得夫晋室明贤“乘生气”之肯綮者。要皆明切简易，畅于辞华。譬之翰墨家人称为布帛菽粟，饫之而不厌者，览之易入，习之易趋。允矣通世之宝训，可爱而传也！且其教人安厝以当大事，举所珍重而得隆其孝，示所勿犯而得全其仁，端持身之德本，衍国家之风化者，由此而出矣。矧二君以颖敏之资，有声艺苑，行可大铺张，而乃幡然，浮云轩冕，放情山水，发其所蕴，以资孝道于天下后世，是二君虽遯世，而尤阐达者。及物之事功，谢上蔡所谓几，枉一生之根，二君可免也。猗与休哉！一时贤士大夫，各出金石，固已有公论矣，又奚余之喋喋乎？虽然，智者作法，愚者咻焉。贤者更制，不肖者拘焉。安得天下孝子慈孙诵君之书，超然陈迹之外，通其巧于心目之间，不遇以书而遇以目，不遇以目而遇以神，洞其眞而契其妙，以广二君仁孝教天下之本心？此二君未露之美意也。余固因其请而并以及之。二君生同一乳，宋太师忠愍公裔，理学秋谷先生八世孙，银邑世家云。
隆庆己巳，八十四岁叟眷张琨书于银麓精舍。

古昔圣人握造化之枢，探阴阳之窍，仰观俯察，以辟天文地理之蕴。故玑衡察而象纬之数莫爽。夫惟坤厚载物，山泽通气，冲和郁灵，微妙鲜测。粤自迁歧相洛，时其阴阳，而风水之说实肇其端。三代以上，遐哉邈矣。汉晋而下，哲人继踵，其著名于世，有若郭、卜、曾、杨、吴、廖、赖传者。稽其授受，有峦头、天星之传。观其著述，有《青囊》、《葬经》等作。历世渐远，敷词益繁，然皆逞其臆说，狃于偏习，而末能会其全也。饶郡徐君伯仲，少负奇颖，驰誉芹泮。因襄大事，雅志山水，而于堪舆诸书研究底蕴巳，自谂曰：是局闻见，未悉大观。乃遍历寰宇，日与荐绅诸大夫游，凡名山形胜，世族宅兆，登览摹图，相为印证，克然有得。由是厌诸说之汗漫，乃旁稽博采，撮要删繁，阐幽彰微，而凡形势、天星不传之秘，悉皆列欵图形，分条析类，辞义备具，殆邃乎圣人俯察之理，而发前贤未发之秘者矣。编成示予，爰定其名曰《心学统会》。盖取夫发挥纯粹，而独得乎心悟；芟祛偏臆，而统集乎大成者耳。授吾铅王上舍梓传，善乎二君之志也！其锡类于天下之仁人孝子者，厥功深矣哉！厥惠溥矣哉！
隆庆戊辰仲冬之长至日奉直大夫南京刑部广东清吏司员外郎铅山东泉余鋐譔

三才一理，而天其宗乎？地匪天，块然已，何以效厥能？人匪天，蠢然已，何以效厥灵？故地必曰理，有以哉！夫天言乎其气，地言乎其形。而地之所以为地，则生生之气。气之所以为气，则生生之理。《传》曰“天包地外”，吾则曰天入地中。不特虚灵属天，而尽九垓之下皆天也，亦征矣。世之求地者，苟不从事乎天，则本先拨矣，又安足语此？稽诸古圣，未有以地言者。尧都平阳，舜都蒲坂，禹都安邑，汤都亳，天下之大地理归焉。迨周公洛邑之营，夫子宅兆之训，二圣人岂徒然哉。营洛为民，民安而国安。宅兆为亲，亲安而子孙安。是皆本天星，察地理，所谓仁人孝子之用心也。故人子卜宅兆，要当以安亲为念，岂惟求诸地哉？必求诸吾灵台方寸之天可也。眷家徐维志、维事伯仲，少为邑弟子。未几以家难弃去，因葬亲不忍委庸术，遂雅志山水，偏游四方。历涉岁久，闻见日博，乃出心得，着堪舆书，命曰《人子须知》。铅邑王上舍寿梓广其传，征言于予。首诵十戒，良契吾天，特表之，以为外天言地者劝。若其论断、图形，观者当自得之。二君与予际沙兄友善，尝从海内诸大君子究性命学，此特其绪余云。
隆庆己巳端阳后三日同邑暖川南山祝眉寿譔 
自  序
择地一事，人子慎终切务也。孔子有“卜宅兆”之训，孟子谓“比化者无使土亲肤”，程子有“避五患”之戒，朱子谓“必慎必诚，不使稍有他日之悔”。圣贤垂教，其慎如此。钦惟我皇朝以孝治天下，迄今二百余年，圣圣相承，仁恩磅礴，大臣命妇，咸有恤典，亲亲之教，视古尤加。诚以生事死葬，礼之大焉。且事死如事生，而葬必虑夫亲魂之安危。又天性有不可解者，岂惟拘拘于彼术家所谓祸福之说哉！但化者既宁，则生者自昌。先正谓由根达枝，斯定理也。予不幸早孤，思得善土以奉先灵，不敢付诸术。读易之暇，因究其理，求其据且确者，尽安厝之诚，以塞人子当知之分，与夫分内之可为事耳。然天地大父母，则有生天地间者，皆吾同胞类也。吾不欲苟于窀穸以毕子职，而天下独非尽人之子与？矧推亲亲之爱，大无我之公，尤吾儒所谓理一焉者，其宁恝然于斯耶？于是忘其僭陋，与弟善述日加钻研，会诸说而折其衷，芟繁芜而归其要，合形势方位于一家，以龙穴砂水为四例，辑成一书，简易明切，颇有便于慎终者之探索。目曰《人子须知》，盖欲天下之为子者各亲其亲，而吾之所知不独为一人之知云。昔人谓刍荛之言，圣人择焉。苟自其人心之有知与不可不知者，须以求之，则于卜宅兆，避五患，以毕夫安厝之大事者，斯有以得其要领，而不为邪说所惑，庶上可以敷圣君贤相，泽及枯骨之仁，下可以尽肖子贤孙，厚本慎终之孝，亦国家孝治天下之一端，吾儒穷理尽性分内事也。若概视为术家之说，非予兄弟搜辑之本意矣。
嘉靖甲子孟春德兴山人徐善继书于双芝堂

予尝观宋儒牧堂蔡先生家训云：“为人子者，不可不知医药、地理。”惕然心动。不幸先君早逝，生无以为养，所可图者，惟宅兆一事耳。于是与季兄弃举子业，治堪舆家言。所过名山大川，古今陵墓，必周览久之而后去。更事师亦不啻数十人。如此者垂三十年，而后稍有端绪。夫术家妙契阴阳，明通观察，虽代不乏人，然各私相授受，其流之弊，遂致矛盾冰炭，言天星者黜峦头，言形势者辟方位，穿凿附会之说，与诋毁聚讼之谈，纷然莫可究诘。人子欲葬其亲，茫无所据，有遗憾者多矣。予窃取而权衡之，形势审于未穴之先，先天之本体也；方位察于倒杖之后，后天之妙用也。先天之体出乎自然，天也；后天之用尽乎当然，人也。体用不可偏废，天与人相峙并行，乌得执彼废此耶？乃以平昔所讲求经涉而有得者，定为成书。先列峦头之要，次附天星之法，形势方位，各有攸当，天人体用，不相背违。俾孝子慈孙欲安其先灵者，不为偏见所误，命之曰《人子须知》。夫举千古不决之疑，而撊然兼总其全，僭越之罪，何辞可解？乃私心要在于资孝云尔，世当有谅我者矣。
嘉靖甲子孟春德兴山人徐善述书于怡怡轩

郢中重刻自序
不侫曩以先人襄事，与季兄究心堪舆家，间有一得，笔之为书，名曰《人子须知》。铅山见溪王君、书林余氏虽尝两刻，病其未备，每欲再订，弗暇也。辛巳夏，中丞王公、太史李公召入郢。明年春，又知遇司空曾公，客郢两寅，颇多隙日。乃取前书绪正之。会季兄亦自荆南来，更相与讨论润色，删繁补遗，较昔所著，合者十又四五。录成，司空不鄙，校梓广传。第蠡测管窥，极知不可以为训。念吾兄弟，自少遨游四方，今颠毛种种矣。三十年间，心力尽在此编。敝帚千金，不忍遽弃耳。或诮余尝从荐绅谈性命之学，何屑屑于此，迷而不返？余谓西山先生父子及草庐吴公，皆儒者宗，尝着《发微论》，发挥《玉髓》，删定《葬书》，君子不以此少之。即朱子所上《山陵议状》，有味哉其言之也！且送终，人子大事，而付之庸师之手，天亲之谓何？余为此举，凡以共子职而已。天下岂有无亲之人哉！敬与为人子者共之。高明之士，窜定纰缪，出特见以相长，尤所愿也。
万历癸未春月吉旦山人徐善述书于郢中之阳春书屋

引用诸名家堪舆书目
《青囊经》秦之隐君子体易而作，陈希夷注释称《天机书》。按：世言堪舆家为青囊术，盖祖此耳。
《青乌经》秦青乌子着。
《搜山记》汉朱桃仙着。
《赤霆经》汉留侯张子房着。
《六甲配卦图》汉京房着。
《狐首经》按：曾葛溪谓得之沈氏万卷楼中，无作者名氏。郭璞《葬书》所引之《经》即一也。
《锦囊经》即《葬书》，晋叅军河东郭璞着，宋西山蔡文节公订定，草庐吴文正公删定。
《捉脉赋》晋太尉长沙公鄱阳陶侃着。侃将葬母，失牛，遇异人指牛眠穴，位至三公。今催官说始此。
《小卷阴阳正要》唐司天李淳风着。
《大衍历分度》唐内供奉一行禅师着。
《理气心印》唐亚父闻喜丘延翰着。
《雪心赋》唐昭文馆学士章贡卜则巍着。
《疑龙经》、《撼龙经》、《画筴图》、《筴四大穴法》、《立锥赋》、《拨砂图》、《胎腹经》、《望龙经》、《倒杖法》俱赣州杨筠松着。筠松名益，号救贫仙，南唐时人，曾文辿师也。
《心镜》、《寻龙记》、《阴阳问答》雩都曾文辿着。
《一粒粟》杨筠松着，刘诚意伯批注。
《游氏家传启蒙》南唐佥判新安游潜着。潜，国师何令通婿也。
《金锁秘诀》五代陈抟着。抟，字图南，豪州人，受业曾文辿，隐居西华山。宋征不起，赐号希夷先生。
《黑囊经》五代范越凤着。一云杨筠松着。
《洞林秘诀》、《寻龙入式歌》范越凤着。
《葬经》六卷隋肃吉着。
《龙经》三卷左仙着。
《太华经》太华眞人许亮着。
《拨沙经》陈亚和着。
《吴氏家传口诀》五代德兴吴克诚着。诚，南唐国师吴法旺子，受业陈希夷先生。
《玉髓眞经》宋国师张子微着。子微名洞玄天师，张道陵三十三代孙。蔡西山先生增发挥。
《吴公解义》批注心印。
《龙格通玄歌》、《吴氏秘诀》俱宋国师景鸾着。克诚子。
《泄天机》前廖瑀着。按：元曾葛溪《俯察要览》云：“有两廖瑀，前廖乐平人，后廖雩都人，俱号金精，术俱神。《泄天机》本前廖着，因余芝孙增入后廖《地课》及《入式歌》，增首尾衍文，世遂莫知有前廖禹矣。”今考前廖著述，重峦头；后廖著述，重天星。后廖乃张公道明为虔倅时拔者，卒传吴氏学。
《阴契阳符》、《师门心法》、《金精口诀》、《怀玉经》、《赤人图》后廖禹着。
《司马头陀水法》马仙着。荆门州马仙观有台基尚存，即其成道之所也。
《发征论》宋闽蔡牧堂先生着。觧注十数家，惟明鄱阳方伯余佑注本最善。
《囊金》一名《心经》，上牢刘谦着，新安谢子期批注。
《光明大照图》司马大士着。
