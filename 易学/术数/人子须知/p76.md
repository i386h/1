<!-- { "loadSidebar": true } -->
九星云者，贪狼、巨门、禄存、文曲、廉贞、武曲、破军、左辅、右弼是也。立名之谬，则牧堂蔡氏曰：“名出于《北斗经》咒文。”按《星经》，北斗之名，一曰天枢，二曰璇，三曰机，四曰权，五曰衡，六曰闿阳，七曰瑶光，八曰辅，九曰弼。无贪狼、巨门之说也。其法以贪为上吉，武、巨次之，辅、弼又次之，禄、文、廉、破皆凶。立法之谬，蔡氏按《汉书》曰：“贪狼，以贪如狼虎为凶。廉贞，以廉而贞洁为吉。无贪狼为吉，廉贞为凶之说也。”其为五行，以贪为一木，巨为一土，禄为二土，文为一水，廉为独火，武为一金，破为二金，辅为二木，弼为九土。五行之谬，蔡氏按《星经》曰：“一星主天，二星主地，三星主火，四星主水，五星主土，六星主水，七星主金。”无贪狼为木，巨门为土之说也。至于以贪狼为生气，巨门为天医，禄存絶体，文曲为游魂，廉贞为五鬼，武曲为福德，破军为絶命，辅弼为本宫。蔡氏曰：“谓生气、天医、福德为三吉，絶体、游魂、五鬼、絶命、本宫为五凶，皆非郭氏本说也。”他如以贪为太常六合，巨为朱雀，禄存为贵人，文为小吉，廉为勾陈螣蛇，武为太阴青龙，破为白虎。又有一家以贪为木星，巨为天财，禄为孤曜，文为扫荡，廉为燥火，武为金水，破为天罡，辅为太阳，弼为太阴；又有一家以贪为生龙，巨为福龙，禄为病龙，又为狂龙，廉为死龙，武为旺龙，破为败龙，辅弼为絶龙；又有一家以贪为小吉传送，巨为大吉，禄为太乙胜光，又为从魁河魁，廉为功曹太冲，武为登明神后，破为天罡；又有一家以贪为乐褥，巨为緑褥，禄为白雾，文为黄雾，廉为黄旗，武为绣褥，文破为黑池，辅弼为河番；又有一家以贪为生龙，巨为太阳，禄为大祸，文为暗曜，廉为螣蛇，武为太常，破为朱雀，辅弼为仗兵。凡此皆执偏见而各立门户，互相争竞，有不胜其舛错也。其在天星，以贪为天蓬，巨为天芮，禄为天衡，文为天辅，廉为天禽，武为天心，破为天柱，辅为天任，弼为天英。其在卦例，以贪为一坎，巨为二坤，禄为三震，文为四巽，廉为五中，武为六干，破为七兑，辅为八艮，弼为九离。其在五色，以贪为一白，巨为二黑，禄为三碧，文为四禄，廉为五黄，武为六白，破为七赤，辅为八白，弼为九紫。所谓三白者，初无他凭据，无乃以干、坎、艮坐后天之壮方云耳。白为吉，紫次之，余色皆凶。夫以碧、緑、黄、赤凶者，谓其属廉、禄、文、破也。紫白取贪、武、辅、弼以为吉，碧、绿、黄、赤因禄、文、廉、破以为凶，犹其术也。何二黑既属巨门，已为吉星，二黑乃为凶色？星吉色凶，自相水火。又况九星既以文曲为凶，奇门又以天辅为吉；九星既以贪狼为吉，遁甲又以天蓬为凶。是何吉凶之颠倒难凭若是乎？又按翻卦配星，以贪配生气，廉配五鬼，庶几同矣。乃又有有移之于山水，以本山起破军，顺行三匝，周二十四位。又有移之于主山，起破军，逆行九匝，而周七二骨节之说。则今之贪非复向之生气，安得犹谓之吉？今之廉非复向之五鬼，安得犹谓之凶？其消水法为例亦多。大率申、子、辰、寅、午、戌、壬、癸、艮、甲、乙、巽、丁、坤、庚、辛、等一十六向，皆要水倒左边。殊不知在左边如三匝九匝之说，则必吉凶相参，未尝不置贪、巨于禄、文之先。巳、酉、丑、亥、卯、未、丙、干八方又要求倒右边，殊不知其右边如山水骨节之例，则亦吉凶迁居，未必不排辅、弼于武、破之后。何得便以切近之一字遽分左右之善恶乎？无怪乎蔡氏之黜之曰：“九星之五行所属不足据，而吉凶无凖。”斯言也，诚万世不易之定论也。
论卦例之谬
诸家装卦之例，其说甚繁。姑举近世最宗尙者，如所谓《玉錀匙》云。其法取山坐某方，得某卦，以后天论穴，坐某方，得本卦之某爻，可变某卦，穴与某水之去合其律，去水与某水之来应本卦，与变卦之子母以为循环变化之妙。又法以山峙之方为贞卦，水去之方为悔卦，合成六画之卦。以水之纳付取干支为卦，之某爻某辞，即断其吉凶。至于廿四位阳穴放阴水，阴穴放阳水，在十二支者，取左旋隔八之律吕；在八干者，取五位相得而各自合之说，使之以阴摄阴也。卦之子母，母喜其来，但不喜其去。如干喜甲来，坤忌乙去。震、巽、庚、辛、艮、丙、兑、丁、坎、癸、离、壬皆仿此。卦之三合，爱其入而不爱其出。如震爱亥、未，坎不出申、辰，兑于己丑，离于寅戌，亦仿北。卦之子母，不可相破。如取天地定位，则干、甲不可放水出坤、乙。取雷风相薄，则震、庚不可放水出干、甲。而他卦之子母亦犹此也。先后天不可相破。如坎山不放坤水，坤山不放坎水，艮于震，震于离，巽于兑，离于干，坤于巽，兑于坎，干于艮，皆仿此。又于先天圆图之对待，以横图干一兑二之数，而合以为九。如干与坤相对，则以干之一而合坤之八，使成九数是也。又于后天圆图之对待，以洛书坎一坤二之数而合以为十。如干与巽相对，则以干之六而合巽之四，使成十数是也。于是坐向放水，如干放巽，艮方坤，以为用中五之数，共成十有五数。殊不知大易之作，所以定天地之吉凶者，必待揲蓍而后得。其在风水日期之间，朱子所谓“古人之成法也，乌能如彼之牵合哉！”廖氏曰：“卦为宗者误人多，无龙无穴事如何？任尔装成天上卦，等闲家计落倾波。”刘氏曰：“下地不装诸卦例，登山不用使罗经。”正谓此也。其它卦例名目尤多，如所谓天卦、地卦、五鬼、壶中、横天、紫微、魁星、斗杓、玉函、挨星、红鸾，及单于梅花三卷，火星飞宫吊替之类，大抵与宗庙九星相伯仲，彼吉此凶，不相繁秽，于理无凭，祸福不验，流毒天下，感世诬民，初学之士，罔知眞伪，一入其门，牢不可破。惟执其例，曰某来山合某卦某星，下某向，宜某水来，某水去。某星某卦浅若干，深若干。此其迷谬，非谓误人，且以自误，可慨哉！杨氏曰：“定卦番来是梦中，只观来历有无踪。仍将两手钳龙脉，莫把三星乱指空。”又云：“天寛地寛眼亦寛，眞龙泊处是根源。不论五音诸卦例，但求主好对宾贤。”又曰：“隔山装卦泥星辰，下了误人贫。”曾氏云：“但登财禄君须下，莫用山头卦。”又曰：“四平八国与天心，世代时师何处寻。不识天心并十道，慢将卦例吐懐襟。”廖氏曰：“巧目神机参造化，透彻玄微贵无价。古传龙法及砂图，谁见神仙专论卦？假如龙法不眞奇，岂得偏将卦例推？但要眞龙并正穴，阴阳二路自相居。”卜氏曰：“水若屈曲有情，不合星辰亦吉。山如破碎欹斜，纵合卦例何为？”又云：“既明倒杖之法，方知卦例之非。”斯皆鄙且诡异者之良剂也。
论三合龙之谬
俗师有传三合龙法之术，以五行三合取法。必先于水口之外寻其归于江者果何絶地。絶地云者，寅申巳亥也然后泝流而上，以入其乡，却求风水为长生、帝旺、墓库之向。或山云贵而不富，向云富贵两全，然又并须逆兼于维，谓之阴阳得配。否则，女旺于男，弟盛于兄。如落江之水遇艮寅字，则为金絶，而阴阳二宅作巽、乙、庚、酉、癸、丑之向为吉，山次之，巳、丙、酉、辛、丑、艮者又次之。所以然者，金絶于寅，故宜流去。金生于巳，旺于酉，库于丑，所谓巳酉丑会成金局，故宜向也。木絶申而亥、卯、局，水絶巳而申、子、辰局，火絶亥而寅、午、戌局皆然。又自谓推演郭氏所谓“源于生气”，“朝于大旺”，“流于囚谢”之法。殊不知水必顺流而下于江，初非寅、申、巳、亥可向。向亦自有天然朝案之情，非生、旺、墓、库之方可泥，岂郭氏之本旨哉！胡乃又有神其术以诳人者，谓长生墓旺之定局，可预推地之某位山高，某位低陷，某位有路，某位有塘，神庙居某位，流水出某方。其例云：长长帝旺俱高耸，沐浴之方定有塘。若逢冠带多为路，临官坛庙属其方。病胎衰养皆低陷，死墓絶乡水去长。试入乡村墓宅按验之，亦间有中。然于龙穴眞伪何补？适足愚弄俗辈耳。明理君子岂取重哉！
论四龙分卦之谬
