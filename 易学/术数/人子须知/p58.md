<!-- { "loadSidebar": true } -->
传疑宋末，丞相马碧梧廷鸾慕其地，不能识穴，请张眞人降，神笔神批云：“吾是鹅塘之土地，丞相问吾求大地。相地之师未降生，得地之人未了未。”丞相喜曰：“吾夫人未生，未了未，其吾夫人寿藏乎？”神复批云：“丞相好不安分！此李国公葬祖母地也。”丞相乃止。大汾有李公者，家世积德，生五子，好施与，作小舟渡人。吾邑地师梁饶与之善，因远回求渡。时岁暮矣，且雪。李公曰：“天寒如此，何不止宿吾家，待霁而行？”梁遂宿焉。明日，天又雪。又明日，雪甚，路无行人。公待之愈厚。至元旦，始霁。梁求行，公又固留，因款待舟中，且以同日之欲渡者饮。至酣，梁乃乘醉大呼曰：“世上何人能识我，今日时师后代仙。吾所下地非贵即富。”李公因曰：“愿公赐我吉地！”梁叹曰：“此间诚有大地，但恐公无此福耳！”李公曰：“据吾先世积德，吾生平好善，除却天子之外，任是将相王侯地，吾可当之。”梁壮其言，令画字拆。公乃用舟篙于土上书一“一”字，曰：“当报我第一等地。”梁曰：“土上加一乃王字也！”知其福厚，遂报之，指陈先代明师钳赞。公大喜。梁复谓曰：“此地曜气发露，令人可畏，初葬未免无凶，人丁家产皆须有损。祸后而福始应，其贵又当从武功中来。”公曰：“果有后福，先凶勿恤也。但非已业，乃吾宗富侄之山，恐未易图。”后数年，乐平明师彭大雅已报其侄。侄不之信。公因以基地易之，以葬其妻。初果勿利，公寻卒以时疫。五子亡其四，其一子又因争水利伤人，戌定远。后于定远生黔宁王英。元末，天下大乱，我太祖起兵黎阳。于田野中，前军报称虎睡当道上。命勿放箭，但鸣鼓以进。及进则非虎，乃一童睡耳，童即英也。上喜曰：“此虎将也！”乃育之军中，赐以国姓。洪武初，复姓。上令姓木，刘伯温曰：“英镇云南，火战之地，以木生火，当济以水。”又赐点水，故令姓沐。神所以“未了未”者，其“木李”二字乎？
宋国师吴景鸾钳记云：“王大山前两条龙，百里隐其踪。直奔万岁地名过金充地名，方始认雌雄。神后行来龙百里，三度失其踪。恰如龙虎乱纵横，眞个得人惊。要知此龙为官位，一一为君指。胜光神后列其方，世代贵朝郎。贪狼文曲现童子，出双选功曹。传送水来雄，清秀出神童。寅申相对便封侯，官职在梁州今云南乃梁州分野。三座禄存高照，才子文章好。不以文章达御科，久远管山河。山连天乙并太乙，本出侍朝职。为逢驿马太雄高，所以管山河。雌雄欲遇要妍对，所以不行文。寅申巳亥有来踪，所以出神童英童年统兵。此地为官世代深，莫惜与千金。”自吴公记后，乡人皆知为大地，而不能识穴。廖金精至此，亦无从下手，盘桓月余，昼夜思索，乃得之。喜甚，作赞刻石以埋于其穴中。
廖禹赞曰：“二龙争顾势如何？恰似江豚拜浪波。四水俱朝龙足下，官居上将管山河。” 
左地在台州府治南五里，地名紫纱岙。其龙发自望海峰，辞楼下殿，精神雄猛，骨脉清奇。比入局，复大断束脉，顿起高峦，成大阳金星结穴。穴甚精巧，但左臂直硬，窜入明堂。内局偏斜，既逼且窄。登穴观之，不见外洋。只是龙气甚旺，穴星甚尊，藏风聚气，乃为眞美。外阳一字文星暗拱，水口交固。葬后出七进士、二太守、一侍郎、四文魁，人丁大旺。一房离乡，今居江西，亦出两进士。但不利长房耳。
按：是地乃侍郎敬所王公宗沐祖地也，发福悠久，英才叠出，富贵鼎盛，不偶然也。
右地在治南二十里，土名桃枝源。其龙即吴国师仲祥所下十院张氏倒骑龙穴之余气山发来者。只此盘旋又五里，开帐中落。入首复大断，起飞蛾束气，结穴尊重。但上手砂直硬顺水，下臂短缩，收乘不过为异耳。此贵地之曜也。葬后出省斋公宪，官礼部尚书。外一穴俗呼蛇形，富地耳。
传疑董公见此有内外二穴 ，内穴最贵，却怪异殊常。龙山直硬顺水，下关短缩，局逼窄，不见明堂，又是穷源僻坞。外穴龙虎齐整，明堂寛平，易入俗眼。公自度，若先点外穴，则内穴必弃。乃先点内穴。葬毕，又指外穴。人果皆以外穴为美，而嫌内穴。丰城何巡宰见而奇之，曰:“内穴虽丑，可出尚书。”后果验。
曜气亦有出于水口者，如临海谢皇后祖地，其格也。
左地在台州府治北八十里，地名黄砂。其龙发自天姥，历仙居，奔行百余里。中间换剥、过脉、开帐，盖莫能尽悉。将作穴，星峰精秀，五星、九星皆全。而起者冲天，伏者入地；大者横开阔帐，动十余里；小者如丝如线，如拳如杯，至于无形。曲者如生蛇，方者如屏台，尤皆奇巧。入首帐中落脉，垂头作穴，而本身帐角两肩包来，右边微薄，而左砂太长，冲过穴前，顺水无情为异耳。然大势团聚，众山环绕，水口重重，华表、捍门、禽星、兽星迥然奇异，故其课云：“水口豹尾一山，封王驻节。”葬后，出一后宋理宗皇后，封侯王我朝谢文正公迁，乃其裔也。
右地在台州府治东南四十里，地名水家洋钱岙。其龙自星海峰发祖，五十余里，至黄土岭过脉，叠起大帐，连过数峡。乃顿御屏，屏中落脉，翻身面南，顿伏逶迤，成走马串珠入穴。穴甚奇秀，亥龙入首，作丙相。龙身分出一枝，送至近穴，成太阴文星，以为正案。登穴观之，似乎太逼，不见外洋。其寔翻身大转，穴前之水逆遶于右，与大江大会，合襟在御屏后，数十里山水皆暗相拥抱。葬后，先出小贵，曾孙潮登进士，官至方伯。方伯公之子曰云程，登进士，官至刑部尚书。孙椿龄、松龄俱贵，迎恩官知府。惜被庸术凿去曜气，福力遂减。
《紫堂秘诀》云：“斩尖截曜，是犹剪爪截发，以为赘疣，而不知体肤之伤戕。”此世俗之人，见尖曜则畏之，听时师之言，斩凿除去。如人身体，头有发，手有爪牙，始成人形。以为无用而去之，不成人体矣!月禅师云：“虎有爪，威始壮，龙无角焰物非神。焰角牙爪形体见，秀灵孕育不凡人。”爪牙焰角即尖曜也。白云先生《颖秀》篇云：“不尖不贵，不圆不富。”释者曰：“尖谓秀曜也，圆谓仓库也。”又云：“山之秀，水之秀，山水秀行俱出曜。山之曜，水之曜，不怕尖来及飞走。湖池生角岸如鎗，沙嘴石牙水之宝。欲去还留往复回，全家食禄堆官诰。”此言水亦有曜也。又云：“曜在山，不如水，山发迟迟水快利。水中更有石尖生，官不出门取高第。”此言水曜之应快于山曜也。《玉髓经》中如水火既济之地，池案缺焰，池心拔笋，皆曜也。大抵水速于山，以其混混长留，不舍昼夜。而其来也无穷，而不可遏，所以易发。故杨公“不怕山尖与水飞”，水亦言曜也。水飞是水左右屈折，尖岸交牙，如鸟翼飞扇，非言其飞去也。白云先生云：“学术十年，不识龙脉。行地十年，不识曜诀。迁坟十年，不定穴法。积三十年之智而后得师，更十年从学，而后尽术。”夫以张公之明览，犹至三十年后自知术未精，不敢谓尽。及得师而敬学焉，又十年而第尽术。以四十年之久，而仅明地理，不亦难乎？今人剽窃遗文，涉猎古断，粗能谙晓，便谓尽术，欺世乎？欺天乎？不然，白云岂复为谦辞哉！一行曰：“上在东宫日，与白云先生张约猎于温泉之野。御驾疾驰，约二十里许，上偶过一山，见新坟。白云与上观谛久之，曰：‘葬失其穴！’上曰：‘何也？’对曰：‘下龙头，枕头角，不三年，自消砾。’适遇樵人，问曰：‘何人葬？’樵人曰：‘山之南崔巽死而葬焉。’上欲救之，令樵人引导至巽门。其子斩衰迎，盖不知东宫也。上曰：‘山前新坟误葬矣！’曰：‘父遗言葬此。’上曰：‘何言？’对曰：‘安龙头，枕龙耳，不三年，万乘至。’上惊！约曰：‘臣学未精。’刘氏俎谈白云先生张约断崔氏坟，有龙头龙耳之差。猎归，东宫问曰：‘龙耳、龙角，孰是孰非？’约曰：‘臣之说非。’东宫曰：‘以义言之，谓之消砾，何也？’约曰：‘臣不惟失穴法，于曜法亦有未精。其前山曜，臣以为车轮带鬼扫，故谓消砾当在三年之前。今其父“万乘”之占既验，殿下果幸其家，则前山之曜乃车轮带虎尾，非是扫也。九原可作，所愿学焉。”观此，则白云之说信征云。吁，难矣！杨公云“其官也，其曜也，其生也，其死也，其去也，其来也。官曜生死去来诀，六字不离乎口说，有人明得六字诀，须是神仙亲口说。”既分定官曜，只谓生死去来。杨公言之而不尽之，此又在乎口诀机缄也。 
          重刊人子须知资孝地理心学统宗卷五下之二 
德兴山人徐善继述同着
此卷专论砂图。夫砂法甚繁，难以悉陈。其大要，必从龙穴以别贵贱，故曰砂如美女，贵贱从夫。然亦有吉凶一定不可移易者，如探头、刺面、掀裙等形，终不可使之为吉；而玉带、御屏、帝座等砂，终不可使之为凶之类是也。今于诸家砂法中，撮其近理者，编为一卷，分上、中、下三格，富、贵、贱三科，而各取的于龙之贵贱，以断其吉凶之准，庶几展卷则得其要归耳。
口议
一、凡砂之形象，不必尽拘。廖氏云：“喝砂相似便为是，奉劝莫执泥。”又云：“砂形变像原不一，触类宜详推；在人心巧与目明，自可立名称。”
二、凡砂之拟于物类，不可胶执。盖山形万古不易，而物类则因时更变。固有古方而今圆，古贱而今贵，亦有古有而今无者。如席帽贱于唐而贵于宋，玉鱼、金鱼佩于宋而国朝不用之类，乌可尽以执泥？在人活泼而决之耳。
三、凡砂格中，多有御用之物，如帝座、御屏之属，非谓有禁穴，乃朝臣之应也。廖氏云：“格中多有帝主制，非谓其有位。宰相侍从近清光，朝夕得翱翔。”
四、砂格有专论其山峦之头者，有专论其山峦之脚者，有兼头脚而论者，又有两山、三山相合而成一格者，不可拘于一律。如华盖、文笔等，则专取其山头；进田笔、倒笏等，则专取其山脚；谢恩、绛节等，则兼取其山之头脚；马上贵人、点兵报捷之类，则取数山相映，凑合而成者也，在人聪巧可取。亦须多见古格，而心有所主也。
五、砂格中又有所谓阴砂者，则专看平田、小洲，及小可墩埠、山麓、石脊之类，及穴中不见者。此等砂形，或在明堂，或在左右，或在水口，亦关利害，不可不察。
