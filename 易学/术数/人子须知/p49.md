<!-- { "loadSidebar": true } -->
传奇榜眼公曾祖太学上舍，晚年得子。子方半岁，上舍夫妇继亡。归窆皆宗族与诸戚营之。及子长而诸前辈亦谢世矣。求其父母坟墓，毋有识者。至晚年将没，嘱其子竹亭公曰：“吾生未得履父母墓，今死不瞑目。汝勿葬我，须徧觅汝祖墓。倘天怜我，得附葬于侧，泉下瞑目矣！”竹亭公乃百计访求，因究心地理四十余年。嘉靖庚申，忽有李、方二姓，皆以寻风水至乌石山中，见其奇秀，知为美地，构讼于官。时郡守拘山邻审之，即云此山非李亦非方，山乃黄氏祖坟，今五六十年，不见有人祭墓，经管者但相沿谓黄氏业，亦不识为何黄氏也。郡守思欲息三氏之讼，乃密令人觅有秀才姓黄者。适仪廷公从庠中来，役者请之，入见郡守，郡守即批付前山。竹亭公遂往山视之，喜曰：“此非天与我乎！”见故墓崩颓，心动。方卜日修墓，开土尺许，即见碑石宛然，历叙世代，乃其祖上舍公墓也。逐以父附葬。次年辛酉，仪翁发魁，戊辰及第，见任翰林侍讲。人皆以世德孝感所致云。
右上地葬待郎之父，葬时侍郎在襁褓中。及长，登嘉靖庚戌进士，累官都宪、兵部侍郎，巡抚广东。公号华徯，名应聘，福祉方亨。
左地在绩溪西八都。其龙发自黄山南龙正脉，分枝叠嶂，千峰磊落，万岭巍峨，屯军驱马，旗鼓旌节重叠，高在云端。将近穴，大帐撑天，势如云拥。帐中星峰雄昂，自天而下，连叠串珠数节，结骑龙穴。穴前起一圆峰，峰外直拽，如鹤嘴插入水中。左右两山，自少祖发出，拱抱向前，亦垂鹤嘴入水。水中一长石如舟，呼为三鹤争鳅形。外山罗列两旁。左山麄恶峻憎，右山木火秀丽。旧谓左武右文。登穴观之，面前渺渺无际。但龙神杀气未除，星辰反悖，文武乱班，流神驳杂，此所以非享大位，而为偏方伪主耳。故霸先也不过如此而已。
左地在华容，土名东山。其龙远势雄，星峰耸秀。到头大飞蛾开肩展翅。中抽一脉，水木垂头，摆转作穴。穴扦曲动处，坐倚一边，似偏寔正，乃曲乳穴也。登穴观之，内水交结，而左右二砂纽会，内外明堂融聚，眞气冲和，《经》云：“凡是乳穴曲即非，曲是包裹非正穴。”若执以定穴，即弃此大地。殊不知正脉中出，而水木曲动，正是生气所锺。且两肩包裹皆长，而此中乳独短，两臂粗而中乳细嫩为奇，又不可执经文而定穴也。乃司马头陀所下，出兵部尚书东山先生刘忠宣公大夏，为国朝名臣，至今衣冠不替。
右地在台州府治南七里，土名旗山。其脉发自望海峰，顿跌雄猛，起伏精俊，势如天马奔腾，又如群羊出栈。将至结穴，过峡翻身，出脉隐隐，乃急中之缓。穴前似峻而不峻，左右二水交结，诸峰拱照。乃西兑行龙，朝北作向巳山亥向。对面观之，俨如展旗。穴后一山乐托，前应双塔，帻山挺然奇秀，乃侯氏始祖。自宋至今，人丁蕃盛，科第不替。出侯丕，翰林检讨；曰臣，登进士，左布政；曰润，进士，通政司参议；曰济、曰汾、曰冲、曰简、曰聘、曰向，皆乡荐；曰缄，进士，左布政；曰溪，进士，知府。
右地在临海县东北二十五里，土名柘坑。其龙乃府龙，分出左枝，在三十里落脉。迢递奔走，起大峰峦。复过峡，再起大帐叠叠。至结穴，横脉斜穿，而左臂凹缺。缺而复起，转作下臂，包成左单提穴。而前面诸峰，如卓笔侵云。下有方平如一字，以为证应。水口一山突起，成捍门之格。登穴观之，左边虽凹，又得外山高障，明堂四水来会，而中有一阜如印，出父子进士，兄弟御史，一佥宪，一州守名汝愚，人丁科甲冠邑。
左地在临海治东三十里，地名北山下。其龙来脉甚远，逆水奔行四十里。比入局，大断过峡。峡之左右有墩阜夹护，术家谓之金弹子，贵证也。过峡后顿起高峰，耸秀冲霄。石骨奇异，正脉从石顶中垂落鹅颈百余丈，复起星峰，顿跌数节，直串向西，闪落亥脉，从凹顶脱煞结穴。龙气大旺，入首隐伏，横铺平坦，而无落头之乳。两畔弯抱重重，而皆长出不止，穴情隐拙，又是顺水作向，不入俗眼。亥龙插壬山丙向，俗呼蝙蝠形。后山帐乐，前朝特异，罗城秀列，局势盘旋，龙眞穴隐，如顽石中之美玉，未易詧识。但葬时状元已数岁，此催官地耳。秦公鸣雷戊寅生，嘉靖甲辰状元及第，官至礼部尚书。二子懋约、懋勲皆发科，富贵未艾。
右地在华容县东，土名石笋玉。其龙甚远，穿田渡水，忽起星峦。自小儿山涌大帐，奔行数里，换骨顿异。石岭巍峨，挺然天表，势压群峰。峰生石笋，卓立十余丈，逈然清俊。百里望之，莫不骇目。但穴结太迫，以木火之星，而作金水之穴，前吐余曜虽竒，主星两臂，分劫尚多。俗眼必为发祖之处，反以两臂余支求正穴也。《葬书》云：“羣垄众支，当择其特。众山低，此独高；众山小，此独大；众山土，此独石。”且前应文笔插天，星峰矗矗，融结不凡。出状元黎公淳，官至礼部尚书。子官方伯。但刦重，火性燥而易灭，故贵止二代，人少产不丰耳。
左地在泉州府西北四十里，土名八尺岭。其龙自葵山发脉，迢递奔行七八十里。比入局，跌断过峡，顿起冲天火星，侵云削峻。两肩大展，复遶抱向前。中垂隐隐之脉。忽于山半开平，连叠数级平面土星，乃于土气之下融结微窝之穴，界合分晓，左右弯回，内堂平聚。虽是顺水作局，而收拾齐整。大溪至此横遶过右前。御屏耸立尊严，端然朝拱。但主星卓峻冲霄，虽明堂中仰望后顶，高入天际，不见垂落之脉，似乎玄武拒尸。且火星刚燥，亦不融结。不知连叠平坡，则是生土。火以生土，急中有缓，矧两肩垂落，重重遶抱有情，风气藏聚，龙旺穴尊，朝端从美，眞吉地也。葬后出经历公晟、教谕公绶俱赠刑部尚书。其孙光升登进土，官至大司寇；曾孙乔栋，官太守，富贵未艾。
右地在泉州府西北八十里。其龙发自安溪，迢迢奔行八十里，顿起极高大之山，盘旋数百里，结天巧之局。众山从拥，高起撑天大帐。帐中一脉，委蛇顿跌，生曜生官。两边帐角众山，一齐左回右抱。至入首，结仰天金水星。中生一窝，四围石骨，而左右远抱之山交互过前，成一字文星，以收尽内气。此外俯视下界，万山矗矗，穴中皆不见。但数十里外海水汪洋，远接天际，缥缈极目，取日出扶桑一点红，特奇之应，俗呼番天马蹄形，以穴状名也。出太保宣靖鲁国公亮、端明殿学士孝宽、户部尚书孝广，及状元从龙诸贵。
左地在绩溪县东十里桥。其龙来历甚远，不详述。将至作穴，起水星大帐。帐中落脉，顿起冲天木星数座，仍跌断过脉，逶迤精巧，连珠数节。复顿起天然木星，四面皆圆，而全身石骨。穴结山巅。其后大帐两角皆环抱过前，以为龙虎交结。而随身二水界送至穴前交合，泄下大溪，约高数丈。其大溪自右而来，横过于前。隔溪秀应重重，下手石桥锁断地户，形势精俊，风气藏聚。俗呼照天蜡烛形，光明穴。葬后未久，张氏之福祉方亨。
传奇张九朝奉一日往乡庄，至城外二里许，于路边登厕，见厕屋内青布包装束甚密，自度必商人遗物。开看，内有衣一件，簿一扇，银二十锭，又碎银一包。遂不往庄，候至日宴，毋有寻者。乃书字于厕曰：张九今日辰刻在此获青包。失主见此可往东庄来认。次日，其人寻至，见字，至庄所拜告，愿分一半。张寔对，悉还之，分毫不取。其人拜天祝君长寿富贵。张旬日忽梦其祖与之曰：“汝有阴功，天与吉地，可往十里桥边，必有所遇。”觉而天晓。即日至十里桥坐候。至日西，有二人押一人至，其人到桥边，抵死不去。指曰：“此内我有山一片，愿典还谷债。”其二人不受山，定要谷。张即扣之曰：“谷价几何？”曰：“二十石。”张与银而受其山。归，语于妻曰：“我夜梦获吉地，果应。”次日观山，全身皆石，毋下穴处。乃徧请明师点穴，十余年，经师百数，莫有能下穴者。又自讼曰：“昔梦以为阴德之赐，今无穴可扦，是吾德薄。”仍舍棺木，修造桥路。又三年，其妻梦神人语曰：“照天蜡烛穴居巅。”后句似言富贵，不能记。张喜曰：“山顶必有土。”即往察之，果然。乃葬父于高顶。今五十余年，有三贡举，乡称阴德地也。
按：此龙穴，后必有显者。其穴居山巅，元辰泄下数丈，本不利初年。五十年尚未行至木星耸秀之处，盖发愈迟而福愈大，天理地理昭昭然，惟待其时耳。
上诸怪穴，乃怪之最怪者，皆古仙迹，明验足征，非诬也。但君子语常而不取怪。况此怪之最怪，何可为训？然此寔乃天地藏机以福善人，非寻常之可测耳。矧穴怪而龙必不怪，造化既明泄于龙矣，岂复又示以穴乎？知者审龙自可得穴。但极大之地，其怪尤甚。谚有云：“地有十分大，穴有万分怪。”是以古仙哲师点怪穴者，未尝不细用心机，参详思索。或一月而得之，或一年而得之，或数年而后明，或十年而后定，不敢轻易以为是，必深知其情性，洞究其玄微，划然神悟，透彻眞机，果有定见，造化在乎手矣，岂不难哉！古语云：“一年学得寻龙，十年学不得点穴。”又云：“望势寻龙易，登山点穴难。若还差一指，如隔万重山。”大抵乘生气全在点穴，而点穴须在正心诚意，从容精详，反复玩索。此系险事，岂可同明显之穴而易视之？切不可妄逞聪明，鲁莽苟且。仙辈如廖公看大汾潭地沐国公祖地也，盘桓月余。赖公扦黄氏蛇形，三移其圹。董德彰扦倪御史祖地，三迁其穴。刘诚意点金华郑氏鞭山地，往来二十年始得其妙。因自叹曰：“我爱鞭山二十年，鞭山对我默无言。今朝始悟鞭山趣，贵穴从来不易扦。”此见哲人慎重不苟如此。世有自作聪明，强不知以为知，或以自误，或以悞人，吾不知其设心何如也。吾又怪夫世有不思安亲，人子一生极重大事，而辄信匪人，以断法小术，妄书祸福。一或偶中，遂以为神，而不詧其诚伪，一切委之，不免致后悔者多矣。
 
重刊人子须知资孝地理心学统宗卷之五上
德兴山人徐善继述同着   门人乐平戴道鸣南昌徐元良参录
