<!-- { "loadSidebar": true } -->
乳穴即廖氏悬乳穴也。一名垂乳，一名乳头，乃穴星开两臂，中间生乳者是也。平地高山皆有之。除星体另论外见穴星卷，而乳之为形，凡六格：曰长乳，曰短乳，曰大乳，曰小乳。此四者为正格。曰双垂乳，曰三垂乳。此两者为变格。六格各有二体，一是左右两臂弓抱纽会，一是左右两臂弓抱不纽会。盖乳穴最忌缺露凹折，故必有两臂卫区，方为眞结作耳。六格之形，又各有俯仰不同。身俯则须脱煞就粘，面仰又宜凑球接脉，不可不审。若后龙眞的，入首明白，星辰合格，证作分晓，此穴极贵。廖氏云 “凡悬乳之穴，生气凝聚而下垂，灵光发露而外见，两宫具到，一乳正中，所以谓之吉穴”是也。大要圈中舒畅，乳上光圆。最忌两臂无情，左空右缺，折陷凹亏，水穿风射。《经》云“乳头之穴怕风缺，风缺入来人灭绝”是也。又有垂乳而斜曲者，谓之假乳。《经》云“凡是乳穴曲即非，曲是包裹非正穴”是也。盖正中是垂乳，斜曲是山脚，故尔。及有垂乳而粗顽、臃肿、峻急、崚嶒、突露、硬恶，皆谓凶乳。廖氏云：“饱肚粗如覆箕様，丑恶那堪相。”吴公云“粗雄臃肿及峻急，斗煞冲刑大不宜”是也。凡此之类，务须详辨。如误下之，主军贼少亡，孤寒绝嗣，不可不慎。
乳形六格：长乳、短乳、大乳、小乳。此四者正格也。双垂乳、三垂乳。此二者变格也。
长乳图	短乳图	大乳图	小乳图





此长乳者，两掬中间垂乳长也。不宜太长，太长则脉不活。前辈多以长乳分三停立穴，谓之天、地、人三才之穴，必须要有宛然平坦处，审前后左右四势情意扦点。不可于峻急、直硬强勉凿穴。大要两弓将抱，一乳正中，不欹不侧，不峻不粗，方为合格。若长而硬，粗而峻，如饱肚肿脚，如竹篙，如掷枪之类，则非眞结，不可下也。	此短乳者，两掬中间垂乳短也。不可太短，太短则力微气弱。须是短得其宜，界水明白为佳。大要左环右抱，一乳正中，不粗不峻，方为合格。若太短而急硬粗峻，界水不明，或如覆箕，或如顿钟之类，则非眞结，不可下也。	此大乳者，两掬中间垂乳大也。大近于粗。不可太大，太大则必粗顽臃肿。须是大得其中，不粗不饱为佳。大要左右弯环，抱卫有情，一乳正中，不欹不峻，方为合格。若大而粗，硬而急，肚饱臃肿，阔大懒坦，则无融结，不可下也。	此小乳者，两掬中间有微乳也。不可太小，太小则力微气弱。又恐左右两掬雄压欺穴。须是小得其中，乳头光圆，左右相称为美。大要两宫环抱，一乳正中，小而不弱，界水分明，不欹不峻，乃为合格。若太小而甚微，瘦弱尖细，左右欺穴，旁山高压，则非眞穴，不可下也。
双垂乳图	三垂乳图



此乳形变格之双垂乳者，两掬中间垂下二乳也。要大小、长短均匀。可下双穴，福力相等。须星辰尊重，双乳齐垂，左右抱卫有情，方为合格。若一长一短，一大一小，一瘦一肥，一斜一正则非。宜审其特异者下之。若更不周正，势非自然，必无融结，不可下也。	此乳形变格之三垂者，两掬中间垂下三乳也。要大小、长短、肥瘦相等。可下三台穴。须是后龙旺盛，气势弘大，方结此穴。必要三乳同垂，左右回环，方为合格。若是三乳不均，偏正美恶有异，宜审中乳合格者下之。如中乳又不足观，则非融结，不可下也。
乳穴，其乳下又各有出金、出木、出水、出火、出土五格，具下：
垂 金	生 水	夹 木	带 火	穿 土






圆者为垂金，当乘金向坠处立穴，方为合法。	曲者为生水，当乘水动下平处立穴，方为合法。	直者为夹木，当分三停立穴，方为合法。	尖者为带火，当压杀剪火立穴，方为合法。	方者为穿土，当乘圆就方，量中心立穴。垂乳之下平齐即穿土。
凡乳穴者，皆有此五等，及带曜八格。图繁，不及详具。后穴星皆仿此。乳穴名地诸图附下。
右地在银邑治南五里，土名桐木坞。其龙来远不述。比入局，开大帐，帐顶起三台，落脉磊落，如群羊出栈奔跃，数峰可爱。入首复大断过脉，转身顿起星辰结穴。中垂长乳，旁开两肩，穴安乳头，不急不饱。前吐余毡，右拖曜气。近案一山，紧关内气，逆收大河。前朝马上贵人，端拱有情。内堂紧夹，外洋开畅。赖布衣记曰：“桐木坞中扦甲向，三代郡侯家富旺。”余氏葬后，果出三郡守，曰述先者，其一也。皆守磁州，富盛未艾。
左地在吾邑水车宅背。坞龙入局，连立数峰，奔腾磊落。将入首，大断度脉，转身垂短乳结穴。前吐余毡，后拖鬼星。下臂逆掬有力，大溪环绕。前峰马上贵人朝拱。葬后出念庭公鳌，登进士，官御史，今福祉未艾。
下地在台州府治东南七十里，地名水家洋。其龙来自苍山，厯黄岩，迢递数百里。中间剥换，不及详述。至将结数里之外，如云从雾拥，顿起星峰，横开大帐，重重过峡，涌起御屏。屏中抽出一脉，石骨清奇，尖秀特异，如玉笋，呼为牛角尖。尖下串珠走马，又过峡，顿起大阳。中垂大乳，两肩开翅，亦如唐帽之势。取仙人坦腹形，仙童案。其前朝之山，乃自数十里共祖分枝，遶转二十里，逆水上奔至穴当前，以为正应。又收明堂之水。其左山亦在十里前共祖分枝，星峰秀异，迭送至穴上手而止。顿起高岩白楼峰，是为北辰，镇塞内水，挺然可怪，穴中不见。其水即左右两源，皆自十里外夹送至穴前小明堂交纽。海潮一来，九曲而入。其大江水大交会，一边天台、仙居、临海三县水会，一边太平、黄岩二县水会。大海门二山，皆在千里之外，至此交会，以作门户。此门即台郡大水口，此地却近门户，所谓“大地多居水口间”者是也。葬后，出太守公庞，登癸丑进士。尚书公宽，登庚戍进士。儒官麟桥。坐庚向甲，贵应庚甲。尚书公甲戍生，太守公庚午生。但庚、酉、辛、甲、癸生人皆贵。且穴星端岩，昌、曲应位，宜有理学名臣、忠孝廉节之应。穴形乳头大，而复开口平坦，做穴奇怪。初葬下级，复迁上级而得眞穴。
右地在台州府治南三里，土名紫纱岙。其龙发自望海峰，辞楼下殿，大顿小伏，委蛇奔行，有剥有换。比至结穴，作巨门土星。中落一脉，成带福金星，微微开口，却吐出唇毡，平坦百丈。后枕巨门如屏。屏后望海峰插入云中。两畔耸起尖峰，天乙、太乙、四神、八将、三吉皆相拱照。青龙本身一臂包外，双塔挺然，应山远在云霄。下关逆水遶上，又有阴砂弯抱，小水缠于足下，交固周密，眞吉地也。其左畔一穴尤妙，盖自带福金星前分落，又复曲行数节，转身做穴。界合明白，而内堂之水至此聚注。前有逆水下关之山以为正案，近身阴砂弯如金带。乃其始祖葬后，科甲蝉联，乃立爱、立微二公祖也。
右地在南康府治北，土名五里牌。其龙起庐山五老峰，廉贞火星作祖，开大帐，正脉中出，逶迤大断过峡，起少祖山，又开帐连节，星峰顿跌栖闪，穿田度峡，起金水星，展翅飞蛾入首结穴。开钳中垂小乳，伶俐圆净。穴前平坦，毡唇左右弯环掬抱有情。其府治龙，自少祖山分左脉，逆水奔上，缠过穴前，包裹有力。当穴前塌落平田，以献外秀。塌后复起高山，横遶右畔，关锁紧密，以收内气。前小明堂低田仅十数丈。外阳洋澜，左蠡大湖数十里暗朝。前面马上贵人，隔湖端拱。其下白沙山，如褰旗，如横枷，如叩首，如囚奴，伏列于下，眞美地也。葬后，出剑峰公陶尚德，登嘉靖丙戍进士，官至刑部尚书。母百岁重封，人丁大旺。
 
重刊人子须知资孝地理心学统宗卷三之下
江右山人徐善继述 同着
论突形之穴
突   穴   图

山谷之穴要藏风。故山谷之突穴，须左回右抱，切忌孤露受风。卜氏云“山谷且要藏风”是也。	
平洋之穴要得水。故平洋之突，四畔坦夷，亦不为害。但要界水分明，水势注聚，或遶抱为佳。卜氏云“平洋先须得水”。
突穴即泡穴也。《葬书》云“形如覆金，其巅可富”是矣。凡曰鸡心、鱼泡、鹅卵、龙珠，及夫紫微旺龙等形，皆突穴之异名耳。乃穴星平中起突者也。廖氏云如旋螺，如覆杓；卜氏云“平中一突为奇”；郭参军曰“地有吉气，土随而起”者；皆突穴之谓也。平地高山皆有之，而平地为多。高山之突，必须左右环抱，两臂周遮，方为眞。切忌孤露受风，生气飘散。平洋之地，忽然起突，惟要界水明白，来脉分晓，左右虽皆平坦，亦不为害。高山求窟，平洋求突，故平洋多。俗谓蜘蛛结网、没泥龟蛇等形。盖平地风从地面而过，故不畏风。杨公云“平洋不怕八风吹”是也。除星体另论外见穴星卷，而突穴之为形，凡四格：曰大突，曰小突，二者为正格；曰双突，曰三突，二者为变格。四格之形，又各有俯仰不同。身俯则穴宜凑檐避球，面仰则穴宜凑球避檐，不可不审。若后龙眞的，入首明白，星辰合格，证佐分晓，此穴最贵。盖起突之穴，灵光凝聚于中，余气弥漫于外，所以谓之吉穴。大要突面光圆，形体颖异。高山切忌风吹，平洋必须得水，乃为至要。又有行龙引脉，水口罗星、关峡墩埠、山脚漏落、神龙仓库及印墩之类，皆有突象，谓之假突虚突，务须详辨。如误下之，主贫穷孤苦，飘荡伶仃，不可不慎。
突形四格
大突、小突，此二者为正格。双突、三突，此二者为变格。图具下：
大突图	小突图	双突图	三突图



   


此大突者，其突高大也。平地高山皆不宜太高大。若太高大则近粗顽，不成突格。须是大而相停，不至粗肿顽懒为佳。切要突面光圆，形体颖异，乃为合格。大突多为水口罗星，及龙身漏落仓库、金箱玉印之属，务宜详辨，不可误也。	此小突者，微起小突也。平地高山皆不宜太小。若太小，则起突不眞。须是小而合格，不至微弱无依为佳。切要突面光肥，形体颖异，乃为合格。如或微小，高低不明，界水旷阔，或水割四畔，微弱无依，皆非眞穴。凡小突多为引脉气泡，或关峡几珠，或印墩之属，务须详辨，不可误也。	此双突者，穴星并起双突也。昔人谓之双星，亦有两畔生聊牙歧者，昔人谓之麒麟，皆可下两穴。切要大小、高低、肥瘦均匀，突面周正，形体颖异，方为合格。若大小不等，肥瘦不匀，高下参差，务须详辨，择特异者下之。若彼此似可而不正，狐疑难辨，美恶不分，皆非眞结，不可下也。	此三突者，穴星并起三突也。昔人谓之三台，可下三穴。切要大小相等，突面光肥，形体颖异，方为合格。若大小不均，又当审其特异者下之。如彼此疑惑，美恶不辨，则非眞结，不可下也。
