<!-- { "loadSidebar": true } -->
上干龙虽有大干龙小干龙之不同，然其体势亦多相似，但以水源夹送之长短而验其大小。故除中国三大正干外，其干龙之大者犹至千余里，次者数百里，又其次者或百余里，或七八十里，皆以山之发祖，水之大会，原其起止也。然大龙则论大祖宗，小龙则论小祖宗。《玉髄经》云“祖宗势大子亦大”是也。大龙论大缠护，小龙论小缠护。故曰“大龙迎送隔江水”，曰“外州外县山为伴”。又曰“护缠亦自有大小，大小随龙长短来。龙长缠护亦长远，龙短缠山亦近挨”是也。大龙论大水源，小龙论小水源。故曰“水源亦自有长短，长作军州短作县”。如中国三大干龙，则论长江、黄河、鸭绿江之水以为夹送也。大龙论大关拦，小龙论小关拦。故曰“大龙关拦数十里”。又曰“大地必有大关拦”。其规模愈大，则堂局愈阔。堂局愈阔，则关拦愈远。如冀州关拦，乃在碣石；长安关拦，乃在荆山；洛邑关拦，乃在泰华之类是也。举此为论，其它大小，皆可以类而推矣。故凡干龙入局之际，山水大聚，或结为垣，或结为局，大者为京畿，为禁穴，为圣贤之地；次者为省城、藩镇，为郡邑市井，为王侯极贵之穴。所谓阳基则立郡建都，阴地则分茅胙土，惟干龙为然，枝龙之地，断然无此力量也。然其行度之间，穿落传变，出帐入帐，亦不计其重。辞楼下殿、聚讲叠云、屯蜂聚蚁、尊极帝座、生龙紫微、天弧、天角、龙车、凤辇、鼓角、楼台、负扆、御屏、霞帔、云锦、鹤驾、銮舆、华盖、宝盖、冠盖、芙蓉、罣罳、金花、飞蛾、三台、九脑、冕旒、玉尺、千丝坠、万石仓、金桥、仙桥、展诰、展帐、玉枕、玉屏、玉几、顿笏、连璧、御阶、幞头、席帽、金钟、玉磬、宝幢、降节、龙楼、宝殿、帝释、堆甲、叠帐、穿珠、走马、飞丝、卷帘、玉陛、飞帛、舒练、抛梭、佩珂、芦花、芦鞭、楼船出峡、红船出海、阁门传宣、推车进宝、天驷出厩、仙鹤垂喙、玉蝉脱壳、群仙出洞、群羊出栈、群雁穿云，诸般贵格，靡所不有。剥变骨节，过峡脱卸，穿田度坂，横亘摆折，楼阁逶迤，珠丝马迹，藕断丝连，偷藏脉络，奇踪异迹，崩洪怪石，天汉天潢、左侍右卫、养荫灵泉，诸般巧妙，无所不备。而其桡棹枝脚，虎踞龙翔，鸾飞凤舞，顿旗列鼓、垂帘挂幙、文官武库、天以太乙、列屏列幙、带印带剑、垂珠垂缨、排仓排库、侍人从马、金童玉女、旌节旗旄，诸般拥从，无所不具。分牙布爪，脱骨换胎，自尊而卑，自粗变细，千形万状，难于毕举。盖其行度之远，故能备具诸格之奇；气势之宏，故能发现英华之妙；垣局之广，故可受乎众山众水献奇列秀之繁华；缠送护从之多，故能尽乎重冈叠帐、揷戟列屏、交结门户、开锁罗城之完美。《葬书》所谓“贵若千乘，富如万金”，又云“若怀万宝而宴息，若具万膳而洁齐”。卜氏所谓“三千粉黛，八百烟花”；子微所谓“万卒影从成卫禁，千官拥护是朝廷”；范越凤所谓“若相公之升堂，若大将之登营”，此皆干龙结作之规模耳。故其力量宏大，发福悠久，不可限量。《经》云：“凡言大地多大话，下士闻之心已怕，中士闻之心信疑，上士闻之心欲为。何不观之富贵家，子孙累世享荣华。盖缘祖龙势力大，食禄袭爵名世家。小地虽然亦小发，未及三世即歇灭。到此方知小易衰，大地富贵世不绝。”此干龙之所以为贵也。
论 枝 龙
杨筠松《龙经》千言万语，皆归重于干龙，盖举其力量之大而言之耳。然山脉分枝分派，干龙最少，枝龙极多。故论地只可以眞伪辨，不可以大小拘。《经》云“大地难得小易求”，乌可谓枝龙地小而忽之？况干龙大地，有鬼神所司，苟无阴德，未可睥睨。而枝龙之地，在在有之，易于求索。故枝龙尤当究竟。然枝龙亦有大枝小枝，不可不辩。夫所谓大枝龙者，即枝中之干也。观之，亦先其祖山。但干龙则论大祖大宗，枝龙则论小祖小宗。故虽大枝龙，祖山亦不是远高山峦，只小干龙驻跸处即龙祖矣。于此审其离祖分派，以原其始。要此处起有星辰，合五星正体中一星，或水或木，或涨天水、焰天火，或御屏土之类。葢其发脉，中落为上。自离祖以后，又连起有星辰，谓之应龙，亦曰应星。有此应星合格，落脉更是中出，即谓之出身好，前去必结美地。自出身后，迢递行度，看其穿落传变等格何如，若眞是结地之龙，自然合格。或起或伏，有剥有变，或大顿小跌，或左栖右闪，或横开阔帐而穿心中出，或之玄屈曲而摆折流行，或如生蛇之出洞，或如琢木之飞空，断而复续，伏而再起，两边枝脚随身拥护，不令风吹，或反借干龙作遮护幛托。及其过峡之际，或穿田度脉，抛踪闪迹，藕断丝连。脱卸之后，复起星辰，磊磊落落，或飞蛾降势，或华盖中抽，其本身枝脚摆列均匀，或带仓库，或带旗鼓，或带印笏，或带剑戟，或成天乙、太乙，或成文官武将，左侍右卫，前呼后拥。及将结作之际，又起高大星辰，以为少祖。自此山下，或二三节，或四五节即作穴场，而穴后一节之山，或束气结咽，或细嫩委曲，或闪断为峡，顿起穴星，融结天然之穴，乃为最贵。其两边缠送护托之山，欲其重叠拥从，或住于穴后，或侍立左右。而朝迎之山，则应耸穴前。下手之山，则逆水数重，抱转有力，乃为眞结。《经》云“枝龙身上亦可截，半是虚花半是开。若是虚花无朝应，若是结实护缠回。护缠尚要观叠数，一叠回来龙身顾，莫便将为眞寔观，恐是护龙叶交互。三重五重抱回来，此就枝龙身上做”是也。枝龙结穴多在尽处，则要天然明白为上，多是得水处结穴，故曰“未看山，先看水，有山无水休寻地”。多是下手之山有力，故曰“看地有何难？先观下手山”。又曰“有地无地，先看下臂”是也。龙之贵者，则有贵应。或印浮水面，或龟蛇交结，或车马联骈，或楼台镇塞，或罗星关锁，或旗鼓罗列，或日月对峙，或华表高耸。若此虽云枝龙，结作不及干龙悠久，然有此规模，亦非中下地也。若安揷得法，主翰苑尙书侍从，方面文武之职，及富冠乡邑，一时荣盛，朱紫满门。
其次又有小枝龙，即枝中之枝者也。其大龙行去尙远，而于行龙身上，或大龙峡边，分落一枝，自起星辰，峰峦磊落，远者三五里，近者十数节。子微云：“却有枝龙但数节，不作穿心人易识。譬如丞参簿尉衙，岂似正衙门户密。三节四节交节分，分得英华为子孙。”须要成星体，合龙格，有起伏，有夹送，而龙虎、应案、堂气、水城、下关、门户皆合法度，穴情十分明白，始为眞结，亦主富贵。若此者虽是枝中之枝，来龙甚短，富贵不大，然发越极快，所谓寅葬卯发者，惟此为然矣。盖此等龙气结作力量轻，故多在龙大尽处成穴，必得水，必近堂，或临田蘸水之穴，故财禄易发。惟是龙短而无大力量，虽富贵亦不久远矣。
又其次，有小枝中之尤小者，谓之旁枝。或五六节，或三四节，结为小小形穴。若星辰秀美，穴情明白，明堂平正，下手有力，四山团聚，水口关拦，亦能发福，但不长久，亦无大富贵耳。《发挥》云：“小小形穴，或得三四节，或得五六节，不拘穿心，不限脚手，出节便做形穴，仍有朝对关缠。若此者亦可安葬，贵可一二人，富可数十年，随其力量，皆能有验。但不广大久远。”盖出于大龙分漏秀气，可以刦效取应，而不可凭恃，以为子孙绵远计。然随材取用，亦不可以其龙短力轻而弃之也。
上枝龙虽有大枝、小枝、旁枝之不同，然要之，均禀于造化而有融结者，则亦不可弃也。惟要星峯秀丽，穴情明白。其穴多在龙气尽处。其大枝亦有龙气旺盛者，不在尽处。而结穴之外，有余气之山，转为用神，此其力量差胜。大抵枝龙之地，必要星辰耸拔，起伏分明，屈曲盘桓，逶迤走弄，枝脚桡棹均匀，护从缠托齐整，穴场藏聚，证佐分明，前有朝迎，后有盖送，左右周密，明堂平正，水城弯抱，四兽有情，下砂有力，水口交锁，罗城稠叠，乃为吉也。如或龙无起伏，星峯不秀，穴道模糊，下手无力，堂气不聚，朝案无情，水口宽旷，则无融结，不必顾矣。
已上所论干龙枝龙详矣。却又有等美地，只数节即结形穴，既非干龙，又非枝比，谓之随龙穴。依近省郡城市，即大干结作，山水大聚处结穴，龙气大旺，寸寸是玉，只要穴眞，又不必拘。虽来龙或只数节，亦结大地，以其与大干龙共祖同宗，朝应固已贵秀，局面亦自繁华。犹之近帝贵人，故曰随龙穴，不可以长短论也。但要结穴处自立门户为眞矣。如福建杨太师祖地，近城里许，乃随龙穴格也，图下。
杨氏又有白狸窝祖地，尤美。但此地葬后数年，文敏即发解，连第登宰辅，发越似乎太速。彼地三百年后始有应验，又似太迟。此造化之妙，不可谓无此理也。白狸窝地见水法卷。
右地在建宁府城东里许白鹤山，系府龙分脉，数节结随龙穴。入首顿起御屏土星。中垂正脉，铺展而下。左有白鹤寺，右有东岳庙，穴结山麓，临田蘸水，前吐毡唇。帖身白虎横抱过穴，成玉带文星，逆收溪水，以关内气有力。内堂紧小，外洋宽畅，前朝拱揖，得水藏风，眞催官之地。葬时文敏公年十三岁，不数年即发解进士，登宰辅三十三岁入内阁。子曰恭尙宾少卿。孙士倧、士伟，俱进士。曾孙旦进士吏部尙书、易进士副宪、亘南京户部郎中，曰昉、曰昂，俱知县。玄孙曰迈、宗、崇、疑、成、名、棐进士诸公，皆登科甲，跻膴仕封荫奏名，登仕版者又数十人，福祉未艾。
依近郡甫随龙穴诸名地图具下
右地在兰溪县东二里，地名瑞垄。其龙自金华峯作祖而来，五星聚讲，复辞楼下殿，开帐磊落。正龙过峡去结县治。其左枝分落后，复开金水帐。中抽出一脉，逶迤成垂头紫气贵格。《经》曰“垂头紫气号文星， 天下尽驰名。”面前大小双峯，成天马之格。断曰：“大马赶小马，富贵传天下。”葬后出唐渔石公唐龙，登进士，官至吏部尙书。其子小渔公汝楫，登嘉靖庚戌状元。至今富贵未艾。
其尽结者，为赵探花公志皋祖地，与状元地共帐。入首大飞蛾顿起太阳金星，开钳结穴。两股直硬，元辰流长，虎沙顺水尖窜，不利初代。将及百年，乃出贵先。是探花之祖，精堪舆学，自择此地。至今人才富贵鼎盛。二妻各卜一地，一富一贵。
