<!-- { "loadSidebar": true } -->
洛         洙         涌         汤          泾
  


瑎          升          宪            说
   

古        鹤         鹗        廷臣      雍  


衢        铎        席        昆        嵩         云



   献        干贞         干利         干亨        干元




右地在吾邑二十九都水南。其龙来脉发自港头松山，分干甚远，不详述。奔腾百余里，起归仙火星作少祖。又磊磊落落数十里，开帐过峡重叠。比入局，展帐转身，飞蛾降势，结回龙顾祖之穴。龙势跃踊，穴情清巧。左右回环，堂局团聚，四势和平，前朝秀异，一峰侵云，尖丽可爱。穴下石印，圆平当前，以为贵证。艮龙入首，扦癸山丁向兼丑未，系廖金精下。取作海虾戏珠形，以禽星石印为征也。葬后，出兄弟四神童泽公、湖公及蒙泉、蒙正公，皆以兄弟登神童科、一驸马尚宋理宗公主，入翰林者四：淋公、显忠公、仲 公俱翰林修职郎、式公国朝检讨，理学二秋谷先生清溪先生、进士数十人，封荫奏名登仕版者又百余人，世宦蝉联。以石印当前，亦怀内圆墩，主贵人出继，故秋谷公嘉善以侄继姑，为徐知州从龙公子。怀内圆墩自本身生者，主出继外姓；自外山生者，主外姓入继。此盖本身生者耳。至今三族繁盛不替。
论 曜 星 一
曜星者，亦是龙之贵气旺盛发泄而出者也。凡龙虎肘外、龙身枝脚、穴前左右之砂、明堂下开水口，及龙身随带之间，但有尖利巨石，皆为曜星。凡地贵必有曜。杨筠松云：“龙眞穴眞只无曜，空有星峰重叠照。纵饶积玉与堆金，儿孙终主登科少。”是言有曜方有贵气。又宜长大。杨公云：“曜星短小只些儿，簿尉丞叅品位卑。科第纵饶侥幸得，终归夭折少年时。”故曜若长大，则贵亦远大，曜短小则贵亦短小。又宜近穴。故云：“曜星若现石尖生，贴身横过面前平。伸手若还拈得着，少年一纪状元名。”盖远则见效迟，近则可以催官速发矣。此皆确论。但其所谓“或如刀，或如剑，随水顺飞俱冉冉。庸师只断定离乡，不知内有眞龙占。”此则必以龙穴决其吉凶。盖来龙是祖宗、父母，穴是主人，曜星乃是客，必先以本身龙穴为祖，而后可以定其吉凶。果龙穴眞贵，则如大贵人，必有军将兵卫，或左或右，或出或入，或来或去，皆是奔走服役，故顺去者亦无所畏。若龙穴假贱，则为离乡退田刑杀之砂矣。张子微谓：“顺水去曜，必要外面有遮拦裹截则吉。若一向荡然无收，乃是离乡之砂，而不可为曜。”固为有理，终不若以龙穴为主，而兼之子微遮拦裹截之说，则尽善矣。杨公云：“龙山双管进田笔，进契年年吉。右边尖射便为凶，千万莫相逢。”或疑其说，以为虎山带曜者不可用。殊不知前辈教人，各随意所寓。虎尖诚有不可用者。若龙穴贵，则彼为眞曜，又与刑杀不同。进田、退田二笔，不可全以在龙虎者为是，只以上水、下水取之为当。若在龙而顺水带杀，亦为退笔；在虎而逆水有情，亦为进笔。此亦姑就进退二笔言之。若推其至，必以龙穴为主。苟龙穴既眞，所谓“随水顺飞俱冉冉”者，皆贵曜矣，何分青龙白虎？何分顺水逆水哉！但刑杀有似于曜，各要分别。杨公云：“或如钻，或如针，两边相指穴前寻。非惟子息多清贵，更须积玉与堆金。”又云：“圆峰连堆堆又跌，射到穴前尖又劣。兄弟父子庆同年，紫绶黄麻朝玉阙。”又云：“或斗射，或交锋，尖尖有石在其中。贤良科甲浑闲事，三台八座及神童。”此皆有口诀传授。不然，尖尖相射相指相斗之砂，皆为刑杀，主兄弟相笺，及遭军配、杀戮、凶祸，乌可为贵？张子微以两尖相射者，必要以逊让回避为吉。射到穴前者，以横直别之。横者为吉，直射向穴为凶。诚确论也。盖此等贵曜，亦与凶杀颇为同形，毫厘之间，便分吉凶。苟无眞见，未有不畏惧者。故杨公云：“禽曜星，贵无价，生在穴前形丑怪丑怪即下文顺水之说，非巉岩恶陋凶形之丑怪也。尖尖顺水或斜飞，世俗庸师见即怕。”诚以曜星尖利，亦有顺水，亦有斜飞者。自常格论之，为退田笔、离乡砂，寔有可畏。高人见得龙穴眞贵，故不以为嫌。苟龙穴不眞，则为刑杀而凶矣。《玉峰宝传》云：“不遇刑杀，大官不发。大煞大刑，高科魁名。”或疑其说，以为如此则亦无所畏刑煞耶。是不然。世人以曜星为刑煞，故其辞曰：“若要大官高科，除非世俗所谓刑煞也。”又云：“刑不刑，煞不煞，秀在尖拔。”其意谓世人所谓刑，寔非刑，所谓煞，实非煞也，其秀意全在于尖拔处。除非遇此，然后谓之遇刑煞，非世人之所谓刑煞也。如浮梁李侍郎、丰城黄尚书、乐邑沐国公，及吾邑张尚书诸祖地，皆见有尖利顺窜之砂。以常见论之，则为不吉。只是龙眞穴的，乃为明曜，适是贵地之证，是其格也。诸图具列于下：
左地在浮梁东乡义仓坞，乃大龙翻身朝祖，穴在穷源。且右砂窜下明堂，尖利顺水，前砂尖利向穴，局又迫狭，无一可入俗眼。国师吴景鸾为李氏下后，出侯二、侍郎五、神童四、开国食邑者一、学士三。盖其龙以火星三台中落，飞扬顿伏，翻身起顶，降势垂脉，成金星开窝之穴，皆是贵格。下关一臂有力。前面砂虽可畏，乃是明曜，如大贵人必有披坚执锐侍从之人为我所用，何畏之有？其水尾源头局面虽窄，然顾祖之穴，骨肉一家。况是大龙翻身入坞，非比小龙山脚小穴。卜氏谓：“穷源僻坞，岂有眞龙？”盖恐人以山脚无龙处扦地耳。
右地在丰城，土名浣江犬眠冈。其龙自两髻山作祖，行度甚远，不及详述。比入局，横列九脑芙蓉阔帐，正脉中落，重穿九脑，复作工字，复大断过峡，顿起直三台入首，为天财土星，担凹中结垂珠穴。穴情甚巧，气蹙于前，后宫仰瓦，而明堂紧巧。下手有力，后有帐幕撑乐，前有群峰呈秀，近有狮象镇塞，远有日月捍门，眞吉地也。葬后出徽猷、焕章二学士名畴若得礼，掌铨曹绍宗，厯秋官彦平，及曰明、曰颖、曰彦辅、曰元之、曰子文，并列朝议，一时九贵，乃龙格九脑穿心，及砂法九曜之应。以有壻登台座，故今传为十尚书云。系王点脚所下。其龙尽处，又结小地。以俗眼观之，小地齐整可取，此穴龙穴不聚，前砂顺水，决在所弃矣。王君果然明师也。
右地在乐平治南九十里，土名高桥。其龙来远，不详述。入局落平冈，开帐穿峡，起华盖，中出结穴。两掬有情，穴前毡褥平坦，明堂融注，前朝奇峰罗列，取作胡僧礼佛形，以群秀当前也。只白虎巨石长出，如笏顺水。系缘督赵仙翁为程氏下。曰：“曜星现，笏砂斜，出贵当出外甥家。”主人叹曰：“奈何？”翁曰：“休嗟！休嗟！还是自家！”后果生女适蓝杭黄氏。女回省母而丧子，因抱弟子归黄为已子，即尚书公也。果符仙翁之言。
左地在乐平县，地名大汾潭又名鹅塘。其龙来历甚远。吴公《钳记》只以王大山为祖，盖指切近者言之。自王大山分两龙，一枝逆水而上，去结明溪许氏阳基；一枝顺水而下。比入局，翻身逆当大河洋朝以结此穴。将入首，大断出帐度峡，连起贪狼，卓拔飞扬，形势雄伟。复顿玉枕土星，结咽束气，起凹脑土星，垂短乳，乳复开窝。窝之左右两石钳甚巧。窝中平坦天然，仅可容棺。穴下余气则陡峻顽硬，而龙虎两山，头虽高昂，脚却俯伏插落，拱抱有情。大河水自辰巽转午，当面阳朝，绕流脚下。河中巨石磷磷，如兽如禽。朝山数十里外耸入云霄，如褰旗、展帐、带甲马、招军旗、兜鍪、剑戟、金甲、金鼓、御伞、将台、屯兵、列阵，贵应重叠。右畔隔河一山，千里大会，至此卓立，端拱如侍臣焉，眞公侯之地也。惟是武曜发露，巨石巉岩，青龙顺飞，白虎昂雄。穴前陡峻，元辰水倾，怪异惊人，莫能测识吴廖谶赞。李氏葬后，迁定远，生黔宁王英。值元末天下大乱，我太祖起义师，英累建大功，封西平侯，卒赠黔宁王，配享太庙，赠三代皆王爵。四子：长春袭侯，次晟以功封定远王，次昂任都督搃兵，次昕尚公主，授驸马都尉。至今子孙袭黔国公爵，世镇云南。
按：此地后龙虽美，至结穴处，山峻星粗，全身恶石。白虎雄昂，青龙顺窜，砂飞穴陡。横龙入首，落脉模糊。其直串龙势而去之山，似乎不住。况穴星而无顶，坐当凹处，后无乐山，元辰又倾，水口低远，无一可入俗眼者，初见莫不惊骇。不知大干龙地，禀气厚，力量大，山峻星粗，与之称也；全身恶石，威武应也；白虎昂雄，杀伐权也；青龙顺窜，离乡贵也；星无正顶，凹脑格也；龙势不住，余气旺也；穴陡水倾，先凶兆也；后乐无山，水口低远，干龙护从，隔州隔县，不取近也。诸般丑拙，总为吉用。但未葬时，梁公有曰“福在三十年后，祸在初葬之时。”苟非李公有高出寻常万倍之见，岂能葬之哉？盖积善之报，冥冥中必有主之者耳。笃生黔宁，辅我皇明，为开国元勋，世享爵禄，岂偶然哉！
