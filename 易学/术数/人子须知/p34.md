<!-- { "loadSidebar": true } -->
或问：诸家穴法，莫详于《泄天机》。其例以九星各九变，曰正体、开口、悬乳、弓脚、双臂、单股、侧脑、没骨、平面，皆可以下穴。今何止取正体、侧脑、平面三者，而称穴星三大格？又不即以为穴，且去其六格者，不与同列，何也？答曰：《泄天机》穴法固极精美。但拘于九变，而穴星与穴形二者混立穴星者，太阳、太阴、金水、天财、紫气、燥火、扫荡、孤曜、天罡九星也。穴形者，窝、钳、乳、突之形也。如曰正体，乃穴星之端正者也。曰侧脑，乃穴星之偏侧者也没骨即侧脑之变。曰平面，乃穴星之倒于平地者也。兹三者，乃穴之星辰有此三格，而未可便以为穴。必须于此穴星之间，又各有窝、钳、乳、突之形，方是有穴。若无此形，而遽于正体、侧脑、平面之上扦葬，则弥漫无下手处。惟金星一格，有顽金开窝之法，亦须微有窝坦则可。若浑顽饱面强凿之，凶祸立至，岂可直以正体、侧脑、平面为穴哉！其曰开口，即窝形之穴；曰悬乳，即乳形之穴；曰弓脚、双臂、单股，即钳形之窝。兹五者乃穴形之格，而不可与穴星之格并列者也。若一例立之，则穴形之格混于穴星矣。今故特以正体、侧脑、平面三者，列为穴星三大格，而各贯以窝、钳、乳、突之形，则廖氏之九变，固以包括于其内，而有星无穴之弊，庶几可免也夫。
穴星诸形
金星形圆，有二体：上下俱圆者曰太阳金，上圆带方者曰太阴金，俱有正体、侧脑、平面三格。
正体金星，形圆而端正者也，穴结于中；
侧脑金星，形圆而身侧者也，穴结于旁；
平面金星，面仰而身圆者也，穴结于顶。
木星形直
正体木星，头圆身耸而端正者是也，穴结于中；
侧脑木星，头圆身耸而欹侧者是也，穴结于旁；
平面木星，面仰而身平长硬者是也，穴结节苞。
水星形曲
正体水星，头圆身曲而端正者是也，穴结于中；
侧脑水星，头圆身曲而欹斜者是也，穴结于旁；
平面水星，面仰身曲而倒地者是也，穴结于顶。
火星形尖，故不结穴。
土星形方
正体土星，头方身平而端正者是也，穴结于中；
侧脑土星，头方身平而欹侧者是也，穴结于旁；
凹脑土星，头方而中凹身平者是也，穴结凹下；
平面土星，面仰而身方倒地者是也，穴结于顶。
火星不结穴辨
或问：五星皆有生物之理，而火星独不结穴，何也？曰：火性至燥，金入之而镕，木入之而焚，水入之而涸，土入之而焦。故火星不能结穴，惟作穴之曜气，及龙祖、前沙则美。郭氏《葬经》言：“乘金相水，穴土印木。”而不及火。吴草庐、蔡牧堂、洪天与诸公释之，皆谓火不结穴，故不言火也。然火既为穴曜、龙祖及前沙，固已见生物之妙，又何拘于结穴而始谓之生物哉！且予兄弟厯观四方名墓，金、土二穴最多，木次之，水又次之，而火星之穴，未见其一。惟浮梁县景德镇阳基是落地火星，入首、落脉，穿田发五枝，为五火落地，而四面皆水。水以济火，故亦有融结。然其为陶冶之场，数十里间，烟熖烛天，昼夜不息，此固火星之应矣。而人多刚燥，俗尙繁华，易于兴替，且不免回禄时发之灾。此又火星之病也。夫以火得水济，其结作且不能全美如此，况纯火之穴岂可用乎？或曰：火星至燥而不结穴，已闻命矣。水星至柔，而能结穴，何也？曰：纯水亦不能融结，须兼于金，金水相溶，方有结作。故廖氏以金水名之。曰：廖氏既以金水名矣，而今止曰水星穴者，何也？曰：金星已有定穴，此特水星兼金，盖以水为主，故専名也。或又问曰：廖氏九星之中，有金水，今専以水星名穴，固所以破九星之谬矣。而金星穴中，复以太阳、太阴名之，何也？曰：金星有高低二体，而太阳、太阴各称其形。且五星七政，理之切寔，非若巨、武、破、廉、天罡、孤曜诸说之不经，能眩惑于人者，从之可也。兹盖惟理是适，初非有意立异，而故訾九星云耳。
金星穴
金体必圆。其上下皆圆而身高者，曰太阳金。上圆带方而身低者，曰太阴金，各有正体、侧脑、平面三格。三格又各有窝、钳、乳、突之形，方为眞结。
其有顽金打开水窝裁者，亦必开面，微有窝坦。若是顽硬粗饱，即是生气不融，不可勉强镌凿，以乱下凶恶之地。《泄天机》穴法，诸正体穴正坐此弊，不可悞用，学者审之。
正体金星穴格
类别	窝穴	钳穴	乳穴	突穴
太阳金	

太阴金	

上正体金星穴，各有坐、眠、立三势，大小、高低、肥瘦六格，俯仰二体，及窝穴有深、浅、阔、狭，钳穴有长短、双单、曲直，乳穴有大小、长短，突穴有大小、双三等格。其乳、突二穴之下，又有出金、出木、出水、出火、出土各五格。而窝、钳二穴之左右两臂，又有转金、转木、转水、转火、转土，及一脚转金，一脚转水、木、火、土者；一脚转水，一脚转金、木、火、土者；一脚转木，一脚转金、水、火、土者；一脚转火，一脚转金、木、水、土者；一脚转土，一脚转金、木、水、火者。各二十体，为变格也。诸体又各有带曜者，图繁，俱不详载。以下侧脑、平面穴格皆仿此论，不复重述。
夫正体金星之穴，星辰尊重，造化完全，故为最贵。但窝穴要窝中圆凈，弦棱明白。钳穴要钳中藏聚，凹间弯环。乳穴要圈中舒畅，乳上光圆。突穴要突面光圆，形体颖异，此为穴形入相。又须证佐明白，流神合法，方为眞结。必须仔细检点，不可忽也。
侧脑金星穴格
类别	窝穴	钳穴	乳穴	突穴
太阳金	

太阴金	

上为侧脑金星穴诸格，左右图同，不必重载。又有双侧脑者，见下：
双侧脑担凹穴	双侧脑扳鞍穴

头高头低而中凹结穴者曰扳鞍穴。双脑同高而中凹结穴者，曰担凹穴。	
凹间弯者曰双金扛水，平者曰双金扛土，各有窝、钳、乳、突四格，图繁不载。
夫侧脑金星之穴，星体偏斜，势趍一畔，穴不枕脑，借乐安扦乳、突二穴，无乐亦可。形体虽偏，力量无异。但窝穴要窝中圆浄，弦棱分明。钳穴要钳中藏聚，两掬弯环。乳穴要乳上光圆，圈中舒畅。突穴要突面光圆，形体颖异，此为穴形入相。又须证佐分明，流神合法，方为眞结。必须仔细检点，不可忽也。
平面金星穴格
类别	窝穴	钳穴	乳穴	突穴
太阳金	

太阴金	

夫平面金星之穴，或出高山，或出平地，而平地为多，至难辨认。盖高山有似龙格，平地有似罗星。但龙格未住，罗星孤寒，此为异耳。平地高山，各有四格，窝、钳、乳、突是也。但窝穴要窝内圆浄，弦棱明白，穴宜揭高就脉。钳穴要钳中藏聚，两畔均匀，穴宜凑球避檐。乳穴要乳上光圆，左右曲抱，穴宜蘸球就脉。突穴要突面光圆，形体颖异，穴宜当突就脉。廖氏云：“凡平面星辰，灵光自出于顶中，生气聚浮于面上。”故此穴最吉，力量极大，必须龙脉眞奇，证佐分晓，流神合法，方为眞穴。务宜仔细检点，不可忽也。
已上金星诸穴，坐向得申、庚、酉、辛、干、坤、艮，皆为得地，气旺形应。安扦合法，主生人相貎洁白，心性明达。庚、申、辛、酉金水生人受荫，已、酉、丑年福应。若星辰清秀，龙合上格者，主翰苑清贵，位极人臣。合中格者，主职兼文武，出典大藩。合下格者，贵为牧守。全无贵格，亦主聪明才辩之士，名誉远扬。若星体庞浊，则主武贵，及巨富豪爽，武霸乡曲，刚直果断，人咸畏服。及清高之士，自重自尊，不于宠荣，高尙其志。初生肥白声朗之人，气至而盛。至生瘖哑之人，则气尽而衰矣。
木星穴
木体必直，其未必圆。凡穴星上尖而圆，身直而耸者是也。端正者曰正体，欹侧者曰侧脑，倒地者曰平面。各有窝、钳、乳、突之形，方为眞结。
正体木星穴格
窝穴	钳穴	乳穴	突穴

上正体木星穴诸格，各有坐、眠、立三势，大小、高低、肥瘦六格，俯仰二体，及窝穴有深、浅、阔、狭，钳穴有长短、双单、曲直，乳穴有大小、长短，突穴有大小、双三等格。其乳、突二穴之下，又有出金、出木、出水、出火、出土各五格。而窝、钳二穴之左右两臂，又有转金、转木、转水、转火、转土，及一脚转金，一脚转水、木、火、土者；一脚转水，一脚转金、木、火、土者；一脚转木，一脚转金、水、火、土者；一脚转火，一脚转金、木、水、土者；一脚转土，一脚转金、木、水、火者。各二十体，为变格也。诸体又各有带曜者，图繁，俱不详载。以下侧脑、平面穴格皆仿此论，不复重述。
夫正体木星之穴，星辰尊重，造化完全，故为最贵。但窝穴要窝中圆凈，弦棱明白。钳穴要钳中藏聚，两掬弯环。乳穴要圈中舒畅，乳上光圆。突穴要突面光圆，形体颖异。此为穴形入相。又须证佐明白，流神合法，方为眞结。必须仔细检点，不可忽也。
侧脑木星穴格
窝穴	钳穴	乳穴	突穴

夫侧脑木星之穴，星体偏斜，势趍一畔，穴不枕脑，借乐安扦乳、突二穴，毋乐亦可。形体虽偏，力量极大。但窝穴要窝中圆浄，弦棱分明。钳穴要钳中藏聚，两掬弯环。乳穴要乳上光圆，圈中舒畅。突穴要突面光圆，形体颖异。此为穴形入相。又须证佐分明，流神合法，方为眞结。必须仔细检点，不可忽也。
平面木星穴格
类别	直木	横木	曲木
窝穴	

钳穴	

乳穴	

突穴	

此星身长而直，面平而低，故名曰平面木星。有三体。其木直来，有如卜字者，有如下字者，凡直体皆是也。不可当头下穴，为犯閗脉煞。吴公《口诀》云：“木星忌下当头穴，斗煞人丁絶。或粘或倚穴为奇，闪脱要君知。”故凡直木，须寻粘穴以脱煞，或倚穴以闪煞。粘有唇毡，倚有节苞。此要诀也。其脉横来，有如工字者，土字、上字者，凡横体皆是也。不可当腰下穴，为犯斩脉煞。吴公《口诀》云：“倒地木星长百丈，不论横直皆可塟。直寻粘倚莫当头，横要中间苞节旺。”盖横木犹难下穴，要突、窝、钳口为凭，此要诀也。直木、横木二者为正格。又有其脉曲来如曲尺者，如之玄字者，于曲动处寻穴，此乃变格也。曰直、曰横、曰曲三格，皆须要立穴处有窝、钳、乳、突，萌蘖节苞，方为眞的。直脉宜审后龙来处，分左右寻萌蘖，立倚穴。粗大则可寻粘穴粘穴要有毡唇。横脉宜审龙来，左右中节，寻萌蘖，立撞穴。体亦难拘，但横直不乱者便是。皆要脊上平正，两弦起棱一边起棱亦可。亦须稍阔大，不可狭小如带，亦不可懒坦无休。懒坦则眞气不聚，狭小亦眞气已絶，皆不可不察。
