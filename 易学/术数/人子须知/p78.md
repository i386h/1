<!-- { "loadSidebar": true } -->
蔡西山先生曰：“世之君子，寻常以地理为鄙事而莫之问。一旦有不得已，则茫然不知所谓，而托之野师巫俗。野师巫俗者，类皆憸邪小辈，能以诡谲小数，多为之巧，密探往事，兼以他术两为之说，幸中未来。君子既不知本源，以为祸福之权或出其手，委心而听命焉。使之立宅则生者不得安其居，使之作冢则死者不得安其葬。《俯察》云：“今之术士，善断坟者必谬于葬，以断坟下穴则穴必败，以下穴断坟则断不验。如浮沙断、覆坟经、入门断、透山光、隔山照、望宅断、搜鬼经、都天断、望龙断、隔江断，与夫鬼灵经、烚屋罗睺、开皇夹竹之类，皆可以一时所见谈祸福，而于龙穴初无与焉。予少时尝见有能地理克应者，虽奇验如神，而心窃疑其妄，然亦未能穷其所以然之故，因百计求之。及得其术，始信其诡伪可鄙。江湖上谓之拨推行术。每观售术之际，举止态度，深有可笑者。望之则有矜夸之色，问之则为孔窍之辞，或纵恣而大言，或禁秘而不答，是皆不过以祸福驰骋，耸动视听而已。或用之验旧扦新，立宅改路，开门放水，则必以左道为区处，言某日当进财纳庆，某年当受禄添丁。其言似若可信，故世之贪富贵、泥祸福者，争趋慕而信用之。虽聪明之士，亦不免为其所愚弄。智者观之，则其谬妄有不可掩焉者，益信西山所谓憸邪诡谲为不诬也。郑氏曰：“山川美恶，吉凶感召，固然也。而区区专以祸福言者，则涉于术数，非理也。”故凡地理之学，但当以理为主，其应验与否，一听其自然。若于理外迁就，以取日前克应，是犹诡遇获禽，君子不为也。兹故特详其弊，俾世之习斯术者，不可不慎。而人子之求宅兆者，知断验小数之无补，而不为其所惑，必从事乎龙穴根本，明理之良师云。
论克应谶兆之谬
克应谶兆，大抵皆术家假此神术而已。君子不察，亦往往有入其术者。甚矣，邪说之易惑也！按克应有二，其一谓穴中几尺下有某物某形某色，如所谓龙肝、凤髓、猩血、蟹膏、象牙、龙骨、虎珀、朱砂、丝红、绿翠之类。《玉髓经》取龙形有火焰石，凤形有红黄石，虎形有虎威石，狮形有球子石，象形金星石，及将军大座有剑，美女梳妆有镜之类。崔菊坡谓世俗骤见其说，必致惊骇而反成执泥，然不可谓无此理。若执为常法，则又不然，此亦固有见。予谓开井得红黄光泽坚实之土，或脆嫩细腻之石，及似石非石、似土非土，《葬书》所谓“裁金切玉，五土四备”之说，理或然也。而必取某形当得某物证应，岂不诞哉！乌可执以为法？又有虾、蟹、龟、鱼、蛇、虫活物，取为生气神异等说，皆不足信。固尝闻之，亦尝见之，大抵举不足为地之轻重，纵有亦不可泄露，泄露则龙力减，反为不吉，又安可取之为应哉！其次又有日时克应之说，专取下建时谶兆凖验，固尝博访考求。有以奇门取者，有以斗罡取者，有以气候孤虚取者，有以方位论卦取者。或曰某方有某色物来，或曰某方有某色云起，或有响声至，或有贵人临。最其神者，曰马骑人或有人负木马过应、鱼上树或有以木鱼或干鱼挂树之类，固亦颇凖。第于龙穴美恶无与，地之吉凶何干？徒以此眩弄愚辈之信听而已，则亦何足尚哉！
论通书诸神煞之谬
夫选择星历通于天文，本理学也。古之明于星历者，自凤鸟氏、鬼臾蓲与车区、羲和、叔仲诸人，皆弼辅重臣。及春秋、秦、汉以后，亦皆老师夙儒，如王翊、赤松之流，怀才抱德者。迨宋，若邵尧夫、蔡季通，又皆崇儒，其所言论纯正无疵。近世以来，流为异术，诡譔神煞之名，务于惊骇，名曰《通书》，蔓延海内，家喻户晓。虽有台历颁行，莫之能正。君子仓卒用之，亦莫能辨。间有知其妄者，不敢独异，亦各随俗。是故愈久而愈失其眞，流毒千载，何有止极？兹敢陈其最妄诞者数条，以为明理君子拔茹药病之张本，俟知崇正学者更详考之。
一、《通书》神煞皆起于郭氏《元经》。杨公云“景纯虽说无年月”，则知《元经》亦非郭氏书。《通书》诸神煞又多出于《元经》之外，各家杜譔，巧立异名，使人畏恐。如云李广箭，则广汉武时人。丘公煞，丘公唐人。杨公忌，杨公南唐时。是唐汉之前无其煞与？他如所谓阎王催尸之煞、催尸上马之煞、血光打足、披头跌蹼之煞、风波自起之杀，类皆诳世。又有以定位为拾害，以开位为拾财、极富之类，又皆愚弄世人。至于有口鹗快、秋天日、长寿不老之类，是皆巧立异名之尤者。然名愈巧而术愈陋矣。按甘世彦云：“近世《通书》更易，不可尽信，观其论雌雄、殓鬼殃杀等说，或出某方杀人，或出某方杀畜，或又某日回丧家再复杀人杀畜。此因一人死后而杀数人。数人死后，辗转杀人之多，不几于绝灭乎？其不足信也明矣。又观所著启攒五音祖墓，乃道神煞，谓正月犯辛煞八人，六月犯癸煞七人，九月犯庚煞七人。如此惑世诬民，见闻之际，莫不惊骇。屡试无凖，不足畏信，适足为明圣者所鄙云。
二、论年转诸神煞。考之《通书》，百有二十之多。以岁干起者曰山家困龙、巡山大耗、山家官符、天禁朱雀、坐山官符、穿山罗睺、值山血刃、金血刃、升玄燥火、羊刃杀、都天、太岁、朱雀杀；以岁支起者：坐山罗睺、山家血刃、山家刀砧、皇天灸退、支神退方、千斤血刃、白虎杀、阴中太岁、马前六害、翎毛禁、向旁杀、的杀、鬼道、兵道、死道、血道、地道、火道、天太岁、地太岁、病符、死符、将军、士皇、伏兵狼藉、游年五鬼、暴败、大祸、铁扫帚、天泼、刀士、游魂、黄旙、豹尾、丧门、吊客、大禁、岁刑、岁压、牛皇七杀、蚕官、蚕室、蚕命、皇帝入座、帝车、帝辂、帝轴、帝舍、飞廉、怨杀、仇杀、禁杀、哭杀、碎金三杀、年禁杀、宅长杀、宅母杀、长男杀、中男杀、小口杀、媍人杀、天命杀、暗刀杀、净栏杀、天官符、地官符、田土官符、畜官符、通天大杀、皇天大杀、九良星杀等。或以长生、沐浴取，或以建、破、危、成取，或以三合四正取，或以对宫取，或逆或顺，或以五虎元遁取，或以五鼠元遁取。其间吉凶不一，如临官，金精以为旺气，《通书》乃谓官符；沐浴，六壬以为生运，金精又为败气。成位既为阴中官符、飞廉大杀、白虎、鬼火之凶，又为天喜、生气、进禄之吉。大概如此，诚何足深泥哉！
三、论月日诸神杀。夫月日之神杀，《通书》最繁。稽之曜仙《肘后经》所载，诸家神杀、六十花甲、周于一岁十二月之日辰，未有一日全无凶杀。若必欲拘之，卒无可用之日。曜仙不得已，乃折之曰：“神杀如天地之风云，无日不有。但或在东方，或在西方，智者察其所在而避之耳。”又云：“择其吉多者用之，如先儒论宋仁宗之朝，未尝无小人，而不足以胜善类之气。”斯二论诚为确当之言。如李卫公云“明人不论，闇者拘之。”此使贪使愚，兵家之术，又一说耳。
四、论山家诸神杀首称墓龙变运为最凶。唐一行所谓“不得克山家运气”，为大忌。《通书》以为墓龙变运，不可轻犯半字。注云：“年克山家杀宅长，月克山家宅母亡。日克山家杀新媍，时克山家小口当。”峩山谓见屡有犯之而不验者。太和周东楼氏云：“墓运之说，如水土山墓在辰，若岁遇甲己，墓在戊辰，纳音属木，忌金纳音年月日时之类。然如水生在申，旺于子。今独不思墓运既不可克，而生运旺运乃可克乎？既有墓运，又何得无生旺运乎？夫旺焉而克，或谓如子平推命法，身旺要煞，勿使旺盛无依，犹可言也。若乃生运则如始达之泉，于此乎克，岂不溃散元气，尚何抵于终穷而有墓哉？逆而推之，则胎养一运且未有生之日；顺而推之，则官带、临官二运亦未及旺之时。木生未旺，又何使之先受克乎？其论如此，意谓墓运不足信。然其言似正，实则本然。盖墓运之说，出自商氏《归藏》气候孤虚之易。以《归藏》为义，故止论墓运。且墓者，归止之所，居而不移，是其根本之地，可长可久，非若旺、官，只能眩耀于一时。且安有长旺常官之理？惟墓地五行，至此始具眞性，《易》所谓“原始要终”，其此谓也。但岁克墓凶之说，固为伤山之元气。然亦必以天符为主。若其年月山家得天符之旺，岁音虽伤，何能为害？苟天符弗旺，墓虽克岁，安能为福？此其肯綮耳。
五、《通书》所载行年身运，其例不一。有以卦论行年所值吉凶者，有以三元白紫之例以论行年吉凶者，有所谓罗星、太阳运法者，有所谓通天窍、阴阳二命行年之法者，又有六壬小运行年值公曹、神后、登明、传送、胜光为吉者，又有老君三元白法，以行年得紫白为吉者。又有五杀年月，又有琼林血海，又有退神年运及金楼正运、猪头身运、透天六壬、大运小运、走马六壬、中运帝星、身运天元、身运集正、三元永定、三元盘古、三元破军、三元女柳、三元总圣、三元老子、三元九星、大运九星、小运、通天窍白、与夫利田身运，种种不同，彼吉此凶，多相矛盾。细考其说，皆非有据。杨公所谓“天机妙诀值千金，不论行年与纳音。但看山头并命位，五行生旺好追寻。”是则选择之法，当以本命而论禄马贵人，山头而取五行生旺，此正理也。何况此等本根之身运哉。矧杨公既不用，则其不足信也明矣。特述以告明者。
六、通书《地理大全》所载亡人猪头身运等一十八条，大原家寳亦谓其浩瀚无据。其可通用者，仅有郭氏《灵辖经》所载论金木水火土五行生数，取亡运归四墓，及四大魂星入墓之说，颇可从俗。其它如所谓亡人执印入墓，以亡命后五辰为魂，前五辰为印，要印遇长生，魂遇墓绝为吉。又有所谓四大年头，如亡人寅申巳亥生，则取寅申巳亥年月日时安葬为吉。又有所谓九宫魂入墓，又有所谓鬼谷子十干亡运，胡先生《指吉六轮经》、白鹤仙人《枕中记》及有《青龙枕记》、《龙子经》、《地甲宿经》等诀，皆以入墓为言。其间有以一十起于寅者，有以一岁起于寅者，有一十起于亥者，有一十起于坎者，有以一十起于离者，有逢墓而起一十者，有逢长生而起甲子者，推详吉凶，互有得失。观杨公所谓亡人命运，有多般不合也。如闲苏氏所云“课取山头生气旺，坐宫入局合星辰，亡人别有推详处，不用行年泥六轮”之句，其轻重得失见矣。
