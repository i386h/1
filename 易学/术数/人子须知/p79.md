<!-- { "loadSidebar": true } -->
七、《发微》通书有安山命之法，其例云：“岁岁皆从子起正，逆行数至月辰停。就将其时月上起，顺行寻卯安命眞。”其说如此，谓人生八字安命法，以卯定之，彼亦以时寻卯定山之命宫。愚谓山川自洪蒙判而天地分，两仪形而山川定。山川之干支万派，气相流通。葬者察地中之生气以旺死骨。枯骸得气，遗体受荫，此正理也。而乃谓山可以命理八字法论之，而为之安命则陋矣。设使以葬日为亡人再生之命，而年月为造命之术，亦不当安命于山也。
八、通书有所谓周堂者，不知其始自谁何？行世已久，泥之愈深。如行嫁周堂，通书所言行嫁白虎，有睡死床堂、灶厨、路门之例，以为择厨灶日用之。又曰值死乃白虎死，其日吉。值睡乃白虎睡，其日吉。俗则见其日死，遂谓凶不可犯。值睡亦不曰白虎睡，而于新人亦忌于睡，遂举家坐以达旦。若此者何其惑之甚与！何其愚之甚与！行之已久，略无议者。谓周堂之说有凖不可犯与？则吾深求其理，而竟无其起例；谓不足信与？世俗信之至周且笃。噫！天下事莫不有理，其于理有未穷，则其知有不尽，无怪乎世俗之惑滋甚也。盖常俗不知察究其理，而儒者又不暇穷其术，拘于习俗，泥于常见，拘于忌讳，故耳。予谓阴阳之理，皆本于五行，其所以为祸福者，亦莫不以秉其生旺者为吉，而当其衰败者为凶，遇其相生者为福，值其相克者为祸，无余论矣。而通书之设周堂者，既无五行之起例，则无生旺衰败之可推，无相生相克之可据，徒执定局，而乃拘于大月小月某日某日吉，某日某日凶，年年不异，月月相同，不几于胶柱而鼓瑟、刻舟而求剑乎？既无通变之机，又无的然吉凶之验，则其所谓周堂云者，祸福无凭，不足准信，削去不惑于君子亦宜矣！世人蹉过吉期，多因拘泥于此。竖造入宅，葬埋上官等日，皆有周堂之例，举一隅，他可类推，又何足深辨哉！
九、通书之最谬者，莫如三十六用。其说倡自祝文夫所譔《袖龙经》，诡立修方应验，以为修报催官之方，则能使闲居者不日起复；修报黄甲利方之方，则能使白衣者起举登科；修报火星青龙，则能使在官者转官加禄；修作极富星月财方，则能使贫者骤获横财；修定位魁罡，能舍财获窖；使鬼运钱来，则修鬼道之位；欲因妻得财，则修三女之方；欲因妻获官者，则用三台五库；欲因军得宝者，则用魁罡福星；倲兵道将军，可以因军得官；修顺逆血刃，可以六畜大旺。修蚕命可旺蚕丝，修空亡则除冷退，救人长病修报天医，救人丧祸修作白虎。谓修金匮可旺人丁，谓修天瘟可除瘟疫。又有所谓袪鼠盗、解官讼、长寿年等事例，皆以修方为验，其陋如此。愚谓安葬坟墓，其地龙眞穴的，融结不伪，眞知其为富地，而用诸富星以助其富，眞知其为贵地，而用诸贵星以催其贵，理或然也。而龙穴不眞，徒狥年月，则亦无益。况修方而可以致富贵，可以使鬼运钱财，可以获古窖金银，可以救病，可以添寿哉！此理之所必无者。茍如其言，则求名之士不必朝读暮诵，讲求书史，是但修其催官之方，则自能取青紫如拾芥；求利之士，不必晓行夜算，坐贾行商，但修其极富之星，则自获宝窖；病者不必求医，修天医而可愈；讼者不必诉官，修天赦而可解矣。天下岂有是理也哉？惑世诬民，适取一笑耳。
以上通书诸说之谬，有一人之言而自相矛盾如窍马之类，有数家之书而各相抵牾如丙丁为独火又谓三奇者，不能悉具，姑撮其要如此。泰和周氏所著《阴阳定论》，亦颇详明，崇正学者，自当言下有悟云。
堪兴宗旨
天自太极肇分，两仪既判，立天之道曰阴与阳，立地之道曰柔与刚，统言之曰气。有气则有象，有象则有数。天列星辰，地列川岳。图出于河，书出于洛，象数备具，变化乃行，吉凶由生，道其昭昭矣。乎世当洪荒，光岳气完，神圣迭生。人皇相厥山川，分为九区，兄弟九人各居一方，则相地之法其来远矣。伏羲仰观天文，俯察地理，以画八卦，方位由定。黄帝置六相，以太常察地理，命大挠作甲子，造指南车，于雾中辨方，以灭蚩尤，则罗经之称神器，信不诬也。鲧汨五行，帝乃震怒，锡禹洪范九畴。乃莫公刘兴豳，陟则在巘，复降于原。既景乃冈，相其阴阳，民繁且宣。文王造周，更置卦位，是谓后天，而以入用。周公卜洛，相宅瀍涧之间，为周匹休。至于卫文，营室楚丘，树臬揆日，景山与京，此谁为哉？盖当时列国，皆有史官，如梓慎、甘公、唐昧、尹皐之流，皆以明于阴阳，主司宅兆而任之官。时入战国，则皆懵然。虽有鬼谷，不染世尘；青鸟、白鹤、赤松、黄石，皆避世之隐君子，抱道岩穴，悯恻斯世，演着《青囊》《青囊》乃黄石正经，赤松增传，希夷补注。圯桥孺子，夜半授书。赤符应运，《赤霆》乃着。高陇原卑，前瞻后顾。相其主客，观其祖宗，制穴尺寸，定法五行。八卦九变，九星九宫。八方嘘吸，以占其风。穴前折水，折东屈西。妙斡造化，出入干支，天下之能事毕矣。功成名遂，鸿飞冥冥，托以辟谷，自卜寿茔在徐州房山。甫及八代，是生道陵，择居龙虎，称号天师。五十传世，盛至于今。身后之谋，乃能如是，此又百代殊绝之杰也。金华石室，缄藏玄秘。汉尚识纬，义理乖僻。惟京房善易，以卦配六甲，休咎有征。迨至东晋，间生景纯，发为《葬书》，曰“葬乘生气”，曰“山有四势，气从八方”，曰“土圭测其方位，玉尺度其远迩”。皆妙参造化，默夺神功。惜被两儒删订迷眞。淳风《小卷》，词约精义。而陶公捉脉之《赋》，似専言乎形局。及其结语，则云“更能配合天星，万古通行无此妙。”卜氏《雪心》之文，似不论于天星。及其警策，则云“八卦五行，必须参究”；又云“排八方之八卦，审四势之四维”。此又皆彻上彻下之论，非深造者莫识也。闻喜丘公，术本神授。扦立动星，占者以闻。爵以亚父，乃进图经三卷十章，眞理气之心印，天机之秘诀也。唐高宗能以金函玉柜藏其书，而不知翼世即有黄巢之乱，琼林府库，皆眞能守禅。一行能撰铜函伪经，以混其眞。而不知其间乃有曾、杨之贤，金函秘书，悉为所得。曾、杨皆奔江南，求已为节制李司空所辟，因鉴丘公之辙，刊石作记，本图免祸。而不知野歌闲编，闻风杂出，流弊无穷。惟杨公传于文辿，而龙穴沙水之《心镜》始作。文辿传于希夷，而青囊经传之注解始详。赖布衣本杨公之俦匹，故《催官》、《旅寓》之论皆协天星。廖金精乃张守之选拔，故阳符阴契之说，皆出景鸾。子微一代伟人，而《玉髓经》専于形象，不得与廖、赖分抗。牧堂道学崇儒，而《发微论》未尝显辟天心。及乎朱晦庵、蔡西山，虽酷好风水，而教外别传，恐亦未究。故其不用某山向之说，遂起后人借口无穷之弊。不知西山尝有分金之注，而文公《山陵议状》，乃专辨于国音。迨夫传伯通《堪舆要约》，邹仲容《答汪伯彦书》，皆推明理气，承吴、廖之旨绪。刘太保《平砂玉尺》，诚意伯释之而愈明。他如李玄绪之《三易三元编》、司马大士之《光明大照图》、陈彦绎之《业珠》、厉伯韶之《分金断诀》、达僧记司马头陀之问答，潜斋述《素书宝镜》之注疏，董德彰着《四神秘诀》、《天卦青囊》、《金斗算法》、《雪心赋解》等书，虽学有浅深，词有纯驳，然皆能发挥阴阳，推明理气，而羽翼经旨，不可訾也。夫何谢子期者，定释四书，执其偏见，辟废天星。篁墩程公不察，首叙雄文，一倡群和，流毒海宇，深可悯恻。因尝慨夫此理之在天地，本无显晦。但自秦汉以来，每数百年始得一人，上明天道，下察民故，依经循法，为天下建邦立家，能使衰者振，仆者植，淹塞者达，响应神速，如呼谷中。然皆不数十年，其人亡则其术泯，书亦散逸不复见。民无所适从，大事皆委之时师，往往有遗憾焉。岂祸福予夺之柄，默有攸司？即不然，何哲人之生不数，虽缙绅君子，尚不知有堪舆之正学，况其下乎？不侫兄弟初尝深辟天星，久而罔验，乃觉偏一之非。嘉靖戊申春，与刚阳子祝君尚用、丹台子廷辅，及笪景明氏同参玄学，获遇至人灵阳赵仙翁，因而质之，觉以出世间法。言下有悟，复偕君迁、叶兄博搜吾兴诸仙遣文，征其课验名地，则皆脗合。于是始知教外别传，豁然了悟。迄今三十余年，颇亦眞切。形势方位，天星峦头，诚为体用不可偏废。方位之有东南西北，犹一岁之有春夏秋冬；山家之有二十四向，犹一岁之有二十四气。六十龙应六十甲子也，七十二龙应七十二候也，三百六十五度即朞之三百六旬有六日也。一岁之中，一月之内，一日之间，既有时日支干孤虚旺相之不同，则二十四向、七十二龙、百二十分金、三百六十五缠度之间，岂无吉凶悔吝寓期间而顾不知审耶？但其理极繁细，极缜密，非粗浅所易知，卤莽所可测。况杂以诸家星卦之秽陋于其间，是以君子厌其谬妄耳。然太极图书，理气之源；八卦五行，阴阳之祖，自有不可诬者。特述宗旨，俾知所察云。
三味论有引
地学之关键有三：曰峦头、天星之说也，正针、缝针之辨也，诸家五行之用也。三者喋喋，迄无定论。盖术家阴相付受，以为秘传，逈然与世间常法悬绝。茍非历涉试验，灼见眞知，何敢骤信？不侫兄弟囊因先人大事，辍举子业，苦心究此。初尝执以世间法曰：峦头形势，理也；天星方位，其谬也。子午正针，理也；壬子丙午缝针，其妄也。正五行，理也；洪范、八卦诸家五行，诞也。久而用之罔验，疑莫适从。幸方外懒云赵师觉之曰：“子不闻出世间法有颠倒五行之说乎？”于是复取吴、廖、傅、董诸书精详之，徧征其所下课验名墓，果与世间法不合，始大省悟。夫形家也、正针也、正五行也，其言诚直捷正大，岂知其似是实非，足以惑人哉！善乎吴草庐先生云：“世间万事俱要顺，惟丹法与葬法要逆。”此所以与世间法不同耳。语曰“三折肱医乃良”。不侫兄弟经涉磨挫，颠毛种种矣。管窥有得，各为论叙，名之曰三昧，以阐教外别传之意，请正于仁孝君子云。万历壬午正月，德兴天门山人徐善述书于楚云杜李氏燕山草堂。
峦头天星
