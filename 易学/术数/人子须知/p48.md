<!-- { "loadSidebar": true } -->
注大凡无穴，必是龙假。蔡西山云：“假龙误人甚多，其摆布精神，起人眼目，与眞龙无异。只是到头结果无取，故世俗之人，正谓其有秀特。而时师又以眞龙丑穴之说文之，鲜有不为所惑者。”子微云“假龙亦有穿心开帐，有星辰秀丽，有桡棹手脚，亦有摆布，但无迎送，或蜒蜿四五里，或萦迂数十里，至大尽处，乃无穴可下”是也。故眞龙怪穴，乃是有穴而特丑拙，或有穴而特奇巧，非若假龙之无收拾结果。至尽处，或有窠而虚阔空亡，有乳而直峻粗大，有钳而漏槽破顶，有突而破碎懒坦，不可扦葬者。若不能辨龙眞假，而以假龙无穴之处指为龙眞穴怪，强勉凿穴，以此借口而误世人，其害不浅，不若置怪穴于不谈，尤为愈也。噫！业地学者，当虚心访求明师，极辨而研穷之，不可草率卤莽，强不知以为知，苟一朝之财贿。前辈谓医药有误，祸止一人；地理有误，祸及一家。捧诵斯言，尤当悚惕，可不戒哉！可不慎哉！
补义上巧穴二十有二，以其穴形完美，而所处之地异于常，故曰巧。拙穴二十有二，以其穴形隐拙，而丑异之态出于常，故曰拙。兼巧与拙，总名曰怪，凡四十有四。然怪穴亦不止此，在智者触类而长之耳。夫所谓怪穴者，乃权变怪异之说也。如三出其妻者，似闺化之不行；两弃其子者，似家教之不立。君臣有义也，而有放伐之举；兄弟贵友也，而有破斧之诣。此皆圣贤制礼之极，而乃出于常理之外。地理怪穴之说，无以异此。故《葬书》云“过山不葬”，乃正论也，而怪穴有骑龙斩关之法；“石山不葬”，乃正论也，而怪穴有扦于石间之法；“独山不葬”，乃正论也，而怪穴有扦于无包藏之法。《雪心赋》云“脉界水则止”，乃正论也，而怪穴有扦于龙脱之法；“穴后须防仰瓦”，乃正论也，而怪穴有扦于仰瓦之法；“可恶者泥水地旁寻穴”，乃正论也，而怪穴有扦于没泥之法；《洞林诀》云“穴欲住而不欲吐”，乃正论也，而怪穴有扦于长枝中腰之法；《黑囊经》云“穴要有包裹，包里穴无破”，乃正论也，而怪穴有扦于无龙虎之法；廖金精云“第一莫下去水地”，乃正论也，而怪穴有扦于直流之法；董德彰云“鎗头休下，鼠尾莫扦”，乃正论也，而怪穴有扦于拖枪之法。凡此之类，本皆出常入怪，舍经从权。卜氏所谓“更有异穴怪形，我之所取，人之所弃”是也。然古今怪穴名墓，处处有之，固非凿空妄诞之说。但俗鲜其传，而知之者寡。一得于骤见之间，固宜其心骇而疑也。惟高术之士，得其眞传，会山川之性情，识生气之聚散，苟穴与目遇，即目与心通，虽拙而亦以为美，虽丑而亦以为妍，是常亦常，怪亦常，不知怪之为怪矣。张子微云：“平夷之地，俊秀之峰，端正之穴，人所易见。惟谚语云‘若要发，险中做’者，须明眼高师能之。”杨筠松云：“怪形异穴人厌看，如何子孙世为官？只恐怪形君未识，识得裁穴却无难。”识怪不易，信怪尤难。师识而主不之信，傍又从而破之，奈之何哉！此皆天造地设，以俟有福缘者耳。故此等风水，易得难扦，易扦难信。有造物主之，常人以丑怪而不顾，故得之易。庸师以隐拙而难知，故扦之难。师能识之，不遇有缘，告之不信。一或因缘凑合，毎有无意求地之人，暗与穴遇，岂非造物使之？噫！人子求地，上以宁父母，下以保子孙，其为关系非小。而明师难遇，美地难逢，若之何哉？亦曰积德以俟之而已矣。
巧拙万金歌论怪穴亦颇明确，增坿注释，并怪穴名地图具后，以广未备。
龙有好恶首须知，穴有巧拙难整齐。好母偏生奇怪女，名郎不择俊娇妻。高人论德不论色，阀阅止问是谁儿。天机好处从来秘，莫教粗眼识眞机。踏来眞龙难寻穴，把作茅丛容易撇。欹斜缺折不须论，但于局面低中寻。自是蒹葭成野穗，本来芍药结苞深。梧桐叶上偏生子，杨柳枝头出正心。
注总论美地不限常，惟当看所出之祖何如耳。
杞子叉芽难见寔，要从变处识精全。
注杞梓枝龙格如初生枝，余斗角屈折，势如人字依折，又有敛骨排行，本是偏气。然得五七节首尾如此，即是龙气不杂乱，亦为合格。必须审其变处，可结均匀之穴，故曰“要从变处识精全”。若一向偏而不变均匀，则不足取。但人字亦皆于一字中心出斜脉，虽节节斜行，亦不妨为中出之龙，故此龙多生奇穴，亦颇难测识。
芦花袅水东西点，未必条条着地寻。
注芦花袅龙格，多在平地水际。花点东西不定，不可执一而以正条寻穴。怪穴多在边旁，或曰芦花袅龙格虽居平地，或又变起星辰，在山上结穴，故曰“未必条条着地寻”也，亦通。
一点露花垂草尾，十分香味在花心。
注此论大穷尽处，纵有结作，不过露华垂于草尾而已，力量几何？眞龙大地，分牙布爪，吐雾兴云，结穴外必有余气之山回环拱卫，穴在中腰，故曰“十分香味在花心”。
岸上楼台沉水影，山中木植堕田阴。龙头必向云中出，蛇影难从山上擒。
注四者皆譬形穴在此，取应在彼，若于应处求穴则误矣。
此义仙人不传授，高明通晓在胸襟。
注仙翁非吝于传授，盖非口舌所能言，笔画所能写，妙在心悟耳。
固知龙祖传来好，更有前砂识幸深。
注来龙好必结好地，固其理也。前砂尤能证穴之所在。杨公云：“眞龙藏幸穴难寻，惟有朝山识幸心。”
西岸月升东岸白，上方云起下方阴。
注此承上文“前砂识幸”之意，盖取应之砂妙耳。如东边有秀异之朝砂，西边必有眞龙之结作。
若还只问好头面，假穴常常眞乳见。
注若不审龙，徒泥穴之头面，则假穴多有好乳。
开枝依旧有遮拦，过形只是无针线。
注此乘上假穴多有乳中垂，左右亦有龙虎遮拦，只是后龙不眞，全无度峡，来脉不明。盖相山之法在审龙，而审龙之术在观峡。未有眞龙而不度美峡，未有峡美而不结吉地。峡之美者，如梭带丝，如针引线，如藕断丝连，两旁遮护稠密，不令风吹水刦。峡之凶者，则毋此格，徒有遮拦，非眞脉矣。
谈水谈山世俗多，用拙不能争奈何？
注谈地理者不可胜计，能用拙穴者几人？盖识之者少也。
误葬每因求正面，不扦浑是弃偏颇。
注假穴端正，起顶垂乳，易以惑人。眞龙栖闪，千变万化，诡异偏斜，难以测识。故世之大地，往往有在路旁而人不着目者，多以偏斜弃之耳。
岂识眞玄奇妙处，仙人多是下偏坡。
注仙人坟墓，诡异丑拙难识者，每多偏侧。非故好此怪异，廖氏云“隐显虽有不同，力量本无二致”是也。
好妇不须全俊美，福人何用太喽啰。
注丑妇生贵子，福人无机关，喻大地多丑拙之穴。
大凡好地作丑穴，不与世人容易说。若教大地穴分明，是使天机容易泄。
注龙眞穴丑，造化之微机也。
试说杨州有一地，地名霜山金沙尾。十里来龙的的眞，到处作穴笑杀人。三家葬后尽改去，一家买得复不取。一家转买仍不用，再卖与人身姓董。买成几年不敢葬，无人定穴不知向。一朝遇着柏叶仙，大喜此地意洒然。董家插后出俊子，连登上第跻膴仕。税钱也及千贯锭，库业十州难计量。又有徐州一穴地，朝秀堂宽龙虎卫，人争插葬有五坟，发迹政功总不闻。但言扦后多败绝，内有一家先发瘟。又有蔡州卢家塘，穿心龙出面向阳。虎长龙短乳穴侧，卖过七主无喜色。黄家老翁有阴德，遇着曾仙为指画。葬后一子入台谏，一人执政荫生枝。至今仕宦尚不绝，代代税赋无休息。一族百家共此祖，个个富足少贫窭。若还不是遇神仙，分付时师定不然。要求大地先种德，自有高人为尔扦。
注三段证以龙眞穴丑，不害其为贵地。假穴明堂宽大，朝对秀丽，龙虎抱卫，而坐下无龙，葬者败绝，顾何益哉！末言积德自遇明师，又崇本之至论也。
附诸怪穴图：
南安傅氏祖地—金盘献花形
来龙甚远，地结平冈，周环皆石，盘也。盘中小石旋转，穴安中央，以小石为坐为朝为龙虎，乃石巧穴。南安傅氏名墓，在泉州府西北七里，仙师黄妙应下，人丁科第，自宋至今，四五百年旺盛。傅公夏器登嘉靖庚戌进士，富贵未艾。按傅氏美地尤多，此仙迹也。
永康王都谏祖地图——泥水怪穴
右地在永康县东北五十里。其来龙甚远，不及详述。将入首，大帐，帐下叠出木星三四座耸立，仍走弄数里，一齐落下平坡，势如层波叠浪，级级涌来。诸脉合气，数大枝合为一脉。二水交会处，忽起小小石山远抱，以作龙虎及近案为证。而穴结泥水田中，培土成坟。登穴观之，四面远山簇簇，星峰拱照。二水交于穴前，回环屈曲。且石曜自泥田中露出，尤奇。乃范氏所扦。课云：“六十年来出双贵，谁知妙穴在泥田。”果出兄弟双科。范氏乃丰城范麻子。永康谚云：“若要死，去请范麻子；若要败，去请刘永太。”盖此二师同时，皆惯点奇穴之人也。亦有不利初年者，故时谤如此。按王氏祖坟，景泰癸酉年葬，至正德癸酉而两房各生子，一名楷，一名桂。嘉靖乙卯科乡举。楷号竹峰，丙辰进士，官都谏。果六十年出双贵，今人财大旺。
右地在永康，其龙甚远，枝节繁衍，过峡重叠。将作穴，叠三峰，抽一偏枝，闪出数节，结穴低平，而开钳于前。又吐出一脉，穿田前去三十里，作有阳宅数处。此即骑龙穴也。且其正出之山，即逆绕于旁，以为缠护，前去不远而止，亦无大结。按：此乃明师刘永太所下。施氏子名孟达，与刘仙交厚，一日拜刘仙求吉地安父母。刘问曰：“汝要人丁千口乎？汝要官贵极品乎？”施曰：“只愿人丁大旺足矣。”刘乃指此骑龙之穴。葬后果生十子，子又各生十余，诸孙共百单三人。乡间皆称十子百孙。至今人丁千口之繁，为永康臣室旺丁口不出贵。
左地在泉州府晋江县西南二十里，土名乌石山。其龙发自紫帽峰，辞楼下殿，奔腾踊跃，顿伏三十余里。将至作穴，大断过脉，忽起大帐撑天，横阔十余里。自帐内顿起冲天木星，一连三座，大小相等，疏密停匀，结天然之穴。其大帐两角掬抱过穴。穴前两山交互，圈内自成一家。高数丈余，人行大路在下，莫知上有此奇。及登山入内，则逈然开畅，一龙中出，木星耸秀，诚如闺中之女。本身二水合襟绕抱，内堂交会，外洋宽平，前峰端耸如顿笏，当面海水九曲来朝，左右诸峰罗列，四神八将应位，三奇六秀咸集，眞美地也。葬后六十年，出榜眼仪庭公凤翔。
