<!-- { "loadSidebar": true } -->
管氏曰：“一条流水角弓形，拦住前头却不行。相替未须分彼此，城门方始论屯亨。”按此穴前横遶之水，只可以水城形势论吉凶，不可以方位相替论祸福。
水口忌流生旺墓
水之来宜从生旺方入，水之去宜从死绝地出。反此皆不吉。紫琼真人云：“真龙入格论纯粹，秀水盘旋亦要良。生旺墓中如直去，定亏春色与传芳。”
水论相替不论星卦
王氏曰：“凡水之生、旺，欲其朝迎，官、养欲其顾揖，衰、病欲其所去，胎息欲其流通，败绝、库墓欲其安静。冠带动则荣，死绝来则忧。干性清而可任，支性浊而难犯。斟酌轻重，自有理致。古人亦不假借星名，虚空缘饰。”
论漏道
明堂大水曰漏道，系天造地设，自然而然者。管氏云“漏道之道者，其形势乃天然”是也。欲其如虎口之交牙，金关石窦，如牺牲之露角；龟印虹轮，如之如玄，重峰叠嶂，则为漏道之贵也。
论息道
息道者，穴前放水之道也，在人裁成。管氏云：“息道之道，在其巧拙之能，横弯曲折，悉由愚智。”
水城要与二道相合
管氏云：“凡决流水，其归一揆。”然水城形势或与息道返，则悖焉。
水吉凶从龙
杨公云：“水似精兵，进退由将。”言水之吉凶从龙，而不得自专。多见吉地，秀水特朝，已发大贵。而龙博入凶节，则祸患突至，水虽吉亦莫能救。如宋丞相文文山公祖地，入局结穴皆美，第后龙过峡处一凹，丑风吹脉，而其年代行至此节，公乃遇难。虽然，公之大忠节义，流光万古，死且不朽，未足为祸。诵魏公“愿为良臣”之语，则不能无憾。时当阳九，是值天地大变，岂一地之所致哉！但其课亦神矣。课云：“大田一地如烟雾，四边诸水聚一条。辛水望东流，天下状元头天祥状元。南也朝，北也朝，满林黄叶乱飘飘。公欲封公公不见，公遇骑牛折断腰。”果忠烈公丁丑以后不利。按是地以巽山辛向，辛水朝，巽纳辛是正配。归东，震水合吉矣。及龙入凶节，水亦无益，是水吉凶从龙也。赵缘督翁谓“龙剥入凶地，有识者当预迁之。”
按《缘督琐录》云：“地有入首龙穴吉，剥龙到凶处则为祸，有识者亟迁之。如吴仲祥知其阳基将祸，二子四孙迁居四处，皆旺。马氏、濮氏同居不迁而败。廖禹为张氏扦吴园阳基，凿灭仆井、洗马池，二姓遂败。贾似道祖地，术者嘱其六十年后速迁，否则有大祸。课云‘正面诸侯半面君，癸酉生人受恩眷。六十年后速移迁，尾火虎星来出现。马头火熖揷天红，到此令人无眼见。’似道命嘱癸酉，居相专权，国破身亡，其应如向。一智一愚，从违当知所辩。”愚按：缘督仙翁固须有见，古人亦往往有为之者。如廖金精自葬父地，系速福穴。伪行真落一节，艮山丙水，朝归乙辰。丁山高起，卯山有克，作不二年，可致骤富。二纪后则败。及金精留吴园张氏一十九年，辞归之际，有“先茔福泽将冺，亟欲西归，以图迁改。否则，灾害必生，噬脐何及？”之语。又铅山费状元阳基，在横林柴家埠者，初扦时，地师谓出状元后即宜别图。文宪公大魁后，未及迁而有周、吴、李三凶之祸，烧屋杀人，乃迁其址而吉。此固趋避吉避凶之一端。然当发福时，谁肯迁改？谁任此责？但有等地，穴孤寒而得水能富贵，而终以绝嗣，此则不孝有三，无后为大，君子预迁之。
 
重刊人子须知资孝地理心学统宗卷八之下
江右山人  徐善继述  同着
水法详定
○主山之说，不问鼠肉、仙宫、转斗、斗斧、贴脊等穴，横落、直落等龙，但只取落头一二丈为主，以论阴阳五行。其余皆不可拘泥。若发将亲切，入路分明，合之尤妙。
○取用阴阳五行，两用不同。穴内消纳用净阴阳，山头纳音用大五行，生克出入用真五行，立向纳水用玄空五行。
○生克出入，一说生穴、穴克者吉，克穴主凶。又一说以克入为之关煞。《玉髓经》却独取生入为吉。譬如人有泄气，随水妄泄不禁，必用涩药之义也。生出者如人之恋恋溺女色，克出者犹人之孳孳溺于贪财，此人之常情。不知返则必致于害，岂独此而已。世间万事皆然，得意处则易留，失意处则难往，亦涩药之义也。
○司马氏则取生入克入者吉，不分阴阳，惟乾坤艮巽取上吉，八干次之，诸家议论亦多取生入克入者吉。古歌云：“生入克入人丁旺，生出克出百口亡。下来克上官兼富，上来克下子孙殃。”蔡氏《发挥》云：“只要自下克上，使合造化。”中间异同，何以取决？惟生入一说，未尝不同以为吉者。今取生入者为上，克入者次之。其生克相间者尤美。不得已，二节外或有生出克出者，亦无伤也。故但以第一节为紧要。
○诸家言三节内不用支辰，谓之男女命坐大凶。一说三节内先行支辰，次及干者，不宜轻信，慎之。
○水出长生、墓、旺之方，只论穴场所见者，是其不见者在所不问，其所出没只不要在生、旺、墓方上流。且如水山头则忌申子辰三方流出者是也。他凖此。其它卦例多端，难于凭信，勿论是也。惟辅星卦与阴阳相符，可以遵用。廖公云：“惟有辅星最玄玄，用卦此为先。”予兄弟厯观仙迹，合辅星者颇多，然亦在人智巧作为，趋吉避凶。范公曰：“山之生克制化，水之来去出泄，又在临时斟酌。”
○沟口水没一节，观水之来去逆顺，要迎折放。若水从左来，沟口一节则当逆向左；若水从右来，则逆向右。谓之小水逆大水。
○刘氏水法或谓斗柄水，盖有以见斡运循环不穷之义。然有节数太多者，恐无明堂深广，故不得不如此也。其有明堂窄狭，不必依其节数，可去则去。不然，地窄反不条畅，徒费功力无益，在智者临时斟酌而増损之，不可执一也。
○蔡氏谓：“决水之法，要弯回宛转。”世有言长流吉，短流凶。若长若斜反无情，凶祸亦速，不若屈曲折聚，取有情意留恋，不忍遽去为妙。每折转处，必作圆斗或方斗，然后泄去为良法。
○山水阴阳纯一，则不以五行相克为忌。得水生山、山克水尤妙。
○或问：四方郡邑多下离向，或不是坎龙，如何可一律论？答曰：阴阳向首，亦在活法。但得山水比和为上。然亦有丙丁向者，岂到处皆是坎山来历？虽干、壬、癸、甲皆可离向，辛、亥、震、兑、艮皆可以丙、丁向。
决水法
○决水要与阴阳纯一。其来山去水不相驳杂，则无战争、击剥、淫蛊之虞。
○决水要入干维，或四正之位亦可。不可决入支属，为得其精气，去其浊凝。
○决水宜流于本山衰、病、死、绝、胎、养方，不可决于长生、沐浴、冠带、临官、帝旺、库墓之方，顺相替之宜。
○决水要合会星宿，勿论诸家星卦。
○决水要主克宾，忌宾克主。欲本山克水，欲本水生山。不欲水来克山，及山生水。
上决水明此五者，则法尽矣。切不可用俗术，论卦例、青囊、斗杓、魁星等无理之谬，亦不惑于谲术，分公位长中幼之妄诞。
○钳口折水，若向面前直出，必是倾脱。故必要如之玄，如丁文锁节，屈曲折去，则不见倾直。其长短步数，只随地势所宜，切不可信俗术三年一步、三步一年，与夫几尺合某星，及某水利某子。此皆无根之论，不通理致。管氏、王氏之书亦尝深恶而痛绝之。
○利于向首开钳，而或不利于决水，则内以乘气为主，而外以消纳为主，作内外两向为是。管氏曰：“内藏黄金斗，外掩众人口。四势任君谈，五行当自守。”王氏曰：“或有利钳不利向，或有利向不利钳，则当外顺形势，内会星宿。若钳与向俱利，则内外为一；若不利行水，又斡旋造化。故外之四势任君谈论，而内之乘气分金、五行星宿，当自守其心法可也。”
如张宗道扦青阳施吏部驾臣尧臣公祖地，蛇形，粪门穴，巳丙龙，扦甲山庚向，外作寅山申向。月池内放丁水，转放巽水。又如董德彰扦吾邑童尚书公轩祖地，鹞子番身形，内巳丙向，外丙午向。何野云扦华桥项氏蜈蚣形地，内离向，外丁未向，钳口丙向，鉅富旺人，亦有州县官。
○钳口折水用针之法，当就水口中用盘针下格，折节格之，切不可就穴上下格，便指其水路为某水，则宫分差讹，阴阳驳杂。当就沟中下格，庶得水路清切，宫分不差。若阳基放水，不可在明堂中下盘针，当就屋檐滴水处下盘针。若放沟水，又当就沟中随折，节节下盘针，则得水路清切不差。邹国师宽所谓“水中格水水难瞒”也。
以上水法，头绪尤多，恐未易洞知。今以二十四位觧定吉凶诸水，俾一览无遗，便于趋避焉。
总阴局水吉凶方位以便折放
亥山入穴取属水亥山即亥龙，余仿此。
亥山吉水  总开诸家水法名目于下，后皆仿此。
丙位：主大富贵和义。上格龙拜相。三阳水、赦文水、长寿水、花罗水、阴皷水、归元水、进神水、横财水、义门水。
丁位：主大富贵、高科、寿考、孝义。上格龙出神童。三阳水、赦文水、长寿水、建财水、阴皷水、归元水、进神水、横财水、义门水。
巽位：主文名、官爵、妻财。上格龙穴出状元、神僊，男为驸马，女作宫妃。三阳水、御街水、学堂水、奁财水、阳皷水。
震：主武贵、威名、骤发、巨富。上格龙出兵部五府。催官水、鬼乡水、阳皷水、纳财水。
庚：主功勋烜赫。上格龙主元戎上将。进神水、阳皷水、金带水、横财水、金鱼水、鬼乡水。
辛：主魁解骤富。上格龙及第、翰苑、才名。进神水、阴皷水、横财水、文秀水。
兑：主富贵。上格龙出后妃。进神水、阳皷水、金带水、天财水。
亥山凶水
艮退神又艮土克亥水  辰戌丑未黄泉，乾坤亢极，甲乙孤虚，寅午离乡，丙午双朝回禄，壬午桃花，申溷杂，卯未来去雷气，午牢狱。
艮山入穴取属土
艮山吉水
丁水：主大富贵、长寿。三阳水、赦文水、归元水、阴皷水、催官水、 进神水、长寿水。
辛：主发横财，得女人财产。主文章科第。建财水、女财水、金带水、  鱼印水、文秀水、阴皷水、横财水。
庚：主武功官职，及得军中财产。花罗水、阴皷水、金印水、金皷水、  鬼乡水。
丙：主发横财、长寿，及官职崇高。三阳水、赦文水、配干水、归元水、阴皷水、催官水、长寿水、进神水、横财水。
亥：主发财旺人。进神水。
兑：主科名及发财。金带水。
艮山凶水
震巽退神、克制。若曲折则吉，来去无凶，福薄而已。子午桃花，辰戌丑未黄泉，甲乙孤虚、退神，壬坎溷杂，寅曜水，申支气，乾坤亢极。
巽山入穴取属水
巽山吉水
辛、未：主得女财，主催贵，登高科。纳卦水、催官水、归元水、阴皷水、文秀水、女财水、金鱼印水。
丁：主长寿、发财。花罗水、三阳水、赦文水、长寿水、阴皷水。
