<!-- { "loadSidebar": true } -->
左地在铅山县二十八都，地名乌石山。其龙起自黄旗峰，迢递百余里，历上七峰至徐源岭，过峡顿起合珠山，重重开帐，不及详述。将入首，穿田起玉枕落脉。左右小山夹照，状如日月。正脉中起穿心，成三台。两畔均匀可爱。中落一节结穴，龙格甚贵。只是穴星独高，似露。上聚似峻。护山低伏，穴上左右，一望青天，似寒。穴前右砂俯水，似撺。阔坂明堂，似旷。横峯前朝，群山似乱。下关大琛山甚远，似宽。对面观之，本身下手无情，诸山顺奔，势随流水，似不团聚，不入俗眼。殊不知穴山独高众山低者，高为尊也。穴前虽峻，“上聚星辰若开口，穴下不畏陡。放棺定有坦平坡，微乳或微窝。”正合此也。左右虽低，微窝紧夹，藏车隐马，不畏寒也。虎沙顺水，乃是明曜，而非撺也。外堂虽阔，内堂已聚，不为旷也。前朝虽乱，然皆堆堆累累，如状元旗，如笔，如笏，如贵人诰轴、天马、席帽，皆合贵格。《葬书》所谓“若具万膳而洁齐”也。下关虽远，“干龙缠护隔江河也”。况信河之水朝入明堂，而河中大脚石截有力，又有绻绩石塞镇，叫岩山与大琛山交固关锁，眞至吉之地。葬后四纪，长房三中科第，连丧其二，议欲改葬。丰城何巡司见而奇之曰：“玉枕龙，日月峡，隐隐三峰向前插，状元宰辅此中生，兄弟叔侄同科甲。状元出世矣，何可改也！”是时，文宪公宏已十岁余，不数年果大魁天下，官至太保。子懋贤登进士，官郎中；懋良官太守。玄曾诸孙皆贵。文宪公弟清湖公与侄探花懋中同科，九子皆贵。望湖公懋文与兄懋尹同科，参政公瑄与兄珣同科。礼部尙书锺石公宷与侄懋和同科。尙书公子懋学官太守。侄懋乐官郎中。今唐衢公尧年登进士，跻显宦，延之太仆寺丞。华，礼部主政。懋谦、懋稷诸公俱任京职。父子兄弟叔侄同朝，果符何氏之言云。
按：是地也，来龙虽远，至入首，穿田而起玉枕，又大断而起三台。中落一节结穴，为至贵之格，状元由此而锺，宰辅由此而孕。故观龙的以入首三节为准也。前砂子峰独秀，应文宪公戊子生。三台系丁未龙，故公以成化丁未状元也。
 
重刊人子须知资孝地理心学统宗卷二上之二
江右山人徐善继述 同着
此一卷专论龙之出身，及剥换、过峡、桡棹、护送之详。夫观龙之法，既明其太祖、少宗、父母之节目，又当审其出身、剥换、度峡、桡棹、护送之玄微。盖自祖而宗，自高而下，迢递奔走，虽奴从之龙，凶恶之山，其势相类。苟无术以鉴之，则吉凶莫辨。故必于其出身处以原其所始，于剥换处以察其所变，于过峡处以审其所度，于桡棹、护送处以观其贵贱美恶，则龙之眞伪吉凶情状自判然矣。
论龙出身
龙之出身，乃祖山发脉离祖分行处也。盖一祖之下，必分数龙，其间美恶吉凶，端倪已兆。若此出身之际特异不凡，前去必有穿落传变，融结富贵之穴。如或此处出身不美，纵去结有形穴，亦非吉地，不必追寻。其出身吉者，或宏开阔帐而穿心出脉，或连起数峰而耸拔不凡，或辞楼下殿而磊落，或叠云集蚁而缤纷，或五星聚讲，或七政连班，正穿正出，中起中落，夹护拱照，气象轩昂，枝叶蕃衍，步骤活动。《玉髓经》云：“祖宗生龙百龙共，生出来时有轻重。大龙重处在中央，其次龙行枝叶长。”吴白云云：“寻地须先认祖宗，更于离祖察行踪。辞楼下殿峰峦秀，预识前途异气锺。”董德彰云：“大凡龙脉初发处，若屈曲如生蛇之下岭，而两边有蝉翼护带者，前去必结大地。其出身之不吉者，则瘦弱萎靡，不起不伏，不活动折摆。”子微云：“龙无星曜低低去，此是贱龙出身处。”大抵龙之出身，如人之出处，出身不正，必非贤良，纵有显位，奸邪误国，天下受其祸。出处之光明正大者，必完名全节，天下受其福。龙脉出身何以异此！然又不可拘，固有前出不美，而后复变吉者；亦有前出大吉，而后却变凶者。如人之先虽凶恶，而后能改过迁善，不害其为君子；先虽正大，而后乃变节为恶，终不免为小人。凡此之类，尤当详辨，不可忽略。此而有误，则认凶为吉，指吉为凶，是非颠倒，祸福谬戾矣。”
上列龙脉出身图，姑以为式，理难定拘，智者触类而长之可也。
论龙开障
《发挥》云：“大凡开幛穿心，须是旁起而肩末如弓稍，肩如人有肩，稍如弓有稍，横铺阔远，始为正穿心。”故此开幛穿心极贵，阔者或十数里，或五六里，狭者一二里，或三四里之远。大龙布置，百里、二三百里者，不在此例也。凡此方为正穿心。三五丈间不足谓之正穿心，不过为中心正出之龙耳。但此开幛穿心亦不多见，间见三五节，或止一二节，但要其地传变不杂，气脉不散漫，帐中而行，或之玄飞走，或抛梭袅鞭，或蜂腰鹤膝，或鸾凤飞翔，或蛇回蝉蜕，或登梯降阶，不一而足。只须龙眞脉的，不必全泥穿心，此皆吉地。又有一种穿心，稍头又起圆峰，高峻丰厚者，自带仓库随行也，主大富盛。又有一种，开幛之后，丝线穿出，特立秀峰者，幛内贵人也，主大尊贵。又有一种，开幛之后，两腋特起秀峰，不与本身联属，两旁高耸端正，此暗库星也，主其家富盛，爱妾宠妃，自收典质之状。然此等龙极为希罕，蜈蚣节已为难遇，况开幛穿心乎？至于贵人、仓库，尤为少见矣。然此开幛穿心，故为贵格，亦未可便定前是何地，又须看前后穿变应带。有一种祖宗不好，胎息偏伤，中间或有开障穿心，或一二节气旺者。及至穿出处，或分枝分柯散乱，或为断绝空亡，终不融结。此为假龙作假穿心也。然何以辨龙作假穿心也？盖从祖宗以来，已觉偏斜丑陋，此可见一也；穿出之后，又复缓漫散乱，此可见二也；入穴之际，无神无气，臃肿昂雄，轻重不等，收拾不匀，堂局破碎，朝应无情，此可见三也。三者无取，虽有穿心，盖游龙远出，中间偶有一二节妙合贵格，然前后无足观，纵有开幛穿心，起肩结稍，亦何用也？
廖氏曰：“龙开幛而出者，最为有力。金水脑为上，水星次之。要形如幛幙而角分明，有带下垂方是。中出者为上，两角出者次之。巨石在右为天关，在左为地障。形类龟蛇、串珠、印剑等格尤妙。得此护脉方可。如无，得障角遮护过亦可”。
开帐原是龙格部，但此既论出身，则开帐亦是相连的，姑言其概。诸帐格详见龙格部下。
论龙剥换
剥换者，变化也。龙之形体，自老变嫩，自粗变细，自凶变吉，皆造化之妙。杨公云：“一剥一换大生细，从大剥小眞奇异。剥换如换好衣裳，如蚕蜕壳蛾脱筐。”廖氏云：“脱卸剥换粗变细，凶星变吉气。”卜氏云“星以剥换为贵”。是皆谓龙贵于有剥换也。且如金星发祖，剥出水星，水星又剥木星，木生火，火生土，土生金之类，迢迢生峰，节节合格，是为富贵之地。若遇相克，贵有救星。如金星行龙，木星作穴，金克木，本凶，左右得火星以制之，或得水星以助之，亦为吉也。以类而推，万不失一。《九星变》篇云：“凡观一星便观变，识得变星知近远。远从贪狼至破军，换尽龙楼生宝殿。一剥一变形不同，岂可尽言顾祖宗。君如识得变星法，千里百里寻来龙。”然九星之变，只取贪、巨、武、辅、弼五者为吉，谓其体势端正，头面光彩，尖则清秀，圆则肥满，方则平正，故吉。而文、廉、禄、破四者为凶。以其体势欹斜，头面臃肿，崚嶒窜险，恶石巉岩，故尔。此五星九星变剥吉凶之大概也。凡远祖高峰是凶星发龙，却跌断过脉，退皮换骨，变出吉星作少祖山而结穴者，亦为美地。若后龙节节是吉星，中间一二节吉凶不明者，只小凶而已。若远祖是吉星，而剥出凶星作少祖山结穴者，乃为凶地，不可下也。后龙节节是凶星，只退换入首一二节是吉星结穴而葬者，亦得一代二代发福。驳到凶星，即主祸败。后龙节节是吉星，只入首结穴一节是凶星，若穴情好，初代虽见退败，至二三代剥到吉处，却又发福久远矣。此以剥换星体吉凶，观前后节数，占年代、验祸福之大概也。若其起祖迢迢，行至入穴，全无跌断过峡，则是无变化，必不融结。《发挥》云：“龙无传变穿落，则无造化；不经退卸，则无秀气。”虽有奔走之势，摆折之形，亦为伪龙，多是奴从之山，不必寻穴。纵有形穴、龙虎、案对、明堂诸般合法，奈何龙无脱卸，无变剥，气不全，脉不眞，徒有杀气凶恶，乃花假之地。故凡寻龙，见无过峡剥变，决无融结造化，不必追寻矣。
论龙过峡
