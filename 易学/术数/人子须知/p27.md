<!-- { "loadSidebar": true } -->
释义金，西方之星也，于时为秋。然金明而贵，铿鍧有声，且为世珍重，百炼不变，辉煌贯日，锋利坚刚。犹世之贵人，刚直忠正，不屈不挠。故其星之清者为官星，官贵之象也。其主为文章清秀，功名显达，刚正忠贞节烈之应。若其浊而不秀，如天文金星有变异，则主兵革。金倍明，芒角赤，主用兵。故其星之浊者为武星，威武之象也。其所主为元戎杀伐，威名烜赫之应。然金气粛而凋万类，故秋杀敛藏。如古者，兵刑之用必以秋，以金主杀伐。故其星之凶者为厉星，惨暴之象也。其所主为军贼、大盗、诛夷、惨酷、绝灭之应。
木星
清者曰文星，主文章科名，声誉贵显。
浊者曰才星，主勋业、才能、技艺。
凶者曰刑星，主刑伤克害，及遭刑犯法，夭札残病。
释义木，东方之星也，于时为春。春主发生。方春之时，万卉秀发，奇葩艳萼，献异争奇，此木之文也。故其星之清者为文星，文华之象也。其主为文章清秀，科名显达之应。然木之体，长茂条畅，鸣风撼雨，淅沥有声，伐之则丁丁，仆之轰轰，故又主声誉远着，名姓播扬。至于为器用车座，文理可观，凭借适意。以为大厦，则栋梁椽角，莫不具备，故其星之浊者为才星，才用之象也。其主为荣贵勋业，多才多艺之应。然其凶者，或为枯槁摧折，或秀而不实，朽坏倒扑，又能坏物。以为枷纽桎梏之属，乃为刑具。故其星之凶者为刑星，刑伤之象也。其所主为刑伤克害、夭折残疾、官讼牢狱、孤寡困顿之应。
水星
清者曰秀星，主聪明、文章、智巧、明洁、度量及女贵。
浊者曰柔星，主昏顽、委靡、懦弱不振、疾苦不寿及谄谀阿邪。
凶者曰荡星，主淫欲、邪荡、奸诈、贫穷、长病、夭折、客亡、流移、水溺。
释义水乃北方之星也，于时为冬。其精光之悬象于天者，常随乎太阳而行。故其应于人事之吉，亦为近帝之贵。以其行于地者言之，则风行而纹生，且清澈可鉴，变动不拘，可方可圆。推而行之，可以运舟，可以灌溉，光莹照耀，精粗不遗。故其星之清者为秀星，性行明洁，度量汪洋之应。然水本内明而外暗，体柔性顺，故其星之浊者为柔星，卑弱之象也。其所主为昏愚、卑陋、柔弱、委靡、谄谀、阿邪之应。然水暴涨而滔天漫野，荡析民居，无有救遏。而沟渠之间，秽污混浊，此皆不美。故其星之凶者曰荡星，流荡之象也。其所主为凶狠残暴、流荡忘返、酒色倾家、淫滥不洁、离乡客死之应。
火星
清者为显星，主文章发达，大贵、烜赫、势熖。
浊者曰燥星，主刚烈燥暴、作威福、奸险、夭折，祸福相半，有吉有凶，易兴易败之应。然火之为物，其起甚微，其发甚盛，其灭甚速。与物无情，金入则熔，木入则焚，土入则焦，水入则涸。故其星之凶者为杀星，绝物之象也。其所主为杀伐、惨酷、大盗、诛夷绝灭之应。大抵火星欲其脱卸多，或撒落平洋，或穿田渡水，重叠过峡，然后结穴则吉。吴公云：“若见火星焰动时，到处须寻一百里。”言其远则脱卸净耳。《断法》云：“五七火星连节起，列土王候地。脱落平洋近大江，结穴始相当。”亦此意也。若火星未经脱卸，纵龙穴入格，必主大福大祸，未有尽善。如袁州严阁老祖地，在洪山，五七火星连节而起，尖炎焰动。其阳基乃穿水而起，脱卸后结。其阴地则未经穿水而结穴，虽龙格甚秀，结作极美，只是火性易发易散，故介溪公连登科第，位极人臣，富甲天下，而一败涂地。亦如火之烬则灰飞烟灭耳。洪山之下有空洞，按《袁州郡志》，为葛洪炼丹之所，旧有记云：“洪山肚里空，五世出三公。虽然居一品，家业尽成空。”亦奇矣哉！
补义 杨公云：“大地若非廉作祖，为官终不至三公。”乃以廉贞属火，而火星宜作祖龙矣。盖五行之中，金分则轻，木分则小，水分则浅，土分则微，惟火星愈分越盛，如一星之火，分而为万里之炎，此所以宜作祖龙耳。大抵天下名山大岳，未有不是火星者，此亦可见造化之妙也。
土星
清者曰尊星，主极品王候，分茅胙土，勋业崇高，庆泽绵衍，五福全运祚永。
浊者曰富星，主多财产丰富，寿算绵延，人丁蕃衍。
凶者曰滞星，主昏愚懦弱，疾病缠绵，黄肿牢狱不振。
释义 土为镇星，含弘镇静，德居中央，功为地载，位为帝星。故其星之清者为尊星，其所主为王侯极品之贵，镇静以安社稷，普惠以泽民生之应。然五星之中，土为重浊，故镇星之行度最迟，大率二十年一周天。而土之性情最缓，发达钝慢，最能耐久。其生物甚繁，故其星之浊者为富星，其所主为多赀财，田产丰饶之应。然土无处无之，虽凶亦不为大祸，故重浊之土为滞星，壅塞之象也。其所主为滞钝、顽昏、疾病缠绵之应。
补义 木有华丽，万紫千红，香气袭人。金有光彩，有声音。水有波纹，荡漾飞泻。火有光明焰动。故木为文星，金为官星，而火之显为文明之象，水之秀有智巧之能，而土不与焉。然不知土于五行为至尊，于五方居中，为万物之母，有配天之德，天下之贵孰加焉？惟其浑厚质朴，不露圭角，不逞华丽，故凡文章科第、威武昂轩、烜赫华耀、聪明才辨，则少让于水火金木。若夫爵禄之厚，品位之高，王侯公辅之尊，及延长之庆，嗣续之衍，万全之福，非土星不能也。是土星力量岂不冠绝于四星乎！卜氏谓“土旺牛田”，廖氏谓“土主家多豪富”，非知土星之大者也。
论五星分高山平岗平地三格
金星
高山之金，如锺如釜，头圆不欹，光彩肥润，金之吉者也。平冈之金，如笠如马，倒木圆挎，如珠走盘，金之吉者也。平地之金，圆如糖饼，肥满光洁，有弦有棱，金之吉者也。
木星
高山之木，高耸卓笔，挺然峙立，不欹不侧，木之吉者也。平冈之木，枝柯宛转，回抱袤延，势若之玄，木之吉者也。平地之木，软圆平直，枝柯曲延，苞节牵连，木之吉者也。
水星
高山之水，山泡曲滟，势如展帐，横阔摆列，水之吉者也。平冈之水，平脚平铺，势如行云，逶迤曲折，水之吉者也。平地之水，展席铺毯，波浪晕界，有低有昂，水之吉者也。
火星
高山之火，秀丽尖耸，焰焰烧空，为祖为宗，火之吉者也。平冈之火，手足袤延，纵横生焰，得水相连，火之吉者也。平地之火，斜飞闪闪，田中生曜，水里石梁，火之吉者也。
土星
高山之土，如仓如屏，重厚雄伟，端正方平，土之吉者也。平岗之土，如几如圭，重厚浊肥，不倾不欹，土之吉者也。平地之土，堑傍如削，方厚平齐，有高有低，土之吉者也。
论五星体性
金之体圆而不尖，金之性静而不动。
山势定静光圆则吉，流动不正则凶。山面圆肥平正则吉，欹斜雍肿则凶。山顶平圆肥满则吉，破碎巉岩则凶。山脚圆齐肥润则吉，尖斜走窜则凶。
木之体直而不方，木之性顺而条畅。
山势直硬清秀则吉，欹斜散漫则凶。山面光润清劲则吉，崩石破碎则凶。山顶直削圆静则吉，臃肿欹斜则凶。
水之体动而不静，水之性沈泥就下。
山势横波层叠则吉，牵拽荡散则凶。山面水泡磊磊则吉，嫩坦散漫则凶。山顶圆曲欲动则吉，欹斜崚嶒则凶。山脚平铺流泻则吉，荡然不收则凶。
火之体锐焰动而不圆，火之性炎焰缥缈而不静。
山势硝峻焰动则吉，不经脱卸则凶。山面平静下阔则吉，亢头破顶则凶。山脚飞斜带曜则吉，返逆丑恶则凶。
土之体方凝而正，土之性镇静而迟。
山势浑厚高雄则吉，欹斜倾陷则凶。山面平正耸立则吉，臃肿破陷则凶。山顶方平阔厚则吉，圆角软怯则凶。山脚齐平端敛则吉，牵拖破浪则凶。
论五星所忌
五星不宜太肥太瘦。
金太肥则饱，饱则凶。金太瘦则缺，缺则凶。木太肥则肿，肿则凶。木太瘦则枯，枯则凶。水太肥则荡，荡则凶。水太瘦则涸，涸则凶。火太肥则灭，灭则凶。火太瘦则燥，燥则凶。土太肥则壅，壅则凶。土太瘦则陷，陷则凶。
论五星所喜
金喜圆静，正而不偏，偏则缺损，缺损非所喜矣。木喜耸秀，直而不欹，欹则枯槁，枯槁所非喜矣。水喜活泼，动而不倾，倾则漂荡，漂荡非所喜矣。火喜雄健，明而不燥，燥则燎烁，燎烁非所喜矣。土喜方正，厚而不薄，薄则怯弱，怯弱非所喜矣。
论五星聚讲
夫五星聚讲者，金木水火土之五星，团聚而起，森森罗立，如孔门诸贤相聚而讲谈道德也。其山皆须秀丽尊严，方合此格。多作龙祖，主至贵。
右五星聚讲，或在太祖山，或在少祖山。在少祖福力尤紧，此格至贵。五星相聚，不论生克。如汉受命，则五星聚于东井，秦之分野也，灭秦受命之应。宋朝受命，五星聚奎，文明盛治之应。故宋朝眞儒辈出，先圣大统，始有所属。国朝嘉靖甲申正月，五星聚室，为宗室蕃昌之应。故世庙以宗室入继大统，治教休明，为本朝中兴之盛。凡五星之聚，为世大详。地理家五星聚讲之理，亦与天文五星相聚一同。故龙有此格者，前去多结大贵之地，及圣贤墓宅，位极人臣，王侯将相妃后之贵。
论五星连珠

夫五星连珠者，金木水火土之五星串连而不相间也。盖五星聚讲，不论在前后左右，四畔之山生来团聚，皆为聚讲。且欲其相聚而不拘其相间也。连珠则牵连而去，不必相聚，惟欲其相联属，相聚为连珠，聚讲尤贵，故与聚讲为异耳。是以聚讲不论生克，而连珠则论生克以定吉凶。
补义  五星聚讲及连珠格，皆极贵。聚讲有大小不同，连珠则无分大小，惟论生克。盖大聚讲星辰阔大，如水星，或平阔至二三十里，火星延袤至五七十里、十数里。金、木、土亦如之。五星共广不下一二百里，此大聚讲也。此等龙多为京畿及大藩镇，或帝王陵寝、圣贤墓宅。小聚讲则只五星各起数座，或各只一座而已。然数座不若各止一座，尤清。力量之轻重，虽不能如大聚，却亦非中下地所能有也。
论五星归垣
夫五星归垣者，一名五气朝元，亦曰五星升殿，至贵之格也。水星帐于北，火星耸于南，木星列于东，金星侍于西，土星结穴，正居平中。登局观之，四面相等，各得其位，乃天造地设，五气之精，万灵所萃，正气所锺，上应天星，下合方位，至尊至贵，万不逢一。但要星辰眞正，不欹斜破碎，不带凶杀，远近相称，高低大小各得其宜，方为合格。多结禁穴，主出圣贤。其次者亦出王侯宰辅，贵极人臣，流芳百世，皇亲国戚，文武全才，出将入相，状元神童。朱文公祖地合此格。文公祖地图见第八册《龙法余气》篇下。
