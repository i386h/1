<!-- { "loadSidebar": true } -->
大凡大干龙之地，多居江湖河海之旁，已前论之详矣。然行龙之小干小枝，尤多结作于溪涧之间，是溪涧之水不可不察也。其水必以屈曲环遶、聚注深缓为佳。若直而太急，溜而有声，峻而跌漈，则皆不吉。故《赋》云：“曲水来朝，不问大涧小涧。”言屈曲之吉也。郭书云：“以水为朱雀者，忌夫湍激，谓之悲泣。”言有声凶也。
平田水
平田水者，水散田中，平夷悠缓，不冲不射，不割不穿，不带凶杀。凡穴得之最吉。亦以有情朝穴，到堂融聚为佳。若其无情而不到堂，纵有诸吉，亦无补于用也。
沟洫水
沟洫水者，沟渠田洫之水也。结穴之处，亦欲其屈曲悠汇，而忌直急、摆撇、冲射、穿割、无情，皆不吉也。
池塘水
池塘之水，乃地势污下，会集诸水者也。若是生成原有者，亦储禄之类，穴前得之最吉，不可填塞。如误填塞，祸灾立应。若凿池开塘，亦须详审，不可妄开，伤残龙脉，发泄地气，立招凶祸。且池塘凶者，谓之照盆杀，主少亡。断法云：“上塘连下塘，寡母守空房。”不可不慎。
右地在浮梁县东五里，土名高园。其龙发自东乡，两溪夹送百余里交会，欲尽未尽之际，翻身起水星大帐。帐中出脉，大断过峡，顿起御屏土星，方正清奇。中出微乳，左右贴身龙虎掬抱有情，以结天然之穴。外龙虎自水星帐两臂环抱交纽，如铺毡搢笏，平伏盘固。前峰高插云汉特朝。从沙如贵人、天马、诰辅、旗鼓、种种罗列。穴下灵泉融注，内堂夹聚，外洋寛畅。课云：“青龙搢笏，白虎铺毡，二纪年后，当为帝王之师。”果二纪年间，尚书豼孙为理宗师保。朱氏同时朱紫满门，有九子十神童之称。时外甥亦登神童科，故云。其后子孙不知此地贵在灵泉，乃平为田，遂溃其秀，朱氏顿败。
传疑朱氏其时荣显甚隆，理宗尝命豼孙图祖冢来看，乃献此图。上以朱笔点前峰曰：“卿为朕师，乃此峰之锺秀也，当封为王师峰。”是时此山即崩块，俨如点朱，迄今乡人犹以王师峰呼之。
右地在南昌，土名池港。其龙起自渐岭，撒落平洋二十余里。到头横开平面金水帐，帐中抽出小小芦鞭，复起平中一突结穴。四面皆水，当前大河横遶，取作飞雁投湖形。艮龙转卯，扦庚向兼酉。旧有偈云：“上坊下池港，上有个字葫芦样。秀水流来甲向庚，葬着状元生。”葬后果出吉所公栋，登嘉靖乙丑会元探花。后以筑坝塞其流神，福力遂歇。
下地在丰城港西，杜侍郎拯祖地也。其龙来自起升山，发出嫩枝，磊落数节，翻身逆势结穴。星辰雄猛，下铺余毡，俗呼睡虎形。杜氏于穴前大开一池，旬月间侍郎公即遭冦刺之祸。
按：已上三地，皆于穴前妄有改作而致祸败。杜氏之开凿尤大，故其祸尤惨。廖公云：“开池穿井多有忌，消详莫轻易。”朱子云：“祖茔之侧，数兴土功，以致惊动，亦能招灾。”渠不信夫！为人子孙，可不慎重。胡乃辄尔兴作，自取凶咎。予所目击，不能悉举，姑出此三格，以告明者，当知所慎云。
或谓杜氏地虎形，不可轻犯。今乃兴工开池以惊动之，故取祸之速，在旬月间，其以此耳。夫形固不必泥，然亦往往有应验者，此类是也。曩予兄弟游闽，观蔡牧堂先生自卜寿藏，在崇安县，土名箬山。乡人云是虎形地。当时牧堂嘱曰：“古人有庙祭，无墓祭。”乃别立享堂，即祠堂也。去墓甚远。迄今子孙守之，不敢设祭于墓。窃谓牧堂父子，尝与道学之辙，其于论地，见之《发微》诸书，所谓醇正无疵者也，亦乃拘于形象若是乎？可见地有偶合其形者，亦当随俗避忌。所谓事之无害于理者，从俗可也，又何必深辟哉！
天池水
天池水者，乃高山顶上有池水也。以其高在山巅云汉间，故曰天池。《龙经》云：“高山顶上有池水，两水夹得眞龙行。问君高顶何生水，此是眞龙楼上气。楼殿之上水泉生，水还落处两边迎，眞龙却在泉中过。”又有平洋龙身有湖，亦是天池。龙行过峡断处有池，亦谓之天池。是不可必拘于高山顶上之池方号天池，盖在龙身上者，皆谓之天池。如不在龙身，则为池塘水矣，岂可天池名乎？峡上左右两池，脉从中出，谓之左侍右卫，亦名养荫水。廖氏云“龙上如生两池水，养荫斯为美”是也。亦有一畔有池，一畔无池者，《经》云“也有单池在旁抱，单池终不及两池”是也。天池一名天汉，一名天潢。《经》云“池平两水夹又清，此处名为天汉星。天汉天潢入阁道，此星入相居天庭。”蔡文节公云：“龙带天池，则有贵气而绵远。”故凡龙身有此池者，其所结作，力量甚大。但须四时水注为美。若或忽然干枯，败祸立至。诗云：“山顶天池人少知，周回深阔最为奇。能盛天池荫龙脉，盈竭犹能验盛衰。”又云：“平坂天池大且深，眞龙脉盛故凝成。四时融注极荣贵，一旦干枯即败倾。”故天池或平浅，乍有乍无，亦不为吉。诗云：“天池之水浅而平，乍无乍有或欹倾，此湖不敢言奇异，富贵难凭只守成。”是以凡天池之水，宜深注而四时不涸为佳耳。大抵眞是天池，则其水自然深聚澄凝，四时如一，罕有涸竭倾枯之患，知者宜详审之。
注脉水前水系龙身所有，此水是穴前所有。
注脉水者，湖水注于穴前也，亦名仰天湖。大龙形势甚强，及到尽处，无穴可下，必于未尽之间结为天湖之穴。虽在龙行之时，而必有注脉之水，四时不竭。此即眞气融结，宜于此寻穴。其水注以后去者，或复起为案，或为官曜，皆贵也。朱文公葬母地合此。
右地在建阳崇泰里寒泉岭天湖阳，文公母祝氏夫人墓也。龙自高山脱脉穿田，起为平冈。又逶迤数节，为湖田。双脉合而为穴，穴居湖水，而本身前起成高阜，为太阴文星之案。外洋暗拱，左右映带，大溪横绕，眞得水藏风之美地也。文公子在、孙鉴皆官侍郎，曾孙浚尚理宗公主，至今徽州、建宁两地，世习博士，考亭富盛，科第不替。虽然，文公之德，宜其子孙万世而愈盛，固未必专系于地。然似此山川，锺灵孕秀，亦宜其传世之克显也。古云：“惟岳降神，生甫及申。”夫岂虚语哉！文公三子：垫、埜、在。垫居徽之婺源，今袭博士；埜居考亭，今富盛有科甲；在居建宁府城，今世袭博士。皆人丁大旺。
源头水
源头者，龙之发源处也。此处水源来短去长，眞龙不住。《赋》云：“穷源僻坞，岂有眞龙？”吴公云：“源头地，水尾山，时师到此不须谈。”尝见亦有大龙结穴在山谷中，而内堂水源甚短，有似于源头水尾者，尤须详审，不可一概论也。如浮梁李侍郎祖地图见曜卷、建阳蔡文肃公祖地即西山先生墓是耳西山墓图见砂卷。
沮洳水
沮洳水者，非冷泉窟穴，而遍山遍地常湿，视之不见有水，践之鞋底皆湿。或是石山里，如死牛皮，不问四时，常有湿汗。或掘凿坑坎，水即盈满。或春夏泉流，秋冬枯涸，却常是污湿浸淫，此皆沮洳水也。张子微云：“沮洳水乃是山龙气衰脉散，如人受病，气不通而血妄行。妇人则为崩漏，男子则为痔痿，皆原于气衰血滞，积年累岁不愈，而天年不永，因此害生。纵饶苟延侥幸，必容貌憔悴，肌体痿薾 ，不问男女，皆不生子。惟觉淹淹，不知死之将至云尔。此最无取。”又云：“若有石曜，湿如牛鼻，慎勿用之。”皆确论也。
臭秽水
臭秽水者，或牛泓猪涔，或腐臭成浆，或浊浓稠滞，搅动腥秽，气不可闻也。阴阳二宅皆忌。有此，主女人崩漏，男子痔痿、痘癀、夭折、盲目、淫恶。仍主门户衰落，产业退失。《明堂内经》云“流脓出泉，腐臭成浆，牛泓猪涔，污秽浊黄，主瘟招疫，家道不昌，痈疽痔漏，子孙少亡”是也。
泥浆水
泥浆水者，乃干湿池也。得雨则盈，雨霁则涸。望之似可掦尘，践之或至没胫，滋滋浸渍，常有泥浆。此乃不吉之地，地脉疎漏，最为不吉，主客死抛尸，人衰财散，多招痼疾。
送龙水
送龙水者，龙之发足处，两水界送，直至龙尽而合者也。干龙则论河水溪水，枝龙则或山溪田源夹送龙神。然此送龙之水，不可拘其两水会堂，只一边到堂，一边不上堂，亦不为害。若两水俱到面前会合，则是去水之穴为然，其它或合于左，或合于右，或合于后。此水源长则龙长，水源浅则龙短，力量大小，察此可知也。
干流水
干流水者，高处是山，低处是水，故虽无流泉滴沥，亦谓之水，曰干流耳。雨下则亦有水淋流，雨止则无此水界脉束气。穴之左右贴近，必须有之方妙。若穴下干流，切忌直长倾倒，亦宜平缓悠回，最关初年祸福，故尔。
合襟水
合襟水者，穴前界脉上分下合之水，如胸前衣襟之交合，故名合襟水也。盖脉来则有分水以导之，脉止则有合水以界之，故有小分合、大分合。其融结有三分三合。穴前后一分合，起主至龙虎所交二分合，少祖至山水大会三分合也。小合为小明堂，大合为大明堂。合龙虎内为内明堂，合龙虎外为外明堂。以内界水分合审气脉，定穴之聚散；外界水分合审明堂，定局势之聚散。内界水隐微难见，外界水显明易见。内界水收得紧，合流不散，曰天聚，是自然雌雄会也。内界水出，与外界水关得住，合于明堂，曰人聚，是隐然雌雄会也。明堂外龙虎包，不见水出，曰地聚，是显然雌雄会也。此谓三合三分，合襟水之合夫矩度者也。有此则近而鰕须蟹眼具备，远而蝉翼、龙虎、缠护明白，前亲后倚分晓，乃融结眞切矣。
鄱阳余氏佑曰：合襟水者，即股明股暗雌雄水也。鰕须蟹眼二水，自穴后两旁环绕至穴前，如鰕须样。二水上有分，下有合，则阴阳交济，而雌雄相配。或二水上有分，下无合，则阴阳离拆，而雌雄不配，谓之失经。经，常也。雌雄不配，则失其常矣。论穴之界水，不过如此。而术家之言，曰个字、三叉、鸡迹、蟹眼、蝉翼、鱼腮、十字、球檐、化生脑、泥丸宫，又有所谓水里眼、剪刀交、水里坐、水里卧、蜗窟、蛤尖、交金、界玉、鸡胸、鸠尾、寿带、孩衿、罗文土宿、生龟死鳖、眠干就湿、割脚临头、大口出小口、水过山不过等说，又有所谓两片牛角砂、一滴蟹眼水、舌尖堪下莫伤唇、齿罅可扦休近骨、虚檐雨过声犹滴、古鼎烟销气尚浮、雪水融时湖水涨、水边花发水中红等说，种种多端。其间所指多一事。一意而二三其说，固不足取。胡乃又有庸师野俗之辞云“空手把锄头，步行骑水牛。人从桥上过，桥流水不流。兔在茅冈走，鹰来水面飞。老鼠梁上过，猫儿总不知”等语，假杨公之名，以取信于人。杨公岂有此诡异之说哉！是皆术者不明正理，立此奇名怪语，欺世骇俗，自神其术而已。明理君子，置之勿谈可也。
按：余氏此论确当，故録之以为明辨云。
