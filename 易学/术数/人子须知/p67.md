<!-- { "loadSidebar": true } -->
右为合襟水图。上如球之圆，下如檐之滴断，故曰球檐。后倚三龙山，上分送龙水，又名随龙水。前亲三龙水，下合送龙水，不拘合于穴前，多有合于左右及穴后者。合于后者名曰后合襟水。
极晕水
极晕水者，眞穴必有太极之晕。诀云：“隐隐微微，彷彷佛佛，粗看有形，细看无物。”又曰：“远看似有，近看则无。侧看突起，正看模糊。”皆善状太极晕之妙诀也。故凡入穴，回头见圆晕在微薄隐显之间，是谓有太极圆晕也。水非眞有水，乃低处为水耳。诀云：“高一寸为山，低一寸为水。”郭景纯《葬书》“乘金相水，穴土印木。”廖氏“紫微太乙，旺龙木星”与此义同。故此太极晕，不特论水，尤切于穴。廖氏云：“若还锄破太极晕，水蚁便侵棺。”正此晕矣。附极晕图。

元辰水
元辰水者，龙虎之内，穴前合襟处水也，乃我本身亲贴者。不拘干流湿流，均谓之元辰水。此水切忌倾走。譬之龙身元气，一滴不可泄也。必须左右有砂拦截，使之曲折为美。卜氏云：“元辰水当心直出，未可言凶。”乃权辞，戒人勿执一耳。其实元辰之水当心直出而长，为地大忌。故下文复救之曰：“外面山转首横拦，得之反吉。”盖地固有龙眞穴的，不幸而元辰长者，又须局势紧巧乃可。若一向直去，局又旷阔，则眞气不骤，必无融结。亦有大龙气盛，结穴已完，而余气吐为毡褥，为曜气，一齐收敛不尽，而有元辰水出者，但初代不利。必须行到砂拦水截之处，方发财禄。然此等地必多清贵，虽位列显耀，而家储终不富盈耳。其亦有多富积者，必在数代之后也。附元辰水吉凶图。

此元辰水直出，有外水横截，吉，但主不利初代。	此元辰水直出，有外山横塞，吉，但主不利初代。	此元辰水屈曲而出，初年亦发，至吉。	此元辰直长，无砂水拦截，不结地，极凶。
天心水
天心者，当穴前明堂中正处谓之天心也。若有水融聚，谓之水聚天心，主巨富显贵。卜氏云：“水聚天心，孰不知其富贵？”若此处水穿堂直过，谓之水破天心，主财不聚而人丁稀少。且水既直穿，气必不聚，不可求穴，或有穴亦花假不眞。误下之，主财散人微。《赋》云：“为人无子，只因水破天心。”故天心之水宜聚而不宜散，宜弯环而不宜直牵。又一说，界水淋墓头亦谓之水破天心，主无子。二者皆凶，切须细察。要之，水淋墓头，为祸尤甚。

此水聚天心也，主富贵。	
此水破天心也，主贫絶。
眞应水
眞应水者，泉注穴前，以应眞龙之结作者也。盖好龙旺盛，既结穴后，秀气不尽，溢发为泉，应我眞穴。不拘大小，但要澄清甘美，春夏不溢，秋冬不竭，潴而不流，静而无声者为是。亦名灵泉。若有此水，必有大贵之地，宜于此处求索，不可忽也。如湖广夏靖公祖地，及广西吕文简公祖地，皆有眞应水，是其格也。
右地在德兴治南四十里，土名毛桥。其龙自茅山廉贞作祖，宝殿龙楼，发下凑天土星——御屏，方正骨立，秀贴天表。中出一脉，顿跌走弄，穿田处四金相照。复数节，开帐，闪落右出，下平地结穴，开两掬甚巧。钳中眞应水不涸不溢。前朝帐下贵人，大河绕带，跪炉高镇水口。穴上回头，正坐御屏可爱。只是入首右畔受风，故葬后一人仕元死难。左畔曜星顺水不回，故时敏公遂居湘阴以子贵赠少保。国初，忠靖公原吉位至户部尚书，进公孤，赠三代，及吾邑舒方伯直庵公清为立传见银邑志忠靖公子瑄，官太常少卿。孙崇文，登进士，官南京通政参议。
左地在湖广大冶县西六十里，土名茅潭。其龙来脉甚远，不详述。比入局，开大帐。帐中山脉，连起数峰，状如大小走马诀云大马赶小马，富贵传天下。又顿跌逶迤数里，穿峡作芦鞭袅。入首起太阴高金，穴结上聚。下铺余毡悠扬，当前眞应水不涸不溢为证。下关一山，如牛角弯抱有情。明堂湖水融注。前朝龙楼宝殿，贵人秀丽。但近案带石如兜鍪，故葬后当代即补戌广西。三代璋公发科，官县令，以子贵赠少保。县令公子即文简公调阳，登庚戌榜眼，累官至少保兼太子太传、吏部尚书、武英殿大学士。子兴周，庚辰进士，与诸公连登科甲，至今富贵方隆。
禄储水
禄储水者，水之融注，如禄之储积也。或穴前，或穴后，或穴之左右，或水口间，有深潴融聚之潭、湖、池、沼、塘、窟皆是也，或储水聚会亦是。要深大不涸竭为美。主厚禄，主储积巨富，悠久不替。

论诸泉凡一十四条
嘉泉
嘉泉者，其味甘，其色莹，其气香也。亦曰甘泉。澄之愈清，混之难浊，春夏不盈，秋冬不涸，暑凉寒暖，四时莹澈。此泉至美，阴穴近之，乃龙气之旺迸裂不禁者，大富贵地方有此应，亦名眞应水。阳宅有此嘉泉，居民饮之，富贵长寿，一方多庆。
冷浆泉
冷浆泉者，其味淡，其色浑，其气腥也。亦曰泥水泉。不可灌溉，不堪盥俯，不宜炊饮。或滋滋浸渍，清不能澄，浊不能混。或得雨则盈，雨霁则涸。或春夏溢流，秋冬枯竭，皆为不吉。是乃龙气萎弱，地脉疏漏。阴穴近此最凶，不可误为眞应水而扦葬也。阳宅饮之，非但此方无有富贵，仍主瘟疫长病，黄肿憔悴，久而绝灭。
醴泉
醴泉者，味甘如醴，故名之也。《礼纬》云：“王者刑杀当罪，赏锡当功，得礼之宜，则醴泉出。”《鹖冠子》曰：“圣人之德，上及太清，下及太宁，中及万灵，则醴泉出。”《瑞应图》曰：“王者纯和，饮食不贡献则醴泉出。饮之令人寿。”此盖圣王德感，神物之来，非偶尔也。固虽地龙气脉之所发泄，然亦不可泥为气旺，而必于求地也。
汤泉
汤泉者，即温泉也，俗又谓之暖水，世言阳泉。是硫黄在下，故其水上出沸热。或曰矾石在下。此固莫得而辨。大抵龙之旺气，融而为泉。泉而沸热，其气发散，不能结穴，亦不必泥为硫黄矾石也。杨公云：“凡是温泉莫寻地，眞阳温厚化为水。滔滔汩汩日夜流，且是水口无关阑。”又有一等水源，冬温夏凉，俗名暖水者，又多出富贵，与汤泉不同，不可一概论也。
矿泉
矿泉者，其下有矿，而上有泉迸者也。其色红，亦谓之红泉。龙脉气锺于矿，其山泉流，红色粘滞。他时矿利发泄，必致掘凿伤毁，纵有美穴，孝子亦当慎重。况气锺于矿而为世宝，岂复能结阴地？不特智者而后知其不可也。
铜泉
铜泉者，其水可浸铁为铜者也。以其色类胆汁，又名胆泉。是龙脉旺气皆锺于泉，不能结地，不必求穴也。
涌泉
涌泉者，泉自地中涌出，起泡喷沸；或石岩涌出，乍起乍没，如潮水起白泡者皆是也。有此涌泉，则地气发泄于泉，或为胜境仙宫，灵神所栖之地，不可求穴也。
溅泉
溅泉者，出窍如射，冷冽殊常，及阴极粛杀之气所发，最为凶恶，不可求穴也。
没泉
没泉者，水从下漏者也。下有虚窍，潜通他所，水溜其下，如没池中，不见其去。此乃虚陷之地，气不融结，不必求穴也。
黄泉
黄泉者，非论其色，乃水入于地，谓之水落黄泉也。春雨乍起，则其水骤涨而起；雨纔止，而水即浸入地中。四时干竭，乃浮沙之地，龙气虚耗。其乡非惟不结阴地，而所居之民亦贫困无聊。或为灵神所栖，或为鬼魅所都而已。坑深水浅，水落深坑，亦谓之水落黄泉，不必寻地。此与方位家黄泉之说不同。
漏泉
漏泉者，点滴渗漏，乃龙气之弱者，不可求穴也。
冷泉
冷泉者，清流冷冽，乃受极阴之气，决不能融结造化也。《玉峰宝传》云：“漏泉、冷泉、溅泉、红泉，乳中及明堂皆不宜有。若或有之，痔漏病丑，发泄地气，家储无有。”
龙湫泉
龙湫泉，孕育蛟龙之窟也。或旱岁祈祷辄应者亦是。如雁荡山大龙湫、小龙湫之类。此泉多出大山亢阴之所，为鬼魅之都，而不可求穴也。
瀑布泉
瀑布泉者，山岩流泉，飞奔石壁之下，如掷布帛之状者也。穴前见之，或如孝帘，或如垂泪，或如白刃等状，固为不吉。又或有声，如轰雷，如槌鼓，如哭泣，如悲诉，尤为不祥。不待智者而后知其不宜矣。其有幽奇岩洞，飞瀑如珍珠帘者，亦只主仙释清高，而不可以求穴也。予兄弟尝游龙虎山、武夷山，及天台、雁荡诸名山，莫不皆有水帘洞。其泉自万仭飞泻，悬崖撒落，而于半泻，如垂帘当门，微风动摇，俨若水晶珍珠帘幙垂下摇摆之状，故名水帘洞。虽幽奇殊甚，然不过缁流栖遁而已，终觉阴气袭人，亦无久居之者。
已上诸泉，惟嘉泉为吉，余皆非宜。醴泉、汤泉、铜泉、龙湫泉则气钟于泉，红泉气钟于矿，冷浆泉气之萎弱，没泉、黄泉、漏泉气之虚陷，涌泉、溅泉气之发泄，冷泉气之阴杀，瀑布气之阳惨，皆无融结，不必追寻。醴泉、汤泉、铜泉、龙湫惟不结地，而祸应不系于泉。其冷浆泉，主召瘟疫；红泉，主咯血、痨瘵、杀戮；涌泉、溅泉、漏泉、冷泉主崩漏、痔瘘、翻胃、风狂、颠痫、浮肿诸凶，驯以绝灭，又岂但痼疾贫困而已哉！
 
重刊人子须知资孝地理心学统宗卷六上之三
德兴山人徐善继述同着
论明堂
