<!-- { "loadSidebar": true } -->
注子微云：“也有石山石片漫，皆无寸土穴难安。不合龙眞难舍去，寻趂十日无足观。此名天完混沌气，龙皮粗厚头面干。时人莫道无草木，不知童山是两般。童山土色细杂碎，可栽木植生长难。天完之地无缝路，荡荡光滑如削刓。却须回环四兽地，自有土润草木山。只有相当作穴处，头面漫漫皆石盘。石必有缝可镌凿，石板之下有土山。若得土时穴须浅，不必深凿入其间。”是谓穴结石里也。但顽石漫漫，不易测识。苟非高术法眼相度，安知顽石之下，可以凿缝土而安柩哉！故卜氏云“石间穴贵得明师。”
或然有穴瞰泉窍，葬后泉干燥。
注眞龙气旺，故结穴完而其气又有余盛，从而漏为灵泉。子微所谓“龙气之旺，迸裂不禁者”是也。亦谓之“龙漏穴”，本是眞龙漏天地之秘，示人以自然之穴。但造物玄机，以泉惑人，故未易测。然其泉亦必甘美异常，又非冷泉险溃之比。西山云：“泉有数种，惟冷浆泉不可灌溉，不堪盥俯，不入炊饮，滋滋浸渍，清不能澄，浊不能混。此无用之泉也。红泉之地，不可取用，恐有银脉。腥泉之地，不宜留意，恐有铁矿。温泉、醴泉则旺气已锺于泉，不复成地。若泉清，可椈，可澣，可灌，澄之愈清，混之难浊，春夏不盈，秋冬不涸，皆泉水之美者也。穴适值此，则为佳脉。瞰泉窍上弦以治穴纳棺，此泉必缩为生气，不复流注。若夫得雨则盈，雨霁则涸，望之似可扬尘，践之或可没胫，此不潴之地，地脉疏漏，最为无用。或春夏有泉，秋冬干涸；或雨则泉迸，晴则泉干，皆不足用。故穴逢龙漏，又须论泉而后论地，泉吉而穴吉是也。然亦不必拘于葬后泉干，亦有不干而吉者，但要泉美为凖耳。
或然有穴逼水边，葬后水城迁。
注龙眞穴正，不幸而逼近水涯，或水冲割，此亦造化留心待人主耳，故葬后水徙而吉。卜氏云“水有陵迁谷变”是也。《史记》：“晋郭璞葬母于暨阳，去水百步，人以为言。璞曰：‘当即为陆矣！’其后沙涨，皆为桑田。”
或然有穴居龙脊，骑龙贵无敌。
注廖氏曰“骑龙须要居龙脊，龙住应无敌”是也。盖骑龙穴力量最大，乃龙气旺盛，故结穴后犹有余气之山。以其穴不居尽处，故曰骑龙。旧说前去山皆不结穴。予兄弟见仙迹骑龙穴结后，再去山多有结作，但力量有大小，受穴有正副不同耳。如吾邑吴国师为十院张氏下一骑龙穴，在新营河南五里，土名乌石源，出张忠定公焘，为宰执。甲公封忠利侯，进士五十余人。其龙结穴后，复起大山，去土名桃芝源，又结董德彰下金鹅抱卵形地，出尚书省斋公张宪。又如绩溪县汪五祖地，将军踏弩形；景德镇刘御史祖地，猛虎下山形；福建林见素尚书祖地，凤凰衔书形等穴，皆是骑龙，结穴后复去，俱结富贵地，寔皆仙迹可证者。盖以龙气极旺，故余气透漏，犹有融结耳。古歌一篇，论骑龙穴意颇详尽，坿录于此。
歌云：三十六座骑龙穴，不是神仙难辨别。水分八字两边流，且到穴前倾又跌。无龙无虎无明堂，水去迢迢数里长。玄武虽端气还过，庸师安敢忘评章？眞龙踊势难顿住，结穴定了气还去。就身作起案端严，四正八方皆会聚。外阳休问有和无，只看藩垣与夹扶。左右护龙并护水，回环交锁正龙居。或作龟背或牛肩，或作鹤嘴蜘蛛肚。凤凰衔印龙吐珠，天马昂头蛇过路。前案不拘尖与圆，或横或直正无偏。但寻眞气居何地，认取天心十道全。或在平阳或溪湾，或在高峰半山上。或然山连千万重，或然水去千万丈。神仙方识此规模，自可一湖通百湖。巧目神机扦正穴，何须逐一看沙图？教君细认毋怪奇，左右缠护不曾离。水虽前去三五里，之玄屈曲合天机。更有异穴倒骑龙，前后妙在看形容。千变万化理归一，尽在高人心目中。要妙无过捉气脉，吉凶祸福分黑白。君如下得骑龙穴，百子千孙非浪说。骑龙之穴福非轻，世代富贵无休歇。状元及第总堪夸，将相公侯盈帝阙。
按：歌理攸当，但三十六穴之说则拘矣，学者不可泥之。
或然有穴截龙脉，斩关古有格。
注斩关穴者，乃斩截行龙气脉而结穴也。盖龙之大势已去，旺气暂注，亦成星辰，有形穴可下，故斩气截脉下之，非勉强斩截龙脉而立穴也。此地发福极快，但不悠久。盖为龙尽处自有正穴，故尔。《经》云“假穴斩关莫道眞，正穴眞形都差了。京口丹徒之后山，常有云气聚其间。曲阿之中有一穴，却被刘翘斩一关。斩关之穴始于此，只得二代生龙颜”是也。曲阿在丹徒县，即刘裕父坟。
或然有穴在湖滨，秋冬始见眞。
注穴有结于湖滨者，春夏水涨之时，四望皆水。直至秋冬水退，而穴形始见。如认龙眞，亦可用之，不畏其卑湿也。杨公云：“也曾见穴临水际，俗人见穴无包藏。”又云：“平中还有水流坡，高水一寸即是阿。只为时师眼力浅，到彼浩然无奈何。便言无处寻踪迹，直到有山方识得。如此之人岂可言，有穴在坪原自失。只来山上觅龙虎，又要乳头始云吉。不知山穷落坪去，穴在坪中贵无敌。痴师悮了几多人，又道葬埋畏卑湿。不知穴在水中者，如此难凭怕泉沥。盖缘水涨在中间，水退却同干地力。”此说曲尽湖滨穴法之妙。
或然有穴落田畴，春夏水交流。
注平田之地，高一寸为山，低一寸为水。原自高山撒落平洋，牵连铺展，平坦而来，微有脊脉。当春夏灌溉之时，满目皆水，俗眼见此，不忽其为泥污，则弃其为水沥，安知其有美地存焉？但结穴之处，必须有银锭，束气融聚，分水伶俐，忽起微突，开口明白，界水交织，方为眞穴。虽水田满目，不足畏也。
或然穴在土皮上，名曰培土葬。
注培土葬者，其地气浮于上，故下棺之时，不深穿井，放棺土皮之上，外以客土培之，故曰培土葬也。朱子曰：“漳、泉间，棺只浮于土上，深者仅有一半入地，所以上面封土甚高。后来见福州人举移旧墓，稍深者无不有水，方知兴化、漳、泉浅葬者，防水耳。”按：浅葬之法，不特漳、泉为然。盖地土有厚薄之殊，龙脉有浮沉之异。地土厚，龙脉沉，有葬至数丈者，不谓之过深；地土薄，龙脉浮，有安柩土皮之上，用客土培成塜者，不谓之过浅。噫！非圆机之士，其孰能之？
或然穴在石罅中，有土气斯通。
注此石山土穴也。《葬经》云：“气因土行，而石山不可葬。”盖顽石之不可掘凿者，则隔断生气，且多生水，所以不可下也。故石山必有土穴为眞。廖氏云“漱石莫疑安石罅，土穴端无价”是也。杨公云“也有穴在大石间”，卜氏云“石间穴贵得明师”，皆言石间有穴，却不明言，立穴处必须有土为眞。张子微云：“石巧之穴石盘生，如琢如镌如切成。上无缝脉穿凿计，且无寸土为遮蔽。”又云：“此穴依山不须凿，结切安柩平处是。自然融结得山脉，不必凿开泄石气。”则又直指顽石之上安柩。诚如所言，是又与《葬经》相背。且石山土穴，或石山凿见土脉为穴，予闻其语矣，亦见其地也。石穴不可掘凿，则是顽石，无生气。今言安柩其上，以土封之，吾闻其语矣，未见其地也。虽云有之，终于我心有所不安，不敢取以为法，寕从廖，不从张。
也曾见穴水直流，下后出公侯。
注眞龙大地，包里重叠，而正穴必居众山拥从之内，小水直流，势所必有。陶公云：“直流百步，弈世为官。”必须外面大河大溪，逆潮横遶，而山脚重重拦截。《赋》云“元辰水当心直出，未可言凶。外面山转首横拦，得之反吉”是也。然直流之穴，必须龙长气旺，力量极大，又得两畔山脚包收，水虽去而山则回，穴甚周密则可。若龙短力少，一步去水亦不可下。廖氏云：“第一莫下去水地，立见败家计。”至验至验，戒之戒之！
也曾见穴砂斜飞，下后着裶衣。
注眞龙贵穴，面前或多顺水之砂，俗眼必望而畏之，或指为退田笔，或指为离乡砂，纵有美地，亦不敢信。岂知此乃曜气，为极贵之应哉！杨公云：“或如刀，或如剑，随水顺流俱冉冉。庸师只断定离乡，岂知内有眞龙占。”盖眞龙正穴既已融结，虽有微砂顺水，多是秀曜，不可一例断作退田笔、离乡砂。何也？盖砂如美女，贵贱从夫，故尔。如大贵人既在此建府创第，或开藩建节，则军将兵卫，或左或右，或出或入，皆是为贵人奔走服役，故顺去者亦无所畏，乃为秀曜贵气之验。然亦须要收拾之，不可使荡然而去。张子微云：“如龙穴眞正，而有凶杀照射，或顺水走撺，惟在收拾。能收拾，则纵有凶杀，既为我用，不相刑射。譬如大官贵宦，黥卒贱徒，皆为我用。何者？权在我故也。故大贵之地，本身龙气重，未免无杀气，而护从朝应之山，如武夫悍卒，披坚执锐于我侧，未免无可畏状。然不知皆侍卫我者，非悔我者也。为我所用，何畏之有？适足为贵证矣。
也曾见穴无包藏，一突在平洋。
注包藏者，穴之护卫，以蔽风寒，不可无也。诀云：“立穴处最怕风吹。”又云：“穴要有包裹。包裹穴无破。”甚言穴之贵于包藏也。但法贵通变。如平洋一突，又不必若是之泥矣。蔡文节公云：“平洋之地不畏风。”杨公云：“平洋不怕八风吹。”此皆直指平洋不须畏风，不必论其左右之有无也。盖以平洋之地，一望无际，风行地面，不入地中，故虽无包藏，亦不为害。譬如人在平原旷野，皆无障蔽，终日受风，不至为病害。若居密室坐卧之所，有窗棂罅隙，贼漏射入之风，则能为患。故山谷最怕凹风，而平洋之地，既无凹风，又何必拘于周密乎？
也曾见穴多余气，山去数十里。
注大龙气盛，一时收敛不尽，故结穴后有余气之山，或去数十里。此地力量极大，俗眼观之，龙气未尽，必怀疑惑，不敢下之。殊不知大福力地，其结穴必不在大穷尽处。《经》云：“大地皆从腰里落，余枝前去作城郭。”吴公云“余气不去数十里，决然不是王候地”是也。范越凤云：“眞龙蟠泊，必分牙布爪，结穴之外，有三五里余气，并皆暗拱。如人之巨室，寝息之处，必在堂奥之中。”喻亦亲切。但所去之山，必须回环护穴，或去为下手，或去为后杠，或去为障峡，或去为水口捍门，虽去犹为我所用则可矣。
也曾见穴坐后空，得水不嫌风。
注廖氏云“坐空转面去当朝，不怕八风摇”是也。盖来龙跃踊雄猛，及入首结穴之际，忽然翻身转面，逆水当其洋潮，虽或坐空，必有水绕，不足畏也。《葬经》云：“得水为上，藏风次之。”此类是矣。然亦须穴场藏聚，如前所谓登穴煨聚则善。
也曾见穴面前欺，顾祖不嫌低。
