<!-- { "loadSidebar": true } -->
补义  或问：水、火、木、金、土五星，于理正矣。而杨氏之贪、巨、禄、文、廉、武、破、辅，与廖氏之太阳、太阴、金水、天财、紫气、天罡、孤曜、燥火、扫荡，二家九星，皆可尽弃矣。何是编中不尽削其名，而往往亦称之，岂非自相矛盾乎？答曰：二家九星，亦自五星中来，未可全谓无理，特不醇正耳。然亦各有所用。如观干龙及龙祖星辰，当用杨氏九星为善。盖干龙禀气厚，不可以一星拘之，故贞廉、贪狼等星辰形象，只取其山顶而已。乃其山之气有浑厚，不纯属火，不纯属木者。特起为头顶山峦，是眞气发现，为木为火。术家因其发现之形，而别以九星，曰贪狼、廉贞云耳。此处若直以木星、火星名之，非为不类其形，亦且不尽山之禀赋矣。此杨氏九星用之干龙可也。廖氏九星，亦以五星不纯合夫圆、直、曲、尖、方之五体。故其金不纯金，而带土者为太阴，带火者为天罡。土不纯土，而带金者为孤曜。水不纯水，而带金者为金水之类。《入式歌》云“圆直曲尖方五体，本是五行气。直曲方尖各带圆，凑作九星全”是也。此廖氏九星，用之以察枝龙及穴法亦可也。或又问曰：既二家九星，一可以观干龙之用，一可以观枝龙及穴星之用，则不必议其非而从之可也。何又立五星之名耶？答曰：杨氏九星，恶其名义欠当。如贪且狼而为吉，廉且贞而为凶，及历代《天文志》中无此名目。廖氏九星，恶其拘于九变，多牵强，天文亦无此星。大抵二氏九星，皆无所根据，术家多迁就，凶吉不明，人子未必通晓，故直取五星定名，以清浊凶三格别之，欲人因名知义，乃为切寔，凶吉不淆云耳。予岂敢立异哉！故集中多称二氏九星之名者，亦以其可取处而取之。倘不疑义理，吾何为尽削之？可取而不取，则是术家各立门户之私意，而非公心也。矧星辰亦轻可事，予兄弟所见，往往怪穴大地，都是不合星辰。常人见不合星辰，遂不敢下手。哲师有眞见，不拘星辰，故能下之。人见其不拘星辰，遂以为怪，而有怪穴之称耳。观吴仲祥、董德彰，皆能随山点穴，又何尝拘于星辰？但彼皆已到地理化处，能如是耳。在他人，欲不论星辰，是不知有下学工夫，而遽欲躐等上达，正所谓欲以效颦，适增其丑。曰：到化处，如何便不拘星辰？曰：“葬者乘生气也”，识得“乘生气”三字，则地理之能事毕矣，又何用五星九星之拘哉。
 
重刊人子须知资孝地理心学统宗卷三上之二
江右山人徐善继述 同着
穴法总论
夫地理龙穴之说，乃天造地设，生成自然之妙，初无一毫勉强。纔有勉强，便非眞造化。卜氏云：“既有生成之龙，必有生成之穴。”故凡龙穴既皆生成，则砂水莫不应副，而龙虎、明堂、水城、对案、罗城、水口，自然件件合法。何则？盖龙譬之君也，穴譬之臣也，砂水譬之天下民庶也。君明臣良，则万邦莫不向化，四夷莫不宾服，如云之从龙，风之从虎，各以其类应耳。苟龙不眞，则穴与砂水亦皆背戾。纵有假情，终是勉强，有眞见者不为其所惑。是故相地之法，先须察龙。《经》曰：“恐君疑穴难取裁，好向后龙身上别。龙上生峰是根核，前头形穴是花开。根核若眞穴不假，盖从种类生出来。”又云：“龙若眞兮穴便眞，龙不眞兮少眞穴。”皆谓有眞龙方有眞穴。若龙不眞，纵有天然可爱之穴，亦为花假虚伪，而生气不锺矣。然辨穴固在审龙，而有龙无穴，法亦不葬。故杨公三不葬，首言有龙无穴不葬。厉伯韶四不下，亦首言无穴不下。蔡牧堂先生亦谓一不可下者天也，有龙而无穴者也。夫所谓有龙无穴者，乃假伪之龙，非眞龙也。龙不眞固无融结造化，不能作穴，而无穴可下。蔡西山云：“假龙误人甚多，其摆布精神，起人眼目，与眞龙无异。只是到头结果无取，世俗之人止谓其气秀特，而时师又以眞龙丑穴之说文之，鲜有不为所惑者。子微云“假龙亦有穿心开帐，有星辰秀丽，有桡棹手脚，亦有摆布，但无迎送。或蜿蜒四五里，或萦纡数十里，到大尽处，乃无穴可下”是也。故龙之与穴，不可缺一。或有龙无穴，或有穴无龙，皆非眞地。今之言地理者，往往以有龙无穴指作龙眞穴怪，勉强安扦，掘窝虽顶，自谓功力之巧。不知龙眞穴怪，乃是有穴而特丑拙奇怪，非若假龙之无收拾结果，而为粗恶、臃肿、急峻、顽硬、散漫、懒坦、荡阔、软皮、巉岩、瘦削、突露、孤寒、陡泻、崩陷、饱肚、绷面、坠足、贯顶诸般凶恶之形，无穴可下也。世之侥富贵，图大地者，多被术家所误，以龙眞穴怪为借口，乱下无穴之地，求福得祸，诚为可悯。彼盖不知地理之法，虽重于寻龙，犹切于扦穴。杨公云：“寻龙容易点穴难。”古歌云：“望势寻龙易，须知点穴虽。若还差一指，如隔万重山。”诚以千里来龙，入首惟融八尺之穴。乘生气，注死骨，造化全在于此。苟穴无定准，可以从人作为，可以上下左右，则察识地中生气之法，皆渺茫无据，岂不大谬矣乎！故不识穴法之妙者，皆是不得传授，自作聪明，偏执臆见，其误可胜言哉！地理家穴法，自有一定不易绳墨，纔失毫厘，便有乖戾，变吉为凶。子朱子《山陵义状》所谓：“定穴之法，譬如针灸，自有一定之穴，而不可有毫厘之差。”诚确论也。予尝历览富贵祖坟，有前人已下数穴，而差失尺寸，皆不发福，后遇明师扦点眞穴，而遂获富贵者。亦有先辈已下眞穴，发越既过，后人妄觊其福，侵椁附葬，而福竟蔑闻者。何也？良由一穴之间，数尺之内，眞气融聚，不可过高，不可过低，不可偏左，不可偏右，不可太深，不可太浅。如方诸取水，阳燧取火，不爽毫发，始得无中生有之妙。杨公云：“裁穴要知聚水火，远近高低皆不可。聚光若能得中正，火却炎炎水倾坠。鉴取于水月中精，鉴必凹深取月明。其光圆聚方诸上，一点精光似水晶。太近光时水不滴，太远光时亦不湿。只要当中取正光，顷刻之间水盈溢。阳燧取火亦复然，日光聚正却生烟。莫令太近莫太远，只要当中火即然。若曾亲自取水火，便识高低皆不可。日月在天几万里，阳燧方诸毫发细。聚光回射当凹中，水火即从生聚起。要识裁穴亦如斯，穴聚前朝由水气。来山既聚众气来，下了须臾百祥至。取水取火须自为，方识阴阳论气聚。”故点穴不可有差尺寸，高低、左右、深浅、向首俱要合法，一或少差，遂失生气，纵是眞龙，亦为毋益。《地理指南》云：“立穴高低裁不正，纵饶吉地也徒然。”《经》云：“穴若在低高下了，穴在承浆却下脑。穴若居高裁处低，当针百会却针脐。高低若是差裁却，恰是盲髠针腿脚。穴隔分寸尚无功，况是高低针不着？”是言不可有高低之失也。董德彰云：“下穴不容少偏颇，左右如差福成祸。”吴景鸾云：“龙从左来，气从右注；龙从右来，气从左注。就生弃死，葬乘生处。左右如差，福应难许。”是言不可有左右之失也。《宝鉴》云：“天然正穴不须移，案正山齐乃合宜。午向忽然差作丙，即伤龙脉损根基。”又云：“就中安向如差悮，变福为灾起祸愆。”是言立向不可有失也。《葬经》云：“浅深得乘，风水自成。”蔡牧堂云：“下地必以深浅为凖的。当浅而深，则气从上过；当深而浅，则气从下过。虽得其地而效不应。”是言浅深不可有失也。盖穴乃放棺的切处，是地理紧关玄窍，毫厘有差，祸福千里。高一尺则犯罡斗杀，伤龙；低一尺则犯荡脱脉，伤穴。偏左一尺，水蚁侵左；偏右一尺，水蚁侵右。深一尺则气从上过，水自底生；浅一尺则气从下过，蚁自盖入。直来直下，气从脑散。饶减太过，接气不着。谚云“阴地一线”是也。苟有少差，纵见眞龙、奇砂、秀水、百般美处，种种成空。是故必有天然之穴，依绳墨以定高低、左右、向首、浅深，则自无数者之失。苟无天然之穴，而妄以臆见察地中之生气，必渺茫毋据。生气既无可据，定为蚁穴，为泉窟。以亲体置之蚁穴泉窟之中，其祸必不旋踵而至矣。噫！穴之所系如此，其可忽乎？术家虽各有穴法，诸说略无统纪。论百物形象者失之诞，论九星变态者失之支，论天星方位者失之凿，论精神动静者失之异。而相山骨髓，及四十字铜人、空山、赤图、寸金诸家之说，又皆失之漶漫隐僻，殊非至当归一之论，讹谬相传，人心愈惑，窃尝病之。今以诸家之法，参之吴、董心机，定为穴法标准。一曰穴形，非百物形象之形，而取夫杨筠松四象，窝、钳、乳、突之形；二曰穴星，非九星之星，而取夫张子微五星，金、木、水、火、土之星；三曰穴证，则兼取夫前后左右、龙虎明堂之诸应；四曰穴忌，则致辨夫粗恶、急峻、臃肿、虚耗之诸凶，列为四卷，曰形、星、证、忌。俾观其星，究其形，审其证，察其忌，则出龙之性情，融结眞伪，自不能遁。而仁人孝子之欲卜宅兆以寕其亲者，不致眩惑讹谬云。应沙道人徐善述识。
此一册专论穴形
