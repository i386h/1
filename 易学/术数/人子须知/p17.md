<!-- { "loadSidebar": true } -->
相地之法，固妙于观龙。观龙之术，尤切于审峡。峡者，龙之眞情发现处也。未有龙眞而无美峡，未有峡美而不结吉地。审峡之美恶，则龙脉之吉凶、融结眞伪，皆可预知也，眞地理家不刊之秘诀也。盖龙行延长，必须多有跌断过峡，则气脉方眞，脱卸方净，力量方全。《经》云：“一断二断断了断，鹤膝蜂腰眞吉地。”又云：“十条九条乱了乱，若是眞龙断了断。”卜氏云：“一起一伏断了断，到头定有奇踪。”皆谓眞龙之过峡多也。然峡亦有吉有凶，尤当细察。过峡之脉，欲其逶迤嫩巧、活动悠扬，如梭带丝，如针引线，如蜘蛛过水，如跃鱼上滩，如马迹渡河，如藕断丝连，如草蛇灰线之类为美。然须有送有迎，有扛有夹，护卫周密，分水明白，不被风吹水劫为吉。杨氏云：“一剥一换寻断处，断处两边生拥护。”廖氏云：“蜂腰鹤膝最为奇，大忌被风吹。”范越凤云：“度峡断跌，切忌水劫。”祝观物公《八段锦》云：“龙过脉，认踪由，高低脊脉莫模糊。最要两边生护转，却愁一水过横流。”《龙经》云“莫令四缺被风吹，切忌溜牙遭水刦”是也。盖龙之过峡处，其气束聚，最怕风吹水刦，故必有护峡之山，八字之水，乃以为眞护峡山。又喜合形像。廖氏云“两边遮护喜成形”是也。或如日月、旗鼓、天马、贵人、金箱、玉印、垂缨、串珠、龟蛇、狮象、剑笏、戈矛等形者，贵格也，前去必结贵地。或如仓库、厨柜、谷堆、烂钱、辨钱、摊衣、质库、银瓶、盏筯、倒罍金罇等形者，富格也，前去必结富地。然亦不必过泥形状，但以遮护周密、夹从有情为吉。若是眞龙过峡度脉，自有两边护照之山远来相应。《经》云“天弧天角龙欲度”者是也。其有峡不全美，而左边不足，则穴之左亦有亏；峡之右有空缺，则穴之右亦不周。及有峡中定穴高下、左右，并向首之说，皆天造地设，自然之应也。峡正出则穴亦正，左出则穴居左，右出则穴居右。又有正出而斜过者，则穴亦正出而斜倒；有侧出而正过者，则穴亦侧出而正倒；透顶出脉者，则穴居脚下；脚下出脉者，则穴居顶上。峡中左沙短，则穴前左沙必先到；峡中右沙短，则穴前右沙必先到。池湖过峡，前逢池住；干墠过峡，逢干墠住；石脉过峡，逢石曜住。旗鼓峡逢旗鼓住，龟蛇峡见龟蛇住。子午卯酉出脉，必作子午卯酉向，乾坤艮巽出脉，必作乾坤艮巽向，不离四字之中，余皆以例推。且其为格，有阳过，有阴过，有平地过，有穿田过，有池湖过，有草坪过，有半岭过，有高山过，有正过、斜过、明过、偷过、长过、短过、硬过、直过、大过、小过、远过、阔过。又有双脉过、渡水石梁过，及张子微《峡诀》有所谓妆台峡、台星峡、幢节峡、华盖峡、天池峡、平田穿珠峡、金箱玉印峡、双溪峡、宝剑峡、双龙峡、禁卫峡、圭璧峡、牛眠峡、石洞峡、惊蛇峡、乱茅峡、玄鱼峡、贯鱼峡、柳叶峡、重尸峡，凡二十格。蔡西山《峡诀》有所谓双鱼峡、垂珠峡、莲花心峡、迎送峡、井栏峡、方胜峡、飞丝峡、三台飞电峡、金鱼佩峡、流星峡、钗股峡、玉带峡、方城峡、玉池峡。除删正外，凡五十九格。又有阳星九峡、阴星八峡，及三十六峡、七十二峡、阴阳台伏之说，高齐云、低印水等像，不可尽举。大抵龙之过峡，惟欲其脉之中出，势之飞扬，形之活动，星之秀异，护从周密，分水伶俐，迎送均匀，扛夹照应，高过而不悍硬，低过而无伤残，长过而不受风吹，短过而脉不粗肿，阔过而不懒散，直过而不死硬，远过而有包藏，穿田而无水刦，渡水而有石梁，斯为美矣。若或奇巧异常，有池湖、灵泉、怪石之类，尤贵。其或龙虽可观，而过峡不美，或空缺凹风，懒散死直，偏旁过脉，水刦伤残，太长而无鹤膝蜂腰，太阔而无草蛇灰线，渡水而无石梁，穿田而无正脉，过阪而无珠丝马迹，及其两旁无迎送，无扛夹，或虽有护而低不及脉，有夹而低不及峡，前去必无融结，多有伪穴，切不可下。又有一等凶龙，迢迢而来，更不跌断，全无过峡，直至穴场，虽极屈曲奔走之势，然无峡则无脱卸，杀气未除，不知者贪其气势之雄，星峰之美，而误下之，必主凶祸恶逆。若抽脉落下平地，脱尽杀气，变换而作穴者，不以此论。然平地亦有平地峡，与山峡无异，只看水分为凖。若平洋无峡，亦非眞龙也。故审峡之诀，为地学关键，寻龙快捷方式。知此则龙亦易辨，穴亦易求，美恶吉凶，胚胎在此。此而得诀，则相地之能事毕矣。予尝谓：寻龙妙诀不难知，但向峡中究隐微。师若肯传峡里诀，倾囊倒箧泄天机。
诸峡图式具下:

此为阳峡，凹中出脉，或凹脑坦中出脉。	此为阴峡，其脉自顶有脊而出，或起突。	此为曲峡，其脉屈曲活动，如生蛇渡水，至贵。小者尤佳。	过峡之脉要曲，不宜直。直为死脉，不吉。中间有泡者，虽直亦吉。	此为长峡，太长则易受风，宜遮护周密。又忌直长。若长而直，则为死脉，不吉。

此为短峡，峡短虽不受风，亦要断跌明白，若模糊则非峡矣。	阔峡气散不聚，要中间有草蛇灰线、微高之脊则美。两边名毡褥，亦谓之霞帔峡，主大富贵。	高峡者，山大而断处未至平地也，多是人行之岭。凡高过之峡，要护山周密。	大龙峡亦有数十里坦过者，或数里塌过，亦曰远峡。要两边迎送护应。此龙去甚远，小龙无此峡。	穿田峡，要两边皆低，中央过脉之田独高，则分水明白。廖氏谓之青苗中过骨，此峡最吉。

渡水峡，要水中有石梁，谓之崩洪脉。《葬书》云“脉界水即止”。此谓渡水何也？盖水不界石脉，而界土脉。邵子曰：“水即人身之血，石即人身之骨，土即人身之肉。”故血行于肉，不行于骨。血以资肉，肉以养骨以成身。惟气则无往而不通者也。
上峡图九格，皆以脉言之也。而其脉又须有蜂腰鹤膝之形为美。末一格石脉，则有术家所谓崩洪十格，俱具图于后。
蜂腰鹤膝图

凡龙脉束聚而成蜂腰鹤膝之形，其处气旺，结穴必近，杨筠松云“蜂腰鹤膝龙欲成”是也。故凡见此形，则知龙将结作，可以求索穴场矣。
十大崩洪脉图

石梁散乱，如手摸捉，在于水面者是也。	石梁相牵相连，如瓜瓠在于水中是也。	石梁如马足迹在于水中是也。	石梁如螺蚌之形在水是也。	石梁生来如交角之形是也。

石梁屈曲，如之玄字在水是也。	石梁回抱如也字形是也。	石梁三条如川字形是也。	石梁纵横如十字是也。	石梁断而复续是也。
上十大崩洪，乃石梁渡脉过水，其形有此十格。然亦难以此尽其形，举此为式，触类而长可也。盖崩洪者，朋山共水之义也。廖氏云“朋山共水难寻脉，石上留眞迹。唤作崩洪有十名，官贵此中生”是也。其说出于杨筠松。《三十六脉歌》云：“崩洪之脉几多般，朋山共水寔堪安。气逢水界谁能别，眞龙偏向此中蟠。有人会得崩洪脉，腰悬金印入朝端。”其本旨则谓石脉之过水耳，后来因“眞龙偏向此中蟠”之句，遂误谓脉中有穴，殊为可笑。矧此崩洪名目，以吾儒循名求义论之，亦当在摈斥之例，何也？山倾曰崩，水溃曰洪，乃恶名也。而术家乃为龙脉之美称，何其背戾之甚。故张子微谓此乃术家以此暗藏机幸，辟之而不道。予于此收之，亦姑从俗借名，以证龙脉之渡水云耳。
按：十大崩洪，李淳风《小卷》无十字、断续二名，而有筋血、交剑，与杨公小异。
以上所论过峡之脉，复有护峡之山图具于后。
护峡山格
迎送凡脉离山而出，两臂有护从之山，谓之送脉出身，亦曰送峡。脉起顶而上，两臂有回转之山，谓之迎脉过峡，亦曰迎峡。

此单迎单送也	迎送多者曰双。此双迎双送，愈多愈好。大龙过峡，迎送有至数十重者，故以多为贵也。	此有送无迎也。

此有迎无送也。凡有迎无送，有送无迎，若周密护得峡过，不受风吹，亦贵。	此交互迎送也，也有吉有凶。	此亦交互迎送也，力量差胜。
上迎送峡，其迎龙之枝虽是逆转迎峡，然不可认为逆龙。盖逆龙枝脚一一望后，而正身前去，挺然独出，故曰逆龙。此则惟是枝脚逆转一二山顾峡，其正龙则自向前顺去，随身枝脚尤多且长也。胡直云“一种逆龙是迎接，反手双双开两胁。接取龙来好处传，此是龙生好枝叶。逆龙虽逆亦无害，一种交加是护峡。此等皆为富贵龙，左右均平龙在中”是也。
扛夹
凡脉从中过，两旁客山或本山特起，高卓相应者谓之扛。外山隔水远来护峡而相夹映者，谓之夹。凡扛、夹之山，最喜成形，如前所谓太阴、太阳、金箱、玉印、龟蛇、旗鼓之类，左右俱有极吉。若左右两峰高耸峙立，又名曰天弧、天角，《经》云“天弧天角龙欲渡。”

此本山扛峡，吉格。	此外山扛峡，吉格。	此外山隔水远来扛峡，最吉格。	此不成格，非峡。
蔡西山先生峡格
双鱼峡

如此乃为正出之峡，吉格。	如此乃偏出脉，非峡。	此偏出脉，非峡，亦谓之来去鱼，主凶。		
垂珠峡

如此乃为正出之峡，吉。	如此亦为正出之峡，吉。
如此乃为偏出，不得为峡，主凶。	如此则为偏寒，不吉，不可言峡。左右同。	如此虽是峡，亦系偏斜，主奸险。
大凡峡，欲其脉从中出，而两畔护送停均。如脉虽中出，而两畔护山不匀，或边有边无，边长边短，边多边少，皆同偏论，有吉有凶。
莲化心峡

如此眞莲花心峡，最为至贵。	如此即小偏，力量轻减。	如此全是偏斜，不可言峡。左右同。	如此乃眞峡，极贵格

如此亦可言峡。	如此亦可言峡。	如此偏出，不可言峡矣。	如此亦不可言峡，无用之龙耳
迎送峡

如此则眞为有迎有送，至贵之峡。	如此迎送尤佳，乃眞峡也，至贵。	如此亦是眞峡，结贵地。	如此即为偏出，非峡也。

如此乃为交互迎送，半吉。	如此全是偏出，大凶。	如此极为偏枯，大凶。	
玉井栏峡

如此眞玉井栏峡格，吉。	如此名交互玉井栏，亦吉。	如此亦是井栏迎送正格，吉。	如此名右旋井栏，亦为正格吉。左旋同。

如此系偏斜下品。	如此名方旋井栏，亦为正格，吉。	如此系偏出凶脉。	如此乃迎接井栏，亦为正格，吉。
方脉峡

如此乃脉从中出，谓之正峡，吉。	如此乃偏出，不可言峡，左右同。	如此乃中出正峡，吉。	如此为偏出，不得言峡，凶。

飞丝峡

