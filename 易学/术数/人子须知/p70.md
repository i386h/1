<!-- { "loadSidebar": true } -->
漏腮者，穴之两旁开发泉窦，而清泠长流也。或只一旁泉窍，亦是。此乃漏气之龙，全无融结。葬之，主家业退落，刦掠杀戮，男女痔漏。此与眞应水不同。盖眞龙水融注，澄洁不流，甘美而不冷冽为异耳。	淋头者，穴上无脉，而水淋墓头也。夫水所以界龙之脉，今淋头而下，则无气脉，徒为界水绝穴，葬之不久，而人丁渐以不旺，驯致灭绝。窝钳之穴切须辨此。	交剑者，穴前二水相交也。凡龙大尽，必有交剑之水以界绝之。此处脉穷气绝，不可求地。《经》云“二水相交穴受风”是也。对面二水来交亦凶。

分流者，穴前水分八字而流也。水既分流，龙则不住，其无结作可知。卜氏云“儿孙忤逆，面前八字水流”是也。惟骑龙虽不拘此，水却重重拦截关锁，不见水势分去，又且四山周密夹从，而穴的龙眞，故不忌耳。	漏槽水者，穴下深漏直倾如槽也。不拘有水无水，皆谓之漏槽。主倾家退产，少亾败祸。亦有眞龙，结为钗钳穴，与漏槽相似，不可误认，宜细审之。若果眞是融结钗钳之穴，虽有漏槽，其下有唇毡可证。
卷帘者，穴前之水倾跌而去也。卜氏云：“卷帘水现，入舍填房。”此水极凶，主倒尽家业，少亾孤寡，并主寡母坐堂，招人入舍，渐至绝人。

流泥水，穴前之水倾流而去，沙又随水而飞也。杨公云“一水去，二水去，众水奔出一齐去，山山随水不回头，失井离乡无救助。”	斜撇者，水不到堂，斜撇而去也。或逆来斜去，或顺来斜去，皆是与穴无情，故凶。卜氏云“登穴见一水之斜流，退官失职”是也。	反挑者，即反身背城也。此水极凶，为军为盗，离乡打刦，生离悖逆。卜氏云“水纔过穴而反挑，一文不值”是也。	刑杀者，乱水交流也。有一水必有一砂。水送砂尖，或当面直射，或顺水斜飞，皆谓之刑杀。轻则败产离乡，重则杀戮军配、阵亡恶死。

重刊人子须知资孝地理心学统宗卷六下之二
德兴山人徐善继述同着
论 阳 基
夫阳基与阴地力量不同，而所系尤重。故古人迁岐、迁镐、迁楚邱，皆见于《经》，诚以邦国庐井，人民居室所资之用，虽大小不同，而吉凶之符所应无异，亦地理中之至要不可缺者。着其概云。
总论阳基
夫阳基之与阴地，大段无异。其有不同者，则龙必欲其长，而穴必欲其阔，水必欲其大合聚，大弯曲，砂必欲其大交结，远朝拱。盖宅基力量大于阴地，故必山水大聚会处，然后可结。聚会愈多，则局势愈阔；局势愈阔，则结作愈大。上者为畿甸、省城，次者为郡，又其次者为州邑，又其次者为市井乡村基址，莫不各以聚之大小以别优劣。廖氏云：“建都山水必大聚，中聚为城市。坟宅宜居小聚中，消息夺神功。”畿甸垣局、省镇、郡邑俱不暇论，兹特以水聚之基，切于民居者论之。却有平支、山谷之不同。其大要，平支则以得水为美，山谷则以藏风为佳。卜氏云：“大山支下水交流，孔林最茂。”此平支之得水者也。“龙虎山中风不动，仙圃长春。”此山谷之藏风者也。平夷、山谷，力量不殊，特所结有异。此观阳基之大法矣。
论阳基龙穴砂水大概
夫阳基之龙，其起祖、出身、行度、过峡、枝脚桡棹，与夫穿落传变、台屏帐盖诸格，以及入首等法，与阴地龙格无异。其所不同者，特长短远近耳。盖阴地虽数节龙亦有结作，阳基非大龙旺盛长远者不能。廖氏云：“干龙住处分远近，千里为大郡。二三百里可为州，过此则封侯。百里只堪为县治，下此为市鎭。”谢双湖云“凡结宅地，其龙比阴地必长数倍。故有三四百里龙，尽头决然结宅地，为郡、邑、市镇。稍短者或为大村”是也。至于穴法，则迥与阴地不同。阴穴虽千里来龙，入首结作，不过寻丈之地。阳穴大者为省城，必周数十里；次者为郡县，亦二三十里；又次者亦十数里；再小者为乡村市井，亦不下数里。故其铺展愈阔，则力量愈大。然铺展之阔，非干龙长盛者，乌能若是？此阳基所以必龙力大者方能结耳。若夫砂法，其朝应、护从、水口等山，亦须放眼界宽大察之，不与阴地取近穴砂为用者同也。谢双湖云：“宅地到头，朝应、护从往往减省，不如葬地周密富丽。盖宅地之用恒，故成其体而可以享用长久；葬地之用暂，故盛其用而可以取效一时。”此可以见体用之轻重，乘除之理，消息之机。但砂亦未尝不周密富丽，特周回宽远，非一举所能尽收。其实则重叠拱朝，关锁交结，其周密富丽，尤有大可观者。大抵罗城宽大，又要朝对端尊，下关环抱有力为上。《经》云：“要知居址何为贵，水抱山回必有气。忽然陡泻朝对头，破碎斜飞非吉地。下手回环朝揖正，卫主端严无反柄。纵然不大也安和，住得百年家业盛。”其水则以数源数溪相合会，而朝曲遶抱、大湾转、大汇聚为美。故凡郡邑，未有不是大河大溪遶抱；虽小邑市井，亦必可通舟楫，可见水之会处，方可结阳基。亦有两水夹送，入首翻身逆朝一水而结穴者；有两水来送交会，就顺水而作穴者；有一边大河遶抱，一边小水相合而结穴者；有坐水后合襟而结穴者；有据水深聚而结穴者；有四面皆水者。虽数等不同，然皆以得水为贵，此阳基结作与阴地龙穴砂水不同之大概如此。然又分平支、山谷，作两等格局而论，方可定其融结规模，尽其山川情性也。
论平支阳基
平支之地，一望无际，亦必以龙之来历，穴之结作处高于众地，而后为眞。如平地中一垣无高下之分，或穴势又复低沉，则非矣。然所谓高者，亦只尺许，或数寸，皆谓之高。但中原平阳如砥，其祖宗起处，在数百里外，撒于平坡，而变作平地旷野，或止高一寸，亦是龙身，水流不过，便为骨脉。俗眼望洋花眩，迷失东西南北，岂复知龙来历？况沟洫纵横，不可考究。或数十里，中间忽起突阜，右一一石骨，又复隐藏。此正所谓“龙行地中，毛脊微露。”前去或逢巨浸之湖，或临大江、大河、大溪，必有隔河之龙交会，此处必结大墓址，而其水必异。常月禅师云：“藏踪隐迹，绝类离伦，穿田渡水，平地突起，既无龙虎，又无护卫，捉摸不眞，其情在水。”杨氏云：“凡到平洋莫问踪，只看水遶是眞龙。”盖大龙之尽处，必是被大河大江拦截无去处，方得他住。及到此田地，必皆是平原旷野，非常人所能收拾。望之无限，不见所际；据之无凭，不见所倚。然其百十里间，皆是环卫，无一山不顾盼，无一水不萦回。虽别处数百里外山水，莫不来此交会。气象堂局，最广阔舒畅者为藩镇省城，次者为大郡大州，又次者为小郡，又次者为大邑、小县、镇、场、堡、寨，愈降愈杀也。此等平夷处，只看水交会，及水遶曲环抱处为有结作，而最高处为穴场。虽千言万语，不能外是诀矣。《太阴经》云：“州县京畿地必平，水龙水卫水为城。堂基却在高高处，莫道窝藏是正形。”《玉髓经》云：“承府、县、镇无山可依者，地愈大，穴愈平，堂局愈阔。其穴或方圆四五十里，小者亦二三十里，又小者亦不下十数里，最小者亦必数里。而立营殿驻节麾处，不过堂奥一室之正地，是为的穴。”何以堂见其端的，实在何处？子微答曰：“一言以蔽之，曰最高处是也。”故虽广邈，断有一片高处，即是正穴。如今之州县，其有在水乡中建立者，然何尝见官治为水淹没？纵水到衙门，亦不及堂奥，此可见当时是独高处之验矣。至于阴地亦然。若在平野，断要高于众地，而后可迁。不然，绝死瘟癀，皆犯禁忌。又如街坊市井，虽是依附官治，试到堂中仔细检点，若人家住在两高合槽中间低泥处，其家必贫困，不旺人丁。若第宅据在高处，必是富贵之家。予兄弟所历京都郡邑，见稍高处未有不是诸衙门公廨者。此可见平支之龙，其穴的以最高处为贵也。《经》曰：“地有吉气，土随而起。”诚确论矣！又有一等平支中之高阜，却是护卫照应，不是正气所锺，虽高亦不吉，多是梵宫神宇之地，以为神庙则多感应，以为宅第则不可居，又不可不审乎此也。
论山谷阳基
凡山谷阳居，欲其脱落平地，宽广平夷，四面拱卫，无空缺凹陷，下手有力，水口交固，明堂开畅。据溪据河者为上，其穴亦欲其开展宽阔平坦，虽在山谷亦如平洋为善。若窄狭则不吉。《经》曰：“大凡阳宅怕穴小，穴小只宜安坟妙。小穴若为输奂居，气脉伤残俱凿了。况是子孙必众多，渐次分别少比和。一穴裂而为四五，正偏前后岂无讹？”又曰：“大凡阳宅安穴大，宽阔连绵又平快。前朝横正面前宽，可为百井于内外。如此方为阳宅居，窄小难容君莫爱。”又要高明，切忌四水高压，阴幽迫逼室塞，三阳不照。廖氏云：“四山高压宅居凶，人口少兴隆。阴幽窒塞号天牢，住宅决萧条。三阳不照名阴极，妖怪多藏匿。”又忌卑下污湿，及水冲宅背，回风射胁，水声潺湲。廖氏云：“卑下污湿不相宜，人口必多疾。流水若还冲屋背，人散家财退。凹风射胁最为凶，孤寡与贫穷。宅边常有水潺湲，丧祸日连绵。”且山谷阳基，最要藏风，乘得龙气为吉。切不可妄用穿凿。廖氏云：“若还穴小凿教宽，气脉便伤残。横龙最忌凿穿脉，家财是消歇。”或谓“阳基乘势不论气，惟借坐山势”。此说最悮人。凡阳基入首处，须要垂脉平铺，撒落平洋，来厯明白。大势则有大水合聚，细微则有小水界合。若居在界水内，无不败绝，岂可乘借坐之虚势，而不论脉乎？此阳基之至要者，不可忽也。其它朝对、托乐、水口，皆阴地相同，自可互论，兹不赘及也。
左地在贵溪县西南八十里龙虎山。其龙分南干正脉中腰旺气巍峨万叠，迂盘数百余里。将入局，转换顿跌，重重大帐侵云，枝叶蕃衍。盘石巉岩为鬼谷、水帘诸洞——道家第十五洞天，世传鬼谷子尝居此。入首列撑天高帐右转闪落平坡结穴。后托紫霞诸山，复去数十里为水口，与朝山尽处交结山石万仞，林立两岸，如龙昂虎踞，狮象龟蛇诸怪状。前朝踞齿侵云大溪环遶，罗城周密。卜氏云：“龙虎山中风不动，仙圃长春。”万山中忽然开旷，山明水秀，别一乾坤。道家谓之福地，诚然也。张氏自道陵炼丹龙虎崖，后飞升按《一统志》，道陵于蜀云台峰白日升天。其后四代孙曰盛，复辟兹址居之。迄今五十代，世沐国宠，皆此山之应也。眞人阳基，蔑有出其右者矣。

重刊人子须知资孝地理心学统宗卷六下之三
德兴山人徐善继述同着
此一卷撮堪舆家紧要之言，俾便览阅究竟，而无廖氏《泄天机》诸《入式歌》及《阴契阳符》者，特辑録之。
俯察本源歌
