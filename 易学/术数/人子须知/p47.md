<!-- { "loadSidebar": true } -->
注此回龙顾祖之穴也。张子微云：“高山落平冈之穴，而为回龙顾祖之地，则前朝之山皆我祖宗父母，虽高无害，亦不恶其逼迫。”卜氏云：“回龙顾祖，祖不厌高。”盖以子孙见祖宗，则尊卑之礼出乎自然，虽高逼不以为欺，非客山来朝之比。若是客山高迫，则有陵压之患，谓之客山欺主，不可下也。然顾祖穴虽不畏前朝高逼，亦须其山开面平正秀丽，而无粗恶欹斜、臃肿丑陋形状，及尖射飞走、破碎巉岩等像则可。
也有巧穴名合气，来脉双龙至。
注合气之穴，力量极大，或二龙、三龙，以至九龙，合者愈多愈胜。《经》云“更有二龙合一气，两水三山共一场”是也。
也有巧穴名龙脱，来脉水中过。
注龙脱者，山脉断绝，穿落过水，如人脱离而去，无所拂着之意。卜氏云：“弃甲曳兵，过水重兴营寨。”陶公云：“马迹过水，揽衣渡河。”皆谓龙脉从水中渡过，然后复起星辰结穴也。然气乘风则散，脉界水则止。今言过水，何也？盖必有石梁之脉穿水过，如俗所谓“十大崩洪”石梁渡脉过水之说方是。如海中诸岛，亦是水底石脉联属耳。盖水不界石脉，而界土脉。邵子曰：“水则人身之血，石则人身之骨，土则人身之肉。故血行于肉，不行于骨。血以资肉，肉以养骨以资身。惟气无往而不通也。”诀曰：“漏脉过时看不得，留心仔细看龙格。穿河渡水过其踪，认他石骨为眞脉。”此詧龙脉渡水之要诀也。
此皆奇巧令人疑，造化隐眞机。
注已上皆巧穴而怪者，共二十二体，乃造化隐机，必俟有德之人而后得之耳。
更有丑穴尤难识，福应无差忒。丑拙丑拙何丑拙，眞有玄微诀。君子盛德貌如愚，良贾藏若虚。
注眞龙藏幸而为丑拙之穴，极其难识。即其形状，若为可弃。然验之仙踪，福应无爽毫末。若此者，岂非其有玄微妙诀乎？故得其诀，虽丑拙亦为可取。犹之大智若愚，大巧若拙。老子曰“良贾深藏若虚，君子盛德，容貌若愚”是也。以穴之丑拙而弃美地，犹以貌取人，而失之子羽矣。
又如女子德淑贤，貌丑不须嫌。
注悦色而不好德，世俗之蔽。如女子貌陋而有淑德，世多以丑弃之。貌美如有秽行，世反以美取之，识者必为长太息也。西施绝色，适以倾人之国；而无盐丑女，乃以兴邦。信不在色，而在德耳。故凡论穴，当以龙为主。龙既眞，则穴必的。外虽丑拙，而内含眞气融结，法有可取。犹女子之有淑德，而特外貌不扬。君子取以自配，必成内助之功。若必欲拘于穴之明显，而不审乎龙之是非，是为悦色而不好德也，寕不置美地于无用哉！
为君泄破天机秘，丑拙莫轻弃。也曾见穴乳直长，左右莫拦当。
注长乳者，一乳中出独长，两边龙虎抱卫不过。人之见此，莫不以脉露而弃之。殊不知正脉中出，气力旺盛，势难顿止，故独出而且长也。至结穴处，开窝开钳，自有本身龙虎卫穴，外山护脉，虽后来左右为托送之山短缩，缠不过穴，亦不为害。杨公云“贪变廉贞梳齿样，长枝有穴无人葬。人言龙虎不归随，谁知葬后生公相”是也。若乳头不开窝钳，或转向左右，则是抱卫他山之砂而孤露矣，不可下也。
也曾见穴脑偏侧，时俗难辨识。
注眞龙闪迹，变态不一。世俗只识端正之穴，岂知藏幸之龙穴，多在偏侧处融聚。厉伯韶云“谈水谈山世俗多，用拙不能将奈何？误葬每因求正面，不扦浑是弃偏颇。岂识眞玄奇妙处，仙人多是下偏坡”是也。但偏侧之穴，后有鬼乐方为眞的。如无鬼乐，不可妄下。
也有穴下生尖嘴，枫叶三丫体。
注枫叶三丫，星长穴下出嘴，骑刑坐煞扦之，主贵有威权，文官兼武。
也有穴前嘴直长，凿作臂回远。
注结穴已完，而余气犹去不住，当凿其去处为内堂，作一臂逆掬为妙。如婺源县九都程氏一地在长庆者，开帐而下，结穴甚美。只是前去直长，俗皆于尽处取穴，不利。程氏于顶来脉成星体处扦穴，而截去直长之赘疣，凿作逆掬一臂为内堂，当代出贵，联登科第。
也有穴后是空槽，玉筋夹馒头。
注阳中阴之变也，即合钳穴。
也有穴前是深沟，金枧与银槽。
注阴中阳之变也，即正钳同。
也有丑穴如鹤爪，突露无人晓。
注杨公云“禄存带禄为异穴，异穴生成鹤爪形。鹤爪之形两边短，一距天然撑正身。此是禄存带禄去，长股之穴为正形。起顶或成衣冠吏，短短低生左右臂。左臂短如揷笏形，右臂短如佩鱼势。时师到此多狐疑，却嫌龙虎不缠卫”是也。
也有丑穴似牛皮，懒坦使人疑。
注平坡之穴，微有窟突，俗眼视之，如牛皮懒坦，无处可下。不知散中求聚，力量极大。杨公云“撒网之形似牛皮，不着绯衣多食禄”是也。
也有丑穴少一臂，时师容易弃。
注世俗论地，只爱左右均匀。纔有欠缺，则所不取，此其常耳。却不知有等眞龙大地，结作诡异之穴，多不齐整。或有龙无虎，或有虎无龙。明师见之，自有定诀。古歌云：“有龙无虎亦为吉，有虎无龙未是凶。只要外山连接应，分明有穴福常丰。”卜氏云：“或有龙无虎，或有虎无龙，无龙要水绕左边，无虎要水缠右畔。”范越凤云：“水来自左，无左亦可；水自右来，无右亦裁。”张子微云：“又有如钗长短股，无乳无穴何处取？此名龙缩缩处寻，短股头间气脉聚。或左或右穴皆然，定有外山作龙虎。”杨公云：“也有左长右枝短，也有左短右枝长，世俗庸师多不取，岂知异穴生贤良。”皆确论也。蔡氏云：“欠缺不齐，天地之奇。”此类是矣。
也有丑穴体粗顽，细认太极安。
注粗顽之处，人多厌弃。不知其有微茫大极窟突之形，虾须、蟹眼界水分合明白，乃为贵穴。然此穴多能误人，若体察不眞，不可草草，必须细察龙脉眞的，方可扦之。
也有怪穴是担凹，乐起贴身高。
注张子微所云“又有凹穴两肩起，正对主峰凹入底。乳头又更对凹生，作穴如何安顿是？此名天潜不可轻，凹处深藏有妙理”者是也。凡担凹之穴，必要有后乐贴身盖照。若垂乳结穴而乳头长者，则是气锺于乳，虽无乐亦不妨，却要后宫包裹，不可空旷，或有孝顺鬼尤妙。
也有怪穴是仰瓦，气蹙前头下。
注凹脑之穴，气蹙于前，必要后宫仰瓦。若仰瓦内又出一乳，则非眞结。此穴须有后乐为准。若垂乳者，穴立乳头。后有孝顺鬼，无乐亦好。此与担凹穴同一格耳。
也有怪穴似拖枪，只要护缠长。
注杨公云：“尖枪之山要外裹，外裹不牢反生祸。外山包裹穴如枪，左右包来尖不妨。山来雄勇势难竭，是致尖形也作穴。只要前山曲抱转，针着正形官不绝。”又云“有如破军变贪狼，贪狼入穴如拖枪。拖枪之穴人嫌丑，只缘缠护两山长”者是也。
也有怪穴如鬪斧，须要鬼乐守。
注鬪斧之穴，如穿针对线，横来直受，直来横受。杨公云“亦有异穴如鬪斧，不拘左右生龙虎。横龙却向直中扦，直山却向横中处”是也。却要有鬼有乐以为证应，方可安穴。廖氏云：“横龙结穴必要鬼，乐山宜后峙。”蔡氏云：“此等之穴，先看有鬼无鬼，次看前山朝水。二者相应，再看托乐，便可下手扦之。若无鬼乐，从有前面山水，不可下也。”
也有怪穴无龙虎，何人将眼睹？
注世俗看地，惟求龙虎二山弓抱而已，此外无复知识。杨公云“只来山上觅龙虎，又要圆头始云吉”是也。殊不知龙穴眞结，不必有龙有虎。若龙穴不眞，纵是有龙有虎，反为花假之地。《经》云“君如识穴不识怪，只爱左右包者是。此与俗人无以异，多是葬在虚花里。虚花左右似有情，仔细辨来非正形。虚化作穴更是巧，仔细看来无甚好”是也。
也有怪穴无案山，诸水聚其间。
注天造地设眞龙正穴，有主山必有宾山。廖氏云：“第一尤嫌无案山，衣食必艰难。”今乃有眞穴而无案对，俗眼见之，必以有主无宾弃之。岂知水潮即是山朝，杨公云“也有眞形无朝山，只看诸水聚其间。汪汪万顷明堂外，内局周回如抱环”是也。
也有怪穴如反掌，窝靥形微坦。
注杨公云：“也曾见穴如反掌，却与仰掌毋两样。”盖反掌之地，形体偏反，但亦有窝靥之穴，却与仰掌之掌心穴法不异矣。
也有怪穴要锹皮，苞节认玄微。
注木星之穴，以其来势直急，恐有杀气，故锹皮下之。必要立穴处有苞节芽蘖，方为眞穴。不可于硬峻急直之所强勉凿穴。故曰“苞节认玄微”。
有如壁上扑飞蛾，细看突无多。
注贴壁飞蛾，微有突穴，安突中，粗中细也。
有如壁上挂灯盏，但见窝微仰。
注杨公云“落在高山挂灯样”，急中缓也。
急山忽然一坦平，穴向此间停。
注急中有缓，多结仰高之穴。廖金精为吾邑张氏下一贵地，土名白牛坦，乃万仞山半，忽然一块平坦，穴安坦中，是急中缓也。
缓龙到头突忽起，穴向此中取。
注平洋之地，龙势似缓。入首忽然突起，谓之平中之突。《葬书》所谓“地有吉气，土随而起”者是也。此穴至贵，但宜葬于巅，缓中急也。
精神显露反非祥，隐拙乃为良。
注卜氏云：“何精神显露者反不祥？何形势隐拙者反为吉？隐拙者定有奇迹异踪，显露者多是花穴假形。”良有以也。
眞龙藏幸韬神机，奇怪使人疑。
注眞龙藏幸，至结穴处，韬光敛华，晦其神机，而为奇怪形穴，使人见之，群疑满腹。非有灼见，不敢下也。
奇怪奇怪何奇怪，千形并万态。能乘生气任君针，奇怪莫心疑。
注山龙之变态无穷，奇形怪穴，安可悉举？一言以蔽之，曰“葬乘生气”而已。苟能于地理中识透“葬乘生气”妙诀，任君所扦，皆能获福，何奇怪之足畏哉！廖氏云：“变化无穷聊举例，作用皆如是。乘得生气任君裁，奇怪不须猜。”杨公云“怪形异穴人厌看，如何子孙世为官？只恐怪穴君未识，识得裁穴却无难”是也。
大抵奇形并怪穴，只怕龙神别。认得龙眞穴便眞，此诀值千金。
注有眞龙则有眞穴。龙既眞的，穴虽奇怪，亦不足畏。杨公云：“大凡诸山来此聚，诸水流来聚此处，定有眞龙此间作，只恐不知龙住处。住处多为丑恶形，世俗庸师心里惧。”故扦怪穴之法，惟在审龙。诚于龙认得眞，何奇怪之足畏哉！善夫西山之言曰“《葬书》千经万绪，地理千形万状，言不能尽，状不能徧。约而蔽之，不过龙眞朝的，水土交会，穴必在焉。虽神秘怪异，亦可测识。若外此以求善法，非吾之所知也。
假龙无穴不堪安，莫作怪穴看。若将借口乱安坟，悞尽世间人。用怪不能当守拙，缄口休谈说。要知官穴有眞玄，须遇至人传。
