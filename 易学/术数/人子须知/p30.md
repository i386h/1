<!-- { "loadSidebar": true } -->
右地在吾邑南门外五里，地名长塘。其龙与县龙分脉后，起五星聚讲，入局开五脑梅花帐，磊落数节，大断穿田，起串珠金四座。又大断走弄，三星结金星开口，成深窝穴格。窝既深，却中垂微乳，穴安乳头，赖公所下，取曰草蛇吐舌形。艮龙，扦癸山丁向。葬后，余氏连登科甲，富贵双全，迄今未艾。
按：深窝格，窝既深，必有微乳，乃阳中又有阴，方有融结。否则，纯阳无化气，不能结穴，谓之空窝，葬之主绝人丁。但此等微乳，非哲师莫能辨。此地若以山势星辰取形，全不类蛇。赖公乃命形曰“草蛇吐舌”，盖全以穴情取之，其旨微矣妙矣。哲师之重穴如此，孰谓赖氏专于天星而不论形穴哉！
以上开窝穴格，即廖金精开口穴也。姑附此数图，以见其概。夫窝穴为穴法第一格，惟要大小深浅适得其宜，不可太小，不可太大，不可太深，不可太浅。大窝、深窝又须窝内有微乳微突，方有化气。其小窝、浅窝，切有弦棱明白，两掬弯抱，窝中平坦天然，此为融结得眞。如太小浅，恐开窝不明，又非眞结。务宜细察，不可潦草，慎之！慎之！
论钳形之穴

凡钳中微有乳，宜就乳头扦穴，忌乳头峻急，脚下落槽。	
凡钳中微有窝，宜就窝中扦穴。忌漏槽、贯顶、界水淋头。
钳穴即廖氏开脚穴也。凡曰钗，曰虎口，曰合谷，曰夹穴，曰僊宫，曰单提、双臂、单股、弓脚等形，皆钳穴之异名耳。乃穴星开两脚者也，平地高山皆有之。除星体另论外见穴星卷，而钳之为形，凡八格，曰直钳，曰曲钳，曰长钳，曰短钳，曰双钳。此五者为正格。又有边直边曲，曰仙官；边长边短，曰单提；边单边双，曰叠指。此三者为变格。八格各有二体，一是钳中微有乳，乃乳穴之变来者，宜就乳头插穴。要两边界水明白，顶头圆正。切忌乳头粗硬，脚下落槽，左右折陷，元辰直长。一是钳中微有窝，乃窝形之变来者，宜就窝间扦穴。要弦棱分明，顶头圆正。切忌漏槽、贯顶、界水淋头，不可不审。八格之形，又各有俯仰不同。身俯则须微乳，面仰多是微窝，葬同前推。廖氏云 “凡开脚之穴，灵光向内而潜藏，余气贴身而护卫，左右或有不齐，上下初无二用，所以谓之吉穴”是也。大要顶上端圆，钳中藏聚，弓脚必须逆水，单股切忌直长。最怕漏槽贯顶，界水淋头，元辰倾泻，堂水卷廉。《经》曰：“钳穴如钗挂壁隈，惟嫌顶上有水来。钗头不圆多破碎，水倾穴内必生灾。”吴公《秘诀》云“钳穴元辰多不收，莫教直泻退田牛。明堂融聚财砂遶，定有荣名播九州岛”是也。又有桡棹之间、枝叶之内、界水之中，多有直钳，谓之假钳、虚钳，务须详辨。如误下之，主退败资财，多出疾病幼孤老寡，随以绝灭，不可不慎。若后龙眞的，入首明白，星辰合格，证佐分晓，此穴最贵。
钳形八格：直钳、曲钳、短钳、长钳、双钳，以上五者正格也；边曲边直钳、边长边短钳、边单边双钳，以上三者，变格也。
直钳图	曲钳图	长钳图	短钳图





凡直钳者，左右两脚皆直也。两脚既直，切忌长硬，须是婉媚短小为佳。若近前有案横拦为美。大要顶上端圆，钳中藏聚，方为合格。若两脚直长，拖拽太重，而上不周正，下复陡泻，内气既倾，外无阑截，则非融结，不可下也。	凡曲钳者，左右两脚弯曲抱内也。两脚既曲，最要弯如牛角，弓抱穴场，左右交牙犹妙。大要顶上端圆，钳中藏聚，方为合格。若两脚虽曲，顶不端圆，界水淋头，则非眞结，不可下也。	凡长钳者，左右两脚皆长也。两脚既长，切忌直硬，亦不可太长，太长则元辰直泻，牵动土牛。须是长得其宜，而婉媚为佳。惟近有低案横抱，则不忌长。大要顶上周圆，钳中藏聚，方为合格。若两脚长硬，元辰倾泻，内气不收，外复旷野，则无融结，不可下也。	凡短钳者，左右两脚皆短也。不宜太短，太短则护穴不过，开脚不眞。须是短得其中，或外有抱卫，方为合格。若短不护穴，至于漏胎。若外无包裹，穴必孤寒。兼以星头峻急，或不周圆，皆非眞结。况短钳之穴，最忌粗大。惟嫩巧婉媚，头面光彩，四应有情为美。若反此则无融结，不可下也。
凡直钳、长钳，皆紧夹贴身，入穴抱掬有情。不似龙虎推车，长直无情之比，方为眞格。
双钳图一	双钳图二	双钳图三




此两边齐对，一长一短，不相閗竞，乃为吉。	此两宫弓抱，一前一后，穿牙护穴，不相尖射，乃为吉。	此内两臂甚短小，名曰夹势，忌其尖射，名曰夹刃，凶也。
凡双钳者，两脚左右皆生双枝者也。或三或四以上皆同。但钳多必须交牙为美，否则元辰太长，眞气不聚。凡双钳之格，有三体。有左右皆双到者，要弯曲有情，不成相閗。有左右一前一后到者，要交牙弓抱，不相尖射。有内两臂短小者，廖氏谓之夹势。不可尖射，尖射则为夹刃。夹势贵，夹刃凶。宜用工锄去尖利，作马蹄形则吉。大抵双钳，宜左右相护交牙，方为合格。若两宫对射，或闲旷不交，皆非吉穴，不可谓其合双钳而用之也。
钳形变格
边曲边直图	边长边短图	边单边双




此右曲左直，名曰右仙官，亦曰右官脚。	此左曲右直，名曰左仙宫，亦曰左官脚。	此右长左短，名曰左单提。	此左长右短，名曰左单提。	此右双左单钳穴，名曰右叠指。	此左双右单钳穴，名曰左叠指。
此钳之左右不均，边曲边直者。廖氏名曰弓脚，乃左右之脚，或左曲右直，或右曲左直。亦名仙宫。必须曲股逆水，乃为合格。若曲股顺水，加以尖利走窜，最为不吉。卜氏云：“东宫窜过西官，长房败绝；右臂尖射左臂，幼子贫寒。”极验，不可下也。	此钳之左右不均，边长边短者。廖氏名曰单股，乃左右之脚，或左长右短，或左短右长。亦谓之单提。必须长股逆水，方为合格。若长股顺水，则非吉穴。	此钳之左右不均，边单边双者。廖氏名曰叠指，乃左右之脚，或左单右双，或右单左双是也。虽其左右单双不均，却要穴上见其均匀为佳。又须双边逆水，外股长曲弓抱，方为合格。若长枝顺水，有飞走之势，不可下也。此穴形类叠指，主人戏乐无度，爱赌博。然龙眞穴的，决不破家。直至龙尽气止，福力已竭，亦以赌钱而败。主生六指之人。
凡钳穴，各有二体。一是钳中微有乳，一是钳中惟有窝。其钳之曲直长短等格，又各有左右转金、转火、转水、转木、转土，及一脚转金，一脚转木，一脚转水，一脚转火，一脚转土，凡二十五格，及带曜穴格，各与前窝穴相类。图繁不载，学者例推之可也。
钳穴名地诸图附后
右地在京山县南二十里，土名欧家冲。其龙来远，不详述。入局起御屏土星，正脉中落，逶迤数节，到头复束气，起金星，开钳结穴。钳脚掬抱，弯曲有情。下吐余毡平坦，明堂田源之水特朝。前沙天马、贵人、旗鼓、排衙罗列，水口交固，而兑峰卓立特秀，乃催贵之地。王氏葬御史虹塘公，宗茂公女配太史李公维桢，以茂龄膺诰封，是其应也。今福祉方隆。
凡巽、离、兑三位之峰特秀者，主出女贵。此地兑峰独秀，甲于群山，故女贵应之。
左地在承天府北四十里，地名老人仓。龙远不述。入局平岗开帐过峡，牵连如浪涌，摆折活动。入首成太阴金星，开两钳结穴。顶圆而钳脚直夹，细嫩妩媚。穴下平坦如掌心，四势和平。葬后第四代出端愍公，大节登进士，官至兵部左侍郎，赠尚书。今世宦未艾。
左地在莆田城北一里。其龙分府干旺气，奔腾磊落。入首起金星，开钳结穴。后坐九华，前对壸山，穴甚尊贵。但两钳既长，前铺余土，壅塞内堂。葬后三代，偶去穴前之土，二泉公澄源即登会魁，官至方伯。今人文济济，福祉未艾。
按：是地龙旺穴秀，撞脉安棺，极善。去其余土，亦天启其衷耳。造化福善，岂偶然哉！
右地在兴化府治南三里。其龙分府龙之旺，磅礴绵亘，气势雄伟。比入首，大断穿田，变为平冈。枝脚均匀合格，结倒地木星节包之穴。开钳明白，两掬微茫高尺许，弯抱有情。穴上吐出毡唇，证佐分晓。明堂融聚，水口一墩，关锁交固，诚美地也。葬后，出梅峰公珩，登进士，官方伯。子曰士宾，登会魁，官正郎。孙荆坡公九金，以少年登嘉靖戊辰进士，累任佥宪。人才迭出，富贵方隆。
右地在临海县西南五里。其龙发自望海峰左枝，顿起大帐。中有冲天木星，番身转换，抽出水木，连行数节。两畔送从齐来。中脉跌断过峡，有扛夹。再起大帐，落脉做穴，开钳分明，坐辰向戌，乘干气入首。前案如屏如几，逆水有情。大江横绕，隔江帻山挺然，临江双塔秀异。明堂平坦，又有小水交锁。登穴观之，诸峰逞异，虽俗眼亦知其吉地。盖阳龙阳向，结成阳局，形势雄勇，力量必大，此其证也，孰谓辰戌可弃诸？但要避其金气为妙耳。四金者，辰戍丑未是也。辰有亢金，戍有娄金，丑有牛金，未有鬼金。乘气分金，必避此亢、娄、牛、鬼之度。然天度五行，又有微妙。四金宿间，复有属土属水者，尤为吉度，不可一概谓金气也。故丑未胜于辰戍。辰戍亦有大吉之度，必眞传者能知之，能用之耳。此台州王车溪公墓，出五代连登进士。石梁公官太守。曰王宗，会魁、进士，官知府。曰文，进士，官参政。曰冕，乡魁。曰愿，刑部员外。曰璘，进士。曰度，进士、知府。曰胤东、曰亮，进士。福祉未艾。
右地在龙泉县东北三里。其龙分县龙旺气，开帐过峡，连起三节金星，即结二穴，皆吉。而右为正穴，乃御史父地。左穴其祖也，曜气发扬，不利初年。葬后稍不吉，三十年后出贵，大旺，主显贵巨富，今福祉方亨。
按：是地也，龙分县脉旺气，开帐过峡，数节结穴，穴情明白，曜气发扬，诚吉地也。左穴力差轻。右为正穴，其葬未久，福祉犹未发越。御史公名元启，号文峰。

论乳形之穴
不纽会图	
左右两臂弓抱，不纽会。	纽会图	
左右两臂弓抱而纽会。
