<!-- { "loadSidebar": true } -->
　　秦穆公有功于周，能迁善改过，为伯者之最。晋文侯世世勤王，迁平王于洛，次之。齐威公九合诸侯，不以兵车，又次之。楚庄强大，又次之。宋襄公虽伯而力微，会诸侯而为楚所执，不足论也。治春秋者不先定四国之功过，则事无统理，不得圣人之心矣。春秋之间，有功者未见大于四国，有过者亦未见大于四国也，故四者功之首，罪之魁也。人言春秋非性命书，非也。至于书郊牛之口伤，改卜牛，牛死乃不郊，犹三望，此因鲁事而贬之也。圣人何容心哉？无我故也。岂非由性命而发言也？又云春秋皆因事而褒贬，岂容人特立私意哉？又曰春秋圣人之笔，削为天下之至公，不知圣人之所以为公也。如因牛伤则知鲁之潜郊，因初献六羽则知旧潜八佾，因新作雉门则知旧无雉门，皆非圣人有意于其间，故曰春秋尽性之书也。
　　易之为书，将以顺性命之理者，循自然也。孔子绝四从心，一以贯之，至命者也。颜子心斋屡空，好学者也。子贡多积以为学，亿度以求道，不能刳心灭见，委身于理，不受命者也。春秋循自然之理而不立私意，故为尽性之书也。
　　初与上同，然上亢，不及初之进也。二与五同，然二之阴中不及五之阳中也。三与四同，然三处下卦之上，不若四之近君也。
　　人之贵，兼乎万物，自重而得其贵，所以能用万类。
　　至理之学非至诚则不至。
　　素问阴符，七国时书也。
　　显诸仁，藏诸用，孔子善藏其用乎？
　　庄荀之徒失之辩。
　　伯夷义不食周粟，至饿且死，只得为仁而已。
　　三人行必有师焉，至于友一乡之贤，天下之贤，以天下为未足，又至于尚论古人，无以加焉。
　　义重则内重，利重则外重。
　　能医人能医之疾，不得谓之良医，医人之所不能医者，天下之良医也。能处人所不能处之事，则能为人所不能为之事也。
　　人患乎自满，满则止也。故禹不自满，假所以为贤，虽学亦当常若不足，不可临深以为高也。
　　人茍用心，必有所得，独有多寡之异，智识之有浅深也。
　　理穷而后知性，性尽而后知命，命知而后知至。
　　凡处失在得之先，则得亦不喜。若处得在失之先，则失难处矣,必至于陨获。
　　人必内重，内重则外轻，茍内轻，必外重，好利好名无所不至。
　　天下言读书者不少，能读书者少，若得天理真乐，何书不可读，何坚不可破，何理不可精？
　　天时地理人事，三者知之不易。
　　资性得之天也，学问得之人也。资性，由内出者也。学问，由外入者也。自诚明，性也，自明诚学也。
　　伯夷柳下惠得圣人之一端，伯夷得圣人之清，柳下惠得圣人之和，孔子时清时和，时行时止，故得圣人之时。
　　太玄九日当两卦，余一卦当四日半。
　　用兵之道，必待人民富，仓廪实，府库充，兵强名正，天时顺，地利得，然后可举。
　　老子五千言，大抵皆明物理。
　　今有人登两台，两台皆等则不见其高，一台高，然后知其卑下者也。一国一家一身皆同，能处一身则能处一家，能处一家则能处一国，能处一国则能处天下。心为身本，家为国本，国为天下本。心能运身，茍心所不欲，身能行乎？
　　人之精神贵藏而用之，茍衒于外，则鲜有不败者。如利刃，物来则剸之，若恃刃之利而求割乎物，则刃与物俱伤矣。
　　言发于真诚，则心不劳而逸，人久而信之。作伪任数，一时或可以欺人，持久必败。
　　人贵有德，小人有才者有之矣，故才不可恃，德不可无。
　　天地日月，悠久而已。故人当存乎远，不可见其迩。
　　君子处畎亩，则行畎亩之事。居庙堂，则行庙堂之事，故无入不自得。
　　智数或能施于一朝，盖有时而穷，惟至诚与天地同久。
　　天地无则至诚可息，茍天地不能无，则至诚亦不息也。
　　室中造车，天下可行，轨辙合故也，茍顺义理，合人情，日月所照皆可行也。
　　敛天下之善则广矣，自用则小。
　　汉儒以反经合道为权，得一端者也。权，所以平物之轻重，圣人行权，酌其轻重而行之，合其宜而已，故执中无权者，犹为偏也。王通言春秋王道之权，非王通莫能及此。故权在一身，则有一身之权，在一乡，则有一乡之权，以至于天下，则有天下之权，用虽不同，其权一也。
　　夫弓固有强弱，然一弓二人张之，则有力者以为弓弱，无力者以为弓强，故有力者不以己之力有余而以为弓弱，无力者不以己之力不足而以为弓强，何不思之甚也？一弓非有强弱也，二人之力强弱不同也。今有食一杯在前，二人大馁而见之，若相逊，则均得食也。相夺则争，非徒争之而已，或不得其食矣。此二者皆人之情也，知之者鲜，知此则天下之事皆如是也。
　　先天学主乎诚，至诚可以通神明，不诚则不可以得道。
　　良药不可以离手，善言不可以离口。
　　事必量力，量力故能久。
　　学以人事为大，今之经典，古之人事也。
　　春秋三传之外，陆淳啖助可以兼治。
　　季札之才近伯夷，叔向子产晏子之才相等，管仲用智数，晚识物理，大抵才力过人也。
　　五霸者，功之首，罪之魁也，春秋者，孔子之刑书也，功过不相掩，圣人先褒其功，后贬其罪，故罪人有功亦必录之，不可不恕也。新作两观，新者，贬之也，诛其旧无也，初献六羽，初者，褒之也，以其旧潜八佾也。
　　某人受春秋于尹师鲁，师鲁受于穆伯长，某人后复攻伯长，曰，春秋无褒，皆是贬也。田述古曰，孙复亦云，春秋有贬而无褒。曰。春秋礼法废，君臣乱，其间有能为小善者，安得不进之也？况五霸实有功于天下，且五霸固不及于王，不犹愈于潜窃乎？安得不与之也！治春秋者，不辩名实，不定五霸之功过，则未可言治春秋。先定五霸之功过而治春秋，则大意立。若事事求之，则无绪矣。
　　凡人为学，失于自主张太过。
　　平王名虽王，实不及一国之诸侯，齐晋虽侯而实潜王，皆春秋之名实也。子贡欲去告朔之饩羊，羊名也，理实也，名存而实亡，犹愈于名实俱亡。茍存其名，安知后世无王者作？是以有所待也。
　　春秋为君弱臣强而作，故谓之名分之书。
　　圣人之难在不失仁义忠信而成事业，何如则可，在于绝四。
　　有马者借人乘之，舍己从人也。
　　或问才难，何谓也。曰。临大事然后见才之难也。曰。何独言才？曰。才者天之良质也，学者所以成其才也。曰。古人有不由学问而能立功业者，何必曰学？曰。周勃霍光能成大事，唯其无学，故未尽善也。人而无学则不能烛理，不能烛理则固执而不通。
　　人有出人之才必有刚克，中刚则足以立事业，处患难，若用于他，反为邪恶，故孔子以申枨为焉得刚，既有欲心，必无刚也。
　　君子喻于义，贤人也。小人喻于利而已。义利兼忘者，唯圣人能之。君子畏义而有所不为，小人直不畏耳。圣人则动不踰矩，何义之畏乎？
　　为学养心患在不由直道，去利欲，由直道，任至诚，则无所不通。天地之道直而已，当以直求之，若用智数，由径以求之，是屈天地而循人欲也，不亦难乎？
　　事无巨细，皆有天人之理，修身人也，遇不遇天也，得失不动心所以顺天也，行险侥幸是逆天也。求之者人也，得之与否天也，得失不动心所以顺天也，强取必得是逆天理也，逆天理者患祸必至。
　　鲁之两观，郊天大禘，皆非礼也。诸侯茍有四时之禘，以为常祭可也，至于五年大禘，不可为也。
　　仲弓可使南面，可使从政也。
　　谁能出不由户？户，道也。未有不由道而能济者也。不由户者，锁穴隙之类是也。
　　多闻，择其善者而从之，虽多闻，必择善而从之，多见而识之。识，别也，虽多见必有以别之。
　　落下闳改颛帝历为太初历，子云准太初而作太玄，凡八十一卦，九分共二卦，凡一五隔一四，细分之则四分半当一卦，气起于中心，故首中卦。
　　元亨利贞，变易不常，天道之变也。吉凶悔吝，变易不定，人道之应也。
　　一阴一阳之谓道，道无声无形不可得而见者也，故假道路之道而为名。人之有行必由于道。一阴一阳，天地之道也，物由是而生，由是而成也。
　　显诸仁者，天地生万物之功，则人可得而见也。所以造万物，则人不可得而见，是藏诸用也。
　　十干天也，十二支地也，支干配天地之用也。
　　易始于三皇，书始于二帝，诗始于三王，春秋始于五霸。
　　自乾坤至坎离，以天道也。自咸恒至既济未济，以人事也。
　　人谋人也，鬼谋天也，天人同谋而皆可，则事成而吉也。
　　变从时而便天下之事，不失礼之大经。变从时而顺天下之理，不失义之大权者，君子之道也。
　　五星之说自甘公石公始也。
　　人智强则物智弱。
　　庄子着盗跖篇，所以明至恶，虽圣贤亦莫能化，盖上智与下愚不移故也。
　　鲁国之儒一人者，谓孔子也。
　　天下之事始过于重犹卒于轻，始过于厚犹卒于薄，况始以轻始以薄者乎？故鲜失之重，多失之轻。鲜失之厚，多失之薄。是以君子不患过乎重，常患过乎轻，不患过乎厚常患过乎薄也。
　　庄子齐物未免较量，较量则争，争则不平，不平则不和。无思无为者，神妙致一之地也，圣人以此洗心，退藏于密。
　　当仁不让于师者，进仁之道也。
　　秦穆公伐郑败，而有悔过自誓之言，此非止霸者之事，几于王道，能悔则无失也。此圣人所以录于书末也。
　　刘绚问无为。对曰。时然后言，人不厌其言，乐然后笑，人不厌其笑，义然后取，人不厌其取，此所谓无为也。
　　文中子曰。易乐者必多哀，轻施者必好夺，或曰，天下皆争利弃义，吾独若之何？子曰。舍其所争，取其所弃，不亦君子乎？若此之类，理义之言也，心迹之判久矣，若此之类，造化之言也。
　　庄子气豪，若吕梁之事，言之至者也。盗跖言事之无可奈何者，虽圣人亦莫如之何。渔父言事之不可强者，虽圣人亦不可强，此言有为无为之理，顺理则无为，强则有为也。
　　金需百炼然后精，人亦如此。
　　佛氏弃君臣父子夫妇之道，岂自然之理哉？
　　志于道者，统而言之，志者，潜心之谓也，德者，得于己，有形故有据，德主于仁，故曰依。
　　庄子曰。庖人虽不治庖，尸祝不越樽俎而代之，此君子思不出其位，素位而行之义也。
　　晋狐射姑杀阳处父，春秋书晋杀其大夫阳处父，上漏言也，君不密则失臣，故书国杀。
　　人得中和之气则刚柔均，阳多则偏刚,阴多则偏柔。
　　作易者其知盗乎？圣人知天下万物之理而一以贯之。
