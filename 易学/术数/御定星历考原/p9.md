<!-- { "loadSidebar": true } -->
　　天宝厯曰月建者阳建之神也所理之方战鬭攻伐宜背之不可抵向所直之日宜封建视事不宜兴造土功结亲礼○厯例曰正月建寅顺行十二辰○曹震圭曰月建所理之地战鬬攻伐不宜向而宜背者葢使我乘旺气而攻彼休囚也所直之日宜封建视事者建者健也是月内羣神之长万神无不咸服也不可兴造土功者葢彼当旺势不可犯也其不可结亲礼者是阳建独旺隂建气消之辰亲礼之道宜隂阳相和若偏则不宜也
　　月破
　　月破者月建所冲之日也与歳破义同
　　天罡　河魁
　　桑道茂曰天罡河魁者月内凶神也所直之日百事宜避○厯例曰阳建之月前三辰为天罡后三辰为河魁隂建之月反是○曹震圭曰魁罡者乃月建四杀之辰平收之日也○洞源经云对七为冲隔三为破选择家所谓辰破丑而丑冲未亥破寅而寅冲申午破卯而卯冲酉酉破子而子冲午申破已而已冲亥戌破未而未冲丑是也
　　月杀
　　广圣厯曰月杀者月内之杀神也其日忌停賔客兴穿掘营种植纳羣畜○厯例曰月杀者正月起丑逆行四季
　　按月杀与歳杀同义见第二卷
　　月刑
　　广圣厯曰月建所刑之辰其日忌出军攻战养育生财结婚姻营造屋舍○厯例曰月刑者正月巳二月子三月辰四月申五月午六月丑七月寅八月酉九月未十月亥十一月卯十二月戌○选择家书曰寅刑己巳刑申申刑寅为无恩之刑未刑丑丑刑戌戌刑未为恃势之刑子刑卯卯刑子为无礼之刑辰午酉亥为自刑○曹震圭曰月刑者月建之三刑也是前后三辰相尅制也因名曰三刑假如无恩刑者谓已火也赖寅木而生反以长生之庚金制寅木也申金也赖已火而生反以长生之壬水制已火也寅木也赖申中长生之水土而生反以所生火尅申金也以子反害其母为无恩故曰刑也或曰寅以生火刑己中生金巳以寄土刑申中生水申以生水刑寅中生火也恃势刑者丑以墓金尅未中墓木未以隂墓之水尅戌中墓火戌以墓火尅丑中墓金又云丑恃癸水刑戌之墓火戌恃辛金刑未之墓木未恃丁火刑丑之墓金也无礼刑者谓卯中之乙赖子为贵子中之癸赖卯为贵然卯以长生之巳土刑子中之癸水子以长生之辛金刑卯中之乙木伤其贵徳失其尊卑故曰无礼也自刑者辰之墓土自制其墓水午中生乙自制其己土酉中生丁自制其辛金亥中生木自制其已土故曰自刑也
　　按月刑与岁刑同而理解各异两存其説以备互考又褚华谷曰子卯一刑也寅巳申二刑也丑戌未三刑也自卯顺至子子逆至卯极十数而为无礼之刑寅逆至己己逆至申极十数而为无恩之刑丑顺至戌戌顺至未极十数而为恃势之刑故皇数中天以十为杀数积数至十则悉空其数天道恶盈满则覆也此三刑之法所由起也此亦可备一说
　　月害
　　神枢经曰月害者阳建所害之辰也所直之日忌攻城野战牧养羣畜结防亲姻请医巫纳奴婢○厯例曰正月起已逆行十二辰○曹震圭曰月害者月中六害也假令卯辰相害者卯以乙旺之木害辰墓之土辰以墓土却害卯中癸水也寅巳相害者谓寅以旺甲害己中戊土而已以生庚害寅中旺甲也丑午相害者丑以癸水害午中丁火午以己土害丑中癸水也子未相害者子以所生之辛金害未中墓木未以旺土害子中旺水也申亥相害者亥以生木害申中生土申以旺金害亥中生木又以生土害亥中旺水也酉戌相害者戌以墓火害酉之旺金酉以所生丁火害戌中辛金也
　　按六害者不和也凡事莫不喜合而忌冲正月建寅与亥合而已冲之故寅与己害二月建卯与戌合而辰冲之故卯与辰害葢月建者众神之首冲其所合是以害也
　　独火
　　按独火与月害同亦名游祸又名六害
　　月虚
　　枢要厯曰月虚者月内虚神也其日忌开仓库出财物运动征行成亲礼○厯例曰月虚者正月起丑逆行四季○曹震圭曰月虚者月建三合五行成形之位物初成形其体未实故名曰虚与月杀同位
　　大耗
　　枢要厯曰大耗者月中虚耗之神也其日忌营库藏出财物逺经求取债负○厯例曰大耗者正月起申顺行十二辰○曹震圭曰大耗者月建击冲破散之辰也与月破同位并见第二卷
　　小耗
　　枢要厯曰亦月内之耗神也其日忌经营种莳纳财交易开市○厯例曰小耗者常居月建前五辰○曹震圭曰小耗者小损也乃月建气絶之辰大耗之从神也并见第二卷
　　大时
　　神枢经曰大时者将军之象也所直之日忌出军攻战筑室防亲○李鼎祚曰大时者正月起卯逆行四仲○淮南子曰大时者咸池也○曹震圭曰大时者乃月建三合五行沐浴之辰也葢五行至此则败絶是最凶之辰也故曰大凶之时
　　小时
　　神枢经曰小时者郎将之象也其日忌结亲姻开仓库○淮南子曰小时者月建也○曹震圭曰小时者是当时之旺辰也忌结亲姻者因阳气独持旺气也忌开仓库者是旺气发而不收也
　　四废
　　广圣厯曰四废者四时衰谢之辰也其日忌出军征伐造舍迎亲封建拜官纳财开市○厯例曰春庚申辛酉夏壬子癸亥秋甲寅乙卯冬丙午丁巳○蓬瀛经曰四废者是五行无气福徳不临之辰百事忌用○通书云春以庚辛为废夏以壬癸为废秋以甲乙为废冬以丙丁为废春庚辛者而申酉亦属金夏壬癸者而子亥亦属水秋甲乙者而寅卯亦属木冬丙丁者而己午亦属火谓之支干连见○曹震圭曰四废者干支俱絶也假令庚申辛酉絶于春寅卯辰也他仿此
　　四穷
　　总要厯曰四穷者谓亥为隂絶之辰以四时旺干临之故曰四穷所直之日不可逺行征伐出纳财物○厯例曰春乙亥夏丁亥秋辛亥冬癸亥○曹震圭曰亥者地支末辰极隂之位以四时隂干配之故曰四穷四耗
　　总圣厯曰四耗者谓四时休干临分至之辰也其日忌防亲姻出师开仓库施债负○厯例曰春壬子夏乙卯秋戊午冬辛酉○曹震圭曰物之将分者必散也至者尽也是隂阳数尽而将分也又得休干临之故曰耗
　　按四耗日固是休干亦休支也春壬子干枝皆水夏乙卯干枝皆木冬辛酉干枝皆金秋戊午干土而枝火洞源经云火不尅金何旺土生金火亦生金也葢春木旺则水耗夏火旺则木耗秋金旺则火土耗冬水旺则金耗故曰四耗
　　四击
　　四击者春戌夏丑秋辰冬未
　　按四击者四时所冲之墓辰也如正二三月建寅卯辰辰与戌冲故戌为四击也余仿此
　　五虚
　　枢要厯曰五虚者四时絶辰也其日忌开仓库营种莳出财宝放债负○厯例曰五虚者春己酉丑夏申子辰秋亥卯未冬寅午戌也○曹震圭曰五虚者四时逢絶之辰也物絶则损朽其中虚而无实也故曰虚如春木旺已酉丑金絶也夏火旺申子辰水絶也秋金旺亥卯未木絶也冬水旺寅午戌火絶也
　　按五虚者三合五行絶胎养之位与岁神三杀起例同
　　五墓
　　广圣厯曰五墓者四旺之墓辰也其日忌营造起土嫁娶出军○厯例曰五墓者正二月乙未四五月丙戌七八月辛丑十月十一月壬辰四季月戊辰也○曹震圭曰五墓者五行旺干自临墓辰也十干者身之象若营造起土似临于无气之位也又以干为夫之象若嫁娶则夫自临死气之位也又以干为我若出军征伐是自临死墓之地也故忌之假如正二月木旺木墓于未加以乙未是自临墓辰也余仿此九坎
　　广圣厯曰九坎者月中杀神也其日忌乘船渡水修隄防筑垣墙苫葢屋舍○厯例曰九坎者正月在辰逆行四季五月在卯逆行四仲九月在寅逆行四孟○曹震圭曰坎者陷也险也不平也其忌如此义与次节九焦同
　　九焦
　　广圣厯曰九焦者月中杀神也其日忌炉冶铸造种植修筑园圃○厯例曰正月在辰逆行四季五月在卯逆行四仲九月在寅逆行四孟○曹震圭曰九坎九焦者是月中之杀神逆天地之道者也假令正二三四为歳首东方之位当用孟辰以生万物今则以季辰收杀万物是其逆也五六七八为歳中今虽用仲辰成熟万物然歳首不与其生焉有成熟哉九十十一十二月为歳之终万物收藏之时今方欲以孟辰生育万物岂能有生育哉是逆天地之道万物无能成就也
　　九空
　　广圣厯曰九空者月内杀神也其日忌修造仓库出入货财○厯例曰九空者正月在辰逆行四季○曹震圭曰九空者墓库破散之神也库破则空冲则散假令寅午戌月火库在戌辰能冲散也亥卯未月木墓在未丑能冲散也申子辰月水墓在辰戌能冲散也己酉丑月金墓在丑未能冲散也今厯家所与九坎九焦同行者非葢所传有误纪歳厯亦止是逆行四季
　　大杀
　　神枢经曰大杀者月中廉察也所直之日忌出军征讨嫁娶纳财竖柱上梁移徙置室○李鼎祚曰大杀者正月在戌二月在巳三月在午四月在未五月在寅六月在卯七月在辰八月在亥九月在子十月在丑十一月在申十二月在酉○曹震圭曰东方之位生育万物南方之地成熟万物西方之位杀伐万物北方之位收藏万物大杀者月中廉察也子丑寅月厯西方申酉戌者葢谓阳气将出万物将生故巡察西方无以妄杀也卯辰巳月厯南方巳午未者谓万物生长之时故巡察南方使有成熟也午未申月厯东方寅卯辰者谓万物成熟宜在养育也酉戌亥月厯北方亥子丑者谓万物收成使有敛藏也
　　劫杀
　　神枢经曰劫杀者劫害之辰也其日忌临官视事纳礼成亲战伐行军出入兴贩○李鼎祚曰正月起亥逆行四孟○曹震圭曰劫杀者三合五行之絶神也按劫杀起于絶并见第二卷
　　死气
　　神枢经曰死气者无气之辰也其日忌战鬭征伐疗病求医安置产室经营栽植○李鼎祚曰死气者常居月建前四辰○曹震圭曰死气者以月建为临官前临死位也假令二月建卯为临官帝旺在辰衰在巳病在午死在未也或云生气之冲辰也谓此爱其生彼爱其死我旺而彼死也故常与生气对冲
　　死神
　　神枢经曰死神者月中凶神也其日忌请医服药出师征讨种植树木进人纳畜○李鼎祚曰常居月建前三辰○曹震圭曰死神者以月建为旺辰前逢死位也大抵死气之前必有死神其义同前
　　游祸
　　神枢经曰游祸者月中恶神也其日忌服药请医祀神致祭○李鼎祚曰游祸者正月起已逆行四孟○曹震圭曰游祸者三合五行临官之神是对冲劫杀之位也
　　按游祸者以其流行于四隅故曰游以其过旺故曰祸
　　天狱
　　神枢经曰天狱者月中禁神也其日忌献封章兴词讼赴任征讨○李鼎祚曰天狱者正月在子顺行四仲○曹震圭曰天狱者是三合五行胎位之辰也当正月起子逆行非顺行也恐之者有误
　　天火
