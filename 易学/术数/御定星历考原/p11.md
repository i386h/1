<!-- { "loadSidebar": true } -->
　　枢要经曰蚩尤飞流天棒隂私土勃雷公月内黑道也其日忌开掘取土立柱上梁嫁娶出行临官视事○厯例曰蚩尤者正月起寅天棒者正月起午雷公者正月起子皆顺行六阳辰飞流者正月起卯隂私者正月起酉土勃者正月起亥皆顺行六隂辰幷解见月事吉神篇
　　天刑　朱雀　白虎　天牢　元武　勾陈
　　神枢经曰天刑朱雀白虎天牢元武勾陈者月中黑道也所理之方所直之日皆不可兴土功营屋舍移徙逺行嫁娶出军○李鼎祚曰天刑者正月起寅白虎者正月起午天牢者正月起申皆顺行六阳辰朱雀者正月起卯元武者正月起酉勾陈者正月起亥皆顺行六隂辰幷解见月事吉神篇
　　八龙　七鸟　九虎　六蛇
　　总要厯曰八龙七鸟九虎六蛇其日皆不可迎婚嫁娶○厯例曰春甲子乙亥为八龙夏丙子丁亥为七鸟秋庚子辛亥为九虎冬壬子癸亥为六蛇○曹震圭曰亥者隂气之极子者阳气初生是隂阳气絶脱谢之辰也十干象夫十二支象妇今以四时旺干而配亥子是夫旺而妇絶且我临于絶地也故忌用之按甲乙者东方木也为青龙其成数八丙丁者南方火也为朱雀其成数七庚辛者西方金也为白虎其成数九壬癸者北方水也为蛇其成数六故各因以为名也
　　九丑
　　金柜经曰乙者雷电始发之日戊巳者北辰位下之日辛者万物决断之日壬者三光不照之日子午卯酉四仲之辰日月之门隂阳之界五干临此四辰其日不可出军嫁娶移徙筑室○曹植曰九丑者乙卯己卯辛卯乙酉己酉辛酉戊午戊子壬午壬子○曹震圭曰卯酉为日月出入之门子午为隂阳交争之界乙为六合辛为太阳壬为元武已为六贼戊为勾陈故此五干加此四辰名曰丑又以五干四辰其共数九故以名之
　　八专
　　曾门经曰八专日忌出军嫁娶○曹植曰八专者丁未己未庚申甲寅癸丑也
　　按六壬日辰课体诀曰甲寄居寅乙寄辰还将丙戊己宫寻未支丁巳藏功用申地庚金作主盟辛在戌宫癸寄丑壬干原寄在登明二盘四正无差错运式通灵动鬼神葢即十干禄辰除子午卯酉四正不用故移于辰戌丑未而各取其干支所配之日是为八专今六壬三传起例用之如甲禄在寅卯不用故乙在辰辰中亦有乙木也丙戊禄在己午不用故丁巳在未也庚禄在申酉不用故辛在戌壬禄在亥子不用故癸在丑相配止有五日以其干支比和故为専同専日取义以十二支除四正不用余八故为八専也
　　五离
　　枢要厯曰五离者月中离神也其日忌结婚姻防亲友作交闗立契券○厯例曰五离者申酉日是也○曹震圭曰五离者是隂阳重防之辰也再合则离义见月吉神五合节
　　重日
　　天宝厯曰重日者以隂阳混合于亥阳起于甲子而顺隂起于甲戌而逆至己亥而同故曰重日其日忌为凶事利为吉事○厯例曰重日者己亥二日也○曹震圭曰亥为隂极之位坤辟在焉己为阳极之位干辟在焉是阳中阳而隂中隂也故曰重其日忌为凶事者恐重犯也利为吉事者宜再见也
　　复日
　　天宝厯曰复日者为魁罡所系之辰也其日忌为凶事利为吉事○厯例曰复日者正七月甲庚二八月乙辛四十月丙壬五十一月丁癸三九六十二月戊巳日也○曹震圭曰复者重见也为本建之辰与所遇之干同也假令正月寅即甲也而又见甲是复也又如辰戌即戊也丑未即巳也而又见戊巳是复也余仿此又地理新书云正月甲七月庚二月乙八月辛四月丙十月壬五月丁十一月癸三月九月戊六月十二月巳
　　四离
　　玉门经曰离者隂阳分至前一辰也谓建卯之月阳气出隂气入建子之月隂气降阳气升建酉之月隂气出阳气入建午之月阳气降隂气升故先一日为四离辰也○李鼎祚曰此日忌出行征伐○曹震圭曰四离者冬至前一日水离夏至前一日火离春分前一日阳体分而木亦离也秋分前一日隂体分而金亦离也故名曰四离
　　四絶
　　玉门经曰四絶者四立前一辰也○李鼎祚曰此日忌出军逺行○曹震圭曰立春木旺水絶立夏火旺木絶立秋金旺土絶立冬水旺金絶故先一日为絶也长短星
　　厯例曰长星者正月初七二月初四三月初一四月初九五月十五六月初十七月初八八月初二初五九月初三初四十月初一十一月十二十二月初九是也○短星者正月二十一二月十九三月十六四月二十五五月二十五六月二十七月二十二八月十八十九九月十六十七十月十四十一月二十二十二月二十五日是也其日忌开市纳财立券交易裁衣○曹震圭曰长者过也短者不及也凡开市纳财立券交易裁衣皆贵乎中平适宜若或过或不及其忌可知葢长短星者金火也谓金火之气能毁伤万物也
　　按长星者庚辛也春夏用庚秋冬用辛阳取阳隂取隂也以月建内所寄之干四季则用四时隂干依五虎元遁得庚辛者自建辰向前数之春夏至庚则止秋冬至辛则止其本节所当之卦则取其宫数如春月则以卯为震三四月则以巳为巽四其余辰则一辰当一得数是也假如正月建寅寅中有甲以甲遁得庚午自寅一震三辰一巳一午一共得七数故七日为长星也二月建卯卯中有乙以乙遁得庚辰自卯之震三倂辰一共四数故四日为长星也三月建辰辰中无所寄就乙仍遁得庚辰止得一数故一日为长星也四月建己巳中有丁以丁遁得庚戌自已之巽四厯午未申酉戌共九数也午不用离九者以己用巽四故也五月建午午中有丙以丙遁得庚寅为丙火长生之位故向前得庚子自离九厯未申酉戌亥子得一十五也六月建未就丁遁得庚戌自未申厯酉之兑七至戌共得一十也用兑七者以六月为金气伏藏之时故用西方之卦也七月建申申中有庚为同体又以秋冬用辛故不用遁辰而用旺辰之酉自申至酉之兑七共得八数也八月建酉酉中有辛故即得兑七也今为二日五日合之亦得七九月建戌就辛遁得庚子辛丑自戌至子得三自戌至丑得四也不用宫数者以戌尚西方之令未至于干也十月建亥亥中有癸遁得辛酉谓干支同体故用壬遁得辛亥故止得一也十一月建子子中有壬遁得辛亥故自子之坎一至亥得十二也十二月建丑就癸遁得辛酉自丑至酉得九也不用宫数与九月同○短星者丙丁也春夏用丙秋冬用丁阳取阳隂取隂也各以月建内所寄之干四季则用四时隂干依五子遁得丙丁者自建辰向前数之春夏至丙则止秋冬至丁则止其本节所当之卦则取其宫数其余辰则一辰当一得数于朔实二十九日内减之余数是也假如正月甲遁得丙寅寅为艮八以减二十九余二十一故二十一日为短星也二月乙遁得丙戌自卯之震三至戌得一十以减二十九余一十九也三月就乙遁得丙子自辰一厯巽四至子得一十三以减二十九余一十六也四月丁遁得丙午为干支同体故即用旺辰之巽四以减二十九余二十五也五月丙遁得丙申自午至申之坤二共四以减二十九余二十五也六月就丁遁得丙午为干支同体故即用旺辰得午之离九以减二十九余二十也七月庚遁得丁丑自申之坤二厯酉戌亥子丑得七以减二十九余二十二也八月辛遁得丙申丁酉自兑七至申得一十八至酉得一十九也不以减二十九者以其在一十六以上也九月就辛遁得丙申丁酉故自戌至申得一十一至酉得一十二不用宫数与长星同以减二十九余十八十七也今为十六日十七日者未知孰是十月建亥用癸遁得丁巳自亥之干六至巳得十二以减二十九余一十七也今为十四日者未知孰是大抵长星应在十五以前短星应在十六以后恐者误也十一月壬遁得丙午以子丑之月水旺火寒又为丙胎养之位故复用也自子之坎一至午得七以减二十九余二十二也十二月就癸遁得丙辰自丑至辰得四以减二十九余二十五也不用宫数与长星同○又按长星用五虎遁短星用五子遁者长星金也隂也短星火也阳也隂金胎于寅阳火胎于子也酉月金旺戌月火墓又为西方之位既取能伤万物之义则其各二日也宜矣
　　反支
　　厯例曰反支以月朔得戌亥日者初一日得申酉日者初二日得午未日者初三日得辰巳日者初四日得寅卯日者初五日得子丑日者初六日为反支也其日忌上表章
　　按十二支皆以顺布今自戌亥而逆之是反支也其忌可知
　　上朔
　　堪舆经曰上朔日忌宴防嫁娶逺行上官○厯例曰阳年以年干加寅顺数至亥隂年以年干加丑顺数至巳也○曹震圭曰丑寅者艮卦之方也万物始终之所也巳者阳极之辰亥者隂极之辰故阳有生发万物之功者寅也隂有成终万物之道者丑也以阳而来防于极隂以隂而往防于极阳则非其相防之道也其忌可知

　　御定星厯考原卷四
<子部,术数类,阴阳五行之属,御定星历考原>
　　钦定四库全书
　　御定星厯考原卷五
　　日时总类
　　月建十二神
　　厯书曰厯家以建除满平定执破危成收开闭凡十二日周而复始观所值以定吉凶每月交节则叠两值日其法从月建上起建与斗杓所指相应如正月建寅则寅日起建顺行十二辰是也○淮南子曰正月建寅则寅为建卯为除辰为满巳为平主生午为定未为执主陷申为破主衡酉为危主杓戌为成主小徳亥为收主大徳子为开主太阳丑为闭主太隂○选择宗镜曰建为歳君为元神为吉凶众神之主帅可坐不可向其在山在方叠吉星则大吉叠凶星则凶除为四利太阳小吉满为土瘟为四利丧门又为天富小吉平为三台又为土曲大吉定为歳三合为显星吉又为地官符畜官次凶执为四利之死符又为
　　小耗凶破为歳破为大耗大凶危为极富星为谷将星为四利龙徳吉成为三合吉又为飞廉又为四利白虎小凶收为四利福徳小吉又为八座小凶开为青龙太隂为生气华葢上吉又为四利吊客小凶闭为病符凶平成开危最吉定除次吉破大凶
　　按月建十二神除危定执成开为吉建破平收满闭为凶厯书所谓建满平收黑除危定执黄成开皆可用闭破不相当者也选择宗镜以四利三元诸神相配吉凶亦未尽合如以建为太歳除为太阳满为丧门破为歳破危为龙徳此相合者也至以平为太隂定为官符执为死符成为白虎收为福徳开为吊客此不相合者也大抵凡日吉神多则吉凶神多则凶又各视其神之宜忌以为趋避亦未可以执一而论也
　　四利三元
　　李淳风四利三元一太歳二太阳三丧门四太隂五官符六死符七歳破八龙徳九白虎十福徳十一吊客十二病符如甲子年则以太歳加子丑为太阳寅为丧门余仿此
　　黄黑二道
　　按黄黑二道者黄道六黑道六共十有二以配十有二辰一青龙二明堂三天刑四朱雀五金匮六天徳七白虎八玉堂九天牢十元武十一司命十二勾陈其法则寅申青龙起子卯酉起寅辰戌起辰巳亥起午子午起申丑未起戌顺行十二辰月起日则建寅之月子日为青龙丑日为明堂日起时则子日申时起青龙酉时为明堂依次顺数其义见月事凶神篇天乙贵人
