<!-- { "loadSidebar": true } -->
　　玉帐经曰天火者月中凶神也其日忌苫葢筑垒垣墙振旅兴师防亲娶妇○厯例曰天火者正月在子顺行四仲○曹震圭曰天火非天之火是五行旺辰中藏阳火也假令寅午戌月在子葢子中藏阳气之火其势最弱待寅午戌月火势兴旺以显其光故子中有霹火也是水中之火见之于天也亥卯未月在卯葢卯中有伏焰之火也火气既生于寅至卯而木旺反蔽其焰而成炭又待亥卯未月木再生之故卯内有炉中火也申子辰月在午葢午中有正旺之火其势最大物莫敢侵其光反闇待申子辰月水势将兴反制其光上下俱明故午中有天上火也己酉丑月在酉谓酉中有长生丁火如硫黄煤炭之类故待己酉丑月金石之气而再发旺也故酉中有山下之火也且子中之阳火卯中之木火午中之旺火酉中长生丁火莫非天道自然故以名之
　　地火
　　神枢经曰地火者月中凶神也其日忌修筑园圃栽植种莳○厯例曰地火者正月起戌逆行十二辰○曹震圭曰地火者隂夺阳也是隂建之权势也○天文志曰隂行阳之政物伤而必尅终以自害也竝见月厌节
　　天狗
　　枢要厯曰天狗者月中凶神也其日忌祷祀鬼神祈求福愿○厯例曰天狗者常居月建前二辰○曹震圭曰天狗者月中御卫之犬也去除私邪之神无使敢侵故居建前二辰是御于门首也自子建之月起于寅寅者艮之阳辰也易曰艮为犬是也祈福愿祠鬼神皆为正道故竝忌之
　　土符　土府　地囊
　　总要厯曰土符土府地囊皆土神也其日忌破土穿井开渠筑墙○厯例曰土符者正月丑二月己三月酉四月寅五月午六月戌七月卯八月未九月亥十月辰十一月申十二月子○土府者与月建同行○地囊者正月庚子庚午二月癸未癸丑三月甲子甲寅四月己卯己丑五月戊辰戊午六月癸未癸巳七月丙寅丙申八月丁卯丁巳九月戊辰戊子十月庚戌庚子十一月辛未辛酉十二月乙未乙酉○曹震圭曰土符者乃土地握符信之神使掌五土也假令春木旺土受其尅故托子金以制之是春三月厯己酉丑也夏火旺土休赖火为母以养之故夏三月厯寅午戌也秋金旺土相不畏木制故秋三月厯亥卯未也冬水旺土亦刚坚赖水以柔和之故冬三月歴申子辰也○土府者是土地之府庭也土为万物之主月建为月内万神之主各随四时而运葢月建之体本土也以其居故曰府○地囊者乃土地之库藏也其义未详
　　兵禁
　　总要厯曰兵禁者用兵凶辰也其日忌出师振旅阅武敎战○厯例曰兵禁者正月起寅逆行六阳辰○曹震圭曰兵家所利者隂道也所忌者阳道也故兵禁正月起寅逆行六阳辰也○又月令曰孟春之月不可称兵称兵必天殃兵戎不起不可从我始故正月以寅为禁辰也二月子相行四杀也三月戌耗破之辰也四月申四杀三刑也五月午自刑也六月辰天罡四杀也七月寅破耗三刑也八月子四杀死神也九月戌河魁也十月申六害也十一月午破耗也十二月辰四杀天罡也其忌可知
　　大败
　　总要厯曰大败者兵败忌辰也其日忌临阵侵敌攻城野战○厯例曰正月起卯逆行四仲○曹震圭曰大败者三合五行沐浴休败之辰也其气败絶无以胜彼其忌可知
　　伐日
　　遁甲经曰伐日者支尅干辰也其日忌攻讨征伐出军掠地○王璋曰伐日者庚午辛巳丙子戊寅己卯癸未癸丑甲申乙酉丁亥壬辰壬戌也○曹震圭曰伐者彼伐于我也六壬经云干为尊为我支为卑为彼是卑伐于尊彼尅于我其义逆也故忌之
　　专日
　　经曰专日者谓支干五行相同也其日忌出军○厯例曰专日者甲寅乙卯丁巳丙午庚申辛酉癸亥壬子戊辰戊戌己丑己未共十二日也○曹震圭曰六壬经云干为我枝为彼今干枝同类是彼我同徳两势相敌不分胜负故忌出军
　　按专日亦名和日
　　月厌
　　天宝厯曰月厌者隂建之辰也所理之方可以禳灾祈福避病所直之日忌逺行归家移徙婚嫁○厯例曰月厌者正月在戌逆行十二辰○曹震圭曰月厌者厌魅之神也其性暗昧私邪不正故各忌之葢十一月建子隂阳气争冬至前隂气极冬至后阳气生故自建子之月阳建顺厯丑寅卯一十二辰隂建逆厯亥戌酉一十二辰至五月夏至二气又同建而相争也亦名曰隂建
　　按淮南子曰北斗之神有雌雄十一月起运于子月徙一辰雄左行雌右行五月合于午谋刑十一月合于子谋徳太隂所居辰为厌日厌日不可以举百事厌对
　　天宝厯曰厌对者月厌所冲之辰也其日忌嫁娶○厯例曰厌对者正月起辰逆行十二辰
　　往亡　气往亡
　　堪舆经曰往者去也亡者无也其日忌拜官上任逺行归家出军征讨嫁娶寻医○厯例曰往亡者正月在寅二月在巳三月在申四月在亥五月在卯六月在午七月在酉八月在子九月在辰十月在未十一月在戌十二月在丑○又气往亡者立春后七日惊蛰后十四日清明后二十一日立夏后八日芒种后十六日小暑后二十四日立秋后九日白露后十八日寒露后二十七日立冬后十日大雪后二十日小雪后三十日皆自交节日数之○曹震圭曰往亡者往而不反之意也孟者初也仲者中也季者末也葢歳之始中终之义也正二三四月乃歳之初皆以四孟辰为之乃五行初生之地是生气之道往而亡也五六七八月乃歳之中皆以四仲辰为之葢四仲者五行当旺之辰是旺气之道往而亡也九十十一十二月乃歳之终皆以四季辰为之谓四季者乃五行终墓之地是万物皆归往而亡也又气往亡者以四立月往亡之辰三合化象之成数言之也假令正月立春寅为往亡寅午戌合火局火之成数七也四月立夏卯为往亡亥卯未合木局木之成数八也七月立秋酉为往亡己酉丑合金局金之成数九也十月立冬未为徃亡土无化象便以本行土为之其成数十也各倍之为次月往亡日三之为下月往亡日也独水数不用者葢四立之月往亡无申子辰日也然一歳之内四季之月以辰为首辰月以申为往亡申合水局水之成数六也故三月中气后六日九月中气后十二日各得往亡六月则土旺后二六一十二日十二月土旺后三六一十八日亦得往亡或节气加时早晩间有差一日者然其理大槩如此○通书云唐太宗曰宋武帝以往亡起兵军吏以为不可帝曰我往彼亡果克之由此言之可废明矣
　　归忌
　　广圣厯曰归忌者月内凶神也其日忌逺行归家移徙娶妇○厯例曰孟月丑仲月寅季月子○曹震圭曰子者一阳丑乃二阳寅乃三阳葢此三辰阳气始盛主动于外不可反归于内也
　　按孟月忌丑仲月忌寅季月忌子者皆忌退后一辰所谓归忌也如子为仲丑为季寅为孟故孟月忌退归于季仲月忌退归于孟季月忌退归于仲也章光
　　堪舆经曰章光者隂建前辰也其日忌嫁娶○厯例曰常居隂建前一辰也○曹震圭曰章光者能为月厌彰显其道故曰章光
　　无翘
　　天宝厯曰无翘者翘犹尾也阳乌所主隂则无之常居厌后故曰无翘其日忌嫁娶○曹震圭曰翘犹首翘妇人之饰也无翘者是无其饰也故忌嫁娶
　　咸池　招揺　八风　触水龙
　　枢要厯曰咸池招揺八风触水龙所直之日忌乘船渡水涉江河○厯例曰咸池者正月起卯逆行四仲招摇者正月起辰逆行十二辰八风者春丁丑己酉夏甲申甲辰秋辛未丁未冬甲戌甲寅触水龙者丙子癸丑癸未也○曹震圭曰咸池者三合五行沐浴之辰是阳建之浴地也五行至此皆值没溺其忌可知招揺者动而不安隂建之冲也故与六仪同行又天文志有招揺之星在梗河亢池之左角亢之次辰宫也故正月起辰八风者是八节八卦之风也各以四立之建后一辰为四立之风以其三合前辰为次节风如立夏建巳以辰为立夏风也申为三合前辰为夏至风是也假令立春建寅以建前丑为正风以丁配之取温和之意也以酉为傍风配之以已取巳土长生之地也立夏建巳以辰为正风申为傍风皆以甲配之者立夏之后风势极微故配甲以生之也立秋建申以未为正风而不取傍风者谓秋气好杀而无养育之性以辛配之取金风之象又以丁配之存其温和之气也立冬建亥以戌为正风寅为傍风皆以甲配之者以风鸣冬其势极大配之以甲木以生风也共为八节故曰八风触水龙者触犯也龙水物也壬癸亥子水也能与水相胜者火土也火在上为丙土居下为四季辰乃龙之正位壬水所居戌亥为干天之位有龙象焉故惟余丙子癸未癸丑为触水龙日也
　　血忌　血支
　　枢要经曰血忌血支其日忌针刺出血○厯例曰血忌者正月丑二月未三月寅四月申五月卯六月酉七月辰八月戌九月巳十月亥十一月午十二月子血支者正月在丑顺行十二辰○曹震圭曰血支者气血之支流也故起于旺建之后生气之前如人生之后自有血脉畅于四肢若其日针刺者是去其血也故忌之血忌者以人之血脉出入往来一嘘一吸运动不息故一厯本位一居其冲亦隂阳各相配之义也故建阳之月则厯于丑寅卯辰巳午阳气之位建隂之月则厯于未申酉戌亥子隂气之位与续世义同正月与血支同起于丑者正月隂阳交泰血气通和然后流布于四肢也
　　官符
　　总要厯曰官符者其日忌拜官视事上表章陈词讼○厯例曰官符者正月起午顺行十二辰○曹震圭曰官符者是歳月中掌符信之官文权之职也常居三合前辰大抵歳辰月建以其三合前辰为文官后辰为武职是左文右武之义假令正月建寅则午上有官符文权也戌上有白虎武职也并见第二卷天吏
　　枢要厯曰天吏者月中凶神也其日忌临官赴任逺行词讼○厯例曰天吏者正月起酉逆行四仲○曹震圭曰天吏者三合五行死气之位五行至此死而无气乃天之凶吏全无生意也其忌可知
　　临日
　　枢要厯曰临日者上临下之义也其日忌临民诉讼○厯例曰临日者正月午二月亥三月申四月丑五月戌六月卯七月子八月巳九月寅十月未十一月辰十二月酉○曹震圭曰临者上临于下也是阳建之使臣奉上命以授百官者也建阳之月在三合前辰是临于文官官符也建隂之月在三合后辰是临于武职白虎也
　　天贼
　　神枢经曰天贼者月中盗神也其日忌逺行○李鼎祚曰天贼者正月在丑逆行十二辰○曹震圭曰天贼者盗神也常居天仓后辰葢仓库之后必有盗也致死
　　枢要厯曰致死者月中凶神也其日忌求医药○厯例曰致死者正月起酉逆行四仲○曹震圭曰致死者月建三合五行死败之辰也与天吏同
　　牢日　狱日　徒隷　死别　伏罪　不举罪刑
　　坛经曰牢日狱日徒隷死别伏罪不举罪刑其日皆不宜临官视事登坛受职○厯例曰牢日者春辰夏未秋戌冬丑也狱日者春未夏戌秋丑冬辰也徒隷者春申夏亥秋寅冬巳也死别者春戌夏丑秋辰冬未也伏罪者春亥夏寅秋巳冬申也不举者春子夏卯秋午冬酉也罪刑者春丑夏辰秋未冬戌也○曹震圭曰牢日者四时衰谢之辰也衰在墓地故曰牢狱日者四时墓辰也入于墓故曰狱徒隷者是四时五行絶辰也置之于卑贱也死别者以其将死而又归于墓是四时五行死辰之墓也如春属木死于午午为火戌为火墓是也伏罪者是子见其母也葢为子有罪父母责之故云伏罪也不举者是四时五行沐浴之辰似初沐浴而未冠带之象不可举荐于上人也罪刑者四时五行相刑之墓辰也如春金尅木金墓在丑也余仿此
　　蚩尤　飞流　天棒　隂私　土勃　雷公
