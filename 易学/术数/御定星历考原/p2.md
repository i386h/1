<!-- { "loadSidebar": true } -->
　　月令季冬郑注曰季冬者日月会于元枵而斗建丑之辰也十二月二阳之月临二阳之卦故以配之按史记曰用昏建者杓夜半建者衡平旦建者魁春秋运斗枢云第一天枢第二璇第三玑第四权第五衡第六开阳第七摇光第一至第四为魁第五至第七为杓合而为斗如正月初昏则用斗杓指寅夜半则用斗衡指寅平旦则用斗魁指寅也其日月所会之宫谓之月将娵訾亥也降娄戌也大梁酉也实沈申也鹑首未也鹑火午也鹑尾巳也寿星辰也大火卯也析木寅也星纪丑也元枵子也子曰神后丑曰大吉寅曰功曹卯曰太冲辰曰天罡巳曰太乙午曰胜光未曰小吉申曰传送酉曰从魁戌曰河魁亥曰登明月建运天道而左旋为天关月将禀地道而右转为地轴
　　二十四方位
　　四正四隅分配八卦是为八方然正隅之间相距尚逺又以十二支象地皆有定方然十二不能均分于八方惟子午卯酉又正应四正之位故以子代坎以午代离以卯代震以酉代兑余则夹处于四隅又以十干分五行惟戊己配中央余则夹处于四正合卦四地支十二天干八共二十四每方各三戌干亥也壬子癸也丑艮寅也甲卯乙也辰巽巳也丙午丁也未坤申也庚酉辛
　　也分配八卦二十四方位由是而
　　定焉





　　二十四气应二十四方位
　　立春艮雨水寅惊蛰甲春分卯
　　清明乙谷雨辰立夏巽小满巳
　　芒种丙夏至午小暑丁大暑未立
　　秋坤处暑申白露庚秋分酉寒
　　露辛霜降戌立冬干小雪亥大
　　雪壬冬至子小寒癸大寒丑四
　　立二分二至正应八卦是为八
　　节
　　日岀入昼夜时刻
　　日行黄道岀入于赤道之内外春秋分则正当黄赤道之交而与地平交于卯酉日岀卯正日入酉正地平上下其度相等故昼夜适均所谓日中宵中也春分以后行赤道北夏至而极北天度分界地平上多下少故昼长夜短所谓日永也秋分以后行赤道南冬至而极南天度分界地平上少下多故昼短夜长所谓日短也二分前后日行二道之交其纬行疾故数日而差一刻二至前后日行二弧之背其纬行迟故半月而差一刻此一嵗之大略也自京而北夏昼较长冬昼较短为近北也若至于北极下则赤道为地平夏则有昼而无夜冬则有夜而无昼此北之极也自京而南夏昼较短冬昼较长为近南也赤道之下则赤道为天顶冬至在南夏至在北相去适均则冬夏相等赤道以南则北极入地下南极岀地上冬至日去天顶近昼反长夏至日去天顶逺昼反短若至于南极下则赤道又为地平冬则有昼而无夜夏则有夜而无昼此南之极也南北不同时刻亦异故各省日岀入昼夜时刻皆以地之纬度而定焉













　　节气时刻
　　一嵗之内日一周天厯十有二宫其交每宫十五度者为节其交每宫初度者为气然七政之行起于子正有今日子正尚未交而明日子正已过者则以三率之术求之而知其为某时刻也但地之经度不同故京师为午正者自东方视之则已过矣自西方视之则犹未及也是以在东者交节晚在西者交节早东西不同时刻亦异故各省节气时刻皆以地之经度而定焉
　　晨昏朦景
　　日体光大未岀之前已入之后距地平十八度以内皆有光是为朦景然以算术推之则十八度一也而各时各处时刻不同各时不同者天度使然也葢赤道当天之腰其度阔自赤道而南北渐逺则渐狭故近二分者朦景为时少近二至者朦景为时多也各处不同者地势使然也近赤道则日行直直则径近二极则日行斜斜则纡故愈北则朦景为时愈多愈南则朦景为时愈少也然地体浑圆人之所处如在球面四边卑而中髙故日出入于正东西者其朦景短春秋分日岀卯入酉晨昏朦景各六刻五分然其在地平下十八度犹斜向北也惟日道在地平下九度与卯酉圏相交者则在地平居卯酉圏之南在地平下十八度居卯酉圏之北皆正当球面之最高故京师朦景最短之日一在惊蛰一在寒露晨昏各六刻四分其术则半径与赤道距天顶正之比同于九度正与距纬正之比也冬至日岀入偏南其地面卑故晨昏朦景各六刻十三分是为较长然其在地平下十八度则犹斜向正东西也既斜向正东西则犹当地平之高处故虽长于春秋分而犹不甚长也若夏至则岀入皆已偏北其在地平下十八度益斜向北故晨昏朦景各八刻八分是为最长若地愈北极愈高日行愈斜则夏且有昼而无夜更不特长而已赤道之下则赤道即卯酉圏日行直而度阔故二分之日朦景最短止四刻十二分赤道以南与是相反此天度地势之分兼以地球南北之异所以朦景之时刻有随时随地之不同也














　　五行用事
　　神枢经曰五行旺各有时惟土居无所定乃于四立之前各旺一十八日○厯例曰立春木立夏火立秋金立冬水各旺七十二日土于四立之前各旺一十八日合之亦为七十二日总三百有六十而嵗成矣七十二候
　　汲冢周书曰立春之日东风解冻又五日蛰虫始振又五日鱼上冰【今作鱼陟负冰】雨水之日獭祭鱼又五日鸿雁来【今作候雁北】又五日草木萌动惊蛰之日桃始华又五日仓庚鸣又五日鹰化为鸠春分之日元鸟至又五日雷乃发声又五日始电清明之日桐始华又五日田鼠化为鴽又五日虹始见谷雨之日萍始生又五日鸣鸠拂其羽又五日戴胜降于桑立夏之日蝼蝈鸣又五日蚯蚓岀又五日王瓜生小满之日苦菜秀又五日靡草死又五日小暑至【今作麦秋至】芒种之日螳螂生又五日鵙始鸣又五日反舌无声夏至之日鹿角解又五日蜩始鸣又五日半夏生小暑之日温风至又五日蟋蟀居壁又五日鹰乃学习【今作鹰始挚】大暑之日腐草为萤又五日土润溽暑又五日大雨时行立秋之日凉风至又五日白露降又五日寒蝉鸣处暑之日鹰乃祭鸟又五日天地始肃又五日禾乃登白露之日鸿雁来又五日元鸟归又五日羣鸟养羞秋分之日雷始收声又五日蛰虫坏戸又五日水始涸寒露之日鸿雁来宾又五日爵入大水为蛤【爵今作雀】又五日菊有黄华霜降之日豺乃祭兽又五日草木黄落又五日蛰虫咸俯立冬之日水始冰又五日地始冻又五日雉入大水为蜃小雪之日虹藏不见又五日天气上腾【腾今作升】地气下降又五日闭塞而成冬大雪之日鹗鸟不鸣【鹗鸟今作鹖鴠】又五日虎始交又五日茘挺生【生今作岀】冬至之日蚯蚓结又五日麋角解又五日水泉动小寒之日雁北向【向今作乡】又五日鹊始巢又五日雉始雊【今无始字】大寒之日鸡始乳【今无始字】又五日鸷鸟厉疾【鸷今作征】又五日水泽腹坚是则五日一候一月六候一嵗七十二候所以验天地之气观鸟兽草木之时即尧典分命申命之意也然日行有盈缩故第三候至第四候第六候至次月第一候或四日或六日者有之至于注释则月令言之详矣
　　闰月
　　左传曰先王之正时也履端于始举正于中归余于终履端于始序则不愆举正于中人则不惑归余于终事则不悖蔡氏书传曰嵗有十二月月有三十日三百六十者一嵗之常数也故日与天会而多五日九百四十分日之二百三十五为气盈月与日会而少五日九百四十分日之五百九十二为朔虚合气盈朔虚而闰生焉故一嵗闰率则十日九百四十分日之八百二十七三嵗一闰则三十二日九百四十分日之六百单一五嵗再闰则五十四日九百四十分日之三百七十五十有九嵗七闰则气朔分齐是为一章也汉志曰至朔同日谓之章同在日首谓之蔀蔀终六旬谓之纪嵗朔又复谓之元是故日以实之月以闰之时以分之嵗以周之章以明之蔀以部之纪以记之元以原之元法四千五百六十纪法千五百二十蔀法七十六章法十九故十九年为一章四章为一蔀二十蔀为一纪三纪为一元汲冢周书曰中气以着时应闰无中气斗柄指两辰之间故闰前之月中气在晦闰后之月中气在朔当闰之月节居月中以前作前月用事以后作后月用事所以定四时成嵗者不越乎此矣
　　五行生旺
　　木长生于亥火长生于寅金长生于已水长生于申土则亦长生于申寄生于寅葢坤艮之位也各由长生沐浴冠带临官帝旺衰病死墓絶胎养顺厯十二辰按天道循环生生不已故木方旺而火已生火方旺而金已生金方旺而水已生水方旺而木已生由长生而顺推穉则必壮盛则必衰终而复始迭运不穷此四时之所以错行五气之所以顺布也至于土则旺于辰戌丑未为四库葢水火木金皆藏于土而位乎中央故易于坤曰万物皆致养焉于艮曰万物之所成终而所成始也可与此互相发矣





　　干支五行
　　天干则甲乙属木丙丁属火
　　戊己属土庚辛属金壬癸属
　　水地支则寅卯辰属水配东
　　方也巳午未属火配南方也
　　申酉戌属金配西方也亥子
　　丑属水配北方也而土寄旺
　　于辰戌丑未之间配四季也
　　此古今说者之所同然星命家又以寅亥属木卯戌属火辰酉属金子丑属土而午则为日未则为月其说不同何也葢星命家以十二宫排定上下四方子丑在下故为土午未在上故为日为月寅卯辰巳申酉戌亥分布左右则如四时之流行于天地之间故以其左右之合宫而别为木火金水之序也至于纳音之五行则有以六十日之隔八相生推配为说者又有以干支起数相配及分纳五音者详具后篇
　　纳音
　　通鉴纲目前编曰黄帝命大挠探五行之精占斗柄所建始作甲子支干相配以名而定之以纳音然从来言五行者以气始形终为次则洪范之水火木金土是也以播于四时相生为次则月令之木火土金水是也以饬庀五材相尅为次则禹谟之水火金木土是也纳音五行始金次火次木次水次土既非本其始终又无取于生尅故说者莫知其所自来今按诸术源流无非祖述易象之意纳音之法葢亦兼先后天之理而用之者也各为之图以明之






　　纳音五行应先天图
　　先天之图干兑居首属金次以
　　离属火又次震巽属木又次以
　　坎属水终于艮坤属土故始于
　　金终于土者干始坤成之义也
　　金取于天之刚土取于地之柔火
　　附于天水附于地而木以生气居
　　中此纳音所本于先天之序也
　　纳音五行应后天图
　　后天之图亦以干居首而逆转
　　自干兑之金旺于西方次转而
　　为离火旺于南方次又转而为
　　震巽之木旺于东方次又转而
　　为坎水旺于北方而土旺于四
　　季故退艮坤以居终焉此纳音
　　所本于后天之序也
　　纳音五行
　　【甲子乙丑】金　【丙寅丁卯】火　【戊辰己巳】木　【庚午辛未】土　【壬申癸酉】金【甲戌乙亥】火　【丙子丁丑】水　【戊寅己卯】土　【庚辰辛巳】金　【壬午癸未】木【甲申乙酉】水　【丙戌丁亥】土　【戊子己丑】火　【庚寅辛卯】木　【壬辰癸巳】水【甲午乙未】金　【丙申丁酉】火　【戊戌己亥】木　【庚子辛丑】土　【壬寅癸卯】金【甲辰乙巳】火　【丙午丁未】水　【戊申己酉】土　【庚戌辛亥】金　【壬子癸丑】木【甲寅乙卯】水　【丙辰丁巳】土　【戊午己未】火　【庚申辛酉】木　【壬戌癸亥】水按旧有海中金炉中火之类于义无取玆不载纳音五行分三元应乐律隔八相生图







