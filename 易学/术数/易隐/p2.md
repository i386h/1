<!-- { "loadSidebar": true } -->
吉凶由八卦变通，须察吉变凶而凶变吉。飞伏在二仪交换，定然隔伏阴而阴伏阳。爻爻有伏有飞，伏无不用。卦卦有动有静，动无不之。变出他宫，但取金木水火土，还归本卦，配成兄父子财官。水化金，则坎增其势。火化土，则离减其威。亥变子日进神，水得生而火被制。戌变未云退度，金不助而水无伤。卦之墓绝非宜，还究伪真之辩。爻变生扶最利，更详喜忌之分。爻有伏吟不吉，卦有反吟最凶。归妹变随为例，小畜之姤皆同。但识六爻占克，那知二卦交冲。变能生克于动爻，动不制于变象。静受动伤，静难制动。柔遭刚克，柔岂伐刚。日月善会克爻神，爻神谁敢伤日月。日为君主，旺衰之象尽能伤。月乃提纲，动静之爻皆可克。本卦为贞为始，之卦 为悔为终。亲官云出现之爻，远年可取。他卦曰伏藏之象，近日堪推。内为己，外为人，喜生喜合。应为宾，世为主，兼克兼冲。我生人而半吉，人克我以全凶。世应齐空，两下目前退悔。主宾皆动，二边日后更张。两间之爻，动则起居多阻。一身之位，空则祸福咸虚。凡欲久长，用宜安静。如求脱卸，主利交重。用木金来，从吉而不吉。用土火到，虽凶而不凶。元神却要生扶，忌客最宜伏制。用神旺相，事必亨通。主象休囚，理当愁闷。卦无凶而用爻失位，后查值日方成。爻有吉而主象逢空，但看冲时可就。忌象交重，用象无主象，他时逢受害，用神衰弱，元神绝，忌神异日遇遭伤，一神独发，此象匪轻。五位交重，静爻最重。世与卦身专主，非可轻言。动兴旺象司权，当为重论。吉内藏凶非是吉，凶中有吉不为凶。太岁主历年之事，时辰掌即日之权。日主宣威于一日，累月能拘。月将出令于三旬，经年可摄。身卦者，作事之身。官鬼者，求谋之主。卦内无身，百种事情无定向。爻中无鬼，千般谋作总空虚。卦动二身，事来叠叠。爻兴两鬼，祸至重重。官爻不动不空，称心之喜。身象不冲不陷，如意之权。日带凶神发动，长者之殃。时临恶煞交重，少丁之厄。阳动男忧，阴兴女祸。父动子孙僧道，克蠢畜无收。父空尊长屋船亏，文书不就。兄动妻灾奴婢患，资财耗散事无成。兄空友绝弟兄亡，家业清安儿少育。子动夫伤官职退，民间有庆无殃。子空男损畜蠢虚，朝内少贤多侫。财动椿萱受害，文字难图。财空妻仆遭迍，利资绝望。官动有伤雁序，病讼将萌。官空有犯葶砧，功名未遂。既道六亲空兴发，次陈六兽动和冲。龙为良善清高，喜气利名之兆。蛇主虚浮惊恐，忧疑怪梦相干。朱雀宜音信文书，又作祝融词讼。白虎利武官胎产，能招丧服血光。勾陈是田土公差，坟茔迟滞。玄武乃阴人盗贼，水利奸邪。龙往西山，半为吉断。虎行南地，稍作凶推。土中玄武贼无虞，木内勾陈田欠熟。雀堕江河，官司易解。蛇游草木，怪梦翻成。勾陈陷而田非永远，玄武空而盗不侵欺。蛇空闲梦解妖邪，龙陷虚胎非喜庆。雀避则讼非不起，虎潜则丧孝无干。旺相则吉凶来速，休囚则祸福应迟。动则有变更，空则无忧无喜。长生与帝旺，远日兴隆。冠带与临官，近时昌盛。衰病半凶之兆，受克全凶。胎养半吉之祥，得生全吉。墓 库但逢冲破，若动若兴。死绝不遇生扶，如无如陷。土到酉中金到午，遇败而无成。火临卯上水临鸡，反生而有力。土逢巳绝，不可言生。金遇巳生，终难言克。此凭日月变爻而断，非因世应动象而推。巳爻持世必伤金，巳象动兴能助土。墓库曰藏，有刑破冲开之法。空亡曰陷，有补虚填实之方。陷叨月将来生，非为全陷。空被提纲克去，乃是真空。旺相之爻，过旬方用。休囚之象，到底无功。伏藏值此犹轻，出现临之更恶。陷元神而最多坎坷，亡忌客而永没迍遭。男空则远行不利，女空则近日生殃。财空富不厚，官空贵不荣。子空儿女主伶仃，父空屋室还衰败。兄空则弟兄少力，间空则媒保无能。内象若空，家宅休居旧地。外官如限，迁移勿往他图。不测之灾，遇陷身还可救 。绵延之疾，逢空命不回生。空世则己心疎懒，空应则他意徘徊。空中动出不为空，墓内推开非入墓。凡值旬空，或临月破，吉不能生合于物，凶不能克制于人。凶者旬中之煞，当辩兴衰。恶者月破之神，无分生克。事事喜空中之有气，般般忌合处之逢冲。逢合难凶而易就，遇冲纵吉以难成。合被冲开，无织毫之力。绝逢生起，有数倍之功。三合三刑，亦有真假之论。六穿六合，岂无生克之分。子会申辰，少鼠牙而不取。木连亥卯，无羊角以何妨。寅巳申三全为煞，丑戌未一缺非刑。用辰卯害本为殃，用亥申穿非作祸。用戌卯合，被克而反凶。用酉辰谐，叨生而果吉。合处带生，百事见之皆喜悦。害中带克，千般犯此见忧迍。刑则骨肉伤残，穿则亲邻不睦。六合咸称吉象，问遣人出狱以非宜。六冲各骇凶神，占散讼脱灾而反利。青龙财福为祥，破之不吉。白虎凶鬼为咎，用之不凶。日建岂为月破，月建非作旬空。卦静逢冲为动，爻安遇合为和。动处见冲，为征战而散。动中加合，因羁绊而迟。用旺有维持，虽遇凶星难作祸。主衰无救助，纵逢吉曜那为佳。身后世后及重爻，皆为已往。身前世前兼交位，各主未来。游魂宜出外，归魂利返乡。内为体，外为用。逢生云吉，克云凶。动为速，静为迟。见合曰成，冲曰散。生主发，墓主藏。伏断将来飞断往。阴主邪，阳主正。衰详稀少旺详多。事有大小，始终缓急，各审其因。卦开前后，飞伏正之。既详其理，初求内外三爻，为飞为正为前卦。次看阴阳二象，为伏为之为后卦。卦静无之方取互，世空无主却凭身。之卦内之盈亏，变爻已定。互卦中之悔吝体用为先。细观伏象之兴衰，当察飞神之动静。远推年月，近看日时。

海底眼一爻动变断
父母当头克子孙，病人无药主沉昏。亲姻子息应难得，买卖劳心利不存。远望行人书信动，论官下状理先分。士人科举登黄榜，失物逃亡要诉论。父化父兮文不实，举动艰难事非一。父化子兮宜退散，纵然忧病还为吉。父化同人多口舌，用求宛转须重叠。父化财兮交易利，家长不宁求事拙。父化官兮家损失，求官必得迁高职。卦无父母事无头，更在休囚空费力。
子孙发动伤官鬼，占病求医身便痊。行人买卖身康泰，婚姻喜美是前缘。产妇当生子易养，词诉空论事不全。谒贵求名休进步，守旧常占可自然。子化子兮阴小凶，举讼兴官理不同。子化官兮防祸患，占病忧疑尽不中。子化父兮防产妇，无中生有多头绪。子化兄兮事不圆，脱诈人情疑莫去。
财爻立用克文书，应举求官总是虚。买卖交官财利好，亲姻如意乐无虞。行人在外身将动，产妇求神患脱除。失物静安家未出，病人伤胃更伤脾。子化财兮好望财，财化财兮妇主灾。财化官兮防走失，财化文书用可谐。财化兄兮财少成，相知掇赚勿交亲。财化子兮宜守旧，托用人情不如心。
兄弟同人克了财，病人占者哭哀哉。应举雷同文不一，若是常占定破财。有害虚词应累众，行人出路未回来。货物经商皆折本，求妻买婢事难谐。兄化兄兮家不足，兄化财兮财反覆。兄化官兮休下状，占病难医须见哭。兄化文书和改救，人情复喜主无忧。兄化子兮忧可散，若问行人信有头。
官鬼从来克兄弟，婚姻未就生疑滞。病困门庭祸崇来，更改动身皆不吉。出外逃亡定见灾，词讼伤身有囚絷。买卖财轻赌博输，失物难寻多暗昧。官化官兮病未安，见贵求官事尽难。官化文书官未顺，交加争竞鬼相干。官化子兮忧自除，常占小口必灾危。官化兄兮朋友诈，委托人心不似初。官化财兮财自得，赌博抽拈却必输。卦中无鬼休谋事，官员不见总空虚。
此京房断法，试罔不验，若卦有两爻动，便不准矣。

周仲高期日捷诀
金喜巳酉忌在寅，木喜亥子忌在巳，水喜申酉忌在午，火喜寅卯忌在申，土喜午申忌在亥。
金取巳申酉，寅午须有害，木到亥寅卯，申酉即难安，水喜申酉子，巳午定有愆，火取寅巳午，亥子便为灾，土用在午申，亥卯巳为害。

习卜先读易说
游南子曰，余阅胡双湖所载汉晋至宋杂记占验，及吴甘泉元明占验录，皆就彖辞爻辞直断，应若桴鼓。后之占者，但得易辞，既合所占之事，即不可拘泥京管，而弁视四大圣人之至训也，故习卜之功先须读易。
耶律楚材曰，易之初，其以六十四卦示人占例，亦浩繁矣。求君父之道于乾，求臣子之道于坤，婚姻于咸、恒、渐、归妹。待于需，进于晋，升于升，改于革，行师于师，争讼于讼，聚于萃，散于涣，以至退于遁，守于困，安于泰、鼎，厄于夷、蹇，盈于大有、丰，坏于损、蛊，家人之在室，旅之在途，既未济，大小过，大小畜，得失进退之义。虽卦名仅七十九字，而文义坦白，颇足决断矣。此文王未有卦辞之前已然，况又有三百八四爻，示之以变乎，故人苟积诚而筮，则神之告之。卦辞爻辞，应合所问，如占婚而与之咸恒，曰纳妇吉，曰勿用取女，曰女归吉，曰归妹征凶。占家宅，曰富家大吉，曰闲有家，悔亡，曰夫妻反目，曰家人嗃嗃，妇子嘻嘻，曰入于其宫，不见其妻。占出行，曰利涉大川，利有攸往，曰不利涉大川，勿用有攸往。占士进，曰不家食吉，曰不事王侯，高尚其事。占求嗣，曰有子，考无咎，曰得妾以其子，曰妇孕不育，曰妇三岁不孕。占征伐，曰利用侵伐，曰不利行师。占田猎，曰田获三品，曰田无禽。诸如此类，皆神鉴其诚而显告之也。更不必揣摹臆度，别生论断。若夫彖辞爻辞，不应所占之事。然后取动变一爻，各配生克，及长生十二之宫，断其休咎也。刘伯温曰，爻神吉而易辞凶，先吉后凶。爻神凶而易辞吉，先凶后吉。

取易辞断法
六爻安静者，以本卦彖辞断之。一爻动，以动爻之辞断。两爻动，取阴爻为断，阴主未来故也。若同阴同阳，取上动之爻辞断。三爻动以中爻之辞断，四爻动，取下静之爻辞断，五爻动，取静爻之辞断，六爻动，乾坤二卦，以用九用六之辞断，余卦则以变卦彖辞断也。按从亡录所载，程济惊占皆一爻动者具取变卦爻辞断之无不奇中者附参。

身命凶卦
周景旸曰，遁卦刑伤多，姤咸贫贱老。屯井皆是否，无端生灾祸。秋蛊冬蒙凶，有病难脱过。春达晋小过，即便哀号苦。官符怕丰井，大过难脱狱。贲象多官司，占此遭凶破。遇萃财折本，逢临口舌多。八纯与壮妄，图谋百不安。

化墓绝卦
墓绝离化乾，坎艮坤之巽，乾兑变入艮，震巽化为坤。

反吟卦
变卦与本卦倒置
反吟谦(地山)共剥(山地)，归妹(雷泽)与随(泽雷)同，小畜(风天)之为姤(天风)，既(水火)之未济(火水)宫。

十六变卦
