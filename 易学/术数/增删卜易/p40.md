<!-- { "loadSidebar": true } -->
断曰：即此处违也，宜改往东流，后开沟见许多尸体白骨，余始悟曰：虎鬼持世，是以有之，再请占一卦。
  修沟之后何如得噬嗑之无妄
子孙巳火′                妻财戌土′  
妻财未土″世  动          官鬼申金′  
官鬼酉金′                子孙午火′世
妻财辰土″                妻财辰土″  
兄弟寅木″应              兄弟寅木″  
父母子水′                父母子水′应
断曰：未土财化申金官，未年一定高升，后于申年升任，应申年者，值官之年也。
盖造寺院章第一百十七
大抵与家宅同推，不宜六冲、卦变墓绝及反呤，住持或山主占者皆宜世旺日月动爻相生，宜子孙爻动，忌官鬼爻与兄爻持世，多费无益之事。官鬼持世疾病灾殃之累，兄爻动而克世者欲造福反成祸胎，财官生世者虽钱少自有增助，子孙旺相而化进神，多招徒弟，财爻休囚而化退者，有始无终。
李我平曰：卜筮诸书，二十余种，所论家宅，理不归一，不知昔贤是何宅见。卜筮大全：初井二灶三床四门五爻为人六爻栋宇。黄金策：初爻是宅二爻宅舍三爻为门四为父母五兄弟六妻财。易冒以初爻为幼二爻为妻三弟四母五爻为父上爻为老。他书俱各不同，不暇细具。易冒又云：鬼动於内，宅室之灾。鬼动于外，人口之咎。既以二爻为妻，三爻为弟，假令内爻鬼动，宅室之灾乎？弟妻之咎乎？至於五行之鬼，八宫之鬼，既以之定祸灾炎盗，又以之定头目，定病灾，彼谓炎鬼主回禄，鬼在乾宫主头目之患，若以一卦而兼断，岂失火盗之家，必染头目之病耶？有曰：合为门，冲为路，不论卦内之有无，但有暗冲与暗合，也应作数。假使有冲无合，有合无冲，岂有门无路之家耶？殊不知占家宅之趋避，愿人口以为安，财福旺，而宅与鬼安静而家宁，於斯而已，何必多生枝条，以乱后人耳目。
墓葬章第一百十八
野鹤曰：卜墓卜穴，古法之谬与家宅相同，后贤放诸书而自晓，余因求验之法，每遇拜扫之时，到各家，命伊占之，或知人觅地而占之，如此多年，始得其秘。
寻地章第一百十九
世爻旺相，祖父魂安。福德兴隆，儿孙缩杞。古以二爻为穴，内卦为穴，腾蛇为穴，屡试不验，所验者，世为穴也，世宜旺相，或临日月，或日月动爻生扶，乃吉地也。儿孙乃祭杞之裔，宜於持世，或在他爻旺相，振振螽斯。
三合六合，聚气藏风。世冲六冲，飞砂走石。卦逢六合或世与子孙爻作六合，乃藏风吉穴，代代兴隆。若得六冲卦，或六冲变六冲，或世应相冲，冲者散也，必无气耳。
六冲变六合，吉地失而复得；六合变六冲，吉地得而复失；此亦有二说：六冲变六合，寻得吉地，先欲买而不成，后又买成，或是地运已衰，真龙去后今复重来，凡得此者，再得世遇子孙旺相，急宜用之。曾验数占，绵绵科甲。六合变六冲者，或是已得之地而复失，或是地运将衰，龙将去矣，不宜用之。
世旺而化绝破，吉处藏凶。世衰而化生合，凶中有吉。世爻虽旺不宜化破及化墓绝化回头克，主先得吉地，后有破绽，若非将来下葬，不得吉日，定因葬后被人伤根，吉变为凶之象。世若衰弱，动而化回头相生化长生帝旺化日月化合化进神者，先否后喜之兆，目下观其形势，虽是不宜下葬之地，将来地运兴隆，变成富贵之大地也；
    寅月戊午日占地 得颐变无妄卦
兄弟寅木′                妻财戌土′  
父母子水″    动          官鬼申金′  
妻财戌土″世  动          子孙午火′世
妻财辰土″                妻财辰土″  
兄弟寅木″                兄弟寅木″  
父母子水′应              父母子水′应
断曰：世爻戌土，春天休囚，化出午火子孙回头生世，日月世爻其成三合，青龙戏水，以化长生，水源极远，只因申为月破，戌土克子水，又被日神冲散，春夏有水，秋冬必动。彼曰：正是如此。余曰：不妨，不可求全责备，卦中日月世与子孙共成三合，死者安而生者乐，子孙昌盛，何愁不发，后竟葬之，辰年下葬，酉年孙中亚魁，及至子年，次孙又登乡榜。
世化进神，千秋绵远。福德化进，百代兴旺，世宜旺相化进神、化日月、化回头生、化合、化长生帝旺，龙安水源地脉长。
子孙旺相化进神、或化吉、化生、化日月，贤孙贵子布满朝堂。世化退神，终须迁改，子孙化退，代代不如。
日月宜生福德，动爻不可伤身。世与子孙爻宜日月动爻生扶，不宜日月冲克。
旺世临虎，棺上加棺。旺福逢龙，寅葬卯发。世临白虎鬼爻，或是随鬼入墓，皆主地有伏尸。世爻旺相又遇生扶，乃为棺上加棺。曾见两人葬者后竟大发。休囚者则不可耳。子孙旺相又遇日月生扶又遇青龙，即为吉地，寅年葬而卯年发也，皆言其发旺之速。
散绝墓空，世与子孙勿见。化克化鬼，弟兄妻子休逢。世爻子孙爻，不宜休囚墓绝空破，不宜动逢破散及化破散、化绝、化墓、化鬼、化退神、化回头克，但逢一者皆非吉地。六亲不宜化鬼、父化子，子化父，鬼化子，子化鬼，兄化鬼，鬼化兄，兄化财，财化兄，财化鬼，鬼化财，此不宜于兄弟妻子。有父母在堂亦不宜鬼化父、父化财、财化父。
应冲世合处逢冲，流移迁徒。反伏卦变化克，洪泛陵墓。择地不但不喜六冲卦，应冲世者亦非吉也，倘应世相合，爻逢六合，世应子孙三合成局，即为美地。卦得反吟，遇冲开之年月必迁。卦得反吟，遇冲年冲月必变。内外反吟者乃卦变也，如巽变乾，坤变震之类，名为化绝化克得此卦者，重则冲决，轻则迁徙。
  如卯月戊子日占地得巽之升
兄弟卯木′世  动          官鬼酉金″  
子孙巳火′    动          父母亥水″  
妻财未土″                妻财丑土″世
官鬼酉金′应              官鬼酉金′  
父母亥水′                父母亥水′  
妻财丑土″                妻财丑土″应
世为穴，世临月建，日辰生之，是为吉也，但不宜外卦反吟，世被酉金冲克，子孙被亥水冲克，不宜用之。彼曰：已买成矣。余曰：不葬何妨。又曰：地师言为美地，后竟葬之。四年之内，二男一女，相继而亡，自身又得半身不遂之疾，愚人不怨於已，反怨祖父棺材暴露，竟至二年后没，应酉年者，谓之再冲之年。
父化父，儿孙夭折。子化子，子女成行。卦中不宜父动，父动化父更凶。子孙化子孙不遇伤克，代代儿女成行，决非单传。
占地形势章第一百二十
世旺遇长生，来龙甚远。世衰逢应克，对案山欺。两间旺而明堂宽，龙虎衰而左右陷，左山旺头角峥嵘，右山衰爪牙埋伏。朱雀遇刑冲前山杂乱，元武逢破散后脉空虚，龙虎世爻合局，虎踞龙蟠之地。
世应相合，山环水绕。水口不固，上爻一定逢空。道路参差，腾蛇必然破散。
世爻当令又长生帝旺于日辰，来龙远大。倘若应爻冲克世爻者，必因对山高耸，或因临葬错对向山，如应爻受克者无碍，改向可也。世爻应爻中间两间爻以为明堂，旺相者明堂宽大，休囚者明堂下陷，近世之爻而为案山，亦不可克世。龙为左山，虎为右山，两山旺者，有环抱之势。俱衰者，不能环抱。大抵青龙宜旺扶头角轩昂，虎山宜衰宜克爪牙埋伏，朱雀遇刑克冲散及破墓绝空者，前山杂乱。元武逢破散后脉空虚。若得世应龙虎子孙共成三合者乃虎踞龙蟠之大地也。第六爻为上爻，若逢空破，水口不固，逢绝者水涸泉枯。看河道之水者，非论水口，须看卦中之水爻休囚被克，涨退不长。逢生化生长流源远，再遇青龙源长。看腾蛇为路，如逢冲散小路必多，旺相者必有官道。勾陈为田坡，旺相则有，衰破则无。    
丑月庚申日占地形势得咸卦
父母未土″应              父母未土″应
兄弟酉金′                兄弟酉金′  
子孙亥水′                子孙亥水′  
兄弟申金′世              兄弟申金′世
官鬼午火″                官鬼午火″  
父母辰土″                父母辰土″  
青龙持世，日辰临世，来龙由左而至，旺而有气，左右皆无伤克，龙虎环抱，向山未土虽临月破，朱雀亥水为前山，申日生之必有朝水，或是带水，水有其源。腾蛇为路，上爻为水口，俱临月破，道路参差，水口散乱，两间爻旺相，明堂宽大，彼曰：果一一无错，此地吉否？余曰：此乃占地穴之形势耳，非关吉凶祸福，余笑前贤以一卦而断父子弟兄妻财官禄，余岂效颦耶。若问功名，再占一卦，祷于神曰：安葬此地，我名成否？以官禄章中断之。发财否？以求财章内断之。子孙旺否？伤克父母兄弟妻妾否？皆在身命章中父母兄弟章内断之。若以占形势之卦兼断六亲及名利者，即如此卦，兄弟持世乃贫乏艰难无衣而短食矣，请试思之，既得如此吉地，若使家徒壁立，抱衾孤眠，亦可谓之吉地耶？所以余得分占之法，实则可以醒世，作千古不易之法也。或曰：前说父不宜旺，不宜父动化父，是何说也？余曰：占地以世爻子孙爻为主，父动克子，如何不忌？或又问曰：前说化克化鬼兄弟妻子休逢，又何说也？余曰：凡占地者，世与子孙爻旺，即可用之，至于父母兄弟妻财功名，须宜另占一卦，不可兼断，倘若得地之凶，不待另占，即此占地之卦而先现出六亲化鬼、鬼化六亲，即是刑伤之地耳。只看六亲动而化克化鬼，不必看衰旺空破刑冲，神兆机于动，动而化凶，愿益而告我也，我岂能不看又另占耶？
卜得地于何时章第一百二十一
世为用神，静者逢冲逢值，动者逢值逢合，世空者冲实之秋，世破者填实之候，逢合入墓，须待冲开，独静独发值之而遇，世若休囚须旺相，若逢旺相待休囚O世为坟地，静者逢冲逢值之年月O即如世值子水，静者应在于午年月，动者应在丑年月亦有应子年，余仿此O世空者冲空实空之年，世破者实破之年，世逢三合六合，或世爻化合，或墓于日辰或化墓，皆应冲开之日。卦中一爻独发，一爻独静，亦应逢值之动逢合静逢冲，即如卦中子爻独动，应在于丑年，如子爻独静，应在于午年，余仿此。
