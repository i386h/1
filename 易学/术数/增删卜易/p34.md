<!-- { "loadSidebar": true } -->
官鬼亥水′世              父母寅木′  
子孙丑土″    动          官鬼子水′  
断曰：内卦子孙虽临月建，不宜动而变鬼，外卦未土子孙，又临月破，不宜买，幸而间爻酉财暗动生世，马虽多死，财不致于大耗，后果买马七十余匹，一路多死，仅存二十八匹，幸而得价不然大亏其本。
博戏章第八十
有技力，首重世应，若胜以得财者，兼用财。又世喜临于日月，财宜日月生扶，世爻动而化吉，应带财而生世，皆我胜。世财休囚空破或被刑冲克害，及卦中父动者，多破其财。
    如巳月戊申日占鹌鹑   得渐之巽卦
官鬼卯木′应              官鬼卯木′世
父母巳火′                父母巳火′  
兄弟未土″                兄弟未土″  
子孙申金′世              子孙酉金′应
父母午火″    动          妻财亥水′  
兄弟辰土″                兄弟丑土″  
断曰：子孙持世以临日辰，父爻虽动，亥水制之，独不宜亥为月破，虽可制火，今日巳午时切不可斗。彼曰：何也？余曰：巳午时午火父母得令，必克子孙，果于早胜，午时又大败破财。
请会摇会章第八十一
请会须宜财旺，更宜世应相生。卦遇六冲，财虽旺而不久。六冲变合，世应相克亦成。六合变冲，有始无终。财逢绝破，速宜止之。
摇会得否，旺财持世必得。如占何时可得，财破财空填实之日，财若伏藏，出现之日。财太旺者，逢墓之日。财衰绝者，逢相生之日。倘得财化回头之克及衰静而逢空破又土遇六冲者，会场必散，终无得会之日矣。
行险求财章第八十二
觉子曰：古以青龙财爻为吉，余以此非营生之本，乃丧心之事也。行此丧心之事，亦敢告之于神耶？既告之于神而神若以吉凶而报者，乃神之教人而作丧心之事也，可谓之大道之易卦耶？可谓之伏羲之大神耶？然不独此，凡占非礼非义之事，不忠不孝之谋，一念之恶，神随知之，即不告之于神，亦遭天谴。书曰：惠迪吉，从逆凶，何须问卜？
婚姻章第八十二
觉子曰：男家占女，不拘父母亲朋而代占者，无不以财为用。女家占男，皆以官为用。用官者，官有生扶。用财者，财爻旺相，即许婚。今见古今诸书文，以财旺伤克父母爻，不知宜财之旺而为吉也？宜财不旺而为吉也？或曰：黄金策云，翁姑不睦，皆因妻位交重。海底眼曰：财动丧双亲。易冒亦曰：妻财动父母参商。俱以财动伤克父母，未说旺也。余曰：动能伤父母，旺则不能伤耶？假令春天占卦，财爻属木，谓之女命旺而可取，但父母爻定然属土，如此当权得令之财爻不克休囚之父母耶？何必曰动？殊不知者人言动而不言旺者，正恐后人驳论，所以不言其旺，不得己而言动也，岂知亦被看破。或曰：据尔之论，何以为法？余曰：分占之法也。先要财官旺相，既得吉卦，再占妨克父母，是其法也。黄金策专以应为妻位，易冒亦以应为妻，欲其旺相乃为贤良发福之女，又以应为女家父母，谓之应爻旺相，必是富贵之家，若休囚必宅贫寒之宅。执此论，则旺相贤良之女皆出于富贵之家？种种悖谬，余不知何以千百年来竟无一人道破。
男卜女，姻财要旺。女占男，配鬼宜兴O男家代占女，专以财为用神，以应爻为女家，财宜旺相动而化吉，应爻不宜空破又克世爻O女家代占男，专以官为用神，以应爻为男家，宜官生旺相动而化吉，应爻不宜空破墓绝，不宜克世。男人自占妻者，亦以财爻为用神，以应爻为女身，财与应爻皆宜生世持世合世，必忌破墓绝空。财旺生身，应值破空当取，应爻生世，财爻破绝勿求O野鹤曰：财爻应爻同来生合世爻者更吉，大抵以财爻为重，他爻为附和耳。黄金策曰：应为白发之妻，重应而又重财，谬也。
子月癸酉日自占婚 得恒变鼎
妻财戌土″应  动          子孙巳火′  
官鬼申金″                妻财未土″应
子孙午火′                官鬼酉金′  
官鬼酉金′世              官鬼酉金′  
父母亥水′                父母亥水′世
妻财丑土″                妻财丑土″  
断曰：酉官持世，戌土财爻动而生世，又得世应相生，戌土虽值旬空，动不为空，明日出空之日，求之必允，果于次日巳时允婚，夫妻白头相守，儿女成行。
又如寅月丙午日女家代占婚  得临之既济卦
子孙酉金″                妻财子水″应
妻财亥水″应  动          兄弟戌土′  
兄弟丑土″                子孙申金″  
兄弟丑土″    动          妻财亥水′世
官鬼卯木′世  动          兄弟丑土″  
父母巳火′                官鬼卯木′  
觉子曰：女家占男，以官为用，以应爻为男家，此古法也，亦死法也，断卦之时，须要人之活变，未必全得显而易见者，即如此卦，女家占男，卯木旺官持世，其婚必成，而应爻受克，又为男家不允，似此何以决之，要知财官为重，世应为轻，虽是女家占男，亦要财爻不致于换陷，此—卦也，男女二人财被回头克又逢丑土之克，如何能生卯木之官？男女不能相合相生，婚虽成终有他变，后果聘定于四月，未及成婚被贼兵劫去，应巳月者亥水逢月破也。
财值休囚破散，终非举案之姻。官逢衰墓绝空，难遂齐眉之愿。财爻官爻不宜墓绝空破，又不宜动而化破化散化克化鬼，乃夭折贫寒之合。男占忌财爻犯之，女占忌官爻犯之O男女自占，世爻忌犯，参商难免。
世爻空亡，动化退，终须失望O动而空者实空之月日必成，静而空者终不成也。世动化进神，事在必成。若化退神，终须难就O应爻静而空破及化退神，亦同此推
 应一何空，财化进，夙有良缘O应空他人不实，若动化退神，必有退悔之心，若得财爻动化进神而生世者，虽见退悔，终是良缘。若世应动而破者。亦应实破之时、
 世应皆空多费力，反吟多变事难成O世应俱空，皆无准实，反吟卦变，反覆难成O野鹤曰：倘得空而逢旺财鬼相生，先虽不允，后终还成。
男占兮兄动，卦中非配偶。兄爻持世或兄动，乃伤妻阻隔之神，此婚必难成，已成者，遇此不免刑伤。觉子曰：兄爻持世，若得财爻动来相合，此婚必成。世兄爻化出财爻，此婚亦能成。
女占兮官爻持世是良缘。女占男不宜子孙持世发动，子孙乃伤夫之神，未成者不成，已成者伤夫再嫁。惟官星持世合世生世旺相者，不独姻缘必就，可期举案齐眉。卦中官鬼重叠亦主再嫁。
    财官世应刑世夫妻反目。
    如巳月已亥日占夫妻不和将来如好否？得需之大过卦
妻财子水″                兄弟未土″  
兄弟戌土′                子孙酉金′  
子孙申金″世  动          妻财亥水′世
兄弟辰土′                子孙酉金′  
官鬼寅木′                妻财亥水′  
妻财子水′应  动          兄弟丑土″应
断曰：女占夫，不宜子孙持世，乃克夫之象，幸寅木子水相生，不能伤之，所以不和，今兼应爻为夫，应逢子丑作合，夫已有外遇，水木相生，两人情密。彼曰：果然。后如何？余曰：两人不是姻缘，虽则不能死别，必有生离，果于次年寅月休妻，此人六月再取彼妇，应寅月者，夫临寅木而冲世也，应六月者未土冲开初爻丑土，子水来生其寅木也。
旺相爻逢六合彼此同心O爻逢六合占婚最宜，更要财官旺相为吉，男忌财逢破墓，女防官位克绝，六冲变六合者更吉，眼下不允，日后必成。已成婚不和睦者，终究和美。忌六冲，卦无财官，主婚不成，勉强成之，若非死别，定是生离。六合变六冲，虽许允后必更张，已成者终须折枕。
占用咸临节泰，忌逢暌革解离O觉子曰：易冒有云，卦得咸临节泰，若不遇合冲变，虽财官衰陷随墓助伤，皆不为凶。暌革解离，则为凶兆，虽用神全备而化合，亦不为吉，此言用神不腾于卦，验也。
    曾于巳月丁卯日占婚于何时 得泰卦
子孙酉金″应              子孙酉金″应
妻财亥水″                妻财亥水″  
兄弟丑土″                兄弟丑土″  
兄弟辰土′世              兄弟辰土′世
官鬼寅木′                官鬼寅木′  
妻财子水′                妻财子水′  
余见此卦，兄爻持世，亥财临月破旬空，子水之财，世爻克之，日辰刑之，古虽以泰卦为吉，余焉敢以为之婚姻大事而试卦耶，命之再占
    又得坤卦
子孙酉金″世              子孙酉金″世
妻财亥水″                妻财亥水″  
兄弟丑土″                兄弟丑土″  
官鬼卯木″应              官鬼卯木″应
父母巳火″                父母巳火″  
兄弟未土″                兄弟未土″  
世爻休囚为日破，亥水财爻临月破，卦遇六冲，大凶之兆，故知前得泰卦，非为吉也，仍用财官世应者为是，然亦不可竟以为是，凡有所疑，勿执古法而断，须以再占之卦而决之，后卦若吉即以吉断，后卦凶者则以凶推，神不欺人，彼此两无误矣。
财化财未必婚姻两度，鬼化鬼难曰相守百年。黄金策曰：财爻重叠，重作新人，余屡试之，男家占女家，财爻重叠旺相生合世爻者，多主贤妻美妾，财化财，或应双娶、或应婢妾同来、或应妻妾之多、或应收妆奁甚厚，惟忌爻中兄动及日月冲克财爻，花烛重重亦不免耳。
兄临元武，防劫骗。鬼临白虎，遇凶丧O兄鬼动临元武，防局中奸诈骗财，纵使世应相生，财官无害，必须大费，鬼临虎动或不来过门或遇门不久，必见丧事。
应财世鬼，夫唱妇随。应鬼世财，夫权妻夺O世持鬼应持财，谓之阴阳得位，必然鸾凤和鸣。鬼临应财持世，牡鸡司晨，妻夺夫权，惟赘婿得之反吉。
此婚子嗣有无章第八十三
