<!-- { "loadSidebar": true } -->
　　无妄。威权分离，乌夜徘徊。群蔽月光，大人诛伤。震为威，巽为权，初至四正反震，故曰分离。艮为鸟，伏坤为夜、为群，兑为月，兑伏，故月为坤黑所蔽也。乾为大人，坤杀，故诛伤，此必有故实，或以左氏楚幕有乌及城上有乌，齐师其遁当之，皆不合，俟考。○月，宋元本作日，非，依汲古。
　　大畜。学灵三年，仁圣且神。明见善祥，吉喜福庆。鳱鹄知来，告我无忧。详《小畜》之《渐》，第五句宋元本作神乌来见，汲古乌作鸟，皆依《小畜》之《渐》校。
　　颐。东山辞家，处妇思夫。伊威盈室，长股羸户。叹我君子，役日未已。震为东、为夫，艮为山、为室家、为君子，巽为震妇，巽伏，故曰处妇。坤为心、为思，巽为虫，故曰伊威。《诗传》："伊威，委黍也"，陆机云"生瓮底似白鱼"。长股，蟏蛸也，诗疏：即长脚小蜘蛛。羸，宋衷易羸豕注：以羸为大索。陆绩、虞翻皆读作缧，长股羸户者，言蜘蛛作网于户。元本旧注疑羸为臝，误之远矣，巽为股、为长，故曰长股。《诗》"蟏蛸在户"《传》"蟏蛸长踦"，是焦诗与毛同也。
　　大过。张颔开口，舌直距齿。然诺不行，政乱无绪。兑为口、为颔、为舌、为齿，乾为直，兑为言，正覆兑相背，故曰舌直距齿，曰然诺不行。伏坤为政、为乱，巽为绪。○直距，汲古作宜绝，依宋元本。
　　坎。吹角高邦，有失牛羊。众民惊惶，敬慎避咎，勑不行殃。互艮为角、为高邦，震口为吹、为羊，艮为牛，坎为失，故有失牛羊。坎为众、为民，震为惊，艮为敬慎。○敬，宋元本作警，从汲古。
　　离。南行出城，世得福祉。王姬归齐，赖其所欲。通《坎》。震为南、为行，艮为城、为世，震为福祉、为王、为姬、为归，巽为齐。○得，汲古作德，归作嫁，均依宋元本。王姬嫁齐鲁为主在庄元年。
　　咸。心狂志悖，视聪耸类。政令无常，下民多孽。通《损》。坤为心志，震为狂，艮为视，坤为类，艮一阳在坤上，故曰耸类。坤为政，巽为令，二至上正反巽，故曰无常。坤为下民、为孽。○志，宋元本作老，兹依汲古。视耸，汲古作耳从，依宋元本。
　　恒。安上宜官，一日九迁。踰群越等，牧养常山。通《益》。艮为山、为上、为官，乾为日，卦数一，故曰一日，震数九，故曰九迁。坤为群、为等、为牧养，震为迁，故曰踰越。艮为山，坤北故曰常山。常山，北岳也。
　　遯。东邻嫁女，为王妃后。庄公筑馆，以尊王母。归于京师，季姜悦喜。详《屯》之《观》。庄当为桓，事在桓九年纪季姜归于京师。○王，汲古作主，非。
　　大壮。六甲无子，以丧其戊。五丁本亲，庚失曾孙，癸走出门。乾纳甲，震为子，兑毁折，乾数六，故曰六甲无子。坎居子，方纳戊，六甲始于子，今无子故曰以丧其戊。互兑，纳丁，伏巽，卦数五，故曰五丁，乾健震健，兑刚，远行故不亲。震纳庚，艮为曾孙，艮覆故曰失。坤上卦纳癸，乾为门，震出，大壮五上皆坤爻，在外故曰癸走出门。○以，宋元本作已，从汲古。
　　晋。阴雾不清，浊政乱民。孟秋季夏，水坏我居。坎为阴雾、为混浊，坤为政、为民，伏兑为秋，兑与离连，故曰孟秋。上离为夏，离与艮连故曰季夏。坤坎皆为水，艮为居，坎破故曰坏。孟秋季夏用象之精，非夷所思。○秋，汲古作春，是不知象者妄改，依宋元本。
　　明夷。骑豚逐羊，不见所望。径涉虎庐，亡豚失羊。震为骑，坎为豕，震为羊，离为望，坎隐故不见。又豚行缓亦不能及也。艮为虎，艮反与坎室连，故曰虎庐。坤为丧，故曰亡失。○羊，宋元本作羔，依汲古。
　　睽。安床厚褥，不得久宿。弃我喜晏，困于南国。投杼之忧，不成祸灾。伏《蹇》。艮为床，坎为宿，离为南，艮为国，故曰南国。坎为杼，《战国策》甘茂曰：昔曾参之母方织，人谓曾参杀人，三告之，其母投杼而走。○得，宋元本作归，晏作燕，不作弗，依汲古。
　　蹇。五方四维，安平不危。利以居止，保有玉女。坎纳戊，数五，伏兑，纳丁，数四，故曰五方四维。艮为安、为居止，坎为危，艮安故不危。伏兑为女，艮坚故曰玉女。○方，汲古作日，依宋元本。
　　解。西贾巴蜀，寒雪至毂。欲前不得，复反其室。坎位西，伏巽为贾，巽在西南，故曰巴蜀。坎为寒、为雪、为毂，坎陷故不能前。震为反，坎为室，此为坎西、巽西南之确证。○复反，汲古作反复，依宋元本。
　　损。刚柔相呼，二姓为家。霜降既同，惠我以仁。兑为刚，互坤为柔，正反震，故曰相呼。坤为姓，数二，故曰二姓。艮为家，坤为霜、为我，震为仁。家，音姑，《荀子大略》篇："霜降逆女，冰泮杀内"，言嫁娶始于霜降，至冰泮而止。
　　益。天马五道，炎火分处。往来上下，相随哭歌，凶恶如何。震为马、为大涂，艮为天，巽卦数五，故曰天马五道。《晋书天文志》："王良，五星，一名天马"。艮为火，正反艮，故曰分处。震为往，正反震，故曰往来上下。震为歌，震之反则哭矣。《中孚六二》云："或泣或歌"，林所本也。坤为凶恶。○宋元本第三句下多"住又亡驹，衣柔巾麻"二句，定为衍文，依汲古删。炎火，汲古讹夹大，如何讹好向，均依宋元本。
　　夬。出门怀忧，东上祸丘。与凶相遇，自为灾患。通《剥》。坤为门、为忧祸、为凶灾，艮为丘，乾坤纳甲乙，故曰东上祸丘。
　　姤。西行求玉，冀得隋璞。反见凶恶，使我惊惑。通《复》。震为行、为玉璞，坤为凶恶、为惑，震为惊。○隋，宋元本讹随，依汲古。
　　萃。出入无妄，动作失利。衔忧怀祸，使我多悴。伏震为出，巽为入，坤丧兑毁，故无妄。妄，西汉人皆读为望。兑口为衔，坤为忧祸、为我。○入，汲古作门，妄作至，非，依宋元本。
　　升。高楼无柱，颠僵不久。纣失三仁，身死牧野。坤为重，故曰高楼，本弱故无柱，巽陨故颠僵，坤恶故曰纣。震为仁，数三，故曰三仁，兑毁折，故失三仁。坤为身、为野、为养，故曰牧野。坤杀故曰身死。
　　困。避祸逃殃，身全不伤。高位疾颠，华落坠亡。坎为灾，故曰祸殃，坎隐故曰避逃。伏艮为身，在外，故曰身全不伤。艮为位，在上故曰高位，巽陨故颠。兑为华，巽落故曰坠亡。○坠亡，宋本作堕凶，元本作堕亡，依汲古。
　　井。张牙反目，怒齚作怒。狂马挠犬，道惊伤轸。兑为牙，离为目，坎两半离相背，故曰反目。兑为齚，伏震为怒、为狂，伏艮为犬，艮止，故狂马竟为犬所挠，而车惊伤轸也。震为道、为惊，兑为伤轸象，或属坎。○作，汲古作忿，依宋元本。挠，宋元本作烧，依汲古。
　　革。泉涸龙忧，箕子为奴。乾叔陨命，殷破其家。详《泰》之《剥》。
　　鼎。向食饮酒，嘉宾聚会。羊大猪，君子饶有。通《屯》。坎为酒，兑口为饮，震为嘉宾，坤为众，故曰嘉宾聚会。兑为羊，巽为豕，与乾连，乾为牡、为大，故曰羊大猪。艮为君子。
　　震。黄牛骍犊，东行折角。冀得百祥，反亡我囊。艮为牛犊。震为玄黄。故曰黄牛。坎赤故曰骍犊。艮为角，震东坎破，故东行折角。震为百、为祥，坤为囊，坤初变阳，囊之形毁矣，故曰亡。
　　艮。路多枳棘，步刺我足。不利旅客，为心作毒。详《遯》之《艮》。
　　渐。执斧破薪，使媒求妇。和合二姓，亲御饮酒。召彼邻里，公姑悦喜。艮手为执，伏兑为斧，巽为薪，坎为破，故曰破薪。《诗豳风》："伐柯如何，匪斧不克；娶妻如何，匪媒不得"。坎为合、为媒，艮为求，巽为妇，坤为姓，数二，坎入坤，故曰和合二姓。坎为酒。按：《礼昏义》："婿亲御妇车三周，共牢而食，合卺而酳。"亲御、饮酒，皆古礼也。艮为邻里，巽为母，震为公、为悦喜。○召彼，宋元本作居比，依汲古。饮酒，依《小过》之《益》校，各本皆作斯酒，斯，析也，卺，半瓢也。以一瓢破为二，各持其一以酳，故曰斯酒，亦可从。
　　归妹。驾车出门，顺时宜西。福佑我身，安宁无患。震为驾、为车，伏艮为门，兑为西，卦春夏秋冬皆备，故曰顺时。
　　丰。日新东升，魁杓为祸。仆台为秦，使我久坐。离为日、为新，震为东、为升、为魁杓，又伏艮为星，卦数七，斗七星故曰魁杓。魁杓者，斗柄也。斗柄所指，四时以成，《易》六二、九四皆不吉，皆曰日中见斗，故曰为祸。又魁杓即魁罡也。亦谓天罡。《涣》之《比》云"行触天罡，马死车伤"，《睽》之《渐》曰"魁罡所当，初为败殃"。○升，宋元本作从，依汲古。
　　旅。山陵邱墓，魂魄室屋。精光竭尽，长卧无觉。艮为山邱、为室屋，震为精光，震伏风陨，故曰竭尽。艮为卧。○魄，汲古作空，依宋元本。
　　巽。孩子贪饵，为利所说。探釜把瓶，烂其臂手。伏震为孩子、为饵，巽为利，震为说、为釜瓶，巽为烂，艮为手、为臂，言孩子无知，贪饼饵微利，探手釜瓶为沸汤所伤也。○第三句宋元本作探把釜瓶，依汲古。臂手，汲古作手臂，依宋元本。
　　兑。何材待时，闭门独愁。蚯蚓冬行，解我无忧。桑蚕不得，女红不成。何荷同。伏艮为材、为负。何为待、为时，故何材待时。艮为门，坎为闭、为愁，坎孤，故闭门独愁。互巽为蚯蚓，伏坎为冬，震为解，故无忧。巽为桑、为蚕、为工，故曰女红。红同工。《汉书郦食其传》："红女下机"，师古读红为工，兑毁故无成。○愁，汲古作悲，不韵，非，依宋元本。红，宋元作功，义同，依汲古。
　　涣。解商惊惶，散我衣装，君不安邦。震为解、为商旅、为惊惶、为衣装、为君，艮为邦，正反震故不安。○装，汲古作裳，依宋元本。
　　节。害政养贼，背主人愆。跛行不安，国危为患。坤为政，坎折坤，故曰害政。坎为贼，震为主，艮为背、为覆震，故曰背主。震为足，兑折故跛行。艮为国，坎为危。○国危为患，汲古作国为危患，依宋元本。
　　中孚。祸走患伏，喜为我福。凶恶消亡，灾害不作。巽为伏，兑为祸患，震行，故曰祸走患伏。震为喜、为福，兑刚鲁故曰凶恶毁折，故曰灾害。兑覆为巽，巽敝漏，故曰凶恶消亡，曰灾害不作。○亡，元本作去，依宋本、汲古。
　　小过。老马为驹，病鸡不雏。三雌独宿，利在山北。震为马，艮为寿，故曰老马，兑少故曰驹。巽为鸡、为疾，故曰病鸡。兑为雏、为雌，震数三，故曰三雌。巽为独、为伏，故曰独宿。巽为利，上震为覆艮，故曰山北。《中孚》二至四艮覆曰鸣鹤在阴，在山阴也，兹曰山北，义同。
