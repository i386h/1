<!-- { "loadSidebar": true } -->
　　无妄。鸣条之灾，北奔犬胡。左祍为长，国号匈奴。主君旄头，立尊单于。震为鸣、为木，故曰鸣条。乾伏坤位北，坤又为胡，艮犬，故曰北奔犬胡。震为祍、为左、为长，《论语》：“吾其被发左祍”，胡俗也。艮为国、为奴仆，震为号，故曰国号匈奴。震为主，乾为君、为头，震为多发，故曰主君旄头。震为立，艮为尊，乾君故曰单于，《史记》：“汤伐桀于鸣条”，又《匈奴传》索隐引乐彦《括地谱》云：“汤放桀鸣条，其子獯粥妻桀之众妾，避居北野，随畜移徙”，中国谓之匈奴。旄头，被发也。《汉官仪》：“旧选羽林为旄头，被发先驱”是其证。由林词观之，《括地谱》之说与古故实合。○灾，宋元本作图，依汲古。 
　　大畜。克已洁身，逢禹巡狩。锡我玄圭，拜受福佑。艮为身，退在上，故曰洁身。乾为王，震出，故曰逢禹巡狩。震为玄黄、为玉，乾为锡，故曰锡我玄圭。艮为拜，乾为福佑。○福，汲古作锡，非，依宋元本。《禹贡》云：“禹锡玄圭，告厥成功”，圭，宋元、汲古皆作珪，依局本。 
　　颐。冬华不实，国多盗贼。疾病难医，鬼哭其室。艮为果实，坤为冬，震为花，坤虚，故花而不实。坤为国，伏巽为盗，正反巽，故多盗。坤为疾病，坤死，故难医，坤为鬼，震为哭，艮为室，故曰鬼哭其室。 
　　大过。襄送季女，至于荡道。齐子旦夕，流连久处。兑少故曰季女，伏震为诸侯，故曰襄。震为大涂，故曰荡道。《齐风》：“鲁道有荡，齐子发夕”，刺齐襄与文姜乱也。巽为齐，伏震为子，震为旦，兑昧为夕，艮止故流连久处。《左传桓三年》：“齐侯送姜氏于讙”，注：讙，鲁地。繇词言齐襄与妹乱，既送至鲁境，而不忍别也。词皆本象与对象杂用。陈朴园云：“齐风，齐子发夕”，释文引《韩诗》云：“发，旦也。”今焦氏言齐子旦夕，是《齐诗》以发夕为旦夕，与《韩诗》训同。 
　　坎。朽根倒树，花叶落去。卒逢火焱，随风偃仆。通《离》。中爻巽为木，故曰根、曰树，巽敝，故曰朽，曰倒，巽陨落，故花叶落去。《大过》兑为华，离上互也，离上下皆火，互巽风陨，故偃仆。 
　　离。阴变为阳，女化作男。治道得通，君臣相承。通《坎》。乾二五之坤成坎，坎为中男、为阳卦，故阴化阳、女作男。坎中爻艮为道路、为臣，震为君，故曰君臣相承。《五行志》：“魏襄王十三年，有女子化为丈夫。” 
　　咸。炎绝续光，火灭复明。简易理得，以成乾功。下艮为火，故曰炎，上兑为绝，故曰炎绝。巽绳为续，艮为火、为光，巽伏，故光灭，乾日，故复明。乾简坤易，中爻乾，故曰以成乾功。○火，依宋元本，汲古作光，非。以，汲古作仍，依宋元本。 
　　恒。多载重负，捐弃于野。予母谁子，但自劳苦。坤震皆为车，坤厚载物，故曰多载。艮为负，坤重，故曰重负。坤为野，兑附决，故曰捐弃。坤母震子，兑决，故无子。坤致役万物，故曰劳苦。多用伏象。○予母谁子，依宋元本，诸本作“王母离子”，非。 
　　遯。江河海泽，众利室宅。可以富有，饮御嘉客。乾为江河海泽，巽为利，艮为室宅，乾为富，伏兑为口，故曰饮。震为嘉客。○室，汲古及宋本皆作安，惟元本作室。 
　　大壮。冬采薇兰，地冻坚坼。利走东北，暮无所得。此用遇卦屯象。坎为冬，艮手为采，震为薇兰，坤为地，履霜坚冰，故曰地冻坚坼。震为东北、为走，伏巽为利，坤为暮，坤虚故无得。○坼，各本多误难，致韵不协，惟宋本作坼，元本作折。东，宋元本作室，从汲古。 
　　晋。鸟鸣嘻嘻，天火将起。燔我室屋，灾及妃后。《左传襄十三年》：“有鸟鸣于宋太庙，曰嘻嘻出出，宋火伯姬被焚，卒”，晋离为鸟，离正反皆兑口，故曰嘻嘻。离为火，艮为天，亦为火，故曰天火。艮为室屋，坤为妃后，火多故曰燔、曰灾。○鸟鸣，依宋元本，汲古作鸟鹊，嘻，同嘻，与左氏同。 
　　明夷。虿室蜂户，螫我手足。不可进取，为身害速。此用遇卦屯象。坎为室、为毒，坤为户，伏巽为虫，故曰虿室蜂户。坎为棘、为刺、为螫，艮为手，震为足、为进取，坤凶，故不可进取，坤为身、为害，震为速。○速，从宋元本，汲古等本多作咎，与足不韵。 
　　家人。崔嵬北岳，天神贵客。温仁正直，主布恩德。闵哀不已，蒙受大福。此用《屯》象。坎北艮山，故曰北岳。震为神、为仁、为客，坎为忧，故曰闵哀。震为恩德、为大福。○闵哀，宋元本、汲古本皆作开衣，非，依局本。闵哀不已者，言悲悯人世，予人以福也。 
　　睽。伯蹇叔盲，莫与守牧。失我衣裘，代己除服。此用《屯》象。震为伯，坎蹇，故曰伯蹇。艮为叔，互大离，故曰叔盲。坤为牧，坤寡，故莫与守牧。震为衣裘、为服，坤丧坎盗，故曰失。除，治也，言衣裘为人盗去，代我治理服用也。○第二句宋元本作莫为守床，第四句作伐民除乡，均依汲古。 
　　蹇。为季求妇，家在东海。水长无船，不见所欢。艮为季、为求，伏兑为艮妇，艮为家，互离为东，坎为海、为水，震为船，震覆，故无船。震为欢，震覆坎伏，故不见。○所，汲古本误欣，依宋元本。 
　　解。山陵邱墓，魂魄失舍。精诚尽竭，长寝不觉。此用《屯》象。艮为山陵、为邱墓，坎为舍、为心、为精诚，坎失，故竭尽。坎为夜、为寝，坤死，故不觉。○诚，汲古作神，从元本。 
　　损。踦牛失角，下山伤轴，失其利禄。坤为牛，艮为角，兑毁折，故牛踦、故角失。踦，蹇也。艮为山，坤为下，坎为轴，兑折，故伤轴。伏巽为利，坤为失。○踦，宋本作骑，依汲古。 
　　益。水载船舟，无根以浮。往来溶溶，心劳且忧。坤为水，震为船，坤为载，巽下断，在水上故曰无根以浮。震为往，又为反，故曰往来，坤水，故曰溶溶。伏大坎为心、为劳、为忧。○载，宋、汲古误戴，从元本。 
　　夬。有鸟来飞，集于宫树。鸣声可恶，主将出去。屯艮为鸟、为飞、为宫、为集、为木，故曰集于宫树。下震为鸣、为声，坤为恶，下震为主、为出，此用《左传》，见前《晋》卦。○宫，宋、汲古作古，非，依元刊。 
　　姤。东徙不时，触患离忧。井泥无濡，思叔旧居。通《复》。震为东、为徙，艮为时，艮覆，故不时。坤为忧患，震为触，坤为井、为泥，艮为叔、为居，坤为旧，剥穷上反下，言复旧为剥艮也。 
　　萃。黄帝所生，伏羲之宇。兵刃不至，利以居止。通《大畜》。震为黄、为帝、为生，故曰黄帝所生。巽为伏，艮为宇，故曰伏羲之宇。艮刚在上为兵刃，艮止，故不至。巽为利，艮为居止。按：伏羲，都陈，黄帝为有熊国君，少典之子。皇甫谧曰：“有熊，今河南新郑，非陈地”，焦氏时古籍尚多，或别有所据欤。○伏，元本作宓。孟康《汉书》注：“宓，今伏字”，皇甫谧云：“伏羲或谓之宓羲。考诸经史纬候，无宓羲之号，必后世传写误虙为宓，孔子弟子宓不齐、济南伏生即子贱之后，是知虙与伏古字通用，后误为宓。”按皇甫说是，故不从元本，依宋本、汲古。  
　　升。东山拯乱，处妇思夫。劳我君子，役无休已。艮为陵、为东，故曰东山。坤为乱，伏艮为手、为拯。巽为妇，在内，故曰处妇。坤为思，震为夫，坤为劳，震为君子，坤为役，艮止，故已，艮覆故不已。词皆用《东山》诗意。○无、已，汲古本作役使休止，从宋元本。 
　　困。跛踬未起，失利后市，不得鹿子。坎蹇，故跛踬。坎伏，故未起。互巽为利市，坎失，故失利后市。震为鹿、为子，震伏，故不得。○失，依汲古，宋元本皆作先。 
　　井。大蛇当路，使季畏惧。汤火之灾，切近我肤。赖其天幸，趋于王庐。巽为蛇，伏震为大涂，故曰大蛇当路。伏艮为季，坎为畏惧，中爻离上坎，故曰汤火。伏艮为肤、为庐，震为王、为走，故曰趋于王庐。○季，从宋元本，汲古等本皆作我，非。缘此用汉高斩当路蛇事。王，汲古本作主，亦非。 
　　革。从容长闲，游戏南山。拜祠祷神，神使无患。通《蒙》。反正艮，艮止，故从容。震为游戏、为南，艮为山，故曰南山。艮手为拜、为祠，震为祷、为神，坎为患，震乐故无患。全用旁通。○祷，汲古作祀，无作免，义皆可通，然祷为震象较切。故从宋元本。 
　　鼎。区脱康居，慕义入朝。湛露之欢，三爵毕恩。复归野庐，与母相扶。通《屯》。坤虚故曰区脱。《史记匈奴传》：“东胡与匈奴中间有弃地千余里，各居其边为区脱”是也。坎西。康居，西方国，坤国，故曰康居。坤为义，坎为心，故曰慕义，震往，故曰入朝。坎为露，震为欢、为爵，数三，故曰三爵。坤为野，艮为庐，震为反、为归，故曰复归野庐。坤为母，艮手为扶，初至五正反皆艮，故曰相扶。湛露，《诗》篇名，天子宴诸侯入朝之诗。○义，汲古作仁，乾虽为仁，然林词皆用旁通，坤义合也，故从宋本。复，从汲古，宋本作后，虽亦震象，然不如复字于文理适。 
　　震。龟鳖列市，河海饶有。长财善贾，商季悦喜。互艮为龟鳖，伏巽为市。坎为河海，坎众，故曰饶有。伏巽为利、为长、为商贾，艮为季，震为列、为善，又为悦喜。○财，宋元本皆作钱，贾作价，均依汲古。 
　　艮。年常蒙庆，今岁受福。三夫采芑，出必有得。互震为年、为庆、为福、为夫，数三，故曰三夫。艮手为采，震为芑，《诗小雅》：“薄言采芑”，疏：“芑，似苦菜。”震为出，坎为得。○夫，汲古作伏，依宋元本。芑，宋元本作葩，依汲古。 
　　渐。二人俱东，道怒争讼。意乖不同，使君忷忷。通《归妹》。震为人、为东，兑卦数二，故曰二人俱东。震为大涂、为怒，故曰道怒。震为言，兑亦为言，故争讼。坎为意、为忧，故为忷忷。震为君。忷，同恟，惧也。○怒，宋本、汲古作路，依元本。使君忷忷，汲古作使我凶凶，依宋元本。 
　　归妹。树我藿豆，为鹿兔食。君不慎护，秋无收入。震为藿荳、为立，故为树。震为足、为走，故为鹿兔。兑口为食。震为君，坎为忧恤，兑正秋，兑毁，故秋无收入。○我，依宋元本，汲古作栽。为鹿兔食，宋元本作鹿兔为食，从汲古。慎，宋元本作恤，亦依汲古。 
　　丰。黄鸟悲鸣，愁不见星。困于鸷鸟，鹯使我惊。震为黄、为鸟、为鸣，互大坎，故悲鸣，故愁。离为星，坎伏，故不见。伏艮为鸷鸟、为鹯，坎为困，震为鸷。○下二句依宋元本，汲古作“困于鸷鹯、使我心惊”。又元本困讹因。 
