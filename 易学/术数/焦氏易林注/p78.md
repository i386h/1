<!-- { "loadSidebar": true } -->
　　否。时凋岁霜，君子疾病。宋女无辜，郑受其殃。艮为时，巽陨落，故曰时凋。坤为岁、为霜、为疾病，艮为君子、为宋，与坤连体，故曰宋女。《说文》："宋，以木架屋也"，故艮形象之。坤为郑，郑，地町町然平也，坤形象之。坤为殃，故曰郑受其殃。按：《左传桓十一年》："宋雍氏女于郑庄公曰姞，生厉公，雍氏宗有宠于宋庄公，故诱祭仲而执之，曰：不立突，将死。亦执厉公而求赂，自是郑公子更相立，乱屡起。"故曰郑受其殃，然此自雍氏祸郑，宋女何辜哉。○霜，汲古作寂，依宋元本。宋，宋元本讹宗，依汲古。
　　同人。济河踰阨，脱母怵惕。四叔为卫，使惠不废。九家及荀爽皆以乾为河，伏坎为阨，坤为母，坤伏，故曰脱母。乾为惕，故怵惕。脱母字恐有讹。○叔，汲古作序，依宋元本。四叔或指四皓辅惠帝事。
　　大有。缺破不完，残瘵侧偏。公孙幽遏，跛倚后门。兑为缺破，伏坎为劳、为瘵、为幽遏、为跛倚，乾为门，事未详。○跛，元本作跂，依宋本、汲古。瘵，汲古讹际，依宋元本。
　　谦。延颈远望，眯为目病。不见叔姬，使我心忧。艮为颈、为望，伏乾，故曰远望。艮为目，坎棘入居目中，故曰眯为目病。眯，《说文》："物入目中也。"正坎象也。艮为叔，震为姬，坎隐，故不见。震为伯，坎为心忧。○眯，宋本、汲古作昧，依元本。
　　豫。上无飞鸟，下无走兽。扰乱未清，民劳于事。震为鸟，为飞，在上，艮为兽，在下，中互坎隐，故曰无。震为扰，坤为乱，坎黑，故曰未清。坎为劳，坤为民、为事。
　　随。久阴霖雨，涂行泥潦。商人休止，市空无宝。详《夬》《大过》。○商，汲古作民，依宋元本。市，元本讹布，依宋本、汲古。宝，各本作有，依《革》之《睽》校。
　　蛊。盲者目张，跛倚起行。瞻望日月，与主相迎。互大离故曰盲，言目无睛也。震为足，兑折，故足跛。艮为瞻望、为日，兑为月，故曰瞻望日月。震为主，三至上正反震，故曰与主相迎。○目张，宋元本作张目，主作王，均依汲古。
　　临。据斗运枢，高步六虚。权既在手，寰宇可驱。国大无忧，与乐并居。通《遯》。艮为星、为手，故曰据斗运枢。巽为高，本卦震为步，坤为虚，乾数六，故曰六虚。系词"变动不居，周流六虚"，虞翻云：六虚，六位也。巽为权，艮为手，坤为寰宇、为国、为忧，震解故无忧。○汲古枢下作"顺天无忧，与乐并居，万代欢娱"，依宋元本。
　　观。稼穑不偏，重适不倾。巧言贼忠，伤我申生。巽为稼穑，伏震为适，子坤为重，坤厚载物，故不倾。巽为贼，伏震为言，兑为言，乾亦为言，言多，故曰巧言贼忠。震为生，兑毁，故伤我申生。○适，宋元本作过，非，依汲古。申生，晋太子，为骊姬谗死。
　　噬嗑。金城铁郭，上下同力。政平民亲，寇不敢贼。艮为城郭、为金铁，艮上震下，坎为平，故上下同力。坎为众、为民，又为寇贼。○亲，汲古作欢，依宋元本。
　　贲。日镜不明，冬灾大伤。盗华失实，十年消亡。离日为镜，坎黑，故不明。坎为冬、为灾、为盗，震为华，故曰盗华，言不时也。春秋十二月书桃李华是也。艮为果实，坎失，故曰失实。震为年，伏兑，数十，故曰十年。○日，宋元本作目，依汲古。
　　剥。鳏寡孤独，命禄苦薄。入室无妻，武子悲哀。艮鳏坤寡，艮为室，兑为艮妻，兑伏，故曰无妻。震为武、为子，震覆，故悲哀。坤为悲也。武子，崔杼，杼娶棠姜，占得《困六三》"入其室，不见其妻"，见《左传》。
　　复。饮酒醉酗，跳起争鬬。伯伤叔僵，东家治丧。详《益》之《蒙》。○酗，各本皆作饱，非，依《益》之《蒙》校。
　　无妄。介绍微子，使君不殆。二国合欢，燕齐以安。震为子，艮小，故曰微子，正反震，故曰介绍。《礼聘仪》："介绍而传命。"又《战国策》："请为绍介"注：相佐助也。震为君，艮为国，正反艮相对，故曰合。正反震相对，故曰合欢。艮为燕、为安，巽为齐。殆，音以，与子韵。
　　大畜。牵牛系尾，诎折几死。雕世无仁，不知所比。通《萃》。艮为牛，艮手为牵，艮为尾，巽为系，前牵后系，故折几死。兑为折，坤为死、为世、为敝，故曰雕世。《论语》："岁寒然后知松柏之后雕"。雕，残也，零落也。○牛，汲古作颈，依宋元本。雕，元本作雕，依宋本、汲古，然恐仍讹。
　　颐。东龙冤毒，不知所触。南北困穷，王子危急。震为龙、为东，坤为毒，艮为角、为触，正反艮，故曰不知所触。震为南，坤为北、为困穷，震为王、为子，坤为危。○冤，汲古作究，非，依宋元本。王子似指王子带，后为晋文所杀。
　　大过。疾贫王孙，北陆无辉。禄命苦薄，两守孤门。通《颐》。坤为疾、为贫，震为王，艮为孙，故曰疾贫王孙。坤为北，故曰北陆。坤黑，故无辉。巽为命，乾为禄，故曰禄命。坤为苦薄，兑卦数二，故曰两。乾为门，巽为寡，故曰孤门。○辉，宋元本作禅，守作事，均依汲古。陆，汲古作极，依宋元本。
　　坎。公孙驾骊，载游东齐。延陵说产，遗季纻衣。震为公，艮为孙，震马，故曰驾骊。震为东，伏巽为齐，艮为鲁，重艮，故曰延陵。又艮为季子也。震为悦、为纻衣，事详《乾》之《益》。○骊，宋元本讹酾，汲古作车，依局本。
　　离。王良善御，伯乐知马。文王东猎，获嘉贤士。开福佑周，发旦兴起。震为王，艮为良，震为马、为伯、为乐、为王、为福、为周、为士、为旦，离为文，震为东、为猎，全用伏象。○第四句宋元作获喜圣事，周发旦作贤周发，均依汲古。下四句言文王因猎获姜尚，辅文武成王业。发，武王名；旦，周公名。
　　咸。日月不居，重耳趋舍。游齐入秦，晋国是霸。艮乾皆为日，兑为月，不居者，不息也。兑为耳，伏坤为重，故曰重耳。艮为舍，巽为齐，兑为秦，巽入，故曰入秦。艮为国，伏震为晋、为霸。
　　恒。假文翰翼，随风偕北。至虞夏国，与舜相得。年岁大乐，邑无盗贼。震为羽翰，伏坤，故曰文翰。文翰，鸟也。《周书》："蜀人以文翰"，文翰者，似皋鸡。巽风，坤北，故曰随风偕北。伏坤为国，震为帝，故曰舜。坤为年岁、为邑，巽为盗贼，乾无也。○偕，汲古讹背，得讹传，依宋元本。
　　遯。南行北走，延颈望食。举正失利，累我子孙。乾为南、为行，伏坤为北，震为走，故曰南行北走。艮为颈、为望，伏兑为食，巽为利，艮止，故失利。艮为我、为孙，伏震为子。○北走，宋元本作无遯，望作后，均依汲古。止，汲古作口，依宋元本。第四句宋本作累为子孙，元本作累为我孙，依汲古。
　　大壮。开市作喜，建造利事。平准货宝，海内殷富。震喜，伏巽为市、为利，震为玉，乾亦为金玉，故曰货宝。乾为富、为海。平准者，《史记索隐》云：大司农有平准令丞，贵则粜之，贱则买之，平赋以相准，输于京师。○市，宋元本作元，依汲古。
　　晋。三犬俱走，鬬于谷口。白者不胜，死于阪下。艮数三，故曰三犬。艮为谷，震为白，震覆，故死于阪下。艮为阪，坤为死也。○阪，宋元本作坂，依汲古。
　　明夷。骄胡犬形，造恶作凶。无所能成，还自灭身。坤为胡，覆艮为犬，而与坤连体，故曰骄胡犬形。坤为凶恶、为丧亡，故无成。坤为身，坤死，故曰灭身。○犬形，宋元本作大彤，依汲古。
　　家人。跪拜赞词，无益于尤。大夫顽嚣，使我心忧。《新序》："晋中行寅将亡，召其太祝而欲加罪焉，曰：子为我祝而使我亡国，何也。曰：子不务德而厚敛于民，则民怨。一人祝之，一国诅之，国亡，不亦宜乎"。
　　睽。辰次降娄，王驾巡狩。广佑施惠，万国咸喜。详《小畜》之《大畜》。
　　蹇。牵羭上楼，与福俱游。躬劳治国，安乐无忧。○羭，汲古作瑜，依宋元本。游，宋元作居，依汲古。此林或用升象。兑为羭，坤为楼，他林或言楼皆坤象，互震为福、为游。坤为躬、为国，坤役万物，故劳。坤为忧，震乐，故无忧。
　　解。白鸟衔饵，鸣呼其子。旋枝张翅，来从其母。详《晋》之《震》。旋枝，宋元本作挟施，汲古作投杖，依《晋》之《震》校。
　　损。盲瞽独宿，莫与共食。老穷于人，病在心腹。互大离若目之无睛，故曰盲瞽。坤为寡、为宿，故曰独宿。兑为食，独则无与共也。坤为老、为穷、为病、为心、为腹。于，依也。震为人，言穷老依人也。○瞽，汲古作聋，依宋元本。
　　益。登木出渊，稍上升天。明德孔圣，白日载荣。震为木、为登，坤为渊，故曰出渊。艮为天，与震对，故曰稍上升天。艮为明，震为孔、为德，伏乾为圣，故曰孔圣。艮为日，震为白、为荣，震车，故曰载荣。○载荣下汲古多宠禄再荧四字，依宋元本删。
　　夬。彭离济东，迁废上庸。狠戾无节，失其宠功。元刊注：彭越后赦，迁蜀。上庸，蜀也。按：武帝元鼎元年，济东王彭离有罪，废，徙上庸，似指此事。○废，汲古作之，狠作狼，均依宋本。
　　姤。赞扬上舞，神明正气。禹拜受福，君施我德。伏震为言，故曰赞扬。震为舞、为神、为君，故曰禹。又为福为德，古臣谒君须赞名拜舞。艮为首，艮覆，首至地，故曰禹拜受福。○正，宋元作生，禹拜作拜禹，施作使，均依汲古，惟汲古多居则厚禄四字，依宋元本删。
　　萃。从首至足，部分为六。室家离散，逐南乞食。通《大畜》。乾为首，艮为肩背，震为足，乾数六，言首、肩、胸、腹、股、足共六部也。艮为室家，三上正反艮，故曰离散。乾南，震逐，兑食，艮求，故曰逐南乞食。三四句似指伍子胥事。
　　困。民迷失道，乱我统纪。空使乾华，实无所有。通《贲》。坎为众、为民，坎隐，故迷而失道。震为道，正反震，故曰乱我统纪。震为华，离火下熇，故曰乾华。艮为实，华萎故无实。○华，宋元本讹革，依汲古。实，汲古讹宾，依宋元本。又汲古末有先忧后乐四字，依宋元本。
　　井。刻画为饰，嫫母无益。毛嫱西施，求事必得。通《噬嗑》。艮手为刻画，离为恶人，故曰嫫母。震为毛羽，坎为西，而兑为媚好，故曰毛嫱西施，皆古美人名。艮为求。首二句言嫫母本丑，虽饰无益。○第二句依宋元本增加，汲古无。
