<!-- { "loadSidebar": true } -->
　　大壮。岁饥无年，虐政害民。乾溪骊山，秦楚结冤。通《观》。坤为岁、为饥、为政、为民、为虐害，本卦兑为溪，下乾，故曰乾溪。《易》以乾为陵、为马，故曰骊山，兑西为秦，震为丛木、为楚，骊山秦地，乾溪楚地，灵王死乾溪，始皇葬骊山，故曰结冤。 
　　晋。挒絜堁堁，缔结难解。嫫母衒嫁，媒不得坐，自为身祸。挒，捩也。絜，《说文》：“麻一专也”，艮为手，言以手捩麻、缔结难解也。堁堁，尘起貌。坤为丑，故曰嫫母，离为见，故曰衒，坎为合、为媒，坤为身、为祸、为自。○挒，依汲古。絜，依局本，宋本作捯洁，元本作到椡絜。堁堁，依汲古比之大有校，各本皆作累累。 
　　明夷。娵訾开门，鹤鸣弹冠。章甫进用，舞韶和鸾。三人翼事，国无灾患。候卦坤居亥为门，互震为开，故曰娵訾开门，娵訾，亥辰也，震为鹤、为鸣，覆艮为冠，艮手向下，故曰弹冠。章甫礼冠。震为进、为乐，故曰舞韶，为音故曰和鸾，鸾，铃也。坎为和，坤文为鸾凤，震为人，数三，又为翼，故曰三人翼事。翼，辅也，赞也。坤为事、为国，坎为忧患，震乐故无○娵訾，各本皆讹为“訾陬”，娵訾，亥辰名，坤象。字既颠倒，娵又作陬，似非。 
　　家人。弟姊合居，与类相扶。愿慕群丑，不离其友。长女、中女故曰弟姊，互坎为合，故曰合居，艮手为扶，离正反半艮，故曰相扶。《易》“家人”用半象，故亦用半象。互坎为愿慕，离为丑，义本《离》上九也，重离故曰群丑，离坎为友，体连故不离，东汉人皆以阴与阴为友，岂知阴阳相遇方为友也。○弟姊合，汲古作姊妹本，兹从宋本。 
　　睽。邯郸反言，父兄生患。涉叔忧恨，卒死不还。坎，正反兑口相背，故曰反言、故为患、为忧恨。余象多未详，或用半象。《史记》：陈胜字涉，吴广字叔，陈胜遣武臣徇赵，乃反楚，自立为赵王，陈王乃徙系武臣等家属宫中，后涉、叔二人皆为下所杀。林似用其事。○叔，从宋元本，汲古讹此。又元本旧注以涉叔为陈涉，非；涉，陈胜字；叔，吴广字也。 
　　蹇。二人逐兔，各争有得。爱亡善走，多获鹿子。震为人，三四及五上两半震，故为二人，震为兔、为逐，故曰二人逐兔，两震，故各争有得。震为争、为鹿、为子，艮为获。爱亡者，言喜走也。亡，往也。○汲古有作其，爱亡作爱妾，均依宋元本。又二人宋元本作三人，依汲古。此皆用半象。 
　　解。北辰紫宫，衣冠立中。含和建德，常受天福。坎为北、为宫室、为和，震为辰、为衣、为建、为福，余详《观》卦。 
　　损。拜跪请兔，不得其哺。俛首衔枚，低头北去。艮为拜跪，震为言、为请，艮止，故曰请兔。兑为哺，坤虚，故不得哺。艮为首，坤下，故曰俛首、曰低头，艮为小木、为枚，兑口，故曰衔枚，坤位北，震往，故北去。 
　　益。鹤盗我珠，逃于东隅。求之郭墟，不见所居。震为鹤、为珠，巽为盗，震往为逃、为东，故逃于东隅。艮为求、为郭，坤为墟，艮为居，巽伏，故不见。《说苑》：“桓公至郭墟，问郭之所以亡。”下二句用其事；又，此林屡见鹤盗珠，必有故实，今不能考。 
　　夬。一簧两舌，妄言谬诀。三奸成虎，曾母投杼。兑为簧、为舌，《诗》“巧言如簧”。乾卦数一，兑卦数二，故曰一簧两舌。乾为言，兑口亦为言，乃兑言与乾言相背，故曰妄言谬诀，《夬》九四“闻言不信”，义与此同也。伏艮为虎，坤为奸，互三坤，故曰三奸成虎。坤为母，重坤，故曰曾母。曾层通。凡《易林》用一姓一名无不从象生，与《易》同也。艮为小木、为杼，艮手为投，故曰投杼。《战国策》：今有人言市有虎，王信之乎？曰：“否。”三人言之，则信矣。《史记甘茂传》：“昔鲁人有与曾参同姓名者杀人，人告其母，织自若也；又一人告之，织自若也；又告之，其母遂投杼而走。”《古乐府》：“三夫成市虎，曾母投杼趋。”林正用其词。○谬诀，从宋本，元本作谬语，汲古作谋诀，今谬从宋元本，诀从汲古，诀与舌韵。 
　　姤。孤独特处，莫与为旅。身日劳苦，使布五谷，阴阳顺序。巽寡故曰孤独、曰无旅，乾为日，通复。坤为身，万物皆致役，故曰劳苦。巽为谷，卦数五，故曰五谷，巽为顺。○依宋元本，汲古作“伯虎仲熊，德义洵美。使布五谷，阴阳顺序。” 
　　萃。褰衣涉河，水深渍罢。赖遇舟子，济脱无他。坤为衣、为河，艮手为褰，故曰褰衣。坤水互大坎亦为水，故曰河、曰水深，坤为劳，故曰罢。罢，同疲，音婆，三至五伏震为舟、为子，震出故济脱。○第二句各本多作“涧流浚多”，依讼之萃校。 
　　升。凭河登山，道路阻难，求事少便。坤为河，二阳临坤水故曰凭河，本《泰》九二也，震为登、为道路，互大坎，故曰阻难，坤为事，艮为求，三至五艮覆，故少便。山象。《升》六四“王用享于岐山”，即以震为山。 
　　困。兔罝之容，不失其恭。和谦致乐，君子攸同。离为网、为罝，伏震为兔，故曰兔罝。坎为和，兑悦故曰致乐，伏艮为君子。《诗周南》：“肃肃兔罝”，《传》“肃，敬也”，故曰不失其恭，林说诗意。 
　　井。三女求夫，伺候山隅。不见复关，泣涕涟如。下巽，上互离，下互兑，故曰三女。坎为夫，本《左氏》也，二至四伏艮为山，艮止故曰伺候。艮为关，初至四正反艮，故曰复关，坎伏故不见。“坎为泣涕”二句，《诗氓》之语也。○如，从宋元，汲古作洳。 
　　革。螟虫为贼，害我五谷。箪笥空虚，家无所食。互巽为虫、为伏，故为螟，螟食苗心，言其冥冥难见。巽为贼、为谷，卦数五，兑毁，故曰害我五谷。伏坤为我，伏震为箪笥，坤为虚，伏艮为家，兑为食，坤虚，故无所食。语语本象与对象互用。○五，元本作黍，依宋本、汲古。箪笥，宋元本作中溜，依汲古。 
　　鼎。望尚阿衡，太宰周公。藩屏辅弼，福禄来同。离为望，巽为称、为权，故曰望尚阿衡。望尚，太公；阿衡，伊尹也。伏震为周、为福禄，艮为藩屏。 
　　震。三牛生狗，以戌为母。荆夷上侵，姬伯出走。艮为牛，数三，故曰三牛，互艮为狗，震为生，故曰生狗。艮先天居戌方，戌狗，故曰以戌为母。震为草莽、为荆、为侵、为姬、为伯、为走，故曰姬伯出走。○第二句汲古作“以戌其母”，此从宋本。《开元占经》引天镜云“牛生六畜，兵且起，其君不安。” 
　　艮。涂遏道塞，求事不得。艮为道涂，艮止故遏塞，艮为求，坎陷不得。 
　　渐。探怀得蚤，所愿失道。艮为手、为探，坎为怀，巽虫为蚤，坎为愿、为失，艮为道。○宋元本得蚤下多“无有凶忧”、失道下多“善居渐好”四字，兹从汲古。 
　　归妹。飞楼属道，趾多扰垣。居之不安，覆压为患。艮为楼，震为覆艮，故曰飞楼。震为道、为趾，伏巽为垣，趾多搅垣者，言楼临道，行人多搅乱不安也。艮为居，艮覆故不安，故覆压坎为患也。○楼属，从宋元本，汲古本作蚁遇，非。压，宋本、汲古作厌，古通。 
　　丰。义不胜情，以欲自倾。几利危宠，折角摧颈。艮为角、为颈，上卦艮覆，故曰折角摧颈，又兑亦毁折也。几利，言好利也。○几利危宠，从元刊，宋本、汲古作几危利宠。又宠疑为“躬”之讹字。 
　　旅。潼滃蔚荟，扶首来会。津液下降，流潦滂沛。互大坎为云，故曰潼滃蔚荟。艮为首、为扶，《后汉书舆服志》曰：“凡先合单纺为一系，四系为一扶，五扶为一首”，云气来会与丝缕集合同，故曰扶首。互大坎，故曰津液下降、流潦滂沛。下履之恒词同，惟扶首作“肤寸”，何休注《公羊》云：“侧手为肤，按指为寸。”恒震为反艮，艮反，故象侧手、象按指。盖旅必作扶首，恒必作肤寸，方与卦象密切，近人不论卦象，概谓作扶首合，作肤寸非，疏矣。○扶首，元本作林木，非，依宋本、汲古。潦，宋本作淹，依元本、汲古。下，宋本作来，依汲古。 
　　巽。白驹生刍，猗猗盛姝。赫喧君子，乐以忘忧。伏震为驹，巽白故曰白驹，巽为草莽，故为生刍、为长、为高，故曰猗猗盛姝。姝，美也。二四伏艮，艮为君子，赫喧者，容仪盛见。震为乐，故忘忧。○喧，《诗》作咺，《礼大学》作喧，宋本同，汲古讹諠。 
　　兑。车驰人趍，卷甲相仇。齐鲁寇战，败于犬丘。伏震为车、为人、为驰，艮为甲，艮伏故卷甲。巽齐兑鲁，伏艮为犬、为丘，兑折，故败于犬邱。地名，《左传》：“郑子然侵宋，取犬邱。”林但取卦象，不必与事相符。 
　　涣。举首望城，不见子贞，使我悔生。震为举，坎为首，艮为城、为望，坎伏故不见。震为子，艮止为贞。《诗卫风》：“乘彼垝坦，以望复关。”子贞，盖犹《郑风》之不见子都、子充，不必有其人。 
　　节。龙鬬时门，失理伤贤。内畔外贼，则生祸难。震为龙，中爻正覆震，故曰鬬。艮为时、为门，故曰时门。《左传昭二十九年》：“龙鬬于郑时门之外”是也，艮为贤，坎为失、为贼，在外故曰外贼。震为生，坎为祸难，畔象未详。○外，从宋本，汲古作生。 
　　中孚。安如泰山，福喜屡臻。虽有豺虎，不致危身。互艮为安、为山，震东故曰泰山。震为福喜、为至，艮为豺虎、为身，震乐故不危。○豺，依宋元本，汲古及常本作豹。致，汲古作敢，依宋元本。 
　　小过。初忧后喜，与福为市。八佾列陈，饮御嘉友。互大坎为忧，震为喜、为后，故曰后喜。巽为市，震为舞。佾舞，行列也，行数、人数纵横皆同。艮，九宫数八，上下正反震亦正反艮，故曰八佾。取象之能直同于《易》矣。震为陈列，兑口为饮，艮为友，艮阳在上，下乘二阴，《易》所谓“一人行则得其友也。” 
　　既济。持刀操肉，对酒不食。夫行从军，少子入狱，抱膝独宿。艮为刀、为持，坎为肉，故持刀操肉。坎为酒，兑为食，艮止故不食。坎为夫、为众，故为军在外，故曰从军。艮为小子，坎为狱，巽入，故曰小子入狱。艮为抱、为节，故曰抱膝。坎为宿，坎孤，故独宿，除坎外皆用半象。○少，汲古作小，象同。 
