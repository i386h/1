<!-- { "loadSidebar": true } -->
　　节。阴变为阳，女化为男。治道大通，君臣相承。详《屯》之《离》。
　　中孚。践履危难，脱厄去患。入福喜门，见诲大君。详《震》之《家人》。
　　小过。罟密网缩，动益蹶急，困不得息。伏大离为网罟。缩，朿缚也，卦象似之。互大坎，故曰蹶、曰困。○罟网，汲古作网纲，蹶作蹙，均依宋元本。
　　既济。负牛上山，力劣行难。烈风雨雪，遮遏我前，中道复还。详《同人》之《无妄》。汲古多忧者得欢四字，依宋元本。○此用丰象。
　　未济。喁喁嘉草，思降甘雨。景风升上，沾洽时澍，生我禾稼。此仍用丰象。兑口，震言，故曰喁喁。喁，向慕之义。震为嘉草、为禾稼，巽风，坎雨，坎伏，故曰思降。
　　旅之第五十六
　　旅。罗网四张，鸟无所翔。征伐穷极，饥渴不食。详《革》之《泰》。
　　乾。寄生无根，如过浮云。立本不固，斯须落去，更为枯树。详《小畜》之《蛊》。此用旅象。以艮为寄生，象形，艮下阴，故无根。坎为云，互巽为枯。
　　坤。人无足法，缓除牛出。雄走羊惊，阳不制阴，男失其家。前四句从《既济》之《屯》，下二句从《观》之《临》，各本原作人无定法，缓降牛出。蛇雄走趋，阳不制阴，宜其家困，非。解详《观》之《临》。
　　屯。众鸟所翔，中有大怪。九身无头，魂惊魄去，不可以居。详《渐》之《蒙》。翔，宋元本作聚，依汲古。
　　蒙。封豕沟渎，灌溃国邑。火宿口中，民多病疾。《史记天官书》奎曰封豕，为沟渎。正义曰：奎一名天豕，亦曰豕封，主沟渎，故曰灌溃国邑。坎为豕、为沟渎，坤为国邑。火，荧惑也。箕为口舌，火宿口中，言荧惑守箕也。艮为火，震为口，艮止，故曰火宿口中。坤为民、坎为疾病。又案：艮为星，故林辞多即星言。
　　需。奋翅鼓翼，翱翔外国。逍遥徙倚，来归温室。详《损》之《观》。
　　讼。秋蚕不成，冬种不生。殷王逆理，弃其宠荣。巽为蚕，旅互兑为秋，兑毁，故不成。坎为冬、为种，震为生，震伏，故不生。震为王、为子，故曰殷王。殷，子姓也。伏坤为理、为逆，震为荣，震伏，故曰弃。○荣，汲古作名，依宋元本。
　　师。卫侯东游，惑于少姬。忘我考妣，久迷不来。详《乾》之《升》。忘，汲古作亡，依宋元本。此林屡见而事不见于左传，疑邶风日居月诸之诗，齐诗家说如此。
　　比。乌合卒会，与恶相得。鸱鸮相酬，为心所贼。艮为乌、为鸱鸮，坤坎皆为聚，故曰会合。坤为恶，坎为心、为贼。○首句元本作鸟合卒会，汲古作鸟会雀合，兹依宋本。
　　小畜。眵鸡无距，与鹊格鬬。翅折目盲，为鸠所伤。巽为鸡，兑半离，故曰眵。《说文》目眦伤也。震伏，故曰无距。伏震为鹊、为鬬，为翅，坎为折，故曰翅折。离为目，兑半离，《易》曰眇，故此曰目盲。离为鸠，兑毁故伤。○鹊，汲古作雀，依宋元本。眵，各本皆作鸣，鸠作仇，今依《乾》之《遯》校。
　　履。木内生蠧，上下相贼，祸乱我国。巽为木、为蠧、为贼，天上兑下，正反巽，故上下相贼。离为乱，伏坤为国。
　　泰。延陵适鲁，观乐太史。车辚白颠，知秦兴起。卒兼其国，一统为主。详《大畜》之《离》。其为六之形讹字，各本六往往讹其。
　　否。辅相之好，无有休息。时行云集，所在遇福。艮为时，坤为云、为集，乾为福。
　　同人。床倾箦折，屋漏垣缺，季姬不惬。巽为床箦，巽陨，故倾折。巽为垣墉，伏坎为室、为屋，巽下缺，故曰漏。伏震为姬，易林本大过，每以巽为少，故曰季姬。
　　大有。东入海口，循流北走。一高一下，五邑无主。七日六夜，死于水浦。详《睽》之《蹇》。
　　谦。羣虎入邑，求索肉食。大人守御，君不失国。正反艮，故曰羣虎。伏巽为入，坤为邑，艮为求，坎为肉，故曰求索肉食。伏乾为大人。艮为守御、为国，震为君，故曰君不失国。○虎，宋元本讹需，依汲古。不失，汲古作失其，依宋元本。
　　豫。四乱不安，东西为患。退身止足，无出邦域。乃得完全，赖其生福。详《大有》之《睽》。止，汲古作山，依宋元本。
　　随。叔肸抱冤，祁子自邑。乘遽解患，羊舌以免，赖其生全。详《蹇》之《乾》。
　　蛊。延颈望酒，不入我口。深目自苦，利得无有。详《讼》之《益》。
　　临。仁政之德，参参日息。成都就邑，人受厥福。震为仁德，坤为都邑。参参，多貌。朿晳《补亡诗》参参其稼，宋本作恭恭，依汲古。《史记》舜陶河滨三年，成都邑。
　　观。牵头系尾，屈折几死。周世无人，不知所归。详《升》之《大畜》。周，汲古作雕，人作仁，依宋元本。
　　噬嗑。教羊逐兔，使鱼捕鼠。任非其人，费日无功。详《需》之《噬嗑》。捕鼠，宋元本作相捕，依汲古。
　　贲。生角有尾，张孽制家。排羊逐狐，张氏易公，忧祸复凶。震为生，艮为角、为尾、为家，坎为孽，与震连，故曰张孽。《左传昭十年》蕴利生孽，注：孽，妖害也。震为羊，艮为狐。震为张、为公，上艮为反震，故曰易公。坎为忧祸、为凶，生疑为牛之讹。
　　剥。去安就危，坠陷井池，破我玉螭。坤为安，孤阳在坤上，故曰去安就危。坤为渊，故曰井池。震为玉、为螭，上卦震覆，故曰破我玉螭。○螭，丁本作蝺，失韵，依宋元、汲古本。
　　复。茹芝饵黄，涂饮玉英。与神通流，长无忧凶。震为芝、为玄黄，震食，故曰茹、曰饵。黄，黄精也，二者皆延年益寿之草。震为大涂、为玉、为萌芽，故曰玉英。震为神，坤为忧凶。
　　无妄。体重难飞，未能越关，不离室垣。详《震》之《鼎》。宋元本无末句，依汲古。
　　大畜。巢成树折，伤我彝器。伯踒叔跌，亡羊乃追。艮为巢、为成，震木，兑毁，故曰树折。震为器，艮虎，故曰彝器。《书》宗彝《释文》引郑云彝，虎也。兑毁，故伤。震为伯，艮为叔，兑折，故曰跌。兑为羊，震往，故曰亡羊、曰追。
　　颐。六人俱行，各贵其囊。黄鹤失珠，无以为明。详《贲》之《噬嗑》。
　　大过。播梅折枝，与母分离，绝不相知。详《大有》之《坤》。播，种也。宋元本作蟠，依汲古。梅折枝，汲古作枝迁岐，依宋元本。
　　坎。迎福开户，喜随我后。曹伯恺悌，为宋国主。中爻震为福，艮为户，震为开，故曰迎福开户。震为喜、为后、为伯、为主，艮为宋、为国。元本旧注宋以曹师杀公子游，立桓公，依此注则国字似为立字方适。
　　离。既痴且狂，两目又盲。箕踞喑哑，名为无中。巽进退不果，故曰痴狂。中互大坎，坎黑，故曰目盲。伏震为箕，兑为喑哑。○箕，宋元本作踑，《集韵》踑，长踞也。兹依汲古。中，汲古作用，喑哑作坐喑，依宋元本。
　　咸。金梁铁柱，千年牢固。完全不腐，圣人安处。乾为金铁，艮为梁柱，乾为千年，艮坚，故曰牢固。互巽为腐，乾为圣人，艮止，故曰安处。
　　恒。裹糗荷粮，与跖相逢。欲飞不得，为罔所获。巽为糗粮，艮为荷。巽为盗贼，故曰与跖相逢。震为飞，坤为网罟。○罔，宋本作网，依元本。
　　遯。彭生为豕，暴龙作灾。盗尧衣裳，聚跖荷兵。青禽照夜，三旦夷亡。首句依《比》之《蒙》校，各本多作彭名为矢，或彭生为妖。
　　大壮。独夫老妇，不能生子。鳏寡居处。震为夫，兑为老妇，震为子，兑折，故不能生子。伏巽为寡，故曰独夫。伏艮为鳏。○独，汲古讹褐，依宋元本。
　　晋。鹪鹩窃脂，巢于小枝。摇动不安，为风所吹。心寒栗栗，常忧殆危。栗栗，依《谦》之《遯》，各本多作飘摇。
　　明夷。素车木马，不任负重。王子出征，忧危为咎。震为白，坤为车，故曰素车。震为木、为马，坤为重，下互坎，坎险，故不任负重。震为王子、为出征，坎为忧危。○马，汲古作舆，危作疑，均依宋元本。
　　家人。土陷四维，安平不危。利以居止，保有玉女。未详。
　　睽。负牛上山，力劣行难。烈风雨雪，遮遏我前，中道复还。详《讼》之《剥》。
　　蹇。金城铁郭，上下同力。政平民亲，寇不敢贼。艮为金铁、为城郭，坎为平、为贼寇、为民。
　　解。清洁渊塞，为人所言。证讯诘情，系于枳温。甘裳听断，昭然蒙恩。详《师》之《蛊》。
　　损。皋陶听理，岐伯悦喜。西登华首，东归无咎。艮为山、为火，故曰皋陶。舜时士官，故曰听理。兑为耳、为听，坤为理也。震为伯，艮山，故曰岐伯。《本草经》黄帝问岐伯，《汉书人物表》上古之时，有岐伯，中古有扁鹊，盖与黄帝创制医药者。兑为西，艮山，故曰华首。震为东、为归，华，华山；首，雷首山，在蒲阪。
　　益。低头窃视，有所畏避。行作不利，酒酸鱼败，众莫贪嗜。详《鼎》之《解》。不，宋元本作未，依汲古。众，宋本作重，依元本、汲古。
　　夬。十鸡百雏，常与母俱。抱鸡捕虎，谁肯为侣。此用旅象。旅互巽为鸡，兑数十，故曰十鸡。伏震为雏、为百，故曰百雏。巽为母，故曰常与母俱。艮为虎、为抱、为捕，巽为寡，故曰无侣。
　　姤。高阜山陵，陂陁颠崩。为国妖祥，元后以薨。《左传僖十四年》沙麓崩，晋卜偃曰：期年将有大咎，国几亡，次年，惠公被执；又九年怀公杀于高梁。姤通复。艮为山陵，初至三艮覆，故曰颠崩。坤为国、为妖祥、为丧，故曰薨。震长，故曰元。震为君，故曰元后。○陂，汲古作峻，依宋元本。又《国语》岐山崩，三川竭，幽王亡。
　　萃。六鹢退飞，为襄败祥。陈师合战，左股夷伤。遂以崩薨，霸功不成。详《蹇》之《蛊》。
　　升。异国殊俗，情不相得。金木为仇，百贼擅杀。末句依《夬》之《比》校，宋元本作百战檀谷，汲古作酋贼擅役。
　　困。鸦噪庭中，以戎灾凶。重门击柝，备忧暴客。详《大过》之《涣》。《左传襄十三年》有鸟呌于宋太庙，曰嘻嘻出出，后果灾。
　　井。慈母念子，享赐得士。蛮夷来服，以安王室，侧陋逢时。巽为母，巽顺，故曰慈母。坎为念，伏震为子，故曰念子。兑为享，伏震为土、为王，艮为室、为时，坎为侧陋。○念，各本皆作赤。第三句皆作获夷服除，兹依《渐》之《咸》校。士，宋元本作土，依汲古。室，宋本、汲古作家，兹依元本。
　　革。迁延恶人，使德不通。炎旱为殃，年谷大伤。迁延，依《坤》之《大有》校，宋元本作刬迹，汲古作迹造。殃，宋元本作灾，不协，依汲古。
