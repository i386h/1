<!-- { "loadSidebar": true } -->
　　归妹。跛踦相随，日暮牛罢。陵迟后旅，失利亡雌。坎蹇故跛踦。离为日、为牛。坎夜坎劳，故曰日暮牛罢。震为商旅、为后，巽为利，巽伏，故曰失利亡雌。巽为震妇，故曰雌也。
　　丰。三人俱行，北求大牂。长孟病足，倩季负粮。柳下之宝，不失我邦。震为人、为行，数三，故曰三人俱行。互大坎为北，兑为羊，震为长孟、为足，坎病，故曰病足。按：《家语》："叔梁纥之妾生孟皮，孟皮病足"。季，季路也。《家语》子路曰："吾为亲负米百里之外"。互巽为粮，伏艮为季、为负。震为柳，伏坤为下、为邦。○粮，宋元、汲古作囊，依汲古《革》之《恒》校。孟，从宋元，汲古作子。宝，从宋元，汲古作责，非。按：《吕氏春秋》："齐伐鲁，求岑鼎，鲁以他鼎往，齐侯曰：柳下季谓是则因受之，鲁侯请柳下季，季曰：君以赂欲免国也，臣亦有国，破臣之国以免君之国，所不愿也，鲁侯乃以真岑鼎往"。我邦，各本皆作骊黄，依汲古《涣》之《豫》校。
　　旅。凤凰在左，麒麟处右。仁圣相遇，伊吕集聚。伤害不至，时无殃咎，福为我母。离为凤凰、为麒麟。离东为左，兑西为右。坎为圣、为集聚。兑口为伊。巽为齐、为吕。○处右，从宋元，汲古作在右。
　　巽。乘筏渡海，虽深不殆。曾孙皇祖，累累俱在。伏震为筏、为乘，互大坎为海、为深，兑悦故不殆。伏艮为曾孙、为祖。○海，从宋元，汲古作河，不协，非。
　　兑。比目四翼，来安吾国。赍福上堂，与我同床。详《比》之《离》。
　　涣。娶于姜吕，驾迎新妇。少齐在门，夫子悦喜。详《否》之《涣》。吕、齐，汲古作女、作妻，依宋元本。
　　节。螟虫为贼，害我稼穑。尽禾殚麦，秋无所得。坎为贼、为害，伏巽为螟虫。震为禾稼，兑正秋，兑毁折，故秋无所得。○尽禾，汲古作冬禾，依宋元本。
　　中孚。衣裳颠倒，为王来呼。成就东周，邦国大休。震为衣裳，正反震，故曰颠倒。震为王、为呼、为东周，艮为成、为邦国。按：《齐风》："东方未明，颠倒衣裳；颠之倒之，自公召之"，《毛诗叙》谓朝廷兴居无节，焦意似指太公佐周，与毛异。
　　小过。王孙季子，相与为友。明允笃诚，升擢荐举。震为王，艮为孙、为季子、为友。震为明允，艮为笃诚，震为荐举，艮手为擢。词似用《史记》舜举八元八恺事。○笃，元本讹驾，依宋本、汲古。荐，依汲古，宋元本皆讹庆。
　　既济。踊泉滑滑，流行不绝。污为江海，败毁邑里，家无所处。闻虎不惧，向我笑喜。坎为泉，重坎，故流行不绝、故污为江海。坤为邑里，三坤爻隔绝，故云败毁。坎为惧，虎与笑喜盖用半象。○踊，汲古作漏，依宋元。惧，从宋元，汲古作悖。又按：似用《同人》伏象。
　　未济。桑扈窃脂，啄粟不宜。乱政无常，使心孔明。离为鸟，故曰桑扈窃脂。坎为窃、为脂。窃脂，即桑扈，一物也。《左传襄四年》："桑扈窃脂为蚕驱雀者也"，《诗小雅》："交交桑扈"，余似用半象。○扈，宋元本作户，从汲古。心，依宋元本，汲古作我。
　　大有第十四
　　大有。白虎张牙，征伐东莱。朱雀前驱，赞道说辞。敌人请服，衔璧而趋。兑为虎、为牙，西方色白，故曰白虎张牙。白虎，西方宿。离为东，兑为决、为斧钺，故曰征伐东莱。莱，汲古本作东华。按：《史记》云：师尚父封于营邱，未至国，莱人来伐，争营邱。营邱，边莱。莱，夷人也。但太公征莱今史不详，不知华莱孰是，姑从宋元。朱雀，南方宿。离为雀，南方色赤，故曰朱雀。兑口，故曰赞道说辞。道导通。乾为玉，兑口故曰衔璧。○东莱，汲古本作东华，依宋元。
　　乾。南山太行，困于空桑。老沙为石，牛马无食。此用《大有》象。乾为山、为行，位南，故曰南山。太行，亦山名也。伏坎为困，艮为桑，坤虚，故曰空桑。艮为沙石。坤为老、为牛马，兑为食，坤闭，故曰无食。○无食，宋元本作无粮，依汲古。
　　坤。播木折枝，与母别离，绝不相知。依《讼》之《谦》校。播，种也，言折枝种于他所，与母树分离也。○宋元、汲古皆作"蟠木失歧"，误。按：此亦用《大有》伏象。
　　屯。噂噂所言，莫如我垣。欢乐坚固，可以长安。详《乾》之《困》。○宋元本作譐譐，依汲古。莫如我垣，亦依汲古，宋元作"莫知我恒"，误。
　　蒙。雹梅零坠，心思愦愦。怀忧少愧，乱我魂气。艮为果、为梅，坎为冰，故曰雹梅。《尔雅》葖芦萉注：紫花大根，俗呼雹突，由此例之，是雹梅为象形之字，作李者非也。坎折故零坠。坎为心思，坎忧故愦愦。坤为我、为乱、为魂气。○愦愦，依宋元本，汲古作积愦。雹，各本作李，依《颐》之《否》校。
　　需。火虽炽，在吾后。寇虽多，在吾右。身安吉，不危殆。离为火，伏坤为吾，在下故曰在后。坎为寇，兑为右，伏坤为身、为安。殆，音以。
　　讼。虎卧山隅，鹿过后朐。弓矢设张，猬为功曹，伏不敢起，遂至平原，得我美草。乾为虎、为山，伏震为鹿、为后。《广韵》："朐，山名"，《史记始皇本纪》："立石上朐界中"，由是例之，后朐或山名也。坎为弓矢、为棘、为猬、为伏，伏坤为平野、为我。震为美草。○遂，依宋元本，汲古作逐。平，汲古、元本作洋，依宋本。坎为矢证。《后汉书百官志》："功曹主选署及众事为郡吏长"，《论衡》云："人谓虎食人，功曹为奸所致。"其意以为功曹为吏率虎为兽雄，而猬能伏虎，故虎畏见。《史记龟策传》注：猬能伏虎。
　　师。三火起明，雨灭其光。高位疾颠，骄恣诛伤。伏离为火，数三，故曰三火。坎为雨、为黑，故无光。坎为疾。坤为诛伤。○颠，宋元作巅，依汲古。诛，汲古作深，依宋元。
　　比。疋居楚乌，遇谗无辜，久旅离忧。丁云："疋，雅同"，《说文》："雅，楚鸟也，一名鸒，一名卑居，秦谓之雅"，言雅居楚即谓乌也。艮为乌，故曰乌、曰雅。坎上下兑口相背，故曰谗。坎为忧。○疋居楚乌，依汲古，宋元本作"匹君楚马"，非。旅，依宋元，汲古作散。○艮乌确证。
　　小畜。一室百子，同公异母。以义防患，祸灾不起。通《豫》。坎为室，数一。坤为百，震为子、为公。坤为母，上下坤相背，故曰异母。坎为患，坤为祸灾，坎伏，故不起。○百子、同公，依宋元本，汲古作十子、作同心，似非。
　　履。商人行旅，资所无有。贪其利珠，流连王市。还家内顾，公子何咎。通《谦》。震为商旅、为行人、为珠，巽为利市，乾为王，故曰王市。艮为家，离为顾，震为公子。○所无，依宋元本，资所无有者，言资无所出也。汲古作"资无所有"，非。
　　泰。禹将为君，北入昆仑。稍进扬光，登入温汤。代舜为治，功德昭明。乾为君王，故曰禹。伏艮为昆仑。坤位北，艮阳在上为光，艮手，故曰扬光。坤水为汤，艮火，故曰温汤。震为帝，故曰舜。○扬光，依宋元本，汲古作阳光，非。代舜为治，依宋元本增，汲古无。○坤北证。
　　否。乾行天德，覆帱无极。呕呼烹熟，使各自得。乾为天，故覆帱无极，伏震兑，故曰呕呼。艮火坤釡，故曰烹熟。○天，汲古作大，烹作享，均依宋元本。
　　同人。南国盛茂，黍稷醴酒。可以享老，乐我嘉友。乾为南，伏坤为国。震为盛茂、为黍稷，伏坎为酒。乾为老，震为乐。○盛茂，汲古作茂盛，醴作醲，均依宋元本。
　　谦。方船备水，傍河燃火，终身无祸。震为船，坤为船，坤为方，方，并也。《诗》"方舟为梁"，故可备水。坎水坎河，艮为火，故曰傍河燃火。坤为身、为祸，震喜，故无祸。○汲古多"与夫吉昌，永得安康"二句，依宋元本。
　　豫。雷行相逐，无有休息。战于平陆，为夷所覆。详《坤》之《泰》。
　　随。踯躅踟蹰，拊心搔头。五昼四夜，睹我齐侯。震足故踯躅、踟蹰。坎为心、为首，艮手，故拊心搔头。艮为日、为昼，兑为夜，震卦数四，巽五。巽为齐。○睹，依宋元本，汲古作赌。○上二句用《邶诗》注，详《同人》之《随》。
　　蛊。大口宣唇，神使伸言。黄龙景星，出应德门。与福上堂，天下安昌。详《需》之《萃》。
　　临。阴衰老极，阳建其德。履离戴光，天下昭明。详《否》之《无妄》。第三句各本皆讹"离载阳光"，依《坤》之《未济》校。
　　观。三涂五岳，阳城太室。神明所伏，独无兵革。详《需》之《蒙》，汲古多"下有保国"四字，依宋元本。
　　噬嗑。年丰岁熟，政仁民乐。利以居止，旅人获福。震为年岁、为丰熟、为仁乐，伏巽为利。艮为居止，震为旅人。○政仁，依宋元，汲古作仁政，非。
　　贲。楚乌逢矢，不可久放。离居无群，意昧精丧。作此哀诗，以告孔忧。楚乌，即雅，见《说文》。艮为黔啄，故曰乌。震为丛木，故曰楚乌。坎为矢，故曰楚乌逢矢。艮为居，坎为孤，故曰离居无群。坎为心、为隐伏，故曰意昧。震神坎陷，故精丧。坎为哀忧，震为告。《诗四月篇》："君子作诗，维以告哀"。○乌，从宋元本，汲古作鸟。矢，宋元本讹天，从汲古。可，宋元本作时，从汲古。群，汲古作辜，从宋元本。汲古无意昧精丧句。
　　剥。出门大步，与凶恶忤。骂公詈母，为我忧耻。坤为门户、为凶、为母、为我忧。伏乾为行、为公，兑为骂詈。○凶，依宋元本，汲古作兄，非。耻，亦从宋元本，汲古作趾，非。
　　复。火至井谷，阳芒生角。犯厯天市，窥观太极。登上玉床，家易六公。天市，依汲古。《天官书》："旗中四星曰天市"，宋元本作天户，非。太极，依汲古，即北极也，宋元作太微，不韵。又阳宜作杨，古杨柳不分，即柳星也。按：此亦用《大有》象。离为星、为火，兑为井谷，伏艮为角，离为观。太极谓五。乾为玉，伏艮为床。
　　无妄。牧羊逢狼，虽忧不伤。畏怖惕息，终无祸殃。震为羊，震艮对，故曰逢狼。艮为狼，坤为牧、为忧伤，乾惕，故曰惕息。坤为祸殃，坤伏故无。○惕，依汲古，宋元本讹既。
　　大畜。茧栗牺牲，敬事鬼神。神嗜饮食，受福多孙。望季不来，孔圣厄陈。上四句详《乾》之《旅》。艮为季，艮止，故不来。乾为圣，震为孔、为陈。○鬼，宋元本作贵，神嗜作享者，兹依汲古。
