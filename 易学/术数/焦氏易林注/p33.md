<!-- { "loadSidebar": true } -->
　　临。则天顺时，周流其墟。与乐并居，无有咎忧。坤为顺，震为时，伏乾，故则天顺时。震为周、为乐，坤水为流、为墟、为忧，震乐故无忧。○无有，宋本作无元，依元本、汲古。
　　观。虿室蜂户，螫我手足。不可进取，为吾害咎。详《履》之《泰》。《泰》通《否》。巽坤与观同象。巽为虫，故曰虿蜂，艮室坤户，艮为手，伏震为足，坤为毒，故螫我手足。
　　噬嗑。公孙驾骊，载游东齐。延陵悦产，遗季纻衣。详《乾》之《益》。《益》震艮巽，《噬嗑》震艮伏巽，故语同。
　　贲。转作骊山，大失人心。刘季发怒，禽灭子婴。艮山震马，故曰骊山。震为人、为大，坎为心、为失，艮为季、为婴，言秦役万民筑骊山，刘季因民怨而灭秦也。震为怒、为子，坎灭。○人心，汲古作元心，禽，汲古作命，均依宋元本。
　　剥。羊肠九萦，相推稍前。止须王孙，乃能上天。伏兑为羊，坤为囊、为肠，伏乾，数九，故曰九萦。艮手为推、为前，艮为孙，乾为王，故曰王孙。艮为天，在上故曰上天。《史记佞幸传》："邓通南安人，孝文帝梦欲上天不能，有一黄头郎从后推之上天，觉而求得邓通"。○能，汲古作得，从宋元本。羊肠阪在蒲阪九折，《史记》："魏伐赵，断羊肠"是也。
　　复。螮蝀充侧，佞人倾惑。女谒横行，正道壅塞。伏巽为虫，震玄黄，故曰螮蝀。螮蝀，虹也。震为人、为言，故曰佞人。坤为惑，伏巽为倾。震为谒、为行，坤阴故曰女谒。震为道，坤闭故壅塞。○螮，《毛诗》作蝃，谓刺淫，林谓刺佞，与毛异。
　　无妄。福禄不遂，家多怪祟。麋鹿悲鸣，思其大雄。乾为福禄，艮为家，震为麋鹿、为鸣，乾为大雄，伏坤为悲、为思。○鸣，宋元本作啼，从汲古。
　　大畜。云雷因积，大雨重迭。久不见日，使我心悒。震为雷，伏坤为云，兑为雨，乾大故曰大雨，艮止故曰因积、曰重迭。又伏坤亦为水、为重也。○使我心悒，宋本作使心悒悒，依汲古。
　　颐。三河俱合，水怒踊跃。坏我王屋，民困于食。震数三，坤为水，重坤，故曰三河俱合。震为怒、为踊跃、为王，艮为屋，故曰王屋。坤为坏、为民，震口为食，坤虚，故无食。
　　大过。冒雨夜行，早遍都城。更相覆倾，终无所成。伏震为行，艮为冒，兑为雨，坤为夜，故冒雨夜行。坤为都城，巽陨落故曰倾，正反巽故更相覆倾。艮为终、为成，坤亡故无成。全用伏象。○都，依汲古，宋元本作辟。汲古多"三头两眼，不见其真"二句，宋本无。
　　坎。褒后生蛇，垂老皆微。倒跌衰耄，酉灭黄离。震为生，伏巽为蛇，艮为老耄，坎蹇，故倒跌。《说文》："酉，就也，老也"。坎为灭。黄离，火也，离伏故曰灭。周以火德王，言褒姒灭周也。褒后生蛇者，言后生于龙漦也。余似有故事，而注家皆不详。○垂，依元本，汲古作经，皆依《大壮》之《大有》校，汲古作盲。倒，宋本、汲古作侧，依元本。衰耄二字，亦依《大壮》之《大有》校，汲古作哀公，元本作衰公。酉，汲古作酒，依元本。灭，汲古作减，依宋本。
　　离。鸿雁南飞，随阳休息。转逐天和，千里不衰。伏《坎》。互艮为鸿雁，震为南、为飞，离日为阳，艮为休息。震为转逐，艮阳在上为天，坎为和，震为千，艮为里。○阳，宋元本作时，依汲古。逐，汲古作送，依宋元本。里，宋元本作岁，依汲古。衰，汲古作哀，依宋元本。
　　咸。后时失利，不得所欲。艮为时，巽为利，兑折故失利，风散故不得所欲。○汲古祇上二句，宋元本多"莫亨偕结，自逐自逐"八字。
　　恒。心多恨悔，出言为怪。枭鸣室北，声丑可恶，请谒不得。伏坤为心、为恨悔，震为言、为鸣，伏艮为枭、为室，坤位北，故鸣室北。震为声。《说苑》："齐景公筑台，台成而不通，问之曰：有枭夜鸣，其声可恶"。 ○声丑，元本作丑声。○坤北证。
　　遯。驷马过隙，时难再得。尼父孔圣，系而不食。乾为马，互巽数四，故曰驷马。《史记留侯世家》："人生一世间，如白驹过隙"。巽为隙，艮为时、为山，乾父故曰尼父。乾为圣，伏震为孔，巽绳为系，兑为食，兑覆故不食。《论语》："吾岂匏瓜也哉，焉能系而不食"。 ○驷马，宋本、汲古作四，从元本。
　　大壮。阴变为阳，女化为男。治道得通，君臣相承。通《观》。坤伏乾出，巽伏震出，故曰阴变阳、女化男。震为道、为通，乾为君，伏艮为臣。
　　晋。昆仑源口，流行不止。龙门砥柱，民不安处。母归扶子，黄麑悦喜。艮山坎水，伏兑口，故曰昆仑源口。坤亦为水，与坎水合，故曰流行不止。艮为门，伏乾，故曰龙门。艮为石、为木，故曰砥柱。坤为民、为安处、为母，艮为少男，故曰扶子。艮为麑。坤为黄，伏兑为悦。○扶，依汲古，宋元本作孩子。
　　明夷。葛藟蒙棘，华不得实。谗佞乱政，使恩壅塞。详《泰》之《蒙》。蒙坎震，明夷亦坎震，象同。藟，汲古作累，依宋元本。
　　家人。公无长驱，太王骏马。非其所当，伤折为患。通《解》。震为公、为长驱、为王、为马，坎为患，坎蹇故伤折。○太，汲古作夭，依宋元本。所当、患，依汲古，宋元本作当所、作害。
　　睽。大仓充盈，庶民蕃盛，年岁熟荣。伏艮故曰太仓。坎为众，故曰充盈、曰庶民蕃盛。坎冬离夏，兑正秋，故曰年岁。离为火、为光明，故曰熟荣。○庶民蕃盛，依宋元本，汲古作万物蕃成。
　　蹇。执蕡照牺，为风所吹。火灭无光，不见玄黄。此用《蛊》象。艮为执、为牺、为火、为照，巽为蕡。蕡，香草也。巽为风，兑为吹，艮为火、为光，坎黑巽伏，故火灭无光。震为玄黄，巽伏故不见。《周礼司煊》注：贲，烛，麻烛也，言执蕡火照牲，使熟而食也。○蕡，汲古作簧，依宋元本。
　　解。鸟反故巢，归其室家。心平意正，与叔相和。登高陨坠，失其宠贵。震为鸟、为反、为归，坎为巢、为室、为心意、为平正、为和，震为登，伏巽为高、为陨坠，艮为贵，艮覆故失其宠贵。
　　损。弩弛弓藏，良犬不行。内无怨女，征夫在堂。通《咸》。互大坎为弩、为弓，艮止故曰弛。巽伏故曰藏。艮为犬，坎蹇故不行。以上皆用伏象。损内兑女，与上艮为夫妇，兑悦故不怨。互震在外故曰征夫。艮为堂也。
　　益。特牺孔博，日新其德。文君燎猎，姜氏受福。坤为牛，故曰特牺。震为孔，艮为日、为新，坤为文，震为君，故曰文君。艮为火，震为猎，故曰燎猎。巽为姜，震为福，言文王出猎遇姜尚，后受卦于齐也。○特，依宋元本。《书舜典》："格于艺祖，用特"，注：特，一牛也。《礼郊特牲》注：用一牛故曰特牲。特牺，犹特牲也，汲古作牡，非。文君，从汲古，宋元本作文公，非。燎，从宋元本，汲古作出。
　　夬。季秋孟冬，寒露霜降。大阴在庭，品物不生。鸡犬夜鸣，家扰数惊。兑为秋，伏艮，故曰季秋。乾为冬，当亥，故曰孟冬。兑为露，伏坤为霜，故曰寒露霜降。伏坤为大阴、为品物，坤杀故不生。艮为庭、为犬，坤为夜，兑为鸡、为鸣，乾为惕、为惊。艮为家。○季秋，汲古作秋季，依宋元本。品，依宋元本，汲古作庶。鸡犬夜鸣，宋本、汲古作鸡鸣犬吠，元本作鸡矢，非。扰，依宋元本，汲古作忧，非。
　　姤。心多恨悔，出门见怪。有蛇三足，丑声可恶。嫫毋为媒，请求不得。通《复》。坤为心、为恨悔、为门户，震为出，巽为蛇，震为足，数三，故曰有蛇三足。震为声，坤为丑、为恶、为嫫毋，嫫毋，丑妇也。震为请，坤丧故不得。丁云：任昉《述异记》："江中有兽名能，蛇精化也"，《尔雅》三足能。○有，依宋元本，汲古作反。
　　萃。虎豹争强，道闭不通。小人讙讼，贪天之功。艮为虎豹，坤为文，兑刚鲁，三至上正反兑故曰争强。艮为道，坤为闭，故不通。坤为小人，三至上正反皆兑口，故曰讼。《困》"有言不信"，即如是取象。○第四句依汲古，宋元本作"贪夫受空"。
　　升。鸡方啄粟，为狐所逐。走不得食，惶怖惕息。巽为鸡、为粟，兑为啄，艮为狐，震为逐、为走，艮反向内，故曰为狐所逐。兑为食，坤闭故不得食。坤为忧，故惶怖惕息。○怖，宋本作惧，依汲古。
　　困。陈妫敬仲，兆兴齐姜。乃适营丘，八世大昌。详《屯》之《噬嗑》。
　　井。昊天白日，照临我国。万民康宁，咸赖嘉福。详《比》之《晋》。
　　革。云梦大薮，索有所在。虞人共职，骊驹悦喜。通《蒙》。坤为云、为梦、为薮，《易》震索索，疏：心不安之貌。《释文》惧也。坎坤皆为忧惧，故曰索。震为驩虞、为人、为骊驹、为悦喜。○索，依汲古，丁云：即八索也，元本作嘉。又按：此二句似指汉高伪游云梦事，言其意别有所在，而不在猎也。
　　鼎。獐鹿雉兔，群聚东国。卢黄白脊，俱往追逐。九齚十得，主君有喜。详《蒙》之《复》。《鼎》通《屯》，坤震象与复同。雉，宋本及汲古皆作鸡，非，依元本。
　　震。德惠孔明，主君复章，保其室堂。震为德、为孔，艮为明，震为主、为君，艮为章、为室堂。
　　艮。天之所坏，不可强支。众口嘈嘈，虽贵必危。详《蒙》之《夬》。艮为天，阳在上而穷，故坏，初至五正反两震言相背，故曰嘈嘈。艮为贵，艮穷于上故虽贵必危也。
　　渐。天之奥隅，尧舜所居。可以全身，保我邦家。详《否》之《观》。艮为天，坎隐故曰奥。伏震为帝、为尧舜。
　　归妹。下泉苞稂，十年无王。荀伯遇时，忧念周京。坎为众。稂，萧蓍之属。震为稂、为年、为王，兑数十，故曰十年，坎隐伏，故十年无王。震为伯、为时、为周，坎为忧念。下泉，《曹风》诗，《毛诗序》谓刺共公，刘毓崧云何楷世本古义，据《易林》谓此诗为曹人美晋荀跞纳敬王于成周而作，其说自昭二十二年王子朝作乱，至昭三十二年城成周为十年无王。《左传》："天王使告于晋，曰：天降祸于周，俾我兄弟并有乱心，以为伯父忧，于今十年"，正与《易林》合。荀，郇国后，称荀伯，犹称荀跞为知伯，荀字不误也。○稂，元本讹恨，依宋本、汲古。无，依宋元本，汲古讹九。荀，元本作●，依宋本、汲古，是焦与《毛诗》异读。
　　丰。江淮海隅，众利聚居。可以遨游，卒岁无忧。互大坎故曰江淮海隅。巽为利，坎为聚，震为遨游、为岁，震乐故无忧。
