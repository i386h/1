<!-- { "loadSidebar": true } -->
　　一人命合主有疾而少年未见，乃是未曾遇煞星行限故不发也。一行煞地又见煞星高强，决是重疾痨瘵，有中年患目疾者由此。一看生平行限如何，如人一生命好身吉，若行限不好却不能发福，论之盖命好不如限好，如身命好行限又好方是好命，盖命为魂、身为魄、限为血气，三者须要相扶，譬如人之一身。血气稍滞则血不流，故为寒热相攻，疮毒并行，风邪客气，得以侵之，若血气和畅，其身既壮，安得有病也。一行限须要向明不背方吉，何谓向明，夜生人见火金月当限，日生人见日木土火气当限，皆谓向明发福可期。如日生人不见日木土星又独见火金月照限，兼行的劫刃锋廉耗空亡等煞之上，未可以吉许之也。
　　一凡大小二限以生日后交神煞禄贵，以冬夏日交命宫行度，从本生命度行起。一春月生人命限连有土孛金水太阴气计谓之云雨不解，淋漓花果，触目愁景，主退败可畏。一四五月间虽然得雨，然亦不可连接，行限见前项星辰为久霖不晴皆主冷退，愁闷生意萧然。如有此格日火行限谓之久雨逢晴，伸眉舒目人物欣快，必主骤然大发。一秋月生人连有风雨星行限，主霖雨伤稼。一冬月生人连有此者谓之雨雪载途，皆非好格，冷落寂寞不言可知。所以晴雨之星要有相间，行限得晴雨停匀，生意顺快。凡土孛气计会日皆谓黑云暗日主大贫寒。五六月生人火日行限却在巳午谓之旱魃南离、生意焦枯，如游年土孛水计到晦掩其光，反主一发。过了游年又主祸依然。是以两限俱是火日亦曰：久晴不雨万物铄落。如忽行一星计孛金水太阴气星，则云兴雨降，物苗苏醒，勃然发达可知。
　　一凡行风雨星而逢日在戌，或行限在戌，三合对照则云收雨过，落照余晖，遇此格者主晚年发达。一冬月水罗会谓之和风解冻，寒林生春，火会土谓之寒谷回春，皆主发越。一春木宜火日怕孛计，如木会日可谓蒸烘，如火会日则春入园林，妆缀红紫，孛计到风僝雨僽反主贫夭。一秋天月居水宿见金谓寒潭浸月，大寒节边未免清秀而贫薄。一凡七政星为身主命、主寿、主限、主所泊躔宿最怕划破多死，化凶亦然，占煞刃尤甚。在后划破尤轻，在前划破尤重，假如限行木宿怕金同躔行，火宿怕水同躔行，土宿怕木同躔行，金宿怕火同躔行，水宿怕土同躔行，月宿怕罗计行日宿畏木罗计孛。又如限行木宿遇金，春月划脉不断，行火宿遇水、夏生划脉不断。金值火宿秋生无害，行水宿遇土冬月反好，四季之土遇木何妨最须详辩划法至要。
　　【流年论】流年祸福，必从当生祸福为准，以立命宫为定，方判吉凶，且如一般行限、一般流年。星辰到而祸福并不同者何也，必须先看身命限度、当生有无吉凶星守照，方可言之，如立命子、行限寅，当生难守于大限、流年，难星亦到甚者死，轻者病。如有天官符、地官符干涉田财命限则有官刑，轻重一般断之，有丧门、白虎守命限，则有孝服。如当生无难星到，流年有难星到命限者有祸，或者当生有一恩照则吉，余仿此。切不可一例以火罗计孛为凶星，以木气金水土为善星。
　　又如立命于子，木气为难、火罗为恩，若火罗照命限，未可以为凶，乃恩星也，必得意。遇红鸾天喜有喜，并阳刃、亡劫、空亡、太岁亦不降福。如逢流孛、难星到，火罗亦到，是他星反激起火罗之怒，不能降福矣。又如木气是流年，难星到命限，或是对合必主不宁，亦须看当生星得地否。更看流年限到何度，如是限到难度当生难星明健必主重险，如限到恩度当生难柔弱流年难星来而祸轻矣。更可详细分别病讼孝服等事，如逢岁破、大耗、亡劫、天地官符必讼，若流年丧门、白虎、天哭、吊客轻则外孝、重则亲丧，如擎游、病符、死符、披头、血刃有病重，轻生死，依当生限度上定之。
