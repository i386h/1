<!-- { "loadSidebar": true } -->
　　遇有吉星临满用，
　　定拟金殿玉阶行。
　　
　　以年干所管卦气逆数至命宫得何干，以此干属某为是。且如甲生人寅上安命，以壬甲从干就于亥上起甲、逆数至寅命宫得癸干，即以癸属水，取水为地元禄。余仿此例。
　　
　　人元禄、以虎顺宫何干属某干为是
　　人元虎遁来官禄，
　　以干受克的为真。
　　中间若有闲神杂，
　　斟酌当加仔细论。
　　
　　以年干起五虎遁顺数至官禄得何干，以此干受克为是。且如甲生人寅上立命，以甲己之年起丙寅，从寅上起丙顺数至巳上官禄宫得己干，即以己属土，取木克土，以木为人元禄。余依此推。
　　
　　天经地纬、二星用星不用宫、以虎顺命干属某是经、以命支神属某是纬
　　星有天经地纬神，
　　虎遁轮流至命程。
　　地支支神名地纬，
　　天干干主是天经。
　　身命逢他来拱夹，
　　经天纬地有才能。
　　若值斗标来指破，
　　一生名利算轻尘。
　　
　　以年干起五虎遁，顺数至命宫，得何干支，以干属某为天经，以地支属某为地纬。且如甲生人寅上坐命，以甲己之年起丙寅，就是丙寅宫安命，以丙火为天经，以寅木为地纬，余仿此例。其论支神所属者，即寅卯属木，巳午属火，申酉属金，亥子属水，辰戌丑未属土，切不可以寅亥二宫属木论也。
　　
　　天马、地驿
　　天马地驿，果老所著也，与前诸家者不同。天马须将五虎遁，遁过命宫官禄论。论干得禄归何所，所属支神天马定。官禄类垣推地驿，只在巳亥寅申局。不论宫神只在支，即是支神天马属。以年干起五虎遁，顺数至官禄得何干支，取干之禄为天马，取官支马为地驿。且如甲生人寅上安命，以甲己之年起丙寅，从寅上起丙顺数至巳官禄得己巳，以丁巳禄居午取午火为天马、以巳酉丑马在亥，取亥水为地驿，余仿此例。若驿马有二属星者，则取左右夹拱用之。
　　
　　职元、主职分
　　卦气顺行至命程，
　　干属化曜职元星。
　　身命逢之居显职，
　　凡人遇此干才能。
　　
　　以年干起卦气，顺数至命宫得何干，以此干化禄为是。且如甲生人寅上安命，以壬甲从干起、从亥上起甲顺数至命宫，在寅得丁，即以丁火为职元。
　　
　　局主
　　职元六合推干化，
　　即是一局主之辰。
　　命身值此无空破，
　　士庶逢之众仰钦。
　　以职元干所合之干，以此干化禄为是，且如前职元是丁，丁与壬合，取壬计为局主是也。
　　
　　卦气、此为天禄卦气与前不同
　　年干卦气逆回轮，
　　日月住处定阳阴。
　　昼生日止夜生月，
　　论干得禄取宫神。
　　
　　以年干起卦气，逆数至昼日夜月之宫得何干，以此干禄宫为是。且如甲生人太阳在酉，以壬申从干起，从亥上起甲逆数至酉得丙，以丙戊禄在巳，巳上为卦气，又名天禄卦气。经曰：官贵命无卦气，安能食天禄。正谓此也。如乙生人太阴在卯，以乙癸坤宫起，从申上起乙、逆数至卯上得庚，以庚居申，申上为卦气。
　　
　　斗标、斗标者北斗之柄也、命无斗标为人不尊重
　　月建宫中起戌时，
　　亥时便向次宫移。
　　顺行只喜临官禄，
　　地纬天经忌见之。
　　又：命主身星斗柄宫，忌临杀位怕逢空。宜居禄贵并生旺，补衮终当立大功。以戌时加月建顺数至生时为是，且如正月卯时生，正月建寅，以戌时加在寅宫，顺数至未，得本生时为斗标，余仿此。
　　
　　注受、亦曰阴注阳受
　　注受正七子垣逢，
　　二六三五亥戌同。
　　八与腊月丑上立，
　　九寅子月在寅宫。
　　四酉十卯为截法，
　　身命逢之定富荣。
　　以正月起子，逆数至酉，五月又转戌，顺数至卯，十一月又转寅，逆数至丑，为十二月是也。
　　
　　天乙
　　天乙贵人甲见未，
　　戊庚在丑乙申位。
　　己子丙酉辛居寅，
　　丁亥壬兔巳逢癸。
　　天乙贵人者，即昼贵人也。
　　
　　玉堂
　　玉堂贵人甲见丑，
　　戊庚在未丁居酉。
　　丙亥乙子巳逢申，
　　壬己癸卯辛午守。
　　玉堂贵人者，即夜贵人也。
　　
　　文昌、此星入垣主大贵
　　甲乙巳午报君知，
　　丙戊申宫丁巳鸡。
　　庚猪辛犬壬逢虎，
　　癸人见兔入云梯。
　　
　　文昌者，乃天干生地支所藏之人元也。甲生丙在巳，乙生丁在午，丙生戊、戊生庚在申，丁生己、己生辛在酉，庚生壬在亥，壬生甲在寅，癸生乙在卯，独辛不以生而以戌为文昌，戌在辛之方位，以其有从魁、河魁夹之也，子、丑、辰、未不与者何也，盖文昌欲显不欲隐。子、丑地下，辰、未库也。
　　
　　天厨
　　甲乙巳午丙在子，
　　丁戊巳午己申储。
　　庚落寅中辛寻午，
　　壬厨居酉癸临猪。
　　天厨名食神禄，假如甲生人逢巳，甲食丙，丙禄在巳；乙生人逢午，乙食丁，丁禄居午是也。
　　
　　岁殿、吉星临之吉、凶星守之凶
　　主星入殿福非常，
　　客曜加囚必主殃。
　　福禄官魁如不陷，
　　拖青纡紫列朝堂。
　　以岁驾宫起甲，顺数至生年干，在某宫即是。
　　
　　岁驾、吉星登驾吉、凶星豋驾凶
　　客曜临朝第一凶，
　　非星破禄亦皆同。
　　若还囚杀加身命，
　　假使为官是荫封。
　　即生年支为岁驾宫也，如子年子为岁宫，丑年丑为岁驾，余仿此推之。
　　
　　禄勋、阳刃、唐符、国印、唐符又名飞刃
　　禄前号刃为兵器，
　　身命逢之性横恃。
　　只怕天雄诸杀临，
　　若逢五鬼频遭配。
　　禄前八位号唐符，
　　第九名为国印宫。
　　身命逢之膺显爵，
　　倘逢空陷主贫穷。
　　甲禄到寅、卯为阳刃、酉为飞刃唐符，戌为国印。乙禄到卯、辰为阴刃、戌为飞刃唐符、亥为国印。丙戊禄在巳、午为阳刃、子为飞刃唐符、丑为国印。丁己禄在午、未为阴刃、丑为飞刃唐符、寅为国印。庚禄居申、酉为阳刃、卯为飞刃唐符、辰为国印。辛禄到酉、戌为阴刃、辰为飞刃唐符、巳为国印。壬禄居亥、子为阳刃、午为飞刃唐符，未为国印。癸禄居子、丑为阴刃、未为飞刃唐符、申为国印。
　　
　　天雄、地雌、天雄即白虎、地雌即丧门
　　天雄地雌分吉凶，
　　驾前三位九宫中。
　　忌临官禄和身命，
　　锋刃廉同不善终。
　　
　　岁驾前三宫为天雄，九宫为地雌，又云：地雌对宫为天雄，忌见禄主。
　　
　　年符、年符即年官符也，又名五鬼飞符
　　年支顺数第五位，
　　宫神名号官符鬼。
　　更加阳刃杀来逢，
　　坐命临身非横悔。
　　
　　月符、月符即月官符也
　　以午起为首，
　　顺数轮宫走。
　　遇住生月中，
　　临之多争斗。
　　
　　岁驾前五位为官符，又名飞符、年符、五鬼是也，以正月起午，数至生月为月符，怕临身命限途。
　　
　　大耗、小耗
　　大耗小耗最为嫌，
　　驾前六七位相连。
　　身命田财俱值此，
　　纵然发达破家筵。
　　
　　太岁第六位为小耗，第七宫为大耗是也，怕在身命、田财宫，或身命田财，主遇不吉。
　　
　　天耗
　　正七二八子寅方，
　　三九四十辰午当。
　　五十一申丑未戌，
　　必主雷轰虎咬亡。
　　
　　如正七月在子，二八月在寅，名曰天耗，又谓之雷霆杀。
　　
　　地耗
　　正七二八酉亥宫，
　　三九四十丑卯同。
　　五十一月临巳上，
　　六十二月丑未中。
　　
　　正七月在酉，二八月在亥，名为地耗，此二耗同前耗断之。
　　
　　月廉
　　正月起于申，
　　顺数至本生。
　　此星来克命，
　　横夭不须评。
　　
　　月廉星人罕用之，月廉宫较轻，月廉主起克命限，其凶莫解。且如正月生，廉在申，以水为廉主也。
　　
　　月煞、此煞以月廉同断
　　正戌二巳七居辰，
　　三午四未位相迎。
　　五寅六卯八亥位，
　　九子十丑十一申。
　　十二月中居酉上，
　　若犯此杀最为刑。
　　
　　值难
　　正二太阳三四月，
　　五六火罗君莫说。
　　七八水孛更为灾，
　　九十木气为难绝。
　　十一十二怕金星，
　　此是神仙真口诀。
　　正二月生人，以太阳为值难，忌见他煞尤凶。
　　
　　的杀
　　人命如逢破碎杀，
　　破财恰似汤浇雪。
　　行年运限更加临，
　　官事连绵无休歇。
　　子、午、卯、酉、
　　蛇头问口，
　　寅、申、巳、亥
　　鸡头粉碎，
　　辰、戌、丑、未
　　牛头大忌，又谓之破碎。
　　
　　咸池
　　申子辰鸡叫乱人伦，
　　寅午戌兔从茅里出。
　　巳酉丑跃马南方走，
　　亥卯未鼠子当头忌。
　　
　　身命坐咸池、或咸池星入身命，更会金、水、孛者，男为痨瘵，女为风尘，又名桃花。
　　
　　大煞
　　大煞子人先是猴，
　　丑鸡寅犬问来由。
　　卯蛇辰午巳逢未，
　　午虎未兔申龙头。
　　酉猪戌鼠难回避，
　　循环亥上却逢牛。
　　大煞即飞廉，身命限度俱忌之，为祸尤速。
　　
　　空亡
　　甲子旬中戌亥空，
　　甲戌旬中申酉空。
　　甲申旬中午未空，
　　甲午旬中辰巳空。
　　甲辰旬中寅卯空，
　　甲寅旬中子丑空。
　　
　　但阳年空阳宫，阴年空阴位，阳年为空，阴年为亡。
　　
　　孤虚
　　金空则鸣火空发，
　　水空日夜流不歇。
　　木空则折土空崩，
　　昼喜日空夜宜月。
　　
　　空亡对宫，即是孤虚也，如甲子旬中空，戌亥对宫为孤虚，阳为孤，阴为虚，此一秘法也。
　　
　　孤辰
　　寅卯辰人怕己丑，
　　巳午未人畏申辰。
　　申酉戌人嫌亥未，
　　亥子丑人寅戌嗔。
　　
　　寡宿
　　孤辰切忌男妨妇，
　　寡宿须教女害夫。
　　兄弟亦当离别去，
　　爷娘骨肉不同居。
　　男怕孤辰女怕寡宿，身命宫坐之并，夫妻宫犯之，男女宫守之，主鳏寡孤独论之。
　　
　　三刑
　　寅刑巳上巳刑申，
　　丑戌相刑未与辰。
　　子刑卯上卯刑子，
　　辰午酉亥自相刑。
　　
　　六害
　　六害子未不相亲，
　　丑害午兮寅巳嗔。
　　卯害辰兮申害亥，
　　酉戌相穿大少情。
　　
　　又：三刑六害主残伤，不测官灾最不祥。妻子亦当防克破，为官必定死他乡。三刑六害二煞，身命夫妻子宫行限，俱怕逢之。
　　
