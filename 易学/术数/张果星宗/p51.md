<!-- { "loadSidebar": true } -->
　　忌曜相攻且如未上安命本以夜忌土为煞，若忌星居空亡则无力矣。或又日生孛忌之类，攻之则忌土，何暇为我害，倘以火助其威，计党其毒则其势已甚，必至夭亡。
　　善星失用何为善星，金木水气之类是也，一星居强得用则为我福，或受伤失时限行于此，流煞少有所冲必成险厄，多是无事中暴忽之祸，人所不知也。所谓天星不能制地煞，何谓鬼局金行寅午戌之类是也。
　　将煞就煞且如命宫在卯寅申巳亥生人，限行于酉上盘亦是酉字。又如子午卯酉生人行巳限上盘亦是巳字，此谓将煞就煞。
　　以煞见煞如命卯、丙戊生人阳刃在午，行午限是此局也。更子午卯酉生人，有上盘之阳刃，下盘之阳刃，上之破碎、下之破碎，巳限是福德、亦为阳刃加的煞，的煞加阳刃皆为以煞见煞，若遇福地则迟见祸，若遇官宫则速祸矣，纵有吉星日月临之，其死尤速。出煞入煞如人行限前是阳刃，后是破碎。如乙酉生人辰上是三煞阳刃，巳上破碎、天雄。前后俱是煞，限度出入之际，如二十五六，三十六七出限，入限之时更加流年，小有凶并必难保矣。
　　寿元失陷人命以寿元为紧，何为寿元、纳音星是也。如纳音受克乃木生人，木旺金，金生人，金旺火，倘鬼旺主衰四正三合见之行限至此，值之少年亦主伤残。【暗气加临、紫气在天无象故曰暗气】且如气星天文无象如盲人，然亦是老人之象。凡入命照命亦主刑克孤独，主人慈祥如命宫三合对照之时或临身，主人当有寿然亦须见。合照无凶星以破之方好，若老人行限值此，设若流气并当生之气，此年必主倒限。【论倒限歌】倒限之法夺星为第一，夺星行限逢忌生起。或宫相生或化恶背时，决然倒限。火土名忌乃煞星也。二星相会谓之二煞，同谋最为凶害，此等格局虽有过北斗之资亦难买无常之厄。如忌夺相会相克谓之二煞，反目十度之外相逢不过见灾而已，虽丧亡亦可救也，如行限遇之死无疑也。限主还元大可忧，五星带夺煞同谋，更兼忌曜来助虐，此命须登白玉楼。夺星者如木为限，主怕金夺之，火为限主怕水夺之，余仿此例推。夺者即克也。忌者昼火、夜土名曰忌星，又曰煞星。还元者原主升殿入垣，怕带煞受克。
　　【煞星带刃】火土二曜乃煞星也，况又带夺、其恶尤甚，且又得经得垣加之，太岁月将冲动为祸不可胜言，限行到此。虽有扁鹊之智亦不能救也，若二星更带阳刃破碎决不善终。火土双星带刃来，那堪垣庙两和谐，流年太岁来冲倒，任是公侯也受灾，带者如火土掌羊刃，天雄的煞剑锋飞廉是也。【凶送凶迎】凶星如忌如夺固凶星也，金罗计孛火土化恶亦凶。一恶星在后行紧关末关将尽，又有一凶星在初关紧关方来，恶星光芒相射必为薤露人矣，又如刚星得田财战斗，或刚星聚吉战斗得气救解只，恐气之光星一出或忌或夺来，迎皆主大发亦速死无疑矣。凶星行限又将终，更有凶星后限中，凶送凶迎凶铁定，饶君铁汉也成空，刚星即火罗计孛，柔星即木气也。【木星夺煞】气木虽善奈为雠星，二星不宜会光景之内。光景指限数言也。木星又带煞，是善以需恶，二星相遇于三十度内，忌计孛、金罗于中间间断，至于会合相逢必登无常之录矣。木星带夺命难延，五福之中寿不坚，若使气星同共到，玉皇来诏靳天年。
　　【前关后锁】日月二曜乃君后也，初不为害于人而关人之寿夭何欤。盖日月命田之主受伤故也，若日月为身命之星当生，却被罗计于紧关拦截掩其光彩，或关煞来犯或孛火土化恶罗计夹辅穿钓，有如此者，非惟日月受伤，而吾之身命亦受伤矣。至若太阳为身命田之主尤其紧切，盖月是身若是恶星来钓，是坏其所生之主矣，岂不为南柯梦中人也。身命田星日月曜　两个拦星占前后限到中间进退难任，是神仙也难救。
　　【刚星带战】刚星为寿主命主，当生遇刚星于紧关内，或望合相穿正照皆非吉兆，傥得煞星为命田之主，或带夺受二星之克，或受害之所伤，限数还元假饶他吉穿战受制，得志之时必死矣。刚星穿战实难当，田命逢之怕受伤，他恶化雠年寿促，散财散福见阎王。
　　【异宿相攻、异宿者即夺星也】火星行限怕孛星来克，金星限主忌罗?来伤，日月为限元怕罗计伤之，水星为限度忌土星克之。火星行限孛星来，金星行限罗?猜，日月二宿怕罗计，水星土曜两崔嵬。【聚煞交战】火孛计罗皆刚星也，若三刚五战孛罗计乃三刚也，金木水火土是五战也。使根基壮亦无益也，纵得气木来救光彩，一出不复解救，又更详其命如何。
　　【众煞反常】金星带夺于紧关内，正度或锋铓交承之际，或火土两煞星又为主限，而遇金孛罗兼老人遇于生旺，或少年遇于死绝，此等格局多主死。金星带煞遇罗?，二煞相生奈例评，老幼反常还不利　，阎王来召入蓬瀛，锋铓交承即刚星，交战之际也，反常者老年行限遇生旺，少年行限遇死绝是也。【限入空关】限到当生所在煞上无星，主事两旁三合之星亦复辽远即为空限，若火罗计孛流战于此限之正度，即为梦蝶之人矣。限入空关多煞神，星辰辽远又无情，流年冲到招凶煞，定作南柯梦里人。空关者限宫两旁三合无星，惟怕流年火罗计孛战斗于本限度内亦死，须元守有刃的雄雌锋廉等煞方验。
　　【太岁歌、此太岁者本生年也与流太岁兼看】最是凶神为太岁，须把宫辰相正配。相生相顺福之基，相克相刑真可畏。假如木德是宫神，最怕纳音金克制。一生福气少精神，纵有发挥终进退。纳音所属即是岁星，与命主相生者吉，而相克者凶。岁驾岁勋并岁贵，此星最忌入空亡，马如空马贵空贵，纵有前程不久长，若是崇勋图此地，不能安享坐高堂，身空宜向门前立，须要年头仔细详。岁驾、禄勋、贵人、驿马各宫主星怕落空亡。岁宿当权为恶毒，众星各各俱降伏，他如克我我无权，一生寂寞多孤独。我克他时他受制，手足伤残并耳目，岁星宫主要比和，同室操戈皆不足。此言岁星与命主相生相克比和之论，他指岁言我指命言。流年太岁怕当头，中度逢之实可忧。口舌破财须迭见，更兼忌克惹闲愁。若还压命兼临限，更值凶神不死休，十二宫中皆可畏，惟有子午得优游。此言太岁冲压命限中度逢之尤凶，兼有忌曜克星主死，惟子午二宫得免。
　　凶神恶煞如何看，须把宫神可参断。如逢旺相必为凶，若遇长生多险难。休囚死绝祸尤迟，纵有灾危应减半。岁星恶党祸难逃，不忧侵命忧侵限。驾为太岁号尊君，命忌居前不足论。奴仆若临终犯上，夫妻如遇夺夫权。兄弟临之多凌辱，疾厄临之貌不全。若是命身如坐驾，一生安享福长年。此言驾宫不宜坐，奴仆夫妻兄弟疾厄之地，又忌驾前泊命。更说岁星元又元，驾星最喜居垣庙。平生多近贵人财，必有贵人扶左右。不宜破驾有非星，不喜临朝逢客曜。少年及第取功名，驾中还有官星照。此言驾主居垣平生近贵获财，不宜以星破驾，客曜临朝，喜官星登驾。岁星若是土为区，行限须当怕计都。纵使金神为命主，若逢余曜亦焦枯。能夺土星又无气，处事无权作懦夫。岁德为尊防泄气，岂知所忌在余奴。此言纳音属土限行遇计谓之泄气，纵使金为命主不吉。【论限附余】倒限之法亦难取用，有一般难星而一死一存，须看命躔何度，次论虚实时候。昼夜旺相休囚死绝，方可判之。如立命辰金为主，所怕者火罗，不死者何。必先问命度。如或躔亢度前面逢火罗，若是司令昼现必死，背时夜生亦不死，又如立命在辰土计为恩守于命宫。前面逢火罗甚者必死，或火罗稍弱决不可倒限，其余宫分并依此例，又如限行空亡者死。此篇以命宫命度所喜所忌而论祸福，学者参看不可执滞。
　　一凡行限遇煞星须论金木水火土，分别缓急轻重。如以火为煞，望见生灾。如以水为煞，过后为祸。如以金为煞，对度方凶，以土为煞，则缓而迟。以木为煞，则急而轻。盖火未然而先烟，水既流而后湿，金正遇而后伤人，土之性缓、木之性柔故也。其为灾祸凶难亦以五行类推也，如以内言之火罗则心血燥热痰痢等证，水孛则膀胱令湿白浊遗精等证，金星则肠痈痔漏等证，土计则脾胃噎塞等证，木气则肝胆风眩等证，以外言之水则溺、火则焚、金则刃、土则压、木则扑之类。
　　一命坐弱宫，主星又低、行限又微，一见好星在前，却不能胜其任而命即亡，盖素贫贱而行乎贫贱，虽有富贵而不能享也。一命坐高强，主又高强，行限又好，一见凶恶之星在前而不能进，盖素富贵行乎富贵，又遇贫贱则不能处也。一日生人自少至老，一见太阴在前谓之阳极阴生，决主人死，此乃不传之妙，须带刃煞方验。一夜生人一向限行太阴，与阴星之限至老，一见太阳在前谓之阴极阳生，决主人亡。又如命躔房日，行限至张月度必死，盖有月光而无日光故也。又如命躔心月行限至星日度必死。盖有日光而无月光故也。须看有无恶星当关，方可以此断之。一子上危月坐命限，行至卯房度本宫对照皆无星，有忽然死者。盖日月晦明不同危月也。至卯日出之所正入阳刚之地，是为有他无我，兼以太阳恶弱倒限无疑。
　　一午上星日坐命限至酉毕度，本宫对照无星有忽然而死者，盖星为日、日至酉、酉为月出之所，亦有他无我兼太阴，恶弱倒限无疑。一有人命身好初年行限不佳，未免奔波辛苦无成人，皆以贫贱视之，一旦行限好、平地发迹立名利，故舜起侧微傅说起于版筑不可不察。一元守之星固好，又恐流年之星为患，如限主恶弱、流年星又凶，则亦能死人。若限主健旺，只是流年为祸，必候星出方好。经云：元守虽然无咎，尤恐流曜为殃。一行限须要限元得援，故经云：得援高强，失援孤弱。限主失躔，莫不卑微。一有人命不好而享用者，不当有妻子而有妻子者何以言之。或有父母在，倚恃父母福荫故安享受用。父母一殁便破败不当，有妻子而不能受妻子之奉，至于死亡而后已，一有妻子在前而命无妻子，未至终身妻子俱亡，伶仃半世，孤寡至老，皆初年限路稍通。因主其一时之荣，及至末年限路一弱，气运不佳皆非所有，世人常有此格善谈星者方能悟于此。
