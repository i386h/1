<!-- { "loadSidebar": true } -->
　　娄金忌水星，孛亦能作孽。娄金度者乃火殿也，盖水到其上能杀金下之火，谓之水破火垣。冬季至凶别季别论。若孛到其上亦杀金下之火，如无救则主倒限也。室火木之垣，金罗难说吉。室火中有木乃木之垣也，金能克木。罗亦能泄气亦主不吉。须看刃煞星，难忌井刑值。刃者阳刃也。杀者克限度星也，难者八杀宫主也，忌者昼火夜土也，刑者三刑也，值者值难之类也，更落空亡位遇者寿元折。空者六甲旬中也，限若遇之凶煞加临则主死矣。或一星而掌数煞者或两星而齐到者，又忌三合四正冲照的死无疑。春夏与秋冬，休囚并死绝，吉凶如影响，此是黄金诀，已上四句须贯通而言之也，凡学者深求玩味细密精微无不中矣。
　　【诸煞秘要赋】天之星辰苟求其故，可坐而知。地之神煞，欲究其微不言而喻。日月木火土金水为天星是也，阳刃、天雄、的煞、劫煞为地煞。阳刃子午卯酉，劫亡寅申巳亥、辰戌丑未四凶煞，巳酉丑上三白衣。子午卯酉四个最强之阳刃杀也，寅申巳亥四个亡神劫煞最是凶也，辰戌丑未独居三杀连三位是也，巳酉丑三的杀又曰白衣，又曰破碎是也。申子辰生怕行巳午未限，寅午戌人忌行亥子丑位，亥卯未之申酉戌，巳酉丑之寅卯辰恶曜险甚薄命难禁。已上皆说三杀是也，人命根基浅薄，限行至此难逃，此大凶也。立命子宫限斗二，且看井七胃二张十四。命立子宫限行斗二，入寅为四角之宫，斗木难度难宫必然不好。若申上井七度，戌上胃二度，午上张十四度，有木星在此数度。或有木星正照斗二度，内重则必死，轻则刑克，在申宫合来必克子。在午宫合来必克兄弟，此一定之理无疑，倘木难逢太阳必克父，近太阴必克母。
　　安命卯位行轸九必观，女一毕五与奎初难星，倏忽来寿算危乎此。又如命坐卯宫二十五行轸九水度乃入巳宫，可看亥上对照奎，初又看丑上女一度，皆不可有水孛来照，对度为难星得地之所，如此者死于二十五岁必矣。午命防未申之井，酉宫畏戌亥之奎。午宫立命未申转角之间行限至此则凶，又井木是难度，若辰上氐初度丑上斗二度，子上危十一度，有木气合吊大凶。酉宫坐命火罗为难，行限在戌难宫出戌交亥二十五年，三合四正难星又来必为凶断，轻则伤刑。四角命居雄哉奇伟，中州定位杰出魁罡。四角者寅申巳亥也，主人雄伟敢为中州者。辰戌丑未也立命于此，英杰豪气人矣。四个马宫最怕老人不寿，八宫阳刃必然壮岁丧妻。寅申巳亥亡劫之地，老人行此恐伤其寿，少年人行此吉，子丑卯辰午未酉戌乃阳刃之宫，少年人行此必丧妻子，老人限临必死。劫亡出入皆凶，阳刃两头切忌，限行实怕两头，入了何愁中位。劫杀亡神之宫限入限出皆主凶也，阳刃两头刃首刃尾皆凶祸也。
　　甲如入卯尾二氐一定防灾，乙若到辰氐初轸十必为害，丙戊畏午张柳庚怕毕五胃三。甲生人卯为阳刃入尾，二出氐一必有灾，乙生人辰为阴刃，入氐初出轸十必为灾，丙戊生人午为阳刃入，张十四出柳四必有凶，庚生人酉为阳刃。入毕五出胃三，必刑克疾厄。妻在孤神寡宿到老丧妻，子居阳刃劫亡晚年无子。孤神寡宿在妻宫必克妻也，阳刃劫亡临子位必克儿女也。别夫离妇阳刃杀中逢孛，剥官丧职空亡限内遇计，孛星逢阳刃同宫合，主夫克妻、妻克夫，生离死别未免也。计都行限更兼空亡，限行至此为官罢职，金孛插花女人色欲，土罗持刃男子凶顽。金孛插桃花、土罗持阳刃合此者女主色欲、男主凶顽。喽啰诡谲千般花，宫带孛聪敏机关，百变刃上计逢。孛坐咸池、计逢阳刃合此者男主喽啰诡谲，女主机关百变。垄断牙行身居天雄，刺胥吏卒命坐破军。安身立命于天雄上，媒人牙行之辈也。破军即的杀破碎是也，坐命此宫主刺配之凶。卯刃带金病痨伤寿，亡神逢孛溺水丧身。卯宫属火又是刃宫，金星同位必痨病人也。亡神宫见水孛必溺水而亡也。
　　劫杀在于寅宫金来虎咬，亡神到于已上土会蛇伤，劫杀在寅宫属虎金，难来必虎咬人也，亡神在巳宫属蛇土，难来主蛇伤也。禄马空亡任是豪家必莩，劫亡带鬼纵他贵显遭刑。禄马空亡限入此地，纵富必莩死也，劫亡上有难星，虽贵人亦恶死也。早岁功名空亡同于劫杀，老年富寿正禄入于旺宫。少年发于帝旺之乡，老景荣于衰库之地。劫杀逢空、禄临旺地，少年行旺、老景行墓、其吉可知矣。精微一理、变化千般、浅薄休传、知音可得、能依此断万无一失。
　　张果星宗十七【统论限说】大凡洞微所急者限主星也，所贵者禄星也，所重者诸曜顺行也，所发者庙宫也，所畏者忌星也，所好者吉神也，所辅者行年也，所助者三方也，所恶者气孛罗计也，如善星陷逆则福慢，顺行则福紧。凶星陷逆则灾紧，顺行则灾慢。如遇吉星顺行即得本宫加数，若遇恶星他宫则其数减半。大凡吉星居七强为福紧，临五弱为福慢，灾星在强宫为灾慢，五弱为灾紧。凡限本宫见星灾福应十分，对照七分、三合四分，凡限星在终末之度，即灾福之力则微，而不可以定数言也。凡忌星在好乐宫入限，三年内为福。三年后反为灾，大凡限逢忌星不死亦灾，若火在阴宫、土在阳宫、或为三方主虽有厄而不亡。故曰：夜忌土星，昼忌火。三方不是死无疑，此星若是三方主虽有灾侵命不。离火阴土阳宫尤妙，好乐位中别有奇正此谓也。凡灾忌星生时在伏段限内。灾祸只有三四分力，福星生时在伏段亦只有三四分力，盖被太阳所伏光芒不见，有如臣居君侧包藏光美之象。凡一限中见吉凶星同聚，即以入宫先后及逆顺而断吉凶，故先入宫深者先见，后入宫浅者后逢也。凡遇本限及对照三合并不见一星，名曰空限，主多灾凶、图事不成，若得限主当生有力之位，则反为吉，惟有官禄宫上逢空限最凶，必于四十六七岁死矣。凡当生吉星照身命者，主中年富贵，纵逢灾限不妨。若当生凶星照身命者，中年虽逢福限四旬之后，亦主迍滞，大都吉凶之应全藉限基当生有禄则吉，限上无禄则难发，是犹无根之木，虽逢春终不葩花而成实也。故经云：若无一曜临身命，自是贤愚别有因。
　　【诸煞倒限】太岁为众煞之主，统众煞行于黑道中，所以为灾不违时刻，看人寿夭穷困终身不吉，皆因身命宫位、日月命主俱落煞乡，更煞神拱夹，又占高强纵或得福，横中得财，然限入煞乡，未免死于非命。或吉为凶神所恼，凶为吉神所临，刑害可知，宜加详审，故有十忌：一忌飞星破禄；二忌马落空亡；三忌太岁当头；四忌坐煞向煞；五忌煞星得志；六忌限入鬼乡；七忌妆成鬼局；八忌二煞夹限；九忌命主受制；十忌母星克令，立命行限犯此十忌为凶至惨，经云：寿元不永定休论，处世多屯常冷淡，若见当生日月命主俱各受制，大限方入煞神之初，或出煞神之末，不见救星未有不凶者，今列诸煞诗例于后。【劫煞歌断】劫煞元来是煞魁，身宫命主不须来。若为鬼局应当死，煞曜临之不必猜。若是无星居此位，更于三合细推排。天盘加得凶星到，命似风灯不久摧。
　　【三煞歌断】要知三煞最为凶，值难同临不善终。三合无星更须忌，煞星切莫又相逢。若还日月同居此，官禄临之福愈隆，大限相将离煞尾，黄泉之下定行踪。
　　【阳刃歌断】煞中阳刃最无情，身命同临主破刑。大限若交当畏惧，煞星在上恐难行。若无凶曜尤当忌，局势参详判死生，三合更加神煞拱，纔离阳刃入幽冥。【亡神歌断】皆言七煞是亡神，莫道亡神祸患轻，身命若还居此地，贫穷蹇滞过平生。凶星恶曜加临此，大限浑如履薄冰，三合更须明审察，煞来夹拱必难行。
　　【的煞巳断】巳中的煞金生处，煞气严凝人畏惧，莫教劫煞又同宫，便主黄泉寻去路。若为水命土星到，装起煞神真局势。世人莫只忌秋生，四季生人尢可畏。【的煞酉断】酉中的煞旺中金，金气秋霜煞气深。阳刃若还同到此，煞星日月不须临。若非恶死须言夭，大限纔交祸更侵。太岁当头又冲动，此身安得不呻吟。【的煞丑断】的煞如逢在丑宫，煞神归库不为凶。更加三煞并阳刃，限数存亡顷刻中。若是亡神煞星到，虽然不死也为凶。若为日月三方拱，祸患忧危更不同。
　　【飞廉歌断】煞若飞廉凶又凶，莫安身命在其中。欲知鬼局十分重，命主阴阳不可逢。此煞不须和合看，只将他局究其功。若还行限临其地，煞曜临之不善终。【诸煞总断】星家倒限有真机，第一先将煞曜推。切莫一途拘泥着，须看命主有无亏。命星安稳无刑克，此身平善实无疑。若为命主遭他害，任是神仙也皱眉。劫煞怕头三煞尾，阳刃两头皆要忌。阳刃若在相貌宫，破相毁形端的是。此煞排归八煞中，太阴飞到为凶比。阳刃劫煞扶两旁，祸起之时难可避。煞神不可例言凶，煞落空亡迥不同。日月不临命不到，煞星不在命无终。若还限脱煞星尾，必定为灾福不隆。此是天机真妙处，根基浅薄祸无穷。煞星难曜分生旺，春夏秋冬仔细推。若是煞星来秉令，也分昼夜论安危。若为反背须还忌，寿筭摧残祸有基。众煞下临人畏惧，此身安有百年期。若论阎浮死恶人，命身俱各值凶神。煞星入命命入煞，日月临之必害身。更怕煞神来拱夹，刑囚为煞更相侵。必然死在刀兵下，命似残花满地零。凡论诸煞宫必有诸煞星，若煞星落空或日月身命不临煞地，或煞星不在本宫又且无害，虽论煞星还分生旺休囚、春夏秋冬与夫昼夜，及其向背何如，设使身命值凶神而煞星入命，命又入煞，兼日月并临，更煞星化刑囚拱夹尤凶。【杂论倒限】限度尤防真照临，如限行土度忌见真木，加以限主宿弱倒限，流年煞星并亦然，三合尤切。限度防战斗、火头孛尾皆为大灾，若计孛凶星一迎一送，决主倒限，本宫三合仔细详之。亦有当生限无星辰，被流年凶星克倒者，凶星战斗者如火孛、水计，计孛、孛罗等战斗者亦倒限，凡命忌星行限十有九凶，日生火，夜生土为煞则灾重，纳音逢夺必有重灾，限行到此度为灾必死，为主之星不论化气，会主之星复论化气，煞星化吉为福大，化凶亦凶照，命限者生克至紧。【倒限要诀】日月夹煞凡命以日月为紧，但临本年煞地为凶，子午卯酉生人的煞巳宫是也。二曜同居其上或前或后皆为忌，须是落空亡方不为伤，若在强宫尤凶。
　　善会日月善星会日月本以为吉，人皆知吉善。而不知夫善中有恶，是其恶也，善者恶之胎。若星曜会于生地则吉，倘或临于空亡、阳刃、破碎之乡为灾不可胜言，虽处安静无事之时，而有卒夭暴亡之患，多出于人所不意，大抵凶星居空亡则利，吉星居之则凶，此理之必然也。
