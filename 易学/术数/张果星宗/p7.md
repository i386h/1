<!-- { "loadSidebar": true } -->
　　又问：阴注阳受，身命守之，则可化凶为吉，更兼吉曜，乃是名利之人，且有庚辰四月卯时生人，立命酉上，注受之地，犯刑而死者，何也。老仙曰：此金为阳刃之杀，又值咸池居命甲戌旬中无申酉，将何为美。岂不因酒色之中，而害己亡身也。
　　
　　又问：天马地驿，吉凶何以参详。
　　答曰：归垣入庙则吉，遇贵禄者最妙，得长生旺相犹美，嫌值空亡不宜，天耗地耗休囚死绝，又忌克战刑冲。
　　又问：天地人三元，祸福何以取用。
　　答曰：或为官福之星，或会命度之主，或遇田财，会此之间皆美，当详十干变曜，又看入垣升殿。且如三元皆会官福，则为贵格；会田财，则是富翁；会命度，主满用，犹奇。中间驳杂，必细推详。
　　
　　又问：寿元星照本家，何以取断。
　　答曰：寿元星居于命位，宜临禄贵生旺之方，乃为吉，论不杂者尤妙。
　　又问：官朝阳不贵者，何也。
　　答曰：格局高强，更兼官禄朝阳，则为至贵。若命元弱矣，纵官主朝阳，有何补焉。
　　
　　评人生禀赋分金论、李?问答
　　先生曰：贤愚寿夭，岂今日为然。太古之世，号为洪荒，而人也，固有寿夭焉。盖拘于气禀之始，而不知气禀之所以终。前辈天纲，对李?言，号为善知天文象纬。象星也，以二十八宿为经，以十一曜为纬也。曾会诸星宿于竺罗。竺罗，山名也，在天西北，即竺罗国是也。夜半诸星聚此，李袁二士曾游彼处，察祸福尤病鸢鱼。鸢飞戾天，鱼跃于渊，言天纲、察祸福，如天渊悬隔也。及得予旨，得吾秘旨，方知用宫主为非。
　　
　　宫主者：子、丑、土、寅、卯、木、卯、戌、火、辰、酉、金、巳、申、水、午、日、未、月是也。以度主为是。度主者：即四日度、四月度、四木度、四火度、四土度、四金度、四水度。先生曰：开元间，唐朝年号，李?期我于衡庐，果老所寓处，果命气禀井木犴，气禀即命躔井木度，行限屡周天度，屡周限行数次，今左旋于亢。以宫言之，自子至丑，自寅至卯，谓之左旋；以度言之，自角至亢，自氐至房，谓之右旋。昨夜火逼金龙，逼克也，此言限到亢金，昨晚流火克金。太白今午，太白金星今日午时，合退于辰，火金交战，必有大难。限宫限度皆被其伤，我当化象，披发仗剑，太乙以禳之。太乙乃仙家祈禳之法也。言未毕，言之未终，明皇果诏试之。试以长生之术真假，饮以毒药酒三杯，上赐酒不敢违，醺然若醉。似觉昏迷。先生曰：非佳酒也。顷之齿皆焦黑。果以手执铁如意，击之，齿皆落矣。假寐少时，齿再复生。时神其术。
　　
　　李?再拜受教，请诲，问曰：福禄拱夹，福福主也，禄禄主也。三合曰拱，两傍曰夹。其命必富耶，必贵耶。只知福禄拱夹，必富必贵。不知福禄拱夹，有贫有贱。先生曰：是淳风小儿之诬言也。言福禄拱夹之义，淳风仍未曾得之。五星六曜：五星即木、火、土、金、水，六曜即日、月、气、孛、罗、计。资我者吉，资者生也。伤我者凶，伤者克也，亦随岁而变乎。此四句乃谈星之骨髓，实果老之奥妙。且如金能克木，木为用神，若乙丑庚申生人，金掌刃雄，此谓杀中包刃，凶莫能解。其余年分星杀，皆准此例推之。故予作羊刃六说，以并诸杀。宜细详看，不可忽略。先生因取王勃命示之。勃乃唐之才子，年弱冠时作，滕王阁序，以此著名。
　　
　　勃命坐翼，命躔翼火，水退朝阳于轸。水为官禄，退躔轸度，一为官禄，主朝阳；一为官禄，克命。木作援，援者，救也，水生木，木生火，气又滋培奎壁之次。奎壁文章之府，气星躔之对照于命，故其人秀而善属文，木气水日亦名文宿，以名立身，因官禄朝阳，故此得名也。以名败身，水为禄主克命故也。金曜躔斗。金水二星，不离太阳前后三宫，此离太阳五宫者，抑恐唐朝历法，与今之授时不同故耳。
　　
　　限行井木，木为限度，对照受伤。斗木金克，复伤井木，大限行井，谓之顶度，孛罗一锋一刃，孛掌锋，罗掌刃，互争胜负，两相交战，是年属丁，此即亦随岁而变乎，阳刃又临，经云：无杀刃，岂能伤乎，恶死无疑，有何疑哉。子其待之。后果溺死，二十九岁。?又引，天纲集曰：集经旨也。一生侘傺，失志貌。对宫怕逢罗火。因火罗对命之说未明，故设此以问。先生曰：是得其说，不知其所以说。只知其一不知其二。倘我命宝瓶女土之次，子宫女土蝠度，火罗旺午，对宫相生，得非福乎。自然有福，惟其命躔星日马，星日太阳，怕逢火罗对照，日火争光，所以为祸也。不言自明，若火命人，纳音属火，乃是自家星照，本家反为吉论。
　　
　　凡纳音星，照命克命，不为忌也。四日度皆然，星房昴虚四日度也。又怕丑甲生人，丑生以火罗，为地雌，甲生以火罗掌羊刃，非夭则贫困之人也。此亦随岁而变乎之论。先生曰：火躔昴，昴日金垣，天纲谓火烧牛角，酉为金牛故曰牛角，火命人不为忌，何也。纳音是火不忌克命，盖火即我也，火命人，火烧牛角，纳音克命，乃我势盛，星照本家，何伤之有。无自克自之理，其余木虚，木打宝瓶，金尾、金骑人马，土翼、土埋双女，水娄、水泛白羊，皆可准此例推之。已上四星，若为纳音之主，皆为星照本家，不忌论也。
　　
　　先生曰：煽炽怕伤金位，煽炽火也火居辰酉，此天纲之言也。假使我命火，必不为忌。适杨国忠，贵妃从兄，丑时生子，昨夜丑时生男，命坐昴日，酉宫昴度，火罗两夹，宫度两伤，一为天雄杀，杀迭杀，一为羊刃星，凶并凶。又是咸池之地。即桃花杀也。?举问：何如。先生曰：昨夜，客星犯金火，此火罗之验也。先生又能观天象，能知人事，恐后学者，不能如此精通。是子之寿，不出今日。果其夜不救。国忠神之，请详己命。先生曰：是命泊处。泊者命安此也。虽得卦气，官贵命无卦气安能食天禄。身元坐刃，刃为杀首，而刃星又起逼命。逼命者克命也。吾论其富且贵者，何也。以度主禄主。
　　
　　度主，命度也。禄主，官禄也。起从阳于福德宫。言命主禄主，辅佐太阳于福德宫。而钓起又生本元，且三合对照，又有吉星以助之，然贵则贵矣，如此格高，则当贵显，予未保其令终也。因身元坐刃，刃星又起逼命，故此不得其死。李?蹶起拜曰：请问所已。先生作色，对曰：后自知之，天机不可泄。后天宝年乱，果被陈元礼等所杀。先生曰：日，火也。太阳为火之精，月，水也。太阴为水之副，日，父也。日为君父，命从此出，月，母也。月为后母，身从此生，亦目之象。日为左目，月为右目，四日度坐命。
　　
　　星日马，房日兔，昴日鸡，虚日鼠，四日度也，以日为主。昼生忌火罗，火罗与日争光，火为羊刃，掌刃愈凶，罗为岐锋，并锋尤恶。岐字未详，或曰山名。不曰早丧父，火刃逼阳，亦主伤盲，必损其目。四月度坐命，张月鹿、危月燕、心月狐、毕月乌，四月度也，以月为主。夜生怕土计，土计却能掩月，土计是羊刃杀。此谓之杀迭杀凶不可解。亦同此推。不曰早丧母，亦主伤盲。因指张巡命视之。彼命坐心月狐，今限历张月鹿。计掌刃星，在张月度之前。土为岐锋，攻于后。土为锋杀，在张月度之后，使其背行稍可。土前计后，相背不相向乃可，否则往来交斗，若计前土后，相向，不相背而斗，能脱此乎。盖土顺行，计逆行，两相迎斗，焉能脱此。?曰：时方贵盛，正当权要。先生曰：贵盛可胜天乎。其能如天命何，天宝二载，天宝二年，刃杀复随，刃并，流计加踏，更迭计星，必死于兵。
　　
　　命限两伤，刃锋并踏，果死禄山兵手。?曰：敢问四木者，何也。日、月、木、火、土、金、水布列于二十八宿，皆有其四。先生曰：角斗奎井：角木蛟、斗木獬、奎木狼、井木犴，为四木是也。遇此安命，以木为主，金曜强健，金能克木，则木危矣。命主受伤，木既危，则剥床以肤我，岂免于患乎。易曰：剥床以肤，凶切，近灾也。若此命者，如此之格，必坏祖破家，倾家荡产，从木得地，虽命主起强，亦须先破而后成。必须先难而后获也。?曰：请问四火，翼火蛇、觜火猴、室火猪、尾火虎。先生曰：举一隅，必以三隅反。举一可知其三，四火宜木盛，木为火母，木气强，母强子旺，则寿坚福壮；如此格者福寿崇高，木气弱，彼无力我何藉，而火躔得所，虽命元得地，只是清淡之士，主清闲而淡薄，火又弱，不旺相，失经失次。失经火，居水度，失次火，入水宫，只为贫贱之人。如此者，贫穷下贱之人。
　　
　　四土：柳土獐，女土蝠，氐土貉，胃土雉；四水：轸水蚓，参水猿，箕水豹，壁水俞；四金：亢金龙，鬼金羊，牛金牛，娄金狗；皆准此论。凡坐命于此四土、四水、四金度者，皆同前四木、四火之例而推。?拜谢曰：命之矣。命者受敬也。先生袖出天图，指示曰：天图即命图也，指示乃指教也。尔命泊轸，尔命即李?命，以水为主，命主水星，计攻水于奎。攻者，战克也，言命主被克。天纲谓水泛白羊，此言命主失陷也。水势盛，水居火位，我去克彼，故曰势盛。复梗于计，梗谓相敌，计虽强，指火宫言而有所党，又困于奎木，奎木克计乃曰为困，倘得金在奎，即计生金金生水，从水必发，展转相生方许发达，但金起远，远者不在本宫度也。只为清贫之士。由此清贫可知，四十七岁限行参度，行申限参水度，必不在人世。决死无疑，?曰：何也。何故而死，土躔参水，限度已坏矣。命限两伤故此而卒，余仿此推。
　　
　　其余水、土、火、金、日、月等星受克者，限行顶度处，必死。其论看倒限篇详矣。先生曰：世人得袁公旨，袁公，袁天罡也，言得其秘旨。皆以行限，视度之休危。看人休咎危亡，皆以限度而论。假如命度角木，以木为主，到轸水，为吉；命木限水受生故也。到翼火，为凶。命木限火窃气故也。殊不知当生水星，壮旺为福，否则而凶危矣。此言只知命度受生为吉，而不知命度受生为凶。何也。且如限行水度，以水为限，主必看水星起躔，垣庙壮旺则为福。论设使水星起躔，衰弱失陷，则为凶断。余皆仿此。倘若翼火起弱，亦不能窃我之木也。此言以命去生限度，为窃气，乃凶。且如限行翼火，火星起躔，失次陷弱，亦不能窃我命木也。若火星，起躔高旺，则能焚我木也。余准此推。先生坐大觉寺，坐寓于此，或指金刚命试之。以塑日为生。
　　
