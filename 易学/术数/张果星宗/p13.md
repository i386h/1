<!-- { "loadSidebar": true } -->
　　【金箱歌】日月分明：贵人日月要分明，日月不明非贵人。木主寿长：木星照命入庙堂，亦且教人寿更长。土星肥大：土星主人体重肥，为人禀性迟而愚。金水性巧：金水主人多精彩，性质巧劣心中藏。火计孛粗：气罗守命及身傍，空门物外是缁黄。女重太阴：妇人造化在于身，不论朝昏看太阴。月强主旺夫子：太阴得地立高强，益夫旺子寿而康。土计夹月产凶：太阴带杀土计夹，若非产难木石压。夫星坐禄：若论妇人夫贵贱，夫星坐禄夫荣显。水孛倡优：女逢水孛是娼优，不是娼优缁素娘。气罗克子：若要论他子与息，气罗相逢真难得。女火为夫：妇人只要看火荧，火是夫星为正宗。小儿看木：更又言及小儿星，小儿生时看木星。土命忌木：木星刚健若无杀，土命嫌之有破克。老人寿看木气：更又论及老人翁，木气高强寿必崇。更看贵勋垣殿驾，昼夜春夏与秋冬。又有一段奇妙诀，天机妙处细与说。克父母：夜日无光必克父，昼月失明先失母。昼日忌木夜月怕计：加之昼日忌木星，夜月有光亦忌计。男女数目：若论男女是多少，一水二火三木宿。四金五土若得地，男女须教屈指数。五脏所属：胃属土兮肝属木，肾属水兮肺属金心。属火兮动运用，五曜相攻疾患侵。日月眼目：若观男女眼目星，专以日月为两睛。犯杀落陷不得地，眼目眩晦少光明。金孛淫痨：金孛交会为人淫，必主痨病及其身。木气脚疾风肠：木星为病有一方，必主脚疾及风肠。土主咳嗽肉疮：土星为病必咳嗽，皮肉受病多生疮。火罗脓血：火罗为性多毒恶，脓血夭亡灾不薄。金恶死、水淫荡：金星羊刃主恶死，水性淫荡多反复。计孛夭寿：计孛往来主夭寿，日月失次能为咎。日月失经成败：须看日月为主宰，日月失经多成败。隔界之上安身命，过房出祖前分定。令星：夜月春木为令星，夏火昼日与秋金，冬水季土细推详，昭然祸福值千金。
　　【帘幕歌、论女命】罗计：妇人只要罗计全，罗计得地主重权，朱门出身主豪贵，定为豪贵结姻缘。禄马：女人爱禄不爱马，坐马之命好淫冶。生来若遇马衔花，未及笄年须早嫁。金水：女人不喜见金水，金水分明多傍贵。玉容花貌又妖娆，行止犹如娼妓辈。木罗：妇人最喜见木罗，一生更有福德多。金气相逢在其命，兰心蕙性伶俐过。水孛：妇人不喜见火孛，白带之疾不时出。众星不杂性最清，寿山高兮福广阔。金水：妇人不喜金水并，若非忌曜权最盛。流年恶杀并其身，产难之时应丧命。金水孛咸：妇人若见金水孛，三改嫁兮有何说。咸池带水与孛星，朝云暮雨情不歇。迁移夫星：妇人须是看迁移，迁移得地福自宜。夫星高兮夫显贵，必为命妇光门楣。孛气五宫：第五宫中带孛气，先生女子方得地。那堪七宫主星陷，克夫害子常守制。孛咸：孛星若也坐咸池，巧妆云鬓画蛾眉。六街不作烟花女，定是豪门一小妻。金水孛沐：妇人金水孛星迎，身命同临性偏淫。更兼沐浴在其间，离居奔走落风尘。金木气：妇人最喜金木气，旺夫贵子常有利。官福宫中若得之，必得凤冠及霞帔。水气空华：妇人最怕见水气，克夫害子何所恃。空亡华盖居中间，修指早入丛林里。金火罗：金火罗兮原不吉，芳年却被产中疾。咸池华盖若临身，送旧迎新接不一。主坐咸池：主星切忌坐桃花，杀曜临之定破家。若是于中逢水孛，自然淫荡好奢华。望前木气：望前木气望后火，女命逢之为最怒。不因产难丧其身，嫁夫杀子应无数。张果星宗六【通元赋、郑希诚注】太古洪荒之世，清浊未分，混沌如卵。精神盛极，着而成形，则有人矣。两仪、四象、三才、五行，备不知体，生不知用，且阴阳得位，风雷鼓舞，化生万物，迩莫能知。逮夫圣人之生，辩龙马之图而立极用，神龟之文而画字，始知五星光灿，群曜荧辉。别辰宿于乾坤，配人身于天地，灾祥休咎因是言之。夫人生育于乾坤，覆载于坎离，大无不周，小无不具。此论诸星本源，天干生而气聚崇勋。崇勋者，甲禄在寅，寅为崇勋，木为崇勋之主，乙禄在卯，火为禄主之类。天干归禄，其气自聚，故天干吉星以禄勋为主。地支成而元居岁驾。岁驾者，即太岁宫也，如子年，即子为岁驾，土为驾主，盖太岁乃众杀之尊，星为诸神之领袖，星辰乱杀，皆听令焉，故地支以太岁为元。故将官命以定三元。三元者，乃天元、地元、人元星是也，于命禄二宫以五虎遁法，数之即甲已起丙寅，乙庚起戊寅，丙辛起庚寅之例，余仿此。审元辰而言九事。元辰者，乃命元也，九事者，竺罗三限四元时命是也。三限，例如申子辰命，昼生土水木为初中末限；寅午戌命，昼生日木土；已酉丑命昼生金月火；亥卯未命昼生火金月，已上夜生以中主为初主。
　　四元者，乃仁元、寿元、禄元、马元。经云：马元为贵禄，为禄仁元干配的无疑，寿元惟向纳音取要，在强宫与限随。时乃令星，命乃命主是也。生杀作吉凶之根。大凡诸星，生我者则吉，克我者则凶。向背为贵贱之本。诸吉星在后，相向我者为贵；或在前，相背者反贱。又诸凶星在后，相向我者反凶；在前相背者乃吉。先看明晦、升沉、顺逆、衰旺、掩蚀、冲制。此论十二字字字要紧关。昼日明而月晦，夜日晦而月明，忌守命或为主。日在六阳位为明，过未则晦，月在六阴位为明，过丑则晦。日木土水昼明，月火金罗夜明，反背为晦。日在东喜寅卯辰巳午时生，月在西喜酉戌亥子时生，皆曰升。守命辅会得用则吉。日在西则沉，如四月卯时生人主夭；惟在戌则为合格。五星自北而西，自南而东曰顺行，顺则面向于前；反是为逆，逆则面向于后，须看身命之所在，以辩诸星之向背，拱夹之宜与不宜，不可概论以顺者为吉，以逆者为凶也。
　　衰旺者，如春木、秋金、季土、夏火、冬水为旺，凡长生、冠带、临官、帝旺之位亦为旺。如春土、夏金、秋木、冬火为衰，凡衰、病、死、绝、墓、胎、养之位亦为衰。如身命主及得用之星，宜旺不宜衰，须是升殿居垣方不以衰论也。罗计拦截即掩也，日月遇朔朢则蚀，凡正朔之时刻，忌坐命四日度正望之时刻，忌坐命四月度，虽无恶曜相关，亦恐损寿。若日月前后三日度内，引从夹辅，及三方对宫有吉星扶助者，反主富贵，不可概以蚀论为不祥也。凡对宫有克星曰冲，如木在丑，金在未，对克之类。凡克本命及身度主之星曰制，如金为命，罗火制之；月为身，土计伤之之类。若仇害之星，得此冲制反吉。次看朝拱、夹辅、分会、引从、截漏、守岐。此论十二字字字要详察。向曰朝合曰拱，对身命曰朝，三方位曰拱，近两旁曰夹，近前后曰辅，罗计拦截诸星于两路曰分，诸星聚一处曰会，在前曰引，在后曰从，　先行曰迎，后行曰送，隔宫隔度曰背，在第七宫曰对，罗计拦截于身命宫之前后为截，而得吉星在外不背为漏，故曰截漏，身命所住之位为守，十二宫交界之地为岐，凡身命坐度宜深不宜坐，两岐之间多是隶卒之徒，否则必偏生庶出，不然常主迁移、过房、离祖、奔波、劳碌有禄贵吉星拱夹，又非前论乃主贵。方以格局考评贵贱。已上皆论诸星本元，欲考其贵贱者，须以格局详推，审察根苗。
　　夫阴阳夹拱得地，岂是凡夫。此论诸格总断，且如日月拱命、夹命，拱宫福与夹官福非凡人之命。身命同守官福乃为上客。身命二主坐于官福之上，或官福二星起守身命，乃居高则荣。如逢经纬、驿马相扶，更会斗贵、印符侍从；命内如逢天经、地纬、天马、地驿，又会斗杓、贵人、唐符、国印、左右守值。卒获万锺之禄，八位之权。必主其人八座钧衡新事业，三台鼎鼐大功名；失位失时，亦作空门高贵客，俗缘不断，定为见紫见绯人。能合前星者，纵使生非其时，居非其位，亦作清高节介之士，拖朱衣紫之人也。福禄夹拱，三元总会，无伤无耗，决非贫才。福禄夹拱身命，天地人元又会，无凶星恶杀伤损，必非庸常之人。福禄相随，田财俱旺，富可言其无比，田可连于阡陌。福禄二主守照身命，田财二主乘旺逢生，得令得位，必主富过陶朱。若值四耗侵凌，八座空陷，必主破祖亡家，没齿贫穷，八座者疑是身命、田财、官福、妻子等星，四耗者大小、天地、四耗守于田财二宫，又官福身命等星并皆空陷，必主破祖、亡家、伤财、劫盗、奔忙、劳碌、没齿贫穷人命，逢此必主一生劳碌无成、贫穷彻底而已。
　　罗计乃首尾之星，作拦截之用。此论罗计合格，罗计二星，天之阴阳，交初为罗喉，交中为计都。罗乃天首之星，计乃天尾之星，相对而行，拦截诸星。罗计子午，中分五五，日东月西，罗计拦截前后，三三魁元引从之格。罗计在巳亥，为乾坤定位；罗计在寅申，为阴阳两关；罗计在四维，为首尾横天；罗计在四正，为阴阳居正；此皆大格。罗计居子午，中分五五，可论日东月西。罗计在子午二宫，谓之中分，左边有未申酉戌亥五宫，右边有丑寅卯辰巳五宫，谓之五五是也。日居东而在卯，月居西而在酉，谓之日东月西。但要五星从日，气孛从月，安命在子午卯酉合格，亦曰首尾阴阳居四正之格。若安命从日者，即是五曜连珠，可以通看。罗计拦截前后，三三更须魁元引从。如身命同宫，得时得位，若有魁星及三元星，一在命宫之前，一宫而引之，一在命宫之后，一宫而从之，谓之前后三三魁元引从是也，或同在命宫左右前后者，而引从之，皆为大贵之格。更看行限相关，若何有引而无从者，先主荣有从而无引者后发福，大凡有吉星在命宫之前后左右引从者，皆可以通看。
