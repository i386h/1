<!-- { "loadSidebar": true } -->
自任课。谓阳日伏吟无克，取干上神为用，中末俱取刑，曰自任。如六甲日三传寅巳申，六丙六戊日，三传巳申寅，六庚日三传申寅巳，主自任其刚，干进于时，必有否塞。惟静守为宜，如甲日克占，丙戊日夏占，庚日秋占，三刑有气（三刑辅吉则吉，辅凶则凶）。传逢驿马劫煞，亦动而有成。仍视神将论其吉凶。如六丙日三传巳申寅，递互相克，全无和气，幸末传生其干神，于艰难困苦中，尚得有益。如夜占乘蛇虎凶将，仍不免有咎也。 
自信课。谓阴日伏吟阮克，取支上神为用，中末俱取刑。曰自信。如丁巳、己巳、辛巳日三传巳申寅。丁丑、己丑、辛丑日，三传丑戌未。丁未、己未、辛未日，三传未丑戌。占主自信其柔，匿隐潜藏，诸事退缩。如三刑有气，将逢天马旬丁，主不得已而动，亦动中有成。仍视神将论其吉凶。如丁丑日三传丑戌未，递互相刑，又交车相冲，主兄弟不和，用一火生九土，凡忧事不止一件，如占人年命上得寅卯龙合制之，庶可少解。 
干刑杜传例。谓用起干之自刑，中传取支，末传取刑。为干刑杜传，如乙丑日辰丑戌，乙未日辰未丑，乙巳辰巳申，乙卯日辰卯子，壬申日亥申寅，壬寅日亥寅巳，壬子日亥子卯，壬戌日亥戌未，主外事必有中止，欲知何事中止，则以干前一位神决之。如壬寅日三传亥寅巳，干前一位子，子为干之旺神，日占乘龙，主有财帛喜太之事也。余例推。 
支刑杜传例。谓用起支之自刑，中传取干，末传取刑，为支刑杜传。如丁酉、己酉日，酉未丑。辛酉日酉戌未，丁亥己亥日亥未丑，辛亥日亥戌未，主内事必有中止，欲知何事，则以支前一位神推之，如丁酉日，三传酉未丑，支前一位戌，戌为日之墓神，昼夜将俱乘太阴，主有阴人在内间阻也，余例推。 
初中二传杜传格。谓用起干之逢刑，中传取支，复值自刑。则取冲为末传。如乙亥日辰亥巳，乙酉日辰子卯，壬辰日亥辰戌，壬午日亥午子是也，主事有两次中止，到底被人冲散，不能成事。如壬辰日三传亥辰戌，初传虽为日禄，乃自刑杜传，中末又为日鬼，自相刑冲，昼夜天将乘蛇虎勾阴，主禄不可守，凡事艰难，且多变更，卒无一成。 
中传杜传格。谓用起支之刑神，中传值二字刑，不复再传，则取仲为末传，如丁卯己卯辛卯日，初传卯，中传子，子卯两刑，不复再传，则末传取冲，三传卯子午。主作事之初，虽有谋为，至日后不免间断冲散，终于不成。如丁卯日三传卯子午，初传为日之败气，中传又为日鬼，末传虽系日禄，缘与中传相冲，禄亦难得，如昼占将乘蛇虎凶煞，更为不事。 
往来兼取支驿马。 
往来者，谓三传四课反复往来也，故曰返吟。克少者重审、元首取之，克多者比用、涉害取之，中末皆用冲神主来者思去，舍者将离，得失无一定，亲情无终始，病亦两症相侵，惟反旧事为宜，仍以神将论其吉凶。大抵此课多主动，如来去空亡，则又不以动论。如己酉日三传卯酉卯，鬼空可以解祸，乙丑日三专戌辰戌，财空不利求财，戊戌日三传巳亥巳，禄空不宜占食禄事，余例推。 
返吟有克例。谓反吟课取克贼比涉为用，为返吟有克，如丁亥日取克为用，三传巳亥巳，巳为日之比肩，又为驿马，昼占乘天空，如欲求事，徒多奔波之劳，全不能成也。 
无亲课。谓返吟无克，取支之驿马为用，中用支上神，末用干上神，曰无亲。计六课。丁丑、己丑日三传亥未丑，辛丑日三传亥未辰，丁未己未日三传巳丑丑，辛未日三传巳丑辰，主摇动不宁，事难成而易破。虽为吉神，亦是半遂。如己丑日三传亥未丑，初传虽为日财，但全无克制之力，且满盘比肩，其财难得，又中末四课皆空，毫无实意，诸占不吉。 
十二天将旦暮治。 
十二天将乃贵人、螣蛇、朱雀、六合、勾神、青龙、天后、太阴、玄武、太常、白虎、天空也，分列于左。 
贵人丑未土神，甲戊庚日昼贵丑，夜贵未，乙己日昼贵子，夜贵申，丙丁日昼贵亥，夜贵酉，六辛日昼贵午，夜贵寅，壬癸日昼贵巳，夜贵卯。得卯辰巳午未申六时，用昼贵，得酉戌亥子丑寅六时，用夜贵。天乙贵人居紫微垣，统驭十二神，居天门之前，地户之后，天门者，亥也，地户者巳也，如临亥子丑寅卯辰六宫，则顺行，临巳午未申酉戌六宫则逆行。其神无处不临，不乘辰戌，主官爵、诏命、田土、财帛之事。贵人顺治，与日干相生则吉，逆行又克日干则凶。凡十二神固喜生日，亦要与乘神相生，不要战克，如丑寅乘火神则喜，乘木神则战，余准此推。 
螣蛇丁巳火神，在贵前一位，主火烛、血光、惊恐、怪异之事。盖凶将也，无神不乘，不临辰戌，旺相相生则吉，休囚刑克则凶，披刑带煞。灾害立至。 
朱雀丙午火神，在贵前二位，主文书、敕命、信息、口舌、词讼之事。无神不乘，不临酉戌亥子，旺相相生，主有文书、敕命之喜，休囚刑克，主口舌词讼，披刑带煞为害必深 
六合乙卯木神，在贵前三位，主和合、交易、婚姻、子孙、朋友之事。不乘丑未，不临申酉戌亥子丑，旺相相生，则婚成财就，休囚刑克则财物失散，作事难成。 
勾陈戊辰土神，在贵前四位，主战斗、词讼、争论、勾留、田土之事。无神不乘，不临酉戌亥子，旺相相生，主有威权之柄，休囚刑克，主有争斗词讼之事。 
青龙甲寅木神，在贵前五位，主官府、升迁、书契、财帛、谷米、婚姻、喜庆之事。十二神中惟此神增福解祸，无神不乘，不临戌亥，旺相相生，主富贵尊荣，休囚相克，主财物外耗。 
天后壬子水神，在贵后一位，主廷闱、恩泽、阴私之事，无神不乘，不临辰巳，旺相相生，主有恩泽之命，休囚刑克，主阴私不明。 
太阴辛酉金神，在贵后二位，主妇女、奴婢、财帛、嫁娶、阴私之事，无神不乘，不临卯辰巳午，旺相相生，主阴人财喜，休囚刑克，主阴小病患。 
元武癸亥水神，在贵后三位，主盗贼、走失、争斗、奸诈之事，不乘丑未，不临寅卯辰巳午未，旺相相生，主市井交易，休囚刑克，主有奸盗之事。 
太常己未土神，在贵后四位，主印绶、冠裳、酒食、婚姻、财物、五谷之事。无神不乘，不临卯辰巳午，旺相相生，有迁官获财之喜，休囚刑克，则财帛不足。 
白虎庚申金神，在贵后五位，主道路、杀伐、疾病、刑戮、血光之事。至凶之神也。无神不乘，不临辰巳，旺相则气雄威猛，休囚则狼狈而凶，附近德神者吉，与日相生则不害人，如披刑带煞其凶立至。 
天空戊戌土神，在贵人前六位，主市井、契约、奴仆、虚诈之事。亦主奏书之神。以其正对天乙，有时执书以奏也。无神不乘，不临辰戌，旺相相生，主言语不虚，休囚刑克主脱空无实。 
  
卷三    毕法补谈二   经课 
顺茹引进成就易。 
谓三传之神俱在一方，顺行而进，曰进茹。盖相连递进，如拔茅之连其茹也。亥子丑曰龙潜，子为一阳初生，未离乎亥，如龙之潜而勿用。然此课又为三奇，如神将吉，其飞腾正不可测。又此课亦名润下，以其为北方一气也。丑寅卯曰将泰，寅为三阳，自丑而进，有上下交泰之象。寅卯辰曰正和，盖寅卯辰于时属春，正和气聚会之时。又此课亦名曲直，以其为东方一气也。辰巳午曰升阶，午有台阶之象，从辰巳而进之，正向明而治之会。午未申曰日昃，盖由午而入未申，乃日中则昃之候。未申酉曰回阴，盖申酉乃秋之煞气，由未入之，生气己尽，事无可为矣。申酉戌曰铸刃，三传俱金，其气肃杀，何险如之？又此课亦名从革，以其为西方一气也。酉戌亥为革故，酉有从革之义，由酉而入戌亥，旧事俱革矣。占病者死，占试者中。以上八课，阴阳夹拱，奇偶各有所主，吉则重重，凶亦累累，仍视其神将以为断。 
宜进格。如己卯日，干上申，三传辰巳午，申为脱气空亡，初传又为比肩，皆无所得，不免进而投中末生我之神，且午又为日禄，迤逦而进，必有所得也。 
不宜进格。如壬午日，干上子，三传丑寅卯，子为日之旺神，然静守尽有其益，如欲妄进，即为初传丑土所克，再进又为寅卯所脱，必有相连耗费之事，不吉。 
逆退回归静守宜。 
谓三传之神，俱在一方，逆行而退，曰退茹，戌酉申曰返驾，戌为地狱，人至于此，宜返驾而回。昔孙膑占此，刖足而归，故名戌为狱也。申未午曰就明，午为离明，而申未入至，是就乎明也。未午巳当阳，盖三传正当离明之会也。午巳辰曰发生，盖时当初夏，正万物生发之时。巳辰卯曰拱斗，盖辰为斗罡，而巳卯拱之也。卯寅丑曰联芳，丑为贵人，而卯寅归之，是联芳也。丑子亥曰收藏，自丑而入子亥，有百事收藏之象。然此课又为三奇，如神将吉，亦有逢凶化吉之角。子亥戌曰重阴，三时俱属夜方，重阴无阳，事可知矣。以上八课，止宜退步，静守乃可，仍以神将断其吉凶。 
宜退格。如癸亥日，干上子，为日之旺神，奈属旬空，初传戌为日鬼，中传酉为败气，又坐鬼乡，迤逦至末传申，始逢长生。凡占须于艰难中退一步，方得如意。 
不宜退格。如乙卯日，干上卯，三传丑子亥，初传为财，中末为生，乃相引而入于空乡，全无所得，不如静守干上之禄，不退为妙。诚所谓“到处去来，不如在此”之语也。 
进间阴阳分动静。 
凡课得间一位作三传，顺行而进，曰进间。三传俱阳，计四课，子寅辰曰向阳，寅辰为日出之方，由子而进之，自暗投明，先凶后吉。寅辰午曰观光，阳光方盛，正君子观光上国之时。辰午申曰登天，午为先天干位，由辰入之，有登天之角。龙登天则行雨，官登天则迁转。忌空亡。申戌子曰涉渊，水生于申，旺于子，有涉渊之象。主谋望不成，病讼危险。三传俱阴，计六课。丑卯巳曰出户，巳为地户，自丑传巳，有出户之象。卯巳未曰回轮，由卯入未，物极而返，事当即为，迟则有咎。巳未酉曰势衰，酉为日落之时，由巳未而入至，势过人衰，物满必缺也。未酉亥曰入冥，酉亥前入冥矣，自昼传夜，尽入昏迷，有愈入愈深之象。酉亥丑曰凝阴，三传俱在西北方，阴气凝结，有履霜坚冰之象。亥丑卯曰启蒙，自亥传卯，其蒙昧之气已开也。以上下课，阳进间，利于公干；阴进间，利于私谋。但举动之间，不免有间隔之处，仍以神将论其吉凶。 
阳进间格。如丙寅日，干上未，三传辰午申，皆属阳神，相引而进，有动达高尊之角。初传虽属脱气，幸中传为旺神，末传为日财，迤逦而进，必有所得也。惟占讼转深，占病者死。 
