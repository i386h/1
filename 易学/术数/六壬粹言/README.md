<!-- { "loadSidebar": true } -->
六壬粹言 
    
蛟门刘赤江慕甫编   
自序 
八卦书自伏羲，而文王演之。六壬受于黄帝，而太公传之。旗鼓相当，功力悉敌也。自各秘其术，言人人殊，世所行者惟《大全》中之《毕法》，《指南》中之《会篡》，如车之有轨。然《毕法》则随手拈来，意尽而止。《会篡》则引而不发，未放厥词。余殚精竭虑，寒暑不辍者七载，见前人一词之善，一简之合，即捃摭焉而纳之于其中，分汇推移，理其部署。时有稍露隙明，畅申微义，亦不过引而伸之，触类而长之，以求斯理之明彻而止，而不敢以自用自专者忝其间也。稿凡三易，始成是编。噫！余之用心亦苦矣。独是断一事，而求之义例，或有未及载者，则所谓书不尽言，言不尽意也。断一事而执前人之成法以绳之，或有不相吻合者，则所谓学我者拙，似我者死也。轮扁以古人之书为糟粕，而自言其得心应手之妙，臣不能传之臣之子，臣之子亦不得受之于臣。《易》曰，神而明之，存乎其人。是固非三折肱九转丹者，不足以语斯也。余观陈公献先生所传《占验》一卷，心之灵，齿之慧，皆为印板书中之所无。郭御青先生所存数条，如老吏折狱，周折如意，斯可谓独出心裁，而善谈元理者矣。我夫子言，学有适道与立与权之分。《毕法补谈》，则适道之书也。《指南汇笺》，则与立之书也。陈郭两先生之占验，则与权之书也。六壬之术，不外乎此矣。剞劂既成，爰举其大略，以弁简端。 
道光六年岁次丙戌夏至前三日 
蛟门刘赤江慕农甫书于荆门之知止小舍 
  
卷一    辨非十则 
月将第一 
用月将之法，诸书皆以每月中气为过宫。每月中气者，即太阳过宫所躔之辰也。其法至精至确。乃有用月令合神者，未免自我作古，似是而非。至姚广孝用河图生成之数，阳从生数，阴从成数，因其数而超之，创为异说，更属荒唐，断不可从。 
十干贵人第二 
十干贵神，《通龟》、《订讹》诸书，皆甲戊庚用丑未，六辛用寅午。而《曾门》、《金匮》等书，甲戊用丑未，庚辛用寅午，相为互异。查《协纪》一书，虽与此又异，而甲戊庚俱用丑未，则同。子平中天乙贵人，亦甲戊庚同用丑未，可知《通龟》所用，确乎其不可易矣。 
旦暮贵人第三 
旦暮贵人即阴阳贵人也，如得卯辰巳午未申六时，则用阳贵，得酉戌亥子丑寅六时，则用阴贵。此法极为妥当，乃有日占即得夜时，亦用日贵；夜占即得日时，亦用夜贵。如此则日占者多，夜占者少，未免偏而不全。又有谓昼夜有长短，晨昏有早晚，以日出日入之时，定旦暮贵人者，更属刻舟求剑矣。 
五行十干生墓第四 
起长生日墓之法，有五行十干之别。五行则不论阴阳，一例顺行。十干则分阴阳顺逆，阳之死地，即阴之生地。如此用则十二神中之临官，即系日之禄神。日禄不错，不知此法乃子平家所用，六壬向无此类。查陈公献郭御青二先生所存占验之课，俱用五行生墓，而不用十干生墓，其应如响，即此以观，可以知所适从矣。 
土墓从火第五 
戊己墓神，有从水用辰者，有从火用戌者，各执一是，莫适其归。不知六壬一书，丙戊同巳，丁己同未，旺禄等神，土即从火为用，而绝墓等神，反从水为用，不亦自相矛盾耶？故戊己断以用戌作墓，方得其真。 
涉害第六 
涉害一课，取克贼之神。从地盘历数归于本家，以受克深者为用。经云“涉害行来本家止，多克便将用为起”是也。如涉害俱深，则取孟位上神为用，如孟位上无取，则取仲位上神为用。此古法也。近来诸家，均未用之者，然其原委，不可不知也。至择比一法，涉于趋避，断不可从。 
别责第七 
别责一课，或云皆常用天上神作初传。刚日既取干合上神为用，柔日亦宜取支三合前位上神为用。如酉日取地盘丑位上神，非用丑也。其说似是，不知刚日主动，柔日主静，阴阳攸分，故用亦有异，仍以古法为是。 
八专第八 
八专一课，《订讹》亦取遥克，不知伏吟干支只有二神，八专干支同处一位，伏吟课既无遥克之例，而八专何独有取于遥克耶？且既取遥克，则古来当不设独足一课矣。有克贼者，照旧用克贼比涉之法。如无克贼者，则用顺逆三神之法为合云。 
行年第九 
行年之法，男起丙寅，女起壬申，此正法也。乃有谓男从生年旬首前三位起一岁，女从生年旬首后五位起一岁，如甲戌旬年生人，男起丙子，女起壬午。甲申旬年生人，男起丙戌，女起壬辰，六甲不同。似乎有理，细按之，全是似是而非，夫人生于寅，为岁月之首建，是以男从寅起，申者寅之对也，是以女人申起。陈公献先生尊用此法，无不应验，予用之亦验，则六甲异用之说，可以置之不论矣。 
列宿分野第十 
二十八宿分野，今古不同。考列宿之行，积七十年有奇，而差一度，二千一百十余年而移一宫。尧时冬至日在虚，周在牛，汉唐宋在斗，元明在箕，至我朝嘉庆年间在箕一度，是列宿之行较尧时已经移二宫矣。 
查《大全》所载女虚危列子宫，斗牛列丑宫云云。此乃宋代星躔，非今时躔度也。考《历象考成》之法，分周天为三百六十度，六十分为一度。 
丑宫：箕一至八。 
子宫：斗二十二至二十三度 牛七 女十一 虚四 
亥宫：虚八至九 危二十二 室七 
戌宫：室八至十五 壁十三 室七 
酉宫：奎十至十一 娄十二 胃 十二 昴十一 
申宫：昴三至八 觜О 参六 
未宫：参七至十 井二十六 
午：井二十七至三十 鬼四 柳十六 星四 
巳宫：星五至八 张十八 翌七 
辰宫；翌八至十六 轸十三 角七 
卯宫：角八至十 亢十 氐十六 
寅宫：氐十七 房四 心八 尾十五 箕О 
共三百六十度。罗洪烈云，西洋历法周天之数三百六十年余。而太阳行度，每岁循环一周，但为至日所限，周天之度未毕，而冬至之日既至，此岁差之法所由来，是以太阳行度，始于冬至之日，终于大雪之末。每岁所躔，计差五十一秒，积至七十年间方差一度。黄道过宫，由此而异，星垣度分，今古相殊云云。但遵用新法，则经中所谓牛女乘常，斗牛相加，风伯会箕，雨师会毕诸法，均不可用矣。故仍录古法于图考中，而备载新法于此，以见古今之异如此而已，不可以不知也。   
卷二    毕法补谈一   立课 
两仪阴阳有真铨。 
两仪谓干支取课之法。先以亥子丑列北方，寅卯辰列东方，巳午未列南方，申酉戌列西方，次第布定，谓之地盘。再用月将加于占人所得之时。月将即太阳也。冬至日，日躔星纪，大吉丑将。大寒日，日躔元枵，神后子将。雨水日，日躔诹訾，登明亥将。春分日，日躔降娄，河魁戌将。谷雨日，日躔大梁，从魁酉将。小满日，日躔实沈，传送申将。夏至日，日躔鹑首，小吉未将。大暑日，日躔鹑火，胜光午将。处暑日，日躔鹑尾，太乙巳将。秋分日，日躔寿星，天罡辰将。霜降日，日躔大火，太冲卯将。小雪日，日躔析木，功曹寅将。以此值月之将，加于地盘正时之上，顺布十二宫，谓之天盘。再视本日之干支，甲寄寅，乙寄辰，丙戊寄巳，丁己寄未，庚寄申，辛寄戌，壬寄亥，癸寄丑。取日干寄宫上所得神为第一课，名干上阳神。再取干阳上所得之神为第二课，名干上阴神。取日支本宫上所得神为第三课，名支上阳神。再取支阳上所得神为第四课，名支上阴神。而四课于是备矣。 
三传初中立法推。 
四课既布，则三传宜立矣。立传之法有九。一克贼，二比用，三涉害，四遥克，五昴星，六别责，七八专，八伏吟，九返吟。诸法俱详后文。四课既立，则取克贼之神，立为初传，名曰发用。取初传位上神为中传，中传位上神为末传。而三传备矣。初传为发端，中传为转移，末传为归结。得德禄和合等神则吉，得刑害墓克冲绝等神则凶。初吉终凶，终归于凶，初凶终吉，终归于吉。其旨多端，详占法门。 
上克下贼先重审。 
上克下谓之克，下克上为之贼。盖阴阳生合比和，吉凶之端倪不露，惟于相克处，一逗杀机，而吉凶遂尔见形也。立课之法，先取一下克上为用，虽有二三课之上克下，亦所不计，名曰重审。以下克上，事须重复审详也。如四课并无下克，惟一上克下，则取一上克为用，名曰元首。元首者，别无下克，亭亭然有首出庶物之象也。俱以所得克贼之神为初传，以初传所乘神为中传，以中传所乘神为末传。一云，四课取克贼为用，惟元首重审，决事有准。经云，入不入，事最急。盖课以克贼发用为入，无克贼为不入也。 
重审课。谓课得一下贼上为用，曰重审。计二百五十六课，以下克上，必须再三详审，然后可行。仍以神将断其吉凶。如丙寅日，干上午，三课无克，取四课下克上为用，三传辰巳午。干支各乘旺神，三传递相引进，中末又为旺禄，主人宅俱泰，凡事有成。惟以静守为吉，如欲动用，则变为罗网煞而有凶矣。 
元首课。谓课得一下克下为用，曰元首。计一百二十课。以上克下，大顺之征，凡事顺利。仍以神将断其吉凶。如壬戌日干上申，三课无克，取第二课上克下为用，三传巳寅亥。安传为日财，末为德禄，又要三传递互相生，日占，巳为贵人，干贵求财，无不亨利。 
克多取用比方知。 
谓课有二三下克上，或二三上克下，择课之阴阳与日比者为用，其中末亦如克贼相因。曰比用。计九十五课。占主事有两歧，须择其近于己者为和。乃能有所得也。乃以神将断其吉凶。 
阳日阳比课格。如甲戌日量课未申，二课子未，三课卯戌，四课申卯。除上克不用，外余二课，皆下贼上，甲为阳日，取子之与日比者为用，三传子巳戌。初为败气，中为脱气，末传虽为日财，奈墓覆日干，所为不通，凡占不吉。 
阴日阴比格。如辛卯日，一课午辛，四课未亥。二上克下，辛为阴日，取未之与日比者为用。三传未卯亥，合局作财，奈初中空陷，仅存末传亥为脱气，且遁丁神而作暗鬼，如取其财，必有祸出，日占，将乘白虎尤凶。 
见机在孟察微仲。 
谓阳日上用一阳，今则二阳三阳俱比矣。阴日止用一阴，今则二阴三阴俱比矣。则以涉害之法取之。涉者渡也，害者克也。先取孟位上乘神为和，曰见机。如孟位无以，则取仲位上乘神为用，曰察微（无取季位上神）。其中末亦如克贼之相因。占主凡事艰辛，必须历尽风霜而后能得，乃苦尽甘来之象，仍以神将断其吉凶。 
