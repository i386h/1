<!-- { "loadSidebar": true } -->
凡女命刑冲无情者，为上，只无情次之，日带夫禄，仍有实库，又次之，皆命妇格也。
凡女命贵人带天月德，日上有官，乃贤妇也。
凡女命印要虚，库要实，五行澹静，无情有福，不相带惹为上等，清廉之格。
一云：凡女命要库虚而贵实，贵实者是贵人不落空亡位也。命贱者，是贵虚而库实，更犯孤寡、元辰、皆为不良之妇也。
凡女命印有气，则夺夫权，库有气则蓄夫财，不战争，无情理，则无妬忌，奴婢宫有浮沉杀，主打死奴婢。
凡女命以克我者为夫，四柱无克我者，名曰局中无夫，更日落空亡，带旺气刑杀者，克夫、下贱之甚也。
寸珠尺璧云：纳音金命火为夫，重重临寡又临孤，戌亥二宫夫葬绝，徒然出嫁是场虚。
凡女命生年生日同一位者，主克夫，嫁同音同年者庶几。
凡女命不可带六早日，犯者名曰带甲夫，月共日俱带者亦然，主克夫守寡，如甲午生妇人，十有九克夫，甲午日可知也，谓之金神带甲，此例尤紧。
凡女命主日不宜带旺气，带者名承旺夫，若不下贱，则多主克夫，若带十分福德，则是内人五六分则贵官，左右三五分则近贵，娼妇上游也。次则尼妾，甚者克夫淫荡，见丙子、庚子、戊午、癸酉、辛卯日是也，戊午多贵，癸酉、辛犯次之，丙子、庚子下贱也。又云：戊午、癸酉、辛卯，大美小疵。又云：凡女命大忌禄衰身旺，日为身，凡女命大忌日在冠带、临官、帝旺，主淫恶或屡嫁夫，若男命生日上见之，主妻美丽不廉。
凡女命生日在官鬼死墓绝上，主克夫，若官鬼落空亡，或日落空亡，又生日无气者，主无夫，纵有如无也。
古诗云：五行夫位落空亡，更值身低岂有郎，不是风尘须婢妾，纵有卑夫身亦娼。
凡女命日时犯华盖、正犯，主无夫，无子，有亦临终年克尽。
凡女命日时犯刑害、空亡，冲破、飞刃、羊刃、劫亡，破碎、大败等杀，主克夫害子，更以轻重言之，仍以日时纳音定夫子之数。
凡女命犯空亡、元辰、感池、华盖、攀鞍，（寸珠尺璧云：凡女月日时，攀鞍主数嫁）乃恶妇人也，主克夫少子，多病妬忌。
凡女命带六个自刃日时，主无夫夫子，便是十分恶命也，须主有克。
凡女命在羊刃上，多主产厄，及月经过多之疾，中年后主冷病，犯卯酉多主肋痛血刺。
凡女命四柱个股阳不生男，俱阴不生女，时是阳干头胎多生男，时是阴干头胎多生女，带寅申巳亥多者，多主双生，亥字多者双生男，巳字多者双生女。
寸珠尺璧云：四柱皆阳干不生男，皆阴干不生女，时是仲主生仲子，孟季同。
凡女命有三年一胎，二年一胎，一年一胎者，皆以时之纳音，取水一、火二、木三、金四、土五之数验之。
凡土命女犯火气多者，主一世不生长，五行燥气同。
凡女命日时犯空亡、羊刃、劫亡，有一生不产儿女，或多损胎产厄者，以五行加减说之，亦有有不嫁者，纵有儿女多不和孝。
凡女命犯伏返吟时，不利子，中年纵有，晚年必退，伏吟日主克夫，惟同岁者方可免，月是伏吟，不家妯娌、姐妹，胎是伏吟，不利骨肉，返吟同此论。
凡女命壬癸生人见丙子、癸亥，申子辰人重重见壬癸，名曰流水杀，主下贱，不贞洁之事，女命多水而无土，主滥，多火而无水，主淫。大抵五行无克制，主克夫害子，不然贱薄也。
凡女命犯八专日时，胎月亦然，主淫乱及虚劳之疾，犯九丑多者，亦主淫荡及产厄、恶死。
沐浴、咸池，乃酒色神，亦主淫乱，犯十恶大败，主淫恶破家。
凡女命生日无气，若坐贵人，却四柱带天月德，或时禄者，主贱中生贵子，是官员左右也。亦有受子封者，凡女命带合多者，不尼妓即婢妾也。三六合，天地合，亦同论，若更带贵人多是上游官妓，不然贵人左右也，或有因而受封者，福在日时上也。
凡女命犯桃花劫者，主少入娼门，老为贫丐，寅午戌生人，在冬三月，亥时。巳酉丑生人，在春三月，寅时。申子辰生人，在夏三月，巳时。亥卯未生人，在秋三月，申时。古诗云：桃花与劫两相侵，不为盗贼犯姦淫，忽然女子遭逢者，少入娼门老至贫。（广信）
阴人命与男子稍巽，常欲五行不伤太过不及，欲得恬和中有贵格也。更带禄马贵人，自生自旺，六合者，主巧性贤德，资貌殊丽，不可伤于五行太盛，则恐乏柔顺，不可伤于死绝，则淫媚而性卑，苟得五行恬和又紧要福聚集于日时上，乃佳。盖日为夫，时为子也。一切福禄，加于日时上，须因夫子而贵也。盖阴人之福在于夫与子也。当重封贵号，早适贤夫，若日时二位福力不紧，乃常命也。如福聚月胎之上，只是生于富贵之家，终不为夫之福也。
凡妇人之命最喜者，是金舆、六合、自旺，则福厚而利骨肉，见印绶、禄鬼、水火两字，或金水两字，姿质美丽，自生自旺带官符，或五行支干不相往来，无情，内政清白，严杀有守，不喜淫杂，若禄马死绝，则俭素不华，印绶带杀，则权能任重，六合相生，则骨肉盛茂，周旋和美，时上见贵人驿马，多生贤孝之子，孕产无虞，日上见之得贤美聪明之夫，一生快乐也。
凡妇人之命下贱者，尤为易定，大忌咸池、自败、大耗、天中、凌尅、刑冲、气散、自刑带杀，为性粗贱淫荡，纵有贵格，亦有风声，更忌魁罡交冲，则多狠戾不顺，或飘荡，生旺太过，中见劫杀，往来相冲，为性多烈，不睦六亲，却清贞不淫，动招患祸，若咸池舆大耗同宫，则淫媚谗毒，天中与暴败相承，则情性多讹，招淫私玷辱，更有刑冲，必至淫私，官事发觉，但命见大耗、咸池、天中者，须有不美之事。
凡妇人下格，多是日时上死绝，带杀不贫则贱，五行生旺太过，而带杀，多贫困，作劳或自营于街市，或粗贱劣庸之妇，但五行生旺者，不至于娼淫之类也。
凡妇人下格中，五行死绝不及者，更带凶杀刑尅，不娼则为贱婢也，命中见无礼刑，或天中印或合墓中大耗者，多是媒巫术药之辈，中有建禄贵人者，或市尘牙败，狼藉妇人也。
凡妇人生日带大耗、咸池，夫妻外心相挠，又或见官符，多适凶暴俗恶之夫，弃逐凌辱，或即妨尅于夫，一生因夫烦恼也。
凡妇人生时带劫杀、大耗、空亡者，生子少成，忧煎为挠，或生不孝悖逆之子，见咸池，多损孕也。
凡妇人岁运见大耗为凶，夫子不祥之挠，更或尅身，往往死矣，所以大凶者、八数字，阴之终也。（烛神经）
若为女子忌向旺方，盖颜状亦不相堂，虽血气也非相称。
负阴抱阳者为男，负阴抱阴者为女，是以男命生则利旺，不利衰，女命生则利衰，不利旺，男旺则福，衰则否，女衰则福，旺则否。
是以登明足艶，太乙多淫。
登明亥也，太乙巳也，亥为入夜之时，巳为迎日之时，故女命而得亥多者有资质，巳多者为色慾。
木盛则妖妍，水澄则清洁，金多夭折，火致刚强。
女命得木多者，窈窕而妖妍，姿质瘦长，得水多者，宽量而清洁，盖水形濶大，又为澄静之物。金多则情意躁急而夭折，主性刚脆，火多则志意决烈，盖火性炎勐也，土多则足田园厚财穀，妇道煇煇，母仪汪洋，盖土性厚德能载也。
负天月二德，则霞帔金冠。
天德阳之德，正月起自乾卦前一辰，亥上顺行，月德阴之德，正月起自坤卦之后一辰，未上顺行，女子命中得之全者，有郡邑之封也。不全者富旺其家。
得禄命身三财，则夫荣儿贵。
岁干所尅曰禄财，岁支所尅曰命财，纳音所尅曰身财，其三财所属之五行，在命中，一则不乏，而得之全者，夫必荣，儿必贵。
切嫌者阴刃妨害尊亲，最忌者纯阴不宜子息。
禄后一辰曰阴刃，男得之妨妻族亲，女得之，妨夫族亲，又女命年月日时支干俱属阴，又生五月之后，十一月之前者，乃阴极而阳不生，是为纯阴多而无子息，盖独阴则不成，独阳则不生。
骨髓破殃罗内外，荐枕星招涉是非。
骨髓破，亦名白衣杀，得之者，刑及内外二族。荐枕星，乃冠带也。得之者，一生多涉是非，惟言女子，不断男命。
鸳鸯惮于见水，倾国倾城。
凡三支三干，凤凰、麟阁、凤治三格，在女命，则变为鸳鸯杀，应其为人淫秽不廉，命中又见水多，则主风尘多艶质。
花钗与桃花相犯，朝雨暮云，贵人共天喜，争窠穿垣蓦牖。
命前一辰为花钗杀，后一辰曰桃花杀，本主上见之全而不偏，是为同犯，主为倡优之人，如得地三奇者，不在此论，天乙住处曰贵人，旺气住处曰喜神，本主上带之，而又同宫，谓之争窠，主为淫奔之妾，如得落空亡者，不在此论。（并壶中子）
官鬼旺于贵垣，凤冠霞帔。
女人推命贵神一者为良神，若【丛】杂合多，不尼即妓。（神白经）
稍加卯酉二时生，若免堕胎当克子。
妇人若犯卯酉二时生者，多主堕胎克子。
日时勾绞亦难胜。
女命不宜日时犯勾绞，有【繫】绊意，恐生产难，不然子多挂绠生。
蛔花又遇双鸳合，杂见贵人真妓才。
桃花杀者，却冠带是也，命犯桃花杀，又双鸳合如两己合一甲，一甲合两己之类，又遇贵杀，是杂娼妓命也。（沉芝源髓）
孤莺舞时真寡妇。
孤莺杀歌：水火逢蛇大不祥，金猪何必强猖狂，土猴木虎夫何在，时对孤莺舞一场。（理愚歌）
凡妇人犯逆食杀，绝子，贵人同空亡，主风声。（广录）
并释男女命例
【夫妇位】（妾位附）
妻位者，以己身纳音所克者为之，若在有气之乡，主得妻贤明婉淑，终身相保，假令甲子金人，以木为妻，二月生是，余准此，若在死墓无气之乡，则主所聚狠戾恶妬，或即频妨克，假令甲戌火命，以金为妻，十一月十二月生，值妻死墓之月，余准此。
夫位者，以克我者为夫，若夫在旺相有气之乡，则生得贤夫有官爵，终身和睦，假令甲子金命人，以火为夫，五月生逢火旺，余准此。若夫位在无气墓绝之乡，主得**凶悖之夫，或即其夫抱病，或有妨克，假令己巳木命，以金为夫，十二月生金入墓，余准此。妾位者，以妻命所克者为之，谓木命人以水为妾之类，若在旺相有气之乡，主有好婢妾，存心忠良，不相克害，若在无气绝木之乡，及落空亡者，主无婢妾，纵有，心怀异志，或抱疾患，或多逃亡之类。（三命钤）
凡女命及男命，本年帮生日者，一嫁一娶。须是男生日不在妻财死墓绝处，女生日不在官鬼死墓绝处，各不带劫亡羊刃者，方用此法。（广信）
寸珠尺璧云：女命克日者，一嫁，有吉神者，命妇。
【妨夫妇】
木命逢牛鼠，金人忌马羊，水土逢鸡狗，龙蛇火命当，夫妻如幸免，头男头女亡。
【望乡杀】
金命鸡猴是，火人蛇马乡，水土生猪鼠，木虎兔难当，男人若值此，三度作新郎，女人逢此者，三度作花娘。（广信）
【狼籍杀】
