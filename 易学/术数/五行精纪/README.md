<!-- { "loadSidebar": true } -->
《五行精纪》

序一

天锡丸畴，一曰五行。凡天、地、人有形则有数，有数则囿于五行。是以善卜筮者，预能测知，人居其间，又显显可推者，传不云乎，死生有命，富贵在天，岂术者之臆说哉。春秋战国前，善相者多，若推禄命，则盛于汉，贾谊讥司马季主曰：(高人禄命，以悦人心，矫言祸福，以规人财，后世又可知已。)今士大夫至田夫野老，人人喜谈命，故其，考验得失，校量深浅，成精纪三卷，携以示予，予谓五行所寓，有常焉;有变焉;常易推也、迹也;变难推也、理也。

自非心通意悟，不足以尽此！古称善其事者，莫如李虚中，万端千绪，错参重出，学者就传其法。初若可取，卒然失之，兹岂易哉。廖君归矣，苟因书悟理，则将知由基之射，百发而百中，不然读齐侯之糟魄其中，不可知也。

序二

自术家者流兴，而其书蔓，又天下充栋汗牛，虽以画墁专其门者，犹不能竟其说，世皆谓禄命始于汉，予固未暇考信，独窃怪夫三代而上，官人以世，科目不立，以闾族党之繁，殷俊秀选造之升矣，夫岂无一人焉。有庚丁戌己之同，甲辰癸丑之合，均得所养矣。禄固不可以轻重别，仕不出境矣。马固不可以澄清期军制于卿列，而将置闲士、止于奉璋，而天乙废。不宁惟是，大挠作甲子，固今所谓纳音之辨，笄俪用则钗钏何有，巢穴处而屋壁何居。夫汉之夹是术者，师说相承，要必有所祖，进则接于三代矣。而其说皆不见之用，是孰从而信之哉。

唐吕才之言曰：长平坑卒。要非并犯三刑，南阳近亲，何必皆当六合，所值既众，理无俱同，然而其书行且千有余年，通人知士，指掌接邻，未尝不以之占往察来，揣摩牵附，而其命中者，类皆据出乎机缄推测之表，而吻合乎造化运行之巧，是殆不容以常情言也。盖倚而玑陈，蓬吹而轮兆，一理之具，万殊以萌，里积昆仑，度分图极，世孰有穷发而纵游，梯云而推步者哉。

有是理则有是象，有是象则有是滋，数之所由生，而祸福吉凶之所由以占也。俄度俄测，彼犹可以历意演自然之理，考方来之朕，独以无所祖而寡疑焉可乎予少也好学，耻一物之未知，探穷通晓形气，每患乎五家章句之既泯，而浮灵下俚之制作，类乎其间，后得廖君书，而文忠周公宴叙其篇，慨然抚卷而叹曰：前辈宗工于小道，可视之用不庆，盖如此。廖君儒者也，刊芜翦谬，欲托以传，夫岂无说，而文忠之序，惟取其占验之一偏意者，约而归之，正廖君之望，犹若有不止乎是者。

后三十有一年，予终而赞之曰：噫！嘻！余曾闻我夫子之言富贵矣，始于欲而终于道，昌黎韩愈尊孔道者也，一推其不可幸致者，则曰是有命焉。夫肖貌赋形。均于初厚生至成，夫岂二本世之驰鹜者，不得不厌为虑，孰知夫畏影疾走者，彼盖不知其本于日也，有人焉，指示而告之，则息乎大木之阴，而影念矣。廖君之为此书，其不足以警远游之还，而助于世教者乎固附所疑，以告视者。

南宋绍定元年戊子清明日

鄂国岳珂序

目录：

序一

序二

第一卷论六十甲子上

论六甲纳音法

第二卷论六十甲子下

第三卷论干神一

第四卷论干神二

第五卷论干神三

论甲乙

论丙丁

论戊己

论庚辛

论壬癸

第六卷论支神

并论干神

第七卷论五行一

第八卷论五行二

第九卷论五行三

第十卷论年月日时胎

释日时贵格

第十一卷释日时凶中凶格

释日时犯月中恶杀

第十二卷论十二月节气

第十三卷论释吉贵神例

第十四卷论天乙贵神

第十五卷论禄

第十六卷论马

第十七卷并论禄马

论官神

第十八卷论印绶

论食神

论三奇

论合神

第十九卷论进神

论正印

论库墓

论财

第二○卷论华盖

论金舆

论学堂文章

论科名

论荫补

论武职

第廿一卷论贵局上

第廿二卷论贵局下

第廿三卷释凶神例

第廿四卷论劫杀

论亡神

第廿五卷论三刑

论六害

论空亡

第廿六卷论冲破

论金杀

第廿七卷论凶杀

第廿八卷杂释诸例

释小儿例

第廿九卷释男命例

释女命例

并释男女命例

论父母位

第三○卷论子息位

论僧道

论九流

论吏卒

论形貌性情

论人身形

第卅一卷论疾病

论寿夭

第卅二卷杂论

第卅三卷论大运

论小运

第卅四卷论二运

论太岁

论岁运

五行精纪
宋廖中

第一卷
论六十甲子上
甲子乙丑海中金
丙寅丁卯炉中火
戊辰已巳大林木
庚午辛未路旁土
壬申癸酉剑锋金
甲戌乙亥山头火
丙子丁丑涧下水
戊寅已卯城头土
庚辰辛巳白腊金
壬午癸未杨柳木
甲申乙酉泉中水
丙戌丁亥屋上土
戊子已丑霹雳火
庚寅辛卯松柏木
壬辰癸巳长流水
甲午乙未砂中金
丙申丁酉山下火
戊戌已亥平地木
庚子辛丑壁上土
壬寅癸卯金萡金
甲辰乙巳覆灯火
丙午丁未天河水
戊申已酉大驿土
庚戌辛亥钗钏金
壬子癸丑桑拓木
甲寅乙卯大溪水
丙辰丁巳沙中土
戊午已未天上火
庚申辛酉石榴木
壬戌癸亥大海水
夫六十甲子者，起于轩辕，作于大挠。
大挠者，轩辕之史官也。考天书三式，以十干十二支衍而成之，为六十甲子，三式者，即轩辕感玄女所授之书（烛神经）
论六甲纳音法
《六微指论》云：天气始于甲，地气始于子，子甲相合，命曰岁，以十干配十二支，周而复始，则六甲成矣。凡欲知纳音者，谓子午数至庚，丑未数至辛，寅申数至戊，卯酉数至己，辰戌数至丙，巳亥数至丁，得七者，西方素皇之气，纳音属金也；得三者，南方丹天之气，纳音属火也；得九者，东方阳九之气，纳音属木也；得一者，中央总统之气，纳音属土也；得五者，北方玄极之气，纳音属水也。故颂曰：“七金三是火，九木一中央，得五皆为水，纳音宜审详。”假如甲子甲午，从甲至庚，乙丑乙未，从乙至辛，其数皆七，所以纳音俱属金也。丙寅丙申，从丙至戊，丁卯丁酉，从丁至己，其数皆三，所以纳音属火也。戊辰戊戌，从戊至丙，己巳己亥，从己至丁，其数皆九，所以纳音属木也。庚子庚午辛未辛丑，其数皆一，所以纳音属土也。丙子丙午，从丙至庚，丁未丁丑，从丁至辛，其数皆五，所以纳音属水也。余皆彷此。以上只数其干，不数其支，假令从丙至庚，即丙丁戊己庚，是其数五也。又如从甲至庚，即甲乙丙丁戊己庚，是其数七也。（三历会同）
甲子从革之金，其气散，得戊申土，癸巳水相之，则吉。戊申乃金临官之地，土者更旺于子，必能生成，癸巳系金，生于巳，水旺于子，纳音各有所归，又为朝元禄，忌丁卯丁酉戊午之火。
阎东叟云：甲子金为进神，禀沉潜灵中之德，四时皆吉，入贵格，承旺气，则术业精微，主魁夺之荣。
乙丑自库之金，火不能克，盖退藏之金，苟无刑害冲破，未有不显荣者，独忌己丑戊午己未之火。
阎东叟云：乙丑金为正印，具大福德，秋冬富贵寿考，春夏吉中有凶，入格则建功享福，带煞类为凶会，玉霄宝鉴云：甲子乙丑未成器金，见火则成，多见则吉。
丙寅赫牺之火，无水制之，则为燔灼炎烈之患，水不可遇，独爱甲寅之水，就位济之，又名朝元禄。
五行要论云：丙寅火食灵明冲粹之气，四时生生之德，入贵格，则文彩发应，主科甲之贵。
丁卯伏明之火，气弱宜木生之，遇水则凶，乙卯乙酉水最毒。
五行要论云：丁卯沐浴之火，含雷动风作之气，水济之则达，土载之则基厚，以木资之为文彩，以金橐之，更逢夏令则凶暴。
珞琭子云：丙寅丁卯秋天宜以保持。莹和尚注云：丙寅丁卯举火之类，秋天保持者，言水生于秋也。鬼谷遗文云：丙寅丁卯秋冬宜以保持。注云：木不南奔，火无西旺，火至秋冬，势恐不久。
戊辰两土下木，众金不能克，盖生金，有母子之道，得土生之为佳。
五行要论云：戊辰庚寅癸丑三辰，挺木德清健之数，生于春夏，能转立独奋，随变成功，更成旺气，则有凌霄耸壑之志，惟忌秋生，虽怀志节，屈而不伸。己巳为近火之木，金自此生，于我无伤，忌见生旺之火。
阎东叟云：己巳在巽为风动之木，根危易拔，和之以金土，运归东南方成材用。虽外阳内阴，别无辅助，则其气灵散，更为生鬼所克，乃不材之本也。
珞琭子云：己巳戊辰度乾宫而脱厄。莹和尚注云：己巳戊辰举木之数，西方金鬼旺乡，纳音之木，至此绝矣，斯谓厄会。若度乾亥之宫，木得水以生长，故脱厄。
庚午辛未始生之土，木不能克，惟忌水多，反伤其气，木多却有归，盖归未也。
阎东叟云：庚午辛未戊申丁巳，皆厚德之土，含容镇静，和气融怡，福禄优裕，入格则多历方岳之任，有普惠博爱之功。
壬申临官之金，利见水土，若丙申丙寅戊午之火，则为灾害。
阎东叟云：壬申金，持天将之威，资临官之气，秋冬掌生杀之权，春夏吉少凶多，入格以功名自奋，带杀之刻剥为能。
癸酉坚成之金，火死于酉，见火何伤，惟忌丁酉火，就位克之。
阎东叟云：癸酉自旺之金，禀纯粹之气，春夏为性英明，秋冬尤贵。入格则功业节概，挺转出伦；带杀则少年刚劲，四十之后，渐成纯德。玉霄宝鉴云：壬申癸酉，金旺之位，不可复旺，旺则伤物；不可见火，见火则自伤。
甲戌自库之火，不嫌众水，惟忌壬戌，所谓墓中受克，其患难逃。
五行要论云：甲戌火为邱为库。含至阳藏密之气，贵格逢之富贵光大，惟忌夏生，防吉中有凶。
乙亥伏明之火，其气湮欎而不发，借己亥辛卯己巳壬午癸未木生之，则精神旺相。癸巳癸亥丙午水，有之则不吉。
阎东叟云：乙亥火自绝，含明敏自静之气，葆光晦路，寂然无形，禀之得数者，为妙道高人，吉德君子。
丙子流衍之水，不忌众土，惟嫌庚子，乃旺中逢鬼，不祥莫大焉。
五行要论云：丙子自旺之水，阳上阴下，精神俱全，禀之者天资旷达，识量渊深，春夏为济物之气，多建利泽之功。

丁丑福聚之水，最爱金生，忌辛未丙辰丙戌相刑破也。
五行要论云：丁丑乙酉在数为溪弱之水，阴盛阳弱，禀之者器识清明，多慧少福，橐以水木旺气。则阴阳均协，为贵达崇显之土。
戊寅受伤之土，最为无力，要生旺火，以资其气，忌己亥庚寅辛卯诸色木剋之，主短夭之凶。
五行要论云：戊寅丙戌，此二位乘土德厚气，一含生火，一含宿火，是谓阳灵袭中，福庆之辰，贵格得之，道德盖世，贵极人臣。惟亲王贵公子多于此日生，常格得之，亦主福寿遐远，始终安逸。
