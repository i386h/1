<!-- { "loadSidebar": true } -->
王氏注云：年、月、日、时四柱有五行上生下曰崇也。或更带官印、禄马、学堂、词馆、天德，生气贵神符合，必为间世之宝奇者。乙丙丁、甲戊庚是也。四柱五行得之生旺，更于禄马中带三奇、印绶、天德贵神，必致身于贵显。将星扶德，天乙加临者，驿马后二辰，谓之将星，其上更加天乙、天德，兼遇崇奇禄马，则出将入相之格也。本主休囚者，年为本，日为主，盖遁月从年而为本，遁时从日为主，主本在五行生旺之处，加以贵神从之，则富贵可知。或五行休办死绝，又背禄马贵神，徒有崇宝之贵，将星扶德，天乙加临，亦不免于行藏汩没。譬之甲子年，乙亥月，戊子日，庚申时，甲子自死之金，当生受乙亥绝火之制，加以戊子为本命之鬼，金生主本皆至亥子而休囚，庚申时又逢禄绝天鬼，虽有甲戊庚三奇，以其主体休囚，纵有小官，不免一生汩没，故知命以五行为先，神杀则从而论之矣。
莹和尚注云：崇为宝，奇为贵，若更将星扶德，天乙加临，所谓吉将交互，而福臻成庆也。
擧将星天乙，则诸宫吉杀可知。
无合有合，后擧难知，得一分三，前贤不载。
莹和尚注云：且如寅与亥合，而不见亥，但得壬者是也。缘亥上有壬，壬禄在亥，故也。又如甲与己合，而不见己，但得午是也。缘午上有己，己禄在午，故也。又如寅午戌，而不见寅，但得甲者是也。缘寅中有甲，甲禄在寅也。大抵合中带吉，其福可知，合处相伤，却成无补。擧一隅以三隅反，所谓得一分三，前贤不载也。
兼须详其操执，观以秉持，厚薄论其骨状，成败藉以心源。
莹和尚注云：秉持操执，观人所为也。以五行论命，亦须藉其德行，故术云：有心无相，相遂心生，有相无心，心随相灭。王氏注云：形神吉善，命必向禄迎财，风貌稍低，定犯三刑五鬼，有命必有相，有相必有命，所谓心源者，亦由心而见命也。盖心正则吉，心曲则凶。（并珞录子）
六虚临于乙亥，孟浩然徒有文章，三才会于壬辰，后季伦恣堆金玉。
乙亥乃文星也，六虚乃谩语神，文星附谩语神，则其人止有虚学，终不遇。壬辰乃水之库也，三才乃禄命身也，库中三才，则其人虽无清誉，而享万锺之禄。
有文无印，贾谊屈于长沙，有印无文，李斯专于上蔡。文为文星、天才、词馆、学堂之类，印谓正印、印绶之类，有印无文者，虽不才而权重，有文无印者，虽怀才而位卑。
互禄、互马，谁羡黑头相公；带刑、带杀、带破，终为白面书生。
得互换之禄，又得互换之马，少年宰相也。遇三刑之刑，遇冲破之破，末品书生也。
若有天元羸弱，命不再甦；忽值本主休囚，贫寒无地。
太岁之干曰天元，生年、生日，曰本主，天元所属之五行，己巳下支干刑克之，则曰天元羸弱，其人夭。本主所属之五行，于月与时上衰绝歇灭之甚，则曰本主休囚，其人窘甚。（并壶中子）
【五行妙旨】
自甲至癸，十干为天，自子至亥，十二支为地，以干合支，然后为人，凡命须要求之以天地，而断之以人，如甲用辛为官，乃看辛下得何支，用寅为禄，乃看寅上得何干，遂合支干名为纳音，定其五行之或死或生，或旺或衰，吉凶自见，贵人驿马准此。又以年为主，以日为本，盖遁月从年，遁时从日，以主推之，五行衰死，未必凶为凶，以本推之，则生旺类，但发【迟】耳。常以主配父母，本配己身，本吉主凶，当由自立，主胜于本，多出资荫，主本皆强，此名最上。人命年、月、日、时、胎五位，宜有情，又不可专执禄马为贵，刑杀为贱，全要圆机，探其妙旨。（李虚中书）
马无害，禄无鬼，食无亡，支合无元，干合无厄。
如早子得丙寅，为马，见壬子及水在丙寅六合，破刑之上，是有害也。如甲子得丙寅为禄，不见正气，却看禄上得何干，其禄干亦要无鬼也。倒食顺食皆要无空亡、亡神。支合要无元辰，干合要无六厄。
旺无丧，衰无吊，妻无刃，财无飞，孟无孤，季无寡。
如癸丑木命，不要卯，此则旺无丧。如壬午木命，不要辰，此则衰无吊。阳制阴为妻，不可在羊刃上，故妻欲无刃。命后四辰曰飞廉，我克者为财，不可犯飞廉。四孟之人不得孤辰在命，四季之人不得寡宿之命。
体重须鬼，禄重须官，夫须尠，妻须倍，吉须显然，凶须沉昧。
五行体重，须鬼损裁，禄轻须官，如甲禄在寅，须辛而贵也。夫须尠者，己不可见甲众也。妻须倍者，甲见己多在旺地，是也。五行在吉神方须显然，见其清气，凶位见五行，须得凶杀沉昧，斯能无害。
支干太和而塞，夫妇失时而凶。
五行支干纳音位位相和，则蹇剥，假如甲子生，逢己巳在秋生，又见甲午冲命，两金克己巳木，故凶。
四柱主本禄马往来，须分建破，天乙扶持，将德是冲，更辨尊卑。
谓当用处，有建不可破，已破却不可建，吉神在四柱中，各用干为贵。
有根而无苗实，贫而尚可甘食，本气绝而花繁，纵子成而味拙。
根基本主有气，虽运不扶合，亦可作平生自足之命，三元四柱本无旺气，得到福禄之运，亦不可以久荣。
至若贵神当位，诸杀伏藏，三无旺相，岂专神杀。
言天乙贵神论于干，看四时五行之气，及昼夜之干而定，若有气天元当位，则杀自藏矣。五行三元为本，若在旺相之地，不背克正气，不论神杀也。（并鬼谷遗文）
命中用杀，以五行为本，如五行得地，无贵杀而亦贵。虽有恶杀无害于事。若五行不得地，纵有吉杀，亦发不久，如冬月中花耳。（五行要论）
天元变化书云：看命不许苦使神杀，但宫辰中得一二杀，可表吉凶之理，虽神杀百余，坐当者十余。
凡官禄併马在旺库乡最为相应，只如乙乙禄属木，生于亥，旺于卯，库于未，庚子正月生人，得木马未时，为马库，此命发禄在初限，若见亥，是马长生，到晚年才发，或官在长生亦迟，纵得早官，往远方也。（金书命诀）
【太过相忤】
禄多则贫。马多则病。印多则孤。库多则虚。
生旺多，无归宿。死绝多，无激扬。
五行不可大相伤。五行不可太纯粹。
贵人马多升跃。常人马多奔驰。
破要伤祸。空要空尽。所爱者不可毁。
所畏者不可旺。先畏后爱，为福。
先爱后畏，为祸。合多不发，而媚。（寸珠尺璧云合多人滞。）
学堂多则无成，少可。贵人多，则巽懦而无志。
禄马太显，不可以贵人论。贵人表里足，不可以常人论。
四柱俱阳，口恶心善。四柱俱阴，狠戾沉毒之人。
拱要拱马、拱禄、拱福神、拱贵。
不要拱刑、拱祸、拱岁、拱时。阴阳贵在均协。
凡命丙辛壬癸见戊戌，则戊土当涂，刃伤折挫。壬子丙午，丙午壬子，水木精要，阴阳纯粹，余位无助，亦非常器。加以季秀之气，则旷世无忌，大德有容，富贵不能淫，威武不能屈也。如金水清白，当为颖丽之格，特不可见土，见土则水溷，水溷则金暗，令人福浅，卯酉日出入之地，子午阴阳二路，遇之者，令人往来不定。岁运亦然，已亥为两极之地，天地斡旋，寅申为三停之方，邮递往来，如人遇之，多不执一。丑未迟迟，辰戌速速，遇之令人执方，性不通变，辰戍有气，却能建立大事。
丙子人四柱有壬寅，是壬入丙家，就破不美，庚子见庚午，是五鬼临门，戊寅见甲寅，甲尅其戊，戊寅随势尅甲寅，是支干纳音，上下不和，除别有福神，方为福力。癸酉见戊寅，戊土尅癸木，又金气向绝乡，劫杀元辰居中，除得月令中秀气，方可为用，亦久而不可。庚午丁酉互旺互破，乃旺中破也。不好全为福力。己未辛酉，虽得食却归死地，终久不佳。乙丑、乙未、庚辰、庚戊见戊寅，大好。戊寅见之亦好，大运亦然。经曰：如得刚金济戊寅，欲绝不绝成福力。乙卯见戊寅，戊寅见乙卯，是丹阳大好。命书云：三奇之际，尚有虚声，死绝之中，尤存生旺。此语近理，盖三合三奇，不合月份，则不贵。如甲戊庚，有子午时方贵。乙丙丁，有寅卯时方贵。天元变化书云：乙丙丁正爱酉亥更者纳音有无交涉。余则主羲居假合，庶出、过房、赘婿之事。又云：凡三奇三合，带月令中秀气入贵格者，不免有庶出、过房、作赘之事。
凡命见三合三奇，而本年不带，在四孟生而得四仲，四季月日时，四仲四季同论，及胎月日时互换干合，或六合，而本命不带者，皆名曰掉太岁，多主离祖，孤立，为人不得力，少救助，却宜义居假合而立也。贵命则多倚伏而升进。凡四柱而带三奇三合者，本身若不是过房庶出，将来子孙中，必有过房庶出，随母之子或自身作赘，命宫三合，亦用之。古诗云：三合与三奇，清秀更饶肥。不为过房子，便为随母儿。又云：时日犯三丫，降生须异诧，不是偏室生，即多星月下。此无他异，三合也。
财帛之宫怕空绝，衣衫常破裂，若得吉神助，此宫终是衣禄丰。
兄弟宫中有贵人，急难得相亲，若见六害并劫杀，孤栖守残月，更看刑墓入空亡，夭死主残伤。
长生三元守田宅，家业荣显赫，父母高年主寿延。常临此宫，父母享终年。
只爱三元守男女，必定招文武，若逢孤寡入刑冲，子息一时空。
奴僕宫中怕刑杀，姦诈奴婢绝。
对面元来妻妾宫，吉宿保昌隆，怕逢孤寡与空亡，琴瑟不久长。
疾厄元来居第八，不可入刑杀，若见冲破及三关，疾病主连连。
迁移宫有长生，贵不求，财自至，百事荣达又相当，多致外州主。
官禄宫中有吉神，官职日迁荣，若见沐浴及暴败，日日招灾害。
福禄相貌二宫祥，形貌好儿郎，学堂文章临此位，终身得高贵。
命宫帝座详在前，祸福总自然。（直道歌）
灵台经云：有妇人配宫法：一命宫，二容质，三姊妹，四舅姑，五男女，六婢妾，七夫婿，八疾厄，九嫁高，十邑号，十一福德，十二相貌，云出四经。
