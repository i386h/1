<!-- { "loadSidebar": true } -->
游逸之人命，五行无根本，四柱不相往来，脱前落后，无情无理，故作飘蓬寻幽之士，更五行无气象者，破落道人也。更刑射破了主本，即是丐士，或五行无根本，却有福德，互相往来者，是客吏也。
天乙闲慢，多是九流。古诗云：贵人且看闲不闲，闲即九流当便许。假令甲戊庚，上半年以未为贵人，不闲，下半年以丑为贵人，不闲，与六壬中相反用。（并广信集）
论吏卒
吏人命，冲刑多者为吏人，东西战闘，南北冲争，长生处破了，死败处生起，五行错杂者，是也。若带官鬼而有福气，兼引死还生者，是因吏中有禄也。若带刑杀者，多至徙配。
凡命带重支重干，有刑战者，是狡猾公人也。（并广信集）
空亡无气，贫薄夭奸，胥猾吏真不少。
空亡无气，僧道，加之刑克乃奸吏也。（理愚歌）
兵卒命局中，杀重方为兵卒，五行不等破伤，主本尊卑无礼者，亦是也。若带福气，凶中有生成主本者，是由军伍而有权禄人也。此等命，亦有食神，亦有权星，虽贵命，而杀在先也。（广信集）
论形貌性情
凡人禀五行之气而生者也，形貌美恶，性之刚柔不同，由金、木、水、火、土，今敍五行形性。
金，主人骨肉相应，面上濶下狭，眉高眼深，额平印堂宽，鼻曲耳红，音声清响，刚毅有决，动为尚义，死绝则面有巌稜，眼深睛黑，克薄内毒，喜淫喜杀，自拙无志也。
木，主人形瘦长，骨细肉腻，口尖，人中长，美鬚髪，手足【纤】腻，柔语细声，其色青，遇火而赤，逢金而白，生旺则仁勇气节，死绝则眉眼不正，悭吝鄙啬，肌肉干燥，颈长喉结，行坐不隠，身多欹侧也。
水，主人眉牻目大，鼻曲面圆，顶平声细，生旺黑色，受制黄白，行走紧速，摇头摆腰，为性大宽小急，坐旺莽荡大器，死绝则阴狡内狠，带杀则倾覆阴谋。
火，主人面上尖下濶，印堂窄，鼻露窍，精神闪烁，语言辩急，意速声焦，其色或青或赤，更变不定，坐须摇膝，立不移时，临事敏疾。如死绝则黄瘦，尖小性灵，妬毒有始无终，多妄作，有贵气主之，则大聪明。
土，主人形貌肥厚，背圆腰濶，鼻大口方，眼长眉秀，面有墙壁，其色黄白，为性重厚，作事不轻易容宽博，死绝则颜色似忧，鼻低面褊，声音重浊，朴质拗事，孤介吝梗，不容众情沉毒恨事也。
以上五行之情，参以吉凶神杀，所遇于命中日时上，纳音所得五行，或生、或旺、或死、或绝，自可以义推之。
天干虽同为合也，而情各有辨焉，甲己为中正之合，甲阳木也，其性仁，处十干之首，己阴土也，镇静笃厚，有生物之德，故甲己为中正合也，主人崇重大器，宽厚平直，如带杀而五行无气，则多嗔好，性不可屈。
【乙庚为仁义之合】
乙阴木也，其性仁而太柔，庚阳金也，刚以辅之，故仁柔而义刚，主人果敢有守，不惑柔佞，周旋进退，五行生旺则骨形清，若五行死绝带杀，则主气直勇决，却自是自非，甲己乙庚之合，妇人尤宜得之。
【丙辛为威制之合】
丙阳火也，威明自盛，辛阴金也，克刃喜杀，主仪表威肃，人多畏惧，酷毒好贿，喜淫，若带杀及五行死绝，则为寡恩少义无情之人也，妇人得之，与天中大耗咸池相併者，貌甚美，声甚卑，是为妖冶而淫者也。
【丁壬为淫慝之合】
壬者纯阳之水，三光不照，丁者藏阴之火，自昧而不明，故丁壬为阴慝之合，主人眼淫神矫，多情易动，习下无志，耽欢惑色，于我则吝，于彼则贪，若五行死绝或杀见咸池、大耗、天中、自败，是淫巧人也，亲小人，慢君子，贪婪妄作，必胜而后已。妇人淫邪奸慝，多招玷辱，或年高而嫁少婿，或年艾而适老夫，或先贱而后良，或先良而后贱也。
【戊癸为无情之合】
戊阳土也，是老丑之夫，癸阴水也，是婆娑之妇，老阳而少阴，虽合而无情也，主人或好或丑，如戊得癸则矫，神色姿美得所，若癸得戊，则形貌古朴，老相尘俗，若戊合癸，则男子娶好妇，妇人嫁美夫，癸合戊则男娶老妻，妇人当嫁老夫也。（并烛神经）
论人身形
大抵生旺才主长大，死绝者主矮小，若有杀临之，则不在此限，又从杀上断也，大木要瘦长，金方矮，土肥厚骨麤,水肥壮骨细，火长筋骨麤，木青，金白，土黄，水黑，火赤，若有克则从所克之五行断其形状颜色，凡断此取日时纳音，看其有克无克，并神杀所临，有气无气断其形状情性，万不失一也。
【推人性形】此格只日时上
命若入格而逢生旺者，主为性明白，遇物不逆，动必应机，言语声高，豁达大度，临事能断，公正不疑，犯难不畏，平生不以财物为吝，好施与，不私己，奢泰欢乐多惰，尚义平生无滞常防，有不善终之患，若命入贵格，而逢死绝者，主为性寡合，机深意密，多疑足计，动拘礼节，谨慎行止，修饰仪貌（容），常自检绝不妄施设，常防有阴谋之患，若小人之命，【已】入残局，而逢生旺者，主性气无常，不自尊检，为事不顾危亡，好争闘，恃强压弱，亲近恶党，不事家业，必竟不得善终也，死绝则为性淫邪，勤必巧为，畜缩执拗，学动修饰，事美言辞，好自矜卫，临事无断，少是多非，一生无立，以上如入至贵之局，其性行一皆如前，若常贵之流，并或兼此。（并林开五命）
【五行得地】
智高量远，盖因水处深源；笃信守仁，盖为土成山岳；仁慈敏厚，木乘甲乙之方，性速辨明，火应丙丁离位；誉高羲重，因金归合庚辛。虚于中者，正性不移，或盛或衰，性情变易。
【五行失地】
水乘衰败，性昏无赖；土力太微，蔽执寡用；木归蹇地，太柔而治事无规。火数未兴，小辨而大伤无决；金当浅薄，虽羲而有始无终。不及太过，皆能为凶。（并宰公要诀）
文章明敏兮，定须火盛；威武刚烈兮，乃是金多。木盛则怀恻隐之心，水多则抱机巧之智，至土之性，最重为贵。（指迷赋）
凡命五行生旺者，主好事华饰，胸中无物，亦主好色，火命尤紧，死绝相尅入墓者，多好禅道，归根複本也。（广信集）
【自绝五位五般情】
凡五行有自死自绝，且如水遇乙卯自死，癸巳自绝。木遇庚申自绝，壬午自死。张白先生五命云：日时犯着一位，号曰夺印杀，作官须有一失，此意乃更说五性者，金主羲，自绝则寡羲；木主仁，自绝则不仁，水主智，遇绝则失智；火主礼，自绝则无礼；土主信，自绝则寡信。逐五行详断之，凡五行如先生旺、后死绝，则为多鄙。
阳止正而皆在内，丙逢多者生重顶，更加冲破受尅时，脑大侏儒寿何永。
凡十干至丙，乃阳止至正，多丙正则有双顶而生，加冲破受尅，必有双顶，不成或不正，额阔头大，不然矮小，兼亦无寿。
时居卯酉斗日月，眼目断之定亲切。
卯酉是日月出入之门，犯卯酉时生，眼目必主圆大。
卯酉平生好徙移，或多道路或亲离，若然带杀加刑尅，眼大难全信有之。
凡命犯卯酉者，性不定，好移徙，或多在道路，非依旧祖离骨肉，更带杀兼有刑破，必损目，不然目中有翳或目大。（并沉芝源髓）
言词狡猾，诞时合值六虚。
六虚住处，曰谩语神，凡人得之，必好撰饰语词，重併遇者，必狡猾。（壶中子）
三命钤云：六虚者，取空亡对冲之辰，谓如甲子旬中辰巳是也，主平生妨尅尊亲，漂流他国。
李九万云：六虚主好奢华，缘饰文辞，作事故多虚声。

第卅一卷
论疾病
夫人禀五行之和气而成形，所以有疾苦者，皆由阴阳五行之气，虚、实、寒、热太过不及，赘疣而致也。欲知人虚实，死绝为虚，生旺为实，虚实既明，疾病可以类推也。凡水死绝，多胸气、腰足、攻圭、滑泻、便溺不利之疾，火死绝主肠气、结塞、惊悸、健忘、精神不安之疾。木死绝，主虚风、目墙、眩晕、筋急、爪甲枯悴，喜怒颠倒，择食拣饭之疾。金死绝，主气虚喘咳嗽、皮毛焦、乾燥、乾啬，骨筋疼痛、善忧足涕泪，大肠泻痢，便血之疾。土死绝，主面黄减食，隔食吐逆，肢体怠堕，喜睡嗜卧，多思足虑，耳聋神浊，健忘少喜动作之疾。
凡五行有相尅而成疾者，金火相尅生旺，则痬、疮、瘫、肿，死绝无气，主劳瘵呕血。土木相尅生旺，主痞闷、昏眩、风麻、小肠疾、丹肿。死绝相尅，主吐食症块，疽癖积滞之疾。李九万云：木土相尅主中风，土受邪故也。金木相尅生旺，主肢足骨节不完，眼目之疾。死绝主气虚精脱，劳瘵瘫痪之疾。水上相尅，主脾湿泄泻，中满痰嗽，不利之疾。
凡五行有相生而生疾者，火木相生生旺，则上盛膈壅，目赤头风。死绝则伤寒作狂闷乱疾。火土相生生旺，则胃实。死绝则唇焦，红气热结，大便不利。金水相生生旺，则气滞，死绝则精滑。水木相生生旺，则呕吐胃虚。死绝则精败伤寒，痁疟，金土相生生旺，则多无肌肉。死绝肠鸣虫作也。凡水土木相逢于无气处。主蛊气腹胀，吐逆之疾。凡金水火相逢于无气之地，主痢疾。金主大肠，水火守之阴阳不和也。凡水逢土，多主翻胃疾，土多而无木气疏之，主聋聩疾，盖肾水不流则为翻胃，气不通则为聩也。
凡一切诸杀，亦有主疾者，劫杀主小肠，又主耳聋、咽喉疾。官符，主腰脚疾。威池主酒色劳瘵脓血，便溺疾。大耗主暗昧，或赘疣疾，凡禄主因食致疾，须带杀尅身方是也。
凡命见真冲气散，或真刑气散者，多是废疾人也（并烛神经）
凡人午为头，巳为左肩，未为右肩，辰为左膊，申为右膊，卯为左肋，酉为右肋，寅为左腿，戌为右腿，丑为左脚，亥为右脚，子为阴，又辰为腿，丑为唇，未为三焦，戍为两腿之间，取疾病去处，须推此。
凡寅丑子亥多人，中年有腰脚疾，庚辰日，乙亥日，主消渴劳病等疾。
【天瞽杀】
正月起申，逆行十二辰，又名飞廉杀，犯者主无目，凡命最忌，大恶支干有气。（并寸珠尺璧）
【五行交加象】以刑言之
甲辰、甲午、乙丑、乙未，土木交加，主瘫痪之疾，丙申、丁酉，金火交加，主血筋所伤。戊子、己亥，水土交加，主脾胃之疾。庚寅、辛卯，金木交加，主筋骨劳嗽之疾。癸巳、壬午、丙子、丁亥，水火交加，主头面目疾。
日被时克莫相对，终是艰辛病祸缠，金木战兮忧骨肉，水凌火气眼生烟。金水死时为风【癞】，土多水少败丹田。土遭木克脾胃弱，火胜金残血裡眠，水深金重逢水厄，遇水定教落深渊。水少火多应受渴，火多土少语狂颠。水若满兮火若明，水满火明寿难延。金纯切忌四肢损，土多带火受忧煎。木若盛时应蹇塞，更须仔细辩根源。（并神白经）
金衰火盛，呕血不人小，脱肛水竭，土盈病癖，忽然耳聩。
