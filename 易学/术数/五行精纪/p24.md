<!-- { "loadSidebar": true } -->
如甲人见辛为官，官食癸，丙与辛合，在月日时上是也，主为官有贴职，常人有兼艺。
【官会杀】
甲乙人见辛丑丙丁人见壬辰戊己人见乙未庚辛人见丙戌壬癸人见戊辰
如辛金克甲乙木，金墓在丑，余彷此，君子主甲科，武人战功，常人艺业出俗。
【五官】
甲乙人庚辛巳酉丑丙丁人壬癸申子辰戊己人甲乙亥卯未庚辛人丙丁寅午戌
以上名聚官，亦名聚鬼，又名夭折杀，遇鬼有气之月，君子主贵显，常人主横夭，无气君子反夭折，常人作胥吏。（广信集）
【真官】
己丑得甲寅，辛丑得丙寅，如此之类，谓之真官，不贵即富，命前一辰是也。（神白经）
【催官格】
如庚辰见乙酉，戊午见癸丑，自下而上，名催官。（太乙经）
【暗官】
谓如庚辛用丙丁为官，不见丙丁而见寅午戌，则为暗官，得火局也。（广录）
【又暗官】
火多人，水地降为上，土多人，木地降为上，金多人，火地降为上，水多人，土地降为上，木多人，金地降为上，如辛酉年，辛卯月，癸丑日，辛本时，木入西方，更禄真，故贵显也，为魁命，如乙亥年庚辰月辛卯日庚寅时，庚辛多得寅上有火气。如癸丑年壬戌月辛酉日丁酉时，在西方金地，终无苦显困劣太过，到了不均，是武官大使臣命。（天元变化书）
【名位官】
用纳音取之，遇食神是也。（林开五命）
【官贵堂格】
甲羊丙巳乙青龙，丁是虎随戊土中，己狗庚猪辛猴地，壬鸡癸马是三公。官堂与印绶禄贵全尤贵。（出锦囊经紫虚局）
三命钤作天官贵神，又名禄官旺相，主资级清峻，仕路无滞。
【三台拱帝座格】
假令纳音本干见真官，而二位天地相合，中见夹两干贵人是。以纳音水人得甲寅，又得己亥日时者入格。甲寅纳音水，见甲己土，乃是真官，甲真复土见纳音己亥木，又为官，而甲贵在丑，己贵在子，在六合之间，故名三合拱帝坐，如不犯凶神恶杀冲破，则官入三台，如有则灭落断之，庚寅生而见乙亥亦同。（玉霄宝鉴）
天官乡者，盖取月干制岁干也，谓六甲年正月建丙寅，五月庚午，六月辛未，庚辛金能制甲木也，戊癸即相带而行，甲癸人在午未，乙丙人在辰巳，丁戊人在寅卯，己庚人在戌亥，辛壬人在申酉，若人遇之当食天禄，贵处朝伦，假令甲子人五月六月生是也。
地官乡者，盖取月建制岁干也，谓岁干是甲乙属木，七月八月建申酉，属金，金能制木也，甲乙人在申酉，丙丁人在亥子，戊己人在寅卯，庚辛人在巳午，壬癸人在辰戌丑未，若人遇之，主早承床荫，官序易阶，荣名日益。
真官者，盖取命前三辰月干与命干合也。假令丙子人二月生，为命前三辰，是辛卯，丙与辛合也，故丙子二月生人为真官中生也。余彷此，若人遇之，当受圣眷，职隆近辅，小人逢之，亦主家富。
凡禄命身三等官，各禀五行，率以其性推之，若以金为官，主职位清峻，多掌刑狱，钱谷之任，决断明敏，遇行年太岁在丑为官库，主喜，亦取旺相、休败、有气、无气言之，余准此。若以木为官，主品秩清高和裕守慎，运行年太岁在未为官库，以火为官，主官序炎赫，为性勐烈，用刑残酷，亦主发歇不常，遇行年太岁在戌为官库。以水为官，主职卑位下，级升序进，谦和得众，矜恤孤寡，亦有道性，遇行年太岁至辰为官库。以土为官，主官序稳审难侵犯，厚重贤直，法令分明，遇行年太岁至辰为官库。凡五行之官，各随其性则吉，金主文主刚，木主文主仁，火主礼主勐，水主智主顺，土主信主重，若各失其性，则主为官不久，祸咎生焉，假令癸丑木命人，以土为禄官，木为命宫，金为身宫盖取克我者为官，余命准此，皆以三命尊卑，五行休旺言之，禄命身三等宫库者，取克我者为官，如甲子金，甲为禄属木，木又被金克，故为禄官，金墓在丑，是为禄官库也。命与身官库，彷此推之。若人遇之，宜官足财，向老转吉，小人逢之，亦得妻财兼有艺。（三命录）
天宝经有官库源歌云：亥子巳午爱于辰，申酉生人戌上真，寅卯命人分在丑，辰戌丑未未为亲。
西蜀知命者言于予曰，凡人年月日时上四干迭相官印足者，亦主贵，若吕吉甫观文壬申年，己酉月丁巳日庚子时，壬与己、庚与丁为官，壬与庚、己与丁为印，又章子厚相公，乙亥年，己卯胎，戊子月，丁未日，壬寅时，戊与乙，壬与己，丁与壬，为官，乙与壬，戊与丁为印，其官印足，亦至贵之助也。
历观大贵命，遇两印者颇多，少有遇两官者，若遇两官于禄，反有所损，丁遇两壬之类也，又须四贵华盖上遇正官者，主大贵，四平次之。（三命提要）
真官时过，早达金紫之封，日遇真官贵，则时加禄命，时日生遇官印，须凭有气之乡，若遇冲破空亡，此等官如不遇官印官鬼，官印如无鬼旺鬼衰，详其胜负，官刑命喜，莫教命反刑官，官印受刑，从贵不戎即吏，官印明无暗有，比如生带重重时日相逢，福德胜生十倍，有官无印，难求清显之名，有印无官，发不在迅途之内。（隐迷赋）
凡命官鬼多，而主本却在有气之地，其鬼化官，若本主无气，官有气，即官化鬼也，季主云：旺处逢鬼鬼化官，衰处官官化鬼。（广信集）
术者多以甲见辛之类为官，盖以克我者为官，会不知其五行克纳音者为真官，此最聚福神也，干头自见官而德合者为上，又有诸福神来朝命者，最上也。假令甲寅纳音水人得己亥，甲己为真土，是纳音见真五行克也，若不见太岁本干克，而但于月日时上见乙庚者是也，若不见乙庚，而止见庚者，谓之偏官，比之全者减力，又不见庚而见乙巳，乙酉，乙丑，余位中多见中者，亦可谓之全见，若不见申，止得三五分力而已，余皆彷此。
以上贵格，须是支神带生旺福聚方入格，若有驳杂冲破空亡，所临时加减言之，若带死绝、凶杀、福聚之处，虽有如无也，主吉中有凶，亦作薄命断之，盖变官为鬼也，又若己酉己卯人见丁壬，壬子壬午人见乙庚，虽纳音见真五行克为官，奈本干同受克，故不作真官，而作真鬼断之，大小运太岁逢之，灾尤重。
【变鬼为官杂格】
丁于真五行属木，凡丁人见乙与庚为鬼，若丁亥或丁卯丁未人见乙庚者，不为鬼而为官，若亥卯未全见三丁足者尤好，盖亥卯土木之正位，而又得三丁木气旺盛全，要真金克制之。又如丁巳丁酉丁丑人，丁真木也，生居金之正位，木弱金强，而更见乙庚者不好，鬼旺故也，又如六丁皆真木，而见乙酉，乙亥，乙真金也，却不为鬼，而反为官，盖丁贵在酉亥故也，又若壬寅壬申见乙庚多者，皆不为鬼而为官，盖取其与纳音皆比和故也，辛未辛丑见甲己，己巳己亥见丁壬，乙巳乙亥见戊癸，余皆彷此。
天元变化书有反鬼作官气格，如丁未年甲辰月癸丑日癸亥时，两鬼反为生气滋助甲木，既甲木旺则丁亦旺，又纳音从下生至火，既火旺，水人得财盛，上下皆有用矣。
寸珠尺璧云：凡克干者不得地，干却得地者，名鬼化官。
【变官为鬼杂格】
假令甲戌纳音火，见丙辛水为真官，若得丙申辛酉为佳，或辛未辛丑皆好，若得辛卯者，系在羊刃上见官，却变为鬼，若别有福神救助，则为右选，无气者类多胥吏之辈，不可一揆，当临时加减也。如壬申人纳音是成器之金，见火则坏，故壬申人见戊癸者，乃变而为鬼，又壬属木，木至申为绝乡，木绝得火，则火飞烟灭，此为尤凶，若癸酉虽亦是成器金，然本干自带癸之官，故不为鬼，见戊则尤好，当消息之也。（玉霄宝鉴）

第十八卷
论印绶
【十干印绶贵位格】
甲用癸阴为印绶，乙壬庚己更堪论，戊丁己丙元相得，丁甲壬辛次第分，丙与乙运辛见戊，癸庚相遇贺皇恩，日时年月干头上，运气相逢印自臻。
如甲阳木，用癸阴水为正印绶生禄者，谓之印绶，他干彷此。若禄马相交，不值天官贵印者，亦为官。（金书命诀）
以阳干生阴干、阴干生阳干，为正印，阳干生阳干，阴干生阴干，为偏印，若月日时在四贵、华盖之上，遇正印者，主大贵。遇四平亦主贵，四忌上亦主福。（三命提要）
【印绶禄格】
甲子、甲寅、乙亥，对癸中甲丙卯中求，戊庚归午己辛己、壬酉台星射斗牛。（紫虚局）
印绶之福星最殊，更看权杀在何居，忽然并守居元位，声振朝廷位不虚。
此言四位集福于绶。（鬼谷要诀）
印绶生居被杀同，杀同心胆反粗雄，运亨便有运中职，只恐将来不善终。（林开五命）
论食神
【食神贵格】（三命纂局）
甲食丙、（这里的顿号都应该是逗号，逗号才能突出强调）乙食丁、丙食戊、丁食己、戊食庚、己食辛、庚食壬、辛食癸、壬食甲、癸食乙
【本家食神】
谓如甲食丙、甲子人见丙子之类是也，得此者非大富，即大贵，月不如日，日不如时，若互换生旺带禄贵者，无不贵显。如韩魏公，戊申年、庚甲月、庚辰日、庚辰时、秦太师庚午年、己丑月、乙卯日、壬午时，如倒食在本家者，亦贵，张全真，甲子年，见壬子时，吴挺庚子年，见戊子时也。
一名隔十三食神，古诗云：论命先论隔十三，命中带得入朝参，金鱼束带浑闲事，若见魁星定面南。甲辰、丁未、庚戌、癸丑四位为真魁星，如汪状元戊戌，见庚戌时，是见魁星也。
【食合印】
甲人见丙辛、乙人见丁壬、丙人见戊癸、丁人见己甲、戊人见庚乙、己人见辛丙、庚人见壬丁、辛人见癸戊、壬人见甲己、癸人见乙庚。
以上主为官有权印。（光信集）
墨池涌出金泉格食神生是
墨池涌出金泉水，辛巳生逢癸巳傍，灿烂文章如锦绣，高攀仙桂紫薇郎。
如陈朝议辛巳年、壬辰月、癸巳日、癸亥时是也。如丙寅爱戊寅、戊申爱庚申、己巳爱辛亥、庚午爱壬申、甲戌爱丙寅、壬辰爱甲申，余皆彷此。
【红鸾天印格】
红鸾天印在生时四库之中多不移，君子命逢于吉兆，荣华富贵一生奇，法曰：丙逢戊戌是，辛得癸丑奇，壬遇甲辰好，乙见丁未时，命坐日时得，官品日迁移。
如石参政命，壬申年、己酉月、甲辰日、丙寅时、壬食甲、壬水墓在辰是也。（并紫虚局）
【三台格】
甲乙食丙丁，加寅卯巳午之上、丙丁食戊己，加辰戌丑未之上、戊己食庚辛，加巳午申酉之上、庚辛食壬癸，加申酉亥子之上、壬癸食甲乙，加亥子寅卯之上，谓食神见生旺者是也。若食神带禄马旺相，文谓两制相省，武为建节防团，亦无财帛重权。（鬼谷要诀）
