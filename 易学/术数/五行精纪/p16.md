<!-- { "loadSidebar": true } -->
辛亥日时丙寅月尸不全死丙申月失乡恶死丁酉月失土恶死
壬子日时辛巳月凶恶死辛亥月大凶壬子月刑
壬寅日时乙巳月受刑丁酉月大破祖恶死乙亥月刑
壬辰日时丙辰月夭死尸不全凶丁巳月破祖孤辛丑月大破刑
壬午日时丙午月自刑多是非辛酉月大破失乡恶死辛亥月恶死
壬申日时乙巳月受刑夭丁酉月夭乙亥月孤自刑
壬戌日时己酉月孤单凶刑丁亥月凶刑恶死辛丑月刑
癸丑日时壬寅月<刑>乙未月<刑>庚戌月<刑>乙丑月<下贱>
癸卯日时甲辰月<凶刑孤>丙申月<凶恶死>癸丑月<刑>
癸巳日时戊寅月<遭刑>戊申月<受刑>己酉月<乞丐>
癸未日时壬申月<身不全凶>庚申月<凶刑>乙丑月<失土凶死>
癸酉日时丙寅月<不全尸死>乙巳月<大破凶死>丁酉月<自缢死>
癸亥日时戊寅月<死不全尸凶>戊申月<孤贫>己酉月<及告>
（宰公要诀）
【胎生元命三兽定其门宗】
莹和尚注云：禽分三十六位，支列一十二辰，次而布之，一辰三兽，胎生元命，亦如甲子生、月癸酉，胎建甲子元命是也。又如乙丑金命人，月居己卯，胎建庚午土，以土生金二说，并详其意不远。
王氏注云：今谈命者，或不以胎月为意，盖言不如日时得之独也，然胎月是四柱根苗，日时虽紧，若不来犯破胎月，胎月或承旺气禄马之处为福尤多也。或日时吉而为胎月所犯，则归于无用，今人以约法取胎，未为精当，且戊子生甲寅月，便以乙巳为胎，殊不明有闰无闰。凡是贵命受胎，定在三百日，有一法取之简要，只以当生前三百日为十月之气，乃是受胎之正也。譬之甲子日生，便以甲子日为受胎之日，盖五六计三百日也。看其生日是在何月而取之，则闰在其中矣。胎生元命蓝注，如子生得子胎，丑人得丑胎，此说未尽善，且如辛未人得人壬辰月，以癸未为胎，辛未土受癸未木制为身鬼，何以谓之胎生之命也。所谓胎生元命者，不必将以子人子胎，丑人丑胎，但以胎中五行来生我元命者是也。胎为父母之象，胎中五行来生元命者，知其人是受荫贵家之命也。或胎与元命五行相尅，兼处六害之地，纵使日时为福，亦主孤独自立，鬼谷子曰：胎中如有禄，生在贵豪家，或值空亡中，贫穷起叹嗟，盖谓此也。三兽者以年取月，以月取胎，观三处承属之兽，有无伤啖刑尅以定门宗之出处也。（珞琭子）
沉芝云：胎生元命怕冲胎，注云：如庚辰人复见庚辰是也，最忌冲刑，日时破害尅剥，或朝杀聚福其上，愚贱凶也。福聚纯粹则富贵。
【五行胎息气象】
假令甲子年、丙寅月、丁亥日、己酉时、胎月丁巳、入胎日壬寅、受气甲辰，馀皆倣此。又云：夫人处三才之中，禀五行之气，气聚而形成，天地交合，化生万物，欲知其气所出，且先定其生时，遁取时之支合干，得何支干。譬如辛卯年十二月辛丑、丙戌日、己亥时，用己合甲、亥合寅，即知是甲寅，纳音水为胎气，胎气属水，其人形圆肥，亥时水得临官，一生荣乐。又丙戌日生在当年闰二月二十一日，辛卯受胎，丙辛合，卯戌合，胎中带凤凰支，官居众宰，此是晏相命，又累其日至十二月二十一日逢丙戌，得三百日，除四介月小，尽实二百九十六日，合上隔胎有隔，馀命倣此。
二百九十六日二百八十六日为上隔。
二百七十六日二百六十六日为中隔。
二百五十六日二百四十六日为下隔。
大凡人胎数长，寿亦必长，胎数短，寿必短，常以受胎隔零数为寿限，遇德却于零数增之，遇杀于零数减之，如正月生，四月受胎，此举大纲，不必坚执其月，随其闰行，但于受胎月寻取受胎日，皆以本生日支干相合取之。（金书要诀）
神白经云：或有不足月生者，或有出月生者，如何取的，曰不然，胎月者，乃天地父母会而始合，造化之月也。物岂无始，往往不曾穷其奥旨，得其妙论，所以失也。术曰：受胎之日，与所生日为天地合，人乃方生，若受胎之月无是日，故有出月也，又术曰：胎与四柱交併即有异母。太乙降诞定经引甘氏经云：胎与生日之干合，为受胎日，于受胎月中寻其日辰，若月内无，则推后一两月寻之。
【论受气】
人受天地阴阳之气，形体俱足然后生，故在胎三百日乃成，则胎中所受之气，安得不论，如纳音属金年，怀胎即受金气为形，或次年属木，即受金木气也。故遇金木气得地，且如乙丑年三月受胎，至次年丙寅正月初一二间生，安得便作火命看，金气多而火气浅故也。是须通达造化之理，然后可以语此。今市卜者，止据古人歌诀推理，所以多不准也。予自得此说于一老先生，以此论命，多人得四柱所不可能推处或云勿用胎元者，岂谬论耳。又云：胎气不深者，不能耐久，发即易休，更看纳音为何，谓如金年受胎，逢土年生即好，若金年受胎，火年生，即不坚固也。又云：胎月见贵，必受福荫。（希尹书）
郭景初引陈昉说云：凡求胎月遇贵者，若今年受胎，今年生者，随今年太岁干求之，若去年受胎，今年生者，随去年太岁干求之，胎月遇去年贵者慢于今年贵也。又云：康子详曰：虽去年受胎，便以今年太岁为主。未知属是？
凡推胎月知人贵盛者，谓驿马建禄在胎月也，假令甲子人十月生，胎月在寅，甲子人禄马俱在寅，又寅与亥合，是生月与胎月禄马俱合也，又阳命难顺行，为向禄马，干禄至亥为长生，支命到亥为临官，此人三十以前必超越，但亥上空亡少年多厄，若胎月在驿马后二辰亦贵。假令丁亥人十一月生，以亥人驿马在巳，二月受胎，是马后二辰，又禄干是丁火，十一月生建禄胎也，他准此推之。（三命指掌）
凡命以胎元论受气清浊，如胎元支干纳音得地，定小年贤明。古诗云：胎中清气旺运连，少年为性必须贤。如胎元无气，四柱不相入，五行不相生，主为性愚懵，古诗云：胎元无气杀神虚，一世为人性更愚。
凡胎元被年月日时刑、冲、破、害、带杀、空亡，皆主破祖，若时日好，虽破而中末主当自营立与旺，不可与时日同位，主平生灾滞，若更同干，主疾病或为废人，有破无成。古诗云：时临胎气干莫同，此地同之祸必逢，名利纵然微得意，四肢不免疾相攻。对胎破了元无福，此是平生失路翁。（时胎互破，平生不立也。）
寸珠尺璧云：凡胎与年不合，主骨肉不合，被年冲刑破害损祖，甚者离居。
神白经云：胎与日时同位，祸多福少，又云：对胎破了天元位，应作艰辛失路人。冲胎破禄也。
凡胎元在六阳位，被时冲破，主父是过房，身却是的子，古诗云：胎宫阳干共阳支，时剋或冲破不奇，虽是亲身的养子，父母应须是外儿。胎元在六阴宫被时冲破，更在暴败上，及纳音无气于年者，母多是娼尼婢妾，不然过房。古诗云：胎低支克母不正，更逢时杀是乾生。如胎元无气，与年同位，亦主父母不正，不然克陷。
凡胎元带时羊刃、年劫杀、日破碎者，主生下便剋父母，可抱养，及父母不见生，如四柱羊刃劫杀夭伤破碎，元辰往来于胎上，主损夭或襁褓中亡也。
凡命以胎元主寿，时主末主，若胎时支干纳音相生，不刑戳者，必寿至八九十之外，古诗云：时为末主胎为寿，尽在末年五十后；帝坐朝胎生气诰，看取寿年多老耄。（广信录）
三命提要云：古人以胎息定寿长短，予验之在纳音，若月日时在身生旺临官上主寿，值鬼则夭折。

第十二卷
论十二月节气
【寅正月】
立春正月节雨水正月中
正月丁为天德，丙为月德，辛为月合，壬为月空。甲乙丙丁为月中秀气，支宜亥卯未寅午戌，畏见癸庚二干，损内之德，正月火木主事，如秀在丙丁寅午戌及纳音诸火，若见壬癸申子辰，及纳音诸水，是损火之秀也。如秀在甲乙亥卯未，及纳音诸木，若见庚辛巳酉丑与纳音诸金，是损木之秀也。以上火木二气全无损伤者，主文科之命，如单逢木及水，亦主文科，如带旺气，及诸贵神禄马之类，而见十大休废兼损月中秀气者，为武臣也。分文武格，余月俱彷此例（广信集）见丁轻重以衰旺言之，丁巳丁亥日显有不同，须引用之地，如丁亥日见壬寅时，此得之轻，却引用重厚也。如丁巳日得己酉时，虽丁巳之火，引至酉地，乃死而无气，不及丁亥也。丁乃为德藏，壬为德合，其壬在寅午戌火位之上，是既济作福之地，如壬子壬申，此二种水盛火灭，必疾厄而形体不足。壬辰者各持其德，墓水不能制克其火，此乃为既济之地。丙亦正月秀气，如丙午月、甲午时者，发而脱也，为正月之节，木成火生，都引于二旺之地，此火出木尽，福不能久也。如丙戌日庚寅时，正是火藏于木，木气盛而火不继，福渐充实而常久也。如丙申日丙申时，或岁月俱在丙在申子辰上，为化从水，是阳极丙化为阴，如临日时者，此伎术从道闲薄之人也，况丙火衰而在申，水生之地，不能成福，如干不遇，更以纳音言之如甲戌之火，在正月亦为秀气，甲木逢旺，阴火藏生，带五行印库为德亦非薄矣。如甲戌日丙寅时生，奇福之人也。丙寅引用合造化之性也。如甲戌日庚午时，为火出木死，乃柴薪也。因物得气不能久，亦不能显达也。戊子之火寒薄，发而得济，五行穷极而变，如冬至之气，水极化火，阴极为阳，类乎乃戊子之火也。正月三阳之气，木大成而能育其火，如辛巳日戊子时生者，自薄而厚也。辛与丙合，须是辛巳，为巳上有丙，既见辛，故能正和，辛得戊子，是阴金不死，随火之功，遇此必自孤寡而获厚福也。如丙寅日戊子时生者为破甲败族，终身蹇塞之人，为丙寅之火，自乘生胚之气，却于旺水灭坏其德，故不能用戊子，须以巧拙言之，如一丙之火，更须太岁支干分其轻重，如庚寅人得之，鬼化为官，鬼气不绝，盛而生福，辛人得之为官，癸人得之为财也。更须分其轻重，详其所历之地，行年太岁扶合推之。（神但经）
【卯二月】
惊蛰二月节春分二月中
