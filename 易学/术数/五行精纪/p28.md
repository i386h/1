<!-- { "loadSidebar": true } -->
木金火全者是也，盖青赤为文，赤白成章，得此者皆馆阁之格，假令丙寅生人，见己亥月、辛巳日、时者，为入格，盖丙寅火、己亥木、辛巳金，皆长生是名木金火全也，又丙辛化真水，为官必贵。
【学海波深格】
申子辰人全，见丙字者是，假令丙子人，丙申月、丙辰日、丙申时，为正入格，水主文学，丙为真水，申子辰，水之正位，上下全见之，故曰学海波深，得此者，为大聪明之士。（玉霄宝鉴）
戊己重重两位来，须知贵贱不须猜，忽然带旺兼元禄，文章声誉众言魁。
如戊子年、戊午月、戊戌日、己未时，己酉胎，五位干具见戊己，而不杂为贵格。
本旬位位顺相连，灿烂文章似锦鲜，鹤诏一来天外去，须教名字国中传。（鬼谷要诀）
文星入命，笑班马之无才。
火包而不包者，惟乙亥得之，土包而不包者，惟丁巳得之，乙亥丁巳谓之文星，凡人遇之，可笑班固马迁。（壶中子）
文章声誉播他乡，时命坐学堂，有气者是，无气者非。无官无印不成名，断定是虚声，支干三合逢贵人，一举便身荣。（直道歌）
丙子、丁丑、绝其朱雀，不利于文章，丙子、丁丑无德，则文章难立。（神白经）
【学堂会福】
甲乙人，金长生在巳，临官在申，丙丁人水长生在申，临官在亥，戊己人木长生在亥，临官在寅，庚辛人火长生在寅，临官在巳，壬癸人土长生在申，临官在亥，以上遇长生临官，皆为官禄学堂，甲乙人得亥，丙丁人得寅，戊己壬癸人得申，庚辛人得巳，是为本干长生学堂，甲食丙，得丙寅，乙食丁，得丁巳，丙食戊，得戊申，丁食己，得己亥之类，为食学堂兼官印，驿马，其福厚，遇禄贵、奇德，其气清，值刑克冲破，其气浊，清则科名巍峨，浊则福禄微薄，官职卑贱。（关东叟书）
正学堂者，在五行长生位上，甲乙亥、丙丁寅、戊己壬癸申、庚辛巳是也。
三命提要云：岁与干长生之位，为文学堂，生月日时遇之，主性识聪俊，文学富瞻，取高科，历清职。
临官学堂者，甲乙寅、丙丁巳、戊己壬癸亥，庚辛申是也。（并广录）
正学堂者在五行纳音长生之地，如甲子金人在巳，身学堂者，在五行纳音冠带之地，禄学堂在命后二辰、与禄九地同行，命学堂者，在命后一辰，如子生人在亥之类是也。主有词翰，早得仕进。（三命铃）
【官学堂】
甲乙人辛亥丙丁人壬寅戊己人甲申庚辛人丁巳壬癸人戊申
以上又名鬼学堂，生处见克也。乃五行之英气，主登科甲入侍从。（广信）
【官禄学堂格】
甲用辛为官，辛禄在酉，酉属金，金生在巳，余彷此。（三命纂局）
歌曰：金人乙巳丙寅长，水人丁亥戊申乡，土人己亥庚寅好，火人癸亥甲申方，木人辛巳壬申位，此是五行官学堂。（广录）
【词学堂格】
凡纳音见帝旺之位，而逢天乙贵人处，其上者也，假令乙酉人得丙子日时，壬午人得辛卯日时，己酉人得庚子日时之类，方为应格，清贵之人也。（玉宵宝鉴）
【学堂词馆贵神位】
夫人生年、月、日、时，四干俱通连天乙不断者，谓之学堂词馆贵神，见甲戊庚乙己丙丁壬癸辛六相连足者，不必在丑未子申酉亥卯巳午寅、或见辰戌者，亦为天乙，纳受之宫，只如宋朝吕状元，甲寅年、戊辰月、戊申日、庚申时、四干头俱带甲戊庚、相连不断为例，此命犯两申一寅，刑不相等，必须反挫重位矣。（八字金书）
诸学堂上下带金水木者，决取高科，有文名于天下。（三命提要）
学堂多合兮，登上甲之科。（指迷赋）
论科名
凡有科名命，自是五行清粹，学堂驿马生旺于金水之上，三奇华盖萃类于时日之中、或刑冲生旺，木水相生，福神集时，天元不战，皆主清誉巍峨。（烛神经）
【科名贵】
自甲辰至癸丑一旬，俱是在日时上，无不及第，两三位者必作前名。（广信）
【魁星】
丁亥辛卯庚戍
以上日时犯者，多占解省殿魁，必作前名人。（同上）
【又魁星】
寅申巳亥四位，为馆殿词林之贵，亦主学堂，大爱本年遁起四位为魁星，如癸巳人从寅上遁起甲寅，丁巳、庚申、癸亥此四位是也，又如丁卯人从寅上遁起壬寅、乙巳、戊申、辛亥四位是，馀皆凖此为例。（马子才命格）
一说云：甲辰、丁未、庚戍、癸丑四位是魁星，甲木旺于东方，丁火旺于南方，庚金旺于西方，癸水旺北方，盖取逐方旺气，加于辰戍丑未之上，以为魁星也。
岁窠者，盖以命建之月是也，谓如子生人在子，丑生人在丑，馀凖此，若生月遇之，运气相扶，主辞学丰胆，科名显赫，假令甲子人十一月是也，一云台阁杀，君子吉，小人凶。（三命指掌）
天上正合曰龙首星，幼如鱼养于深渊，长若鹏搏于霄汉。
四柱内两见干合，谓之龙首星，主省殿魁荐之贵。（壶中子）
凡命申金土乘秀气，金水乘秀气，火木乘秀气，水木乘秀气，皆主科名，秀气者，月令中秀气也，最为紧急。大凡支干有气，乘月令中秀气，亦为及第之命，金水乘秀气，火木乘秀气，水木乘秀气，亦不必直待月令中秀气，但乘旺气皆主文科可矣。（并广信集）
马兼财合秦庭献一鹗之书，官共禄迎，禹门透三层之浪。
行年驿马与见生驿马冲而不合，谓如生马在申，年马在寅，却见巳亥是有合也。又见天财文星之类，其人必发，故云：马兼财合不言马与马合也，若马虽冲而不合，忽所属相生而不相克，反为徘徊驿马，发亦不行也，发必以次年遇官与禄，则须成不遇官与禄，惟可发而已。（壶中子）
八字金书云：行年马兴见生马合，即住而不发，科举尤忌之。
凡同人请举，年有太岁二运见甲庚丙壬者，见乙辛丁癸者，有乙丙丁见寅卯岁运者，有甲戊庚见子午岁运者，有时兴太岁作福者，其事不一，当取为福紧者详之，凡举人了当年大要太岁与月建相和作福，其馀甲戊庚乙丙丁之类，皆不定也，只以行年太岁与本生月建参而推之。（广信集）
欲知人及第之年，须是大运在吉位，又太岁带正官正印、或正天乙或本家禄是及第之年也。又曆识士人于库年库运登科者，多为举人，有禄者言也，无禄不在此。（三命提要）
论荫补
凡命入贵格，五行生旺纯粹，支干恬和不相凌战，胎元有气而却无学堂、三奇、激扬、夹贵、华盖之类，门荫出身者也。（烛神经）
稍见有贵及印绶，学堂，不相就，更值三元失五行，此是受恩人。（直道歌）
凡五行死绝空亡中见学堂、贵格，生月闲慢，时日为福，更或带官鬼，禄鬼，多百司流外之进。（烛神经）
论武职
文以火木为主，在禄马之乡，以金水为客，木来相侵者是也，武以金土为主，得生旺之气，以木火为客，故来为福者是也，仍以七神定武官之贵，七神者，谓武库以下七神。
【武库神】
甲随丙戊入蛇乡，乙酉丁同爱逐羊，金书命诀作乙巳丁同发逐羊，庚共壬人居亥月，己辛丑位取相当。金书命诀作六辛壬位取相当。
武库见文星，主武文兼全。
【太极神】有诀，在释吉贵例中
【阴贵人】即官贵堂
甲在未兮乙在辰，丙巳丁寅辛向申，戊午己戍庚临亥、癸马壬鸡阴贵人。阴贵人见天官，主福禄崇重。
【勾陈】甲乙巳亥是勾陈，丙丁临处戍和辰，要知戊己寅申位，欲辨庚辛丑未真，壬癸两干何处觅，直来子午位中寻。
三命铃云：若人遇之，主立期信，重然诺，居五品之位，小人逢之，亦主丰盈。
神白经云：戊寅勾陈受刑时，犯之大不利于武人，若犯庚戌戊戌，遇死于锋刃之祸。
【真武】
甲乙未兮丙丁午，戊己直来辰上数，庚辛元向卯中寻，壬癸逢寅是真武，当月空真武当权。
三命铃云：若人遇之如木火併者，主大有才识，水土併多好是非。
【将星】马后二辰是
前有驿马攀鞍，更遇天乙、天德，则吉气厚盛。
【攀鞍】马后一辰是前马后将，逢见禄合，则倍福力。
以上七神互见武人之贵也。（并阎东叟书）
【武跨将坛格】
寅午戊人皆戊子者是。假令戊戌人，戊午月、戊寅日、戊午时，为正入格，戊为真火，寅午戌火之正位，而真火处其上，故曰武跨将坛，得此者，勇冠三军。（玉宵玉鉴）
福星不值水星无，禄马值强只武夫，若犯食神并刃杀，出神宁免是屠沽。（八字金书）
武吏生时须武杀，金火相兼易荣发，马带杀来主有权，天衢名迹须超越。
凡右职须要庚辛辰戌丑未、及马上旺相，主武官支干合，不全有相刑相克，却又有气之地见禄马及羊刃倒戈，或云羊刃悬针名倒戈，三带戊午戌支名倒戈。又皆是武官也。
【马头带剑主将权】
马上或见辰戌丑未，马上见金、或庚辛羊刃倒戈，若不为将，亦有兵权，又云：或有宪职（并理愚歌）
【交刃多应武职来】
如庚辰乙酉为交加羊刃。（沉芝源髓）
官印贵人加刑杀，武将有初末，贼将出职立其身，先杀后贵人。（直道歌）
凡刑冲、死绝、三才、克战，中有贵格，或刑冲互相生旺、或多偏印者，多起于盗贼凶恶、或卒伍而进也。（烛神经）

第廿一卷
论贵局上
【贵格】
五行足干神一字支神一字五行一字甲庚丙壬全
乙辛丁癸全四孟生气全四位旺气全四季库五行得正印
四位集福于帝座帝坐发福于四位君臣庆会引从全
交互见禄交互见贵神禄合全甲得亥之类贵合全甲得午之类
合全十干合全十二支十干得专位禄纳音同源顺数为上逆数为次
夹禄窠夹贵窠干神五位相连支神五位相连
天地德合年与时为上顺连合如甲乙丙或丙丁戊之类
逆连合如癸甲乙或甲乙丙之类三合顺谓生年次月日时
自生旺一路见福贵自死绝一路见福贵先驳杂后纯粹
三奇天为上地为次食神见驿马食神见本冢禄六合唤尽
支神暗合禄堂本家贵全生成官夹贵库
专位暗合禄旺气乘本主主木卯月、本金酉时兄弟五行同类

兄弟纳音相烦兄弟干神相类年兄日弟、月兄时弟兄弟支神相类
官印驿马学堂食神学堂
右自夹贵窠以上卿相王侯格局，自干神五位连珠以下凤阁鸾台舍人格局，亦须入格后更看纳音五行衰旺死，及参以禄马贵神刑害杀神看之，临时加减，或凶而有吉、吉而隐凶，或在上局而降中、或在中局而升上临时消息之，当自见之矣。（李虚中书）
【又贵格】
五行相生戊己两字不杂五行两字相善
生旺六合自生旺六合自死绝六合
死绝六合生旺一路
死绝一路四位见印
见印合六合夹贵六合
夹贵印华盖印
自生旺相冲
生旺相善去来
年父、月子、日父、时子
首尾公孙同类如甲申年公，甲申时孙
干神不杂
纳音集生旺
贵神集生旺
自生自旺禄
禄马同乡
天中受殃
主本支干同此下出阎东叟
三合见本干
三合以马换头支
食神见贵
禄马合全
往来生旺相冲
往来禄马相善
