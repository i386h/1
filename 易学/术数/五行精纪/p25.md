<!-- { "loadSidebar": true } -->
十干以隔一位为食神何也，希尹曰：甲己化土，故食丙辛、丙辛化水，故食戊癸；戊癸化火，故食庚乙；庚乙化金，故食壬丁；壬丁化木，故食甲己，食者如虫之食物，伤之也。虫得物食则饱，故得食则吉，被食则损，甲一物如遇丁壬，两物见食者，尤费力。或以倒食为喜神何也，曰：遇独干而无气者也，丙见甲木，反以生火，十干皆然，二者须要看纳音有无克制，如甲子金见丙寅火，虽顺食，安得为奇，庚戌金见戊申土，虽云倒食，有何不可，未可以一概论。
以子成而致食，谓如甲食丙，乙食丁，甲乙乃丙丁火之父母也，故为食神，如人子致养于父母之道也。（烛神经）
食神者，十干福禄之会，君子得之显达，丰瞻、小人得之周旋给足，在福聚之地，则官崇禄厚，在祸聚之地，则职卑命薄，以甲子论之，食丙子为福星之贵，丙寅为长生之禄，又为禄马同乡食神学堂福生之贵，丙辰为正印，丙午为自刑破命，丙申为克身破禄，丙戌为身衰空亡，若遇生、旺、库、印、天乙、天官、华盖、文星、学堂、官印、禄马之类，为福聚之地，遇克破空亡恶杀、刑官、休败、死绝之地，为祸聚，然有华盖、正印、虽少、倍增。无学堂驿马虽多减半，清贵之家，骄贵之族，亦以此别之。（阎东叟书）
虽道食神为贵格，若无禄马又奚为。
凡食神须到生旺之处，及禄马贵人比和方贵。（理愚歌）
食神一一当处，用一代于三，若遇空闲，遇三重不逮于一。食分三二，财如落叶当秋风，贵克食神，福若朝生暮落，食神若遇空闲，大抵难逃憔悴。（隐迷赋）
食神遇吉为福德，遇凶则无力，不可一概而论。（广录）
食在四贵四平之地者，为福，在四忌上则难为福也。（三命提要）
食神冲破，可做杂揉歇减断之。人格亦可以为侍从，然终不免出入之扰。（广信）
【不喜顺食例】
如甲子见丙寅，死金逢绝地，却见生火，安得为奇。
【不畏倒食例】
己亥不畏丁倒食，丁壬丑合化木，而壬禄在亥也。丙午不畏甲倒食，甲与己合，而巳禄在午也。乙巳不畏癸倒食，戊癸化火，乙巳亦火也。癸巳不畏辛倒食，丙辛化水，而丙禄在巳也。六庚人惟庚戌最喜戊子火，故六庚不畏倒食，诸书皆云：庚戌金最喜戊子火，庚为众阳之首，喜戊子火，故六庚不畏倒食，见戊做喜神。
二仪开辟五行次序，则十干生马，首生巳土在西南坤方，则地之余气之源也，然后巳生辛、辛生癸、癸生乙、乙生丁、丁归源，故丁乃倒食己，乃子归母位，是阴气散发，一同复本之气，故六己人最喜丁火倒食，呼作喜神。假令己巳年、丁卯月、甲申日、丁卯时、用丁为喜神，甲生丁火，丁火旺，则己巳人喜神全借，又丁至卯真木，作己禄官、极盛，又己巳木，旺于卯，上下人使用，故入翰林学士，假令己巳年，丁卯月、癸亥日、壬子时、壬助癸，癸克丁之喜神，不成贵气，虽遇喜神，不佳也，故有名而无实。次生庚，乃天之余气，惟庚为了众阳之首，然后生壬、壬生甲、甲生丙、丙生戊、戊复归庚祖，故六庚人不使倒食，用戊作善神，如庚寅年、戊寅月、丁未日、庚子时、己巳胎，是命专得戊土为用，又入寅上子上戊土旺，喜神得地，又丁生戊土，丁戊己庚连珠，但丁下又见庚气，稍逆，木气亦弱，只得太尉，若丁下更一字得用，须两府也，如庚寅年、戊寅月、辛酉日，被辛酉日杂坏戊寅土，又气太弱，若得好，只薄薄之福，余依次推之。又云：己不畏丁归源之数，己不倒食辛阴气初发散之源，庚不畏戊阳气归源之数，庚不倒食壬，阳气初散之源，辛不畏丁，为丁养育金也，况有丁处，便有己土，阴阳干涉得清福之助，故六辛人切要丁，但从寅遁至辛人本禄位，方知用丁为禄，更自是金家，己上火里长生，故知要火为富贵，金无父母，借火处有父母之气。（天元变化书）
倒食者是喜神，生值及行年值之，皆有喜，虽贵穷窘而已。（金书命决）
【倒食或好或恶】
古人立倒食者，有深旨焉，但后学便以为枭神之毒或言君子有兵刑之理，且如壬以庚为倒食，却生在四月、七月、八月、十二月，岂得直言不好，其祸自祸、福自福，各有所归，假令位居高品，或一旦有愆，而遭极刑，此之谓也。（神白经）
子返哺时逢子建，更值贵人喜相见，建官又在贵人乡，凤阁鸾台历华选。
返哺者返食也，年月日时皆自下食上，须见天乙贵神官印，吉杀方贵。（理愚歌）
食神嫌倒，争啜争哺，忽併临之，乏浆乏乳，有余，则食前方丈，不足，则簟食豆羹。
犯倒食在命者，多被人挠，重迭带得者，在初幼儿则言其乏乳，正食而有余者，富贵。争食者衣食不足，假令甲人得二丙三丙，乃有余，三甲二甲止有一丙者，乃不足。（壶中子）
【倒合类】倒食见合是
甲人见壬丁、己人见丁壬、乙人见癸戊、庚人见戊癸、丙人见甲己、辛人见己甲、丁人见乙庚、壬人见庚乙、戊人见丙辛、癸人见辛丙。
以上官鬼相伤，公立庶几。
凡生时干倒食年干者，主克子，日时俱食，主头面带破，并克母，身死后无子送也。（广信）
【重吞群虎每兴嗟】
群虎格，吞中逢吞也，倒食神曰吞，且如甲人见壬日时，又逢字，曰重吞，主多贫穷死沟壑之命，惟恐干合解之，且如甲人逢壬庚，乙人逢癸辛是，如甲见壬寅、或带乙来，乙或带甲来，终又缓矣。（沉芝源髓）
论三奇四奇附
【六仪二吉】
天上三奇日月星，则乙为日奇、丙为月奇、丁为星奇，地下三奇甲戊庚，则甲为阳木之魁，戊为阳土之君，庚为阳金之精，若年月日时四干分明，见乙丙丁、或甲戊庚，是乙丙丁而遇六仪，则器业远大，甲戊庚而逢二吉，则坚完富贵，六仪者以子加寅，顺数至生月，见本命者是，二吉者丑未也，如有福神之助，更在生旺之乡，则极贵，如无福神更犯死绝，冲破、空亡，则减福。（阎东叟书）
玉霄宝鉴云：古人以正月为岁之始，日出于乙，故以乙为日奇，老人星，凡为瑞，见于丁位，故以丁为星奇，月照夜到丙位，而天下明，故以丙为月奇。
珞*子云：重犯奇仪蕴藉，抱出群之器，赵氏新注云：乙丙丁为三奇，甲子旬戊，甲戌旬己，甲申旬庚，甲午旬辛，甲辰旬壬，甲寅旬癸，以上六仪生月日时，遇者才智出伦，只如甲申年、乙亥月、丙辰日、庚寅时，各重犯奇仪。
三奇主人精神异常，襟韵卓越，好奇、尚大、博学多能，带贵者奇雅，富贵人也，带官符劫杀，器识宏远，带空亡生旺，则脱尘离俗，富贵不淫、威武不屈、带元辰、咸池、死绝，皆为无用。（烛神经）
顺食干神乙丙丁，神童及第播声名，日时禄马公卿杀，换武除文佐圣明。
须是乙人见乃好，如他干见则非也。
顺食干神甲戊庚，兼得长生两府名，若然无禄无马，只是财中蓄积人【积蓄人？】。
如甲人见，又支神带福方妙。（鬼谷要诀）
三奇须是重逢贵，方是荣华福寿人，只有空奇无贵地，贫窘下贱被欺凌。
如余大宰戊戌年、庚申月、甲辰日、乙丑时，又如吴参政，丁卯年、乙巳月、丁丑日、丙午时也。(紫虚局)
乙丙丁分甲戊庚，上局相生生复生，不是蓬莱三岛客，也应金殿玉阶行。（太乙妙旨）
三奇要入三合，假令甲戊庚在申子辰之上，方为入局，清贵之命。（玉霄宝鉴）
凡三奇须要顺，有不依次者，亦得半力，若值天罗地网、交、伏、空亡，都不好。（八字金书）
俗说以见三奇便为贵，又以顺为贵，皆未尽也，若乙人丙月丁时，是乙生丙丁秀气，下降乃寻常命，若乙时丙日丁年是秀气上达，即贵。
若甲戊庚却以顺者为贵，逆者福慢，气清则贵，浊则富，又甲戊庚夜生者福厚，又云：三奇正得之者早贵，倒者晚贵，乱者不寿。皆谓生在四柱内者。（广录）
三奇倒悬，吕望白头钓叟。
三奇得之正者早贵，珞琭子曰：奇为贵也，得之倒乱都夭寿。金书云：三奇倒乱人多不寿，得之倒而不乱者，晚贵，而不夭，所以吕望为白头钓叟，八十方遇。（壶中子）
凡犯三奇，太岁不带者，不用，主孤独。（寸珠尺璧）
五行各有奇仪，须分逆顺，岁、胎、月、日、时都顺。时、日、月、胎、年者逆，胎本立于岁前，因岁得之胎月、或立胎在岁后月前、空、刑、败、害、日月倒乱，却得顺，三奇不为倒也。
若三奇各带合，须前后五辰合为上，更分逆顺之用，甲戊庚金奇，喜辰戌丑未、或金方，乙丙丁火奇，喜寅午戌、或南方。丙辛癸水奇，喜亥子丑申辰。丁壬甲木奇，喜寅卯辰亥未。甲己丙土奇，喜四季及寅、午亥申。三奇，亦要合而贵，五位中得逆顺三奇皆吉。惟嫌不连顺、三奇刑、八败、六害、空亡、相刑、相克、倒乱者，却得顺三奇在本方，亦主富贵。（鬼谷遗文）
太乙经，以辛壬癸为水奇。
【又三奇格】
欲识岩廊官赫奕，名仙多诞癸壬辛，三奇玉藉传消息，轻薄时师莫与评。
如翁中丞，辛亥年、壬辰月、壬寅日、戊申时、癸未胎是也。
【四奇格】
甲戊庚壬是四奇、乙丙丁庚亦合仪、戊癸丙庚相遇着，便断为官着紫绯。
如陈左司，丁酉年、乙巳月、癸亥日、庚申时、丙申胎是也。（紫虚）
论吉神
合有三：一曰干合、二曰六合、三曰三合、其用者一也。是天地阴阳和气，大概主形容姿美，好生恶杀，心平聪慧，疏通周旋，亦有为害非常重者，凡命以生旺合，则举事慰怀，以死绝合，则有为未尝遂意，其相生合者，为吉，更有福神与之往来，其福愈厚，若以相克，合则为凶，更有恶杀遇之相合，则多横逆，凡支干合神，常以吉凶诸杀加临祸福用之，妇人大忌。
合中有杀，合咸池则有淫声玷行，更带大耗，必到淫奔，中有贵格者，自贱而贵也。大率合正印、贵人、禄马、食神，则为福禄厚、合元辰、天中、劫杀、咸池、官符之类，虽曰合神，莫若无也。有则反祸矣。（烛神经）
真合为紧
子巳卯申干合为真。
德合不清
甲子、己丑、丙戌、辛卯，连顺而贵，尚不如壬子、癸丑。
空合何荣
四柱相合，不扶禄马本命，即不为贵。
夫寅午戌之类，乃五行体合，三生之会也，子丑之类，地支岁合也，甲己之类，真气德合也。寅丑示之类，天地真形会也。甲得丑未无合有合也。丁得亥之类禄通同合也。申见乙，支合干也。申见亥干合支也。各看得位之清浊，失位之轻重，上下配偶，亲疏紧慢而言祸福也。（鬼谷遗文）
【合全十干、十二支】
