<!-- { "loadSidebar": true } -->
阴阳二命，并命前五辰为宅，若遇太岁临之，主其年多灾，或因官事失财物，凡所施为，皆当蹇踬，若有福神救之，其灾则轻。假令甲子生人，以命前五辰，己巳为宅，若遇己巳即为太岁入宅，余准此。（并三命钤）
宅神冲破定移居。
如戊子见癸巳是宅，太岁冲破，但移动改更。
凡行年有五箇太岁逢着真者，名曰撞命杀，如丙寅日生，遇丙寅太岁是也。大忌日上逢之。若官员在富贵权要之地逢之，多死。纵不死，则撞破福气，一生闲慢也。闲居遇之，主己身与妻有灾，庶人逢之，丧妻之年也。大抵日上逢之，未有无事者。时上见之，有子哭子，无子生子，有生时同者，五十后犯之，主自死。有一卿监，丙寅年，庚寅月，丙辰日，己丑时，丙辰年知饶州，言罢，二十余年不起。一侍从壬申年，丁未月，丁卯日，辛亥时，丁卯年撞死。一两制，乙亥年，己丑月，辛未日，丙申时，辛未年闲居丧妻，壬申年起，复即死。一员郎戊辰年，乙卯月，己丑日，壬申时，壬申年撞死。珞录子云：与生地之相逢，宜退身而避位者也。又云：灾福在岁年之位内，觉发由时日之撃扬。（并广信集）
论岁运
【虚一待用】
发于沉滞之中，有非常之庆，起于贫贱之间，有不次之用，当在岁运相遇也。谓金、木、水、火而无土，或乙、辛、丁而无癸，或甲、丙、庚而无壬，或辰、戌、丑而无未，或卯、酉、午而无子，或寅、辛、亥而无巳，有天乙而无天官，有官印而无食神，有甲戊而无庚，有丙丁而虚乙，至于六合、四库、三合，交互见贵，见禄之类，待其岁运，补其不足，则气数备。（阎东叟书）
大凡看命，根实支茂，得月令气象牢固，有气无冲破废脱，则岁运虽有刑、克、冲、战、杀神撃搏，虽灾必解，而轻。若根本不牢，月令废脱，则岁运虽有些小神杀冲撃，便至十分之灾也。
凡行运太岁与当生日、时上下合者，定发。及遇当生月中秀气，补全造化者，尤紧。
凡行运，须祥行年太岁所犯干干纳音灾福，干不和则尊凶，支不和则卑凶，支干纳音皆不和，名尊卑俱战，大不好，十有九灾。
凡命四柱中有与我为福者，年运宜向之吉，背之凶。四柱中有与我为祸者，年运宜背之吉，向之凶。
凡久旺之人，岁运逢破禄而住，乃旺之过也。久闲之人岁运逢食神而再起，乃食神之年也。如岁运併带刑食者凶，凡命当见孝服之年，有白衣天鬼二杀临之，却须随宫分年月日时消祥。如杀在父母宫，太岁与大运战逼，主有重服，兄弟子孙妻妾各随宫分断之。行年丧吊白虎病符等杀，亦如此例取之。
行运祸福二神俱集于本位上者，主称意中死，故其祸与福俱紧也。其祸与福皆撃于太岁遇逼压即死。更以时限参之尤妙。
凡行运被太岁逼压刑冲、大小运及帝坐克战，皆主灾厄。如支神相连，名曰拱运，忌遭毒药横死之事。
凡行年大忌与太岁相迎，名曰迎头杀。女人逆行小运多如此，男子大运逆行值之，尤重。
主岁内灾厄，迎在返伏吟、空亡上，主死。
凡大小运併在本命死、墓、绝上，须看行年太岁与本命有何伤害，有则主重丧，若无伤害虽灾不重。但不可离生时也。
凡大运行空亡及凶杀之地，欲出未出之时，怕小运太岁併迭冲刑，定死。又二运有未併一年死者，併年为灾者，併后一年为灾者，多是行年太岁作灾，四柱危困而然。凡甲子生人，禄在寅，禄前五辰未为禄宅，命前五辰，巳为命宅，大小运行年到禄、命宅二宫，己身有灾。若太岁行年到宅宫，妇人小口灾，家宅不宁，若改移即吉。只如壬戌人、戊申月、戊辰日、丁巳时，其生日坐禄宅，太岁行到辰宫，其人疾病有孝服，或妻子患，须以二运及太岁与本禄命刑害者为灾。若太岁二运支干与本禄命喜合，此名吉庆之兆。
凡太岁二运如到孤辰，必有孝服，到寡宿必有血光之灾也。（并金书命诀）
凡太岁刑大运，主破财。太岁压大运，主权握不宁也。（烛神经）
足下临丧，面前见害。
莹和尚注云：命前二辰为丧门，或太岁诸杀，大小运临，忧不测之灾，虑有外服之象。如辛亥人，以命前二辰为丧门，见己丑则面前为祸，立可见矣。
宅墓受杀落梁尘，以呻吟丧吊临门，变宫商为薤露。
莹和尚注云：古之善歌者，有绕粱之音，善歌者命宫商之曲，今易以呻吟愁叹，叹为薤露挽歌，则丧吊临门，宅墓受杀也。命前五辰为宅，命后五辰为墓，命前二辰为丧门，命后二辰为吊客，其或太岁凶杀临并大小运限，刑冲，必致凶灾，切宜预避。
宅墓同处，恐少乐而多忧。
王氏注云：命前五辰为阳宅，命后五辰为阴墓，何以为之同处也，如癸亥生人，前五辰见戊辰，乃水之墓也，行年岁运若带杀来同处其中，故曰宅墓同处，恐少乐而多忧也。
狂横起于勾绞，祸败发于元亡。
王氏注云：行年岁运遇勾绞，则多因狂横而起灾。元亡者，元辰也，遇之则所为多致伤败。（并珞琭子）
是故人之寿夭，莫不由于见生，祸福穷通，亦复凭于运限，比合则吉，战克则凶。
凡行年二运至相生比合之乡，则吉，至相克不比合之乡，则凶。行年二运生我命者吉深。我命生行年五行者吉浅。行年二运之五行克我者凶多，我命克行年二运之五行者凶少。又须当每以至福者，运之三合处为有吉之月。至祸者，运之四冲处为有凶之月。
若逢破宅，必有修营。设遇会神，焉无嫁娶。
破宅常居命前五辰，会神常居命前后各四辰，若流年二运遇破宅，必有修营盖屋之事，其中又见丧门吊客，乃有凶祸至矣。若流年二运遇会神，必有婚娶宴乐之事，重併主疾病，会神是三合处也。
最不律者勾绞，动作不成，极为灾者浴盆，公私易行。
行年二运见勾绞，主动作不成，沐浴住处见水，则化为浴盆杀，行年二运见之，男主公私文书聒挠，女主破产伤胎。
併在返吟之上，分兴三尺任优游；冲于刑害之乡，决定一年遭迍蹇。
大小二运及本命行年冲,而又併者死.返吟咏谓对冲,虽于是年见灾病,而不致夭寿,刑害谓不併也.
值病仍须忧病,脱底忌于罗网,适生依旧得生,特且远其丧吊.
行年大小二运值病处,仍须疾病,值生处,仍须生产,虽疾病之年,而不见辰戌二字者，不妨，见辰戌字者，尢不吉也。盖辰戌乃天罗地网，故脱底忌之。遇生产之年，而不见丧门吊客者，不妨，见之者不吉矣。盖丧门吊客，乃黄幡豹尾，故特宜远之。（并壶中子）

论太岁
太岁者，木星之精也，每岁一位，其神为诸杀之君，故诸杀视之以定其位，所至之宫，欲常与本命支干纳音相合，无冲害、刑克，仍加本命贵人、禄马，一切福神之地，则其年有迁官得财、成名进身．婚姻生子、利见大人之福。如在本命支干纳音，三才刑克、死绝，一切凶杀之地，则主疾病、官灾、破财，不祥、死丧，动有不快，上人怪责之事，更以运气扶合用之。
凡太岁与本命相生年，利见大人。凡太岁与本命相克年，宜防上人怒责，凡太岁与本命相刑年，主有官事。凡本命纳音生太岁年，破财劳冗，百事不成。凡太岁生本命年，事多遂心。凡太
岁压本命年，主动为稽滞不快。凡太岁入宅，主家宅动摇，宅者命前五辰是也。凡太岁临大耗年，多卖田产。凡太岁至空亡年，失脱破财。凡太岁至劫杀年．主咽喉目赤之灾。凡太岁见咸池年，淫乱公事。凡太岁到破命年，多惊恐暴横之事。凡太岁压元辰年，主移徙，或妻妾亲人失义也。（命前一辰是）凡文官命见学堂贵人，金水木食神驿马合命。若太岁在身生旺之年，同人登第，仕人转资见君，登封发禄之岁。
凡武官命见倒食、禄鬼、刑冲、官符、合禄、劫杀逢生、刑害见旺之年，必主功立事在边职也。（并烛神经）
太岁到官兼到印，定应加印与加官，欲知进禄并登第，推取干神合贵看。（金书命诀）
凡太岁来克贵神，宜求官禄。干上位贵神克太岁，轩冕临门。（广录）
掩冲岁临，尚不为灾，由是年登，故宜获福。
王氏注云：纵使掩冲岁临，尚且不为灾变，况岁运更在五行生旺会合丰登之处，故宜获福。如癸亥生，得乙已岁，水虽绝在巳，而以水克火为财，火旺于巳，兼巳上乘马，虽已亥冲，临于返吟之上，以身财之旺，故不为灾忒焉。可谓年岁丰登，宜获福之多矣。莹和尚注云：掩者，伏吟也。冲者，返吟也。相生则吉，相克则凶。（珞琭子）
论晦数
夫晦者，乱也，暗也。天晦则星辰变易，日时失序；地晦则百川沸腾，山冢卒崩，高岸为谷，
深谷为陵。昼晦则日有重晕，飞埃起雾，不雨而阴；夜晦则月没魄化；人晦则三纲不振，五常共愆，臣杀其君，子杀其父．皆晦乱之道也。太岁者，人君之象，率领诸神，统正方位，斡旋时序，总成岁功，凡人年、月、日、时者，臣也，不可渎犯于君，若生日、生时，与逐年太岁天元干合者，谓之晦气．必主阴灾。发灾在支干所犯之月，重者死亡，轻者灾挠也。
凡生日、生时，天干与逐年太岁干合者，谓之晦气入门。旺则在门户眷属之灾，气并冲合死绝，主身灾。苦在相刑之位，更气困，主身灾，有祸。若在六害之位，主阴小有灾，或奴婢走疾之恼。若在时日宅墓，谓日前五位为宅，时后五位为墓，主门户多凶，及阴人为挠。若有怀妊者，必产后有不安之象，利生女，不利生男。若生男子，两有一失，与大运一同论也。
晦气入门者，当有妇人厄难，孕者即免。（又云，主阴人妊孕，生女减咎，生男须一失）若在地支六神中相合，为之鸳鸯合，主有好事，若有用，主添进人口，苦相憎，则有别离之事。若太岁克生时，亦身灾。（并神白经）
古诗云：日时莫与岁干合，岁干合兮灾必侵，近则临门阴小厄，远则人财破败陵。妇人有孕尤能免，女喜男灾多不宁。凡人遇此休言福，不如静坐去休心。
凡太岁刑冲压害生年，主父母亡身之灾，刑冲压害生月，主兄弟僚友之灾，刑冲压害生日，主妻妾己身之灾。刑冲压害生时，主子孙之灾。五行不战则生儿女，刑冲压害胎元，主父母长上骨肉之灾。刑冲厄害命宫，有战克，主己身、父母，官事、孝服、破财、不宁等事，皆主一年灾福，遂应在太岁辇路上，辇路者：四孟四仲四季月分也。（并广信集）
劫杀临命者，常以十二枝辰为正命，若遇岁劫杀临之，主其年诸事耗散，如在远方当逢劫夺之事。假令亥生人，遇寅午戌年劫杀临命，逢之者，宜慎静守常，不可远适他乡，恐逢劫盗。
阴阳二命，并以命前二辰为丧门，后二辰为吊客，若人遇丧吊临命，主其年有孝服哭泣之事。假令子生人，以寅为丧门，戌为吊客，若大岁在寅戌，（小运亦然）主其年有丧服之事也。
