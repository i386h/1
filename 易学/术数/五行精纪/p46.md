<!-- { "loadSidebar": true } -->
凡丁丑人行丁未运，名曰将凡入圣，以假为真，不以退神论。四柱有丁丑丁未者，不在此限。凡甲申人行丙寅运，名曰力停，相冲主破财争竞、屈伸不辨。丙戌人行辛卯运，主钝滞，只宜武人。丙子人行壬寅运，壬入寅家，破其财，不好也。戊寅人行丁丑运，虽是退神，却有济化为福。庚辰人或庚辰月，行乙酉运，乙酉人或乙酉月行庚辰运，名曰鸳鸯刃，大好，须发迹。但重迭者，不佳。乙庚辰酉年月日时者，大凶。凡行运有逆行换甲入癸者，有顺行换癸入甲者，名曰换甲运。古语云：伤寒换阳，行运换甲，换得过是人，换不过是鬼。老人大忌之，后生差慢。（并广信集）
运到换甲为灾运，皆以生年太岁纳音推之，生金畏死火，生火畏死水，生水畏死土，生土畏死木，生木畏死金，经历长生，谓之生实。在死墓谓之死假。如纳音是木，木为身，运过癸亥长生处，交到甲子金，是换甲逢死鬼也。谓金死在子，墓在丑，故一金皆为死鬼也，其人必死。余准此。若命合贵而未贵，合有厚禄而未受，幼年或少年经换甲者，可以过也。只多病患孝服。（三命提要）
凡换甲者，谓六甲旬中，至换甲处，被纳音所克，换甲无气也。假令甲子金人，二月建丁卯，是金胎处生，男命顺行，大运经巳为金长生，此人大运到酉戌即死，缘甲子至癸酉，是十干气止处，换得甲午纳音属火，到酉为死，到戌为墓，所谓生金畏死火，此为换甲无气也。凡纳音不经长生至换甲处，纳音不在死墓，即不为换甲也。假令丁卯人，正月中气日生，作五岁气运算，正月建壬寅，男命逆行即平生不换甲也。缘逆行过去之月，谓五岁以前在壬寅，七十五岁大运方到甲午，纳音已属金，故不为换甲也。换甲所畏者，谓生金畏死火，生火畏死水，生水畏死土，生土畏死木，生木畏死金，生金生火，生火旺生水，生水旺生土，生土旺生木，生木旺生金。凡五行曾经历长生处，即为之生，五行在死墓处，即谓之死。（三命钤）
大运到换甲宫，看禄马旺，三财有气者，不必怀疑，若禄三才见死夹魁罡，或太岁正临或对照或居刑害位上者，其人灼然殂矣。（金书命诀）
凡行运有见空亡而发者，盖水流湿、火就燥之道也。每见甲申、丁酉、壬辰、癸巳人于午未运上，大获财。丙子人于丙申、丁酉运亦然。如癸巳人，行庚申运，乃望空运也。十有九发，大宜医卜九流之人，白手起家，却欲出时，忌见併死，是不得到实地也。金水火人同土木不佳。又云：行运在空亡中，欲出未出之时，忌见太岁（刑冲併害），九死一生，见恶杀亦然。火命尤紧。（广信集）
运到空亡上者，盖阳运先到阳空亡，阴运先到阴空亡，假如阳运顺行到阳空亡上，逢禄马贵神同位者，却为亨运使也。不逢禄马贵神者，为灾运。在本禄上建库，华盖之位，有灾有福。在四忌位上有灾。若运上带禄鬼，或下带身鬼，决有丧服哭泣，或主责罚停替之灾，或运上有二鬼，虽在贵位上，亦有丧服哭泣之灾。若交到阴空亡，如禄与身渐向亨，则灾轻。若在本禄贵位，又带正官正印正天乙者，便为好运。若是在四忌上带正官、正印、正天乙者，先凶而后吉。假如阴运逆行，先到阴空亡，逢禄马贵神者，却为好运，使不逢禄马贵神，却为灾运。在于本禄贵位之上，则灾轻。在四忌上则灾重，若运上带禄贵，下带身鬼，决有丧服器泣或责罚停替之灾。若上下有鬼，虽在贵位上，亦有丧服哭泣之灾。若到阳空亡，禄与身渐向荣，则灾轻。若在本禄贵位上，又带正官、正印、正天乙者，即为好运，若在四忌上带正官、正印、正天乙者，先吉而后凶。大抵运到阴阳二空亡，便值身禄、忌神或是克身禄或两凶杀在运下，此人必死，又大凡空亡运禄马运合上命合贵者，到此上当进职也。（三命提要）
凡甲申人行运至己亥上，多不好，官员多退闲，庶人失财，盖是阴阳穷变之地。如小雪后众鸟成群，以杂雌雄，小满后【？】麂相溷，不识子母，此理不可不详。
凡行运至命后一辰，名破宅杀，主破财散失人口事。凡行运在生旺之地，怕见刑中有克战，如此者或死。凡大运到禄马死败及财命死败之地，被太岁刑冲併迭，功忌见天鬼、截路杀，定主哭声。（并广信集）
时运逢马，吉凶马上，一吉呼而诸吉会，一凶驰而众凶符。
运到马上，即看马上吉凶，马主动，必须细取三元四柱而论，不可独以马为吉，而不言凶也。
赵氏新注，珞琭子云：运至禄马为福，若带刑克亦能为灾。
运行伏、返，灾福各端。
伏，守也，逢合则动。返，动也，逢合则静。先分君子小人之主本，次看运中吉凶通变。
赵氏新注，珞琭子云：运至伏吟、返吟为凶，或带禄马、食神、三财，亦能为福。
【天官杀】
三元到中庸之地，见贵逢合，或只有贵而无合，或有合而无贵，四柱相生，凡得此限，君子将荣，庶人护安，百事吉。
【得势限】
三元俱到旺相地，四柱相承贵。
【龟藏限】
禄金入土干下，命金入土支下，身金入土纳音下者，则享暮年之优游，不利君子，利小人。盖子弱母胜也。
【波浪限】
金人到亥子岁运是也，木人在此大厄，飘泛如舟。
【风雨限】
运到三元衰绝处，气运小运又为禄鬼，故吉凶来去，迅若风雨。
【布素限】
行运到身旺相，支干死绝是也。若太岁小运扶助，虽入灾运，十年之间，亦有五年之吉，不致凶甚，故名布素限，或分前后五年，前吉则后凶，后吉则前凶。
【失所限】
三元俱值鬼，二运见三刑，併冲，四柱主本与行年不相承，作黄泉失所之人也。
【破碎限】
此非死限，只是主破资财，运气沐浴，更逢真鬼，如甲衰而有庚之类。
灾位限
运到伏吟上，逢丧吊、白衣、飞廉、孤寡、岁刑克身者，定主灾厄。凡得此限，不利亲戚，主有丧服。（并鬼谷遗文）
凡大运到岁干禄马同位，生马同位，禄长生处，长生临官旺库，驿马贵神，贵窠，以上十位，皆为大亨之运。运上更带正官、正印，尤吉。若在空亡运上，则减其福力。惟禄马生马同位，则不减。若一位带两凶杀以上，亦有灾，克身灾重。运行到禄合命、六合，更带六神干，亦为亨运。阳运到冠带，阴运到衰位，皆为向亨之运。运到禄马同位为福，亦有轻重。假如寅午戌，庚人禄马在申，庚寅人本命虽冲着禄马，运到尤为大亨。若生月日时重迭在寅申上，则是迭相刑冲运，有大灾。若生月日时在申上，则禄马刑破本命，运到亦当灾。
申子辰甲人，禄马在寅，甲申人本命巳刑着禄马，运到亦有小灾。若更生月时在寅申上，是迭相刑冲，运到主有大灾，刑又重于冲也。运到禄库者，主不次陞进之福，若根本合贵，而未贵，中年运到库上，则骤发，一旺十年，交入前后运，则死，为禄死在库前，绝在库后。若已贵之人，晚年运到库上者，再居辅弼，或始登大位，过半运以后，便为墓使决死于库中也。中年之人阴阳二运，经库前后者，以灾滞言，若阴禄先到绝上，逢驿马贵人同位，即为好运，若少年到库者，乃登第改官之运也。运到空亡库者，少年之人亦为登第改官之运，若官禄享足，晚年遇到者，必死。若有寿而不死，必有重灾。
余尝问行运于道士康子祥，子祥引宝元玉统经说：大运到生月生日生时六合位上，皆主不次升迁，骤登显位。余虽不曾见其书，合以贵人之命，使之有验，运到贵神上，古人皆以为亨通，若甲戌庚到丑未，乙巳到子申，可为亨运，亦不可以一例断为有福，须看凶杀、空亡定其灾福也。若丙丁人运到酉亥，壬癸人运到卯巳，皆先福而后灾。余历考丙丁贵人，少年运到酉亥者，决有丧服，或责罚之灾。晚年运到而死者，十有六七，以丙丁二火，死于酉，绝于亥。丁人到亥，有暗合者，灾轻，壬癸贵人，少年运到卯巳者，决有丧服，或责罚之灾。晚年运到而死者，十有六七，以壬癸二水，死于卯，绝于巳，癸人到巳，有暗合者，差轻。
凡大运行到禄干死绝病败上，为大凶之运，行到伏吟、反吟、空亡、三刑、六害、凶杀骤处，及禄逢鬼，皆为凶运。（太岁行运，行到主一年凶）若病绝运上逢驿马，或马合者，始为福，而终为灾。若到死败及伏吟、反吟，上带正官、正印，正天乙者，亦始为福，而终为灾。余历观贵人之运，死于死绝病败者，十有六七，死于伏吟、反吟、空亡、刑害之运者，十有五六，死于三凶杀或二凶杀聚处者，十有三四也。此谓禄在无气处者，如运到伏吟、反吟上，主有丧服、哭泣之灾。古人云：伏吟反吟，悲哭淋淋。若大运小运相冲，或太岁压运，或太岁小运亦到凶处，此为灾发之年也，灾大则父母亡，灾小则阴人小口之哭。若伏吟、反吟运到禄马建合，生库旺相位上，于禄则利，于家则有小灾。若晚年福衰禄谢，到此运，又是禄命凶位，必死也（并三命提要）
大凡运如或相冲交并，不犯太岁、官符、破军、七杀、年禁三杀、本命元辰、天罗地网、三丘男未申、女丑寅五墓男丑寅、女申未、八字金书以丑为三丘，未为五墓及诸杀刑害，即不为害。大凡君子不刑不发用，值吉宿即为福也。如二运交并相冲，犯诸刑杀、空亡、死绝之类，必主忧厄。（三命纂要）
凡根基元少金者，行运须借金土而旺，元少水者，行运借水金则旺，根基金太过者，金土运必滞，木太盛者，水木运必滞，如丙申年，丙申月，乙时日，壬午时，此命火盛，行运到寅巳午，必灾滞，至火无气处，却喜兆，余皆此（天元变化书）
古书云：凡大运若四柱元少金者，运值金必旺，元少水者，运值水必旺，元盛而运入盛者，水必泛，木必塞，金必折，火必燥，土必滞。
运入天罗地网者，常以戌亥为天罗，辰巳为地网，若男行年至天罗，则有官符、诉讼、刑狱牵缠，女行年至地网，则有口舌、沉疴、萦仍疾病。假令男二十一岁历丙戌，二十二岁历丁亥，此名运入天罗。女年二十八岁历乙巳，二十九岁历甲辰，此名运入地网，余准此。
运入大小耗者，常以太岁前五辰为大耗，六辰为小耗，诸书皆以太岁前五辰为大耗，六辰为小耗，独三命指掌与此说同主诸事丧败，无所成实，行年遇之亦然，假令子年生人，以巳为大耗，午为小耗，若入巳午上，为入大小耗，主诸事耗散。
