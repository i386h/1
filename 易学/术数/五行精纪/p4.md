<!-- { "loadSidebar": true } -->
戊辰戊戌之土为魁罡相会，乾坤厚德，覆载含生，不得以为返吟也。
戊辰戊戌不为冲，土得正位，干守元会也。
己丑己未是贵神受位忠贞，此四维真土，有万物始终之道，非大人君子孰能备此德，况神头禄各有神以主之，左右运动于六合之中，盈缩于吉凶之变也。
己丑土为天乙贵人（玉霄宝鉴云：天乙贵人处紫薇垣而家在己丑），己未土为太常福神，解百杀之凶，若得之，当用为摸财之喜，戊辰为勾陈，戊戌为天空，土之神多遽攻，居帅外藩，出镇边防，有不常矣。丁巳为螣蛇之神，凶以凶用，吉以吉承，多荧惑之忧，用滑稽之性。丙午为朱雀之神，应阳明之体，文词藻丽。甲寅为青龙之神，博施济众，得四方之利。乙卯为六合之神，主发生荣华，和弱顺党。壬子为天后之神，主阴骘天德，容美多权。癸亥为玄武之神，乃阴阳终极，有潜伏之气，从下如流，虽有大智，非轩昂超达之士，顺则安平，逆则奸宄。庚申为白虎之神，利于武而不利于文，有抱道孤羁之性，善中严外，色厉内荏，有仁义好幽僻。辛酉为太阴之神，怀肃杀之气，有清白之佥，为文章利口不世之才。然更加以亲疏休旺，定遇者之情性祸福。（《鬼谷遗文》）

第三卷
论干神一
【十干例】
甲乙木丙丁火戊己土庚辛金壬癸水
【十干不杂】
甲乙人在寅卯丙丁人在巳午
庚辛人在申酉壬癸人在亥子
经云：五音不杂无淫乱之性，合居禄位也。
【荣神格】
春甲乙日时夏丙丁日时秋庚辛日时冬壬癸日时四季戊己日时
主人心明，日时金见者足寿，富贵多权。（神白经）
【干神一字格】
如叶邵壬辰年、壬子月、壬寅日、癸卯胎，此干神一字也。然壬寅自绝是为杂，故止于正印。
【干神二字相遇】
如甲人见乙，丙人见丁之类。
【干头相类】（为官卑）
甲与乙、丙与丁、戊与己、庚与辛、壬与癸，皆干头相类也，是甲人得乙，乙人得甲，位之偏禄，偏禄者多无科名，虽富而官卑。（壶中子）
【干神二字连格】
如甲乙或丙丁两字分四柱也，然须五行不杂，乃贵。（鬼谷遗文）
【五行纯阴阳格】
谓纯得五形阴阳，天元之气不杂断者，更有福神生旺之气助之，则至贵之命，甲丙戊庚壬为纯阳，乙丁己辛癸为纯阴。
【喜神】
盖取十干遇生己之位也，谓甲遇壬见癸之类，水能生木，馀准此，若人遇之，主有大福禄也。（三命铃）
【三五连合格】
三五连合者，自上至下，阴阳相和也。两比干在上，一干在下，谓之顺挑连合；一干在上，两比干在下，谓之倒垂连合。顺挑者甲乙丙、丙丁戊、戊己庚、庚辛壬、壬癸甲是也。倒垂者癸甲乙、乙丙丁、丁戊己、己庚辛、辛壬癸是也。倒垂相连，顺数为上，杂数次之，不犯他干，生旺相承，福禄相助，尤胜五行连珠格。（阎东叟书）
干神顺足亦非常，论此非常不可当，生旺相兼临贵格，定知君侧理阴阳。
【神藏杀没格】
甲庚、丙壬、乙辛、丁癸，最为贵格，名曰神藏杀没。盖上天清气之盛者，如年月日时胎五位中合成，更有福神相助，无死绝冲破空亡，须贵极一品。若有冲破空亡而有福神相助，亦可为两制两省。如日时上不犯空亡，他处犯之，亦可为两府，然活不久。如不犯空亡，只犯死绝，可作卿监，仍多难而有好差遣，若无福神为助，不过一多难员正郎而已。不犯死绝，而犯冲破空亡，无福神助之者，亦可作馆职之格，或死绝空亡，更无福神为之助，即碌碌不出州县耳。更有三刑六害，只作有名举人，或清高僧道，与富足百姓而已。（林开五命）
阎东叟云：四时天地之气，八荒阴阳之数，甲庚丙壬为阳干之吉会，乙辛丁癸为阴干之福源，六凶神至此而藏，<按三曆会同云：螣蛇、朱雀、勾陈、天空、白虎、玄武，为六凶神>四恶杀相遇而没，<按命书四杀或以为四劫杀，或以为辰戌丑未>年月日时四位四干分明，不论刑害冲破，皆为吉气，更加禄马贵印，加倍福力。而凶神恶杀，自然藏没也。三命钤云：凡将相贵人，多生于甲庚丙壬者，以此四干有天德月德併也。若人遇之，更逢五晋旺相、及三命有气，必居台辅也。玉霄宝鑑云：如甲庚丙壬全，必生居孟月者，方为入格。乙辛丁癸，必生居季月者，方为入格。不然非也。此类皆为吉德君子，若居官秉政，亦宽厚也。
鬼谷要诀云：甲庚丙壬相逐来，支神次第又相该；更兼禄马居生旺，为官必是到三台。又云：乙辛丁癸顺挑连，五行生旺禄兼全，更秉旺气临官上，宰相公侯在此迁。又鬼谷遗文云：罡中是乙，魁裡伏辛，鬼神得癸，小吉隐丁。<注云：辰中是乙，戊中是辛，丑为贵神，未为小吉，丑中有贵，未中有丁。>
四端迎中央之福，谓阳干甲庚丙壬全，阴干乙辛丁癸全，阳干胎月得癸而迎戊，阴干胎月得甲而迎己，中央二土，迎在岁运上，则阳能兆阴，阴能兆阳也。（阎东叟书）
【连珠粹美格】
甲丙辛己甲丙戊庚甲己辛癸甲辛庚丙甲辛癸丙
乙庚壬甲乙庚丁己乙癸丁壬乙庚丁辛乙戊甲癸<一癸作庚>
丙戊癸辛丙辛癸乙丙戊庚壬丙癸壬戊丙乙丁辛
丁己辛壬丁癸壬己丁己癸乙丁乙己戊丁壬己辛
戊癸丁乙戊庚壬甲戊庚乙癸己辛甲癸己甲丙戊
己甲丁壬己甲丁辛己辛癸乙庚乙丁己庚壬甲丙
庚丁丙壬辛癸乙丙辛丙庚戊辛壬丙甲辛癸乙丁
辛丙丁癸壬甲丙戊壬己戊甲壬丁己辛癸戊庚壬
癸乙丁己癸戊己乙<己作丙>
以上年月日时，一句唤就者为贵，更有吉杀，定为卿相。（广信集）
【官卿】
甲随丙戊官卿泰，乙见丁己禄还生，丙会戊庚年称遂，丁到己辛事皆成，戊入庚壬门有庆，己逢辛癸职迁荣，庚迁壬甲财丰足，辛逢癸乙命先升，壬逢甲丙无不喜，癸入乙丁命高亨，若遇行年生处有，此为有福运相迎。（八字金书）
【福会】
福会者，取十干所生及所剋是也，谓如甲木生丙火，剋之戊土之类，如甲壬见丙戊是也。<他准此并与官卿同>若人胎月日时遇之，主衣食丰足，官爵崇高，大小运行年至此，亦有迁官进财之喜。（三命指掌）
【禄库】
甲乙库未丙丁戌，戊己壬癸辰中立；庚辛若向丑中行，一生衣食终须吉。
凡人生值此库，若年月日时皆有者，主两府台辅之贵，或落空亡亦吉。（八字金书）
【禄库空虚，囊贫职重】
岁干之墓谓之禄库，禄库中又带地财或纳音为财者，乃禄库中有财，不惟贵，而又主富，设禄库之内无财，则职虽显而家贫矣。（壶中子）
【正官正禄偏官偏禄】
如甲人用己为正禄，即有科名，戊为偏禄，以辛为正官，庚为偏官，于倣此。若得正官全者，并为正官禄，有科名，其偏官无出身。（金书名诀）
三命提要云：偏官亦主大福，若到晚年福谢禄衰，却为灾，若见二鬼剋禄干，虽有官蹇滞，亦须有停降之灾。指迷赋云：偏官出于杂流。
胎生旺库为四贵，死绝病败为四忌，馀为四平，以太岁干为主配于五行，取四贵、四平、四忌之位，而分贵贱，遇贵多则贵，不遇则贱。四贵主贵，亦有上下生旺，库为上，胎为次。四忌主贱，亦有轻重，死败绝为重，病为轻，若胎月日时遇三贵上，皆有辅者，<禄有四辅正财正官正印含神福也>三公之命也。若三贵上带正天乙<如丑未生人月日时得甲戊庚之类是也>、本家禄<如寅生人，月日时带甲之类是也。诗云：甲遇寅为常，寅遇甲为强，馀倣此>、福会或天乙贵神合四三重者，亦三公之命也，三贵上带上下合，或一官一印，即一正天乙或一位本家禄，三两位天乙贵人合者，宰辅之命也。或日时上遇两贵，而带上件者，亦然。以上若一位上遇灾杀亡神劫杀地杀羊刃者，兼主兵权，枢府节钺之贵，若胎月生月与日时上遇两贵或只时上遇胎库一贵，却带正天乙上下合，天乙贵神合，本家禄正官正印本禄馀位，但有气，或贵人上亦带前件禄干者，亦宰辅两府之命也。若月在忌神，而日遇贵，或日在忌神而时遇贵，不害，为清华侍从之格，若月日俱在贵而时遇忌神者，皆常调选人也。（三命提要）
凡命年月日时有甲与己，乙与庚，丙与辛，丁与壬，戊与癸，十干合者为上，遇甲庚丙壬乙辛丁癸为奇干，甲乙丙，丙丁戊，戊己庚，庚辛壬，壬癸甲，谓以顺连合，癸甲乙，乙丙丁，丁戊己，己庚辛，辛壬癸，谓之逆连合。上合者清贵，奇干次之，顺逆合又次之。此之谓入局。凡一命而兼此三者，更得五行相顺，其贵不待言也。若五行不相顺，乃为僧道术士清閒之人，馀轻重皆倣此。（林开五命）
【十干发用定数】
不拘十干为头，<但是十干皆为一数>二损三食四杂求，<二损气，三食神，四杂神>见五便为财神用，六合吉庆有来由<六干合>遇七鬼名多厄滞，八呼官印六阴收，<阳干八位官印，阴官八位官印>见九倒食无嘉会，十为生气福千秋<阴干第八，阳干第十>。
【论发用】
凡看命，先详月干好弱，既有好干，即令日干贡助，既日干好，即令时干贡助，更不出此发用，若月干不好，急令日干剋去，月干者为上，盖吉者要升，凶者要除，诗曰：月为第一气神行，吉数还教吉数生，吉气莫令凶气战，不离两子有迁升。假令辛酉、丙申、乙未、己卯、己助乙势，乙生丙旺，丙与辛合为贵，如丁巳见癸丑，不用癸丑，使己日干剋去癸水为妙，如辛酉甲午癸亥壬午，虽天干连珠，壬癸生甲，杂神贫困之命。又如丁巳戊申乙卯己卯，戊为损神，被乙助戊，己助乙，从下喜至戊，既戊得势，转损丁之力不好，馀准此推之。
【五行昼夜气象】
六甲日生木，夜生化土，故六戊人得甲，取日生为鬼，夜生为官。用六乙日生使金，夜生使木，故六己人见之，日生为官，夜生为鬼。六丙人日生使火，夜生使水，故六庚人见日生为鬼，夜生为官。六丁人日生木，夜生火，故六辛人得之，日生为官，夜生为鬼。六戊人日生为土，夜生为火，故六壬人见之，日生为鬼，夜生为官。六己人六庚人不变。六辛人日生为水，夜生为金，故六乙人得之，日生为官，夜生为鬼。六壬日生使水，夜生为木，六丙人得之，日生为鬼，夜生为官。六癸向昼火盛，夜生水盛，故六丁人得之，昼生不使鬼，只用火气。又云：六般阳命，男犯禄鬼、倒食，须取夜生，反凶作吉，呼鬼为官，倒食为喜神，女人反此。六般阴命，男犯禄鬼倒食，须取日生反凶作吉，馀并同前。六阳命，男无禄鬼倒食，只当取日生者为顺；六阴命，男无禄鬼倒食，只当取夜生者为顺，女人皆反此求之，此昼夜气象是阴阳配合刚柔体用也。（天元变化书）
