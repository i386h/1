<!-- { "loadSidebar": true } -->
十不过一者，盖取本命干被大运刑克也，谓甲乙人忌庚辛，庚辛人忌丙丁之类，若更值禄命衰败，财又无气，不十过一也。假令丁亥人忌壬癸，丁壬之年，正月建壬寅，二月建癸卯，若是男逆行，不能过癸卯也。盖以禄属火，火到卯上败，命属水，身属土，水土到卯上皆死，又丁人以金为禄财，金至卯上受胎，微有气，不能救援，亥人以火为命财，火至卯上败，此为大厄也。（并三命钤）
凡行运到羊刄上，主财物聚散（寸珠尺壁）
凡行运分上下五年，今运吉，而后运凶，则下五年福浅，今运凶，而后运吉，则下五年凶轻，若凶遇凶，吉遇吉，则吉凶皆重。
论小运
小运者，阴阳生成之数也。阳生于子，至寅三阳成矣。故男一岁顺起于丙寅，阴生于午，至申三阴成矣，故女命逆行，一岁起壬申。火至阳之气，木少阳之气，丙火寅木，而火生在寅，则丙寅者纯阳也，故男子之运均起于丙寅。水至阴之气，金少阴之气，壬水申金，而水生在申，则壬申乃纯阴也，故女子之运均起于壬申。（阎东叟书）
烛神经云：小运名行年，男一岁起丙寅，女一岁起壬申，男顺女逆而行，逐太岁交之。三命提要云：小运一年移一位，男子一岁起丙寅，顺行依次数向前，六十一岁又自丙寅数起也。妇人一一岁起壬申，逆行依次数向后六十一岁，又自壬申数起也。
小运天左地右，阳从于寅，阴从于申，故男一岁起于寅，女一岁起于申，以建元而论，胜负助岁运而依吉凶，小运各以年遁月建五行，而分生克胜负，假令甲子年，男起丙寅，女起壬申类也。小运助大运太岁相依负而为吉凶。
返、破、刑、孤，凶中有凶，寅申二命，小运不专反吟、冲破、刑孤之位，虽是凶运，其中亦有吉者，寅申二命，伏吟、反吟，不以小运专在太岁之上也。（并鬼谷遗文）

第卅四卷
论二运
凡二运见贵人，主少灾无挠，主有人引接，进职加官。贵人多，主见君登封。常人生子得财，妇人夫子之喜，僧道利见大人。二运见禄，贵人加冠迁禄。常人得财。二运见驿马，官员带职差遣，或宣力四方。常人荣干得财。妇人生男，夫位有喜。僧道征行吉也。二运见华盖、夹贵，文官迁职清华，武官罢职，常人破财停权，但主无祸。僧道披剃，百事大吉。二运到正印，官人建大功名。常人聚财得权。妇人骨肉之忧，僧道章服、住持。二运见金舆，不以贵贱，主婚姻庆贺，骨肉之喜。妇人百事大吉，僧道干阴贵人。
凡二运见伏吟、返吟，不以贵贱，主人疾病、破财、离乡、哭泣之事。惟僧道披剃吉利。二运见丧门、吊客，主死丧哭泣不祥之事，不以贵贱论之。惟僧道大吉，章服权握之喜。二运见劫杀，武官非横迁职，文官胥吏起讼或致黜责。常人横事失权散财，妇人损胎，僧道公事不利上人。二运见官符，官人僚友辩舌，上官窘涉督责，常人闘讼，妇人骨肉不和，僧道官事发觉不详也。二运见大耗，官人上司问难，暗昧谗侫难伸。常人破家失财。妇人忧夫泣子，疾病惊恐，甚者死也。僧道还俗罢权。二运见咸池，官人赃滥发觉，不测暗昧，连累。常人酒色，妇人亦然，及损血气阴挠。僧道疾病还俗，不宁之兆。二运见空亡，官人罢禄，被逐。常人官事破财钝闷。妇人忧夫子。僧道平和慰快之年。（凡太岁到以上诸杀位，亦依此论之）二运到无礼刑，官人民吏起讼，上官诰责，僚属相侮，不利见君。常人上下不睦，阴小多灾。妇人有淫讹发觉。僧道争权。二运至无恩刑，官人不利荐擧，属官家宅阴小死亡。常人恩中生害，六亲失义。妇人损胎。僧道俗家骨肉服。二运至恃势刑，官人同僚不和。常人争打，是非纷冗。妇人不和，僧道平常。凡运至勾绞者，主勾连连累远方之事。运至二八门者，主动摇犹豫。二八门者，卯酉是也。运至阴阳二路者，子午是也，主多迍蹇，诸事隔绝。运至当生胎月上者，主有祖宗旧事动摇也。（并烛神经）
三命钤云：运到二八门者，大吏主迁擢，小吏多谴责，庶人不宁其居。运入阴阳二路者，主多遁闷厄塞，诸事隔绝，未泰之象。
予甞得之隐者曰：凡命以日时为根本，大运为扶持，小运为发用。岂非以生日生时遇两吉位则贵，遇两凶位则贱也。古人云：年不如月，月不如日，日不如时，合贵者，须由大运扶持而至贵也。（三命提要）
大小二运为喜会者：（一）谓大运至禄旺，小运至驿马，假令癸丑人，大运至子，小运至亥，是也。（二）谓大运至驿马，小运至建禄，假令癸丑生人，大运至亥，小运至子，是也。（三）谓大运至驿马，小运至马合，假令癸丑生人，大运至亥，小运至寅，是也。（四）谓大运至驿马合，小运至驿马，假令癸丑生人，大运至寅，小运至亥，是也。（五）谓大运至禄库，小运至禄库合，假令癸丑生人，大运至辰，小运至酉，是也。（六）谓大运至禄财长生，或命财长生，小运至合。假令癸丑生人，寅为禄财长生，寅与亥合，申为命财长生，巳与申合，是也。（七）谓大运至禄长生，小运至建禄，假令癸巳生人，大运至申，小运至子，是也。（八）谓大运至身旺，小运与本命合，假令癸丑生人，大运至卯，小运至子，是也。（九）谓大运小运至禄命旺相之乡，假令癸丑生人，至亥子是也。
大小二运为厄会者：（一）谓大运至禄命绝，小运至败，假令癸丑生人，大运至巳，小运至酉，是也。（二）谓大小二运併在禄命无气之乡，假令癸丑生人，巳为绝，酉为败，丑为衰，寅为病，卯为死，辰为墓，是也。（三）谓大运小运相冲，假令癸丑生人，大运至卯，小运至酉，或大运至酉，小运至卯，又卯酉为死败之乡，是也。（四）谓大运在本命，小运又冲破，假令癸丑生人，大运至丑，小运至未，是也。（五）谓大运至生月，小运至胎月，假令癸丑三月生，大运至辰，小运至未，是也。（六）谓大小二运併在三刑、六害、元辰之位。假令癸丑生人，六害、元辰在午，三刑在未，是也。（七）谓大小二运至灾劫二杀之位，假令癸丑生人，劫杀在寅，灾杀在卯，是也。（八）谓大小二运落空亡，假令癸丑人，是甲辰旬中寅卯为空亡，是也。（九）谓大小二运至男女正天罗地网，假令戌生男，遇亥，亥生女，遇戌，为正天罗。辰生男，遇巳，巳生女，遇辰，为正地网是也。
凡支干纳音俱在死、墓、绝处。又值灾劫恶杀临之，即死。若大小运上支干纳音俱比和，或相生无刑者，即主重病，不至于死。若干在厄处，主去官失禄，或被诬谗，或损失父母财产，若支在厄处，则主疾病散财，若纳音在厄处，主瘦损肢体或疾病，小人遭刑责也。
诸凶神者，若大小运临其上，或居衰、败、空亡之乡，则主其年有亡官失禄、疾病死丧之事。大忌劫杀、墓杀、三刑、六害、元辰、厄会相加。及到支干刑破之位，或临墓绝之中，则众凶相会，当有灾厄，于是岁修德慎静则吉。（并三命钤）
凡大小运併，不问纳音，如併不在本生年一路者，名曰併不及身，如四季生人併在四孟上，主四孟骨肉灾。四仲生人併在四季上，主四季骨肉灾。如无此等骨肉，此月分自有灾。又在寅申巳亥运上死者，名曰重丧运，主三年骨肉再死一人，大小二运同。（广信集）
欲明荣悴，重加真气以参祥，更攷兴衰，当以杀神而断失。凡大小二运所历之处，须兼见生神杀，推其灾福也。又加真气以别其吉凶可也。（壶中子）
二运如逢旺库年，必须登第更迁官；干神印绶併天乙，禄合临官喜庆全。
两般运气看行年，旺库逢时主峻迁，若是白衣须及第，职官加秩亦欣然。（并金书命诀）
莹和尚注云：古之善歌者，有绕粱之音，善歌者命宫商之曲，今易以呻吟愁叹，叹为薤露挽歌，则丧吊临门，宅墓受杀也。命前五辰为宅，命后五辰为墓，命前二辰为丧门，命后二辰为吊客，其或太岁凶杀临并大小运限，刑冲，必致凶灾，切宜预避。
宅墓同处，恐少乐而多忧。
王氏注云：命前五辰为阳宅，命后五辰为阴墓，何以为之同处也，如癸亥生人，前五辰见戊辰，乃水之墓也，行年岁运若带杀来同处其中，故曰宅墓同处，恐少乐而多忧也。
狂横起于勾绞，祸败发于元亡。
王氏注云：行年岁运遇勾绞，则多因狂横而起灾。元亡者，元辰也，遇之则所为多致伤败。（并珞琭子）
是故人之寿夭，莫不由于见生，祸福穷通，亦复凭于运限，比合则吉，战克则凶。
凡行年二运至相生比合之乡，则吉，至相克不比合之乡，则凶。行年二运生我命者吉深。我命生行年五行者吉浅。行年二运之五行克我者凶多，我命克行年二运之五行者凶少。又须当每以至福者，运之三合处为有吉之月。至祸者，运之四冲处为有凶之月。
若逢破宅，必有修营。设遇会神，焉无嫁娶。
破宅常居命前五辰，会神常居命前后各四辰，若流年二运遇破宅，必有修营盖屋之事，其中又见丧门吊客，乃有凶祸至矣。若流年二运遇会神，必有婚娶宴乐之事，重併主疾病，会神是三合处也。
最不律者勾绞，动作不成，极为灾者浴盆，公私易行。
行年二运见勾绞，主动作不成，沐浴住处见水，则化为浴盆杀，行年二运见之，男主公私文书聒挠，女主破产伤胎。
併在返吟之上，分兴三尺任优游；冲于刑害之乡，决定一年遭迍蹇。
大小二运及本命行年冲,而又併者死.返吟咏谓对冲,虽于是年见灾病,而不致夭寿,刑害谓不併也.
值病仍须忧病,脱底忌于罗网,适生依旧得生,特且远其丧吊.
行年大小二运值病处,仍须疾病,值生处,仍须生产,虽疾病之年,而不见辰戌二字者，不妨，见辰戌字者，尢不吉也。盖辰戌乃天罗地网，故脱底忌之。遇生产之年，而不见丧门吊客者，不妨，见之者不吉矣。盖丧门吊客，乃黄幡豹尾，故特宜远之。（并壶中子）
木，亥上为禄长生，卯上为禄旺之类。
凡欲知人得官早晚，但以驿马建禄，禄财禄官到合处，即主白身得禄。居官者，有陞擢之庆，小人亦主财物骤至。假令巳酉丑人驿马在亥，寅年驿马旺，又与驿马合，亥年为驿马建，又癸丑人建禄在子，丑年为禄合，又禄官是土，子年禄官旺，命财是水，子年命在旺。凡大小运并太岁至此，皆为禄官喜，又禄官库命财库在辰，辰与酉合，驿马在亥，亥与寅合，宜于辰寅酉亥方守官。
凡本命支干与大小运及太岁支干合，并为吉会，假令癸丑人大小运行年至戊午，为干合，至壬子为支合，余准此。凡贵命，刑冲则发，必得时日岁运撃扬然后动。
