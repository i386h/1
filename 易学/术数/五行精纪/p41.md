<!-- { "loadSidebar": true } -->
猪羊犬位春三月，蛇鼠龙人夏不中，寅午卯生冬月是，申酉丑人秋月穷。
假令戌亥未人正月狼籍，二月八败，三月大败。百忌【曆】，以正月为大败，二月为狼籍，三月为八败。
【绝房杀】
寅申巳亥七月生，子午卯酉十二神，辰戌丑未仲春月，绝房男女堪亲。（三命纂局）
百忌【曆】云：绝房凶杀法难圆，十二支从月上呼，男害妻儿兼父母，女伤夫主及公姑。
面前见害，琴瑟不调。
见生巳，见六害，而行年大小运又遇之，其年必夫妻不和，所以言面前见害，谓行见，为面前也。
阴惆阳怅，亥来子上妨夫，夹角夹杂，寅向丑边克妇。
辰戌丑未不为惆怅杀，惟阴阳并处，然后有之，亥人得子，乃阴惆其阳，如妻号其夫，故曰亥来子上妨夫，子人得亥，乃阳怅其阴，如夫哭其妻，子来亥上妨妻，不待说而见也。子午卯酉无隔角杀，惟方隅曲处，然后有之，寅人得丑，乃隔角，寡宿则不利妻，故曰寅向丑边克妇，丑人得寅，乃隔角，孤宿则不利夫，丑向寅上克夫，故不待说也。（壶中子）
临官帝旺未为好，早嫁早婚伤亦早，若还相适作夫妻，头女头男须夭丧。
临官帝旺二杀，虽五行壮，男多杀妻，女多伤夫。（沉芝源髓）
凡男于妻绝中生者，不宜生女，生女则丧妻，如甲子金以木为妻，七月生为妻绝也。女于夫绝中生者，不宜生男，生男则丧夫，如甲子金，女以火为夫，十月生为夫绝也，余准此。
论父母位
父位者，以克母者为之，谓如木命以土为父，若遇父在有气之乡，其父必居华显或得父祖庥荫，名望升达，假令戊辰木命人，以土为父，十一月生为旺乡，若居无气之乡，则主其父不利，或幼失尊长，或父抱疾，终当孤立，假令丁卯火命人，以金为父，九月生为衰乡，他皆彷此。母土命，以火为母，五月生为旺乡，若遇母位居墓绝之乡，则主幼失其母，多病患，或母性恶戾，假令壬申金命人，土为母，十二月生，为衰乡，他皆彷此。（并三命钤）
胎气同柱，当有异母，月干相逢，须依二父。
受胎正在受气之地，而与日时支干同者，当食二母之乳，月干年干相逢而同在父母生地，当依二父。(鬼谷遗文)
伯叔位者，以其父同类推之，谓如金命人，以木为父，则以甲为伯，乙为叔，若遇伯叔在有气之乡，则主有足智略聪明伯叔，假令戊辰木命人，用土为父，以戊为伯，己为叔，五月六月生，戊在午，己在未，仲夏土乘旺气，诸准此例，若遇伯叔在墓绝之乡，则主叔伯别异不亲睦，假令己巳木命人，用土为父，以戊为伯，己为叔，三月四月生，戊在辰，己在巳，季春土「入」墓，孟夏土绝，他皆彷此。
兄弟位者，取己身同类推之，谓如木命人，以甲为兄，乙为弟，如推伯叔法也，若遇兄弟在有气之乡，则主有孝友兄弟，终身和睦，假令丁酉火命人，以丙为兄，以丁为弟，五月六月生，丙在午，丁在未，夏火乘旺气，余准此，若遇兄弟在衰病之乡，则主无兄弟，纵有多疾或常隔越，假令丙寅火命人，丙为兄，丁为弟，七月八月生，丙在申，丁在酉，孟秋火病，仲秋火死，余彷此。（三命钤）
寸珠尺璧云：凡月带刑冲破杀者，主兄弟不和，并无力。

第卅卷
论子息位
子位者，以妻命所生者为之，谓如木命人以金为子，若遇子位在旺相有气之乡，则生有聪明忠孝之子，光显祖宗。假令甲子人以火为子，五月生火乘旺气，余准此。若是阴命人，定子位，并以所生者为子，如木命人，火为子，他彷此。其吉凶休咎，皆如前法夫命推之。
欲知子之性情，各以五行推之。木命人以金为子，主其子性怀廉正，刚烈自用。火命人以水为子，主其子性谦和，守恬澹，扶高接下。土命人以木为子，主其子仁慈忠孝，柔顺谦和，宜少不宜老。金命人以火为子，主其子性多贪婪，心中虚妄，逐利胜己，有始无终。水命人以土为子，主其子缓慢凝重，沉静耿介，老而有福。并以五命各在有气之乡，若在休墓之所，则反是也。（并三命钤）
凡男命以生时为子，以克我者为子孙，若四柱内无鬼，名曰局中无子，却看生时在何地，如木命人以金为子，若局中无子，而得申酉巳时者，必有子也。名曰子乘旺气，若金死于子，绝于寅，即无子也。
天元变化书云：以时取子，如丁巳土人，壬寅月，己亥日，己巳时，寅亥俱是木，又时中见木，必多子，如丁巳人，庚戌月，壬申日，己酉时，金多则无木，又时上无木，必少子，余彷此。
凡命以时之纳音，推子之数，水一，火二，木三、金四、土五，有气乘时，则倍数言之，无气背时，则减数言之，有不依数者，在五十后，祸福方定也。
凡男命犯局中无子，又时不在鬼生旺之乡，却支干与年合者，但只生女得成，子不育也。或即生而夭丧者多矣。古诗云：哭子带刑死位傍，子多复是少年亡，忽若支干并德合，只宜养女得成双。假如一员郎，癸未年，癸亥月，丙辰日，戊子时，得局中无子，又在官鬼死地，却戊与癸合，故生女多，子皆不成。若见甲子则一生无子也。又有一玉牃，癸未年木，甲子月金，辛卯日木，癸巳时水，是局中有子在死地，时在官鬼长生之地，故生数子，而女少。又有一郎官，庚辰年金，壬午月木，戊寅日土，辛酉时木，白虎临庭下，不慈，五十六不禄，儿女俱无，此格大妙，可详推之。
寸珠尺璧云：凡命犯亥子多得儿，巳字多得女。
凡人命时带年冲，克子。时带年刑，克子。时带年破，克子。
时带年害，克子。时带年刃，克子。时带年劫，克子。
时带年破，克子。时带年元辰，克子。时带年空亡，克子。（重者绝子）
时带自刃，克子。时带飞刃，克子。
时坐华盖，克子。五十后愈见不牢。
时带自刑，子多疾病。时带六厄，子多厄。时带浮沉杀，子死泻痢。
时坐本音墓，主有寿。无子送老，但孙息耳。
时坐日破、空亡、刑冲、刃、食、劫，皆主克头子。
纳音带绝气，又时在绝乡，定主绝嗣。如癸巳、壬寅、庚申、乙亥、丁巳是也。假令庚申年，得壬寅时，决然无子矣。
凡命见申日、亥时，巳日、寅时，互换见者，名曰狡害杀，主绝嗣，须庶出过房方住。古诗云：五行狡害不为良，夫妇孤单独守房，死去坟前无子哭，求他异姓却相当。（并广信集）
太乙降诞经云：假令甲子旬九月十日生，兼戌亥日时者，定主绝子。
子息则先明生气，或用克以推之。
如丁巳土以木为子孙，遁至亥上得辛，若四柱见丁在无气，更有刑害者，必少子孙也。
禄马不闲，子孙未必绝灭。
若人生时见禄马，往来朝命，不犯寡孤，亦有子孙。（并鬼谷遗文）
时尅亦应男不顺。
时干尅年干，及倒食干，主生男不顺（沉芝源髓）
【定妇人孕生男女诀】
乾坤艮巽坎离震兑
乾、坎、艮、震为男儿。巽、离、坤、兑为女儿。父母岁数两头安，受胎之月中心取。
凡以父母年岁双、隻及受胎月装成一卦，父母年岁双为拆，受胎隻为单，成坎卦定得男儿，父母年岁皆隻为单，受胎月日双为拆，成离卦，定为女。父年上，母年下，馀皆凖此例。（穿珠指掌）
凡大小二运，与岁命三六合者，主有孕，生男女之庆，阳多生男，阴多生女，若纯阳则极而反阴，生女。纯阴则极而反阳，生男也。谓如甲子命，属阳，而大小二运临辰位，或申位，外夹辛巳，太岁属阴，则是阳多生男也。（五行要论）
论僧道
凡推道德命者，丧门、孤角、空亡，同类福者，是也。或命有贵格，而五行死绝，或命无贵气，而五行生旺带天中亦是。常以月为法眷，日为章服住持，时为衣钵、徙弟、法嗣。常须日上五行恬和有用，则徒弟数多，行果相辅，月上五行有用，福神相助，得善和法眷。同袍讚美，若月上刑冲带杀，即同袍不和，法眷乖越，更带大耗，他须连累。日上刑冲带杀，则求化无缘，飘流不定，时上刑冲带杀，则小徒弟，一生穷寂，衣钵不备也。凡道德之命，亦宜等降，命中见印，当权服众，前丧后吊，则苦行伤身，有华盖夹贵，三奇中带五行恬和之气，或带自死自绝火木者，志性明白，清高脱丽人也。更带干鬼、倒食、学堂、金水则文章辩慧，生旺太遇，则名利之心不可遏，更带凶杀，终是还俗，死绝中见贵人、三奇、华盖、五行相生，或夹贵，或金水火木两字者，道行明远，为性颖悟，不喜杂冗，道心精进，无碍人也。凡欲辨道德之命，则多四杀者为僧，四孟者为道人，多水者为道，多火者为僧。又五行生旺者道也。死绝者僧也。
珞琭子云：崇释乃离宫修定，归道乃水府求玄。
凡道德命见五行相尅，六害、孤、寡、刑、冲、中带元辰、羊刃、劫杀者，是为生谋利，庸愚之辈也。更带咸池，耽惑酒色，狡计谋、门财利，是念在道门不久之人。
凡道德命，较之他人用事相反，岁运上见丧门、吊客、孤寡、伏返，常人哭泣持服丧祸处，乃为僧道披剃缘会，及赐服住持之时也。
凡道德命大忌见咸池，一生不利道行，多酒色阴私连累之挠。岁运逢之，多疾病，破财烦聒，更五行无气，往往死矣。（并烛神经）
【建命杀】一名破祖
取生月支干，与太岁同也。如甲戍年甲戍月是也，主破荡祖业，多妨害，定僧道。（三命钤）
孤、寡两犯，圆顶方袍；亡劫併刑，羽衣道士。
孤寡重重犯者，为圆顶之流，亡辰劫杀併三刑者，为羽衣之士。（壶中子）
【平头羊刃缁黄应】
平头乃甲、乙、丙、丁、壬、己之类，若平头羊刃，更犯六害、空亡、无气、孤辰、寡宿之类，多是僧道命。（沉芝源髓）
长生贵人入孤寡，必定为僧也。禄马三元入食神，章服有权声。若或刑冲入四墓，徙子下山去，休败刑冲及空寡，终身作刑者，不论阴阳逆顺行，男女亦同称，若不害子及刑夫，断定作师姑。（直道歌）
孤辰、寡宿、华盖，遇空亡，或道或僧。（隐迷赋）
两般父母见星孤，四孟天中禄也。无辰戍丑未加临着，多是道士及僧徒。
四孟仲季同，如见三合六合，定为僧道。（鬼谷要诀）
凡命带三六合，贵人破印相尅，华盖同空亡，有贵气者，不可以贵人论之，多是九流僧道之命。故曰：僧有四冲，道有三合。古诗云：三合生人辰戍时，定为僧不须疑。若还华盖并临墓，囊橐丰隆定紫衣。
凡命重支重干，更带空亡者，有心力长老也。
论九流
凡为术士命，有长生学堂，主本不带刑战伤闘，有小可福气，归于本主，但五行无根本耳。禄后二辰名禄九地，学堂、空亡、华盖、印库，亦主作九流，贵人无用亦然。无根本者，如水人无金，火人无木之类是也。不惟九流，但是贵贱人命犯之，主无祖业。
