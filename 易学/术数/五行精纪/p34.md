<!-- { "loadSidebar": true } -->
二曰：无恩刑，寅刑巳，巳刑申，申刑寅，是也。盖寅中有甲木，刑巳中之戊土，戊土土聚，以癸水相合为妻，则癸水者，甲木之母也。戊土既为癸水之夫，乃甲之父也。彼父而我刑之，恩斯忘矣。故曰：无恩刑。巳中之丙，刑申中之庚，申中之庚，刑寅中之甲，准此同义。生旺主人持重少语，寡慾无情，多招失义忘恩之挠，死绝则面誉背毁，忘恩弃义。入贵格，则惨虐喜杀，好立功业，入贱格，则言行乘越，贪吝无厌。妇人得之，多产血损胎之灾，一生不利骨肉，颇廉正也。
玉霄宝鉴云：寅有生火，刑巳上生金，巳上有寄生之土，刑申之水，申中生水，刑寅中生火，不恤所生，遥相克制，故曰无恩刑。
三曰：恃势刑，丑刑戌，戌刑未，未刑丑，盖丑中有旺水，丑乃水中之土也，戌有墓火，丑恃旺水，刑戌中之墓火，戌为六甲之尊，未为六癸之卑，戌恃六甲之尊，而刑未，六癸之卑，未有旺土，复恃旺土之气，刑丑中之水，各有所恃而相刑。故曰恃势。生旺主人精神，意气雄豪，眉粗面阔，以直攻人。死绝则眼露瘦小，精神乖角，是非贱侫，乐祸幸灾。入贵格，则公清平正，人多畏惧。入贱格，则多犯刑责，暗昧之灾。妇人得之，妨害孤独。
玉霄玉鉴云：未恃丁火之势，以刑丑中之金，丑恃旺水之势，以刑戌中之火，戌恃辛金之势，以刑未中之木，故曰恃势刑。
四曰：自刑。自刑，辰、午、酉、亥，是也。辰者，水之墓也，滔则盈，午者，火之旺也，盛则灭。酉者，金之旺也，刚则【阙】。亥者，木之生也，旺则朽。各禀已太过之气，而自致祸也。故曰自刑，生旺则沉静内毒，形容劣弱。死绝则鸩毒轻忽，察见渊鱼，多肢节足之灾。入贵格，则机权大谋。入贱格，则多忧顽愚，不情自害，自刑带诸凶杀，非令终人也。妇人主淫荡，凶夭之灾。
凡人遇此四种之刑，常以相胜者，为凶。相生者为吉。相胜者如甲子刑辛卯，是也。又有刑不入者，是谓善御祸也。如甲寅水刑丁巳土是也。若人命得相生之刑，是五行激扬之气，聪明脱俗，声望荣立。若值相克之刑，多狂横刑责，官府之灾。若值遇禄之刑，主特达，敢为人也。（并独神经）
经云：金钢火强，各归其方，木落归本，水流趋末，故巳酉丑金之位，其刑皆在西方，盖巳刑申，酉自刑酉，丑刑戌，申酉戊皆西方之位，故也。寅午戌火之位，其刑皆在南方，盖寅刑巳，午自刑午，戌刑未，巳午未皆南方之位，故也。亥卯未木之位，其刑皆在北方，
言木落归本者，归根之位也。亥者木之根，故亥自刑亥，卯刑子，未刑丑，皆北方之位，故也。申子辰水之位，其刑皆在东方，言水流趋末者，必东流游逝而不返，故申刑寅，子刑卯，辰自刑辰，皆东方之位，故也。（玉霄宝鉴）
【麒麟窟】
三刑遇昼夜贵人，会德全者，谓之麒麟窟，主文章清贵。（鬼谷命格）
【以杀止杀格】
三刑全之人，太岁受刑，而别刑却来制刑太岁者，是也。理愚歌云：三刑相等同羊刃，封侯万户上将军。假令癸巳人，得成戊寅月日，却得庚申时之类为入格。盖癸巳为戊寅所制，得庚申木，却制之，本有刑而却无刑，此类多掌兵刑之任。（玉霄宝鉴）
【九命定其无刑先论太岁】
乃五行四柱也。（鬼谷遗文云：九命是三元、四柱、禄马）恶见三刑，盖刑破终为不善，若只于月日时上带刑，而太岁不干预者，不妨，干预者为不吉，故曰先论太岁。
凡三刑须分刑得入，刑不入，命中须分主客，以年为主，月日时为客，如主刑客，刑得入为贵，刑不入即贱，兼主有官灾。若客来刑主，须是刑不入，方为贵格，刑得入者，贱命也。
假令丑刑戌，须看是何丑，何戌，且以乙丑言之，刑庚戌是同类相刑，不好，刑丙戌壬戌则相生相刑，不以刑论，戊戌、甲戌是相克相刑，戌戌刑得入，甲戌刑不入，更须看祸福所生之地如何，以戊戌为福聚之地，却有乙丑来刑之，则大不好，若刑不入福聚之地，须作贵命看，余准此。（并林开五命）
三刑之位带三奇，天乙兼均在日时，刑若等分干遇德，官居极品定无亏。
三刑须等即贵，若偏枯不等即凶败。若有官，也见迁谪，须得相等，更带三奇、贵人，天德，官极品矣。（金书命诀）
隐迷赋云：三刑不足身立，大器难成。
三刑杀者，若人遇之，身能制杀，当掌刑罚之任。杀若克身，多受戮辱，或非命而终。（三命钤）
凡犯刑者，若原灾福看在天轮是何宫分，各随其位而定凶灾，金则防刀兵之厄，内感心疾，逆毒焚如之祸，土水防登涉坠溺之险，与夫贪淫污行，损败元气之咎。木则防强梁杖责之灾，与筋骨手足折伤之疾，辰戌丑未则防劳瘵，脾气凝积之疾，更以意类推广之，如值下
局，防刑宪流徙，险难恶死，值贵局则防内疾，不令终之祸，惟得贵人禄马，或有冲破则减深灾，然所得福寿，亦不全也。（五行要论）
凡命带自刑，大忌时日与上下支干克战，主为性阴毒少决，自强气梗，未免带疾，更才财死者，主无气，如巳酉丑人，日时在午未申也，经曰：自刑财死，不尽天年。有人癸未年，辛酉月，己酉日，癸酉时，五十后枯右目丧子，此井邑吴二郎命。（广信集）
寸珠尺璧云：凡四柱带自刑，多主阙唇，六指，眇目。自刑带杀不为良，手足分支定见伤，若使阳申入阴杀，临危不免恶声扬。
辰、午、酉、亥、各自刑，若年月日时见四字足者，主凶。如年月属阳，日时属阴，更带羊刃，不论贵贱，须不善终。如丙午羊刃年，壬辰月，癸亥劫杀日，丙辰时，官居殿阁，四十三岁临法而终。（金书命诀）
论六害
子未相害者，谓未以旺土害子旺水，此势【家】相害也。故子人见未则为害，未人见子不为害也。
神白经云：未为旺土来害子水，故子人见未，更有真鬼，其害尤重。李虚中云：未害子，阴男阳女，尤忌。丑午相害者，谓午以旺火凌丑死金，此官鬼相害也。故丑人见午则为害，午人见丑不为害矣。丑人见午，而午更带丑干之真鬼，为害尤重。
烛神经云：午有旺火，害丑之中墓金，此鬼贼相害也。
李虚中云：午害丑，阳男阴女尤忌。
寅巳相害者，谓各恃临官擅能而进相害也，若干神往来带真鬼者，大凶。又有刑在其中也，不可不加减灾福断之。
神白经云：若干神有鬼，其害甚重。
李虚中云：寅害巳，阳男阴女尤忌。
三命提要云：丙寅遇乙巳，是同类相害，为灾亦重。卯辰相害者，谓卯以旺木凌辰死土，此以少凌长相害也。故辰人见卯则为害，卯人见辰不为害也。若辰人见卯，而卯更带辰干之真鬼，则其害尤重。
烛神经云：卯恃旺木害辰之墓土，此恃势相害也。
神白经云：若更见鬼尤甚。珞琭子云：轻重校量也，申亥相害者，谓各恃临官竞嫉，才能争进相害也。故申见亥，亥见申，均为六害，若干头更带真鬼，尤重。
神白经云：申亥均为六害，更纳音相克尤甚。
酉戌相害者，谓戌以死火害酉旺金，此嫉妬相害也。帮酉人见戌则凶，戌人见酉则无灾也若乙酉人得戊戌则为害尤甚，干见鬼带六害来相害也。（并玉宵宝鉴）
烛神经云：戌有墓火，妬酉金气之旺，此鬼妬相害也。
神白经云：乙酉人不得见戊戌日时，乙为真金，戊为真火，克金。
六害者，十二支凌战之辰，若纳音相克者凶，各详逐类相害之情，以决吉凶。大忌羊刃、劫杀、官符，则灾为尤甚。寅申巳亥此四位相害，生旺则主人神紧貌峻，好争夺，激作。死绝则多谋少成，强学好义。做事兀兀，趋进无厌。入贵格，则有操守善专权，入贱格，则好大权，司刑典兵。入贱格，则谋生于不义之地也。子未相害，生旺死绝皆主不利骨肉，妨害六亲，入贵格则多妻妾之累，入贱格孤独无依之人也。戌害酉，鬼妬相害，生旺，不容物，多刚戾，死绝，妬狠憎能。入贵格则多奸侫及暗昧无辜之讼。入贱格则贼害阴狡，为性不良。凡六害，大率主防害、孤独，淫泆，不利六畜、田财，少骨肉，阴小妇人之命尤忌也。（烛神经）
未合在午，午冲子，而子未害生。卯害于辰，辰酉合，而卯冲酉破。亥申重得，五岳常慎伤残；寅巳两关，四体必忧废弃。
因昼夜阴阳之气，感而为六合，因六合而生六害，因六害而忘昼夜，阴阳之气得之连併，必有折伤，故云：两关，又曰，重得亥与申，属西北为阳也，气高而併于上，是以言五岳，寅与巳属东南，为阴也，气沉而併下，是以言四体。
【六害为剥官之杀，李广不封侯】
凡人入命中得清要之格，而犯六害者，终不显，更有破禄刑冲辅之，必遭贬剥，盖六害亦曰剥官杀，行年亦忌之。（并壶中子）
【六害之徙，命有七伤之徙】
莹和尚注云：凡看人命，或值一两重六害，或屐转凶杀害冲，如此之人，命有七伤之事。
王氏注云：七伤者不刑六亲，则伤自身矣。（珞琭子）六害之人忌日时，老年残疾苦何依，又逢羊刃神相【蚀】，不中锋铓虎亦欺。（金书命诀）
凡命犯六害，大忌支干相伤于日时上之上，最紧，名曰大害，身命宫次之，便是贵格，贵自贵，害自害也。（广信集）大抵值六害，主妨害六亲，少兄弟，纵有亦如无，兼起命宫看之，其害落何宫分，逐宫分断之。（李虚中书）六害如逢度岁，终身少乐。（隐迷赋）
论空亡
【空亡例】
每旬管两空亡，分前后五辰，各有所属，假令甲子旬中无戌亥，自甲子至戊辰，以戌为空亡，自己巳至癸酉，以亥为空亡，余彷此。（林开五命）
太乙降诞经云：空亡者，旬后两位也。
凡论空亡，每旬两空亡须分前后，假令甲子旬无戌亥，自甲子至戊辰，以戌为空亡，自己巳至癸酉，以亥为空亡，若甲子至戊辰见亥，不作空亡。又有轻重，若甲子至戊辰，见壬戌，则为重，见戊戌之类为轻，己巳至癸酉，见癸亥，则为重，见乙亥之类为轻。如甲子生，甲戌时，此时上正见空亡为差轻。如己巳生，癸亥时，此亦时上犯空亡，而犯之者重，此看空亡之诀，不可不知也。（穿珠指掌）
【干空亡】
甲人见癸乙人见甲丙戊人见乙丁巳人见丙戌庚人见丁巳辛人见庚
壬人见辛癸人见壬
甲子旬见壬甲戌旬见庚辛甲申旬见丁巳甲午旬见丙戌甲辰旬见甲乙
甲寅旬见癸寅午戌月壬巳酉丑月甲申子辰月丙亥卯未月庚
【真空亡】
甲子旬土水甲戌旬金甲申旬火土甲午旬土火甲辰旬木甲寅旬水土
