<!-- { "loadSidebar": true } -->
纳音者天地之气数也，驿马学堂居长生之位，才能官职在旺相之乡，文章富贵处印库之地，如逢衰败则减三分之一，更遇死绝，则去十分之半，切忌空亡冲克，不宜刑害，吞食，故同源相成顺数为上杂数次之则天地气全，基本强壮，同类相伤，（如丁未刑丁丑是也），则支神气散，理无复合，管辂云：五行互旺，虽冲气完，五行相克，虽合气散。（阁东叟书）
万物负阴而抱阳，冲气以为和，过与不及，则为乖道，故高者抑之使平，下者举之使崇，或益其不及，损其太过，所以贵在折归于中道，使无有余不足之累，即贵人驿马之微意也。行运亦如之，悟其微意，则于命之说，思过其半矣。（五行要论）
过与不及，犹物颠倒；气数中庸，应期而发。
五行喜刚柔得中，三命忌盛衰太过。（鬼谷遗文）
【旺中无禄愚并浪】
凡旺中无禄贵者，乃愚极多狂浪无成，更克本命，又带刑杀，主狂愚无图转，如丙寅得戊午时日也，旺中须爱禄，如丁卯人见戊午，是旺中有禄，丙寅见戊午，无禄有杀，多淫浪愚贱以狂，极则衰故也，做事弄巧成拙或带疾，盖戊午自刑自刃也。（沉芝源髓）
【三命太弱】
土人寅卯辰，水人寅卯辰，水土同取，火人酉戌亥，缘申上亦有火力，故取，酉戌亥木人，午未申皆太弱，金命不然，若在巳午未转上。（天元变化书）
【五行忌见】
木火秀而重富，只不可见金金年有灾水木秀而清高，只不可见卯巳卯巳年亦灾丙辛为水，在亥子月中，其水成象，月中要见丙辛旺，富也。（神白经）
【引起自死自绝格】
假令癸丑年木，乙丑月金，壬午日木，辛丑时土，壬午木自死，引起生年癸丑木自绝，于申自生自旺亦同推之。（林开五命）
五行无气，为人镇日多忧。（隐迷赋）
【五行相生相克】
金生水水生木木生火火生土土生金
金克木木克土土克水水克火火克金
【五行相生相克要法】
五行相克最为不好，如是福聚之地克他处，却从好断之。如其他来克福聚之地，即大不好，五行相生最为佳，然以祸相生则为凶，以福相生则为吉。凡相生相克，遇五行交错，方可论之，如六合、三合、刑害、冲破之类，皆为五行之交错也。（林开五命）
大率五行尚其变，而不尚其常，贵其隐而不贵其显，死绝有救则为还魂，生旺有克者气散，
若夫彼我之相生，顺则益本，逆则夺气，彼此之相克，顺则势强，逆则有伤。
设如木火相生，顺推之而相生，则益气而荣盛，若命属木，而火来投之，则逆而夺气矣，如木之相克，本命属金而见木，则有强盛之势，如命属木而金来克之，则为伤残之咎也。（烛神经）
生旺破坏而福浅，死绝有救而贵显。（广录）
【父子相类格】
火年火月，木日木时，支干纳音相类者皆是。（三命纂局）
【助气】
如水命人四柱有金土之类是也，主平生稳当享清闲之福。（广信录）
【还魂格】
五行自死自绝，而有救者是也，递相还者最贵，有福神次之，无福神独自还魂者为下。（林开五命）
【又还魂格】
火人乙亥土人丁巳金人壬寅木人庚申水人癸巳
（若人见之，晚发财禄也。）（神白经）
相生相得事如何，仍须禄马位包罗，六合天乙来相照，身居两府定无蹉。（鬼谷要诀）
【绝处逢生是福媒】
如辛巳金绝在寅，而见戊寅土，最贵，以戊干神阳土，压辛之阴金，金绝在寅，见戊寅纳音土，亦生辛巳纳音金，六辛贵在寅，五行绝处逢生是父母，故为福，他准此。
【纳音支荫应微富】
如丁卯火犯亥卯未，三合全，虽有癸亥水克，亦主富，上下皆得木气生，如王韦明相公，己未年，乙亥月，丙寅日，辛卯时，虽亥卯未木局生，纳音火，奈气伤己土，久后恶死，如甲乙人逢申子辰，为甲乙木体遇申子辰皆水也。（沉芝源髓）
身土遇火生而渐利，命水得金乃优长，金多须火或从革以成命，木重得金揉曲直而任使。
水流不止，须土以攘之，火盛无依，惟水以济之。
身命喜于生旺福，干不嫌克制，假如火至盛旺，左右无木，须得水制，方成既济，火轻则不然。（鬼谷遗文）
肝江李秦伯曰：五行用得其宜，虽相克而为福，五行用失其宜，虽相生而为灾。
如水遇土而止，土遇木而秀，木遇金而成器，金遇火而熔铸，火遇水而灭形，水生木，木通则水竭，木生火，火旺则木焚，火生土，土旺而火痊，土生金，金贵则土贱，金生水，水旺则金沉,是也,又如金克木,金气和则成器,否则伐木。木克土，木气和则成林麓，否则茅次。土克水，土气和则水流，否则成渊塞。水克火，水气和则既济，否则各灭形质。火克金，火气和则熔铸，否则损模也。
【分清浊等差】
清者是因浊而清也，五行有所制伏之谓也，假令水病见土则浊，却非土堤防则不能止息，既止息，则清之有渐也，不可太过不及。浊者五行无制伏也，如金多无火，水多无土，火多无水，木多无金，土多无木也，故五行有反极之说，如赵士鹏中大命丁卯年火，丁未月水，乙酉日水，甲申日水，鬼气生旺而极也，水极生木，木生火，故极则变，变则通也，又如程禹尚书，丁卯年火，辛亥月金，庚戍日金，庚辰时金，是金极变丙水为火官，寅戍为魁星矣，又李庄显谟丙寅年火，庚寅月木，丁未日水，壬寅时金，无克制富贵而寿，盖四柱下生上而粹为实也，又如李迨侍郎，乙丑年金，己丑月火，癸巳日水，丁巳时土，虽作二十年从官，而不在君侧，无妻无子，盖四柱下克上也，寿亦短于庄，如此制伏，千变万化，不能穷尽，略举四命以较之。（广信集）
火不畏水，藉之然后以济物，木须赖金，制之然后以成器。
五行之内，火虽畏水，火不得水，则又不能济物，木虽畏金，木不得金，则又不能成器，火人得水者，在格曰未济，言其终得相济也，木人得金者在格曰断轮，言其终得用也，火少而水多者，火之势不及于水，乃畏其水也，金寡而木众者，金之势不及于木，乃困于木也。
金火全，名铸印，犯丑字，即为损模，木金等，曰断轮，向秋生，而为伤斧。
金亦两得，火亦两得，在格谓之铸印，怨恶见丑字，盖铸印必藉土为模，辰戍丑未皆土也，丑为破坏之字，得之者乃铸印损模，模既损，则火散金消，反致殃矣。木亦两得，金亦两得，在格谓之断轮，偏恶秋生，盖秋为肃杀之时，乃断轮伤斧，斧既伤，则木弱金阙，反致矣。（壶中子）
【水为相济则精神具足，金木互用则仁柔义刚】
水者精也，火者神也，二物相济，故精神明灵而具足，金刚则木柔，二物互用，则仁柔义刚，而两相得矣。（烛神经）
【论其眷属，忧其死绝】
莹和尚注云：生我者为父母，我生者为子孙，克我者为官鬼，我克者为妻财，比和者为兄弟，处在危亡之地，忧居休囚死绝之乡。三命钤云：生我者为禄，我生者为库，我克者为财，克我者为鬼，如金以土为禄，水为库，木为财，火为鬼，余彷此。
【值病忧病，逢生得生，旺相峥嵘，休囚绝灭】
莹和尚注云：值病忧病，以休囚绝灭而言；逢生得生，以旺相峥嵘为义。值病忧病者，五行病中逢鬼也，如木值辛巳金，火值甲申水，土遇庚寅木，金逢乙亥火，如此之类，休囚绝灭。逢生得生者，五行生处逢生也，如木临癸亥水，火得庚寅木，水值壬申金，金逢丁巳土，如此之类，旺相峥嵘或逢之岁运，或值之鎡基，更看始终，随宜消息。
【父病推其子禄妻灾课以夫年】
莹和尚注云：五行相生为父子，阴阳相制为夫妻，假令无病，无疑畏火，急求水以救之，盖金生水为子，水尅火故也。又如金灾者，恐值火也，且看火之休旺如何？盖尅我者为夫，此乃救解二法，最为详要。王氏注云：如丙寅火人见戊申土，火虽病而为戊申之父，父虽病而戊申土长生，父承子禄之荫，虽病而不致死也，或丁卯火见甲午金，为妻金至午败，可谓妻灾矣，以丁卯火旺在午又逢禄，金火相传，阴阳相合而生造化，所谓妻随夫贵也。
【金木未能成器，听哀乐以难名，似木盛而花繁，状密云而不雨】
莹和尚注云：金不能成器，惟火以陶鎔，木未能成功，假金而凋金。王氏注云：谓哀乐者，盖木主春，其性仁，春则万物发生，可谓乐也。金主秋，其性义，秋则万物肃杀，可谓哀也，木无金，金无火，未能成器，为哀为乐，难以名状。似木盛而花繁，密云而不雨，是谓有虚声，而无实迹焉。
与生地之相逢，宜退身而避位。
莹和尚注云：本命长生中逢旺鬼是也，如金逢乙巳火，土遇庚申木，火见甲寅水，木逢辛亥金，得于四柱或临大命者，宜退身而避位。王氏注云：如戊申得壬申，戊申土生壬申金，金至申而临官，父传子道也，子强则父衰，父已成功，自当告退，盖生者不生，物不两立，是知五行他生而我休，子代父位也。（珞琭子）

第九卷
论五行三
凡命五行下生上曰助气，主一生享福，凡事容易受人福力，上生下曰盗气，主一生为人谋，多庇荫他人，供他人之福。
凡命五行下尅上，主沉滞难发，上尅下，主有威势，害物，不利妻妾子孙，大抵皆孤独，生旺则差慢。（广信集）
假如年月日时胎，纳音皆是木，看如何旺，若时上木败尤好，以其太旺则刚暴，须有柔弱以御之，运行金乡无害，取其不嫌于克制故也。又云：假如命得金为福，但有一金又无气，而为火土所战，皆不得力，水火土皆然。（林开五命）
【五行返制】
五行之数最难详，闲位须防胜位亡，火多金少浑闲事，火少金多大不祥。阴阳偏出，造化不成，五行大抵要尅制，有理稍出意外，则有过与不及之患，且如火多金少，聚散不得成形，虽有制抑，亦苦不害，若火少金多，既不成销铄，火则反有灰飞烟灭之厄，造化之功当曲尽。（太乙统纪）
【五行太过不及】
一水生三木，枯藁；三水一木，飘溢，贵于阴阳等也。此不入格。一土生三金，蹇滞，三土生一金，福盛。惟土生金，土多金少，无碍，转为福寿。一水命得三金，太过不均，早发早亡，是乘父母之福。一金生三水，虚弱。一木得三金，必尅伐。一金得三木，自钝。然金以木为财，木多者，不可尅也。一金三火，是贵，金人不畏火，若在上位，得火者为上。一火人得三金，亦不名财，然火尅金，火轻故也。两金两木，粗得，两木两水粗得，两金两土造化，两土两金粗得，两火两木粗得，两木两火闲弱，两金两水闲弱，两水两金清秀，两金两火最上，两火两金足财，两土两木造化，两水两土造化，其馀倣此消息，更看天干交涉。（天元变化书）
【五行太过】
