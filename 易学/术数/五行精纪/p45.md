<!-- { "loadSidebar": true } -->
凡命前五辰为宅舍，若遇有气之乡，及有吉神临之，主有好宅舍，门阀崇峻，宗族贵盛，子孙华显。假令甲申生人，宅舍在丑，十二月生，得天乙临宅舍，馀凖此。若居无气之乡，及有凶神临之，主其宅多虚耗，财帛不聚，舍宇不完，或无祖父资产，假令庚午生人，宅舍在亥，甲子旬中亥落空亡，又遇劫杀临之，馀皆凖此。若在破宅杀中，亦主不好，命后一辰是也。又看宅纳音与本名纳音，相生即吉，宅尅身得好宅，身尅宅必破散也。凡禄命虽有休旺，更论其宅，以辨吉凶，假令甲申水人，以己丑火为宅，正月生虽在建禄，宅旺中生，以身尅宅，后当破落。假令戊午火人，以癸亥水为宅，九月生，宅冠带，十月生，宅建，十一月生，宅旺，又值宅尅身，必得好宅，若甲子金人，以己巳木为宅，二月生虽逢宅旺，合有好宅，后亦破散，以身尅宅也。若宅鬼旺中生者，有官则吉，无官则凶。假令甲子金命人，八月名为宅鬼，旺中生木，宅以金为鬼，金至酉上旺，馀凖此。破宅杀者，取命后一辰是也。主无祖父产业或客死他乡。（并三命钤）
日时破宅宅须破，太岁冲年亦深祸。
宅者大岁前五辰，干合者是也。且如甲子人以己巳是宅，其人如犯亥，其宅受破，命元稍薄，太岁冲年亦须破也，须是为长方可断，且如丙子人，得辛巳金，宅遇乙亥年之类是也。（沉芝源髓）
凡命后五辰为田园，若居有气之乡，福神临之，主其人田园盈野，仓库充实，假令甲子生人，田园在己未六月生，季夏土乘旺气，又逢天乙贵人临之，馀凖此。若遇无气之乡，或凶神临之，则主田园瘠薄，仓禀空虚，假令戊子人，田园在癸未六月生，甲申旬中未落空亡，除凖此例。（三命钤）

第卅三卷
论大运
运行则一辰十岁，折除乃三日为年，精休旺以为妙，穷通变以为玄。
王氏注云：夫运者，人生之傅舍，推命之说，先以三元、四柱、五行、生死格局，以定根基。然考窍运气协而从之，以定平生之吉凶也。大运一辰十岁者，何也？盖一月之终，晦朔周而有三十日，一日之内，昼夜周而有十二时，总十年之运气，凡三日有三十六时，乃见三百六十日，为一岁之数，在一月之中，有三百六十时，折除节气算计，三千六百日为一辰之十岁也。人生以一百二十岁为周天，论折除之法，必用生者，实历过日时，数其节气，以合岁月之数，乃若阳男阴女，大运以生日后，未来节气日时为数，顺而行之。阴男阳女，大运以生日前过去节气日时为数，逆而行之。譬如甲子阳男，十二月二十四日，巳时生，是月二十九日申时立春，阳男数未来之日，自二十四日巳时至二十五日巳时，方曰一日之实数，至二十九日申时止，得五日三时之节气，实历过六十三时，折除计六百三十日，乃是一岁奇九月之大运，起于丁丑，是越三岁九月之内，方是甲子十二月生行一岁奇九月之大运也。今人行运多用约法，以一岁奇八月起运，便以二岁九月过矣，殊不明折除实历之数也。论行运至五行生旺之地，如木之得春，其敷荣华实可知矣。或行运至五行休败之地，如木之逢秋，衰朽枯藁亦可见矣。人之四柱五行休旺、生死之理，在乎悟理穷幽，达微通变，以尽其妙。
其为气也，将来者进，功成者退。
莹和尚注云：将来者进，迎之以临官、帝旺。功成者退，背之以休废、死囚。则福祸凶吉可见也。
或曰：生逢休败，早岁孤贫；老遇建旺之乡，临年偃蹇。
莹和尚注云：身须逐运，必假运而资身，势须及时，亦假时而成势。生逢旺岁，运须处于旺乡，晚遇衰年，运恰宜于困地。（并珞录子）
老幼慎勿坐强，壮实惟宜趋旺。
生旺虽吉，而未必吉，衰灭虽凶，而未必凶，达此者始可论运。盖人自生至老，必从微以至少壮，十岁二十岁方当少年之时，惟可行胞胎、养、生、沐浴、冠带处，三十四十岁当阳强齿壮之时，乃可行旺处，五十六十岁当天癸枯竭，只可行衰限，反此者如老得少年脉，少年得老年脉，非所宜也。
若值一生运背，三限驱驰，直饶晚入旺乡，已非符叶。
凡人初中之限，合行生旺，而不生旺，晚老之年，合行衰绝，而不衰绝，乃为运背，此等人三限最为驱驰连蹇也。（并壶中子）
年虽逢于冠带，尚有馀灾。初入衰年，尤披尠福。
王氏注云：年运或初离沐浴暴败之地，而顺行纔至冠带之上，未可便以为福。盖尚有衰败之余灾也。或自旺之地而行，初至衰乡，亦不可便以为祸，盖尤披旺乡之尠福也。所以行运有前后五行之说，盖由此耶。（珞录子）
将彻不彻，宁有久否之殃；欲交不交，尚有几残之福。
运在衰绝处，将入吉庆之地者，必于临离之时，更有重挠。运在吉庆之地，将入衰绝之处，必于初入时，更有重福也。（壶中子）
阴男阳女，时观出入之年。阴女阳男更看元辰之岁。
王氏注云：男，阳也。或禀五行之阴而生，则谓之阴男。女，阴也。或禀五行之阳而生，则谓之阳女。阴男阳女禀气不顺，故大运历过去节，不顺者，时观出运入运之年而有吉凶之变。顺者虽不以出入之年为应，亦不可与元辰之厄会。（珞录子）
三命指掌云：凡阳男阳女，至交运时，主有灾滞。
阳男阴女，大小运行年之元辰，亦为厄会。
元辰犯运，仲尼困陈蔡之饥。
行年二运遇元辰，灾祸併至。故譬夫子之厄陈蔡。（壶中子）
凡大运至本命宫，五行生旺，支干和禄马、贵人、食神相生有益处，为吉泰之运。亦不能常为福，须候太岁行年，又看五行生旺，支干和合福神之地，方可发福。大运至吉乡，却遇逐年太岁小运到刑害之乡，亦主细累浮灾，但不为重害也。凡大运至本命宫,五行死绝,支干刊冲六害，一切凶杀者，为屯蹇，凶祸之运，遇逐年太岁又见刑冲，小运不和，死绝带杀者，方可发祸，其小运与太岁到生旺、禄马、贵人一切吉神者，其年却主有小喜，遂快事。但岁神过宫，福如故也。
凡大运到长生之地，主多有创建从新之事。
凡大运到临官地旺之地，主人盛旺快乐，发权进财，生子骨肉之庆，一运中亨通也。凡大运到衰病之乡，一运中多退、破财、疾败事。凡大运到死绝乡，一运中，骨肉死丧，自身衰祸、钝闷、百事蹇塞也。凡大运到五行败乡，主人落魄懒惰，酒色荒迷。大运到胎库成形冠带之乡，一运中百事得中，安康平易也。
凡推命之祸福，须先度量基地厚薄，然后定灾福。运气譬之船也，命譬之水，随其水之广狭深浅，发得船之力也。凡命有八分福神，行三四分恶运，都不觉其凶，福力厚故也。若五六分恶运，只浮灾细累而已。至七分恶运，方有重灾。凡五分福命，行三四分恶运，为凶甚切。若四五分恶运，则须死，盖基地不牢固也。凡命中五行衰者，运宜盛。（寸珠尺璧云：凡衰处行运到旺处脱）
五行盛者，运宜衰，衰者复行衰运，是谓不及。五行不及，则遁塞沉滞。五行盛而复行盛运，是谓太过。过则【击】作成败也。凡大运行十二宫，曾历过本命长生处者，谓之气盛之运，虽岁运来冲克者，为祸不重，盖运气强故也。如大运未经长生，而岁运刑冲克破则便为灾，盖气未备，运弱故也。凡大运曾过旺相，而逢死绝者，为灾轻，盖阴阳五行代谢之顺道也。纵死于此，亦须令病而终。若方经长生，历于败地，其中有刑克恶杀与命相符而见者，则五行之气反战，故为凶恶而终也。（并烛神经）
凡命有气象，常取生时干神为气，如甲时己时则土气也，乙庚金、丙辛水之类取之也。行运至气象得地处吉，不得地处凶，庚辛、壬癸、乙庚、丙辛为金水象，运至申酉丑上得地。庚辛、戊己、甲己、乙庚为金土象，运至申酉辰上得地。庚辛、丙丁、乙庚、戊癸为金火象，运至巳午戌上得地。庚辛、甲乙、乙庚、丁壬为金木象，运至丑寅卯上得地。甲乙、壬癸、丁壬、丙辛为水木象，运至亥子辰上得地。丙丁、甲乙、戊癸、丁壬为火木象，运至寅卯未上得地。戊己、壬癸、甲己、丙辛为水土象，运至辰上得地。戊己、丙丁、戊癸、甲己为火土象，运至戌上得地。戊己、甲乙、甲己、丁壬为土木象，运至未上得地。戊己、庚辛、乙庚、甲己为金土象，运至丑上得地。看四柱干神得何象，如纯金木水火土，亦为五象。若杂而不入象者，不发，发亦不久。如五纯象，亦有太过之象，仍详当生月令，得地不得地，然后看行运得地不得地，而言发迹，不可以遇禄、马、贵人为得运，遇空亡、羊刃、劫亡为失运也。
凡大运以月上起运源，却不可以年月参较灾福，盖有同年同月同日而时不同者，灾福逈别故也。但以生时支干纳音休旺及神杀断之，无不骇也。又以月参初限，日参中限，时参末限，月则主源，不可冲破。
凡行运且要源发处稳实，终耐患难，富贵可以安享，如发源在时，年空冲死败之地，纵处富贵，终不稳实，易成易败也。更以逐宫消息，最忌太岁小运冲击，如根基有此，灾福至本宫，其灾福立应，在年内三合月，并太岁辇路月分之上。
凡行运至夹贵、华盖、贵人、六合上，及乘生旺气者，皆主喜庆，仍须察当生根基，十分则应五分，生时五分则应十分，福与灾同。
凡行运至临宫帝旺上，太岁持之，官员主荐章改秩之喜，官印食神亦然，马旺贵人之地，必入参侍之列，盖贵为君道，马主迁动故也。凡子丑寅卯辰巳四柱阳多人，行运至午未申酉戌亥上乘阴气而发。午未申酉戌亥多人，行子丑寅卯辰巳运发，名利乘阳气而发也。二者阴阳均协，然阴人阳发者快。凡水命四柱有土，至火运本是财运，却反为鬼者，以火生土，土克水，是财化为鬼，转福成祸也。水命四柱有金，至土运是鬼运却反为吉者，以土生金，金生水，是化鬼为助气，反为福也。五行俱以此为例。
凡水命人有寅午戌，或纳音火，更行寅午戌运，皆为好运，五行准此推之。
凡水命四柱，有金，有火，固是为福，若行水运，则分擘其福，即为不好之运，他准此。
凡水命四柱，多土，却行木运，然则有救，多主辛苦，歇灭，名曰损气，谓之驳杂，他皆彷此。
