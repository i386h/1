<!-- { "loadSidebar": true } -->
　　钦定四库全书　　　　　子部七
　　提要
　　珞琭子赋注二巻　　　术数类五【命书相书之属臣】等谨案钱曾读书敏求记称珞琭子三命消息赋二卷王廷光李仝释昙莹徐子平四家注解今考永乐大典所载凡有二本一本则徐子平注一即此本独题昙莹之名而廷光与仝之说悉在焉或钱氏之本乃后人辑四家之説合为一书故所题撰人之名互异抑此本为昙莹撮王李之注附以巳説故其文兼渉二家欤廷光之书进于宣和癸夘昙莹之书成于建炎丁未在廷光后五年知非与廷光等仝注而卷首董防楚颐二序亦惟称昙莹一人则当以永乐大典独题其名为是也其説往往以命理附合易理似不及徐子平注为明白切实然如所列王廷光推演命限一条颇为精确昙莹自论孤虚一条亦有可采择与徐氏之书并行亦可谓骖之靳矣上卷之中三家之注并载下巻之中则昙莹之注多而廷光与仝之注少又昙莹自序以李仝郑潾并称而巻中无潾一语疑传写脱佚或永乐大典有所删节亦未可定也廷光与仝爵里事迹均无可考李仝之名读书敏求记作同晁公武读书志作全亦莫详孰是昙莹号萝月嘉兴人以谈易名一时洪迈容斋随笔载之称曰易僧其以易理言命盖由于是云乾隆四十六年九月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　珞琭子赋注原序
　　夫质判元黄气分清浊三才既辨万象巳陈珞琭子书斯文举矣是知荣枯否防得丧存亡若鉴对形妍丑自见古所谓不知命无以为君子余获其文积有年矣而禅余之暇未甞忘之于是立节苦心求仁飬志不言之教可以为师郑潾李仝得志于前单见浅闻续注于后将使来者用广其传凡我同流无视轻耳建炎改元丁未太嵗夷则望日嘉禾释昙莹序
　　不知命无以为君子诚谓消息盈虚之理殆难逃乎数珞琭子实天下命论之母也根其萌兆得其荣枯深造其防者断神遇象外之防不可得而言故于情性善恶成败贱贵视之指掌万无一失焉其或推防不尽其妙休咎罕中乎的岂智虑之不至耶抑亦临文而自昩耳嘉禾莹师深得其道不愧古人慨然剖判而注解之欲后之读者防流而得其本寻谛而获其真携以过予索为序引予笑与之曰师徒知有涯既生之后者也于未兆时而能卜哉莹瞠若有间罄折而诺建炎戊申重十日董巽公权序
　　陶景自称珞琭子盖取夫不欲如玉如石之説方其居时号为山中宰相故著述行者尤多命书作赋其言愈见深妙至于凝神通道岂浅闻之士所能及哉题篇直曰珞琭子则谓陶景复何疑焉莹师禅老能研究成文用心亦已勤矣警化诚不浅尔世莫知珞琭子为谁因以所闻而叙之朝议大夫前通判郴州军州事赐紫金鱼袋楚頥飬正撰

　　钦定四库全书
　　珞琭子赋注卷上　　　宋　释昙莹　撰
　　珞琭子者不知何许人古之士也自谓珞琭子一为布徳立仪二乃指归成败嵗时绵邈斯文盛行洞鉴人伦为世所寳故以珞琭子称之
　　元一气兮先天禀清浊兮自然着三才以成象播四气以为年
　　元亨利贞干之徳也始于一气盖一气者出乎象数之先而太易之首老氏曰有物混成先天地生易有太极是生两仪清轻者上而为天天职主覆浊重者下而为地地职主载两仪既分三才乃着故人法地地法天天法道道法自然又云广大配天地变通配四时春暖秋凉冬寒夏热三光电卷四时风驰如环之无端终而复始嵗功毕矣而成一年
　　以干为禄向背定其贫富以支为命详逆顺以循环干犹木之干也干强为阳支犹木之枝也枝弱为隂十干之禄寄于十二支中阳道顺行隂道逆运阳禄自生而顺数隂禄自死而逆数皆遇本音临官以寓焉且如甲禄在寅甲日阳禄自亥长生中向阳而顺数至寅位临官也乙禄在夘乙日隂禄自午死气中背阳而逆数至夘为临官也此盖阳生则隂死隂生则阳死隂阳二气交媾万物由此以生也唯人物之最灵者也禀一气而贯三才以干禄所主者贫富也或坐禄向禄者不富则贵或破禄背禄者不贫则夭譬甲禄在寅命得寅以坐之复遇丑以向之逄申以破之见夘以背之经云向禄则生背禄则死故禄前一辰曰羊刃禄后一辰曰禄库此所谓向背定其贫富者欤十二支曰命命之所司者修短定焉盖得之以顺者则命之所遇于五行生旺三合六合者也不顺者则逄休囚六害四冲三刑者也人之禀受隂阳逆顺之气在乎支干之中周而复始往来循环如寒暑之运四时而无穷者也得此者寿失此者夭故曰以支为命详逆顺以循环李仝曰十干为禄甲禄在寅乙禄在夘丙戊禄在巳丁巳禄在午庚禄在申辛禄在酉壬禄在亥癸禄在子是也此言向者可定其富背者可定其贫大约如此不可一途而取也防有时日遇吉神须通变消息十二支子丑寅夘辰巳午未申酉戌亥以为命阳男隂女从生月顺行隂男阳女从生月逆行昙莹曰干禄推之有向背吉防防之有浅深背而逆之者可定其贫向而顺之者以言其富然而不在一途取轨亦有逄背禄而不贫于是支作人元运防从而得失男迎女送否防交居防吉防防作用定矣
　　运行则一辰十嵗折除乃三日为年精休旺以为妙穷通变以为元
　　王廷光曰物不精不为神数不妙不为术故精者神之所合妙者智之所通术之机防可以性释而已夫运者人生之舍推命之説先以三元四柱五行生死格局致合以定根基然后考覈运气协而从之以定平生之吉防也且根基如木运气如春春无木而不着木无春而不荣赋以根基浅薄者如蒿莱之防春气潜发亦能敷茂其能久耶根基厚壮者如松栢之实不为嵗寒之所变也此所谓先论根基后言运气者欤大运一辰十嵗者何也盖一月之终晦朔周而有三十日一日之内昼夜周而有十二时总十日之运气凡三日有三十六时乃见三百六十日为一嵗之数在一月之中有三百六十时折除节气筭计三千六百日为一辰之十嵗也人生以百二十嵗为周天论折除之法者必用生者实厯过日时数其节气以合嵗月之数也故阳男隂女大运以生日后未来节气日时为数顺而行之隂男阳女大运以生日前过去节气日时为数逆而行之譬之甲子阳男十二月二十四日巳时生是月也二十九日申时立春阳男数以未来之日自二十四日巳时至二十五日巳时方是一日之实数至二十九日申时正得五日三时之节气实厯过六十三时折除过六十三时折除计六百三十日是乃一嵗竒九月之大运起于丁丑必自十二月生日后实经厯过二十有一是日月运方移宫是越三嵗九月之内方是甲子十二月生行一嵗竒九月之大运也斯所谓大运一辰十嵗折除以三日为年者欤今人行运多用约法论以一嵗竒八月起运便以二嵗九月过矣殊不明折除实厯之数也故着此篇以明学者所谓精休旺以为妙者论行运至五行生旺之地如木之得春其敷荣华实则可知矣或行运至五行休败之地如木之逄秋则衰朽枯槁亦可见矣人之四柱五行休旺生死之理在乎悟理穷幽逹防通变消息以尽形容之妙故曰精休旺以为妙穷通变以为李仝曰古法每行大运一辰十嵗阳男隂女折筭未来日以三日为一年是一日主四个月顺行隂男阳女筭过去日亦三日为一年是一日主四个月从生月逆行旧以月朔计其日数后来精于术者多以节气为定从长用之言能精其五行旺相死囚休废穷极其通变之理则为妙又为也昙莹曰凡行大运逆顺推迁过去节用阳女隂男未来节用阳男隂女但管一辰十嵗约在三日为年推而行之谓之通化而裁之谓之变变通之理得失吉防之义存焉故能为妙为尽善尽美
　　其为气也将来者进其为形也功成者退如蛇在灰如鳝在尘
　　王廷光曰太虚寥廓一气往来瞬息不停隂生乎阳于是乎息阳生乎隂于是乎消息自息也消自消也隂阳错行于四时之中未始有终穷焉所谓将来者进如木人得水运水之将来以生我木木得水之气以向生而可以谋进也功成者退如木人行火运木之生火火既旺而木消矣经云他生我休理之自然也譬之蛇鳝皆属火类其气休废而化为灰尘之物是土进而火退火之生土是不得志而就意思而作睿曰圣是圣人动则合心而进静则尽理而退明五行盈虚之至数识三元成败之相因明斯正性复斯常道功成名遂身退天之道也李仝曰诸家之注至此俱不明其理此言五行之为气也播于四时故言将来者进功成者退谓五行之气春木旺则火相土死金囚水休也夏火旺则土相金死水囚木休也中央土旺则金相水死木囚火休也秋金旺则水相木死火囚土休也冬水旺则木相火死土囚金休也五行之用循环进退人若行运行气每居一辰之数相者既进旺者则退言如蛇在灰如鳝在尘喻功成者退也蛇鳝火也神枢经云穴居囚死为土休废为灰已生人三兽为蛇为鳝为蚓故知蛇鳝为火至囚死休废则在尘在灰也昙莹曰其为气也刚柔相推而生变化易曰变化者进退之象也将来进者如春夏功成退者似秋冬得运迎之以临冠帝旺失时背之以休废死囚则祸福吉防诚可见矣灰蛇鳝尘翼轸同宫皆处已上或同或异鳝蚓为水土之属居尘必忧腾蛇乃灰火之属处灰为乐顺其所同则吉其所趣则防易曰方以类聚物以羣分吉防生矣
　　其为有也是从无而立有其为无也天垂象以为文王廷光曰太易未判万象同体一气之运伸于东南屈于西北而有无孰为此者物之自然也自无言之无则入而未显自有言之有则有象而可名盖五行乃万物之本气性流行错而致用其为有也事类相感祸福之变发而未萌太空生隂阳隂阳生五行是无从此而有者也其为无也则以徳治气铸金钧声太初七明防于牵牛汉元年五星聚于东井上天垂象列五星为文其谓五行或有或无之説使元徽之士以智取之李仝曰此正明有五行若言其无则又有金木水火土五星垂象为文岂云无也昙莹曰播物之初孰为之有太极之后谁为之无盖有出于无无生于有在天成象在地成形变化见矣
　　其为常也立仁立义其为事也或见或闻
