<!-- { "loadSidebar": true } -->
　　旋螺聚必执旗枪：旋螺，言其中毛盘旋似螺丝尾尖，盘盘旋旋而生者，主为人刚健勇猛，可车前枪旗之首当先，无惧而战也。 
　　低压眼相连不断，运至必灾厄：《广鉴集》云：眉为罗计之星，眼为日月之象，相眉紧紧贴而与眼相连不断者，是罗计二星侵犯太阴太阳，太阴太阳为日月之台，一身之主，二十六限至二十九不利，三十七八九亦不利。若孛星高广，日月分明，灾祸减半。 
　　论曰：
　　　　运限者，两眉管四年人中主，左二年二十六七，右二年，二十八九眉生四理。黑子眉中生者，初主水厄，眉头生者，主性刚，眉上生者主贵官。纹理眉中十字元字纹者，大亨。有坤卦纹者，禄二千石。有成土字并鱼鸟形纹，主大将公卿之位。眉上气色忽然白者，主哭泣声服忌。忽然红色者，三日七日主口舌官讼。黄明入华盖，日近远喜信入宅。又主动出为吉。眉中忽然生毫长，谓之寿毛，然不宜早生。万金相云：二十生毛三十死，四十生毛命寿长，若四十之上忽然生一毫长者，三年内遇贵。
　　目为监察官
　　两眼浮光，双轮喷火，杀人贼好奸谋：两眼浮光者，谓喷突不收，光射人也。双轮喷火，上下眼堂红赤，如炎火喷外也，似此者则主人凶恶，奸狡贪鄙，衷怀奸盗之心。然平生之恶。三十岁入运，至三十五此五年大发。三十七至四十。此四年亦不利。《大统赋》云：睛如点漆。许负门：目中赤沙起，法死须妨己。又谓之蛇眼，赤沙便是喷火。 
　　睛如点漆，应不是常流：《广鉴集》云：两睛黑光如点漆，昭辉明朗光彩射人者，投贵人臣，神仙高士，奇异之相，然为平生之福，三十岁至三十五岁，此六岁显耀功名。 
　　眼大者多攻艺业：《月波洞中经》云：眼睛大而端定，不浮不露，黑白分明者。主可学艺业，异於众人。成家立业。
　　上视者勿与交游：上视者，或看物观望，或观人昂面，睛昂向上视者，主为人贼性，自强自是，不容物，太察多疑，不可为友，同行须在富贵之中，不可深交，又曰，上视者，人多狠。 
　　斜观狼目强独，性铿吝更贪求：斜观者，主人秉性刚强，独能坚吝者，自坚不施，贪鄙爱聚，损人安已，纵居富贵能文，亦不改坚吝之心，口腹不能相应之人也。《广鉴集》云：目为心之外户，观其物外而知其内也。孟子曰：胸中正则眸子了焉，胸中不正，则眸子不能掩其恶也，善恶在目中偏正。善者。正视神清睛定。恶则斜视不定神浊。《太清神鉴》云：眼有些小病，心有些小毒，眼有十分病，心有十分毒。眼善心也善，眼恶心亦恶。〈大统赋〉云：斜盼者人遭其毒，然居富贵之书，只是心中不正，何况於小人乎。 
　　圆大神光露，心怀凶狠，讼狱堪忧：若圆大眼睛突露光者，主凶暴，多招祸患，常遭囹圄之囚系，然为平生之凶，二十八限至三十五岁不利。三十七八九亦然，虽居富贵，亦为凶徒。若肯读书，近君子远小人，其凶减半。《月波洞中经》云：莫交眼突，往往见灾 。又曰，眼露心亦露。 
　　似鸡蛇鼠目，不滥须偷：《月波洞中经》云：鸡目无痕，好斗贪淫。蛇目上胞厚而心毒。鼠目左小窃盗，似者男女盗窃贪婪无耻，然居富贵，亦不改奸妒之象。 
　　三角深藏毒害：眼生三角，凶狠之人，常能损物害人，若是女子，妨夫不良。《大统赋》云：三角多嗔，为妨夫命。刃者剑刃也，妇人眼生三角，如杀夫之剑也。 
　　频偷视，定无良筹：频偷视者，谓谈话之间，广会之座，低目沉吟，常常用眼偷观人者，乃为人心性不定，多疑智浅之象。
　　神清爽秀，长如凤目，身显作王侯：神清秀者，瞳子莹洁，黑白分明，如晓星光肘四远也。长如凤者。凤目细长入鬓，极一寸五分，阴阳，大富大贵 蜀关云长，唐房玄龄俱应。 
　　论曰：
　　　　运限者，两目管六年，左目三十三十一二，右目三十四五。目有四神，黑子生在眼胞上者，贪婪作窃。眼下者妨害。气色者，三阴三阳，忽然生黑气，深者二五日，浅者二七日，家宅不宁，阴人是非。红者火灾。眼下铺青者，连累口舌。赤者官灾。黑者破耗。黄明者最吉。阴人目下青者丧夫。赤者产厄。眼尾其色莹白光润者，主夫位增迁，财禄之喜。
　　鼻为审辨官
　　窍小铿贪：窍者，鼻孔也。《万金相》云：左右胞谓之仙库，左胞名左库，右胞名右库，夫库欲高丰厚。窍者库之户也，户欲小而齐，库厚而隆，库小而齐者，库内有积也。库狭而薄，户大而薄者，库无积也。窍小库齐之相，好聚而不舍。户宽反仰之相，无积而好施也。 
　　高隆显宦：《广鉴集》云：鼻为土宿，万物生於土，归於土，象乎山岳，山不厌高，土不厌厚，义为一面之表也。夫天地人三才之中，鼻为人也，欲得高隆而贵。《大统赋》云：惟鼻者，号嵩岳，居中为天柱而高耸，梁贵乎丰隆，汉高祖隆准，终为平生之福，三十五至五十中，大显功名。 
　　偏斜曲陷堪伤：偏斜者，不端正，主孤滞也。曲者主孤贫。《万金相》云：鼻偏左先损父，偏右先损母。又曰，梁柱不直，中年遭厄。六七八限至九六不利。许负曰：鼻仰突，多孤独。陷者，地低四陷，疮窝疵瘕痕伤也，亦主妨厄，最不利。《万金相》云：印堂缺陷，财禄不旺，三十六岁，不利妻房。山根缺陷自身伤害，三十八岁，本身不利。金匮缺陷，锁在他乡，三十九远出不利，亦重破祖。年上缺陷，哭声不祥，四十岁孝服哭泣动。月孛缺陷，百事为伤，四十一岁凡干 难成。寿上缺陷，作事乖舛，四十二岁，凡干不利。准头缺陷，人事不和，四十三岁，妨是非口舌。左库缺陷，财物消散。四十四岁破财。右库缺陷，横事极多，四十五大破财。此十缺陷，然为人限不利，必须更看别位满缺乘除。若是神陷，色尾陷，文武陷，天地陷，色更青赤，乃为一生孤克，贫下之相也。盖缘缺处多。若天地丰，目下平，日月明，鱼尾满，气色正，似此者，运至有灾。《大统赋》云：完美宜官，破露忧辱，最忌准头。 
　　若还短促，未敢许荣昌：短促，鼻小局促也。《大统赋》云：巢窝，面之仪表，欲其广大，主富贵。若短小局促，主贫贱。许负曰：鼻小莫求官。《大统赋》云：小而滞者作童仆。若鼻短促，童仆之相，为平生贫贱，六六至五九，最不利於己。然鼻小之相，终身不富贵，纵有神骨，相貌亦不祥。 
　　生怕十分昂露：昂露，鼻孔仰。孔为二库之门，十分昂露者，谓户门开阔内无积也，难为平生不利，五九大破。广鉴相中，大忌鹰嘴露窍。《大统赋》云：井灶露破厨无粟。井灶者，鼻孔也，又云斜如菱藕之状，困乏预储，斜如菱藕者，鼻斜露似刀切藕也，预储为盛米之器也。困乏为无米也。《照胆经》云：鼻孔外仰成恶败。
　　如悬胆，必作朝郎：如悬胆者，其形从印堂隆隆悬垂，直下准头，准头完美如弹者是也。似悬挂猪羊之胆，有骨法，贵作朝郎，无骨法者，富有千金。《心镜经》云：鼻如悬胆，终须贵，土曜当生得地来。若是山根连额起，定知荣贵作三台。许负曰：鼻如悬胆，家财巨万。《大统赋》云：圆如悬胆之形，荣食鼎 ，为平生之福，六六至五九，大发财禄。 
　　年寿上纵横纹理，家破苦穷忙：鼻为年寿二位，属中央戊已上，万物生成之地，又为巢窝，欲其光隆无犯者吉，若有纵横乱纹交杂者，破祖离家，一生弛骤奔波苦，终日揭贫困而厄。若得形正神刚，则主成败走骤，若女子不可为配。《大统赋》云：纹若乱交，慎勿为乎眷属，平生大破。 
　　山根低折，田园不守，妻子先亡：低者，塌也。折者，横纹断流也。似此者则主破祖离巢，妨害妻子也。终为平生之患，三十七至四十岁，运行到此，男女并同，盖缘为生日不顺也。若更眉压眼，神气薄，梁柱偏，轻则中年大病刑狱，重则丧躯矣。或得形正神强，色明声亮，其害减半。《五总龟》曰：月孛宫中折又尖，家财早破事相煎，妻儿晚见尤难保，况是 属少年。《万金相》云：山根断折，三十九四十一，三年命禄中。又曰：月孛名山根，又名疾厄宫，又名妻子宫。又名月孛宫，又名岭断宫，司囚宫，在山根上一分，名玉岭根断自身伤。又曰：岭断官司不自由，岭根折断自身休。山根岭断三十九，岭根道断自身休。又曰：山悬桥道耗财，主岭山根金道三位折也。岭根平梁，财聚，三位高也，此三位岭根道，於一面之中，诸部之内，最关祸福，学者可用意观之。 
　　鼻如鹰嘴样狡狠：鹰嘴样者，岭根道三位细细低下，年寿孤耸，准头尖垂向下者是也。可旁观得见，主最毒。《广鉴集》云：鼻如鹰嘴，啄人心髓。贫女曰：旁观曲凸如鹰嘴，心里奸谋暗杀人。许负曰：生伯如鹰嘴，一生奸诈不堪言。《月波洞中经》云：相中大忌鹰嘴露窍，似此者，主为人最毒，常怀嫉贤妒能。外貌伪和假宽，内实毒害。然居富贵知书，不免贪婪奸狡，何况小人乎？又主好成要败，四十五岁主人破财。 
　　广大巢窝须稳：《万金相》云：鼻为巢窝，人之家宅也。欲其梁柱端直，年寿丰隆广大肉厚，接迎东西二岳，准圆库起者。主家宅广人口多，三十六岁入运，至五十九岁，此十年大进入口并宅舍。《大统赋》云：梁广者窝巢稳。
　　光明主财禄殊常：《太神神鉴》云：面部有五岳之位，额为南岳衡山，属离火。颏为北岳恒山，属坎水，左颧为东岳泰山，属震木，右颧为西岳华山，属兑金，鼻为中岳嵩山，属中央土，金木水火土，各有时，火主夏，水主冬，木主春，金主秋，惟土每季旺十八日，乃为万物生成之地，所以鼻贵乎高隆光明色黄者，得其十之本色也，若有骨法者，主有贵禄，在庶人得财入宅。《大统赋》云：梁贵乎於隆贯额，高也。色贵乎光莹溢目，明也。许负曰：准明印正，诸事亨通。鬼谷先生曰：欲观在任吉凶者，看年寿二位，一分黄明，一年无事，二分黄明，二载平安，三分黄明，三周吉利，若见非来之色，或青或赤或黑，并主当年不利。《五总龟》曰：年寿四时黄。财帛喜非常。《广鉴集》云：心善三阳光点点，左眼胞也。脾安鼻准见黄明，耳轮焦黑肾脏丧，年寿黄明福德生，右目上下，忽然准头明更净，等闲有土是通亨，土者黄明也。自印堂至准库中间，四季常得黄明。寒暑不侵。寿怒不变，乃为平生之福也。 
