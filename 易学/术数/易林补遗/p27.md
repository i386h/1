<!-- { "loadSidebar": true } -->
以应为之用爻，不逢空、不逢绝、不旺相而生我合世者，乃竭力尽忠公私协护。若逢日辰冲动，面允心非冷声暗语之人。若值发动，主世有益。克世，乃反而无情凶恶之辈。若带蛇虎兄鬼，必蓄奸谄挟骗之心。倘得休衰或不克于我犹可知，逢旺相情势越炽。若来克世者，必被谐言功计以直作曲，种种制陷不可胜言。
爻爻冲击多更改，无鬼谁官问此人。
爻爻冲声者，即六冲卦也。此人翻云覆雨，情性不常。内外无官鬼，则临庭不问，此人徒投声势耳。故经云：官鬼空亡墓绝，须知无贵张主。
中证受刑官克应，主人被责鬼伤身。
应为中见之人，必得兴隆而生合世者，极为有力之人，忽被官鬼克害刑冲应者，轻为话不投机，重则鞭林罪戾。若鬼来克世者，我亦受累害非小可。
如占讼内推中见，弃应还从间位论，二间却分原被证。方知意向那旁存，近世之爻吾诉有，近他之象彼家亲。
独占中证，取应为用。词讼卦中看者，应为被告，岂用中人?故论间爻方为中，见近应看，为彼之证，邻世者，作我之中。二间之爻母论彼此，生我者忠诚直斡，我生者，下气相求。合我者，自然和助。克我者，有损无益。故经云：间爻伤世，须防硬证同谋。

官司胜负章第一百二十五
(以官鬼为主，世应为凭。)
问讼须将官鬼凭，扶身扶世永无刑。
凡占讼事，惟以官鬼为凭。若生世，必是理顺人情却无刑险。若带贵吉之神合世者，乃有不意中之人扶持，故言听计从大获全胜。纵成索而亦无损益，吉则无喜，凶则无忧。故经云：卦中无鬼休谋事，官爻不见事空虚。
旺生之日公堂发，墓绝之时纸笔停。
如官鬼逢临官帝旺之日、或生扶官鬼之日，乃是临庭决断之期矣。故经云：官旺日则面拆庭诤。如逢墓绝，笔竟淹留阻滞。若带青龙贵人，必因美之事停留。若滞白虎劫煞凶神，必有奸人索诈停住，未得决断。要知何日问理，却看官爻衰旺，不可一见而言。官如旺相，反寻墓绝之期。鬼若休囚，问在旺生之日。官居库内，冲库方兴。鬼入空中，冲空免发。六爻无鬼，须求鬼值日时，此论断讼之期，不可轻视。
若临身世冲克世，纵胜还当拟罪名，日月制官生合世，理亏也主称心情。
如官爻持世冲世克世、临卦身者，大主有罪，若加白虎有杖责。加勾陈腾蛇，主有牵连罪责者，日辰月将制服官爻，而生世合世者，纵然理折情曲，反得回凶作吉。经云：有人制鬼，鬼动何妨?
鬼临空地无官断，虽问无祥无险惊。
如官鬼值旬空月破或不上卦，决是无官问断，枉自奔波，虽然勉强求问，问而不成案卷。
官化子兮词渐解，子化官兮讼复兴。
鬼为问断之官，若化子孙，乃变解和之神。此事日渐月消，终外有人和释矣。子孙本和和允之神，惊变官鬼此乃吉变凶爻，本主自当解散复又兴举。若化鬼克世者，大不吉之兆耳。
世空自懈宜和息，应空彼到没期程。
世爻值旬空者，乃自意懒心灰无能听理，甘自求和，应值空亡者，彼亦退讼 。
世被应爻兄动克，常多私下受期凌。
若应爻临兄动，或加白虎同来克世，不时防私下逞凶捉打。应若旺相克世者，种种欺凌可可朋言。
要知何日参官胜，应遭冲克世逢生，且如寅日来占遁，生我冲他理必赢。
若问吉日决断，但逢日辰生合世爻，而冲克应爻之日，乃为大吉之期。后而甲寅日占得天山遁卦，世居二爻丙午赖寅日而生，午火乃生我之日，五爻应坐壬申被寅日相冲，乃冲彼之日矣。是为生我冲彼，大获全胜之日矣!

忧监虑禁章第一百二十六
(以官爻为主，世象为凭。)
问禁单愁宫鬼摇，伤身克世祸当招。
锁狱禁监，惟忌官兴杀动。杀者，即天狱煞也。若官鬼动或天狱杀动、或鬼来克世者，当犯囹圄之祸，故经云：天狱杀动此身须入牢房。
鬼如空绝无监狱，子若交重免禁牢。
但得官鬼逢空、或逢绝、或卦中无鬼，乃无力兴祸，则无监禁之忧。
若子孙发动必制官爻，有何关锁之虑哉?日月世身临福德，纵然有罪出潜消。
子孙为解神，若值日辰、或临月建、或持世上、或在卦身、或逢发动，皆能制鬼，焉有牢狱锁禁哉?
那日见官无禁击，鬼逢克制便为高，世临墓日休投到，身遇生时罪可逃。
如占何日见官可免，凶禁者须逢克鬼之日，乃是吉期，可以临庭听断。又得日辰月建生扶世爻者，不惟免禁脱罪，反有谋成讼胜。若世值死绝墓库之日，乃身无依靠之时，切莫去参官投到告保催提等事，如若勉施为，反遭一场刑辰耳。

离枷出狱章第一百二十七
(以世爻为主，官鬼为凭。)
人问离监出狱门，去枷脱锁肘同寻，用逢生旺离灾厄，官鬼交重狱久存。
若人被禁监牢、或枷锁锁肘无山解脱，须占之易象。如用爻逢生逢旺之日，即可离监释祸矣！若用爻虽逢生旺，官鬼发动者，亦未得脱监卸枷。若鬼克世者，反要严刑，无山解脱?
合处逢冲忧变喜，墓中遇破锁离身，假令戌日占观卦，辰日推开喜气临。
六爻之内，凡有逢冲必散，但得合处逢冲墓中被破。假如戌日占得风地观卦，二爻巳火官爻身位临之，诗云：身随鬼入墓，候逢辰日冲开戌墓，则忧容变喜，祸罪消释矣！
世值子孙殃易散，用爻化鬼反加屯，子空财动官爻旺，还守囹圄度岁旬。
子孙为解散之神，若持世上，事当解散矣！如用化官鬼，乃是吉变凶神，必有祸患。若子孙值空，则官鬼无制，财爻一动反助官爻旺相，旺反生灾祸，则监牢难脱，枷锁难疏。
卦内无官谁释放，细查鬼值那良辰，方言脱狱兼开肘，鬼绝逢生加此云。
六爻无鬼、或鬼空亡，乃无官做主，难以疏脱。鬼若绝处逢生，方是疏枷离狱之良辰也。

关提人卷章第一百二十八
(吊卷以文书为主，关人以世应为凭。)
若请卷宗，卦内父官宜旺相；欲提人犯，爻中彼应怕空亡。
凡吊卷提人，须得官鬼兴隆，文书兴旺，又要应爻生合世爻，倘世应值空值绝，人犯难拘文书不发。
世空则我不擒他，应陷则彼非在舍。
但凡拘摄人犯先须自壮，方可提获。若世值旬空月破者，乃自无主意，焉得人来会面?应落空亡，则彼己先逃，空自往返。
无父，必此关无力，卷吊难来。无官，必其事无成，人提不至。
父母为文书之用，凡关吊卷宗，须得父爻旺相而生合世爻，即今文案而回。若父落空亡墓绝，或无父爻上卦，笔竟更移抽灭遣失弊隐难以发行。官吏以鬼为用，若卜提人，须得鬼爻有气，则易以捉获。鬼逢空墓或鬼不上卦，则无官主张，纵然拘摄岂得提人至哉?
相合之爻，无心可见。相冲之卦，对面难从。
如六爻相生相合，犹如夙缘不期而会，财清和顺，若逢暗动六冲，却似捕风捉影，何处追寻?
玄武伐身，书吏起奸心之弊。勾陈克应，捕差全弩力之功。
玄武乃奸狡之神，若持世克世者，必然是猾吏权书隐情作弊索诈钱财而已。勾陈乃拘摄之役，若克应者，则当事者，有操谋努力得获全功矣!
官伤应兮世伤他，网中之物。动克身而应克世，野外之禽。
世为我，应为彼，勾摄公事，又以官为捕役，应为彼人，若卦中鬼克应，如釜中之肉、网中之鱼，手到拿来。倘逢动克世应克世者，如穷岩猛兽，乔木流鹅射猎未得、及防拒捕也。
但决从违，惟凭生克。
但看卦中旺衰生克而行，我强他弱，毕竟相从如过。应旺世衰，公然违拒，难以了结。

回关塌讼章第一百二十九
(以子孙为主，身世为凭。)
灭号回关，最喜文书陷绝。停词塌讼，大宜福德兴隆。
父母职专文书，凡欲停词歇案，独要父母空绝，则可以寝阁矣！子孙能以制鬼，若旺相发动，则官无力在意谋为停塌也。
鬼动文摇，讼息有重兴之日。
官动则事多变更，父发则文牒纷纭，官父并兴，词案虽在隐息，不久重新兴发。
官空父绝，关回无再举之时。
官空无主，父绝无文。官父两空或绝，则上下无力一应文书，皆以休息矣！
日克官爻，此非易解。鬼伤世象，其祸难推。
若日辰克鬼，乃是凶爻受制，百凡事务，则冰消瓦解矣!若鬼爻克世者，此为官来伐我，必有刑伤大祸，忌之!
兄兴生子断为祥，无子有财遭破费。
子孙为和解之神，又得兄弟无神发而生助，此为转祸为福，习无大害。若卦无子孙，是无劝解之人，反有财爻出见，兄必克财，必然事事咨趄破财费力耳。
财动助官推作祸，无官有父反消除。
占词最忌者，官兴财动。六爻之内官爻虽静，若逢财动，必然助鬼兴灾倡祸靡所不至。官鬼纵绝，财爻一动，名曰绝处逢生，为非不小。卦中无鬼、或鬼空有父爻，财能克制，则文书妥贴祸患消除矣!
子动清安，变出官爻词不息。官兴撩乱，化成福德讼能消。
子动是为吉兆，若化官爻，则私欲求安而官不允诺，乃侧欲静而风不宁，正此之谓也。若官鬼发本为不吉，化作子孙，是为转祸为祥，灾祸自然消释矣!
但占何日关来，便察父临旺处。凡卜何折讼发，还寻鬼值生方。
欲识文书可到，但看父临生旺之日是也。如卦无父母，又看父爻值日，关来要占讼祸之发，惟查鬼值生旺为期，远推年月近看日时方不误。
动及兄官，公私未请。空临世应，原被无辞。
如鬼动、兄动、雀动、虎动，官非冗冗接踵而生。那有休文柱卷之时?但得世空、应空、官空，雀空渐渐消蓟讼息心安矣!
一见六冲，讼当回缴。但逢六合，事反留连。
凡卜回关及回呈者，最喜六冲不喜六合。冲则益消讼散，合则事阻文羁。
欲推动止之良方，不出阴阳之妙断。

公私和息章第一百三十
(以了孙为主，世应为凭。)
息争处讼宜安静，子旺官衰祸必无。
凡公私之事，俱求六爻安静，则彼此允和而无相拒之心矣!若得子孙旺相，官鬼衰休，则官灾横祸尽皆消释矣!
世应相生奸计少，主实相克变心多。
如我世彼应相生相合，则两相和顺，是非潜解。若世应相克者，则彼此奸猾多生机窍祸，岂易宁乎?
六冲之卦词难息，六合之爻讼易和。
凡推求息之卦，但要相合相生，则两情允协，业冤已释矣!若事欲求息反得六冲之卦、或鬼暗动者，乃是兴发之气象，焉能宁息哉?
鬼发父兴多咭聒，世空应陷永无幸。
若值官鬼发动，父母兄弟兴隆，乃为官府搔扰文牒催摇，倘得世应俱空，则彼此于休公私复矣!
间如发动傍人阻，兄若交重物费多。
卦中两间爻，乃为中证之人，若是发动，必然摇惑阻挠其事。加朱雀，则挑斗是非。加兄弟则诈骗财物。若兄弟不在间爻而发动，亦要破财费力耳。
福化鬼爻忧再举，鬼之子象渐消磨。
子变为官，事恐复发。鬼化作子，讼以全消。

申详允驳章第一百三十一
