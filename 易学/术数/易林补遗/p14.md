<!-- { "loadSidebar": true } -->
官爻愁旺动，九流为业反生财。白虎怕交重，五服在身非作咎。
鬼为恶煞，虽不宜旺宜动，空拳觅利之人遇之反吉。白虎为丧服，亦不宜动，如有旧孝在家，动亦无忌。
坎府蛇行惊防波险。兑宫雀噪祸虑红颜。离象鬼兴风烛至，坤家官动土神妨。
腾蛇为虚惊，看临何卦，便识来踪，如在坎宫发动，莫往江湖。若居艮卦交重，休登山岭。
震忧霹雳。巽虑狂风。干行高处或寺观内之惊惶。坤往墓中或荒郊间之恐惧。离遭火烛之虚惊。兑犯红颜之顿骇。在内动，则家中仔细，在外动，则路上谨防。再查朱雀为是非，动临何卦之中，便觉何由起声。看在那爻之上，方知那事成非。雀摇父母，若不为尊长之非，定不免文书之事。雀值子孙，非因卑幼，祸从僧道之门。雀动妻财，不受阴人之气，定因财帛生非。雀居兄弟，祸起萧墙，若免家庭之扰括，难逃朋友之喧哗。雀临鬼动或化官爻，必遭公讼之牵连，又恐飞来之横祸。复陈官鬼之爻亦不宜动，离官鬼发，切忌火光。坤卦官兴，须忧动土，其余六象一例而推。
六冲主改星分居，或出行最利。六合能交关合伙，或进喜偏宜。
家宅之卦，若值六冲，定主迁移、合与、改造，如不，必有远行之兆。若与弟兄亲族同居，当有分开之变。六冲者不过改迁之事，不可便以不利而言。若得六合之卦，谋事不成宜添人口，如欲交关合伙，无不遂心。但若合处逢冲，又主分更之变。
世动，有迁更之变。身空，无久远之居。
世父为宅主，固不宜动，又不宜空。或动或空，皆主住居不久。
火化木，则灶须承漏。水化土，则沟欠疏通。
火爻为灶，如化水爻，必灶前或上漏或下湿。水爻为沟渠，若化土爻，决主阴沟淤塞，土得冲破反主流通。
金化火，而锅铁崩伤。木化金，而家堂钉钭。
金爻为锅，子亦为香炉，化出火爻，若非锅漏，即是香炉破损。木爻为家堂，又为卧床，若之金象，必是神堂有铁钭、或床上有铁钉。
事之否藏，人之祸福，待临值月期当见，候旺生时节方来。
要知祸到，当察凶爻。如望福来，远评吉象。凡爻神临于生旺之月，便见其因。吉神值月则吉，凶神值月则凶。
是吉是凶，不出五行之外。或悔或吝，咸从四象之中。

创造宫室章第四十五
(以子孙为主，身世为凭。)
兴工最怕鬼重交，更忌官来克世爻，助鬼伤身灾定染，随官入墓祸能招。
起造兴工，大忌鬼爻发动，纵然不动官来克世，尤凶。如逢助鬼伤身，有妨家主。随官入墓，造后岂得兴家?
内兴外旺年年发，父盛财安岁岁高，子动鬼衰身世旺并，无神煞作精妖。
内卦为宅，外卦为人，二者皆临旺相，自然人宅兴隆。内外若值休囚，岂能发达?卦若空亡，便为凶断。父母为屋宇，如逢旺相，又无财动来伤，房屋定然绵远，后主荣华。卦得子孙发动、官鬼休囚、世爻不受冲克，动作之时永无妨碍。

修方动土章第四十六
(以子孙为主，身世为凭。)
开业兴修兼所伐，身临福德却为奇，子孙旺相千祥至，官鬼交重万祸欺，世旺逢生无禁忌，身衰受克有方隅，并占方向凶和吉，如此推之不改移。
凡动土、兴工、创作、修砌、拆卸、垦掘、斫伐、更方、改向之类，皆以子孙持世，或旺相、或发动便无妨碍。子若休囚又不临世，卦中鬼爻又动，必有神煞为殃，切莫动作。又看世爻喜临旺相则吉，纵逢衰地亦得生扶，并无禁忌。世若休囚，却被鬼爻或日辰克冲，决有方隅。世落空亡，必多愆咎。鬼如落陷，殃祸无干，凡遇助鬼伤身、随官入墓不可用也。
福住水爻宜动北，官居金位怕兴西，卯寅值子当修震，巳午逢官忌造离，鬼在戌中干莫改，杀临辰土巽休趋，兄财父向皆无犯，独有官方必不宜。
修方动土之事，所喜者子孙，所忌者官鬼，看鬼临何卦何爻，此方莫动。查子值何官何象，其向宜兴，假令卜得大壮卦，鬼在寅爻，艮方有煞，官居干卦西北，有神福在震，官鬼亦属木，故东方又不可也。子居申象，惟独西南方永无禁忌。又如萃卦鬼在坤宫又居巳上，切忌西南与东南向莫动土。子临亥水又值兑，家西北与正西兴修不犯，其中兄弟妻财父母之方不须防避，惟有官临之处动必有殃。子在之方兴之，获福德之方虽吉，卦中鬼动或鬼克世，亦不宜动也。
拆但岂嫌财象发，兴新偏忌父爻虚，造成屋室忧冲散，印绶无空更久居。
凡论房屋以父母为用爻，最嫌财动，惟占拆卸旧房，不嫌财发，父纵落空，不须疑虑。凡创新房父宜有气，但嫌财值交重。财爻又不宜空，空则家资淡薄。又论未造之先井拆旧者，纵遇六冲无咎。房屋既成大忌六冲之卦，更怪父值空亡。卦不冲而父不空，方居久远。

工匠巧拙章第四十七
(起造以间爻为主，单占以应象为凭。)
造室修船择匠工，须凭应上定形踪，弟兄值此奸愚拙，财福临之精巧通，父母在时为作首，鬼能压倒祝符同。
凡择五色工匠，皆看应爻。应临兄弟，此匠拙而且奸。应若临财临子，其人细巧多能。应临父母，堪为众匠之班头。应值鬼爻预防压倒。
多言朱雀归其位，迟钝勾陈立此工，性独猖狂居白虎，才高伶利自青龙，空亡墓绝无功绩，造不周圆犯六冲。
应临朱雀，开口多言倘招口舌，应带而去，其人迟钝，再见鬼爻匠忧跌卧。临白虎其性刚而且狠毒。遇青龙，心多智慧而技艺精通。若应值腾蛇，匠主虚浮之性，又存一倒之心。应逢玄武，为人甚好奸雄，如带兄官须防窃取。应爻纵带青龙财福，若落空亡、或临月破、或被日辰冲击，皆莫用之。如卜六冲之卦，匠必无缘，难全终给。
应克世爻兄或动，伤财费料弗依徒，兴工卦内非如此，间作斯人辨吉凶。
应如克世，匠怀暗损之心。兄弟动来克世，多费资财。单选匠人依前一。凡占起造，卦内所兼问匠人者，不取应爻，反凭二间，间若空亡，匠工无力，间克世爻，匠来欺主。间爻临鬼值腾蛇，须防压倒。

涓选日时章第四十八
(吉则用子孙为主，凶则用官鬼为凭。)
动土修房及造船，安床栽种下春蚕，裁衣蓄发加冠带，举殡除灵安葬连，探客出行医疗病，分居入宅与更迁，诸般吉日嫌官动，又怕官爻克世边。
凡选一应吉日时，皆忌鬼爻发动，鬼纵不动，克世，亦凶。鬼如不动不克世爻，不值作事之日，便为吉也。
虎动休迎棺椁至，兄兴开肆损财源，六冲不用成亲日，子动单忧赴任官。
诸般吉日，忌鬼为先，凡接寿停，又嫌白虎。如作生涯，不宜兄动。结婚承继，皆忌六冲。惟有赴任官员，不嫌鬼发，反忌子孙动官空。
写像安神同祭祷，官爻静旺却为先，鬼空必主神非在，鬼动还愁圣不安。
凡写佛像并安奉神堂、及守天赛愿，看鬼爻，切不宜空，空则神祗不在，又不宜动，动则阴司不安。须得静而又旺，便获佳祥。鬼克世爻，亦非宜也。又论问卜着免灵日，亦看官爻，或动或旺必通灵，遇绝遇空无感应。卖卜者，喜官鬼。
上学求师兼拜表，妻财发动事难圆，取徒继子并收养，父母交重永不全，各定忌神愁旺动，还须鬼静祸无干。
上学攻书延师重傅、具揭奏本、进耳表章、修史铸印，皆用父母爻为主。父不空而财不动，便作良时。憎道傅徒、民间继子、及牧养六畜，皆取子为用爻，最嫌父动。但择日时，卦内忌神不动方不交重，鬼不克世，乃为吉日良时也。

迁移居什章第四十九
(以内外为主，衰旺为凭。)
守住迁居，内外两爻分得失；更方改向，福官二位察灾祥。内爻为已住之堂，间守内衰终不发，外卦乃未居之地，占移外旺定然昌。兄官若并内之爻，非宜旧室，财福如登外之象，大利新房。
凡占守旧，须得内外旺相方为大吉，临胎没次之。若得妻财子孙在内，守住为高。内卦如临死休囚废，又带兄官，况无财福者，便宜火速移居，免遭愆咎。若卜迁移，须看外卦，旺带吉神则吉，休囚值凶煞则凶，外若空亡还须守旧，内如落陷速要更新。内外居旺，旧新皆吉。内外俱衰，行止皆凶。如占改向最宜财福兴隆，大忌兄官发动。虽然不动，兄鬼若临此向则凶。且如大有卦，财福之方宜朝东北正北，鬼兄之向莫对东南正西。离卦有兄官，正南尤忌。干宫带财福，西北可宜。又如甲子旬壬申日占此卦，干宫虽有财福，临空，不利西北，妻财虽在寅爻冲破，不宜东北，惟有子孙之向正遇长生，止宜正北。
父为房屋之用爻，忧临空陷。子乃宅神之本位，喜值兴隆，鬼日凶爻，无则家资被耗。财云吉象，动则屋宇遭伤。父带吉星或化子孙而众福，父临凶杀或之官鬼以成殃。
不论移居守旧，皆取父母为用。爻空则不久。子孙为宅神，旺须发福。官鬼为凶星，亦不宜动，动则多祸多殃。又不宜无，无则资财耗散。妻财为财帛亦不宜空，空则生涯冷淡，又不宜动，动则房屋有亏。父母之爻若值青龙天喜贵人者，或变子孙乃是发家之屋。父加白虎亡神或变官鬼便作损耗之房。
所喜者，生世合世之方。所忌者，克身冲身之向。更忧官鬼之乡，又喜子孙之所。
混卜利行何处，专看世爻，遇合叨生宜往，逢冲受克莫行。又忌鬼值之方，更喜福临之向，空亡之位，岂可安居?墓绝之乡，不宜移徙。假令问往何方，占得剥卦，此卦世临水象，大忌辰戌丑未克世之方，所喜申酉来生，往西则吉。又看鬼临巳上莫至东南，福在水乡利行正北。丑方虽合克世不宜。又如六月甲辰旬乙巳日，卜得无妄卦，水来克世不利北方，火赖木生宜行东北，岂知木值空亡，东亦不宜，细查官在申方西南尤忌，止喜福居午上，宜徙正南。因午属正南故也。
卦入六冲，居之不久。世投四墓，行之不成。鬼动则诸般招祸，世空则凡事不宁。
不论迁移守旧，若值六冲，皆居不久。世临墓库，移徙难成，墓得冲开，反能迁去。不拘住旧更新，不论东南西北，鬼如发动便作凶推。世若空亡，纵吉不吉。卦象纵然旺相又带青龙宜旧宜新，却要探微索隐，当行当止，还须阐易参玄。

同居共寓章第五十
(以世应为主，生克为凭。)
与人共住应爻详，若值空亡不久长，扶世生身皆吉庆，倘来克世主乖张，世空已变他无变，应破他伤己不伤。
占人同住却看世为我，应为他。应若空亡，他居不久。应如生世，必有益有情。应来克世，我被他伤。世值旬空，彼虽无变，我有更迁。应临月破，彼自遭殃无伤于己。
应去生官官害世，彼唆殃祸至家乡，火宫在应防回禄，武鬼临他引贼藏，官鬼发时忧讼害，子孙旺处得祯祥。
