<!-- { "loadSidebar": true } -->
李虚中命书  

钦定四库全书   子部七
提要
李虚中命书三卷    术数类五    命书相书之属
臣等谨案李虚中命书三卷，旧本题鬼谷子撰，唐李虚中注虚中字常容，魏侍中李冲八世孙，进士及第，元和中官至殿中侍御史，韩愈为作墓志铭，见于《昌黎文集》，后世传星命之学者皆以虚中为祖，愈墓志中所云：最深五行书以人之始生年月日所值日辰支干相生胜衰死王相，斟酌推人寿夭贵贱，利不利，辄先处其年时百不失一二者是也，然韩但极称其说之汪洋奥义，万端千绪，而不言有所著书。唐书《艺文志》亦无是书之名，至宋志始有李虚中命书格局二卷郑樵《艺文略则》作李虚中命术一卷命书补遗一卷，晁公武《诵书志》又作李虚中命书三卷，焦氏《经籍志》又于命书三卷外别出命书补遗一卷，名目卷数皆参错不合世间传本，久绝无以考证其异同，惟《永乐大典》所取其文，尚多完具，卷帙前后亦颇有次第，并载有虚中自序一篇，称司马季主于壶山之阳，遇鬼谷子出遗文九篇，论幽微之理，虚中为掇拾诸家注释成集云云。详勘书中义例，首论六十甲子不及生人时刻干支，其法颇与韩愈墓志所言始生年月日者相合而后半，乃多称四柱，其说实起于宋，与前文殊相谬戾，且其他职官称谓多涉宋代之事，其不尽出虚中手，尤为明甚中间文笔有古奥难解者，似属唐人所为，又有鄙浅可嗤者，似出后来附益，真伪杂出，莫可究诘，疑唐代本有此书，宋时谈星学者以说阐入其间，托名于虚中之注鬼谷，以自神其术耳。今以其议论精切近理，多得星命正旨，与后来之幻测恍惚者不同，故依晁氏原目厘为三卷著之于录以存其法【诀】而于其依托之显然者则各加案语随文纠正，俾读者勿为所惑焉。
乾隆四十六年九月恭校上  总篡官臣纪昀臣陆锡熊臣孙士毅  总校官臣陆费墀
原序
昔司马季主居壶山之阳，一夕雨余，风轻月朗，有叟踵门，自谓鬼谷子，季主因与谈天地之始，论河洛之书，箕子九畴文王八卦探迹幽微造化，至晓出遗文九篇，包括三才指陈万物，季主得而明之，每言人之祸福时数，吉凶应如神察，为当时所贵，今余得其旧文稽考，颇经证效，惟历世之久，篇目次序似乎乖异，其五行之要，尚或备载，余恐其本术将至湮没，故掇拾诸家注释成集，非敢补于缺文，且传之不朽，高明君子毋我诮焉。
                                唐元和初载九月十三日殿中侍御史李常容虚中序
案唐惟天宝至德称载此序后元和而亦称载是即作伪之一证
李虚中命书
李虚中命书卷上
    甲子天官藏，是子旺母衰之金，溺于水下而韬光须假火革，有旺盛之气，方可以扬名显用。（命入贵格，明暗取官。）
    乙丑禄官承，乃库墓守财之金，不嫌鬼旺之方，喜见禄财之地，水土砥砺，忽然有气，亦可以为器成材。（平和贵格，不须禄到。）
    丙寅禄地元，是子母相承之火，先烟后焰，抽其明而三进，喜木为助，嫌水陵迟，五行相养，虽在死方，亦可光耿。（命入贵格，不用子【或“干”】禄。）
    丁卯贵禄奇，乃本旺禄休之火，惟欲阴旺恶处盛阳，若火木相资，连于艮震之方，必能变鼎味而成享礼也。（欲逢官鬼，始得贵奇。）
    戊辰神头禄，乃华实兼荣之木，爱乎水土，忌见火金，有所养于金，乃英实之命也。相乘可贵，不畏鬼临。
    己巳地奇备，乃气胜体刚之木，生逢对旺干鬼相加，或木来比助金伐以成为栋梁之材，皆得终美。贵无官鬼，须见角音。
    庚午天禄承，是含辉始育之土，气数未备，惟喜旺方，得数己完尚嫌水重，若独禄会命旺身绝，岂是贵地。禄鬼自处，不假官鬼。
    辛未禄自藏，乃自本立形之土，有火相助，得木相乘，水轻木重亦可以小康，若败而乘禄多方为厚载之福。喜见干连，不畏木重。
    壬申地天禄，乃自仕权制之金，刚而有断，爱土木而嫌火重，虽居财旺身衰，亦主清华之贵。真假财官，贵之为贵。
    癸酉贵符印，乃刚锐利用之金，不嫌绝败，惟畏鬼多，若平易而不相刑，当有自然之材器。庚辛无鬼，不假官贵。
    甲戌禄临官，乃墓成息用之火，不求壮旺，欲物平资，福禄可以高厚。入格可贵，干不必官。
    乙亥地禄承，为气散游魂之火，生于木火，荣方上下，不逢相制仅而成达，多助尤崇。真官相制，得贵亦崇。
    丙子天禄承，乃深沉停会之水，若会源得生用制于东南，为出常之器。自有真官，佳期禄会。
    丁丑禄自守，乃渐下欲流之水，得水土相承，经于败地，源脉不断，可升而济物，功德昭著也。丑有癸藏，不明见官。
    戊寅地官承，乃生体安和之土，若资之以火土俱盛金旺之荣，虽多反制，尚可高崇，为不常之用。得官不旺，贵出自然。
    己卯地官承，为鬼旺体坚之土，生于金重木多，而见财重乃富贵长远。得官不旺，贵出自然。
    庚辰禄暗会，乃显光之金，而未成材金刚土重，得期相会，无炎火之官，乃大臣之制。不假禄合禄干克期。
    辛巳地官承，为资始之金，身坚而体柔，欲平火之制，若金助土成，则为光大之器。丙官在下，务贵于禄。
    壬午天官合，乃化薪之木，畏在火强，得水资之，或处生旺而逢土，亦可富贵。若独见金制在死败之乡，非长久之命。丁壬德合，寄任旺官。
    癸未禄自备，为伐根之木，气败而体柔，不嫌金制，喜水之荣，及会元而借生主，乃重器成德之材。癸在巳中，喜逢甲乙。
    甲申地禄生，乃源泉之水，务有资助流长而无鬼，则为运广之渊，可享高厚之福。禄始生要干生旺而无官。
    乙酉贵还命，乃母旺进趋之水，若资以金济用以火，自乾东而震北，亦超卓辅弼之用。干之无官，会合而贵。
    丙戌禄德合，乃禄资支附坚固，火钟之土，若资之以木，光耀不群，盖本重不须旺也。自有卒符，不畏偏贵。
    丁亥地贵符，乃福壮临官之土，若润之以水，丽泽以金，处魁罡坤艮之方，可以显功遂名。贵守官藏，真鬼德旺。
    戊子天禄合，乃神龙之火，利于震巽，不畏水刑，支干得官皆可显用，水木盛则尤佳。自有癸财，不必会禄。
    己丑神头禄，乃余光不凡之火，惟期体重不假奇财，若禄有资而命有成，方人康荣之贵局。贵财相会，无禄亦荣。
    庚寅地奇备，不避刑冲，宁辞衰败，乃五行坚实之木，若得和柔之气，德贵相符，必作显扬大用。禄位生旺，得官鬼成。
    辛卯贵冲命，自旺经制之木，不畏霜雪，气节凌云，可制之以金，损之以火，而逢旺相即成巨室之材。若平易而无金，火生于曲直之会，亦为贵重矣。禄命相击，不畏官耗。
    壬辰禄清洁，乃会贵守成之水，五行不杂，在兑坎之间无物来制，文明清异之资，可享高厚之福。喜于寅亥，见戌亦清。
    癸巳地带合，乃流远澄清之水，若溢之以水在火木荣方音中无土，则有济物惠施之德也。真气得用，官气尤清。
    甲午天符禄，乃沙汰之金，志大而有节操，或零火盖之而严，或旺金集之而刚，不遇丁壬，始可陶熔之宝。禄神败而食子欲妻刚而子旺。
    乙未禄印绶，乃强悍刚矿之金，欲金相用在火盛处，父子相乘，皆为珍宝。德神当位，喜见印官。
    丙申地官承，乃无资之火，金木壮旺而有制，得干生即为厚实，若禄盛而无依，即灰飞而不焰矣。官在生方，不须癸壬。
    丁酉贵自承，乃平易无为之火，得木旺则大炎见，木多则成用，得火助则不清，在火位则常存，人生得此，无不贵豪。丁连丙贵，见合不清。
    戊戌神头禄，乃不材之木，喜逢水旺乃可资荣，岂厌生成伐宜金败真运自然，不嫌禄鬼，方可高崇。明合暗官，成于旺方。
    己亥地官承，乃粪水育苗之水，水多土而临旺，皆有成就，然逢败绝为殃，亦主富贵荣盛。干支财禄，瞿彼官鬼。
    庚子天云日承，乃气过浮虚之土，得重土相资，水木不刚即享福寿。官鬼不刑，衰绝自保。
    辛丑禄承库，乃气衰就本之土，欲承之以火，制之以木，或重遇木土有刑冲，须假禄元生旺，造化应斯功名可立。官鬼不加，禄刚则贵。
    壬寅地会义，乃藏用体柔之金，喜土资之以旺，财官不可太刚，若能应此，富贵始得久远。艮土包命，禄须贵旺。
    癸卯贵会源，乃财旺体弱之金，财命相乘，喜身在生旺之方，或得真官真气，无不配合，贵源莫不易而厚禄也。贵源多会，不在多逢。
    甲辰禄马承，乃始壮之火，欲多生我，或会本源却无炎光之极，自然超卓，水轻而无土，亦可腾达矣。甲丙生寅，明我生气。
    乙巳地官承，乃进功之火，欲辅助之不息不必旺极，得木火相乘，虽死败而可贵。或同音煞丙亦生贵。
    丙午神头禄，乃至阴之水，发于阳明蒸气氤氲，何所不及，处金木旺而冲刑禄得炎而财盛始可贵矣。身同官鬼，不避掩冲。
    丁未禄文承，乃禄旺育生之水，宜于水火之中，得五行死败之气，禄干自旺财贵会于乾方，乃富贵显扬之用，惟嫌土在旺乡，即非长久。喜遇丙丁，畏官当用。
    戊申地符会，乃柔顺发生之土，喜临四季，得木为荣，独居水火荣方未得尊高之著。真官符用，不畏鬼临。
    己酉贵承，乃子旺母衰之土，喜火土之荣，庆从革之地，或水轻木柔，亦是滋生之德，倘能应此，轩冤非难。不必正应，要临辛丙。
    庚戌禄符源，乃钝弱成用之金，火轻金重，魁罡相乘，可以休逸，福禄自然，忌木火之极，则命迪蹇。旺逢妻鬼，遇鬼反荣。
    辛亥地禄印，乃木旺禄休之金，得平火之革，然后制于克伐，或冲击于金水之中，得以平安守职，富贵优游。喜于金助，不畏丁鬼。
    壬子神头禄，乃体柔用刚之木，居旺相而得金，遇贵地而无火，则可以扬名当世。禄旺须官，音盛畏鬼。
    癸丑禄得源，乃刚柔相济之木，水土承于旺方，则生育利物金制于生成，皆可以立功立事，惟恐生旺逢火。禄居北地，畏鬼掩冲。
    甲寅神头禄，乃渊深处静之水，若资之木旺土衰，则为奇特贵异。庚辛不畏，清在丁壬。
    乙卯神头禄，乃死中受气之水，虽败无妨，或会源于音地，木有不达之者，此一水皆喜土而清，若水多而无土，则为伏寒之气。癸马为官，胜于戊己。
