<!-- { "loadSidebar": true } -->
　　按天以一而圆地以两而方人以三而角天地无心人者天地之心也是故一生二二生三至于三而万物旅生矣圆而方之三角出焉至于角而一微毕见矣是故本天下之至简以极天下之至赜推天下之至隠成天下之至显者必于三角得之然则三角者天地之心隂阳之端鬼神之会五行之秀气也是故三合者神煞之所最重三合必三角也太岁者为而不宰其性情毕见于三合故太岁之下神之大者以三煞为首焉三煞者与太岁为敌为对者也假如太岁在寅午戌三合方自寅至午中为夘辰巳东南春夏之交非类也自午至戌中为未申酉南西夏秋之交亦非类也若自戌至寅中为正北亥子丑则三冬月令壬癸水之位与寅午戌火局为敌为对矣是故以丑为岁煞岁煞者三合为火而寅为首丑居寅上是据其颠顶而厌之者也犹夫月厌之在太阳前一位也必为岁所煞故曰岁煞也亥为劫煞劫者三合为火而戌居终亥居戌下是睥睨其间以代其位者也有盗之象焉故曰劫煞也三合为火而午居中午者火德盛满之会也有其冲之必有灾也子者正位之冲也故曰灾煞也夫地支固如是矣而地支之位必有天干之寄居者焉亥子丑之间壬癸居之阳壬为伏兵隂癸为大祸则以其方位亦与三煞同也不用戊己者戊己中宫之气既以三合论则不用戊己犹夫三合成局则不得有土局也余可类推若夫曹震圭絶胎养之説则无当于理矣考原所谓宜向不宜坐之説最为得之盖三煞之方皆太岁之所恶而不可居非以其能敌太岁而畏之也



　　翼氏风角曰金刚火强各守其方木落归根水流趋末○曾门经曰巳酉丑金之位刑在西方言金恃其刚物莫与对寅午戌火之位刑在南方言火恃其强物莫与对亥夘未木之位刑在北方言木恃荣华故隂气刑之使其雕落申子辰水之位刑在东方言水恃隂邪故阳气刑之使不复归所以子刑夘丑刑戌寅刑己夘刑子巳刑申未刑丑申刑寅戌刑未辰午酉亥为自刑也○储泳袪疑説曰三刑是极数子夘一刑也寅巳申二刑也丑戌未三刑也自夘顺至子自子逆至夘极十数自寅逆至巳自巳逆至申极十数丑顺至戌戌顺至未极十数皇极中天以十为杀数积数至十则悉空其数天道恶盈满则覆也此三刑之法所由起也○广圣厯曰岁刑之地攻城战阵不可犯之动土兴工亦须回避犯之多鬬争○考原曰相刑之説翼氏最明盖以巳酉丑刑申酉戌则巳刑申酉自刑丑刑戌也以寅午戌刑巳午未则寅刑巳午自刑戌刑未也以申子辰刑寅夘辰则申刑寅子刑夘辰自刑也以亥夘未刑亥子丑则亥自刑夘刑子未刑丑也
　　按翼氏风角四语曾门经与考原申其防亦明显矣顾所谓木恃荣华故隂气刑之水恃隂邪故阳气刑之其説犹不无矫强而辰午酉亥自刑之理亦未有论及之者也储泳天道恶盈数极于十之説亦有妙义要亦不出翼奉四语今绎其防而得自刑之説焉金火刚强水木柔弱故金刑金方火刑火方刚强者必自戕也而金莫刚于酉火莫强于午则并不特自戕其本方而己且自戕其体焉若水木之柔弱则必被戕于生我者与所生者水生木而刑木木生于水而刑水生我之门死我之户孟子所为死于安乐者其斯之谓欤以亥夘未刑亥子丑而亥转自刑亥木根也所为木落归根也以申子辰刑寅夘辰而辰转自刑辰水库也所为水流趋末也

　　厯例曰大煞者岁中刺史也主刑伤鬬杀之事所理之地出军不可向之并忌修造犯者主有刑杀○明时总要曰子年起子逆行四仲○曹震圭曰大煞者是岁三合五行建旺之辰将星之位名曰刺史○考原曰大煞子年在子丑年在酉寅年在午夘年在夘辰年又在子如是逆行四正盖申子辰三合为水水旺于子也巳酉丑三合为金金旺于酉也寅午戌三合为火火旺于午也亥夘未三合为木木旺于夘也
　　按子午夘酉水火木金之正位也天地之交而日月之冲也故太岁在四正则太岁自当之名太岁则大煞不足云矣犹天子自理其畿内也若太岁在孟季则正位亦成大煞大煞云者亚于太岁而重于官符白虎也故厯例有刺史之称盖古刺史得生杀一方也

　　神枢经曰飞廉者岁之廉察使君之象亦名大煞所理之方不可兴工动土移徙嫁娶犯之主官府口舌疾病遗亡○广圣厯曰子年在申丑年在酉寅年在戌夘年在巳辰年在午巳年在未午年在寅未年在夘申年在辰酉年在亥戌年在子亥年在丑也
　　按飞廉者力士也事纣以善走名古之力士多矣而取象于飞廉者喻恶煞也三合之序由生而旺由旺而墓由墓而生四时之序由木而火由火而金由金而水由水而木此一元所以迭运而不穷五气所以顺布而成岁也飞廉子年起申子为水旺申为水生是以旺而逆厯于生也由是夘年在巳午年在寅酉年在亥以子夘午酉四旺之序而逆厯于申巳寅亥四生之方则并其生而亦逆矣丑年起酉丑为金墓酉为金旺是以墓而逆厯于旺也由是辰年在午未年在夘戌年在子以丑辰未戌四墓之序而逆厯于酉午夘子四旺之方则并其旺而亦逆矣寅年起戌寅为火生戌为火墓是以生而逆厯于墓也由是巳年在未申年在辰亥年在丑以寅巳申亥四生之序而逆厯于戌未辰丑四墓之方则幷其墓而亦逆矣夫顺天者以德逆天者以力此岂非恃力悖德之象乎故以飞廉喻之又名大煞者在岁名飞廉在月名大煞变其名使不紊也又按子丑寅午未申年飞廉即是白虎夘辰巳酉戌亥年飞廉即是丧门然则飞廉之神亦与黄豹尾同可有可无者也

　　洪范篇曰金神者太白之精白兽之神主兵戈丧乱水旱瘟疫所理之地忌筑城池建宫室竖楼阁广园林兴工上梁出军征伐移徙嫁娶逺行赴任若犯干神者其忌尤甚○堪舆经曰甲己之年在午未申酉乙庚之年在辰巳丙辛之年在子丑寅夘午未丁壬之年在寅夘戌亥戊癸之年在申酉子丑也○曹震圭曰金神者以年干五虎元厯之逢庚辛及纳音金之位者是也假如甲巳之年起丙寅顺行得庚午辛未又壬申癸酉纳音为剑锋金故甲巳年午未申酉为金神也余仿此按选择宗镜以五虎遁得庚辛之方为天金神旬内纳音属金者为地金神以天金神为重即洪范篇所谓若犯干神其忌尤甚也又云天金神一名游天暗曜犯之患眼最凖其説为近似若洪范篇所云未必若是之甚兵戈丧乱水旱瘟疫岂系一家之犯金神煞所致耶

　　厯例曰子年在辰逆行十二辰○曹震圭曰辰与子水之精丑与夘木之精未与酉金之精午与戌火之精寅申巳亥土之精谓土能生育万物四孟为五行长生之辰也故子年在辰逆行自然相合也○考原曰曹氏五行之説未确以理求之殆以岁序起子而顺行二十八宿起辰而逆行顺者为阳为人逆者为隂为鬼各以其数之起处转而相应也
　　按五纬皆起于辰而逆行五鬼亦起于辰而逆行然则五鬼者五纬之魄气也五纬不皆十二岁一周而五鬼则十二岁一周以岁星为五纬之长故从岁星也鬼也者气返而归者也象其幽隂故名之曰鬼也鬼必五者鬼五星其中一星曰质曶曶不明为积尸气明则所临之下有积尸故取鬼宿第五星以象之而名之曰五鬼非真自一至五而鬼有五也子午年与官符同位丑未年与丧门同位寅申年与太岁同位夘酉年与大隂同位辰戌年与白虎同位己亥年与岁破同位各随其所同位之神以类相应

　　乾坤宝典曰五鬼者五行之精气也主虚耗之事所理之方不可兴举犯之主财物耗散○厯例曰甲壬年在巽乙癸年在艮丙年在坤丁年在震戊年在离己年在坎庚年在兑辛年在干○曹震圭曰按纳甲法干纳甲壬其冲在巽故甲壬之年在巽也坤纳乙癸其冲在艮故乙癸之年在艮也艮纳丙其冲在坤故丙年在坤也兑纳丁其冲在震故丁年在震也坎纳戊其冲在离故戊年在离也离纳己其冲在坎故己年在坎也震纳庚其冲在兑故庚年在兑也巽纳辛其冲在干故辛年在干也
　　按破败五鬼云者以其方冲破岁干所纳之卦位故以破败为名而亦系之以五鬼者言其幽隂之象云尔是从岁破之例例之而及于卦位者也然后天卦位则然而先天卦位则又不尔且后天卦位所为出震齐巽云云者是从东以至东北为一岁天行之序也古圣并未尝以方位冲射言之若夫先天八卦天地定位山泽通气雷风相薄水火不相射转以对待为义不嫌冲射也然则强取易卦以就建除之例谓巽能破败干宫之气艮能破败坤宫之气者于理不可通也今以旧厯所用姑存之实则无所关系

　　厯例曰太岁出游日者甲子日东游己巳日还位丙子日南游辛巳日还位戊子日游中宫癸巳日还位庚子日西游乙巳日还位壬子日北游丁巳日还位共出游二十五日○曹震圭曰太岁诸神者隂气之化地祗也盖子至巳乃阳气健旺之辰隂气受制于阳神不敢用事故假言其出游耳○考原曰出游日各以五子日干为所徃之方甲为东方木故甲子日东游丙为南方火故丙子日南游庚为西方金故庚子日西游壬为北方水故壬子日北游戊为中央土故戊子日游中宫五者生数之极故各出游五日共五五二十五也
　　按太岁者地祗也地祗从支故以五子为断甲木也东也故甲子至己巳在东丙火也南也故丙子至辛巳在南余三子仿此甲子日东游则西南北可并工修造也东则虽本属空方犹当有所忌若本不空则无论矣其曰太岁己下神煞者诸神煞皆从太岁而有太岁既不居本位则诸神煞皆无矣若谓出游之日四方皆空则但当举此二十五日为悉无禁忌可也何必分东西南北乎其以五日为断者天数五地数五五者数之终也

　　厯例曰癸巳至丁酉日在房内北戊戌己亥日在房内中庚子辛丑壬寅日在房内南癸夘日在房内西甲辰至丁未日在房内东戊申日又在中己酉日出游四十四日游神所在之方不宜安产室扫舍宇设牀帐其义未明
