<!-- { "loadSidebar": true } -->
　　山头坐山也煞谓年月诸恶曜犯占也必求年命真禄马贵人同到山方及山家禄马贵人同到为美如丁夘年煞在酉丁贵人亦在酉多用酉日时修之乃贵人制煞又如丙午生人用丁亥年辛亥月乙亥日丁亥时作亥向乃一气贵人压制太嵗三竒竒门乙丙丁也或取八节三竒亦验诸徳嵗徳并天月二徳也如其年方位有年月诸凶煞若用徳竒制之则化煞为权反能召福
　　二位尊星宜值日一气堆干为第一拱禄拱贵喜到山飞马临方为愈吉三元合格最为上四柱喜见财官旺用支不可有损伤取干最宜逢健旺生旺得合喜相逢须避尅破与刑冲吉星有气小成大恶曜休囚不作凶尊帝二星喜扵年月到矣而日时亦宜取之更能助吉○一气堆干谓四干一様也然必与山向及命主之干支相合而无刑尅为美拱禄者如甲命禄在寅四柱用二丑二夘则拱出寅禄矣怕冲所拱及填实亦要与山头相关为吉拱贵仿此喜到山则指四柱之禄马贵人到山也修方者宜到方修向者宜到向曰山而包方与向也○飞马又包禄贵在内即活禄活马活贵人之谓也本命者以太嵗入中宫遁之本年者又以月建入中宫遁之或飞到山或飞到向或飞到方皆吉○八字以干为天元支为地元纳音为人元如堆干堆支两干两支三合局及四纳音皆以纯粹不杂而又补龙相主方为合格也○财官论主命不论山如甲生人用三四已字为合财已命人用三四防甲字为合官以合为妙不合不佳查杨曽日课凡用财官者皆十干合气也四柱地支或互相冲刑则彼此互伤而大凶故曰不可有损伤四柱中日干甚重最宜旺相得令日干休囚非贫即夭或三干四干一气不则正当月令如比肩既少又不当月令则必年月上有印以生之再用禄时亦健旺而有力矣然支干有力固好又必与山命相合补龙补山补命是得众力之扶持也何吉如之若尅龙尅山尅主刑龙刑山刑主冲龙冲山冲主是受众力之抟击也凶可知矣故曰生旺得合喜相逢须避尅破与刑冲至此而造命之法无遗蕴矣若八字自相刑冲则用支损伤之谓也古八字亦有自相冲者冲即破也如用辰戌局丑未局以补土山之类四墓之山不冲则不开也若冲主命则防防不可至扵制煞修方以吉降凶则全看月令必凶方休囚之月制神旺相之月则吉如以一白水制南方打头火必申子辰水旺火衰之月可也故曰吉星有气恶曜休囚也此指修方而言若坐山休囚则不吉矣
　　山家造命既合局更有金水来相逐太阳照处自光辉周天度数看躔伏六个太阳三个紧中间歴数第一亲前后照临扶山脉不可坐下支干缺更得玉兔照坐处能使生人沾福泽既解天机字字金精防选择可追寻不然背理庸士术执着浮文枉用心字字如金真可夸防使天机锦上花不得真龙得年月也应富贵旺人家此申结上文造命之法全以补龙为主也因龙山属何五行而以四柱补之则可以夺神功改天命此之谓山家造命法也葢从山脉而造富贵非四柱之能自造也能如上所云则造命八字已合格局矣此造命之体也有体而后言用求诸吉星皆照山向乃用如金水二星亦喜到山到向葢天以五星为经日月而外莫尊于此然火星凶烈土星木星又能掩日月之光而蔽山向之明故不可用金清水秀二星独吉若与日月同到山向谓之金水扶日月大吉之兆也此惟台歴可查外此有升元金水周仙金水皆终年守住一方而不运行不足信也太阳照临诸吉之首必以台歴日躔宫度为真外此有升元太阳都纂太阳乌兔太阳四利太阳皆不足信天无二日且一太阳在东一太阳在西终年不动有是理乎得真太阳矣又得真太隂同临山向福泽尤厚然此日月金水竒徳禄马贵人皆助福之星非发福之根本也福之根本全在坐下山脉山脉旺相则发休囚则不发此全在吉课以生扶之天干地支纯全不缺乃可若支干既缺补脉不起虽诸吉并临亦无大福如无为无用之人纵得贵人扶持终不能大有为也故再丁宁曰不可坐下支干缺葢明体之重而用之轻也人悟得此义古人之选择亦可追踪比美不然庸术之士背造命之正理不论年月之生龙尅龙只曰某山宜某年又云某日大造某日大龙山受尅主命休囚何益之有末四句复深自赞美此歌以启人之留意也
　　又歌
　　方方位位煞神临避得山过向又侵只有山家自旺处天机妙诀好留心支如不合干中取迎福消凶旺处寻任是罗防隂府煞也须藏伏九泉隂
　　二十四方位神煞占犯最多避得年煞又有月煞避得月煞又有日煞且山利向又不利向利山又不利难得全吉只取本山来脉自旺处得令有气更四柱干支乘时旺相如坐山得干取天干一气或堆禄堆干坐山得支取地支一气或三合年月日时无非扵山家自旺处斟酌调和使之更旺耳此旺则彼衰凶煞自伏是天机妙诀
　　疑龙经
　　大凡修造与埋须将年月星辰排地吉凶祸先发名曰弃尸福不来此是前贤景纯説景纯虽説无年月后来年月数十家一半有头无尾结大抵此文无十全一半都是俗人不是青囊起鬼卦便是三元遁甲铨禄马云腾兼气耀六壬局与通天窍装成图局号飞天飞天名出何人造云是祖师口诀传金盘图是左仙録雷霆九刼号升元坤鉴黄罗并武曲催官使者大单于鼓角喧传为第一统例一百二十家九十六家年月要问之一一皆通晓飞度星辰説元妙试令选择作宅坟福未到时祸先到不知年月有元机年月要妙人少知年月无如造命法装成好命恣人为吉人生时得好命一生享福兼富盛不独已身富贵髙奕世云仍沾余庆我因厯数考诸天元象幽防万万千星到晓时次第没只有阳乌万古全太隂因日有盈缺不比太阳常丽天请君专用太阳照三合对宫福禄坚更看素曜在何处福力却与太阳兼金木二星并紫气月孛同用又无嫌周天本是十一曜只嫌逆伏灾炎炎
　　右经详言诸家恍惚无如造命之妙因龙山主命以起四柱八字成格成局扶龙相主所谓装成好命也八字既好乃取吉星以照临之日为最宜到向上吉对宫即到向也三合亦吉或与山三合或与向三合也月次之五星中金水二星吉土木二星掩蔽光明火星燥烈皆凶也四余中惟紫气最吉月孛柔星遇吉则吉故曰同用无嫌葢与日月金水同用也火罗土计皆凶七政四余共十一曜若遇逆伏则凶者愈凶吉者亦凶矣
　　论造
　　造二者乃选择大端不可不慎慎之如何曰合造命之体用而已然竖造与地亦略不同以补龙为主而山向亡命次之造以山向主命为重而补龙次之葢乘生气生气旺而体自暖虽山向与亡命不甚全利亦无妨也若修造则斧斤震动且旷日持久倘山向不空主命受尅不敢妄议兴举况八宅祸福皆论坐山乎
　　论正五行生旺取用
　　五行生旺各有其时惟土分三等有隂有阳有半隂半阳故元经曰三等殊生是也艮土属阳坤土属隂辰戌丑未隶中宫辰戌属半阳丑未属半隂艮旺立春之先坤旺立秋之后四墓扵四季之下各旺一十八日此土之墓也
　　木山春旺除土旺一十八日之外惟七十二日又以冬至后一阳生处互论自冬至至立春为进气谓之向令自立春至春分为正气谓之得令自春分至清明为旺气谓之化令
　　火山夏旺自立春至惊蛰为进气向令自惊蛰至立夏为正气得令自小满至夏至为旺气化令夏至后火燥金流物极则反不可用也凡用火山不宜大暑之后金山秋旺自芒种至夏至为进气何令自夏至至立秋为正气得令自处暑至秋分为旺气化令
　　水山冬旺自立秋至白露为进气向令自秋分至霜降为正气得令自立冬至冬至为旺气化令
　　凡化令乃他山进气之时尅择之法务以财禄培根乃为中和若以官旺加之则太旺而反危矣
　　用日之法向令取其生气得令用其胎养气化令取其财源便是妙理如春月清明前后作寅山为化令取甲日用之为甲禄在寅财者四墓并纳音土也又如得令向令不同进气化令有异如春震山甲乙辅之甲向冬至而生旺震向春分而正旺乙向清明而化旺尅择之法取其将化者补以财禄正旺者培以根元向旺者益以胎息损益得中乃为贞吉
　　论补龙【造同】
　　邱平甫曰先观风水定其踪次看年月要相同吉凶合理叅元妙好向山家觅旺龙【此言先择吉地次择吉年月日时以补龙千古不易之论】
　　凡入其乡而星峰竒特龙神秀拔富贵无疑入其乡而山冈撩乱龙神卑弱贫贱无疑祸福之本总属之龙择日而不补龙又何必择知补龙之説而此道之元枢得矣
　　凡逺龙不论单以到穴之小脉为主以正五行论生尅日时四柱生扶之则吉尅泄之则凶
　　不问阳宅隂地至结穴处必有一线小脉细细察定即以罗经格之属木则用亥夘未局属水土则用申子辰局属火则用寅午戌局属金则用己酉丑局或印局生之亦可龙雄带煞者宜用财局
　　山谷隂地耸起开窝者近穴止有圆毬无小脉圆毬若阔非脉也宜扵山后蜂腰处审而补之
　　凡省城府县非午向则丙丁向其午向者必壬子癸龙也其丙丁向必亥艮龙也俱宜申子辰局但正脉已结衙署矣民居或东或西皆脉上枝分横来者不知属何五行只以补坐山为主自此以外则皆补脉而隂地尤紧葢乘一线之生气也
　　龙气之衰旺全看月令故补龙者必扵三合月或临官月墓月亦作旺月非衰病死之例也葢丑宫有辛金未宫有乙木辰宫有癸水戌宫有丁火固知四墓之旺而非衰也故三合局用之
　　凡补龙全在四柱地支葢天干气轻地支力重也有以地支一气补者如夘龙用四夘之类极妙但难取十余年始一遇而又或月家日家山向不空其可强为乎不若三合局之活动易取也三合局只要在三合月内生月旺月墓月皆可如此三月内凶神占方则临官月亦可名曰三合兼临官地支一气局或四生或四旺不用四墓三合字不必全二字亦可
　　十二净隂龙宜用隂课十二净阳龙宜用阳课杨筠松曰一要隂阳不溷杂正此谓也但五行龙各有隂有阳而亥夘未木局己酉丑金局则皆隂也寅午戌火局申子辰水局则皆阳也故旧课亦不甚拘隂阳之説古人造八字多以地支补龙以天干补主命或与命比肩一气或合官或合财或合禄马贵人又或天干合命而禄马贵人到山到向而地支又补龙脉则八字之上上局也
　　唐一行禅师宋托长老皆以四柱纳音补龙本年之纳音亦甚应验但不如地支之力耳又有论纳音者其法不论本龙之纳音而扵龙之墓上起纳音论生尅如庚寅年作戌山戌龙正五行属土水土墓辰亦用五虎遁得庚辰金音八字宜土音金音吉火音为克龙墓凶此葢本洪范变运而论者与一行禅师托长老之防有异亦宜叅看
　　凡以三合水局补水龙以木局补木龙者为旺局上吉以金局生水龙以水局生木龙者为相局又为印局次吉水龙用火局者为财局龙雄带煞者不必再补则用财局不补亦不泄也
　　补龙古课【俱以正五行论】
　　亥壬子癸四龙属水生申旺子墓辰申子辰乃三合旺局上吉临官在亥吉己酉丑为印局亦吉寅午戌为财局次吉亥夘未为泄局凶辰戌丑未为鬼煞局尤凶得壬癸庚辛干尤妙然难尽拘
