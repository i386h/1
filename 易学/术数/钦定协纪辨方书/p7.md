<!-- { "loadSidebar": true } -->
　　考原曰此扬子云太论声律所纪数也凡两干两支之合其余数得四九者为金得一六者为火得三八者为木得五十者为水得二七者为土如甲子皆九得数十八乙丑皆八得数十六合之三十有四故为金壬六申七得数十三癸五酉六得数十一合之二十有四故亦为金也其余按数推之莫不皆然但所配一六二七等数与河图之数不同今按大衍之数五十其用四十有九以两干两支之合数于四十九内减之余数满十去之余一六为水二七为火三八为木四九为金五十为土各取所生之五行以为纳音如是则与河图相同又揲蓍之法用余策以定奇偶此用余数以定五行其理正相合也如甲九子九乙八丑八其合数三十四于四十九内减之余十五十不用余五属土土生金故曰金丙寅丁卯共合数二十六于四十九内减之余二十三十不用余三属木木生火故曰火戊辰己巳共合数二十三于四十九内减之余二十六十不用余六属水水生木故曰木庚午辛未共合数三十二于四十九内减之余十七十不用余七属火火生土故曰土余仿此按扬雄太经曰子午之数九丑未八寅申七卯酉六辰戌五己亥四故律四十二吕三十六并律吕之数或还或否凡七十有八黄钟之数立焉其以为度也皆生黄钟又曰甲已之数九乙庚八丙辛七丁壬六戊癸五声生于日律生于辰声以情质律以和声声律相协而八音生歴代以来宗之谓之先天之数顾其甲巳子午之何以九乙庚丑未之何以八则罕有确论焉今按子午者干震之所纳也丑未者坤巽之所纳也寅申者坎所纳也卯酉者离所纳也辰戌者艮所纳也己亥者兑所纳也阳数极于九隂数极于八故乾坤得之震巽长而统于父母其余以次而降两大六子男女长少之序秩然不紊实非人之能强为也若夫十日之序则又各随化气寿夭之数而亦无一毫造作于其间甲已土也土终古不毁即析为微尘荡为邻虚而其质固在也为最寿故数九其次则金虽火铄之亦有质灰气散之时而坚固为万物王也乙庚金也故次甲己也又次则水日炙风销而火煎烹之亦有干尽之时而无自然销灭之期虽其坚固不若金而其柔弱转能久寿而物莫若也丙辛水也故次乙庚也又次则木一歳之中荣落有定期也丁壬木也故次丙辛也又次则火一昼夜间显晦有定期也戊癸火也故次丁壬也且甲己土生乙庚金乙庚金生丙辛水丙辛水生丁壬木丁壬木生戊癸火层累而下之又自然而然之数也然则无十无一二三何也曰数终于九十即一也若夫一二三乃天地人之大数不得偏寄于一日一辰之间者也且言九八七六五四则一二三在其中也故黄钟八十一十二辰止得七十八而扬子曰黄钟之数立焉盖已虚函三数而成八十一也
　　五行五音
　　宫【属土　甲子乙丑　壬申癸酉　庚辰辛巳生金　甲午乙未　壬寅癸卯　庚戌辛亥】商【属金　丙子丁丑　甲申乙酉　壬辰癸巳生水　丙午丁未　甲寅乙卯　壬戌癸亥】角【属木　戊子己丑　丙申丁酉　甲辰乙巳生火　戊午己未　丙寅丁卯　甲戌乙亥】征【属火　庚子辛丑　戊申己酉　丙辰丁巳生土　庚午辛未　戊寅己卯　丙戌丁亥】羽【属水　壬子癸丑　庚申辛酉　戊辰己巳生木　壬午癸未　庚寅辛卯　戊戌己亥】
　　朱子曰乐声是土金木火水洪范是水火木金土盖纳音者以干支分配于五音而本音所生之五行即为其干支所纳之音也初一宫商角征羽纳甲丙戊庚壬系以五子而随以五丑宫得甲子商得丙子角得戊子征得庚子羽得壬子宫为土土生金故甲子乙丑纳音金商为金金生水故丙子丁丑纳音水角为木木生火故戊子己丑纳音火征为火火生土故庚子辛丑纳音土羽为水水生木故壬子癸丑纳音木次二商角征羽宫纳甲丙戊庚壬系以五寅而随以五卯商金得甲寅乙卯纳音水角木得丙寅丁卯纳音火征火得戊寅己卯纳音土羽水得庚寅辛卯纳音木宫土得壬寅癸卯纳音金次三角征羽宫商纳甲丙戊庚壬系以五辰而随以五巳角木得甲辰乙巳纳音火征火得丙辰丁巳纳音土羽水得戊辰己巳纳音木宫土得庚辰辛巳纳音金商金得壬辰癸巳纳音水以上六甲得其半纳音小成次四复以宫商角征羽纳甲丙戊庚壬系以五午而随以五未宫土得甲午乙未纳音金商金得丙午丁未纳音水角木得戊午己未纳音火征火得庚午辛未纳音土羽水得壬午癸未纳音木次五复以商角征羽宫纳甲丙戊庚壬系以五申而随以五酉商金得甲申乙酉纳音水角木得丙申丁酉纳音火征火得戊申己酉纳音土羽水得庚申辛酉纳音木宫土得壬申癸酉纳音金次六复以角征羽宫商纳甲丙戊庚壬系以五戌而随以五亥角木得甲戌乙亥纳音火征火得丙戌丁亥纳音土羽水得戊戌己亥纳音木宫土得庚戌辛亥纳音金商金得壬戌癸亥纳音水于是六甲全而纳音大成矣阳生于子自甲子以至癸巳隂生于午自甲午以至癸亥故三十而复从宫起宫君商臣角民皆人道也故皆可以为首征事羽物皆人所用也故不可以为首是以三甲终而复始于宫干为天支为地音为人三才之五行备矣
　　陶宗仪曰甲子乙丑海中金者子属水又为湖又为水旺之地兼金死于子墓于丑水旺而金死墓故曰海中金也丙寅丁卯鑪中火者寅为三阳卯为四阳火既得地又得寅卯之木以生之此时天地开鑪万物始生故曰鑪中火也戊辰己巳大林木者辰为原野已为六阳木至六阳则枝荣叶茂以茂盛之木而在原野之间故曰大林木也庚午辛未路傍土者未中之木而生午位之旺火火旺则土焦未能育物犹路傍土若也故曰路傍土也壬申癸酉剑锋金者申酉金之正位兼临官申帝旺酉金既生旺则成刚矣刚则无逾于剑锋故曰剑锋金也甲戌乙亥山头火者戌亥为天门火照天门其光至髙故曰山头火也丙子丁丑涧下水者水旺于子衰于丑旺而反衰则不能为江河故曰涧下水也戊寅己卯城头土者天干戊巳属土寅为艮山土积而为山故曰城头土也庚辰辛巳白镴金者金养于辰生于巳形质初成未能坚利故曰白镴金也壬午癸未杨柳木者木死于午墓于未木既死墓虽得天干壬癸之水以生之终是柔弱故曰杨柳木也甲申乙酉井泉水者金临官申帝旺酉金既生旺则水由以生然方生之际力量未洪故曰井泉水也丙戌丁亥屋上土者丙丁属火戌亥为天门火既炎上则土非在下而生故曰屋上土也戊子己丑霹雳火者丑属土子属水水居正位而纳音乃火水中之火非神龙则无故曰霹雳火也庚寅辛卯松栢木者木临官寅帝旺卯木既生旺则非柔弱之比故曰松栢木也壬辰癸巳长流水者辰为水库巳为金长生之地金生则水性已存以库水而逢生金则泉源终不竭故曰长流水也甲午乙未砂石金者午为火旺之地火旺则金败未为火衰之地火衰则金冠带败而方冠带未能盛满故曰砂石金也丙申丁酉山下火者申为地户酉为日入之门日至此时而藏光故曰山下火也戊戌己亥平地木者戌为原野亥为木生之地夫木生于原野则非一根一株之比故曰平地木也庚子辛丑壁上土者丑虽土家正位而子则水旺之地土见水多则为泥也故曰壁上土也壬寅癸卯金箔金者寅卯为木旺之地木旺则金羸又金絶于寅胎于卯金既无力故曰金箔金也甲辰乙巳覆灯火者辰为食时已为禺中日之将中艳阳之势光于天下故曰覆灯火也丙午丁未天河水者丙丁属火午为火旺之地而纳音乃水水自火出非银汉不能有也故曰天河水也戊申己酉大驿土者申为坤坤为地酉为兑兑为泽戊巳之土加于坤泽之上非其他浮薄之土也故曰大驿土也庚戌辛亥钗钏金者金至戌而衰至亥而病金既衰病则诚柔矣故曰钗钏金也壬子癸丑桑柘木者子属水丑属金水方生木金则伐之犹桑柘木也甲寅乙卯大溪水者寅为东北维卯为正东水流正东则其性顺而川涧池沼俱合而归故曰大溪水也丙辰丁巳沙中土者土库辰絶已而天干丙丁之火至辰冠带已临官土既库絶旺火复与生之故曰沙中土也戊午己未天上火者午为火旺之地未中之木又复生之火性炎上又逢生地故曰天上火也庚申辛酉石榴木者申为七月酉为八月此时木则絶矣惟石榴之木反结实故曰石榴木也壬戌癸亥大海水者水冠带戌临官亥水临官冠带则力厚矣兼亥为江非他水之比故曰大海水也
　　纳甲
　　蠡海集云纳甲之说自甲为一至壬为九阳数之始终也故归干易顺数也乙为二至癸为十隂数之始终也故归坤易逆数也干一索而得男为震坤一索而得女为巽故庚入震辛入巽干再索而得男为坎坤再索而得女为离故戊趋坎巳趋离干三索而得男为艮坤三索而得女为兑故丙从艮丁从兑阳生于北而成于南故干始甲子而终以壬午隂生于南而成于北故坤始乙未而终以癸丑震巽一索也故庚辛始于子丑坎离再索也故戊巳始于寅卯艮兑三索也故丙丁始于辰巳也又一说乾坤者二气之正位也坎离者二气之交互也正位则始终全备故甲壬归干乙癸归坤交互则往来处中故戊归坎已归离震巽乃受气之始故庚辛归焉艮兑乃生化之终故丙丁归焉乾坤位隂阳之极故子午丑未配于甲壬乙癸父母总摄内外之义震巽长男长女为初索是以子丑配庚辛坎离中男中女为再索是以寅卯配戊巳艮兑少男少女为三索是以辰巳配丙丁纳之为言受也容受六甲于八卦中也易者逆也数皆以逆而推之

　　考原曰干纳甲壬坤纳乙癸乾坤包括始终之义也其余六卦则自下而上法画卦者之自下而上也震巽隂阳起于下故震纳庚巽纳辛坎离隂阳交于中故坎纳戊离纳己艮兑隂阳极于上故艮纳丙兑纳丁甲丙戊庚壬为阳干皆纳阳卦乙丁巳辛癸为隂干皆纳隂卦

　　考原曰此以六卦应月候而坎离为日月之本体居中不用震直生明者一阳始生又生明之时以初昏候之月见庚方也兑直上者二阳浸盛又上之时以初昏候之月见丁方也干直望者三阳盛满又望时以初昏候之月见甲方也巽直生魄则一隂始生又生魄之时以平明候之月见辛方也艮直下则二隂浸盛又下之时以平明候之月见丙方也坤直晦则三隂盛满又晦时以平明候之月见乙方也皆与纳甲相应

