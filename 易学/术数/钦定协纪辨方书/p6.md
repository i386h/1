<!-- { "loadSidebar": true } -->
　　甲己日起甲子时乙庚日起丙子时丙辛日起戊子时丁壬日起庚子时戊癸日起壬子时○考原曰甲子日起甲子时从甲子顺数至次日子时得丙子故乙日起丙子从甲至巳越五日共六十时花甲周而复始故己日子时亦为甲子也











　　甲己年正月起丙寅乙庚年正月起戊寅丙辛年正月起庚寅丁壬年正月起壬寅戊癸年正月起甲寅○考原曰上古歴元年月日时皆起于甲子是甲子年必甲子月为年前冬至十一月也而正月建寅故得丙寅二月丁卯以次顺数至次年正月得戊寅故乙年正月起戊寅从甲至巳越五年共六十月花甲周而复始故已年正月亦为丙寅也









　　甲与己合乙与庚合丙与辛合丁与壬合戊与癸合甲己化土乙庚化金丙辛化水丁壬化木戊癸化火○考原曰五合者即五位相得而各有合也河图一与六二与七三与八四与九五与十皆各有合以十干之次言之一为甲六为己故甲与己合二为乙七为庚故乙与庚合三为丙八为辛故丙与辛合四为丁九为壬故丁与壬合五为戊十为癸故戊与癸合又年起月日起时越五则花甲周而复始而月时同干亦即五合之义按化气之理沈括据黄帝素问论之最明素问有五运六气所谓五运者甲己为土运乙庚为金运丙辛为水运丁壬为木运戊癸为火运也黄帝问岐伯五运之所始岐伯引太始天元册文曰始于戊巳之分所谓戊巳分者奎壁角轸也奎壁角轸天地之门户也王冰注引遁甲六戊为天门六已为地户天门在戌亥之间奎壁之分地户在辰巳之间角轸之分隂阳皆始于辰五运起于角轸者亦始于辰也甲巳之歳戊巳黅天之气经于角轸角属辰轸属己其歳得戊辰己巳干皆土故为土运乙庚之歳庚辛素天之气经于角轸其歳得庚辰辛巳干皆金故为金运丙辛之歳壬癸元天之气经于角轸其歳得壬辰癸巳干皆水故为水运丁壬之歳甲乙苍天之气经于角轸其歳得甲辰乙巳干皆木故为木运戊癸之歳丙丁丹天之气经于角轸其歳得丙辰丁巳干皆火故为火运运临角轸则气在奎壁气与运常司天地之门户戊巳在角轸则甲乙在奎壁甲己歳必甲戌乙亥也故素问曰土位之下风气承之庚辛在角轸则丙丁在奎壁乙庚歳必丙戌丁亥也故曰金位之下火气承之壬癸在角轸则戊巳在奎壁丙辛歳必戊戌己亥也故曰水位之下土气承之甲乙在角轸则庚辛在奎壁丁壬歳必庚戌辛亥也故曰风位之下金气承之丙丁在角轸则壬癸在奎壁戊癸歳必壬戌癸亥也故曰相火之下水气承之五行家以戊寄于己巳寄于午六壬家以戊寄于己巳寄于未惟素问以戊寄于戌巳寄于辰遁甲以六戊为天门六己为地户与素问同水土相随水金子也阳土故居金行之末以为亥始水木母也已金祖也隂土故居水行之墓以为巳始故曰天地之门户而万物所从出星家有逢龙则化之说亦本于此此十干化气之源也
　　纳音
　　沈括曰六十甲子有纳音鲜原其意盖六十律旋相为宫法也一律含五音十二律纳六十音也凡气始于东方而右行音起于西方而左行隂阳相错而生变化所谓气始于东方者四时始于木右行传于火火传于土土传于金金传于水所谓音始于西方者五音始于金左旋传于火火传于木木传于水水传于土【纳音与易纳甲同法干纳甲而坤纳癸始于干而终于坤纳音始于金金干也终于土土坤也】纳音之法同类娶妻隔八生子此律吕相生之法也五行先仲而后孟孟而后季此遁甲三元之纪也甲子金之仲【黄钟之商】同位娶乙丑【大吕之商同位谓甲与乙丙与丁之类下皆仿此】隔八下生壬申金之孟【夷则之商隔八谓大吕下生夷则也下皆仿此】壬申同位娶癸酉【南吕之商】隔八上生庚辰金之季【姑洗之商此金三元终若只以阳辰言之则依遁甲顺传仲孟季若兼妻言之则逆传孟仲季也】庚辰同位娶辛巳【仲吕之商】隔八下生戊子火之仲【黄钟之征金三元终则左行传南方火也】戊子娶己丑【大吕之征】生丙申火之孟【夷则之征】丙申娶丁酉【南吕之征】生甲辰火之季【姑洗之征】甲辰娶乙巳【仲吕之征】生壬子木之仲【黄钟之角火三元终则左行传于东方木】如是左行至于丁巳仲吕之宫五音一终复自甲午金之仲娶乙未隔八生壬寅一如甲子之法终于癸亥【谓防宾娶林钟上生太簇之类】子至于巳为阳故自黄钟至于仲吕皆下生自午至于亥为隂故自林钟至于应钟皆上生
　　蠡海集曰万物之所为以生者必由气气者何金也金受气顺行则为五行之体逆行则为五行之用顺行为五行之体者金生水水生木木生火火生土冬至起歴之元自冬而春春而夏夏而长夏长夏而归于秋返本归原而收敛也逆行为五行之用者金出鑛而从革于火以成材成材则为有生之用然火非木不生必循木以继之木必依水以滋荣水必托土以止畜故木而水水而土是则四行之类土以定位故大挠作甲子分配五行为纳音盖金能受声而宣气故也法曰甲娶乙妻隔八生子子生孙而后行继代其位初一曰金金为气居先甲子为受气之始甲娶乙妻隔八壬申是为子矣壬娶癸妻隔八庚辰是为孙矣庚娶辛妻隔八戊子火代其位次二曰火戊继其后戊娶己妻隔八丙申是为子矣丙娶丁妻隔八甲辰是为孙矣甲娶乙妻隔八壬子木代其位次三曰木壬继其后壬娶癸妻隔八庚申是为子矣庚娶辛妻隔八戊辰是为孙矣戊娶己妻隔八丙子水代其位次四曰水丙继其后丙娶丁妻隔八甲申是为子矣甲娶乙妻隔八壬辰是为孙矣壬娶癸妻隔八庚子土代其位次五曰土庚娶辛妻隔八戊申是为子矣戊娶己妻隔八丙辰是为孙矣丙娶丁妻隔八甲子金复代其位甲午乙未起如前法是故有五子归庚之说道家者流取其义用配五方之位自子干头数至庚字则为其数甲子金自甲数至七逢庚则西方金得七气戊子火自戊数至三逢庚则南方火得三气壬子木自壬数至九逢庚则东方木得九气丙子水自丙数至五逢庚则北方水得五气庚子土则自得一为中方一气是为五子归庚也乃知金者受气之先顺行则为五行之体逆行则为五行之用故六十甲子纳音者以充万物之用
　　考原曰五行以气始形终为次则洪范之水火木金土是也以播于四时相生为次则月令之木火土金水是也以饬庀五材相尅为次则禹谟之水火金木土是也纳音五行始金次火次木次水次土既非本其始终又无取于生尅故说者莫知其所自来详考其义盖亦祖述易象之意即先后天卦之理也各为图以明之



















　　先天之图干兑居首属金次以离属火又次震巽属木又次以坎属水终于艮坤属土故始于金终于土者干始坤成之义也金取于天之刚土取于地之柔火附于天水附于地而木以生气居中此纳音所本于先天之序也











　　后天之图亦以干居首而逆转自干兑之金旺于西方次转而为离火旺于南方次又转而为震巽之木旺于东方次又转而为坎水旺于北方而土旺于四季故退艮坤以居终焉此纳音所本于后天之序也












　　右图以甲子乙丑为金上元壬申癸酉为金中元庚辰辛巳为金下元三元俱周则传于戊子己丑为火上元丙申丁酉为火中元甲辰乙巳为火下元自此以后皆依前图金火木水土之次而用乐律同位娶妻隔八生子之法以终于丁巳而纳音小成矣又自甲午乙未为金上元起如前法以终于丁亥而纳音大成矣
　　按十干十二支相错为六十五音十二律相乗亦为六十甲子金而乙丑亦为金者同位娶妻也乙丑金而壬申又为金者隔八生子也一行各三元而后传于次行犹春有孟仲季三月而后传于夏也自甲子至丁巳而五行之三元一周犹易之三画为小成也自甲午至丁亥而五行之三元又一周犹易之六画为大成也其立法皆与律吕相应
　　纳音干支起数合五行
　　甲巳子午九乙庚丑未八丙辛寅申七丁壬卯酉六戊癸辰戌五己亥属四数
　　蠡海集云或问曰先天之数何縁而起余答曰数极于九自九逆退取之故甲己子午九乙庚丑未八丙辛寅申七丁壬卯酉六戊癸辰戌五天干己尽而地支独遗己亥是以己亥得四终焉况夫亥为天门己为地户纯阳之位为开阖之枢所以关键五行也
　　瑞桂堂暇録曰六十甲子之纳音以金木水火土之音而明之也一六为水二七为火三八为木四九为金五十为土然五行之中惟金木有自然之音水火土必相假而后成音盖水假土火假水土假火故金音四九木音三八水音五十火音一六土音二七此不易之论也何以言之甲巳子午九也乙庚丑未八也丙辛寅申七也丁壬卯酉六也戊癸辰戌五也己亥四也甲子乙丑其数三十有四四者金之音也故曰金戊辰己巳其数二十有三三者木之音也故曰木庚午辛未其数三十有二二者火也土以火为音故曰土甲申乙酉其数三十十者土也水以土为音故曰水戊子己丑其数三十有一一者水也火以水为音故曰火凡六十甲子莫不皆然此纳音之所由起也
