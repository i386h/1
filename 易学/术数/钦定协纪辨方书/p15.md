<!-- { "loadSidebar": true } -->
　　按满为福德总要厯谓其日宜祭神只祈福愿又谓之天巫亦谓宜祀鬼神求福愿夫天巫云者巫能通幽明以见日吉辰良其诚意可逹于鬼神故比之天巫云耳岂真是日有神号天巫者下行世间哉顾同一满日也忽又谓之天狗同一枢要歴也又云忌祷祀鬼神祈求福愿诚不可解矣详考其义盖天狗者戌日值满也天官家谓太白余气散为天狗满既是戌建必在申满之为满也以三为数之极也天之刑神当令之时而又居盛满之极则其与他满日不可同例论明矣故又谓之天狗而谓不宜祷祀非谓凡为满日皆天狗也夫满日所以为福德而宜祭祀者以月建为本日之生气有鬼神降福之象也若满在戌日则从申至酉悉属金行其为神也乃蓐收司刑之神而非降福之神矣故忌之也乃曹震圭以天狗为祛除私邪之神夫天狗本妖星如彗孛之类从未有被以嘉称者其説不类又谓建前二辰为御于门首之象犬之守宅亦不必其在门也又以寅为艮艮为犬而谓建子则满寅有犬之象焉未识建丑满夘则又何説也又谓祈福愿祀鬼神皆为正道故并忌之然则为邪道则不须忌也无论隂阳之道本不为小人谋且前既以天狗为祛除私邪之神矣此又谓忌用正道倐命之为正倐命之为邪何其无特见也又按天狗为申建之戌止一位故不入图



　　桑道茂曰天罡河魁者月内凶神也所值之日百事宜避○厯例曰阳建之月前三辰为天罡后三辰为河魁隂建之月反是○曹震圭曰魁罡者乃月建四煞之辰平收之日也○洞源经曰对七为冲隔三为破选择家所谓辰破丑而丑冲未亥破寅而寅冲申午破夘而夘冲酉酉破子而子冲午申破巳而巳冲亥戌破未而未冲丑是也
　　神枢经曰死神者月中凶神也其日忌请医服药出师征讨种植树木进人纳畜○李鼎祚曰常居月建前三辰○曹震圭曰死神者以月建为旺辰前逢死位也大抵死气之前必有死神其义同前
　　按天罡者辰也河魁者戌也平收二日轮转十二支何与辰戌事而亦命为天罡河魁耶洞源经曰对七为冲隔三为破説者曰辰破丑而丑冲未亥破寅而寅冲申谓辰至丑上则破其所居之丑而丑又冲我对宫之未也然辰何以破丑耶其义未详也今按辰戌之所以为魁罡者以其为二气之枢纽也阳从辰而左至于戌而成剥蔑之象隂从戌而右至于辰而成夬决之象隂阳消息之大会也是故岁从辰始而至巳辰阳善之通也厌从戌始而至亥戌隂慝之作也二者必不能比而和且辰戌互相冲击故畏忌之今建除家以平收为魁罡者乃比拟于魁罡以见宜畏忌之意非真以此为魁罡也由是言之则洞源经所谓隔三为破者破即是罡罡破军也本从此魁罡借义以及于破而后人释之遂谓辰破丑亥破寅失其防矣亥与寅合安得有破义也凡数三而极建前三而建后三则前后之数皆极矣而此二位必自相冲击假如建在子前三为平为夘后三为收为酉夘酉冲也建在丑前三为平为辰后三为收为戌辰戌冲也推之十二辰莫不皆然有龙战之象焉故亦以魁罡名之也其隂月阳月两相易位者以此见其非真魁罡也若魁罡则有定位矣夫以一岁而论阳生于冬至三于寅五于辰隂生于夏至三于申五于戌三者春秋之首隂阳各半也五者岁厌之首隂阳之纽也故曰魁罡取义于斗之第一第七星以其为运斗之枢也国语曰王者必合三五以一建而论阳生于开半于建终于平故平为死神而开为生气为时阳也半于建者阳长至三而乃可建与寅为岁首同也隂生于定半于破终于收故定为时隂为死气一建之内亦有十二月之象故亦曰魁罡取诸岁神之魁罡以见意也平之为死神也平在定前定为死气则其神已降于平矣气在萌芽之前而神又在气之前也由此推之开为生气收必为生神而厯不言者或系阙文或以其微而不足于吉故不言均未可定然神煞起例以收为月命座则亦生神之意云


　　总要厯曰时隂者月中隂神也所值之日宜运谋算画计防睦子孙防亲友○厯例曰常居月建前四辰○曹震圭曰时隂者月内隂气之神母妇之象故隂神主事机密不测故其日宜运谋算画计防防亲友睦子孙起例常以月建加功曹子上所得之辰为时阳午上所得之辰为时隂谓子者一阳初生也故时阳取焉午者一隂初生也故时隂取焉寅者艮方成终成始之位三阳交泰之所故以加之太乙家常以计神加和德其义一也
　　总要厯曰官符者其日忌拜官视事上表章陈词讼○厯例曰官符者正月起午顺行十二辰○曹震圭曰官符者是岁月中掌符信之官文职也常居三合前辰大抵岁辰月建以其三合前辰为文官后辰为武职是左文右武之义假令正月建寅则午上有官符文官也戌上有白虎武职也并见第二卷
　　神枢经曰死气者无气之辰也其日忌战鬬征伐疗病求医安置产室经营栽植○李鼎祚曰死气者常居月建前四辰○曹震圭曰死气者以月建为临官前临死位也假令二月建夘为临官帝旺在辰衰在巳病在午死在未也或云生气之冲辰也谓此爱其生彼爱其死我旺而彼死也故常与生气相对
　　按时隂死气之义具见前条而曹震圭月建加功曹之説亦甚有理至官符之义已见岁官符条下四利三元成为白虎定为官符皆同岁神取义官符为文白虎为武今厯家不用白虎而惟用官符于义例不合盖四利三元原从太岁起例官符白虎皆岁神方位以其吊照太岁故避之若其在日则定成为月建三合何凶之有厯家特误以年方配日辰耳其以临日为凶者误亦由此今既不用白虎应亦不用官符也

　　经曰枝德者地支带德也所值之日宜修造筑垣○厯例曰枝德者正月在未顺行十二辰
　　枢要厯曰亦月内之耗神也其日忌经营种莳纳财交易开市○厯例曰小耗者常居月建前五辰○曹震圭曰小耗者小损也乃月建气絶之辰大耗之从神也按枝德乃岁神吉方详岁枝德条下盖阳年岁干即岁德隂年岁干即岁德合自太岁顺数至前五辰其干必与岁干合阳年则为岁德合隂年则为岁德方为枝而干为德故曰地枝带徳也若其在月则一丙寅月也而未日有五其辛未日为月干合矣乙丁己癸四未日初与丙寅无涉也何以概谓之枝德耶即以辛未日而论辛为月干五合六辛皆然与枝无取非若岁枝前五辰之独与岁干合也且月干非月德即与之合亦第干合云尔非若岁干合之必为德也是则枝德之名曰枝曰德皆无取义可见古人原由岁枝起例后世误用之于月而于岁反遗之也今添入岁神月枝德应删去月小耗义详岁小耗条下旧岁破为岁小耗则旧月破为月小耗又为本月闭日之冲应闭而冲之是小耗也

　　考原曰月破者月建所冲之日也与岁破义同
　　枢要厯曰大耗者月中虚耗之神也其日忌营库藏出财物逺经求取债负○厯例曰大耗者正月起申顺行十二辰○曹震圭曰大耗者月建击冲破散之辰也与月破同位

　　按选择宗镜曰危为极富星为谷将星为四利之龙德吉顾其所以为极富为谷将则无其义神煞起例又名之为地辂皆今厯家所不用龙德别详四利三元条下

　　总要厯曰天医者天之巫医其日宜请药避病寻巫祷祀○厯例曰天医者正月起戌顺行十二辰○曹震圭曰天医者三合后辰能使万物死而复生损而复益如正月建寅三合为寅午戌而戌为寅之后辰是也余仿此
　　选择宗镜曰天喜者正月戌二月亥三月子四月丑顺轮十二月乃日支与月建三合故曰天喜○通书曰春戌夏丑秋辰冬未今人不原其理尝于卦书中得其要领大抵取日辰与月建相合为天喜也与成日同位按月建后二辰生气也又后二辰即生气之生气也故曰天医又成日也万物莫不喜其有成故曰天喜厯书以春戌夏丑秋辰冬未为天喜日而曹震圭谓母喜见子然亦有成就之义如春之令属木木生火火墓在戌至于戌则火之道成矣故春以戌为天喜夏之令属火土火土生金金墓在丑至于丑则金之道成矣故夏以丑为天喜秋辰冬未可以类推今通书与宗镜皆以成日为天喜惟寅申巳亥四孟月与戌丑辰未相合或古有两説或一为后起俱未可知然成日之理为长且通书总论既取成日而立成又用戌丑辰未日不宜自相矛盾故改从画一而并存其説以备防考

　　按阳月魁隂月罡之义己见平日条下

　　总要厯曰时阳者月中阳神也所值之日宜叙婚姻行宴乐○厯例曰常居月建后二辰○曹震圭曰时阳者月内掌阳气之神父夫之象故阳之主事威仪正直有礼义仪容故其日宜叙婚姻行宴乐
　　五行论曰生气者极福之神也其日宜修筑城垒开道沟渠起土修营养育羣畜种莳如出军战阵则宜背之○厯例曰生气者常居月建后二辰○曹震圭曰生气者万物所生之辰也生育万物者土也土之所居者四季也四季者乃四时五行所衰之辰也自衰然后可生彼故以四时前季辰为生物之位假令冬水生春木水衰于丑生木于前木之长生在亥也木衰于辰生火于前火之长生在寅也火衰于未生金于前金生于巳也金衰于戌生水于前水生于申也皆各居其后二辰此其义也○考原曰月建乃当王之气不可以衰言也且生气亦不耑在四维之位亦不可耑以五行之长生言也大抵月建者当正王之位而前二辰己有生气是未旺而将旺者也如正月为三阳之月而子则一阳己生是为生气也可与王日官日防看益明
　　按孙奭孟子疏曰木旺亥子丑寅夘火旺寅夘辰巳午金旺巳午未申酉水旺申酉戌亥子土与水同其言旺也始于长生之位而终于正旺之乡此即生气居建后二辰之义也隂符经曰天地之道浸故隂阳胜隂阳相推而变化顺矣建为月中天子其后二辰为极福之神隂阳以渐浸而胜也必以二位者从生气至建而成三盖一生二二生三而天地之道备也岁后二辰为太隂建后二辰为生气太隂为后妃之象天下之母也生气之义亦母道也于建除为开日无一之不吉也曹震圭强以衰论者岂疑其与太隂同位欤不知太隂固吉神也特不宜侵犯耳

　　枢要经曰血支其日忌针刺出血○曹震圭曰血支者气血之支流也故起于旺建之后生气之前如人生之后自有血脉畅于四肢若其日针刺者是去其血也故忌之
　　按月令仲冬以后忌作土事谓地气阻泄是谓发天地之房闭之为血忌而不宜针刺者亦此意人身与天地之气相应不宜于应闭之日而发泄之建之为建也生于开而养于闭以成其建闭在十二辰犹小冬也闭日针刺犹冬日发房也

<子部,术数类,阴阳五行之属,钦定协纪辨方书,卷四>
<子部,术数类,阴阳五行之属,钦定协纪辨方书,卷四>
<子部,术数类,阴阳五行之属,钦定协纪辨方书,卷四>
<子部,术数类,阴阳五行之属,钦定协纪辨方书,卷四>
<子部,术数类,阴阳五行之属,钦定协纪辨方书,卷四>
<子部,术数类,阴阳五行之属,钦定协纪辨方书,卷四>
