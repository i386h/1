<!-- { "loadSidebar": true } -->
　　按歴神原始曰天有五纬歳星为仁而甲应之镇星为徳而戊应之仁徳之神莫甲戊若也其说高于曹震圭逺矣史记天官书以木土为吉星又道家以甲戊日为祈禳所宜盖其来乆矣天赦与天恩义相似从六十甲子而论则有天恩十五日从四季而论则有天赦四日甲为十干之首戊为十干之中寅申为春秋之始子午为冬夏之中不以巳为中者巳则过中又隂干也故易曰已日乃革之言甲至戊则数穷而当变也不用卯酉者生物者春始之夏终之成物者秋始之冬终之始之者天也终之者地也春秋属天故不用中而用始且卯酉亦隂支也用支之始则以干之中配之故春戊寅而秋戊申用支之中则以干之首配之故夏甲午而冬甲子是为天地合徳之辰天地生心之所见端也之死而忽生之莫大于赦故以天赦名也施恩赦罪固宜用之然谓必天恩之日乃可施恩天赦之日乃可赦罪则亦拘论也夫赏之不可行罪之不可宥欤则固不得以日之为天恩天赦而曲法以从事也其恩之宜施罪之宜宥欤则如火之然如泉之达虽破败休废之日何择焉安得择此十九日而用之余并屯其膏而不下耶

　　总要歴曰天愿者月中善神也所値之日宜嫁娶纳财敦睦亲族○歴例曰天愿者正月甲午二月甲戌三月乙酉四月丙子五月丁丑六月戊午七月甲寅八月丙辰九月辛卯十月戊辰十一月甲子十二月癸未○曹震圭曰天愿者乃月建枝徳合神也阳前隂后五辰各以阳干配之四季月以隂干配之若遇四孟及丑未子午者无合盖谓亥巳为隂阳终极之辰寅申为隂阳否泰之辰丑未为隂阳絶蔑之辰子午为阳消隂长之辰故不可为合也十干巳为六贼庚为白虎壬为元武故不可用也若逢忌用之辰以前后近者用之假令正月未为枝徳今忌用取近未者午以王干甲配之得甲午也二月甲戌三月乙酉四月丙子五月忌亥退合丑就以丁配故得丁丑六月忌寅就午六合以戊配得戊午七月否建之辰忌丑就寅寅中有甲从其泰也八月忌庚用丙【谓金生于己巳中有丙火也】配得丙辰九月辛卯十月忌壬以戊之阳土能聚水溃土易有比卦之义故得戊辰十一月以其自建者谓前后皆无所配然建子之月未可假力于人其忌壬用甲者是待其子有所助也十二月忌申以就近申之未故得癸未其义如此
　　按曹震圭之论支离难通不待辨而明矣于东不可则转而之西于西不可又转而之南之北阳干不可通则借隂干用之本位不可通则借下位用之然则神煞者乃听人造作之物矣古人造作以愚今人今人解之又宛转自道其造作之状而号于天下曰当从我之造作以定吉凶虽三尺童子亦知不信矣考诸神煞起例乃知传写谬误二十四字中误十三字焉曹震圭不知其误而曲为解展转支离如韩昌黎状侯刘与轩辕弥明聫句所谓口吻鸣益悲者也起例曰正月乙亥二月甲戌三月乙酉四月丙申五月丁未六月戊午七月己巳八月庚辰九月辛卯十月壬寅十一月癸丑十二月甲子十二辰皆太阳也其十干皆令星也唯十二月甲非令星而其为甲子其义最大盖丑寅为艮终万物始万物丑月木巳甲于地中而太阳又适始于子故丑虽嵗终而实始万物枢纽隂阳尤令星之大者也太阳日也天之所以生物者也令星时也天之所以成嵗者也太阳右旋令星左旋五气顺布四时行焉百物生焉天之愿也天愿之义大矣哉

　　天寳歴曰母仓者五行当王所生者为母仓如遇土王后则以巳午为之其日宜飬育羣畜栽植种莳○歴例曰春亥子夏寅卯秋辰戌丑未冬申酉土王后巳午○曹震圭曰生我者为母积藏者为仓故以名之各以生当时五行之辰为之○考原曰春属木水生之故以亥子为母仓也余仿此不用干而用支者支为地有母道焉万物生于土有藏道焉
　　按母仓者种植畜牧纳财等事之吉辰也春木以亥子为母木者亥子之所生水至木成则休矣母老则待养于子也故以仓为名又木生于水木之所以能旺于春者由水生之则木固由水而得养也故以母为名又我尅者为财而尅我之所由生者亦财也以母仓之辰而纳财一以见藏于生我之方则其原不匮也一以见生我之方之宜致养焉以是为报本返始也一以见财者所以养人而多藏则尅我之所由生转以为我害矣非所以为养也母仓之义大矣哉

　　五行论曰月恩者阳建所生之干也子母相从谓之月恩其日宜营造婚姻移徙祭祀上官纳财○歴例曰月恩者正月丙二月丁三月庚四月巳五月戊六月辛七月壬八月癸九月庚十月乙十一月甲十二月辛○曹震圭曰月恩者子母相从是月建反生于彼盖母生我我生子之义○歴神原始曰寅木生丙火卯木生丁火辰戌土生庚金丑未土生辛金巳火生巳土午火生戊土申金生壬水酉金生癸水子水生甲木亥水生乙木皆月建之所生故曰月恩也○考原曰正月寅阳木生丙阳火二月卯隂木生丁隂火则各从其类也余仿此按月恩者母仓之对待也母仓为义爻月恩为寳爻生令神之神母仓也有恩于本令者也月神所生之神月恩也有恩于彼神者也母仓为本月之母本月为月恩之母寅生丙即甲生丙也卯生丁即乙生丁也辰戌生庚即戊生庚也子平家谓之食神寅卯辰犹母也丙丁庚犹男子也从地支以生天干犹母之生子也故结婚姻则宜子营造上官无所不宜

　　总要歴曰四相者四时王相之辰也其日宜修营起工养育生财栽植种莳移徙逺行○歴例曰春丙丁夏戊巳秋壬癸冬甲乙○曹震圭曰四相者养育之道母生子也春木王生丙丁夏火王生戊巳秋金王生壬癸冬水王生甲乙惟庚辛者金也能杀万物故不用
　　按四相无庚辛此非人之所能为也木相本是火火相本是土金相本是水水相本是木五行之自然而然者也相者辅我者也此以知天之道任徳不任刑也相者相君者也此以知臣之道导以徳而不导以刑也



　　总要歴曰四时天徳者四序中徳神也其日宜庆赐宴乐拜官赏贺○歴例曰春午夏辰秋子冬寅○曹震圭曰子寅辰午乃东方生育之阳辰故用事吉也申戌者西方之杀气故不可用也各以四时所生之阳辰为之是我生者为徳也亦名时徳按时徳与四相同义春木生午火夏火生辰土秋金生子水冬水生寅木也四相取天干时徳取地支
　　按子寅辰午申戌为六阳辰阳者徳也时徳所以取阳辰也分而言之春秋各二冬夏各一各以其时所生取之春木生火取午夏火生土取辰戌辰先戌后取辰秋金生水取子冬水生木取寅六取四而所余者适秋令之二辰焉亦犹十干为四相而却余庚辛二干不用皆自然而然非人之所能为也天心之以徳不以刑岂日者强为说哉

　　坛经曰王官相民守日者皆月内视事之吉辰也所值之日宜命将登坛袭爵受封上官赴任临政亲民○歴例曰王日者春寅夏巳秋申冬亥【今易为官日】官日者春卯夏午秋酉冬子【今易为王日】相日者春巳夏申秋亥冬寅民日者春午夏酉秋子冬卯守日者春酉夏子秋卯冬午○曹震圭曰王日者四时正王之辰四正之位帝王之象故得其政治也官日者四时临官之辰诸侯之象相日者四时官日所生也相气之辰宰相之象民日者四时死絶之辰庶民之象守日者四时胎絶之辰无气能自固守以待将来各取其义以为名也
　　按此以春夏秋冬取令星王相以为吉辰也王日天子所用日官日臣下所用日守日封疆之臣所用日相日贵近之臣所用日民日百姓所用日五日之外歴家又以未戌丑辰为四序狱日申亥巳寅为四序日酉子卯午为四序牢日戌丑辰未为四序死别日亥寅巳申为四序伏罪日子卯午酉为四序大败日又曰不举日丑辰未戌为四序罪刑日又曰刑狱日盖狱日为四序之墓辰余并休囚死辰云耳后人以王官守相民日有吉无凶而十二辰未遍也于是一一区而别之而命以名又势必不能确切也于是重出叠见支离覆逆而不可信据矣然神煞虽增七类而别无所宜不过一例忌用则止存原定五辰而余并勿用可耳何必多其辞说以惑世哉今悉删去至王日向为寅巳申亥官日向为卯午酉子后人两易其位盖以寅为春木之临官而卯为春木之帝旺也然细绎其理不如旧说为高盖寅为阳木之临官卯为隂木之临官五行之性临官吉于帝旺以其中也君用阳而臣用隂又易之道也帝居帝位官居官位皆临官也不必帝用帝旺官用临官然后为得且使隂阳易位转为失也至于春辰夏未秋戌冬丑者四序当王之土神也故曰守日守封疆之臣用之春巳夏申秋亥冬寅四序之相气则自元子以下王侯卿相通用之吉辰也夫春旺木而生火则午为正令夏旺土而生金则酉为正令相宜以午酉子卯而以午酉子卯为民日而不曰相者何也巳阳火阳土也申阳金也亥阳水也寅阳木也故为相也午隂火隂土也酉隂金也子隂水也卯隂木也故为民也臣阳而民隂犹王阳而官隂也抑更有进焉相之为相也为王之所生固已然已有金申有水亥有木寅有火不专一行其吉凶未定也书曰惟吉凶不僣在人惟天降灾祥在徳其吉凶未定正与富贵相似用其日者适顺乎天之道而致儆于人之心也若夫午酉子卯则专火专金专水专木为四序当令之真子吉莫大焉故为民日民得全吉则王官相守皆得全吉也而曹震圭以四时死絶之辰为庶民之象最为无理夫人心之恶虽桀纣盗跖未必欲庶民之死絶也且众庶冯生故曰庶民虽一昼一夜万生万死而终古无死絶者乃庶民也安得有死絶之象耶其荒谬至于如此
　　又按歴例以春酉夏子秋卯冬午为守日以春辰夏未秋戌冬丑为牢日邵泰衢作歴神原始谓守与牢二字相近而讹易之则吉凶各以类聚且与五胜义恰符甚为有理今从之

　　通书曰四击者春戌夏丑秋辰冬未其日忌军事○考原曰四击者四时所冲之墓辰也如春月建寅卯辰辰与戌冲故戌为四击也余仿此
　　按四季以土旺为守日四击其冲也春土旺于辰而戌击之夏土旺于未而丑击之秋冬亦然故其日忌出军防边等事

　　广圣歴曰九空者月内杀神也其日忌修造仓库出入货财○歴例曰九空者正月在辰逆行四季○曹震圭曰九空者墓库破散之神也库破则空冲则散假令寅午戌月火库在戌辰能冲散也亥卯未月木墓在未丑能冲散也申子辰月水墓在辰戌能冲散也巳酉丑月金墓在丑未能冲散也今歴家所传与九坎九焦同行者非盖所传有误纪嵗歴亦止是逆行四季

　　广圣歴曰五墓者四旺之墓辰也其日忌营造起土嫁娶出军○歴例曰五墓者正二月乙未四五月丙戌七八月辛丑十月十一月壬辰四季月戊辰也○曹震圭曰五墓者五行旺干自临墓辰也十干者身之象若营造起土似临于无气之位也又以干为夫之象若嫁娶则夫自临死气之位也又以干为我若出军征伐是自临死墓之地也故忌之假如正二月木旺木墓于未加以乙未是自临墓辰也余仿此

