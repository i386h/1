<!-- { "loadSidebar": true } -->
　　建星如子年子上起建丑为除丑年丑上起建寅为除是也建为歳君为元神为吉凶众神之主可坐不可向在山在方叠吉星则大吉叠凶星则大凶在方为堆黄方亦叠吉则吉叠凶则凶除为四利太阳小吉满为土瘟为四利防门凶又为天富小吉平为三台又为土曲又为四利太隂大吉定为歳三合为显星吉又为地官符为畜官次凶执为四利死符又为小耗凶破为歳破为大耗大凶危为极富星为谷将星为四利龙德吉成为三合为天喜吉又为飞亷又为四利白虎小凶收为四利福徳小吉开为青龙太隂为生气华盖又为官国星上吉又为四利吊客小凶闭为病符凶○平成开危最吉定除次吉破大凶建可吉可凶○以上从十二建星起例
　　五虎遁干戊巳为都天丙丁为独火庚辛为天金神○天金神一名游天暗曜犯之患眼疾用丙丁九紫火星制之无害○以上从五虎遁起例
　　本年纳音尅坐山墓上纳音者为年尅山家凶属金者为地金神次凶○以上从纳音起例
　　奏书博士吉蚕室力士小凶有吉星可用大将军有吉星制年月利主吉年月不利亦主凶又忌与太隂防尤凶○以上从四方起例
　　太歳天干纳在何卦其冲破对卦名曰破败五鬼忌修方吉多不忌○以上从纳卦起例
　　本年禄前一位为羊刃对冲为飞刃名李广箭凶然惟八干山有之忌坐山不忌方与向乾坤艮巽山无禄亦无刄古人课犯隂府年尅者甚多而八干山絶无犯李广箭者其犯箭者皆四维山原无箭故也○以上从羊刄起例
　　按年神总论宗镜自为一家之言大体醇正故备録之然唯太歳歳破不可犯三煞犹可制化况其他乎隂府以纳甲为正卦为傍与通书不合而亦有理然其义纡逺轻于年尅山家见义例本篇十二建星不足为凭当兼诸神叅看见义例四利三元条下天干临官为禄帝旺为刄刄固不如禄之吉然其凶亦不过如大煞止耳大扺大煞羊刄皆不为凶叠凶星则凶犹叠太嵗月建也且其起例既从年干又曰乾坤艮巽四山无刄则必年与山同夫甲山用夘月日正为扶山何凶之有故今台官不用然本条内云古人课犯隂府年尅者甚多则不为无功也至其中所云神煞不忌新宅而忌旧宅又云年尅山家伤祖父无祖父则不忌种种支离概删不録
　　月吉神总论
　　天徳方即天道方月徳方即三合月官旺之间大吉天徳合月徳合方次吉此四德到方大能制此方之煞并歳徳歳徳合共名六徳俱走天干不走地支不能制地支方煞也
　　月金匮方吉即三合月分之旺方也修之发丁修年金匮不如修月金匮比月徳后一步吉与月徳同
　　月天赦方吉春戊寅夏甲午秋戊申冬甲子此天赦也然原无定在故以月建入中宫遁之遁得天赦落在何方此方宜修造可制官符等煞天月徳三合周转已有飞宫之义不宜再飞天赦必飞乃现
　　月凶神总论
　　月破山方皆凶坐山尤凶造皆不可犯
　　月隂府山凶月天干尅坐山所纳之甲为正隂府带卦者为傍隂府
　　月尅山家凶月之纳音尅山墓音也以年日纳音制之大月建乃月家土煞占山占向占方占中宫皆凶动土尤凶吉不能制
　　小月建占方凶占山占向亦凶忌修不忌
　　月家打头火小凶与丙丁火并不可修造用一白壬癸制之月逰火不足忌
　　飞宫天地官符小凶有吉星可用
　　诸家年月日吉凶神附论
　　曾文辿曰太歳坐山留福徳却将年月更加临还须四柱无冲尅共转天河福愈深杨筠松曰太歳可坐不可向又曰吉莫吉扵修太歳凶莫凶扵犯太歳又曰太歳叠吉星则贡福叠凶星则降祸俱言坐太歳之法也造者坐太歳极吉向太岁极凶然坐之有数端焉一查太嵗不叠戊巳隂府年尅打头火乃可坐二要八节三竒照之三要月日时或与太嵗一气或与太嵗三合乃吉若支冲之干尅之则犯歳君而大凶四要太阳紫白诸吉同到则尤妙福大而乆非别吉之可比也
　　太歳禄马贵人能压一切凶星贵人为上禄马次之要与造主本命禄马同行乃能致福用命贵禄马而歳贵禄马不至者命主无管摄用歳贵禄马而命贵禄马不值者歳君不依归歳命交防方为全美选择务令有气得时如木向春生金逢秋旺之类飞宫亦有六合之法合贵为上合禄次之如甲命禄在寅十二月作艮以月建丑入中宫遁得寅字到干干中有亥合艮中之寅也余仿此
　　邱平甫曰诸家年月多差舛惟有紫白却可凭曽文辿曰禄到山头主进财从外压将来马到山头进官职要合三元白贵人与白同旺相贵子入朝堂六白属金秋月旺紫火春夏强一八水土旺三冬立见福禄崇此言紫白之真且宜与贵人禄马同到又紫白喜旺相则愈有力皆不二之论也桑道茂及一行禅师皆云紫白所到之方不避太嵗将军官符诸凶惟不能制大月建而已不避宅长一切凶年并不能为害惟不能制天罡四旺煞而已则紫白之吉古所共宗通书有谓飞宫吊替多有不合故紫白难用者妄也
　　凡月家吉星吊替飞宫不犯冲伏为美如一白到坎八白为艮为星伏之地九紫到坎八白到坤为星冲之地其吉减力
　　右论三篇亦出选择宗镜其中飞天赦为今所不用然亦不背扵理録之以备一义也金匮星今亦不用葢金匮即大煞以其旺为吉又以其旺为凶未免自相矛盾大抵金匮大煞本无吉凶叠吉星则吉叠凶星则凶亦犹叠太嵗月建耳其曰六徳不能制支煞非是夫支之凶者正当以干制之方见制化之理如乙酉年歳煞在辰用庚辰月日时则天干一气皆金与乙作合为嵗徳而辰亦不以煞论矣故精扵造命之法则建除与山方犹属第二义所谓天光下临也乌有重支而轻干者乎其曰大月建吉不能制亦非夫月建谓之土煞自较太嵗为轻况又不论定位而论飞宫防无山方中宫无往不忌之理其论坐太歳之法慎重周详体用兼备非惟日者之妙用实亦君子之存心俗术并不论此漫曰太嵗可坐何孟浪也其中太嵗不叠戊巳可坐一语则又可以明戊巳煞之误兼可以证大小月建之伪诚破的之论其论禄马贵人嵗命同到与古课脗合而语义尤备其曰甲命丑月寅禄到干则亦止用地支一字可与真禄叅观各神制化诸説不同详见后
　　制煞要法
　　选择宗镜曰坐三煞向太嵗此不能制者也不可犯也三煞在方在向及隂府在山此可制而不易制者也不可轻也其余纷纷神煞中煞制之小煞不必制有吉星同到自能压伏除太歳在山在方宜合不宜冲灸退在山在方宜补不宜尅此外则四法而已干犯干制如隂府天金神皆以干制干也支犯支制如地官符之类择其死月死日修之可也三合犯三合制如三煞打头火天官符以三合局尅之可也纳音犯纳音制如年尅地金神以纳音制之可也今通书制三煞等法皆用纳音不知纳音力轻仍当兼地支三合取用方是
　　千金曰煞在山头更若何贵人禄马喜相过三竒诸德能降煞吉制凶神发福多此言山头之中煞小煞不用尅制而止以诸吉照之者也盖尅则尅倒坐山矣山值休囚月亦不吉
　　又曰吉星有气小成大恶曜休囚不降灾则尅制修方法也勿作一例看尅制者尅制得法为主吉星为用若小煞则不必制遇吉星自伏
　　太阳三竒能降诸煞紫白窍马能制地官符大将军以下诸煞禄制空亡贵人降诸煞以本命飞到者最为上太歳飞到者次之同到者尤吉
　　制煞之法宜用四柱尅之而不宜冲尅之则伏冲之则起而反为祸除太歳隂府在坐山不宜尅外其余诸煞如三煞官符大将军伏兵大祸等项在坐则重而难制在向在方则轻而可降
　　方上有煞可制者先从吉方起手连及修作又从吉方住手亦佳
　　凶方怕叠太歳怕太歳对冲怕太歳三合其方则皆大凶次之怕月建相叠相冲相合则亦为祸不然不甚为祸也葢嵗君与月建之力极大吉星必借其力方能作福凶星必借其力方能作祸吉方宜动不修动决不作福凶方宜静不修动亦不作祸惟年纳音所尅之方虽凶亦无害已为太嵗所制故也
　　嵗君月建冲破吉方则不吉无力故也若冲破凶方则又凶盖煞如虎如火合之固起冲之亦起惟浮天空亡占向可以八字冲之
　　太歳可坐不可向三煞可向不可坐不易之论也凡制神煞先令其星失时无气更泊死絶休废之乡得禄马贵人当旺之令修之化煞为权较之尅制尤穏恐压伏太过或遇冲合反为祸也
　　书曰若要贵修太歳若要发修三煞要大兴修火星要小兴修金神要发富修官符救冷退修灸退又曰制煞修方反获吉福此言修非言言修方非言修山也盖煞必须尅而坐山宜补尅之则山伤补之则煞旺故单云制煞修方者以方可尅故也惟太嵗或在山或在方皆可修盖修太嵗者可合而不可尅不尅则不伤山也隂府与山分而为二亦可修尅隂府不尅坐山也其余诸煞皆与山方合而为一故尅制此方即所以尅制此煞惟方不怕尅也故皆指修方言此皆修年家坐宫煞非修月家飞宫煞
　　太嵗必叠吉星不叠凶星而后修之君明臣良其吉可知故曰大富大贵
　　三煞连占一方其力极大制之得法自然发福然此煞最凶制不得法必至为祸修主孱弱亦难驾御不可轻试
　　火星乃三合旺方即打头火也尅而修之旺气发越大发人丁故曰大兴
　　火尅金神则为财以丙丁竒制之则旺田产故曰小兴地官符为嵗三合修之得法亦主旺财故曰发富三合死方为灸退以月日旺相辅之则无气而有气矣故曰救冷退
　　制煞之法古云干犯干制支犯支制三合犯三合制纳音犯纳音制此确论也又有化气犯者化气制坐宫犯者坐宫制飞宫犯者飞宫制如隂府甲巳属土则以丁壬木制之乙庚属金则以戊癸火制之此化气制化气也如病符小耗年家之不飞者以年月日吉照之此坐宫制坐宫也如月家打头火则以月家一白或壬癸水徳制之此飞宫制飞宫也又有以隂府甲乙属木戊巳属土三煞打头火官符等项在寅夘辰则属木己午未则属火本煞又自分五行尅制者仿此辨衰旺者亦仿此
　　制煞全看月令必本煞衰月制神旺月乃可惟太嵗灸退另论若诸煞聚防或与太嵗同宫则不可制勿犯可也
　　通书曰太嵗以下凶煞甚多难以尽避其各神所临之地惟奏书士宜向之余各有所忌须辨生旺休囚制化得宜如有破壊须修营者以天徳嵗徳月徳天徳合嵗徳合月徳合天恩天赦母仓所防之辰或各神出游日并工修之无妨
　　凡制凶神宜酌其轻重不可用煞之生旺如煞属木者忌春令并忌亥夘未日时如用午字则木煞死申字则木煞絶余可类推
　　按宗镜载制煞之法甚详醇多疵少故节取而録之其曰吉方不动不作福凶方不动不作祸即洪范龟蓍共违静吉作凶之理原文有曰戊巳煞不动亦凶则悖谬已甚矣隂府制法似是而非辨见后通书二则言畧而意该时宪书载扵年神之下制煞之大要也今为逐条详具扵左
　　太嵗　嵗破
　　宗镜曰太嵗君也坐之吉向之凶冲破坐山故也四柱八字合之吉冲之尅之凶以臣犯君故也叠紫白三竒禄马贵人等吉星则极吉得君行道膏泽及民也叠戊巳年尅隂府大煞等凶星则又极凶众凶有借倚势作孽也故太嵗或在山或在方审其叠吉而不叠凶则以四柱合之或一气或三合局造移徙其福大而且久非诸吉星可比也必要八节三竒太阳紫白诸吉同到本命贵禄临之尤妙曽文辿曰吉莫吉扵修太嵗凶莫凶扵犯太嵗太歳所在宜造宜移徙宜补葺皆修也不可拆毁不可穵窖开池皆犯也
