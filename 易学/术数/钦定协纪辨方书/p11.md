<!-- { "loadSidebar": true } -->
　　举事无细大必择其日辰义欤曰敬天也记曰易抱南面天子卷冕北面虽有明智之心必进断其知焉示不敢专以尊天也夫古之君子居则观其象而玩其辞一事之至其合于何卦何爻应有何变何应早已谋诸乃心而灼然况又谋及卿士大夫至于庶民夫亦何患其不审乃又必动则观其变而玩其占耶凡以血气心知之性必合诸虚灵不昧之天而后天下之理得使足已而不问则未事而先失也选择之义亦犹夫是天地神祗之所向则顺之所忌则避之既奉若于宫廷以彰昭事之忱又申布于闾左以协休嘉之气凡以敬天云尔如曰若是则福不若是则祸则术士之曲説而非其本原也王充论衡辟之不遗余力则又儒士拘迂而未见大义善夫荀悦申鉴曰或问时羣忌曰此天地之数也非吉凶所从生也夫知其为天地之数则固修身者所当顺也知其非吉凶所从生则一切拘牵谬悠之説具废而所为顺之避之者亦必有道矣



　　曾门经曰岁德者岁中德神也十干之中五为阳五为隂阳者君道也隂者臣道也君德自处臣德从君也所理之地万福咸集众殃自避应有修营并获福祐○广圣厯曰甲德在甲乙德在庚丙德在丙丁德在壬戊德在戊己德在甲庚德在庚辛德在丙壬德在壬癸德在戊○考原曰律吕六阳当位自得六隂则居其冲岁德则五阳干当位自得五隂干则取其合盖阳以自得为德而隂以从阳为德也
　　按甲丙戊庚壬五阳即以甲丙戊庚壬为德不同于乙丁己辛癸以所合之干为德者曾门经谓君德自处其文不足以畅厥防盖易之道阳一隂二阳为德隂为刑阳善也隂恶也是故阳之为德也在不化乎隂而隂之为德也在弃其本位而从乎阳易曰西南得朋西南阳也得朋隂从乎阳之谓也东北丧朋东北隂也丧朋弃其本位之谓也隂能化阳亦能从阳阳为隂化隂斯慝矣能从乎阳斯为德也然则阳惟一而隂有二矣是故甲德在甲甲阳也故甲即甲之德也乙德在庚乙隂也庚能制乙者也在乙而从庚是即乙之徳也丙丁以下仿此

　　考原曰岁德合者岁德五合之干是也甲年在己乙年在乙丙年在辛丁年在丁戊年在癸巳年在己庚年在乙辛年在辛壬年在丁癸年在癸故岁德属阳岁德合属隂
　　按岁德与岁德合并属上吉有宜无忌然细推其义有刚柔之别焉岁德无问隂年阳年皆刚辰也岁德合无问隂年阳年皆柔辰也外事以刚内事以柔古之志也选择家虽未论及此用者可以意通也

　　金匮经曰岁干合者天地隂阳配合也主除灭灾咎而兴福祐也所理之方可以修营起土上官嫁娶逺行防谒○厯例曰甲年在己乙年在庚丙年在辛丁年在壬戊年在癸取其与岁干相合者是也○考原曰今厯日岁转吉神无此条
　　按岁干合为岁中大神而保章氏不着于简者何也盖乙丁己辛癸之年则所为甲丙戊庚壬者即岁德也甲丙戊庚壬之年则所为乙丁己辛癸者即岁德合也既有岁德岁徳合则不必复着岁干合之名也虽然要各有义焉隂阳同职不同性故如五鬼之又为厌对又为六仪之类必两着之岁干合仍当存其目不得因彼而废此也


　　神枢经曰岁枝德者岁中德神也德者得也得福之谓也主救危而济弱所理之方利以兴造举动众务○李鼎祚曰常居岁前五辰○曹震圭曰枝德者从太岁向前五合之辰也假令岁在甲子向前见己巳甲与己合即己为枝德也又如岁在丙子向前见辛己丙与辛合即已为枝德也余仿此今厯日岁转吉神无此条按岁枝德者谓甲既在子则巳上必已已甲之合也其所合之神所居之枝则亦必吉矣地必从天枝必从干干既吉位枝必无凶其义然也其辰又为死符又为小耗厯家既重死符小耗则不用此条然美恶不嫌同位吉凶不嫌同名死符为营冢等事所忌小耗为市易造作等事所忌茍所举之事非此属也则仍为吉神矣即同一兴造如为营居室欤则当以小耗论如为治桥梁筑堤岸损己之财以利众之事欤则虽属小耗而实为枝德乃大吉也此条固不可废

　　神枢经曰太岁人君之象率领诸神统正方位斡运时序总成岁功以上元阏逢困敦之岁起建于子岁徙一位十二年一周若国家巡狩省方出师畧地营造宫阙开拓封疆不可向之黎庶修营宅舍筑垒墙垣并须逥避○黄帝经曰太岁所在之辰必不可犯○曹震圭曰太岁者岁星也故木星十二年行一周天一年行一次也
　　按周礼冯相氏掌十有二岁郑康成注曰岁谓太岁岁星与日同次之月斗所建之辰乐説谓岁星与日常应太岁月建以见然则今厯太岁非此也贾公彦疏曰太岁在地与天上岁星相应而行岁星为阳右行于天一岁移一辰又分前辰为一百三十四分而侵一分则一百四十四年跳一辰十二辰帀则总有千七百二十八年十二跳辰帀以此而计之十二岁一小周谓一年移一辰故也千七百二十八年一大周十二跳帀故也太岁左行于地一与岁星跳辰年数同其云岁星与日同次之月斗所建之辰者以岁星为阳人之所见太岁为隂人所不覩岁星与太岁虽右行左行不同要之行度不异故举岁星以表太岁岁星与日同次之月一年之中惟于一辰之上为法若上元甲子朔旦冬至日月五星同在牵牛之初是岁星与日同次之月也十一月斗建子子有太岁至下年岁星移向子十二月日月会于元十二月斗建丑丑有太岁自此以后皆然也故引乐説以证太岁在月建之义也今厯太岁无跳辰之义故云非此经太岁也云云今按岁星右行于天太岁左行于地岁星岁移一辰十二年一周故曰岁星则厯之太岁即是保章氏所云十有二岁并非别有太岁顾太岁者岁之神岁星者岁之星举太岁以表岁星则可谓太岁即岁星则不可曹震圭之説非也太岁为百神之统俗谓之年中天子神枢经谓国家巡狩省方出师畧地营造宫阙开拓封疆不可向之向之云者与太岁对则身居岁破之地也又曰若黎庶修造则并须回避者太岁君象其方固上吉之方而非下民之所敢用犹月忌日为中宫五黄民间须避是日同一义也故又谓之堆黄煞古人谓之岁下对方则亦曰岁破汉王充论衡载移徙法曰徙抵太岁凶负太岁亦凶抵太岁名曰岁下负太岁名曰岁破是也

　　广圣厯曰岁破者太岁所冲之辰也其地不可兴造移徙嫁娶逺行犯者主损财物及害家长惟战伐向之吉○明时总要曰岁破者子年在午顺行十二辰是也按岁破为最凶之神而广圣厯云战伐向之吉者盖向岁破即坐太岁而敌人乃居岁破之位也然则仍是用太岁非用岁破也
　　大耗
　　厯例曰大耗者岁中虚耗之神也所理之地不可营造仓库纳财物犯之当有冦贼惊恐之事○明时总要曰常居岁冲之地○曹震圭曰大耗者太岁击冲破散之神也物击则破冲则散破散则耗也
　　按大耗即系岁破而复以大耗名者为建囷仓纳财帛等事重着其义又以见太岁至尊无对如十二神贵人之前为天空虽名天空而空者空空如也非实有是天空之神若夫岁破之义亦言其方为岁所破而非有岁破之神能破太岁也故又名之曰大耗也

　　神枢经曰大将军者岁之大将也统御威武总领战伐若国家命将出师攻城战阵则宜背之凡兴造皆不可犯○李鼎祚曰孟岁【寅申己亥】以胜光【午】仲岁【子午夘酉】以小吉【未】季岁【辰戌丑未】以传送【申】加岁枝上逢天罡【辰】为大将军如子年为仲年即以未加岁枝子上顺数至酉得辰即酉为大将军也余仿此○曹震圭曰大将军其德忠直常居四正三年一迁所理之地可以命将帅选威勇以伐不义○考原曰大将军者统御武臣之职有防衞虎贲之象故居四正之位而从岁君之后如寅夘辰岁在东方则居正北巳午未岁在南方则居正东申酉戌岁在西方则居正南亥子丑岁在北方则居正西也按克我者为贼我克者为仇其拒仇贼而生我又后于我者大将军之象也淮南云子孙为宝爻即其义也岁在东方木西方金克我北方水拒隔之岁在南方火北方水克我东方木拒隔之岁在西方金与东方木为仇中央土拒隔之岁在北方水与南方火为仇西方金拒隔之其必居子午夘酉者在师中吉之义欤或曰岁在西方而大将军居午午为火何言土也曰五行家以巳为戊以午为已午固土也且大将军必居太岁之右军事尚右其右之正位必大将军也

　　广圣厯曰奏书者岁之贵神也掌奏记主伺察所理之地宜祭祀求福营建宫室修饰垣墙○蓬瀛书曰岁在东方奏书在东北维岁在南方奏书在东南维岁在西方奏书在西南维岁在北方奏书在西北维○曹震圭曰奏书者水神也为岁君之谏臣察私屈德意之神也常居近岁后维方谓辅佐之道不敢先也初起于干者顺天之道也所理之方可举贤能于国有益

　　广圣厯曰博士者岁之善神也掌案牍主拟议所居之方利于兴修○堪舆经曰博士者常与奏书对冲如奏书在艮博士在坤也○曹震圭曰博士者火神也掌天子明堂纪纲政治之神也常处于维方不敢自专也初起于巽者明堂也所理之方可进贤能于国有益

　　堪舆经曰力士者岁之恶神也主刑威掌杀戮所居之方不宜抵向犯之令人多瘟疾○明时总要曰岁在东方力士居东南维岁在南方居西南维岁在西方居西北维岁在北方居东北维○曹震圭曰力士者天子之防衞羽林军也常居岁前维方不敢逺于君也所在之方可诏此方之臣以诛有罪

　　堪舆经曰蚕室者岁之凶神也主丝茧绵帛之事所理之方不可修动犯之蚕丝不收○广圣厯曰蚕室者常与力士对冲
　　按太岁之四维一奏书二博士三力士四蚕室奏书在太岁之后维天子古与稽今与居左图右史所鉴之以出治者也故于太岁为最亲而近为神之贵而吉者也博士文臣也出纳王命行政施惠故与奏书冲而在太岁之前亦吉神也力士武臣也在太岁之前隅若羽林千牛旗纛旄麾之属专掌杀伐故其方之军旅可命以讨有罪也与力士对冲而在太岁之后隅者后宫之地后妃之属也后宫之事莫大于亲蚕以供郊庙祭祀之服故以蚕室名之而亦不可抵向也


　　厯例曰蚕官者岁中掌丝之神也所理之地忌营构宫室犯之蚕母多病丝茧不收○黎干曰岁在东方居戌在南方居丑在西方居辰在北方居未○考原曰蚕官者蚕室之官使蚕得养也如岁在东方属木木养于戌故在戌岁在南方属火火养于丑故在丑岁在西方属金金养于辰故在辰岁在北方属水水养于未故在未也

