<!-- { "loadSidebar": true } -->
　　原守推详流年尤急
　　【经云原守虽然无咎流年尤怕为灾此二句不可忽之且如火为命行年水星到命限焉得不为祸占煞尤重】
　　步天经序
　　大凡论五星先以本主为重然本主强弱闗系轻重而命母厚薄亦闗系轻重命母固有闗系而身宫尤为切要命本既弱身主有失虽命母不能以救其为夭折必矣命主之弱身宫之陷得命母之力以救之却能易危为安斋所谓论命主须论身宫又当论命母三主不陷不弱其为富贵格局明矣其次则论福徳官禄福气重则享福必厚官气重则名位必髙又其次则论尅我之星他强我必弱他弱我必强彼既伏降我方得以施其志耳他若强梁负固必能为我之敌我自受制之不暇何暇为人福哉盖三方四正当看拱夹之何如然三方四正又不可以一槩论若论三方又论四正不无泛杂盖子午卯酉生人于子午卯酉上安命便当以四正为重三合为轻所谓太嵗宫神互相管摄是也或者又曰四正无星便观三合三合无星便观四正亦是一说设若生于子午卯酉坐命于寅申己亥辰戌丑未又以三合拱夹防看不必专论四正也十二宫中皆効此例斋曰专以宫主断人之祸福则二十八宿躔度不必论又何谬乎盖二十八宿天经也金木水火土五星也四余乃地纬也常相脉络互相往来二十八宿实于五星有所闗系且如子丑宫乃土之位子宫有虚日危月又是一家之阃奥如隔界又是一家藩篱也吾家所主却以土为主宰焉得不以宫主为重度主为轻所主却论度以此观之万无一失盖五星之中木怕炁火怕罗水忌孛土忌计此理甚明如子宫安命所怕者木假如行限到木便观木起何宫躔何宿若受制坐陷皆不足虑若居生旺之地岂不为我挠不待三方四正照着皆为祸患如或拱夹临限灾愈重也其余皆効此例十二宫中独有午宫星日马有五数正是人君九五之位安命于其上主生平为人寡合作事无气不能胜任大事若有凶星恶煞居之皆不能施其凶恶天下自古无臣犯君之理也如危月张月心月毕月乃后妃之殿安身于此必主聪明膺富贵又如安身安命于觜火觜星天上无曜不能安载其身主人生平飘泊无有定居鬼有二度号为天眼此上立身安命多是奸雄冦盗之流盖星辰吉单行为福愈力如是凶星恶煞三方为党自相鬭战又不能为祸若有一党恶其为祸莫大焉大凡星辰在天激之则变如安于垣安于驾升于殿其性虽恶亦善耳又不能为祸也且如安命于子午卯酉乃四煞之地桃花之位男人安命于此必能夸逞英雄躭迷酒色女人安命于此过于伶俐酷于贪淫寅申己亥为四马之鄊不问男女皆不闲逸多受艰苦辰戌丑未乃为四库安命于此处性晦迷多是尅战孤寡故斋论有十忌一忌破禄二忌空亡三忌太嵗当头四忌闲神入局五忌飞星破驾六忌客曜临朝七忌吉星背行八忌背宿入命九忌女带男星十忌昼行夜曜犯此十忌如有吉星扶之亦不能为吉小儿闗煞莫若三六九十二之煞为是士夫功名便以天马运行为凖男人无妇皆縁身命坐孤神妇人尅夫大抵身命居寡宿僧道格局多于华盖安身娼妓贪淫并以冠带安命又如立身于午未分明以金水日为富贵若背行于辰巳虽有官亦卑若向于申酉其为官必显若迁官转职又以天马加流年而数之若帝旺长生必有迁转若休囚死絶必罢职剥官论其造化其应如响其流年祸福看大小限有何星辰临照吉星临之则吉凶星临之则凶便以一太嵗二太阳加减而论遇官符则必有官符遇嵗破则必招破财其余十二煞神推筭祸福无不明验后之学者可以宝之然其术也源髓老人得之于斋斋得之海上异人故以此为序以为星家之衣鉢云
　　步天经警句
　　十二宫中何所忌加临原守细推求宝瓶最怕飞来木紫炁临之不必忧丑宫又喜金临照木炁分明是我仇大喜火罗为福气若还水孛转为仇
　　【斋曰子宫怕木却不怕炁何为喜炁以炁窃木之气是以木不为患多有癸丑生子上安命有炁化囚者在命发积如丑宫喜金怕木炁盖金为官禄以尅其木与炁之仇况丑为金局又与子宫不同然其所喜者火罗所忌者水孛盖火罗乃是吾家之命母水孛乃吾家之贼也】
　　寅宫亥宫皆属木惟有水孛能为福逢金端的是焦枯遇火亦能为恶毒寅上火罗俱不怕罗防能煮双鱼腹更嫌土计两陆梁设若侵垣多不足
　　【斋曰二宫属木所喜者水孛所忌者火罗金此説诚然盖木有二説亥上冬令之木寅上春令之木冬令木火罗焚之其势衰败至于春旺之木虽遇火罗不能焚之是所怕土计则一也土计是吾家贼焉得不怕】
　　卯戌二宫皆属火卯宫与戌不相同卯宫不以罗为忌戌上逢罗定是凶最此两宫喜木炁但于水孛莫相逢火命若还逢木炁必是当年运限通
　　【斋曰二宫皆属火喜木炁亦喜土所怕者水孛金也金能党贼为凶人能制吾命母之木炁也若罗则二宫所怕者不同戌上最怕罗如在子丑之间化土亦无妨害寅亥逢之必夭折卯宫之火却不忌罗盖火败之地反为救而不为虑也】
　　辰酉二宫从太白却于取用有差别酉垣最忌水孛侵水孛必能为我泄辰宫又喜水孛逢若遇火罗必消烁土计能为命母星木炁闲神何所说
　　【斋曰辰酉二宫皆属金喜土计但取用不同金旺到酉怕水孛泄其气辰宫水局喜水孛滋润相生忌火罗喜土计此两宫功用皆然若夫木炁虽是财亦能为命母之蠧号为闲神忌曜】
　　申巳二宫皆属水申宫独得水之清西方专禀金之气何怕当头土计侵最是已宫忧土计昼生尤怕火罗临二宫之水皆防孛若遇刑囚祸转深
　　【斋曰申巳之宫皆属水申宫乃金临官之地怕上计轻已宫乃四月之水怕土计重二宫最怕者孛也孛为水余能泄水气若夫已宫之水忌者火罗申宫之水忌者木炁火罗炎炎能燥其水木炁闲神能泄其水所以忌之】
　　狮子之宫有太阳明知金水必为祥至尊之地皆无忌只怕当年木作殃炁乃余星何足畏无形安得蔽其光秋冬行令俱零落春夏之时乃受伤
　　【斋曰太阳之位不怕火罗计孛最忌者木也木乃八煞之主能蔽日光秋冬则枝枯叶落春夏则叶茂枝繁却能遮蔽日光紫炁乃木之余宿在天无象焉能为害多有癸丑生人炁在申遇此限亦有发者纵不发亦无大祸】
　　狮子分明怕木星我之所喜水和金申宫见木灾重叠木到金牛祸不生酉限当头逢卯木加临照命却灾迍金星入庙如生旺限到金牛禄福臻
　　【斋曰此一段専言午宫安命人最以木星为忌行限至申申上有木必主重叠之灾至于酉限是金为管摄若有木木到大梁无忌不能为灾于人更看金在何处如入庙生旺必能发财若是木在卯加合酉或三合四正照之却生祸碧玉经云木到大梁畨作咎是以木为主者言非指午宫命也】
　　未上分明是巨蟹独以大阴为主宰喜逢木炁火罗星土计却能为蚀晦躔在心张危毕地夜里生人尤可爱土星若健木星弱生平反覆多成败
　　【斋曰未上月为主怕土计若木炁强何忧乎土计木炁弱土计强未免成败若躔四月之地其福于人可知矣】
　　命入寅宫多口舌骂人骂鬼无分别为人清秀更文章身命因躔壁奎列立命若居心与毕止堪巫觋并才术安命室火定为灾回禄多遭家业失
　　【斋曰寅乃喉舌之府奎壁乃文章之宿安命于寅必多口舌骂杀时人若在奎壁则为文章之士也又如心月狐毕月乌诸星中甚有灵性立命二宿主多才艺堪作巫医卜筮术数之人若室火安身则多回禄之灾】
　　生尅星辰固易言若言制化诚难取申命不怕土居酉酉命何怕子上火酉宫有土土生金子宫有火火生土纵不为福亦无凶十二宫中皆仿此
　　【生尅制化理之自然且如申上安命水为命主所怕者土也设使土居酉此土能生酉金金盛水强反吉若不为福亦无祸及人若土为忌在戌却有火生土以党凶神为害己甚余仿此推之】
　　假如命在亥中居却有金来窘室庐三合加临无救解分明最喜炁之余奴星反与敌相抗本主依然得自如更得木星强位立福根反壮祸根除
　　【斋曰亥之为命木是主宰最怕者金也如有金星在命或三方照或行限临之却有紫炁合照加临乃木之余气抗金之敌木之本主却无伤也如更木星入库旺必能转祸而为福】
　　日月虽为原守星最嫌日月两同行日无晦朔皆明显月却无光借日明若是昼生为福力设逢夜诞断无情术家何可一概论当以晨昏论重轻
　　【月本无光借日之光日无晦朔一般光明月有盈亏难与同论昼生之人月借日光多有权福夜生之人日既无光月安有辉昼生月为命主怕与日同夜生日为命主怕与月同有此必废人也此指日月同宫论】
　　火忌罗防木忌炁水怕孛兮土怕计假如立命子丑宫木炁同行何足畏木星只以炁为仇那有工夫侵我位罗火单行诚可取同行端的无生意
　　【斋曰土之为命所怕者木炁也若木炁三方临照或同躔共度木炁自相仇耳何暇为我仇哉又如火罗为命母若单行则吉同行却不能为福二母争权姑息太过是也余依此例】
　　最是火罗为性决若逢牵惹便能燃土宫坐命限到卯恩地官乡喜两全更有火罗临正合骤然一发必滔天如逢水孛来加防夭折贫穷在少年
　　【斋曰火罗之为宿与他宿不同牵惹便能燃烧子丑立命行卯限火垣恩地必能发达更有火罗三合四正临之必主大发如逢水孛决是贫穷夭折在少年见之】
　　水星为性爱流东限路循行最喜空除是金星生则旺闲神若阻不能通月金若是三方照为名为利若御风秋怕孛星春怕土混居杂处必无功
　　【斋曰水之为性疎则决窒则塞此理然也如以水为命一路行限三方见金见月便有生意其发可知其余火罗能燥水性终是作事蹇滞若春逢土秋逢孛亦为祸也】
　　土孛从来最破官单行作党一般看九流艺术为伦品杂学多能不一般若在长生多智识若居死絶又艰难若还木炁临身命便作巫医格局看
　　【斋曰孛星主巧土星主多能官禄乃官星之地如有孛土二星或单行或作党破我官禄便是九流人物其人多学多能加之木炁临照便是师巫造化更加白虎胎神临之必骂神骂鬼妄谈祸福之人也】
　　日生専取日木土夜生却以火金月若是当年有用星以是发用皆无阻设若闲神无用处背时生旺皆为祸却将昼夜细推详不宜拘泥三方主
　　【斋曰日生论日木土夜生论火金月此理明甚假如土之为命若是昼生遇火是有用之星必能为吉夜生遇之愈见光彩不分昼夜皆能为福如是昼生金神当道乃闲神非惟泄气又能为祸却不可以三方主为拘泥故曰女人最忌男人曜日里须防夜里星】
　　行限须防太嵗冲不能破尅亦能凶若还灾病重重见行限亭亭在此中要免此灾除是喜喜神当道煞逢空若从太嵗上行限灾难无侵祸不逢
　　【斋曰太嵗当头立诸神不敢当太嵗之神大可畏也行限若冲太嵗必见破必见尅若在中心对冲尤为利害自古道喜神压煞除是喜神可以压煞也设若太嵗上行限又有喜神而无凶厄术者不可不详】
　　吉曜未来先作吉凶神过去始为凶先前见了曾为福此后相逢定罔功假若火人行水度须看水起在何宫若躔旺位兴灾害死絶休囚方免凶
