<!-- { "loadSidebar": true } -->
　　育吾子方裒集删定诸家星命之说以广厥传忽有客坐而问曰五星丽于天者也凡民丽于地者也天地邈不相及胡术家者流以五星而推人禄命其说亦有理与余应之曰天地不外隂阳隂阳不外五行人不能外五行以生五星乃五行之精凝结成象天垂以示人者也人之生也禀天地之精英萃隂阳之造化天星运于上而适恊厥期人命钟于下而感与天通是故长庚入夣而太白生岁德下临而曼倩降郎官应宿庶民惟星以五星而推人禄命其理至着其道至微但术者未尽知耳客曰星命之说固云有理然所以推星与命者则吾未之喻也敢问何以先排十二宫一命宫二财帛三兄弟四田宅五男女六奴仆七妻妾八疾厄九迁移十官禄十一福德十二相貌其立名次序无乃牵强也与答曰人之生也以身命为主故命宫为第一财为养命之源故次二分我之财者独兄弟故次三田宅所以安命藏财而居兄弟故次四既有财帛兄弟田宅而男女所以承田与财者也故次五奴仆所以辅男女故次六妻妾敌体与命宫对冲故次七夫自命宫而至妻宫其叙自不可乱疾厄人命之所不能无者故次八迁移人之所不能免者故次九官禄天之所予系于命而最要故次十福德人之所享系于天而难得故次十一相貌所以成身故次十二自疾厄而至相貌其叙却乃倒言何也十二宫之中命与妻相对相貌福德官禄出天上故列在身前财帛兄弟田宅隐地下故叙在身后迁移疾厄妻妾限数最皆太阳过午而行促有相貌而后见福德有福德而后居官禄有官禄而后厯迁移有迁移而后见疾厄自相貌而至于疾厄皆日月之喜升而恶沉有财帛而后见兄弟有兄弟而后分田宅有田宅而后归男女有男女而后居奴仆自财帛而至奴仆皆日月之右转而分布人之所以为人不过如此故十二宫之名足以尽人之一生也男女身命所生迁移父子所专兄弟和乐妻奴雍睦人之福德此二者最难财与官禄相连奴仆所以服官而营财也貌为疾厄所苦田宅所以安身而养疾也故皆三合此十二宫流行之叙对代之体错综之用有如此子殆未之思乎客曰星盘十二宫既闻命矣然何以午未属天子丑属地亥寅属木卯戌属火辰酉属金巳申属水与五行地支十二之理不同又何说与余曰五行以寅卯为木巳午为火申酉为金亥子为水辰戌丑未为土乃地支十二维也午与未合居于上而属干故以为天子与丑合居于下而属坤故以为地上天下地一定之体也亥与寅合属春故以为木卯与戌合属夏故以为火辰与酉合属秋故以为金巳与申合属冬故以为水春夏秋冬四时之序也日月丽天水金辅之故喜金水土石丽地木火生之故喜木火此虽与地支十二维分布不同而其道理则相贯也客又曰人一日之生不啻亿万何以从太阳为命太隂为身遂据此断吉凶祸福仆未深信敢问其故何也余曰善哉问我明告子天形如卵而左旋日月代明而右转天体日周东方常抽惟其东抽是以西沉一沉一抽无停留也太阳之升出在东方太隂之没入在西鄊一升一没无差忒也人之出乎胎中即天转乎地上若是卯时而尘天日俱出东厢惟卯时以后天体无形以日为准故因日而数至卯即卯地而出苍穹太隂日之配身之所自出也故以太阳立命太隂安身身命人之所最重者故先求此二宫天体度数各有对度是以日月同其好恶身命同其祸福东出父命西没娘身东出太阳西没太隂东出亢金西没娄金东出井木西没斗木故琴堂有身命一般般之说葢为此也客又问曰人之身命同乎天地得夫子之教已喻其理但加关之说楼上架楼而祸福却以为准又何理与愿尽泄天机以教仆请授业于门焉余曰前言巳尽子犹未深悟乎夫天开于子地辟于丑人生寅出卯千窍万妙不出一卯天盘之加顺天左旋十二宫地盘之关因日右转十二宫洞微飞数遍周天皆左旋阳九小限逐日月皆右转曰加曰关惟卯互换地盘卯酉定地不易天盘卯酉房昴是的前言人之生也因天体之出卯也天运不息不能昴卯故随所生而值所宿皆谓之卯酉也吾人之卯酉以天日之卯酉为准故以卯加命宫此之谓三才合一道理故吉凶祸福可得而判也星之源流吾已畧注望斗三盘之法详着卷首子取而观之予何言哉客又曰星家源流其理既同然何以有准于古而差于今验于今而谬于古其故又何仆也惑敢问余曰此天道自然之运也天之运也积气日月五星积气之光曜者也其循行次舍七十年而差一度天道且然而况于人乎世有升降国有隆汚皆囿于天道自然之运人乃积气中之动物身之用舍道之行藏又囿于国家一时之运此古今人命之所以不同而星家准与不准之辩咸在此矣客恍然而悟醒然而得再拜而退阅数日请见作而言曰今夫天日阳精忌火月隂精忌土五行独以火土为恶为日月所畏以金水木为善为日月所喜今夫人凡水凡木凡金凡火凡土为命主皆日为身主皆月忌有五行之不齐皆火土喜有五行之不一皆金水木此亦是否乎余黙然不答客退不敢复言或又有问曰诸星家俱以太隂为身琴堂虽有身命一般般之说乃是命宫所喜身亦喜之如命度属金喜土太隂傍土亦不为忌谓之安身傍母今夫子答客乃不以太隂为身而以身为太隂所自出不知指何者为身也答曰命者父之所钟身者母之所生星家既以太阳数至卯为命独不以太隂数至酉为身葢未悟耳夫十二宫命宫与妻宫正对合为夫妇有夫妇然后人生焉是身命乃夫妇所出观立命则立身可知矣东升是命西没是身可见当以命对宫之度为身不可直指太隂为身此身命所以为一般般而好恶祸福同也此余独得之妙因子问而尽发之
　　括苍季宗舒琴堂五星总断
　　士君子凡欲看命先看身命二主落在何宫専以空实强弱夹拱冲蓦八字定其人品出处高下次以福禄恩官田财六主定其贫富贵贱真假轻重然后次以金木水火土炁罗计孛日月十一曜天德月德并的刃刼煞三煞白虎华葢六害等守命安身以分其为君子小人奸直麄细之性行却以大小二限太岁流旬直难填实逢空有无贴衬之类以断其发达衰迟好恶生死大要十二宫所主切处吉星坐实胜居强位凶星落空胜居弱宫明实不如暗实原空不若流空有实不如有夹有夹不如有拱空其位莫若空其星实其主莫若空其煞贵人禄马殿驾此五者明浄纯粹喜天恩拱福不喜拱煞党恶日月官福田财此六者喜互换飞出坐实不喜杂煞散漫无情用星不可被伤身星不宜落防天煞地煞切忌拱福拱官驾前驾后尤怕逢刃逢的身命逢官无实拱禄秩难高福官坐实值身空发施不出身官值好既能贵而临事俱能福恩两高纵遇险而依还不险如身命二主并限主值流旬一齐空却须看限宫拱夹之有无直难天地二煞夹身者有空亡限行其上亦防凶死但迟一歩尔大抵恩能取信恩一防而信令不行福能保官福一空而官居不久福嫌身弱田忌财空身弱福强似病人而挑重担田高财防如浪子而逞风流忽然福忽然灾多是杀恩守命暂时贫暂时富定縁直难伤财论尅父母在古说则无此理而今以生害之理推之如计犯月夜生人必先尅父罗犯日昼生人必先尅母此乃隂阳相峙子午流注之理或是日月同宫谓之日月合朔日生人必先尅母夜生人必先尅父或日月冲照谓之日月对望日生尅母夜生尅父葢取其有光无光之义也日生人太阳落隂宫则父先亡夜生人太隂落阳宫则母多先死隂阳反背之义也至于夫妻男女俱有成法兹不复论但琴堂星法其妙只在空实二字其祸福只在夹拱二字贵贱真假须看四柱上四个实字俱有吉曜得用之星守之三方左右夹拱有力福星恩官田财各得其实当决定作真富贵命断之或四柱上实地只有二处守吉星则看其所守者是何宫主如是田财之主则其人可富或身星限星强则此命必是自家成立发达或日月田财命主都守实则断其人必多祖业承防有余生平不受劳碌如命主守官禄或坐天月二德贵人禄马有实字拱夹者则知其为文献衣冠故家之裔有德守成之士也或身命同文魁星坐文昌长生实地者须分昼夜日月司天之法看之则知其人有学有识极聪明多才多艺之士也或身命守的刃刼煞白虎六害之宫或的刃六害咸池之类夹之则知其人为奸麄小人市井寻常之徒也或天月二德贵人禄马杂的刃刼煞白虎六害之类守夹身命二主者则知其人界乎君子小人之间也或天马守实地马逢空身命二主与之同宫者则知其人乃帮闲随时附势之徒也或身命与金炁孛同守天空或入兄弟宫者则多浮荡江湖医卜卖活之軰无疑或身命主坐奴仆贵人禄马冲夹此则多在公府皁之类其他可依此例活法断之不可具述也如病人欲问其目下生死或凡人行限问其寿夭应在何年月日者其要只把各年太岁逐宫轮转看其宫分原有何吉凶星守之或太岁带的刃禄马贵人之类值年填之以分其灾福如太岁带刃填起煞星冲我命宫并大小二限者断其人是何年月日灾病破财或是官禄主星在限上被其当头冲填其煞入官禄之宫又有直难的刃重见被太岁填实则知其人此年必因官事囚禁破耗劳苦大不称心有官则剥官停俸次年有恩星填实救之则可解脱或太岁填煞入福德财帛田宅者则止破财营运不能有利门户叠见繁扰却无他重灾其余妻子奴仆之宫并依此例推之如身命二主逢空大限主星又落空亡后限主星又不如先者流年太岁一连赶起的刃三个地煞到命到限其年小限主星又作煞论者并其月令透出党三煞又有直难坐实则善病而亡若太嵗一般赶煞到身亦未即死大凡欲逐流年看星必须以流年太嵗论之葢太嵗能吊起三方之星如大嵗在申则能吊起子辰二宫其三宫所得力之星一时皆动是名吊起之法其太嵗所守之位有星并皆填起其吉凶动静皆由此而应如士大夫功名之人问动静则以催官天禄天马之类太嵗吊起之法依正经所载一一断之万不失一大槩煞星乃小人之象偏喜合不喜冲故太嵗三合吊之有吉则能成吉冲宫之冲有凶则能成凶所谓小人女子合则喜冲则怒也天理人事一而二二而一也其实皆可以理推其微以形像求其彷佛夫吉凶消长得失存亡之道固不可以预知然果能依此求之虽不中不远矣然易有言曰君子修之吉小人悖之凶则天理本具于人心修身之道或可消非于无妄迎福禄于大有者必灼然矣
　　括苍二十字例
　　恩　恩者如水生木木生火之类
　　煞　煞者如水尅火火尅金之类
　　制　制者如甲子旬中无戌亥空亡之类
　　化　化者如命主财帛田宅主福德官禄身主并天元禄主是也凡此六主一元命限见之皆不作煞断此即所谓化也其余主星惟金星无余炁计罗孛除化天元禄不作煞断外余皆一例作煞论之
　　气　盛衰消长随时变易之义五星论气当随气运变
　　迁而观之也
　　体　静也谓如四柱中有八个干支乃无形不动之定位分布于十二宫以填实地戴五星日月四余以行原守流年冲合焉是则所谓体也
　　用　动也谓如十一曜皆动物行度有迟留伏逆躔于十二宫分随其躔处以论所属并大小二限定吉凶焉此则所谓用也
　　星　天星日月金木水火土孛罗炁计天禄天马催官
　　文魁之类
　　曜　地曜驾殿天月二德并阳刃刼的禄马蓦越天空白虎华葢六害长生临官帝旺咸池之类
　　原　原守谓生下之时天星地曜所躔之宫
