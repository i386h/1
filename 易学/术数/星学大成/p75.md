<!-- { "loadSidebar": true } -->
　　【令星者春木夏火之类毋曜者如子宫命土主火为母星之类如星得令相关命主相宜同处者为上格之命限元中亦看可推得令之意】
　　金木水土寅亥巳申顺则富贵刑则天贫
　　【四星于四刑之中相有相关神妙莫测如亥中有水巳中有木寅中有水申中有木如遇土金犯之致富致贵凡人皆以寅亥不宜见金岂知其中有生水之妙巳中见土有生金之义若见刑尅则凶忽遇流年致刑尅亦不为祥遇刑遇冲遇天空则为妙处论也】
　　留心考究传宜得人
　　【凡五星须当留心细推空亡刑尅虚实方得其验如不验必其生时之差】
　　琴堂易览注解
　　琴堂五星先贤所秘吉凶匪同常星有异
　　【琴堂之名乃昔有琴堂和尚传授吕逸斋逸斋受之唐一行禅师盖因和尚盛行于世故号之琴堂所论吉凶祸福与加盘耶律躔度子平法诸家五星取用不同凶能致吉吉处反凶有变异是以言常星有异】
　　先推命与身次看生尅制生尅旣巳明三方并吊起【先看命宫受生受尅命主起去如何次看太阴落于何处在强在弱然后看三方对照六命相生相尅更看田财官福妻男受生者便可言吉受尅受空以不吉防之】
　　入垣入局庙互垣合格类子细与推详其中多妙义【五星入垣其贵可知互垣合格多有深奥入垣者可考十六两金合格者当详七十二格于中妙趣多矣】
　　庸术能知之可羡更可喜一天星与辰分明皆语汝学者宜审思非难亦非易
　　观星先看命和身次察盘中各位星最是限元为第一吉凶惟与命同论
　　五行相生最喜顺行顺则有吉退则无情
　　【且如木生火火在前木在后顺行而相生如木退度则木火无相生之义故为无情】
　　五行顺克为祸太疾若逢制化稍减其力
　　【五星相尅者顺行为祸太速且如金尅木如木在前金在后是也若遇火罗三方对照金星则为制煞若遇水孛则为化煞为祸稍轻反能致吉】
　　魁从年生掌握一世遇之全生吉凶倒置虚实要明后详次第凶宿値之反富反贵
　　【此星于当生年上起管一生事虚者四柱中所无实者四柱中所有】
　　符凭月起半空之理二十五年吉凶畏喜
　　【此星从月上起自少年管至二十五岁半空也吉凶变易凶致吉吉反凶】
　　权乃日中推妙罕能知半管五十载余星各有期【此星从日上起自二十六歳管至五十岁亦半空虚实与前同】
　　印者时所摄五十至末年空空之妙诀深逺不可言【此言是时上主一生事而半空也其星此处看是何胎元如甲子胎甲为阳斗在阳位乙丑胎乙为阴斗在阴位也坐身命者为人欠实而不诚也】
　　鬼曜卽天空与前星亦同半掌一生事吉凶安止容【天空即当生天空有流年天空管一生之事却半空也以上六星皆看四柱有无有则为实无则为虚以断其吉凶若吉星遇此四柱内无塡则变吉为凶尅星见此则易祸为福】
　　天乙贵人星値之能化煞拱夹命与身限到浑早发【此星坐处多致吉见凶亦能化伏而不为大咎加拱身命限者大吉也】
　　天禄是崇勲如临命与身更坐官宫中还须是贵人【此星安身生命者主贵更入官宫主大贵所谓真禄居官位居极品是也却不宜防于奴仆之宫坐之主一生劳碌喜自庖厨】
　　岁德入年干命身深喜居生平鲜难厄入限中贵推【德乃年干取临命坐身吉一生少难可伏煞】
　　时籍是垣城命身惟欲临坐之能致贵当考生尅星【此星有三名时籍垣城帝座安命立身者主贵然此又当看身命限元若何方可言之也】
　　金轝主妻财禄前三位该
　　【此星坐妻宫专主得妻财余宫非也】
　　生气临身吉一世永无灾
　　【当生月后第三宫是如与身星同处主一生少难无大灾也】
　　正禄与斗杓二星一处来富贵自天然此格诚善哉【此言斗杓指禄主大富贵如杓不指禄但坐身命官宫亦贵也斗杓者卽用月常加戌时上见破军是也自生月上起戌顺数至本生时是斗杓也正禄者即甲用辛为官辛禄居酉非十干享禄主也】
　　天马与地驿二星专致吉身命及官宫値之有禄秩【此二星坐身命官宫其贵可知如坐主星者亦贵其验如神不可不考如其不吉亦有俸禄之人有名播世试之累验】
　　年月日时云四柱四柱有星名四喜四星拱在髙强宫纵遇相冲尅不起
　　【四喜即四殿又名四善拱身命限者皆吉有凶不能致祸拱尅处则尅不起故四善拱伏则不能动也宜详口诀】
　　天喜红鸾二吉星常居四正喜临身若临命元并限度与之进喜及添荣
　　【此二星常在四正之位在命主有喜事在财帛主得财在兄弟主兄弟有喜或朋友相举而得名利在财宅主父母有喜或増田宅在官禄为官者有陞文书之喜照身者家中进人口与当生防极好】
　　文宿有三星名利以文成加临学馆上天下播其名【文宿乃文魁次魁小魁坐身命官禄宫与学馆同处乃文人才子名扬天下也】
　　巳亥须借官官命难一般申宫须借木寅宫作水看【己上坐命行申限水为官星是以借木为官星亥上坐命行寅限亦以木为官星故假水为官以此断之吉凶无有不验专以官星却又难以限元论】
　　三合有天马値之有吉祥安身并处命莫不贵荣昌【天马者即火计水木土之类此星为煞稍轻为福甚大能致吉盖化为天马故也】
　　五星居絶地絶地岂能生权将余曜论非贫拟作僧【金絶于寅木絶于申火絶于亥旣自居于絶地岂能生他人耶却将余星断其生尅此等命非贫即为僧道为煞不甚凶】
　　大煞飞亷最主有权尅妻害子为煞至专
　　【即正戌二巳之类若在官宫主有权在妻宫尅妻在男女宫尅男女在田宅不利父母在兄弟而少兄弟作尅星为祸太重】
　　的煞淫神偏惟忌阴男逢汨没女逄多淫
　　【一名淫神一名汨没在命者淫佚作事顚倒女命深忌犯之】
　　刼煞一星坐命安身少年不利多主邅迍
　　【此星坐命安身不利主疾病有权煞】
　　亡神立身命坐斯神作事反覆多学少成
　　【此星安身命者似有如无作事多学少成一生不济事】
　　驿马之星忌亲命身若逢战破日夜驰奔有星居上尅而顺行身命防之机狡无情
　　【寅午戌马居申之类坐身命者动静不安与身同行更限元不吉者乃离鄕之士若有星辰坐其上遇尅去之更有飞马时上惟安身立命日夜奔驰辛苦命限好者却劳碌而成家】
　　刃星作直致凶甚恶若是尅星匪亡亦厄
　　【刃者乃禄前一位是也如刃宫主星入作直头星者为祸大恶重者必死矣】
　　星名天狗主人无后五七遇之妻子安有
　　【此星忌入妻男宫在妻尅妻在子尅子其应如神】
　　桃花煞主星女命忌居临命身如遇此必定乱人伦【乃寅午戌兎从茅里出之类若坐命安身男好酒色女必淫佚更行限値尅者必因花酒而丧身又当考独歩中金水孛如何此言厯厯皆验看女命宜细详之】
　　凶曜号风腾命身不喜迎夭厄更同处家破又遭刑【命身在上更行限必主破败更与夭厄同行家计一空为尅星至恶重者必主徒刑不然法死也】
　　冲驾冲蓦二曜孤尅坐命安身凶能致吉
　　【冲者当生岁破也蓦者当生岁后一位也立命安身者主孤独奸狡刑尅详聚论中则皎然方知其美】
　　孤神寡宿四柱所属凡人遇之偏主孤独
　　【此二星主孤尅畏于三刑之地妻子宫不宜见亦必有损男女】
　　四柱地支与盘相刑命身限遇其刑匪轻
　　【四柱地支与盘图中相刑者身命限行至上或流年相刑者其祸太重必受刑宪也刑者即寅刑巳已刑申之类】
　　产星有类例惟主血光事若也作煞星女受产厄死【此星为煞星者方忌之男主血光刑害女主产厄重者必死】
　　八煞宫主号难星化为煞宿来相侵若是迁移来互换死于道旅受遭贫
　　【疾厄宫主星为祸最重与迁移互换重者亡于道路轻则在外受贫】
　　直头星与天妖神二星为煞甚难论化作煞星来尅破十分为祸亦非轻
　　【此二星太恶为十分凶平常亦不吉】
　　子丑立命土为主星寅亥相见为殃岂轻○寅亥命宫辰酉相逄若无制化其凶愈凶○卯戌二局火作宫元若见巳申凶不可言○辰酉宫中太白所止卯戌飞来无救则死○巳申之属土属辰宿子丑为殃非亡则哭○午未之宫君后之京鎭计相犯非亡必刑
　　【以上十二宫为祸不相容若能反其吉非尅必受空】
　　五星并二曜生星深喜到如是値空尅安能言吉兆推究四余气其中多妙理生尅与星同空空却别议生尅制化俱已明还推坐命尅和生一天星宿盘中取学者留心子细评

　　星学大成卷二十四
　　钦定四库全书
　　星学大成卷二十五
　　明　万民英　撰
　　唐一行禅师五星秘文注解
　　人命禀天八字分辨穷其本源胎元尤显察乎德籍究乎四善知富知贵知贫知贱
　　【德者岁星籍者生时四善者年月日时四殿也胎元者生月前第十位是也如殿内有官星身命坐其一二位或对拱相照皆是贵命不拱照者虽富而不贵显】
　　魁符权印斗鬼飞亷论极限位天地并参究其虚实祸福俱全
　　【魁符权印解见前印者时也斗者胎元也鬼与飞亷俱详前篇】
　　刑的刼亡尸舌贯栏禄马阳刃善恶亦专
　　【伏尸贯舌栏干贯索并详前篇阳刃在命主性重】
　　金匮生气难値冲年太岁轮运卯酉门关天驿地驿妙不可言亦合贵人其理显然
　　【太岁天空之类验其当生考其流年门关者午年卯酉为鬼门关之地遇凶星则十分凶平常亦有灾晦有大吉星则可吉矣天驿正己二申之类六合子与丑合之类如子上有凶吉丑上亦有半凶贵人能化凶也】
　　太阳正宫不易天地太阳偏处前后三四吉殿凶宫凶先吉位扣其的时祸福极大流曜流魁宜当审秘【如太阳在正宫之中则天地不易安处正中如太阳方过交位之地则安命不可移易如浅则有伤天地造化正气如深则易四时之位如交宫浅则易三岁之位须当论其浅深如年三十七岁方交官禄宫得吉限则三十四岁与四十岁上下吉与不吉当详口诀又当问其生时之的吉凶祸福无不验矣】
　　三限变化四正三方有尅无犯必致死亡无尅有犯难直何妨本値二三末过十祥本末全遇此处大亨遇生福轻遇福长日星先交岁岁一阳空空之妙细宜审详
　　琴堂碎金
　　富贵论乎格局贫贱究乎经垣星有顺行必骤作而乆贵宿皆凶布处困厄而不延三三五五惟主聪明实实空空反其贱荣冲驾独立蓦驾无情至若吉曜当空少易育而壮滞凶星入命少困厄而壮亨宫宫遇吉到老终作贤良一限逢空他吉而终发积水为貌主岂宜逢土金作福神火来凄楚荧惑为官水见防扈若遇鎭阳破祖荣祖迁煞逢凶旅况贫苦如遇吉神矗显他所若乃火居妻位妻须重娶土入妻宫妻娘无貌【若在木垣炁位别论】火水火孛蚤见孤孀金火金罗刑尅非常喜水喜土于田宅宜木宜日于财鄕子孙利金木阴阳兮炁孛非祥奴仆宜四余兮尅能战争且比夫一星为吉値生煞而同途乃吏曹僧尼兮终非善之徒合局而带贵煞兮性髙显而为武夫主星防煞而反凶兮非离祖即应贫孤何以一身为髙强兮别其上下何以为限之驳杂兮致死无讶
　　独歩钩琴堂秘诀
