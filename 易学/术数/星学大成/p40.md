<!-- { "loadSidebar": true } -->
　　【发明云申宫安命以水为主巳宫安命亦以水为主巳与申合俱属水命虽相类而官福之类不同申上安命为诸不入局又名借局隔六位互相加内无奴仆疾厄夘为奴仆之宫若水在夘本为陷弱以夘加申是水居水位命主入垣丑为疾厄之宫若水在丑本为失位以丑加申亦是水入水宫命主入垣或命主水星飞起登殿临驾入局坐贵禄马互换有情与宫神太嵗暗加闗摄则为富贵之命若命主水星飞入煞宫防刑囚直难互换无情将重易轻无有闗摄则为贫贱之命此宫所喜者金为母月为财帛木为官禄火为福徳所忌者土为煞星又为疾厄计乃土余为害一也或土计二星在当要处临照身命必为祸媒若大限见之必然为灾轻则压身破相重则伤己戕生如根基壮厚福气雍容又得木炁加合解破其祸稍轻若根基浅薄必然夭折更加流年恶星党之决定刑害死于非命未为财帛之宫水居之谓之命主坐财月居之谓之财星入垣或水星在巳居田宅亦谓之水星入垣或金星在巳乃是金水防蛇命主逢生或金水日月居午位不可为身命主居闲极是子母日月同宫此金月虽化为刑囚无害若化为福禄尤佳如行限逢金月六丁生人必大发福更加禄马官魁科名科甲则富贵自来逼人如命上水星在巳或与日月同宫或日月拱夹或官福入垣得局或官入官宫福居福位或官福互垣或身坐禄或登殿或守时籍或防科名科甲魁星则当期以大贵如许状元戊子七月初一日丑时生安命在申月在未水在巳为身命入垣坐禄木在亥火在戌官福入垣身命与官福俱在髙强入庙入垣水为禄元木为官星拱身火又为魁星得位加入身命岂不为大魁乎所忌者土为难星在子孛为忌星在疾厄难加入命位罗在巳计在亥照身所以不得其夀矣辰为男女之宫金星在巳水星逢金生又来同宫谓之母附子子顾母格子母相生有情极为竒特或水在夘火在申水火互垣不相交战是命主与奴仆互垣交战无情不能安享或有禄贵殿驾居之福禄临之终欠享福或月在寅火计在巳谓之身犯四刑又名土计拱身命或寅申巳亥四位上又是七煞即亡神也刼煞阳刃嵗煞之宫亦为刑害之命若月在亥日水在巳又为锦上添花那更火星在未木在夘官福俱入明地福居库位是官福拱身命木在夘不可谓官星坐奴仆此是逢旺入庙加起入命若生于春月官星愈显但防生于秋月金神得时令又在寅夘之上是为官星受伤难以为福如水星在戌不为水泛白羊是主居福徳若火星入命又为福主与命主互垣或天马不背职元局主髙强或临身命则主功名富贵矣迁移子宫土位为水旺之所水星在上逢生旺则吉受尅制则凶或生于冬月水神得地是为水星逢旺或壬辰癸巳丙子丁丑生人水旺在子子为帝座之宫丙子带之尤妙乃为命主临帝座之宫又得日月左右夹之可以三台八座格局不谓之主星受伤若生于辰戌丑未之月土神得局之时子上又嵗煞阳刃所破乃是命主受伤为贫贱之命或水在丑坐八煞以申加丑亦是命主入垣如土居丑位又不可为命主入垣论带此格者多废疾之人如福主居其位反能为福此吉凶相对归之于福则以贵论归之于凶则以贫断须分轻重论之万无一失矣】酉宫命
　　酉宫坐命以反吟为体卯加酉酉加卯卯火来制金金受火制卯酉相对是为反吟有四破四正四破者火罗计孛居子午卯酉是也四正者如日月官禄居子午卯酉是也四正未分俱福四破未分俱祸当观局之变处轻重如何此宫丁生人卦气属兊立命忌火罗喜土计用巳酉丑金局以土计居之为生我则得地明矣且以酉宫金主也金火月三限主也水日田财二主也木土官福主也火为鬼木为难如土星得用四季为吉得之为官髙禄厚水日为田财白昼见之田财必厚木为福徳春令有情得之为利秋冬无情见之为害一木两用善恶当分但以昼生终有情夜生终无用苟或九月十月之际为直难兼行加以水孛即为助虐惟火与金一则为主一则为鬼若巳酉丑金火月取则如何且金星乃命主也火贼也金遇火则失势然有得失存焉古人以金火月为三限主是以阴从阴之义也但火金二势不可两立如春月金行西北此宫命者白昼见之是时金势尚柔不能无患春金诚为忌火夏月金行午未间如昼生见之火秉权金必衰也若火金相刑战有胜负则金果失时若火金相去隔逺三合无相干犯又可舍金星而从火用何也盖夏月生人以火秉令此一不可去也又金火月为三限主二不可去也限度望火反为祥望金反为祸至于秋月金临辰巳之间如秋中见之其时金又司令火不能胜如秋冬生命临金分此乃金星得时不贵亦富纵金不得地命亦安强冬月金行丑寅之左右时冬阴冻冽木叶凋零金星主杀水星司令金水相依水强火伏金星又胜火金相合亦可无凶此宫三宿胃以土为经土为金母土星为官岂可多从土断且木火亦时得时失亦宜以宫主交叅用之不可偏用昴宿虽曰太阳只从金用毕月宿取太阴亦有凭据且以阴从阴金火月三限主也亦命度主也太阴为先金为次虽以月为主昼生亦贵乎金夜生不嫌昼火甚忌诸宫最切亥子以至于寅戌加于辰亥加于巳官禄于子四正往来若阳刃加刑中年多主反覆初主有变若四正无凶星阳刃有吉曜临之则为富贵癸卯癸酉子己卯午巳酉驾丁卯午丁酉驾此六命人者官禄为吉盖有崇勲卦气在此四正为得也丑为迁移土为主以未加丑是未墓木制土太阴居之为吉地寅宫乃疾厄木居之为凶若是以火合木是火得寅午戌之局而犯疾厄其祸尤甚此宫取用与四正伏吟则异而大体有与之相闗者可以类取也
　　【发明云酉为金旺之地此宫安命反吟为体反吟者是夘加酉酉加夘夘属火酉属金火来制金金受火制夘酉二位所以为反吟也此局往来七位互加又为四破局又为四正局火罗刑囚在子午夘酉则为四破局也日月官禄在子午夘酉则为四正局也曰破为祸曰正为福更看局之变处轻重何如以用之此宫以金为主土计我之命母火罗我之忌星也若寅午戌三位火罗居之是直鬼贼交横要路他既得地我必受制矣更混之以木炁则为祸尤酷是党恶也若混之以土计则又反祸为祥乃是诱火罗为福也更看所守者何星若金与火罗同宫必为祸若金与土计同宫必为福如命主在辰辰乃奴仆之宫金居金位命主入垣金星得地不以为弱火星在戌辰加戌戌加辰俱是刑星若水在辰金反生水水能尅火是生子御宼若金在午土在子午加子子加午土能生金金主失位逢生互换往来皆见官禄金在巳水在亥亥加巳巳加亥金为命主木为福星互换往来此贵命也若木在巳土在午巳加亥福星入垣午加子官星入垣福居福位官入官宫岂不美哉如安墩御史壬午十二月二十六日午时生日在子月在丑土在巳木在午安命在酉金主在亥身主在己亥天门也巳地戸也天门加地戸地戸加天门身命主戴天履地况壬禄在亥嵗贵在巳禄贵相加土为官星在巳木为福星在午巳加亥官入福宫午加子福入官宫官福互垣日在子子加午日居日位月在丑丑加未月居月位阴阳升殿官福互垣三元得地经云三元得地为上品之公卿日月升宫乃百官之领袖岂不为御史乎此乃加合隠中之妙若月在丑日在子若己酉己夘丁酉生人禄在日正命临嵗驾日月拱之或命主更乘天马地驿职元局主亦佳若六巳生人太嵗为禄主加在午月为禄主在子土为官星在酉木为福星在夘夘加酉互加皆见官福照命子加午官禄加禄官星坐禄午加子崇勲官禄官主入垣此乃宰相公卿地位如官魁拱命福禄夹身或官禄拱身福禄夹身或日月拱殿阴阳拱驾或身命拱驾官福夹驾日月夹垣阴阳拱帝座皆是大富贵命如或刑囚拱命难直夹身或刑囚拱身夹命或客曜临朝飞星守驾则为凶恶命也申为财帛之宫水星居之是财元入庙月居之是身居财帛若六巳生人月为禄位又为禄主临财寅为疾厄之宫木星居之为难星入垣月居之为身居八煞若九月十月生人木为直星必多疾病那更火在申申加寅寅加申加入八煞所以寅申之宫相闗也若六丙生人以火为囚又为囚星防直难防刑星加之身宫守于煞位若金更在申宫或在午戌之地为灾非小必主恶死未为闲极之宫月居之一为身主入垣二为身居闲极三为身命夹财帛甲戊生人丑未为贵人之地未加丑丑加未互换贵人得局六辛生人若月在夘辛禄居酉谓之冲干对禄又为佳也若金在戌戌属火金乘火位以辰加戌辰属金又为金乘火位命主受伤则为害矣水为财星在子六庚生人为禄主为财元逢旺木为福徳主在辰三合申子辰命主复坐子位禄主之水又生辰上福徳之木所谓福禄相生岂不为妙傥火为刑星飞来寅位寅来加申又有木炁助之虽然命主之金禄主之水福主之木本来竒特岂知寅上之火加入申则是命主之金生禄主之水禄主之水生福徳主之木福徳之木生刑星之火尅我命主之金虽有福禄又为无补是谓抱薪救火自焚其身若土计在午戌二位以泄火气火衰而金旺可以挽囬春意戊人以土为禄壬人以计为禄则弥佳矣】戌宫命
