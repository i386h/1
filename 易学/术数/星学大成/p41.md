<!-- { "loadSidebar": true } -->
　　戌以火为主以六合为体六位互加一无奴仆二无疾厄以戌亥相闗乃翻覆之义卯为疾厄命宫加卯此加盘之义卯之闗系尤轻巳之闗系尤重此宫无禄马无卦气先以翻覆观之以制为后诸宫以奴仆为轻惟辰戌二宫为重二宫之奴仆戌宫奴仆又重于辰宫奴仆也戌宫以日木土为三限以土为官主金月为田财星他宫立命身居田宅福轻此宫以太阴居未为身入格若太阴不在未但得居寅亦好是未加寅得上盘之田宅为次吉也金为财星居于酉则为财临财若不得金在酉只得金居辰亦好是酉加辰也又是金垣亦谓财星临财此乃无中有曜也木土日为三限或以昼生木土髙强木为父母土为官星依附太阳为官主朝君三星傥有得处或居强或无刑破皆贵格如夜生亦可用但不如昼之切水为忌居命则水泛白羊此乃万古不变之论生于春者如白昼之际其时司令以水从木化虽凶亦轻其他时节虽不居四正之位但是命宫合之限度合之却为忌夏秋日见之火神为主安可有此非祸而何冬月火衰已甚水司令行东北中年限值之若无日制之其灾更惨此宫二宿奎为天府图书命居之多俊秀为官必居清要在草茅者亦老于文儒春令之木得水为善遇金不怕虽宫主属火然木随水化火中得之终不为害秋冬之令不可取木舍火夏月火令虽奎度属木终归火性生尅制化从火断之娄宿是火中金金中无位惟生于秋月金司令喜得土星生逢火不畏取金之义固长其余月令通以火断经曰水泛白羊躔娄最若是夏生不问娄奎皆以火断且以本宫安身命中有卯对宫有酉卯酉辰戌为六合体至于官禄在丑田宅在未子午加之却为六害六合之命则多和合六害则多谗谤亥为相貌暗加辰字又与戌通辰戌对冲虽曰弱宫实有闗涉于命子为福徳暗加巳字巳戌又通是福徳与奴仆有统摄丑为官禄以午加丑以火临之则曰命主乘旺此最吉也或太阴居之则曰日中见斗是得中之失其间或有煞气临之如阳刃破碎之类尤甚若金星居之为财星得地金入局也卯为疾厄命中有卯言命宫无疾厄也诸宫以八煞为难惟辰命加酉戌命加卯不可以此论戌比辰为尤重巳为奴仆吉星临之可以闗命凶星破之亦能害命若水孛在巳皆为凶断惟水独行为水居双女即为凶格昔有一贵人辛巳八月初一日戌时日月金水火在巳人以为险其富贵不可晓不知巳中有戌又为嵗驾以诸星闗命此乃弱中之强其大贵宜也但戌上立命有吉星在巳更以嵗驾卦气等临之皆贵或有凶星兼以他煞破之皆为穷困夭贱之人决无差矣
　　【发明云戌宫属火火库居戌夘与戌合戌者阳也夘者阴也阴阳交合故戌属火而夘亦属火安命此宫六合为体六位互加最切奴仆疾厄福徳之宫也有吉星则吉凶星则凶安命在戌火在夘夘加戌与戌合火居火位是不为疾厄也火在巳戌加巳火加火位命主入垣是不为奴仆也然戌上虽属火而巳上又属水此两处不相入或曰火星在巳火居火位又曰火入水宫此戌巳二宫加合之难辩也如巳宫有福禄贵人驿马嵗驾居之必能化为福或有的刼嵗煞七煞居其上必能变为灾不可槩论也如官均光禄大夫辛巳八月初一日戌时生日在巳月在巳金水在巳火在巳安命在戌诸星皆居奴仆之位亦未为奇然火为命元水为运元金为禄元并日月在巳嵗驾在巳戌加巳命临嵗驾三元临嵗驾加入福徳之宫身命二主上下入垣登驾所以为贵水火交攻未免多迍耳夘为疾厄之宫属火火居其上不为难星入垣乃是命主入庙亦为八煞有星若乙夘生人禄在夘嵗驾在夘命主临驾坐禄况夘与戌合是为天地合徳木在夘木为科名火为命主木来生火有情至十六嵗行限在亥宫见禄驾辰为夫妻之宫辰与酉合火星在上火入妻宫加入财帛酉辰二宫属金皆为得地傥水星同在上水为刑星终是受伤若是六害三刑对照又有月孛居之愈重其恶孛乃水余以水加孛煞气増盛刑害可知甚至恶死若火星在辰土在酉守财帛土为官是福主临财辰与酉合命主暗合财宫合处有情乃为贵也丙戊生人以土为福禄愈妙纵三合有木炁伤之又有命主之火在焉则木炁只生命主之火火却生土为官福愈有气也大凢戌上安命最切者土盖官福俱为土也木炁二星本来尅土而得命主之火泄其气反能生官福之土生而复生有无穷之造化未为田宅本宫月居之谓之月居月位身坐田宅甲生人身又坐贵木星居之为木入秦州亦谓身防福主此为福也孛星临之不为太乙抱蟾乃是身犯煞曜水星居之不为水防月魄乃是身犯难星若以未加子子加未皆是六害为刑星为祸尤甚子为福徳之宫土在上谓之福主入垣月在上为身坐福徳六丙生人见之为化福坐福丑为官禄之宫土在上谓官主入垣月在上为身居官禄六戊生人见之为真禄归窠虽夜生人不以土为忌日生人见之愈妙若大限经过子丑二宫必然大发财福若命主更临嵗驾登殿坐贵天马地驿或加职元福禄主乃享万钟之命也申为闲极之宫火在上絶处受伤若火躔井木犴又得木星火絶处逢生水在命宫躔木狼则水只生木木泄水之气则水为害小或丑上有炁夘上有水丑加申夘加戌又得木炁以助火则水虽为祸亦轻矣未可便以水火互垣为忌也火为命主最喜寅戌二宫得火在火旺处逢生丁巳生人禄在午又得旺中坐禄逢生乃是上象垣局若行刃限午来加丑行斗限者谓之日中见斗必然田财耗散尤防官刑火灾如耗星在亥辰加亥本为六害局又是相貌弱宫有甚好处所幸亥属木火居木位或夜生人三合无刑星伤之是谓火照天门更加日月在子戌二宫又为日月夹天门阴阳拱主若乙亥癸亥生人驾在亥禄贵在子又是身主登驾禄居禄位福入贵地此为仕宦之命若水孛二星守子位破我福德若六庚六乙生人水孛化为禄贵行子限亦还一发发后必夭此造化之妙不可不知也】
　　亥宫命
　　亥以木为主此宫以三合为体故满盘上下皆三合局大槩与未上同中间并无刑害四破之类亥卯未木局若得木星居之为木入木局得三合之正此宫与辰通闗辰通亥亥通辰犹巳宫闗疾厄之戌火为难彼此虽同而实异盖巳之难火是我尅他亥之难金是他来尅我要审言之亥中属干壬甲人卦气若命居于此有本年崇勲卦气嵗驾殿与驿马贵人又得木局主用为本然论理此宫以金火月为三方主以水火为田财木为官禄以金为难金火月为三限须夜生则吉昼生减力若火交金金交月则可为三限之用若金独行又为难火夜生最为用故为身主临财又胜以水火为田财火独行则宜夜用并行则宜昼用若夜中水火交行却是客星攻主木为官星木守命木居寅为命官入垣木居福德迁移皆为吉用木入未得上盘亥字甚佳木临辰为八煞或者金伤为碍不知八煞辰宫有金则忌辰宫无金则是申子辰三合为水局是水生木为吉只木入酉与太阴居酉此为身命入鬼乡不可以身居闲极论此宫是无闲极盖以酉金尅木也金在命左右若春月见之则不甚害乃春木盛而金柔不足畏也夏月金星背驰于西南夜中见之火盛金衰金不犯分更以夜生为三限主是金星不能伤我惟秋金主杀毎行东南冬金行东北此二季以金忌若是白昼见之或木金合度或木前金后皆为害曜可忌也人见之主残疾甚而夭若有水火以济之尤庶几或见土计助之为毒尤大此宫二宿室宿乃亥之正度虽曰火终是木宫之火必有木而后有火木既失躔火从何出四时之中不离乎木虽夏火司令亦不弃木为主也水入室宿一则田星入命二则母星入命木得所生火则有恃若白昼木火并行只从木论夜中取用火然火亦度主也又财元也又为三限主也壁乃水为度主水能生木虽遇土亦何畏以亥卯未皆木局也与其他处立命土星躔壁取用又差此宫虽土不入命但居于强尤实为碍若木居别处三合与难星同一断也金居福徳虽曰土垣实为金局盖上盘巳下盘丑即金库也身主临之难为福徳木星到丑亦为木入金局有水化金即为得用若土星合木己酉丑为土生金势鬼暗受生木又失地不可以木尅土而论寅为官禄乃自家之地木临三合为官星得地如火入三合反为财局盖下盘寅合上盘午是寅午戌火局木星昼见居强又为官禄之造化贵格明矣若夜得火强为财局造化却主富木星得局失于战尅亦有官但多谗谤火星全局失于战尅亦有财特多耗散盖三合局面诸宫皆合官宫财宫乃寅午全局盖三局已成不为他破可以富贵却以金为疾厄虽曰金乡喜成水局得金生水水生木为吉但恐金星强在他宫则难以制局断矣
