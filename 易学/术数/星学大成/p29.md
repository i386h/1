<!-- { "loadSidebar": true } -->
　　造化惟将一理推　旬知虚实发天机源流体用俱当辩　运气尤宜看改移理则只今生尅是　气明天运有推迁古今治乱分轻重　此是琴堂法外传空亡一诀少人知　贵贱灾祥各有司空处不空分拱夹　更将贴衬有无推用宿若空冲得实　凶星空了怕冲来不空不实名平局　地曜天星祸福该贵贱先须明拱夹　贤愚只要看隂阳次明日月同天徳　徳性襟懐总易量金轻土重木星慈　火燥罗麄水性疑孛狡计奸偏僻气　更将的刃为详推白虎嫌入六害孤　禄空易陷易亲疏煞居相貌兼飞刃　此是人中破疾徒丑时日是进神星　申刻生人把月评子午界开天地宿　长生有宿更聪明分明一退当三空　有用之星一例同官福田财终蹭蹬　定知妻子必迟逢驾前一位号天空　百煞逢之不作凶若是用神飞到此　限宫无照却嫌穷驾后一宫名蓦越　诸星遇着减精华惟宜日月居前后　此是淤泥出异葩生星第一喜生身　财福虽空不苦辛煞若临深尤你贵　限宫一陷命沉沦用星飞出落空中　用位分明有实逢更有驾前冲禄马　定为贪利更邀功财临阳刃守财奴　财落三宫好用徒身命二星闲极见　津津和气百无拘动静能分体用明　天星地曜更须凭三才定位原无改　要识无形有象星一年称意是何因　太嵗填恩照限身财福填时财气盛　官星填起必髙陞祸福相逢禄马空　一空一实忌偏枯官星空了三分实　限若逢之必降除金水为恩拱驾行　为官定执法司权天门有拱多清要　翰苑声名共此详九流清苦若何知　只把空亡仔细推满局都空名朽腐　平生骨肉必参差流旬空法有神通　此法名为御史空纵有吉星居贵地　一时空却欠从容诸煞俱嫌太嵗填　看他填处在何宫田财官福身星等　一一依宫论吉凶吉星守限若逢迟　交限三年福始宜出限三年还有力　凶星迟了一般推大槩凶星最怕留　凶星留却最多愁下年太嵗逢迎了　还见余殃未肯休逆时天运促流年　祸福相逢在眼前不必论他宫濶狭　只将交处摘其世运推移异昔年　剥官退职横遭愆只因流嵗空恩福　煞不收藏的刃专仕宦诸公要问闲　空亡一诀理中官星身命重空却　福不空时老做仙

　　星学大成卷九
<子部,术数类,命书相书之属,星学大成>
　　钦定四库全书
　　星学大成卷十
　　明　万民英　撰
　　耶律学士星命秘诀序
　　星命之説其法传自西天今西天都例聿斯等经散载诸家余弗获覩厥全然我朝钦天监有囘囘科毎年推筭七政度数二曜交蚀较汉歴为尤凖乃知西天之法的有真传信不诬也耶律五星耶律纯传自高丽国禅师国师传自西天今观其大者如论一太阳五太隂二金二火六木六水六土之説分偏正以定宫度别体用以取身命重天元月令合上下盘局及二百字真经步天标本等论皆根极造化洞究天人后虽有作者弗可易也诸家窃其余绪各立门户究厥防归不能外焉今术者但知重琴堂而不知重耶律是不知二书互相发明不可举一而废一也术者谓琴堂凖于我朝耶律凖于辽金此又拘于气运之说而不思论道理重身命官禄田财妻妾逰行则古今一而已矣考厯代国家取人之法或以文武进或以孝廉显或假纳粟入官或推恩荫受职或重天潢世派或喜黄冠缁衣出身虽有不同荣贵则无或异论星命者能随时消详自其所重者推之则耶律可凖于今而虚实亦验于古矣岐而二之可乎余故详叙为看星者法焉易水育吾子识
　　天星标本序
　　大辽征和二年翰林学士耶律纯以议地界事奉国书使于髙丽至其国闻国禅师精星躔之学具重币设威仪求见屡请不从一日自请于髙丽国王曰臣奉国书来此稔闻国师富于道徳星命之学愿借玉音得遂一见以请所有何啻昌黎之遇大颠也国王遂命一见既见之后往复数回乃请曰微生跧伏北方闻国师深于星命之学今日天幸得面钧顔愿北面从师得闻一二以耸北方之学者亦是三生夙縁不知可乎国师曰何不可之有但学士平生论学有何所得吾与学士从长商确而已何以师为曰肤学得于生尅制化之外亦有十条前六条看根本后四条看流年其一曰太嵗尊神加临管摄其二曰无中有曜弱处髙强其三曰得经失次细辨盈虚其四曰身傍母吉傍鬼者凶其五曰同宫千里异宫尺寸其六曰党母福多藏鬼祸大其七曰原守虽详流年犹急其八曰当生变曜流年飞星其九曰限并诸煞贵禄不临其十曰流年诸星无忽柔曜此十条者各有详注未审如何国师曰十条之说抑末矣本之则无姑就学士谈星根本以宫主为重耶度主为重耶曰得于平昔之讲明以宫度兼论不可用一而废一也国师笑曰宫度兼论吾恐子于是度胸中不能自断何以断人之祸福也且如命躔丑宫之牛金宫土度金限行遇火一生一尅何以为断又如命坐寅宫尾火宫木度火限行遇水一生一尅何以为断于祸福何凴遂再拜曰愿弃所学而从师求敎师曰吾尝以近世谈星者言宫不知度言度不知宫二者胥失矣吾于海上异人授我以偏正之垣于二十八宿之中分之曰一太阳五太阴六木六土六水二火二金之説学士曾闻之乎曰未也国师曰人生于地日月五行见于天其生值七曜之吉则一生享福安荣遇七曜之凶则一生忙迫日不如意日月五星其为物也于天地间最大于天下万物日主昼月主夜乃天之眼目也在天有五星在地有五行人生于世五者一日不可缺观星谈命茍不知此根本徒学宫度兼论之术何以决人之祸福故十二宫有偏正之垣子宫以虚日防为正垣防乃子垣之宫神非正垣而何也丑宫牛金牛寅宫尾火虎卯宫房日兎辰宫亢金龙已宫翼火蛇午宫星日马未宫鬼金羊申宫觜火猴酉宫昴日鸡戌宫娄金狗亥宫室火猪皆本宫之正垣此为千古不易之论谈星之大根本可以尽知其要妙也所谓一太阳者太阳君象天无二日民无二王惟星日马乃太阳之正垣五太阴者后妃之象后妃嫔众多宜太阴之五也故以鬼金羊为太阴之正垣其余张心危毕皆偏垣之月也六木者寅宫尾火虎亥宫室火猪为木正垣其余斗奎井角皆偏垣之木也六土者子宫虚日丑宫牛金为土正垣其余女氐胃柳皆偏垣也六水者已宫翼火申宫觜火为水正垣其余箕壁参轸皆偏垣也二火者卯宫房日戌宫娄金为火之正垣二金者辰宫亢金酉宫昴日为金之正垣天地之间水木土随处皆有随所居而可得木满山林土满寰宇水满江河至于金火则不可多得焉只有二火二金使金火如木水土之多则天下常有持刃纵火之患岂不为世道忧吾有偏正垣七政论日月并明说计八篇又有二百字真经二十五题详于学士十条者学士所举十条人常闻常知也吾之诸论人所未闻未知也今以诸论八篇与夫二百字真经二十五题授学士纯遂拜受而宝之大辽征和二年八月十三日　耶律纯自识
　　髙丽国师赋
　　元星入局富贵无亏母曜归窠荣华有凖若见财星得所发积成家倘或制鬼当先刑伤破耗母曜莫伤于财曜财星莫制于母星母入财乡清淡守株之士财居子位悭贪薄艺之人子冲煞地是英雄子若冲财家破耗子居母腹必多蹭蹬之财煞守元方定是孤寒之士大抵母曜无伤元须得地夀入夀而无亏年过一百财遇财而有制囊乏分文母健子明而男女成行财破元魁而夫妻反目元局破而犹可元星亏而立凶泄气重逢贫无立锥之地闲神叠见身无一日之安战煞必要其降煞战必湏他弱星运一元气分万象元气贵乎生旺官星切忌休囚当明官鬼之元一星二用必达母财之理二曜一情财破库伤终身危蹇元衰财弱一世孤寒鬼旺则夀筭必亏子生则田宅有发元坐孤虚骨肉参商却宜僧道令居驿马功名蹭蹬偏喜医巫逢生则皆致祥遇絶则能成祸官印不亏必作青云之客令母有情当为黄甲中人煞盛元亏则早年夭折令伤母损则中嵗孤贫鬼入元方利名无就元居母局官爵显荣财库不生而不絶亦可守成令元不旺而不亏仅能承荫白手成家必是令生财宿青云得路当知令护元辰煞化为官多是险中侥幸令变为鬼必于闲处荣华妻星弱而重害室家母曜陷而六亲早尅满门昌盛皆因格局安和一世贫寒必是令元临战官令逢伤纵得名不过虚誉鬼闲太盛虽有权而终无实贵煞禄勲得用则星纯可取官库嵗驾不伤则曜实为佳切忌无情夹拱须看有意揖朝不可一途而取要明三限之元大抵闲神不可交迎制忌亦嫌拒敌尅我者有用何妨生我者凶神何用空亡絶地会吉非祥禄马旺乡逢凶反福元居亡刼有鬬多灾母坐煞宫无救多滞生旺处为祸还轻死絶处有福亦浅盖五行顺则为祥逆则为祸也
　　玉堂宝书五星断
　　夫五行者木火土金水也在天曰五星在地曰五行在人曰五常太极既判天地初分合乎至道体乎自然一动一静万物生焉盖造化而有变也夫金生夏而旺于秋水生秋而旺于冬木生冬而旺于春火生春而旺于夏土乘火气初生于已每于四季节中气前三日为旺其月在辰戌丑未为正位故金旺木死木旺金囚水旺木相火旺土休生我者为父母我生者子孙尅我者官鬼我尅者妻财比和者同类然五行之性各致其由是以元星入局福夀无亏母曜归窠荣华有凖若见财星得所发积成家倘或刑星当前尅伤丧命遇子旺宫多显发子冲煞处必英雄子可顺于财星财莫伤于母曜兴财享福印旺滋元反祸为祥用强制鬼刑星有制要逢我盛他衰元若居财切忌财星受死本宫正旺母受刑生荣有日元如虚弱无逢子掘发无因清谈守株子居母局性贪薄艺母入财乡元局故怕受伤元星亦嫌受尅元居鬼局破耗非轻子入元方艰辛有救谋利失本生局逢刑好事多磨妻宫制母元莫伤于财曜子可逺于母星冲鬼须当子在先援母必当鬼在后为祸须逢死絶为福切忌休囚妻来入母父道先亡母若遇财坤宫早逝呻吟庶出母入儿胎衾枕孤单妻宫夀局尅伤离祖鬼局逢刑破害临身妻宫逢鬼母入刑宫情断絶子居鬼煞继无亲子居子局怕逢死絶之鄊妻入妻宫切忌休囚之地妻居印局怙恃乖离子入夀鄊女男昌盛子星受制寄养偏生妻曜居生因妻致富母居夀局棣蕚聨芳鬼入元宫雁行分序子入子无伤则男女成行财遇财有尅则夫妻反目儿乡有尅当寻妻曜长生妻局受伤须要子星帝旺母星入制孤尅散离夀曜居财悭贪丧失五行相尅便知先者受伤两曜相生必是后来泄气先详体用次察尊卑一举才通万无一失耶律学士星命秘诀七政论
　　一太阳
