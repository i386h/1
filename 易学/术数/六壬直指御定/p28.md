<!-- { "loadSidebar": true } -->
　　毕法云：金日逢丁凶祸动，胎财生气妻怀孕(三月占)，胎财死气损胎推(九月占)，旺禄临身徒妄作(指日禄不空者，禄空当别论)。神应经云：酉加辛，末传见丁丑，凶必因田而起，祸必由墓而生。昼占犹可，夜卜尤甚。又课经云：此日占人，年命上加酉，占应试必中魁元，缘酉为亚魁星故也。


辛巳日第三局　干上申
　　课体：间传，极阴。
　　课义：申夜空空，墓脱须逢，家须富有，丁马逢凶。
　　解曰：申本旬空，夜复乘空，故曰空空。丑为日墓，亥为日脱。末传酉金，又作旬空。事皆陈腐，说尽空谈。宅上卯木，乃是财星。上乘六合，家道必丰。然马脱之，丁伤之，恐祸患必逢也。
　　断曰：极阴间传，昏晦之中，复多阻隔。初墓逢丁，中遇脱马。末逢空禄，昼元夜虎，其凶愈甚。更名蓦越，主事起忽然，祸生于内，昼占犹可，夜卜不祥。丑加卯，夜占乘后，主妇人腹病，亦主家中妇人有妊，为腹胎格。
　　天时：课名极阴，青龙发用，毕宿居未，虽天罡指午，终必有雨。家宅：房屋甚好，人丁不多。功名：酉命昼占，官禄可得，他命夜占，皆为不吉。求财：自己有财，外求财无。婚姻：占女则吉，占男则凶。胎产；母实儿空，恐不成胎。疾病：午为辛金之病地，必主肺疾，丑加卯又主腹痛。出行：陆路不利，水路甚吉。行人：天罡加仲，必在中途。捕获：元武与盗神俱空，贼必难获。出师：昼占则吉，夜占防诈。
　　毕法云：金日逢丁凶祸动，交车相合交关利，空上逢空事莫追。神应经云：辛巳日丑加卯为用，丑上墓丁克日；必因墓招尤，由田致祸。或因饮食，或缘财利。祸基于妇人，灾成于顷刻。课经云：干上申，支上卯，为交车合财，大宜交关取财。


辛巳日第四局　干上未
　　课体：遥克，弹射，元胎。
　　课义：彼己可守，贵临户牖，昼虎脱马，夜虎闭口。
　　解曰：干上未土生辛，支上寅木生巳，彼此各生，故曰可守。夜贵临宅，如在户牖，然宜于告贵。亥为驿马，昼乘白虎以脱辛干，故曰昼虎脱马，妄动则必生乖矣。甲戌旬中未为旬尾，未临戌上，是旬尾加旬首，谓之闭口。夜虎临未，故日夜虎闭口，惟谨言可以脱祸也。
　　断曰：遥克之课，一名弹射，祸福皆轻。发用愈远，弹愈无力。占或代庖事，或疏远。末传作空，中道宜止。
　　天时：课传寅木生火，火已在上，水俱在下，天罡虽则指未，风多雨少。功名：夜占必得，昼占不实。求财：夜占宜得贵人之财，急当勇退；昼占费力，不能全美。婚姻：支干自生，各有美好；支干各刑，均有不足。产孕：子母皆安。疾病：合虎脱干，必患虚症。出行：水陆俱安，行期必缓。行人：天罡加未，行人立至。遗失：元武不见，恐非贼窃，急寻必有。出师：有刑有生，吉凶各半。
　　毕法云：互生俱生凡事益。占验：庚寅十月卯将加午，占日蚀曰：以太岁作游都，临翌轸发用，勾陈披刑带杀，楚地当有战争之象。弹射有丸，惊忧必重。中传虎马居支阴冲克支神。末传太阴冲克太岁，然是旬空，阴谋必败。又河覆井，虎出林，来年定主风多水涝，后果皆验。


辛巳日第五局　干上午
　　课体：元首，炎上。
　　课义：将土传火，常人免祸，君子宜占，宅丁倾堕。
　　解曰：三传合为火局，作日之官爻。君子得此，有升擢之兆。常人值此，必遭官讼。幸昼夜天将皆土，盗脱火气以生日干，故可以免祸。但墓作丁神，临支克干，定主人灾宅堕也。
　　断曰：元首炎上，文明之象。元遁三传作甲戊庚三奇，再值四德相加，吉神临命，真是无往不利，至吉之课也。又为遍地贵人格，主事不归，反无依倚。或权摄不正，或所委不一，以贵多反不贵也。如夜占又名咄目煞，若贵人咄目专视，反加罪戾，不利告贵，占讼尤凶。
　　天时：火局土将，占天不雨。家宅：丁神克日，人宅惧祸。功名：贵用官旺，占官必得。求财：官旺者财必休。婚姻：才貌相当。胎产：母子皆吉。疾病：午为辛之病地，三传全鬼，年命有救方吉。出行：水陆俱吉。行人：尚未起程。出师：必能开地千里。遗失：元武临酉，恐为婢仆所窃。
　　毕法云：众鬼虽彰全不畏，尊崇传内遇三奇，课传俱贵转无依。指南：己丑正月亥将加卯，占大同吉凶曰：游都居支前，贼符侵酉地，西北兵动无疑。初传旺相，生合末传，主奸人内外勾连。中传月建克末传，必破城杀将。又旬遁丁神，临辰之阳，入辰之阴，更有当地盗贼蜂拥而来，终必归降也。


辛巳日第六局　干上巳
　　课体：涉害，无禄，不备，乱首。
　　课义：课传上克，名为无禄，彼此皆怕，就门溷渎。
　　解曰：四课上神皆克下神，课曰无禄。日干辛金被巳火所克，支神巳火被子水所伤，故彼此皆怕也。巳本支辰，今临干克干，是为乱首。如上门欺凌，故曰就门溷渎。
　　断曰：课名不备，诸事不周，在上者必孤，居下者必散。缘上皆克下，不能忠恕，自然婢仆离散。以致上不能守其禄位，下不能保其妻子也。
　　天时：天罡指毕，水已上升，忽逢未克，雨必不大。家宅：众叛亲离，门衰祚薄，虽见子孙，终必孤独。功名：既名无禄，何能有官。求财：青合逢空，财爻临墓，财必不得。婚姻：男亦不佳，女亦不吉。产孕：胎财坐墓，产必不易；逢生气犹吉，逢死气则凶。疾病：病来克人，禄又空绝，蛇虎发用，占幼必死。出行：辰上神克日上神，行亦不能，去亦不吉。行人：彼尚来归，此何能反。遗失：元武临干克干，必为贼劫。然元武恋后坐墓，必不他适，获之最易。兵战：御下当宽，攻城不利。
　　毕法云：干支全伤防两损，胎财生气妻怀孕，胎财死气损胎推。观月经云：日为尊者父，辰作少年儿，尊者来加子，少年反克之。因名为乱首，老者必低蕤。家内应无礼，官司岂有仪。又课经云：辛巳日子加巳秋占，子为火鬼，夜将乘朱雀克宅，防遭回禄。


辛巳日第七局　干上辰
　　课体：反吟，无依。
　　课义：长生莫举，就辰浊土，失十得一，勿登贵堵。
　　解曰：巳乃辛金之长生，临亥受后元之夹克，何能生干。更就辰之浊土，又被戌土所冲，得之无几。却被中传亥水，任意盗脱，所谓得一而失十也。昼贵午临子，夜贵寅临申，皆受下神冲克，求必无益，贵人之门墙，不可登矣。
　　断曰：反吟无依，事必反覆。得物必失，败事乃成。多主改动，又主两歧。占者狐疑，无所依倚之象也。
　　天时：天门地户相通，青龙带水升天，定然有雨。家宅：德神受克，尊长有灾。功名：官星虽有，被亥所克，贵禄不见，功名不吉。求财：所得不偿所失。婚姻：龙后冲克，占皆不吉。胎产：天后为母，六合为子，子母相冲，昼占易产。疾病：寒热往来，反覆不定。出行：课名斩关，青龙乘马，往来不已。行人：天罡加季，行者立至。遗失：元武克日，的是贼窃。盗贼：三传尽是元武盗神，支上阴阳各乘元盗，谓之遍地皆盗，且盗神作青龙乘马，恐不能获。兵战：反吟课，不利出师。
　　毕法云：两贵受克难干贵，初遭夹克不由己。精蕴云：巳火为辛金之官星，今被夹克，是官不由己。又巳为辛金之长生，父母亦是身不由己之类。照胆秘诀云：天倾西北日月随，地陷东南江海归；巳亥中间常缺欠，重求轻得告君知。


辛巳日第八局　干上卯
　　课体：重审，斩关，励德，不备，斫轮，乱首。
　　课义：课同斫轮，昼虎遁丁，自取乱首，凶动难停。
　　解曰：卯加辛用，亦斫轮体也。虽作辛财，昼乘元武，必有失脱。中传空亡，又为折腰。末传丁丑，昼夜各乘蛇虎，凶已不可遏矣。辛复往加于巳，受巳炙克，名自取乱首，凶祸自不能停也。
　　断曰：木器孟成，非金不就。凡事皆新，先忧后喜。卯木加辛，名曰财来就我，急宜取之，迟则戌土反受其克矣。又卯为妻妾，昼乘元武，必因妻妾而失财。戌加于巳，何云受克。缘戌有辛寄，辛金受克故也。然巳火固能克金，亦能生土。凡占吉凶各半，祸福无不自己求之者。
　　天时：天罡加亥，水运乎上，占必有雨。家宅：外面似有进益，却反虚耗。功名：官禄不见，恐不能得。求财：必有所得，必有所失。婚姻：以夫就妻，不甚美好。胎产：干支上下交克，占者不吉。疾病：金日逢丁，恐难脱体。出行：有轮无马　恋家不行。行人：天罡加亥，尚未启行。兵战：昼占盗失，夜占无威。坟葬：丁火临墓，不吉。
　　毕法云：金日逢丁凶祸动，不行传者考初时。古鉴：戊申十一月寅将加酉占妻，曰：日去加辰，夫就妻也。夫长妻少(卯长于戌)，九年相守(巳四戊五)，至第八年(丑数八)，因作生地(丑乃墓地，申乃生地)，与兄弟不足(申乃同类，上见勾陈)，得地而死(丑为卯财故得，内藏丁虎故死)。目下主丧妻，缘磨压东门，当有再娶之事(卯为东门，申为磨石)。后皆验。


辛巳日第九局　干上寅
　　课体：知一，从革，狡童。
　　课义：昼虎丁丑，凶祸必有，禄空破碎，居家难守。
　　解曰：中传丑土，旬丁所附。夜则乘蛇，昼财乘虎。无论所筮何事，必罹凶祸。宅上龙合乘禄，本乃佳征。然逢空亡破碎，恐宅必破而资必耗也，故曰居家难守。
　　断曰：从革狡童，事多更改，发用空禄，喜必虚声。凡百所占，必皆始虚终实。但中墓末鬼，丁作蛇鬼，是吉则虚，而凶则实也。倘人逢酉命，或时遇仲秋，占官问禄，尚有吉象。昼占帘幕临日，但惜禄神入墓。
　　天时：天罡在子，毕宿与青合皆空，不能有雨。家宅：外观富贵，家内难堪。功名：酉命人占，可以必得。求财：可得贵人之财。婚姻：婿必乘龙贵客，女有厚奁虚名。胎产：必生贵子，产母甚吉。疾病：人实病空，冬占甚吉。出行：丁神乘墓，终日奔驰。行人：天罡乘孟，丁神被墓，行人不归。兵战：明鬼不惧，将乘元后也；暗鬼难防，将乘蛇虎也。
　　毕法云：权摄不正禄临支，贵虽坐狱宜临干，虎乘遁鬼殃非浅，传墓入墓分憎爱，合中犯杀蜜中砒。玉成歌云：从魁同虎干支住，宅里须言有孝人。又云：三传带合须干谒，类就其干众所占。指掌赋云：酉丑巳为献刃，远近俱被其伤。


辛巳日第十局　干上丑
　　课体：重审，元胎。
　　课义：虎墓值丁，暗祸来侵，宅中败走，夜贵真诚。
