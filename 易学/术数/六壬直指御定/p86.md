<!-- { "loadSidebar": true } -->
　　天时：天上皆空，晴朗之象。家宅：徒存富贵之名，实有贫穷之累。功名：催官力薄，恐无实济。求财：止宜空手求财。婚姻：牛女虽合，不能成亲。胎产：子母皆空，利于母而不利于子。疾病：脾胃之症，久病至凶，新病甚吉。遗失：课传皆空，物不能有。出行：徒托空言，萍踪无定。行人：四绝课，行人立至。捕获：西北水乡，门外有猪。兵战：吉不成吉　凶不成凶。坟葬：有地无气。
　　毕法云：二贵皆空虚喜期，虎乘遁鬼殃非浅，空空如也事休追。集义云：寅乘夜虎加未，主有恶鬼神庙作祟。心印赋云：子来加巳为极阳，戊癸合时大吉昌，若逢蛇虎无福祥。括囊赋云：寡宿子午兮孤惸。指掌赋云：害气相加，远涉有江湖之患。

戊午日第七局　干上亥
　　课体：反吟，三交。
　　课义：来往皆空，凡事无踪，喜不为喜，凶不为凶。
　　解曰：子为旬空，午为落空，反覆相乘，是来往皆空也。凡事皆无踪迹，或逢喜而喜不成，或逢凶而凶不就，捕风捉影之象也。
　　断曰：反吟之课，似极变迁，却难移动。干乘实财，支乘空鬼，利己而不利人。午为生气，上乘白虎，主父母有忧。秋占子为火鬼，昼乘螣蛇克宅，须防火烛之惊。
　　天时：天地相通，阴晴屡易。家宅：宅内空虚，人财欠旺。功名：二贵皆空，占名不利，或俟填实，庶几有就。求财：宜守本分，妄求无益。婚姻：支上乘空，占女不吉。胎产：下强上弱，孕是女胎，母空儿实，占产最利。疾病：肺经有火，不药可愈。遗失：当于中堂过道中寻觅。争讼：彼有悔心，即当解散。出行：不能动身。行人：在途，出旬即至。捕获：在西方，本家逃奴为之窝主。兵战：吉凶皆散。
　　毕法云：二贵皆空虚喜期，来去俱空岂动移，空空如也事休追。课经云：反吟卦，切不可便言移动，内有三传皆遇空亡者，虽有移动之意，实不能移动也。又云：三月占生气克日主病，是幸中不幸，死气生日主生，是不幸中幸。秘要云：干上亥财作闭口，占病不吉。

戊午日第八局　干上戌
　　课体：知一，幼度厄，斩关。
　　课义：传墓脱鬼，可畏不美，端坐家中，坐食陪费。
　　解曰：发用之初传，乃是墓神。中传之酉金，乃是脱气。末传之寅木，乃是日鬼。三传之中，皆属可畏，何美之有。财爻临支，故宜端坐家中。而支墓又在上，分财夺禄，故不免陪费也。总为宜静不宜动之象。
　　断曰：度厄之课，卑幼非宜，劫财乘武，盗失不免。朱勾临酉，婢妾起衅。寅鬼乘虎，病讼相连。知一有疑惧之心，斩关非安居之象。幸干上戌冲元墓，若系太阳月建，即可化凶为吉。
　　天时：发用日墓，早必阴晦；末传克墓，晚必晴朗。家宅：宅上乘财，家资自裕，须防官讼。功名：虽有催官，尚有阻滞。求财：只宜自守，不宜外求。婚姻：中平。胎产：女喜，难产。疾病：脾土受病，可医而愈。遗失：天魁相冲，久后必获，当于正西婢妾家缉之。出行：水陆两途，俱不甚吉。行人：心孟归而未能。兵战：昼夜俱不吉利。
　　毕法云：虎乘遁鬼殃非浅，干墓并关人宅废。课经云：日干之墓神作四季之关神发用者，谓之干墓并关，主人宅俱废。日干两课上发用者，主人衰。支辰两课上发用者，主宅废。集义云：天罡乘元加亥，逃亡者，必归本家。盖元武本家在亥，又天罡罩之，故必归也。

戊午日第九局　干上酉
　　课体：元首，六仪，炎上，斩关，励德，狡童。
　　课义：夜虎临寅，可畏灾迍，酉不能制，传局火神。
　　解曰：寅为日鬼，又是遁鬼。夜乘白虎发用，灾迍立至，可畏之甚。干上酉金　虽能制鬼，但被三传全火燔炙，方避之不暇，焉能御患，次熛所以不能制也。
　　断曰：炎上之课，火局生身，有困中得助之象。然干支六害，墓神脱支。败神脱干，不免好处生嗔也。又三传脱支生干，宅衰人盛。酉金为众火销铄，子息艰难。昼夜后合，亦恐妇女不谨。所喜虎鬼化生，百凡能化凶为吉。
　　天时：全局是火，而毕宿临干，且水运乎上，出旬得雨。家宅：宅上劫财，乘合脱支，必因手足费耗。功名：催官发用，春夏大吉。求财：不求自至。婚姻：支干相害，有阻。胎产：胎神乘虎，昼占不利。疾病：夜占脾病，昼占肺病，医人不得力。遗失：在仆人墙土坟堆中寻。出行：干支六害，不能起程。行人：支墓在支，即到。捕获：在坤方道上丧家。兵战：昼占吉，夜占凶。
　　毕法云：虎乘遁鬼殃非浅，彼此猜忌害相随。课经云：白虎加临旬内之干，为日鬼者，乃是虎乘遁鬼，凡占皆畏，纵空亡亦不能为救。肘后经云：初来克末凶还甚。照胆秘诀云：天后阴神是白虎，月中断弦应难补。

戊午日第十局　干上申
　　课体：重审，三交。
　　课义：贵坐魁罡，中末空亡，独存初酉，脱败非常。
　　解曰：丑为昼贵，临于天魁之上。未为夜贵，临于天罡之上。贵人坐狱，不可干也。中子旬空，末卯空陷，独存初传酉金，乃戊干之脱气，又是败乡。三传之中。一无可取。
　　断曰：三交之课，止利阴私，自乾土生金，迤逦生至末传，反来伤日，有恩中成怨之象。申为长生加干，昼乘青龙。九月占生气在申，诸事若有神佑，日后生意渐昌。
　　天时：水母乘龙，毕宿发用，雨而不晴。家宅：败气临家，宅衰人旺。功名：子孙克官，占名不利。求财：财爻空陷，得不偿费。婚姻：不成，亦不佳。胎产：男孕产吉，占胎防损。疾病：肺经受病，胎气伤生，久病凶。遗失：在铜铁空器中，门户之内。出行：断桥课，防中阻。行人：占子孙当立至。捕获：在西南四十里空井左右。兵战：勾陈乘败，未见其利。
　　毕法云：龙加生气吉迟迟，不行传者考初时。课经云：不行传者，乃中末空亡，只以初传断其吉凶，言其事类。倘中末之财官既空，独余败气，必好事无而恶事有也。秘览云：日生上神，虚费百出。鲁门经云：春酉将戊午日，酉加牛：临仲发用，斗系丑未，为二烦课。集义云：酉加干乘勾陈，来意孟议婚姻，缠绵不成。

戊午日第十一局　干上未
　　课体：重审，涉三渊，间传。
　　课义：往来交媾，长生可就，唯忌取财，苗而不秀。
　　解曰：日上之未土，与支辰之午火相合。支上之申金，与日干之巳火相合，是往来交媾也。支上申金发用，可就以资其长生，虽乘白虎，临午烧身，不足畏也。唯末传子水之财，旬空坐克，夜乘白虎，取之反有费用，所谓苗而不秀也。
　　断曰：涉三渊之课，自明入暗，间传而进。事有艰辛，大求小获，有始无终之象。凡占出旬，方有把握。
　　天时：发用水母受克，日上乘空，昼占不雨。家宅：支上阴神，昼夜乘元，谨防家贼。功名：昼贵登天，夜贵临干，大吉。求财：不能如意。婚姻：女子甚悍，却益夫宜子。胎产：交车相合，胎吉产凶。疾病：昼占肝病，夜占心疾，不久自愈。出行：有阻。行人：未至。捕获：有北方近水女人窝住。兵战：利客不利主。坟葬：长生临支，墓乘六合，理气俱合。
　　毕法云：交车相合交关利，罡塞鬼户任谋为。课经云：辰为天罡，寅为鬼户，凡辰加寅为罡塞鬼户。不论在传不在传，能使众鬼不敢窥觑。集义云：申加午为用，主炉火之事。若天后临之，水能破火，主事不成。神定经云：空财坐于元墓，诸事必有失耗。会通云：申加午，为白虎投朱雀；午加辰，为朱雀投勾陈，皆主讼事。

戊午日第十二局　干上午
　　课体：别责，不备，六仪。
　　课义：彼来生己，守之如意，倘若动谋，鬼刃俱值。
　　解曰：支来加干生干，上门相惠也。守其生旺，自然如意，倘若妄动，则逢初传之寅鬼，中传之羊刃，为祸不浅矣。
　　断曰：别责之课，事非一途，支干各乘罗网，惟利守己，不利动谋。支来临日生日，格名自在，经所谓有恢拓之志也。
　　天时：水下火上，发用青龙入庙，未能得雨。家宅：人旺宅衰。功名：昼龙临干，夜贵入宅，官爻大旺，仕途得意。求财：昼占可望。婚姻：不备课，不吉。胎产：女孕，产顺。疾病：脾病，易痊。出行：安吉。行人：即至。捕获：江海贼人。兵战：先忧后喜。
　　毕法云：所谋多拙逢罗网。古鉴：辛未生人，十月卯将寅时占官职，曰：占者今无正位，必主上司责罚，别有迁改。初传寅木，乃是日鬼。鬼生午火，午为十月天鬼，与宅上未合。宅眷当有死者，是月果死三人。后因提举检踏常平仓事露，遂至罢斥。断验：戊申二月亥将戌时占病，曰：天鬼午火，受寅鬼之生，必犯东岳及城隍香火，遂致染疫，主合宅皆病。盖春占寅木正旺，鬼极有气，故不止一人也。其家果病七人，后死三人。急告神灵禳之，余人遂起。盖干上中末，天鬼有三，所以有三人不起也。

己未日第一局　干上未
　　课体：伏吟，稼穑。
　　课义：支干相逢，中末刑空，无异独足，昼虎三重。
　　解曰：己课寄未，未即己也。以未加己，乃是支干相逢。中传丑土遇空，末传戌亦空陷。三传四课，独有一未，并无他神相耦，何以异于独足哉。昼占三重白虎，病讼尤不能免，不特谋望，不成已也。
　　断曰：独足之课，事有难行。中传空亡，又名断桥折腰，必有中阻。商贾逢之，宜水路舟船，或小车独载，以应独足之意。干支同位，传内辗转相刑，凡占皆无和气。
　　天时：天地不动，支干相并，晴占则晴，雨占则雨。家宅：蛇虎满前，人宅罹患，至凶之象。功名：寅卯子午年命人吉。求财：劫财重重，不利。婚姻：家世相当，必系旧亲，然无吉象。胎产：女孕，腹空易产。疾病：肾水受伤，二八月占凶。遗失：物在家内。出行：不宜。行人：中路有阻。捕获：伏于西北娼妓家。兵战：主客相等，未见其利。
　　毕法云：不行传者考初时。课经云：伏吟取刑为传，今中传空亡，不能刑至末传，故前后进退皆难。如占他事，必先得人允许后不践信。若占人年命是巳，则丁马交加，其动甚急，年命上乘魁罡，亦有动象。秘要云：蛇虎入宅，非惊即失。

己未日第二局　干上午
　　课体：八专，帷簿。
　　课义：从军食禄，方才享福，惟忌昼空，占病必哭。
　　解曰：午火属离，有王用出征之象。又为日之旺禄，临于干支之上，故宜食从军之禄，而享其福也。昼占午禄乘空，又非旺禄之比。若占病人，则禄空必致绝食而死矣。
