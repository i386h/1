<!-- { "loadSidebar": true } -->
　　毕法云：权摄不正禄临支，两贵受克难干贵；鬼乘天乙乃神祇，人宅皆死各衰羸。涉三渊诗云：孟动不动涉三渊，申戌子兮在日前；进退艰难还万状，虽然对面隔层天。


乙丑日第十二局　干上巳
　　课体：元首，进茹，罗网，夹定格。
　　课义：支干拱传，惟喜春占，疑凶凶有，向后灾潜。
　　解曰：干乙支丑，夹拱寅卯辰在内，会而为木，克身克宅，凶诚不免也。春则贪其生旺，不为害矣。若一休囚，便出而为灾，故疑其凶，凶未始不有也，但潜伏而向后乃发耳。所谓“旺相相生灾未发，死囚刑克便灾临”者是也。冬春占又为三阳课，天乙左行，阳气顺也，一、日辰在天乙前，阳气伸也，二、用神旺相，阳气进也，三、占此者凡事吉庆。
　　断曰：联茹而进，顺时而动，吉无不利矣。春占正当交泰之时，依门傍户，可显功名，亦防有兄弟牵连之祸。
　　天时：先雨后晴。家宅：主不聚财，且防孝服。胎产：女胎易产，颇亦伶俐。婚姻：女家多有口舌欺诳。疾病：棺椁煞见，占病大凶。干谒：且宜止息，不利正五九月。求财：劫财重重，不能生聚。捕获：恐被伤。遗失：恐夹带在人身上。出兵：申严号令，须防间谍。
　　毕法云：所谋多拙遭罗网，彼此猜忌害相随。通神集云：起日离辰，不出家庭(谓四课三传，皆寅卯辰巳午也)。玉成歌云：三传带合须干谒，类就其干众所占(如甲乙日见寅卯入传也)。括囊赋云：内出外而己求，阳人阴而被索。


丙寅日第一局　干上巳
　　课体：伏吟，元胎，自任，临官，励德。
　　课义：干传入支，行人远归，禄财生聚，所卜皆宜。
　　解曰：初从干上，末归支上，乃我托人干事也。支马在申，传归支上，行人虽远，必至。禄马长生，与财相聚于三传，所求无不遂意。但课体刑冲，善始保终为吉。
　　断曰：此自任之卦，又名元胎励德。占事静则宜，动则滞。事主藏匿，屈而不伸，君子守正修德则亨。求官见贵，喜逢禄马，但不脱刑冲，美中未美也。凡占遇励德之课，当思致君泽民之意，自然有泰无否。春夏吉，秋平，冬忌。年命在戌亥者，不利。
　　天时：主先晴后雨，见虹电，刮风。家宅：人财兴旺，不利六畜。婚姻：难成；昼占子多，夜占女性悍。胎产：易产，胎防犯聋哑。疾病：主脉紧滴，寒热，不进饮食，然末传生干，易愈。求财：未称意。失物：不出其家。捕获：不出邑里，动中得获。出行：不果，在路安。行人：远行回轮，近行将至，应在亥戌日。争讼：和息则吉，不然招刑险。征伐：防诈，又不动之象。
　　毕法云：我求彼事干传支(有礼下求人之意，旺相吉；凡伏吟，惟六丙日吉，缘初传为德禄，中传为财，末传为长生也，各忌空亡)。风后元经：丙辛日，寅为游都敌主帅，冲为鲁都敌偏帅。若临于日辰之上，敌帅当日即至。玉成歌云：伏吟举动心无遂，刚主行人到户庭。


丙寅日第二局　干上辰
　　课体：知一，斩关，退茹，天网。
　　课义：畏空官鬼，病防再至，子丑夜常，牛女合位。
　　解曰：亥为丙之官，子为丙之鬼。亥既旬空而临地盘子位，又日贵夜贵皆落空处，占病官鬼为主，故畏其落空，防其再发也。凡已了之事占此，俱恐复生事端，举病占以例其余耳。子与丑合，而夜占乘太常，是为牛女合位，占婚宜之。拔茅连茹，事多蓦地，三传退神，先难后易。
　　断曰：此卦官贵财元皆空，求官见贵，皆枉劳心力。喜干奇支仪临口，旬奇临辰，旬仪发用，能逢凶化吉。阳日比阳，主事起同类，或自外来，大约宜改图去就。
　　天时：昼占孟雨还晴，夜占密云不雨。家宅：空阔难居，多口舌，防火灾。婚姻：昼占不成，夜占易合，不烦媒妁。胎产：是男，难产，产或不育。疾病：暴病醮神即愈，久病医药无功。求财：微未艰难。出行：宜迟，宜从陆。行人：近出即到，远者亥日到。盗贼：脱逃拒捕，出旬必获。
　　毕法云：屋宅宽广致人衰(支阴发用，为家鬼生支克干，惟宜兑卖宅舍，以钱预备灾患之费)。二贵皆空虚喜期(旦暮贵人皆值空亡，如干谒贵人，已蒙许允，后被他人搀越，或有人报喜，且勿信，或同姓名人，终非我喜，诚为虚喜而已，反有所费也)。


丙寅日第三局　干上卯
　　课体：重审，间传，龙战，隔角。
　　课义：虽生难恃，子卯无礼，反为败神，切休恋贵。
　　解曰：木虽生火，而丙火败于卯，何足恃也。卯来刑子，子息不律，无尊卑之礼也。两贵皆空，不宜求贵。干支皆败，不宜讼争。极阴之课，课体冥蒙，合中有破，百事逢之不利。
　　断曰：此重审之卦，又名龙战。主身心迷惑，进少退多，必当详审而折衷于理，庶免咎悔。四时占之，皆有始无终。昼占多诈，夜占贵人登于天门，却无阻滞。若占人年命在子，两贵拱之，必有贵人虚声相助。
　　天时：久阴，多雨有风。家宅：损人口；昼占有火烛惊怪，夜占有喜事。婚姻：不成，成亦有刑克。胎产：生女，难产有惊。疾病：病淹缠，医不效，昼占尤为危急。求财：费力难得，得之亦不利己。失盗：为内贼，匿不出，又为捕人纵盗。出行：宜缓，速动防水火灾。行人：迟归，先得信。争讼：此不胜，彼破财。兵战：防虚诈设伏，宜坚壁清野待之。
　　毕法云：干支皆败势倾颓(干支上皆逢败气，占身气血衰败，占宅屋舍倾颓，尤不可告诉阴私，必至牵连己过，同时败露)。宾主不投刑在上(干上卯，支上子，干支上神各为无礼之刑；主交涉，各有异心，讼必两败)。风后元经：支上神生日上神，又两神相刑，探报半虚半实。昼占虚诈不实，归于两军和解。指掌赋云：大吉小吉作勾陈，斗争田地。


丙寅日第四局　干上寅
　　课体：蒿矢，元胎，龙德，不备。
　　课义：执弓忘矢，事声迤逦，舍此危疑，彼来生己。
　　解曰：神遥克日，发用旬空，是犹执弓而亡矢也。末传迤逦冲起空亥克干，乃声势危疑而已，不足畏也。中传之财，切不可取。喜支来生干，静守为吉。
　　断曰：此蒿矢之卦，一名元胎，以四孟发传也。而用神空亡，事主动摇，人情倒置。干谒占之，主客虽和，阴有侵损。人自外至，不可容纳。须防口舌官事，西南而至。老人小儿占之，反为人吉之兆。亥年月时，占事有成。
　　天时：久雨必晴，久晴虽有雨，不大。家宅：利老幼口，阴人不和。婚姻：夜占吉，可用，犹宜迟归。胎产：防小产，产母安。疾病：病虽小而难痊，妇人啾唧，老人小儿即愈。求财：无利，遇利且勿取。失盗：贼在西南，赃不获。出行：东方吉。行人：在路上，有虚惊。争讼：纷扰忧疑，终归解散，不能为害。征伐：开地千里，战胜之兆；然用神落空，宜持重观变，方不失众；正五九月尤不可轻动，当行反间，亦可得敌臣之功。
　　毕法云：彼求我事支传干，互生俱生凡事益；鬼乘天乙乃神祇，龙加生气吉迟迟。课经云，此俱生格，乃干上神生干，支上神生支。又皆值长生，彼此和顺，宜合本营生。又支加干上而生干，名自在格。


丙寅日第五局　干上丑
　　课体：重审，炎上，斩关，狡童。
　　课义：自墓传生，先迷后醒，全无和气，上刑下刑。
　　解曰：初传戌为火墓，末传寅为长生，此先迷而后醒也。事防再举，病防再发。寅刑丙上课巳，而丑刑支上神戌，日辰上下相刑，何和气之有哉。丑为甲子旬奇，今临课首，占官当居一品之尊。贵人廊庙常人得此，犹可散凶。
　　断曰：此卦象火旺太过，有燎原之势。明事反成暗事，图谋枉劳不遂。卯生人占之，遇贵登天门，权要无比。犹嫌性太刚躁，须容忍乃无伤也。余占多虚少实。
　　天时：早热，时有雾及闪电，有雨亦微。田禾：乾旱，低处有收。家宅：防火烛；昼占有奴婢欺主作奸。功名：可得显名，虚而不实。求财：未遂。婚姻：自相得，不用媒；又云，起天后，终六合，名为泆女格，最忌。胎产：防不育；如系狎邪私孕，反可育。疾病：为热，为闭结，新病作福，保之可愈广久病危，即愈亦防再发。遗失：奴婢所偷窃。出行：宜东方，宜从陆，下人投势利北。行人：干墓临支发用，若系奴仆幼辈，出旬即到。争讼：宜得有力调解。征伐：将尊功高，然须慎重，勿食饵兵，方解忧释难。
　　毕法云：尊崇传内遇三奇，先难后易墓先施；干墓并关人宅废，合中犯煞蜜中砒。袖中金：魁临支，中传白虎，为斩关得断，利于逃亡。观月经：甲子于甲戌，大吉两旬奇；万事皆和合，千灾速解离。


丙寅日第六局　干上子
　　课体：知一，四绝，度厄。
　　课义：彼己灾殄，三传外战，干支坐墓，事终难辨。
　　解曰：干遭水克，支受金伤，己与彼俱灾也。三传皆地盘受克，为外战不和之象，且递克至于干神，须防人来凌己。巳坐戌上，寅坐未上，则为自临墓库，甘于昏晦，是非何辨。干上旬首，支上旬尾，初传生末传以生干，而支神生干神以发用，是谓引鬼为生，顺正无咎，妄求有悔。
　　断曰：知一之卦，求官见贵吉，但惊疑不定，人情失和。所喜辰为干奇支仪，临干支阴。子为旬仪，临于干上，能转祸为福，化难成恩也。
　　天时：多雨少晴。家宅，人宅俱坐墓，必近有坟堂庙宇；酉加寅，主尊长有灾。科名：可获高第。婚姻：夫妇和合，恐家中尊卑不喜。求财：大有得，恐因财生恼。疾病：幼者不吉，祟惊宜禳，老年人虽病易痊。投谒：主宾集会猝然，有暗昧之惊。失脱：或是金物，或坠水中，宜寻。出行：宜缓。行人：迟至。争讼：事起同类，宜和。兵战：主将坐谋，当以奇兵远出取胜。仕宦：防被台省参劾。
　　毕法云：一旬周遍始终宜，人宅坐墓甘招晦，支干全伤防两损。观月经：三上来临下，小者必低蕤(鬼发初传，而中子孙，末父母，小口不利)。袖中金：六甲旬首见于初传，是为仪神发用。末传得吉将，始终喜庆之卦也。


丙寅日第七局　干上亥
　　课体：无依，元胎，比用，察微。
　　课义：交互虽密，合之却益，德禄鬼财，并无实迹。
　　解曰：四课两互，六合相交，有德应之，成事却有益也。德禄鬼财，往来不定，吉凶皆不足言也。鬼陷空亡，不能为害，惟鬼加日辰三传，而年命无制伏者凶。
　　断曰：此无依之课，十二神各易本位，无所凭藉。来者思去，去者复来。况干上阳神阴神俱值空亡，凡动无益。但当镇之以静，行之以礼。三四九十月，得此稍吉，吉中终藏凶象。
