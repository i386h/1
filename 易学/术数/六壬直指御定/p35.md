<!-- { "loadSidebar": true } -->
　　解曰：未既旬空，子又坐空，巳复盗气，是为三传空盗，全不得力矣。支来加干克干，乃上门乱首，业受制于卑下。若仍尊倨，自处傲忽，其害滋甚。寅，支之德也，来自支上，与日比和，支虽以德相报，亦不足赎其欺凌之罪矣。
　　断曰：此知一之卦，事起同类，恩中有害。又名上门乱首，主有外来欺侮，无端嗔辱。幸发用传空，其祸可解。但孤辰寡宿，止宜僧道茕独之人。凡占无成，必须更改。
　　天时：风雨不时，防虫螟伤稼。家宅：主系德门旧族，但恐主孱奴横。婚姻：不成。胎产：防有伤损。功名：必系门荫，不求自来。求财：夏占大获。疾病：凶中化吉，夏占不利小儿。失脱：不获。出行：防失脱。行人：迟至。争讼：忧疑有解。兵战：防变。坟葬：夏昼占可用，余不宜。
　　毕法云：害贵讼直遭曲断。指南：庚寅年未将占阴宅，曰：贵人左旋，逆水之局。申为对案，艮山坤向。未为来龙，虽空乘进，非真龙正穴，然有可取。初中财贵逢空，一二代虚名虚利。末传为宅之长生，学堂上临河魁朱雀，第三代子孙发贵矣。又丙子年戌将占一重辟，曰：皇恩临干，天赦居支，太岁贵人在日，六月当豁免出狱，但戌临孟位，又属本命，谪戌不免。

乙酉日第九局　干上申
　　课体：元首，润下，罗网。
　　课义：人盛宅狭，贵多不惬，将土传水，财印相接。
　　解曰：申子辰会为水局，生干而脱支，故为人盛宅狭之象。昼夜贵加，又课传皆贵，贵多反无依据，不相浃洽也。昼夜将俱土属，于日为财。而三传纯作水局，于日为印，非财印相接而何。
　　断曰：此元首之卦，会润下之局，正大光明，顺利和美。课传三合，又互见六合，百事有人扶助。但天将皆作日财，主长上有灾。末助初克，支上牛鬼，除求官者。皆有妨碍。
　　天时：雨水多而无害。家宅：发丁和好。婚姻：未宜。胎产：胎吉，占产不宜。功名：主有人推荐，显达。求财：难得，亦防得咎。投谒：和美。疾病：难退，占尊长危。失脱：可获。出行：安稳。行人：即归。争讼：各投势要，难决易和。兵战：昼占小利，夜占大胜。
　　毕法云：万事喜忻三六合，课传俱贵转无依。指南：乙酉年申将占兵，曰：水局生干，合中无煞，旺财生官贵，所攻必降。但旺气在内，城不可拔。辰阴太乙，乘虎克支，应防东南有兵变，及师行果验。又：庚寅年酉将，一人占子逃失，曰：申为坤方，加于辰而类成水局。元武临天门而上乘未土，垣中有鬼柳二宿，孤辰为僧。卯未相乘得四十八，丙丁日见矣。果于西南四十八里金山寺中，近水楼房寻得。

乙酉日第十局　干上未
　　课体：重审，稼穑。
　　课义：两未墓乙，赖众悯恤，子害戌刑，丑冲渐吉。
　　解曰：未墓覆干发用，乙木两遭蒙蔽，昏滞甚矣。幸而支上子来穿之，中传戌来刑之，末传丑来冲之，墓遂得开，而渐渐获吉。若非众情悯恤，群效其力，乙干岂能自振乎哉。
　　断曰：此重审之卦，三传纯土，局号稼穑。以下犯上，既多逆而不顺，又若一大力田，亦劳多而获寡，难进易退，事当详审，不可任意妄行。况发用空亡，像主别离孤独。凡有谋为，百无一就，守旧方吉。
　　天时：占晴不久，占雨未得。家宅：多宾朋酒食之费。婚姻：不成。胎产：胎神临败。功名：谋复旧职可得。求财：难得。疾病：不利尊长。失脱：昼占当败露。出行：不宜。行人：迟至。争讼：宜解散。兵战：昼吉夜凶。坟葬：防出败子。
　　毕法云：宾主不投刑在上，彼此猜忌害相随，干墓并关人宅废。指窍云：稼穑卦，乙日得之无大害，见蛇虎主虚耗。精蕴云：此卦占婚姻，三传皆财。青龙发用，中传天喜。干上克支上为妻，似乎必成之象。不知第四课元武乘卯刑子，则女家有畏心而不就也。大抵占婚，最忌第二课第四课有刑克，及三传与日辰不和。

乙酉日第十一局　干上午
　　课体：重审，间传，涉三渊。
　　课义：空脱临身，宅乘马丁，贵来官显，福佑财亨。
　　解曰：午既旬空，又脱干气，今临身上，耗费无穷也。午为支马，又遁旬丁，今乘宅上，变动不一也。夜贵来坐午上，虽入空乡，而旺宅在前，不害其为官星德神。中传戌财，末传帘幕，一往亨通矣。
　　断曰：此重审之卦，顺进间传，为龙涉三渊之格。事不顺利，阴小有权，长上见厄，发用坐空。凡事虚声不实，凶可化吉，迟而后成，屈抑耗泄，宜固穷安分，静以俟之。
　　天时：晴雨皆待出旬。家宅：有移动之象。婚姻：未成。胎产：胎神坐空墓，防不实。功名：多历难辛，终归有得。求财：尚未称意。投谒：干贵不合。疾病：暴病有解，久病不吉。失脱：贼去难寻。出行：屡动有阻。行人：寅庚日来。争讼：改换问官，方得亨利。兵战：昼凶夜吉。
　　毕法云：空上逢空事莫追，两贵受克难干贵，人宅受脱俱招盗。课经云：立春日子将，占得此卦。凡四立日，日干临前一日日干发用，申为干绝之地，又为穷冬之辰。干上空脱，两贵皆怒，主九十日有灾。故心镜云：遇此是名天祸卦，天降之灾四五旬，白虎死亡元武盗，官追朱雀斗勾陈，天空遇事多欺诈，此法详推岂免迍。

乙酉日第十二局　干上巳
　　课体：重审，进茹，龙潜。
　　课义：面前被盗，前路可造，因动逢生，庶免空耗。
　　解曰：已临我上而脱我气，犹人当面为盗。被其盗者，无可如何，不如舍之而去，以就三传。初乘丁马，动而之长生之地。中之子水，亦生我也。况至末传，更遇日财，较诸耗脱之巳，不大相悬绝耶。
　　断曰：此重审之卦，顺进连茹，循理则为亨通，逆理则为罗网。主子孙改动，阴贵扶持。先耗后益，转咎为祥。旧事重新，失而复得，相机而动，株守非宜。
　　天时：得雨沾足。家宅：主人多宅隘，有老阴人持家，防奴妨主。婚姻：虽颇耗费，日后和美。胎产：胎旺主生女。功名：稳足得人扶持。求财：先有所费，得足补偿。投谒：和好得益。疾病：不妨。失脱：复得。出行：远程吉利。行人：即归。争讼：宜和解。兵战：军中不宁。
　　毕法云：所谋多拙遭罗网，眷属丰盈居狭宅，尊崇传内遇三奇。课经云：亥子丑，亦名润下格。生干脱支，应人口丰隆，而屋舍窄狭，切不可迁居宽广，反生灾咎。此造化使然，不可逆也。指掌赋云：若顺连茹亥将顺行，亥子丑为龙潜，阳光在下，空怀宝以迷邦。神将论曰：青龙财喜，多主亨通，飞天在巳，君子孟动。太阴在戌，绣衣主婚。

丙戌日第一局　干上辰
　　课体：伏吟，斩关，元胎。
　　课义：财禄长生，传内俱逢，居家昏暗，闭口不宁。
　　解曰：巳为禄，申为财，寅为长生，俱在三传之内，是不待外求，可以坐享矣。但戌为丙之墓，而临干支上，支为宅，所以居家昏暗也。巳乃旬尾，遁癸为闭口，夫闭口之禄，岂能安享而无事哉。闭口在干，总要慎尔话言，始获安吉。凡禄神作闭口，大不利于占病，不必旬尾加旬首也。
　　断曰：自任之卦，乃天地闭塞　四伏未发之象，又名斩关。虽无丁神，静中亦有动机矣。凡丙日伏吟皆吉。缘三传俱为喜神，但巳火克申，申金克木，递克之课，不免众人欺凌耳。
　　天时：青龙入墓，无雨。家宅：祖业甚好，静以守之，自享安闲之福，若强动则不宜。功名：三传递克外任，恐上司参，京官恐言官劾。求财：甚得利益，小有惊疑虚耗。谒贵：不宜。婚姻：天后居宅，能主中馈，性甚贞静，可以成婚，且多婢媵。胎产：孕男，但支为墓神，难产。疾病：久病不吉，宜祈禳。失脱：闭口，恐无人肯言。出行：丁马不动，不能行走。行人：近者即至。兵战：为客者胜。坟墓：紧簇得气，当挨右点穴。
　　毕法云：三传递克众人欺，宾主不投刑在上。玉成歌云：伏吟举动心无遂，刚主行人到户庭。又云：天空立用事无凭，前带勾陈勾引情。

丙戌日第二局　干上辰
　　课体：元首，退茹，斩关。
　　课义：退入生乡，进之亦强，壬辰在上，守之见殃。
　　解曰：退连茹，则宜退矣。然退而入于子亥，则为全木之生乡。进而入于巳午，则为丙干之旺气，所以进之亦强也。至于干上之辰为脱气，遁为壬鬼，虽乘青龙吉神，而孟守此脱鬼，有不见殃者乎。不如更进一步，就于德禄之地，而食其旺气，乃可以安堵而无恙也。
　　断曰：元首之卦，传名退茹，似乎退易而进难，却宜进多而退少。又支干俱生上神，凡事虚费百出，恐有盗失损财之患。幸辰与酉合，托人定为得力。
　　天时：有雨有风，雨后即晴。家宅：人亦和平，但内外泄气。功名：辰虽官墓，而戌能冲之，遁壬透出，功名远大，若岁月建辰尤妙。求财：支上酉财，干卯冲之难获。婚姻：中吉。胎产：男喜，易养。谒贵：可见。求谋：可成。疾病：肺经有病，人病相合，未能脱体，五月不妨。出行：水陆皆通。行人：可至。兵战：游都白虎居中传，恐有劫营偷寨之事，辰与酉合，宜讲信修睦为上。坟墓：发财之地。
　　毕法云：屋宅宽广致人衰。指掌赋云：卯寅丑联芳悔吝，须知否极泰来。纂义云：六害无情事未宁，全凭阴骘两相成。秘要云：勾陈加卯，须防公扰。

丙戌日第三局　干上卯
　　课体：重审，间传。
　　课义：交车六合，我丰彼乏，二贵相投，事恐废业。
　　解曰：干上卯与戌合，支上申与巳合，干得卯之生，支被申之脱，则交合之后，必我丰而彼乏矣。昼贵亥水，酉又投其家，合而为水以入传，则官鬼太旺，所以克制我者深矣。往时之业，得毋废弛而不振乎。然在仕宦占之，反为吉象也。
　　断曰：重审之卦，事从内起，咎由女人，又三传间进，有阻隔之象。所喜干上神生日，凡百谋为，俱有当然而然，不虑而获之应。但事有隔手，不能直遂耳。
　　天时：龙不出现，主晴。家宅：人旺宅窄，可以发财；或有贵人接引。功名：幕贵出现，占试必中。求财：财与干合，求之必得，但不无费心。谒贵：昼占相合，夜占相悖。婚姻：可成，且旺夫益子。胎产：孕女难产。疾病：心经受病，需求东方医人治之则吉。求谋：上神生日，所谋百事皆吉。出行：台土当门，出行有阻。行人：立至。失脱：急捕则获。兵战：彼此相持，不能取胜。
　　毕法云：昼夜贵加求两贵，六阴相继尽昏迷。观月经云：丑上乘朱雀，须言举荐人。纂义云：丙日得雀贵勾，主有贵人勾留接引之意，常占则不吉也。指掌赋云：丑亥酉为极阴，如月隐西山。

丙戌日第四局　干上寅
