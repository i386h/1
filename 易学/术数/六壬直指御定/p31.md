<!-- { "loadSidebar": true } -->
　　天时：课名稼穑，占天不雨。家宅：干支相冲，人宅不宁，主田土争讼，婢妾阴私之事。功名：贵人禄马不见，官鬼太多，占官难得。求财：主得官贵之财，恐因财而致祸，不宜贪取。婚姻：支干相冲，初末相刑，龙后冲克，皆为不吉。胎产：上强下弱，传阴包阳，孕必成女。支干相冲，产必易速。疾病：三传全鬼，病势必笃，又为折腰，患必在腰。出行：旬丁发用，居者必行。行人：支干相冲，行人不归，旬丁发用，奔驰不已。盗贼：旬丁发用，三传比和，贼必难获。兵战：昼占夜卜，俱不甚利。
　　毕法云：宾主不投刑在上，任信丁马须言动；水日逢丁财动之，我求彼事干传支。神应经云：癸末日初传见丑是丁，因官鬼之财而动。辰戌月占，不利出入。寅申月占，主争斗田宅之事。课经云：壬癸日辰戌丑未为传，三传自相冲刑，可以凶制凶，谓之以贼捉贼。又内有四金字，可以化鬼也。


癸未日第二局　干上子
　　课体：弹射，退茹，蓦越。
　　课义：支干上下，各自和畅，巳火丙雀，俱财可向。
　　解曰：子与丑合，午与未合，各自和畅也。初传巳火，中传辰土，元遁得丙。末传卯木，上乘朱雀，明财暗财，皆可向而就之也。
　　断曰：弹射退茹，凡事疏远。退而不进，支干各自相合，又复相冲，主聚中有散，离中有合。然终始相生，事事和顺。凡百所为，行止皆决，心无疑贰。但嫌中传之辰土，下临巳宫，昼夜乘蛇，谓之两蛇夹墓。幸而课名蓦越，弹射伤轻。若逢他课，祸患恐不能解也。
　　天时：雀飞龙潜，火上水下，恐不能雨。家宅：支上合支，干上合干，人宅皆善，可以致祥。功名：初末皆乘朱贵，禄旺临于干上，中传又作官星，功名不求而自至。求财：财爻发用，末又助初，更兼入库，所获必丰。婚姻：男女皆佳，患在不成。胎产：三传阴包阳支，胎必生男，支干相冲，占产必易。疾病：两蛇夹墓，病势最凶，幸人克病，或可延生。出行：驿马发用，而临墓地，中道有阻之象。行人：天罡加孟，行人尚未起程。兵战：昼占吉，夜占不宜。
　　毕法云：课传俱贵转无依，胎财生气妻怀孕(七月)，胎财死气损胎推(正月)。秘要云：癸末日干上子，乃支之胎神。支上午，乃干之胎神，此为互胎格。如遇夫妻之行年，必然妻孕，不必再寻生气及财神也。


癸未日第三局　干上亥
　　课体：弹射，间传，解离。
　　课义：课传五阴，贵不一心，朱丁初马，动获赀金。
　　解曰：四课三传，五阴相继。夜贵临于昼贵之上，又作初中两传，所以事干两贵，心不能一也。末传丑上，乃是旬丁。初传巳火，乃是驿马。中传卯木，上乘朱雀。若远动求财，必许其盈囊而满橐也。
　　断曰：弹射间传，祸福无力，有间隔之象。二贵相承，权不归一。又癸绝于巳，未绝于亥，干支之上，彼此乘绝。宜退换屋宅与交代职任，可无葛藤不绝之患。
　　天时：六阴相继，毕宿落空，浓阴而已。家宅：昼占贵人临宅，但支干相冲，居必不久。求财：财爻发用，主得贵人之财。婚姻：占女则吉，占男不佳；支干相冲，终不能谐。胎产：六阴生女，占产必速。疾病：人已克病，不久自愈。出行：驿马发用，支干相冲，必定启行，水路甚吉。行人：天罡加仲，必在中途。兵战：昼占则吉，夜占中止。
　　毕法云：六阴相继尽昏迷。课经云：癸未日，干上亥，支上巳，谓之真解离卦。支克干上神，干克支上神。或夫妇行年又值此者，尤的。占者必是解离之事，乃夫妻反目，不能齐家之象也。


癸未日第四局　干上戌
　　课体：元首，斩关，稼穑，游子。
　　课义：自干归家，我求于他，满地鬼贼，闭口为嘉。
　　解曰：初传乃干之上神，末传乃支之上神。自干而传及干支，正所谓我求彼事干传支也。支上两课尽皆鬼贼，又旬尾加于旬首，谓之闭口卦。凡事闭口，可以免祸。
　　断曰：稼穑斩关，有沉滞之象。惟利逃亡，又为脱难格。一水五土，制克已极。物极则变，变则通。久厄者占之，反可散解。常人遇此，更名鲸鲵归涧。凡事逼迫，不能由己。若遇雷神(太冲六合)，方能变化。占者多系田宅耕农，土工筑室之事。
　　天时：课传皆土，亢旱之象。家宅：墓神覆日，支阴乘丁，昏晦不宁之象。功名：发用催官，得之必速。求财：昼占不利，夜占财险。婚姻：支干相冲，终难得就。胎产：阳支包阴，产必生女。疾病：占病大凶，或年命有寅卯相加，庶几有救。出行：课名斩关，虽无丁马，亦可云动。行人：支干之阴阳皆冲，行者不归。盗逃：必能寻获。兵战：昼占不利，不能取胜。
　　毕法云：干乘墓虎毋占病，鬼临三四讼灾随，我求彼事干传支。指南：丑将加辰，占被参吉凶，曰：最难辨雪，太岁岁破克日，主君相见责，却喜虎头蛇尾，先重后轻。又支乘皇恩，命乘天赦，，初末传以凶制凶，反无凶矣。至明春太岁作救，方能脱难，俱验。


癸未日第五局　干上酉
　　课体：涉害，从革，励德。
　　课义：三传育身，昼将生金，有官有印，俗庶难胜。
　　解曰：昼将纯土生传，三传金局生干，并力育身，生旺极矣。又兼酉为印绶，丑为官星，富而且贵，仕宦所宜。若庶俗平民，岂能胜此印累累而绶若若哉。
　　断曰：涉害之卦，事主迟疑。类成金局，又主革故从新之象。但末传空亡，独留中传丑土克干，而旦将又克之，此亦生空鬼实之例。
　　天时：天罡指阳，毕宿空亡，水将全无，占天不雨。家宅：贵人临宅，夜占乃吉。功名：昼占贵人发用，日禄临支，求官最吉，但嫌权摄不正。求财：丑中有丁，水日逢之，求财必获。婚姻：支干上神，阴阳互冲，男女虽佳，朱陈难缔。胎产：六阴相继，胎必成女，支干相冲，占产必速。疾病：人与病冲，三传生日而克支，不药可愈。出行：贵人乘马发用，出行最吉。行人：支干相冲，天罡加孟，行者未归。兵战：昼占甚吉，夜占最凶。盗贼：元武昼夜皆空，谓之打洞，占捕难获。
　　毕法云：空上逢空事莫追(夜占)，费有余而得不足；万事喜欣三六合，合中犯杀蜜中砒，三传递生人举荐。课经云：卯加未，昼将乘雀克宅，主遭火灾。指掌赋云：巳丑酉为反射，怀杀伐以酬恩。


癸未日第六局　干上申
　　课体：重审，斫轮，罗网，励德。
　　课义：虚生实盗，贵多难告，朽木难雕，妻财怎靠。
　　解曰：金乃生水之神，申加癸上生干，今作旬空，是生我者空也。寅木乃癸水之盗气，今临支而脱干，是盗我者实也。课传之中，昼贵入狱，夜贵受克，贵人虽多，告之何益。又巳为癸之妻财，坐墓而落空，取之必有祸矣，尚可倚靠乎。卯木落空，木空则朽，朽则难雕，不能成器矣。凡遇斫轮课者，例皆同。
　　断曰：斫轮遇朽，巧术难施，必宜改图易辙，事乃有成。凡占尽是虚名，惟惊忧可解耳。
　　天时：天罡加酉，箕毕相会，出旬大雨。家宅：人宅冲克，不宁之象。求财：财爻已空，焉能得有。仕宦：贵多不贵，兼之入狱受克，占官不吉。婚姻：支干相冲，恐不能就。胎产：以子损母，占产不吉。疾病：人空病实，尊长难痊。出行：昼占虽吉，防惊防失。行人：天罡加仲，必在中途。兵战：昼占凶，夜占吉。坟葬：不吉。
　　毕法云：所谋多拙逢罗网，费有余而得不足，将逢内战所谋危。纂要云：癸未日干上申，乃支之网。支上寅，乃干之罗。凡占必是他孟网罗我，我孟网罗他，互相暗昧。凡仕宦占者，值干之罗网，主丁父服。值支之罗网，主丁母服。秘要云：申为长生，夜占乘虎，坐于丑墓，必父母坟中生白蚁，否则疾病。


癸未日第七局　干上未
　　课体：反吟，稼穑，乱首，游子。
　　课义：俱丁俱鬼，加临不美，暗以财交，讼论遂止。
　　解曰：未丑俱丁，俱作日鬼，彼此加临，不为美也。丑未相刑，俱乘朱雀，争讼谅不免矣。而又各带暗财，若以财暗交，讼必可止。倘在朝官员，凡有弹章献策之事，必遭责黜。缘六阴相继，惟利阴谋故也。
　　断曰：此无依之卦，又逢稼穑，凡百迟疑，作事必多阻滞。又带刑冲，有起复不宁之象。若秋冬占此，或占人年命，上乘金木，方为吉兆，可以化孽成祥。
　　天时：课传上下，尽皆火土，天罡指戌，不能有雨。家宅：人宅相冲，又复相刑，事多不宁。功名：贵登天门，昼占甚吉。求财：财多鬼多，取之费力。婚姻：支干相冲，多不能就。胎产：课传纯阴，胎必成女，支干相冲，产必甚速。疾病：浑身皆病，良医难得；年命有木，方能有救。出行：课名游子，行踪不定。行人：天罡加季，行人立至。兵战：昼占不佳，夜亦欠美。
　　毕法云：两贵受克难干贵，水日逢丁财动之。观月经云：壬癸日巳加亥，卯加酉，贵人皆立于受克之方，切不可告贵用事，不论在传不在传，俱如此说。精蕴：酉年二月，丑为年命，妻占夫病。曰：妻之年命，上乘华盖，鬼乘太常，又是死气为吊客，此为孝帛盖妻头，必不可救。


癸未日第八局　干上午
　　课体：知一，铸印，度厄。
　　课义：彼己唇吻，相交和顺，末助初财，宜讲秦晋。
　　解曰：干上午与支上子相冲，支辰与日干丑未相冲，口舌难免。既而干上之午与支辰相合，支上之子与日干相合；是交车相合，岂非交相和顺之象乎。末传卯木，助起初传之巳火，作日之财神，是财甚厚也。支干上下，先则相冲相害，后则相合相和，有类乎秦晋，仇敌而作婚姻也。
　　断曰：此知一之卦，又名铸印，有加官进级之象。人有未和，事有未顺，切须坚心忍耐，后必成功。
　　天时：水运乎上，天罡指亥，占天有雨。功名：旺神临支，初末乘贵，课名铸印，占官最吉。求财：财爻临身又发用，财神作贵人，主得贵人之财。婚姻：先难后易，终必成就。胎产：下强上弱，胎必成女，支干相冲，产必易速。疾病：白虎乘支克干上神，主得心疾，不久可愈。出行：贵人乘马，出行最宜。行人：天罡加孟，尚未起程。兵战：干被支克，利主不利客。
　　毕法云：权摄不正禄临支，课传俱贵转无依；胎财生气妻怀孕(七月占)，胎财死气损胎推(正月占)。秘要云：初传巳加子，末传卯加戌，宜告贵成事，谓之末助初财初德，乃贵人助贵人也。又是交车合，宜交关取财，合本营运之事。纂义云：年命在亥，为前后引从，必得两贵成就。


癸未日第九局　干上巳
　　课体：涉害，从革。
　　课义：人丰宅堕，我福他祸，昼将生传，传金生我。
