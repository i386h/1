<!-- { "loadSidebar": true } -->
　　解曰：遍地禄马，往来冲激，动意可云切矣。然申乃旬空，寅临绝地，虽孟动而不可得也。申本虎也，夜占白虎在寅。三传及日上阴阳之神，共为五虎，逢此岂非至惊至危乎。幸其俱空，或虚惊多而实祸少耳。
　　断曰：此反吟无依之卦，三传皆孟，四孟临绝，为绝元胎之格。凡事无成，况中传旬空，初末坐空，日上两神元不空者，营营扰扰，真如捕风捞月。惟遇难逢凶，虽惊危之至，却得消解，反为福也，宜静以待动。
　　天时：久雨难晴，久旱未雨。家宅：贫耗劳苦，防婢仆奸私逃盗之事。婚姻：不宜。胎产：防损。功名：难成。求财：徒费奔波，反多折耗。投谒：十五一遇。疾病：夜占极凶，暴病瘥，久病危。失脱：主宅内人盗，反覆不一次，失散难追。出行：防惊恐失脱，往而复返。行人：在路，或别有所往。争讼：不利，若在刑狱，却得即释。兵战：彼此虚作声势，若被围困，即解。坟葬：屡迁不宁，防水防贼。
　　毕法云：后合占婚岂用媒，昼夜贵加求两贵，来去俱空岂动移。袖中金云：寅申乘龙，隔墙有祸。指掌赋云：年临孤寡，自甘半世孤灯；日遇空亡，多主首阳饿死。

庚辰日第八局　干上丑
　　课体：重审，蓦越，引从。
　　课义：己财先费，方获厚利，初引末从，旬丁昼贵。
　　解曰：寅为日之财，因坐空乡，故为财费。三传日克初财，迤逦克去，无非财也。财复得财，非厚利而何。干上丑为旬奇，得初传寅为前引，末传子为后从，丑旬遁为丁鬼。昼为旦贵临身，夜为帘幕临干，仕宦者利有攸往矣。
　　断曰：此重审之卦，前引后从，日干拱贵，乃升迁吉兆也。虽墓神覆日，中传入墓，而丑未相冲，两墓俱开矣。所惜者用神坐空，则前引无力，未免虚声，难期实效耳。又未为干奇，寅为支仪，酉月占百事顺利。
　　天时：晴雨调和，而百谷少实。家宅：人安吉，颇虚耗。婚姻：妻财坐空不宜。胎产：安，主婢孕，昼占生女。功名：八月占科第，升迁吉，余占虚声无实。求财：小财不去，大财不来。疾病：暴病吉，久病凶。失脱：难获。出行：另改日期。行人：来迟，音信浮沉。争讼：消解。兵战：更变不一，秋占利。
　　毕法云：前后引从升迁吉。课经云：庚辰日干上丑，十月占为凶怪格。谓月厌大煞，天日飞廉，丁神墓神俱临也。若更临年命，主极怪极凶。订讹云：初末传拱干，主得人提携成合。两贵拱干，主官职升擢。

庚辰日第九局　干上子
　　课体：元首，润下，不备，励德，闭口。
　　课义：课传循环，脱空在关，无心俯就，两贵难扳。
　　解曰：三传不离乎四课，循环而不穷也。事主牵连不断，初末水土皆脱，中申又值旬空。三传虽曰递生，实无所益。俯就干支，支既不甘受脱，我亦何甘受元武之耗乎。两贵临门，昼贵脱败，夜贵被克，俱不足扳也。
　　断曰：此元首之卦，合润下之局，事虽顺而迟缓，亦主动而丛杂。三传盗泄旺气，又兼空脱逢空，虽见有人相助，究归虚耗。譬如人肉，充皮润而骨髓已空，徒有其形，未免痿废矣。秋冬稍吉，亦主先难后易。
　　天时：雾露连朝，不成甘雨。家宅：门户冷落，人口衰残。婚姻：不利。胎产：胎安难产，主生女。功名：虽虚声相引，毫无实际。求财：百般耗折，或为子孙蠹耗。投谒：见贵无益。疾病：上下俱脱，必主吐泻虚损。失脱：难获。出行：多费。行人：申日至。争讼：孟解不解。兵战：昼占凶，宜止息，夜占胜。
　　毕法云：避难逃生须弃旧，脱上逢脱防虚诈。古鉴：癸亥生人，戊申六月午将占身位，曰：满盘盗气，一生受子孙之累。初任巡辖，次任巡检，水陆三任，水边屯住。宅上螣蛇，十二年主怪出，寄居避之。申死在子，子九申七，寿六十三。其人前后十男　一女，磨折破家，无一长大者。历任皆验。

庚辰日第十局　干上亥
　　课体：弹射，元胎。
　　课义：夜贵闭口，马负财走，幸而逢生，空亡随后。
　　解曰：夜贵旬尾临辰，是为闭口。贵人不发言，干支何益。寅乃日之财，马负之而发用，宜远动求财。若株守则财反走失也。中传逢日干长生，诚为有幸。奈末传申值旬空，如有缺陷，随后而至，求事之成难矣。
　　断曰：此弹射之课，日上两课自战，作事无力。多主外来，不干于内，未可出尖。末见空亡，是为失丸遗镞。主蓦然有灾，虚惊无实。又申加巳为生胎，名为忧课。主狐疑犹豫，有始鲜终，吉凶皆不成也。
　　天时：有风，见虹无雨。家宅：主衣冠门第，秋占有喜。婚姻：七月昼占吉，余不利。胎产：卯临败地，防损。功名：申年月吉，余美中不足。求财：宜远求速取。投谒：不见礼遇。疾病：暴病愈，久病凶。失脱：急追，逃亡自归。出行：有惊险。行人：在道将至。争讼：利客不利主。兵战：不吉。
　　毕法云：贵虽坐狱宜临干。纂义：辰戌日为贵人入宅。古鉴：己未生人，子将占应试，曰：夜贵在宅，自身难显。日上子息，来传我气，子得中第。勾陈滞神，身当患痢不入场。寅妻乘白虎加盗气上，十月防炊臼之梦。五旬后当得官，但未为闭口，巳临绝地。得官后一二年，当办终事矣，俱验。

庚辰日第十一局　干上戌
　　课体：涉害，间传，斩关，涉三渊。
　　课义：初中泛浮，两虎堪忧，乘生坐克，乐里成愁。
　　解曰：初传申为旬空，中传戌为坐空。虽有德禄旬仪之美，泛泛浮浮，与我何涉。申，虎也。又乘昼虎，巳不堪其忧。况重以戌乘两武，子为脱乡乎。然且忧乐相半，何也？盖庚上得戌生乐矣，而下被午克。辰上得午生乐矣，而下被寅克。乐一边即愁一边也。
　　断曰：此涉害之卦，又为涉三渊之格。历遍艰辛，终防侵害。凡百求谋，劳而无得。惟秋占为吉，乃自立之象。贵登天门，罡塞鬼户。六神藏，四煞没，斩关得断，华盖隐形。利逃灾避难，不利追捕也。
　　天时：大风忽止，阴雨连绵。家宅：宅旺人隆，不利举动，暗中有损。婚姻：不成，主女有病。胎产：占胎不安，占产即下。功名：无成。求财：不得。疾病：禄空乘虎主绝食，危甚。失脱：不获，逃亡，不可踪迹。出行：利避难远去。行人：即来。争讼：速解。兵战：待时而动。
　　毕法云：虎乘遁鬼殃非浅，罡塞鬼户任谋为，互生俱生凡事益。袖中金云：魁罡临日辰，传有虎阴申酉，为斩关得断，逃者永不获矣。指掌赋云：先生后克，乐极生悲，即毕法所云乐里生忧格也。

庚辰日第十二局　干上酉
　　课体：蒿矢，进茹，丽明。
　　课义：支干交会，拱贵在内，蒿矢带金，申空无畏。
　　解曰：巳与申合，酉与辰合，干支上神，与干支交车作六合也。巳酉拱夹三传，而初传末传，又拱中传夜贵在内，凡事易成。蒿矢得申金，是为有镞。又乘昼虎，势若可畏。然值旬空，则为遗镞，不过虚惊而已。
　　断曰：此蒿矢之卦，顺进连茹，进中有退。事主动摇，人情颠倒，吉凶倚伏。又魁罡临于二八之门，为天网四张，万物被伤之象。喜末传空陷，始虽惊恐，终得无事。利主不利客，利小不利大，忧在西南，喜在西北。
　　天时：忽晴忽雨。家宅：主有孝服，阴人离散，或有孕妇寄宿。婚姻：再议，媒妁虚诳。胎产：胎神临绝地，防伤。功名：主有官无禄，七月占吉。求财：申为旬外甲财，主为同伙弟兄脱耗，改谋可得。疾病：凶，宜祈神作福。失脱：难见。出行：宜往西北，亦防耗脱。行人：即来。争讼：主起于口舌，宜和。兵战：夜占不利，昼占胜。
　　毕法云：所谋多拙遭罗网。心镜云：遥神克日名蒿矢，虽然射我不足畏，家有宾来不可留，每忧口舌西南至。袖中金云：顺连茹午未申为丽明，威权独盛。指掌赋云，顺连茹空，名曰声传空谷，退吉而进则不宜。

辛巳日第一局　干上戌
　　课体：伏吟，元胎，斩关。
　　课义：旅情未已，半路而止，凡事折腰，遇中有滞。
　　解曰：伏吟本伏匿而不动，若魁罡加于日辰之上，则为斩关，似有行动之意。末传寅木作日财，必出外而求财也，旅情岂能已乎。中既空亡，所以半路而止。又中空名折腰格，主中间无力，首尾不应，所以相遇之中，尚有阻滞。巳虽日之德禄，三传刑冲破害俱全，总宜不动为妙。
　　断曰：伏吟又作元胎，如天地未判，祸福始基，屈而未伸。最宜守之以正，方能致福。按此课，若得年命有吉神相助，最宜求官禄。末传寅木助初传之巳火，作辛金之官星，又兼日德，与六合相并故也。
　　天时：水下火上，不动不变，寅木生火，何能有雨。家宅：夜占平安，昼占不吉。科名：帘幕不见，二场欠利，命乘贵人，中亦可许。求财：财神虽见，可望而不可即。婚姻：刑害不一，损多益少。胎产：课名悬胎，又主腰折，支被寅刑，产母不吉。疾病：鬼墓临干，老少不吉；中申空陷，多因腰疾。出行：半途必返。行人：天罡加罡，不动之象。遗失：元武不见，必非贼窃，寻觅可得。出师：昼占可忧，夜占稍吉。
　　毕法云：末助初兮三等论。课经云：辛巳日伏吟，辰上克日，课体本凶。要知金生干巳，巳中有丙，丙与辛合，故辛金不畏巳火，反有相合相助之意。倘命能填实，申金翻成吉课。

辛巳日第二局　干上酉
　　课体：元首，退茹，斩关，励德。
　　课义：人足乘丁，岂容少停，斩关月将，万里行程。
　　解曰：丁乃极动之神，末传丑遁旬丁。如人足之乘丁，动必不止。又干乘白虎，罡乘朱雀，罡又加干支上，课名斩关。虽万里之行，岂容少停乎。
　　断曰：元首课以上克下，格合退茹。居上者宜以礼法自持，在下者当知逆来顺受，庶可弭患。若稍加任性，凶祸难免。虽旺禄临身，却逢空陷，禄不可守矣。急宜就财，翻能致旺。
　　天时：罡虽指巳，但雀飞龙潜，水神在下，终当不雨。家宅：休气临宅，昼夜皆乘朱雀，恐父母有口舌文书之事。功名：禄马俱空，占官不吉。求财：昼占极利，夜占费力。婚姻：男亦不佳，女亦不吉。产孕：胎神与子孙爻不见，又且母实儿空，恐不成胎。疾病：人空病实，禄陷丁伤，恐不能起。出行：行程万里。行人：天罡虽则临巳，然末传乘丁，行人即至。遗失：见盗不盗，或为妻妾所藏。出师：昼占则吉，夜占则凶。
