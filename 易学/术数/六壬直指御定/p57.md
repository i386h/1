<!-- { "loadSidebar": true } -->
　　毕法云：初遭夹克不由己(昼占)。指南：癸未正月亥将未时，有客来占，曰：龙神发用，课传结成官局，来意必占今岁功名，六月即有钦召之应。盖木遇春旺，夏则密茂，将来事业远大。缘岁建皇恩发用，中传天诏，故六月定有佳音也。果于是月奉诏进京，授京营提督，复升戎政。


己亥日第十局　干上戌
　　课体：遥克，蒿矢，元胎，励德，斩关。
　　课义：巳类为弓，申象箭容，遗弓落箭，所为无功。
　　解曰：巳形如弓，乃值旬空。申形似箭，乃为陷空蒿矢，而弓箭皆空，将何以建功立业乎，故曰所为无功。
　　断曰：励德之课，君子所宜。寅为官星，临干支上，既得亥水之助，又遁壬水之生。若春冬占之，官爻得气，旺相极矣。夫官为扶身之本，财为养命之源，寅爻得地，而财官双美。课虽蒿矢，其为功也甚大，岂以弓箭之空，遂弃之勿道哉。又干上戌刑未，支上寅合亥，在外者极其经营，居家者极其安乐，亦有自己煎熬，他人逸乐之象。
　　天时：天罡指阴，朱雀被墓，阴浓雨少。家宅：官爻临宅，事起家庭。仕宦：官星得气，夜占甚佳。求财：财爻虽见，但取之甚危。婚姻：支干上下相合，事在必成，但恐婢妾居于妻位。胎产：二阳包阴，妊乃成女。疾病：肝家有病，金日可愈。出行：马载白虎，迅速之极。行人：天罡加季，行者立至。兵战：主胜于客，须防偷劫。
　　毕法云：夫妇芜淫各有私，宾主不投刑在上。课经云：寅木克干，赖末传申金冲克，为己土之长生，应苦去甘来之喻。玉成歌云：德神动处吉相随，受克遭刑反见危。心印赋云：蒿矢遥神克日干，救神制鬼却为欢。


己亥日第十一局　干上酉
　　课体：涉害，间传，见机，出产。
　　课义：破败临身，况又乘丁，五阴柔日，凡占杳冥。
　　解曰：酉乃土之败气，又为支之破碎。上乘遁丁，其破败耗费，必有不免者矣。课传皆阴，而干上昼合夜后，总为魇翳之神。消沮闭藏，有不可告人者矣。
　　断曰：出户之卦，虽自暗出明，而末传空亡。未能出幽离隐。惟天罡塞于鬼户，凡百阴谋，翻能遂意。丑土比肩，克宅发用，家中必有暗损。中传官鬼闭口，尚喜酉制，不至猖獗，必其家有败子，能转移祸福也。
　　天时：课传皆阴，毕宿临干，当有雨。家宅：昼占则妻妾扰宅，夜占则同类为凶，皆有耗费。仕宦：贵禄不见，破败加干，不吉。求财：己财不守，不必外求。婚姻：后合占婚，成而不吉。胎产：男喜，防损胎。疾病：肾肺受伤，兼有积块腹疾，四月占更凶。出行：水路不吉。行人：天罡加孟，尚未启行。兵战：未见其利。
　　毕法云：后合占婚岂用媒，两贵受克难干贵。课经云：干上酉金作日干之脱气，昼乘天后复脱酉金。谓之脱上逢脱，酉为子孙，亦为婢妾。夜乘天后，必有因酒色而败坏身家者。又云：申加午，子加戌，昼夜两贵，皆被下神所克，不宜干请。不惟不能成福，翻能致祸。心印赋云：丑卯巳为出户，春雷震蛰。


己亥日第十二局　干上申
　　课体：元首，进茹，三奇。
　　课义：身宅俱贵，三奇又遇，君子宜之，常人反忌。
　　解曰：申为夜贵，临于干上。子为昼贵，临于宅上，是身宅俱贵也。丑寅卯作三传，鼠遁则为乙丙丁三奇。君子占之，有迁官进爵之喜，常人则反忧官事矣。
　　断曰：连茹之卦，汇征则吉。初传丑土，鼠遁得乙为暗鬼，中传末传为明鬼，是三传全鬼伤干，殊为可畏。然赖申金临干，又为父母，又为子孙，足以制之，所云众鬼虽彰全不畏也。
　　天时：四课之上，尽属水神，却被丑土所克，雨不能久。家宅：贵常临于身宅之上，三奇作传，富贵可望。功名：昼夜两占，不拘文武，皆掇巍科。求财：宜得贵人之财。婚姻：朱陈佳偶，极为吉祥。胎产：上强下弱，二阴包阳，必产贵子。疾病：肾水不足之症，或脾土受伤，不日可瘥。出行：陆路甚佳，水路亦吉。行人：天罡加仲，尚在中途。兵战：干支罗网，恐遭困厄。
　　毕法云：昼夜贵加求两贵，尊崇传内遇三奇，所谋多拙逢罗网。纂要云：干支之前一辰，临于干支之上，为之天罗地网，值此者，如网罗兜裹，不能亨快。若占人年命上神，冲破支干之网，始为无咎。或遇空亡，又为破罗破网，见亦不害。指掌赋云：三传纯官鬼，而兄弟成灾。


庚子日第一局　干上申
　　课体：伏吟，元胎。
　　课义：昼虎临禄，财被马逐，末空破碎，夜病嗣续。
　　解曰：申乃庚之禄神，旬遁丙火，发用临干，而昼虎据之，是禄不可守也。中传寅木，乃是日财，又为驿马。昼乘螣蛇，亦有惊危之象。末传巳火，乃庚金之长生，遇空作破。夜乘朱雀，化而为鬼，是无所凭藉也。子为申金之子孙，夜乘白虎，嗣续之病，其尚能免乎。
　　断曰：元胎之卦，旺禄临身，凡事止宜守旧，不宜妄作。课传禄马皆现，惟仕人为吉：但末传官空，终不如始。
　　天时：天地不动，晴日占晴，雨日占雨。家宅：昼占家室安静，夜占子息有灾。仕宦：官星填实，方为全美。求财：远方之财，求之可得。婚姻：支干各乘旺气，然昼占男患，夜占女伤。胎产：男喜，易产。疾病：膀胱有病，即愈。出行：昼占水路可行。行人：马在中传，行人半途。兵战：日干生支，利客不利主。
　　毕法云：虎乘遁鬼殃非浅，旺禄临身徒妄作。秘要云：白虎加临旬内之遁干为日鬼者，凡占皆畏。咎患弥深，难以消释，纵遇空亡，亦不能为救，其应如神。课经云：庚日伏吟，是两贵夹墓。


庚子日第二局　干上未
　　课体：元首，连茹。
　　课义：昼虎丙申，禄故难亲，夜宜守贵，初屈后伸。
　　解曰：申乃日禄，旬遁得丙上乘白虎，难与相亲。初传鬼墓，中传旺刃，皆不可投，夜占止宜守干上之贵。但支辰之子，与干上之未作六害，初必遭屈，厥后为日干之庚金所化，转生子水，是以终必能伸也。
　　断曰：连茹之课，交互六害，而又魁度天门，凡占皆有阻隔，不能亨快。干支拱传，事在必成。末传昼虎，与德禄相并，未免忧中带喜，美中不足之象。
　　天时：天空临干，水母临毕，发用关隔，晴晦不雨。家宅：支上之阴神，昼夜乘元，家中暗晦，窃贼最宜防察。仕宦：夜占贵人临身，德禄入传，最吉之象，昼占欠利。求财：未上遁乙，与干相合，暗财可得。婚姻：上强下弱，妊乃成男，发用关隔，产必艰难。疾病：上下关隔，噎膈不食之症，又兼肝肾受伤，倘年命有救，或可言生。出行：陆路稍可，水路防失。行人：天罡加孟，尚未启行。兵战：利于相守，吉凶相半。
　　毕法云：魁度天门关隔定，虎乘遁鬼殃非浅。课经云：日辰夹定三传，谓之夹定格。凡事进退，皆不由人，不利占解散忧疑之事。倘交关成合之事，遇之极美，以其不脱围范故也。纂义云：天魁为用，动宜谨慎，暗里相侵，难为视听。


庚子日第三局　干上午
　　课体：涉害，斩关，间传，六仪，励德，天网。
　　课义：彼己灾殄，寅财休恋，助鬼来攻，缙绅宜见。
　　解曰：庚被午克，子被戌克，彼己俱遭灾殄也。寅虽日财，生起初传之午火，反来伤干，此财之所以不可恋也。若缙绅值此，便是官星有气，以之迁官而进秩，谁曰不宜。
　　断曰：间传之课，发用六仪。盖甲午用午为旬仪，子日遇午为支仪。旬支相并，占者必有奇祥，大宜携财告贵，纳粟奏名，常人则生祸也。但寅坐空乡，恐有爱莫能助，徒取怨憎之象。
　　天时：昼占雨而后晴，夜占晴而后雨。家宅：昼夜元武克宅，恐盗贼与耗费相并。仕宦：最吉。求财：财爻空陷，值日方得。婚姻：昼占男吉，女俱不佳。胎产：课传皆阳，妊乃成男。疾病：脾胃湿病，必遇良医，不久自瘥。遗失：家贼盗去。求谋：始勤终怠。出行：陆路昼吉，水路不佳。行人：天罡加仲，尚在中途。兵战：昼占龙化为蛇甚凶，夜占蛇化为龙甚吉。
　　毕法云：干支全伤防两损，不行传者考初时。指南：乙酉七月，午将申时占，不言其事，断曰：胜光乘天马，占必问行人。中末空亡，月内不至。过月驿马克辰，至丙辰日，行人必到。又问此课看功名，能复旧缺否，曰：中末空亡，有始无终，且龙化为蛇，请告始得。龙神克下，主上官不足，复任月余，果被勘逮问。


庚子日第四局　干上巳
　　课体：知一，高盖，六仪。
　　课义：生空破贵，丁刃败气，众祸攻攒，浮财何济。
　　解曰：巳乃日之长生，又为日破，又为日鬼，更兼空陷。发用之午火，作羊刃败气，亦是日鬼。支上之酉金，旬遁得丁，复为破碎，是一课而六恶兼行，可谓众祸攒攻矣。卯虽为财，但坐于脱气之上。昼乘朱雀，亦为脱气，脱上逢脱，财气已弱，不过为浮泛之财而已，得之又何济哉。
　　断曰：高盖之课，利于显者。末传子水，迤逦生鬼伤干，是家中妻孥反助人相害，破宅伤身。究竟子水，力能冲克午火，后必藉之解祸，翻云覆雨，全在家人矣。
　　天时：青龙升天，雀又飞腾，阴晴不一。家宅：丁神居酉作破，宅必动而家亦破。仕宦：课名高盖，占官者吉。求财：财不甚旺，求之可得。婚姻：干上德空，支上破碎，占婚不吉。胎产：下强上弱，二阳包阴，妊乃成女。疾病：肺家有疾，四月占不吉。遗失：非贼所窃。出行：陆路已陷，水路不吉。行人：天罡加季，行者立至。兵战：凶中有吉，振旅而归。
　　毕法云：闭口体卦两般推。课经云：巳加庚，酉加支，日上神克日，而辰上丁神又复克日，是明暗二鬼，并力来伤，乃人宅罹患，身宅皆凶之象。要览云：巳能生能克，名为两面刀，幸子水制之。


庚子日第五局　干上辰
　　课体：重审，润下，斩关，不备。
　　课义：三传支干，昼夜天将，俱水盗身，难舍难向。
　　解曰：三传皆水，以盗干气。而昼夜天将，龙蛇元武，又复水中之神，是神与将俱是盗气。孟去此辰土，却又恋生而难舍。若倾心以向之，则又盗脱太甚，舍向俱难，进退所以维谷也。
　　断曰：润下之卦，三传不离四课，有束缚而驰之象。但辰既空亡，子亦遇陷。三传之中，独存一申。申为日禄，遁得丙鬼，昼占则官禄独崇，未为不吉，但仕途未免消耗耳。
　　天时：三传水空，无雨。家宅：独有一身，耗费太重。仕宦：尽被人耗，惟官禄不能耗。求财：不得。婚姻：天盘干空支实，地盘干实支空，皆非所宜。胎产：子息属阳，妊乃成男，然逢空陷，母吉儿凶。疾病：痨损虚脱之症，难愈。行人：干加干支，行者自归。兵战：止宜坚守。
