<!-- { "loadSidebar": true } -->
　　解曰：酉为日之旺禄，临于干上，昼元夜虎，变为六害，不可恃矣。戌酉为奴婢，干支三传，重叠四见，故重叠恼怀，皆由奴婢也。
　　断曰：从革之课，别责发用。凡事孟成不成，孟改不改。忧患即散，好事多磨。初传丑墓旬空，昼占青龙夹克，当有坟墓之忧。四季月占之，夜乘天后，妻宫病废，小儿病亦危亡。凡占用墓，事易了结，但值空亡，惟九流僧道相宜。
　　天时：墓神发用，阴云无雨。家宅：旺气临宅，日禄临身，人宅俱丰。功名：禄被元虎，罚俸不免。求财：宜守己物，不可妄求。婚姻：不吉。胎产：胎恐损，产甚易。疾病：屡次伤肝，医药无力。失脱：昼元临酉，物必婢窃。出行：有阻，亦不吉。行人：孟归不能，出旬方到。捕获：贼在西北方。兵战：干乘元虎，不利于客。
　　毕法云：初遭夹克不由己，魁度天门关格定。课经云：初传坐于克方，又被天将所伤，名曰夹克。凡占身不由己，受人驱策。壬髓经云：当门台土，出行有阻。玉成歌云：三传带合须干谒，类就其干众所占。照胆秘诀云：用空传复支与干，旧久重新废孟完。


辛酉日第三局　干上申
　　课体：元首，间传，顾祖。
　　课义：切勿取财，取则灾来，费钱告贵，此卜宜哉。
　　解曰：末传寅木，辛之财也。若取此财，则必生起初传午火，来伤日干，灾患自不能免。午为贵人，又是官星。若以财告贵，或纳粟奏名，此卜甚宜。
　　断曰：间传之课，格名顾祖，凡事先阻后成，复理旧说。末传寅为教唆之人，助初伤干，得年命上神制之则吉。三传火局，惟少一戌，谓之虚一待用。凡占遇戌年月日，吉凶方应。
　　天时：朱雀飞空，传将火土，晴而不雨。家宅：家有喜事，且有恩泽。功名：贵人发用，末助初官，迁擢在即。求财：取必生灾。婚姻：干上乘旺，支上乘生，女益于男。胎产：孕成男喜，产亦顺利。疾病：喜事伤食起病，防生他症，忌戌月。出行：水路吉。行人：即可到。捕获：往西北方寻。兵战：进步有阻，防有奸细外通。坟葬：发福之地。
　　毕法云：末助初兮三等论，金日逢丁凶祸动。课经云：寅加辰生起初传午火而克辛金，乃教唆词讼之人也。秘要云：末助初官，仕宦最吉。中传辰土，生气遁出丙官，上乘朱雀，与日干相合，必有要紧文书。得上人提挈或父母面上，特见恩泽。末传之寅，即扶翌我之人也。


辛酉日第四局　干上未
　　课体：元首，高盖，励德，三交。
　　课义：未土乘虎，再逢二午，孟求成功，略无少补。
　　解曰：未本生气，昼乘白虎，不得恃其生也。宅上逢午，克干克支而发用。又是午火，克之者众矣。赖有子水可以制午作救，奈遇旬空，其力甚微，不能少补，安能望其成功哉。
　　断曰：三交之课，吉凶皆因乎内。下害上合，阳合阴害，虽在胶漆之中，不无龃龉之象。未乘天后加戌，主妇人有病。午乘天乙加酉，主父母不安。又午贵加宅，宅中必有神愿未还。若午年占之，谓之太岁克日，其灾不小。
　　天时：干支午未相合，子水空亡，不雨。家宅：贵常克宅，常人不免官讼。功名：官星甚旺，但无结果。求财：财居鬼乡，畏险难取。婚姻：有妨夫之象。胎产：胎乘空子，未必得实，产速。疾病：肾水不足，心火上炎，正月占凶。失脱：门户有贼。出行：虽起程而不能到，到亦空往。行人：立至。捕获：昼占在正南，夜占在正北。兵战：防变。
　　毕法云：鬼乘天乙乃神祇。古鉴：己卯生人，己酉年九月卯将午时占子息。曰：卯为妻临于午宫，乃是日干之鬼乡。末传子息加在妻宫，而作天空，又系旬空，焉得有子。本宫酉为婢，妾却能生子，然非己生，必与外人相染。盖酉带元武临子，对宫牛上卯乘六合，非私情而何，悉应。


辛酉日第五局　干上午
　　课体：知一，从革。
　　课义：彼己遭伤，交互尤殃，鬼丁破碎，宅怪难当。
　　解曰：辛被午克，酉被巳克，彼己皆已伤矣。支上之巳，又克辛干；干上之午，又克酉支，是交互受其殃也。然干乘昼贵，尚可依势而得其庇。支乘丁鬼，又作破碎，昼蛇夜元，入宅克宅，其凶怪尤不可当矣。
　　断曰：从革之课，旺禄居于末传，既受巳克，又逢丑墓，而且落于空乡。占禄占财，俱非顺境。夜占帘幕临干，试必高中。仕宦占之，到任必速。但劫财太重，不免事业凋零耳。
　　天时：大晴。家宅：家口不宁，迁宅则吉。功名：即到任。求财：不利。婚姻：女防不正。胎产：女孕，产迟。疾病：火症难愈。出行：不吉。行人：在途。捕获：东南积盗。兵战：有始无终。
　　毕法云：支干全伤防两损。古鉴：卯加未占前程，曰：贵人临干，辛藏于戌，戌年及第，庚申年赴任，遇临官也。五十四岁死，干上午九数，末传酉六数，共计五十四也。子爻不见，不得子息之力。传得金局，至戊午年，必有兄弟分争之事。又丑加巳占捕盗，曰：酉为元武临丑，主往东北十四里之处。其贼出门向西行六里，却往北行五里。藏匿财物后，却于西北还家，藏匿五日方敢再行。若勾陈克其藏处，即可擒获也，果验。


辛酉日第六局　干上巳
　　课体：重审，三奇，斩关，四绝。
　　课义：丁马天罡，动意非常，鬼败空墓，官庶皆殃。
　　解曰：巳乘旬丁临干，亥为驿马，发用天罡，又临于辰宅之上，必有非常变动也。中传官鬼败神，末传又值空墓。而昼夜皆乘蛇虎，凡占凶慝，无论仕宦与庶人，未有不受其殃者矣。
　　断曰：四绝之课，驿马发用，旧事已了，新事复兴，有否泰相乘之象。干临破碎，当因淫佚而费财。支坐天罡，或为阴私而动作。午上加丑，争讼起于墓田。丑上加申，口舌及于僧道。
　　天时：青龙乘亥发用，元后临巳克干，即日有雨。家宅：人有破耗，宅有动摇。功名：贵人入传，驿马发用，占官可望。求财：甚微，迟即不得。婚姻：支干相合，传遇三奇，婚姻可就。胎产：男孕，易产。疾病：脾肾疼痛，占父母不吉。失脱：宜向西北洼水之处捕之。出行：动而无益。行人：未到。兵战：吉凶相半。
　　毕法云：尊崇传内遇三奇，金日逢丁凶祸动。精蕴云：巳乘丁鬼，临干克干，本为殃咎，但辛德在巳，德神所在皆能化凶为吉。如有官人遇之，反能作福。午为日鬼克干，本非吉神，但昼占系天乙贵人，必得上人提携之力。惟庶人则不免官讼耳。中黄经云：马见巳亥在路岐，丑入午传多诅咒。


辛酉日第七局　干上辰
　　课体：反吟，龙战，斩关，斫轮。
　　课义：上下六害，交互无碍，门户奸私，元合在内。
　　解曰：辰与卯害，戌与酉害，是上下六害也。卯与戌合，辰与酉合，是交互相合也。始虽相害，终则无碍矣。卯酉为门户之神，六合居中，元武窥户，奸私定然不免矣。
　　断曰：反吟之课，本非坦途。卯类妻财，往来逼迫。已合者必至暌离，已离者必复交合。两贵受克，干谒徒劳，遁丙临干，媒孽不少。出外者舟车倾覆，居家者门户凌夷。
　　天时：忽晴忽阴。家宅：淫盗皆宜防范。功名：关榷之官，不能终任。求财：难得到手，翻覆不定。婚姻：离合不常，终非全美。胎产：女孕或双胎。疾病：水不生木，血不荣筋，占妻不吉。失脱：女人窃去，即当败露。出行：不利，中道即回。行人：立至。捕获：赃在西北方喜事人家。兵战：元武临支害干，兵家大忌。
　　毕法云：彼此猜忌害相随，两贵受克难干贵。精蕴云：此课占者，皆以反吟有离革之象，不可议婚。殊不知再婚者，不特可成，抑且有益。盖辛即戌也，上乘天罡，与支为合，支上天后，与干为合。况酉作青龙，克卯为妻，干上太阴，即酉支也，乃为妻就夫之象。且又相合，岂非大利，惟初婚则不佳耳。


辛酉日第八局　干上卯
　　课体：知一，度厄，励德。
　　课义：财虽满前，取为祸端，身不安逸，众语攻攒。
　　解曰：乙卯临于干，甲寅临干支，钱财非不满前，取之则能生祸。盖卯虽克未，不知未土能克子水，子水能克巳火，却来伤干，必致众语攒攻，灾祸并出而后已也。
　　断曰：度厄之课，三下克上，尊长不免生灾。递互相克，事多解散。所喜末助初生，财源不竭，有借钱还债之象。但三传递克，众人必有欺凌。三传六害，凡事亦有破败。用遇虎蛇，内室多生疾病。末传丁德，远方当寄钱财。
　　天时：水上火下，出旬得雨。家宅：防尊长有病，又主妇人见鬼发狂。功名：虽有欺凌，却能迁转。求财：大利。婚姻：夜占吉。胎产：恐是私胎，妾孕易产。疾病：水不能养肝，连绵难愈。出行：陆路防失，夜占吉。行人：有阻。捕获：西方军健。兵战：不利。
　　毕法云：三传互克众人欺。三车一览云：未加寅发用，是为三传日辰内战，凡占主家法不正，或自己窝犯，以致争竞。盖迤逦相克，全无和气，占讼被刑，占病必死。惟占官者从微而显，渐次升转，大有兴盛，余占不吉。秘要云：朝官宜自检束。


辛酉日第九局　干上寅
　　课体：重审，炎上，六仪。
　　课义：传官将生，仕宦兴荣，常人释虑，阴私贵成。
　　解曰：三传火局自初生末，而昼夜天将，又皆属土，以生日干。官印相生，助成权柄，所以仕宦兴荣也。既有土将之生，则火鬼亦化凶为吉。虽常人占之，亦可释其忧虑，而告贵成功矣。
　　断曰：炎上之局，六仪发用，三传递生，必有众口揄扬，洊登津要。昼夜贵加，凡事必涉两贵。帘幕临日，应试必捷春闱。惟蛇虎乘墓人宅，虽系旬空，尚不免于惊忧耳。
　　天时：火局大晴。家宅：墓神覆宅，蛇虎临支，灾祸不免。功名：吉。求财：必得。婚姻：占男吉，占女凶。胎产：女孕，产顺。疾病：积食积块，可医。出行：陆路吉，水路凶。行人：即至。兵战：防乾方伏兵。
　　毕法云：贵虽坐狱宜临干，支乘墓虎有伏尸，合中犯杀蜜中砒。课经云：干墓临支，占宅必有伏尸鬼祟为祸，幸丑不能克酉，其祸稍轻。又：墓乘蛇虎加支，谓之墓门开格，主有丧服重重。纂要云：天乙贵人临地盘辰戌上者，名入狱。如乙辛二日，却名贵人临身，反宜干贵周旋成事，又名贵人受贿，宜私谋阴祷。集义云：火克土生，赖天将为救神，能消百祸。


辛酉日第十局　干上丑
　　课体：遥克，弹射，励德，三交，寡宿。
　　课义：四课传初，表里皆虚，妻财尽失，见合如无。
