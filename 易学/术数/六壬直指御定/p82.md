<!-- { "loadSidebar": true } -->
　　解曰：巳为旬丁，又为驿马，临于干上，静守犹可。动则干气被脱，未免费用也。辰为日财，并勾发用，已自有余。末午助之，尤为旺相。又辰本日课，屈尊临支，以求卯禄，所失者少，而所得者多也。
　　断曰：重审之卦，顺进连茹，进中有退，行止未安，得失相半。斗罡加支发用，格合斩关，不利安居，恰宜迁改。又日往加辰，为辰所克，名为乱首。上不自尊，下必无礼，勾陈并临，辰上发用，亦争夺之象也。强恕而行，庶几免咎。
　　天时：大雾无雨。家宅：家长不能制下，又主有赘婿。功名：不利。求财：南方大利。婚姻：男弱女强。胎产：生女，产安。疾病：主因贪饕而得。失脱：可获。争讼：不到官。出行：迟疑未决。行人：支马临干，速至。捕获：在西北方。兵战：勿逐北搜粮，反致丧失。
　　毕法云：所谋多拙逢罗网，末助初传三等论。袖中金云：假令立秋乙卯日巳将，天罡加卯发用，行年又在卯酉，名龙战卦。主人心疑惑，进寸退尺，动有乖离。观月经云：天罡临卯上，发用正含嗔，人年立卯酉，正是涉迷津。订讹云：自取乱首，事发于内，而起子外，兵不利客，亦不宜攻。

丙辰日第一局　干上巳
　　课体：伏吟，斩关，元胎，励德。
　　课义：禄财长生，空虎纵横，静中须动，所作无成。
　　解曰：初传巳为德禄，遁丁发用。中传申为日财，末传寅为长生，又乘驿马，三传皆吉。但嫌天空与元虎，昼夜纵横耳。伏吟传见丁马，静中已动。三传自初递克，长生又属三刑，生意息矣。凡所作为，岂能成就。
　　断曰：伏吟之卦，本为静象，传遇丁马，动意蹶然。若能安心坐待，则末助初传，禄神正旺，占官大吉。天罡乘龙临支，当因喜事，宅中欠宁。
　　天时：雨占即晴。家宅：日上乘禄，支上乘龙，财喜重重之象。功名：禄马全逢，主大利。求财：阴私之财可得，防有惊恐。婚姻：女美性刚，可就。胎产：天罡作子息爻，男妊，产迟。疾病：脾土受病，或遗漏风痈之症，未愈。出行：吉。行人：立至。捕获：难寻。兵战：宜防虚诈。坟葬：龙神得气，丑方出水则吉。
　　毕法云：任信丁马须言动。指南：戊子八月辰将，先辰时，后酉时，占两人乡试，曰：辰时者前列，酉时者次之。盖缘天罡为领袖之神，从魁幕贵在后故也。及排辰时者，三传巳申寅，干乘德禄，支见月将青龙，禄马入传。酉时者，三传午丑申，太岁空战，幕贵入墓，榜发。辰时者，果中二十二名。酉时者，止中副榜，二者皆以时断中也。

丙辰日第二局　干上辰
　　课体：伏吟，退茹，斩关，不备。
　　课义：还嗣息债，长生宁耐，然后散忧，退空无害。
　　解曰：发用之卯，克支生干，支却临干受土，是得之于彼，而与之于此也。辰为丙火之子，非还嗣息之债而伺。寅为日之长生，上带白虎，虽有惊危，然孟受生，大宜守耐。末传丑空，可以解忧散虑。退虽逢空，且喜脱气，又在长生，有生而无害也。
　　断曰：三传联茹而退，末遇空亡，反宜进步，凡占先起者吉，后起者凶。败气临支，非有卑幼灾伤，即有门庭消耗。求官者，始如春花，后如秋叶，总属有头无尾之象。
　　天时：青龙虽升天，被初中所克，不雨而风。家宅：卯木克宅生干，弃宅益人，人亦消耗。功名：课传不见贵禄官星，占名欠利。求财：青龙临干作脱气，反有耗费，不能聚财。婚姻：支干相害，占婚不吉。胎产：上强下弱，不备逢阴，孕乃成男，支干作害，微灾难免。疾病：肝胆之疾，病来生人，不能即愈。出行：水陆两途，皆不吉利。行人：天罡加孟，尚未启行。捕获：昼占当在西南饮食，夜占在北方阴人家。兵战：得失相半。
　　毕法云：彼此猜忌害相随，喜惧空亡：乃妙机，踏脚空亡进用宜。课经云：丙辰日，辰加巳，卯加辰，支干上神作六害，主彼此各相猜嫌，主客互有机械。太乙经云：占与人期会，天罡临口辰者，会在日辰前为已过，会在日辰后为未至。括囊赋云：木逢勾虎，必栋折于三刑。

丙辰日第三局　干上卯
　　课体：重审，寡宿，间传，极阴。
　　课义：两相交会，各有利害，昼夜贵加，亥水休赖。
　　解曰：寅卯辰巳，两课全会。但卯辰相害，寅巳相害，不无彼此猜忌之嫌，是各有利害也。初传虽属空亡，而酉加于亥，昼夜贵加，凡占宜干两贵，方为有济。所虑昼贵，坐于空乡，不能赖其弘益耳。
　　断曰：寡宿发用，凡事无凭，吉凶不就。又曰极阴，愈退愈暗之象。支上克支生干，人则盛而宅则衰。惟年命在子，两贵拱夹，占此最为吉利。
　　天时：课名极阴，日乘勾空，阴云之象。家宅：龙合克宅，必因吉庆生事。功名：两贵相加，一贵用力，必因妻财得贵。求财：财爻已空，求之无益。婚姻：女益男家，但恐不睦。胎产：女孕，产凶。疾病：肝经之疾或肾水有亏，不药自瘥。出行：水陆两途，吉凶相半。行人：驿马临支，行人即至。捕获：昼占在正南马道，夜占是公吏凶人。兵战：防失众。
　　毕法云：昼夜贵加求两贵，彼此猜忌害相随。课经云：丙日胎神在子，正月占主妻孕；然正月血支血忌皆在丑，并养神克胎，占产则速，占孕有损。若十二月占，血支血忌在子作胎神，占产亦速，占孕亦损。惟血忌作空亡，产孕皆不畏矣。秘要云：此课凡事于巳日有克应。

丙辰日第四局　干上寅
　　课体：遥克，蒿矢，元胎，三奇。
　　课义：破碎临庭，耗散财婚，昼占告贵，不语沉吟。
　　解曰：丙以申金为妻财，墓于破碎之丑，而临支上。昼乘元武，必因婚娶而耗散其财。亥为昼贵，发用上乘闭口，故告贵者，必沉吟不语，有理难伸也。
　　断曰：课遇三奇，干上长生，夜乘青龙，必当徐徐发福。但发用蒿矢，得福亦轻。中传财坐鬼乡，求财欠利。末传德禄，春夏占之，吉无不利。
　　天时：亥乘贵人发用，水母复又生亥，青龙临日，先大雨而即晴。家宅：财库作破，临宅上乘朱勾，必因口舌争讼，大费财帛。功名：贵人发用，德神居末，占名甚利。求财：宜得阴私妇女之财。婚姻：占男则吉，占女则凶。胎产：二阴包阳，妊乃成男，母破儿生，占产甚吉。疾病：脾胃之疾，人生病破，不药自愈。出行：陆路甚吉，水路耗费。行人：将及到门。兵战：昼占甚吉，有辟地千里之象。
　　毕法云：闭口卦体两般推，龙加生气吉迟迟(三月占)。课经云：亥加寅，乃旬尾加旬首，为闭口卦。如更值初末上下六合，则气塞乎中。占病即哑，或患禁痢，或咽肿痰厥。占胎定是哑儿。占失脱，纵人见盗去，亦不肯言。求人说事，人皆闭口。纂要云：干上龙乘长生，当耐心静守，自然亨泰，不可妄动。指掌赋云：癸为闭而丁为动，闭主死而动主生。

丙辰日第五局　干上丑
　　课体：重审，润下，励德，寡宿。
　　课义：课传没溺，凶灾可释，外勾里连，夜多淫泆。
　　解曰：鬼能作祸，遇空即解。今课传尽皆空陷，若没溺者然，凶灾何难消释乎。三传水局克干，盖由宅上之子发用，合辰申而为鬼，是家中之人，外勾里连，以生祸也。支上二课，将乘合后元武，夜占不免淫泆之事矣。
　　断曰：润下之课，事关水利，或亲族牵连，有动而不息之象。众鬼相侵，必有数人作伙谋害。幸丑土能敌，不能为祸。发用官空，占官不吉，须用水之时，方能入手。
　　天时：三传皆水，昼将亦水，即有大雨。家宅：子月占家长有忧，财上乘元，昼占财耗。功名：贵禄不现，官星又空，占者欠利。求财：反有耗费。婚姻：天作之合，但女子不佳。胎产：妊当育女，干支上神相合，产期必愆。疾病：肾与膀胱之病，病空即愈。出行：不吉。行人：尚未启行。捕获：夜占贼在东北大木林中。兵战：昼占惊恐，夜占稍吉，但恐劳而无功。
　　毕法云：空空如也事休追，万事喜欣三六合，将逢内战所谋危。课经云：三传俱鬼，则能克去劫财，若遇二空独存一财，则安稳无破，亦谓之全鬼变财。集义云：三传水局，干上丑与子合，经所谓三六相呼见喜忻，总然带恶不成嗔也。况干上丑土自能敌水，凡谋可成。又子加辰乘蛇，主妇人哭泣。

丙辰日第六局　干上子
　　课体：知一，四绝。
　　课义：中末虚无，独用午初，动逢羊刃，昼贵归庐。
　　解曰：丑申空陷，故曰虚无，独用初传午火而已。鬼居午上，既不可守，若孟动谋，又逢初传羊刃，是动静皆不可也。亥水临辰，贵人入狱，既不得地，临于支上，故曰归庐，告之不能蒙益。
　　断曰：四绝之课，五行入墓，止宜结旧，不可图新。三传空陷，克我之神皆不得位，不过虚声而已。丑加午乘朱勾，主有田宅争竞。午加亥乘白虎，主有火灾。亥加辰，夜乘雀，主有小儿哭泣。财爻坐墓无气，主有耗失。
　　天时：水母已空，午火发用，晴而不雨。家宅：官贵临宅，必有讼狱。功名：贵人坐狱，占名不吉。求财：财爻已空，求之不得。婚姻：干上临空，女占不：占。胎产：二阳包阴，离为中女，胎神遇空，占产不吉。疾病：肾经受病，七月占不吉。出行：水陆俱不吉。行人：尚在中途。捕获：昼占勾陈受克，不能擒获。兵战：初传坐于绝地，中未皆空，闻见皆虚。
　　毕法云：鬼乘天乙乃神祇，不行传者考初时。课经云：昼将亥贵加支，乃鬼乘天乙。占病必是家堂神像不肃。宜修建功德，安慰宅神，庶几无咎。中黄经云：丑入午传多诅咒。照胆秘诀云：戌加卯上是合乡，信至人归见福昌。玉成歌云：日鬼加临辰两课，定然官吏到门庭。又云：勾雀同传主讼争。

丙辰日第七局　干上亥
　　课体：反吟，斩关，励德，元胎。
　　课义：满地皆丁，动遇贵成，夜占不动，鬼墓难兴。
　　解曰：巳为日之德禄，遁丁而为初末，则满地皆丁矣。亥贵临身，动则以贵为官，仕宦所以遇之而成也。倘或夜占，则静而不动。干上亥水，为日鬼而克之，支上戌土，乘两蛇而墓之。一星丙火，岂复能兴乎。常庶占之，皆所不利也。
　　断曰：反吟之课，发用旬丁，至动不宁之象。干上亥水，旬遁得癸。夜乘朱雀，是明暗二鬼，并力相伤。朝贵尚防章劾，常人岂免灾迍。
