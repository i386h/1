<!-- { "loadSidebar": true } -->
　　天时：天罡指阳，木局生火，朱雀发用，晴而不雨。家宅：长生乘六合，青龙临宅，主尊长有喜合之事。仕宦：子孙全见，占官不吉。求财：财爻不见，不得。婚姻：夜占甚吉，昼占平平。胎产：胎坐长生，占产不利。疾病：心经与膀胱受病，昼占则两虎相夹，病势甚笃。出行：夜占吉。行人：尚未起程。兵战：未见甚利。
　　毕法云：水日逢丁财动之，人宅受脱俱招盗。精蕴：十月寅将戌时占逃亡，曰：小吉加卯为用，主门户动摇。将乘朱勾，主为文字词讼交加。中见登明，将得天空，必因欺诈而起。甲申旬以午未为孤虚，占逃亡终不可获。末见太冲，将乘太阴临日。辰上见传送，将得六合为天门。壬日冬占，太阴临生门，逃必远去也。

壬辰日第十局　干上寅
　　课体：遥克，蒿矢，稼穑。
　　课义：互相吞并，夜戌虎盛，身幸乘寅，众鬼钦敬。
　　解曰：干上寅木，克支之辰。支上未土，克干之壬水，是互相吞并也。夜占戌虎最恶，辛赖日上寅木，可以敌土，所以众鬼皆敬而畏之也。
　　断曰：蒿矢之卦，三传皆土。戌夜乘虎伤日，诚为至凶。所喜坐于空乡，虽有谋害，不能为祸，夜贵稍重。若用昼占，则贵塞鬼户，魍魉全无矣。惟利坐待，不利动谋。
　　天时：龙虽升天而空陷，三传皆土，不雨。家宅：元后脱干防失脱，朱勾乘支，不免口舌。仕宦：昼乘青龙，夜乘白虎，惟利职官。求财：不见财爻，不得。婚姻：交互相克，未见其美。胎产：二阳包阴，妊乃成女。疾病：当是顶门刺痛，或肾水涸竭，或脾胃受病，不久可愈。出行：陆路防失脱，水路防口舌。行人：天罡加季，行者至门。兵战：好事难成，凶事易散，宜谨慎。坟葬：穴情虽好，人手不清，且防有口舌争竞。
　　毕法云：众鬼虽彰全不畏，夫归芜淫各有私，鬼临三四讼灾随。课经云：干上寅木为日干之脱气，昼乘元武，为脱盗格。但既为救神，又当别论。秘要云：亥为干德属水，辰为支刑属土，三传助刑伐德。若追亡捕逃，利小人而不利君子。照胆秘诀云：日刑杀到忧妻妾。心印赋云：蒿矢遥神克日干，救神制鬼却为欢。

壬辰日第十一局　干上丑
　　课体：重审、六仪、涉三渊。
　　课义：发用长生、丑午来憎、勿依末旺、昼戌虎狞。
　　解曰：申金发用，乃壬水之长生，不无所益。但干上丑土，支上午火六害相遇，则丑午所以取憎也。末传之旺子，昼占乘虎，又系羊刃，乌可相依。况中传之戌土，夜更乘虎，而狺狺孟噬乎。
　　断曰：重审之卦，利于后动。但六害相加，支破伤干，空财临干支上而发用。长生又坐空克之乡，既被支上午克，又被干上丑墓，全然无气，岂可恃赖耶。惟六仪发传，或能化凶为吉耳。昼占太常克干，亦防孝服。
　　天时：水母空陷，天罡临寅，旬内不雨。家宅：支干相害，宅上与末传虎刃相冲，恐多惊恐。仕宦：青龙与官星相并，又仪神发用，占官最吉。求财：夜占可得。婚姻：支干之上神相害，占婚不吉。胎产：下强上弱，子孙属阴，孕乃成女。疾病：心经受伤，或肾水虚涸之症，然发用长生，终当痊好。出行：水陆二路，俱各中平。行人：天罡加孟，尚未起行。兵战：先吉后惊，后宜谨备。
　　毕法云：虎乘遁鬼殃非浅。六壬统论云：辰为天罡，寅为鬼户，辰加寅为罡塞鬼户，使众鬼不能窥觑。宜于避难，或阴私之事。指掌赋云：申戌子为涉三渊，当隐于山林。又云：传见六仪，病将瘥而狱自出。神将论云：申乘六合为医人，临空亡为和尚。

壬辰日第十二局　干上子
　　课体：元首，进茹。
　　课义：昼旺乘虎，那堪遁戊，休赖木旺，渠自受苦。
　　解曰：子乃旺水，临干而与日比和，可云相得，奈遁出戊土，又乘昼虎，反来克干。若恃寅卯之旺，以制戊土，不知卯受辰害，且乘太阴之金，复遁庚辛二金克制，是渠方受苦不暇，何暇救人乎。经所谓见救不救，灾须自受也。
　　断曰：连茹之卦，丑发用为明鬼，子临干为暗鬼，二鬼相并，难免口舌矣。且干上之子，支上之巳，夹定三传，止虚一位，是经营必有未周也。又网刃在前，凡谋不宜妄动。
　　天时：日上有网，又与用传相合，密云不雨之象。家宅：贵人临宅生宅，当得贵人之益。仕宦：网罗高张，防丁艰。求财：宜得贵人文书之财。婚姻：支干交克上神，占婚不吉。胎产：二阴包阳，妊乃成男。疾病：心经受病，或膀胱有疾，课名闭口，病恐不食，难治。出行：昼占陆路不吉，水路可行；夜占水陆皆可。行人：天罡加仲，尚在中途。兵战：先忧后喜。
　　毕法云：所谋多拙逢罗网，夫妇芜淫各有私，虎乘遁鬼殃非浅。指掌赋云：丑寅卯为将泰，有声名而未蒙实惠。心印赋云：子丑相加事必成，更逢吉将转欢欣。神将论云：丑加子，谓之牛女相会，占婚却宜。纂要云：巳财作闭口临支，与闭口禄同，不利占病。

癸巳日第一局　干上丑
　　课体：伏吟，励德，稼穑。
　　课义：五鬼相攻，闭口免凶，昼夜戌虎，病讼重逢。
　　解曰：土为日鬼，课与传共布五土，并攻癸水，何可当也。巳为闭口，缄默不言，庶可以免凶脱祸。河魁作鬼，昼夜乘虎，病讼不免重叠而见也。
　　断曰：自信之卦，伏匿不动，惟三九月戌为天马，方有动象。或逢亥上年命，亦可言动。仕宦逢之，催官符至，上任极速，常人则不利也。所喜末传空亡，无足深患，又课名稼穑，凡事有艰难之象。
　　天时：三传纯土，无雨。家宅：贵德临宅，财气重重，富而且贵之象。仕宦：官星临身，中传催官符至，得之甚速。求财：财已充庭，不求自至。婚姻：占男中平，占女差吉。胎产：男喜易产。疾病：肾水涸竭之症，或齿痛呕血，出旬不治。出行：陆路不佳，水路可行。行人：近者立归，远者难定。遗失：不出本家。逃亡：在西方寻。兵战：昼夜将凶，未见其利。
　　毕法云：虎临干鬼凶速速，闭口卦体两般推。课经云：辰戌丑未为三传，自相冲刑，可以凶制凶，是谓贼捉贼。又内有四金字，可以制化凶鬼，翻不为害。玉成歌云：三刑为鬼入家破。又云：伏吟举动心无遂。指掌赋云：三传纯官鬼，而兄弟成灾。

癸巳日第二局　干上子
　　课体：元首，退茹，解离。
　　课义：递相克贼，禄被元食，难进难退，课名迫逼。
　　解曰：干上子水，克支神之巳火。支上辰土，克日干之癸水，是递相克贼也。子水为日干之禄，夜占被武侵蚀，则禄不可守矣。进而投于三传，初中均是脱气。又进而至于末传，更遭鬼克，乃退而复守虚枵之禄，终无所益，难以聊生。前既不可进，后又不可退，课名迫逼，不亦宜乎。
　　断曰：退茹之卦，宜退不宜进。况旺禄临身，尤宜守旧。又交互克伐，课名解离，夫妇恐有乖睽，人情亦防叵测。
　　天时：天罡指阴，自然有雨。家宅：人少宅宽，宦家安吉。仕宦：旺禄临身，与末传之官星相合，功名可望。求财：只宜谨守己财，不宜他求妄想。婚姻：占男则吉，占女不佳。胎产：男喜，母有惊恐。疾病：防遗漏风瘫之症，贵医可治。出行：陆路甚佳，水路不吉。行人：天罡加孟，尚未启行。兵战：昼占则凶，夜占则吉。坟葬：防损人口。
　　毕法云：夫妇芜淫各有私，旺禄临身徒妄作。课经云：辰加巳，昼夜皆乘螣蛇，地盘之巳亦蛇，名两蛇夹墓。占病必有积块在腹，恐致不救。或行年本命是辰，死期尤速。若年命居亥加戌，用虎冲蛇，庶得少延耳。

癸巳日第三局　干上亥
　　课体：重审，间传，极阴。
　　课义：初鬼末败，丁马独在，千里之行，获财十倍。
　　解曰：初传之丑土，乃是日鬼。末传之酉金，又是水之败气，俱无所用矣。唯存中传之亥水，上乘旬丁，且系日马。丁见则财动，马见则远行。虽去而之千里，有不获财十倍乎。
　　断曰：极阴之课，间隔而退，有抑塞不舒之象。初传鬼坐克地，末传酉坐脱乡，惟取亥上暗财而已。然家居亦不利也。宅有卯贵脱干，防有贵人脱赚，或施舍神佛功德。
　　天时：毕宿临于末传，亥水加于日上，浓阴密雨之象。家宅：夜占贵人生宅，主有荐拔之事。求财：水日逢丁，外财大获。仕宦：昼夜贵加，必主逢贵，然系脱气，不无所失。婚姻：干上克支，支上脱干，未见甚美。胎产：极阴之课，妊是女胎，产亦不吉。疾病：胸胁多风，或肾水不足，然鬼坐克乡，不久自愈。出行：从陆路而去，必获财归。行人：天罡加仲，尚在中途。兵战：课名极阴，未见其利。
　　毕法云：水日逢丁财动之，闭口卦体两般推(夜占)，昼夜贵加求两贵。精蕴云：卯为夜贵，加临巳上，两贵相加于极阴之课。惟宜两处暗求，却得贵人周济。课经云：倘立秋前一日是壬，为火绝之日，壬寄在亥，癸日占得丑上见亥，为天祸课。

癸巳日第四局　干上戌
　　课体：元首，稼穑，闭口。
　　课义：干及三传，凶祸难言，宅中寅木，可敌仇冤。
　　解曰：昼占白虎乘戌，临干克干，已见凶征。三传又皆凶鬼，其病讼之患，自当不一而足。幸赖支上之寅木，可以敌鬼，不为凶咎，当有同居之人，力为解救也。
　　断曰：元首之课，虽曰顺征，但干支交互相脱，有彼此怀诈之象。所喜中末传空，先凶后吉。夜占申乘白虎，冲支上寅木之蛇，宅中当有怪异不宁，然亦虚惊而已。
　　天时：箕宿临支，风而不雨。家宅：家有子弟，力能御侮，宅赖以安。仕宦：催官符发用，得官甚速。求财：夜占财可得。婚姻：支干相克，两各平平。胎产：男喜，产易。疾病：白虎临戌，病乃干表，或眼目疼痛之症，末空白愈。出行：水陆二路，俱未见利。行人：天罡加季，可以立至。兵战：众鬼全消，出兵大利。
　　毕法云：虎临干鬼凶速速，不行传者考初时，众鬼虽彰全不畏。观月经曰：此课白虎若带死神死气，谓之魄化，又名旱苗无雨。如正月癸巳日亥将寅时，戌加癸发用，白虎乘死气来克癸水。课传又见天罗地网，末传复为日干之正墓，将乘螣蛇。占若得此，必主有死亡之事。

癸巳日第五局　干上酉
　　课体：元首，从革。
　　课义：人就财乡，传课循环，昼将土神，忧变怡颜。
　　解曰：日干为人，而癸寄于丑，丑即人也。支神之巳，乃是癸水之财，今以丑干加巳，是人就财乡也。四课不离于三传，三传不出乎四课，谓之循环格。昼将皆土伤干，宜乎可畏。幸三传之金，窃土生身，是忧变怡颜矣。
