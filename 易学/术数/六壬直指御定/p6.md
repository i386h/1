<!-- { "loadSidebar": true } -->
　　课义：传课俱阴，事转沉沦，递相脱赚，勿依贵人。
　　解曰：极阴之课，昏迷太甚，事转沉沦之谓也。巳火脱卯，而丑土脱丁，干支神互相脱赚，得于此而失于彼也。又昼贵受克，而夜贵受脱，贵人方自不安，焉能复为我干事乎。且二贵皆空，虚喜而已。经曰：极阴之卦丑亥酉，百事逢之悉皆丑，信哉。
　　断曰：此卦为俱比于阴，而用涉害，事有两而取一。历诸艰阻而后已，乃苦尽甜来之兆。宜晦迹韬光，不宜侥幸求益。目前未遂，终须勤而有得。
　　天时：密云不雨，有风。家宅：主向北房不聚财，难发贵。婚姻：有阻。胎产：迟滞而安。功名：先费机关，后得称意。求财：急取则得，缓即消散。投谒：相见和悦，而少实际。疾病：主久病，虚脱。失脱：失物可寻，逃人难获。出行：路有险阻。行人：跋涉不还。争讼：彼此脱赚，忧疑百端，控省部，方得伸理。兵战：渡水穿林，士马劳倦。坟葬：墓神克日干纳音，不可用。
　　毕法云：二贵皆空虚喜期，鬼乘天乙乃神祇。课经云：正月丁卯日，亥将丑时，二下贼上。若先取涉害，不取仲神，则丑加卯前行，只历辰中乙木一重，归本家丑位。亥加子前行，历辰戊未己戌土五重，归本家亥位。亥涉害深，当取亥加丑为用，三传亥酉未。

丁卯日第四局　干上辰
　　课体：遥克，二烦，天网，三交。
　　课义：禄乘元虎，重遭鬼苦，中间闭口，尚忧门户。
　　解曰：初鬼螣缠，中财闭口，末禄虎元，皆无足取。幸虽遭初传子鬼相克，赖系蒿矢之微，干上辰土又能制之。所忧者，子卯相刑，门户之间，有不利耳。
　　断曰：此卦占者，多因内事，或来外侮。如有凶势，不久自休，忧喜皆未实也。事远难就，后动方宜。喜旬仪发用，二贵顺行，纵有恶煞，不能为害。久之渐生吉庆，和气盈门，刑伤解散矣。
　　天时：阴噎(按：阴有风)变幻，有雨不沾。家宅：主尊卑大小不睦，宜小心门户。婚姻：不宜，合则有损。胎产：有虚惊。功名：有进步，禄未厚。求财：艰难得之，亦或贵人默助。疾病：主脏腑有灾，虚劳惊恐，遇良医速愈。失脱：可寻。出行：不利远行，兼忌正二月。行人：即回，路有惊恐。争讼：宜解，防遭责罚。兵战：冬占利出兵。
　　毕法云：彼此猜忌害相随。袖中金云：蒿矢第三课为用，乃辰之阳神自战。两阳相克，重而有力，不可先动。指窍云：三交家隐奸私客，不是逃亡即避迍。曾门云：三交德气在内，刑气在外，利于居家，不宜远行。凡百举事，喜者反怒，解者复结。课经订讹云：第三四课发用为远射，凶势渐小矣。

丁卯日第五局　干上卯
　　课体：元首，曲直，四墓，复生，不备。
　　课义：传课循环，事在关栏，木局休恃，昼将宜看。
　　解曰：四课三传，不离亥卯未三字，是循环不已也。主事即多端，不出关栏也。木局生干，似乎可恃。而昼将纯上，又来脱干，是得失相半，不能全美也。卯虽生干而亦败其干，亥虽生支而奈坐旬空，利宅不利人，利彼不利己。
　　断曰：此卦一上克下，三传木局，名曰曲直。今卯加未为先直后曲。譬如美材逢春畅茂，惜渐有朽蠹之忧。惟德足以合之，斯成乔荫，不致始菀终枯。丁日枝枯者，火脱木也，此就局言。若以日干言，则局于干又为父母矣。大凡君子吉，小人凶。
　　天时：多风少雨。家宅：宜增造。婚姻：彼此华贵，本属旧戚，秋冬及夜占不利。胎产：生男，夜占不宁。功名：贵显，外任宜东方。科第，春试利。求财：易得，昼占脱气不利。疾病：主风症、肝气，乍病易愈　久病难愈。失脱：在西南方，茂林木器中。出行：往东方得利。行人：即回，传信不实。争讼：宜得贵人调解，祸患不成。兵战：利主，先者胜，又见罢兵之象。
　　毕法云：互生俱生凡事益，鬼乘天乙乃神祇。观月经云：利用为船车，修造觅材植，百事悉亨通，春占必好极。指掌赋云：三传纯父母，不求安而身自安。又云：见生不生，不如无生。

丁卯日第六局　干上寅
　　课体：重审，地网，天狱，传墓。
　　课义：干上长生，守则无穷，动逢鬼墓，命忌巳宫。
　　解曰：寅乃丁火长生，能守则终身用之不尽。弃而不守，动逢鬼墓矣。若其人本命在巳，巳(按：当为丙)中有丁(按：当为丙)，则既被戌墓，又逢子克，难保其延长也。毕法云：龙加生气吉迟迟。谓青龙乘生干之神，又作月内之生气，虽目下未见峥嵘，却能徐徐发福。若三月夜将，占得此课便是。
　　断曰：此卦若炉冶既成，谋孟铸印，卯不入传，则为模损，勿用。占者当思改革，或安心守旧，自有生意。若更妄动，虽费尽工夫，不免化金成铁。
　　天时：昼占有雨，即晴；夜占久晴后雨，有闪电。家宅：主隳废或借与人作践。婚姻：主和合，又主私合，不烦媒妁。胎产：胎气不宁，夜占难产。功名：贵顺可得，亦未通达。求财：得之甚难，耗于妇人。疾病：主颠狂，新病即愈，久病见危，宜用符药厌祷。失脱：系奴婢所窃，未离家。出行：近行，宜屡迁其地，远行宜止。行人：干墓临支，立至。争讼：主息而复起。兵战：主失众不利。
　　毕法云：后合占婚岂用媒，干墓并关人宅废，将逢内战所谋危。课经云：春丑、夏辰、秋未、冬戌为关神。如日干之墓作关神发用临干，则应宅废人衰。如丁卯日冬占，戌加卯发用是也。

丁卯日第七局　干上丑
　　课体：反吟，三交，二烦，斫轮。
　　课义：满地皆丁，岂容少停，夏昼火厄，贵财夜迎。
　　解曰：课传四卯皆丁，其动非细。况兼反吟冲动，岂容少停也。夏火旺之时，昼占酉为火鬼，乘朱雀以克宅，主有火灾。夜占则酉为天乙，定得贵人之财也。又支干上神，互克干支，亦名芜淫。今干克支上神，为真解离卦，或夫妇行年，又值此者尤的。支上癸酉，为财遁鬼格，又为财作闭口格。
　　断曰：此无依之卦，亦曰斫轮。传见卯酉，和而未和，反覆蹉跎，君子贞吉。若勉强而成，毕竟损多益少。故合者则为任重致远，有迁除之喜，否则虽动无益，有疑莫决矣。惟利反覆旧事，或改换门户，以应其兆。
　　天时：忽阴忽晴，多早。家宅：主门户破坏，夏占防火灾，又主夫妻反目，阴人不宁。婚姻：有刑克，不宜。胎产：防堕或病，瘖哑。功名：大利，昼占主考试之官，夜占奉朝命召对，宜迟发。求财：财出贵人，难于启齿。疾病：反覆未宁，或患口痢，或咽喉肿塞，或痰厥，不纳饮食。失脱：远去，难寻。出行：宜从陆，利西方。行人：在路，复展转他处。争讼：闭门结讼，各投势要。兵战：互有伤损，坚守为宜。
　　毕法云：夫妇芜淫各有私。课经云：火鬼乘蛇雀克宅，主家中火灾。火鬼者，春午、夏酉、秋子、冬卯是也。如夏占此课，酉加卯昼将，乘雀克宅，须以井底泥涂灶禳之。

丁卯日第八局　干上子
　　课体：重审，铸印，乘轩。
　　课义：彼己皆凶，空墓居中；末丁初马，事无定踪。
　　解曰：干被子克，支被申克，彼此皆凶也。戌为空墓，而居中传，主事体中间蒙蔽不明。传墓非吉象，逢干墓，事即当止。而初末马丁动摇，驰驱殆无宁刻。若仕途得此，必得荣差也。
　　断曰：此重审之卦，亦名铸印。巳为炉，戌为印，卯为印模。戌卯空亡，则为破印损模，或难迁擢。人宅俱被克制，子加未，举事无终始。申加卯，为竞强争进，主有侵损，喜得铸印乘轩之格，可以远患就福也。
　　天时：或有雷，或有虹霓，雨少。家宅：人口小损，屋破坏，主远出。婚姻：就婚贵家吉，娶即非正。胎产：末传刑胎神，防堕。功名：掇巍科，应显辟，尤利署印，独不利家。求财：宜远投人，重求轻得。疾病：有祟，昼占甚危。失脱：自还。出行：仕宦最吉，余主避灾。行人：必归，不能如期。争讼：患难忧疑之事，和好而止。兵战：罢兵息甲，信使往来，讲和之象。
　　毕法云：支干全伤防两损，后合占婚岂用媒。课经云：丁卯日，申加卯，昼将上乘六合，为六片板格。缘六合乘申临卯，为尸入棺。申者，身也。卯者，棺也。占病不宜，又当察其类神而言之。占妻病必死，盖妻财入棺故也。

丁卯日第九局　干上亥
　　课体：重审，曲直，不备，回环。
　　课义：昼将脱丁，传却生身，好恶中半，遁循贵嗔。
　　解曰：昼将皆土，脱干之气。三传皆木，又生丁火。一生一脱，可谓好恶各半矣。课传不离亥卯未三者，是循环无端也。昼夜两贵，皆受下贼，见必嗔矣。以回环格言之，此系重审，非涉害也。占凶凶成，占吉吉就，又名盘珠。
　　断曰：此卦宅暗生空，大体有冥蒙锢蔽之象，凡事主勾留不遂。中传亥值旬空，是为栋梁之材。其中朽腐，不堪任重，良工袖手。若舍而他求，可获顺利。春占、夜占吉。若占病，亥虽日鬼，空不足畏。未受支克，亦不能救。主医虽识症，实无成功。
　　天时：有风，出旬乃雨。家宅：宅近庙墓，多树木，主贫窘。婚姻：不成。胎产：主生女，难产。功名：目下难成。求财：外求无得，作家有益。干谒：不遇，遇必遭主人之怒。疾病：为虚脱或目疾，求得良医，医自有恙不至。失脱：难获，在林内或人入箱柜。出行：未能离家。行人：占久出者即至，占方出者仍回。争讼：昼占为田土，夜占为口舌，防有枷扭之灾。兵占：利为主，宜后动。
　　毕法云：两贵受克难干贵，制鬼之位乃良医，鬼乘天乙乃神祇。袖中金云：木以水为根，丁日枝枯。课经订讹云：自上传下则曲，亥加未是也。卯加亥，先曲后直，始难终易，风传事多不实。

丁卯日第十局　干上戌
　　课体：重审，三交，六仪，地烦。
　　课义：交车眷恋，递相推荐，自己昏迷，权摄可羡。
　　解曰：午未卯戌，交相眷恋，自初传递生，直至于干，为有人荐举之象。戌墓覆日，自己昏迷也。旺禄临支，权摄可羡也。正月初五六七，二月初三四五，三月初一二三，四月初一，遇此日皆为地烦卦。
　　断曰：此卦三传递生，主人亨利，时运开通。惜日遭墓覆，主昏晦而未明。人宅受脱，亦虚耗而不实。又三交事体勾连，二烦触处荆棘，俱宜慎之为吉。中末临旬仪支仪，主渐获后福。
