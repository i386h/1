<!-- { "loadSidebar": true } -->
　　解曰：全金脱支生干，若占人宅，必主人口丰盈，居宅倾堕也。倘占人己，必主我福他祸。昼将皆土，尽生三传。三传皆金，又生癸干。则虑始保终，概可知矣。
　　断曰：见机之卦，传逢从革。凡有所占，皆宜见机革旧，择善从新。先俱起于虚声，终必归于有济。其三传自末递生，必主多人举荐，愈久而愈吉之象也。
　　天时：毕宿发用，全金生水，但遇酉空，出旬有雨。家宅：人多屋狭。功名：贵人临干，占命属子，必贵无疑。求财：主得贵人、文书之财。婚姻：昼占男吉，夜占女吉，干支相冲，恐不能就。胎产：下强上弱，又是六阴，产女无疑；支干相冲，产必易速。疾病：肾气大虚，急宜峻补，久病则凶。出行：支干相冲，马已临身，必定速行。行人：天罡加仲，必在中途。兵战：昼占则凶，夜占稍吉。
　　毕法云：三传递生人举荐，传墓入墓分憎爱；水日逢丁财动之，眷属丰盈居狭宅。指南：丁丑二月戌将午时占会试，曰：贵德财马临身，且居太岁之位，必应今年甲榜。况年上乘月将青龙，主片言人相。又旬首河魁为官星，乃文明之宿。二者会于行年，未有不捷者，果应。

癸未日第十局　干上辰
　　课体：元首，斩关，稼穑。
　　课义：众情皆恶，宜自相度，闭口居中，免被凌虐。
　　解曰：三传四课，无一非鬼，且重值魁罡，极凶极恶。宜深思曲虑，相机而动，方能免患。若不度量而疏忽乘之，必罹其祸也。中传闭口，必须谨言，庶可免凌虐之患。
　　断曰：墓神覆日，暗昧不明，凡占不免阻滞。夜虎临宅克干，至惊至危。尚喜凶神冲战，能使大事化小，此亦以凶制凶之道也。
　　天时：墓神覆日，占天不晴，课传皆土，阴而不雨。家宅：昼占犹可，夜占至凶。功名：官鬼太多，反不为贵。求财：一点丁财，恐不敢取。婚姻：男不中和，女不柔顺，兼且不就。胎产：昼则易产，夜则忧惊。疾病：土克水之象，年命若临木神，尚可救。出行：课名游子，岂得家居。行人：天罡加季，行者立至。兵战：昼夜俱凶。
　　毕法云：鬼临三四讼灾随，干墓并关人宅废。古鉴：七月午将加卯占前程，曰：官不迁转，止宜治生。又一人占病课同，曰：命不长久。或问其故，曰：前是乙未生人，中传临未为命，自墓中引出，末传见旬首，周而复始。官方初起，如何迁转。旬遁癸未，未克癸水为财，又三传全鬼化财，故可治生。后是丙辰生人，本命自来墓身，是添一墓神在其身上，如何得以长久，后二人皆验。

癸未日第十一局　干上卯
　　课体：遥克，弹射，励德，间传。
　　课义：传及支干，总下生上，销根断源，凡谋恶况。
　　解曰：四课三传，皆下生上也。脱盗滋甚，乃为枝销其根，流断其源。凡有所谋，俱系极恶景况，缘皆脱骗，使人不及知觉，不及防闲故也。
　　断曰：弹射间传，美恶俱轻，事中多阻，主失多而得寡。利于尊长，不利于卑幼。初实末虚，亦有始无终之象。
　　天时：天罡加寅，毕宿落空，晴而有风。家宅：宅上乘空脱宅，虚耗百出；支于相克相冲，居亦不安。求财：己财难保，何暇他求。婚姻：干实支空，昼占皆凶；倘若占男，夜将则吉。功名：贵人发用，又与朱雀驿马相并，求官可许。胎产：课传皆阴，胎必成女；母空儿实，产必甚吉。疾病：必是虚弱之症，然实病空，不久自愈。出行：宅空人实，驿马发用，必行之象。行人：天罡加孟，尚未启行。兵战：昼占则吉，夜占则凶。
　　毕法云：昼夜贵加求两贵，三传递生人举荐，六阴相继尽昏迷。秘要云：源消根断格，占病者必因不摄而致疾。课经云：三传递生，必有人推荐。如值空亡者，虽有举荐之心，终无成就之实，乃闲话多而赤心少也。玉成歌云：水乘火将皆惊恐，勾雀同传主讼伤。又云：地足天头加酉卯，将乘蛇虎远行游(戌亥为天头，辰巳为地足，加酉卯乘蛇虎，主有远行)。

癸未日第十二局　干上寅
　　课体：昴星，掩目。
　　课义：元盗昼乘，满目空神，守弃不可，身若浮萍。
　　解曰：寅木临干，本脱癸水，昼将又乘元武，盗脱更甚。初末俱申，皆系旬空，癸于孟守，恐被寅木盗脱。若弃而前行，皆又逢空，是守既不能，弃又不可，身若浮萍飘荡而已。此为似反吟课，虽非反吟，而三传往来，皆在支千，与反吟相类也。
　　断曰：柔日昴星，昴星者，酉中有昴宿，故以酉下为用。如冬蛇之掩目，藏蛰不动，宜防暗昧之忧。若昼占将乘元后，则阴私万状，更有不可告人者矣。
　　天时：柔日昴星　天罡指阴，若待出旬，必然大雨。家宅：支之阴阳尽空，有室如悬罄之象。求财：青龙已空，财爻不见，难必其有。婚姻：支干相冲，宅上空陷，占婚不吉。功名：官禄不见，青龙又空，占官不吉。胎产：柔日昴星，孕必成女，儿实母空，占产甚吉。疾病：病空人实，不久自愈。出行：驿马不见，伏匿之象，及春始行。行人：天罡加仲，恐在中途。兵战：昼占有获，夜占大胜。
　　毕法云：所谋多拙逢罗网，虎视逢虎力难施。纂要云：干上寅，支上申，初传申为虎之本家。中传寅亦是虎，末传又是申虎，所谓虎视逢虎者也。凡值此课，必惊天动地，不能免祸。

甲申日第一局　干上寅
　　课体：伏吟，自任，元胎。
　　课义：行人到户，来必欺侮，昼禄遁庚，末逢众虎。
　　解曰：伏吟驿马发用，行人即归。支神阴阳皆金，干神阴阳皆木。自干传支，动必受其欺侮也。寅为日禄，旬遁庚鬼。夜犹得青龙相助，昼则蛇火脱气，必成灾咎。寅禄既不可守，中传巳又脱日，孟投末传，遂逢众虎。盖申固虎也，又乘昼虎，支神阴阳，众虎为群，胡可当哉。
　　断曰：此自任之卦，课传皆孟，名曰元胎，乃隐伏未发之象，静以待时则吉。发用禄马俱全，螣蛇生角，勾陈捧印，官上催官。仕宦占之，显达可必，尤喜见水，若年命逢申者不利。
　　天时：风多雨少，夜占有雨。家宅：干支互绝，宜与人兑换房屋。婚姻：夜占可用，但防刑克。胎产：胎旺或主婢孕。功名：夜占龙马驾德禄，科名大利，惟申巳午命者不足。求财：难得。投谒：利见贵求名。疾病：主见血光甚凶，幸有解神，不妨。失脱：近处寻获。出行：宜远行。行人：即至。争讼：不利，宜静以待动。兵战：昼占不宁，夜占大胜。
　　毕法云：宾主不投刑在上，我求彼事干传支，信任丁马须言动。袖中金云：元胎见禄马龙雀，大利占试。如常人见勾陈白虎，必有讼事或病人也。亥月占主胎产，行年见龙生男，见后生女。螣惊虎伤勾有厄也。

甲申日第二局　干上丑
　　课体：知一，退茹，重阴。
　　课义：递相蒙蔽，两贵恃势，生计虽荣，子息废弃。
　　解曰：干墓复支，支墓复干，彼此递相蒙蔽也。昼贵在干，夜贵在支，而丑与未为恃势之刑，两贵亦不相能也。子亥，水也。戌乘双武亦水也。全水生干，生计可谓荣茂矣。然制火太甚，为日干之子孙者，不几废弃乎。
　　断曰：此知一之卦，连茹逆传，退中有进，恩中生害。事起同类，和衷则吉，疑贰则凶。后阴元武，一片奸私。子未丑午，四神交害，人旺宅衰，主宾不合。百凡谨慎防闲，免受暗中侵损也。阴贵相助，秋冬占之大吉。
　　天时：淫雨连旬不止。家宅：不和，防损小口，夜占天空，主屋上兽头落。婚姻：不宜。胎产：胎安产易，防不育。功名：有人暗中默助。求财：得后亦防耗失。疾病：夜占主鬼为殃，可禳，若占子孙病凶。失脱：宜寻。出行：迟疑不决。行人：迟归。争讼：可解，防暗害。兵战：少利，秋冬吉。
　　毕法云：昼夜贵加求两贵，干支乘墓各昏迷。课经云：干支见昼夜贵人，事须两贵周全，方得成合。袖中金云：子亥戌为重阴，安嘉遁之贞，宁甘没齿。指掌赋云：三传纯父母，勿虑身而身自安。毕法云：六爻现卦防其克，此为父母现卦，子孙忧也。

甲申日第三局　干上子
　　课体：涉害，间传，顾祖，励德。
　　课义：宅内脱空，嗣息飘蓬，庚赖此制，然后尊崇。
　　解曰：午为甲之子，今居宅上，脱干之气，又值旬空，既脱且空，嗣自有飘蓬之象矣。寅旬遁为庚，是谓禄旁有鬼，禄不可就，全赖午火克制庚金。然后禄为我享，而成其尊崇也。五月占之，月建填实，方符此沦。
　　断曰：此涉害见机之卦，凡事留连迟滞，进退不定，格名顾祖，有复旧之象。贵临卯酉，大吏升迁，微员降斥，亦主阴小有灾。凡百谋望，宜进不宜退，退则遇空也。
　　天时：求晴未晴，求雨戌日可得。家宅：主屋舍倾颓，家业衰替，宜复旧庐，春夜占防火灾。婚姻：成合美中不足。胎产：占胎吉，占产不宜。功名：仲夏占吉，余恐虚声无实。求财：来处不正，防人窃耗。疾病：主气血衰败，新病不妨，久病凶。失脱：不获，防再失。出行：宜慎，恐遇小人。行人：在途，出旬必至。争讼：惊忧反覆，后有解。兵战：有失众之象，宜慎。
　　毕法云：干支皆败势倾颓，脚踏空亡进用宜。指南：未将射覆，袁天罡断法。青龙子孙主文书，午为易气，当是易经。又用东方朔断法，本课三传纯阳，取遁甲丁卯，仰视得丑，阴神是亥，取亥发用。三传亥酉未，亥主图籍，又为日干文书。未数八，亥数四，发之果易书一册，八十四页。

甲申日第四局　干上亥
　　课体：元首，元胎。
　　课义：自支传干，彼来相向，丁马交横，闭口为上。
　　解曰：初传支上神，末传干上神，自支传干，为彼来求我之事也。寅为驿马，亥遁旬丁，交横而至，势处极动，不容少停矣。旬尾加支发用，为闭口之卦，必须谨言，乃为上策。
　　断曰：此元首之卦，课传皆孟，格合元胎。以尊制卑，凡事顺利，起于男子。然君子占之，则合元首之象，而正大光明。小人占之，财合元胎之象，而暗昧隐伏。仕宦则有勾陈捧印，螣蛇生角之祥。常人则有争斗官非，火烛惊怪之咎。又支干各乘长生，而互相脱盗，为乐里生忧格。
　　天时：忽晴忽雨。家宅：主有争夺田房，口舌文书之事。婚姻：不宜。胎产：主喑□，胎神临败脱，防损堕。功名：考试得科第，仕宦得迁擢，惟忌申害年命。求财：轻微。疾病：主心腹咽喉，或中风不语。失脱：难得，见者亦不肯说。出行：不利。行人：即至。争讼：防刑责，忌多言讦人阴事。兵战：互有胜负。坟葬：吉，树木茂盛，然防伏根侵圹，又两空夹墓，防有孔穴。
