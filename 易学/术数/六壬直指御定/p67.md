<!-- { "loadSidebar": true } -->
　　毕法云：权摄不正禄临支，脚踏空亡进用宜，来去俱空岂动移，魁度天门关格定。指掌赋云：卯寅丑联芳悔吝，须知否极泰来。精蕴云：卯寅丑皆空，占父母长上病最不吉，惟占子息病无畏。占讼理亏，必问官不肯主张，总缘生我者空亡故也。


丙午日第三局　干上卯
　　课体：重审，退间，极阴。
　　课义：生空变败，与人六害，夜贵惠财，昼贵难赖。
　　解曰：火生干木，而败于卯。今所生既空，止留败气，故变为败，况又与支上辰作六害乎。末传夜贵乘财，得拜贵人之惠。中传昼贵坐丑受克，不足赖也。
　　断曰：间退之课，事有疑阻，卦名极阴，利阴谋而不利公干。支乘实脱，干乘空生，凡事止有美名，终无实济。朱雀安巢，且闭口落陷。一切文书，占之不吉。末传贵财，克日上神。若逢旺相年月，当发大财。
　　天时：水爻坐克，浓阴无雨。家宅：干支上神六害，人宅不宁。功名：官爻坐克，青龙落空不利。求财：宜借贵人之财，营运可以得利。婚姻：夜占支上天罡白虎，女子性恶貌丑，且与干上六害，不宜成。胎产：干支上神六害，女孕，母恐不保。疾病：肾经受病，末传死酉，冲克干上空木主凶。谒贵：当于阴贵人家见之。谋望：事干两贵。出行：驿马投墓，未必果行。行人：未回。兵战：不利。
　　毕法云：空上逢空事莫追，彼此猜忌害相随，昼夜贵加求两贵。指掌赋云：丑亥酉为极阴，如月隐西山。壬髓经云：当门台土，出行有阻。纂义云：空来助力，仲春方吉。过此之时，更变不一。占验云：辰乘虎临支，主移居。


丙午日第四局　干上寅
　　课体：蒿矢，三交。
　　课义：四课无形，生如不生，遥克既陷，好恶无成。
　　解曰：寅卯旬空，亥子落空，四课无形也。寅卯俱生气，既系旬空，则不能生矣。亥子俱鬼，遥伤日干，而陷空乡，则不能伤矣，所以好恶皆无成也。
　　断曰：蒿矢之课，祸福本轻。况四课全空，毫无实像。唯宜解散忧疑，如望成事，改旬再谋可也。中传财坐鬼乡，末为羊刃，不惟事无成就，抑且伤财。经所谓费有余而得不足者是也。
　　天时：水爻落空，无雨。家宅：长上宜慎起居，财物不免虚耗。功名：官爻空陷，防有不测。求财：财见鬼乡，求之无益。婚姻：不吉亦不成。胎产：子母皆空，难保，无益。疾病：新病即安，久病难治。逃亡：往北方寻，难获。出行：未必成行。行人：耽恋淫泆，未想回家。兵战：有失众之象。
　　毕法云：费有余而得不足，空空如也事休追。课经云：寅加巳夜将乘青龙，三月占，青龙乘生干之神，又作月内生气，主徐徐发福。所谓龙加生气吉迟迟也，惜是空亡，不能久远。曾门经云：三交相因，家匿罪人。玉成歌云：三交吉凶皆因内。纂义云：子加卯为用，夜乘六合，主奸淫口舌之事。


丙午日第五局　干上丑
　　课体：重审，炎上，泆女，三奇。
　　课义：自墓传生，遁甲戊庚，得意浓处，掉臂长行。
　　解曰：戌者丙之墓，寅者丙之长生。三传戌午寅，是自墓传生也。以五虎元遁，则戌遁戊，午遁甲，寅遁庚，是谓三奇，卦之最吉者。但三合相会，而午丑相害，乃合中犯煞。凡事得意浓处，即当见机，掉臂而行可也。
　　断曰：炎上之课，光焰升腾之象。遁得三奇，更能化凶为吉。占者始虽抑郁，终必亨通。但交车六害，丑实寅空，且中传羊刃，昼乘白虎，害干上之丑，而末传又是空亡。宜知进知退，不可妄想贪多，自贻伊戚。
　　天时：火空则明，当是大晴。家宅：支上长生，将带龙合，春占主有财喜。功名：昼占朱雀画翔，帘幕入课，考试必中。求财：不宜贪多。婚姻：女性淫悍，不能齐眉。胎产：胎上神属阳，孕必生男，支上神临空，产必甚易。疾病：肝经受病，或头疼腹痛，新疾即痊。逃亡：斩关，必已远去。出行：陆路不吉，水路甚佳，俟旬空填实更佳。行人：天罡加孟，尚未启行。兵战：我实彼空，我胜于敌，但勾陈生元，将不得力。
　　毕法云：尊崇传内遇三奇，干墓并关人宅废，合中犯煞蜜中砒。纂义云：传来炎上又逢空，夏月占之妻妾凶。指掌赋云：戌午寅为就燥，行合中庸。要览云：戌乘天后临寅，奴婢逃失。


丙午日第六局　干上子
　　课体：知一，四绝。
　　课义：三传内战，昼占灾殄，告贵徒然，交关眷恋。
　　解曰：三传皆是下克，谓之内战。既内战矣，而昼占蛇鬼发用，岂能免于灾殄乎。昼贵入狱，夜贵坐空，是告之无益也。干支上神子丑相合，则眷恋之情，乌能已矣。
　　断曰：知一之课，事宜专一，不能两就。三传迤逦伤干，必有众口攒攻。本为凶象，喜干上子鬼作初，却生末传寅木长生，谓之引鬼为生。而支上之丑，又能救之，夫复何畏。但末传寅空，所忧者文书无力耳。
　　天时：神后临干发用，云浓雨小。家宅：用神与支冲克，若非移居，或主修造。功名：干支遇临官帝旺，爵禄峥嵘之象。求财：专心求之可获。婚姻：干支上神六合，可成而吉。胎产：二阳包阴，孕必生女，子与母合，占产不利。疾病：脾胃受病，难于速愈。争讼：干上子鬼发用，主胜客负。出行：水路佳。行人：人宅上神相合，可以即归。捕获：盗神是卯，在东方竹木丛中，近寺观，有舟车往来之处。兵战：捷音可奏。
　　毕法云：众鬼虽彰全不畏，制鬼之位乃良医。山阴道士云：丙日胎神在子，正月占，非妻孕则妾孕，乘元则主私孕，如空则鬼胎。课经云：丙日胎神在子，养神在丑，正月血支血忌皆并，养神克胎神，占产生速，占胎有损，十二月占亦然。


丙午日第七局　干上亥
　　课体：反吟，三交。
　　课义：守皆遇鬼，交互不美，壬子居中，仕宦宜矣。
　　解曰：干被亥克，支被子克，守之则皆鬼也。子又克丙，亥又克午，非交互不美乎。中传之子，旬遁得壬，官星最旺，仕宦得此为吉，常人岂其宜乎。
　　断曰：反吟之课，坎离交易，凡事反覆无常。午为羊刃，见于初末，喜子水克制，虽凶不凶。但夜占乘武，问财大忌。如求官见贵，须正七四十月，子午为天马方吉。
　　天时：水上火下，主雨，若久雨则反晴。家宅：昼占天乙克支，宅神不安，日鬼临支，宅有鬼祟。功名：雀鬼临干，防有弹劾。婚姻：干支上神交克，不可成婚。胎产：三传俱阳，干上属阴，孕当生女，干支比和，产迟。疾病：巳午加亥子为寒热格，主痨病或心疼，须防反覆。逃亡：夜占可获。失脱：赃物未动，中传制元，贼当败露。出行：日辰俱乘官鬼，水陆皆恐不宜。行人：夜占，先有信至。兵战：主强宾弱。
　　毕法云：鬼乘天乙乃神祇，干支全伤防两损，夫妇芜淫各有私。课经云：亥加丙为明鬼，支上神遁旬内之壬为暗鬼。又支干各受上克，各坐克方，是为全伤坐克。常问必主病讼，如已见凶灾，反宜结绝旧事。心镜云：无依是反吟，逃者远追寻，守官须易位，结友也分襟，所为多重覆，占病两般侵。


丙午日第八局　干上戌
　　课体：六仪，斩关，比用。
　　课义：两蛇夹墓，凶灾可恶，干鬼临支，长生木蠹。
　　解曰：戌为丙之墓，昼夜乘蛇，而巳又为蛇之本宫，故曰两蛇夹墓，临于干上，凶晦之象也。干鬼临支克支，幸得天罡发用，制鬼破墓，庶为救神。奈末传寅木，复往克之，是凶灾在戌与亥。而戌与亥之得以肆行无忌者，诚在寅也。然则寅虽为干支之长生，宁非干支之蠹神哉。
　　断曰：旬首发用，名曰六仪。凡百谋为，我心实获。但中传酉财，昼占乘朱投网，恐因财而生祸。末传寅空，有始无终，必出旬填实，方为有济。
　　天时：水升火伏，亥鬼又克干支，必雨。家宅：昼占贵乘鬼坐宅，宅神不安，墓神覆日，人多昏晦；夜占朱雀入宅，恐有官非口舌。婚姻：干支上神，及龙后相克，不吉。胎产：干克支，凶。疾病：两蛇夹墓，应有积块，以致不救，或患头疯。争讼：干贵入狱，当被囚禁，恐难脱免。行人：朱雀入宅，主先有信。兵战：干乘墓，支乘鬼，主客皆凶。
　　毕法云：鬼乘天乙乃神祇，两蛇夹墓凶难免。指南：二月戌加巳，有陈蔡两姓占推升总戎曰：先推陈，后推蔡，盖亥命属陈，辰命属蔡。今亥贵作官星临支，而辰阴发用，故知先推亥命者，而次及辰命者耳，果验。玉历经云：凡有求干，必至两三次方成。


丙午日第九局　干上酉
　　课体：重审，从革，斩关。
　　课义：两贵心灰，夜将助财，禄为破碎，宅惹尘埃。
　　解曰：昼贵临未，夜贵临巳，俱被下克，是以心灰。夜将皆土，助起全金，作日之财，似可贪也。其如巳禄为破碎，墓又覆宅，徒费经营，终归乌有，不过空惹尘埃而已。
　　断曰：从革之局，传财太旺，反致财亏。即有奇赢，亦横暴所得，非义取也。寅为长生，夜占带虎入墓，加以旺财来克，恐于父母不利。三合成金，俦侣不一，利于合伙营生。
　　天时：晴占则阴，雨占则晴。家宅：支上坐墓，昼带螣蛇，鬼祟作耗，人宅不宁。功名：昼占朱雀昼翔，帘幕临干发用，末传德禄递生，考试甚利。求财：可得。婚姻：财旺可联。胎产：胎坐长生，占孕吉，产不利。疾病：死神临干发用，支上墓神复作六害，甚凶。争讼：昼占官爻夹克，勾乘日解，临门可解。出行：宜结伴行。行人：朱临干发用，不日有信。兵战：戌乃墓神，酉复来害，利我不利彼。坟葬：穴情龙气甚旺，但恐费财消耗。
　　毕法云：两贵受克难干贵，彼此猜忌害相随，合中犯杀蜜中砒。课经云：戌加午是墓神覆宅，如戌为月将，却名太阳照宅，屋必向阳，事多吉庆。占验：子将加申，占睢州被围。曰：课传从革，刑干害支，春占金局，乃返射肃杀之气。戌命长生被克，全无化解，干乘死气，支乘墓神，又干支年命上神俱遭刑克墓害，被戮何疑乎，果验。


丙午日第十局　干上申
　　课体：元胎，比用。
　　课义：昼贵鬼魔，夜贵相过，财马入课，荐我者多。
　　解曰：亥为昼贵，乃日之官鬼，是鬼魔也。酉为夜贵，作财临支，必有阴贵相过而惠我者矣。干上申金发用，为财为马，又兼三传递生，荐我者岂不多乎。
　　断曰：知一之课，事多未决。六合乘马，自干上发用作财。中传官爻，末传长生，占官者百事咸宜。末寅虽被初克，却为明克暗助，大得攀援之益也。但寅值旬空，必须填实，方为全美。
