<!-- { "loadSidebar": true } -->
　　毕法云：宾主不投刑在上，干支皆败势倾颓；初遭夹克不由己，后合占婚岂用媒。课经云：壬申日，巳将加未，夫行年甲寅，妻行年己亥，上下相生作合，乘本命旺气，为繁昌课，一名德孕课。中黄经云：天后相刑暗昧生，不逢占克必婚成。


壬申日第四局　干上申
　　课体：元首，病胎，不备，自在。
　　课义：坐谋有益，动用费力，元虎临身，稍有忧惕。
　　解曰：长生临日，坐守可以得益、若动而发用，取初之财，反逢旬遁己上克伤。日干中传脱气，末传旬空，费力万端，不能收效也，昼将元武，夜将白虎，乘申临干，不免稍有忧惕。幸坐空亡，不为大害。
　　断曰：此亦为元首之卦，名病元胎。身喜心忧，两人共事，末得和同。干支乘刑，为动履不宁之象。若臣忠子孝，扶纲植常，身名俱泰。苟不能忘私，亏心暗室，终失便宜。又两阳争一阴，各怀奸私，情意相背。处家应物，尤宜光明严谨，庶免其咎。
　　天时：昼占多风，夜占多雨。家宅：人口小不安。婚姻：未宜。胎产：主产前多病，产后安。功名：顺利，应试亦吉，第三场小心。求财：可得。投谒：有事干之，恐失和气。疾病：主寒热相侵，难以速愈。失脱：寻得物已不全；逃亡自归。出行：远行忌二、六、十月。行人：留滞未归。争讼：防刑狱，利为客者。兵战：昼占吉，拓地千里；夜占军扰不宁。
　　毕法云：宾主不投刑在上。课经云：支加干上而生干，为自在格，亦可作俱生格，所谓互生俱生凡事益也。袖中金云：巳加申为病胎，又名怕课。胎孕有病，安得不怕，主身喜心忧。


壬申日第五局　干上未
　　课体：重审，润下，励德，斩关，狡童，六仪。
　　课义：所谋驵诈，妻财最怕，夜贵在日，昼贵居夜。
　　解曰：日干之水孟脱支申之气，而反被墓干支上之辰，是所谋皆欺诈而不实也。三传水局与日同类，有妨妻财。歌云：日干同类入传中，财帛冰消妻妾凶者是也。巳乃日贵，居于夜地。卯乃夜贵，居于昼方。两贵蹉跌，事多参差也。未乘太阴加亥，主小儿婚姻。
　　断曰：此重审之卦，局名润下。末辰二土比和，昼将龙蛇同类　主喜庆之事，重见叠出。贵人立酉，亦名励德。天罡临支，亦名斩关。君子升迁，宵人远遁。夜占为狡童之格，有玷伦常也。水归冬旺，若遇其时，百事遂意。
　　天时：行雨，沾足。家宅：近水占。婚姻：主小儿结婚，余昼占和合，夜占不正。胎产：主婢妾私孕。功名：有成。求财：难得。投谒：防笑中有刀。疾病：难愈。失脱：难获，逃亡自归。出行：多见周折。行人：留恋他方。争讼：任彼诈谋，终归无用，静以待之。兵战：得胜。
　　毕法云：合中犯煞蜜中砒，贵人蹉跌事参差，后合占婚岂用媒。课经云：一日内全无顺贵人者，凡告贵竟无相允意，不宜进前，进则反挫。玉成歌云：三传带合需求事，类就其干众所占。


壬申日第六局　干上午
　　课体：涉害，度厄，四绝。
　　课义：午被挤排，夜损妻财，惟妨长上，手足防灾。
　　解曰：干上是午，发用亦是午，两午皆日之妻财。昼天后，夜元武，皆日之同类，既遭夹克，又临绝地。夜遇为真元武，尤有损于妻财也。申为长生父母，而临中传丑墓，午既克申，丑又墓之。申长生无气，上乘夜虎，非长上之灾而何。
　　断曰：此涉害之卦，亦名度厄。三下贼上，不利尊长。凡事险阻艰难，必历尽风霜，方得生机萌动。日上阴阳相害，支上阴阳相合，主他人投分，自家失和。况初遭夹克，全不由己。占者务须养晦深藏，知机引退，庶得绝处逢生。
　　天时：久雨则难晴，求雨雨亦小。家宅：主有文书口舌之事，宅舍借人作践。婚姻：美中不足。胎产：利七月，占生女吉，男防不育。功名：有奇遇终未显达。求财：有财，亦为他人费尽，己不能主。疾病：不利尊长，作福可挽。失脱：不见，逃者捉归。出行：投人欢洽，正二月不利出门。行人：占长辈即归。争讼：主为盗田土之事，有意外昭雪，或得贵力取胜。兵战：不利。
　　毕法云：初遭夹克不由己，人宅坐墓甘招晦，三传递生人举荐。课经云：丑为腹，午胎在丑下，为腹胎格。订讹云：仕者占此，主事从邻邑发动，山鹊合群，同气相亲之兆。神将吉，因动成喜；神将凶，面合心离。


壬申日第七局　干上巳
　　课体：反吟，无依，知一，励德，元胎。
　　课义：交居先绝，前脱后脱，元合昼逢，两贵不悦。
　　解曰：支于交居绝地而寅发用，则支为先绝。但初末皆寅，前后盗脱日干之气。申昼乘六合，亦能脱干。两寅乘元武，尤为盗气也。日贵巳乘亥，亥水克巳火。夜贵卯乘酉，酉金克卯木。两贵受克，其不悦宜矣。支上寅作盗气，乘元必家人作盗。
　　断曰：此无依之卦，用称知一，格合元胎。贵临卯酉，亦名励德。课体反覆不宁，凡事不可烦扰黩乱。宜上爱其下，下敬其上，息争去怨，自然福至灾消。干支皆贼，其上两阴神又皆克其下，反吟四孟，曰绝元胎。寅巳申亥，复相穿害，可不慎哉。
　　天时：昼占有雨，夜占为电、为风。家宅：主有原主加价，宜与结绝。婚姻：主佳儿佳妇，惜为强暴阻隔，难合。胎产：忌正月占，防胎损不实。功名：昼占吉，夜占反覆。求财：主交关奴仆刑狱之事，先失后得。疾病：占妻及老人、小儿不吉，余反覆，主饮食不进。失脱：将露。出行：宜为告贵结旧事，不宜为谋禄出。行人：在道。争讼：宜和。兵战：无利，宜息。
　　毕法云：两贵受克难干贵，彼此猜忌害相随。课经云：十月占寅为月将，照破元武，最宜擒贼，或乘天空尤佳。精蕴云：此课是为交车合财，惟宜以财交涉。又绝神作日财，宜结绝财物事。


壬申日第八局　干上辰
　　课体：元首，斩关，天罡。
　　课义：墓干墓支，人晦宅晦，动则灾危，三传不美。
　　解曰：辰为水墓，丑为金墓，今干壬支申，各居本墓之下。经云：墓覆日辰，人宅昏沉是也。三传屡动而进，初逢墓鬼，中逢败气，末逢脱气，步步生灾，时时危厉，谓之美也得乎。
　　断曰：此元首之卦，亦名斩关，日墓覆日，辰墓覆辰，上下昏蒙，人宅屯晦。义辰加壬为用，是辰之华盖作日之墓神。凡占身位，多见蹭蹬。反赖日墓坐空，天后并临，与我同类当时阴助。占者总宜广积阴功，见机时动。遇危疑交战之地，惟理是顺，则合元首之吉，大服群情。常人占之，亦得逃灾脱祸。
　　天时：春季占大雨。家宅：主尘暗弊陋，妇人争权。婚姻：主女性悍泼，不宜。胎产：主系鬼胎，有惊。功名：主有意外遭际，为人所破。求财：难得，得即耗于女人。疾病：先重后轻，主昏晕否塞。失脱：难获。出行：谒贵无益，利南方，勿近妇人。行人：不来，在彼处不如意。争讼：事因阴人起，或争坟地，宜解散吉。兵战：主军中有阴气，威不能振，且不宁。
　　毕法云：首尾相见始终宜，干墓并关人宅废；干支乘墓各昏迷，华盖覆日人昏晦。课经云：传墓入墓，自明投暗，如人下井，一脚深于一脚。玉成歌云：墓神加日身灾滞。又云：斩关游子身当动。


壬申日第九局　干上卯
　　课体：重审，曲直。
　　课义：刑害无礼，脱空后至，夜将赖传，昼占弛废。
　　解曰：子卯相刑而宾主不投，申亥相害而彼此猜忌。中传旬空，末传坐空，而复脱干之气。刑害既在其前，脱空又随其后，何利之有。夜占将皆土，属与三传木局，反有克制之官，昼占则空上乘空，空脱驰废，何可当也。
　　断曰：此重审之卦，合曲直之局，事多不顺，或起妇人，先屈后伸，始难终易。盖木以水为根，水日虽与局相宜。然亦盗日之气。又况刑害错见，空脱相随。凡百谋为，鲜能遂意。君子知机而动，纵使吉事未成，亦得凶事消散也。
　　天时：有风而雨少。家宅：主有口舌文书之事，防小人。婚姻：夜占吉，宜缓成。胎产：主婢生子，防有虚惊。功名：试者可高第，仕宦防章劾。求财：多耗散，若系子息幼辈之财，获利必倍。疾病：主肝气伤脾，或眩晕，新病凶。失脱：主奴婢盗窃，在道路深林。出行：宜缓。行人：占幼辈立至。争讼：主口舌田土之事，宜解散。兵战：无大功，安营不宜近林木。
　　毕法云：宾主不投刑在上，人宅皆死各衰羸，合中犯煞蜜中砒。课经云：胎坐长生，大宜占孕，不利占产。神应经云：壬申日，末传见卯是旬丁，为子息之财。三车一览云：朱雀作日鬼，虽不临干，如临年命，亦作雀鬼格，防有弹章。


壬申日第十局　干上寅
　　课体：弹射，不备，元胎。
　　课义：昼占必失，家道寂寞，惟宜俯就，两贵无力。
　　解曰：昼占天将，皆是土木。土既克干，木亦脱干。巳□贵人财爻，而旬遁为己。申虽壬水长生，而与亥相害，其有所失必矣。且亥脱支气，又空上乘空，家道寂寞，不亦宜乎。但亥即壬也，自干加支，以就长生，格名俯就，以尊从卑。始虽艰难，终归逸乐，凡事勉强而后成也。昼贵巳加寅，夜贵卯加子，皆临刑地，安得有力以及人乎。
　　断曰：此弹射之卦，昼得贵人，土为有丸，凡事亦有力。但干支耗泄，贵人失地，苟或妄求，得不偿费。喜日上为支马，支上为日禄，而阴神及用，皆作财神，顺以应之，富贵可卜也。
　　天时：晴雨调匀。家宅：人丁不旺，防有暗盗。婚姻：和合中又见相破。胎产：主私合婢孕。功名：待时而行。求财：失而复得，得而复失。投谒：外合内离。疾病：暴病即愈，久病难瘥。失脱：难获，逃人不归。出行：不利；行人：庚申日必至。争讼：有解，忧疑消散。兵战：多虚少实。
　　毕法云：权摄不正禄临支，富贵干支逢禄马；人宅受脱俱招盗，空上逢空事莫追。课经云：干支上寅亥作六合，而干支亥申作六害，为外好里槎芽格。秘要云：蒿矢课见金为有镞，弹射课见土为有丸，若传空亡，名遗镞失矢。


壬申日第十一局　干上丑
　　课体：重审，间传，向阳。
　　课义：两贵共处，病笃可愈，以凶制凶，蛇冲虎去。
　　解曰：巳加于卯，乃昼贵临于夜贵之家。而卯加于丑，亦夜贵归于真贵之地，所谓两贵共处也。虎乘财墓覆宅，占病必笃。而所以可愈者，虎为凶神属金，蛇为凶神属火。今得末传辰蛇冲克戌虎，以凶制凶，其凶自去也。
