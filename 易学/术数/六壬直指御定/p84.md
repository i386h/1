<!-- { "loadSidebar": true } -->
　　解曰：干上巳为旬丁，中传亥为日马，课传俱见，动不容己。本日之支来加干上，又乘生气，是人宅相恋也。发用空脱，亥贵落空，而又上下受克，全然无气矣。末虽两贵相加，但五阴相继，利私而不利公，虽有动意，亦不甚发皇耳。
　　断曰：课名极阴，诸占昏晦，又名间传，进步艰难。赘婿不能自由，寡宿不能作实。三传空二，独存一酉。唯夜占财贵为相宜也。
　　天时：课传六阴，浓阴之象。家宅：败气临宅，日渐衰微。功名：贵人坐空临绝，不吉。求财：宜得阴贵人之财。婚姻：课名赘婿，以女就男则吉。胎产：阴极阳生，孕男，难产。疾病：肝胆受病，或大小肠之疾。出行：人宅眷恋不行。行人：未至。捕获：难擒。兵战：夜占可畏，劳师无益。
　　毕法云：昼夜贵加求两贵。古鉴：丁巳五十二岁，戊申六月未将酉时，占家宅，曰：丁火自旺方逆归死绝之地，宅上之卯，末传之酉，皆六数，主六年败尽产业，兼退人口。宅前有大朽木，宜急去之，否则生事。缘卯有乙木，上乘天空，故主朽也。又阁后作猪栏，猪盛克人，四年败坏，六年尽废矣。盖五为后阁，亥为猪也。酉为婢，为今日之死神，主本年十月婢死厕中。缘亥为日干绝神，又为污秽之地故也，悉验。

丁巳日第四局　干上辰
　　课体：遥克，蒿矢，元胎，闭口。
　　课义：昼真斩关，逃者不还，马射孤矢，委镞伤残。
　　解曰：天罡临干，干又属丁，而昼乘青龙克辰，故为真斩关。巳为旬丁，亥为驿马，逃者必然远逝矣。蒿矢得亥为有马，中传遇申，是有矢而委之以镞也。矢既有镞，岂能免于伤残乎。
　　断曰：亥为旬尾，寅为旬首，以尾加首发用，是名闭口，有机缄不破之象。青龙在日，六合在支，元武居中，丁马俱动。凡逃亡者，东西南北，无所不宜。大象出外则吉，居家则凶。
　　天时：昼贵临亥克日，青龙升天，淋雨之象。家宅：青合临宅生支，宅中当有喜庆。功名：贵人发用，干支拱禄，占官最吉。求财：宜得阴私之财。婚姻：昼占男吉，夜占女吉。胎产：男喜，产逆。疾病：昼占肺病，夜占肾病，不能速愈。出行：水陆皆可。行人：立至。捕获：昼占在东南空窑中，夜占在正东空庙中。兵战：敌人得利。
　　毕法云：闭口卦体两般推。指南：子将卯时占升迁，曰：太岁月建生日，目今必然迁擢，多是山环水绕之乡。盖支为任所，寅为山，亥为水故也。又贵德驿马入传，财官城吏全逢，催官迅速之兆。但忌日上阴阳，克制官星，须防陈田王姓人为祟。后果授都司，未几田大司马，以添注参将罢之。

丁巳日第五局　干上卯
　　课体：遥克，蒿矢，曲直，励德。
　　课义：将脱传生，蒿矢惊人，末至初位，迤逦伤身。
　　解曰：昼将全土脱干，三传全木生干，半忧半喜也。蒿矢有马，足以惊人。且三传自下递克，卯克未，未克亥，亥克丁，须防众口铄金，积羽毁轴。
　　断曰：曲直之课，先直后曲，六阴相继，事尽昏迷，惟利阴私，不宜公用。贵人与朱雀临绝，宜决绝官讼。上神生日，外助有人。三传全生，内谋鹹遂。春占则吉，无不利也
　　天时：贵人乘亥发用，早必阴雨，亥为木化，风发即晴。家宅：朱雀临坐宅，复盗干之气，当因口舌破财。功名：贵人官星发用，文书旺相，至吉之象。求财：财气平平。婚姻：支上乘空，占婚不吉。胎产：长男未产。疾病：腹疾脾病，即愈。出行：水路不吉，防有口舌。行人：未至。捕获：昼占可获，夜占难捕。兵战：春占甚利，秋占不吉。
　　毕法云：三传互克众人欺。课经云：亥加卯三传递克，朝官宜自捡束，提防台阁合词参劾。指掌赋云：亥未卯为转轮，因颠蹶而自反。玉成歌云：巳亥贵临多反覆。纂义云：三传来生，百事皆成。众人助力，福自来并。中黄经云：马见巳亥在路岐。

丁巳日第六局　干上寅
　　课体：涉害，度厄，四绝。
　　课义：夜贵坏寅，亥力极轻，秋昼火厄，三传自刑。
　　解曰：寅乃丁火之长生，酉临受克，则长生为夜贵所坏矣。昼贵亥水，作丁火之官鬼，力能生寅，却临于辰狱之上，全然无气。支上子水，昼乘螣蛇克宅克干，秋时子为火鬼，须防火烛之惊。三传俱是自刑，未免失于矜高，大宜谦抑，以永终誉。
　　断曰：度厄之课，以长凌幼，卑贱不安。但夜贵克生，尊长亦恐病讼。日辰交车六害，彼此怀猜。干实支空，人情未协，亦人旺宅衰之象。
　　天时：毕宿发用，天罡指阴，青龙临日，当日有雨。家宅：螣蛇克宅，必见惊恐。功名：夜占青龙临干，贵人发用，占名最吉。求财：秋占大旺，得贵人之财。婚姻：夜占男吉。胎产：男喜产速，占孕恐是鬼胎。疾病：夜占白虎乘辰，肾经虚弱，病空即愈。出行：陆路甚吉，水路不佳。行人：尚未起身。捕获：防捕役纵放。兵战：当中止。
　　毕法云：龙加生气吉迟迟(三月夜占)。太乙经云：二月丁巳日，魁加卯，神后加巳。巳，火也。神后，水也。水伤火，又丁巳复往助之，为妇死。玉成歌云：昼夜贵入传共见，或同日德动高尊。照胆秘诀云：传包两贵并天德，见君干贵任南北。

丁巳日第七局　干上丑
　　课体：反吟，元胎，励德。
　　课义：脱空宜弃，丁马迭至，夜动文书，昼动因贵。
　　解曰：丑为日之脱气，又遇旬空，可弃而不可守。巳为旬丁，亥为驿马，三传更迭而至，其动自不容己。中传之亥水，夜则乘雀，昼则乘贵，所以致动之由，非文书之征发，即贵人之图谋也。
　　断曰：反吟之课，已为动象。复乘丁马，去来倏忽，刻无宁咎矣。昼贵为德神，坐于宅上，而克支干。常人须忧病讼，仕宦则占也。夜占亥乘朱雀克宅，亦防火惊。
　　天时：天地相通，反覆不定，或晴或雨，俄顷即变。家宅：夜雀临宅克宅，讼灾难免。功名：贵人昼临宅上，干支拱禄，至吉之象，但嫌不能满任。求财：反覆无益。婚姻：女虽贵介，但干上空脱，不吉。胎产：恐是双女　母实儿空，占产不吉。疾病：肾经与头面有病，须防翻覆，出行：水路吉，亦防口舌。行人：立至。捕获：一在西，一在北，皆有奸盗事。兵战：更宜别图良策，乃吉。
　　毕法云：鬼乘天乙乃神祇，脱上逢脱防虚诈。课经云：日干生上神，丑土上神又生天将太阴，名脱上脱。凡占尽被脱耗，有虚诈不实之象。又曰：鬼乘天乙临宅上者，必是家堂神像不肃而致病苦。宜修建功德，安慰宅神，庶得无咎。玉成歌云：巳亥贵临多反覆。又云：雀伤支日闹家门。三才赋云：巳亥逢驿马并驾，在路奔腾。

丁巳日第八局　干上子
　　课体：重审，铸印，斩关。
　　课义：空鬼加身，实墓临庭，孟动不动，守则虚惊。
　　解曰：子水空鬼，临于干上。戌为实墓，临于宅上。是身则虚惊，而宅则昏滞也。初传巳火乘丁，跃跃孟动。中逢戌墓，却又中止，是孟动不动。不免退而坐守，甘受其虚惊焉耳。
　　断曰：铸印之课，利于仕宦。但初传陷空，名为炉冶不成，有先难后易之象，子鬼固凶，赖未土敌之，亦名狐假虎威。三传不离四课，格合回环，成事则吉，解散则难。
　　天时：水神已空，巳火发用，不能得雨。家宅：螣蛇作墓临宅，宅内欠宁。功名：乘轩铸印，壬戌月日得官。求财：无益。婚姻：干上逢空，占婚不吉。胎产：虽是男喜，母实儿空，占产甚凶。疾病：脾土克水之症，人空不吉。出行：防有阻滞，不能动身。行人：戌墓入宅即至，若不至即凶。捕获：昼占在西南，拒捕难获；夜占在西北，有口舌事。兵战：兵防欺诈，不可遽信。坟葬：穴情虽好，恐损人丁。
　　毕法云：两蛇夹墓凶难免，制鬼之位乃良医。课经云：占病之外，凡有制鬼神者，皆主于灾患之中，得人解救。倘其神临干，或临于占人年命，皆宜辨雪，其祸自解。如乘贵人，必得上人除愆释过，即在囚禁，必有赦原。集义云：巳乘天空，加子旬空，不可托人，多有不实。

丁巳日第九局　干上亥
　　课体：重审，从革。
　　课义：两贵共排，夜将助财，贪财不足，生鬼为灾。
　　解曰：昼贵临干，夜贵临支，此两贵共排也。夜占天将，尽属土神，助起三传之财，财则旺矣。然贪恋此财，财必生起干上亥水　反克丁干。灾乃不免也。
　　断曰：金局作财，破碎为用，必须将本求财，可以发福，否则携财告贵，纳粟奏名，皆为吉占。但防家中婢女口舌。
　　天时：昼贵临亥克日，三传生水，即有雨。家宅：与贵人交往则吉，可以发贵，祈神保护。功名：昼贵临身，支干拱禄，仕则升迁，试必得意。求财：当因贵人文书得财。婚姻：两贵结缡，女益男家。胎产：阴极生男，胎坐长生，难产。疾病：脾肾两经受病，先凶后吉。出行：出门获财。行人：游兴正浓。捕获：昼占在南，夜占在东，皆有喜事。兵战：所闻不实，防有中变。
　　毕法云：课传俱贵转无依，传财化鬼财休觅，合中犯杀蜜中砒。神定经云：三合犯杀，如笑里藏刀，好中带恶。集义云：支上生干上神作鬼，不利干谒。占人年命在午，两贵拱定，必得两贵成就，占试必中高魁。三车一览云：四课三传，皆是贵人，名曰遍地贵人。贵多者不贵，凡占不能归一，所无倚依。如用夜贵，又名咄目煞，如贵人咄日专视，反坐罪也。大不利于告贵，占讼尤凶。

丁巳日第十局　干上戌
　　课体：重审，元胎，斩关。
　　课义：舍去疑虑，其财可取，因此求生，宜文宜武。
　　解曰：戌为火墓，覆于日上，疑虑太甚，宜舍而去之。申为日财、临于宅上，又作发用，其财最可取也。如能弃墓而就初财，则迤逦生干，必受其益。宜文宜武者，寅为天吏主文，申为天城主武也。
　　断曰：寅为旬首，亥为旬尾。寅加于亥，现于中末，两传首尾相见，终始咸宜。且三传递生日干，必有上人荐举。元胎之课，病忌老幼，谓之弃故生新，又名驼尸煞。最为不利。
　　天时：墓神覆日，太阳被掩，水母发用，先雨后风。家宅：宅上财神作病受克，妻防有患。功名：官贵德马入传，秋冬大吉。求财：宜守宅内之财。婚姻：日上乘墓，男家不吉。胎产：二阳包阴，孕当育女，天绊地结，占产不宜。疾病：脾肾受伤，凶多吉少。出行：墓临，不能动身。行人：未戌日到。捕获：在东南。兵战：利于后应。
