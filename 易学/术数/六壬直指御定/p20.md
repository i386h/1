<!-- { "loadSidebar": true } -->
　　毕法云：宾主不投刑在上，任信丁马须言动。课经订讹云：天地鬼神，不动不克，无所取，择自任。其刚进用于时，故名自任。若任已过刚，必成愆咎。指南：辛未四月酉将，占东省地方安否。曰：日上勾陈月建被支之元武将星克制，且乘天鬼凶煞，主有伏地兵作乱。又传将递克，伏吟见丁马，官防参劾。后果验。

丙子日第二局　干上辰
　　课体：知一，退茹，斩关，六仪，泆女。
　　课义：病死墓绝，彼此不悦，病讼再兴，财如鬼夺。
　　解曰：丙火病于申，死于酉，墓于戌，绝于亥，四者鹹备，凶可知矣。支上亥克丙，干上辰克子，是彼此不相悦也。墓神发用，凶遇墓止。但昼夜俱乘天后而克干，病讼再兴，实由于此。申酉乃日之财，中末连空，一若鬼夺以去，虽孟积贮，何可得哉。
　　断曰：此知一之卦，又名退茹。课传厄塞，动多阻碍。进既遇刑而不和，退又陷空而无得。惟利解释，不利谋干，事多起于同类。内战危疑，恩中有害。和同则吉，乖异则凶。又天后并临于戌，亦名泆女，有暗昧阴私之象。
　　天时：有雨且大，夜占即止。家宅：吉，防婢妾小人有越礼之事。婚姻：不宜。胎产：主生女，防临盆不育。功名：宜进不宜退。投谒：昼占宜见贵，主有文字之事，十分如意。求财：可得而反覆。疾病：主咽隔，因食而得，宜下之。失脱：难寻，逃亡亦难获。出行：疑惑不前。行人：占女人即至。争讼：不成，已成有解。兵战：贼猛，不可轻击，宜迁营。
　　毕法云：魁度天门关隔定，鬼乘天乙乃神祇，干墓并关人宅废，夫妇芜淫各有私。括囊赋云：不备芜淫，必有阴私而起谮；拔茅连茹，何妨类聚以求财。纂要云：魁度天门，凡事有阻。又云：亥加支鬼乘天乙，乃家堂神祇。

丙子日第三局　干上卯
　　课体：重审，斩关，极阴，三奇。
　　课义：身败瘦瘠，墓神克宅，乘旬丁旺，旧财可得。
　　解曰：卯乃丙火败脱之神，身被败脱，难免瘦瘠。戌乃丙火之墓，覆支克支，宅象昏晦矣。亥虽克丙，幸得丑为救神。酉财虽居鬼乡，而丑乘旬丁，亦可以助其丙火之力，旧财何不可得之有。昼夜贵人俱不得地，虽入传无益也。
　　断曰：此间传之卦，卦体课传俱阴，故名极阴，利于暗中私求密祷。丑发用为台土当门，出入隔碍。朱雀主口舌文词，勾陈卞留连禁锢。日干上卯虽曰生助，实以败干，占者不可不慎。喜丑作旬奇，日精备焉。占事可有意外之获。
　　天时：久阴淫雨，暂晴即变。家宅：主见怪异，或有伏尸。婚姻：阻滞未成。胎产：防损堕。功名：求贵得荐举。求财：无得，得亦易耗。投谒：昼占宜见贵，有文字之事遂意。疾病：宜服通利之剂，逢春即见凶。失脱：难寻。出行：路多阻折，难行。行人：本日可到。争讼：宜得贵人调解，不解必败。兵战：不利，惟秋八月大吉，见酉尤佳。
　　毕法云：昼夜贵加求两贵，支乘墓虎有伏尸。课经云：阴主退，自丑逆传而极于酉，有阴入阴之象，凡占有暗昧不明之事。精蕴云：戌加子，夜乘螣蛇克支，宅中当有怪异频见。

丙子日第四局　干上寅
　　课体：元首，三交，二烦，轩盖。
　　课义：马载长生，酉财难侵，夜元昼虎，占婢逃淫。
　　解曰：寅乃丙火长生，上乘禄马。酉乃丙火之财，坐于鬼方。恃其子而伐我生，财之所以难侵也。酉，婢也，午火临于奴婢，夜元昼虎，必有奸私逃走之事。寅固生干，酉亦生支，而反败其支，又作旬空，不可作俱生论。
　　断曰：此元首之卦，又名轩盖，为居尊制卑之象。事起男子，正大光明，百凡顺利。且仲神加支辰，阴阳三传皆仲，六合入课入传，三者交加，应姤九五含章之吉。君子占之，获福宜矣。但午虎乘遁鬼，又坐空亡，名为丧马。午加酉为死交，兼犯天地二烦，小人占之，但取其咎。
　　天时：夜占有雨。家宅：主暗昧，内有阴邪。婚姻：和合。胎产：主婢生子，防血逆。功名：正七月利。求财：难得。疾病：魂游千里。出行：遇雨。行人：未得归。争讼：彼此难结，舟车多费。兵战：利车战，军中多惊，酉年月吉。
　　毕法云：虎乘遁鬼殃非浅。观月经云：胜光本是马，太冲本是车；神后为华盖，三传定不虚；明君加宠禄，圣主赐天书。曾门云：三交之因，家匿罪人。心镜云：弦望晦朔天烦合，男犯刑伤被利缠；子午卯酉地烦会，女人流血复迍邅。

丙子日第五局　干上丑
　　课体：弹射，润下，闭口，泆女。
　　课义：交居匪吉，昼占财失，三合六合，占官必陟。
　　解曰：子与丑合，巳与申合，此干支上下交居也。然丑为申墓，子又克丙，虽交居，而亦不为吉。申，日之财也。昼占乘元武，必主失脱。三传申子辰为三合会成水局，而干之阴阳巳酉丑又成金局，与三传各作六合，以此占官，官必陟也。
　　断曰：此弹射之卦，又为润下全局。日遥克神，故名弹射。中传见土，虽曰有丸，然坐空亡，即为失弹，祸福皆无力也。三传俱鬼，若传内有一财出现，其财可安稳而得，谓之传鬼化财。若两课俱空，独存一财，乃名全鬼变财，财甚危险。如此课虽有干上丑土制水，但昼占皆乘水兽，得财须防发祸。
　　天时：多雨。家宅：不兴旺，防妻室有灾。婚姻：失正不宜。胎产：主女易产。功名：仕者得升迁，试者可获科第。求财：吉利。投谒：不遇。疾病：占妻病不吉。失脱：财物散，人难获。出行：宜从水路。行人：来而有喜。争讼。宜和解。兵战：不利，虚张声势。
　　毕法云：众鬼虽彰全不畏，万事喜忻三六合，后合占婚岂用媒。袖中金云：弹射第三课为用，乃日辰两阳神相战，作事凶重有力，不可先动。秘要云：后阴乘白虎，恐有断弦忧。纂要云：遥克课乘空发用，将乘元武，定主失脱。

丙子日第六局　干上子
　　课体：涉害，四绝，不备，乱首。
　　课义：课传上克，乱首丧德，采葛寻脑，妻财作慝。
　　解曰：四课三传皆被上克，而支子发用，临干克干，课名乱首。丙德在巳，为子水所克，是丧德也。酉乃丙之妻财，酉加于寅，寅加于未，未加于子，子来克丙，寻致乱之根原，譬如采葛寻脑，非始于妻财作慝而何。毕法：子寅涉害俱同，但子克日不比，而寅生日可比，故三传旧用寅酉辰。
　　断曰：此见机之卦，亦名上门乱首。盖日往加辰，而辰克日发用者，事体犹轻。今辰来加日，而克日发用，则为尊不凌卑，卑反犯上之象。宜征讨不顺，以应师卦。六害相加，名侵害课。
　　天时：有雨，难晴。家宅：家口不宁，不利于妻。婚姻：丑时占和合，余不用。胎产：防伤损。功名：先见挫折后有成。求财：勉强有得，终见不足。疾病：主口愿未还，惊忧百出，占妻病尤凶。失脱：目下难获，久自见。出行：不利。行人：即至，主在路不宁。争讼：主一家自相凌犯，外讼两损。兵战：昼占不宁，夜占得金宝，然须谨慎，不可轻敌。
　　毕法云：三传互克众人欺，支干全伤防两损，彼此猜忌害相随。袖中金云：三上克下，为长幼不利于小。课经云：干上子为初传，虽是日鬼，却生末传寅木长生，又赖宅上未土为救，谓之引鬼为生格。

丙子日第七局　干上亥
　　课体：反吟，知一，无依，三交。
　　课义：德禄旺刃，并皆灰烬，到处去来，难退难进。
　　解曰：丙之德禄在巳，而午为旺刃，今皆冲激受克，化为灰烬矣。去从克处去，来从克处来。到处受克，所谓前后逼迫也。其为进为退，不亦难哉。
　　断曰：此无依之卦，亦为三交。火水未济，反覆呻吟。虽合高盖之称，而车轮朽脱，非君子利有攸往之象也。朱雀作日鬼加干，谓之雀鬼格，朝官忌有弹章。丙日干上临亥，为结绝格，常问必主病讼。如已见灾，偏宜结绝旧事。又作昼贵，宜告贵人结绝。
　　天时：阴晴不定。家宅：主家有逃匿之人，少树木。婚姻：昼占吉，主反覆难合。胎产：夜占生女，防伤堕。功名：反覆中获如意。求财：只宜合伴出门经营，夜占不利。投谒：频数有益。疾病：主寒热反覆。失脱：已在道路。出行：主为谒贵及文书之事。行人：当至，将复他往。争讼：夜占阴私不明之事，事多反覆，若能安分，化祸为福。兵战：昼占大胜，夜占失物损将。
　　毕法云：鬼乘天乙乃神祇，前后逼迫难进退。指南：戊子四月戌将辰时占升迁，曰：太岁作鬼冲克，青龙、财官、禄马俱人空绝，纵得升迁，必有意外之变。六月果得升，未几以疽发背而卒。纂要云：雀立登明，求事不成。

丙子日第八局　干上戌
　　课体：重审，铸印，不备。
　　课义：自取其祸，课传相锁，两蛇加墓，德禄何可。
　　解曰：干往加支，反被克制，是为上门自取祸也。又系干支锁合，难以解忧释虑。戌为丙火之墓，临日而为两蛇所夹，其为凶灾必矣。发用虽曰德禄，而传入墓库，乌乎可哉。有官者占之，大是偃蹇。
　　断曰：此重审之卦，亦名铸印乘轩，有显官荣禄之象。巳为炉，戌为印，卯为印模。戌中辛金逢巳中丙火作合，段炼铸成，故名铸印。卯为车，故名乘轩。若夏月火日，蛇雀之火太旺，戌卯或值空亡，则为破印损模，求官又为不吉。
　　天时：燥热未得雨。家宅：吉利，夏秋防火烛。婚姻：可用六礼烦费。胎产：是女，即生男，防不实。功名：求官有成，现任不利。求财：交易之财，有利。投谒：得遇。疾病：象凶，有阴德可保。失脱：可获。出行：上官见贵吉，主遇墟墓惊恐。行人：即来，春占本日至。争讼：中多虚诈，主事起饮食间。兵战：昼占利，夜占中平。
　　毕法云：权摄不正禄临支，两蛇夹墓凶难免，传墓入墓分憎爱。古鉴：己酉十一月朔，卯将戌时，占前程曰：卯来克戌，戌去墓丙，巳去人宅被克，定阻，服制满后得差。又合回避，方孟出头，数又尽矣。果丁内艰起，复避兄任，归九年染恙竟卒。

丙子日第九局　干上酉
　　课体：重审，从革，斩关，伏殃。
　　课义：三传无迹，两贵坐厄，夜将生之，财亡再获。
　　解曰：初传旬空，中传坐于空位，末传又乘空神，是三传皆空，无形迹也。酉为夜贵，受丙之克。亥为昼贵，被未之克。两贵皆坐厄地，岂能得贵之力乎。金局俱空，财既亡失，若夜占得天乙太常、勾陈之土生之，不啻再获，大宜索债。
　　断曰：此卦从革之局，又为重审。事利后动，先天后革，有气则革而增进，无气则革而速退，百凡宜详审后行。辰乘虎加子，乃支墓临支克支。如占家宅，必有孝服，或有伏尸。盖罡虎临宅，惊恐总非细耳。
