<!-- { "loadSidebar": true } -->
　　解曰：未乃夜贵临子，而子登于日，既入传亦为害贵，讼必遭枉断。末传马载虎鬼，病讼甚速。子乃戊土胎才，在正月为生气，故妻怀胎。在七月为死气，故损孕。此涉害卦，子午俱下克上，俱与日比，各到本家地盘位上，各涉四害。子加巳，午加亥，又皆孟也。比同，涉害同，加孟又同，故刚日用干上之子发用。诀所谓复等柔辰刚日差者是也。
　　断曰：此卦名缀瑕，亦名复等。事主吉凶忧喜，皆属虚声。但宜结绝旧事，不可图新。养拙持谦，灾消福至。以干用子，遁出甲鬼，必有病讼临身。初传被下贼，归地盘又被上克，所谓前后逼迫难进退也。
　　天时：昼占风，夜占雨。家宅：虚耗，主有神庙作灾，宅中觔斗堆垛。婚姻：不足。胎产：防损。功名：欠利，用财捐者可得。求财：得利。疾病：得于饮食，像凶。捕捉：不宜迟。出行：夜占吉。行人：亥子生人即至。争讼：甚急速，必得罪于远方。兵战：多历难辛。
　　毕法云：夫妇芜淫各有私。心印赋云：子来加巳为极阳，戊癸为合吉则昌，若逢蛇虎无福祥。观月经云：忽然涉害起，先举莫相争；卦人谁家体，相随灾福生。


戊寅日第七局　干上亥
　　课体：反吟，元胎，见机，斩关。
　　课义：课传俱空，行住无踪，我去彼绝，久病须凶。
　　解曰：戌亥旬空，巳又坐空，辰亦落空，是四课三传无一不空也。反吟空作往来，是行住无踪也。巳亥俱临绝地，以占久病极凶，未丑月占长上病尤不吉。
　　断曰：此无依之卦，又兼传课俱空，所谓孤辰寡宿，乃十干不到之地，五行脱空之乡。吉固消亡，凶亦解散。占主事带两途，远近系心，往返无常，有疑莫决。惟宜复理旧事，兼利避祸潜逃。反吟统震之体，孤寡统革之体，君子总以恐惧修省，改旧图新为要。
　　天时：占处忽阴忽晴，有雨多在远处。家宅：不利家长。婚姻：不成，若系下人，一鳏一寡则合。胎产：防摇动堕落，若产后占病反宜。功名：反覆求谋，恐归无益。求财：近财有，远财无。投谒：频往不遇。疾病：怔仲虚脱暴病，醮祭吉，久病及尊长病凶。失脱：无踪，防再失。出行：有离乡漂泊之象。行人：不得归。争讼：屡讼不成。兵战：得敌空营，军实空乏，宜罢兵息众为吉。
　　毕法云：来去俱空岂动移。袖中金云：元胎事主四人共谋，终见灾异。反吟四孟为绝元胎也。指南：甲戌年二月戌将辰时占科名，德入天门，两贵加魁罡，冲克生空，必中高魁。发榜果验。


戊寅日第八局　干上戌
　　课体：重审，斩关，天罗，飞魂。
　　课义：鬼虽潜伏，唯嫌夜卜，三传窝犯，利害相逐。
　　解曰：寅乃日鬼，虽乘虎发用，然俯则与酉为仇，仰则与未为难，潜伏不能为祸。惟仕宦夜占，贵临寅地，致官星不显，是所嫌也。三传虽递克之财，但俱下贼，事多窝犯，利害相逐，祸福倚伏也。寅递克为财，克干为鬼，所谓两面刀者是也。
　　断曰：此卦三传受制，全无和气。又兼戌为课墓，临于日上，酉脱辰土，临干支上，是为人宅荒凉，出多入少。日鬼发用，中传入墓，仕宦不宜，常人为喜。又子未卯辰酉戌，课传皆为六害，有怙势相倾，以少凌长之象。或有鬼物损人，亦未可定。
　　天时：六合雨师，并临干上，得雨必多。家宅；墙屋穿破，防贼人。婚姻：昼占可成，夜占不吉。胎产：胎神受未害，防因饮食伤。功名：官星未现。求财：防因财致祸。疾病：风疾肝症，愈防复发。失脱：物可得，人难获。出行：远行谒人，主客反覆，路宜防害。行人：五日内至。争讼：因财而起，或因酒色，两造俱损。兵战：军中时惊，夜防贼劫。
　　毕法云：彼此猜忌害相随。照胆秘诀云：三刑六害同传日，蛇虎疾病朱官方。心印赋云：寅加酉上为用初，中末未与子上居；传墓为来有一失，行人远至及文书。袖中金云：飞魂、丧魄更值天乙逆行，白虎入传，不见生气，乃大凶之课。


戊寅日第九局　干上酉
　　课体：弹射，润下，斩关，励德。
　　课义：交车作合，彼此相脱，已往之财，天助可夺。
　　解曰：辰与酉合，巳与申合，合干作火，可谓交车合矣。然戊被酉脱，辰被申脱，彼此互脱，始虽相合，终必相脱也。财临第四课发用　是为已往之财。而末传来助，亦可以复得也。戊日辰为元武并临，占病大凶。末助初财，占婚尤的。
　　断曰：此弹射之课，远而无力，吉则虚名虚利，凶亦虚惊虚恐。润下全局，而干神与传交车六合，是于淹留之中而得和顺之象。凡占必遂，贵立门户，君子升迁，小人斥退。夏三月得之，又逢顺贵，大吉，秋冬不利。
　　天时：有雨。家宅：同居和好，夜占有口舌，防火烛。婚姻：两相愿而难成。胎产：女胎，难产。功名：须贵人汲引。求财：中阻，终归有得。干谒：昼占不遇，夜占投合。疾病：难愈，宜祷水神。失脱：主有家中人与外贼勾合，匿多水处。出行：舟行利，防失物。行人：必来。争讼：牵连人众，上人不碍，下贱人受谴。兵战：昼占不宁，夜占大胜。
　　毕法云：交车相合交关利，万事喜忻三六合。指南：己丑年十一月寅将戌时，占兵事。游都乘蛇临支，主有兵。子乃北方，当从北至。干上昴星，为日之败气。又龙化为蛇，其兵必退。交车相合，末又生初，城中人归顺。


戊寅日第十局　干上申
　　课体：弹射，元胎，孤寡。
　　课义：财马官鬼，皆不相干，执弓忘弹，坐守为欢。
　　解曰：亥乃日之财，寅乃辰之马，又为日之官鬼。财马官鬼，俱为空陷，而不相干也。三传递生，动则投脱，反有所耗，不如守干之生，足以自取欢乐，动何益哉。
　　断曰：此弹射之卦，寡宿受日遥克而发用。凡事无力，而传空又为失弹遗镞，不能成事。况元胎，主事暗伏，君子守正则亨，僧道九流，遇此为吉。小人侥幸，终归虚幻。虽三传递生，而初中空陷，徒有荐举之名，而无荐举之实。
　　天时：孟雨还止，但见虹霓。家宅：东北方有土堆，防口舌官非。婚姻：不宜。胎产：女安，男不实。功名：若小前程，迟得。求财：守分自足，外求无得。投谒：劳而无功。疾病：主伤血分。失脱：非奴婢所窃，即在僧道寺观。出行：若不为文书及尊上之事，行未远，当返。行人：占奴仆即至，余未归。争讼：不成害，宜和。兵战：虚张声势，旋即解散。
　　毕法云：三传递生人举荐，旬内空亡逐类推。袖中金云：第二课为用，乃日上两课自战，不干内事，不可出尖。又申加巳，为生胎，为忧课，主事生新。肘后经云：课逢旺孟有来意，忽然相气临孟神，新事孟来须防备。


戊寅日第十一局　干上未
　　课体：重审，间传，泆女，涉三渊。
　　课义：初生末财，两事俱乖，子遁虎鬼，金鬼火煨。
　　解曰：申乃长生，临午而金被克，几煨烬矣。末子乃日之财，遁甲乘虎，化为狞恶之鬼。两事俱乖，全无益也。中传河魁，元武并乘，而与日上未贵相刑，夜占干贵不喜。
　　断曰：此重审之卦，又名泆女，有淫讹不明之象。夜占不利，昼占贵登天门，神藏煞没，罡塞鬼户，鬼不敢窥，宜于逃灾避难。申加午为炉火，天后临之，谓之不成，主有漏失。
　　天时：大雷雨。家宅：昼占当得横财，夜占防火烛。婚姻：美中有丑，不宜成。胎产：生女，有虚惊。功名：夜占利朝京引见，必有异数。求财：有获，防失脱。投谒：主宾庆会，稍有不足。疾病：暴病极险即愈，久病难痊。捕捉：不可获，当自归。出行：无事而出必犯事，有难而行必免患。行人：申虎乘二马，远信立至。争讼：惊恐愈大，得福愈多。出兵：凶中化吉，多防虚诈。
　　毕法云：罡塞鬼户任谋为，虎乘遁鬼殃非浅。邵子断验：卯命人六月，未将加巳。曰：涉三渊之课，一生跋涉。干支午未相合，出身甚好。历三仕，两丁忧，子孙居火上，日后以弟为子。盖初传临于羊刃之鬼，故难得子也。末传妻在空亡，为子息所克，临天后秽神，妻当因产而死。卯命与干支皆属东方，今顺归西北而不返，当死于外州也。


戊寅日第十二局　干上午
　　课体：别责，不备，进退。
　　课义：用鬼传刃，舍益就损，屈尊居卑，甘受偃蹇。
　　解曰：动逢鬼刃，宜守旺生，却乃往投支脱，是为舍生之益，就脱之损；屈孟之尊，居季之卑。甘受中末传之偃蹇，终不得亨也。
　　断曰：此别责之卦，亦名芜淫。阳日取干合上神为用，阴阳不备，全无克制，事主变更，动则有咎。申子年命者，尤为不利。如将神相生，又光明正大，则所谋皆吉，得人相助。若当季神生日占，尤声名显达。
　　天时：昼占先晴后雨，夜占先雨后晴。家宅：有迁移之兆。婚姻：不宜。胎产：女。功名：昼占由贱而贵，夜反是。求财：得。疾病：易瘥。失脱：寻得，不全。出行：忌正五九十月。行人：至。争讼：和，吉。兵战：昼占先忧疑，后大胜，又得宝物图书；夜占先胜后有惊，吉凶相半，宜斟酌敬慎。
　　毕法云：权摄不正禄临支，互生俱生凡事益；所谋多拙遭罗网，合中犯煞蜜中砒。课经订讹云：不备谋为欠正，凡事倚仗他人，借径而行。指南：丁丑七月午将巳时，或占一大司马何日罢官。曰：行当入相出将矣。盖驿马螣蛇临年发用，中末月将青龙生日辰，蛇化为龙，太岁作贵居命，皆入相之征。又天罡加卯，静有动机，课传天吏二马全逢，干支上乘羊刃勾陈，出将无疑。戊寅已卯年连验。


己巳日第一局　干上未
　　课体：伏吟，自任，元胎。
　　课义：德印长生，君子利亨，迤逦克伐，寅为祸萌。
　　解曰：初巳为长生，末寅乃日德，又作官爻，仕人求进，岂有不亨利乎。但初克中，中克末，末克干，是寅又为祸萌也。常人值此，必有被人侵凌之患。平日所为过恶，亦必有攻讦之者。现任朝官，须防弹劾，总宜谨饬为妙。己巳伏吟，干支拱定日禄，宜占食禄事。又系两勾夹墓，年命在辰宫者不利。末传助初传而生日干，必有人暗地相助。如夜占寅乘天空，亦恐闲话多而实心少也。
　　断曰：元胎之课，如婴儿之隐伏，有滞而未通之象。大约宜静不宜动，利上不利下。惟君子修身俟命，无不亨嘉矣。
