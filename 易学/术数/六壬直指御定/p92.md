<!-- { "loadSidebar": true } -->
　　解曰：巳加支戌，巳为妻财，戌类奴仆，党合伤干，故妻奴作怪。支为卑幼，丁巳财神，被戌墓脱，乃子息耗盗其财也。干上午火发用，迤逦生至末传育干，岂知申被午克丑墓，又落空乡，徒费而无生计乎。
　　断曰：重审之卦，以下犯上，又逢四绝，止宜结旧，不可图新。凡占长生及病，皆所深畏，夜元发用，主有遗亡。
　　天时：昼占微雨，夜占晴。家宅：防耗财，破碎作官出传，或因讼破财。功名：贵人入狱，不吉。求财：可得。婚姻：男女有刑克，不吉。胎产：孕女，产期近而顺利。疾病：昼占肾经受病，夜占肝家受病，勿药可愈。出行：马恋长生，未必果行，防有失脱。行人：当即有信，巳日可到。捕获：东南之贼，匿于西北可获。兵战：有始无终，安静为宜：
　　毕法云：三传递生人举荐，初遭夹克不由己。占验：正月子将巳时占，曰：课传夹克妻财，财生官，官生印，印转生身，时人或以破财加纳断。岂知壬以午为妻，乘死气，火以戌为墓，带白虎。加妻卯命，为墓门开格，主其妻行年到卯必死。后果因好饮水，致病丧身。


壬戌日第七局　干上巳
　　课体：反吟，元胎，励德，斩关。
　　课义：财内藏丁，役损身心，家人丑恶，病讼频临。
　　解曰：干及初末，三重丁巳，水日逢之，必主财动。岂知生起支上天罡伤日，是传财化鬼，役损身心，无所得也。鬼在支上，故曰家人丑恶。鬼临三四，故曰病讼频临。占者以财还债，献纳则可。若将本求财，能免于祸乎。
　　断曰：反吟之课，彼此相冲，无所凭藉。况斩关有动摇之象，励德有怵惕之征。主事多反覆，谋取难成，忧喜皆出意外。
　　天时：占晴则雨，占雨则晴。家宅：墓神覆宅克干，防有病讼之侵。功名：巳亥生人大吉，余恐不能终任。求财：传财太旺，又属反吟，难得。婚姻：龙后比和，吉而难成。胎产：三传纯阴，胎上乘阳，男孕，产母防病。疾病：脾肾二家之病，初病愈，久病凶。出行：昼占吉，夜占凶。行人：墓神在宅，即至。兵战：不利。
　　毕法云：两贵受克难干贵，鬼临三四讼灾随，水日逢丁财动之。古鉴：丁巳命人，未将丑时占家宅，曰：此课德丧禄绝，人亡家破，我去彼绝，彼来我绝，墓神克日，最凶之象。盖壬禄在亥，亥乃闭口，无德可言。本命巳为生气，却坐亥上受克，而亥为死气，反临本命外战，是以谓之人亡。辰来破宅，墓干克干，是以谓之家破。


壬戌日第八局　干上辰
　　课体：涉害，斩关。
　　课义：彼己受伐，传墓败脱，宅上引从，家道广阔。
　　解曰：辰克干，卯克支，彼此受伤。而且墓神覆日，又作发用，败神居中，脱气在末，无一可言吉相。幸三传前后引从支神，虽人口未免衰弱，而家宅却自广阔也。
　　断曰：涉害之课，占主疑滞，事有两岐，心无一定，乃苦尽甘来之象。然墓神压头，昼夜皆乘厌翳，心常郁郁，如在梦中，终不能泰然自快也。
　　天时：墓神覆日，箕毕相会，风雨交作。家宅：干支上神六害，人宅不宁，防有病讼。功名：贵人落陷，日禄外战，不利。求财：财爻不见，课传且落空亡，不得。婚姻：面前六害，不吉。胎产：胎上神属阴，主女，辰克日产易。疾病：肝胆或肠胃之疾，病势甚凶，幸可救。出行：不利。行人：人已就道，不日即来。捕获：在西方酒肆中可获。兵战：利主不利客，宜慎。
　　毕法云：华盖覆日人昏晦，彼此猜忌害相随。课经云：辰之华盖，作干之墓神，临干发用，主遭冤枉，卒难分诉。若占游子，在彼尽不如意。苗公诀云：辰上克日上，此宅不可居。如天乙在宅，所乘旺相，又与日相生，宅中须有贵人。太乙经云：占与人期会，天罡临日辰者，会在日辰前为已过，在日辰后为未至。


壬戌日第九局　干上卯
　　课体：重审，曲直。
　　课义：递互可亲，夜将克身，三传脱气，却为救神。
　　解曰：干支交车六合，殊觉可亲。三传木局，昼占本为脱气。若夜将勾常天乙，皆属土神伤日，却转赖木局制之，是虽名脱气，实为救神也。
　　断曰：重审之卦，事宜后起，三传化木，名曰曲直。动则如意，静则不宁，有先曲后直，始难终易之象。课传三六相合，且末克初传，又逢吉将，凡占化凶为吉，意无不遂。但中传德禄属水，昼乘天空，乃虚诳之神，凡事恒苦不实。若问禄位，非其所宜。
　　天时：三传木局主风，水升火降主雨。家宅：人宅安宁，但昼占元武脱日，临宅克宅，防盗。功名：禄遭夹克，未命人大利，余不吉。求财：财坐长生，夜占可得，昼占难。婚姻：传课三六合，大吉。胎产：孕女，产迟而难。疾病：肝家受风，或虚脱之症，难愈。出行：甚利，但防耗失。行人：未能起身。捕获：宜向西南山林池沼之处捕之。兵战：防被敌赚，宜加谨慎。
　　毕法云：众鬼虽彰全不畏，交车相合交关利，万事喜欣三六合。观月经云：三六相呼见喜欣，纵然带恶不成嗔。带恶者，如金日得寅午戌之类，三传克干，亦不为害；仍可成合，唯不宜占忧疑解散之事。


壬戌日第十局　干上寅
　　课体：遥克，蒿矢，稼穑，励德，芜淫。
　　课义：蒿矢虚惊，交互欺凌，身依寅木，众鬼难侵。
　　解曰：干支交互克贼，寅实丑空。发用蒿矢，且三传俱鬼，诚为凶兆。喜得初坐空乡，事主虚惊。更赖干上寅木，能敌传土。虽然脱气，实为救神。经曰：众鬼虽彰全不畏，此之谓也。
　　断曰：蒿矢之课，又系蓦越，本力弱难伤，况落空乡。凡事蓦然而起，始如雷吼，终却无妨。为忧为喜，皆主不实。稼穑沉滞，又昼占干支，阴阳在天乙后，为微服格。常人退守为吉，仕宦前进则荣。
　　天时：三传克日，角星指阴，主雨。家宅：防有失脱孝服之事。功名：墓空纯官，现任大利；蒿矢卦，未任者费力。求财：财带丁神必得。婚姻：支上逢空，不吉。胎产：孕主女，产有厄。疾病：脾病难痊，新疾可治。逃盗：贼匿西北楼台林木中，其形有胡须，捕之即获。出行：不吉。行人：蒿矢课，未能即回。兵战：利客不利主。
　　毕法云：干墓并关人宅废(春占)，鬼临三四讼灾随，水日逢丁财动之。袖中金云：壬日稼穑为脱难煞，盖物极则变，变则通，久厄者，反有解散之意。常占则名鲸鲵归涧，凡事逼迫，不由自己，遇雷神方能变化。雷神者，太冲六合也。


壬戌日第十一局　干上丑
　　课体：重审，励德，间传，向三阳。
　　课义：四课初中，总是旬空，独存末克，鬼户纵横。
　　解曰：子丑旬空，寅卯陷空，四课皆空。初传子，中传寅，又遇空脱，凡事无踪。独存末传之辰，虽作壬干之墓鬼，却喜罡塞鬼户。六神伏，四煞潜，任意谋为，无所阻碍，故曰鬼户纵横也。
　　断曰：重审之卦，事多不顺，况励德为动摇之象。幸鬼加干而值空，墓在传而支破。且面前六合，又三传间传为向三阳格。自暗入明，主先凶后吉，人情皆美。若秋冬占之，休囚之土，不能贼生旺之水，虽有犯上之象，终难遂其犯上之心。微嫌传课陷空，虚声胜而实际少耳。
　　天时：向三阳主晴。家宅：四课初中俱空，独存墓神，屡空之象，且有病讼盗贼之虞。功名：不利。求财：无益。婚姻：干支上神六合，可结，但空陷不成。胎产：三传纯阳，女孕。子母皆空，恐有产厄。疾病：病在肾家及膀胱经，初起可愈，久病凶。逃盗：宅中武空，难获。出行：未必果行，行亦虚名虚利。行人：立至。兵战：罡塞鬼户，多算则胜。
　　毕法云：罡塞鬼户任谋为。断验：午命戊戌八月辰加寅占投谒，曰：宾主甚合，但虚文胜而实意少，以支干上神空相合也。年命上马带六合，若投尊长亲戚，大好。然鬼作死气，乘常加干，恐有外来孝服，后俱验。


壬戌日第 十二局　干上子
　　课体：重审，进茹，乱首，不备，三奇。
　　课义：不尊其身，就卑克治，昼将天空，三传俱弃。
　　解曰：干往加支，被支所克，是不自尊重，屈身于人，甘受抑勒。干上及中末皆是旬空，初及支上，昼将上乘天空，所谓空空如也，凡事总属虚无。
　　断曰：三奇之卦，本主灾散福临，奈中末空亡，奇精有损，福当减论。况干支上乘罗网，乃阻厄不通之象。四课又阴不备，必有偏缺不周之处，凡占未为全吉。
　　天时：坎临日辰，亥又发用，主雨。家宅：网加宅，刃临身，不吉。功名：三奇大吉，若得年命，或岁月太阳填实空亡，更的。求财：日辰网罗，财又不入课传，无得。婚姻：卦遇三奇，甚吉；牛女会合，必成。胎产：孕主男，恐不育。疾病：心经受伤，或肾与膀胱二经之症，新病不成，久则即坏。出行：传课多空，有虚名，无实利，宜走水路。行人：巳日当有信。争讼：主解散。兵战：以奇兵攻其不备而胜。
　　毕法云：所谋多拙逢罗网，尊崇传内遇三奇，权摄不正禄临支，空空如也事休追。指掌赋云：日临辰而受克为乱首。六任会通云：德旺禄旺爵禄荣，鬼神众保得功名。百问诀云：亥子丑在支入传，宅外刚逢水道边。占式云：凡元武临辰戌亥，必有失脱，谓元武入贼乡也。


癸亥日第一局　干上丑
　　课体：伏吟，稼穑，励德。
　　课义：略得便宜，如若再为，人神共怒，刑废双随。
　　解曰：自干发用，恃己之势，刑于他人，既得便宜矣。然得利者不可再往，若贪而不止，则便惹起众鬼，刑祸并侵，有不人神共恕乎。
　　断曰：伏吟之卦，伏而不动，格合稼穑，沉滞艰难。然而物极则变，有久困而亨之象。三传俱鬼，白虎在中，仕宦占之，则为催官符至。若常人占之，必须加意谨慎，犹不免于病讼也。
　　天时：传课多阴，阴雨之象。家宅：三传全无和气，递刑克干，防有疾病官非。功名：官星甚旺，大吉。求财：艰难。婚姻：不吉。胎产：胎上神属阳，主男。疾病：脾土作恶，或肾水受亏，支实干空，甚凶。出行：不利。行人：即至。失脱：物不出户，可寻。兵战：宜守不宜战。坟葬：刑煞太重，主有病讼之侵。
　　毕法云：虎临干鬼凶速速，宾主不投刑在上。邵子占验：辰命人寅年七月巳加巳占谒选，曰：稼穑必守土之官也，干支上神，格合拱禄，三传皆官，中虎为催官符至。且两贵拱命，上乘喜神，行年又带天马，与日禄青龙相会。谓之蛟龙得雨，天马腾空，子月必选，禄临女分，当在北方，皆验。


癸亥日第二局　干上子
　　课体：元首，退茹，斩关。
　　课义：幸乘旺禄，弃寻虎厄，投末之生，失万得百。
