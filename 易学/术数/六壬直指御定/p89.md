<!-- { "loadSidebar": true } -->
　　解曰：巳为日鬼，上乘遁丁，居于中传，为祸非浅。所可拒之而无畏者，上则子水克之，下则戌土墓之，全然无气，殃祸无忧矣。官鬼既伤，独存卯木，为日之财神，居于干上，可以任意取之，而无害也。
　　断曰：知一之课，事有两歧，干支坐墓，自甘招晦。四月占之，妻财生气，必然怀妊。五行入墓，百事皆宜休息。
　　天时：青龙带水升天，巳日有雨。家宅：鬼墓发用，四下贼上，防受家奴克制。功名：官星受制不吉，四月占利。求财：宜得门户之财。婚姻：财旺，男占可就。胎产：男孕，防损胎。疾病：肝家风疾，脾肺亦伤，可医。出行：路上防盗失。行人：尚在中途。捕获：西北方积盗，现有官司。兵战：微有益利，尤宜加谨。
　　毕法云：人宅坐墓甘招晦，二贵皆空虚喜期。占验：申将丑时，占携妻子远行吉凶若何。曰：男女远行，俱不得意。中途被劫，死于他乡，有沉溺破舟之虞。盖因干支入于空墓，中传劫杀乘丁，刑克干支。末传死气，子加巳又为死字。且壬戌加卯发用，是河井相加。又卯受干克，主车船破坏，其祸必矣。后果近江西百余里，男女五人，皆被盗而死。


庚申日第七局　干上寅
　　课体：反吟，元胎，六仪。
　　课义：四财一禄，夜虎趋逐，四马并进，奔驰反覆。
　　解曰：寅为日财，两见于日辰，两见于初末。申为日禄，独现于中传，是四财一禄也。如用夜将，寅财上乘白虎，又为驿马，来往反覆，动坐鬼乡，其奔驰迫促之状，不可言也。
　　断曰：反吟之课，德丧禄绝，凡占止宜结绝旧事，不宜求财问禄。犹幸六仪发用，昼占天后生财，虽于反覆不定之中，尚可沾其余润。如占妻病，吉少凶多矣。
　　天时：龙虎交冲，必有疾风暴雨。家宅：夜占白虎临于干支，人宅必见惊忧。功名：德禄逢绝不吉。求财：满目皆财，不能安享，常有风波。婚姻：男占吉，有伤克。胎产：孕凶，产吉。疾病：脾土受伤，须防翻覆。遗失：旧处寻觅。出行：有阻。行人：马临干支，行者立至。捕获：西方军隶，合伙作贼。兵战：夜占有惊，防有败衄。
　　毕法云：二贵皆空虚喜期，干支值绝凡谋决。集义云：庚申日反吟，支干之上，各乘绝神，宜结绝财物之事。玉成歌云：反吟占事休言定，往复双双两事因，常古须主身摇动，不动人情有怨心。指掌赋云：传见六仪，病将瘥而狱自出。


庚申日第八局　干上丑
　　课体：八专，帷簿。
　　课义：四员昼贵，全然无气，纵有浮财，夜占可畏。
　　解曰：丑为日贵，支干中末，四重丑土，皆遇旬空，全然无气矣。发用卯财，本非课中所有，浮泛不实。如遇夜占，则太常天空，重重皆土神覆日，昏滞之象，大可畏也。
　　断曰：八专之课，顺数卯神发传。妻当别娶，财必改求，凡事皆有节外生枝之象。又名帷簿不修，尤防淫泆。日阴克日，而日上戴墓，家中当有小人暗地扼搤，而彼昏不知也。
　　天时：日墓临干，昏晦不雨。家宅：人宅皆不亨快，且防病讼。功名：贵空不吉。求财：甚少。婚姻：支干皆空，不利。胎产：胎财发用，当得长男，腹空产易。疾病：脾胃受病，正二月占不吉。遗失：前堂与厨房寻之。出行：虽有贵人结伴，不宜动身。行人：尚无归意。捕获：西方女婢，或银铁匠之类，正有讼事。兵战：功不能成。坟葬：空穴无气。
　　毕法云：干乘墓虎无占病。指南：甲申年酉将辰时占京师安危。曰：贼自西山出奇，用骡车木韫，先攻西南，后攻东北。必有内变。盖贼符自戌发用，克中末并干支贵人。而天空临寅，此地疏虞，贼必由此而入。两阴神作虎鬼，克干克支并伤岁，均乃左右献城之象。贼果明攻张掖门，暗逾东直门，城中鼎沸，开门降贼。


庚申日第九局　干上子
　　课体：元首，润下，励德。
　　课义：脱空满前，水作三传，昼夜水将，耗盗缠绵。
　　解曰：三合水局，脱干之气，又兼初末空亡，而昼夜天将。俱乘龙蛇元武，无非水兽，名曰枝断其根，流消其源。又是三合，不惟耗盗之虞，而亦缠绵无已也。
　　断曰：润下之课，流而不息。龙门之险，始于滥觞，有江河日下之势。金生干巳，而死于子。干支以及末传，三子坐守，皆属死气，止宜休息，不利动谋。
　　天时：水局空二，不能多雨。家宅：元武临于宅阴，防有盗失。功名：剥官煞多，占官不吉。求财：子孙生财，可以有望。婚姻：支干皆空，不吉。胎产：孕损产速。疾病：肾水不足，以致脾肺虚泄，峻补方愈。出行：孟动不动。行人：近者即到，远防不测。捕获：西南七十五里僧道家。兵战：彼此各乘死气，休兵养士为上。
　　毕法云：人宅皆死各衰蠃，脱上逢脱防虚诈。课经云：干上乘子，支上亦乘子，全乘死气，不宜吊丧问疾。如更乘月厌，死墓凶神，占病必死。又干上子，夜将上乘青龙，乃庚干生上神子水，子水又生青龙，三传并来盗日，凡占尽被脱耗，虚诈不实之象。集义云：子加申乘龙，主望远处医僧。


庚申日第十局　干上亥
　　课体：八专，帷簿，寡宿。
　　课义：凡事缄默，可脱灾厄，事关贵人，甘受岑寂。
　　解曰：亥为旬尾，临于干支之上，复作中末两传。凡事退守缄默，仗此制鬼，则灾患可免。发用丑土，乃是昼贵，旬空覆狱，不受其生，反被其墓。若孟与贵图谋，枉受岑寂而已。
　　断曰：帷簿不修之课，尊卑共室，男女不分，事多重叠，忧喜两来。凡占大宜谨之又谨，方免后悔。干支中末，亥水四重，盗脱干支。少有所动，耗费无极。常人尚可，仕宦最忌。
　　天时：墓神发用，日上乘亥，先晦后雨。家宅：朱勾脱干脱支，口舌争讼难免。功名：不利。求财：暗财可觅。婚姻：不吉。胎产：女孕，孪生。疾病：肾经与膀胱之疾，或闭口不食，六八月占凶。遗失：失于猪栏秽厕之中。出行：有阻，防官讼是非。行人：问子孙即来。捕获：西南方缙绅旧家。兵战：诈而不实。坟葬：穴中泄气，不吉。
　　毕法云：人宅受脱俱招盗，宾主不投刑在上。纂要云：干上脱干，支上脱支。更有支上脱干，干上脱支。凡占遇此，人被脱赚，家被盗窃。如占病体，必因起盖屋宅费用，以致心气脱弱，而成虚惫。宜服补元调气之剂，自然痊愈。肘后经云：初来克末凶还甚。要录云：当门台土，出行有阻。指掌赋云：丑遇天空为矮子。


庚申日第十一局　干上戌
　　课体：重审，斩关，间传，向三阳，泆女。
　　课义：戌覆宅身，驿马虚寅，动被虎盗，末逢丙辰。
　　解曰：河魁覆于身宅，中有驿马，其动自不能已。初传子水旬空，昼乘白虎，以盗于气。末传辰土，遁鬼伤干，虽动亦何益乎。不如坐守干上戌旺之气，尚有生意也。
　　断曰：向阳之课，贵登天门，罡塞鬼户，可以利有攸往。但发用既空，中传财马亦陷，动则生灾，不可造次。戌为鬼墓，临于干支，昼夜乘元，应有匪人，暗中觊伺，所当思患而预防也。孤辰发用，惟于方外相宜。
　　天时：水神空，无雨而晦。家宅：元武入宅，宜防盗失，子息防病。功名：不显。求财：求多，得少。婚姻：男女皆有暗疾。胎产：阳极生女，防有暗病。疾病：水来克火，缠绵不愈，五月占尤不吉。出行：不能动身，亦防盗失。行人：马陷未来，或七日到。捕获：武阴是子，当于北方近水女人家捕之。兵战：须防失众。
　　毕法云：互生俱生凡事益，罡塞鬼户任谋为。课经云：罡塞鬼户不论在传不在传，能使众鬼不敢窥觑，宜逃灾避难，吊丧问病，合药书符。玉女通神诀云：用神若还害天乙，是为四閟凶不测(夜占)。指掌赋云：子寅辰向三阳，而所望光明。


庚申日第十二局　干上酉
　　课体：八专，帷簿，三奇。
　　课义：守旺则昌，动则有伤，两酉为刃，灾害非常。
　　解曰：干上酉金，为日之旺气，守之则人宅皆昌，彼此受益。倘或一动，而逢初传之亥，脱盗其酉，则酉为羊刃，中末皆逢伤害，必非寻常可比矣。
　　断曰：帷簿不修之课，内不隔而外不遇。事多重叠，忧喜两来。守正则家有余财，妄动则身无完体。且太常持刃，当因酒色丧身。占者切宜惊醒，以礼自持。
　　天时：毕宿临日，水神发用，可望雨泽。家宅：人宅皆乘罗网，安享则吉，亦防盗失。功名：防有内服丁艰。求财：不得。婚姻：课体不吉，防有越礼。胎产：胎上乘罡，男孕防堕。疾病：肺经咳嗽，木气不舒，四月占不吉。出行：不宜动身。行人：即到。捕获：在西北方江海之旁。兵战：各乘罗网，互有杀伤。
　　毕法云：所谋多拙逢罗网。古鉴：丁卯四十三岁，妻戊寅三十二岁，卯将寅时占产，曰：庚为子，申为母，见酉为羊刃，是面前羊刃也。太阴兼之，其凶尤甚。母是申，以酉为破碎，乃面前进步破碎也。夫之行年居酉，是见妻子皆受破碎也。妻之行年上见寅，又兼鸡嘴。干支一处，羊刃破碎，又是自刑。先且自害，不全其身，后果不利于母。


辛酉日第一局　干上戌
　　课体：伏吟，斩关，龙战。
　　课义：旺禄临支，元虎相随，前逢生意，争斗无时。
　　解曰：酉为辛之旺禄，临干支上，昼乘元而夜乘虎，禄不免于惊失，且有门户之虞。进步得中传戌土，始有生意。乃末传未土与戌相刑，则争斗之端，所自来也。
　　断曰：伏吟之课，交车六害，彼此怀嫌，宾主相乖之象。又天盘地盘，皆作六害，凡事止宜坐守，不可动谋。禄临干支，权摄不正，听人作主，副之而行，乃免刚愎自用之讥。
　　天时：伏匿不动，雨晴照旧。家宅：防有盗失，且有惊恐，宜戒酒色之祸。功名：当为副贰，且不甚安。求财：当依本分。婚姻：支干上神相害，不成亦不吉。胎产：男孕，未产。疾病：肝经受病，缠绵不愈，五月占凶。失脱：贼不出家。出行：家中防盗，劫财。行人：近者立至。兵战：宜静守边境，不宜欲速邀功。坟葬：丑方出水则吉。
　　毕法云：权摄不正禄临支，彼此猜忌害相随。课经云：日干禄神，加临支辰上者，凡占不自尊，大受屈折于他人。如占差遣，主权摄不正。或遥授职禄，或正宜食宅上之禄，或将本身之职禄，替于子孙，斯占尤的。玉成歌云：伏吟举动心无遂。照胆秘诀云：比合河魁两同用，心谋不一或干众。


辛酉日第二局　干上酉
　　课体：别责，励德，不备。
　　课义：旺禄难恃，元虎交值，重叠恼怀，皆因奴婢。
