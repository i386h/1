<!-- { "loadSidebar": true } -->
　　毕法云：权摄不正禄临支。精蕴：申将子时占行人，曰：课得斩关，子孙发用，将得青龙，传入元武空亡。主子逃万里，音信不通。行人年上，得寅为财，临于旺地，后当获利而归。行人本命是午，午上见寅为甲。四月己巳，甲与己合，乙与庚合。又查寅木作马属青色，乘虎属白色，当白衣乘青马，于七年之后，可迎见之矣。至期一一皆验。


庚子日第六局　干上卯
　　课体：知一，比用。
　　课义：巳火无力，居官被黜，财能救拔，刑子去戌。
　　解曰：巳乃庚之官爻，下受戌墓，上被子克，居官者安往而不被黜耶。卯乃日财，力能刑子而制戌，救援官星，是宜以己之财，斡旋挽回，可保无虞也。
　　断曰：比用之课，传体折腰，凡事须防中途阻滞。幸逢生气，尚可赖父母滋生也。又财神临干，财库临支，富不待言。夜贵在支，生人克宅，惟宅中恐有不宁耳。
　　天时：天魁发用，天罡指酉，日晴夜雨。家宅：夜贵临支，常人不利。仕宦：官星遇空，填实方吉。求财；财自随身，不求自至。婚姻：夜占甚佳。胎产：女孕易产，亥日生。疾病：脾胃受伤，医人得力。遗失：寻之可获。出行：陆路可行，水路亦吉。行人：天罡加仲，尚在中途。兵战：有始无终，未见其利。
　　毕法云：不行传者考初时。古鉴：癸酉生，十月二十五日，寅将未时占进屋，曰：课名斫轮，后必争竞。未乘天空，加于宅上，与子相害，主有阴小相欺。行年乘酉，上缠罗网。而加于寅，寅为绝地。末传螣蛇，子孙亦临绝地，非佳宅也，果验。课经云：卯加申，胎神加于本日，临绝受克，占孕至危，占产则当日便生。


庚子日第七局　干上寅
　　课体：反吟，元胎。
　　课义：财中有丙，往来不定，纳粟求官，公用斯正。
　　解曰：丙火原生干寅，故寅中藏丙。而申遁旬丙，往来反覆，是无定之象也。支上午火，乃日之官星，以寅木而生午火，财旺生官，故可纳粟奏名。又课传皆阳，公用则最利也。
　　断曰：反吟之课，禄马临干，富贵可望。但蛇虎当途，夜占不无迍滞。支乘甲午，夜占白虎伤人，须防因财致祸。申为日之德禄，居干绝地，惟秋占则吉。
　　天时：水运乎上，龙居中传，有雨不大。家宅：财官禄马俱全，却非久安之象。仕宦：功名可成，恐不能久。求财：得中有失，失中有得。婚姻：财临干上，官临支上，两家俱有相就之意，但有反覆之虞。胎产：下强上弱，难，乃成女。疾病：当有心疾血症，不能即愈。失脱：失于途中。出行：陆路可行。行人：天罡加季，行者立至。兵战：反覆不宁，得失相半。
　　毕法云：富贵干支逢禄马，昼夜贵加求两贵。课经云：旦暮两贵相加，必干涉两贵人而成就。如占谒见，必贵人往于别处，多不在宅，同官则可会也。玉成歌云：天驿二马为初用，参星白虎动行神(申为参星)。心印赋云：庚酉辛宫寅若临，加于日上病来侵。


庚子日第八局　干上丑
　　课体：重审，铸印，芜淫，寡宿。
　　课义：交合交克，有凶有吉，仇却和谐，喜有祸出。
　　解曰：子与丑合，巳与申合，可谓交合矣。然丑土克子水，巳火克庚金，则又交相克制。交克者为仇，交合者为喜。仇者遇合，必致和谐；喜者遇克，必致灾祸。
　　断曰：课名铸印，末助初官，惟利仕宦，不利常人。但墓覆官星，仕人减吉，常人减凶，倘能破墓，则又非此断。又名芜淫，夫妻反目。然支上巳空，不过虚怀恶意。干上丑实，昏迷不免也。巳年月将占官最为劳渥。
　　天时：丑土墓日，天罡指阴，水运乎上，阴雨之象。仕宦：官星与贵人入墓，占官不利。求财：财爻独见，求之必得。家宅：美中不足，忧里生欢。婚姻：不成，难舍，成后生憎。胎产：下强上弱，妊乃成女，儿实母空，占产甚吉。疾病：肺经受病，不药可愈。出行：空墓交加，陆路欠利。行人：天罡加孟，尚未启行。兵战：外示和好，中怀奸诈。坟葬：恐有空穴，丑方出水，可以发贵。
　　毕法云：夫妇芜淫各有私，传墓入墓分憎爱。课经云：丑加庚，巳加子，乃蜜中砒，笑里刀也。匿怨而友，殆其人欤。要录云：十月占，夜将乃死气作太常，入宅克宅，主有内来孝服。纂义云：末助初克日，若年命亦助初克日，乃自招其祸，名为放火自焚。


庚子日第九局　干上子
　　课体：元首，润下，斩关，励德。
　　课义：彼来投己，脱耗无礼，盗贼之徒，不出邑里。
　　解曰：日为己，支为彼，以支加干，岂非彼来投己。又日为尊长，支为卑幼，以卑幼加干尊长之上，且来相脱，无礼之甚也。发用元武三合相连，三传不出四课，倘占盗贼，不止一人，且不出乡邑之外也。
　　断曰：干上既乘盗气，夜将复乘青龙，又脱干上，是脱上逢脱，事必虚诈，言必空妄。且四课三传，无非盗脱之神，有耗尽精神，费尽财帛之象。
　　天时：昼夜青龙升天，课传皆水，阴雨连绵。家宅：宅内空虚，盗贼屡见。仕宦：官贵不见，龙神逢空，占名不利。求财：财气全无，求亦不得。婚姻：恐被妻家耗脱，亦非吉象。胎产：俯首见儿，产必易速。疾病：虚脱痨损之症，病空人实，治之可瘥。出行：夜占陆路可行。行人：不久即至。遗失：元武乘空，已无踪迹。兵战：全然虚诈。
　　毕法云：脱上逢脱防虚诈，避难逃生须弃旧。课经云：子加申，课传皆系水局。天将复乘青蛇元武，俱是水兽，来蚀庚金，脱耗之至。幸庚干坐于辰土之上受生，子水坐于长生之上受生，亦为避难逃生格也。鬼撮脚云：空妄发动乘元，定主失脱，辰加子乘元发用，为真盗。


庚子日第十局　干上亥
　　课体：遥克，蒿矢，六仪，三交，龙战。
　　课义：蒿矢三交，昼虎难逃，干上及末，少解煎熬。
　　解曰：午火发用克干，课名蒿矢。三传俱仲，谓之三交。皆因交合之中，致生不交。昼将上乘白虎相射，凶恶难逃。幸干上乘亥，末传见子，能制虎鬼，可以稍解熬煎也。
　　断曰：四上脱下，根断源竭，尊上则利，卑下难堪。午冲子，冲神乘破发用，为之冲破格。主道路驱驰，男女争构。射神临于闭口，不宜一切求谋。又午加卯为用，托人多失节难成。
　　天时：水运乎上，天罡指阴，子克午火，不能即晴。家宅：日渐破败，伤脱难免。仕宦：白虎作催宫使者，功名指日可得。求财：财爻临宅，财可坐致。婚姻：课名三交，占婚不吉。胎产：胎与支刑，必有所伤。疾病：肝胆受病，中传酉金作羊刃，乘丁伤干，或为金刃所伤，冬占即愈。出行：水陆两途皆不吉。行人：可以立至。兵战：师劳财匮，未见其利。
　　毕法云：人宅受脱俱遭盗。占验：甲申五月申将巳时占兵困，曰：城必无虞，不日围解，盖因支干休囚，旺气在内，用时同克日干，格合罗网。初传鲁都作虎鬼，彼兵虽凶无害。缘末传游都将星，冲克初传，以凶制凶故也。


庚子日第十一局　干上戌
　　课体：涉害，斩关，登三天，寡宿，间传。
　　课义：四课三传，俱处六阳，昼虎丙申，庶俗难当。
　　解曰：四课三传之中，无一阴相杂，最宜公用。申上遁出丙火，作日干之鬼。昼乘白虎，仕宦得之，有进秩迁官之喜，常人岂能免于官事乎。
　　断曰：六阳之课，登于三天。贵登天门，罡塞鬼户，可以利有攸往也。但嫌初中空亡，阶级有损，力为之减耳。干上乘生，所当坐待。支上寅被申虎冲制，须防宅舍不宁。
　　天时：课传皆阳，天罡加寅，青龙无气，恐不能雨。家宅：财爻脱宅，室内空乏，不足之象。仕宦：官爻俱空，填实方吉。求财：可求宅内之财。干谒：贵人蹉跌，事必参差。婚姻：官星落陷，占男不吉。胎产：下强上弱，阳极阴生，孕乃成女。疾病：肝经受病，昼占患重。遗失：元乘脱气，外盗难防，课名斩关，贼必远去。出行：水路可行。行人：在路。兵战：罡塞鬼户，算多必胜。
　　毕法云：罡塞鬼户任谋为，六阳数足须公用，贵人蹉跌事参差，虎乘遁鬼殃非浅。课经云：辰加寅为罡塞鬼户，不论在传不在传，能使众鬼潜踪，所作任意，谋为无阻。倘遇辰为月将，尤的尤妙也。三才赋云：魁罡临处，多生词讼。申午并交，常有狐疑。指掌赋云：辰戌上乘空武，奴婢逃亡。又云：辰午申登三天，得云雨之蛟龙。


庚子日第十二局　干上酉
　　课体：知一，进茹。
　　课义：马载钱财，身动方来，支干罗网，宅晦人灾。
　　解曰：寅为驿马，又为日财，故曰马载钱财。然必须动以求之，方能有得。但干支皆乘罗网，支上之丑为墓，干上之酉乘丁，所以宅则昏晦，而人则灾迍也。
　　断曰：进茹之卦，三传木局，脱支之气，作干之财。多取贪取，恐入于罗网而不觉也。干上酉金，虽生支而败支。支上丑土，虽生干而墓干，占者于取益之地，痛宜猛省，方无后悔。
　　天时：毕宿作罗临日，大阳被掩，风伯发用，夜乘青龙，日风夜雨。家宅：室必尘晦，谨守稍可。仕宦：丁神作官临干，占官大利。求财：传财大旺，春占无得。婚姻：昼占平平，夜占乃吉。胎产：女孕，即产。疾病：脾胃受病，占父病不吉。干谒：贵人临支合支，必受贵人之益。求谋：干支皆罗网，凡事难遂。出行：陆路可行，水路欠利。行人：尚在中途。兵战：昼占则凶，夜占则吉。坟墓：昼占大吉。
　　毕法云：所谋多拙逢罗网，进茹空亡宜退步，传财太旺反财亏(春占)。课经云：酉加申，丑加子，干上神生支，支上神生干，为互生格。主两相有益，各有生意。指掌赋云：顺连茹空，名曰声传空谷，退吉而进则不宜。又云：三传纯妻财，而父母克害。又云：寅卯辰为正和，展经略而果沐恩光。纂义云：初来克末事不成。


辛丑日第一局　干上戌
　　课体：伏吟，稼穑，斩关。
　　课义：宅上初传，墓居两边，舍此而动，众力生焉。
　　解曰：丑乃日干之墓神，一居于宅上，一居于初传，皆主昏滞。凡用墓者，吉事阻而凶亦不发也。倘舍此而动，中传戌土，与末传之未土，并力来生，可谓多助之至矣。
　　断曰：自信之课，支干相刑，三传复迤逦相刑，是主客之间，始终前后之际，全无和气矣。虽曰斩关，却无丁马，终是伏匿之象。凡占皆宜静守，自能获助也。
