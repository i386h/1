<!-- { "loadSidebar": true } -->
　　解曰：干支上下，不出丑未二字，往来相会。亥独发用，既为日财，又为丁马。动而之传，财可得也。若但守干支，丑未内外反覆，动而不动，行而不行，终无所利矣。
　　断曰：此反吟无亲之卦，取丑中癸水，遥射巳宫丙火，以巳上亥神为用。如傍井倚栏，斜冲射之，不出井外。主上下暌隔，彼此忧疑。直道难容，旁求易就。一身两用，动则相宜，静则反扰。末传坐空，实事消磨，虚惊亦散。
　　天时：多雨，时止时作。家宅：不宁，或有嫁娶喜事，或防男女奸私。婚姻：往来和合，恐非正礼。功名：屡劳心力，恐终未遂。求财：宜动以取之，或因妻财而有动。疾病：得之财色，反覆不一，暴病有解，久病不吉。失脱：勿寻，逃亡勿追。出行：傍徨不定，终不成行。行人：将近复远。争讼：反覆，终得解散。兵战：无利。
　　毕法云：后合占婚岂用媒，来去俱空岂动移。指要云：井栏射取传，占事难成易破，虽遇吉神，亦是半遂。又云：反覆不定，病主两症。中黄经云：六合从来福遂佳，乘于巳亥远天涯。神将论云：登明乘六合为小儿，木到亥上方生故也。乘蛇主哀哭。


己丑日第八局　干上子
　　课体：知一，铸印，励德。
　　课义：先冲后击，交后有益，末助初生，如砒在蜜。
　　解曰：子午丑未，干支上下交冲。而子未午丑，干支又各自相害，为先冲后击之象。午与未合而生日，子与丑合而为财，交车相合，交关利益也。末传卯助初巳而生干，如蜜之甘；然卯又径来克干，如砒之毒，其生克倚伏如此。
　　断曰：此比用知一之卦，事有两端。察其同异，舍远就近，舍疏就亲。信里生疑，恩中起怨。格名铸印，兼号乘轩。常人得之不宜，仕宦见之大吉。但驿马六合，惜坐空乡，犹非真体。仲夏月占，方合格也。
　　天时：子亥坐空，每作风雨之势而不成。家宅：仕宦而出，宅空吉利，常占有灾，妨损妻财。婚姻：不利。胎产：胎不实，产即下。功名：大吉之兆，嫌贵人禄马俱空，必五六月占始佳。求财：所得轻微。投谒：好处生嗔。疾病：凶，尤忌占妻病。失脱：难得。出行：宜上官之任，余无利。行人：必归。争讼：难和，容忍为上。兵战：不利，先难后易。
　　毕法云：权摄不正禄临支，彼此猜忌害相随。课经云：昼贵临身，而朱雀乘戌克之，为贵人忌惮格，告贵无益。袖中金云：铸印主官禄迁擢之象。不见太阴天马，即非真体。常人反生灾，且为事迟钝。


己丑日第九局　干上亥
　　课体：涉害，从革。
　　课义：丁马载财，传局生来，启齿便得，闭口无灾。
　　解曰：亥为日财，丁马载之，来加日上，而三传会成金局生之。酉类为口窍唇舌，故一启齿，便可得生财之益也。末巳为旬尾，昼虎夜武而临宅上，闭口谨言，乃免灾咎。
　　断曰：此涉害之卦，合从革之局，事多险阻，心费机关。孟上神发用，主狐疑反覆。有气则革而增进，无气则革而退失。酉加巳为愁课。又将得后武，盗其金气，名从革不革，得六合亦主孟动未能。
　　天时：多燥风，有雨不大。家宅：虚耗，又凶将闭口加宅，主有灾患，不能明言。婚姻：不宜用。胎产：胎坐长生，胎安产凶。功名：不利，勿入私门，徒有耗失。求财：先费后偿，宜索债负。疾病：主在肺及筋骨虚弱，不妨。失脱：主为喜事中失脱，或随身婢仆。出行：有惊多费。行人：即至。争讼：惊忧百出，宜用贿央情。兵战：不利。
　　毕法云：昼夜贵加求两贵。课经云：金局须脱干气，而生起日财，名为取还魂债。古鉴：寅将占失物。酉发用，其类为妇人，又为金钗之属。加巳乃长生之地，不落空亡，又是三合金局，其物不失，现在炉灶灰中。寻之果获。指掌赋云：酉丑巳为献刃，远近俱被其伤。


己丑日第十局　干上戌
　　课体：昴星，二烦，励德。
　　课义：三奇昴星，昼盗兼刑，魁罡并现，动不容停。
　　解曰：昴星俯视，初传得午。中末干支上神，己日元遁，得甲戌、戊辰、庚午，合地上三奇甲戊庚之局。昼占用神，空上逢空。中戌乘雀加日，必见盗脱。戌刑日干，丑又刑戌，辰午亦皆自刑也。课传魁罡叠见，动作非常，不容自己。
　　断曰：此冬蛇掩目之卦，暗昧不明，进退无据。虽午加卯为明堂，主万事昌隆，遇凶成吉。奈午值旬空，孤辰发用，凡占多虚少实，止利僧道九流。又地上三奇，用空而奇精有损，其福顿减。又为天地二烦，却反喜用空而仲神无气，其祸亦散也。
　　天时：求晴得阴，求雨得风。家宅：主有田土斗争之事，正五九月防有火惊。婚姻：不宜，亦不成。胎产：恐胎临死败，不吉。功名：虽有意外之遇，却无实际，且防同辈暗损。求财：劳多获少。疾病：主脾病虚热，暴病不妨，久病凶。失脱：难寻。出行：有忧难，难中有喜。行人：先有信至。争讼：公事昭彰，不利私暗，主争田土屋宅。兵战：不利。坟葬：主坟前多空地，或见惊怪，或起争端。
　　毕法云：尊崇传内遇三奇，空上逢空事莫追。袖中金云：卦如冬蛇蛰藏，掩目不动。事多隐伏于内，犹豫惊恐。指掌赋云：昴星如虎对立视，俯仰以卜远近之忧危。言杀气至酉而盛，阴阳无克，乃从至阴处，讨出消息来也。


己丑日第十一局　干上酉
　　课体：元首，间传，迎阳。
　　课义：败中藏慝，卯木入宅，外勾里连，两贵烦剧。
　　解曰：己土败于酉，酉临干上，又旬遁为乙鬼，至恶也。辛卯入宅发用，且脱且克。又为日鬼，自宅中而出，是谓外勾里连。昼贵入狱，夜贵受克，两贵烦剧，干之必怒也。
　　断曰：此元首之卦，以尊制卑。事由男子，正大光明，利于先举。但外来克内，干上又逢脱败，主客互相冲击，其象不和，必循理而行，斯无悔咎。
　　天时：先见风及雷电，雨迟至。家宅：人宅俱耗，防子孙脱漏之事。婚姻：不宜。胎产：胎坐日墓，不安。功名：可得，防以私门致败。求财：主为病讼所耗。投谒：不和，防见怒于贵人。疾病：有祟，宜破财。失脱：不获。出行：未利，反利阴谋逃窜。行人：尚远。争讼：防有指唆，内外勾连，不宜托势。兵战：昼占不利，夜占大胜。
　　毕法云：两贵受克难干贵，罡塞鬼户任谋为。指掌赋云：卯巳未为迎阳，鸣高冈之鸾凤，占事宜速就，稍迟则无气矣。指南：甲申年五月午时，日旁大晕围绕，众以为瑞，因就午将正时，占得此卦。发用元武，克干克支，夫干为天位，而乘败气。支为社稷，而见死神。岁君临灭没之方，贵人入囚辱之地，何瑞之有，果然。


己丑日第十二局　干上申
　　课体：元首，进茹，罗网，正和。
　　课义：三传克日，夜贵临吉，或蒙神佑，利卜官秩。
　　解曰：寅卯辰亦号木局，三传皆为日鬼，其势不可当矣。喜夜贵在申，金可制木，来加干上，足以拒鬼而护干，不啻蒙吉神之佑也。常占得此，为遇患有救。惟仕宦者占之，为德高官显，生贵临身，吉无不利也。
　　断曰：此元首之卦，顺进连茹。三传皆官，贵常临日。日德在宅，发为用神。主忠孝积善之家，有甲第显荣之庆。春占尤利也。常人防官非口舌，或病患相侵。虽有救神，亦宜谨慎。
　　天时：屡有风患，得雨而解。家宅：朱雀克宅，防火灾，或防病讼。婚姻：后克龙，干上克支上，主不成，成亦不利。胎产：丑加子为腹胎格。功名：占试得中，居官宜慎。求财：劳动而所得微细。疾病：家鬼作祟，宜作福祷神。失脱：或因喜事宴会，或主婢仆偷窃。出行：宜谒贵。行人：将至，有阻。争讼：必藉人调解，可以无患。兵战：宜慎。
　　毕法云：所谋多拙遭罗网，鬼临三四讼灾随，众鬼虽彰全不畏。课经云：支上有鬼，引入鬼乡，为家鬼取家人，赖干上食神为救。然必先有惊危，后稍无畏。如食神是贵，必得贵人力也。指掌赋云：寅卯辰为正和，展经略而沐浴恩光。


庚寅日第一局　干上申
　　课体：伏吟，自任，元胎，六仪。
　　课义：禄马随身，两虎并临，居官极品，俗庶灾身。
　　解曰：申为日之德禄，又乘驿马临身发用。中传螣蛇生角，末传勾陈捧印，仕宦占之，大为吉兆。申本虎也，以居官言之，二虎入庙，为威权显赫之象，必登极品。俗庶不足以当此，必有讼狱之灾矣。
　　断曰：此伏吟自任之卦，课传皆孟，格合元胎。伏而未发，隐而未明。静则相宜，动则反滞。君子守正修德，则应禄马俱临之吉，旬仪发用之祥。富贵显庸，亨通无比。若常人无德，反主生灾作祸。
　　天时：风雨时至。家宅：干支互绝，宜与人兑换屋宇。婚姻：昼占不宜，夜占可用。胎产：春占安，夏占防损。功名：文主高第显荣，武主功成衣锦，躁妄者不吉。求财：大有所得，防为病讼所耗，或为兄弟分夺。疾病：昼占大凶，久病及老人小儿尤忌。失脱：可得，逃亡必获。出行：如意。行人：先有信，在路将至。争讼：不吉，静以待动者得胜。兵战：昼夜不宁。
　　毕法云：任信丁马须言动，宾主不投刑在上。课经云：伏吟交车冲，不论亲疏，主先合后离。父子、夫妇、主客、兄弟皆然。袖中金云：寅日用申巳，凡占主刑中之合，薄有所就，出行则可。


庚寅日第二局　干上未
　　课体：知一，退茹。
　　课义：夜贵墓身，昼贵墓庭，三传虽水，两丙一丁。
　　解曰：未临夜贵，本辰墓也，今覆日上。丑临昼贵，本日墓也，今覆辰上。交互相墓，两贵蹉跌矣。三传子亥戌，亦名水局。水虽能制日鬼，而亦脱日气。况旬遁丙子丙戊丁亥，两丙一丁，皆为暗鬼。若嫌日上空生，弃之而妄动，必逢灾咎也。
　　断曰：此知一之卦，脱干生支，恩中有害，合中有冲。二下贼上，皆在宅内。主妻财争讼，咒诅不宁。又：三辰逆退连茹，节外生枝，先退后进。喜干奇临干，旬奇发用，亦合联珠之吉，可阴消祸患，意外获福。
　　天时：久阴多雨。家宅；主人昏晦不通，宅亦废损虚耗，或被子孙耗费生祸；又丑加寅，夜将天空，主屋上兽头落。功名：士有奇遇，官有异政超擢。求财：所得轻微。投谒：昼占和美，夜占不合。疾病：大吉加寅，干支互墓，昏滞不吉。失脱：或在邻近，或子孙所窃。出行：多有耗费，兼防暗损。行人：迟滞。争讼：夜占防直遭曲断。兵战：不宁。
　　毕法云：空上逢空事莫追，昼夜贵加求两贵，干支乘墓各昏迷。观月经云：四立干上神，分明末日临，此名天祸卦，乖角竟相侵。如立夏日是庚，前一日是巳，巳乃木之末日，巳课在未，庚日占事，干上得小吉，是末日临也。


