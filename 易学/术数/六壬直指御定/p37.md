<!-- { "loadSidebar": true } -->
　　毕法云：彼此猜忌害相随，虎乘遁鬼殃非浅。玉成歌云：日鬼加临辰两课，定然官吏到门庭。肘后经云：初来克末凶还甚，始被终欺祸自消。

丙戌日第十二局　干上午
　　课体：重审，三奇，进茹。
　　课义：昼贵入宅，结绝凶逆，旺气虽临，熟视何益。
　　解曰：昼贵临支，而支戌为丙日之墓。墓者万物之终，故凶逆之事，可以结绝也。干乘午火旺气，可以坐守而勿失矣。不知午乃旬空，虽旺亦何益乎。三传亥子丑，名联珠三奇。亥乘贵神临支，毕法所谓鬼乘天乙乃神祇也。
　　断曰：联茹而进，课属重审，乃用下犯上之象。午未既空，水鬼无制。幸末传丑土，回澜砥柱，又与支神相刑，非为全吉。惟羊刃空亡，妻灾可无虑耳。
　　天时：阴霾连旬。家宅：不有讼事，则有贵人到家。功名：必得巳午岁月，化煞生身，方能得实。求财：空手问利可得。谒贵：引鬼破家。婚姻：未吉。胎产：弄璋之喜，午日方产。疾病：病不一症，药不一方，九十月恐防不起。出行：亥子丑为三河，水路宜小心谨慎。行人：发用居戌库，必来无疑。逃盗：难获。兵战：主能胜客，宜坚陈以待之。坟葬：左傍太空，却能发贵。
　　毕法云：所谋多拙遭罗网，鬼临三四讼灾随。占验：四月申将未时占前程，曰：日上午作青龙，乘羊刃自刑，谓之退鳞，此任不赴。亥为官加于戌，亥水为江，戌在西，应补江西。末传丑乘太阴，丑乃土，土为太守，丙年当终于此任，果验。

丁亥日第一局　干上未
　　课体：伏吟，杜传。
　　课义：身宅皆丁，岂容少停，递相吞啖，惊怪交并。
　　解曰：本身是丁，宅亥遁丁，是身宅皆丁也。丁为动神，四课三传俱是丁神，变动不已极乎。土既克水，水复克火，递相吞啖，惊恐怪异之事不一而足矣。阴日伏吟，支上发用，奈亥为自刑，复归于干。未又刑末传之丑，刑冲交并，全无一息静机，是伏吟主静，而此课则全是动象也。但中传未空，谓之折腰，凡事必有间断作辍。
　　断曰：自信之课，柔而专用。而传复杜塞，必须中道改图。占者遇未年未月，或月将是未，庶几作事，可有十得四五之望。
　　天时：占晴则晴，占雨则雨。家宅：凡事不宁，只家守旧。功名：丁神兄弟太旺，无望。求财：数中并无一点财气。谒贵：无益。婚姻：门楣相当，礼仪俱盛，但联姻之后，不无小有言语之伤。胎产：女喜，未月末日产。疾病：水能克火，心与小肠受病，日医出现，在邻近求医治之则吉。求谋：不能如意。出行：不能起程，犹恐半途而反。逃亡：在近处觅。行人：未至。兵战：彼此相持，往来互伤。
　　毕法云：鬼乘天乙乃神祇。三车一览云：丁亥伏吟，自具丁马。占行人必中路被阻，缘中传空亡，不能驯至末传，是以进退两难。余占必先允许，后无实惠。

丁亥日第二局　干上午
　　课体：元首，退茹，斩关。
　　课义：昼虎乘禄，初戌墓宅，弃此得财，死病为厄。
　　解曰：午为丁禄，昼占乘虎，危而不可守也。戌为日墓，乘后覆日，晦而不可居也。然戌以上克下，发用而为初传矣。果能舍此而寻中末之财，则酉与申，皆可为我用也。然丁火病于申，死于酉，其祸与戌相等，则灾厄之来，谅不免矣。旺禄临身，艰难中尚可进步。但午为旬空，禄不可恃，三传又入于病死墓之乡。诸占不吉，惟马月马年填实，则福禄又可绵长。
　　断曰：天鬼临亥，号为关格。百凡谋为出入，多有阻隔之象。
　　天时：有雨。家宅：禄空财绝，毫无气焰。功名：不利。求财：艰难得之，终不旺相。谒贵：不能遇，且无力。婚姻：女子虽美而悍，不成为妙。胎产：受孕不实，临产不易。疾病：脾胃之病，反覆淹缠，恐防不救。官讼：彼来克我，防欺诈诳诱之局。出行：防有病患，志气昏沉。行人：心亦孟归，复因财别图，而往他处。兵战：彼兵无粮，我兵又不利于速战，且静以待之。坟葬：穴中防有水，宜葬女人。
　　毕法云：干墓并关人宅废，后合占婚岂用媒，魁度天门关隔定。古鉴：戌将加亥占产，曰：占时与日比，用神克下，当生男。亥为头，戌为足，恐有倒生之象。末传蛇对冲卯，卯上寅作白虎，为血忌，卯日当生矣，果验。

丁亥日第三局　干上巳
　　课体：弹射，间传。
　　课义：用遥传陷，自支归干，破碎临支，钱财不完。
　　解曰：酉为弹射，而发用遥克，业已无力矣。况中传未为旬空，末传巳为陷空，从何处求益乎。酉为破碎，金煞来临宅上，钱财耗散，有不可胜言者矣。巳酉丑方成金局，今中传以未居之，谓之虚一待用。若年命上神临丑，或岁月是丑，则冲未而会成金局，则为我用矣。况巳火生未土，未土生酉金，三传递生，财气未始不旺，所嫌者支乘破碎耳。秋占为吉。
　　断曰：弹射之课，为力已微。间传而退，有山遥水隔之象。自支传归干上，名曰朝元，事皆人求于我。
　　天时：主晴。家宅：壮基之课，人宅利益，财来财去，亦得亦失。功名：不显。求财：阴亲贵人之财，求之可得。谒贵：夜占得贵人力。婚姻：可成。胎产：孕女，产易，产时有西南方阴人至。疾病：病轻，易治。求谋：凡事可成。出行：马临干头，支又冲之，必定起程。行人：马临末传，不数日即到，但恐到后，另有他行。兵战：我去生他，他复传我，两家讲信，修睦为上。
　　毕法云：夫妇芜淫各有私，不行传者考初时。指掌赋云：未加酉为继母。中黄经云：马见巳亥在路歧。指窍云：酉未巳为励明，出入从其所便。

丁亥日第四局　干上辰
　　课体：元首，元胎，斩关。
　　课义：昼名斩关，干上天罡，闭口突出，大利逃亡。
　　解曰：天罡加干，昼占青龙临之，所谓真斩关也。癸巳发用为闭口，若能谨慎语言，出其不意而突然以出，则利有攸往，谁能追而捕之哉。巳为闭口，亦为驿马。而末传又乘了神，故与动相宜。若冬春占此，官文两旺，举子必然登第，仕宦必得高迁。但干受辰脱，上乘青龙，不免欢喜中费财耳，
　　断曰；元首之课，贵神驿马，与官星交动。若更并年月吉将，其福未有艾也。
　　天时：风雨交加。家宅：六亲皆好，事业可图，三传递生，得人钦敬。功名：癸遁巳上，为闭口官星，不宜多事，交至中末，则大发矣。求财：财临支上，取之尚难。谒贵：得贵人欢心。婚姻：恐女不正。胎产：孕男且贵，产时亦易。求谋：诸事可成。疾病：当有肺病，医治可愈。争讼；无事。出行：昼占宜由陆路，夜占宜由水路。行人：马恋生，不能动身。盗逃：不得。兵战：有解甲息兵之状。
　　毕法云：鬼乘天乙乃神祇。指南：壬午九月辰将加未，午命人占功名，曰；贵德宫星临年，月将青龙居干，且羊角相加(谓辰加未，辰有角星，未为羊)，应未年甲榜。岁居干后，日生青龙，先京职而后外任。但身禄不得地，岁君临嗔怒之所，恐为国家起见，不保其官。

丁亥日第五局　干上卯
　　课体：涉害，曲直，不备。
　　课义：人得传力，将传废宅，自取其祸，半危半吉。
　　解曰：木局生干，人得传力也。木局脱支，宅不因之而废乎。况天将俱属土，能克亥水，未临支上，又复克之，宅之废也宜矣。然此家宅之祸，由丁自取也。盖丁课在未，自上支门克支，支遂投卯而成木局，生身脱宅。其生也，其吉也。其脱也，其危也。两两相半，吉凶平分矣。此为回环格，乃三传俱在四课之中，又为干支相会，非不备课也。占凶凶成，占吉吉就。未与卯俱上克下也，涉害取用。未与卯俱四克，但未为孟上神，而又先见，故此课亦有用未发用者。
　　断曰：涉害之课，其机最深，类成木局，凡事丛杂，又名回环。止宜守旧则吉，不可妄动。
　　天时：木局主风。家宅：眷属丰盈居狭宅，宜增修以廓充之。功名：官文两旺，惟不利土年月时。求财：卯上有辛财，出旬可得。谒贵：昼占得贵人之力。婚姻：天后财神俱不出现，不必成。胎产：女胎坚固，而产则难。疾病：中风之症，有余之病，宜消道清理以治之。求谋：凡事可成。出行：贪恋家室，未必能行。失物：不远。兵战：彼此交通和好，大有轻裘缓带之风。坟葬：支来生干，葬之大吉。
　　毕法云：眷属丰盈居狭宅。指掌赋云：常贵共入官乡，当朝执政。心印赋云：未卯亥为正阳，遵发生之意。

丁亥日第六局　干上寅
　　课体：重审，四绝。
　　课义：交关且尔，妻财废弛，禄既空亡，守之何裨。
　　解曰：午与未合，寅与亥合，交关相合，非不美也。然寅上遁庚，为丁之妻财，今陷旬空，则废弛而无用矣。午为日禄，又系空亡，守之究何益哉。中传丑为干之脱气，末传申为干之病乡，皆不可投。又申为丁财，既被初克，又被中墓，全无气象。惟干上寅遁庚财，却又陷空，故不利于求财。虎乘午为用，谓之白虎内战，防有火灾。
　　断曰：四绝之课，最宜结绝旧事。禄神落空，即居显位，亦不免衿肘之患。惟年月太阳填实，方能丰富。
　　天时：昼占主风，夜占主雨。家宅：人宅虽安，虚名虚利。功名：出旬填实，便有所望。求财：财气甚微。婚姻：女占男吉，男卜女不吉。胎产：孕女，产不得顺。疾病：白虎内战，恐防增病，急求医治。出行：交车合，恐不能起程。行人：自至。兵战：无约而请和者，谋也，宜防虚诈。
　　毕法云：权摄不正禄临支，前后引从升迁吉，将逢内占所谋危。精蕴云：初传午居干后，末传申居干前，亦为前后引从，主有升迁之象。

丁亥日第七局　干上丑
　　课体：反吟。
　　课义：改变双双，丁马俱张，论讼难诉，闭口为良。
　　解曰：巳为双女，亥为双鱼，凡事主有重叠。且巳为驿马，亥为丁神，往来交错于三传之中，主事有变动，祸福皆不单行也。贵人作鬼来克，论讼难以分诉。发用闭口，惟谨尔出话，以远祸患，何用多其词说为哉。干上丑，昼占上乘太阴，乃日干生其上神，上神又生天将，名脱上逢脱，多虚诈不实。
　　断曰：反吟之课，反覆变迁，事皆未定。巳亥相加，重求轻得之象。
　　天时：主晴。家宅：比劫既多，财难得聚。功名：日德作官，将乘贵人，朱雀丁神值之，不日升迁。求财：不得。谒贵：必两三次，方能谒见。婚姻：昼占女子肥陋，夜占能饮。胎产：孕女不实。疾病：头目之疾，或患寒热劳病，大宜补火。出行：意在必行，从水路去。行人：不论远近，指日可归。逃盗：难捕。兵战：以主胜客，拓地千里。
