<!-- { "loadSidebar": true } -->
　　课体：弹射，元胎，空亡。
　　课义：先失后得，费尽心力，两贵常怒，好恶无迹。
　　解曰：干上亥水本为脱气，却生初传财爻，故主先失后得。但初传财值旬空，中传官入空乡，末传驿马，望风捕影，劳心费力，孟得而不能得也。丑为昼贵在支，未为夜贵在辰，两贵入狱，干之必怒。然发用空亡，吉凶皆不成，好恶总无迹也。
　　断曰：弹射之课，祸福本轻，发用又空，尤为无力。贵人刑宅，干复乘脱，非有官事，即有盗侵。宅阴天罡乘元，亦防走失。末传德禄坐于长生而为驿马，若春占木旺，填实寅卯，前程万里，利有攸往矣。
　　天时：亥水坐长生，雨小而久。家宅：夜占两空夹墓覆宅，恐长上不宁。功名：官空不利，昼占稍吉。求财：利轻。婚姻：财空不宜成。胎产：二阳包阴，干上又属阴神，孕主女，支脱干，产易。疾病：虎鬼空，初病即愈，久病凶。争讼：昼贵入狱刑支，夜勾脱干，两造俱不利。出行：恐防盗贼。行人：即归。捕获：盗在西方。兵战：不利。
　　毕法云：宾主不投刑在上。袖中金云：日遥克神，名曰弹射。二课发用，乃为自战，作事无力，多虚少实。金匮经云：交俱不入，当从独立。注云：神来克日，祸从外来；日往克神，祸从内起。


庚戌日第十一局　干上戌
　　课体：重审，间传，不备，向阳，赘婿。
　　课义：支戌来生，坐守即亨，稍畏元武，止步休行。
　　解曰：支戌上门来生庚干，名自在格，坐享其利，不求亨而自亨矣。昼夜乘元，虽若可畏，然不妄动，亦可以聊生也。
　　断曰：向三阳之卦，自暗入明，始凶后吉之象。但初传脱气，夜乘白虎。中传财空，昼乘螣蛇。末传生气陷入空乡。虽贵登天门，罡塞鬼户，谋为未必有益。幸支加干而生干，上乘元武，名元武现形。止当随时任运，庶无他虑。又课名赘婿，凡占身不自由。
　　天时：向三阳，微有雨而终晴。家宅：重审事多不顺，支神乘元就干，妇人有私通之事。功名：向三阳，可成。求财：财带青龙，寅日可得。婚姻：后合，不宜。胎产：女孕，产速。疾病：心经受病，未能即愈。争讼：难散。出行：陆路差吉，然游都发用，须防盗贼。行人：迟滞未归。捕获：恐是本家子弟或渔屠人，在北方。兵战：宜静不宜动。
　　毕法云：不行传者考初时。课经云：辰为天罡，寅为鬼户，凡辰加寅为罡塞鬼户，不论在传不在传，皆名罡塞鬼户，使众鬼不能窥觑。唯宜逃灾避难，阴谋私祷，或吊丧问疾，合药书符。如甲戊庚日尤的，缘旦贵登天门也，凡占无不亨利。集义云：火局月占主有走失，若占走失，必败归主家。


庚戌日第十二局　干上酉
　　课体：重审，进茹，三奇。
　　课义：三传脱日，凡谋费力，病危讼刑，嗣婢恼臆。
　　解曰：三传盗日，凡有谋为，难免耗费。干支上下，交害互脱，故病危而讼刑也。日上酉为婢女，作天罗。辰上亥乃子嗣，作地网。必因嗣子婢妾，致有恼恨，不能释然。
　　断曰：此联珠三奇也。再乘旺相，凡事皆化吉祥，谋无不利。但干支上神皆自刑，又交车六害，宾主之间，难言和合。发用亥为劫煞，连茹而进，事主迅速。末传丑墓遁癸，煞乘破碎，占者惟宜闭口，以防渗漏。
　　天时：亥水发用，即有雨。家宅：人宅交互脱害，不能安宁，幸三奇可无大咎。功名：卦得三奇，戌复刑开末墓，当有升迁之喜。求财：所得不偿所失。婚姻：三奇，可成。胎产：孕主男，产有厄。疾病：肾病头肿，主有传染，难愈。争讼：日辰上亥酉自刑，又交害，必不免刑罚。出行：进茹，宜退。行人：即归。捕获：即在前邻猪厕边，少迟即遁。兵战：宜守。坟葬：恐是义冢之类，未方出水可用。
　　毕法云：所谋多拙遭罗网。指掌赋云：亥子丑阳光在下，空怀宝以迷邦。袖中金云：此为费有余而得不足。三传脱气，费有余也。所谋不遂，得不足也。秘要云：守则为旺，动则为刃，行则加慎，言则加谨。括囊赋云：害挟太常，动止则尊亲有讶。


辛亥日第一局　干上戌
　　课体：伏吟，杜传，斩关。
　　课义：生意特达，投初被脱，丁未凶动，旅情未遏。
　　解曰：干并中末皆生，是生意特达也。支并初传脱气，是投初被脱也。自信乘丁，静中主动。乃末逢丁未，又属三刑。克贼用神，祸患之侵，殆不免乎。然不守中戌而进逢旬丁，必因生意，孟赴前途，所以旅情未能遏也。
　　断曰：伏吟之卦，天地如一，四伏未发，本为静象，而乘丁则动矣。但杜传课，又自刑三刑，传中和气却少，谋为未必称心。喜河魁为印，太常为绶，印绶临身生身，宅上奇神发用，末得天后青龙。占者主因父母官鬼而动，应有娶妻获财之喜。凡事初凶终吉，祸福相倚也。
　　天时：水爻发用，中末皆土，阴而无雨。家宅：人口平安，但亥用脱干，夜占乘元，防有盗贼之虞。功名：金日逢丁，禄遭破碎，不利。求财：始益终损。婚姻：龙后乘丁，不吉。胎产：孕主男子，克母脱母，主产难，，疾病：疾在心经，虚怯有救。争讼：金日逢丁凶。出行：杜传，宜静不宜动。行人：先有信。失脱：昼占元在门，夜占元在宅，家中人所窃，不必远寻。捕获：昼占在正西，夜占在西北。兵战：不利。
　　毕法云：信任丁马须言动，金日逢丁凶祸动。课经云：任信丁马，如占访人，必出外干事，倘先允许，后必改易，故名无信无任也。


辛亥日第二局　干上酉
　　课体：元首，斩关，退茹，不备。
　　课义：禄乘元虎，结好不忤，夜奴婢失，相生交互。
　　解曰：旺禄临身，昼元夜虎，未免惊忧耗费。幸金水相生，相与结好，而意不忤也。戌为奴，酉为婢，夜将天空在末，元武居中，或因奴婢而有失脱。然酉生亥水，戌生酉辛，又交互相生，夫复何患。
　　断曰：退茹之课，格名失友。凡百孟行不行，人情欠美。斩关虽有动象，而干加支，支加干，课体循环，名曰回环。又兼魁度天门，面前六害，事多阻隔。且干上酉虽生支，而却败支。支上戌虽生干，而自克支。虽有生旺之名，反成衰败。占者利退不利进，宜静不宜动。
　　天时：毕宿临干，主阴。家宅：太常入宅克宅，主有孝服灾祸，五月占戌乃死气，尤的。功名：酉为亚魁在干，试必高中。求财：费力。婚姻：不吉。胎产：二阳包阴，孕主女，支上脱日上，产速而易。疾病：心肝二经之病，淹缠难退。失脱：昼占元武临干，婢女窃去。争讼：回环课，不解。出行：退茹又关隔，主不行。行人：回环课，当归。捕获：斩关，利于出奔，占捕须远。兵战：不宜。
　　毕法云：魁度天门关隔定，旺禄临身徒妄作。指掌赋云：戌酉申为返驾，主行肃杀之道。括囊赋云：日临辰位，招两姓以同居。


辛亥日第三局　干上申
　　课体：元首，间传，顾祖。
　　课义：未虽助初，赖此旬无，徒取怨憎，权称虚拘。
　　解曰：用乃日鬼，末传助初克日，定有教唆问讼之人。幸赖旬空不能作恶，谚所谓枉做恶人，徒取怨憎者也。然则午之所以为官，寅之所以为财，凡损我益我之事，皆不过权宜之称许，而虚拘之礼文而已，何尝有实意哉。
　　断曰：元首发用。理本顺从。间传而退，事有艰阻。午官又得末助，仕宦占之，利见大人之兆。干支上神，交车六害，禄临支而被支脱，当因起盖房屋，以禄偿逋。空寅助鬼，财非我有。宜携财谒贵，纳粟奏名。或求神祷病，以免灾殃。
　　天时：角星指阳，主晴。家宅：身宅防失脱，不宁。功名：大吉。求财：为贵人所不足，难得。婚姻：财空不吉，亦不成。胎产：胎亡神阴，孕主女，传逆产难。疾病：肝经之病，须得西南方医人治之。争讼：有人唆讼，然末传空，支亥又制官，有救。出行：支见元虎，干上阴空，远行不利。行人：顾祖格，当归。捕获：不寻自回。兵战：昼占差吉，夜占不利。坟葬：主山高，白虎亦得气，但发福不久耳。
　　毕法云：权摄不正禄临支。课经云：午为寅之子孙，寅为午之长生，自午传寅，乃子回顾母，名曰顾祖格。指掌赋云：午辰寅为顾祖，而喜气和平。纂义云：成合之期，戌月日应。


辛亥日第四局　干上未
　　课体：元首，元胎，蓦越，励德。
　　课义：初马丁杂，投虎空脱，君子犹迍，常流怎活。
　　解曰：丁火临干，鬼马发用，金日逢之，必主凶动。因取中传之财，引入亥虎空脱之乡。虽君子尚有迍邅，而况常流值此，有能免于死亡刑狱乎。
　　断曰：元胎之课，日鬼乘马，自第四课发用，名曰蓦越，占主蓦然而来。或有惊疑，或有窃盗。幸巳为日之长生，又为德神，所谓一德当头，万事无忧。况干支各乘上生，凶中有解。但课名励德，君子当随时省察，勿愧厥心，斯为元吉。
　　天时：天罡指阴，主阴。家宅：未乘天后加戌，主妇人有疾。功名：大利。求财：财爻不实，迟或犹可。婚姻：财空不宜。胎产：阴包阳主男，干脱支，产不易。疾病：心脾肾三经有病，主魂梦不安，宜谢土。争讼：初势汹涌，后却有解。出行：宜慎。行人：即归。捕获：难获。兵战：宜慎。
　　毕法云：金日逢丁凶祸动，虎乘遁鬼殃非浅。指南：乙丑十月卯将午时占，曰：先锋属病神，上乘卯财，当占阴人之病。传得元胎，又四课德鬼发用，食神乘空，主胸膈不能饮食。禄临死地，今幸子爻制鬼无妨，明夏太岁生鬼可虑。且夫占妻不宜财空，又辛日亦不宜占病，以辛作亡神故也。


辛亥日第五局　干上午
　　课体：涉害，曲直，度厄。
　　课义：宅并身灾，鬼掠钱财，携金告贵，此其宜哉。
　　解曰：辛被午克，亥被未克，夜又白虎临之，身宅所以俱灾也。三传纯木，乃日之财，却生干上午火作官，是我之财，为鬼所掠矣。然午为日贵，而携金谒之，关节可通，此其宜也。若爱财则化鬼矣，其能免于祸乎。
　　断曰：涉害之课，事主两端。三上克下，卑幼不利。面前六合，传会三合，财神外观可喜。但干支全伤，却恐两损。丁神自宅上发用，辛日逢之，祸机已动。幸中末空陷，凶中有解。未虽虎乘遁鬼，究为干之生气。且天乙临身，投以苞苴，事亦可谐。
