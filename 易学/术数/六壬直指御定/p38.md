<!-- { "loadSidebar": true } -->
　　毕法云：鬼乘天乙乃神祇。指南：寅将加申占回奏，曰：龙神克战，课将反吟，官难满任。巳为驿马，上乘皇诏，主一任未了，二任又临，其降调乎。精蕴：占雨曰：丑为雨师，未为风伯，上乘常雀是无雨矣。三传水火往来，乃阴晴不定之象。火在南为离，水在北为坎。诀曰：坎离交变，日出淋漓。

丁亥日第八局　干上子
　　课体：重审，铸印，斩关。
　　课义：壬辰及子，支干双水，引从虽远，虎墓宜视。
　　解曰：干乘子水，支神遁壬亦水，两水克干，丁火安能当其灭没哉。初传巳，末传卯，引从支上辰在内，主迁修家宅之喜。但辰土临亥为拱墓，而白虎凶神乘之，大宜详审，不可轻动也。赖中传戌蛇冲辰虎，方不为害。占人年命在戌上，谓之破墓冲虎。或居巳上，二戌冲辰，众凶皆散也。
　　断曰：铸印之课，大宜求官见贵，君子占则吉。子水克丁，辰土克亥。若占官讼，必两败俱伤，所谓彼此全伤者也。
　　天时：大风无雨。家宅：身宅俱伤，惟贵家则吉，亦防孝服。功名：大吉。求财：可得，不宜取之太急。婚姻：女甚凶狠，成之不吉。胎产：主得贵子。谒贵：未必得见。疾病：肾水大亏，恐不能治。出行：墓神临马，不能动身。行人：即归。失脱：可以寻见。兵战：以主胜客，有万里封侯之象。
　　毕法云：支乘墓鬼有伏尸，彼此全伤防两损，制鬼之位乃良医。占验：九月辰将加亥占病曰：课得铸印，占病不吉。两蛇夹墓，白虎入宅。支墓临支克支，三日内必死。课经：未年二月，戌将加巳，亥命占功名，曰：岁月日命马俱在巳，发用又遇天魁太常，为官爵课，无官得官，有官进爵。

丁亥日第九局　干上亥
　　课体：重审，曲直，不备，回环。
　　课义：人丰宅隘，后失倚赖，三传皆空，昼将驵侩。
　　解曰：支来克干，为上门乱首。但亥卯未合为木局，生干脱宅，是人丰宅隘也。殊不知未亥皆空，而亥乃昼贵，既陷空地，后必失其倚赖矣。昼将皆土，又来脱干，特假三传之生，以暗肆其欺罔，非驵侩而何。卯为于之父母，乘太常临支，宅中必有婚礼之喜。或开设布帛酒食店肆，后必长进。回环之格，三传不离四课，凡事可成，惟不宜解释忧疑。亥加未，酉加巳，两贵立受克之方，难以干贵。
　　断曰：三传曲直逢空，有材大而不中绳墨之象。事从内起，祸由妇人，止宜守旧，不宜动作谋为。
　　天时：有雷无雨。家宅：平常，守旧则吉。功名：有文无官，冬季占则吉。求财：卯遁辛财，取之自获。谒贵：两贵受克，难于干贵。婚姻：女益男家，或系旧亲，成之吉。胎产：女胎不育。疾病：肝病，宜祈祷。求谋：止宜文书尊长之事。出行：未必遂意。行人：卯为门户，末传临之，行人至门。兵战；中止之象。
　　毕法云：鬼乘天乙乃神祇，两贵受克难干贵，眷属丰盈居狭宅。指掌赋云：未亥卯为从吉，待时而动。又云：大吉小吉作勾陈，斗争田地。

丁亥日第十局　干上戌
　　课体：昴星，斩关，炎上。
　　课义：四虎来咥，宜守术业，火局临木，受用不乏。
　　解曰：两寅乘虎，共四虎也，凡占至惊至危。戌墓乘蛇后临干，凶而不可守也。初传午禄，虽为旬空，赖龙合木将生之。又龙合为术业，故为可守。火局临于木上，木能生火，其生自不能已矣。且火能生干上神之土，而土生寅遁之庚，支财受用，岂得空乏哉。
　　断曰：虎视之课，发用无力，百凡未得称心。华盖覆日，又日生上神，主虚费百出，昏沉不乐。孤辰发传，主人有别离。
　　天时：主晴。家宅：昴星逢蛇虎，必多怪异虚惊。功名：龙化为蛇，日渐萧索。求财：寅上遁庚，虽得亦惊危之财。谒贵：无力。婚姻：女淫而恶，不可成。胎产：男孕，产时恐有惊危。疾病：年命遇辰，尚可望生，余难救。出行：干支俱生上神，防有失脱。行人：中传空亡，半途有阻。争讼：以凶制凶，反可为福。盗逃：中途匿藏。兵战：彼此相持，兵连祸结。
　　毕法云：避难逃生须弃旧，虎视逢虎力难施，华盖覆日人昏晦。秘要云：干上墓不可守，遂投初禄，却值旬空。弃禄再归干墓，终不可受。又投末传长生，奈逢白虎，止宜困守宅中，受惊危之长生耳，是谓避难逃生。

丁亥日第十一局　干上酉
　　课体：重审，间传，极阴。
　　课义：自用传辰，礼下于人，财为破碎，妻婢伤身。
　　解曰：干传干支，盖我有求于彼，自不得不礼下于人也。干上发用两酉，妻婢之象，乘破碎金煞，且火死于酉，绝于亥。丑加亥为遗泄，必因妻婢以丧败其身也，占者可以知所戒矣。占人年命在申，贵人拱定，必得两贵成就其事。日上见财，主妻不安，财不聚，末助初财，占婚尤的。丑加亥，夜乘太常，凡有求望，必涉水过桥。
　　断曰：重审之卦，贵人差迭，凡事少喜多嗔。三传又名极阴，而逢间传，进中有阻，事体不甚明白。
　　天时：主晴。家宅：间传凝阴，昏滞酒色，若年命上乘阳明之神，便可转凶为吉。功名：功名顺利，初时不无所费。求财：宜得贵人之财，但有分耗之者。谒贵：宜专心归一，莫使尖担两头脱。婚姻：可成，美而且贤，且日后家道隆盛。胎产：女孕，亦易产。求谋：百事可成。疾病：泄泻虚痨之症，求西北方医之则吉。出行：水陆皆通，前途无碍。行人：即归。逃亡：自归。兵战：无意于争，终归和解。
　　毕法云：昼夜贵加求两贵，我求彼事干传支，鬼乘天乙乃神祇。古鉴：亥生人，五月申将加午占前程，曰：破碎加干，必因费财得官。九丑在宅，主淫乱。在本命，主贪色。末传又见丑作阴加在官星。太阴者，阴晦也，当因色而死。

丁亥日第十二局　干上申
　　课体：重审，连茹。
　　课义：三传财喜，人宅化鬼，仔细推详，病死墓矣。
　　解曰：申酉戌全是西方金气，为丁之财，诚可喜也。但生宅上亥子之水，化鬼克干，则美者翻不美矣。况丁火病于申，死于酉，墓于戌，财之险危，孰有过于此哉。官爻临支，若以财告贵，可以捐纳得官，占升迁亦吉。顺连茹申酉戌曰流金，如霜桥走马，凡事俱要小心谨慎。
　　断曰：重审之卦，连茹而进，有进易退难之象。事防再举，病防再发。支上神作鬼，凡有忧患，必然发自宅中。
　　天时：主晴。家宅：财旺生官，当有纳粟奏名之喜。功名：名利双全，有求必得。求财：春夏占之，必有所获。谒贵：夜占得贵人力。婚姻：昼占大吉。胎产：女喜，恐难产。疾病：干支夹定三传，恐有益胀关隔之症；秋冬占之更不利。求谋：皆吉。出行：陆路可行，水路恐有风涛之险。行人：先有信，即日可至。逃亡：不能远去，宜速捕之。兵战：客来生主，可得敌人之粮。
　　毕法云：后合占婚岂用媒，所谋多拙遭罗网，全财病体难担荷。指南：七月巳将加辰占逮问，曰：发用皇诏坐空，蛇虎二墓加临卯酉，此为墓门开，必至重叠死丧。又传将劫杀，丁火病死，墓绝俱见，全无救解矣。果廷杖死三人。

戊子日第一局　干上巳
　　课体：伏吟，元胎。
　　课义：昼虎甲申，夜龙马寅，迤逦克干，闭口无迍。
　　解曰：德禄发用而闭口，不可守也。动则逢中传之昼虎，末传之寅鬼，惊危甚矣。况初克中，中克末，末克干，迤逦克来，不为众人所欺乎。常人须防阴私攻讦，朝官须防台谏弹章。倘能深自检束谨慎，则发用之闭口，适所以自全也。巳为德禄美神，动而引入寅鬼，经所谓变克番为两面刀也。然而末寅复助初传之巳火而生干，必有人暗地相助，渐至亨嘉，所谓苦去甘来者是已。
　　断曰：伏吟之卦，官禄德马俱动，最利求官。且勾陈捧印，螣蛇生角，名利之途，利有攸往矣。末助初传，生起日干，荐举亦自有人，惟不宜年命上神克制寅木。
　　天时：风和日暖。家宅：胎神在支，当有胎孕；七月占，防有堕胎及鼓盆之戚。功名：谨言慎行，庶免过愆。求财：干上遁癸，戊与癸合，求财可得。谒贵：不见。婚姻：可成。胎产：男喜，或双生，产顺利。求谋：不能遂意。疾病：或停食伤寒，或噤口痢疾，日医得力，可治。出行：不能起程。行人：未至。兵战：各守疆界，主能胜客。
　　毕法云：虎乘遁鬼殃非浅，宾主不投刑在上。三车一览云：昼占白虎作长生，乃不幸中之幸。夜占青龙作日鬼，乃幸中之不幸。

戊子日第二局　干上辰
　　课体：知一，连茹，斩关。
　　课义：墓神覆日，丁处家庭，发用元武，盗贼后行。
　　解曰：辰为干之墓而覆日，自身昏滞矣。亥为旬丁而临支，家宅变更矣。元武为盗贼之神而发用，盗贼窥伺矣。其曰后行者，因戌在四课发用故也。三传自墓传生，为先迷后醒。申虎遁甲为鬼，可畏之甚，所谓虎乘遁鬼者也。况白虎临申，谓之含刀，其祸尤烈。戌虽临武，然能冲开辰之墓库。酉申虽泄干气，亦能制鬼，可以化凶为吉。
　　断曰：知一之课，进退踟蹰，必先退而后进。虽迟无咎，事有关隔，亦防失脱。夜占不免私意重叠也。
　　天时：阴而不雨。家宅：防失脱：有变更，又有恩中招怨之象。功名：不能遂意。求财：彼虽有财，而已有懒取之意。谒贵：不得力。婚姻：不利。胎产：女喜，难产。疾病：因财喜饮食得病，辰戌冲墓，子孙出现，尚可医救。求谋：凡事皆有阻隔。出行：墓神覆日，魁坐天门，不能出外。行人：将至。逃亡：捕之不获，恐防反噬。兵战：宜静待之。坟葬：乙庚立向，可以发丁。
　　毕法云：魁度天门关隔定，虎乘遁鬼殃非浅。指掌赋云：戌酉申为反驾，主行肃杀之道。照胆秘诀云：日阴克日日戴墓，暗钝抑塞多龃龉。纂要云：亥为财，乘丁加支，必因妻财而动。

戊子日第三局　干上卯
　　课体：重审，励德，间传，极阴。
　　课义：彼次遭苦，常防门户，仕宦如逢，荣耀宗祖。
　　解曰：戊被卯克，子被戌克，是人与己皆受其殃也。卯为门，子卯相刑，则门户有不安之象矣。然丑居卯上，贵人临之而作日之官星，则功遂名立，荣耀宗祖之兆也。雀鬼加干，朝官恐遭弹劾，不宜上书言事。辰主新而戌主旧。卯与戌合，木能克土，凡事皆宜弃旧图新。中末亥酉，当戒酒色。
　　断曰：以下克上，凡事有抑塞之象。传见极阴，更见阻隔，亦防阴小有灾。大吏主有升迁，小吏须防降黜。
