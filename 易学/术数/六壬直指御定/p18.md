<!-- { "loadSidebar": true } -->
　　断曰：重审之课，以下逆上，岂无忧惊。初中空陷，虚花过半。末传日禄尚旺，亦苦去甘来之象也。
　　天时：水神则空，火神则实，传余风伯，风而且晴。家宅：财气尽有，子孙亦多，有改造创新之意。功名：官星落陷，虚而不实。求财：昼占主得贵入宅内之财，夜占主得奴仆宅内之财。婚姻：昼占亦可，夜占不吉。胎产：二阳包阴，孕必成女。疾病：乃脾泄之疾，或肝脾受伤，久病则危。谒贵：贵人坐狱，干之不利。出行：干支上乘了马，有跃跃孟行之状。行人：天罡加季，行者速归。出师：壁垒甚坚，但游都在支，恐有虚约盗营之变。
　　毕法云：喜惧空亡乃妙机。秘要云：干上巳，昼占乘太常。日干生巳火，巳火又生太常，谓之睨上逢脱，当防虚诈。又酉加午为损孕格。盖子为甲乙之胎神，乃作空亡，又被下神酉金所脱。占孕必损，占产即日便生。纂义云：天罡乘武临丑，主遗亡走失事。指掌赋云：酉加午上，为宠婢登堂。


甲戌日第十一局　干上辰
　　课体：涉害，斩关，间传，泆女，登三天。
　　课义：昼虎空亡，临危弗殃，财乘遁鬼，申命全伤。
　　解曰：申乃日鬼，昼占乘虎来伤甲木，以其空亡不畏，故曰临危弗殃也。辰土为日干之财神，遁出庚金作日之暗鬼，且又生起申金，并力伤日，是此财断不可取，撄祸不小也。
　　断曰：贵登天门(昼将)，罡塞鬼户，利于天庭奏对及功名殿试，并谋望事务，无不相宜。又须占人年命，有生无克。乘干旺相，方为全吉。
　　天时：课传六阳，水母空陷，天罡指阳，本当大晴，然天将尽属云水，阴云之象也。家宅：财受夹克，财不由己，喜虎鬼空陷，病讼皆安。仕宦：催官已空，功名不吉。求财：合伙交关，似有利益。婚姻：有必成之势。胎产：课传六阳，妊必生男。疾病：肝经之病，或肾水不足，虎鬼既空，可以不药而愈。出行：究竟马空，行期未定。行人：天罡加孟，尚未起程。出师：行军甚利，恐进中有阻。
　　毕法云：初遭夹克不由己，后合占婚岂用媒。精蕴：三月酉将未时占何日升迁，曰：到任后第三年七月戊寅日辰时得升信。盖青龙乘午加辰，与甲隔三位，故曰三年(视青龙下神与日隔几位而定其年)。戌与辰隔七位，故云七月(视青龙下神与支隔几位而定其月)。午火生寅，寅中有戊，故曰戊寅(视天盘长生之神，以定其日)。青龙所乘之下是辰，故曰辰时(视青龙之地盘而定其时)。至于武官之占，则视太常。


甲戌日第十二局　干上卯
　　课体：知一，进茹。
　　课义：昼传盗休，赖尔亥水，末助初财，交居和美。
　　解曰：三传皆火，盗甲木之气，难免休囚。幸赖支上之亥水，足以治之。初传辰土，下被卯克，上被合伤，财非己有。幸末传之午火，生起初传之辰土，亦可以复作我家之财矣。干支上下卯与戌合，寅与亥合，交车作合，可谓和美之甚也。
　　断曰：知一之卦，事有两歧，孕或奇偶。宾主既合，事罔不济，但不免有进寸退尺之象。
　　天时：天罡指卯　龙神飞天，主雨。家宅：子息既多，家亦富饶。求财：大有生意。婚姻：旺夫益子。疾病：不过虚脱之疾，家有良医，手到病瘥。出行：水路甚吉。行人：尚在中途。出师：持久和解。
　　毕法云：初遭夹克不由己。指南：申将加未占雨曰：龙神飞天，贵人居子，皆行雨之象。神后加亥，明日必雨。中传辛巳，巳中丙火与辛金化水，又辛壬上见亥子加临，六日后当连雨。又：丁丑七月午将加巳，占何日大拜。曰：目今尚未可得，且有丁艰之事。盖仕宦逢罗网，主有此应。目下未得者，缘初传辰卯相害，勾陈与青龙脱气也，后俱验。


乙亥日第一局　干上辰
　　课体：伏吟，自任，斩关。
　　课义：支夜三武，三勾可虑，末马遁辛，特来相苦。
　　解曰：支乘三武，既防其盗干矣，干又乘三勾以克支，岂不可虑乎。末传巳乃驿马，旬遁乘辛，又来伤干，则所以苦我者，非一端而矣。
　　断曰：自任之卦，占静则宜，占动则滞。甲而未圻，屈而未伸。又名斩关，有隐遁之形，无安贞之象。伏吟有马须言动，今末传之马，遁辛伤厂，又不利于动也。末助初财，却遁庚鬼又乘勾陈，必有争斗之事，或因财涉讼，致起祸端。
　　天时：日上乘土神土将，阴而不雨。家宅：有一好子，未免劳碌。求名：不利。求财：防起争端。婚姻：暗昧不吉。胎产：女孕。疾病：初末传遁得庚辛二鬼，必系肝经受病，然人克病症，不久自痊。出行：青龙乘马，一路平安。行人：久于稽留，近日将至。出师：尚无吉兆。
　　毕法云：支坟财并旅程稽。纂义云：自高自大，自逞自是，棱角太过，由此误事。勾留不快，屈而未伸。自家不是，反怨别人。秘要云：乙亥日见丑为财，上乘旬丁，夜乘白虎，必出入求财，或因妻妾而动。心印赋云：乙庚用起见天罡，地上同辰亦此方，预防争夺见乖张。


乙亥日第二局　干上卯
　　课体：元首，斩关，励德，闭口。
　　课义：退入鬼藩，幸而空焉，病防再至，煞号销魂。
　　解曰：初财两阴相夹，乙不敢取，次第退归于酉申，是入于鬼域也。幸申酉皆空，不能为害。倘遇出旬，鬼复填实，安知病愈者，不再发也。乙日金鬼本空，出旬则实，谓之销魂煞。遇年命有救，乃可无妨。
　　断曰：旺禄临身，宜占食禄。凡百所占，咸宜守旧。但踏脚空亡，当奋力前进，方为有功。苟首鼠两端，即陷于空败之乡，祸且不测矣。
　　天时：毕宿与水母皆空，龙神与六合相并，出旬大雨。家宅：卯与戌合，宜室宜家之象。仕宦：申酉之岁，或三秋之月，必能遂意。求财：戌上加阴，未免从惊危中得来。婚姻：干支相合，洵是佳妇佳儿。胎产：上强下弱，男妊产速。求谋：凡事俱有关隔，必待成后获利。疾病：课体关格，恐是隔食气阻之疾，或肝脾受病，速治可愈；若至出旬，病必有加。出行：支干相合，不能速行，出旬有实，冲卯乃行。行人：天罡加孟，尚未启行。出师：和解为上，防有损失。
　　毕法云：旺禄临身徒妄作，鬼乘天乙乃神祇，踏脚空亡进用宜。课经云：乙亥日戌加亥为用，为魁度天门。凡占皆被阻格。纂义云：占产在甲申旬中生，盗逃在甲申旬中获。


乙亥日第三局　干上寅
　　课体：遥克，蒿矢，泆女，寡宿。
　　课义：交车虽美，所畏蒿矢，熟视初传，全无威势。
　　解曰：干上寅木与支神亥水作六合，支上酉金与干寄辰土作六合，交车相合，凡事皆美。所畏者蒿矢带金为有镞，力足以伤人。细观发用之酉，已作旬空，又谓之遗镞。矢既无镞，又何威势之足畏哉。三传乃三旬空亡，凡事散乱。
　　断曰：遥克蒿矢，已属疏远。今又空亡，是毫无影响。喜既虚声，忧亦泡影。止宜交关财利，及合本经营，或有俾益。课体泆女、寡宿，大不宜占婚姻。
　　天时：日上昼乘朱雀，夜乘天空，毕宿落陷，晴而有风之象。家宅：室内空虚，必居嫠妇；财爻虽现，取之撄祸。功名：官星落空，填实可望。求财：财乘墓虎，不取免患。婚姻：支上乘空，占婚不吉。胎产：妊恐成女，母空儿实，孕凶产吉。求谋：凡占皆无倚靠。疾病：昼占是积块之疾，或肾水虚涸之症，虽不能即愈，亦不致大害。逃盗：难获。出行：从陆路去。行人：天罡加仲，尚在中途。出师：鬼空防诈，不可因粮于敌。
　　毕法云：后合占婚岂用媒。秘要云：遥克、昴星、别责，遇发用空陷，将乘元武，定主失脱，此法极验。又课经云：乙亥日干上寅，支上酉，为交车脱，缘寅木脱亥水，酉金脱辰土。虽相交涉，主彼此各怀脱赚之意。


乙亥日第四局　干上丑
　　课体：重审，稼穑，芜淫，励德。
　　课义：递互克伐，不相顾接，财化为鬼，求贵事捷。
　　解曰：干上丑土克支，支上申金克干，不相顾接，而互相克伐也。三传皆土，生起支上之申金克日，是传财化鬼，财必难取，取必得祸。夫申为夜贵，又为官爻。而三传财神生之，故求贵之事甚捷也。如病则祷神，讼则求贵，或纳粟得官，或乞恩补授。总之利于有官，不利于平人。
　　断曰：昼占为励德，利君子而不利小人，更不宜问父母之事，缘三传克父母爻也，幸赖支上申金，窃土气而生父母，又遇空亡，仍为不吉。此亦见救不救之例也。
　　天时：三传全土，水母又空，虽则夜有青龙，或待出旬始雨。家宅：财旺生官，只宜出仕之家，常人占之，讼病相扰。功名：不无所费。求财：财多反亏。谒贵：贵人在牖，遇之极易。谋望：耗财无益。婚姻：昼占平平，夜占甚吉。胎产：下强上弱，妊必成女，交车相克，必有所伤。疾病：昼占乃肾水虚耗，或系积块之症。出行：课名游子，定有所往。行人：天罡加季，行者立至。出师：昼占凶，夜占吉。
　　毕法云：传财化鬼财休觅，闭口卦体两般推。三车一览云：乙上丑，亥上申，不可执，为芜淫。但先有人相许，后却不顾耳。秘要云：传财化鬼，其祸必自宅中发出。唯行年本命上神，能制其鬼，庶无深害。


乙亥日第五局　干上子
　　课体：涉害，曲直，泆女。
　　课义：自墓传生，先迷后醒，昼占家宅，昏晦伶仃。
　　解曰：未乃乙木之墓神，亥乃乙木之长生。初传未土，末传亥水，是自墓中传出长生也，占事先昏晦而后通明。未墓昼乘白虎克宅，墓主暗昧，虎主丧凶，自然宅内多昏晦伶仃之事矣，
　　断曰：课乃见机，传曰曲直，宜尖上取尖，美中求美。倘或悠柔不决，必至曲屈难伸；又支干相害，不宜占交加之事。利于兄弟，而不利于妻孥。夜占帘幕临日　利占科第。天后阴神，乘虎亦防断弦
　　天时：大罡指阳，水母空陷，木局上风，晴而有风。家宅：自墓传生，先凶后吉，日渐光明之象。仕宦：昼夜皆有帘幕，占试甚利。求财：不能如意　取之有祸。谒贵：事干两贵。婚姻：支干克害，占婚不吉。胎产：上强下弱，男妊；子母相害，难产。疾病：肾水不足之疾，或有痞积，病症克人，宜慎宜谨。出行：陆路可行。行人：天罡加孟，尚未启行。逃亡：难获。出师：昼夜皆凶。
　　毕法云：贵虽坐狱宜临干，支乘墓虎有伏尸，干墓并关人宅废，彼此猜忌害相随，合中犯杀蜜中砒。纂义云：未为干墓，临支克支，上乘白虎，宅中必有伏尸为祸。课经云：亥年正月，亥将加卯为灾厄课，盖未为丧车，乘死气加亥，又为岁虎故也。


乙亥日第六局　干上亥
　　课体：重审，不备。
　　课义：中丁初脱，空鬼居末，幸遇支生，死而后活。
