<!-- { "loadSidebar": true } -->
凡合入传，谋事皆成，但不能实时了结；不宜占病、占讼。
凡暗中三合、六合，主失脱藏匿难获。凡天后、神后作合，占婚立成；二后与阴合，同。
凡刑破二合发用，主内吉外凶，占事须费力，然终有济。
凡合逢空、落空，又见刑害，主和中藏祸，有徳可觧。
凡合带刑害，虽乗吉神，其力亦减，但可宛转小用。
凡合克日，或乗蛇、虎、朱雀，主合中有害，不可托人谋干，恐以直信人，反招不足。
右三等合神，以干合为主，支合次之，行合又次之。要与徳神、禄、喜临并，方为全吉。可制诸凶，若乗凶神，全无吉助，则又与凶合，返为凶矣，凡占宜详之。
凡三合在课中，作干支上神，交克干支者，主外合中离，各懐疑忌；或为人挑激，以致不和。如甲子日干上戌，支上申，干支三合。
凡支干互合，名同心格，主一切谋望皆同契齐心成就；若见刑害，又主同心之中暗生妬忌如乙酉、丙申、戊申、辛卯、壬寅五日返吟，干支相合，上神亦相合，此五日支加干，或干加支，皆干支会合。又如甲申日亥加干，上神与支干合；乙亥日卯加干，上神自相合；壬午日未加干，干上神与支合，支上神与干合之例。
凡支加干上神邻近相合，主彼此变换，共相谋事，皆有成就惟壬子、戊午、丙午三日有之。
凡支加干，上神相合；或干加支，上神相合；亦可共谋成事惟丙寅、丙戌、戊戌三日有之。
凡支干上神相合又相破，而支干自相害者，主谋事外面假意相成，中心百方暗毒惟壬申、戊寅、丙寅日六课。
凡干支相害，上神相合，无刑破者，主外合中离，凡相成皆是假意；若逢空，仍主暗害乙卯、辛酉二日四课。
凡日干与支上神相合，支辰与干上神相合，名交车格。主交闗、交易、交加、交换、成合之事。凡值此课，惟利合谋，不利解散，此例除甲寅、庚申、丁未、己未、癸丑五日，申克日，戌克神之例，支干同处，交车不合。余则一日一课，有十种分别，占用各随所宜：
一、长生合，宜合本营为如甲申日干上巳为支长生与支合，支上亥为干长生与干合之例。
二、财合，宜交闗取财，或财相交渉如辛丑日干上子为支财与支合，支上卯为干财与干合之例。
三、脱合，不宜交渉，主彼此各懐相脱之意如戊辰日干上酉脱支与支合，支上申脱干与干合之例。
四、害合，主彼此合谋，暗中相害如丁丑日干上午害干与支合，支上午害支与干合之例。
五、空合，主先好后恶，有初无终如辛亥日干上寅空与支合，支上卯空与干合之例。
六、刑合，主和美中生出争竞，及彼此各不徇理如癸卯日干上戌刑干与支合，干上戌刑干支支合，支上子刑支与干合之例。
七、冲合，主先合后离，不论亲踈，五伦皆然如甲申日干上巳与支合支上亥与干合己亥寅申又相冲之例。
八、克合，主交渉中生出争讼，或匿怨相友，笑里藏刀如庚子日干上丑克支与支合，支上巳克干与干合之例。
九、三交合，凡交闗用事，必有奸私，或相交渉二三事三交者，孟仲季各临孟仲季也。惟己酉日辰加干，丁卯日戌加干二课。
十、交会合，主内外相合，或世代义门，更有外人相助。凡占事事有成，惟忌空亡如乙丑日干上子与支合，支上酉与干合，三传巳丑酉又三合之例。
鬼
鬼者，贼害之神也。干支之中，阳克阳为鬼，阴克阴为鬼。《经》曰：“传中多鬼，事事不美。谋望不成，凶灾及已。”
凡昼鬼主公讼是非，夜鬼主神袛妖祟。
凡鬼入传，若日干旺相，及传中命上见子孙，亦不为凶。
凡占讼、占病，忌鬼入传临日，见子孙为救神，减凶。
凡占盗，鬼入传自相冲，或与盗神相冲，其盗自败。若落空带合，返难捕捉。
凡干上鬼发，事多不美。若用见徳合，犹可望事求官，
凡传鬼带合，又克日之上神，主求事返覆，进退而后成。
凡鬼宜衰败，不宜生旺。若鬼当时亦不为凶如甲为戊鬼，若在仲春，木贪生发，返不制圡之例防过时为凶。
凡鬼发用又临克日之乡，名攅眉格，占事主有两重不美。即遇救神，惟解其一如庚辰日午加巳发用之例。
凡辰上神发用为日鬼，占事主自家人暗害。
凡鬼多有制，返不为凶，占事未免先值惊危，终乃无畏。若闻人谋害，但是商量，不能为祸。惟白虎发用，大有畏忌。要年命上有制虎之神如壬辰日遥克，戌加未发用，三传戌丑辰，上下六鬼，午上寅木制之之例。
凡鬼发用是支上神，又引中末入鬼乡，谓之家鬼弄家神，有救无祸，无救有祸如己丑日支上寅发用作鬼，三传寅卯辰皆归木乡之例。此课干上申制鬼有救。
凡鬼临日干，得支上神救者，主一切事自外来，要家内人解救如癸亥日，辰加干发用为鬼，支上寅制之之例。
凡鬼发用，生末传作干长生，名鬼脱生格，主一切先凶后吉如丙子日，干上子发用为鬼，生末传寅之例。
凡三传入局为鬼，返生起干上神生干者，主一切返凶为吉如庚午日，干上辰，三传戌午寅火局为鬼，生起辰土以生干之例。庚寅午戌、乙巳酉丑、己巳七日同。
凡贵徳临身制鬼者，返吉如乙丑、乙巳二日，酉加巳发用，三传酉丑巳，金局为鬼，申加干为徳、为贵，初传螣蛇火制破其局，末传巳返作救神之例。
凡传鬼为贵人盗气，亦能免祸如辛巳日，午加辛发用，三传火局，顺逆贵皆贵、勾、常，盗火气，不能为鬼之例。
凡传虽脱干，能制暗鬼，名借益格。犹有人来赚我，恰值我有祸患，欲借其力，姑遂其意，用之反有益也暗鬼者，贵神克干也其凶甚于眀鬼。如壬子日，未加卯发用，三传木局脱干，夜贵贵、勾、常为鬼，木反制例之例。
同类受克絶，以神而言：甲乙日寅卯临申酉，丙丁日以巳午临亥子，庚辛日申酉临寅卯，壬癸日亥子临巳午。
同类受克絶，以将而言：甲乙日青龙六合乘申酉，丙丁日朱雀螣蛇乘亥子，戊己日贵人太常勾陈乘寅卯，庚辛日白虎太阴乗巳午，壬癸日玄武天后乗辰戌丑未。
墓
墓者，伏没之神也。五行墓于四季，有阴阳生死之分，阳干死地即阴干生地，故未为甲癸之墓，戌为丙戊乙之墓，丑为庚丁己之墓，辰为壬辛之墓。此盖戊己从丙丁分顺逆，以子依母，以生金也。
未为木墓，戌为火墓，丑为金墓，辰为水土墓，此盖单论五行。土寄坤，不以干之阴阳分顺逆也。
壬课重在日，惟従十干墓，不从五行墓。
凡墓入传临日，主一切闭塞暗昧，壅蔽不通。
凡辰未为日墓，戌丑为夜墓。日墓刚速，夜墓柔延。
凡墓，朦昧昏暗。若夜墓临日，自暗投眀，诸事尚有觧救。如日墓临夜，自眀投暗，一切愈见模糊。
凡寅加戌，巳加丑，申加辰，亥加未，自生入墓。如人坠井中，呼天不应，占病必死，占贼难获，占行人不来。
日之长生处乗墓，如甲乙日未临亥，丙丁日戌临寅，戊己壬癸日辰临申，庚辛日丑临巳是也。主旧事再发。
长生处自乗墓，主新事废。如甲乙日辰加亥，丙丁日未加寅，戊己壬癸日丑加申，庚辛日戌加巳是也。
天上长生坐墓，如甲乙日亥临辰，丙丁日寅临未，戊己壬癸日申临丑，庚辛日巳临戌是也。主不能生。
以身入墓，如甲乙日末传遇未，丙丁日末传遇戌之类。
以魂入墓，即墓神覆日。如甲乙日未加寅、辰，丙丁日戌加巳、未之类。
以日入墓，即坐墓。如甲乙日寅、辰临未，丙丁日巳、未临戌，戊己日巳、未临辰，庚辛日申、戌临丑，壬癸日亥、丑临辰。
以支戴墓、坐墓：戴墓，如辰加亥子并辰戌丑未，未加寅夘，丑加申酉，戌加巳午。坐墓，如亥子并辰戌丑未临辰，寅卯临未，申酉临丑，巳午临戌。
行年化气入墓，如行年立寅午戌，化气属火，火墓戌，加戌是也。
年命乘墓、坐墓，如年命在子，辰加子为乘墓，天上子临辰为坐墓。
以鬼入墓，如甲乙日申酉加丑，丙丁日亥子加辰之类。
凡生旺入墓，成而后败；墓入生旺，败而复成。
凡墓，主暗昧忧郁。若自墓传生，凶中变吉。
凡墓发用。宜日干有气。若无气，占病防死，占讼防屈。
凡中传见墓，百事不顺，进退有悔。
凡末传见墓，百事终无成就。
凡墓逢冲则吉，逢合则凶，若年命上神能克制之亦可为救。
破
破者，散也，移也。
其法以十二支环列，阳日破后四辰，阴日破前四辰。
凡破临日入传，惟宜散凶事，不宜成吉事。
凡破，占事多中辍，有更改，一切主不完全。
凡午破卯，主门户破败。辰破丑，主墙墓颓圮。酉破子，主阴小灾悔。戌破未，主人物刑伤。亥破寅，申破巳，破中有合，败而复成。六反皆然。
凡四孟见酉，四仲见巳，四季见丑，名破碎煞。主凡物破损不完。
凡破冲，主人情暗中不顺，占婚虽强成，难久；占产，胎动难生。若乘喜神、吉神，凡事艰难后遂。若逢空、落空，有声无形。
凡年命上见破，主有伤损。
害
害者，阻也，斗也。
其法，以十二从辰戌两分，自戌至卯横列于下，自酉至辰横加其上，上下相交，即为六害。
凡害临日入传，事多阻隔。
凡子加未，主事无终始，官非口舌；未加子，主营谋阻滞，暗里生灾。
丑加午，主公讼不利，夫妻不和；午加丑，主事不分明，终难成就。
寅加巳，主出行改动，退利进阻；巳加寅，主谋事阻难，口舌忧疑。
夘加辰，主事有虚争，好中生斗；辰加夘，主求谋多阻，干事无终。
酉加戌，主门户损伤，阴小灾疾；戌加酉，主暗中不美，奴婢邪谋。
申加亥，主先阻后得，事必有终；亥加申，主图谋未遂，事必无始。
凡害必无和气，只宜守旧，动即有失。
刑
刑者，伤也，残也。
其法，以十二支环列，以丑寅向下两分，隔四刑之。始分而刑三，冲中者自刑；终交而刑二，冲首者自刑。故丑刑戌，戌刑未，未刑辰，辰冲戌为自刑。寅刑巳，巳刑申，申刑亥，亥冲巳为自刑。子刑夘，夘刑午，午冲子为自刑。夘刑子，子刑酉，酉冲夘为自刑。是以辰亥午酉为自刑，子夘、夘子为互刑，丑戌未、寅巳申为朋刑，故曰三刑也。
凡朋刑，惟丑能刑戌，戌能刑未，未不能刑戌，戌不能刑丑。惟寅能刑巳，巳能刑申，申不能刑巳，巳不能刑寅。而《世本》有以未刑丑，申刑寅者，盖未考冲首为自刑，而误以冲为刑也。
凡刑入传临日，必主伤残。自刑，主自逞自作，以致落败，事非顺成，死非正命。凡互刑，主无礼无义，大荡小淫。子刑夘，死败相刑，门户不正，尊卑不睦；夘刑子明入晦出，子息不律，水陆不通。凡朋刑主无情无恩，威凌势挟。寅刑巳，刑中有害，举动艰难，灾讼骈至。丑刑戌，刑中有鬼，贵贱相侮，病狱交臻；巳刑申，戌刑未，刑中有破，长幼不和，身家零落。
凡刑发用，必见刑伤。刑干忧男，刑支忧女，刑时忧事。
