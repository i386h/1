<!-- { "loadSidebar": true } -->
　　《瑞应图》曰：“王者以身率先人，恶衣服而致美乎黻冕，则献白裘。禹时，渠搜民乘白马来献。”（《禹贡》渠搜，山名，西夷衣皮，见禹功成，皆来服也。）又云：“王者政本五行，教民种植，以事其先，则献白裘。”又云：“王者德茂，不耻恶衣，则四夷来献白裘。黄帝时，南夷乘白鹿来献白裘。”
　　
　　器服咎征
　　
　　钟自移　钟自鸣　钟不鸣
　　《天镜》曰：“钟自鸣、移处，君不安，不出年。”《春秋潜潭巴》曰：“天子钟自鸣，下土动兵。”《兵书》曰：“钟无音，士卒怒，欲攻战。”
　　
　　鼓自鸣　鼓不鸣
　　《潜潭巴》曰：“库兵动，鼓自鸣。”《天镜》曰：“鼓忽夜鸣，有敌人来。”《兵书》曰：“金鼓无故自鸣军中，当罢且有功名。”《兵书》曰：“金鼓无故忽无音响者，邑且降。”《汉书五行志》云：“李陵击匈奴，夜击鼓起士，不鸣。陵曰：‘吾士气少衰而鼓不起，何耶？军中是有女子乎？’搜军中，得卒妻，皆斩之。”
　　
　　
　　角自鸣　角不鸣　巾箱中有鼓角声
　　《天镜》曰：“国君角自鸣，有伐者。”《天镜》曰：“角吹而不鸣，不宜征伐。”《异苑》曰：“晋孝武大元末，每闻巾箱中有鼓吹鼙角之声。”又曰：“护军府军铠甲铮铮有声，遭王敦之变。”
　　
　　刀剑自拔自鸣
　　京房曰：“君刀剑无故自拔，与其室相去，君且杀。”《地镜》曰：“刀剑无故自拔出，及光有声者，忧兵伤，若有血汗。”京房云：“君刀剑无故自鸣，他人无闻者，而君独闻之，妻妾且杀其君。”《兵书》曰：“将军剑无故自鸣，他人不闻，己独闻之，此名妇为人杀之象。”
　　
　　忘豹尾
　　《晋中兴书》曰：“海西公初即位，忘设豹尾。圣人所以豹变也，而海西豹变之日，非所忘之时。天戒若曰，怠其豹尾，亦不能终也。”
　　
　　车奔　鼎沦　鼎震
　　《天镜》曰：“国君车奔，不出三年，有丧事。”《墨子》曰：“桀无道，九鼎沦。”《洪范五行传》曰：“周烈王二十三年，鼎震，金失也。金震，木动之也。鼎者，宗庙之器。鼎震，木沴金失之象。”
　　
　　冶铁飞
　　《汉书五行志》曰：“武帝征和二年春，涿郡铁官销铁皆飞去。其三月，涿郡太守刘屈氂为丞相。后月，巫蛊事忽兴，帝女阳石公主与太仆公孙敬声下狱死。掘蛊太子宫，太子与母皇后议，恐不能自明，乃杀江充，举兵与丞相屈氂战，死者数万人，太子败走，至湖自杀。明年，屈氂复坐祝诅，腰斩，妻枭首。成帝河平二年正月，沛郡铁官铸铁不下，隆如雷声，又如鼓音，工十三人惊走，竟还视地，地陷数尺，炉分十二，炉中销铁散如流星。时王凤为大司马大将军秉政，丞相王商与凤有隙，凤谮之，免官自杀。”
　　
　　灶釜鸣
　　《地镜》曰：“宫中灶及釜甑鸣响者，不出一年，有大丧。”郭璞《洞林》曰：“卷令施安上家，釜九鸣，旬月之中，寻有九丧。”
　　
　　臼中水出
　　《京房易传妖占》曰：“臼水出，大臣咎。”《地镜》曰：“水忽出臼中，臣为咎，且将大水。”《帝王世纪》曰：“初力牧之后曰挚，其母曰始朵，居伊水之滨，梦神告己曰：‘臼出水而远走，无顾。’及明，视臼中有水，即告邻而走，东十里乃顾，其地尽为水矣。”《伏侯古今注》曰：“成帝建始二年，太原祁安县民石臼中水出如流，状稍益，至满臼，民夜谣曰：‘水大出，走上城。’后三年，女子陈持弓闻谣言，大水至，走入掖门，至省中，官吏大惊，上城。”
　　
　　
　　秤斗改小　饮食自亡
　　《天镜》曰：“人君改小秤、衡、斗、桶，是谓裂德，五谷不入仓，民流亡，大饥。”《京房传》曰：“君饮食无故自亡，君且失位，凶。”
　　
　　床自动　床自亡　帐幕自动
　　《京房传》曰：“君床无故自动，君且移居。”《兵书》曰：“将军坐床无故自动，臣下欲杀之。”又曰：“君床无故自亡去，君且去。”《兵书》曰：“将军帐幕无故自动，人散走，各归其乡。”
　　
　　羽扇
　　《晋中兴书》曰：“旧为羽扇柄者，剜木以象骨，用十毛，取全数也。中兴初，王敦始改用长柄，使下出可提，减其羽，用八。识者以为柄使可执用，是敦执国柄之象也；毛减用八者，是羽翮损少之应也。”
　　
　　幓头
　　《晋中兴征祥说》曰：“太元中，人不复着幓头，亦服妖也，象人君独立无亲戚也。”《天镜》曰：“人君及民，无故违国制，服上古之服，是谓悖德，君臣有反政。”又曰：“好作大衣，下臣悦。”又曰：“无故小其衣服，不出三年，边有急兵，若外国来降服，后大凶。”又曰：“好小衣，臣自用。”又曰：“人君好为短小之衣，兵革，不出六年，边城有相犯，君弱臣强。”又曰：“好着黄者，太平；好着白，兵；好着青，年中熟。”京氏云：“民人皆好素服者，民多丧，期三年。众人好学诸侯之服，而高其衣服，不出五年，失民。”
　　
　　假髻
　　《左传》曰：“郑子臧好聚鹬冠，（张晏曰：鹬鸟，赤足黄文，以其毛饰冠。韦昭曰：鹬禽，翠鸟也。）郑文公恶之，使贼杀之。刘向以为近服妖者也。一曰：非独为子臧之身，亦文公戒也。初，文公不礼晋文，又犯周天子命而伐滑，不尊敬上，其后晋文伐郑，几亡国。”
　　
　　冠坠
　　《汉书五行志》曰：“昭帝时，昌邑王贺遣中大夫之长安，多治仄注冠（应劭曰：今法冠是也。李奇曰：一云高山冠，本齐冠也，谒者服之也。）赐大臣，后又以冠奴。刘向以为近服妖也，时王贺狂悖，闻天子不豫，弋猎驰骋如故，与驺奴、宰人游居娱戏，骄慢不敬。冠者，尊服；奴者，贱人。贺无故好作非常之冠，暴尊象也，以冠奴者，当自至尊坠至贱也。”
　　
　　冠衣改变
　　《续汉书》曰：“灵帝光和四年，作列肆于宫，彩女为商贩，更盗窃帝著尚服，饮食宴观以为乐，又于西园与狗著进贤冠，带绶，又驾四驴车，帝躬自操辔驰骋。此服妖也，后天下乱。”《搜神记》曰：“晋中兴，著帻者以带缚项，下逼上，上无地也。”《续汉书五行志》曰：“献帝建安中，男子之衣好为长身而下甚短，女子好为长裙而上甚短，时益州从事黄嗣以为服妖，是阳无下而阴无上，天下未欲平也，后遂大乱。”《搜神记》曰：“吴景帝以后，衣服之制，长上短下，又积领五六而裳居二一，故归命放情于上，百姓恻于下之象也。晋兴后，服上俭下丰，又为长裳以张之，盖上衰弱，下放纵也。”
　　
　　衣服汗血　衣服自亡　衣服有光　衣自出匣
　　《兵书》曰：“将军衣无故自汗血，臣下欲杀之。”京房曰：“君朝服无故自亡，君有事，臣大凶。”《兵书》曰：“衣无故自亡，将且死，人家亦然。”《异苑》曰：“晋惠帝羊皇后将入宫，衣中忽有光若火，后藩王构兵，四废四立，及洛阳失御，复为刘曜所嫔。”《汉书》曰：“平帝元始元年二月乙未，义陵寝衣在匣中，忽出在床上。”又曰《王莽传》：“杜陵便殿乘舆，宫府衣在藏中，忽自倒去外堂上，良久委地，莽恶之。”
　　
　　绶带有光　履改变
　　《天镜》曰：“印绶有光者，免官；带有光，贺事。”《搜神记》曰：“昔初作履者，妇人员头，男子方头。员者顺之义，盖作者之意，所以别男女也。履者，所履践而行者也。太康初，妇人皆方头履，言去其从，与男女无别。”
　　
　　履自着足　履自亡
　　京氏曰：“君履无故自着于君足，有远行。”京氏曰：“君履无故自亡，君且不复，远行。”《天镜》曰：“人君履无故夜亡，其处近臣为践。”
　　
　　败屩自聚
　　《搜神记》曰：“元康之末，以至于太安之间，江淮之域有败屩自聚于道，多者至四五十量，余尝视之，时人散而去之，明日悉复，或见狸衔而聚之，说者曰：‘屩，人之贱服，处于下，当劳辱下民之象；败者，疲毙之象；道者，地理四方所以交通，王命所由。败屩聚道，民罢病，将构聚为乱。’后张昌逆乱。”
　　
　　城邑宫殿怪
　　邑壅成山　邑没为池
　　《地镜》曰：“邑无故壅成山，是谓阳反为阴，君淫，为妇人所谋，不出一年，兵起。”又曰：“邑没为池，是谓侵阳，人主征发无道，不出一年，兵马兴。”
　　
　　
　　门崩坏
　　京氏曰：“上下咸悖，厥妖城门坏。”《天镜》曰：“君门倾，君不安上。”《洪范五行传》曰：“秦世，都门无故崩。都门者，秦东郭门，通山东者也，亦崩者，象赵高杀二世时，外降，政内败。一曰：西郭莫崩，而东独然又先崩者，象山东兵至，灭坏出二世不踰，楚汉之兵皆自都门而入，此皆内不平，外不敬之所致。”《汉书五行志》曰：“景帝三年十二月，吴二城门倾，大船自覆。刘向以为近金沴木，木动也。先是吴王濞以太子死于汉，称疾不朝，阴与楚王戊谋为逆乱。城犹国也，其一门名曰楚门，一门名曰鱼门，吴地以船为家，以鱼为食，天戒若曰与楚所谋，倾国覆家。吴地以王不悟，正月与楚俱举兵，身死国亡。”又曰：“宣帝时，大司马霍禹所居第门自坏，时禹内不顺，外不敬，见戒不改，卒受灭亡之诛。”又曰：“哀帝时，大司马董贤第门自坏，时贤以私爱居大位，赏赐无度，骄慢不敬，大失臣道，见戒不改，后贤夫妻自杀，家徙合浦。”《续汉书》曰：“桓帝延熹五年，太学门无故自坏，裴楷以为，太学者教化所居，其门自坏，文德将衰，教化废也。是后，天下遂至大乱。”《魏志》曰：“黄初二年春，文帝幸许昌城，南门无故自崩，帝心恶之，遂不入，还洛阳。五月，帝崩。”《晋中兴征祥说》曰：“元兴二年，大桁门层屋自坏。桁门者，盖古之鸡门，都城之门也，王者所由出入。是孝安静默，警跸之响，未尝至于鸡门。而桓玄之篡，乘间也。”
　　
　　门关折　门钥自亡
　　《地镜》曰：“城门关无故自折，将有贼至，为人所开，邑败。”京氏曰：“君门户自亡，其君且杀。”《汉书五行志》曰：“咸帝元延元年，长安章城门牡自亡，函谷关决，门牡自亡。（晋灼曰：牡出龠也。孟康曰：决门，聚落门也。）谷永对曰：‘章城通路寝之路，函谷关阻山东之险，城门关守国之固，固将去焉，故牡飞。’”
　　
　　门自开闭
