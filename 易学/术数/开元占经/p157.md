<!-- { "loadSidebar": true } -->
　　苍白云气入危，天子大造宫室；青气入危，国忧，有损屋；赤云气入危，有土功，盖屋之事大作；一曰：宫中有兵忧；赤气出危，以火发屋；一曰：有火灾；黑气出危，北乡大水，人流亡东乡，其国君死，百草不实，西乡人主忧、死、丧，南乡有疾疫，期不出其年，远明年；黑气入危，自北来，大水；西来，死君；东来，稻粟不实；南来，有兵；皆不出一年；白气出入危，其国有兵；黄云气出入危，皆为土功兴；一曰：黄气出危，国有喜；白气及黑气入危者，皆有死丧、哭泣事；青黑气出入危，皆有水灾。
　　
　　室宿云气干犯占
　　黄云气入室，有土功事；苍白云气入室，大人忧、丧；黄白云气润泽入室，诸侯有使来；若出室，天子有使出外，皆言宗庙之事；赤气入室，有兵；赤云气如大道，来室上下，人主不可出宫，有逆臣，有疾病，不出三年，其土大饥，有军在外，则有大战、流血、暴尸；赤气如波扬入室，兵入宫，有亡国；黑气入室，大人有死丧；青气入室，其国忧；杂气入室，人多暴死；有气明润光泽，如日月之彩，出入室中，男子之祥；黄气光明润泽，出入室，国有喜。
　　
　　壁宿云气干犯占
　　苍白云气入壁，大人忧死丧；出之，祸除；赤云气入壁，有兵；赤云气入壁，如波扬，兵火并起，大臣有烧死者；赤气从西壁入东壁，兵气也，天子手杀其臣；黑气入壁，有破国、亡主；一曰：有大水；黄云气入壁，天子裂土建侯。（陈卓曰：烈士出。）青云气入壁，有兵起；黄白云气入壁，外国入贡；一曰：天子立庙，期一年。
　　
　　奎宿云气干犯占
　　苍白云气出奎，有兵；入奎，天下妇人多灾；赤云气入奎，有兵入；出之，兵出；一曰：有疾病；赤气入奎，有伪使；一曰：有无所受命而来者；赤气出奎，有诈出使者；黄云气入奎中，有贡珠玉珍宝者；一曰：天子纳后夫人；黄气出奎，玺宝有出者；一曰有出宫人，不则后妃有黜者；赤气入奎，天下妇人多血疾；黑气入奎，有疾疫，三日夜不出，大人忧之，出则祸除。
　　
　　娄宿云气干犯占
　　青黑云气入娄，有兵疫；出之，则祸除；白气入娄，人民受赐；黄气入娄，贵人受赐；黑气入娄，有水，有白衣之会；黑气出娄，纷纷如转蓬始至，大人食中毒；一曰：大水且至；赤云气如剑锋入娄，宗庙苑牧中兵起；青气入娄，有兵忧。
　　
　　胃宿云气干犯占
　　苍白云气入胃，国以丧籴粟；青黑气出胃，兵起；赤云气出胃，以兵出粟；黑气入胃，仓粟败腐；苍白气出胃，以丧出粟；黑气如转蓬出胃，大人食中毒死，且有大水；黄白云气明泽入胃，大人入国，仓库充实；出之，有出粟赈民之事；赤云气入胃，以兵籴粟。
　　
　　昴宿云气干犯占
　　苍白云气入昴，人疾疫，多死，妖言大起；出，则祸除；黑气入昴，北地灾；苍赤云气入昴，人疾疫，多妖言，不则龙见；赤云气入昴，有军令，白衣将兵；一曰：天子自将，民众鼓下；赤气出昴，军在野处；青黑气出昴，有兵，且有大水；黄白气润泽入昴，天子白衣会；出昴，白衣会罢。昴黑有珥，兵息。
　　
　　毕宿云气干犯占
　　苍白云气入毕，岁不收；出，则祸除；赤云气入毕，兵起；赤气如波扬，大旱，有火灾；黄白气入毕，其岁美；出毕，则授民田；一曰：黄气带白入毕，天子有太子喜，兵在外者解；一曰：其岁有大人生；黄白气出毕，有拜将；赤气出毕，将军兵出；黑气入毕，相乱政，将死；白气入毕，相死；出，则祸除；赤气入附耳，兵起；出之，将军兵出；苍白气入附耳，将军死；黄白气入附耳，天下无兵，安；黄白气出附耳，有拜将；黑气入附耳，将死。
　　
　　觜宿云气干犯占
　　苍白云气入觜，天子有葆旅之事；出之，则祸除；赤云气入觜，兵起；赤气如扬波入觜中，兵入国，火随之；出觜，则兵随之出；黄白气润泽入觜，有神宝入；一曰：有负宝玉来献天子者；白气入觜，民食葆旅；白气出觜，有葆旅之事于国外；黑气入觜，大人忧，远将戮，赵地有灾；出之，祸除；黄云气出觜，国兵随之出；入觜，国兵入。
　　
　　参宿云气干犯占
　　苍白云气入参，臣为乱；苍白气出参伐而环绕，天子自将兵巡边；苍白云气入伐，大将忧，有斩刈之事；苍白气出伐，以白衣行斩刈事；苍气入参，边境有忧；赤云气入参，内兵起，将军为乱，诛；赤云气如波扬入参，边城仓库焚；赤气出参中央，边有大兵；赤气入伐，有斩刈，将军忧；黑气入参，大水，将军死，气锐如锋，大人当之；黑气出参，有兵，有水灾，将军忧；黑气出伐，以水伐国；白气入参，天下用兵，一曰天子有阴病；黄白气入参，大将受赐；黄气出伐，将军战胜。
　　
　　井宿云气干犯占
　　青云气出井，大如井口，上拂参而行入河中，大水没城郭，期二十日，远三十日；苍白气出井，有水令；入井，民大疫；黑气入井，民疾病，多死丧，天下大水，道无行车；黄白云气入井，有客来言水泽事；赤云气入井，大水，不则疾疫，亦为旱；苍白云气入井，有丧，女主恶之；白气入井，大雨水；赤气入井，有兵，一曰：水贼起；赤气入井，天子以水行兵；黄气出井，天子以泽泉之利养民；恒以正月朔夜，候东井中，或上下有云气润泽，则其岁多潦。
　　
　　鬼宿云气干犯占
　　黑气入鬼，大人、皇后皆有忧；白气入鬼，人疾病；赤云气入鬼，大旱，有火灾；黄气入鬼，有土功。
　　
　　柳宿云气干犯占
　　赤云气入柳，有火灾；出柳，大旱；黄云气入柳，期五十日，有赦，一曰：黄气入柳，天子造宫室，土木大兴；黄气出，有赦；黑气入柳，天子宫庙木腐败；黑气如锋刀刺柳，三夜不散，大人忧；白气出柳，国有忧兵出；白气入柳，天子造宫室；苍白气入柳，有忧；黄白气出柳，天子出美木作室；入柳，得美木。
　　
　　星宿云气干犯占
　　苍白云气入七星，大人忧；苍白云气出七星，天子有急使出；其气回曲而不正，有亡臣；赤云气入七星中，兵气也，若有客来，必有兵随之；赤云气如波扬入七星中，火气也，宫中有火灾，四曲、五曲，后妃恶之；赤气出七星，天子使出，亦有兵随之出；黄气彷佛入七星，外有贡献；黄气出七星，天子有赐于诸侯；气见而大风随之者，有赦；黄白气润泽入七星，远人来贡；黑气入七星。贤人多死；出之，祸除；白气入七星，国有死丧；云如蜚鸟啄七星，大人有忧。
　　
　　
　　张宿云气干犯占
　　苍白云气入张，庭中觞客有忧；变出之，祸除；赤云气出入张，天子用兵赐物；白气入张，大客有忧；黄气润泽入张，天子因喜赐客；黄白气出张，天子命使赐诸侯；赤黄气入张，有忧；出张，天子用兵；黑气入张，徘徊而散，其分有水灾；黑气入张而转绕之，或如刀剑刺之，天子防客；赤云气如扬波入张，天子宫中大哭。
　　
　　翼宿云气干犯占
　　赤云气入翼，有暴客入国境；赤气出翼，其国兵出，随气所之；苍白气入翼，太常之官忧之；黄气润泽入翼，诸侯来贡物；黄气出翼，天子遣使于诸侯；黄白气入翼，外国入贡；一曰：白气若黑气入翼，正抵其星，三夜不去，宗庙有忧，大人恐，兵大起。
　　
　　轸宿云气干犯占
　　苍白云气入轸，王者不可行幸宫观；出之，其祸除；苍云围轸，亡国之戒；黄白云气润泽入轸，诸侯入贡，以车为币；出轸，天子以车赐诸侯；赤云气入轸，兵从中起；赤云气如波扬入轸，车库火灾，兵且起，有大丧；赤气出轸，将出，兵行；白气入轸，有大丧；黑气入轸，大人忧；黑气如鼠入轸中，天子有坠车、堕马、落床之厄；黑气四散入轸，及回绕之，天下大水，车不用。 
　　
　　开元占经卷九十六
　　
　　云气犯列宿占
　　大角
　　黑气奄大角，久而不散，主命者恶之；苍白气入，国有大丧；黄白气如月近大角，乍明乍暗；青云一道，如千寻枪竿，冲大角而过，天子栋梁拆。
　　
　　进贤
　　苍白气入进贤，相黜，野逸忧；白气入，贤士丧；黑气入，贤士忧；黄气入，贤士有恩赐。
　　
　　库楼
　　赤气直如千寻枪竿，冲库楼，天子自将兵，兵大动，中外震惊，武库官忧，天下不安。
　　
　　拆威
　　苍白气入拆威中，大臣为乱，兵起，天子失威；出之，则祸除。赤气入拆威中，大臣反天子；出，将兵。黄白气入拆威，外国有来求和亲者；出拆威，天子有德令。黑气入，天子恶之，出，则祸除。
　　
　　
　　阳门
　　赤气入阳门，边兵起，有战。
　　
　　骑官
　　苍白气入骑宫，骑将死；赤气出，骑兵大出；赤气入，骑士忧；黑气入，军中有疾病。
　　
　　从官
　　黄气入，巫医受爵。
　　
　　天江
　　赤气出天江，将军出野；青气入天江，大水；黄白气入天江，天子用兵；出之，兵罢。
　　
　　傅说
　　赤气入傅说，巫祝之官受戮。
　　
　　鱼星
　　赤气入鱼星，车骑满，军大动，将军忧；黄气出鱼星，天子用事，起兵；入之，兵罢。
　　
　　
　　龟星
　　赤气入龟星，巫卜之官有诛。
　　
　　鳖星
　　赤黑气入鳖星，有白衣会，天下易政。
　　
　　九坎
　　赤云气入九坎，天下大旱；黑气入，大水。
　　
　　河鼓
　　苍白气入河鼓，将有忧，军在外则天子之军败，将死；出之，则祸除。赤气入河鼓，兵起，客军入；赤气出河鼓，军出，将军战不胜。黄白气入，有以众来降者；出之，将有喜。黑气入，将死；青气入，将忧。
　　
　　织女
　　苍白云气入织女，女主忧病，一曰：人主忧；出，则祸除。赤气入，有以女子故而家受诛者；赤气入，女子多死，外兵；黑气入，王者为女所害，一曰；女子多病死；白气入，女有丧；黄白气入，天子以女幸一家；出之，天子外得美女。
　　
　　
　　天津
　　苍白气入天津中，君有水忧；赤气入，大旱；黄气入，天子有德令；赤气出，兵起；黑气入，大水；天津汉中有黑气独居，大若席，名曰云汉，不满三日，迟不出五日，大雨；黑气状如舡，若一匹布，维河津间，不出十日，大雨。
　　
　　败臼
　　赤气入败臼，人主凶；黑气入，天下人灾。
　　
　　瓠瓜
　　苍白气入瓠瓜，瓜果不可食；出瓠瓜，其祸除。赤气入，天子攻一邑，残之；黄白气出，天子以果赐诸侯；黑气入，天子食果致害。
　　
　　
　　天垒城
　　赤气奄入垒城，北夷惊，有疾疫。
　　
