<!-- { "loadSidebar": true } -->
　　太白犯轸七
　　石氏曰：“太白守轸，其国兵起，得地。”《海中占》曰：“太白犯轸、将军为乱，其国兵起，臣欲谋君，贼人谋贵人，后死；一曰去之一尺，天下大饥，期不出百八十日。”巫咸曰：“太白入轸中，伺其出日而数之，期二十日，为兵发；伺始入处之率，一日期十日，军罢。”《黄帝占》曰：“太白犯守轸，兵起西方。”郗萌曰：“太白出入留舍轸；（轸分，为楚府廷；太白，秦国之星也）主金行轸，客兵来过楚矣，必有死主。”《黄帝占》曰：“太白守轸，将军为乱，车骑出。”甘氏曰：“太白守轸，将军有忧。”《海中占》曰：“太白守轸，兵车，四夷兵大起。”《南官候》曰：“太白守轸，兵大起，有亡地千里，恐有大丧。”又占曰：“太白守轸，兵谋欲起，人有代上之符；入轸中，兵起，国易政，及有自来侯王，受命于王者；男子有功，封爵之庆；士卒有远征之役，诸侯应之；魏以位禅晋，时太白入轸中，及留度进过于午之间，二十余日，晋代吴之二年，太白入轸。”《荆州占》曰：“太白守轸，将军有疾。”《玄冥占》曰：“太白入守轸中央，兵起，国易政，亡地千里；若有大丧，士卒有远征之役，吴楚当受其兵，期二年。”郗萌曰：“太白起左角，逆行至轸，国亡地。” 
　　 
　　开元占经　卷五十一
　　
　　太白占七
　　
　　太白犯石氏中官
　　太白犯摄提一
　　《圣洽符》曰：“太白入犯摄提，兵起满野，强臣谋主。若守卫臣有谋，期二年。”
　　
　　太白犯大角二
　　郗萌曰：“太白守大角，兵大用，有国亡。”《荆州占》曰：“太白守大角，兵大动。”《文曜钩》曰：“太白守犯大角，天下乱，大兵起，强臣谋主，若贵人被戮，期一年。”《海中占》曰：“太白犯守大角，臣谋主，有兵起，人主忧，王者戒慎左右；期不出百八十日，远一年。”
　　
　　太白犯埂河三
　　巫咸曰：“太白犯守梗河，国有谋兵，四夷兵起，来侵中国，边境有忧。”
　　
　　太白犯招摇四
　　《圣洽符》曰：“太白犯招摇，边兵大起，敌人为寇；若守之，敌兵败，若其王死，期不出三年。”《荆州占》曰：“太白守招摇，旗帜起。”甘氏曰：“太白入守招摇。天下兵大起，非一国，远夷为乱，欲侵中国，人主有忧，期一年。”
　　
　　太白犯玄戈五
　　《圣洽符》曰：“太白犯守玄戈，为边兵大起，敌人为寇；若守之，敌人败；若其王死，期不出二年。”
　　
　　太白犯天枪六
　　巫咸曰：“太白犯守天枪，边兵起，枪大用，防戍有忧；若诛边臣，期不出年。”
　　
　　太白犯天棓七
　　巫咸曰：“太白犯守天棓，边夷起，机棓大用，防戍有忧；若诛边臣，期不出年。”
　　
　　太白犯女床八
　　《荆州占》曰：“太白犯女床，凶；若守女床，宫有变害；若被诛。”甘氏曰：“太白守犯女床，兵起宫中，若后有诛，期百八十日，远一年。”
　　
　　太白犯七公九
　　石氏曰：“太白犯七公，群臣有诛。”《黄帝占》曰：“太白守七公，为饥；君不安。”石氏曰：“太白犯守七公，辅臣有诛，议臣相疑；若有诛者，人主有忧。”甘氏曰：“太白犯守七公，兵革大起，大臣有诛；若有戮死者，期不出年。”
　　
　　太白犯贯索十
　　巫咸曰：“太白犯守贵索，天下乱，兵起，多有狱事，贵人有死者。”石氏曰：“太白入贯索中，犯乘守，以狱为乱。”《玄冥占》曰：“太白犯守天牢，以狱起兵，大人忧。”
　　
　　太白犯天纪十一
　　《荆州占》曰：“太白守天纪，有兵乱。”石氏曰：“太白守天纪，幸臣执权，有兵起，王者有忧；若犯守，大臣为乱，兵起宫中；若有大旱之灾，人民大饥。”
　　
　　太白犯织女十二
　　巫咸曰：“太白守织女，后有诛者。”《黄帝占》曰：“太白犯守织女，天下有女忧，有兵起，不出其年。”
　　
　　太白犯天市垣十三
　　《海中占》曰：“太白入天市，国有谋兵，将相有戮死者，期百八十日。”郗萌曰：“太白入天市中，五官有忧；一曰将有忧；一曰大臣戮，若籴贵。”《文曜钩》曰：“太白入居守天市中，惊国，有谋兵，铁钺用，后大起，期不出三年。”巫咸曰：“太白入天市而守之，相坐之，有兵起，贵人有忧；若诛，期二年。”郗萌曰：“太白入，若守天市，诸侯贵人，必有戮者；一曰更币。”
　　
　　太白犯帝座十四
　　《海中占》曰：“太白犯帝座，大臣为乱，强臣谋主，有兵；期不出年。”石氏曰：“太白犯帝座，有逆乱事。”
　　
　　太白犯候星十五
　　石氏曰：“太白犯守候星，诸侯起兵，有千里之行，政令急，民多苦。”《海中占》曰：“太白犯守候星，阴阳不和，五谷伤，人民大饥，有兵起。”
　　
　　太白犯宦者十六
　　石氏曰：“太白守宦者，凶。”甘氏曰：“太白犯宦者，左右辅臣有谋，若戮死，期不出年。”
　　
　　太白犯斗星十七
　　石氏曰：“太白守斗星者，凶。”
　　
　　太白犯宗正十八
　　石氏曰：“太白守宗正，左右群臣多死者；若更政令，人主有忧。”
　　
　　太白犯宗人十九
　　石氏曰：“太白犯宗人，亲族贵人忧，若有死者；一曰主亲有离绝。”
　　
　　太白犯宗星二十
　　甘氏曰：“太白犯守宗星，宗室之臣，有分离者。”《玄冥占》曰：“太白触抵宗星，幸臣有诛者，期二年。”
　　
　　太白犯东西咸二十一
　　石氏曰：“太白守东西咸，女主忧诛，若贵女有戮死，期二年。”《荆州占》曰：“太白守东西咸，忧兵起。”石氏曰：“太白守犯东西咸者，为臣不从令，有阴私。”
　　
　　太白犯天江二十二
　　陈卓曰：“太白守天江，暴水为害，不出其年。”巫氏曰：“太白犯守天江，天下有水；若入之，水齐城郭，人饥亡，去其乡。”（《宋书天文志》：晋穆帝永和十一年八月巳未，太白犯天江，占曰：河津不通，升平元年，慕容遂临漳有幽并青冀之地，缘河诸将渐奔散，津河隔绝矣。）
　　
　　太白犯建星二十三
　　陈卓曰：“太白犯建星，大臣相谮。”郗萌曰：“太白入建星，外国使来见主；出建星，主遣使至国，期皆三十日。”《黄帝占》曰：“太白守建星，满二十日，必大赦。”巫咸曰：“太白入建星，若守之，兵起，关道不通；若有外国使来者，期一年。”
　　
　　太白犯天弁二十四
　　甘氏曰：“太白犯天弁，若守之，则囚徒兵起；一曰五谷不成，籴大贵，人民饥。”
　　
　　太白犯河鼓二十五
　　《黄帝占》曰：“太白犯河鼓，大将若左右将有诛者，若有罪，以五色占之。”石氏曰：“太白入河鼓，兵大起，大将出；若守之，所犯之将诛，期二年。”郗萌曰：“太白守河鼓，兵起，期六十日。”
　　
　　太白犯离珠二十六
　　石氏曰：“太白犯离珠，宫中有事；若有乱宫者，宫人有罪黜者。”巫咸曰：“太白犯离珠。有兵起，后宫凶，女主有忧。”
　　
　　太白犯匏瓜二十七
　　《玄冥占》曰：“太白守匏瓜，人主诛邑族；若有兵；一曰王者以果赐诸侯。”《圣洽符》曰：“太白犯守匏瓜，天下有忧；若有游兵，名果贵；一曰鱼盐贵，价十倍，不出其年。”
　　
　　太白犯天津二十八
　　《海中占》曰：“太白犯天津，关道绝不通，有兵起；若关吏忧。”《文曜钩》曰：“太白入天津，兵起大乱，以其所近，四方中央，死而葬，易政立王。”齐伯曰：“太白守天津，兵起，有亡国，期一年，远二年。”石氏曰：“太白有赤芒，而守天津三十日，关道不度，人主有忧，若诸侯。”
　　
　　太白犯螣蛇二十九
　　甘氏曰：“太白守螣蛇，天子前螣凶，奸臣有谋，前螣为害。”《玄冥占》曰：“太白守螣蛇，诸侯若先螣者；一曰以水为灾，水物不成。”
　　
　　太白犯王良三十
　　《帝览嬉》：“太白入王良，人主以车为弊，马多死，关津不通，国有忧。”石氏曰：“太白守王良，为兵。”《海中占》曰：“太白守王良，三十日，大将亡；一曰主将皆大亡，兵起，车骑行，期百八十日，远一年。”郗萌曰：“太白守天马，天子马多死者。”齐伯曰：“太白犯守王良，天下有兵，诸侯相恐，强臣谋主，期不出年。”
　　
　　太白犯积水四十一
　　巫咸曰：“太白犯守积水，其国有水灾，水物不成，鱼盐贵；一曰以水为败，籴大贵，人民饥，期二年。”
　　
　　太白犯积薪四十二
　　甘氏曰：“太白犯守积薪，天下大旱，五谷不登，人民饥亡。”
　　
　　太白犯水位四十三
　　甘氏曰：“太白犯守水位，天下以水为害，津关不通；一曰大水入城郭，伤人民，期不出二年。”
　　
　　太白犯轩辕四十四
