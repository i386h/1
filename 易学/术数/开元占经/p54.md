<!-- { "loadSidebar": true } -->
　　《圣洽符》曰：“岁星入北斗口中，天下大乱，改政易王，国有大丧，期三年。”巫咸曰：“岁星入北斗，若守之，贵臣受殃。”郗萌曰：“岁星入守北斗，贵人有系。”《荆州占》曰：“岁星守北斗，天子恶之。”《荆州占》曰：“岁星守北斗，不出一年，其岁大水；一曰大赦。”
　　
　　岁星犯紫微宫五十八
　　
　　《海中占》曰：“岁星入长垣，天子以兵自卫，强臣凌主；一曰叛臣被诛，若戮死；期不出百八十日。”《玄冥占》曰：“岁星入紫微宫，奸臣有谋，兵起宫中，天下乱，人主忧，期二年。”巫咸曰：“岁星守紫微宫，民莫处其室宅，流移去其乡。”
　　
　　岁星犯北极钩陈五十九
　　
　　石氏曰：“岁星犯守北极，主星必有大丧，若有反臣。”《玉历》曰：“岁星犯守太子星，太子忧，若有罪；犯守庶子，庶子忧，若有罪。”《荆州占》曰；“岁星中犯乘守北极主星，为大人忧。”《黄帝占》曰：“岁星犯守钩陈，后宫乱，兵起宫中，幸臣谋，主者忧。”
　　
　　岁星犯天一六十
　　
　　石氏曰：“岁星犯守天一，幸臣有谋，人主忧。”
　　
　　岁星犯太一六十一
　　
　　石氏曰：“岁是生犯守太一，幸臣有谋，有兵起，人主忧。” 
　　
　　 
　　
　　开元占经　卷二十九
　　
　　岁星占七
　　
　　岁星犯石氏外官一
　　
　　岁星犯库楼一
　　
　　《黄帝占》曰：“岁星犯库楼，兵出；一曰：民饥、举兵。”巫咸曰：“岁星入库楼，其国以饥起兵；若有旱灾，期不出年。”
　　
　　岁星犯南门二
　　
　　《荆州占》曰：“岁星守南门，王者出畋猎，不出三十日。”石氏曰：“岁星犯守南门，夷兵起；若路不通。”
　　
　　岁星犯平星三
　　
　　石氏曰：“岁星犯平星、凶。”甘氏曰：“岁星守平星，执政臣忧；若有罪诛者，期一年。”
　　
　　岁星犯骑官四
　　
　　甘氏曰：“岁星犯守骑官，有兵起，马多发，若多死。”
　　
　　岁星犯积卒五
　　
　　石氏曰：“岁星入积卒，若守之，兵大起，士卒大行，若多死，期二年。”
　　
　　岁星犯龟星六
　　
　　《海中占》曰：“岁星犯龟星，天下有水旱之灾；守阳则旱，守阴则水。”
　　
　　岁星犯守傅说七
　　
　　石氏曰：“岁星犯守傅说，王者简宗庙，废五祀，后宫凶；一曰有绝嗣，期不出三年。”
　　
　　岁星犯鱼星八
　　
　　甘氏曰：“岁星犯守鱼星之阳，为大旱，鱼行人道；犯守鱼星之阴，为大水，鱼盐贵。”
　　
　　岁星犯杵星九
　　
　　《海中占》曰：“岁星入杵星，若守之，天下有急发米之事，不出其年。”
　　
　　岁星犯鳖星十
　　
　　《黄帝占》曰：“岁星守鳖星，为有白衣之会。”石氏曰：“岁星守鳖星，有白衣若聚众，若大水。”巫咸曰：“岁星守鳖星，国有水旱之灾，守阳则旱，守阴则水。”
　　
　　岁星犯九坎十一
　　
　　石氏曰：“岁星守九坎，天下旱，名水不水，五谷不登，人民大饥；一曰：之阴大水，之阳大旱。”
　　
　　岁星犯败臼十二
　　
　　石氏曰：“岁星守败臼，民不安，其室忧，失其釜甑；若流移，去其乡。”
　　
　　岁星犯羽林十三
　　
　　《海中占》曰：“岁星入守羽林，有兵起，若有逆行，变色成钩已，天下大兵，关梁不通，不出其年。”郗萌曰：“岁星入守羽林，有反臣中兵起也。”《玄冥占》曰：“岁星入守羽林，诸侯悉发兵，强臣谋主，王者忧，期二年。”（案《宋天文志》曰：晋安帝义熙五年五月戊戍，岁星入羽林，是年四月，高祖讨鲜卑，西虏攻安定，姚略自以大众救之，六年二月，鲜卑灭。）石氏曰：“岁星入天军，诸侯悉发甲兵；一曰兴兵者吉。”郗萌曰：“岁星犯守天军为兵起，有破军死将。”
　　
　　岁星犯北落十四
　　
　　石氏曰：“岁星与北落相贯，抵触，光芒相及，有兵大战，破军杀将，伏尸流血，不可当也。期百八十日，若一年；又守北落，亦为兵起。”
　　
　　岁星犯土司空十五
　　
　　《海中占》曰：“岁星守土司空，其国以土起兵；若有土功之事，天下旱。”郗萌曰：“岁星守土司空，多土功事。”
　　
　　岁星犯天仓十六
　　
　　《黄帝占》曰：“岁星入天仓中，主财宝出，主忧，乱臣在内，天下有兵，而仓库之户俱开，主人胜客，客事不成，期二十日中而发。”巫咸曰：“岁星入天仓，若守之，天下有转粟之事，岁恶民饥。”《齐伯占》曰：“岁星守天仓，诸侯有发粟之事，兵起；星若当户守之，将受命，不为主用。”
　　
　　岁星犯天囷十七
　　
　　石氏曰：“岁星入天囷，天下兵起，囷仓储积之物皆发用；一曰：御物多有出者，库藏空虚，期二年。”
　　
　　岁星犯天廪十八
　　
　　石氏曰：“岁星犯守天廪，天下乱，大饥，粟散出。”甘氏曰：“岁星入守天廪，天下有兵，岁大饥，仓粟散出，不出其年。”
　　
　　岁星犯天苑十九
　　
　　甘氏曰：“岁星入守天苑，牛羊禽兽多疾疫，若守之，二十日兵起，马多死，其国忧。”
　　
　　岁星犯参旗二十
　　
　　《海中占》曰：“岁星守参旗，兵大起，弓弩用，士将出行；一曰弓弩贵。”
　　
　　岁星犯玉井二十一
　　
　　《黄帝占》曰：“岁星入玉井，为强国失地；其出之强国得地。”巫咸曰：“岁星入玉井，国有水忧；若以为水败水，物不成，期不出年。”
　　
　　岁星犯天屏二十二
　　
　　甘氏曰：“岁星入守天屏星，诸侯有谋，若大臣有戮死者。”
　　
　　岁星犯天厕二十三
　　
　　《黄帝占》曰：“岁星入守天厕，为大臣有戮者。”《甄耀度》曰：“岁星入守天厕星，天下大饥，人相食，死者大半，期二年。”
　　
　　岁星犯军市二十四
　　
　　石氏曰：“岁星入守军市，兵大起，大将出；若以饥兵起。”
　　
　　岁星犯野鸡二十五
　　
　　甘氏曰：“岁星入犯守野鸡，其国凶，必有死将，军营败，兵士散走。”
　　
　　岁星犯狼星二十六
　　
　　郗萌曰：“岁星守犯狼星，大人免。”石氏曰：“岁星入守犯狼星，野兽死。”《荆州占》曰：“岁星守犯狼星，大将出行，其国有兵；一曰有死将。”《玉历》曰：“岁星犯守狼星，大将出，天下多兵，盗贼起，人主忧。”
　　
　　岁星犯天弧星二十七
　　
　　《荆州占》曰：“岁星守弧，贵人多死，若将当贵人伐。”《荆州占》曰：“岁星守弧，大将有千里之行，国惊。”
　　
　　岁星犯天稷二十八
　　
　　《海中占》曰：“岁星犯守天稷，有旱灾，五谷不登，岁大饥；一曰五谷出。”
　　
　　岁星犯甘氏外官二
　　
　　岁星犯四辅一
　　
　　《荆州占》曰：“岁星中犯乘守四辅星，君臣失礼，辅臣有诛者。”
　　
　　岁星犯日星二
　　
　　《荆州占》曰：“岁星守日星，王者得忠臣，阴阳平；守之二十日至四十日不去，王者与天同心，四夷和平，五谷大丰。”
　　
　　岁星犯天田三
　　
　　《荆州占》曰：“岁星守天田，五谷丰，不出年中。”
　　
　　岁星犯平道四
　　
　　甘氏曰：“岁星守平道，天下治，隐士外不出一年。”
　　
　　岁星犯酒旗五
　　
　　《荆州占》曰：“岁星守酒旗，天下大酺，有酒肉财物赐，若爵宗室。”
　　
　　岁星犯天高六
　　
　　《黄帝占》曰：“岁星逆行天高，其君斋戒不谨；一曰守天高，赦。”
　　
　　岁星守天潢七
　　
　　《黄帝占》曰：“岁星入天潢，为天下大乱，易政；一曰贵人死。”《黄帝占》曰：“岁星入天潢，为运道不通，兵起。”郗萌曰：“岁星失度入天潢中，为人主以水为害；若以井为害；以见入之日占其及与其官。”《黄帝占》曰：“岁星中犯乘守天潢，期二十日，兵起。”
　　
　　岁星犯咸池八
　　
　　甘氏曰：“岁星入咸池，有兵丧，天子且以火败，失忠臣，若旱；一曰大水，道不通，贵人死，以入日占国。”郗萌曰：“岁星入咸池，为有以迷惑人主者；一曰大旱，岁饥。”郗萌曰：“岁星入咸池北，大水；出咸池南，旱。”《荆州占》曰：“岁星入咸池，天下大乱，人君死，易政；以入日占其国。”
　　
　　岁星犯天街九
　　
　　郗萌曰：“岁星当天街，为诸侯自立为王；一曰大水。”郗萌曰：“岁星留止逆行天街中，为兵革起。”石氏曰：“岁星犯守天街，及徘徊乱行，主弱臣强，道隔绝，天下不通。”郗萌曰：“岁星不从天街，为政令不行，不出其年，有兵。”
　　
　　岁星犯甘氏外官三
　　
　　岁星犯哭泣一
　　
　　甘氏曰：“岁星犯哭泣，有大丧。”（案《宋天文志》曰：孝武太元二年一年六月辛已，岁星犯哭泣星，占曰：有哭泣事，是年九月，孝武帝崩。）
　　
　　岁星犯鈇锧二
　　
　　《荆州占》曰：“岁星犯天鈇锧，五日以上，臣有谋。又曰：“岁星犯鈇锧，诛国相。”郗萌曰：“岁星中犯乘守鈇锧，为鈇锧用；一曰兵将有忧。”
　　
　　岁星犯刍藁三
　　
　　《黄帝占》曰：“岁入主天积中，主财宝出，忧臣在内。”（天积刍藁也。）
　　
　　岁星犯军井四
　　
　　《荆州占》曰：“岁星入军井，三日以上，其岁大水。”
　　
　　岁星犯天狗五
　　
　　《荆州占》曰：“岁星入天狗北，夷大饥来归，邻国多土功。”
　　
　　岁星犯天庙六
　　
　　《黄帝占》曰：“岁星入天庙，若守皆为庙事；一曰为凶，忧。”《荆州占》曰：“岁星入天庙，有庙残之事，吏不去，死。”
　　
　　岁星犯巫咸外官四
　　
　　岁星犯土司空一
　　
　　《荆州占》曰：“岁星守入土司空，有土徭之事。”
　　
　　岁星犯键闭二
　　
　　《荆州占》曰：“岁星犯守乘键闭星，大臣有误天子尊事天者，天子不宜出宫下殿，有匿兵于宗庙中者。”《荆州占》曰：“岁星守健闭，王者出国，不出七十日。”
　　
　　岁星犯天渊三
　　
　　郗萌曰：“岁星守天渊，海水出，江河决溢，若海鱼出。”
　　
　　岁星犯天厩五
　　
　　《荆州占》曰：“岁星入天厩中，十日以上，马有食变。”《黄帝占》曰：“岁星守天厩，为灾之事，人主以马为忧，不则马死。” 
　　
　　 
　　
