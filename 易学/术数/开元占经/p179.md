<!-- { "loadSidebar": true } -->
　　《天镜》曰：“昼夜门自开闭，方有大兵至，大忧。”《京房传》曰：“君门户无故自阖，臣杀其君。”又曰：“国门无故夜自开，且有昼闭之忧。”《天镜》曰：“殿阁门夜自开，其下方有大兵。”《地镜》曰：“人家门户无故自开自闭，有力兵事。”《京房传》曰：“城门无故不可开，邑有忧。”又曰：“君门无故不可开者，君凶，人家亦然。”《地镜》曰：“凡门无故不可开，是谓戒过，不出三年，必有兵从近城郭起。”《洪范五行传》曰：“燕王明光宫卧内，三户闭不可开，王使二十余人疏户，终不开，久甚。王意以为内有人，使奴踞屋视内，中无人。小臣者赵圣推户，户开，视其户不开。夫户，以出入屋室者也。无故不开，且不居也。”
　　
　　屋室自坏
　　《干宝晋纪》曰：“武帝大熙元年，太庙梁折。四月，世祖崩。”《晋中兴征祥说》曰：“大兴二年，吴郡米庑无故坏。米庑，货籴之屋；无故自坏，天戒若曰五谷踊贵，无所籴买，不复须屋。是岁，人大饥，饿死者十二三万。”又云：“王敦在武昌架屋，五间已构五木，一宿梁坠地，栿在柱上，甚危，无几作乱，敦灭。”
　　
　　
　　殿名妖异
　　《晋中兴征祥说》曰：“烈宗起清暑殿，识者非之：‘清暑，楚声。今起殿以楚之声为号，非吉祥。’后桓楚篡。”《续阳秋》曰：“桓玄在姑熟起斋，画为龙，名曰盘龙斋，及败，刘毅居之，毅小字盘龙。”
　　
　　城郭宫阙有声崩侧
　　《天镜》曰：“城郭宫阙廷栋梁头鸣，不出二年二月，国亡削地。”京氏曰：“邑城门无故夜鸣，邑有大丧，人家亦然。”《地镜》曰：“邑城门忽夜鸣者，将有兵丧。”《王莽传》曰：“天凤二年，朱鸟门鸣，昼夜不绝也。（云云）”王隐《晋书》曰：“城有声，若牛出许昌城，此应主为愍怀太子。”《潜潭巴》曰：“宫柱自鸣，下土诸侯号有声。”《天镜》曰：“宫殿廷门自鸣，动摇有声音，不出三年，有流血交兵，从近臣亲戚起。”《京房传》曰：“邑君屋无故自动，动而大声者，邑且虚。”《天镜》曰：“君府门阁自鸣，强兵方至。”京氏曰：“君室中无故有人声，且有大奸。”又曰：“君室殿无故有哭声，国家大凶。”又曰：“贱人将贵，则城复于隍。”
　　
　　社鸣及自移
　　《潜潭巴》曰：“里社鸣，此里有圣人，其响百姓归之，天子走。”
　　（鸣则教令行善，汤放桀也。响鸣之怒。）京房曰：“社鸣，实邑虚，虚邑实。”又曰：“里社鸣，圣人出。”又曰：“社树自移，君有大行，有凶，移来，国昌。”
　　
　　市惊及出泉
　　《天镜》曰：“民人市惊，大兵至，失政之象也。”京房曰：“市人无故自惊者，春惊，期一年；夏惊，期二年；秋惊，期三年；冬惊，期四年。案《握镜》曰：叛兵起，失政之象也。”又曰：“天不雨，籴肆自出泉，百姓乱。”又曰：“籴肆无故自出泉，民人相食；君肆无故自出泉，将军与相为乱。一曰：国内乱，期三年。”
　　
　　城庙宫殿濡湿
　　京房曰：“天不雨，庙自濡者，其国大饥，人主当之。”《天镜》曰：“人君宫殿门墙润濡，不出一年，狱失囚。”又曰：“宫殿及垣墙无故汁出，如水濯之状，不出八十日，亡国。”《述异记》曰：“宋临王子项在荆州，永光元年，所住庭柘折，栋裂，并自濡，湿汁滴地。明年，被诛。”京房曰：“天不雨而城自濡者，其国大溃乱，相当之。”
　　
　　宫殿自动
　　《天镜》曰：“人君宫阙宫廷门户无故自动，不出期年，有流民，且交兵。”京房曰：“君宫室无故自动者，且为兵墟。”
　　
　　宫殿臭　宫室柱生芝
　　《天镜》曰：“宫殿中及宫府间，闻腐臭，不出一年，有暴丧，若妇人暴死。”又曰：“宫殿闻血腥腐臭，是谓（阙），不出一年，有大水，流血。”又曰：“宫殿中闻焦臭，是谓移妖，不出一年，以火为灾。”又曰：“宫殿闻臭，是谓阳动，不出一年，宗庙社稷移徙。”《握镜》曰：“宫室屋木无故生芝者，白为丧，赤为血及火，青为狱，黑为贼，黄为吉。”
　　
　　宫殿生点　宫殿瓦自堕　宫殿柱自鸣
　　《地镜》曰：“宫室中壁，无故生点者，白为丧，赤为血及火，青为狱，玄为虚耗亡遗，黄为吉。”《潜潭巴》曰：“宫瓦自堕，诸侯强凌，主身不祥。”又曰：“宫室柱自鸣，下土诸侯号有声。” 
　　
　　开元占经卷一百一十五
　　
　　鸟休征
　　
　　凤凰　鸾
　　《尚书考灵曜》曰：“通天文者明，审地理者昌，凤凰下之。”《地镜》曰：“凤凰，赤精。颛顼德。”《尚书中候》曰：“尧即政，凤凰巢阿阁。”《礼斗威仪》曰：“君乘土德而王，其政太平，凤凰集于苑林。”京房曰：“凤凰来仪，翩翩其羽，兹谓休德。”《抱朴子》曰：“古者太平之世，凤凰常居其国而生光。”《淮南子》曰：“凤凰之翔，至德也。”《礼稽命征》曰：“父子、君臣、夫妇，尊卑有别，凤凰至，飞翔，盛于明堂。”《京房易候》曰：“鸾见于国，天下大安。”《中候》曰：“周公归政于成王，鸾凰见。”
　　
　　白乌　白燕
　　《地镜》曰：“条庶感，则白乌来。”《瑞应图》曰：“白乌者，宗庙肃则至。”《京房易妖占》曰：“山见白燕，其君且得贵女。”《地镜》曰：“妾媵有制，白燕来巢。”
　　
　　朱雀　黄雀
　　《地镜》曰：“赤雀衔书，文王德。”《瑞应图》曰：“赤雀者，王者动应于天时，则衔书来。”《礼稽命征》曰：“祭五岳四渎得其宜，则黄雀集。”
　　
　　白鸠　玉鹅　比翼鸟　三足乌　鷃巢园树
　　《瑞应图》曰：“白鸠，王者养耆老，尊道德，不以新失旧，则至。”又云：“玉鸡者，王者德令神明则出。”《地镜》曰：“王者德綦高远，则比翼鸟来至。”又曰：“王者德不任卜筮，则三足鸟来。”京房曰：“鷃巢园树，岁安熟。”
　　
　　鸟咎征
　　鸾三指　鹊巢宫阙及巢军　鹤巢树
　　《地镜》曰：“鸾三指，其下不以德，所下之国，有易王。”又曰：“鹊巢门殿上，贤据代之，世主衰失之象。”京氏曰：“鹊巢军旗鼓上，将军死。”又曰：“鹤巢树，此谓失教，邑亡，岁苦，人多死。”
　　
　　燕群及市朝树　燕衔土　燕雀斗
　　京房曰：“燕群斗，外内饥于寇，国兵起。”《地镜》曰：“玄鸟群见，水大兴，女主持政，兵革且起，不出四年，王道绝。”京房曰：“燕自经市朝之树，为政者凶。”京房曰：“燕衔土出之，国益土。”又曰：“燕衔土出置之，邑中虚。”《地镜》曰：“雀与燕共斗，内寇乱，此国兵起。”京房曰：“燕与雀斗，贱人为寇。”
　　
　　鸡非时鸣
　　《易通卦验》曰：“万民闻鸡鸣，皆翘首、结带、正衣裳。”京房曰：“鸡无故夜鸣，必有急令。”又曰：“鸡据栖而鸣，邑令不迁乃免也。”《地镜》曰：“鸡昏鸣者，世主任女人为政方乱。”又曰：“鸡夜鸣，天子适有急令，戎马兴。”京房曰：“鸡夜半中鸣，有军军罢，若有惊亡，将军妻死。”又曰：“鸡晨昏鸣，人民有事。人定鸣，且战；夜半鸣，流血滂沱。”又曰：“鸡不以时鸣，国当之。”《地镜》曰：“鸡飞及走且鸣，天子退声。”又曰：“雌鸡作雄鸡鸣。女主乱政。家则妻妾奸谋。女人忧。”京房曰：“雌鸡非时而雄鸣者，家大伤。”
　　
　　鸡不上栖及不下栖　雌鸡冠距生
　　《地镜》曰：“鸡不肯上栖，上树者凶。”又曰：“鸡日中不下栖，女主乱政，家则妻妾奸谋，女人忧。”《京房易候》曰：“鸡逐日不下树，其邑必有水忧。”《地镜》曰：“雌鸡摔腹生冠距，女主乱政，家则妻妾奸谋，女人忧。”《河图》曰：“鸡有六指，杀人。”
　　
　　鸡与野鸟斗戏
　　京房曰：“鸡与野鸟飞走，入人堂而斗若戏，其君不复居，人主亡。”又曰：“鸡与野鸟斗，其邑乱臣弑君，大臣相戮，流血滂沱。”又曰：“鸡鸟相斗，其国杀大臣，有丧邑，流血。”《地镜》曰：“鸡与野鸟斗，君杀，国乱。”
　　
　　鸡不鼓翼及窥井　鸡自飞翔及五色
　　《京房易候》曰：“鸡不鼓翼，国受大咎。”《地镜》曰：“鸡窥井，牢狱事。”《地镜》曰：“鸡无故自飞翔去家，有蛊。”《河图》曰：“鸡有五色，杀人。”又曰：“玄鸡头，食病人。”
　　
　　鸡自来及自死　鹊与乌鸟淫
　　《地镜》曰：“他鸡无故飞来不去，家者暴死。”又曰：“鸡无故自死，家虚耗。”又曰：“鸡与乌鸟淫，世主内乱，外臣有谋，横兵方起。”
　　
　　鸡生子异形
　　京房曰：“鸡生子不完，其邑忧。”又曰：“鸡不卵，生子无羽而兽形，邑虚。”又曰：“鸡不卵而生子非鸡形者，邑有大水。”又曰：“鸡不卵而生子，为六畜，邑有兵作。”又曰：“鸡不卵而生子为鼠者，邑有大害。”又曰：“鸡不卵而生子为野兽形者，邑有大忧。”又曰：“鸡不卵而生子，有六畜，邑有忧。”又曰：“鸡卵中尽为虫、蛇、蜂、蝇，国邑虚。”《地镜》曰：“鸡生子杂异形，皆为兵水忧。” 
　　
　　开元占经卷一百一十六
　　
　　雉立宫门上及入宫止君室上
　　京房曰：“雉无故立宫阙门上，其主且去宫殿。”又曰：“雉无故巢邑君屋上，且大事，宫虚。”京房曰：“雉止君屋上，为虚不可居，君当之。”《地镜》曰：“雉入宫室，其主去宫。”京房云：“雉无故入人室庭，家虚。”
　　
　　雉相戏及巢木上并自死宫中
　　《地镜》曰：“雉无故相戏，其主且去宫；雉自死宫中，其主去宫。”京房曰：“雉无故巢木上，水大至。”
　　
　　雀巢木及穴地　雀不见及客雀来
　　《京房易候》曰：“雀巢于木，兹谓伤禄，必有弃职。”《地镜》曰：“雀皆巢木上，大兵起。”京房曰：“雀无故巢木，岁大水，兵起。”又曰：“雀无故穴其地，邑有兵。”京房曰：“雀不见，岁饥。”《地镜》曰：“客雀从他所来，岁中谷贵，民移徙。”又曰：“阳雀大，众多，先水后旱，冬有兵，君无恩。”又曰：“水雀衔鱼置宫寺室上，不出三年，水出坏邑。”又曰：“水雀下竹，女主执政，忧，有水出。”又曰：“水雀下杨柘，君行阴道，不出三年，军行。”《遁甲至哉钤》曰：“赤雀不见则无贤，白雀不降则无后嗣。”
　　
　　鸠移巢　鹊集鸣城室及木上
　　京房曰：“邑鸠巢去树木之地，若室上，谓去常居，亡地且兵。”《地镜》曰：“鹊集城上及室上，鸣而泣，皆为兵且起，邑将虚。”
