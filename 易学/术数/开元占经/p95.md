<!-- { "loadSidebar": true } -->
　　郗萌曰：“辰星七名：小、武星、天兔、安周、细爽星、能星、钩星。”《荆州占》曰：“辰星一曰句星；一曰鼎星；一曰小霜；一曰音黄；一曰岁咸，吴龙。”《天官星占》曰：“辰星、北方之位，黑帝之子，宰相之象。一名安调；一名细极；一名能星；一名钩星，一名伺星。辰主德，常行四种。”张楫《广雅释天篇》曰：“谓之爨星。”《鸿范五行传》曰：“辰星者，北方水精也；于五常为智，扬攉贪道；于五事为听，不惑是非，智亏、听失，逆冬令，则辰星为变怪，为水灾，为四时不和。”（班固《天文志》曰：逆冬令，伤水气，则罚见辰星。）《淮南子》曰：“北方水也，其帝颛顼，其佐玄冥，执权而治冬，其神为辰星，其兽玄武，其音羽，其日壬癸。”《荆州占》曰：“辰星者，太阴之精，黑帝之子，立冬主北维，其国燕赵；于日壬癸；其位卿相。”又曰：“人君之象；天子执政，主刑；刑失者，罚出辰星之易是也。”《合诚图》曰：“星主正常。”巫咸曰：“辰星主调和阴阳，节四时，效其万物。辰星修，顺之则喜，逆之则怒。”班固《天文志》曰：“辰星杀伐之气，斗之象也。”《五行志》曰：“辰星为蛮夷。”《荆州占》曰：“辰星主内谋，天下有急，一时忧出。辰星主刑罚，王者杀无辜，好暴逆，简宗庙，重徭役，逆天时，则辰星伏而不效。主恩宽，赦有罪，轻徭役、赋敛；赈贫穷，调阴阳，和四时，则星效于四仲，天下和平，灾害不生。”《荆州占》曰：“辰星主刑狱；法官及廷尉人君宰相之治，重刑罚，惰法令，杀无罪，戮不辜，弃正法，货赂上流；则辰星不效度，不时节，法官忧。”《荆州占》曰：“有军于野，辰星为偏将之象；无军于野，辰星为刑事之象。辰星主德，燕赵代以北，宰相之象。”石氏赞曰：“辰星效四时，和阴阳。”
　　
　　辰星行度二
　　《洪范五行传》曰：“辰星以上元甲子岁，十一月甲子朔旦，冬至夜半甲子时，与日月五星俱起牵牛前五度，右行，迅疾，常与日月相随，见于四仲，以正四时，岁一周天。（案《历法》：辰星夕见西方，三十日而伏，二十二日而晨见东方，而伏，伏入三十三日，一千五百四十分日之一千一百六十八奇六十六，复夕见西方，如初；一终凡一百一十五日一千一百七十八奇六十六，星行度数亦如之，是七十七年而二百四十九终也，星平行日一度，一年周天，旧说皆云辰星效四仲，以为谬矣。）丞相之象，一岁一周，出以四仲，天下和平；不出四仲、灾变生；人民大饥，谷不荣；阴阳错乱，国家倾；冬温夏寒，害伤人。”《洛书》曰：“春分二日，辰星在奎，晨见东方，十八日而晨入东方；夏至二日，辰星在井，晨见东方，十八日而晨入东方；秋分二日，辰星在氐，昏出西方，十九日而昏入西方；冬至二日，辰星在女，昏出西方，十九日而昏入西方。”《春秋纬》曰：“辰星出四仲，为初纪春分，夕出；夏至，夕出；秋分，夕出；冬至，晨出；其出常自辰戌入丑未。”《淮南子》曰：“辰星正四时，常以二月春分效奎、娄；（效，见也）以五月夏至，效东井、舆鬼；以八月秋分，效角、亢；以十一月冬至，效斗、牛；出以辰戌，入以丑未；出二旬，而复入；晨候之东方，夕候之西方。”石氏曰：“辰星仲春春分，暮出奎、胃东五舍，为齐；仲夏夏至，暮出东井、舆鬼、柳东七舍，为楚；仲秋秋分，暮出角、亢、氐、房东四舍，为汉中；仲冬冬至，晨出东方，与尾、箕、斗、牛俱出西方，为中国。”甘氏曰：“辰星是正四时；春分效娄；夏至效舆鬼；秋分效亢；冬至效牵牛。其出东方也，行星四舍，为日四十八日，其数二十日，而反入于西方。”皇甫谧《年历》曰：“辰星春分立卯之月，夕效于奎、娄；（宋均曰：常以二月春分见娄）夏至立午之月，夕效于东井；秋分立酉之月，夕效于角、亢；（宋均曰：见角亢）冬至立子之月，晨效于斗牛；出以辰戌，入以丑未。（宋均曰：二旬入，晨候之东，夕候之西。）其星将出，必先阴风，辰之情也。”巫咸曰：“辰星出四仲，以正四时；出孟，天下大乱，更王。（班固《天文志》曰：汉高之时，辰星出四孟，后二年，汉灭楚也。）出四季，彗星出，有败国；一曰诸侯不反命。”《尚书纬》曰：“文政失于冬，辰星不效其节。”《孝经援神契》曰：“辰星出仲，德和柔。”巫咸曰：“辰星出，常不见，山海且有聚卒，辰星受制，则闭门閤，无通客，断罚杀当罪，节关梁，禁流徙。”郗萌曰：“太白不出，辰星独出西方，兵起不战，辰星入，兵罢。”《荆州占》曰：“太白不出，辰星独出东方，天下有兵，罢；无兵，有德令。”
　　
　　辰星相王休囚死三
　　《荆州占》曰：“辰星之相也，从立秋以至秋之尽，其色即当精明，无芒角，不摇光。辰星之王也，从立冬以至冬之尽，其色则当比奎大星，而青白有精光，冬至之时有芒角。辰星之休也，从立春以至春之尽，其色则当无精光，微小而苍黄。辰星之囚也，从立夏以至夏之尽，其色即当赤黑而不明。辰星之死也，从仲夏以至夏之尽，及四季，其色则当赤，细小，微不明；又辰星之死也，从仲夏以至夏之尽，及四季，不行，有囚色；秋不下霜，有死色；禾稼不成，雷电不藏；其留守也，其国破亡；其进舍也，与五星舍，其下有殃；其退舍也，五星及之，不可举事用兵。”甘氏曰：“当其王也，而有相色，大臣专政，令不行；有休色，冬不水；有囚色，冬无霜雪；有死色，冬有雾，日不明，雷电行；其留守也，其国不详；其进舍也，与五星合，天下有谋；其退舍也，五星及之，不可举事，用兵。当其休也，而有王色，是谓不祥，人主弊，臣下纵横；有相色，将相君臣不和；有囚色，夏不雨，天旱；有死色，六月大疫，伤贵人，有土功；其留守也，其国多小儿丧；其进舍也，五星合，其下有水灾；其退舍也，五星及之，不可举事，用兵。当其囚也，而有王色，则夏雨雪霜，蛰虫生，雷电行；有相色，秋有暴兵；有休色，流水汤汤；有死色，有暴狱，大臣受殃；其进舍也，与五星合，有德令；其退舍也，五星及之，其下之国，不可举事，用兵。当其死也，而有王色，贵人疾疫；有相色，臣下疾疫；有休色，庶人疫；有囚色，大旱；其进舍也，与五星合，其年不登，政令重，使者相望；其退舍也，五星及之，其下之国，有兵不成。”
　　
　　五星光色芒角四
　　甘氏曰：“候辰星以冬壬癸，此王气色，当如其常，色变则失所也。”《荆州占》曰：“辰星色比织女大星，为正色；青比左角，赤比参右肩，黑比亢，此辰星之常色也。”《礼斗威仪》曰：“居水而王，辰星扬光。”《春秋纬》曰：“辰星之效也，其色春青黄；夏赤白若赤黄；秋青白，国有德令；冬黄而不明，皆无伤也。则变厥也，其时不昌；辰星当效而出，色白为旱；黄为福，又为五谷熟；赤为兵；黑为水；青为疫。”石氏曰：“其国失刑，失冬政，则辰星易色。辰星在东方，其色赤，中国胜；其出西方而赤，倍海国胜；天下无兵于外而赤，则兵起。辰星其色黄而小，出而易处，天下之灾变而不义美矣。辰星之制也，仲夏五月而出，则当赤黑色；今反青黑，其时多水；晚出为帚星，必有空国。”巫咸曰：“辰星四时皆变其色，不出其年，君以女忧亡；一曰以女乐亡。”《荆州占》曰：“辰星正旗而出，破军杀将，视旗所指，顺而击之，大胜。”石氏曰：“辰星芒角为毁，则君蔽，期九年，奸与三九二十七年，乱不禁。”
　　
　　辰星盈缩失行五
