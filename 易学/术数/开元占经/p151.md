<!-- { "loadSidebar": true } -->
　　黄帝曰：“彗星出上台司命，有兵起，大臣三公有自出者，若守之，贵臣有诛，上公有忧，期百八十日，远一年。”黄帝曰：“彗星出中台司中，轩臣有谋，兵大起，贵人当出。彗若守之，中公有罪，若忧，诛。”黄帝曰：“彗出下台司禄，近臣有罪，若忧死。若守之，贵人多死，下公当之，将忧，皆不出三年。”《运斗枢》曰：“彗星出三台西，相反；出其中，太尉反；出其东，大司马反。”（按韦昭《洞纪》曰：汉灵帝光和五年，彗星出下台，十月，太尉许盛免。）《孝经内记》曰：“彗在三台，臣害君者也。”《宋书天文志》曰：“晋惠帝大安二年三月，彗见东方，指三公。占曰：兵丧之象，三台为三公。是年冬，成都、河间攻洛阳，三年正月，东海王越、长沙王反，张方讨之。”《雌雄图》曰：“彗星出三台，有阴谋、奸轨起；一曰：宫中火起；一曰：臣害君，祸大起。”
　　
　　彗孛犯相星五十三
　　陈卓曰：“彗孛干犯相星，辅相忧，不出一年，天下变更其令，民多移徙。”
　　
　　彗孛犯天牢五十四
　　《雌雄图》曰：“彗星出天牢，诸侯作祸相贼害。”《荆州占》曰：“彗星出天牢，豪杰中外俱起。”齐伯曰：“彗星出天牢，贵人多下狱者，若大臣有戮，其国亡，期百八十日，远一年。”
　　
　　彗孛犯文昌五十五
　　石氏曰：“彗孛干犯文昌，则辅臣受殃，近期三年，远期六年。”《运斗枢》曰：“彗星出文昌上将星，大将军反；出次将，左右将军反；出贵相，大司徒反；出司禄，得势大臣反；出司命，天下有权者俱反，乱尤甚。”《合诚图》曰：“彗星出而茀文昌，天下大乱政，以色占。”甘氏曰：“彗星出文昌，若守之，天下大乱，大臣受殃，国易政，各以五色占之，近期一年，中二年，远三年。”
　　
　　
　　彗孛犯北斗五十六
　　《春秋纬》曰：“星茀于北斗中，有雄圣人受命天子。”《潜潭巴》曰：“星孛于北斗，璇玑更授，天子起走。”《感精符》曰：“孛贼入北斗中者，大国结谋，伐天子，运枢行之主号，诸侯争权，天下皆叛，兵合祸，构逆乱之变也。”《辨终备》曰：“彗入北斗，帝宫空。”（按韦昭《洞纪》曰：顷王六年，彗星入北斗，晋赵有率诸侯平周乱，立王子班，是为匡王。）《宋书天文志》曰：“义熙十四年五月壬子，孛于北斗魁中，癸亥，彗星出太微，西柄起上相星，下芒衡，长至十余丈，进扫北斗紫微中。占曰：彗出太微，社稷亡，天下易王；入北斗紫微，帝宫空；一曰：得圣主。是年，宋高祖受宋公。恭帝元熙元午七月，晋帝逊位，高祖入宫也。”《感精符》曰：“星孛入北斗，兵大起，将有以外制权、以兵为政者。”《坤灵图》曰：“至德之萌，黄星孛于北斗，必以戊己日，其光无芒，文行，无武功事，莫之敢拒者。”《汉含孳》曰：“彗星入北斗，强国乱。”《钩命决》曰：“周襄王不能事其母，孛入北斗。”甘氏曰：“彗茀流入北斗魁中，得名人；其不入北斗魁，失名人。”刘向《鸿范传》曰：“孛入于北斗，邪乱之臣将弑其君。”京房曰：“星孛入北斗，则大臣叛。”郗萌曰：“赤星入北斗，中国使匈奴。”《荆州占》曰：“彗星流入北斗，诸侯戮。春夏，期三月；秋冬，期一年。”黄帝曰：“彗星出北斗。长可八九尺。天下更政、易王。暴兵卒起，期百八十日，若一年。”《春秋纬》曰：“彗星出北斗九星中，九卿反，如星所主，其政毁，其人乱。”《潜潭巴》曰：“彗星芒出于斗枢，天子亡，诸侯息。”《雌雄图》曰：“彗星出北斗中，宫中火起。”石氏曰：“彗星出北斗，长可七八尺，天下大乱，国易政，有兵起，若大战，先起者亡，中起者殃，后起者昌，期三年，中五年，远九年。”《海中占》曰：“彗星出北斗，大臣谋反，兵大起。”（按《洪范天文星象变占》曰：汉武建元三年三月，有星孛于王良，芒自太微，经斗内，至天汉，其后济东王、胶东王、江都王皆坐法削黜自杀，衡山王反，诛之也。）又曰：“若入斗魁，大臣诛死，若被诛，三日乃占。春夏期三年，秋冬期一年。”《魏氏图》曰：“帚星出于斗中者，宫中失火烧宝。”郗萌曰：“彗星出北斗，长可八九丈，名曰勉功，勉功出，天下更政。”《荆州占》曰：“彗星出北斗之中，反而入北斗后，将得大臣；其出北斗，亡大臣；其一西一东，害于侯公；一南一北，戒在金革；一入一赢，天下不宁。”《荆州占》曰：“彗星出北斗中，圣人受命。”《玄冥》曰：“彗星出北斗，必有大战流血；若入斗中，得名将；不入斗中，失名将；各以其日占知其国，不出其年。”石氏曰：“孛星出北斗中。大臣诸侯有受地。”巫咸曰：“彗星见于北斗，天下更政。”《洪范传》曰：“孛星见北斗中。大臣诸侯有受诛者。一曰：受兵。”《甄曜度》曰：“彗孛贯北斗，下有杰王，五军合。”《演孔图》曰：“彗星守北斗，天帝谋易王。”《春秋纬》曰：“彗星守北斗，强国发，诸侯争天下。”《海中占》曰：“彗孛守北斗，强国发兵，大臣争权，大人有忧，国易其主，天下不宁，守之三日以上，大臣当诛，期三年，远五年。”（按《左氏传》：鲁文公十四年七月，星孛于北斗，周内史叔服曰：不出七年，宋、齐、晋之君皆将死乱。后十六年，宋襄夫人使昭公田孟诸而弑之，十八年，齐阎职反，邴歜弑懿公于申池，宣公二年，晋赵穿弑灵公于桃园。杜预曰：史服但言事，不论其占。服虔曰：晋赵盾弑灵公也。）《春秋纬》曰：“彗星出辅星，庶雄起，陪臣反。”
　　
　　彗孛犯紫宫五十七
　　《感精符》曰：“星孛于紫宫，将有阴谋反者。”陈卓曰：“星孛于紫宫，有大变，拔兵上殿；一曰：入紫微宫，有奇令。”《春秋纬》曰：“彗星入紫微宫，其国谋反。”黄帝曰：“彗星出而抵紫宫，天下大乱。”荆州曰：“彗星出长垣，边反。”又曰：“彗星而抵紫宫，天下易政。”（按司马彪《天文志》曰：孝灵中平五年二月，彗星出奎，逆行入紫微宫，复出，六十余日乃消。占曰：天下易主。明年，宫车晏驾。韦昭《洞纪》曰：汉黄龙元年三月，有星孛于王良、阁道，入紫宫，十二月，宣帝崩。）《黄帝占》曰：“彗星出紫宫，入守之，宫中有兵，天下大乱，有亡主，国易政，以五色占其国，期百八十日，中一年，远三年。”（按司马彪《天文志》曰：孝献建安九年十月，有星孛于东井、舆鬼，入轩辕太微。十一年正月，有星孛北斗，首入斗中，尾贯紫宫及北辰。占曰：彗扫太微紫宫，人主易位。其后魏文帝受禅。司马彪《天文志》曰：孝章建初元年十二月戊寅，彗星出娄二度，长八九尺，稍入紫微宫中，百六十日消灭，大人忌。后四年六月癸壬，明德皇后崩。）《荆州》曰：“彗星守天子宫，有乱天子之政者。”
　　
　　彗孛犯北极钩陈五十八
　　《春秋纬》曰：“彗星入枢，名人起相诛，天下乱。”《玄冥》曰：“彗星出北辰，臣谋弑主，有自立王；彗耀刺下，为寇害，期一年。”《春秋纬》曰：“彗星入枢，期八年，五霸起，帝主亡。”《荆州》曰：“彗星刾天枢，五精之类谋。”黄帝曰：“彗星入守北辰，除旧布新，三王立，五旗生，有端命之应，名人起兵，天下大乱，君臣相诛，期不出百八十日，中一年，远三年。”石氏曰：“彗星出钩陈，臣弑其主；若入守钩陈，幸臣乱宫，若有诛者，期不出一年，远三年。”
　　
　　彗孛犯天一太一五十九
　　黄帝曰：“彗孛干历天一，则宫门不闭，王者内不安，近臣乱，不出三年。”
　　
　　彗星犯石氏外官二
　　彗孛犯天库楼一
　　《春秋纬》曰：“彗孛出天库楼，兵动惊，主泣血，下不听。”石氏曰：“彗星出库楼，天下兵起，车骑满野，库兵用；一曰：民以饥，兵起，期三年。”
　　
　　彗孛犯南门二
　　《玉历》曰：“彗星出南门，有兵起，兵器用，若道路不通。”
　　
　　彗孛犯平星三
　　齐伯曰：“彗星出平星，执法臣忧，政令不行，国失纲纪。”石氏曰：“彗星平星，主以峻法为过，海内乱。”
　　
　　彗孛犯骑官四
　　《春秋纬》曰：“彗星出骑官，英雄起，天子忧。”甘氏曰：“彗星出骑官，士卒发用，兵骑出，若守之，将军若有死者，期三年。”
　　
　　彗孛犯积卒五
　　《甄曜度》曰：“彗星出积卒，为谋；星去疾，谋不成；若守之，主将有忧。”《春秋纬》曰：“彗星出积卒，卫士并为乱祸不成。”
　　
　　彗孛犯龟星六
　　《文曜钩》曰：“彗星出龟星，珠玉有出者，宝物大贵；若守之，君臣不和，上下乖离。”
　　
　　彗孛犯傅说七
　　《春秋纬》曰：“彗星出傅说，主以祠非其神，失礼，为内外所谋，巫祝起，天下匿，谗在宫中。”石氏曰：“彗星出傅说，王者后宫少子孙；若守之，有绝祀之君。”
　　
　　彗孛犯鱼星八
　　《春秋纬》曰：“彗星出鱼星，后党反。”《玉历》曰：“彗星出鱼星，天下大水，海鱼出，名水溢；若守之，天下大旱，鱼行人道，不出其年。”
　　
　　彗孛犯杵星九
　　甘氏曰：“彗星出杵星，岁大饥，有兵起，民以米粟为忧，若绝军粮。”
　　
　　彗孛犯鳖星十
　　《圣洽符》曰：“彗星出鳖星，有大水，白衣之会，若有水令，若守之，其国大旱。”
　　
　　彗孛犯九坎十一
　　齐伯曰：“彗星出九坎，有水旱之灾；出南，则大旱；出北，则大水。”
　　
　　彗孛犯败臼十二
　　《甄曜度》曰：“彗星出败臼，天下有急兵，当于米粟之事，国有忧，期二年。”
　　
　　彗孛犯羽林十三
　　《春秋纬》曰：“彗星出羽林，军人谋反。”《海中占》曰：“彗孛出羽林，兵起宫中，臣弑其主，大人被甲，有亡国；若守之三十日，国破主亡，期三年。”《春秋纬》曰：“彗星出垒城，校尉以反军成。”
　　
　　
　　彗孛犯北落十四
　　《玄冥占》曰：“彗星出北落，若守之，兵起大战，若杀大将，人主自将兵于外，四夷作乱，期三年，远五年。”
　　
　　彗孛犯土司空十五
　　《文曜钩》曰：“彗星出土司空，兵大起，有土功事，若营室；一曰：大将忧，期一年。”
　　
　　彗孛犯天仓十六
　　巫咸曰：“彗星出天仓，兵革大起，粟大出，天下民饥，以粟为忧，若有转输之事。”《海中占》曰：“彗星出天仓，天下粟出，若守之久，国无储粮，人民饥，期三年。”
　　
　　彗孛犯天囷十七
