<!-- { "loadSidebar": true } -->
　　石氏曰：“五车五星，三柱九星；凡十四星，在毕东北。”（西星入毕三度，去极六十三度，在黄道内十度太。）石氏曰：“五车，一名天库；一名天仓；凡五星，在毕昴北，大陵东；其西北端一大星，曰天库，天库将，毕也，秦也，太白也，其神名曰令尉；次东北星，名曰狱，燕赵也，辰星也；其神名曰风伯；次东星，名曰天仓，天仓，卫鲁也，其神名曰雨师；次东南星，名曰司空，楚也，镇星也，其神名曰雷公；次西南星，名曰乡，乡，韩、魏也，荧惑也，其神名曰丰隆。”石氏曰：“五车中，有三柱；（晋灼曰：柱解音注）三星鼎足居；柱一名休格；一名旗。”郗萌曰：“五车一名咸池；一名为五潢；一名为重华；居丰隆也。”《天文志》曰：“三渊者，五车柱也。”《黄帝占》曰：“五车者，五帝之座。”巫咸曰：“五车，天子五兵，水官。”郗革曰：“五车，天子大泽也，主轻车。”石氏曰：“五车，西北大星，大豆；东北星、稻也；东南星，麻也；正南星，粟也；西北、麦也。”甘氏曰：“五车星，五谷各有所主分野，其星动摇变色，其国有后，五谷大贵，人民饥亡，随（阙）决吉凶。”郗萌曰：“五车主五谷；一车主蕡，蕡麻也；一车主麦；一车主赤黑豆；一车主黍；一车主稻米。”《黄帝占》曰：“五车三柱，星动，期三十日，车骑发。”《礼纬含文嘉》曰：“天子观天文，察地理，和阴阳，揆星度，原神明之变，获福于无方，得灵台之视，则五车三柱均明，不离其常，川原陆泽，年丰穰。”（宋均注曰：天子考察天气，若祥填见，赤星之薐者也，所以获福穰灾、五车主五谷、为民穰灾得民福，民无饥寒之困，故五车星均明，以应之也。）《春秋元命包》曰：“五车三柱，象天下之车；一柱不见，三分一车行；二柱不见，三分二车行；三柱不见，天子自将兵。”《文曜钩》曰：“咸池中三柱不具，兵革起。”石氏曰：“五车中，一柱出若不见，兵少半出；二柱出若不见，兵大半出；三柱尽出若不见，兵尽出；柱入而兵入。柱外出，不与天库相近者，军出，谷贵，转谷千里；柱外出一月，谷贵，期一岁；出二月，谷贵六倍，期二岁；出三月，谷贵九倍，期三岁；出三月不入，谷贵十倍。”石氏曰：“五车柱外出，不居两星之间者，天下大水，木大贵；柱倒立者，就车行，土大贵；转土千里。”石氏曰：“五车星欲其均明，阔狭有常，五车天库星，中河而不见，天下有积尸，人不可度河，河不通，即有军。”石氏曰：“五车明大，若星繁众，兵革大起。”石氏曰：“五车休出库者，甲兵强，轻车骑出；休出仓者，大车出，妇女挽粮；休格所指者，车从之。”石氏曰：“五车仓星不见，其所临之军，必绝食，大穷而亡。”郗萌曰：“五车旗不见，天下大风，发屋折木。”又占曰：“五车休，旗动，四夷畔。”又占曰：“五军休，格反，抵大星，兵起天下，先兵者胜。”《荆州占》曰：“五车柱倒立，占军行。”石氏曰：“五车星俱明，五谷丰；一星不明，则其谷不升。”又占曰：“五车星失色，赤地三千里，不生。”石氏曰：“五车星有不见，其国饥，有兵忧。”《石氏赞》曰：“五车三柱欲均明，主谷丰耗知败伤。”
　　
　　
　　天关星占三十八
　　石氏曰：“天关星在五车南，参西北。”（入觜初度，去极七十三度半，在黄道外二度太。）郗萌曰：“天关，天门也；在黄道中，日月不出其中行，必有一国之主不朝者；一曰柱不道者，五星不出其中，臣必有不道者。”《黄帝占》曰：“日月五星不出天关中者，必有叛臣，不从君命，若主不道，臣谋君，有兵起。”石氏曰：“天关星芒角，有兵。”焦延寿曰：“天关星不在，若与五车星舍，大将披甲，国门闭。”《天官书》曰：“黑帝行德，天关为之动。”石氏曰：“天关星欲大明，明大，则王道平通。”《石氏赞》曰：“天关一星，道所从。”
　　
　　
　　
　　南北河戍占三十九
　　石氏曰：“南河北河，六星；夹东井。”（东河中央，入井十七度少，去极八十度，在黄道外十四度。）《春秋纬》曰：“井钺北，曰北河；南，曰南河；两河天关门，为关梁也。”《黄帝占》曰：“南河戍，名曰南纪，阳门，南宫，南高，南关，越门。”《黄帝占》曰：“南北河戍，一名天高；一名天亭；两河戍间为天道。”郗萌曰：“南河戍，一名南藏；北河戍，一名北藏；一名天门。”《黄帝占》曰：“北河戍名曰北横；阴门，北宫，北高，北关，胡门。”《黄帝占》曰：“南河戍为权，北河戌为衡；权不正则天倾，所谓不正者，南河戍南五尺。”《黄帝占》曰：“南北河戍为天街，天街流相抵，天下大乱，亲离也。”巫咸曰：“南北戍，北门，水官也。”石氏曰：“天关者，河戍也。主中国之难，此皆天之度，以昭示人也。”郗萌曰：“两河戍，与戍俱为帝关。”又占曰：“两戍间为天门；日月五星常出其门中，经行吉；不得久留守马，日月五星不出其中者，为王失道，行其南，以刑法举错，不当失道；行其北，以女及财物金钱失道；近期三年，中期六年，远期九年。”韩扬曰：“南北戍者，天门也；两戍间，为天道；日月五星常出南北戍间。出北，旱。”《黄帝占》曰：“两河星欲明，大小如其故，则天下安宁，四夷来朝；其星不明，若动摇不于其常，则边兵大动，交侵中国，人主有忧。”郗萌曰：“北河戍下多小星，有民不治，将不明，多失职。”《黄帝占》曰：“日月五星行不出天道间，必有不道之臣；一曰必有道不通。”石氏曰：“南戍主夷狄，北戍主中国；两戍之间，天关门。”石氏曰：“南北河星不具，道不通，一曰大水。”《石氏赞》曰：“两河六星，知逆邪。”
　　
　　五诸侯占四十
　　石氏曰：“五诸侯五星，在东井北，近北河。”（西星入井二度，去极五十七度，在黄道内二度少。）《黄帝占》曰：“五诸侯，主帝心；一曰帝师，二曰帝友，三曰三公，四曰博士，五曰太史；此五者，为帝定疑也。”巫咸曰：“五诸侯，士官。”石氏曰：“五诸侯五星，在北戍之南，东西列，东端第一星，齐也；西端一星，秦也；其余星，皆为诸国。”《春秋纬元命包》曰：“五诸侯主刺举，戒不虞。”《援神契》曰：“五诸侯主危倾，此皆诸侯之职也。”石氏曰：“王诸侯者，使发摘奸谋，司察阴私伏匿之事。”《春秋纬》曰：“五诸侯，理阴阳，举外害，察得失，九州之外使。五星之变逆出，名罚，第一曲岁，其次如位；故以上天，祸从中起。”《礼纬含文嘉》曰：“五礼修备，则五诸侯星正行，光明，不相凌侵；五禾五水，应以大丰。”《黄帝占》曰：“五诸侯星，欲均大小齐明，则王吉昌，天下太平，其臣皆忠；星若差戾，摇动不明，则辅臣不忠，王者不安，天下有忧。”《春秋纬元命包》曰：“五诸侯生角，祸在中。”《春秋纬元命包》曰：“五诸侯星流四去，外牧伤，天子避宫，公卿逃。”石氏曰：“五诸侯星，明大润泽，大小齐同者，吉；诸侯忠良，王道大兴；细微者，凶。”郗萌曰：“五诸侯星当明，即天下大治，安昌；不明，若不见者，天下之贵人有谋其主者，不出三年而发。”韩扬曰：“五诸侯纠戒，见乱相屠。”《石氏赞》曰：“五诸侯星，主议疑。”
　　
　　积水星占四十一
　　石氏曰：“积水一星，在北河西星北。”（入井十三度，去极五十五度，在黄道内十二度太。）石氏曰：“积水一星，一名聚水；积聚美水，以给酒官之旗。”巫咸曰：“积水之官。”《黄帝占》曰：“积水一星，给酒旗积水者，甘泉也；拟于醪酿，以待宾客；其星欲明，天下安，养宴之礼行；其星不明，人主不安，五谷不登，养宴礼废，徭役殷烦，人民忧。”石氏曰：“积水星明大，动摇，天下水河海溢流，津道不通。”《石氏赞》曰：“积水星，给酒旗。”
　　
　　积薪星占四十二
　　石氏曰：“积薪一星，在积水东南。”（入井二十一度半，去极六十一度半，在黄道内十度太。）石氏曰：“积薪，聚薪也；聚薪以给享祀。”《黄帝占》曰：“积薪所以给庖厨，以燎熟饮食；其星欲明，明则王者安，五谷熟；其星不明，则庖厨空虚，天下旱，岁不登，人民饥，王者有忧。”石氏曰：“积薪与积水，相去五尺以内，天下太平，五谷成；若相去一丈以外，天下饥荒，人民流亡，去其乡。”石氏曰：“积薪明大，则人君增庖厨。”石氏曰：“积薪星明大，禘尝察；星不明，君臣不和，百祀不享。”《石氏赞》曰：“积薪一星，主给庖。”
　　
　　水位星占四十三
　　石氏曰：“水位四星，在东井东，南北列。”（南星入井十九度半，去极七十二度半，在黄道外三度太。）《黄帝占》曰：“水位，主水官也；其星微小，如其故，则阴阳和，雨泽以时，天下安；其星明大，大水横流，沟渠溢满，五谷死伤，民以水饥。”石氏曰：“水位星，主水衡，衡平象水，泽平而后流，泽不壅塞也；星明大，则兵水兴。”焦延寿曰：“水位星上近北戍，国没为河，不乃有滔天之水，以日占国。”《石氏赞》曰：“水位四星，泻溢流。”
　　
　　
　　轩辕星占四十四
