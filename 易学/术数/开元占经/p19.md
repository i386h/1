<!-- { "loadSidebar": true } -->
　　石氏曰：“日晕有直，气在两傍，其国有自立者，若立诸候，一曰：王者封赏左右。”《魏氏图》曰：“日晕有二直，欲自立者，明者立；若黑，不明者死。”《魏氏图》曰：“日晕，有一直一背，欲自立；二直、二背，欲自立；有三直、三背，欲自立；有四直、四背，皆欲自立也。赤中青外，不成。”夏氏曰：“日晕，有直、珥，为破军，贯日中，为杀将。”高宗《日傍气图》曰：“日晕，两直一背，有反臣。”石氏曰：“日晕四提，必有大将出亡者。”京氏曰：“日晕而且冠三重，日下有虹，行正，长数丈，不出其年，有反者；贵人绝，后有兵饥。（按司马彪《续汉书》曰：光武建武七年四月丙寅日，而日有晕，虹贯晕，在皆八度，毕边兵，秋隗嚣反，侵安定。）《荆州占》曰：“日晕而珥，赤虹贯直其国分者，受其害。”石氏曰：“日晕有抱、背、珥、直，而有虹贯之者，顺虹击之，大胜，得地。”玄冥曰：“日月晕、背，彗孛虹蜺在箕，兵起后宫。玄冥曰：“日月晕，虹蜺彗孛在尾，兵起于宫，将交走，期百八十日。”石氏曰：“日月无精光，青赤晕，蜺、背、璚在心度中，是谓大汤，兵丧并起，王者以赦降外。”京氏曰：“凡日出虹晕，主分地；日入虹晕，诸侯分地；黑者，以兵分地；白者，以丧分地也。”《荆州占》曰：“日晕而白虹奸，而属域之东，东斥地；域之南，南斥地；域之西，西斥地；域之北，北斥地；西方皆纡，自四方斥地；是谓人主骄溢，期不出五年。”夏氏曰：“日晕，二白虹贯晕，有客战胜。”《孝经内记》曰：“日晕，有虹贯晕中，顺虹击者胜，杀将。”甘氏曰：“日晕而珥，有云穿之者，天下名士死。”高宗《日傍气图》曰：“日晕两珥，而下有黄云，人主有喜，期百二十日，远年中。”甘氏曰：“日晕而两珥在外，有聚云在中与外，不出三日，城围，出战。”《春秋感精符》曰：“日一晕两珥，有立云贯日，出国多妖孽。”《洛书摘亡辟》曰：“日晕而两珥，立云贯之，国有大疾。”《春秋纬》曰：“日晕有两珥，黄云贯之，不出三月，贵人有死者。”《黄帝兵法》曰：“日月晕，仰视之，须臾忽有云气从傍入者，急随云以攻之，大胜。”《太公阴秘》曰：“日晕，有五色云，如杵贯日，从外入，外人归胜，从内出，内人胜。欲知姓字，白者商，赤者徵，青者角，黑者羽，黄者宫。”《太公阴秘》曰：“日晕，有众云在左右，色黄白，吉；青白，兵行；黑白，内乱；青赤，和解；青黑，流血；俱明者，未解兵不归，明者胜。”甘氏曰：“日晕，有聚云不去者，兵起。”甘氏曰：“日晕，有聚云外入，不出三日，国城围。”夏氏曰：“日晕，有云气从晕外入者，兵得入；云气从中出者，兵从中出。”《孝经内记》曰：“日晕，有青云三，从外贯晕；战；客胜。”夏氏曰：“贯日以日宿占之。”夏氏曰：“日晕，有青气从中四出，有围城，城中胜。有直交三，有欲自立，不成。”夏氏《日晕图》曰：“日晕，有青云从外四贯晕，有围城，外胜中。”高宗《日傍气图》曰：“日晕，下有青云如死虹，属晕；大将死亡。”《五音候》曰：“日晕合，气如人，在晕中偕日者，臣叛，不脱；日晕不合，叛者得脱。”《孝经内记图》曰：“日有白气，从外向内刺，外人胜；围城城拔。”《孝经内记图》曰：“日晕，有白气从内向外刺，中人胜；围城，城不拔。”石氏曰：“日晕，有白云如车盖临上，城降昨地。”高宗曰：“日晕，有赤气如戟临之，其国兵起。”高宗《日傍气图》曰：“日晕，傍有赤气，如节职旗状在外，名曰萤尤之旗，兵从内起。”《孝经内记图》曰：“日晕，赤气贯中属白，臣贼主；赤甚者，为用兵；不甚者，为用药；阴者不发，人莫知之。”高宗《日傍气图》曰：“日晕，有黄气承之，得地，不出年中。”夏氏《日晕图》曰：“日晕，有虹贯晕，不中日，战从贯所击之，胜；得小将。”夏氏《日晕图》曰：“日晕，有白虹贯，从虹所击，战胜，破军杀将。”《魏氏图》曰：“日晕，有白虹七贯晕；以围城，主人胜，城不拔。”《孝经内记》曰：“日晕，有气如牛，入居晕；不出三日，寇入城。”京氏曰：“日晕不合，有云如牛，在晕外来，入晕中；臣不服。”京氏曰：“日晕，有气如毛羽，临日不去，国有大兵忧。”高宗曰：“日晕，有四锐气，如峰四出；国君亡。”高宗曰：“日晕，有锦文气，润色从外入者，有文书喜至；从中出者，王使出，喜事也；枯干不明者，举事忧。”王朔曰：“日晕，有锦文之气在晕中，君欲遣使，文书大行；在锦文之气在晕外，外文书来。”
　　
　　《五音候》曰：“日晕，气如入，在晕中向日，中人受令；在晕外向日，外人受令；一曰使臣还，得其正色，有喜；不得，王气有忧。”《五音候》曰：“日晕，气如卧人，在晕上，其下破败。”《五音候》曰：“卧人之气在晕中，君有忧，臣暴死。”又曰：“日晕，卧人气在晕外，臣有忧，忧主死。”
　　
　　日重晕
　　
　　魏氏曰：“日重晕，中赤外青，有臣谋，邪不成。”夏氏曰：“日重晕，攻城围邑不拔；重晕，天下有立侯王，不乃拔城。”京氏曰：“日重晕，有德之君得天下。”石氏曰：“日晕，再重，其分战有功。”《河图帝览嬉》曰：“日晕二重，其外青、中浊，不散。”《孝经内记》曰：“日有青晕二重者，其灾在春内，女亲用事，甲乙晕者所见之国，雕杀草木五谷，不出六十日中，有兵起。所见之处者用事弱乱，故日晕青，三年乃止。”石氏曰：“日有青晕，再重，主后亲戚在内为乱，王者有忧。”（案洪范《五行传》曰：周幽之败也，日晕再重，中晕赤，外晕青，一黑尽上下通在日中，是岁有幽王之败。）《孝经内记》曰：“日有黑晕二重，其灾在冬月。” 
　　
　　 
　　
　　开元占经　卷九
　　
　　日占五
　　
　　候日蚀
　　
　　京房《日蚀占》曰：“日之将蚀也，五龙先见于日傍：青龙见于日左，以春蚀；赤龙见于日上，以夏蚀；黄龙见于日中央，以六月蚀；白龙见于日右，以秋蚀；黑龙见于日下，以冬蚀。欲候此龙见日蚀，法当以五寅日候之：春以甲寅，夏以丙寅，六月下旬以戊寅，秋以庚寅，冬以壬寅：此所谓五寅也。置盆水庭中，平旦至暮视之，则龙见。欲如何月？孟月以孟，仲月以仲，季月以季。欲如何日蚀？龙以上旬见，日以朔蚀：龙以下旬见，日以晦蚀：龙以日出，见以日出蚀：龙以日中见，以日中蚀：龙以晡时见，日经晡时蚀：龙以日入见，日以日入蚀。”《春秋合诚图》曰：“日之将蚀，阳微阴渐，其城君蔽，臣恣，下壅塞，九引先出，日乃毁息。（阳，日也，君也，阴，月也，淅犹入也。君微弱，故阴气入日，是主问蔽，臣下壅塞、君恩化使不施行也，九引先出，卒蚀日也。日将蚀破灭，必先气引出见祥也。）常经以效类，垂萌法至尊、阳精魄。”（常经、垂萌，上十二月所祭者也。故冬至，夏至，入阳气，阴注布贞以精明魄，权成其尊也。）《春秋感精符》曰：“日将蚀，必先青黄不卒，至渐消也。日光沉掩、皆月所掩毁伤：雌为政，伐其雄。”京氏曰：“日失魄者，将蚀：月失魄者，水：所谓失者，日光精移处若有两日也。”《尚书璇玑钤》曰：“北斗第一星，率色数赤不明，七日内日蚀。”《春秋感精符》曰：“日紫色出，二十日以上则蚀既，祸必合。”石氏曰：“日月以二月、八月，出房南：过其度、其冲户日月以晦蚀；出房北过其度、其冲，日月以朔蚀。”郗萌曰：“辰星受制，不见舆鬼，乃日蚀。”郗萌曰：“岁星、辰星，逆乘张左右角，皆为日蚀，国有大变。”《荆州占》曰：“诸日变皆旬望以上：旬十日、望十五日，其冲月，皆应当蚀。乃灾成正月日色变，来七月日蚀是也。”韩杨曰：“荧惑南去列星间，从四舍以上，期百二十日日蚀，”
　　
　　候日夜蚀二
　　
　　《易萌气枢》曰：“日夜蚀者，火中无影，言日当夜蚀；建八尺竹，视其下无影，蚀不可见，故以表候之耳。日所以夜蚀者，人君讳其过；臣下强，君不能制；见臣之恶，反以为善；见臣邪僻，反以为正直；故日夜蚀中阴过盛，阳道微，日夜蚀者，谋臣诛。”
　　
　　日薄蚀三
　　
