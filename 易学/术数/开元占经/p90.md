<!-- { "loadSidebar": true } -->
　　《太公决事占》曰：“太白犯参左股，战大胜。”郗萌曰：“太白犯参右股，战不胜，将军死。”《海中占》曰：“犯参，有大兵，将行。”《西官侯》曰：“太白犯参右肩，有战，右将忧；犯守左肩，亦有战，左将忧，若大臣当之，将军有死者。”《荆州占》曰：“太白抵参，出入，天下惊；抵天都尉，出入，天下发兵。”石氏曰：“太白逆行，若留止衡中，兵革起。”《荆州占》曰：“太白宿参若宿伐，为反臣中兵也。”齐伯曰：“太白出入留舍参，名将死，天下大乱，兵起而不用，人民流亡，不居其乡；不出年，山谷亦空。”石氏曰：“太白守参，有兵；天子之军破，牛马有急行。”巫咸曰：“太白守参，大臣为变。”石氏曰：“太白守参，有赤星出中，边有兵。”郗萌曰：“太白守参，天下不安；国大危，大忧，若籴贵。”甘氏曰：“太白守参，将军出外降边，兵大战。”巫咸曰：“太白守参，国有反臣。”《海中占》曰：“太白守参，若大水，在西边。”石氏曰：“太白守犯参伐，大臣为乱，车骑人皆急，兵起。”郗萌曰：“太白守伐卫尉，若国将当之，期五月。” 
　　
　　 
　　 
　　开元占经　卷五十
　　
　　太白占六
　　
　　太白犯南方七宿
　　太白犯东井一
　　《海中占》曰：“太白犯东井，人主浮船。”石氏曰：“太白犯东井，将军恶之。”（宋檀道鸾《晋阳秋》曰：孝武太元五年五月丁酉，太白犯东井、八月己巳，领军将军新除太常韩伯卒，安帝元年三月丙辰、太白犯东井、后将军王国宝于狱赐死、又左将军王绪斩于市也。）石氏曰：“太白入东井中，大人卫守，国君失政，大臣为乱，兵大起。”（案《晋书天文志》曰：晋永康二年二月，太白出西方，逆行入东井，是时齐王冏起兵讨赵王伦，伦灭冏，拥兵不朝，专权淫侈，明年诛死。车频《秦书》曰：符生寿光三年二月、太白犯东井、太史奏曰：必有暴兵，生日星入井者，必将渴耳，何怪也。时长安谣曰：百里望空城，蔚蔚一何青，瞎儿不知法，仰目不见星。其年符法杀生，而坚代立，是其应也。）郗萌曰：“太白入东井中，先起兵者大败，天下大水。”（《宋书天文志》曰：晋穆帝升平三年六月，太白犯东井，四年五月，天下大水之验也。）郗萌曰：“太白出东方，入咸池，东下行入东井，下不忠，有谋上者。”《荆州占》曰：“太白入东井，将军有戮死者。”《玉历》曰：“太白入东井，失道行阳，先起者亡，后发者昌。”郗萌曰：“太白入东井，出入诸侯；兵惊、政急、民流。”《南官侯》曰：“太白入东井，留二十日以上，天下更政，若六畜疾。又曰兵大起，天下易正朔。”（谓留井中）《黄帝占》曰：“太白入东井，为水。”石氏曰：“太白守东井，为旱。”石氏曰：“太白守东井，十日不下，大臣坐之；三十日不下，神水出，岁多土功。”郗萌曰：“太白守东井、一东一西、一南一北，男子不得耕，女子不得织。”巫咸曰：“太白守东井，邑君失政，大人当之，大臣为盗，有诛者。”又占曰：“太白守东井，为万物不成，若失火。”郗萌曰：“太白守东井，兵起东南。”石氏曰：“太白入若守东井中，大臣为盗。”郗萌曰：“太白犯乘守井、钺，为其国内乱兵起。”《黄帝占》曰：“太白入犯井、钺，为臣诛。”郗萌曰：“太白入若犯钺，将诛。”石曰：“太白犯守钺，有兵起，不出其年。”
　　
　　太白犯舆鬼二
　　甘氏曰：“太白犯舆鬼、质，将戮。”（司马彪《天文志》曰：“孝安永初三年六月癸酉、太白入舆鬼，为将凶、后中郎将任尚坐贼侵，其年槛车征弃市也。）《荆州占》曰：“太白入舆鬼，将诛。”陈卓曰：“太白入舆鬼，兵革起。”石氏曰：“太白犯天尸，将军有忧，其主废。”齐伯曰：“太白犯入舆鬼，以罪斩大臣，（案司马彪《天文志》曰：孝桓延熹八年五月癸酉，六月壬戌，太白行入舆鬼，九年十一月，太原郡守刘瓒等坐杀无辜，荆州刺史李隗为贼所拘，皆叶市。永康元年十二月、大将军宝武、尚书令尹勋，黄门令山冰等皆枉死也。）若五十日不下，且有大丧。”石氏曰：“太白入舆鬼西北，妇人多兵死。”郗萌曰：“太白入舆鬼，为大人卒，事以命终。”（案司马彪《天文志》曰：“孝质本初元年四月辛巳，太白入舆鬼、闰月一日、孝质帝为梁冀所鸩之验。）《郗萌占》曰：“太白入舆鬼，岁恶，妇人多怀子而死者。”《荆州占》曰：“太白入舆鬼，乱臣在内，有屠城。”（案檀道鸾《晋阳秋》曰：孝武太元二年四月戊戌，太白入舆鬼，四年二月，襄阳城陷，四月，魏兴城崩，五月，彭超攻陷盱眙城。）《南官候》曰：“太白入舆鬼、犯积尸，国有大丧；大兵起，将军有战，人多死，白骨满野，无有葬者；期二年。”郗萌曰：“太白舍舆鬼东北，天下多枭死者；一曰有兵。”郗萌曰：“太白舍舆鬼中央，左右群臣有伏剑，若吞药而死者。”郗萌曰：“太白出入留舍舆鬼，五十日不下，民大疾，死而不收。”（案《宋书天文志》曰：孝武孝建三年四月戊戌，太白犯舆鬼，明年夏，京邑疾疫。明帝泰始四年六月壬寅、太白又犯舆鬼、其年普天下大半疾疫也。）《南官候》曰：“太白出入留舍舆鬼，五十日不下，国兵起，开库发卒。”石氏曰：“太白守舆鬼，有兵灾；若旱，多火灾，万物五谷不成。”郗萌曰：“太白守舆鬼傍，万民当之。”石氏曰：“太白守舆鬼，大人有祭祀之事。”《海中占》曰：“太白守舆鬼，出其南，水；出其北，旱。”《南官候》曰：“太白久守舆鬼，病在女主；其留二十日以上，有丧；期八月。”《玉历》曰：“太白行守舆鬼，成勾巳，若环绕之，国有死王，大臣有戮者；五十日不下，人民死者大半。”《郗萌占》曰：“太白入若守舆鬼，为主忧，财宝出，乱臣在内，若大臣谋，有干钺弃质者，君贵人忧，金玉用，民多疾；南入为男，北入为女，西入为老人，东入为丁壮；棺木倍贵。”《荆州占》曰：“太白干犯守舆鬼，随所守，王者发之，不出七十日，其下国有大丧；阳为人君；阴为皇后；左为太子；右为贵臣。”郗萌曰：“太白舆鬼斗，不出其年，有反臣。” 
　　太白犯柳三
　　《南官候》曰：“太白犯柳，有木功事；若名木见伐者。”郗萌曰：“太白入柳、天库，兵起西北方；又曰大人守御。”《南官候》曰：“太白入注，兵大起，有益地者。”《海中占》曰：“太白逆行入柳，成钩巳，下刑上，臣谋主，民有怨仇，多暴死。”《春秋文曜钩》曰：“残百姓，诛名臣，则太白入柳。”石氏曰：“太白去柳一尺，国有专臣，专命无忌。”《荆州占》曰：“太白提天相出入，有阴谋。”《南官候》曰：“太白逆乘注，下刑上，民多怨仇暴死者。”又占曰：“太白抵柳，出入，阴谋其主，诸侯应其急。”甘氏曰：“太白守柳，将军受贺，王者封臣。”石氏曰：“太白守柳，战大胜，大得地。”《海中占》曰：“太白守柳，兵大起，一岁罢，若小旱，伤五谷。”《南官候》曰：“太白守柳，为反臣中外兵，以德令解之。”《南官候》曰：“太白守柳，兵起，一岁大益也。”郗萌曰：“太白守柳，敌不安。”齐伯曰：“太白守柳，秦兵且至，无王者。”巫咸曰：“太白犯守注，有急兵；若有变更之令，下陵上，君弱臣强，奸臣贼子谋杀其主。”郗萌曰：“太白守柳，人民多狂。”《荆州占》曰：“太白迫守柳、大将军出。”
　　
　　太白犯七星四
　　郗萌曰：“太白犯七星，臣为乱。”甘氏曰：“太白入七星，有君置太子者。”郗萌曰：“太白出七星，太子且立。”石氏曰：“太白去七星一尺，国致七十二人。”郗萌曰：“太白提天都，出入，岁旱恶。”《荆州占》曰：“太白经七星，民非吾民；一曰当有诈为王者。”郗萌曰：“太白犯守七星，兵大起，曝巫移市。”又占曰：“太白留七星中央，为天下大忧。”齐伯曰：“太白出入留舍七星，三十日不下，兵且起；六十日不下，必有破国、亡王、死将；八十日不下，三年兵起，期在春；一曰有急令、期不出年。”《黄帝占》曰：“太白守七星，不出二十日，有兵。”又占曰：“太白守七星，二十日以上，有急兵。”石氏曰：“太白守七星，兵渡津桥者，大凶。”甘氏曰：“太白守七星，将军纳忠，国君有德。”巫咸曰：“太白守七星，兵大起；又为水，万物五谷不成。”郗萌曰：“太白守七星，国失政，大人当之。”郗萌曰：“太白守七星，战大胜，天子益地。”《荆州占》曰：“太白守七星，七日以上，至三十日，大将军出。”又占曰：“太白守七星，车骑满野；又曰行天都，王者忧。”《南官候》曰：“太白守七星，为反臣中外兵，以德令解之。”
　　
　　太白犯张五
　　《春秋文曜钩》曰：“太白入张，天子以微诛。”巫咸曰：“太白乘犯张，三日以上至七日，将军内反，贼臣在侧。”郗萌曰：“太白提张出入，相自擅，阴谋其主。”《荆州占》曰：“太白提张出入，诸侯应其急。”石氏曰：“太白守张，春旱。”郗萌曰：“太白出入留舍张，兵起于其国。”甘氏曰：“太白守张，其国有兵，谋不成，天下以空发兵；一曰后起，不行。”巫咸曰：“太白守张，必有大水，多水灾，万物五谷不成，民忧食。”《南官候》曰：“太白守张，为反臣中外兵，以德令解之。”《百二十占》曰：“太白守张，先旱后水。”石氏曰：“太白犯守张，兵革满四野；必有亡国，天下易政。”巫咸曰：“太白守张，下凌上，君弱臣强，奸臣贼子，谋杀其主。”郗萌曰：“太白犯守张，人民多狂。”
　　
　　太白犯翼六
　　《荆州占》曰：“太白入翼，天下兵塞。”郗萌曰：“太白出入留舍翼，大风将至；一曰其国不平，若大水出。”《海中占》曰：“太白去翼一尺，（翼，阳也；太白，金，阴也）阴来附阳，秦朝楚。”郗萌曰：“太白舍翼，有客；一曰舍左翼，旱。”《黄帝占》曰：“太白舍右翼，兵起。”郗萌曰：“太白犯守翼，其国失地。”石氏曰：“太白守翼，为万物不成，人民流亡。”石氏曰：“太白守翼三日以上，大臣不臣；一曰大臣为乱。”巫咸曰：“太白守翼，有反臣中兵也。”郗萌曰：“太白守翼，四夷兵大起，五谷伤风，民多疫。”《玉历》曰：“太白守翼，有急事，若有大风。”齐伯曰：“太白守翼，臣不承令，人主有忧。”《百二十占》曰：“太白守翼，有兵在西方。”《黄帝占》曰：“太白守翼，易代，臣行主命。”
　　
