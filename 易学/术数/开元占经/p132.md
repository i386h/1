<!-- { "loadSidebar": true } -->
　　《黄帝占》曰：“客星入天狱中二月，天下有赦，期五月。”石氏曰：“客星入昴，有白衣之会于国内。又曰：贵人有系囚者；昴浊之间，天街也；若客星守之，天下有谋虑。”郗萌曰：“客星入昴，天下且有大丧；又曰：众狱，且妄杀不辜，以误主上。客星入昴毕间，诸侯有谋上者；又曰：留三日，赦；不留，有忧。客星从昴阳入，有客。”《荆州》曰：“客星入天狱中，有德令；水帛出，民去本土，就丘邑。”《西官候》曰：“客星暴，出胃入昴，中国大人暴死，期一年。”《百二十占》曰：“他星入昴，贵人有德令；若出昴；兵众满野。”司马彪《天文志》曰：“孝明永平十四年正月戊子，客星出昴六十日；昴主边兵，后汉遣奉车都尉显亲侯窦固等，将兵三千馀人击匈奴。”石氏曰：“有星出昴，兵众满野，非丧则会也。”郗萌曰：“客星从昴阴出，有走主。客星居昴北，有别离之国，夺地死者。客星入若留昴，王者绝嗣，同姓有起入为主者。客星舍昴不去，天下囚多，则盗贼并起；若留十馀日不去，回纥内相贼，国家兵起，回纥来降。有星入舍昴南，籴一贵一贱。”《圣洽符》曰：“他星守昴，渔猎起。”石氏曰：“客星守昴，万民乱。”甘氏曰：“客星守昴，有诈称王命者，不出百八十日。”郗萌曰：“客星守昴，谗臣有蔽主德者；又曰：有谋以药害上者；又曰：囚徙有聚兵弩攻狱者。”《西官候》曰：“客星守昴，执法臣诛。”《客星占》曰：“客星守昴，朔地殃，天下多乱狱。”《百二十占》曰：“他星守昴，万民忧。”《文曜钩》：“客星出昴，若犯守之，当有诈称王令，诡命中国，若有妾言谗谀者，必有自败。”郗萌曰：“有星入守昴，金器刀剑贵。”《荆州》曰：“客星犯守昴，谗谀贼臣在内，诸侯谋上；一曰：有白衣徙聚谋虑。”
　　
　　客星犯毕五
　　《黄帝占》曰：“有星入毕中而复出，其星小，小赦；星大，大赦。”《圣洽符》曰：“客星入毕，顺行，有德；逆行，凶。”石氏曰：“客星入毕，人主猎；一曰：“有以猎惑人主者；一曰：兵起，边兵大动；一曰：羊贵。”又曰：“大赤星入毕口，天下大赦；期十五日，若三十日，六十日，将相有大忧。”郗萌曰：“客星入毕，多狱事，一曰：贵人有系囚者。黄星入毕，三夜常见，相死；九十日，后死；百二十日，大人当之。客星入毕中二月，天下有赦除责，期五月。客星入毕口，与两股齐者，有走主；又曰期四十日，兵发；率一日八十日，兵罢；其去也，视其东南西北所往，及其所近宿，或受兵。客星入毕中，与两股齐，期四十日，兵发直一星，期二十日兵发；居期十日，兵发。”《荆州占》曰：“客星入毕，四夷兵起，并为盗。”《西官候》曰：“客星入毕中，率一日为十日，诸侯、女主当之，君有忧；先起兵者凶。”《百二十占》：“他星入毕，有兵革谋。”《春秋纬》曰：“赤星出浊，大卒出。”《孝经章句》曰：“客星出浊，中国人为乱，有走君；在浊傍，有谗臣在傍者；入浊，兵起。”巫咸曰：“客星出毕，边兵为乱，四裔兵起，疆宇靡宁，天下饥，必有亡国，近一年，远二年。”郗萌曰：“客星出毕，边有兵，车马有急行。”《荆州占》曰：“客星出毕，人主好畋猎。”郗萌曰：“客星从毕，赤黑，阴出，有走主。”《西官候》曰：“客星居毕中，不时出，主丧。”郗萌曰：“客星入毕中，留不去，马贵；一曰牛贵。”《黄帝占》曰：“客星守毕，岁大饥。”石氏曰：“客星守毕，大臣有谋者，边有谋臣；一曰谗臣蔽主之德。”甘氏曰：“客星守毕，外国称王，诈来不可信，外臣谋叛，与近臣通奸。”郗萌曰：“客星守毕，大臣忧，多阴谋，其事不成；一曰：有土功，风雨不时，谷贵；又曰：有走主。客星飞守毕，有德令。客星守毕，天子绝嗣无后。”（案《宋书天文志》曰：晋惠帝永兴元年五月、客星守毕，光熙元年惠帝崩、终无继嗣也。）又曰：“星守毕，后族可收者；一曰：霜天下；一曰：诸侯有谋虑，一曰：沟水大出。”《荆州占》曰：“客星守毕，王者大将出。”《黄帝占》曰：“客星入若守毕，有福，有德令。”陈卓曰：“客星犯守毕，大臣有诛者，无兵兵罢。”石氏曰：“视其东西，知其往国受兵。河海盈溢，人民多流亡。”郗萌曰：“客星守附耳，兵；一曰：边兵尤甚。”
　　
　　客星犯觜觽六
　　《荆州占》曰：“客星干犯觜觽，其国破亡。”《黄帝占》曰：“客星入觜觽，车马有急，期四月、五月。”郗萌曰：“客星入觜觽，有大丧。”《荆州占》曰：“有星入觜觽，色青，凶；赤，有丧；黄若白，吉喜；黑，死；若有水灾，谷籴百倍。”《黄帝占》曰：“赤白星入觜觽，若暴出觜中，臣与外臣谋杀其王；星游行，先觉不得成，不行、不明，不觉，期一月。”石氏曰：“星明，期三月。”《百二十占》曰：“他星入觜觽，有葆旅之事于国内，星出觜，有葆旅之事于国外；一曰：兵罢。”巫咸曰：“客星出觜觽，国有大丧，若有侵王欲为君王者；若有水灾，谷贵，籴百倍，人多饿死；期不出三年。”陈卓曰：“客星食觜觽，食太贵。”石氏曰：“客星守觜觽，魏有良臣辅国土，在西南二千里。”甘氏曰：“客星守觜觽，西戎动，侵土欲为君王者；崇礼以制义，则国安。”郗萌曰：“客星入守觜觽，牛马有急行。”郗萌曰：“客星犯若守觜觽，若国破亡；一曰：食贵；一曰：有大丧。”
　　
　　客星犯参七
　　《黄帝占》曰：“有星入参中央；星色白，县令有赐，若伐；色青黑，县令有罪。”夏氏曰：“客星入参，五谷贵。”《百二十占》：“他星入参，有衡石之事于国内；星出，有衡石之事于都外；色青黑，不出一年，兵大起，国之边境坏。”石氏曰：“客星入参中，边有暴兵起，边地围而坏。”郗萌曰：“客星入伐，有兵不足以伤；又曰：入天尉中十日，宫中有自杀者；入其阳，为男；入其阴，为女；皆期三十日。”郗萌曰：“有星入伐，有斩刈之事于国内；若出伐，有斩刈之事于国外；色赤。以兵斩刈，色白，白衣斩刈。”石氏曰：“赤星出参中央星，边有兵，县令自将兵。客星出参边，有暴兵起，边城有围，客军入国，若有战，期不出二年。”郗萌曰：“有星出参中者，大臣有忧；一星出，则一人有忧；二星出，则二人有忧，三星出，则三人忧。客星出参斧钺，兵出；入斧钺，兵入。”《荆州》曰：“客星出参而环绕之，边城兵起。”石氏曰：“赤星出参，武卒用；若守之天尉中，媵嫡相距。客星在伐；色黑，为水。”郗萌曰：“客星在伐，色黄，为土功；色白，为丧。”甘氏曰：“客星守参，亡地。”郗萌曰：“客星守参，有小兵，大臣有执主之命者；若谗臣有女子惑天子者，一曰老人多死，马贵。又曰：更易君；色白，为死；赤，为兵；黄，为易位；黑，为忧；苍，为小喜；又曰：旱，籴贵。”石氏曰：“客星守参，魏多君子。”巫咸曰：“客星入守参，诸侯国当之。”郗萌曰：“客星守伐，诛大臣。” 
　　
　　
　　开元占经　卷八十一
　　
　　客星占五
　　
　　犯南方七宿
　　客星犯东井一
　　郄萌曰：“客星犯东井，国有土功事，小儿妖言。客星犯乘守东井，此日国乱兵起。”《荆州》曰：“客星干犯东井，其国用兵，大臣诛，期八十日。”黄帝曰：“客星入东井，五谷不收，籴大贵。客星出北斗，入东井，有邑将治陂堤及水事。”《孝经章句》曰：“客星入天渠，道涂不通，以水为败。”司马彪《天文志》曰：“孝安永初元年八月戊申，客星在东井、弧星西南，是时羌反，断陇道，遣帅将左右羽林北军五校及诸郡兵征之。是岁，郡国四十一郡，三百一十五所，雨水四渎溢，伤秋稼，坏城郭，杀人之甚也。”石氏曰：“有星入东井，有客以水令来者。”郄萌曰：“客星出柳入井，主浮船。又曰：入东井，君失政，臣为乱，大人当之。一曰：宫中有大忧。”《荆州》曰：“客星入东井，贵人死，若有奇令，多失火，火神从天下，妖祥自地出。”《西官候》曰：“客星入东井，贵人有疾者。”《百二十占》：“他星入东井，有水事於国内。”黄帝曰：“客星出东井，宫中火起，大人为乱，
　　兵大起，将军有忧，若白衣有自立者，其国必破，期三年。”《百二十占》曰：“他星出东井，有水事于邦外。”郄萌曰：“客星出东井，水潦且至。”《荆州》曰：“客星经绝东井，名水有绝者。”黄帝曰：“客星入东井中，留十日而成勾己，有赎罪之令，期十月；客星守东井，水。”石氏曰：“客星守东井，有旱虫，人多疾；一曰：贵人死，以其国占之。”甘氏曰：“客星守东井，有白衣自立者，其国破，不出年中。”巫咸曰：“客星留守东井四十日已上，贵人女有怀子而化为水者。”郄萌曰：“客星守东井，多失火者；一曰：大臣为乱；一曰：三十日已上，贵人女有怀子而死者；一曰：百川皆溢；又曰：天子以酒为忧。贵人有族者，男子不得耕，女子不得织。”《荆州》曰：“客星守东井，贵人有疾者。”《玉历》曰：“客星守东井左右，秦以饥，相有罪咎，齐以闻，梁有火灾。”《西官候》曰：“客星守东井，色赤，宫中忧，留二十日，贵人女有死不得子者；色黑，为大水、舟船事，有水令。”《巫咸》曰：“客星出东井而守之，宫中火起，大人为乱，王者以舟船为急，河海溢，土功并起，人无食，白衣有自立者，其国破，期三年。”焦延寿曰：“客星入越，大臣多斩者。”
　　
　　客星犯舆鬼二
