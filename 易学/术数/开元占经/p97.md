<!-- { "loadSidebar": true } -->
　　石氏曰：“辰星犯南斗，为赦。”巫咸曰：“辰星入南斗口中，大臣诛；一曰不用众而有天下。”郗萌曰：“辰星入南斗，天下受爵禄；期六十日，若九十日。”《文曜钩》曰：“辰星之南斗，天下大水，五谷伤，人民饥。辰星居南斗河戍间，道不通。”《黄帝占》曰：“辰星守斗，有兵；赤而角，天下败；白而大，裂地，相赂为和；黑而小，其国亡。”石氏曰：“辰星守南斗，在北，民冻死；在西，虎狼多入邑；在南，狗多死；在东，女子多死。”刘向《洪范传》曰：“辰星守南斗，不可举事；用兵必受其殃。”甘氏曰：“辰星守南斗，若角动，色青黑，万民大死，桥梁不通，天下水起。辰星失次守南斗，所守者诛。”郗萌曰：“守南斗，有兵；易正朔。”陈卓曰：“辰星守南斗，万物不成，五谷伤。”石氏曰：“辰星犯南斗，留守之，破军杀将。”司马彪《天文志》曰：“辰星犯南斗，有戮将；若有死相。”
　　
　　辰星犯牵牛二
　　郗萌曰：“辰星乘牵牛，为人相弃于道。”陈卓曰：“辰星乘牵牛，谷贵；天下大水。”巫咸曰：“辰星守牵牛，为五谷不成。”《感精符》曰：“辰星守牵牛，国以水为败，牺牲疫，牛多死。”《春秋纬》曰：“辰星守牵牛，牛先贱，后贵。”石氏曰：“辰星守牵牛，水涌为败，大牛多死。辰星守牵牛，民有自卖者；岁多水灾，万物不成，五谷伤；一曰地气泄，贵人多死。”甘氏曰：“辰星守牵牛，有牺牲之事；若使人以四足虫为虎来者；色青、有病；色黑、有死丧。”《海中占》曰：“辰星守牵牛，岁多水；民归兵陵，齐燕尤甚。”郗萌曰：“辰星守牵牛，民人死丧；一曰谷贵，民多流亡。”《荆州占》曰：“辰星守牵牛，关梁不通。”陈卓曰：“辰星守牵牛，臣谋其主。”甘氏曰：“辰星犯牵牛，留守之，为有破军杀将。”陈卓曰：“辰星犯牵牛，涌水出。”《北官候》曰：“辰常以冬朝牵牛，当朝不朝，名曰失律；二时不朝，名曰失政；三时不期，五谷不登。”郗萌曰：“辰星急过牵牛一度，过水一动；二度，过水二动；二度，过水三动；四度，过水四动；五度，过水小出；六度，过水大出，地为之动。”
　　
　　辰星犯须女三
　　《黄帝占》曰：“辰星守须女，其国当有娶妇、嫁女之事，若他国来贡女者；一曰兵起，大臣当之。”石氏曰：“辰星守须女，为有女丧。”巫咸曰：“辰星守须女，为万物不成。”《海中占》曰：“天下水雨，无济者，至关东尽然。”郗萌曰：“为后夫人有变妾为主；一曰为大水且至，若守须女南，其地数被火；守其北，数被水。”石氏曰：“辰星犯守须女，女主御世，天下大赦，其国惊水，国大乱。”《荆州占》曰：“天下多寡女；若子死，缯帛贵。”陈卓曰：“天下有雨灾，万物不成，国饥，民多疾。”陈卓曰：“辰星逆行留犯守陵须女，天子及大臣有变，必有奇政令。”
　　
　　辰星犯虚四
　　《洛书》曰：“辰星犯虚，大臣为谋主，有兵起，其国必败。”甘氏曰：“辰星犯虚，其邦多水灾。”《洛书》曰：“辰星跃入虚，有兵起。”《文曜钩》曰：“辰星跃入虚，得所欲。”巫咸曰：“辰星入虚中，伺其出日而数之，期二十日，为兵发；伺始入处之率，一日期十日，军罢。”郗萌曰：“辰星入虚，为有德。”《春秋纬》曰：“辰星之虚，兵起；大水出。”郗萌曰：“辰星在虚东，春水；虚南，夏水；虚西，秋水，虚北，冬雷、雨水。”《黄帝占》曰：“辰星守虚，雨水常降，流溢滂；其国失纲，人民流亡。”石氏曰：“辰星守虚，国内乱；一曰政急，天下大乱；天下虚，大人忧。”甘氏曰：“辰星守虚，若角动，青色，臣有欺君者；有兵，有丧于国内。”《海中占》曰：“辰星守虚，有兵灾；丁壮行徭，妻子独居，万室虚；一曰春旱秋水，五谷不成。”郗萌曰：“辰星守虚，有武臣诛，国必亡；一曰中山水出，人民无所居，从山而处，灾生日并见。”《荆州占》曰：“辰星犯乘虚，若冬守其阳，色赤黄，旱；万物不成，乱兵起。”
　　
　　辰星犯危五
　　《荆州占》曰：“辰星犯入危，奸臣谋主；一曰天下大乱，若贼臣起。”巫咸曰：“辰星之危，霖雨百日，其国大水，五谷不成，人民饥。”石氏曰：“辰星守危，籴大贵；天下起兵，兵大发。”甘氏曰：“辰星守危，大臣有戮刑，法官有忧；一曰皇后忧病，兵丧并起。”《海中占》曰：“辰星守危，天下兵大发。”郗萌曰：“其国破危；一曰为大人盖屋事；若逆行守危，其君简祭祀。”陈卓曰：“辰星犯守危，国多水灾。”郗萌曰：“辰星守坟墓，为人主有哭泣之事。”
　　
　　辰星犯营室六
　　郗萌曰：“辰星犯营室，为土功事；犯阳、阳有急；犯阴，阴有急。”《黄帝占》曰：“辰星入营室，天下兵乘水欲攻王侯之国，不出百二十日。”《春秋图》曰：“辰星之营室，天下徭役，民不宁其处。”甘氏曰：“辰星守营室，其色青，宫中女多有死者，大人忧；一旬，三月相近；三旬，五月国君死。”巫咸曰：“辰星守营室，多水灾，五谷不成。”郗萌曰：“徭役起；一曰后夫人忧，有大丧；一曰守营室东壁北，关梁不通；又曰守营室，为大人忌，以赦令解之。”《玄冥》曰：“辰星守营室，大兵乘船；大水欲入侯王之国，不出四十日。”《百二十占》曰：“天下诸侯发动于西北。”《圣洽符》曰：“犯守营室中，女有夭死者，大人有土功之事。”
　　
　　辰星犯东壁七
　　陈卓曰：“辰星犯东壁，王者刑急法深，朝廷忧愁，国有盖藏保守之事。”《春秋图》曰：“辰星之东壁，天下和平。”石氏曰：“守东壁，国有大丧；一曰大水；又曰兵革起。”郗萌曰：“辰星守东壁，为大人卫守；一曰为天下兵起；又曰秋兵起，亦云有土功事；又曰为多水；一曰岁晚水。”《春秋图》曰：“辰星入东壁而守之，奸臣有谋。”《玉历》曰：“逆行守东壁，大水出，桥梁不通，舟船用，民大饥。” 
　　
　　
　　开元占经卷五十六
　　
　　辰星占四
　　
　　辰星犯西方七宿
　　辰星犯奎一
　　石氏曰：“辰星入奎，有决漏之事，名水有绝。”《海中占》曰：“辰星润泽出奎；有差令；变色入奎，有为令来者；出奎，有为令出使者。”《春秋图》曰：“辰星之奎，天下贱人出贵女。”《黄帝占》曰：“辰星守奎，奸臣贼子谋弑其主。”《河图》曰：“有大水之灾；又曰大臣下狱。”《圣洽符》曰：“有沟渎之事于国外。”石氏曰：“外国之王，入御中国；一云天下多愁；一曰山水溃出。”巫咸曰：“多火灾，为旱，万物不成，有兵灾。”郗萌曰：“有水事。”《荆州占》曰：“王者忧之，大人当之。”
　　
　　辰星犯娄二
　　《圣洽符》曰：“辰星之娄，其国任能，贤人当用，良才得达。”甘氏曰：“辰星守娄，若角动，赤黑色，臣有争禄而起兵者。”巫咸曰：“多火灾。”郗萌曰：“为白衣之会；又曰外国之主，入御中国。”《天文志》曰：“辰星守娄，为兵；为匿谋。”郗萌曰：“有兵兵罢，无兵兵起。”《荆州占》曰：“有兵，牺牲多死。”陈卓曰：“多水灾，万物五谷不成。”《百二十占》曰：“且有水出。”陈卓曰：“犯守娄，刑罚剧急。”《洽书》曰：“逆行守娄，岁有水；若有蝗虫，牺牲多死，万物不成。”甘氏曰：“辰星入娄，犯守之，王者刑法急，大臣当诛，必有下狱者。”
　　
　　辰星犯胃三
　　郗萌曰：“辰星犯胃，天下谷无实，以饥为忧；一曰为乱。”《春秋图》曰：“辰星之胃，布帛贱。”《黄帝》曰：“辰星守胃，且有兵令；一曰国主当之。”《黄帝》曰：“有兵国以无义失弊；又曰大饥、失政；一曰有阴兵，夷狄胜中国。”甘氏曰：“辰星守胃，若角动，色赤白，以水兵起，无名而穷；又有立侯王，若旱，五谷不成。”巫咸曰：“辰星守胃，多火灾，为旱；万物不成，有兵。”《海中占》曰：“民人大饥，乱。”《荆州占》曰：“逆行守胃，天下有兵，仓谷空虚。”《雌雄图三光占》云：“辰星犯胃，母子同死；国立后王，且有急令，国主当之。”陈卓曰：“若犯守胃，国主不宁。”《荆州占》曰：“辰星守胃，谷贵；伤火灾。”
　　
　　辰星犯昴四
　　石氏曰：“辰星犯乘昴，且有亡国，有谋主之变；若行其北，西夷有毒霜早降，岁有疾疠。”《荆州占》曰：“辰星犯乘昴，夷狄之兵起，为民害。”郗萌曰：“辰星乘昴，若出北者；为阴国有忧，若北主死。”郗萌曰：“入昴中，有三丈之水，五谷不成，大饥。”《春秋图》曰：“辰星之昴，民且从之陵。”石氏曰：“辰星留二十日，若六十日守昴，中国开门，有大客；国政大危，易政令；若自来之王。”《黄帝占》曰：“辰星守昴，兵起，破散，民流亡。”《洛书》曰：“大水决溢，为民害，伤五谷。”石氏曰：“夷狄胜中国，若五谷不成，民大饥。”甘氏曰：“守昴，若角动，其谋者在北方，大将之家，外戚之亲，以星入日占期。”甘氏曰：“辰星守昴，执法臣诛。”郗萌曰：“天下失纲，有兵；一曰起中野；又曰多水灾；又曰守毕昴。东行至天高，复反至五车，为近兵发，有赦。”《感精符》曰：“逆行守昴，有兵，大臣有坐法死者；一曰冤狱，失理。”《荆州占》曰：“逆行守昴环绕，兵起。”郗萌曰：“犯若守昴，为白衣之会。”《雌雄图三光占》曰：“犯守昴，夷狄之兵起，国失政；一曰有阴兵。”郗萌曰：“中犯乘守昴，为兵北征。”
　　
　　辰星犯毕五
