<!-- { "loadSidebar": true } -->
　　《石氏占》曰：“月傍有气，圆而周匝黄白，名为晕。”巫咸曰：“月之晕者，臣专权之象。”《石氏占》曰：“月晕受衡，所在之国安。”甘氏曰：“月晕，战兵不合，若军罢。”《甘氏占》曰：“日月皆晕，战兵不合。”（谓昼有日晕，夜有月晕也。）京房《易传》曰：“凡月晕七日，无雨大风，兵作土功起。”《高宗占》曰：“月晕，明王自将兵。”《荆州占》曰：“月晕，赤有光；主起兵，城降。”《帝览嬉》曰：“月晕，兵春起，不胜。”《荆州占》曰：“月终岁不晕，天下和亲。”《荆州占》曰：“四孟月之七日，四仲月之八日，四季月之九日，皆当月晕。晕不以其日，不出三日有暴风甚雨。”石氏曰：“月以正月一日、二日晕，必有土功。”《荆州占》曰：“月春二晕者，其民好斗，不有从民，岁必大恶，不出一年粮贵。”《石氏占》曰：“正月上旬一晕，树木虫；二晕，禾谷虫，三晕震雷。”《荆州占》曰：“月晕四仲月之八日，四季月之九日，三日不雨，皆为月蚀。”《河图帝览嬉》曰：“同晕中赤外青，群臣亲内；外赤中青，群臣内其身，外其心。”《荆州占》曰：“月晕四仲之八日，四季月之九日，三日下雨，皆为月蚀。”《河图帝览嬉》曰：“月晕中赤外青，群臣亲内；外赤中青，群臣内其身，外其心。”《荆州占》曰：“一月五六七八九晕，天下有亡地者；十一晕，天下更政。”《帝览嬉》曰：“五月中九晕以上者，道上有热死者。”《荆州占》曰：“正月九日、十六日夜月晕者，其五月有令；十日晕者，三月有令；十一日晕者，其月大旱；十二日、十五日晕者，飞虫多死；二十三日、二十四日晕者，五谷不成；二十五日、二十六日晕者，飞虫多死；二十三日、二十四日晕者，五谷不成；二十五日、二十六日晕者，女枲贵。”《荆州占》曰：“月以庚戌晕，有救；以迟疾为期。”（谓晕疾亦疾，晕迟亦迟。）《荆州占》曰：“月正月甲乙日晕者，木贵，民人多病；丙丁日月晕者，旱，金钱轻；戊己日月晕者，岁美，小旱，田宅贵；庚辛日晕，赦；壬癸日晕者，多水。”高宗《八节月晕占》曰：“月以立春四十六日内晕者，亦有兵；黑多水，虫为灾，逆贼生，民生子多怪。月以春分四十六日内晕者，赤为兵；黄白忧多虫。月以立夏四十六日内晕者，赤少水；白旱，万物不出者死，人民流亡；月以夏至四十六日内晕者，赤小水；黄白万物化为白耳。月以立秋四十六内晕者，赤小白，明日甚雨，出黄羽异身，伤害五谷之心。谓螟螣之类也月以秋分四十六日内晕者，赤少黄白，大雷发，折木、杀人。月以立冬四十六日内晕者，赤重如盖状，明日甚雾；黑多冰霜，春多风。月以冬至四十六日内晕，赤大白，春多风，杀人。”京房《易传》曰：“正月三晕，所宿国小饥，五晕，大饥。”
　　
　　月重晕二
　　
　　《石氏占》曰：“月以十二月八日晕再重，大有风，兵起；三重，天下兵大乱。《石氏占》曰：“月晕再重，天下大风起。”《帝览嬉》曰：“月晕三重，其外青，中浊不散，军会聚。”《荆州占》曰：“月晕四重，以有亡国，死王者；五重，其国女主死；七重，天下易主；八重，天下有亡国。”（汉高祖七年月晕，圆参昴七重，占曰：毕昴间天街也，街北胡，街南中国。昴为匈奴，参为赵毕，为边兵；是岁，高祖为冒顿单于所围。）《荆州占》曰：“月晕三重，赤云贯之，其国破丧。”巫咸曰：“月五月中晕，有九重以上，道路大有热死者。”《高宗占》曰：“月晕十重，天下更王。”京房《易传》曰：“月晕十二重，天下半亡。”《帝览嬉》曰：“月晕再重，倍在外私成于外，倍在内私成于内。”
　　
　　月交晕三
　　
　　《帝览嬉》曰：“月色黄白交晕，一黄一赤所守之国受兵。”《高宗占》曰：“月交晕，赤有光，其国不出二年遇兵。”《石氏占》曰：“月交晕贯月，有事从贯击者胜，杀将；有珥，有喜。”
　　
　　月连环晕四
　　
　　《荆州占》曰：“月晕连如环，为两军兵起，君争地。”《石氏占》曰：“月晕一重，下缺不合，上有冠戴，傍有两珥，白晕连环，贯珥接北斗，国有大兵，大战流血，其地纷纭，不出一年忧。”《石氏占》曰：“月晕如连环，重晕北斗魁前第一第二星，大臣下狱，流移一千里；又曰晕辅星，大臣下狱。”《荆州占》曰：“月晕如连环，有白虹干晕不及月，女贵人有阴谋乱。”
　　
　　月晕五星五
　　
　　岁星
　　
　　《甘氏占》曰：“月晕岁星，色不明，主人胜客，明、客胜主人。”巫咸曰：“月晕岁星，其国主死。”《荆州占》曰：“月晕岁星，籴贵，石千文，民相食。”《海中占》曰：“月晕岁星，其主病；重晕，囚死或大水；五晕，人主有病丧。”《高宗占》曰：“月晕岁星，三复之，相出走，战不胜，所宿国饥。”《荆州占》曰：“月晕岁星，三复之，人相击，客不胜，所击主人胜；五复之，国女主死。”《帝览嬉》曰：“月晕四重华，五复之，所宿其国，主死；三复之，黜相；一曰客畔之，不合所攻，主人胜。”《帝览嬉》曰：“月晕，回留岁星所守之国，岁大熟。石氏曰：“岁星与月合，在氐而晕，不出四十日，有德令。”
　　
　　荧惑
　　
　　《巫咸占》曰：“月晕荧惑星，女主有忧，若有死亡。”《巫咸占》曰：“月晕荧惑星，其国主亡。”《荆州占》曰：“月晕荧惑，有兵在野，大战归，其国亡。”《荆州占》曰：“月晕赤者荧惑，三月兵起。”《海中占》曰：“月晕荧惑，三复之，国贵人相死。”《海中占》曰：“月晕荧惑，五复之，主出走。”《荆州占》曰：“月晕荧惑，五复之，主死。”《帝览嬉》曰：“月晕回荧惑，所守之国亡：又客兵入境，为寇掠。”《帝览嬉》曰：“月晕回荧惑，其色恶不明，客败，其色明如角，则客胜。”郗萌曰：“月晕胃荧惑，在其中天，下有兵发于魏国，不出一年，大赦。”
　　
　　填星
　　
　　《甘氏占》曰：“月晕填星，色不明，主人胜客；明，客胜主人。”《巫咸占》曰；“月晕填星，其国主死，一曰旱。”《高宗占》曰：“月晕填星，所在之国兵起，战不胜。”《海中占》曰：“月晕填星，相死，若皇后死，不则亡地。”《荆州占》曰：“月晕填星，五合五解，所宿国主当之。”《帝览嬉》曰：“月晕回填星，所宿之国有德。”《帝览嬉》曰：“月晕回填星，三复之，相死，天下土尽动，大起邑，屋大坏，女主有忧：五复之，主死。”
　　
　　太白
　　
　　《甘氏占》曰：“月晕太白，色不明，主人胜客，明，客胜主人。”《巫咸占》曰：“月晕太白，其国主死。”《荆州占》日：“月晕太白，与月合，其主死境外。”《荆州占》曰：“月晕太白，入晕其色恶，不明，则客败，其色明而有角，客胜：其色如晕，与月合，人主忧从中宫起。”《海中占》曰；“月晕太白，五复之，主死。”《荆州占》曰：“月晕太白，五复之，其国女主死。”《帝览嬉》曰：“月晕太白，当其野者，国受兵，战不胜；又曰所守之国，兵起。”《帝览嬉》曰：“月晕太白，三复之，所宿国将若相死之；一曰客攻不合所攻，主客。”
　　
　　辰星
　　
　　《甘氏占》日：“月晕辰星，色不明，主人胜客：明，客胜主人。”巫咸曰：“月晕辰星，再合再解，其国败，不出其年。”巫咸曰：“月晕辰星，其国主死。”《荆州占》曰：“月晕辰星，其国以水亡：又曰秋兵起。”《海中占》曰：“月晕辰星，在春，大旱：在夏，主死，在秋，大水：在冬，大丧。”《荆州占》曰；“月晕辰星，再合再解，所宿之国饥败，期一年。”《高宗占》曰：“月晕辰星，三复之，国以水亡。”《荆州占》曰：“月晕辰星，五复之，其国女主死。”《帝览嬉》曰：“月晕围辰星，所守之国有大水。” 《帝览嬉》曰：“月晕回辰星，春夏民疾寒热，秋兵起及水，冬主死，若有水忧。”《荆州占》曰；“月晕辰星、角、亢，回二重，如连环，不出三年，大臣大谋若诛。”
　　
　　日晕列宿同占六
　　
　　郗萌曰：“月以正月、十二月晕角亢氐房心五星者，大赦；晕四星者，小赦。”《巫咸占》曰：“月晕角亢氐，虫多死，天下土卒死。”陈卓曰：“月晕角亢，大将军有忧。”《帝览嬉》曰：“月晕回角亢，虫多死。”石氏曰：“月晕氐房心，有德令。”郗萌日：“月晕氐房心，其地有役，”石氏曰：“月晕房心，帝国有兵，庙堂句氐宿，大赦：句三宿，小赦，五百里以下：句二宿，赦百里内。”石氏曰；“月晕房箕，风地动。”石氏曰：“月晕心尾亢，骨虫为害；一曰四足虫；一曰不出其年，易政山崩，出五十里外。”石氏曰：“月以十一月晕心尾，麦有价。”《荆州占》曰：“月晕尾箕，分有疾凶。”石氏曰：“月晕箕斗，兵从东方北方来者胜，从南方来者不胜。”《帝览嬉》曰：“正月月晕回箕，五谷不成。”巫咸曰：“月晕围斗，五谷不成，大将易。”《帝览嬉》曰：“月晕牵牛、须女，女子功丝,皆贵；一曰牛多暴死。”郗萌曰：“月晕虚危，有兵，谋不成，风起；又曰有丧。”石氏曰：“月晕虚危，兵革离，动宗庙。”《荆州占》曰：“月晕营室东壁，其地有谋不成；一曰风起；一曰大水且至；又曰寡妇婴儿多死。”《帝览嬉》曰：“月晕营室东壁，有大土功。”郗萌曰：“月晕奎娄，其地大病；一曰水虫多死。”《帝览嬉》曰：“月晕胃昂，民多腹之疾。”郗萌曰：“月晕昴及毕，有庆上赐下者；一曰有德令，无令则有兵起。郗萌曰：“月晕昴及毕，比有反者。”郗萌曰：“月晕昴毕参，赦者有善令，期六十日；又曰不出三年，人主忧，若有赐令。”郗萌曰：“月以太岁所在辰晕毕与五车及一星，小赦；二星，次赦；三星及五星，大赦。”郗萌曰：“月以十一月晕，五车及昴参其星皆入晕中，有大赦；其不尽入，有小赦，期在来年五月中。”石氏曰：“以正月上旬月晕昴毕参伐，有赦令。”《帝览嬉》曰：“月晕回毕参觿，矢弓弩贵。”石氏曰：“月晕参井，水霜数至。”巫咸曰：“月晕围井鬼。其年不和；一曰旱。”京房《易传》曰：“月晕翼轸，军在外战，亡其偏将。”郗萌曰：“月晕轸角，先起兵者不胜；重开吉，重发兵者，兵死。”巫咸曰：“月晕轸角，赦期百二十日；一曰以四孟月晕轸角，皆为赦。”
　　
　　月晕东方七宿
　　
　　月晕角一
　　
