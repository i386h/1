<!-- { "loadSidebar": true } -->
　　《春秋纬》曰：“辰星其时宜效而不效，为失律，天下有兵不出，兵在外不战。辰星三时不出，兵甲大起；四时不出，天下更政。”《元命包》曰：“刑失，则简宗庙，废祭祀，故辰星不以时出，当寒反温，四时错政。”《春秋纬》曰：“辰星失其时而出，当寒反温，当温反寒，政反清浊、同伦也。”《考灵曜》曰：“政失于冬，辰星不效其乡。”《孝经钩命》曰：“失信则辰星缩，天下大水，岁不丰熟。”石氏曰：“辰星当出而不出，谓之击；卒伏而待，兵大起，豪杰发。”甘氏曰：“辰星政缓则不出，急则不入，非时则占。邦将大饥，辰星出不以时。”巫咸曰：“辰星一时不出，其时不和，兵起；二时不出，二时不和，一曰名水大出；三时不出，三时不和，兵甲大起；四时不出，天下大饥，有决水流，杀人民；一曰有孛星出于东方。辰星春不见，期百八十日，大风发屋折木，秋不实，不见娄，长稼伤，乃见彗星。辰星夏不见，期百六十日，旱；冬则不藏，不见舆鬼，中稼伤，乃见月食。辰星秋不见，期百八十日，有兵不见亢，稚稼伤。辰星冬不见，期百八十日，阴雨六十日，有流民，夏则不长，不见牵牛，民大流；辰星上出四孟，天下乱；一曰天下更王。”《洪范五行传》曰：“辰星出孟，易王之表也；汉高三年，辰星出四孟；后二年，汉灭楚也。”“辰星一时而再见，兵起；其行右，兵右行，行左，兵左行；有兵兵罢；一曰辰星一时再出，色赤而角。不出其年中而兵起。辰星乱行，流水汤汤，兵革抢抢；使之不杀，治沟渠，通水道；如此则止。辰星出天南，大潦；出北，大旱。”《海中占》曰：“辰星出四孟，为月食；出四季，彗星。主好破坏名山，雍塞大川，通谷，名水，则辰星不出；岁大旱，草木不长，禽兽牛马不蕃，五谷不滋，民多病，体痈疽。辰星逆行一舍，以其时水出。”《京房对灾异》曰：“人君内无仁义，外多华饰，则辰星失度，不救，必有逆主之谋；其救也，明刑、慎罚、审法，心中无纵，功治城郭；可以聘士来贤，广恩行惠，则灾消矣。”《荆州占》曰：“辰星出，不待其时；当水反旱，当旱反水。辰星不以时效者，用刑罚不中，辰星一时不效，其时不和；二时不效，风雨不适；三时不效，水旱不调；四时不效，王者忧纲纪，天下饥荒，人民流亡，去其乡。辰星不效四仲，则春多苦雨，夏多凄风；当温反寒，当寒反温；阴阳不和，五谷不成。辰星出四季，有破军。”巫咸曰：“辰星出四季，败国。”《荆州占》曰：“辰星春不见，期百日，必有暴风疾雨，而伤苗稼；夏不见，为旱、饥，期九十日，有流民；秋不见，期六十日，大水；冬不见，五谷不藏，人民流亡；四时俱不见，河海决波。仲女为妖彗，见于二十八宿；各以其舍，命其国。辰星缩，天子失卒，臣害作。辰星乱行，甲兵锵锵，上见四孟，改政易王；见于四仲，阴阳和，五谷成；下见四季，寇贼相望，政失纲。辰星变色而逆，其国殃；留守环绕不去，其国大凶，无道。水星一南一北，寒于禾稷，侯王有忧。辰星行诸列宿，失道；乘阳为水，乘阴为旱。”石氏曰：“辰星出孟月，天子尊师习兵，有杀谋。”郗萌曰：“辰星出西丁未间，天下大旱，赤地千里。”
　　
　　辰星昼见经天六
　　石氏曰：“辰星昼见，其国不亡则大乱。”《荆州占》曰：“辰星经天，凶。”
　　
　　辰星变异生足大七
　　《龙鱼河图》曰：“天辰之气，主司灾；其精下为先农之神。”巫咸曰：“辰星下为女子，止于都津。”石氏曰：“辰星之为云，如曲流水，灾期四月。”《春秋纬》曰：“辰星生足，故主走，新主入。”石氏曰：“辰星始出东方而大，天下有兵。”巫咸曰：“辰星失其常，贼入且昌，社稷倾，亡事行，修鼓革，男女更，治事不治。”《荆州占》曰：“辰星出东方，白而大，有兵于外解；色黄，国有福，五谷熟；色赤，旱，为兵；色黑，为水；青，为忧；白，丧。”巫咸曰：“辰星小而失常，主近无益之臣妾，内乱，兵起。”《天官书》曰：“辰星黄而小，出而易处，天下之文，变而不善矣。”巫咸曰：“辰星小而动。兵小起；大动，兵大起。”《文曜钩》曰：“辰星小而色黄，地大动。”《荆州占》曰：“辰星始出东方，小而不明，天子有无益事。辰星小而色黄，当雨反旱，当旱反雨。”
　　
　　辰星流与列宿合斗八
　　巫咸曰：“辰星流，君臣倍，有反事；一曰流若明，明信有事。”石氏曰：“辰星流出，天下有大水，太子、御史，诸官多死。”《荆州占》曰：“辰星与宿合东方，臣伐主。”巫咸曰：“辰星与宿合，若关西方，期六月，强国宫中有事。”班固《天文志》曰：“辰星与他星过而斗，（晋灼曰：妖星，彗、孛之属也。）一曰五星；天下大乱，出于房心间，地动。”
　　
　　辰星禳气晕彗九
　　《黄帝占》曰：“辰星生气而为黑穰，明日大雾，暮时大雨；不出六十日，所在宿独大水。”《孝经内记》曰：“辰星生气而为黑穰者，不出六十日，牛马羊皆贵三倍。”《荆州占》曰：“辰星出穰气一丈，大水。”《孝经右秘》曰：“辰星冠珥，帝不明；三月之中，正阳灭弱；下力强，阴制政，反蔽阳；佞人出，世有兵。辰星冠珥，王失土。”巫咸曰：“辰星白晕，边有兵；其失色，兵，其国凶。辰星白晕，边有水、兵，患三年乃止。”郗萌曰：“辰星出彗东北，不出三月，兵聚其下。”（司马彪《天文志》曰：光武建帝三十年闰月甲午，水在东井二十度，生白气，东南指，焰长五尺，为彗，东北行至紫宫西潘工，白气为丧，有焰作彗，彗，所以除积，紫宫天子之宫，彗加其蕃，除宫之象，后三年，光武崩。） 
　　
　　开元占经卷五十四
　　
　　辰星占二
　　
　　辰星犯东方七宿
　　辰星犯角一
　　《黄帝占》曰：“辰星出中道，天下太平；出阳道，旱；出阴道，多雨，多阴谋；乘左角为旱；乘右角为水、兵，小战。乘右角，将相，若后家族有坐法死者。近角合斗，女子为天下害，大臣杀主。留两角间，关梁不通，军有寡，国庭边境不通。守角，王者刑罚急，国有帝者，天下大乱；又为水灾，一曰多水灾；一曰五谷不成；又曰大水滂滂，民往来舟船相望。守左右角，黑为水；赤为旱；青为忧；白为丧。守角中央，为大臣忧。”
　　
　　辰星犯亢二
　　辰星舍亢，岁小水，焦旱不至。辰星数入亢，其国疫病。乘亢左星，万物不成，五谷贵。乘右星，为大兵，有奇令。乘若守亢左星，为水；乘右星，为大兵，为有击者；逆乘灭右星，为大人忧。守亢，多盗，贼、兵并起，人民相恶。逆行守亢，为中央。入亢而犯守之，名曰阴闭三光，大水滂滂，无有立墙。
　　
　　辰星犯氐三
　　辰星入氐犯守，贵臣暴忧，法官有狱事。乘氐右星，天下有大水，大兵；天子有自将兵于野。守氐，其下七日有水，守十八日，有兵大起，远九十日。守氐，多恶风，天下大旱，谷不成；天下大疫，国易政。守氐，多为水灾。
　　
　　辰星犯房四
　　郗萌曰：“辰星入房三道，为天子有子。入房十日，成勾已，为天子忌之，以赦解之。守房，人民多暴死者；又为良马出厩；或有暴诛，大臣相害，乘天下，道不通；一曰天下水起，不则有兵。守钩铃，地裂；若山崩。辰星犯守房，马大贵，若大赦。入守房心间，地动。守房，为人主无下堂；又曰东去而复远，成勾已，为后夫人有丧；一曰为大饥，人相食，死者不葬；又曰守南，以水起兵。守房，为天下诸侯相谋，虑道不通；一曰天下易王，大人丧，有反逆臣。逆行守房心，天子被药酒死；一曰宫人食糟糠。犯房，谷大贵，大饥；犯若守房，有白衣之会；一曰为天下相诛；若犯左右骖，大人中相诛。犯房，奸臣有谋。辰星留逆犯守乘陵房左右骖，若左右服，皆为主崩；臣有谋，阴所中将谋；逆行乘陵中道，天子失位而亡；顺行乘陵中道，天下和平。辰星犯乘钩钤，大臣有悮天子不尊事天者，致大灾于宗庙；王者不宜出宫下殿，有谋匿于宫庙中者。犯钩钤，王者忧。中犯乘陵房星者，国君忧；色青，忧丧；赤、忧积尸成山；黑，有将相诛；白芒角，大哭。”
　　
　　辰星犯心五
　　辰星犯天子，王者绝嗣；犯太子，不得代；犯庶子，庶子不利。辰星经心，清明烈照，天下内奉明王，帝心延年。合心，玄色不明，有丧。守心，以水灭火，三日不去，主服女药，大臣相戮，山川大溃，水溢滂滂；一曰大人以外兵死；色黄，增地；色白，有义于天下；一曰阴侵于阳，臣谋其主；又曰天下大败，易王；一曰大臣弑主。逆行守房心，天子被药酒死；一曰官人食糟糠，辰星中犯乘守心，明堂，大人忧，大臣当之；在阳、为燕；在阴，为胡；期十月、远三年。逆行犯心、明堂、环绕成勾已，为大人忧；期六月，若远三年，赦以解之。辰星中犯乘守心、明堂，皆为内乱，臣欲杀主，有亡国；近期十月，中期一年，远期二十八年；又曰大臣当之。留逆犯守乘陵心星者，宫内贼乱，臣下有谋易王；权在宗家及得势大臣。
　　
　　辰星犯尾六
　　辰星入尾，天下大水，江河决溢，鱼盐贵三倍。辰星入九江，天下多水。守尾者，为大人女君恶之。辰星守尾，大饥，人相食，民异其国；君子卖衣，小人卖子，妃后乱。守尾，执政得事；又曰以水起兵，其年必成；一曰疾病。守尾、箕，后宫有省者；一曰后宫有罪废者。守尾，为用事者当之，天下牢开，大赦；一曰天下大水，万物不成，民多疾疫。留逆犯守乘陵尾，皇后以珠王簪珥惑天子者；诬谗大起，后相贵臣诛，宫人出走，兵起宫门。
　　
　　辰星犯箕七
　　辰星犯箕，河水大溢；若入箕中，伺其出日而数之，皆期三十日，兵发；伺始入处之率，一日期十日，军罢。若入箕，天下大赦；一曰牢开；一曰大人当之。守箕，皆为其岁水；一曰皆为女主忧；合箕，用事者坐之。出箕，谷大贵，天下大旱饥，死过半。守箕，中国有大兵，执政者当之；若守之七日以内，祸灾起，若有疾风解之。守箕，若角动，色黑，贵者有弃损，自戮死，守箕，岁大旱，大灾，万物不成。 
　　
　　开元占经卷五十五
　　辰星占三
　　
　　辰星犯北方七宿
　　辰星犯南斗一
