<!-- { "loadSidebar": true } -->
　　《洪范传》曰：“太白以上元甲子岁，十一月甲子朔旦冬至夜半甲子时，与日月五星俱起于牛前五度，顺行二十八宿，右游一岁而周天。”（案历法，太白一终，凡五百八十三日一千三百四十分日之一千二百二十九奇，九星行过一周天，二百一十八度一千二百一十九奇，是二百六十七年而百六十七终也，星平行日行，一度一周天也。）石氏曰：“太白出东方，高三舍，命曰明星柔；上又高三舍，命曰大嚣刚。其出东方也，行星九舍，为百二十三日而反；反又百二十日，行星九舍，入；又伏行百二十三日，行星十二舍，昏出西方也，高三舍，命曰太白柔；上又三舍，命曰大嚣刚。其出西方也，行星九舍，为百二十三日而反；反又百二十日，行星九舍而入；入又伏行星二舍，为日十五日，晨东方，出营室，入角；出角入毕；出毕，入箕；出箕，入柳；出柳，入营室。其出西方也，出营室，入角；尽如出东方之数。”甘氏曰：“太白以摄提格之岁；正月与营室晨出于东方亢、氏；出东方为日八岁二百二十二日，而复与营室晨出于东方。太白之居左也，其恒二百三十日；其迟也，二百四十日。其居右也，顺行二百四十日：其速二百三十日，从左过右也；其又百三十日、其速九十日而见，从右过左也；其又三十日、其速十日而见，从右适左；其又三十日、其速十日而见。”《荆州占》曰：“太白凡见东方二百三十日，而伏不见四十六日，名少罚。太白与岁星为雄、雌；出于东方、四方高三舍，为太白柔；又高三舍，为太白刚；用兵象也。刚则入地深，吉；浅，凶；柔则入地浅、吉；深、凶。”石氏曰：“太白出百二十日乃极，乃极，退也，未满此日便至极，疾也。东方以辰巳为极；西方以申未为极。太白出以辰戌，入以丑未，出入必以风；太白当期而出，其国昌。”《荆州占》曰：“太白出入如度，天下昌。”石氏曰：“太白出则出兵，入则入兵，战则有胜；用兵象太白，吉；反之，凶。”《荆州占》曰：“太白已入而未出，先起兵者，国破亡，祸及一世。”石氏曰：“太白兵象也，行疾，用兵疾，吉；迟，凶。行迟，用兵迟，吉；疾，凶。太白行疾，前用兵者善；行迟，后用兵者善；太白所居久，其乡利；所居易，其乡凶。太白出高，用兵，深吉浅凶；出卑，浅吉深凶。”《荆州占》曰：“太白之出西方也，在酉南、则为楚；在酉北，则为秦、齐、燕。”石氏曰：“太白出西方，出酉，秦胜楚；出申，楚胜秦。”《荆州占》曰：“太白出入西方，其国伐；宋胜韩，韩胜赵，赵胜魏。”石氏曰：“太白伏，外有军，则罢；将起兵，则止；国勿攻战。太白进退，主候兵。”《荆州占》曰：“太白所抵之国，凶。”石氏曰：“太白不见，不宜出军；若有客来挑，军可应；先动，破军杀将，必有积尸。太白出所直之辰，从其色而角，胜；其色害者，败。太白所直之辰，其直之者，国为得位，得位者，战胜。太白出东方也，为德，举事，左之近之，吉；右之背之，凶。太白出西方也，为刑，举事，右之背之，吉；左之近之，凶。太白入东方，未出西方，其六十五日为阳；其六十五日为阴；以此时出兵，虽胜有殃，得地必复归之；阳为中国，阴为负海国。”巫咸曰：“太白受制，则修城郭，缮藩垣、审群禁，节兵甲，敬百官，诛不法。太白入西方，未出东方，其十五日为阳；其十五日为阴；名曰行天命。以此时出兵，其国亡。”《荆州占》曰：“太白出西方，常出申酉之间，失行而北走，是谓反坐；有破军，有屠城，在北方。”《天官书》曰：“太白出卯南，南方胜北方；出卯北，北方胜南方；正在卯，东国胜；出酉北，北方胜南方；出酉南，南方胜北方；正在酉，西国胜。”《荆州占》曰：“太白远日为兵深，其将强；近日为兵浅，其将弱。太白伏也，出兵有殃。”《魏武帝兵法》曰：“太白巳出高，贼深入人境，可击，必胜；去勿追，虽见其利，必有后害。”《荆州占》曰：“太白以仲冬出东方，若西方，以伐利。太白始出东南维，在日月之阳，阳国之将伤，在其阴利；始出东北维，在日月之阴，阴国凶；在阳吉。出西南维，在日月之阳，阳国凶；在其阴吉。出西北维，在日月之阴，阴国之将伤，在其阳利。”又曰：“出日北维，匈奴有兵相攻。”《荆州占》曰：“太白出西方，上行不至未而反，阴国强，阳国败，战不胜。太白出，见西方，上至未，将横行，大强；备四方。又曰：出西方，上至未，有霸；一曰阴国霸。太白出西方，上不得过申，至之地，大臣有忧；一曰将夺君位。南至未丁之地，大将有忧，群臣狱；人主治狱。太白始出东方，西方之国不可以举兵。始出西方，东方之国不可以举兵，破军杀将，其国大破败。辰星不出，太白独出东方，有德令；独出西方，正在酉，西方兵起，不战；独出戌，敌兵起，不战。太白入东方，未出西方，西方北方以举兵，身死国亡。太白入西方，未出东方，东方南方以举兵，身死国亡。太白入西方，未东方，东方南方以举兵，虽胜，得地复归之，主不血食，殃及三世，将死。凡出军在外，必视太白；太白西，与之西；东，与之东；短，与之短；长，与之长；阴，与之阴；阳，与之阳；翕，与之翕；张，与之张；善驯其道，以战大胜；当前战者，军破将死。太白在阳，阳国利，其以阳时，出于阳重利，在行不失，中国胜。太白在阴，阳国利，其以闲时，出于阴重利。”
　　
　　太白王相休囚死三
　　
　　《荆州占》曰：“太白之相也，从季夏至夏尽，及四季王时，其色黄白，精明无芒。太白之王也，从立秋至秋之尽，其色比狼星而光明；仲秋之时，有芒角。太白之休也，从立冬以至冬之尽，其色不精，明而无光。太白之囚也，从立春以至春之尽，其色青黄，而无光明。太白之死也，从立夏以至夏之尽，其色赤黑，细小而不明。”甘氏曰：“当其相也而有王色，主弱将强；有休色，将不兵；有囚色，将诛，不成；有死色，将诛伤；所留之舍，其国兵，其进舍也，是趣兵；其退舍也，兵出不成。当其王也，而有相色，主弱；将权势纵横天下，有谋专行君事；有囚色，所囚者有罢徒之令；有死色，大将死，不葬；所留之舍，其国兵起；其进舍也，其下之国，兵归之；其退舍也，兵弱不用。当其休也，而有王色，野多贼兵；有相色，野多兵；入人民，乱未央；有囚色，攻牢墓，囚人势横；有死色，从军死，不葬；其所守之舍，有逐将，死王；其进舍也，武吏纵横，文吏为虎狼，天下大赦。当其囚也，而有王色，大将反成；有相色。下犯其上；有休色，野多暴兵，盗贼并起；有死色，妖言多，不祥；所留之舍，不可举事用兵；其进舍也，岁多雹霜，万物不成；其退舍也，秋冬无霜雪。当其死也，而有王色，流水汤汤；有相色，野火煌煌；有休色，金币不行；有囚色，国多虎狼；其留守也，野兽食人；其进舍也，白刃锵锵；其退舍也，兵不成行。”
　　
　　太白光色芒角四
　　
