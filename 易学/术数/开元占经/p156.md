<!-- { "loadSidebar": true } -->
　　军上气，上大下小者，士卒日减；军上十日无气发者，其军必败；十日无气，而忽有赤白气乍出即灭者，外声欲战而实欲退散；黑云气如坏山，堕军上，名曰营头之气，其军必败散；军上气，如火光夜照人者，军士散乱；军上气出而半绝者，欲败；渐尽者，走；一绝一败，再绝再败，三绝三败；在东发白气者，灾深；军上有气，如双蛇守日，急往击之，大胜，勿疑；军上有赤气炎降于天，士卒聚乱，将死；赤气如火光从天流下入军，军乱，将死；军上气苍苍，须臾散，击之必胜，若在我军，宜严备固守；军上气，前高后卑者，败；军上有黑气如牛形，或如马形，从气雾中渐渐入军，名曰天狗食血，其军败散；军上气，苍黑乱者，士卒饥；两军相当，十里之内，三里之外，望彼军上气高，而前后白青散者，败气也，急击之；云气如人头，临军上，战大败，流血满谷；云如鸡如兔，临营上者，军败走；云气盖道，蔽蒙昼晦者，饭不暇食，炊不暇熟，宜急去之，不然必败；军上气黑而卑，如楼状，军不移，必败；军上气，先青而渐变黑者，其将欲死散；军之气，如燔生苹之烟，前虽锐而后必退，得便击之，胜；黑气临营，或聚或散，如乌将宿者，必有云如鸟，其出如虻，其国战不胜；敌上有云气，如丹蛇者，击之胜；有云气如尾，在气雾中，临军上者，中人与外人通；军行，有白气如猪，来临者，军大惊，宜备之；日晕，有气如死蛇属晕者，将死，两军相当，不利先举；日晕，旁有赤云，如县钟，其下将死；日月晕，有背气，所临者败；军上有白虹，及曲霓者，败；白虹及霓入营者，败；日晕，气薄恶，及后至先去，其下军败；日晕，有四缺，在外军悉败散；凡日月晕与气，以先有者为发，先去者为散；军上有日旁虹霓，不可逆之，若得其逆，宜徙去之。
　　降气，如人十十五五，皆低叉手，或如人叉手相向，或气如黑山，以黄为绿者，皆降伏之气也。白气如鸟，趣入屯营，连络不绝，而须臾下者，当有他国来降。
　　暴兵气，白如瓜蔓连结，部队相逐，须臾罢而复出，或至八九，而来不断者，有急贼猝至，宜防之；白气如仙人衣，千万连结，部队相逐，罢而复兴，如是者，当有千里兵来，宜备之；黑气从彼来之我军者，欲袭我也，敌人吉，宜备不宜战，敌还，从而击之，必得小胜。天色苍茫，而有此气，依支干日数，内无风雨，则所发之方，时则凶时克日，则自消散，此气所发之方，当有使告急，一人来，则气一条，依数计之，若散满一方，则有众来，依日支干数，内有风雨，则伏。　　
　　阙气，如人持刀盾，或有云如坐人赤色，所临城邑有猝兵至，惊怖，须臾去；赤气如人持节，兵来未息；云如方虹，或如赤虹，其下有暴兵；云气如旌旗，其下兵暴起；云气如虎跃，如人行，色白而悴者，暴兵起；云如人行止而不崩，有暴兵；白气如带道竟天，有暴兵。
　　候敌气，上有云，下亦有云者，兵必至；白虹所出，必有暴兵流血；赤云如火，所向兵至；云气如匹布着天，经丑未者，天下多兵，赤者尤甚；有云如胡人列陈，天下兵起；白气广五六丈，东西竟天，天下兵起；有云如豹，四五枚，相聚，其国兵大起；云如狗，四五以上相聚，兵起四方；清明无云，独有赤云赫然者，所见之地，兵起；四望无云，独有黑云极天，名曰天沟，天下兵起，云半天则兵半，起三日内有雨，则灾解；壬子日，候四方无云，独有云如旌旗，其下兵起，若遍四方，则天下尽有兵；云气一道，上白下黄，或白色如疋布，长数丈，或上黄下白如旗状，长二三丈，或长气纯赤而委曲一道如布帛，皆谓之蚩尤旗，见则兵大起。
　　
　　
　　风云气
　　风雨气，如鱼龙行，其色苍润，或黄气蔽日昏惨，或如积土，或如累盆，黄色润厚，朝东夕西，压日，或奄之，皆风雨之气也。朝视日上，有黑云气，如雾压日，日光旁射，其色惨淡黄白者，其日有风雨；晚日欲入有之，则其夜有风雨；云气如乱穰，大风将至，视所从来避之；云甚厚而润大，雨必暴至；四始之日，有黑云气如阵，厚重而润者，多雨；日始出，有晕气如车盖，在日上者，其日雨；日上下有黑云气，如蛟龙者，必有风雨；云气如黑蛇冲日，其下有大雨水；月初生，色黄者多晴，色青多雨，色润白者大雨；苍云气入北斗，多大风；黄云气蔽北斗，明日雨；白气掩北斗，不过三日，雨；青云气掩北斗，五日内雨；天无云而白，斗上下独有云，五日内大雨；日入，后有白光如气，自地至天，直入北斗，所历星皆失色，其夜必有大风；太白出，气长数丈，多风雨，所指处，兵大起；辰星出，气长一丈，大雨水。
　　
　　九土异气
　　海旁蜃气象楼台，广野气成宫阙。
　　自华以南，气上黑下赤；嵩高三河，气正赤；恒山之北，气青；渤海之间，气正黑；江淮之间，气皆白。
　　东海，气如筼簦；河水，气如引布；江汉，气劲如杼；济水，气如黑纯；渭水，气如狼白尾；淮南，气如白羊，一曰如帛；少室，气如白兔青尾；恒山，气如黑牛青尾；东夷，气如树；西夷，气如室屋；南夷，气如阇台，或如舟船、幡旗；北夷，气如群羊，如穹庐。
　　韩云如布，周云如车轮，秦云如行人，卫云如犬，魏云如鼠，齐云如绛衣，越云如龙，蜀云如囷，宋云如车，吴云如日。当其地而见者，不占。 
　　
　　开元占经卷九十五
　　
　　角宿云气干犯占
　　云气如刀剑，出两角间，有阴谋，天子无出殿廷，期不出三十日；青气入角，天子有疾，出之祸除。赤气入左角，兵起；右角，国兵惊，战不利；赤气入角而波扬者，有火灾，如行者将奔命；赤气从两角过，入亢，有过兵；赤气从北斗直过两角间，回，有过兵；白气出入两角，战不胜；白气从两角过，入亢者，有过客；苍气入左角，有兵，兵败；苍云气出右角，兵在外者战有忧；苍白云气出入两角，兵有大败；黑云气出入两角，用兵，偏将败，有水灾；黑气从两角过，入亢，有过兵；黄气入两角间，天子有祠祀事；黄白气润泽入角，王者得地。
　　
　　亢宿云气干犯占
　　云气青色入亢，人疫；出氐入亢，人君有疾；黑云气入亢，有水灾，一曰有使出外言水事；（《荆州占》曰：人多疟疾）黑气出氐入亢，君有疾，死；赤云气入亢，廊庙间有陈兵，赤而扬波，大人忧，大疫；黄白云气入亢，有治事；白云气入亢，有土功，人疾病。
　　
　　氐宿云气干犯占
　　云气入氐，黄白色，有土功；黑色，大水；赤，有内兵；苍白色，疫疹大行；白色，天下疫久不散，宫中有女丧；黑气入氐、房间，天子遣使于诸侯，有口令。
　　
　　房宿云气干犯占
　　云气入房，赤黄润泽，名宝入；出房，国宝有出者；黄云气入房，外国入贡；黑云气出房，宫中有忧；黑气入房，诸侯有使来言口令之事，且有大水；赤云气入房，宫中内乱，大兵起；赤云状如人，入房，后有娠，不然奸事起；赤云气如波扬入房，宫中火灾，兵起庙廷，人主杌揑不安；红云气入房，诸侯王有死者，期三年；苍白云气入房，将相忧；白气如大道，入房，委蛇入汉，国有大水，兵起宫中，人民流亡，饥死路旁，尸骸不收，不过二年，帝王崩，妇女佣客不还；云气如带，经两角间，入房，关门闭，再经之，兵起，三经之，天下不通。
　　
　　心宿云气干犯占
　　云气出心，青色，天子使人于诸侯；赤色，有兵将出；赤黄气出心，王就国；黑云气入心，天子忧；入左星，庶子忧；入右星，太子忧；一曰：黑气入心右星，庶子受赐禄；白气入心，天子左右臣作乱兵起；白气入心左星，太子受赐；赤气入心，有立王；赤气出心，南行，天子左右有亡去者；赤云气锋锐正刺心，天子忧；苍白气入心中星，天子忧；黄气入心，天子有子孙喜；入右星，太子喜；黄白云气润泽如匹布，正抵心下，外国有来归者；云气状如彗帚，色赤如血，入心，天子遇贼；出心，天子有杀伐；若出远则谷贵，杀伐人于千里之外。
　　
　　尾宿云气干犯占
　　青云气入尾，故臣有来归者；出尾，臣有死者；白气入尾，故臣有谋来归而受诛者；黑气入尾，故臣有来归骸骨者；赤黄气入尾，有使来言兵事；黑气出尾，人民流亡；青气出尾，臣作乱；赤黄气出尾，君遣使于诸侯，言兵事。
　　
　　箕宿云气干犯占
　　黄白云气入箕，蛮夷有使来；黄云气入箕，有献美女者；变而色黑，道死不至；色苍，道上为风所覆；苍白云气入箕，其国有灾；出之，灾除；黄白云气出箕，天子使者出；一曰：宫中美人有出者；赤云气出箕，兵出；入之。兵入。
　　
　　斗宿云气干犯占
　　苍白云气入南斗，多大风；赤云气入斗，兵起如波扬，大旱，多大灾；黄白云气入斗，诸侯来见天子，不则有使者来贡；黑气入斗，宗庙中有大忧；赤气入南斗，外兵入；出斗，内兵出；黄白气出斗，天子使人于诸侯；赤气入北斗，还向南斗，不出一年，其下有流血，将死，营空，客胜主人。
　　
　　
　　牛宿云气干犯占
　　苍白云气入牛，牛多死；出之，则灾消；苍白云气横贯牛宿，有兵丧，除旧布新；黄白云气入牛，牛蕃息；一曰：诸侯有以四足虫入贡者；黑云气入牛，天下牛多死；赤云气入牛，牛马多以漕挽死者；出之，则兵出；赤云气如波扬入牛，有兵，大战，牛马大损；白气入牛，有兵丧。
　　虹出牵牛之度，有崩城，期二年。
　　
　　女宿云气干犯占
　　云气黄白色，入女，国有嫁娶事；苍白云气入女，天下女子多疾病；出之，则灾消；赤云气入女，妇人多产死者；一曰：多兵死；白气入女，女子多疾疫；黑气入女，天下多女子之丧；黄云气出入须女，天下女子多喜事。
　　
　　虚宿云气干犯占
　　云气入虚，苍白色，有哭泣；出之，祸除；黄云气入虚，天子以喜，起庙祀祠；黄白云气入虚，亨气也，天子敬祀宗庙；赤云气入虚，有火灾；一曰：有兵在庙中；出虚，有兵庙外；白气入虚，有无币之客来；出虚，有使出外；黑气入虚，有水灾；一曰：庙圯；云气如立虹出虚，天下大虚，多火灾。
　　
　　危宿云气干犯占
