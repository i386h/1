<!-- { "loadSidebar": true } -->
　　甘氏曰：“荧惑犯守常陈，守卫有谋，兵起宫中，天子自出行，诛，期百八十日，远一年。”
　　
　　荧惑犯三台五十三
　　
　　《玉历》曰：“荧惑入犯上台司命，近臣有罪，若有诛，一曰近臣有逃去者，以五色占：黄白、无故；青黑，忧死丧；期一年。”郗萌曰：“荧惑犯守上台，宫中禁门燔，太尉病，天子恶之，犯守中台，司徒、公族、皇后忌；犯守下台，司空为庶人；皆期百七十二日。”《文曜钩》曰：“荧惑犯守中台，司中奸臣有谋，若有诛者，中公当之。”巫咸曰：“荧惑犯守下台，司禄近臣有罪，若出走；色黑者死。”《黄帝占》曰：“荧惑守三台三十日，天下大乱，兵起宫中，大臣戮死；若守三台间，尤甚急，期百八十日。”郗萌曰：“荧惑守三台三日以上，三公有戮死者。荧惑守三能之中央百二十日，三公皆谋，害国。荧惑入天柱，天下有庆贺之事。荧惑居天柱，兵起，三年乃止。荧惑留系天柱，地大动，兵大起。”《春秋纬》曰：“天下奋击，臣子相谮，三公专恣；则荧惑流而触能。”
　　
　　荧惑犯相星五十四
　　
　　石氏曰：“荧惑犯相星，辅臣凶。荧惑守相星三十日，大臣为乱，天下兵起，人主有忧。”
　　
　　荧惑犯太阳守五十五
　　
　　石氏曰：“荧惑犯守太阳守，执御臣忧，内将军有死者，期九十日。”甘氏曰：“荧惑犯守太阳守，大臣戮死，若有诛，期不出年。”
　　
　　荧惑犯天牢五十六
　　
　　《荆州占》曰：“荧惑入天狱，贵人多枉死者。”石氏曰：“荧惑入天牢，若守之二十日。名人有系者；一曰若有赦，期不出百八十日。《海中占》曰：“荧惑犯守天牢，王者以狱为蔽，一曰贵臣多下狱，若有叛臣篡狱杀君，不出二年。”
　　
　　荧惑犯文昌宫五十七
　　
　　《黄帝占》曰：“荧惑入文昌宫，庭中有兵，天下有耗，土空民饥。”《春秋纬》曰：“荧惑入文昌庭，守二十日以上，必有兵，君不康。”石氏曰：“荧惑入文昌，天下大乱，王者忧，亡期一年。”《荆州占》曰：“荧惑守文昌，天下大乱，不出其年。”郗萌曰：“荧惑入司命，近臣有抵罪者。荧惑三十日舍司禄，民大疾，舍司命，小童疾。”
　　
　　荧惑犯北斗五十八
　　
　　郗萌曰：“荧惑入北斗魁，天下多狱，廷尉坐之。荧惑入守北斗，贵人有系者。”甘氏曰：“荧惑守北斗，天下大乱，诸侯皆起兵，王者有忧。”郗萌曰：“荧惑守北斗，有移徙民，宫宅贱。”《玉历》曰：“荧惑守衡星，有女丧，若贵女有殃；有兵兵罢，无兵兵起。”《雄图三光占》曰：“荧惑入北斗魁中而守之十日，天下大乱，易其王，天子死，五都亡，期二年，远三年。”《春秋纬》曰：“荧惑入北斗杓头，为政令犹豫。”《海中占》曰：“荧惑抵北斗杓头星，女主政令犹豫，若女主用事，期一年。”齐伯曰：“荧惑舍北斗西，人相食；舍其东，五谷无实；舍其南，果无实，舍其北而之东，天下大兵战。”郗萌曰：“荧惑系辅星，有死相，若夷之。”巫咸曰：“荧惑与北斗斗，有徙王、移都邑，宫室破坏，人民去其乡，不出年。”
　　
　　荧惑犯紫微宫五十九
　　
　　石氏曰：“荧惑入紫微宫中，大臣有谋，兵宫中，天下大乱，人民傍徨，背弃其乡，逃走四方，期不出二年，远三年。”《荆州占》曰：“荧惑入紫微宫，天下邑裂，大夫多死者，一为天下有亡国，天下无人，一曰帝有乱臣；一曰天下大乱；又曰从阴入有死王。”《帝览嬉》曰：“荧惑守紫微宫中，天下诸侯伐其主，主以骄暴失帝位。”巫咸曰：“荧惑守紫微宫，民莫处其家宅，流移去其乡。”《荆州占》曰：“内乱。”（《宋书天文志》曰：“晋孝怀永嘉三年正月庚子，荧惑犯紫微，占曰：当有野死之王，又为火烧宫。是时太吏令高堂冲奏；乘舆宜迁幸，不然必无洛阳。后帝崩于平阳。）
　　
　　荧惑犯北极钩陈六十
　　
　　《黄帝占》曰：“荧惑入紫宫，犯北极中央大星，为不道，臣杀其君，子害其父，贼臣破国，天下大乱，期不出九十日。”《春秋纬》曰：“荧惑犯北极左星，支为嗣。”郗萌曰：“荧惑犯北极中央大星，帝有乱臣，应以善事巳。”巫咸曰：“火入北极，天下乱，兵大起，聚于一国；若出之疾，兵还罢。”《荆州占》曰：“火入天枢，国家有变，一为天下之兵聚一国。”《雄图三光占》曰：“火入北极，天子忧；若犯抵之，天子死，后宫乱，不出三年。”《黄帝占》曰：“火出天枢，兵盛于四野。”《荆州占》曰：“火舍天枢下三月，芒赤色怒，地大动，民大恐，兵起不已，三年乃止。”甘氏曰：“火犯北极，若守之，大臣谋主，若耀刺北极，为杀太子，期百二十日。”《荆州占》曰：“火守天枢，大人忧；一曰天子女多死。”郗萌曰：“火犯太子星，太子忧死，犯庶子星，庶子忧死；一曰中犯北极星，主有大忧；一为有大丧；一为有反相。”《荆州占》曰：“火守钩陈，人主忧。”黄帝曰：“火犯钩陈，后宫乱，兵起宫中，幸臣谋主，王者有忧。”
　　
　　荧惑犯天一六十一
　　
　　石氏曰：“火犯天一，幸臣有谋，有兵起，人主忧。”齐伯曰：“火守天一，臣弑其主。余殃为水灾。”
　　
　　荧惑犯太一六十二
　　
　　石氏曰：“火犯守太一，幸臣有谋，有兵起，人主忧。” 
　　
　　 
　　
　　开元占经　卷三十七
　　
　　荧惑占八
　　
　　荧惑犯石氏外官一
　　
　　荧惑犯库楼一
　　
　　《黄帝占》曰：“荧惑犯天库，兵车出库，所指兵往也。”石氏曰：“荧惑入天库，有兵；火守库，兵起，乱十年。”郗萌曰：“荧惑入天库，骑官兵起，期三年中，一曰天下有惊，若岁旱。”又占曰：“荧惑赤色，角三芒，三十日舍天库，国有急，五诸侯悉发甲兵。”《玄冥》曰：“荧惑守库楼，兵车大出，守之一月，兵乱十年乃罢。”《海中占》曰：“荧惑逆行守天库，兵起，未罢；若顺行，乃罢。以其远近、东西南北，其日占之。”
　　
　　荧惑犯南门二
　　
　　郗萌曰：“荧惑，天候也，主发兵，常舍于南门；其出，色赤白而大，东西南北非其常，谋国兵起，其入则兵入，其所行而留止，兵随而攻之。”又占曰：“荧惑居处无常，入时不得，求之南门中。”石氏曰：“荧惑若守南门，兵车大起。”又占曰：“荧惑入守南门，天下战其北也。”又占曰：“荧惑犯南门，边夷兵起，若道路不通。”
　　
　　荧惑犯平星三
　　
　　石氏曰：“荧惑守平星，兵起，且以乱亡。”又占曰：“荧惑犯平星，凶。”甘氏曰：“荧惑守平星，执政臣忧，若有罪诛者，期一年。”又占曰：“荧惑守平星，有狱出疑囚。”
　　
　　荧惑犯骑官四
　　
　　石氏曰：“荧惑入骑官，若守之，兵大起，车骑用，将军出，若骑士忧。”郗萌曰：“荧惑守骑官，不出二十日，赦天下。”甘氏曰：“荧惑守骑官，有兵马多发，若多死。”
　　
　　荧惑犯积卒五
　　
　　石氏曰：“荧惑入积卒，若守之，兵大起，士卒大行，若多死，期二年。”《玄冥占》曰：“荧惑犯守积卒，主失位，天下乱，兵大起，期百二十日。”石氏曰：“荧惑犯守积卒，主失位，天下凶。”
　　
　　荧惑犯龟星六
　　
　　甘氏曰：“荧惑守龟星，天下大水；去之疾，则旱，万物不成，人民饥。”石氏曰：“荧惑守龟星，兵起，兵在外，再守龟，兵罢。”又占曰：“荧惑守龟星，有白衣聚，以入日占何国。”《海中占》曰：“荧惑犯守龟星，天下有水旱之灾；守阳则旱，守阴则水。”
　　
　　荧惑犯传说七
　　
　　石氏曰：“荧惑犯守传说，王者简守庙，废五祀，后宫凶；一曰有绝嗣君，期不出二年。”
　　
　　荧惑犯鱼星八
　　
　　石氏曰：“荧惑守鱼星，在其阳旱，在其阴水。”巫咸曰：“荧惑守鱼星，火暴出，天下旱，五谷不成，人民大饥，期不出年。”甘氏曰：“荧惑犯守鱼星之阳，为大旱，鱼行人道；之阴，为大水，鱼盐贵。”
　　
　　荧惑犯杵星九
　　
　　《玉历》曰：“荧惑守杵星，国有急兵，有赋米之事；若有军粮之急。”《海中占》曰：“荧惑入杵星，若守之，天下有急发米之事，不出其年。”
　　
　　荧惑犯龟星十
　　
　　郗萌曰：“荧惑入龟星，天下大水；去，则旱。”《黄帝占》曰：“荧惑守龟星，为有白衣之会。”巫咸曰：“荧惑守龟星，国有水旱之灾；守阳则旱，守阴则水。”《玄冥占》曰：“荧惑入守龟星，王者有易水，若大旱，鱼行人道。”
　　
　　荧惑犯九坎十一
　　
　　石氏曰：“荧惑守九坎，天下旱，名水不流，五谷不成，人民大饥；一曰之阳，大旱；之阴，有水。”甘氏曰：“荧惑守九坎，其国大旱，若大火之变，期百八十日。”石氏曰：“荧惑犯守九坎，凶。”
　　
　　荧惑犯败臼十二
　　
　　石氏曰：“荧惑守败臼，民不安其室，忧失其釜甑；若流移，去其乡。”又占曰：荧惑守败臼，饥丧。”
　　
　　荧惑犯羽林十三
　　
