<!-- { "loadSidebar": true } -->
　　荧惑犯天棓七
　　
　　《黄帝占》曰：“荧惑犯天棓，兵四起。”巫咸曰：“荧惑犯天棓，边夷兵起，机枪大用、防戍有忧、若诛边臣，期不出年。”
　　
　　荧惑犯女床八
　　
　　《荆州占》曰：“荧惑犯床，凶。又曰：荧惑守女床、后宫奸谋。”甘氏曰：“荧惑犯守女床，兵起宫中；若妃后有暴诛者，期百八十日，远一年。”
　　
　　荧惑犯七公九
　　
　　石氏曰：“荧惑犯七公，群臣有疑议。”《黄帝占》曰：“荧惑守七公，为民饥，君子安。”石氏曰：“荧惑守七公，有乱疾之事。”石氏曰：“荧惑犯七公，辅臣有议，臣相疑；若有诛者，人主有忧。”《玄冥占》曰：“荧惑犯守七公，天下乱，有兵起，大臣当，国有忧。”
　　
　　荧惑犯贯索十
　　
　　石氏曰：“荧惑入天牢中，犯乘守者，以狱为乱，多不平。”《荆州占》曰：“荧惑入天牢，天下有贼。又占曰：荧惑入天牢，大水、期一年；一曰旱、期一年；一曰岁饥、人相食。”《黄帝占》曰：“荧惑入天牢，赦；其守天牢二十日，赦；以丑未日侯之。”《荆州占》曰：“荧惑舍贯索，有国灭，无后。又占曰：荧惑干贯索，天下赦；守二十日，小赦；三十日，大赦。”《洛书》曰：“荧惑守天牢，狱冤囚多。”《荆州占》曰：“荧惑守天牢，名水有绝者，若大鱼死。又占曰：荧惑守天牢十月，大赦，远期八十日。”巫咸曰：“荧惑守贯索，天下乱，兵大起，多有狱事，人有死者。”
　　
　　荧惑犯天纪十一
　　
　　石氏曰：“荧惑犯天纪，天下国相攻。”郗萌曰：“荧惑舍天纪星西，人相食；东、五谷不实；北、木果实；南、天下州战。”巫咸曰：“荧惑守天纪，天下国相系。”石氏曰：“荧惑守天纪，君不安，有饥民。”《文曜钩》曰：“荧惑守天纪，幸臣执权，有兵起，王者有忧。”甘氏曰：“荧惑犯守天纪，天下乱，山崩地动，人主不安，人亡国，期二年。”
　　
　　荧惑犯织女十二
　　
　　《黄帝占》曰：“荧惑入织女，兵起，十年乃解北方。又占曰：荧惑入织女，人主政一家族之；一曰政一国族之。”郗萌曰：“荧惑入东桥，二十日兵起。”《玉历》曰：“荧惑入织女，天下有女丧，产乳多死；一曰丝绵布帛大贵。”《黄帝占》曰：“荧惑犯守织女，天下有女忧，有兵起急，不出其年。”《海中占》曰：“荧惑入犯守织女，有大兵起，十年乃罢，若贵女有忧。”
　　
　　荧惑犯天市垣十三
　　
　　《黄帝占》曰：“荧惑入天市，成钩巳，反环绕之，天下恶，期十月。”石氏曰：“荧惑入天市，都邑有兵。”甘氏曰：“荧惑入天市，币乱，人民忧；一曰钱币乱。”《海中占》曰：“荧惑入天市，天子失廷，期六月。”郗萌曰：“荧惑入天市，名曰受谷，籴大贵。”又占曰：“荧惑入天市中，为将凶；一曰五官有忧；一曰赦。”《荆州占》曰：“荧惑入天市之中，大饥。”《玉历》曰：“荧惑入天市中，为将相凶，人民有忧。”郗萌曰：“荧惑当天市门而止，籴贵再倍；若入市门中，籴五倍；更入廷则守之，籴贵十倍；人民大饥。”又占曰：“荧惑居天市，民讼。”石氏曰：“荧惑起，角芒长，色如鸡血，三十日舍天市，臣谋其主。”《黄帝占》曰：“荧惑守天市，天下兵起。”刘向《洪范传》曰：“荧惑守天市、必戮臣不忠者。”郗萌曰：“荧惑守天市垣，若入之，皆为辟乱；若天下名市移及失火；若有暴买立市；皆大臣坐之。”《玄冥占》曰：“荧惑守天市垣，若入之，皆为天下乱，名人受诛，人主忧，期一年。”郗萌曰：“荧惑入若守天市，必有大臣戮。”郗萌曰：“荧惑入若守天市，皆为更币；一曰币易。”
　　
　　荧惑犯帝座十四
　　
　　石氏曰：“荧惑犯帝座，有逆乱事。”《玄冥占》曰：“荧惑犯帝座，为臣谋主，天下乱，兵大起急，不出年。”石氏曰：“荧惑犯天廷，兵大起，有自立主者；若有徒王，期百八十日，若一年。”
　　
　　荧惑犯候星十五
　　
　　《圣洽符》曰：“荧惑守候星，天下饥，兵草起，国有忧，期二年。”《海中占》曰：“荧惑犯守候星，阴阳不和，五谷伤，人大饥，有兵起。”
　　
　　荧惑犯宦者十六
　　
　　甘氏曰：“荧惑犯守宦者，左右辅臣有诛，若戮死，期不出年。”
　　
　　荧惑犯斗星十七
　　
　　郗萌曰：“荧惑守市斗，籴石五百，守斗中，籴石千。石氏曰：“荧惑守斗，斗斛之事，仓吏不平。”
　　
　　荧惑犯宗正十八
　　
　　石氏曰：“荧惑犯守宗正，左右群臣多死；若更政令，人主有忧。”
　　
　　荧惑犯宗人十九
　　
　　石氏曰：“荧惑犯宗人，亲族贵人有忧，若有死者；一曰人亲宗有离绝者。”
　　
　　荧惑犯宗星二十
　　
　　甘氏曰：“荧惑犯宗星，宗室之臣有分离者。”《玄冥占》曰：“荧惑触抵宗星，宗中幸臣有诛者，期二年。”
　　
　　荧惑犯东西咸二十一
　　
　　陈卓曰：“荧惑犯东西咸，当去不去，贼臣有谋，不出一年。”石氏曰：“荧惑守东西咸，先乐后忧。”又占曰：“荧惑守咸星，女主忧诛，若贵女有戮死，期二年。”郗萌曰：“荧惑守东西咸，大战。”《荆州占》曰：“荧惑守东西咸，忧兵。”石氏曰：“荧惑犯东西咸者，为有臣不从令，有阴谋。”
　　
　　荧惑犯天江二十二
　　
　　石氏曰：“荧惑守天江，必有立王；一曰贼起水中。”（案韦昭《洞记》曰：汉灵帝中平三年，荧惑守天江，江夏兵遇南阳，反杀太守，岑颉太尉张廷克也。）巫咸曰：“荧惑犯守天江，天下有水，若入之，大水齐城郭，人民饥亡，去其乡。”（案《宋书天文志》曰：晋穆帝升平三年七月乙酉，荧惑犯天江，四年五月，天下大水。）
　　
　　荧惑犯建星二十三
　　
　　《圣洽符》曰：“荧惑犯建星，臣谋其主，若大臣不亲其君，上下相疑，有兵起，王者有忧。”郗萌曰：“荧惑犯建星，婴儿多死，大臣相谐。”《黄帝占》曰：“荧惑入建星，人臣有走者。”甘氏曰：“荧惑入建星，津河水大，若出，关梁不通。”郗萌曰：“荧惑入建星，人主谋，兵罢；出建星，军乃战。”石氏曰：“荧惑入建星，留二十日巳上，诸侯谋反，期百十二日。”甘氏曰：“荧惑舍建星，有置主。”郗萌曰：“荧惑舍建星，马大贵。”《荆州占》曰：“荧惑舍星建星，人民起蚕桑以作妇，各安其土，天下大乐。”《黄帝占》曰：“荧惑色青，守建星北，天下有辱王，西去，天下有女主治者。”又占曰：“荧惑守建星三十日，天下有水。”石氏曰：“荧惑守建星三十日，色赤，大旱，赤地千里，民流满道；星色青黑，则有女君忧。”郗萌曰：“荧惑守建星，宰相坐之。”又占曰：“荧惑守旗，附三十日，兵起。”又占曰：“荧惑守建星，地气泄，贵人多死。”《荆州占》曰：“荧惑守建星，岁水，民饥，有自卖者。”《玄冥占》曰：“荧惑守建星，诸侯有谋，若大臣有戮死者，期百八十日。”
　　
　　荧惑犯天弁二十四
　　
　　甘氏曰：“荧惑犯天弁，若守之，则囚徒起兵；一曰五谷不成，籴大贵，人民饥。”
　　
　　荧惑犯河鼓二十五
　　
　　巫咸曰：“荧惑犯河鼓，大将死；犯左右将，左右将死。”《黄帝占》曰：“荧惑守河鼓，军食绝。”《文曜钩》曰：“荧惑守河鼓三十日，大将出必有战，守左将、左将忧；守右将、右将忧；去疾；军罢疾；去迟，军罢迟；期不出年。”郗萌曰：“荧惑居河鼓中，若守之日，因数出入其间百日，兵大起。”
　　
　　荧惑犯离珠二十六
　　
　　石氏曰：“荧惑犯离珠，宫中有事，若乱宫者；若宫人有罪黜者。”《海中占》曰：“荧惑犯离珠宫，人有忧；若兵起宫中，若有诛，期二年。”《黄帝占》曰：“荧惑守离珠，有忧；行徐，忧甚，行疾，无故。”
　　
　　荧惑犯匏瓜二十七
　　
　　郗萌曰：“荧惑入匏瓜中，主人攻，一邑残之；星出匏瓜，天下有游兵，不战。”甘氏曰：“荧惑犯守匏瓜二十日，狗群哗，鸡夜鸣，天下尽惊，若有兵，期百八十日，若一年。”《圣洽符》曰：“荧惑犯守匏瓜，天下有忧，若有游兵，名果贵；一曰鱼盐贵，价十倍，不出期年。”
　　
　　荧惑犯天津二十八
　　
　　《海中占》曰：“荧惑犯天津，关道绝，不通；有兵起，若关吏有忧。”郗萌曰：“荧惑犯天津五日，国相出走。”又占曰：“荧惑入汉中，大乱，大旱，大残；以其所近舍四方，中央死而不葬，易世立王。”郗萌曰：“荧惑入汉中，为将相贵人有渡江事，一曰贵人溺死。”又占曰：“荧惑色青，若苍，二十日，舍天津中，必有亡海、失江；天下备道路，修桥梁。”又占曰：“荧惑赤芒而守天津三十日，关梁不通，不可以渡，人主有忧；若诸侯兵起，有亡国，期一年，迟二年。”石氏曰：“荧惑守天津，兵船大贵。”《圣洽符》曰：“荧惑入天津，去复还守之，津道不通，诸侯起兵，天下乱，期三年。”
　　
　　荧惑犯螣蛇二十九
　　
　　石氏曰：“荧惑犯螣蛇，鱼盐贵。”甘氏曰：“荧惑守螣蛇，天子前驱凶，若奸臣有谋，前驱为害。”《海中占》曰：“荧惑入守螣蛇，天子忧前驱为害；若因水为败，期不出年。”
　　
　　荧惑犯王良三十
　　
　　巫咸曰：“荧惑入王良，人主堕坠，以车为败，马多死，关道不通。”郗萌曰：“荧惑入王良，车骑贵。又占曰：荧惑入天桥，赦。”又占曰：“荧惑舍王良，地动。”石氏曰：“荧惑三十日舍王良，将亡，一曰将士皆亡，车骑行。”《文曜钩》曰：“荧惑守王良，津桥不可渡，并诸侯不通；守之三十日，大兵起，车骑行，期二年。”《春秋纬》曰：“荧惑守王良，兵马起。”郗萌曰：“荧惑守王良，天下大水，道不通。”郗萌曰：“荧惑守天马，天子马多死者。”《齐伯占》曰：“荧惑守王良，天下有兵，诸侯相攻，强臣谋主，期不出年。”
　　
　　荧惑犯阁道三十一
　　
　　巫咸曰：“荧惑守阁道，阁道中有伏兵，臣有谋主者；若宫中兵起，期百八十日，若一年。”《荆州占》曰：“荧惑守阁道，中有伏兵，人主当藏房中，或备女兵。”石氏曰：“荧惑犯守阁道而绝汉者，为九州异政，各主其王，天下有兵，期二年。”
　　
　　荧惑犯附路三十二
　　
　　石氏曰：“荧惑守附路，太仆有罪，若有诛，一曰马多死，道无乘马者。”
　　
　　荧惑犯天将军三十三
　　
