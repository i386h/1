<!-- { "loadSidebar": true } -->
　　官张星（在张宿中）出月左方，日在丙寅，荧惑将出而不出，其与日合七十日，其未出七日，必有灾云，赤青黄色三物，厌日之光，赤色之星，有两赤方，在其旁出，而生官张之星，三角而勾，所指之国，主死，伐星变色而赤，期一年。
　　
　　晋若二十七
　　晋若之星（在翼宿中）出月左方，日在丙寅，荧惑将出而不出，其与日合八十日，其未出八日，必有灾云，赤青黄色三物，厌日之光，赤色之星，有两赤方，在其旁出，而生晋若之星，所指之国，破亡，危星变色而赤，期三年，若四年。
　　
　　天阴二十八
　　天阴星（在轸宿中）出月左方，日在丙寅，荧惑将出而不出，其与日合九十日，未出九日，必有灾云，赤青黄色三物，厌日之光，赤色之星，有两赤方，在其旁出，而生天阴之星，所指之国亡，应星变色而赤，期三年。
　　
　　折若二十九
　　折若（一本云：彗）出月左方，日在戊寅，填星将出而不出，其与日合四十日，其未出四日，必有灾云，黄赤青色三物，厌日之光，黄色之星，有两黄方，在其旁出，而生折若之星，长五尺，所指之国亡，政星变色而黄，期六年，远九年。
　　
　　天拂三十
　　天拂星出月左方，日在戊寅，填星将出而不出，其与日合五十日，其未出五日，必有灾云，黄赤青色三物，厌日之光，黄色之星，有两黄方，在其旁出，而生天拂之星，所指之国兵，法星变色而黄，期三年。
　　
　　天翟三十一
　　天翟星出月左方，日在戊寅，填星将出而不出，其与日合六十日，其未出六日，必有灾云，黄赤青色三物，厌日之光，黄色之星，有两黄方，在其旁出，而生天翟之星，四角而勾，中央有星，长四尺、五尺，所指之国，小败，令星变色而黄，期二年，或三年。
　　
　　天枢三十二
　　天枢星出月左方，日在戊寅，填星将出而不出，其与日合七十日，其未出七日，必有灾云，黄赤青色三物，厌日之光，黄色之星，有两黄方，在其旁出，而生天枢之星，三角而勾，所指之国，战败，煞星变色而黄，期一年，或二年。
　　
　　天从三十三
　　天从星出月左方，日在戊寅，填星将出而不出，其与日合八十日，其未出八十日，必有灾云，黄赤青色三物，厌日之光，黄色之星，有两黄方，在其旁出，而生天从之星，长六七尺，（一本云：七八尺）所指之国亡，伐星变色而黄，期二年，或三年。
　　
　　天罚三十四
　　天罚（或作伐）星出月左方，日在戊寅，填星将出而不出，其与日合九十日，其未出九日，必有灾云，黄赤青色三物，厌日之光，黄色之星，有两黄方，在其旁出，而生天罚之星，所指之国中见大败，危星变色而黄，期二年，或五年。
　　
　　天社三十五
　　天社（一本：天上）星出月左方，日在戊寅，填星将出而不出，其与日合一百日，其未出十日，必有灾云，黄赤青色三物，厌日之光，黄色之星，有两黄方，在其旁出，而生天社之星，天下大乱，所指之国亡，应星变色而黄，期一年。 
　　
　　开元占经卷八十八
　　
　　彗星占上
　　
　　候彗孛法一
　　《黄帝占》曰：“候彗星之法，当以五寅之日，视瓮水中，见两方气在日旁，则彗将出矣。其与北斗之星各有所主，乃视气之五色相象而定之。其彗星之出，以寅日见日旁，有青方气在日旁，此岁星之精将欲为彗；以寅日见赤方气在日旁，此荧惑之精将为彗；各以五色气候之，是则五星将欲为彗之变，先见其气，后见其彗，彗星见而长，天子死，五都亡，贱人昌，无道之君受其殃，期不出三年。”石氏曰：“候彗灾应之法，各以十二辰所出之地，各属相连，冲破之下，当有兵诛，假令彗星出室、壁而依戌地，奎本鲁分，室、壁冲分，冲于寅尾，箕燕分，破于辰，角亢郑分，明鲁有兵，诛于此国，他皆仿此。”巫咸曰：“岁星行东、行南，六十日不还，以初去日，六月，彗星出；东北，六十日不还，以初去日，六月，棓星出；西北，六十日不还，以初出日，六月，搀星出；西南，六十日不还，以初去日，六月，枪星出；乍东乍西，乍南乍北，天狗出，必有兵革。”巫咸曰：“辰星出四季，彗星出。”郗萌曰：“太白与日共合同舍，七十日生彗星。”郗萌曰：“荧惑守箕，三月彗星出。”《荆州占》曰：“岁星逆行过度宿者，则生彗星。一日，天棓；二日，天枪；三日，天搀；四日，茀星；此四者皆为彗。”《陈卓占》曰：“荧惑守心，期三十日，彗星出。”陈卓曰：“填星守荧惑，期三十日，彗星出。”齐伯曰：“填星出入以舍斗，五十日不下，彗星出。”
　　
　　彗孛名状占二
