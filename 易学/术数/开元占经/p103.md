<!-- { "loadSidebar": true } -->
　　石氏曰：“奎十六星，十六度，（古十二度）度距西南大星先至，去极七十度，（在黄道内十四度少）春夏为金，秋冬为水。”（巫咸曰：奎，金星也。）奎南九尺，是中道。”（鲁之分野）《佐助期》曰：“奎主武库兵，神名列常，姓均刘方。”《西官候》曰：“奎，一名天库；一名天边偏将军；武库，军库也。奎者，天之玄冥也，沟渎陂池，江河汉也，其木榆也，其物牛筋革，奎金星也。”《矢官书》曰：“奎曰封豕，一名天豕。”《诗纬》曰：“奎为女令。”《圣洽符》曰：“奎者，沟渎也。”《孝经章句》曰：“奎，府廷也。”巫咸曰：“奎为天库；又曰奎娄，春狱。”郗萌曰：“将有沟渎之事，则占于奎；其西南大星，所谓天豕目者也；亦曰大将，故欲其明也。”《玄冥占》曰：“奎大星，大将军；其欲明，而行列两头免近河，以候水兵。芒角动摇进退，国必用兵；或曰有赦令。”《二十八宿山经》曰：“奎山、娄山相连，奎娄星神，常居其上。”《黄帝》曰：“奎星芒角动摇，国必有兵，不出年中。”《河图》曰：“帝淫溢，政不平，则奎有兵。”《文曜钩》曰：“奎星直朝九年，主弑，天下无文法，兵官营垒不宁。”甘氏曰：“奎星动，有沟渎之事。””郗萌曰：“奎头大星，色黄，忽然不明者，将军叛王也，非其旧，故黄也。”《荆州占》曰：“奎中星明者，水大出。”《石氏赞》曰：“奎主军；兵禁不明，故置军以领之；又曰：奎主库兵，秉统制政功以成。”
　　
　　娄宿占二
　　石氏曰：“娄三星，十二度。（古十五度）度距中央星先至，去极八十度。（在黄道内十二度）春夏为水，秋冬为火。（巫咸曰：娄，水星也。）娄南九尺，是中道。（鲁之分野）《佐助期》曰：“娄主苑牧，神名及方，姓台卫。”《黄帝》曰：“娄主宗庙五祀；一名天府，郊太牢也。”《西官候》曰：“娄，一名密官；一名国市；一名天庙。库娄者，天独禄车也，主为聚众之事。其木，柱也；其物，铅、锡、银、黄金、石。”《圣洽符》曰：“娄者，聚众也。”《孝经章句》曰：“娄，市也。”巫咸曰：“娄为天狱。”郗萌曰：“有聚众之事，则占于娄。”《海中占》曰：“天子孝，则娄星明大，天下太平。”郗萌曰：“娄星直，有执主之命者就聚，国大不安；一曰星明大，则赋敛时。”《玄冥占》曰：“娄星明，则王者郊祀，天享之；天子明，臣子多忠孝，王者多子孙，天下和平；娄不明大，小失色，不修五祀。”《石氏赞》曰：“娄主苑牧，给享祀，故置天仓以养之。娄主苑牧，有掩敛盖藏，以春营。”
　　
　　胃宿占三
　　石氏曰：“胃三星，十四度。（古十一度）度距西南星先至，去极八十二度。在黄道内十二度。春夏为木，秋冬为水，（巫咸曰：胃，金星也。）胃南九尺，是中道。”（赵之分野，《淮南子》、《洪范传》曰：魏分。）《佐助期》曰：“胃主禀仓，神名稽览，姓研骨白。”《西官候》曰：“胃，一名天中府；一名密官，为兵，为丧。”（金星也）《圣洽符》曰：“胃者，仓禀也。”《孝经章句》曰：“胃者，库也。”《天官书》曰：“胃者，天库。”《百二十占》曰：“胃为天府，藏也。”郗萌曰：“将有仓囷之事，占于胃。”《二十八宿山经》曰：“胃山、昴山，东与毕山相连，在赵常山中央，其山最高大，胃、昴、毕之神，常居其上。”甘氏曰：“胃动，有输运之事；胃星明者，王者郊天得福，天下和平；星不明，大小失位。”《海中占》曰：“胃星明大，王者须祀，则寿命长，子孙昌。”郗萌曰：“胃星明大，仓禀实；胃星离徙，仓谷不出；其星就聚，谷大贵，民流于道。”《荆州占》曰：“胃中星众者，谷聚；星少，谷散。”《石氏赞》曰：“胃主仓禀五谷基，故置天囷以盛之。”又曰：“胃宿三星，主仓禀，阴收积聚，（一云万物积聚）知入藏。”
　　
　　昴宿占四
　　石氏曰：“昴七星，十一度。（古十五度）度距西南第一星先，去极七十四度。（在黄道内四度少）春夏为火，秋冬为金。（巫咸曰：昴，火星也。）昴南九尺，是中道。”（赵之分野。《淮南子》曰：魏分。）《佐助期》曰：“昴主狱事，神名敖，姓金，宋赵胜。”《西官候》曰：“昴，一名武，一名天厨，一名天路；胡星。主兵、主丧；其一星亡，邦有兵，水星也。”甘氏曰：“昴，茅也。”郗萌曰：“昴有一星大，名黄星；其星明者，天下安，不明者，天下大凶。”巫咸曰：“昴井，天耳目。”《黄帝》曰：“昴星，天牢狱也；王者承天，以利狱事，以检淫奢；其星不欲明，明则天下多狱者。”《春秋纬》曰：“昴为旄头，房衡位，主胡星，阴之象。”《圣洽符》曰：“昴者，白衣。（巫咸曰：昴为白衣聚。）又曰：胡聚。”《孝经章句》曰：“昴，市府廷也。”郗萌曰：“将有白衣之会，则占于昴。”《尔雅》曰：“西陆，昴也；一曰天狱。”石氏曰：“天街者，昴、毕之间，阴阳之所分，中国之境界。”（《天官书》曰：阴、阴国，阳、阳国，孟康曰：阴、西南维，河山以北国也；阳、河山以南国也。）《元命包》曰：“帝位明，即昴星光大。”甘氏曰：“昴星明，天下多犯狱；昴星动摇，必有大臣下狱；又曰：有白衣之会；又曰：昴星大而数动，尽跳者，胡兵大起，不出年中；又曰昴一大星跳跃，余皆不动者，胡欲侵犯边境；期年中，或三年。”郗萌曰：“昴星明大，则牢狱平；昴星皆明，与奎星等者，水满天下。昴七星，黄道起。昴有一星亡者，多兵为丧。”《五官书》曰：“白帝行德，毕、昴为之围；围三暮，德乃成；不暮及围不合，德不成。”《石氏赞》曰：“昴主狱事，典治囚，故置卷舌，以慎疑。昴主狱事，系凌淫化，伐所犯，谋是当。”
　　
　　
　　毕宿占五
　　石氏曰：“毕八星，附耳一星，（附耳，主听察也）十七度。（古十五度）度距左股第一星先至，去极七十八度。（在黄道外六度太）春夏为金，秋冬为水。（巫咸曰：毕，火星；附耳，水星也。）毕北七尺，是中道。”（赵之分野，王者执毕前驱，即其象也。一曰囚车，今掩免者曰：毕亦其义也。故主弋鼠。其大星曰天高。一曰边将邦外候也。《淮南子》曰：魏分野。）《佐助期》曰：“毕主边兵，神名扶骨，姓传儿候。”皇甫谧曰：“一名天耳，一名天目；一名风口。”《西官候》曰：“毕，一名浊；一名天罡；一名天都尉；主制候四方。”《圣洽符》曰：“毕者扬兵；一曰清池宫。”《河图》曰：“毕为天罡也。”《孝经章句》曰：“毕府廷也。”巫咸曰：“毕为天狱。”郗萌曰：“毕主山河以南中国也；中国于四海内，则在东南为阳，阳则曰岁星、荧惑、填星；占于街南。”《春秋纬》曰：“毕罕车，为边兵，主弋猎，阳微掇，故置附耳在大星旁，司天下摇动，谗臣乱主。”《春秋纬》曰：“毕为边界天街，主守备外国；故立附耳，以闻不祥。”郗萌曰：“将有田猎之事，则占于毕。”《黄帝》曰：“毕左股大星，边将也；主边邦胡狄，候五帝三王垒外域，其国倍叛，其星耀芒；其星欲明，明则远夷来贡；失其色，大小不如其故，则边境还自乱，中国不宁；天以毕罪扫奸雄，平通外域。”《西官候》曰：“毕大星，边将军也；星动，有芒角，边将有急。”《百二十占》曰：“毕主弋猎，为阳国；昴为阴国，日月五星出阳国，即有水；入阴国，即旱，上教不行。”《黄帝》曰：“其国背叛，毕星耀芒。”《元命包》曰：“毕星光大，色度和同，天下太平，国号未央。”郗萌曰：“毕星动摇，有谗臣，毕一星亡，为丧；一曰为兵，毕中星出，国内乱；一曰国无主；毕星明大，则边无近远，夷贡来王廷中；毕离移，天下狱大乱；其星就聚，法令大酷；其明，太平；不明，天下谋为乱。”《列宿说》曰：“毕星动者，边城有兵起。”石氏曰：“附耳著毕，司街候邪。”巫咸曰：“附耳，火官也。”《黄帝》曰：“附耳摇动，有田之事。”《洛书》曰：“附耳角动，谗贼将起。”《春秋纬》曰：“附耳明，贼动。（宋均曰：贼盛也。）中国微，边兵惊，外国交斗连年，大将虏，主败失，附耳摇动，非其处，有乱臣在侧者；一曰主忧愁。”《论语谶》曰：“附耳明，盗贼令。”郗萌曰：“附耳入毕口，直一星，期四十日；直二星，期三十日；直三星，期二十日；直四星，期十日；直五星，期七日；直六星，期三日，兵起。附耳入毕中，为兵革；入深大，附耳缩结，王命兴，辅佐出。附耳动，兵大起，边兵尤甚。”《石氏赞》曰：“毕主边兵，备夷谋，故置天弓以射之。毕为天街，主边兵，守备境界，知暴横。附耳移动，谗邪行。”
　　
　　觜觽占六
　　石氏曰：“觜觽三星，一度。（古六度）度距西南星先至，去极八十四度。（直黄道外十二度太）春夏为水，秋冬为土。（巫咸曰：觜，金星也。）觜北三尺，是中道。（晋魏之分野，《淮南子》曰：赵分。）《西官候》曰：“觜觽主斩刈，左足一名白虎将；一名天将，斧钺；白虎首主外军，其外梁也；其内魏也；其木杨，其物钱金器、矾石，金星也。”《圣洽符》曰：“觜觽、参伐，天市梁也。”石氏曰：“觜觞者，内主梁，外主巴汉；一曰觜觽者，三军之候也。”巫咸曰：“觜为宝货，又为天货。”《天官书》：“小三星隅置，曰觜觽，为白虎首，主葆旅之事。”（如淳曰：关中俗谓：桑榆药生曰葆，晋灼曰：葆，菜也，野生谓之旅。）《列宿说》曰：“觜觽动，葆旅起，将有葆旅之事，则占于觜。”《二十八宿山经》曰：“觜觽山与参山相连，在魏天山西南，觜参星神，常居其上。”甘氏曰：“觜觽三星，行军府藏也；其星欲明，明则国盈，军有储；其星不明，不以出军行将，天下军士无食，王者将出，必察其星。”《百二十占》曰：“觜大凫，其星明，则盗贼众。”石氏曰：“觜星动明，寇戎发，盗群行。”郗萌曰：“觜星近参左股，臣有谋其君者，若主之命，夺主之藏；近右股，大臣谋伐其主，若有大命。觜星明，大将得势。”《石氏赞》曰：“觜参主葆旅，收敛；故置参伐以相助。”
　　
　　参宿占七
