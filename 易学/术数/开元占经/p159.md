<!-- { "loadSidebar": true } -->
　　两军相当，上有气如蛇举头向敌者，战必胜。
　　
　　军营气
　　凡军营上有五色气，上与天连，此应天之军，不可击；有赤黄气于天，亦不可攻；或有云如日月，而赤气绕之，如日晕状有光者，所见之地大胜，不可攻也；敌上气如虎状，其军亦不可攻也。
　　若逆风来应，气旁勃，牙旗阴折，不见日，旌旗激扬，败候也；若云气从敌所来，终日不止，吾军不可出，出则不利；若风云俱来，此为败候，在急也。
　　凡敌上气，色如马肝，如死灰，或类偃盖，败征；或黑气如坏山堕军上者，军必败；或军上气昏发，连夜照人，则军士散乱；或军上气，有五色杂乱，东西南北不定者，其军必败；或军上有赤气，炎炎降天，将死，众乱；或军上有黑气，如牛马形，从气雾中下，渐渐入军，名曰天狗下食血，败军也；或有云气盖道，蒙蔽尽山，此败候也。
　　
　　城中气
　　凡城中有白气如旗者，不可攻；或有黄云临城，有大喜庆；或有青色如牛头触人者，其城不可攻屠；或城中气出东方，其色黄，此天钺也，不可伐，伐者死；或城上气如火烟，主人欲出战，其气无极者，不可攻；或气如杵，从城中向外者，内兵突出，主人胜，不可攻；或城上有云，分为两彗状者，攻不可得。
　　
　　围城气
　　凡攻城围邑，过旬日不雷雨者，城有辅助，疾去之，勿攻也，此皆胜气，
　　凡攻城围邑，赤气在城上，黄气四面绕之，城中有大将死，城降；城上有赤气如飞鸟，击之可破矣；或有气出入者，人欲逃；或有气如灰，气出如覆其车上者，士多病，城屠；或城上无云气，士卒散；或城营上有赤云，状如聚人头，下多死丧、流血，
　　凡攻城，有白气绕城而入者，急攻，可得；若有曲蛇从城外入城者，三日内，城屠，此皆败气。
　　凡敌上有云，如车盖，不可击；若有云如双青蛇，云去，可击，大胜。
　　
　　
　　伏兵气
　　伏兵气如幢节，在黑云中，转高锐，不可击；城营上见有云，如雄鸡，城必降；边城云如蛟龙，所见处军将失魄。
　　敌上有云，长如引素，如阵前锐，或白黑色，有谋；青色，有兵；赤色，有反；黄色，急去。
　　敌上有气如牵牛，未可击；有云如坐人，赤色，所临必有卒兵来至惊恐，须臾而去。
　　
　　军气
　　凡占军气，与敌相对，将当访军中善相气者，厚笼之，留令清朝若日中时，察彼军及我军上气，皆纸笔录记，上将军，将军察之，若我军上气不善，但警备镇守，勿接战。
　　敌在东、在南、在西、在北，每庚子日，及辰戌午未，登五丈高台，去一里，占百人以上，便有气。气如尘埃，前卑后高者，将士精锐，不可击；气如堤阪，前后摩地，避之勿击；见彼军上气，如尘埃粉沸，其色黄白，如旗幡晖晖然，无风而动，将士勇猛，不可击；我军如此，亦不用战。
　　凡对敌，或有气来甚卑，不荫覆人，上下掩构盖道者，大贼必至，食不及饱，严备之。
　　
　　军胜气
　　凡云起，王相者吉，凶死者凶，有胜无，实胜虚，高胜下，泽胜枯，长胜短，厚胜薄。我军在西，贼军在东，西高东下，西厚东薄，西泽东枯，西长东短，则我军胜也。
　　
　　两军气
　　两军相对，遥见军上有气，纷纷勃勃，如烟如尘，贼凶败；军上下日无气者，其军必败；若我军无气，将修德抚士众，存问寒暑，警诫固守；有赤色气如火，从天下，入军，军乱将死；有黑气如牛猪者，瓦解之气，军必败；有白气如瓜蔓连结部队相随，须臾罢而复出，及至八九而不断者，贼必至，严守之；若雨气蒙蒙围城，有入处者，外兵当败；入若有出者，内兵当突出。
　　凡气安，则军安也；气动摇，则军不安；气四散去，军破且败。其气如群羊，击之必大克。
　　两军相当，有气如飞鸟徘徊，在我城上，或来而高者，兵锐，不可击；两军相去十里内，三里外，军上无气，是死兵，击之必大胜也；两车欲战，视彼军气，氛氲如焚，生军之烟者，初必精锐不可当，待其气散，击之必胜；其气黑，出如山，带黄，是谢气，敌人自降。
　　
　　败军气
　　军败之气，如群鸟乱飞，疾伐之，必大胜；气乍明乍暗，皆有诈谋；气过旬不散，城有大辅，疾去之，勿攻；凡敌上气，如双蛇、飞鸟、如缺垣、如坏屋、如人无头、如惊獐、如走鹿相逐、如鸡相向，皆为败军杀将之气；敌上气如困仓正白，见日益明者，将士猛锐，不可击之；敌上气黑，中有赤气在前，精悍不可当；敌上气如转蓬者，击之立破。
　　
　　
　　
　　游兵气
　　游兵气，如彗云扫除，或数百丈，万万无根本，败军之气；如破车、如人无足无臂，若下，轻其将，妖怪并作，众口相惑，当修德审令，缮砺锋甲，勒诚誓士，以避天怒，然后复择吉日，祭牙旗，具太牢之馔，震鼓铎之音，诚心启请，以备天问，观其祥应矣。若人马喜跃，旌旗皆前指，金铎之声扬以清，鞞鼓之音宛以鸣，此得神明之助持，以安众心。乃可用矣。 
　　
　　开元占经卷九十九
　　
　　山崩
　　《尚书中候》曰：“山崩水溃，纳小人。”《运斗枢》曰：“山崩者，大夫排主，阳毁失基。”《考异邮》曰：“山者，君之位也，崩毁者，阳失制度，为臣所犯毁。”《春秋纬保乾图》曰：“山崩，道散。”又曰：“山崩，修北斗七政之事，辅豪杰除恶之毒。”董仲舒《对灾异》曰：“山者，阴类，崩者，忠贞离，叛臣蔽主之善，使恩泽不流，怒恚壅隔，民人乖散之象也。任贤良，使忠贞，以救之。”《地镜》曰：“山崩，人君位消、政暴，不出三年，有兵夺之。”京房《易传》曰：“山崩，阴弃阳，弱胜强，天壁亡。”又曰：“国山崩，君争政，女戚五年败。”又曰：“邑山崩，邑有战，主亡，或大水。”京房《对灾异》曰：“山者，三公之位，台辅之德也。乃兴云出雨，漫溉万物，助天成功。今崩去者，此谓大臣怀叛不忠也。”《地镜》曰：“山春崩，国有伐城；夏崩，天下有水，国主亡；秋崩，有大兵；冬崩，年中大饥。”京房《易妖占》曰：“山以春崩，亡邑，有拔城；以秋崩，人主恶之；以夏崩，人主有亡，天下大水；以冬崩，多饥，兵兴。”又曰：“山崩绝，辅臣去。”又曰：“山以二月崩，其邑战；以八月崩，有兵；以十一月崩，此降民从而行。”《河图秘征篇》曰：“侯恣权则邑土崩。”《春秋经》：“鲁僖公十四年，沙麓崩，卜偃曰：将有大咎。几亡国。”《谷梁传》曰：“林属于山，曰麓。沙，其名也。”《公羊传》曰：“沙麓，河上邑也。”班固《天文志》曰：“沙麓者，地沙山名也。震而麓崩，不书震，举重者也。”杜预曰：“沙麓，山名也。阳平元城县东有沙麓山。”刘向《洪范传》曰：“崩者，陷而下也。麓在山下，平地臣象，阴位也。崩者，散落，皆叛不事上之类也。夫山者，君之表也；麓者，臣之象也。故沙麓崩，臣将叛也。沙麓卑地，无崩颓而崩，其异甚矣。”《春秋》：“鲁成公五年，梁山崩。”《谷梁传》曰：“壅河，三日不流，晋君率群臣素服而哭之，河乃流。”《左传》曰：“晋侯以传召伯宗，伯宗辟重曰：‘辟传。’重人曰：‘待我，不如捷之速也。’问其所，曰：‘绛人也。’问绛事焉，曰：‘梁山崩，将召伯宗谋之。’问将若之何，曰：‘山有朽坏而崩，可若何？国主山川，故山崩川竭，君为之不举，降服、乘缦、撤乐、出次、祝币，史辞以礼焉，其如此而已。虽伯宗若之何？”伯宗请见之，不可，遂以告而从之。”《洪范传》曰：“山者，阳之位，君之象也；水者，阴之表也，民之类也；崩者，坏沮也；壅者，不得其所也。天若语曰：人君权威重，将崩坏不治，百姓将不得其所也。至于以丧礼泣之，缟素哭泣，然后流，丧亡之象也。”刘歆曰：“梁山，晋望也。古者三代命祀，祭不越望，吉凶祸福不是过也。国主山川，山崩川竭，亡之征也。”“汉文帝元年，齐楚之山二十九，同日俱大发水大溃。”《洪范传》曰：“山者，君之象，一曰：诸侯位也；水者，阴之类。言众盛强，沮溃败君之效也；一曰：诸侯沮，俱自坏败也。”《东方朔别传》载：“汉孝武帝时，未央宫前殿钟无故自鸣，三日三夜不止，于是帝召太史待诏方朔问之，曰：‘恐有兵气。’帝更问于东方朔曰：‘夫铜者，土之子；土者，铜之母。以阴阳气类言之，子母相感动，山恐有崩堕者，是以钟先为之鸣。故《易》曰：鸣鹤在阴，其子和之。精之至也。’帝曰：‘应在几日？’朔曰：‘在后五日内。’居三日，南郡太守上书言山崩，丞相以闻，帝曰：‘善。’赐朔帛三十匹。”《考异邮》曰：“山之亡，主沉溺。”
　　
　　山移动　山亡　山鸣　山出光　山石生血
　　《地镜》曰：“山徙，是谓德重，直臣去，佞人用，政在女主，不出五年，有走王。”又曰：“山无故自徙，天下兵，社稷亡。”又曰：“山徙，是谓非分，不出三年，四方兵起。”又曰：“山石忽自动，及相拘累，及大小移转，或湿或血，为天下兵乱。”《地镜》曰：“山无故亡，人君失位。”《地镜》曰：“山无故昼夜有声如哭，天下兵丧。”《春秋潜潭巴》曰：“山有长光，臣下不良。”《地镜》曰：“山有长光，臣不祥。”《地镜》曰：“石忽生赤如血，诸侯不助时，父子绝。”
　　
　　山石变化　石生水中
　　《地镜》曰：“山中见异类物，非人所常见者，各有形名音声，皆为其邑大水，或饥，兵革行，邑亡。”又曰：“山忽化为人形，及六畜飞鸟形，皆天下虚。”又曰：“石化为人，君绝祠。”又曰：“石如人形，庶雄持政；如禽形，诸侯兴兵诛行；形如飞鸟，外戚女主近臣谋反。”又曰：“山忽生于石上，邑出主；石生正方，三公外谋，不出三年，逆兵起。”又曰：“石生重累，不出五年，相谋逆且成。”
　　又曰：“石生，往往如聚，不出五年，兵谋行。”地镜曰：“石生水中，上见者，近相谋逆，与女主连，不出八年，兵行。”
　　
　　石生庙邑　冢自声音　冢自移并陷与冢树自死
　　《地镜》曰：“石生于都邑，人君去故就新，不出三年，易政。”又曰：“石生于宗庙中，人君不行先王法度，不出三年，易主。”又曰：“石生而陨坠，雄烈败。”《地镜》曰：“冢自音声，天下大兵起。”《地镜》曰：“冢自动，天下分破。”又曰：“冢自陷，天下移。”又曰：“冢树自死，天下易主。”
　　
　　光
