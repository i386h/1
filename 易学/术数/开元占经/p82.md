<!-- { "loadSidebar": true } -->
　　石氏曰：“填星犯守鱼星，凶。”甘氏曰：“填星守鱼星之阳，为人旱，鱼行人道；守阴，为大水，鱼盐贵。”
　　
　　填星犯杵星九
　　
　　《荆州占》曰：“填星入杵星，若守之，天下有急发米之事，不出其年。”
　　
　　填星犯鳖星十
　　
　　《黄帝占》曰：“填星守鳖星，为有白衣之会。”巫咸曰：“填星守鳖星，国有水旱之灾；守阳，则旱；守阴，则水。”
　　
　　填星犯九坎十一
　　
　　石氏曰：“填星守九坎，天下旱，河水不流，五谷不登，人民大饥；一曰之阳大旱，之阴有水。”
　　
　　填星犯败臼十二
　　
　　郗萌曰：“填星守败臼，民不安其室，忧失其釜甑；若流移去其乡。”
　　
　　填星犯羽林十三
　　
　　郗萌曰：“填星入羽林，为叛臣中兵也。”《海中占》曰：“填星入守羽林，有兵起；若逆行变色，成勾巳，天下大兵，关梁不通，不出其年。”石氏曰：“填星人天军，以丧兵起。”郗萌曰：“填星犯守天军，为兵起，有破军死将。”
　　
　　填星犯北落师门十四
　　
　　石氏曰：“填星守北落师门，为兵起。”又占曰：“填星与北落师门相贯抵触，光芒相及，有兵大战，破军杀将，伏尸流血，不可当也；期百八十日，若一年。”
　　
　　填星犯土司空十五
　　
　　《海中占》曰：“填星守土司空，其国以土起兵；若有土功之事，天下旱。”
　　
　　填星犯天仓十六
　　
　　《黄帝占》：“填星入天仓户中，主财宝出；君忧臣在内；天下有兵，而仓库之户俱开；主人胜，客事不成；期二十日中而发。”《荆州占》曰：“填星守天仓，天下饥粟出。”
　　
　　填星犯天囷十七
　　
　　石氏曰：“填星入天囷，天下兵起，囷仓储积之物皆发用；一曰御物多有出者，库仓空；期二年。”
　　
　　填星犯天廪十八
　　
　　石氏曰：“填星守天廪，天下大乱。”又占曰：“填星入守天廪，天下有兵，岁大饥，仓粟散；不出其年。”又占曰：“填星犯守天廪，天下乱，粟散，不出年。”
　　
　　填星犯天苑十九
　　
　　石氏曰：“填星入守天苑，牛羊禽兽多疾疫；若守之二十日，天下兵起，马多死，其国忧。”
　　
　　填星犯参旗二十
　　
　　《海中占》曰：“填星守参旗，兵大起，弓弩用，士将出行；一曰弓矢贵。”
　　
　　填星犯玉井二十一
　　
　　《黄帝占》曰：“填星入玉井，强国失地，其出之，强国得地。”巫咸曰：“填星入玉井，国有水忧；若以水为败，水物不成，期不出年。”
　　
　　填星犯屏星二十二
　　
　　甘氏曰：“填星入屏，诸侯有谋，若大臣有战死者；一为疫。”
　　
　　填星犯厕星二十三
　　
　　《黄帝占》曰：“填星守天厕，为大臣有戮。”
　　
　　填星犯军市二十四
　　
　　石氏曰：“填星入守军市，兵大起，将军出；若以饥兵起。”
　　
　　填星犯野鸡二十五
　　
　　甘氏曰：“填星入军市，犯守野鸡，其国凶；必有死将，军营败，兵士散走。”
　　
　　填星犯狼星二十六
　　
　　石氏曰：“填星守狼星，野兽死。”《荆州占》曰：“填星守犯狼星，大将出行，其国有兵；一曰有死将。”
　　
　　填星犯甘氏中官二
　　
　　填星犯四辅一
　　
　　《荆州占》曰：“填星犯乘守四辅星；君臣失礼，辅臣有诛者。”
　　
　　填星犯酒旗二
　　
　　《荆州占》曰：“填星守酒族，天下大酺，有酒肉财物赐若爵宗室。”
　　
　　填星犯天高三
　　
　　《荆州占》曰：“填星守天高，有大赦。”
　　
　　填星犯天潢四
　　
　　《黄帝占》曰：“填星入天潢，兵起；运道不能。”《黄帝占》曰：“填星入天潢，为天下大乱；一曰贵人死。”巫咸曰：“填星出入天潢中，大乱、大旱，民死不葬，改世易主；以所入占四方中央。”郗萌曰：“填星失度，留潢中，为人主以水为害，若以井为害，以入日占其国。”《黄帝占》曰：“填星中犯乘守天潢，期二十日，兵起。”
　　
　　填星犯咸池五
　　
　　甘氏曰：“填星入咸池，有兵丧，天子且以火为败，失忠臣，若旱；一曰大水，道不通，贵人死；以入日占国。”郗萌曰：“填星入咸池，女子为乱若迷惑人主者。”
　　
　　填星犯天街六
　　
　　郗萌曰：“填星当天街，为诸侯自立为王；一曰大水。”石氏曰：“填星犯天街，徘徊乱行，主弱臣强，道路隔，令不行，不出其年，有兵。”又占曰：“填星留止，若逆行天街中者，皆为兵革起。”
　　
　　填星犯甘氏外官三
　　
　　填星犯鈇锧一
　　
　　《荆州占》曰：“填星犯鈇锧五日以上，臣有谋者。”郗萌曰：“填星乘守鈇锧，为鈇锧用；一曰将有忧。”
　　
　　填星犯刍藁二
　　
　　《黄帝占》曰：“填星入刍藁中，主财宝出，忧巨在内。”
　　
　　填星犯军井三
　　
　　郗萌曰：“填星入军井三日以上，其岁大水，国多土功。”
　　
　　填星犯水府四
　　
　　郗萌曰：“填星守水府，天下洪水。”
　　
　　填星犯天庙五
　　
　　《黄帝占》曰：“填星入天庙，若守，为庙人事；一曰为凶忧。”《荆州占》曰：“填星入天庙，若守，有庙残之事，不去则死。”
　　
　　填星犯巫咸中外官四
　　
　　填星犯土司空一
　　
　　《荆州占》曰：“填星守入土司空，有土徭之事。”
　　
　　填星犯键闭二
　　
　　郗萌曰：“填星犯守键闭星，大臣有误天子不尊事天者；天子不宜出宫下殿，有匿兵于宗庙中者。”（案《宋书天文志》曰：魏齐王正始九年七月癸丑，填星犯键闭，明年年驾谒陵司马懿奏诛曹舆等，天子野宿，是其失势之验也。）
　　
　　填星犯天渊三
　　
　　《荆州占》曰：“填星填星守天渊，海水出，江海决溢；若海鱼出。”
　　
　　填星犯鈇锧四
　　
　　《荆州占》曰：“填星犯鈇锧，诛诸侯。”《黄帝占》曰：“填星入鈇锧，为大臣诛。”《荆州占》曰：“填星犯守鈇锧，兵起。”
　　
　　填星犯天厩五
　　
　　《荆州占》曰：“填星入天厩十日以上，厩马有食变。”《黄帝占》曰：“填星守天厩，为有灾事，天子以马为忧；不即马疾。”
　　
　　 
　　
　　开元占经　卷四十五
　　
　　太白占一
　　
　　太白名主一
　　
　　石氏曰：“太白者，大而能白，故曰太白。一曰殷星；一曰大正；一曰营星；一曰明星；一曰观星；一曰太衣；一曰大威；一曰太皞；一曰终星；一曰大相；一曰大嚣；一曰爽星；一曰大皓；一曰序星。上公神出东方，为明星。”《荆州占》曰：“出东方，为启明。”郭璞曰：“太白晨见东方，为启明。”《尔雅》曰：“明星，谓之启明。”《诗》曰：“东有启明，西有长庚。”郑玄曰：“日既入，谓明星为长庚。”《荆州占》曰：“太白出东北，为观星；出东方若东南，为明星；出西方，为太白也。”吴龚《天官星占》曰：“太一位在西方，白帝之子，大将之象，一名天相；一名大臣；一名太皓。”石氏曰：“太白主秋，主西维，主金，主兵；于日庚辛；主杀，杀失者，罚出太白；太白之失行，是失秋政者也；以其舍命国。”甘氏曰：“太白主大将，主秦郑。”巫咸曰：“太白主兵革诛伐，正刑法。”《五行传》曰：“太白者，西方金精也。于五常为义，举动得宜；于五事为言，号令民从；义亏言失，逆秋令，则太白为变动、为兵、为杀。”班固《天文志》曰：“逆秋令、伤金气，罚见太白。”石氏曰：“太白司兵丧奸凶，不禁不祥，或出东方，或出西方。”《荆州占》曰：“太白出东方，色黄而明，旱；黄而不明，此常色也。太白出西方，其高而色正白，旱；若色青白，此其正色也；即变其常，以五色占。”
　　
　　太白行度二
　　
