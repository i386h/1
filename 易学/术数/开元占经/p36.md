<!-- { "loadSidebar": true } -->
　　《荆州占》曰：“月晕，有流星出其中，其国贵人有出走者；流星入其中，有大使入者。”《帝览嬉》曰：“月晕，有流星横贯月，度晕中者，诸侯皇后有亡失国者；又曰流星贯晕，不中月，出月右，如建鼓，右吏死：出月左，左吏死。”《帝览嬉》曰；“天下无云，有流星过月下，若月上，其国有喜：一日兵出。”《荆州占》曰：“月晕，有流星从中出，其包苍，其国忧；若赤，拔城：黄，益地：白，来年谷熟，黑，军败。”《帝览嬉》曰：“月晕，有星出中国，贵人有出走者；有星从外入晕中，其国有大夫入者。”
　　
　　月晕客星六
　　
　　《帝览嬉》曰：“月晕，客星所宿主国忧。”《石氏占》曰：“月晕客星，星有月北，北国胜；星在月南，南国胜。”（他方准此）
　　
　　 
　　
　　开元占经　卷十七
　　
　　月占七
　　
　　候月蚀一
　　
　　京氏曰：“月生三日，无光魄，其必蚀。”京房《易飞候》曰：“孟月六日而晕，月蚀；仲月七日晕，月蚀；季月八日晕，其月蚀。”《易纬萌气枢》曰：“候月尽蚀，视水中不见影者，月尽蚀。”
　　
　　月薄蚀二
　　
　　《帝览嬉》曰：“月赤黄无光，曰薄；毁伤，曰蚀，皆不祥，善恶各有为其国。”京房《易传》曰：“日月不交而蚀，曰薄。”孟康曰：“日月无光，曰薄。”《易丰卦》曰：“月盈则食。”《释名》曰：“日月亏曰蚀；稍侵，亏如虫食草木叶也。”《诗》曰：“彼月而食，则惟其常；此日而食，于何不藏。”班固《天文志》曰：古人有言曰：“天下太平，五星循度，无有逆行者，日不蚀朔，月不蚀望。”王充《论衡》曰：“王者，有至德之萌；日月无朔望之异。”（异谓蚀之）《京氏占》曰：“月与日相冲，分天下之半，循于黄道，鸟兔相冲，光盛威重，数盈理极，危亡之灾，一时顿尽，遂使太阳，夺其光华，暗虚亏其体质；小潜则小亏，大骄则大灭，此理数之常数也。”《洛书》曰：“日月当用兵击之。若安居，日月蚀不可出军。日蚀之岁，不可出军；月蚀之月，不可出军。”甘氏曰：“无道之国，日月过之薄蚀，兵之所攻，国家坏亡，又以有丧。”《洪范传》曰：“人君失序，国不明，臣不瞀乱，群阴蔽阳，则日月薄蚀；暗昧无光，四方蹐起，背璚纵横，贼乱交争，兵革并行。”《春秋纬考异邮》曰：“麟龙斗，日月蚀。”（按《淮南鸿烈》曰：麒麟斗，则日月蚀之。）《河图帝览嬉》曰：“月薄所宿，国主疾。”《春秋纬感精符》曰：“臣下大恣横，则日月薄于晦。”《石氏曰》曰：“日蚀，其乡有拔邑大战。”《石氏占》曰：“师出门而月蚀，当其国之野，大败；一曰军死而后生。”《石氏占》曰：“月蚀三日，有雨事解，不占；一云七日。”（其雨用户雪必须普霈，如微不解。）《雒书雒罪级》曰：“月蚀既，不吉，刑法失命。”《荆州占》曰：“谋臣以直死，月为之数蚀。”《帝览嬉》曰：“月蚀所宿国，贵人死。用兵者从月蚀之面攻城，取地。日亦然。”《荆州占》曰：“日月蚀，当其国，君王死。又，攻战从蚀所击之者，胜。”《尚书纬刑德放》曰：“当赦而不赦，月为之蚀。”董仲舒《对灾异》曰：“臣行刑罚，执法不得其中；怨气盛，并滥及良善，则月蚀。”《河图帝览嬉》曰：“月蚀所宿国，贵人死；又曰其乡有拔邑大战。”《易纬通卦验》曰：“月蚀曰：“月蚀者，人君行适时时专受所致也。不救，则致水害，坏城。”《荆州占》曰：“月蚀，则失刑之国当之。”京房《易房》曰：“月蚀，失刑；所宿之国当之。”《帝览嬉》曰：“兵常在内而月蚀，其国受殃；又曰兵未起而月蚀，所当之国起兵，战不胜。”京房《易飞候》曰：“月当交而蚀，君子道长，小人道消。”夏氏曰：“月蚀出军，军折伤后有失。”《帝览嬉》曰：“月满而蚀，两军相当必战，无军兵必出，将死于野。”
　　
　　月蚀早晚三
　　
　　《帝览嬉》曰：“月蚀以晨，相及太子当之；以夕，君当之。”
　　
　　月蚀所起方四
　　
　　《荆州占》曰：“月蚀起南方，男子恶之；起北方，女子恶之；起东方，少者恶之；起西方，老者恶之。”《帝览嬉》曰：“月未望而蚀，从上始而尽无光，天子坐之。”《帝览嬉》曰：“月蚀东方，其月中有恶风；月蚀西方，主人为客。”《帝览嬉》曰：“月蚀从上始，谓之失道，国君当之，从下始，谓之失法，将军当之；从傍始，谓之失令，相当之；又曰从上始为君亲，从下始为赤子蚀，其阴为女蚀。”
　　
　　月蚀既及中分五
　　
　　《帝览嬉》曰：“月蚀尽，女主当之。”《荆州占》曰：“月尽蚀，当其下者，君死；一曰有死相。”《河图帝览嬉》曰：“有军在外而月蚀尽者，军罢帅。”《荆州占》曰：“月蚀尽，有大战，军破、将死、拔邑、亡地；蚀不尽，军破、将不死。”京房《妖占》曰：“以十五日蚀而尽，此谓毁亡，其君有丧，若水。”京房《易飞候》曰：“月蚀尽，则有亡国；不尽，有失地。”《荆州占》曰：“月蚀尽，大人忧，月曰籴贵，又曰豪族灭势，家绝。”石氏曰：“月蚀不尽，光耀散，臣之象。”石氏曰：“月蚀尽，光耀亡，君之殃。”《刑德放》曰：“五刑当轻，反重虐酷，忽月蚀消既，行失绳墨，大水淫枯旱；其救之也，惟敬五刑，以成三德。”石氏曰：“月蚀中分，不出五分，国有忧，兵败、军亡。”
　　
　　月蚀变色六
　　
　　《荆州占》曰：“月蚀青色，人民多死者，五谷有伤，籴且大贵，望之下贱，皆不出一年，各为其国灾；月蚀赤色者，君为客，不出其年；蚀黄色者，不出其年，有立诸侯为国者；月蚀白色，其国失地，若有丧。”《荆州占》曰：“月蚀尽者，籴贵，各为国。月已蚀而青者，为忧；月已蚀而赤者，为兵；月已蚀而黄者，为财；月已蚀而白者，为丧；月已蚀而黑者，为水。”（萧子显《齐书》曰：“永泰元年正月乙亥，月蚀，色赤如血，二日而大司马王敬则举兵反。）
　　
　　月蚀而晕斗月并蚀七
　　
　　京房《易飞候》曰：“月晕蚀殃祥；得其日者吉，得其时者凶。”石氏曰：“月蚀而晕，其国君主恶之。”《荆州占》曰：“月晕而蚀，人相食。”石氏曰：“月斗薄而蚀，有军必战，无兵兵起。”石氏曰：“两月并蚀，天下大乱。”
　　
　　月蚀云气入月中又有风雨八
　　
　　《荆州占》曰：“月蚀，有气从外来，入月中，主人凶，气从中出，客凶，气南行，南军凶；北东西者亦然。”
　　
　　月一月再蚀九
　　
　　《帝览嬉》曰：“军在外，一月而再蚀，将还兵其国，战不胜。”月未望而蚀十石氏曰：“月生三日而蚀尽，是谓大殃，国有丧。”甘氏曰：“月生十日至十四日而蚀，天下兵起。”（如望在十四，依垣占。）石氏曰：“十五日出而蚀，国破灭亡。”（如望在十五亦然。）
　　
　　月四时蚀十一
　　
　　京氏曰：“月春蚀，岁恶，将军死，一曰有忧；夏蚀，旱，忧杀；秋蚀，羌兵起；冬蚀，其国饥，有女丧。”京房《易候》曰：“月春蚀，有忧；夏蚀，有兵起，民无有一月粮，籴贵。《荆州占》曰：“孟春月蚀，贱人当之；仲春蚀，贵人当之；季春蚀，人主当之。”《帝览嬉》曰：“月春蚀东方，王死之；夏蚀南方，王死之；季夏蚀中央，王死之；秋蚀西方，王死之；冬蚀北方，王死之，国以谋亡。”《荆州占》曰：“月夏蚀南方，岁饥；秋蚀西方，兵起。”
　　
　　月十二月蚀十二
　　
　　《荆州占》曰：“正月蚀，有灾异虫。一曰燕受灾，期在七月之后。”《帝览嬉》曰：“正月月蚀，贱人病，籴石二千；二月月蚀，贵人病，籴石二千；三月月蚀，人主当之，籴石四千；四月月蚀，人主当之；五月月蚀，年饥；六月月蚀，赤地千里；七月月蚀，有兵；八月月蚀，兵罢；九月月蚀，年饥；一曰有战；十月月蚀，藏谷，一曰起军；十一月月蚀，有丧，兵围城夏，军杀将；十二月月蚀，不尽，是谓当其数，不占。”《荆州占》曰：“正月月蚀，岁灾。上旬蚀；旱，中旬蚀，虫；下旬蚀，贱人死。”《荆州占》曰：“十二月月蚀，吴国受灾，期六月；一曰有流民，尽乃以日辰占其野。”《荆州占》曰：“十二月月蚀，来年国有大事，小兵起。”
　　
　　月十干蚀十三
　　
　　《洛书》曰：“月以甲乙日蚀，年多鱼；丙丁日蚀，年饥；一曰年谷收。戊己日蚀，无耕下田；庚辛日蚀，高田不入，凶；壬癸蚀，其岁和美。司马迁《天官书》曰：“月蚀甲乙，四海之外，不占；丙丁，淮海，岱也，戊己、中州，河济也；庚辛、华山以南；壬癸，恒山以北；月蚀皆将军当之。”
　　
　　南方蚀十四
　　
　　《荆州占》曰：“蚀辰巳地，来年麦伤，春虫；蚀千未地，禾稼少实，麦夏伤。”
　　
　　月行五星晕而蚀十五
　　
　　甘氏曰：“月行宿岁星而蚀，民相食，粟石千文，司农忧。”《荆州占》曰：“月晕岁星而蚀，天下大战。”甘氏曰：“月行宿荧惑而蚀，天下破亡，有忧；期不出三年。”《荆州占》曰：“月犯荧惑，晕而蚀，天下破亡，失地，大将有忧，期不出三年。”《帝览嬉》曰：“月犯荧惑，晕而蚀，天下破亡地，大将有忧；蚀尽者，王位也；不尽者，大臣位也；近期三月，远期三年。”甘氏曰：“月行宿填星而蚀，其国以伐，饥亡。”《巫咸占》曰：“月当填星而蚀，其国有土功之事。”甘氏曰：“月行宿太白而蚀，强国战，不胜亡城，大将有两心；不出三年。”《荆州占》曰：“月宿太白，晕而蚀，其国有强兵，若战而亡。”甘氏曰：“月行宿辰星而蚀，其国有女乱而亡国；期三年，若五年。”
　　
　　月在东方七宿而蚀十六
　　
