<!-- { "loadSidebar": true } -->
　　一日雨，井泉空；二日雨，泽无余；三日雨，水旱不时；四日雨，变易治；五日雨，沟渎滂；六日雨，坏垣墙；七日雨，决堤防；八日雨，乘船行；九日雨，难可期。三月一日风雨，民疾病，百虫生，其日雷雨，有旱。三月一日至三日，当雨不雨，秋多大雾，道有饿死人；七日，当雨不雨，谷贵；九日至十五日，不雨，兵在外者罢；十八日至二十日，当雨不雨，角虫死，天下民有恐；二十三日至二十七日，当雨不雨，冬虫不蛰，民病。三月辰日雨，百虫生；未日雨，百虫死；三月三日小雨，蚕善，大雨，蚕恶；三月十六日雨，桑柘贱。
　　春甲寅乙卯日，雨入地五寸，谷小贵，若不贵，至夏大贵；春甲申至己壬日雨，庚寅至癸巳日雨，皆为谷大贵；春甲申雨，其年五谷熟；春甲乙日俱不雨，民不耕。
　　
　　四月
　　一日风雨，米贵，麦恶，赤地千里；四月二日、三日有雨，其年五谷熟；四月四日至七日，当雨不雨，蛰虫冬出，民自恣，不安其处；十一日至十四日，当雨不雨，岁恶；十八日，当雨不雨，大旱，冬温；二十一日，当雨不雨，兵起东北千里；三十日，当雨不雨，有大风伤屋。四月四日雨，五谷贵；五日六日雨，宜旱麦；四日至七日风，大豆熟。四月晦日雨，至五月朔大饥，其年大水，麦恶，蝗生。
　　
　　五月
　　一日风雨，米大贵，人食草木；一曰牛贵。五月四日至七日。当雨不雨。大旱，虫生；十一日至十七日，当雨不雨，西方千里外，人疫病；二十日，当雨不雨，草木枯死；二十三日，当雨不雨，乳母多病；二十六日，当雨不雨，大旱，风，至秋九月多雨；二十九日三十日，当雨不雨，大暑热。五月上辰日有雨，蝗虫发；一曰：虫随雨下，食禾；巳日雨，同。五月晦日风雨，米贵，不则在其冲。
　　
　　六月
　　一日有风雨，米贵；六月三日、四日、六日，当雨不雨，角虫多死；四日至二十日，当雨不雨，牛贵；二十日至二十二日，当雨不雨，下田水，人少食；二十三日至二十四日，当雨不雨，合冻；二十七日，当雨不雨，下田水，人饥。六月晦日风雨，来年春，谷贵。
　　夏甲乙丙丁日俱无雨，人不耕；甲申至己壬日雨，麦贵；夏甲申日雨，米大贵；夏丙寅、丁卯日雨，秋谷贵一倍；夏三月内辰日雨，百虫生；未日雨，虫死；夏甲子、庚辰、辛巳日雨，虫死，有雷亦然。
　　
　　七月
　　一日大风雨，米贵，人多疾疽者；一曰：来春谷贵；七月七日大雨，籴倍贵，小雨，籴大贱；七月二十二日，当雨不雨，有大水；二十三日、二十四日，当雨不雨，大风害物；二十五日，当雨不雨，兵起外国。七月晦日风雨，谷贵。
　　
　　八月
　　一日风雨，谷贵；其日阴雨，宜麦，布贵，麻子大贵，占至三日而止；其日睛无云，麦不实。八月一日，当雨不雨，有大雷风；二日至五日，当雨不雨，秋大霜，民病；八日至十五日，当雨不雨，多大寒；十九日，当雨不雨，民多妖言；二十一日，当雨不雨，牛贵二倍；二十六日，当雨不雨，冬多大雷；八月九日，有雨，牛贵一倍。八月晦日风雨，来年有水、有旱。京房曰：“八月晦日昏而雨，缯帛贵；人定时雨，贵人贱，贱人贵；夜半雨，米贵，婴儿多损；鸡鸣雨，兵起；一曰：夜半雨，雨所建，寇贼起；鸡鸣雨，兵事急，民徙其乡。”
　　
　　九月
　　一日雨，麻子贵十倍；二日雨，贵五倍；一曰：九月一日风雨，来年春旱、夏水。九月一日，当雨不雨，霜早降，杀物，人弃妻子；十二日，当雨不雨，民多死；二十日，当雨不雨，天下有恐。九月晦日有风雨，有水，岁恶。
　　
　　十月
　　一日有风雨，年内旱，来年夏多水，麻子贵；一曰：其岁恶；一曰：十月一日大雨，米大贵，小雨，小贵；十月二日雨，麻子贵五倍；十月三日，当雨不雨，兵起西北方；七日至十日，当雨不雨，江河决，水逆流；十三日至十五日，当雨不雨，多大风，寒；十九日，当雨不雨，小儿病；二十五日，当雨不雨，冬温无水，连年疾病。十月晦日风雨，谷贵五倍，人多死。
　　
　　十一月
　　一日风雨，人多死；十一月四日，当雨不雨，大旱；八日至十一日，当雨不雨，乳母多死；十六日，当雨不雨，民多死亡，贫者富，富者贫。十一月晦日风雨，春旱，谷贵五倍。京房曰：“十一月雨，水横流，天下饥。”又曰：”冬大雨水，君死国亡。”
　　
　　十二月
　　一日风雨，来年春旱，夏多雨，谷贵；二日、四日至六日，当雨不雨，大旱；九日至十三日，当雨不雨，多大雾；二十日，当雨不雨，有角虫为贼；二十七日，当雨不雨，有大风雷。十二月晦日风雨，春旱。
　　冬壬寅、癸卯日雨，春谷大贵；甲申至己丑日雨，米大贵；庚寅至癸巳日风雨，米贱，收谷者折阅。
　　
　　干支占雨
　　春雨甲子，六十日旱；夏雨甲子，四十日旱；秋雨甲子，四十日涝；冬雨甲子，二十七日寒雪。
　　春雨甲申，五谷熟；夏雨甲申，五禾大美；秋雨甲申，六畜死；冬雨甲申，人多死。
　　春雨乙卯，夏籴贵；夏雨丁卯，秋籴贵；秋雨辛卯，冬籴贵；冬雨癸卯，来春籴贵。
　　《黄帝占》曰：“春不欲雨乙卯，夏不欲雨丁卯，秋不欲雨辛卯，冬不欲雨癸卯，以此四日，占民安否，若其日雨，则疾疫起。凡四时卯日雨，皆主谷价；雨一卯，斛百文；雨二卯，斛二百文；雨三卯，斛三百；雨四卯。斛金一斤。正五、九月，杀在丑；二、六、十月，杀在戌；三、七、十一月，杀在未；四、八、十二月，杀在辰，以此日雨，雨所建，贼犯之，期六十日。凡壬戌癸亥日雨，以乘甲子，旬乃止，贱人伐贵者。”
　　《京房占》曰：“诸寅卯日，有小雨，小急；大雨，大急；丙午日雨，有围城；戊午日雨，霖三日止，其下大战；乙卯日雨，旱，有兵起东方；丁卯雨，旱，有兵起南方；己卯雨，旱，有兵起中央；辛卯雨，旱，有兵起西方；癸卯雨，旱，有兵起北方。立春雨，复五谷；立秋雨，害五谷。”
　　
　　
　　天镜占
　　天雨三日以上不绝，阴谋兴。《汉五行志》：“文帝后三年，大雨，昼夜不绝，四十五日以上不绝，其后新垣平谋反。”
　　凡雨作，于四时旺相之日，草木得之，莫不荣茂；其死囚休废之日，虽有雨，不能生物也。
　　凡泰和之世，雷雨必作于巳午阴生之后，至夜而止者，吉；若作于子丑寅卯，至丙而晴者，为乱，为兵，亡民失国。
　　凡先风后雨，为顺；先雨后风，为逆；雨止而风雷不止，云雾不散者，国乱人灾。凡先雷后雨，其雨必小；先雨后雷，雨必大也。
　　易候：凡占雨，以晦、朔、弦、望，云气四塞者，皆雨；东风，则当日雨；黑气如牛彘者，有暴雨；黑气如水牛，不出三日，大雨；黑气如群羊，奔如飞鸟，五日必雨；黑云气如浮船，雨；苍黑云如栉绵，蔽日月，五日内雨；云如两人提鼓、持桴，有暴雨；四望见青白云，名曰天塞之，云雨之征也。
　　《尚书大传》曰：“五岳之云，触石而出，皆不崇朝而雨。”
　　京房曰：“诸六甲日，无云，一旬少雨；月离毕之阴，则雨；离毕之阳，无雨；日傍有赤云如冠珥，不有大风，必有大雨。”
　　
　　东方朔占
　　子日东风，卯日雨；壬日东风，辰日雨；寅日东风，巳日雨。卯日东风，午日雨；辰日东风，未日雨；巳日东风，申日雨。午日东风，即日雨；未日东风，申日雨；申日东风，子日雨。酉日东风，壬日雨；戌日东风，寅日雨；亥日东风，辰日雨。
　　又曰：甲子日雨，丙寅止；乙丑雨，丁卯止；丙寅雨，即日止；丁卯雨，夕止；戊辰雨，夜半止；己巳雨，立止；庚午日雨，辛未止；辛未日雨，戊寅止；壬寅日雨，即日止；癸酉日雨，甲戌止；甲戌日雨，即时止；己卯日雨，立止；庚辰日雨，即止；辛巳日雨，癸未止；壬午日雨，即日止；癸未日雨，甲申止；甲申日雨，即止；乙酉日雨，丙戌止；丙戍日雨，夕止；丁亥日雨，即时止；戊子日雨，庚寅止；己丑日雨，壬辰止；庚寅日雨，即时止；辛卯日雨，止；壬辰日雨，辛壬止；癸巳日雨，夕止；甲午日雨，即时止；乙未日雨，丁酉止；丙申日雨，夕止；丁酉日，己亥止；戊戌日，辛壬止；己亥日，即止；庚子日，壬辰止；辛丑日，壬寅止；壬寅日，即止；癸卯日，即时止；
　　甲辰日，即止；乙巳日，丙午止；丙午日，即止；丁未日，即时止；戊申日，庚戊止；己酉日，辛亥止；庚戌日，即止；辛亥日，癸壬止；壬子日，癸丑止；癸壬日，即时止；甲寅日，即止；乙卯日，丙辰止；丙辰雨，丁巳止；丁巳雨，即时止；戊午日，即止；己未日，即止；庚申日，即止；辛酉日，即时止；壬戌日，即止；癸亥日，即时止；子日雨，立止，不止，寅日止；丑日雨，寅日止，不止，至卯止；寅日雨，即止，不止，卯止；卯日，即止，不止，巳止；辰日雨，巳止；巳日雨，未止，不止，申止；午日雨，立止，不止，至十日阴；未日雨，申止，不止，戌止；申日雨，夕止，见日，不见日，久阴；酉日雨，立止，不止，久阴；戌日雨，立止，不止，久阴；亥日雨，立止，不止，大阴；此其大概也。 
　　
　　开元占经卷九十三
　　候星善恶云气占
　　元日祥瑞
　　《汉魏鲜正月朔旦八风占》云：“风南来，大旱；西南来，小旱；西来，有兵；西北来，有胡兵，胡豆成；北方来，为中岁；东北来，为上岁；东来，大水；东南来，人病，岁恶。八风各与其冲对课，多胜少，疾胜徐。自旦至食时，为麦；食时至日昳，为稷；昳至晡时，为黍；晡时至下晡，为菽；下晡至日没，为麻。风从北来，宜客；南来，为主吉；西来，宜客；东来，宜主；西北来，宜客；东南来，宜主；西南来，有谋不成；东北来，主客俱不利。若风热冷异常，或暴急昏浊，又当以八卦暴风占之。”
　　《京房占》：“正月朔日候八风：从乾来，有忧兵；坎来，有大水；艮来，人疾疫，岁内有虫蝗；震来，阳气干，岁大旱，有丧；巽来，年内多风，伤五谷；离来，岁旱，大热，多火灾；坤来，有疾疫，道上多死人；兑来，有兵事。”
　　
　　八节日气候
　　立春正月节，其日睛明少云，岁熟；阴则旱，虫伤禾豆。风从乾来，暴霜杀物，谷猝贵；坎来，冬大寒，胡兵内扰；艮来，五谷熟；震来，气泄，物不成；巽来，多风、虫；离来，旱伤物；坤来，春寒，六月水，人多愁土功；兑来，旱、霜，兵起。
