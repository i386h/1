<!-- { "loadSidebar": true } -->
　　甘氏曰：“候填星，以季夏戊己；此王气，色当如其常；色变，则失所也。”郗萌曰：“填星色有常，黄比参右肩。”《荆州占》曰：“填星常色，如北极明星；赤比角星；黑比奎明星。”《黄帝占》曰：“填星色白多为狱；一曰有素服，天下不安。填星色黄而光辉，辉大，更宫室，有土功事。填星色黄，大无光，女主得意；一曰女主年中有忿争。”《礼斗威仪》曰：“君乘土而王，其政太平，则填星黄而晖多。”《诗纬》曰：“填星华，此奢侈不节，王政之失。”《海中占》曰：“填星光明，岁熟；其所守国安，大人有喜，增地。”郗萌曰：“填星赤华也，期九十日，兵起。填星春色苍，岁善，大熟。填星色青黄，其国有忧。填星赤色，光而泽也，不出其年，兵起。填星色赤，饥期三年；色青黄，有忧；色青白、期不出五月，兵若狱大起，青多为兵，白多为狱，青白等兵狱并起；色青黑，六十六日有丧，皆所在之宿名其国。”《天官书》曰：“填星色青圆，忧病；一曰忧水；青角有兵忧。填星色白圆，有丧；若星赤圆，有兵；黄圆，则吉。”《荆州占》曰：“填星居之分久而光明，人主吉昌。填星色，春青、夏赤、秋白、冬黑，色顺四时，其国强，女主昌。填星色黑圆，多疾若水；黑而小，国有死王；赤为兵；白为丧；黄则吉。填星色黑黄圆，女主吉，有喜；赤圆，女主凶。填星色以黄润泽，即国有庆。”《海中占》曰：“填星色白、芒泽，有子孙喜，立王。”郗萌曰：“填星赤，有芒，其野谋兵。”《荆州占》曰：“填星芒，邪乳失色，女主心不正。填星色赤芒，有兵若火。填星三黄芒，发主盛，其国强；三黑芒，其国亡。”《天官书》曰：“填星两黑角，水；青角，忧有兵；白角，哭泣之声，赤角，犯我城；黄角，地之争。”《荆州占》曰：“填星七角，又有芒，女主专政，妄诛。填星出其角，为旱。填星在四方宿，当如其方色，吉；失色而角，表为忧；赤为旱；白为兵；黑有死丧。填星失色，五角、即有战；若色黄而有九芒，有大水，不乃天裂地动。填星黑角，则水；赤角、有兵，若旱；黄角，有土功事。”
　　
　　填星盈缩失行五
　　
　　甘氏曰：“填星失次，而上二舍三舍，是谓大盈；有王命不成，不乃大水。失次而下二舍，是谓缩；女后有威，其岁不复，不乃天裂，若地动。”甘氏曰：“填星缓，则不逮；急，当过舍；逆则占。”班固《天文志》曰：“填星盈，为主不宁；缩有军不复。”《荆州占》曰：“填星退舍为缩，所次之国凶。”《黄帝占》曰：“填星见东方，一岁行二舍，吏民相将缩，所次之国凶。”《黄帝占》曰：“填星见东方，一岁行二舍，吏民相将至退地，诸侯有失邑者。填星西行一舍以上，吏弃法令，民弃其君，子去其父离其乡里，渡于河海，动地而起矣。填星逆行，天下更王。”《洛书》曰：“填星盈缩，下士逆谋，兵乃生。填星盈缩，地动摇宫；有此类，则亡引也。填星盈缩，九州骚动，四方相贼。”《汉含孳》曰：“阳弱臣逆，则填星盈缩，（阳者，君也）王者礼、义、德、杀、刑尽失，填星乃动而盈；王者以贪扰不宁，大水出。”《文耀钩》曰：“填星南西行，为畋猎恣；南西者，南多西少也。”《论语识》曰：“填星盈动。国门阖。”石氏曰：“填星失次，进则亡地；退则有丧。填星所居久者，其国有德厚，不可以军；如所居易者（徐广曰：易犹轻速也）国，其德薄，可侵以土地。填星所居之国吉，未当居而居之，已去而复还居之，其国得地，不乃得女；当居不居，既已居之，又东西去之，国失土，不乃失女；不可举事用兵，不有土事，若女子之忧，其国可伐；居之久，福禄厚；居之易，福禄薄。”巫咸曰：“填星，盈、失次、退地；白有丧；角为争；大为得地；小为失地。填星之居宿国，五岁若六岁、四岁，其君强固，安其所；去者，其君忧也。填星乱行，人主且失地，使之不然；无淫乱于乐，无见诸侯客，无出游，如是则止。”《海中占》曰：“填星去宿，天子不立后；去宿南数十尺，女主不用事，若大水；去其宿北数十尺，女主当之，若大旱；主好畋猎，走狗驰马，出入不时，赐与不当，则填星失宿；民多病，岁多大风，黍稷无实。”京房曰：“人君内无仁义，外多华饰，则填星失度，东西叛逆；不救，必忧霜雪；其救也，治社稷明常，近方直，亲厚重之人，灾消矣。”（《荆州占》曰：不救，有雷雹、山崩、地坼之灾也。）郗萌曰：“人君宰相，简鬼神，废祷祀，毁宗朝、社稷，即填星逆行，色变，地动。填星逆行，有白衣之会；逆行一舍，为水。填星超舍而前，东行一岁二舍，诸侯有归国者。填星逆行二舍，有兵，六十日大赦。填星逆行三舍，有兵，六十日大赦，填星逆行三舍，为政者死。以季夏戊子日侯填星，其色变，行不如常，行失也。”《淮南子》曰：“填星一宿，当居而不居，其国亡地；未当居而居之，其国增地，岁熟。”《荆州占》曰：“人君、宰相、大臣，治宫室，为台榭，内淫溢，夫妇无别，淫女用事，亵群神而简宗庙；则填星逆行，变色，殃至地动；无救，则枉矢出，民疫饥。女主淫溢者，填星逆行入阴；外淫溢者，逆行入阳；逆行入阴，旱；入阳、水；逆行十五度以上，女主坐亡之。填星逆行不执，为殃、为贼。填星盈出，其色苍白，丧。王者德重，填星居之；女主德薄，填星离宿；一曰当居不居，其国以水亡。填星应居之而去，其分饥荒，流满四方；若居之而不安，不可兴土功，不可举大众。填星乱行，王者无德，女主不仁，淫放外游，出入无度；此恶之所致，人君修德以禳之，则可无咎。填星行舍，居其南、居其北；若去之疾，其分不可用兵，必受殃；若居之而去，更反守之，分增地。填星离宿一丈，之阳，女主不用事；去宿一丈，之阴，女主死。填星行顺道，阴阳和；若不顺道，去舍南北若一丈，女主不治；一曰王者不立后。填星失次，上次二舍，大水出；上三舍，则天裂、地陷；逆一舍巳上，吏出，人民弃妻子，去其邑；星东行二舍，分失地；星若乱行，人主失土；无淫放，无出游，无兴宫室，则可以免。填星行失次，逆一舍至二舍，其国饥荒，人民流亡，去其乡。填星主土，以填四方，其行于列客所干，年不入。填星出北方，宿中举兵者不利；出东方，利用兵国强；出南方，宿下有兵者亡地；出西方，宿兵起。填星逆行入阴，内事逆；行入阳，外事逆。”
　　
　　填星昼见经天六
　　
　　甘氏曰：“填星昼见，臣谋君，女主忧，上相死。填星经天而逆行，天下更政，地大动。”巫咸曰：“填星不经天，经天更封。”《荆州占》曰：“填星起左角，逆行至轸，是经天；其下国当者亡地，战不胜。”
　　
　　填星变异生足大小傍有小星七
　　
　　《龙鱼河图》曰：“夫填星主得土之庆，其星下为虚星之神。”巫咸曰：“填星下为杜妪，止于空城。”（黄石公《三略》曰：初张良遇神老于路，则脱履，命良取之，良跪而进之，老曰：年少可教。与良三期，而后付三略焉，良受书，老告之曰：后谷城见有黄石，乃是吾也，遂号曰黄石焉，然则黄石填星之精，黄者填之色也，石者星之质也，填为土德，汉为火行，子以王事告其母也，神老杜妪同，故备其说。）《荆州占》曰：“填星失色生足，女主退，若被罪。”《黄帝占》曰：“填星大如狼星而黄，天下之兵虽会，其国不亡。填星始出大，而日愈小，所在国不利；始出小，而日愈大，所在国利。”巫咸曰：“填星大，人主将昌、地广，民人惶惶；系心而行，不忧其家，乃忧其王。”《易纬》曰：“土令废，填消食于戊己以春月。”巫咸曰：“填星小，人主有忧；使之不然，无听鼓钟之音，民人有罪者释之；如是，则止；不者，民多死，有土功，失地。”《荆州占》曰：“填星细微，女主失势。”《黄帝占》曰：“填星旁有小星守填星，臣欲弑主，小星入填星中，事立决；小星去，臣利；填星往复小星，主得臣；见东方，东方有之；见西方，西方有之；见南方，南主有之；见北方，北方有之；皆以所在之宿名其国。”
　　
　　填星流动与列星斗八
　　
　　《离书》曰：“填星动溢，地侯之灾；山崩裂。填星动盛，不吉，天下乱畔。”《元命包》曰：“填星动，则水决江，海破山，命曰：地侯跃天，雨丝丝；伪言咄咀，民作船；主急去，地吐泉，鱼御勉。（宋均曰：一作龟、《晋阳秋》曰：孝武大元三年七月乙亥，填星摇，三年六月，大水。）《春秋纬》曰：“黄星动，海水浮，三公及左右谋。”《钩命决》曰：“天水失信，则玄龟不见，填星大动。”石氏曰：“礼、德、义、刑、杀尽失，则填星为之动。填星动摇、离舍，使者交接道路。”《荆州占》曰：“填星动，女主有怒，若有怨。”郗萌曰：“填星变色逆行，相凌而斗，会客环守，其国无道。”《荆州占》曰：“填星与列舍斗，不出其年，分亡地、死将。”
　　
　　填星穰气晕彗九
　　
　　《洛书》曰：“黄帝起，填星珥鱼。”（气如鱼形，在填星旁。）《黄帝占》曰：“填星旁有云如狗状，有土功，期一月。”《孝经内记》曰：“填星生气而为黄穰者，明日大温，旦雾夕雨，见此者，不出五日，五谷贱，所见之国尤甚；不出三旬，中民多疾病，亦死。”《荆州占》曰：“填星出穰气，长四丈。”（一曰雨土。）巫咸曰：“填星自晕，有土功，有丧。”郗萌曰：“填星出彗，所居下国，受兵亡地，不出一年。” 
　　
　　 
　　
　　开元占经　卷三十九
　　
　　填星占二
　　
　　填星犯东方七宿
　　
　　填星犯角一
　　
