<!-- { "loadSidebar": true } -->
　　《黄帝占》曰：“辰星犯毕，出其北，为阴国有忧；出其南，阳国有忧。”郗萌曰：“辰星犯毕，若入之，兵起于外，狄可忧。”《荆州占》曰：“犯乘毕，边兵起。”巫咸曰：“入毕中，各伺其出日而数之，期二十日为兵发；伺始入处之率，一日期十日，为军罢。”《海中占》：“入毕中，有兵；一曰岁熟。”郗萌曰：“有忧；一曰其国易主。”石氏曰：“出毕阳，则旱；出毕阴，则水；为政令不行。”《春秋图》曰：“辰星之毕，有大赦。”《黄帝占》曰：“辰星守毕，山崩民流。”《圣洽符》曰：“川河大盛，民多死亡。”《春秋图》曰：“子归母，天下安宁，若有赦。”巫咸曰：“辰星守毕，边有以水起兵者。”石氏曰：“山水溃，河大溢，潦大至。”甘氏曰：“辰星守毕，民多疾病，死亡。”巫咸曰：“有水灾，万物不成。”郗萌曰：“野人为乱。”陈卓曰：“犯附耳，为兵起；若将相有丧忧也，不则免退。”郗萌曰：“守毕，急谋兵，期八十日；若八月。”
　　
　　辰星犯觜觽六
　　石氏曰：“辰星犯觜，其国兵起，天下动移。”《荆州占》曰：“犯乘觜，忧水兵之灾。”郗萌曰：“入觜中，伺其出日而数之，期二十日，兵发；伺始入处之率，一日期十日，军罢。”石氏曰：“守觜，西方客动，侵地，欲为君王；崇礼以制义，则国安。”甘氏曰：“守觜，子归母，君臣和同。”巫咸曰：“为万物不成；一曰旱，五谷不成，大人忧；又曰不出百日，天下大饥。”巫咸曰：“多火灾。”《海中占》曰：“守觜中，有兵。”郗萌曰：“守觜，万物五谷不成；一曰天子不可动众行兵；又曰有反臣，不出百日，天下水，赵国尤其。”
　　
　　辰星犯参七
　　甘氏曰：“辰星犯乘参，贵臣黜。”《荆州占》曰：“国有水、兵。”《春秋图》曰：“之参，兵大起。”巫咸曰：“留止衡，兵革起；守参，贵臣黜。”郗萌曰：“逆行若留止衡中，为兵革起。”《黄帝占》曰：“辰星守伐，星移南，敌入塞；星移北，敌出塞。”石氏曰：“守参，且有水、兵；一曰有反者，国有忧。”班固《天文志》曰：“辰星与参出南方，为旱；若大臣诛。”石氏曰：“守参，天子不可以将兵动众，国有反臣；一曰有赦，若出参中，边有兵。”巫咸曰：“水灾，万物不成。”《海中占》曰：“守伐，卫尉当之。”郗萌曰：“守参，若守伐，为有反臣中兵，一曰为后夫人当之；一曰内乱。”《春秋图》曰：“逆行守参，边将有忧；一曰外夷动。”《圣洽符》曰：“入参犯守之，不出其年，有兵起，若拔邑；先起兵者破亡，后起兵者昌。” 
　　
　　开元占经卷五十七
　　辰星占五
　　
　　辰星犯南方七宿
　　辰星犯东井一
　　《文曜钩》曰：“辰星入东井，蛮夷君忧，有死者；若边兵起，期不出年。”郗萌曰：“辰星入东井，军在外；星进兵退；星退兵进。”《河图》曰：“辰星出入东井，有暴兵；马当贵。”《荆州占》曰：“辰星出入东井，有乱臣。”《黄帝》曰：“辰星守东井，为水。”（《天文志》曰：光武建武三十年闰月甲午，水在东井二十度，生白气，东南指，焰长五尺，为彗，东北行至紫宫西藩工，五月甲子不见，凡见三十一日，水常以夏至后效东井，闰月在四月，尚未当见而见，是躁而进也，东井为水衡，水出之为大水，是岁五月及明年，郡国大水，坏城郭，伤禾稼，杀人民也。）《感精符》曰：“辰星守东井，去之七寸，七日已上至十五日，王者诛大臣；期不出百八十日。”石氏曰：“守东井，其年早旱，晚水；一曰天下大水；又曰法臣相戮；一曰入其中，王者易，更政。”甘氏曰：“守东井若角动，色赤黑，以水起兵。色黄润泽，天子有善令；若色变，大人忧，天下有名水绝；所谓绝者，逆行而入之。”郗萌曰：“辰星久守东井，为金钱易，万物五谷不成；一曰守东井，胡兵起，五谷霜死，其国尤甚，岁大恶。辰星入犯秉守东井三日以上，蛮夷君当之，死期三月，若一年、二年、三年。”石氏曰：“犯东井，守钱大臣诛，鈇铖用，有兵起。”《荆州占》曰：“守东井，道上多死人。”陈卓曰：“守东井，百川皆溢。”
　　
　　辰星犯舆鬼二
　　《河图》曰：“辰星犯舆鬼，为国有忧，大臣诛。”石氏曰：“有兵；一曰犯天质，兵起。”郗萌曰：“犯舆鬼，乱臣在内。”《黄帝》曰：“犯舆鬼、质，执法者诛。”《南官侯》曰：“犯天尸，贵臣有罪；犯四星，天子发之。”郗萌曰：“入犯舆鬼，执法者有戮死，若兵起，将军有忧，人多死。”《甄曜度》曰：“入舆鬼，犯积尸，大臣有诛、斧锧用，贵人有犯罪者，若戮死。”郗萌曰：“辰星入舆鬼，为大人卒，事以命终。”《荆州占》曰：“乱臣在内，有屠灭。”《天文志》曰：“为死丧，一曰大臣有死。”陈卓曰：“蛮夷之君有诛。”《春秋图》曰：“辰之鬼，天下有疫病。”郗萌曰：“守舆鬼，月食；若五谷不成。”《春秋图》曰：“守犯舆鬼，金钱发用，民多痛耳目。”石氏曰：“守舆鬼，有兵死者；一曰王者崩；一曰大人有祭祀之事。”《海中占》曰：“守舆鬼，出其南、水，出其北、旱。”郗萌曰：“守舆鬼三月，后夫人疾；二十日，太子夫人疾；十日，诸国王夫人病。守舆鬼，西南为秦汉、有反臣兵事；以赦令解之。守舆鬼、质星，鈇钺用。守舆鬼，有丧；右为主人，左为客；一云五月大水，蝗虫。”《海中占》曰：“守入鬼，大人忧。”郗萌曰：“入若守舆鬼，为主忧、财宝出；若大臣有谋。秉贤者，君贵人忧，金玉用，民疾；南入、为男；北入、为女；西入、为老；东入，为壮；棺木贵。”《荆州占》曰：“千犯守舆鬼，随所守，王者发之；不出七十日，天下有丧；阳，为人君；阴，为皇后；左、为太子；右、为贵臣。（《天文志》曰：“孝顺汉安二年七月甲申、辰星犯舆鬼，明年八月，顺帝崩，孝冲即位，明年正月崩。）
　　
　　辰星犯柳三
　　石氏曰：“辰星犯柳，有木功事；若名木见伐者。”《海中占》曰：“入天库，以水起。”《荆州占》曰：“入注，下刑上，子讼父，民多仇；粟贵、大旱、马贵。”《春秋图》曰：“辰星之柳，天下米贵，马贵；先潦后旱。”《黄帝占》曰：“岁不收。”甘氏曰：“王者赐客，若国有贵客。”郗萌曰：“为反臣中外兵，以德令解之；一曰舟船相望，在于北方；若处其阳，大旱，又死丧；处其阴，大水，为灾伤。”《玄冥占》曰：“贵臣得地，后有德令；不出九十日。”郗萌曰：“辰星守柳注，药在酒食中，忌，不可食之。”
　　
　　辰星犯七星四
　　郗萌曰：“辰星犯七星，臣为乱。”甘氏曰：“入七星，有君置太子者。”《春秋图》曰：“辰星之七星，天下劳，多流亡。”郗萌曰：“留七星，为天下大忧。”（忧中兵也）石氏曰：“守七星，民多疾；一曰民流千里；又曰兵内起；若守二十日以上，有水。”甘氏曰：“守七星，若角动，天下有兵，三年乃解；又曰万物不成。”《海中占》曰：“大臣凶，贵人有罪，若法官有忧。”郗萌曰：“为反臣中外兵，以德令解之；一曰大水为灾。”（此《荆州占》也）巫咸曰：“犯七星三日以上，贼臣在侧；若有叛臣，皆九十日；应之以善令，则无咎。”
　　
　　辰星犯张五
　　《春秋图》曰：“辰星之张，有贤人在下，当为卿相。”石氏曰：“守张，天下大水，兵起；若守而角动，有臣伤其君；色赤，有兵出，其君伤，诸侯之臣，起于宫中，从庖厨奉牢之间是也；其色黑，食中有药，不可食；大人有忧。”甘氏曰：“守张，贵臣专国，天下不宁。”巫咸曰：“万物五谷不成。”郗萌曰：“为反臣中外兵，以德令解之。谓赦令也。又曰夏麦不收，大饥；一曰民多丧、病，又多斗讼。”《南官候》曰：“天下大饥。”《百二十占》曰：“且有更令。”郗萌曰：“入张，若守之，水入火，为逆理犯上，天下不安；下谋上，多斗讼，若多疾。”
　　
　　辰星犯翼六
　　《玉历》曰：“辰星入翼中，兵大起。”《春秋图》曰：“辰星之翼，有贤在民间，当用。”石氏曰：“守翼，水入火，逆理；贵臣有忧，若大臣有戮，又曰水旱之灾；星入其度，当位者退之，以消天怒，王者以赦除咎；又曰守翼，为万物不成；一曰为人民流亡；又曰监铁大贵四倍，牛马行。”甘氏曰：“守翼，大水，兵起；色白、京师起；色黄，事成；色青黑，死事。”巫咸曰：“为旱。”《海中占》曰：“有兵灾，若大水在北方，五谷不成。”郗萌曰：“多火灾；一曰火在北方；又曰为反臣中外兵，以德解之。”《荆州占》曰：“近臣，为有亡国，饥岁，民流千里；若地龙见。”陈卓曰：“王者有疾，期不出年中。”《二十八宿山经注》曰：“辰星一年不出，出于翼轸，主死。”《玄冥占》曰：“守翼，若有诛者。”《玉历》曰：“有急事，若有大风。”陈卓曰：“犯守翼，天下大荒。”班固《天文志》曰：“辰星与翼见西方，大臣诛。”
　　
　　辰星犯轸七
　　石氏曰：“辰星入轸中，为大兵起。”巫咸曰：“伺其出日而数之，期二十日，为兵发；伺始入处之率，一日期十日，军罢。”《黄帝占》曰：“守轸，天下大疾，贵者多死；一曰国有丧。”《天文志》曰：“守犯轸，为白衣之会。”石氏曰：“守轸，万物五谷不成。”郗萌曰：“守轸，为反臣中外兵，以德令解之，又执法贵臣凶，车骑用。”《玉历》曰：’天下疾疫，人多死；其死，灾多在北方。”《南官候》曰：“戚臣凶。”《甄曜度》曰：“入轸及守犯之，有兵必大战，有破军杀将于其野，人心惊骇；守过二十日以上，光明色大，有数十万人战，流血积尸殃；不则大水，有山河崩决，百姓流波之灾；五谷伤败，人民饥死；期二年。” 
　　
　　开元占经卷五十八
　　
　　辰星占六
　　
　　辰星犯石氏中官
　　辰星犯大角一
　　《海中占》曰：“辰星守大角，臣谋主；有兵起，人主忧，王者戒慎左右；期不出百八十日，远一年。”
　　
　　辰星犯梗河二
　　巫咸曰：“辰星守梗河，国有谋兵，四夷兵起，来侵中国，边境有忧。”
　　
　　辰星犯招摇三
　　《圣洽符》曰：“辰星犯招摇，边兵大起，四夷为寇；若守之，夷人败，若夷主死；期不出二年。”
　　
　　辰星犯玄戈四
　　《圣洽符》曰：“辰星犯玄戈，边兵大起，侵掠为寇；若守之，夷主死；期不出二年。”
　　
　　辰星犯天枪五
