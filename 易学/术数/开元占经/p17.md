<!-- { "loadSidebar": true } -->
　　《洪范传》曰：“日抱、珥重光，以见吉祥；君获贺，福禄并降。”夏氏曰：“日冠而珥，人主有喜，且有所立，期不出年中。”《洛书》曰：“日平晓，冠有两珥，色黄白润泽，天子有喜，听言立王；色青，忧；白，丧；黑，死。所以然者，平晓至食时，为王两珥有所听，黄白两设为有喜立。”王朔曰：“日冠当有两珥，甚吉。”魏氏曰：“日冠右珥者，邦东有善人出，得位。”《孝经雌雄图》曰：“日冠左珥者，君为妇母私相知。”《孝经内记》曰：“日左珥冠者，君东宫私妇女之事。”石氏曰：“日冠右珥者，邦南善人欲为政位。”魏《洛书》曰：“日两珥，有直出珥中，中赤外青，色皆黄白润泽，天子有珠宝，喜立王侯。所以然者，日，天子之象，珠者，阴之荣也；直者，辅也；黄白润泽，故言天子有喜宝，直有立侯，青有忧，赤有兵，白有丧，黑者水也。”《孝经内记图》曰：“日出而珥戴，王子有德令；一日有贺喜。”《孝经雌雄图》曰：“日四傍有四珥，珥外左右有二抱者，子孙昌。”司马迁《天宫书》曰：“日抱且戴喜。”《孝经援神契》曰：“王者德至于天，则日抱戴。”京氏曰：“日抱一背为破走；抱者，顺气也；背者，逆气也；两军相当，顺抱击逆者胜，故言破走。”《洛书》曰：“日抱有一珥，色皆白润泽，中赤外青，平晚至食时见，天子有喜；日中至日入，色苍白润泽，为有人从外来者，在喜事者，不可信也。”高宗曰：“日抱两珥，下有黄气如月，名曰遗德。有，太子喜；无气，天子喜。”高宗曰：“日重抱在左右，人主有喜。”高宗《日傍气图》曰：“日有重抱两珥，人主有喜。”夏氏曰：“日重抱，中有璚顺抱击者胜，军中有欲反者。”又曰：“重抱且背，顺抱击者胜，得地并有罢师。《洛书》曰：“三抱重有两珥正方，色皆黄白润泽，天子有喜，是谓大和。抱者亲和之象也；珥方者，兵之象也。”《春秋浑付》曰：“人主修名无诚，言外方语内怀，负心骄蹇自恣，不谒忠称孝，毁所增；日背，璚，青赤不明。”《洛书》曰：“日背而内，璚色中黑，故言水，主大臣反，故言天子有忧。外赤中黑，故言有水火相伐，反臣从中起，天子死。”京氏曰：“日背、璚在日之南及其三方者，其国有反臣。”《易纬》曰：“日背，璚重累，小人略地，大人争时。”京氏曰：“日月皆璚，其国有反者。”《洛罪级》曰：“日背、璚，不言内乖恶。”《摘亡辟》曰：“日背、璚并出，颠倒相贯屈，天子灭，下作祸。”《春秋纬》曰：“桀之世，有后通族擅权，背、璚刺日，垂其耀光，有此，则亡引也。”《春秋感精符》：“君臣乖错不和，则日背、璚。”高宗《日傍气图》曰：“日傍有一直，赤气如鳞在上，近臣欲自立也。”高宗《日傍气图》曰：“日有二背一直，大臣谋欲自立也。”甘氏曰：“日四璚，是谓大役，军众在外有反者。”《孝经内记》曰：“日有四背、璚，无军在外，而见天下兵起；军在外，天下兵尽罢。”《春秋感精符》曰：“日四背、璚，臣射主。”《孝经内记》曰：“日四背、璚，气如大车随者四，人主不安，大国不出一年；大车贯二背，有反臣，三月大雨下。”《春秋纬》曰：“日有四背、璚，其国内乱，有兵起，若有背叛。”魏氏曰：“日傍有二直三抱，有自立者不成，顺抱击者胜，杀将。”魏氏曰：“日缨左珥，后宫出位，喜。”《孝经雌雄图》曰：“日冠纽左珥者，君与舅母私相通。”《孝经雌雄图》曰：“日冠纽左右珥，天下有吉，喜，五逆皆除。”《日晕图》曰：“日冠缨左紈者，后宫有喜。”《日晕圖》曰：“日冠缨右珥，后宫出位，有喜。”又曰：“日晕冠缨左右紈，天下大喜。除刑。”《孝经雌雄图》曰：“日纽左珥者，为兄弟私相知。”《孝经内记》曰：“日冠纽者，君与青衣私相爱，欲成立为妻，已在宫也。”甘氏曰：“日戴而珥，天子有贺喜。抱以为和亲，抱亦亲多；抱珥见数国，家欢喜而和。”甘氏曰：“日戴且珥，天子有子孙，昌期不出其年。”夏氏曰：“日戴而珥，有令德。”夏氏曰：“日重抱，抱中外有璚而珥，顺抱击者胜，破军军中不和，不相信。”《孝经内记》曰：“日傍有重抱，其一傍有抱，抱后有背戴，顺抱者胜。”高宗《日傍气图》曰：“日有一抱一直一珥，人主有喜且有所立。”吕氏曰：“背、璚，四直交在中，臣欲为邪，色青中赤外，在芒刺则为逆；其色赤中青外，无芒刺为谋；若数见，则国家凶。向日为抱，背日为背；背且抱，有欲为者右胜逆，明胜枯，久胜疾；若有白虹，以攻战从抱击之者胜；芒外者，中人胜；芒内者，外人胜；皆以象类为法。”《孝经雌雄图》曰：“日上有冠三重，日下有虹，下行正，直长丈，不出一年立；故贵人绝后者，其年小熟，小贱；岁有兵，一年中天下不安。”夏氏曰：“日抱，且两珥一虹贯抱中日，顺虹击者胜，杀将。”夏氏曰：“日抱两珥且璚，二虹贯抱中日，顺虹击者胜二将，有相去。”夏氏曰：“日重抱，有三白虹贯抱中日，顺虹击者破军将；二虹杀大将，一虹杀偏将。”魏氏曰：“日重抱左右二紈，有白红虹贯抱，顺击胜，得二将；有三虹得三将。高宗《日傍气图》曰：“日一背一直，有赤气如卷，近臣欲自立，二背一直，大臣欲自立。”《孝经雌雄图》曰：“日刺，冠重累并出边见者，是臣弑君，子弑父子变也，不可不审察也。见于东方，父子自为之；见于南方，君臣为之；见于西方，亲戚、将卒为之。变为君者，多赤；变在臣者，多青；变在边夷者，多黑；自天生大贼，五色错乱。” 
　　
　　 
　　
　　开元占经　卷八
　　
　　日占四
　　
　　日晕
　　
　　石氏曰：“日傍有气，圆而周匝，内赤外青，名为景。”夏氏曰：“日晕者，运也，”如淳晕，日运也。晕者，屯也。晕者，围也。一说晕者，军营卫生也，营卫君也。”蔡伯喈曰：“气见于日傍四周为晕。”《方言》曰：“日晕为躔，躔历行也。”《尔雅》曰：“弇日为蔽云，郭璞曰：‘即晕气五色，覆日者也。’”《释名》曰：“晕，卷也，气在外卷结也。”《春秋感精符》曰：“一失阳事，则日晕。”石氏曰：“日晕者，军营之象；周环匝日，无厚薄，敌与军势齐等；若无军在外，天子失御，民多反叛。”班固《天文志》曰：“两军相当，日晕；等力均也。”甘氏曰：“日月皆晕，共战不合，若兵罢。”《洛书》曰：“日出而晕，必有取主，不乃有师破。”石氏曰：“日以庚子晕，有赦令。”《河图帝览嬉》曰：“正月日晕，兵春起，不胜。”《河图帝览嬉》曰：“日以正月，若五月中有九晕以上，道上有热，死将；一曰，多死人。”《荆州占》曰：“日有朝夕之晕，是谓失地，主人必败。”《荆州占》曰：“日三晕，军分为三。”夏氏曰：《日晕图》云：‘日晕润黄浊黑，摇为风雨，且恶，不动摇，有忧病；不则有暴恶令。’”《太公阴秘》曰：“日晕，明分中赤外青，外人胜；中青外赤，中人胜；中黄外青黑，中人胜；外黄中青黑，外人胜，外白内青，外人胜；内白外青，中人胜；中黄外青，外人胜；中青外黄，内人胜。”《太公阴秘》曰：“日晕，黄白不斗，兵未解；青黑和解，分地；色黄，土功动，民不安；色黑，有水，阴国盛；色白，有丧；色青，为疾病；色赤，大旱，流血千里。”京氏曰：“日晕，有兵在外者，主人不胜，宜客。”《太公兵法》曰：“日晕始，起前灭后，匝而后成者，后面胜。”《太公兵法》曰：“日晕周匝，东北偏厚，厚为福，东军在东北战，西南战败。”《孝经内记》曰：“日晕而明，天下有兵，兵罢无兵，兵起不战。”《洛书摘亡辟》曰：“日晕明，人主有阴伏之谋。”京氏曰：“日晕，若井垣，若车轮，二国皆兵亡。”石氏曰：“日有青晕，不出旬，有大风，籴贵十倍，人民多疾病凶。”《河图帝览嬉》曰：“日晕，中赤外青，群臣亲；外赤中青，群臣内其身，外其心。”石氏曰：“日有黑晕，灾在用事臣。”高宗《日傍气图》曰：“日晕苍黑，女主有忧。”京氏曰：“日有黄晕一重，人主有喜。”《洛书》曰：“日有青围之，谓之青晕，不出二旬，大寒。籴大贵，外长三钱；一岁五见，籴五倍；六见，籴六倍不止；不出一年，民相食，多疾；疫在所见之国。”《礼斗威仪》曰：“君乘水而王，其政癉平，则日黄中而青晕。”《洛书》曰：“日有黑围之候，不出六十日，有大水伤五谷，败人室宅，所见之国，籴贵十倍，三旬止。一岁十见此者，四海有役，穷民不得守其乡，死不收藏。”《礼斗威仪》曰：“君乘水而王，其政癉平，则日黄中而黑晕。”《孝经内记》曰：“日有白围之候，一本日白晕，不出九十日，有大暴兵，粟大贵三倍，岁多暴风，春雪霜，民多病亡，野犬多狂，所见之国尤多，其君不安。”《礼斗威仪》曰：“君承金而王，其政象平，则日黄中而白晕。”（宋均曰：象者取象于镜见仪表端正。）《洛书》曰：“日有赤国之候，不出终食，必有大雨，雷霹雳杀乎为人民者；天下不同，独以所见为然；必有大暑，道无行人。围候者，日与辰星俱失度，不出旬日，围候数如此者，不便贵人。一岁数有围候，岁十余，王者不安，大臣坐事。不出二年中，天子亡，细布贵，后一年蚕不为缣，絮四倍，万民大寒，见此之戒。”《礼斗威仪》曰：“君秉火而王，其政烦平，则日黄中而赤晕。”《孝经内记》曰：“日有黄围之侯，风雨农田治，一岁数见，且大安，所见之国吉，不出三年。”《孝经内记》曰：“日晕，亡日，无雨，大风，起兵；若土功，各当其星占。”（凡日月傍有异气，抱，珥，强、带、虹、譑、背、璚、缨、纽、格、履之属，三日内有大风，二日内有大雨，灾解不占。）甘氏曰：“日晕，七日无风雨，兵大作，不可起，众大败，不乃月蚀。”
　　
　　日方晕连环晕
　　
　　高宗《日傍气图》曰：“日方晕，而上下聚二背，将败，民散。”又曰：“日晕方，如井干，天下不知。”《荆州占》曰：“日晕，连如环，为两军兵起，君争地。”高宗《日傍气图》曰：“日晕，环而聚，君死。”四边亚出也。
　　
　　日晕而珥
　　
