<!-- { "loadSidebar": true } -->
　　《荆州占》曰：“月与岁星，光明相逮，饥三年，籴贵，民流亡。”巫咸曰：“岁星与月同光，以其月月蚀，且以饥亡；一曰国以女乐亡。”《海中占》曰：“月与岁星同光，即有饥亡。”《黄帝占》曰：“月陵岁星，年多盗贼，刑狱烦。”京房《易传》曰：“月与荧惑会，宿国王死。”《海中占》曰：“月与荧惑合，其国太子死，贵人复伤，凶；不可有为，若有内兵。”《荆州占》曰：“月与五星荧惑合光，芒刺相及，其国有内乱，兵三年；又曰：“其国太子死，期三年。”巫咸曰：“月与荧惑同光，以其月月蚀，内有乱臣，且以饥亡。”《荆州占》曰：“月与填星合，芒刺相及，其国饥。”巫咸曰：“月与填星同光，以其月月蚀，且有以徭徙亡者。”京房《易传》曰：“月与太白会宿，太子死。”《荆州占》曰：“月与太白聚合，宿其国，立太子，期不出一年。”《荆州占》曰：“月与太白合，其下兵大起。”巫咸曰：“太白与月同光，其月月蚀，且以兵亡。”《荆州占》曰：“月与太白皆出，城守为卖城；圣主明王急便守城。”《河图帝览嬉》曰：“月与太白相过，月出其南，阳国受兵；月出其北，阴国受兵。”《海中占》曰：“太白出月右，阴国有谋；出左阳国有谋。月挟太白，诸侯将相谋不轨，太白出月下，芒相耀，君死民饥。”《荆州占》曰：“月戴太白，卒兵，期五日。”《巫咸占》曰：“月不尽三日，候太白，出东方，在月南，中国胜；在月北，中国不胜。”《巫咸占》曰：“月入月三日，太白出西方，在月南，皆海国败；在北，皆海国胜。”《荆州占》曰：“月入月三日，太白失行，而月在北，太白在南，秦战不胜。”《荆州占》曰：“秋冬，入月三日，太白出西方，居月北者，君强；月南，君弱。”《荆州占》曰：“入月三日，月刺太白阳，大邑拔，小邑驱掠；刺太白阴，兵在外者，不及入，在内者，不及出。南方为阳，北方为阴。”《巫感占》曰：“辰星与月同光，其月月蚀，且以女乐亡。”《荆州占》曰：“辰星与月光相逮，其国水。”《海中占》曰：“月与辰星相遇，所合宿雨水，败。”《帝览嬉》曰：“月与辰星合宿，其国亡地，君王死。”《荆州占》曰：“月与辰星合，所宿之国，兵起。”
　　
　　月与五星相犯蚀四
　　
