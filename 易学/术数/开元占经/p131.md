<!-- { "loadSidebar": true } -->
　　郗萌曰：“客星干犯虚中，哭泣之事；有井田之法，改制之事。”《黄帝占》曰：“客星入虚，有军在外大饥，将离散，卒死亡，天下有大令。”石氏曰：“客星虚中，主出将；有二客星，天下无处主。客星入虚中，色赤，有游客入国；色黄白，吉；色青黑，有凶事。”郗萌曰：“客星入虚，种贵，籴大贵；又曰天府有德令，期十一月。客星入虚中，三日环之，有赦；期七十日。客星入虚，大人当之。客星入虚、危；色赤，有贽客来者；色白，有无币客来者；赤星入虚，籴贵，人有自卖者。”《荆州占》曰：“客星入虚，天下大乱，政急，大人忧，其国饥。”《百二十占》曰：“他星入虚、危；青若黑，有以丧事使者。”石氏曰：“有星入虚、危，色青黑，有哭泣之事。客星出虚，大臣为乱，兵大起，国有丧，天下有哭泣之事，期三年。”（案司马彪《天文志》曰：孝安末初三年十一月甲午，客星见西方，色苍白，在虚危南至胃昴，至建光元年三月癸己，邓太后崩。）郗萌曰：“客星入虚，君使人之诸侯。赤，无币，青黑，有告丧者。客星出入虚，天子自将兵于野。客星舍天府，天下有急行，期十月。”石氏曰：“夏三月，视虚中，有奇星一在虚，邦不居其处；有奇星二，将死；有奇星三，相死；有奇星四，将军败；有奇星五，大凶。”司马彪《天文志》曰：“客星在虚危，为丧。”《孝经章句》曰：“客星守虚，臣乱其上而不知；又曰：国君死，或有德令。”甘氏曰：“客星守，其国兵。”《玉历》曰：“客星守虚，三十日不去，其国君死；若大臣有戮，兵丧并起，期百八十日，远一年。”《百二十占》曰：“他星守虚，有谋。”石氏曰：“客星出虚而守之，其国君死；若大臣有戮，期百八十日，远一年。”巫咸曰：“客星犯守虚，近一年，远二年；当有哭泣之事。”郗萌曰：“国有哭临之事。”陈卓曰：“客星犯守虚，天下有谋。”
　　
　　客星犯危五
　　郗萌曰：“客星犯危，国有哭泣之事。”（案《宋书天文志》曰：魏明帝景初二年十月癸己。客星见危。逆行在离宫北，卷蛇南，三年正月，明帝崩。）一曰：多雨水，五谷不收，人相食于道。”《荆州占》曰：“客星入危，有土功，王者筑宫室；不出一年，大水；不出三年，大饥，万人无食。”《百二十占》曰：“他星入危，有盖屋之事；色赤，大变；青，忧。”甘氏曰：“客星出危，大臣被刑，法官有忧，国多水灾，有土功，王者筑宫室；期不出年。”甘氏曰：“赤星出危，以火废国。”郗萌曰：“客星出危中，大水，一曰大饥。”甘氏曰：“客星出危，王者迁都，其国更立侯王。”郗萌曰：“客星守危，天下必有易政更令。客星守危，人主失势夺土，强臣专国，命在台族；又曰：具有大风，有所危败；又曰：不出三年，王者盖屋治宫，天下匠工起，多土功；又曰：人流亡。”郗萌曰：“客星守危，国政危。”巫咸曰：“客星入守危，籴大贵，不出三年。”《荆州占》曰：“客星守危，若彗星干之，王侯有死者；王改服，不出百八十日。”（《黄帝占》曰：以日入命其国。）《黄帝占》曰：“客星入守危；若出危，大饥，人食贵，为后年。”郗萌曰：“客星守坟墓，人主有哭泣之声。”
　　
　　客星犯营室六
　　郗萌曰：“客星犯营室，国且有宗庙哭泣事。”《黄帝占》曰：“奇星入营室中者，天子有忧。”《河图》曰：“客星入营室；顺行，有德；逆行，凶。”《圣洽符》曰：“黑星起庙南，入庙北，女主有死者；死者，废庙之事。若出庙以北行中，人有鸠死者；或曰庙祭之事。黑星出月入庙，人主有药死，不然有药人主者。”巫咸曰：“客星入营室，天下有兵；又曰：人民流食千里。”《海中占》曰：“客星入营室，有军，军中大饥，将离散，士卒死亡。”郗萌曰：“客星入营室，外夷兵起，贷仓，多饥死者。客星入营室，边外起兵，此为外夷之事。客星入营室，国乱，去其主。奇星入营室，不盗即贼，大乱。又曰：无兵兵起，有兵兵罢；星大，军皆大；星小，军皆小。黑星起庙北；而南入；女主恶之。客星从东壁入西壁，庙若城郭有起者。赤星入庙，人臣谋主。”《荆州占》曰：“他星入营室，诸侯有来使者；出营室，君使人之诸侯；色赤，皆言兵；白，皆言义；黄，皆言土；青，皆有忧；黑，皆凶。”又：“奇星入营室，有阴雨，垣墙无立者。”又：“黑星出入庙，庙上有死者，不死者见血。起庙北而南入，女主有死者，有庙废之事。”《圣洽符》曰：“白星出庙正南，廷有兵；或曰赤亦然。客星出营室，国有土功，人大饥，大臣为乱，兵大起，士卒亡。”（齐伯曰：期一年，不二年。）《春秋纬》曰：“星赤黄，出营室中，名曰怪获；主奇去其国，贵人有死者；上旬见，其年发半白，来月上旬死；中旬见，其年鬓白，来月中旬死，偏任后，雄烈之毒也；下旬见，其年盛壮，来月下旬死，将用事，毒害流。”郗萌曰：“客星出西壁，若东壁；城郭有坏者。赤星出庙上，正南抵庭，有兵作，庙上有兵。白星出庙以北，中人有受赐者。”《黄帝》曰：“赤星从东壁之西壁，臣有戮其主。”《圣洽符》曰：“赤星在营室，有死者；不死者见血。”郗萌曰：“客星舍营室，其国且作宗庙，多土功事；留不去，匈奴有兵来。”石氏曰：“客星守离宫，兵起，人君有忧；一曰有急。”甘氏曰：“客星守营室；有军者，客降，主得人地。”郗萌曰：“客星守营室，乱出其城郭之事，有奇星守东壁，天子为军自守；一曰：天下摇动，在西方。”《黄帝》曰：“客星入若守东壁，诸侯相谋。”郗萌曰：“客星入若守东壁，天下且有大丧，白衣满野。” 
　　
　　开元占经　卷八十
　　
　　客星占四
　　
　　犯西方七宿
　　客星犯奎一
　　石氏曰：“客星犯奎，国有沟渎之事。”《黄帝占》曰：“客星犯入奎，破军杀将。”《甄曜度》曰：“客星乱芒而角，入奎；有破军杀将，王者有忧，人主当之，期三年。”石氏曰：“客皇入奎，外夷起兵，麻贵。”甘氏曰：“客星入奎，强国夺地，变争兵起，白衣自立，扰中国。”郗萌曰：“客星入奎，刀剑布帛贵。赤星入奎，兵起，期十年；一曰，出奎，国兵出；一曰数入奎，国兵聚。客星入奎西，夷有兵来，到而还。客星入奎，诸山水浍。”荆州曰：“客星入奎、边兵大动，土功大起。”陈卓曰：“客星入奎，武库之臣且有罪。”《西官候》曰：“客星入奎；赤，边兵大动；黑，天下沟渠之事；黄，土功大起。”石氏曰：“有星入奎，有无所受命而来使者。”《荆州占》曰：“有星入奎，有陂渎之事于国中；出奎，有剑渎之事于国外。黄星入奎，宫有土功事，宫中有变。”《西官候》曰：“赤星入奎，兵聚，有败军。”巫咸曰：“客星出奎，边兵大起，白衣立为王，刀剑大出。出奎，国兵出；入奎，国兵聚。”《荆州》曰：“星赤黑，出奎，有败军。”《西官候》曰：“赤星出奎，外夷动兵。”石氏曰：“有星出奎，有无受命，矫使者。”巫咸曰：“赤星逆行，从娄至奎，有兵。”郗萌曰：“客星舍奎，留不去，饥；一曰：缯帛贵。”《黄帝占》曰：“赤星守奎，籴贱。”郗萌曰：“客星守奎，籴贱，贼臣在侧，其事败；又曰：谋臣有巧伪惑天子者：一曰：国以佞亡。”又：“客星守奎，天下修兵，臣有国者。客星守奎，有杀霜不时下者；一曰：牛疾疫；一曰六畜贵。”《荆州占》曰：“客星守奎，王者忧，大人当之；又曰：鲁国起兵。”《玄冥占》曰：“客星守奎，强国争起兵，有白衣自立动国。”
　　
　　客星犯娄二
　　石氏曰：“客星干犯娄，国有大兵，四时纪祠；娄主苑牧，给享祠天；以奉宗考，王者以承天，诸占远不出三年。”《黄帝占》曰：“客星入娄，籴大贵，在后年。”石氏曰：“客星入娄，外夷兵起，有聚众之事。”郗萌曰：“客星入娄中，三日环之，天下有赦，赎作，期七十日。赤星入娄，兵起，期十年。”《荆州》曰：“客星入娄，旱千里，有火灾，其国燔烧，金银用，仓库虚，天下人民多疾病。”《百二十占》：“他星入娄，有聚众于国内。”石氏曰：“客星出于娄，边城和。”《荆州占》曰：“客星出娄，有罢众之令。”《西官候》曰：“有星出娄，有白服众事。”《百二十占》曰：“他星出娄，有罢众于国外。”石氏曰：“客星守娄，人民乱；一曰：有聚众之事。”郗萌曰：“客星守娄，天下大虚，臣有惑天子，夺主之权者；岁多狱讼，布帛贵；又曰：有纵诸侯来附其君，不成：一曰：多狱讼。又曰：客星入，若守娄，其国且燔烧囷仓。”《海中占》：“客星出娄而守之，天下欲有分夺国者；一曰：欲夺王国边境侵地，期一年，远二年。”郗萌曰：“客星守犯娄，天下欲分社稷者；白衣自立者，牛马贵；一曰：有白衣之聚。”
　　
　　客星犯胃三
　　石氏曰：“客星干犯胃，五谷不成，仓库空虚。”《海中占》：“客星犯胃，有军发之事。”陈卓曰：“客星犯胃，仓粟用。”石氏曰：“有星入胃，有葆食之事入；出胃，葆食之事出者；又曰：客星入胃，王者有仓之事；其有出胃，中有出谷粟事。”郗萌曰：“客星入胃中，三日一环之，期七十日，赦。又曰：五谷大贵，天下无聚物。”《荆州》曰：“有星入胃，王者有廪仓之事。”《百二十占》曰：“客星入胃，饮食之事入；出之，饮食之事出。”《黄帝》曰：“客星出胃入厢，人主食药死。一曰：有药人主者。”《荆州》曰：“客星出胃，有出谷粟事。”《玄冥占》曰：“客星出胃，王者备四夷；强臣陵国，有大兵，天下发粟金铜之事，期百八十日，远年。”《孝经章句》：“赤星守胃，国无事。”甘氏曰：“客星守胃，强臣陵国。”郗萌曰：“客星守胃，留不去，天下饥。”《荆州》曰：“客星守胃，天下有发粟事，金铜贵。”郗萌曰：“有星入，若守胃，有奇令。”又曰：“客星垂灭若守胃，国官之仓有兵，焚烧其仓。”
　　
　　客星犯昴四
