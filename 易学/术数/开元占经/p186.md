<!-- { "loadSidebar": true } -->
　　《瑞应》曰：“王者明照出远，则比目鱼见。”注云：“《尔雅》曰：状如牛脾，细鲜，紫色，两片相合，乃行。”《尚书中候》曰：“汤沉璧于洛水，黄鱼双跃，出济千潭，玄鸟随鱼出，示止，化为玄玉。赤勒日，玄精太乙，受神命伐，天下服。”注云：“黄，土色，明土归汤；玄鸟，叶光纪之使；天乙，汤名。天命之伐桀也。”《尚书中候》曰：“周武王渡于孟津，中流，白鱼跃入于王舟，王俯取鱼，鱼长三尺，赤文，有字题目下颊右，曰：姬发遵昌，王燔以告。天有火自天，流为赤乌。”注云：“孟津，南河津名也；右助，天告以伐纣之意；姬，周姓，遵循也；昌，文王名，言武王之业也。宋均注《元命包》曰：燔鱼祭天，烟火光化为赤乌。乌，日中阳物，有光明而能照也。”《汉书》曰：“宣帝诏云：朕饬躬齐精，所为百姓，未济大河，天气清净，神鱼舞河，朕之德惧不能任。”
　　
　　赤蛇　大螾　大蝼
　　《礼稽命征》曰：“王者得礼之制，则泽谷必有赤蛇。”《东观汉记》云：“安帝生，赤蛇盘于妆席之间。”《吕氏春秋》曰：“黄帝时，天见大螾，黄帝曰：土气胜。故其色尚黄，其事则王。”注曰：“螾，蚯蚓也。”《帝王世纪》曰：“黄帝得螾如虹。”应劭云：“神螾，大五六围，长十余丈也。”《吕氏春秋》曰：“黄帝时，天见大蝼，黄帝曰：土气胜。故其色尚黄，其事则王。”
　　
　　野蚕成蛹
　　《后汉书》曰：“光武建武元年六月己未，即皇帝位，大赦天下，野蚕生，麻尤盛，野蚕成蛹，被于山阜，民获其利非一。”《吴志》曰：“孙权黄龙三年，夏有野蚕蛹，大如卵，由卷野稻自生，改为禾兴县。”
　　
　　龙龟鱼虫怪
　　无云而龙出　黄龙坠　龙五色
　　《天镜》曰：“大兵将至，大水为害，则无云龙出。”《春秋合诚图》曰：“黄帝将亡，则黄龙坠。”《握镜》曰：“君失木行，则春青龙见，国被兵，其乡散亡，青狼、豕亦然；失火行，则夏赤；失金则秋白失；失水则冬黑；失土则四季黄。皆如上占。”又曰：“苍龙见，国有凶；黄龙见，国有丧；白龙见，有兵；黑龙见，有忧凶。”
　　
　　龙见邑社廷庙
　　京房曰:“山见龙,过于邑，邑迁；赤龙见于国，不出三年，必有大祸，野人为政。”《天镜》曰：“龙见于社稷，必有大战流血；龙从宫中出，谗人聚，其国亡。”《地镜》曰：“龙下朝廷，人君不顺四时，行出不时，龙以冬出当道，或斗邑中，或乳国中，或见上腹下背，有大战，主忧。”（春夏秋出，不占。）《墨子》曰：“昔三苗大乱，天命殛之，龙生于太庙。”《异苑》曰：“会稽有独姥，常织芦布为业，以义熙初，晒綪于庭，忽疾风雷雨山阴，县东魏家堂屋上有一苍龙，长数丈，须臾而散成綪，从风飘乱。姥先以大瓮著阶下，有顷，天雨芦綪满瓮，视之，悉是芦綪。尔日，郭中有曝晒者，莫不失之，后有卢龙之难，寻自散走，咸谓是其应矣。”
　　
　　龙见井中
　　《潜潭巴》曰：“龙从井中出，下为猾，谋虑大兵，不本而出。”注云：“龙从井出，圣人在下位，今而见势稍大，欲猾乱时主祥也。”京房曰：“井出龙若马，君不守宗庙。”又曰：“有德遭害，厥妖龙见井中。”又曰：“君行暴恶，黑龙从井中出。”《汉书五行志》曰：“惠帝二年正月癸酉旦，有两龙见于兰陵廷东里温陵井中，至乙亥夜去。刘向以为，龙贵象而困于庶人井中，象诸侯将有幽执之祸。其后吕太后幽杀赵王，诸吕亦终诛灭。”《魏志》曰：“高贵乡公正元元年冬十月戊戌，黄龙见于邺井中。甘露元年正月辛丑，青龙见轵县井中。二年二月，青龙见温县井中。三年，黄龙仍见顿丘冠军阳夏县界井中。四年正月，黄龙二见宁陵县界井中。”注：“《汉晋春秋》曰：是非龙，人乃咸以为吉祥。帝曰：‘龙者，君德也，上不在天，下不在地，掩而数居于井，非嘉兆也。’乃作《潜龙诗》以自讽焉。司马文王见而恶之，五年五月己丑，高贵乡公卒。时年二十。”又曰：“帝见威权日去，不胜其忿，遂帅僮仆数百，掺鼓而出。文王弟十七骑校尉伸入，遇帝于东门，左右诃之，伸众奔走。中护贾充入逆帝，战南阙下，帝自用剑，众欲退，太子舍人成济前刺帝，刃出于背。陈留王景元元年十二月甲申，黄龙见华县井中。三年二月，青龙见轵井。咸熙二年十一月壬戌，诏群公卿士，奉皇帝玺绶策，禅位于晋嗣王。”《晋阳秋》曰：“太原五年，龙见武库井中。帝观，有喜色，百官将贺，刘毅以为不祥。孙楚上事曰：‘顷闻武库井中有二龙，群官或谓之祯祥而称贺，或有谓之非祥无所贺，可谓楚既失之，而齐亦未为得也。而龙守鳞翼，潜于重渊，或仰攀云汉，游于苍昊。而今蟠于坎井，同雄于蛙虾，岂独管库之士，或有隐伏期役之贤，没于行伍，故龙见光景，有所感悟耶？’”《异苑》曰：“谢晦家室各宅，南路上有古井，以元嘉二年，汲者忽见二龙，甚分明，行道住观者莫不嗟异。有人入井看，乃是砖，隐起龙形，泉从边出，浇灌殊驶。后晦等皆伏法，《淮南》所谓井见而贵臣拘者也。”
　　
　　龙逐人
　　《洪范五行传》曰：“秦文公大猎，有龙出逐文公，公射得之。龙逐人，非所当也；射而得之，非所当射得也；射为射妖，龙为龙孽，皆瞀乱之君所致也。龙者，天之象，阳之表，超乎众也；射，兵革之祸也。龙伤获，为擒灭之患，是国且有兵，将擒获也。文公感悟，改行自新，因居汧之阴，子孙繁昌。”
　　
　　龙斗　龙死
　　《考异邮》曰：“龙斗则主将易。”宋均曰：“龙，君象；斗则将争也。”《潜潭巴》曰：“日月食之，则蛟龙群斗。”京房曰：“龙斗邑中，历数日不止，人主且分比兵为忧。”《汉书五行志》曰：“《左传》昭公十九年，龙斗于郑时门之外洧渊。刘向以为近龙孽也，郑小国，摄乎晋楚之间，重以强吴，郑当其冲，不纯修德，将斗三国，以自危亡。是时子产任政，内惠于民，外善辞令，以交三国，郑卒亡患。此纯以德消变之效也。”（按《春秋经》即郑定公也）《续汉书五行志》曰：“桓帝延熹元年，河内野王山有死龙，长可数十丈，襄楷以为龙者帝王瑞。天凤中，黄山宫有死龙，汉兵诛王莽，此易代之征，后魏代汉。”
　　
　　灵龟执　龟无文　穿井得龟
　　《合诚图》曰：“玄帝将亡，则灵龟执。”《尧录书》曰：“玄帝之将终也，水不流下，则龟无文。”《世语》曰：“晋长沙王从封长沙至国，穿井入地四丈，得大石，其中有灵龟，而长二尺余，长沙王诛之象也。”《车频奏书》曰：“苻坚建元十三年，高陆县民穿井得龟，其大三尺六寸，背文负八卦古字。坚藏之太卜，因而养之。十六年而坚死，今取其骨，稽问吉凶，名曰客龟。太卜佐齐鲁，梦客龟言：我归江南，不过，死于秦鲁。自解曰：龟三万六千岁而终之，必有灾国之征。”
　　
　　巨鱼见　丹鱼见
　　京房曰：“海数见巨鱼，邪人进，贤者疏。”《汉书五行志》曰：“灵帝熹平二年，东莱海出大鱼二，长八九丈，高二丈余。明年，中山王畅、任城王博并薨。”《异苑》曰：“勃勃虏都长安端门外，瓮水有声，视水如沸，有丹鱼长三尺，有赤光，国寻灭。”
　　
　　河鱼逆上及生人　鱼偃行
　　京房曰：“众逆同志，厥妖河鱼逆上。”《洪范五行传》曰：“秦始皇八年，河鱼逆水上，刘向以为鱼孽。鱼，阴类，民象也；逆水上，民将不从君令，为逆行也。”《京房易候》曰：“下无臣，大人不实，则鱼生人。”《运斗枢》曰：“天下将乱，则鱼偃，无足行。”宋均曰：“鱼潜伏，今见且偃行，是弱而降，自恣无所畏也。”
　　
　　
　　鱼飞　鱼见屋上
　　京氏曰：“鱼飞者，治国无礼义，则鱼飞。水有渊奥，即鱼居焉；国无礼义，民去焉；故鱼飞，不救，有虚邑。其救也，安民治业，定礼兴乐。”又曰：“鱼入师中，司马将战胜；鱼飞集于司马鼓上，司马当之。”《地镜》曰：“鱼飞入路中，兵作。”又曰：“鱼飞去水，国有暴兵。”《汉书五行传》曰：“听之不聪，是谓不谋，君严寒气动，故有鱼孽；鱼去水而飞，极阴之孽也。”《京房易传》曰：“青鱼去水，飞入道，兵将起。”《握镜》曰：“鱼忽出屋上，死道中，皆有兵奔败。”《魏志》曰：“齐王正始中，有二鱼长尺，集于武库之屋，有司以为吉祥。王肃曰：‘鱼生于渊，而居于屋，介鳞之物，失其所也。边将其殆有弃甲之变。’而后，果有东阙之败。”
　　
　　五色蛇 蛇有翼足
　　《淮南万毕术》曰：“君失春政，则仓蛇见于邑，即岁多祸；君失夏政，则赤蛇见；君失秋政，则白蛇见；君失冬政，则黑蛇见。”京房曰：“玄蛇冬出，则君凶。”《河图》曰：“蛇四足四翼，各群立见，则兵作。”《合诚图》曰：“白帝将亡，则蛇有足，伏如人。”《京氏易传》曰：“青蛇见足，军中将罢。”
　　
　　蛇入都邑宫庙
