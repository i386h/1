<!-- { "loadSidebar": true } -->
　　张衡《浑仪图注》曰：“今此春分去极九十一度少强，秋分去极九十一度少强者，就夏历景去极之法以为率也。是以作小浑，尽赤道、黄道，乃各调赋三百六十五度四分之一，从冬至所在始起，令之相当值也。取北极及衡，各针穿之为轴，取薄竹篾穿其两端，令两穿中间与浑半等以贯之，令察之与浑相切摩，乃从减半起，以为八十二度八分之五，尽衡减之半焉。又中分其篾，拗去其半，令其半之际，正直与两端减半相直，令篾半之际，从冬至起一度一移之，视篾之半际多少，黄赤道几也。其所多少，则进退之数也。从北极数之，则去极之度也。各分赤道、黄道为二十四气，一气相去十五度十六分之七，每一气者，黄道进退一度焉。所以然者，黄道直时去南北极近，其处地少而横行，与赤道且等，故以篾度之，于赤道多也。设一气令十六日皆常率，四日差少半也。令一气十五日，不能半耳。故使中道三日之中差少半，三气一节，故四十六日而差今三度也。至乎差三之时而五日同率者一，其实一节之间不能四十六日也。今残日居其策，故五日同率也。其率虽同，先之皆强，后之皆弱，不可胜记耳。至于三而复有进退者，黄道稍斜于横行，不得度故也。春分、秋分所以退者，黄道始起更斜矣，于横行不得度故也。亦每气一度焉。故三气一节亦差三度也。至三气之后，稍远而直，故横行得度而稍进也。立春、立秋横行稍退矣，而度犹云进者，以其所退减其所进，犹有盈余未尽故也。立夏、立冬横行稍进矣，而度犹云退者，以其所进增其所退，犹有不足未毕故也。以斯言之，日行非有进退也，而以赤道量度黄道使之然也。本二十八宿相去度数，以赤道为强耳，故黄道亦有进退也。冬至在斗二十一度少半，最远时也，而此历斗二十度，俱一百一十五度强矣，冬至宜与之同率焉；夏至在井二十一度半强，最近时也。而此历井二十三度，俱六十七度强矣，夏至宜与之同率焉。”
　　
　　汉灵帝时议郎蔡伯喈于朔方上书曰：“论天体者有三家：《宣夜》之学，绝无师法。《周髀》术数具存，考验天状，多所违失。唯浑天近得其情。今史官所用候台铜仪，则其法也。立八尺圆体而具天地之形，以正黄道，占察发敛，以行日月，以步五纬，精微深妙，百世不易之道也。”
　　
　　蔡氏《月令章句》曰：“天者纯阳精刚，转运无穷。其体深而包地，地上者一百八十二度八分之五，地下亦如之。其上中北偏出地三十六度，谓之北极，极星是也。史官以玉衡，长八尺，孔径一寸，从下端望之，此星常见于孔端，无有移动，是以知其为天中也。其下中南偏，入地亦三十六度，谓之南极，从上端望之，当孔下端是也。此两中者，天之辐轴所在，转运所由也。天左旋出地上而西，入地下而东，其绕北极径七十二度，常见不伏，图内赤小规是也。绕南极径七十二度，常伏不见，图外赤大规是也。据天地之中，而察东西，则天半见半不见，图中赤规截娄、角者是也。”
　　
　　后汉末吴人陆公纪《浑天》曰：“先生之道，存乎治历明时，本之验著，在于天仪。夫法象莫若浑天，浑天之设久矣。昔在颛顼，使南正重司天。而帝喾亦序三辰，尧命羲和，钦若昊天，历象日、月、星辰。舜之受禅，在璇玑玉衡，以齐七政。以是数者言之，曩时已立浑天之象明矣。周公序次六十四卦，两者相承，反覆成象，以法天行，周而复始，昼夜之义，故《晋卦象》曰：“昼日三接。”《明夷象》曰：“初登于天，后入于地。”仲尼说之，曰：“明出地上，晋进而丽乎大明，是以昼日三接，明入地中。”明夷夜也，先昼后夜，先晋后明夷，故曰初登于天，照四国也。后入于地，失则也。日月丽乎天，随天转运，出入乎地，以成昼夜也。浑天之义，盖与此同。仲尼殁，大道乖，诸子穿凿妄作，乃有盖天之说。其以虚伪，较然可知，又曰：“浑天以日出地上则昼，故《易》曰：‘明出地上，昼日三接。’又曰：晋，昼也。日入于地则夜，夜则明伤。故《易》曰：‘明夷，伤也。”又曰：“‘初登于天，照四国也。后入于地，失则也。’《尚书》：‘寅宾出日，寅饯纳日。’以此言之，知出入于地，审矣。若日不出于地，则何缘得有昼、夜、明、暗乎。天半覆地上，半周地下，绕地而运。故二十八宿半见半隐，如天半右覆地上，半周地下，二十八宿何故再见更隐乎。由此言之，天乃裹地而运，信矣。此是昏明之大术也。天之形状，圆周浑然，运于无穷，故曰浑。《易》曰：‘乾为天，为圜。’又曰：‘先甲三日，后甲三日，终则有始。’天行也，此之谓矣。天大地小，天统地；半覆地，上半周地下，譬如卵白，白绕黄也。”
　　
　　扬子云《太玄经》曰：“天穹隆而周乎下，地旁薄而向乎上，故知天裹地下。周天三百六十五度四分度之一，一百八十二度八分度之五覆地上，一百八十二度八分度之五周地下，故二十八宿半见半隐，日月出入以成昏明也。北极星北方偏出于地三十六度，南极中偏入于地亦三十六度，南极、北极天轴所在，转运所由，譬车之有轮，所以自行也。众星皆移无常，惟北极守中不易，是以知其为天中也。天倾，故极在中北。仲尼曰：‘譬如北辰，居其所而众星共之。’”又《太玄经》曰：“天圆地方，极枢中央，动以历静，时乘十二，以建七政。’是以《尧典》曰：‘在璇玑玉衡，以齐七政。’此之谓也。绕南极七十度，常在地下不出地。周天一百七万一千里，东西南北径三十五万七千里，立径亦然。”自外诸说，度次交会，与蔡氏、张衡同，故略云。
　　
