<!-- { "loadSidebar": true } -->
　　甘氏曰：“甲乙日蚀，东夷侵；丙丁日蚀，南夷侵。”《春秋潜潭巴》曰：“甲子日蚀，有兵，狄强起。”京氏曰：“甲子日蚀，北夷欲杀中臣，有谋；不者大水，在东方。”《春秋潜潭巴》曰：“乙丑日蚀，大旱，大夫执纲。”京房曰：“乙丑日蚀，诸侯之臣欲弑其君，在西北，兵行不胜，后有小兵，五谷颇虫伤。”《春秋潜潭巴》曰：“丙寅日蚀，虫，久旱多水徵。”京氏曰：“丙寅日蚀，司待欲弑君，后有小旱，在东南。”《春秋潜潭巴》曰：“丁卯日蚀，旱，有兵。”京房曰：“丁卯日蚀，诸侯欲弑君，在北方，后有蝗虫之殃。”《春秋潜潭巴》曰：“戊辰日蚀，地动，阴强。”京房曰：“戊辰日蚀，同姓近臣欲弑君，后有地动，变在东南。”《春秋潜潭巴》曰：“己巳日蚀，地动，火灾数降。”京房曰：“己巳日蚀，婚家欲弑君，后有诸侯谋，后在西南。”《春秋潜潭巴》曰：“庚午日蚀，后火烧后宫，有兵行。”京房曰：“庚午日蚀。司徒欲弑其主，兵必行，后有大旱，在南方。”《春秋潜潭巴》曰：“辛未日蚀，大水汤汤。”京氏曰：“辛未日蚀，司空欲弑君，后有大虫，在东方。”《春秋潜潭巴》曰：“壬申日蚀，水盛阳溃，阴欲朔。”京氏曰：“壬申日蚀，诸候相弑，在东北方，后有小兵，寇盗并行。”《春秋潜潭巴》曰：“癸酉日蚀，连阴不解，淫雨数出，有兵。”京房曰：“癸酉日蚀，上强，天下谋，兵不出其年，大兵行始于西方。”《春秋潜潭巴》曰：“甲戌日蚀，草木不滋，王令不行。”京房曰：“甲戌日蚀，近臣欲弑君，反为戮辱，后有小时，在西南。”《春秋潜潭巴》曰：“乙亥日蚀，阳不明，冬无冰。”京房曰：“乙亥日蚀，子欲弑父，身获虏，后有阴雨；一曰日蚀阴，天下大乱。”《春秋潜潭巴》曰：“丙子日蚀，五月大霜。”京房曰：“丙子日蚀，诸侯欲相弑，兵必行，在东，后有大水。”《春秋潜潭巴》曰：“相丑日蚀，诛三公。”京氏曰：“丁丑日蚀，诸侯近臣欲弑其君，在西北方，后有小兵。”《春秋潜潭巴》曰：“戊寅日蚀，天下大风，无园果。”京氏曰：“戊寅日蚀，异姓近臣欲弑其君，后岁旱，土沸腾。”《春秋潜潭巴》曰：“己卯日蚀，地贼起，砂石踊，以有壅。”京氏曰：“己卯日蚀，东夷欲杀，后有大虫。”《春秋潜潭巴》曰：“庚辰日蚀，慧星东出，在寇兵。”京氏曰：“庚辰日蚀，君易贤以刚。卒以自伤，后有水，在东北。”《春秋潜潭巴》曰：“辛巳日蚀，妃谋王子，用兵。”京房曰：“辛巳日蚀，诸侯外亲欲弑其君，兵行暴，至期冲，兵起西北。”《春秋潜潭巴》曰：“壬午日蚀，久雨旬望。”京氏曰：“壬午日蚀，三公与诸侯相贼，弱其君王，天应而蚀，三公失国，后旱且水。”《春秋潜潭巴》曰：“癸未日蚀，仁义不明。”京氏曰：“癸未日蚀，诸侯上侵，下臣欲弑其君，在东北，后有小虫。”《春秋潜潭巴》曰：“甲申日蚀，虫，四月大霜。”京房曰：“甲申日蚀，司马大夫欲弑君，后有小水，在晋。”《春秋潜潭巴》曰：“乙酉日蚀，仁义不明，贤人消。”京氏曰：“乙酉日蚀，君弱臣强，司马将兵反征其主。”《春秋潜潭巴》曰：“丙戌日蚀，臣僧主，狱不理，多冤讼。”京氏曰：“丙戌日蚀，同姓近臣欲弑其君，后有大旱，火从天堕。”《春秋潜潭巴》曰：“丁亥日蚀，匿谋满王室。”京氏曰：“丁亥日蚀，君臣无别，司马牧民，司徒将兵，后有虫在西北方。”《春秋潜潭巴》曰：“戊子日蚀，宫室内淫，必惑雄。”京房曰：“戊子日蚀，妻欲害夫，九族夷灭，后有大水，在东方。”《春秋潜潭巴》曰：“巳丑日蚀，臣伐其主，天下皆亡。”京房曰：“巳丑日蚀，婚家欲弑，后有小兵，在西方。”《春秋潜潭巴》曰：“庚寅日蚀，诛相，大水，多死伤。”京房曰：“庚寅日蚀，臣欲将兵，诛过职，身被刑杀，后有小旱，在东南方。”《春秋潜潭巴》曰：“辛卯日蚀，臣伐其主。”京氏曰：“辛卯日蚀，天子微弱，诸侯诛兵，欲弑其主，卒反得其殃，后有小虫，在东方。”《春秋潜潭巴》曰：“壬辰日蚀，河决海溢，久霜连阴。”京氏曰：“壬辰日蚀，诸侯欲弑其君，当诛，日复蚀之，后有大水在东方。”《春秋潜潭巴》曰：“癸巳日蚀，在阳位者，权不行。”京氏曰：“癸巳日蚀，诸侯隔绝，转相伐，兵稍出。”《春秋潜潭巴》曰：“甲午日蚀，大虫，螟蝗兴，主贪暴，民流亡。”京房曰：“甲午日蚀，南夷欲弑其君，后有大旱。”《春秋潜潭巴》曰：“乙未日蚀，天下多邪气，郁郁苍苍。”京氏曰：“乙未日蚀，君责众，庶暴虐，黎民背叛，后有地动。”《春秋潜潭巴》曰：“丙申日蚀，诸侯相攻。”京氏曰：“丙申日蚀，君暴死，臣下横恣，上下相贼，后有大水。”《春秋潜潭巴》曰：“丁酉日蚀，侯侵王。”京房曰：“丁酉日蚀，诸侯之臣，欲弑其主，身反获伤，后有大兵，起西北。”《春秋潜潭巴》曰：“戊戌日蚀，有殃，主后死，天下谅阴。”京氏曰：“戊戌日蚀，婚家欲弑，后有旱，马骖运。”《春秋潜潭巴》曰：“己亥日蚀，小人用事。”京氏曰：“己亥日蚀，主弱，小人持政，欲心成，天应日蚀，诫使精。”《春秋潜潭巴》曰：“庚子日蚀，君疑其男。”京氏曰：“辛丑日蚀，庶子欲弑嫡，卒不得，守臣征伐，后有大水。”《春秋潜潭巴》曰：“辛丑日蚀，主疑三公。”京氏曰：“辛丑日蚀，贤者离散，小人盛，常欲弑主。”《春秋潜潭巴》曰：“壬寅日蚀，天下若兵，大臣横。”京房曰：“壬寅日蚀，诸侯欲弑主，反亡其国，在东南，后有小旱，在东南。”《春秋潜潭巴》曰：“癸卯日蚀，群鸟翔，禽入国，外伐内，主危亡。”京氏曰：“癸卯日蚀，诸侯非其天，子不顺，司徒亡国，后有大虫。”《春秋潜潭巴》曰：“甲辰日蚀，四骑胁。”京房曰：“甲辰日蚀，王后爵命绝，后有水。”《春秋潜潭巴》曰：“乙巳日蚀，东国发兵。”京氏曰：“乙巳日蚀，诸侯上侵以自益，近臣盗窃以为积，天子不知，日为之蚀。”《春秋潜潭巴》曰：“丙午日蚀者，民多流亡。”京房曰：“丙午日蚀，亲戚争嗣，同姓欲弑其主，后有大旱，在南方。”《春秋潜潭巴》曰：丁未日蚀，王者崩。”京氏曰：“丁未日蚀，执政欲弑，司徒不肖，后有虫，地震动。”《春秋潜潭巴》曰：“戊申日蚀，地动摇宫，外侵兵强。”京房曰：“戊申日蚀，臣欲弑君，意在王位，后必有小水。”《春秋潜潭巴》曰：“己酉日蚀，妃死子不葬，以内乱相怨疑。”京房曰：“己酉日蚀，西夷欲弑君，后有大兵，必西行。”《春秋潜潭巴》曰：“庚戌日蚀，臣相侵。”京氏曰：“瘐戌日蚀，司观之卿欲杀，有小旱。”《春秋潜潭巴》曰：“辛亥日蚀，子为雄。”京房曰：“辛亥日蚀，司马之大夫欲弑君，反受其殃，后有虫害。”《春秋潜潭巴》曰：“壬子日蚀，女谋王。”京氏曰：“壬子日蚀，诸侯同姓任政者，欲弑其君，大夫害。”《春秋潜潭巴》曰：“癸丑日蚀，水汤汤。”京氏曰：“癸丑日蚀，寇盗行，兵恐；君王目为不明。”《春秋潜潭巴》曰：“甲寅日蚀，雷击杀人，骨肉争功。”京氏曰：“甲寅日蚀，同姓大臣欲弑其君，后有旱。”《春秋潜潭巴》曰：“乙卯日蚀，雷不行，霜不行，杀草长人入宫。”京氏曰：“乙卯日蚀，必有专政欲杀，不出三年，身被其诛，后有大虫。”《春秋潜潭巴》曰：“丙辰日蚀，山水淫淫。”京氏曰：“丙辰日蚀，帝命之极，武王乃得。”《春秋潜潭巴》曰：“丁巳日蚀，下有聚兵。”京房曰：“丁巳日蚀，天乃去恶依圣人，后有小兵。”《春秋潜潭巴》曰：“戊午日蚀，久旱谷不伤。”京氏曰：“戊午日蚀，有婚家执政，贼由妻始，后有旱。”《春秋潜潭巴》曰：“己未日蚀，失名王。”京氏曰：“己未日蚀，臣不安居，君阴谋，欲侵，后地大动。”《春秋潜潭巴》曰：“庚申日蚀，夷狄内攘。”京氏曰：“庚申日蚀，骨肉相贼，后有水。”《春秋潜潭巴》曰：“辛酉日蚀，女谒且兴。”京氏曰：“辛酉日蚀，昆弟相杀，更有国家，后有兵大行，三年不息。”《春秋潜潭巴》曰：“壬戌日蚀，群山崩。”京房曰：“壬戌日蚀，诸侯欲杀，在西南。”《春秋潜潭巴》曰：“癸亥日蚀，大人崩。”京氏曰：“癸亥日蚀，天下命终极，圣人更起，不可救止，后大雨水。”
　　
　　日十二辰蚀四
　　
　　《春秋感精符》曰：“日蚀寅卯辰，木域，招谋者太子也。日蚀申酉戌，金域，招谋者司驰。日蚀亥子丑，水域，招谋者司徒也。日蚀巳午未，火域，招谋者司空也。（按端谋人，卒难别，故以时类略其官位。南方、阳精也，为君，君城有异，虽子属也。）”《孝经雌雄图》曰：“子日日蚀者，燕国王死，期在五月、十一月。丑日日蚀，赵国王死，期在六月、十二月。寅日日蚀者，齐国王死，期在七月、正月。卯日日蚀者，鲁国王死，期在八月、二月。辰日日蚀者，楚国王死，期在九月、三月。（魏氏曰越王死）巳日日蚀者，宋国王死，期在十月、四月。午日日蚀者，梁国王死，期在五月、十一月。未日日蚀者，沛国王死，期在六月、十二月。申日日蚀者，陈国王死，期在七月、正月。酉日日蚀者，郑国王死，期在八月、二月。魏氏曰吴国王死，戌日日蚀者，韩卫王死，期在九月、三月。亥日日蚀者，秦魏王死，期在十月、四月。”
　　
　　日在东方七宿蚀五
　　
