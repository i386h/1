<!-- { "loadSidebar": true } -->
　　石氏曰：“帝座一星，在市中，侯星西。”（入尾十五度半，去极七十一度少，在黄道内三十九度。）《黄帝占》曰：“帝座、天廷也；人主象也。”石氏曰：“帝座，天位也；帝座，天之贵神也；执阴阳之锐，秉杀生之府，总万化之原，保存亡之机，和阴阳之气，应四时之分。帝座星色欲明光而润泽，则天子吉，威令行；微小，则凶；星亡，则王者有忧，大人当之，天下乱，有兵起，期二年。”《石氏赞》曰：“帝座一星，尊时行。”
　　
　　候星占十五
　　石氏曰：“侯一星，帝座东。”（入箕二度半，去极七十三度太，在黄道内三十八度少。）巫咸曰：“候星，土官也。”石氏曰：“候星以候阴阳，伺远国夷狄，以知谋徵。候星主时变，货财安静，吉；候星明，万国同风，王道通利，辅臣强也；微小不明，则王道不通，辅臣弱；星移，主不安；期不出年。若星亡，主失位，期不出年。”《荆州占》曰：“候星明大，则四夷开；候星微细，则国安。”《石氏赞》曰：“候星在东，司阴阳。”
　　
　　宦者占十六
　　石氏曰：“宦者四星，在帝座西。（南星入尾十二度，去极七十二度半，在黄道内三十八度。）宦者星，常侍黄门左右，小臣侍从之官，常侍市中帝座也。宦者，刑余人，在座西；微，吉；明，凶。”郗萌曰：“宦者星，非其常，宦者官有忧；宦者，刑人也，有刑人于市。”《石氏赞》曰：“宦者在西，侍主傍。”
　　
　　斗星占十七
　　石氏曰：“斗五星，在宦者西南。”（第一星入尾十度少，去极七十二度，在黄道内二十五度。）郗萌曰：“斗者，主也，署物散也，其星明，吉；不明，凶；若其星亡，岁饥，或其星仰出，天下升斛不平；覆，则岁稂。又斗星不明，谷不成，岁大饥，人相食。”《石氏赞》曰：“南有斗星，主平量。”
　　
　　宗正星占十八
　　石氏曰：“宗正二星，在帝座东南。（南星入箕二度，去极八十四度，在黄道内二十七度半。）宗正，主宗人，小宗之象也。”《黄帝》曰：“宗正，帝宗也，主万物之名，品类于市；其星非其故处，帝宗后族多有黜者，若多死。”石氏曰：“宗者，主也；正者，政也；主政万物之名于市中；星非其故，吏不去则死，及更号令。宗星失色，宗正有事。宗正星明大，帝宗强大；星不明，帝宗弱也。”《石氏赞》曰：“宗正二星，宗大夫。”
　　
　　宗人星占十九
　　石氏曰：“宗人四星，在宗正东。”（南星入箕七度半，去极八十五度，在黄道内二十八度。）《元命包》曰：“宗人，主先人；以时祠享。”石氏曰：“宗人主恩享，大宗之象，敦穆亲亲。”《含文嘉》曰：“族人有序，则宗人倚文正明。”《黄帝》曰：“宗人星明，如其故；宗室有序，人主吉昌；若动摇，不如其常，则宗人不和，王者亲属有变；若宗族贵人多死者。”石氏曰：“宗人星离绝，有大怪鸟见。”《石氏赞》曰：“宗人四星，录亲疏。”
　　
　　宗星占二十
　　石氏曰：“宗星二星，在宗人北。”（南星入箕九度，去极七十九度，在黄道内二十三度太。）《元命包》曰：“宗星主先人祠享。”石氏曰：“宗星，主别亲疏，宗室之象也，皆帝辅血脉之臣也。”《黄帝占》曰：“宗星明而相近，帝相亲，后族有序；其星不明，而相远，则帝亲后族相简，若有谋者，王者有忧。”《石氏赞》曰：“宗星二星，恩不殊。”
　　
　　东西咸占二十一
　　石氏曰：“东咸四星，在房东北；（南星入心二度，去极一百三度，在黄道内二度少。）西咸四星，在房北。”《黄帝》曰：“东西咸，一名大明，在房东西，各四星而列，荧惑道也，不道辄还之。”石氏曰：“东咸西咸八星者，房户之扇，常为帝之前屏，以表障后宫，以防奸私也。”郗萌曰：“东西咸，日月之道也；日月五星不以道，必有贼。”《荆州占》曰：“东西咸者，房户也；星明如列表间，天子吉，子孙蕃滋。”石氏曰：“东西咸四星，在房东北，主日行；色明、吉；不明、凶。”《海中占》曰：“东咸、西咸，星明而行列，王者威令，行，妃后守其宫；其星微小，而不行列，若亡不见，人主威弱，女主自恣，奢淫无度，防守者忧；若宫人有罪，一曰贵女有黜者。”焦延寿曰：“东咸星，上近钩钤十日，则有谗贼臣入害主者；西咸星前近，上若有角摇起，明动十日，有人以知天数入为害者。”《石氏赞》曰：“东咸西咸防泆淫。”
　　
　　天江星占二十二
　　石氏曰：“天江四星，在尾北。”（南星入尾六度少，去极一百一十一度，在黄道外二度半。）《黄帝》曰：“天江星如常，微小，则阴阳和，水旱调；其星明大，天下大水，江海溢流，五谷不熟，民人以水饥，若其星微，若参差不齐，马贵；一曰马多死。”石氏曰：“天江星中河而动，则兵起，如流沙，死人若乱麻，以人渡河；如其星不见，则津梁不通；又曰其星不欲明，动摇，则大水出，没城邑，大道不通。”郗萌曰：“天江星不欲明河中，而居河中者，大兵起，车骑满野，道不通。”石氏曰：“天江四星，主太阴，其星明，大水不禁。”
　　
　　建星占二十三
　　石氏曰：“建星在南斗北。”（西星入斗七度少，去极一百一十三度少，在黄道内一度。）黄帝曰：“建星者，一名天旗；一名天关。”巫咸曰：“建星，土官也。”郗萌曰：“建星，天之都关也，为谋事，为天鼓，为天马。南二星，天库也；中央二星，市也，鈇锧也；上二星，旗也，天府庭也；斗建之间，三光道也。”《海中占》曰：“斗建者，阴阳始终之门，大政升平之所，起律历之本原也。”郗萌曰：“箕星与建星之间，日月五星之下道也。”《诗雅度览》曰：“建星动，劳未央。”焦延寿曰：“建星，一星不具，若与斗合一月，辟亡；二星合十日，亡；三星合三日，亡，病也。”《荆州占》曰：“建星欲其相对列，则天下安；若下相类，天下乱，人主忧。”石氏曰：“建星明大，则大臣忠孝，帝承天心；不明大，小不齐，则王者失道，忠臣不用。”《石氏赞》曰：“建星六星，为斗承，主国日月行失绳。”
　　
　　天弁星占二十四
　　石氏曰：“天弁九星，在建星北。”（西星入斗六度太，去极九十度太，在黄道内一十七度太。）石氏曰：“天弁九星，在天市垣外，天下市官之长也，主市中列肆诸价入在市籍者，商税还，方持物来，皆当贵其租税。其星明大，由市物盛兴；其星不明，则万物衰耗。”《黄帝》曰：“天弁星欲明大，则天下安宁，万物兴隆，珠玉珍物贱；其星不明，天下空虚，万物衰恶，五谷不成，珍物贵。”《乐纬》曰：“弁星，羽也，壬子候之，羽乱恻危，其财匮，百姓枯渴，为旱。”石氏曰：“天弁星主恭俭，明吉；不明凶。”焦延寿曰：“天弁星近建星，若明大动摇，天下有女乐见，人主为害者。”《石氏赞》曰：“天弁九星知市珍，其星明大万物兴。”
　　
　　
　　河鼓星占二十五
　　石氏曰：“河鼓三星，旗九星，在牵牛北。”（大星入南斗二十二度太，码极八十五度，在黄道内二十八度太。）《黄帝》曰：“河鼓，一名天鼓，一名三武；一名三将军也；中央星，大将也；左星，左将军；右星，右将军；皆天子将也。”郗萌曰：“河鼓，一名提鼓，一名天董；一名天厩。”巫咸曰：“河鼓，金官也。”《天官书》曰：“河鼓大星，上将也。”《合诚图》曰：“河鼓备，主军鼓，主斧钺，主外关州，又主军喜怒。”《赫连图》曰：“河鼓怒黑，命成矣。”石氏曰：“河鼓旗扬而舒者，大将出，不可逆，当随旗之指而击之，大胜。”石氏曰：“河鼓旗星明者，则旗帜出，以日占其国；其星若戾，将军政乱，士卒强，将相凌；若旗星不正，有兵。”《黄帝》曰：“河鼓星曲，失计夺势。”石氏曰：“河鼓不正，若变色，皆为兵忧将免；其星动若怒，皆为兵马或将出；又河鼓欲正直而明大，黄润泽，则无兵，大将吉。”又曰：“三武易次，兵起。”郗萌曰：“天鼓之星怒者，马贵；一名元鼓。”《石氏赞》曰：“河鼓鼓旗建音声，设守险阴知谋征，旗星差戾乱相凌。”
　　
　　离珠星占二十六
　　石氏曰：“离珠五星，在须女北。”（北星入须女初，去极九十四度，在黄道内二十度。）郗萌曰：“离珠、女子之星也。”石氏曰：“离珠星者，御后宫离袿衣也；环珮玉珠，后夫人之盛饰也；主进王后之衣服也。”《黄帝》曰：“离珠星明，如其常，则宫人妃后安身；其星不明，易其故，则宫人不安。”石氏曰：“离珠非其故，后宫乱；从危之阳，天旱；危之阴，大水，五谷不登；离珠明大，则后宫昌；失色不明，则后势任子不显，所近不正。”《石氏赞》曰：“离五星、御后宫。”
　　
　　匏瓜星二十七
　　石氏：“匏瓜星五星，在离珠北。”（西星入须女少，去极七十一度半，在黄道内三十三度。）《黄帝》曰：“匏瓜，一名天鸟，一名天鸡，其四星，剑镡之形；其星明大，如其故，则果物皆实，岁熟；星若不明，非其常，果物皆恶，岁不登；有大水，川道不通。”石氏曰：“匏瓜者，一名天匏，一名天鸡；匏瓜大，则岁熟；星微，则岁恶。”《黄帝占》曰：“匏瓜星，主后宫；匏瓜，天鸡也，主司中；所以和五味。”《元命包》曰：“匏瓜，主阴谋。”郗萌曰：“天子果园，为献食者。”《星官训》曰：“匏瓜，大瓜也；性内、文明而有子，美尽在内。”《黄帝》曰：“匏瓜星明，则野瓜甘露生；庖厨后宫官多子孙；星不明，后失势；又其星非其故，则山摇。”石氏曰：“匏瓜非其故，则山谷多水，天下不通。”焦延寿曰：“匏瓜星不见，若不正、动摇，皆为有贼人主者；若以果实为败。”《石氏赞》曰：“匏瓜五星，司谋忠。”
　　
　　天津星占二十八
