<!-- { "loadSidebar": true } -->
　　《黄帝》曰：“流星入氐，兵起；若国有大水。”石氏曰：“流星入氐，国相疾。流星出亢入氐中，人相食，有病从带以下。”甘氏曰：“流星入氐，主有疾；一曰国亡。”石氏曰：“流星抵氐，国多淫女。”
　　
　　流星犯房四
　　石氏曰：“流星入房，不出其年，主国有大丧。”甘氏曰：“流星蛇曲入房，臣杀主代王，辅臣亡；王者以赦除灾，年中销。”郗萌曰：“流星入房，王者忠臣辅弼者亡，人主以赦除咎，期二年。流星出左服，若右服，君使之诸侯，以马为币。”石氏曰：“流星在房，国贵人多死。流星抵房，远乡贡异兽班头马，其国君亡。”《海中占》曰：“流星绝钩钤，主有奔马则败。”
　　
　　
　　流星犯心五
　　石氏曰：“流星犯心，大人忧，臣欲伐主，兵大起宫中，不出一年，远二年。”郗萌曰：“流星犯乘明堂星，皆为大人忧，为内乱，欲伐君，近期十月，远期三年；犯乘守太子星，太子忧；犯乘守庶子星，庶子有忧。”《荆州占》曰：“流星犯乘明堂，若不死，则去。”《黄帝》曰：“流星入心，不出其年，国有大丧，一曰弑主，期不出三年。”又曰：“使星出房，大如鸡，色赤如血，入心，人主遇贼，其出心也，行道远人主，贼人于千里之外。”郗萌曰：“流星入心，不出其年，臣弑其主，不成，戮死。”又：“流星入心，不出其年，大臣相贼。”巫咸曰：“流星入心，有使来者；赤色，言兵；黄、言土；白，言义；青，言忧；黑，言凶。出心，大臣出使，以五色占之。”石氏曰：“流星出入心，远国使来；星大，大国使；星小，小国使。”又：“流星起心南行，越君死。”郗萌曰：“流星起心，至北斗，赵君死。流星抵心，不出一年，国有大丧。使星入天子宫，留十月，有来聘。”
　　
　　流星犯尾六
　　《圣洽符》曰：“流星入尾，妃后有忧，若有黜者：一曰贼人女当有暴贵者。”又：“流星入尾，前青而后白，人主死；从酉至黄昏，期六十日；将军行，从夕至人定，期九十日，将军行。”石氏曰：“流星入尾，色青黑，故臣有败身者；流星出尾，色青黑，臣有逃者。”
　　
　　
　　流星犯箕七
　　巫咸曰：“流星入箕，宫人有来者，及有献女者。”（甘伯曰：期一年。）《百二十占》曰：“流星入箕，客有来者。”巫咸曰：“流星出箕，宫人有出者。”（甘伯曰：期一年。）《百二十占》曰：“流星出箕，大臣有弃捐者。”
　　
　　流星犯北方七宿二
　　流星犯南斗一
　　《感精符》曰：“流星入南斗，有使来入国者；色赤，兵；黄，土；白，义；青，忧；黑，死。”《海中占》曰：“流星入南斗，当有邻国使来，不出百八十日。”《二十八宿山经》云：“有流星入斗散绝；谷贵，四年之中，异姓为主，人民劳。”石氏曰：“流星出南斗，大臣有出使者，以五色占之。”郗萌曰：“流星从南斗走北斗，其国有赦令；期在正月、二月中。”
　　
　　流星犯牵牛二
　　《荆州占》曰：“流星干牵牛，大将出，期八十日。”《文曜钩》曰：“流星入牵牛，当有邻国使者来，不出百八十日。”郗萌曰：“流星入牵牛，客有四足虫为币来者；色青，道病；色黑，道死，不至。”《荆州占》曰：“流星色赤，入天鼓，将受命于主；出天鼓，将出；如星所之，以占四方。”《百二十占》曰：“流星出牵牛，远使出也；期百八十日，远一年。”《宋天文志》曰：“晋安帝隆安五年二月甲寅，流星色赤，众多西行，经牵牛、虚、危、天津、阁道，贯太微、紫宫；占曰：‘星者，庶民类，众多西行，民将西流之象。经行天子廷，主弱臣强，诸侯兵不制。’五年三月，孙恩攻高雅之。五月，侵吴郡；内史袁嵩出战，为贼所杀。六月，孙恩至京口，高雅之击破之，恩进军蒲州，于是内外戒严，营阵七守，栅断淮口。十月，司马元显大治水军，将以伐桓玄。元兴元年，孙恩在临海，人众饿死散亡，恩亦投水死，吴郡吴兴，户口减半，又流奔而西者，不可计。十月，桓玄遣将击刘轨，破走之，二年，玄纂位，迁帝寻阳。”
　　
　　流星犯须女三
　　石氏曰：“流星入须女，天子有纳美女者；若出须女，女御有使者；干须女，贵女下狱；期百八二日。”《文曜钩》曰：“流星抵须女，女主有逆谋于君，有戮死者，期不出一年，远二年。”
　　
　　流星犯虚四
　　《文曜钩》曰：“流星入虚，人主大忧，臣下相贼，拔邑若国亡，期三年。”石氏曰：“流星入虚；色青，哭泣事；色黄白，有来受赐者。”郗萌曰：“奔星以乙丑日流入须女、虚、危之间，为民流。”占曰：“流星色赤；若苍黑，入虚危，有拔邑。又流星数从虚危中出者，贵人往求医药。”石氏曰：“流星出虚，臣有出使者。”
　　
　　
　　流星犯危五
　　石氏曰：“流星入危，小人乘君子位。”甘氏曰：“流星入危，天下不安，期一年。”巫咸曰：“流星入危，天下不安，其国有忧，下欲谋上；期百八十日，远一年。”《百二十占》曰：“流星入危，盖房之事，出危，发屋之事；色赤，火发；色黑，水发；色青，忧发，色黄，以好发。”石氏曰：“流星入危中，若从危出；不出一年，大水，万民饥，卖畜生财物，不能自食。”郗萌曰：“流星入危，色赤，以人为币；之危右，以兵为币；之危左，色青，以圭为币，白，以四足虫为币；黄，以贝为币。”石氏曰：“流星抵危，色赤，为兵，期一年；黄，土功；白，丧，期一年；黑，死；有分国。”又云：“流星成对，抵危，中国与北狄交兵。”
　　
　　流星犯营室六
　　《帝览嬉》曰：“流星入营室，其君淫泆，宫中有忧；若有变事。”郗萌曰：“奔星以冬至前后三日入营室中，国有急事。”石氏曰：“流星入营室，有使者来。赤、言兵；黄，土；白，义；青，客凶；黑、客死。”《黄帝占》曰：“流星，一曰奔星，出营室，人主去其国；若有内乱，兵起宫中，王者有忧。”郗萌曰：“流星出营室，有使，以五色占之。”石氏曰：“流星同上。”《北官候》曰：“大奔星，色赤，流抵营室，有凶；其国贵人有死者。上旬见，为老年；来月上旬死；中旬见，为中年，来月中旬死；下旬见，为盛壮，来月下旬死。”
　　
　　流星犯东壁七
　　石氏曰：“流星干东壁，大国分兵。”《荆州占》曰：“流星犯东壁，能文章者死。”石氏曰：“流星出入东壁，主文章者有忧。”又曰：“入之，有祭庙之事。”郗萌曰：“使星从西壁出，入东壁；人主用故臣。”（营室一名西壁）石氏曰：“流星抵东壁，有大臣往使四夷。”
　　
　　流星犯西方七宿三
　　流星犯奎一
　　郗萌曰：“流星入奎，有破军死将。”《甄曜度》曰：“流星入奎，有沟渎之事，若有使来之国者；使出之他国，不出百八十日，当以冲日为期。”刘垒曰：“流星流入奎，有沟渎之事于国内；出奎，有沟渎之事于国外。”《宋书天文志》曰：“晋成帝咸康三年六月辛未，有流星大如二斗魁，色青赤，耀地，出奎中没娄北；占曰：‘为民饥，五谷不藏。’是月，大旱。”又：“宋文帝元嘉七年十二月丙戍，有流星头如瓮，尾长二十余丈，大如数十斛船，色赤，有光耀人面，从天船西行，比奎北大星，南过至东壁止。其年索虏寇青州，杀刺史，掠居民。遣征南大将军檀道济讨伐，经宿乃败。”
　　
　　流星犯娄二
　　石氏曰：“流星入娄，有聚众之事于国内；一曰白衣之会，大人为乱，期三年。”《百二十占》曰：“流星入娄，有聚众之事。”《流星占》曰：“流星抵娄，贵贱相谋。”
　　
　　流星犯胃三
　　《圣洽符》曰：“流星入胃，有谷粟之税入；若出之，则有出粟。”石氏曰：“流星入胃，保仓之事入于其国内；流星出胃，保仓之事出于其国外。”
　　
　　流星犯昴四
　　《文曜钩》曰：“流星入昴，四夷交兵，白衣之会；若贵人有急下狱，期三年；若出昴，士众满野；若他国有使至；期百八十日，远一年。”石氏曰：“流星入昴，贵人有系囚者。”《论语谶》曰：“尧率舜等游于首山，观于河，有五老游于河渚，五老曰：‘《河图》将来，告帝期’；二老曰：‘《河图》将来，告帝谋’；五老曰：‘《河图》将来，告帝书’；龙衔玉苞，金泥玉检，封盛书；五老飞为流星，上入昴。”《甄曜度》曰：“流星出昴，胡兵起，士众满野；若边国有死王，期一年，远二年。”韩杨曰：“流星成对抵昴，中国与四夷交兵。”
　　
　　流星犯毕五
　　《荆州占》曰：“流星干犯毕，边兵大战。”《黄帝》曰：“流星入毕中而复不出；其星小，小赦；其星大，大赦。”《海中占》曰：“流星入毕，其君有大忧，先起兵者，兵破亡，若有逐相，以其入日占，期百八十日，远一年。”郗萌曰：“奔星以己巳日流而之参浊，其国有流民。”（浊谓毕也）《西官候》曰：“流星入毕，贵人有囚系者。”《百二十占》曰：“流星入毕，有兵革之谋；出毕，有畋猎之事。”石氏曰：“流星出毕。边军大战，贵人多有系囚者。”
　　
　　流星犯觜六
　　《荆州占》曰：“流星干犯觜，其国兵起，破亡。”石氏曰：“流星入觜，太子使也，外宿中来，则外也；四十丈至一百丈，将军使；十丈至三十丈，小使者；皆不出一年。流星入觜中，有师旅之事于国内。”《荆州占》曰：“流星入觜中，大臣有倍其主者。”《玄冥占》曰：“流星入觜中，大臣叛主，大兵聚，车马将急行，人主有忧；期百八十日，若一年。”《百二十占》曰：“流星出觜，有师旅之事于国外；一曰兵罢也。”
　　
　　流星犯参七
