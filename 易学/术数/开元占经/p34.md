<!-- { "loadSidebar": true } -->
　　《石氏占》曰：“月晕左角，有军，军道不能。”石氏曰：“月晕右角，大将军有病，岁偏民饥，角鳞虫多死。”《黄帝占》曰：“月晕围两角，大水，期一年。”《石氏占》曰：“月角中而晕，王者喜。”石氏曰：“日晕左右角，大赦；晕一角，小赦；早乙为春，丙丁为夏，庚辛为秋，壬癸为冬。”巫咸曰：“月晕角亢，有角虫多死，天下士卒死；及角中央，王自将兵，不行百里，士遁亡，军道不通；及右角，害大尉；及左角，狱大乱。”（后魏书曰：天兴五年十月戊申，晕左角，时帝讨姚兴弟，平于乾辟，克之太史令姚崇奏；角虫野死，上虑牛疾，乃命减诸辎玄。甲戊车驾北引，牛大疾，死者十八，自宫车所驭厘辖数百，同日毙于路侧，尾相属亦多死之徵也。）《海中占》曰：“月晕角亢岁，民饥。”陈卓曰：“月晕角，大将有殃。”郗萌曰：“月晕角，有兵，百日罢，无兵，后百日起；又曰先起兵者，不胜；又曰晕右角，右将军有殃；晕左角，左将军有殃；又曰晕右角，臣倍主；晕左角，大臣谋，期三年。晕天门，十月、十二月诸侯有不通者；又曰乘若晕角，为水；又曰多风雨。”《荆州占》曰：“月晕围左右角，天下有大兵，天子为军自守，左右动摇非常，人主忧，臣弑君。”《荆州占》曰：“月以正月晕角，公子死；一曰将军死，岁饥；又曰以正月十七日，月晕于角，天下赦；正月戊己，晕左角，有丧。”《河图帝览嬉》曰：“月行天门，晕三重，天清净，关梁不通，应之以善事。”（晋咸和三年，月晕左角，有赤白珥，礼约以问戴洋，洋曰：壹门当大战，有贼乱。洋字国流，吴国人，颇识天文阴阳之数，约为豫州，洋为督护，约本胡后，洋遍游公侯之门，莫不说重其所占候，并多神验，事见晋史也。）甘氏曰：“月入角而晕，大赦；不则日蚀，所蚀之宿，其邦不安。”《帝览嬉》曰：“月晕左角，天子为军自守；晕两角，有军，军道不通，大龙见。”
　　
　　月晕亢二
　　
　　石氏曰：“月晕围亢，君有兵革之事，期三十日，远三月。石氏曰：“月以秋一日三晕亢，大臣有死者，兵大战水中，期三十八日；再晕，大雨雪水。”郗萌曰：“月晕亢，八十日罢；无兵，后八十日兵起；秋三月再晕亢，民移千里；三晕亢，有赦令；秋一月再晕亢，必冬雷而水；三晕亢，大臣有死者；一曰大战三；冬晕亢，年有所不安，以赦解之。”《荆州占》曰：“月晕围亢，王者自将，兵不过百里，期一月，远三月。”《帝览嬉》曰：“月晕亢，主自将兵，不行百里。”《海中占》曰：“月晕角亢，岁凶民饥。”《石氏占》曰：“月晕亢者，角虫多死。”
　　
　　月晕氐三
　　
　　《郗萌占》曰：“日晕氐，人多疾，以十一月、十二月晕左，天子有不安，以赦解之。”郗萌曰：“月晕围氐，不出四十日，有治道之事。”《河图帝览嬉》曰：“月晕氐，大将诛，若水虫多死。”
　　
　　月晕房四
　　
　　《河图帝览嬉》曰：“月晕房，行三军而战。”郗萌曰：“月晕房，太子座之，若财宝出，若谷贵；又曰月以三冬晕房，天子有所不安，以赦解之。”《荆州占》曰：“月晕，围房四方，兵起野，有露骨不葬。”《荆州占》曰：“月晕，围房心，其地大疫，水虫多死。”《易纬是类谋》曰：“月珥指房，四方烦，若以土之功。”
　　
　　月晕心五
　　
　　石氏曰：“月晕心，大战、山崩、谷塞、水出五十里；一曰火。”《海中占》曰：“月晕围心，人主有殃；又曰大旱。”《荆州占》曰：“日晕心，主忧；一曰将死；又曰军进；又曰有兵，三十日罢，无兵，三十日兵起；又曰月以正月晕心，蚕不为茧；围心将易，有主死；又曰赤地千地。”石氏曰：“月晕心，谷大贵。”《帝览嬉》曰：“月晕心，不出其年，大失火。”郗萌曰：“月晕心，三日不阴不雨，不出三日，有大丧；又曰三日不风雨，不出三十日，有奇令。”石氏曰：“月一岁再晕，围心；有大旱及大火，其将举兵起；若国易相，期三年。”郗萌曰：“月晕心五重，其国女主死；再重，为有大喜。”《海中占》曰：“月晕围心，中有赤云，若白云，大如杵，而贯月，大人当之，不然兵起。”郗萌曰：“月晕心三重，赤云贯之，此谓之守，国破，丧戮侯王。”
　　
　　月晕尾六
　　
　　《东观占》曰：“月晕尾，有益地者百里以上；又曰民多病寒热；又曰风大至，若水。”石氏曰：“月晕尾，益地。”郗萌曰：“月晕天司空，其岁不登，有大水，在东方；又曰不出其年，有赦。”《荆州占》曰：“月晕围尾，有益地者，百里以上；又曰民病寒热，又曰大风至。”
　　
　　月晕箕七
　　
　　石氏曰：“月晕箕，五谷以风伤。”郗萌曰：“月晕司空，不出百里，必有守仓求食者，以千数。”《荆州占》曰：“月晕箕，大风发屋。有坐口舌死者。非夷谷贵，燕赵大饥。”《荆州占》曰：“月晕箕，岁星在其中，王者娉皇后、贵妾，不出百八十日。”
　　
　　月晕北方七宿八
　　
　　月晕斗一
　　
　　郗萌曰：“月晕南斗，大将死，民流千里，马牛大病。”陈卓曰：“月晕南斗，大臣免，大将为乱，五谷不成。”《河图帝览嬉》曰：“月晕南斗，大将出。”
　　
　　月晕牛二
　　
　　郗萌曰：“月晕乘牵牛，五谷不成。”《黄帝占》曰：“月晕牛，有军曝血，将死。”《黄帝占》曰：“月晕牛，小儿多死，牛疫死；一曰马多疫死。”《荆州占》曰：“月晕牛，牛羊贵。”
　　
　　月晕女三
　　
　　《河图帝览嬉》曰：“月晕须女，必有军曝血，将死。”郗萌曰：“月晕须女，寡妇多疾。有兵谋，谋不成。风起。”石氏曰：“月晕围须女，兵进而不斗；一曰兵不战而降，寡妇多死，有兵谋谋不成，风起。”《荆州占》曰：“月晕须女，布帛倍价。”《河图帝览嬉》曰：“月晕须女，兵起不斗；一曰民多去室宅；一曰丝贵。”
　　
　　月晕虚四
　　
　　《黄帝占》曰：“月晕虚，兵起，大战。”《郗萌占》曰：“月晕虚，民饥，有哭泣，蛰虫死；一曰飞虫多死；又曰兵起，月土功事。”《荆州占》曰：“月晕虚，有白衣聚，远期百八十日；又曰宗庙动兵。”《帝览嬉》曰：“月晕虚，民多去室宅者。”
　　
　　月晕危五
　　
　　《黄帝占》曰：“月晕危，有兵；一曰军败。”郗萌曰：“月晕危，其国主死，民多疾死，有兵谋，不成。”《荆州占》曰：“日晕危，有乱，谋天下，扰民，无所措。”《帝览嬉》曰：“月晕危，军所止，民多去宅者。”郗萌曰：“月正月晕危，民去室宅。”
　　
　　月晕室六
　　
　　《海中占》曰：“月晕室，大城围屠。”郗萌曰：“月晕营室，为宫败；又曰有蛮夷来。”《荆州占》曰：“月常以四月、七月、十月侯月，月晕玄宫，不出六十日，必有妄言惊聚百姓者；不然，不出九十日，天下有急事。”《帝览嬉》曰：“月晕室，有丧。”
　　
　　日晕壁七
　　
　　《海中占》曰：“月晕东壁，有大土功事。”《黄帝占》曰：“月晕于东壁，军人败。”郗萌曰：“月晕壁，民流亡；一曰见大龙；一曰妇儿多死者。”《荆州占》曰：“月晕壁，大乱，又曰月晕壁三重，国动兵大战，不出一年。”《帝览嬉》曰：“月晕壁，见龙，大败。”
　　
　　月晕西方七宿九
　　
　　月晕奎一
　　
　　郗萌曰：“月晕奎，妖星出，大将战死。”巫咸曰：“月晕奎。米贵。”《荆州占》曰：“月晕奎，兵大败，土卒亡，鲁国亡。”石氏曰：“月晕奎，兵大败；一曰有兵令；一曰不出十日，妖星见。”《荆州占》曰：“月晕奎娄，絮大贵。”
　　
　　月晕娄二
　　
　　郗萌曰：“月晕娄，大人忧；一曰大人死；一曰蚕多死；籴苦，絮贵。四孟之月，晕，赦。”《荆州占》曰：“月晕娄，五日之内不雨，宰相疑，默事解。”郗萌曰：“月晕娄，尽围三星，赦；若岁星过娄，在晕中大赦；期九十日。”《河图帝览嬉》曰：“月晕回娄，君和解。”
　　
　　月晕胃三
　　
　　郗萌曰：“月晕胃，其国主死，天多阴雨，妊妇多死；一曰山崩；又曰尽围三星，赦。”《荆州占》曰：“月晕围胃，兵起，其国战不胜，有破军；一曰不战山崩，若军大归，谷大贵。”郗萌曰：“月以四孟之月，三、四晕胃，赦。”《荆州占》曰：“月晕围胃，兵大战；一曰妊女多死。”《河图帝览嬉》曰：“月晕回胃，兵不战。”
　　
　　月晕昴四
　　
　　《荆州占》曰：“月晕昴，其国主死；一曰贵人多死；一曰有兵，若暴令，近期三十日，远百里坐流言者；又曰不出其年，天下有变；又曰水，无收，籴贵，民离其乡；又曰有腹病，畜产多死。”《荆州占》曰：“月晕昴，开下饥。”京氏曰：“月以九月、十二月、十三日晕昴及五年，天下赦。”郗萌曰：“月晕昴，以甲午乙未及戊巳，必大赦，期三日；戊巳期六十日。”郗萌曰：“月晕昴，尽得七星，三月小赦。”石氏曰：“月晕昴，天下饥；一曰贵人多死；一曰籴贵。”郗萌曰：“月晕昴三重，不出五十日，赦。”巫咸曰：“月晕昴，食不绝；一曰兔多死。”石氏曰：“月一岁三围昴，来年天下大赦，若弓絮贵。”《郗萌占》曰：“月晕昴，民忧疾；又曰一岁一晕，小赦；再晕，中赦；三晕，大赦；期并不出其年。”
　　
　　月晕毕五
　　
　　郗萌曰：“月晕毕，无德令则民忧兵；又曰五谷大贱。”《荆州占》曰：“月晕毕，大赦；期三十日。”《郗萌占》曰：“月入毕中而晕，人主坐之，一曰人主代。”京房《对灾异占》曰：“月三晕毕，天下中外俱赦。”《郗萌占》曰：“月晕，从毕两角前围之，不及本一星，主四月赦。”
　　
　　月晕觜六
　　
　　《荆州占》曰：“月以正月晕觜觿，大赦。”郗萌曰：“月晕觜觿，有德令，女子多疾。”《荆州占》曰：“月晕觜觿，大赦；期三十日。”《河图帝览嬉》曰：“月回觜觿，道多死人，大将死；一曰弓弩贵。”
　　
　　月晕参七
　　
