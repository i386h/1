<!-- { "loadSidebar": true } -->
　　石氏曰：“北斗七星，辅一星，在太微北。（第五星入井十三度，去极十一度太，极星入张初，去极十八度少，在黄道内九十八度也。）《黄帝占》曰：“北斗为帝车，运于中央，临制四方，（《汉书天文志》曰：四海。吴龚《天文星占》曰：四卿也。）分别阴阳，建于四时，均立五行，移应节度，定诸纪纲，太一之事也；配于二十八宿，天所以发其时，地所以成万物，诸侯属焉。”《春秋纬元命包》曰：“斗为帝令，出号布政，授度四方，故置辅星，以佐功为；斗为人君之象，而号令之主也。”《兵法》曰：“北斗，名长史，小字大方，能知者，便不畏白刃。”巫咸曰：“北斗，天子受命之使，士官也。”《河图》曰：“北斗魁第一星，开枢、受枢；受枢至四星，属魁，为璇玑；第二星，提执序；第三星，玑耀绪；第四星，权拾取，第五星，玉衡拒；第六星，开阳纪，辅星纪；第七星，摇光吐；摇光主玉衡，属杓，为玉衡。（案《春秋纬元命包》曰：玉衡北绳。注曰：直杓、故曰玉绳也。《舜典》曰：璇玑玉衡，以齐七政。巫咸曰：七政者，日月木火土金水星是也。）《洛书》曰：“北斗，魁第一，曰天枢；第二、璇星；第三、玑星，第四、权星；第五、玉衡；第六、开阳；第七、摇光。第一至第四为魁，第五至第七为杓，合为斗。杓阴布阳，故称北斗。开阳重宝，故置辅。”《易斗中》曰：“北斗第一曰破军，第二曰武曲，第三曰廉，第四曰文曲，第五曰禄存；第六曰巨门，第七曰贪狼。”石氏曰：“北斗第一星曰正星，主阳，主德，天子之相也；第二曰法星，主阴，主刑，女主之位也；第三曰令星，主福；第四曰伐星，主天理，伐无道；第五曰杀星，主中央，助四旁，杀有罪；第六星危星，主天仓五谷；第七曰部星，一曰应星，主兵。”《淮南鸿烈间诂》曰：“斗杓为小岁。（岁之言越历十二辰而行。）正月建寅，月后左行，行十二辰，咸池为太岁；二月建卯，月徙右行四仲，终而复始。太岁，迎者辱，顺者强，左者丧，右者昌；小岁，东南即生，西北即煞，不可迎也，而可顺也，不可左也，而可右也，其此之谓也。”又曰：“北斗之神，有雌雄，十一月建于子，月后一辰，雄左行，雌右行，五月合午，谋刑；（刑为煞，故荠麦死也。）十一月合子，谋德。（德为生，问射于振末。）”《诗含神雾》曰：“七政天斗，上一星，天位，二主地，三主火，四主水，五主土，六主木，七主金。”《春秋纬》曰：“正星，主营室、东壁、奎、娄；法星，主胃、昴、毕、觜觽；令星、主参、东井、舆鬼，主柳；伐星，主七星、张、翼、轸；煞星，主角、亢、氐、房；危星，主心、尾、箕、南斗；部星，主牵牛、须女、虚、危。”石氏曰：“北斗第一星，主日；第二星，主月；第三星、主荧惑；第四星、主辰星；第五星、主填星；第六星，主岁星；第七星，主太白。”《黄帝占》曰：“北斗第一星，主秦；第二星、主楚；第三星，主梁；第四星，主吴；第五星，主赵；第六星，主燕；第七星，主齐。”《春秋纬》曰：“北斗，杓携龙角，（孟康注《天文志》：携，连也。）衡殷南斗，魁枕参首。用昏建者杓，华山以西南；（孟康传曰：第七星法太白，杓斗之尾，为孤阴位，在西方，故主西南也。）夜半建者衡，以殷中州河济之间；平旦建者魁，海岱以东北也。”（孟康传曰：斗魁第一星，法于日，主齐，魁斗之首阳也，又用其在明阳与明德，在东房，故主东北齐也。）《春秋纬文曜钩》曰：“华岐以北，龙门积石，西至三危之野，雍州属魁星；太行以东至碣石、王屋，砥桂、冀州，属璇星；三河、雷泽、东至海岱以北，兖青之州，属玑星；蒙山以东，至羽山南，至江、会稽，震泽，徐扬之州，属权星；大别以东，至云泽、九江、衡山，荆州，属衡星；荆山西南，至岷山，北距鸟鼠，梁州，属阳星；外方熊耳以东，至泗水、陪尾，豫州，属杓星。”陆绩《浑图》曰：“魁星，第一星，主徐州；第二星，主益州；第三星，主冀州；第四星，主荆州；第五星，主兖州；第六星，主扬州；第七星，主豫州。”皇甫谧《年历》曰：“斗者，天枢也；天有七纪，故斗有七星；星间相去七度百二十分，曜各百里，周七千里；分得日月五星，九州之地；自一至四曰魁，自五至七曰杓；一曰枢星，太白主之，雍州属焉；二曰璇星，填星主之，冀州属焉；三曰玑星，荧惑主之，青兖州属焉；四曰权星，辰星主之，徐扬州属焉；五曰玉衡，岁星主之，荆州属焉；六曰闿阳，日主之，梁州属焉；七曰摇光，月主之，豫州属焉。摇光，一名杓，或曰招摇；以昏候之，左旋于天，月建一辰，昼夜一周，日月会焉；故孟春建寅，日月会于豕韦；仲春建卯，会于降娄；季春建辰，会于大梁；孟夏建巳，会于实沈，仲夏建午，会于鹑首；季夏建未、会于鹑火；孟秋建申，会于鹑尾；仲秋建酉，会于寿星；季秋建戌，会于大火；孟冬建亥，会于析木；仲冬建子，会于星纪；季冬建丑，会于玄枵。”《黄帝占》曰：“北斗七星，名曰七神；神各主四宿，而卫太一之宫。其星欲明大，润泽，相类，七政齐明；则天子吉，大臣昌；其星不明，王者弱，大臣有殃；星摇动，不出百八十日，天下尽兵，多有死者。”又占曰：“北斗魁第一星，为天道；六甲主五子，甲子、丙子、戊子、庚子、壬子，五子者，气之始也。魁星建除主建万物。甲子木，春始王，所以通达根茎；丙子火，夏始王，所以通成花叶；戊子土，季夏始王，主万物肌肤；庚子金，秋始王，煞万物；壬子水，冬始王，主舍冻定根。故魁星为岁星，其位甲子；故天子不尊鬼神，幼稚多弱，则魁星不明；不明，则岁星不光；不光，则万物少稚不昌，天润不盈，魁星不泽，列地封虚财而不赏，王道所后及，皆思其下纪也。”《黄帝占》曰：“北斗第二星，为地道；六甲主乙丑、乙亥、丁丑、丁亥、己丑、己亥、辛丑、辛亥、癸丑、癸亥，建除主除闭。物无不除；除陈发新，地道自虐；故天使万物，皆得盛合宁；故第二星为太白，其位后主诸侯，故天子教令显，数发，土功发，坏没山林，不受藏，则第二星不明，则太白无光，无光则名术士不昌，藩臣不忠，地泽不藏，藩臣多疾。”《黄帝占》曰：“北斗第三星，为人道；六甲主丙寅、甲戌、戊寅、丙戌、庚寅、戊戌、壬寅、庚戌、甲寅、壬戌，建除主满开。天下能承天理物，设上定下，夫妇升进，而定家道，故第三星主荧惑，百姓不进为退，过则第三星不明，不明则即荧惑无光，无光则百姓罢死役，士多避过亡匿，智士退，贤人避。”《黄帝占》曰：“北斗第四星，为四时；六甲主丁卯、癸酉、己卯、乙酉、辛卯、丁酉、癸卯、己酉、乙卯、辛酉，建除主平四时。四时，万物之节度数也，故第四星为辰星，其位为司徙。故天子出令，教化不顺四时，春行秋政，夏行冬政，秋行春政，冬行夏政，四时不和，不明则辰星无光，无光则岁雕杀，五谷不盛，万物不昌，百姓夭丧，上下不相亲，司徙非其人。”《黄帝占》曰：“北斗第五星，为首德，六甲主戊辰、壬申、庚辰、甲申、壬辰、丙申、甲辰、戊申、丙辰、庚申，建除主定成。音者，五气之和，五宫之政，制乐之节，皆在于是；故第五星为填星，其为天子中宫；故天数更日历，损宗庙，历衣服，远亲离疏，戮辱父兄，蕃臣以兵，上下相欺。”《黄帝占》曰：“北斗第六星，为法星；六甲主己巳、辛未、辛巳、癸未、癸巳、乙未、乙巳、丁未、丁巳、己未，建除主执危。法律者，所以善善而恶恶也；故死者不可生，刑者不可息；故第六星为月，其位主天理；天子出令，法苛刻，诛不正，威煞用刑，则第六星不明，不明则月不光，不光则执政不察，盗贼并起。”《黄帝占》曰：“北斗第七星，为部星；六甲庚午、壬午、丙午、戊午、甲午，建除主破收，主兵，主天四渎。渎者，江河淮济之水，故第七星主日，其位主司马，不敬诸神江河淮济，则第七星不明；不明则日无光，则海水出，流煞百姓，则其年有兵，司马将军而行，万民不昌，司马与士卒俱凶。”《河图》曰：“玑四星，纪日蚀微；玉衡三星，纪天伦山崩。”《洛书》曰：“开枢受微，逆天失度，提旋序微，地道失理，机耀渚微，人民冤结，政乖失常，权拾取微，江河涸竭，水失道，玉衡枢微，音节灾纪；开阳纪微，律历钟吕，昧失理，摇光吐微，星辰政度失序。”《诗含神雾》曰：“七政星不明，各为其政不行。”《尚书璇玑钤》曰：“北斗第一星变色，微赤不明，六日而日蚀。”《礼记斗威仪》曰：“君乘土而王，其政太平；则宫室黄大，其余六星，晖光四起。”（宫，北斗魁星也。）《春秋演孔图》曰：“八政不中部，则王纲纪起，失常。”《春秋元命包》曰：“衡之拔起，三公后妃恣，君如赘旒。”《春秋纬文曜钩》曰：“王者失执偏任，臣下擅任；则衡拨起，柳失制，拔者，阳星戾，戾则日蚀，心消，江河为害，期九年；天子无威，王者舒濡，臣并为政，则衡匡移侧，不停匡者，阴星进，进则山谷满，极星亡，日不见，期八年；中国无君主，天大下乱，王者贪恣，开利门，贾百姓，朝以货财为荣，无仁义之廉，则玑星低，低者，枢玑星下移，移则山跃参差，天投石，蝗虫为害，奎星息，期九年；主试天下，无文法，兵官荣，王者不用仁义为政，则佞臣炽，哲人消，群奸之害，以圆为方，以欺为忠，朝廷闭塞，天下蔽壅，则杓仰，仰者，杓星上句，移而高，则山崩，龙群吟，飞火，泉踊，彗入斗，辰守房，天库虚，狼狐张，期八年；五伯起，帝王亡，后党嬉，（宋均曰：嬉，盛也。）谗贼兴，群官之政，以私害公，则魁星反而扰衡。”《春秋运斗枢》曰：“王者承度、行义、郊天、事神不敬，废礼，文不从经图，则枢星不明，主病目舌若喉，此类见；主以逆天自恣，为三公名侯所谋，举土功，立州侯，失德逆时，害谋显恶，问仰左官，随意已虏符，则璇星不明，主鲜落，若偏枯，近臣恣，将相谋；主以逆阴失符，德义少残，百姓家狱惨毒，吏巧邪暴，设变害舒，失民命，怀冤抑，则玑星不明，主病心腹若眩疽，太尉谋；主以逆人伦，诛符命，到禁切，愚喜怒，动失时，则横星不明；若主庳蹶逆，以无禁诛，远雅颂，若倡优奢，政伪度，毁谗则嬉，则玉衡不明；主若痿蹙，以迷或诛，德弊任过，官多尸禄，爵赏逆符，不修斗度，房表之枢，法令数更，以苛相杓，则开阳星不明；主若鬲疽，以不聪明诛，废江淮，不省山渎之祠，州士之位，不应天符，斩伐无度，坏山绝渠，威德四弱，外国远州，摇光不明。主若肿痂痔痛，备失枢。”《孝经援神契》曰：“王者德至于天，则斗极明。”《援神契》曰：“天子不事祠名山，不敬鬼神，则斗第一星不明；数起土功，坏决山陵，逆地理，不从谏，则第二星不明；天子不爱百姓，则第三星明；发号施令，不从四时，则第四星不明；用乐声淫泆，则第五星不明；用文法深刻，则第六星不明；不省江河淮济之祠，则第七星不明。”《孝经内记》曰：“两北斗夜见者，天子易后当起。”石氏曰：“北斗第四星，名照明，大动，天子兵强国安，其微小，色若青黑，军破国亡。”石氏曰：“七政星明者，其国昌；不明者，其国有殃。”石氏曰：“北斗七星，欲其明大，润泽相类；不相类者，治乱。”又占曰：“北斗一星亡，天下必有大事，若有大变。”又占曰：“正星有变、其宫有忧若死；法星有变，女主当之若死；令星有变、火官有忧若死；伐星有变，水官有忧若死；煞星有变，土官有忧若死；危星有变，木官有忧若死；部星有变，金官有忧，若死。”甘氏曰：“衡星分明，则法令从；微细，则法令不行；衡星相疏，法令缓；相去数，法令急。”又占曰：“北斗自晕，破军，北斗消，天下君臣相背。”巫咸曰：“北斗明星，王者治。”郗萌曰：“北斗杓为北高，主急事，驰马兵惊；常以春三月候北斗魁第一星者，曰应星，色赤，大赦；色白，有喜。”郗萌曰：“北斗旁多星，则国家安。”又占曰：“北斗前移，外胡人北移，内胡人南。”巫咸曰：“王者逆道，则北斗不明。”《瑞应图》曰：“王者孝行溢，则斗涢精者，精光不陨也。”《荆州占》曰：“北斗星盛动摇者，不出百日中，天下尽以兵革死。”《荆州占》曰：“北斗中多小星者，民怨上，天下多讼法者：无星，二十日有赦。”又占曰：“北斗亡，不相反害，必有伐主。”《荆州占》曰：“北斗第一星不明，御史大夫非其人也；第二星不明，大司农非其人也；第三星不明，少府非其人也；第四星不明，光禄非其人也；第五星不明，鸿胪非其人也；第六星不明，廷尉非其人也；第七星不明，执金吾非其人也。”《荆州占》曰：“北斗魁第一星，主阳，主德，天子之象也，万国之始也；即有变，日应之，使其官有忧，若有死亡；正星色赤，有兵，不出月中；色白，为水，若扬光。色赤，无利，春至夏，马牛金石物贵；夏至秋，黍麦贵；秋至冬，粟黍麦鱼盐贵；冬至春，薪菜贵，而籴贱。”《荆州占》曰：“北斗第二星，主阴，主刑，而生万物，女主位也；即有变，月应之，无救，大人一子为忧，女主官当之者死；法星色赤，有兵无救，期一岁，若二岁，兵罢；色青，三日有兵，期三月，若四月；色青不复，有暴疾之君；色青白，有白衣之会，期三月；色黄黑，更弊；色黑，有大水，期三年中，其有，期三月中；色黑白，郭坏之，有暴水，若大风，期六月中。”《荆州占》曰：“北斗第三星，变色青黑，变更法令，天下不安，赤黄有兵；其变白，为一月，而兵罢。”又占曰：“北斗第四星，色青若赤，大臣有忧；黄，君有喜。”又占曰：“北斗第五星，色青，米粟贵；赤，菽贵；赤黑，麦贵；白，禾黍贵；黑，籴贱。”《荆州占》曰：“北斗第六星，色青，有离国；赤，有兵。”又占曰：“北斗第七星，一名应星，主兵；即有忧，太白应之，金官有忧若死；色赤，死，有兵，期一岁，其春也，有喜；色青，有移徙民；色黄，有君益地；色白，有忧；色黑，有水。”《文曜钩》曰：“辅星匡危。”（孟康曰：在北斗第六星旁。）《春秋合诚图》曰：“辅星主旋明。”《援神契》曰：“辅星正，矫不平。”《荆州占》曰：“辅星，丞相之象也。”《雒罪级》曰：“辅星微，公宰弱，无良羽。”《春秋纬》曰：“辅星小，天子佐消，七政毁，辅乃亡。”《春秋纬》曰：“辅星明近，则辅臣亲厚；疏小，则辅臣微弱，无道。”郗萌曰：“辅星明，则王者夹辅佐出。”郗萌曰：“辅星远斗星五六寸，相不死，出走。”《荆州占》曰：“辅星近斗，一寸、二寸，臣欲迫胁主。”又占曰：“辅星不见，相死。”又占曰：“辅星北，则黄瑞降，子孙蕃昌。”又占曰：“斗星明，辅星不明，主强臣弱。”又占曰：“辅星明，斗星不明，臣强主弱。”又占曰：“辅星大而明，主夺攻。”又占曰：“辅星不明，相不死，则免。”又占曰：“辅星欲小明，小明，则相明。”又占曰：“辅星合斗星，十日，兵起。”又占曰：“辅星明大，与斗星合，兵起，臣强主弱。”又占曰：斗辅星去，丞相去。”《孝经右秘》曰：“大夫不信，斗辅亡。”郗萌曰：“辅星入斗中，相系。”《荆州占》：“辅星入斗中，辅臣有诛者。”《荆州占》曰：“辅星生翌，天子惊，大将谋。”《春秋纬》曰：“辅星生翌，不出三年，主诛臣为王。”又占曰：“邪臣挟私，擅国符，辅生翌。”又占曰：“九卿阿党，排挤正直，骄奢侈害，则江河溃决，斗辅生角，辅远阳，大臣无德，邦必立王。”《石氏赞》曰：“北斗七星，廪授辅相，（一本云：辅养。一本云：辅争。）近臣见微意。”
