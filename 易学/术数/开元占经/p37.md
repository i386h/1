<!-- { "loadSidebar": true } -->
　　石氏曰：“月蚀在角、亢，刑法之臣有当黜者。”《黄帝占》曰：“月入角而蚀，将使有忧，国门四闭，其邦凶。”陈卓曰：“月蚀于角，其君死。”甘氏曰：“月在亢中蚀，其君邦有忧。”《黄帝占》曰：“蚀在氐中，天子忧疾；一曰妃后忧疾。”石氏曰：“月在氐中蚀，大臣死，后恶之；一曰后宫恶之；王者复礼，以赦除之。”《荆州占》曰：“在氐、房蚀，主治耕之臣当有黜者。”石氏曰：“月在房而蚀，公卿大夫在忧，当有黜者。”石氏曰：“月在房蚀，王者有忧，皆乱大臣专政，必有忧病。”京氏《妖占》曰：“月蚀于房，天子有丧。”郗萌曰：“月蚀房心间，人主有兵害。”石氏曰：“月在心蚀，人主恶之，太子庶子有忧，三公有死者。”郗萌曰：“月蚀，臣伐主，内乱。”《荆州占》曰：“月在心蚀，三公诸候有当黜者。”甘氏曰：“月蚀尾、箕，后族有刑罪，若妾有坐者，后有忧。”石氏曰：“月在尾、箕而蚀，主御者及乐人有当黜者。”郗曰：“月蚀于箕，为风；一曰车骑发。”陈卓曰：“月宿箕而蚀，人相食。”
　　
　　月在北方七宿而蚀十七
　　
　　甘氏曰：“月在南斗而蚀，将相有忧，饥、凶。”甘氏曰：“月入牵牛度而蚀，其国叛兵起。”甘氏曰：“月在须女而蚀，邦有女主忧，天下女功废。”郗萌曰：“月在须女而蚀，宫中有巫咒诅祷祝以求，幸有当黜者。”《黄帝占》曰：“月蚀在虚而蚀，邦有崩丧，天下改服，期九十日。郗萌曰：“月蚀虚、危，民多去其室；一曰大战。”郗萌曰：“月在虚、危而蚀，主刀，主刀剑衣履金玉之臣有当黜者。”甘氏曰：“月蚀危，不有崩丧，必有大臣薨，天下改服。”石氏曰：“月在危而蚀，刀剑之官忧；一曰月在虚、危而蚀，戒在衣履金玉之臣有黜者；一曰必有惊恐之事。”石氏曰：“月蚀危，不有病主，必有大丧，天下改服。”甘氏曰：“月在营室而蚀，为军族士众之溃。”石氏曰：“月蚀营室，大军绝粮。”郗萌占曰：“月在营室而蚀，阴道毁，不能化生，有黜削之罪。”《玄冥占》曰：“月在东壁而蚀，大臣有戮，文章者执。”
　　
　　月在西方七宿而蚀十八
　　
　　石氏曰：“月在奎而蚀，有大臣忧，削凶；期九十日。”石氏曰：“月奎度中，鲁国凶，一曰邦君不安，白衣之会。”《郗萌占》曰：“月在奎而蚀，主边兵之臣有当黜者。”《海中占》曰：“月蚀于奎，大将军有谋。”石氏曰：“月在奎、娄而蚀，主聚敛之臣有黜者。”甘氏曰：“月蚀娄，皇后犯危，大臣受诛。”《海中占》曰：“月蚀娄，其国有王事。”郗萌曰：“月宿娄而蚀，人相食。”《黄帝占》曰：“月在骨而蚀，王者相吞食，大邑亡主，大将亡军；一曰委辖之臣有罪。”甘氏曰：“月在昴而蚀，皇后有忧；一曰虐吏忧。”郗萌曰：“月在昴而蚀，人相食。”石氏曰：“月在昴而蚀，大臣贵，女失职。”郗萌曰：“月在昴而蚀，人相食。”郗萌曰：“月在昴、毕而蚀，天下聚；又曰主狱之臣有黜者。”甘氏曰：“月蚀在毕，有边使者凶，若边国有臣诛，不出一年。”京房《妖占》曰：“月蚀在毕，天下有小兵。”郗萌曰：“月宿毕而蚀，人相食。”郗萌曰：“月在觜、参而蚀，主兵之臣当黜之。”甘氏曰：“月在觜蚀，主杀臣。”石氏曰：“月在参而蚀，旱，赤地千里，人民饥。”甘氏曰：“月在参而蚀，贵臣诛，大饥，人相食；一曰贵臣谋。”《海中占》曰：“月蚀于参，兵在外，大将死，其国有忧，天下更令。”
　　
　　月在南方七宿而蚀十九
　　
　　石氏曰：“月在井、鬼而蚀，主人主五祠之官忧。”甘氏曰：“月在东井而蚀，大臣诛，一曰大臣谋，皇后不安，五谷不登。”陈卓曰：“月在东井而蚀，其国内乱。”甘氏曰：“月在舆鬼而蚀，废贵臣，后有忧，天下不安；期一年，远三年。”石氏曰：“月在柳而蚀，大臣有黜者。”甘氏曰：“月在柳而烛，主虞水官有当黜者。”郗萌曰：“月宿注而蚀，人相食。”注者柳之别名。”甘氏曰：“月在七星而蚀，正阳亏太阴星，大臣有暴诛，国大饥；又曰主词事者忧黜。”郗萌曰：“月有七星而蚀，主道桥门户之臣有当黜者。”甘氏曰：“月在张而蚀，贵人失势，皇后有忧，期七十日。”郗萌曰：“月在张而蚀，人相食。”甘氏曰：“月在张而蚀，水衡虞人当有黜者。”甘氏曰：“月在翼而蚀，忠臣见谮言，清正者亡，不出其年。”郗萌曰：“月在翼而蚀，主车驾之臣有黜者。”甘氏曰：“月在轸而蚀，贵臣亡；一曰后不安，期百八十日。”郗萌曰：“月在轸而蚀，车骑发。”
　　
　　月犯石氏中官而蚀二十
　　
　　《荆州占》曰：“月在建而蚀，后妃癙娣有当黜者。”石氏曰：“月在太微而蚀，有破国易王。”
　　
　　月在石氏外官而蚀二十一
　　
　　石氏曰：“月在弧、狼而蚀，主供养之官当黜者；一曰食者亡。”
　　
　　救月蚀二十二
　　
　　《海中占》曰：“月蚀，王者以救，除咎则安；又曰：月蚀，清刑明罚，敕法。”《周礼地官司徒》曰：“救月蚀，则诏王鼓。郑玄曰：救日月食，王者必亲击鼓。《礼记婚义》曰：“妇教不修，阴事不得，谪见于天，月为之食。是故月蚀则后素服而修六宫之职，荡天下之阴事。”《星传》曰：“月者、刑也，月蚀修刑。”（郑玄曰：救月蚀，王必亲击鼓也。） 
　　
　　 
　　
　　开元占经　卷十八
　　
　　五星占一
　　
　　五星所主一
　　
　　《春秋纬》曰：“天有五帝，五星为之使。”《荆州占》曰：“五星者，五行之精也；五帝之子，天使者，行于列舍，以司无道之国王者；施恩布德，正直清虚，则五星顺度，出入应时，天下安宁，祸乱不生；人君无德，信奸佞、退忠良、远君子、近小人，则五星逆行、变色、出入不时、扬芒角、怒变为妖星、彗、孛、茀、扫、天狗、枉矢、天枪、天掊、搀云、格泽，山崩地振，川竭雨血，众妖所出，天下大乱，主死国灭，不可救也，余殃不尽，为饥旱疾疫。”甘氏曰：“五星主兵，太白为主；五星主谷，岁星为主；五星主旱，茕惑为主；五星主土，填星为主；五星主水，辰星为主。五星木土以逆行为凶；火以钩巳为凶；金以出入不时为凶；水以不效为凶；五凶并见，其年必恶。”巫咸曰：“五星者，五胜也。十二辰、二十八宿舍于刑德；日为朱鸟，月为玄武，房心为青龙，参为白虎；常每向北斗、太一，审能知此，万事尽毕。五星、二十八舍以王时，则王者之事也；以相时，则卿相之事；以囚时，则囚徒之事也；以废时，则万民之事也。五星各受制，而司无道之国；故审五星逆、顺、变色、留守，观其喜、怒、变色所加宿之左右、前后、远近、疏数、害克、阴阳，及见五气相贼王者，而救之转祸为福，宗庙可得而保，社稷可得而有。”石氏《五星赞》曰：“五星更出司不祥，应节守道不为殃，月满不入其事兴，过时不出阴谋行；以星所守占其方、芒角变动非其常；审察五色别青黄，各以事类知其殃。”
　　
　　五星行度盈度失行二
　　
　　石氏曰：“五星不失行，则年谷丰昌。”《黄帝占》曰：“有道之国，五星过之不失其行，则人君吉昌，万民安宁。”又曰：“出中道，天下太平；出阴道，旱；出阴道，多雨水。”《动声仪》曰：“五音和，则五星如度。陈卓曰：“五星出阴道，多阴谋。”石氏曰：“五星分天之中，积于东方，中国大利；积于西方，负海之国，用兵者利。”《春秋纬》曰：“五星早出为盈，盈者为客；晚出为缩，缩者为主人，祸发其冲。”《考灵耀》曰：“天失日月，遗其珠囊。”（珠五星也，遗囊者，盈缩失度也。）《黄帝占》曰：“五星不出两河间，必有不道之臣；一曰必有道不通。”《春秋纬》曰：“君臣有谋，心愤未言，精象动于物，五星错于官。”郗萌曰：“五星不行天门、天阙间，皆为有丧。五星不道东西咸，皆为必有贼。五星行往天阙，不出其年，有兵。五星皆逆行，主且乘法臣且谋其主。”石氏曰：“五星行二十八舍里七寸内者，及宿者，其国君死。五星舍二十八宿，王者诛，除其国。五星犯合宿中间星，其坐者在国中；犯南为男，犯北为女，东为少，西为老。五星逆行，去宿虽非七寸内而守之者，其国君被诛刑死，顺而留下，疾病死。”郗萌曰：“五星并出，皆逆行，不出其年，天下遣五将，期五十日。”巫咸曰：“五星受制而出，司无道之国，变色而逆行，犯度列宿及中官，留守二十日以上，皆臣杀；满六十日以上，王者杀；则彗、-出所过之乡，其下有乱兵。故世乱感，则天文变；下侵上，则五星逆。五星逆守列宿，若已去之还复，居之绕环成勾己，乍大乍小，乍明乍晦，是谓绝纪，其祸愈甚。”《海中占》曰：“五星不当历列宿，绝列星；有分国贵人有狱，抵列舍其国有丧；以五色占其吉凶；黄为喜，赤为兵，白为丧，苍为忧，黑为水。”董仲舒曰：“五星失行度者，臣非其人，贤不肖并立，臣乱于下，则星错于上，进贤，退不肖，以救亡。”《黄帝占》曰：“五星逆行变色，出入不时，则王者宜变俗更行，起毁宗庙，立无后，赈贫穷，恤孤寡，宽刑罚，赏有功，举名士，礼贤者，顺天道；四时发藏财物，虚府库，薄赋敛，则日月五星，妖孽虹彗，不为祸害矣。”郗萌曰：“五星有逆行及变色，若非其常，则以闻于上；各以其事修其政。”
　　
　　五星喜怒芒角变色冠珥三
　　
