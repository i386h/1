<!-- { "loadSidebar": true } -->
　　《河图稽耀钩》曰：“辰星之精，散为枉矢。”《荆州占》曰：“填星之精，变为枉矢。”《春秋运斗枢》曰：“几星散为枉矢。”《说苑》曰：“枉矢之星，盈缩之所生也。”《鸿范五行传》曰：“枉矢者，弓弩之象也。枉矢之所触，天下之所伐，灭亡之象也。”巫咸曰：“枉矢，类大流星，色苍黑，蛇行，望之，如有毛目，长数丈著天。”《春秋合诚图》曰：“枉矢主反萌，黑彗分，为枉矢。枉矢者，射星也，水流蛇行；含明，故有毛目；阴合于四，故长四；又水生木，其怒青黑，水灭火，其精沉，故以为谋反之征；在所流，受者灭，皆为天子之祥；阴道于六，期六年，萌二十四年，天子以兵亡，所已议见起。”《春秋纬》曰：“枉矢主射愚；又曰：枉矢流，射所谋。”《河图》曰：“枉矢东流天下恐。”《洛书》曰：“枉矢出，夏桀灭。”《尚书中候》曰：“夏桀无道枉矢射。”《河图真纪钩》曰：“人君邪暴专已，则枉矢动。”《洛书说征示》曰：“枉矢射心，山崩火燔宫。”《洛书洛罪级》曰：“枉矢射，主以兵去。”《易纬辨终备》曰：“枉矢流，隐谋合，国雄逃。”《诗纬》曰：“枉矢流，天降丧乱。”《诗纬含神雾》曰：“白之亡，枉矢流。”《尚书运期授》曰：“白之亡也，枉矢射参。”《尚书纬》曰：“枉矢流，天射王。”《春秋纬》曰：“黄之亡，有枉矢下流到地上，属天下以兵亡，天子凶。”《春秋纬》曰：“枉矢芒，臣不忠。民不良。”《春秋纬》曰：“枉矢或东或西，五谷不升，民流亡。”《春秋潜潭巴》曰：“枉矢或南或北，无聚众伐敌国。”《春秋潜潭巴》曰：“枉矢守虚，卑国以实，尊国虚。”《春秋潜潭巴》曰：“枉矢守填星，民多事，其大芒也黄，德昌。”《春秋潜潭巴》曰：“枉矢黑，军士不勇，疾流肿。”《春秋纬运斗枢》曰：“枉矢出，射所诛。”《春秋运斗枢》曰：“黄帝行失，则枉矢出，射所谋，谋易失枢之主，故以枉矢射之。”《春秋考异邮》曰：“枉矢见，则谋反之兵合。”《考异邮》曰：“枉矢而流射伐，秦以亡。”《春秋汉含孳》曰：“枉矢流，主见射。”《春秋佐助期》曰：“枉矢流射，黜灭不祥。”《孝经钩命决》曰：“乱蒋蒋，枉矢出。”《孝经援神契》曰：“枉矢射，匿谋强。”《论语摘辅像》曰：“虚王反度，则枉矢合。”《海中占》曰：“枉矢类流星，望之有毛目，长可一疋布，皎皎著天，见则大兵起，大将出，弓弩用，期三年。”石氏曰：“枉矢射心，地陷备虚狼。”郗萌曰：“枉矢出东井，边境起兵，火灾并行，受者备火、盗贼。”《说苑》曰：“秦二世立，枉矢夜光。”郗萌曰：“枉矢射参，秦以亡。一曰帝亡。”班固《天文志》曰：“枉矢所触，天下之所伐射，灭亡之象也。”（按《宋书天文志》曰晋元帝大典三年四月壬辰，枉出虚危，没翼轸。永昌元年三月，王敦率江荆之众来攻京都，六军距战，败绩，于是杀护军将军周颉、尚书令刁协、骠骑将军戴弼，又镇北将军刘隗出奔。四月，又杀湘州刺史谯土承，镇南将军甘卓。闰十一月，元帝崩。间一年，敦亦枭，枉矢之应。）班固《天文志》曰：“枉矢流，以乱伐乱。”（按《宋书天文志》曰：晋元康六年六月丙午，夜有枉矢在斗魁，东南行，是后赵王杀张华，废贾后，以理太子之冤，遂自篡，以至屠城。光熙元年五月，枉矢西南流，是时司马越西破河间，奉迎大驾，寻收缪胤和缓等，肆其无君之心，天下恶之，及死，而石勒焚其尸柩也。）班固《天文志》曰：“项羽救钜鹿，枉矢西流。占曰：枉矢所触，天下之所伐射，灭亡象也。物莫直于矢，今蛇行，不能直矢而枉者，执矢者亦不正，以象项羽执政乱也。羽遂合从，坑秦人，屠咸阳。”司马彪《天文志》曰：“孝灵中平中夏，流星赤如火，长三四尺，起河鼓，入天市，抵触宦者，星色白，长二三尺，后尾再屈，食顷乃灭，状似枉矢。占曰：枉矢流发，其官射。所谓矢，当直，而枉者，操矢者邪枉人也。中平六年，大将军何进谋尽诛中宦，中宦觉，于省中杀进，俱两破灭，天下由此遂大坏乱。”
　　
　　破女三十一
　　《河图》曰：“辰星之精，散为破女。”《河图》曰：“破女见，群臣皆诛。”《河图》曰：“破女主胜之符。”
　　
　　拂枢三十二
　　《河图》曰：“辰星之精，散为拂枢。”《河图》曰：“拂枢动，乱骇扰，无调时。”《河图》曰：“拂枢主制时。”
　　
　　灭宝三十三
　　《河图》曰：“辰星之精，散为灭宝。”《河图》曰：“灭宝起，相得之。”《河图》曰：“灭宝主伐之。”
　　
　　绕綎三十四
　　《河图》曰：“辰星之精，散为绕綎。”《春秋纬》曰：“绕綎主乱孳。”
　　
　　惊悝三十五
　　《河图》曰：“辰星之精，散为惊悝。”《河图》曰：“惊悝主相署。”
　　
　　
　　大奋祀三十六
　　《河图》曰：“辰星之精，散为大奋祀。”《河图》曰：“大奋祀主招邪。”韩杨曰：“大奋祀出，主安之。”《河图》曰：“太阴之精，玄武七宿之域，有谋反，若恣虐为害，主失冬政者，期如上占，祸应之。”《春秋纬》曰：“五精潜潭，皆以类逆所犯，行失时，指下，臣承类者乘而害之，皆灭亡之征也，入天子宿，主灭诸侯，五伯谋。”
　　
　　天锋三十七
　　宋均曰：“天锋彗，象矛锋者也。”《春秋合诚图》曰：“天锋主从横。”宋均曰：“天下横从，则天锋星见。”《洪范五行传》曰：“汉昭帝始元元年，锋星出西方，出天市东门，行过河鼓，入营室中。占曰：有乱臣戮死。后左将军上官桀子骠骑将军安与燕王谋反，诛死。”
　　
　　烛星三十八
　　石氏曰：“烛星状如太白，其出也不行，则见不久而灭。”孟康曰：“烛星上有三彗，上出。”石氏曰：“烛星所出邑反。”甘氏曰：“烛星出东方，其所出者，兵不胜；出南方，有兵，王者亡地；出西方，其国有丧，兵胜；出北方，其所出者，兵胜。”《天官书》曰：“烛星所烛者，城邑乱。”《荆州占》曰：“烛星所出，有大盗不成。”《荆州占》曰：“烛星青，有忧事，不吉；赤，有华事；黄，盖地；白，有欢事。”班固《天文志》曰：“孝昭五年四月，烛星见奎娄间。占曰：有土功，胡人死，边城和。六年，筑辽东玄菟郡，二月，度辽将军范明友击乌丸还。”
　　
　　蓬星三十九
　　《荆州占》曰：“蓬星，一名王星，状如夜火之光，多即至四五，少即一二；一曰：蓬星在西南，修数丈，左右锐，出而易处。”《圣洽符》曰：“有星，其色黄白，方不过三尺，名曰蓬星，见则天下道术士当有出者，布衣之士贵，天下太平，五谷成，人民宁，期一年，远二年。”甘氏曰：“蓬星出北斗，诸侯有夺地，以地亡，有兵起星所房者，期不出三年。”郗萌曰：“蓬星出太微中，天子立王，期不出三年。”班固《天文志》曰：“汉昭帝始元中，汉宦者梁成恢及燕王候星者吴莫如，见蓬星出西方天市东门，行过河鼓，入营室中。恢曰：蓬星出，六十日，不出三年，下有乱臣，戮死于市。”班固《天文志》曰：“孝景中三年六月壬戌，蓬星在房南，去房可二丈，大如二斗器，色白；癸亥，在心东北，可长丈所；甲子，在尾北，可六丈；丁卯，在箕北，近汉，稍小且去时大如桃；壬申，去，凡十日。占曰：蓬星出，必有乱臣，房心间，天子宫也。是时梁王欲为汉嗣，使人杀汉诤臣袁盎，汉诛梁大臣，斧钺用，梁王恐惧，布车入关，伏斧钺谢罪，然后得免。”《荆州占》曰：“蓬星出北斗魁中，王者坐贼死，若大臣诸侯有受诛者。”《荆州占》曰：“蓬星出，见于东方、东南、东北，不大旱则大水，五谷不收，籴贵十倍，人相食。”《荆州占》曰：“蓬星出司命，王者疾死。”何法盛《中兴书》曰：“晋孝武太元二十年九月，有蓬星如粉絮，东南行，历女虚危，至哭星。明年而烈宗崩。”韩杨曰：“蓬星出北斗中，大臣诸侯有受兵者。”
　　
　　长庚四十
　　司马迁《天官书》曰：“长庚，如一疋布著天。”（此长庚非《诗》所谓西有长庚者。）《天官书》曰：“长庚见则兵起。”
　　
　　四填四十一
　　巫咸曰：“四填星，出阳，去地六丈余。”司马迁《天官书》曰：“四填出地可四丈。”《荆州占》曰：“四填星，大而赤，去地二丈，当以夜半子时出。”《荆州占》曰：“四填星见，十月而兵起。”又曰：“四填星见，四隅皆为兵起其下。”
　　
　　地维藏光四十二
　　《黄帝占》曰：“地维藏光者，五行之气，出于四季，土之气也。”《荆州占》曰：“有星出，大而赤，去地二三丈，如月始出，是谓地维藏光。”《黄帝占》曰：“四隅有星，望之，可去地四丈，而赤黄摇动，其类填星，是谓中央之野星，出于四隅，名曰地维藏光。出东北隅，天下大水；出东南隅，天下大旱；出西南隅，则有兵起；出西北隅，则天下乱，兵大起。”《天官书》曰：“地维藏光见，下有乱者亡，有德者昌。”
　　
　　女帛四十三
　　《黄帝占》曰：“女帛者，五星气合之变，出东北，木水气合也。”石氏曰：“东北有星，长三丈而出，水水气交，名曰女帛，见则天下兵起，若有大丧。”《荆州占》曰：“东北有三丈星出，名曰女帛，女帛出，天下有大丧。”
　　
　　盗星四十四
　　《黄帝占》曰：“盗星，五星气合之变，出东南，木火气合也。”石氏曰：“东南有星，长三丈而出，木火气交，名曰盗星。”《荆州占》曰：“东南有三星出，名曰盗星，见则天下有大盗，多寇贼。”
　　
　　积陵四十五
　　《黄帝占》曰：“积陵者，五星气合之变，出西北，金水气合也。”石氏曰：“西南有星，长三丈而出，（《荆州占》曰：有三星乃大星出。）金水气合，名曰积陵，见则其下陨霜，兵水并起，五谷不成，人民饥。”（《荆州占》曰：天下谷十倍。）
　　
　　瑞星四十六
　　《黄帝占》曰：“瑞星者，五星气合之变，出与金木水火合，于四隅也。”石氏曰：“四隅有星，大而赤，察之，中黄，数动，长可四丈，此土之气，效于四季，名曰四隅瑞星，所出兵大起，有土功。正月出，十月起兵；二月出，十一月起兵；三月出，七月起兵；四月出，九月起兵；皆期三年，中五年，远七年。”
　　
　　昏昌四十七
