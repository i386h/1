<!-- { "loadSidebar": true } -->
　　《海中占》曰：“客星干犯梗河，天子慎边，四裔不靖。”《荆州占》曰：“有星入天矛，天下兵起。”陈卓曰：“客星入梗河，天下兵起。”石氏曰：“黄白星出天矛，天子用兵。”《玉历》曰：“客星出梗河，北兵为乱，侵陵中国，人主有忧，期二年。”（按司马《天文志》曰：孝明帝永平四年八月辛酉，客星出梗河西北，指贯索，七十日去梗河，为北兵至。五年十一月北匈奴七千骑，入五原塞，又入云中，至原阳也。）石氏曰：“黄白星走天矛，正中之，有军，兵罢；无军，天子有献兵者；星赤，兵内起，大将为乱；苍白，将有疾；黑，将死；三夜不去，天子多戮者。”石氏曰：“客星舍梗河，主在东之君，人民相师长，强者为虎狼，小民为鱼肉。”《海中占》曰：“客星舍梗河，阴阳不和，天下大风，树木皆倒。”《天官书》曰：“客星守天矛，若出之，北兵大动，有丧。”石氏曰：“客星出入，若守梗河，朔兵大起。”
　　
　　客星犯招摇四
　　石氏曰：“客星干犯招摇，朔兵大来，不出一年。”韩杨曰：“客星入招摇，南夷王且操奇物来降国者。”《黄帝占》曰：“客星出招摇，朔兵来。一曰：夷狄胜，若旱多风。”石氏曰：“客星出招摇，兵革大起，朔兵为乱，若单于死，期一年。”黄帝曰：“客星当天库，天下兵革。”石氏曰：“客星当天库，将受主命，不为主用。”石氏曰：“客星走招摇，北兵来。”黄帝曰：“客星居招摇间，北兵起。”郄萌曰：“客星舍匈奴星，（按招摇无匈奴之名，郄萌曰此，当以招摇主北兵，以入招摇占中国，兼录之也。）人面龙身，留十余日不去，占主内相贼，国家兵起，敌人来降。”石氏曰：“客星守招摇，北主死，其民乱。”石氏曰：“客星守招摇，蛮夷君死民乱。”班固《天文志》曰：“客星守招摇，蛮夷有乱。”
　　
　　客星犯玄戈五
　　陈卓曰：“客星干犯玄戈，占单于大败，期二年。”《黄帝占》曰：“客星出玄戈，敌兵大败，若有死王，期二年。”《荆州占》曰：“客星守玄戈，天子死。”石氏曰：“客星守玄戈，北兵来。”
　　
　　客星犯天枪六
　　郄萌曰：“客星入天枪，天下有饥兵。”《荆州占》曰：“客星入天枪，有大战。”石氏曰：“客星出天枪，边外有急，机枪用，有兵起，大将出，期一年。”
　　
　　客星犯天棓七
　　石氏曰：“客星干犯天棓，兵大起，期二年。”焦延寿曰：“有星入天棓，大兵当起。”《玉历》曰：“客星出天棓，兵大起，下谋上，大人有戮者，期二年。”
　　
　　客星犯女床八
　　石氏曰：“客星干犯女床，贵人暴诛，期百八十日。”郄萌曰：“有星入女床，有异女来误我王。”《荆州占》曰：“客星入女床，若动摇，女有大行，若天下女子有忧。”甘氏曰：“客星出女床，若守之，强臣执政，贵人有暴诛者，期百八十日。”《荆州占》曰：“客星守女床，后宫女凶。”
　　
　　客星犯七公九
　　《河图圣洽符》曰：“客星出七公，及守之，将相有忧，御臣受戮，若议人有罪，直言者凶。”《黄帝占》曰：“客星守七公，为饥民，君不安。”
　　
　　客星犯贯索十
　　石氏曰：“客星干犯贯索，不有大赦，必有大狱，民叛，篡弑君，不过三年。”石氏曰：“客星入贯索，天下多死人。”石氏曰：“他星入贯索二日，有丧。”《荆州占》曰：“黄星入贯索，诸侯有以地坐法者。”《黄帝占》曰：“有星出贯索中，有救。星大，大赦；星小，小赦。”《荆州占》曰：“客星出贯索，其国亡土邑。”齐伯曰：“客星入贯索，大臣有谋，下有反者，贵人多下狱，一日守之，十日有大赦，期一年。”（按司马彪《天文志》曰：孝明皇帝永平四年八月辛酉，客星出梗河西北，指贯索，七十日去。贯索，贵人之牢。陵乡侯梁松怨望，悬飞书诽谤朝廷，下狱死，妻子家属徙九真也。）
　　
　　客星犯天纪十一
　　《黄帝占》曰：“客星入天纪，有拘主。”《黄帝占》曰：“客星入天纪，诸侯举兵，国政乱。”《甄耀度》曰：“客星出天纪，大臣执权，兵宫中，人主有忧，若强臣相戮，期不出二年。”郄萌曰：“客星行纪星，有饥民，君不安。”石氏曰：“他星守纪星，君不安，有饥民。”
　　
　　客星犯织女十二
　　石氏曰：“客星犯织女，天子女诛死。”陈卓曰：“客星干犯织女，后族为乱，贵女有诛者，期三年。”郄萌曰：“客星入织女，为旱。”郄萌曰：“客星入织女、贯索、须女者，皆等。须女主帛絮，贯索主麻缕，织女主布帛及五彩，皆贵，各守其价，十日一倍，二十日再倍，三十日三倍，皆以四时相执。守南，南方贵；守北，北方贵；守西，西方贵；守东，东方贵；守中，中贵。所守，其国皆贵。其余星皆仿此。”《荆州占》曰：“奇星入织女，有兵，十年乃解。一曰：人主攻一家、一国，若族之。”石氏曰：“赤星入织女，主攻一国，残之。又曰：接客来，黄星入，女子受地者；黑星入，淫妇忧；青星入，以忧来者。”石氏曰：“客星入织女，有女使者，若中守弃犯之，女君诛，若有妇女之事。”石氏曰：“黑星出织女，女子多怀子死。”《海中占》曰：“客星出织女，若入之，后族为乱，若诛臣；一曰贵女有诛者，各以五色占。白为丧，赤为兵，黑为水，黄为旱，青为饥。”《荆州占》曰：“客星出织女，宫人逃。”（一书曰：青星。）《黄帝占》曰：“客星出入织女，丝絮布帛贵，在后年。”石氏曰：“客星出入（郄萌曰：守）织女，有诛臣降王。”郄萌曰：“客星在织女下，兵起，必战，不出十日。”郄萌曰：“客星舍织女，后宫有以梁死者。”石氏曰：“他星守织女，女有忧，若有嫁娶之事。”石氏曰：“他星守织女，乍出乍入，前后左右，回惑其色，色青为饥，赤为兵，黄为旱，白为丧，黑为水。”郄萌曰：“客星守织女，山摇地动，若牛疾。”《荆州占》曰：“客星守织女，有女子使来者。色青，忧以来；赤，有奇客来；黄白，宫女有喜。”
　　
　　客星犯天市垣十三
　　《文曜钩》曰：“客星入天市垣，兵大起，斧钺用，大臣当有斩者，近期一年，远期三年。”石氏曰：“客星入天市垣，色黑，市使死。”石氏曰：“客星入天市，黄白，市使忧；黑，死；以日占何国。”石氏曰：“客星入天市，聚者皆起，或不得耕食，大兵横流，期三年。”石氏曰：“客星入天市，大臣诛，有戮卿；一曰：有戮王，皆期一年，远三年。”（按班固《天文志》曰：孝宣地节元年七月癸酉，客星入天市，芒炎东南指，其色白，是时楚王延寿谋逆自杀。地节二年，故将军翟告夫人显，将军霍禹、范明友、奉车霍山及诸昆弟嫔婚为侍中，诸曹、九卿、郡守皆谋反，夷族，伏其辜也。）郄萌曰：“客星入市中，兵犯外城。”郄萌曰：“客星入天市中，籴石三百，居市门者石五百五十，亦曰游市旁者石百。”郄萌曰：“赤星入天市，弃市满天下。”郄萌曰：“黄白星入天市。啬夫不迁即赐。”郄萌曰：“客星遁，或若填星所发，入市中而出外，死罪复生。”郄萌曰：“赤星长寻，集天市中，有兵。”郄萌曰：“青黑星出天市，啬夫不死即免。”司马彪《天文志》曰：“孝灵中平五年六月丁卯。客星如三升梡，出贯索西南，南行入天市，至尾。占曰：为贵人丧。明年四月，宫车晏驾。”谢承《后汉书》曰：“吴郡周敞师事京房，房为石显所谐，系狱，谓敞曰：吾死后三十日，客星必出天市，即吾无辜也。后果如言，敞上书陈其枉。”《荆州占》曰：“客星出入天市，旗兵大起，大将斩。”《玄冥》曰：“客星出天市，执令者死，大臣诛，有贵人多市死者，期二年。”郄萌曰：“客星入若守天市，执令者死。”郄萌曰：“太白星入若守天市，天下乱。” 郄萌曰：“太白星入若守天市，度量不平，市乱。”
　　
　　客星犯帝座十四
　　石氏曰：“客星干犯帝座，人民大乱，官朝徙大臣，期三年。”《荆州占》曰：“客星入帝座，留不去，则有贵人变更令。”《荆州占》曰：“赤星入帝座，朝廷有兵。”《河图帝览嬉》曰：“客星出帝座，若守之不去，则有贵人变更法令，大臣为乱，人主不安。”
　　
　　客星犯天候十五
　　《荆州占》曰：“客星入天候星，士卒罢，人有急行。”石氏曰：“客星出候星，天下乱，人民相攻，士卒出，有急行。”石氏曰：“客星守候星，候者忧。”石氏曰：“客星守候星，外客欲为主也。”《荆州占》曰：“客星守候星，天下大乱。”
　　
　　客星犯宦者十六
　　石氏曰：“客星干犯宦者，宦者灭亡。”郄萌曰：“客星舍宦者星，左右贵人有不长者。”《玉历》曰：“客星出守宦者星，左右贵人有不废者，不能守其贵；一曰：有让位者。”
　　
　　客星犯宗人十七
　　《河图圣洽符》曰：“客星出宗人，帝族亲多死者；一曰：王者不亲宗族。”郄萌曰：“客星舍宗人，留不去，有贵人死者。”
　　
　　客星犯宗正十八
　　《荆州占》曰：“客星守宗正，更号令。”甘氏曰：“客星出宗正，守之不去，左右宗族幸臣多死，不出其年。”
　　
　　客星犯宗星十九
　　《圣洽符》曰：“客星出宗星，帝族亲多死者；一曰：王者不亲宗族。”石氏曰：“客星守宗星，宗人不和。”
　　
　　客星犯东西咸二十
　　齐伯曰：“客星出东西咸，女主自恣，若淫泆；一曰：贵人女有忧，若有黜者，不出其年。”《荆州占》曰：“客星守东西咸，人主淫泆失道。”
　　
　　客星犯天江二十一
　　《黄帝占》曰：“客星入天江，河津关绝道不通；一曰：河津吏有忧。”《甄曜度》曰：“客星出天江，有大水，河海溢，津关塞，民多饥。”陈卓曰：“客星干历天江，大兵攻王国，王者以赦除之，则国丰年。”《黄帝占》曰：“客星守天江星一日，津河吏有忧。”
　　
　　客星犯建星二十二
