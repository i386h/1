<!-- { "loadSidebar": true } -->
　　春分二月中，其日东方有青云，岁熟；晴明，物不成。风从乾来，岁多寒，金铁倍贵；坎来，豆菽不成，民饥病；艮来，夏不热，米贵一倍；震来，五谷成，亦无盗贼；巽来，虫生，四月多暴寒；离来，五月先水、后旱；坤来，小水，人多疟疾；兑来，春寒，八月国有忧，有兵。
　　立夏日，南方有赤云，岁丰；清明，则旱。风从乾来，其年凶、饥，夏霜，麦不刈；坎来，多雨水，鱼行人道；艮来，山崩地动，人疫；震来，雷不时，击物；巽来，其年大熟；离来，夏旱，禾焦；坤来，万物夭伤；兑来，蝗虫大作。
　　夏至日，南方有赤气，则熟；晴明，则旱。风从乾来，寒伤万物；坎来，寒署不时，夏日多寒；艮来，山水暴出；震来，八月人多疾；巽来，九月风，落草木；离来，五谷熟；坤来，六月雨水横流；兑来，秋多雨霜。
　　立秋日，有白云及小雨，则吉；晴明，物不成。风从乾来。甚寒。多雨；坎来。冬多雪。多阴寒；艮来，秋气不和；震来，秋多雨雹，人不和，草木再荣；巽来，内兵猝起；离来，兵戎不利，多旱；坤来，五谷熟；兑来，兵起，将行。
　　秋分日，西方有白云，则善；晴明，物不成。风从乾来，人多相掠；坎来，多寒；艮来，十二月多阴寒；震来，人疫，再花，不实；巽来，十月多风；离来，兵动国南七百里；坤来，土功兴；兑来，五谷大收。
　　立冬日，晴明，小寒，人君吉，天下喜。风从乾来，君令行，天下安；坎来，冬雪杀走兽；艮来，地气浅，人多病；震来，人不安居，多寒；巽来，冬温，明年夏旱；离来，明年五月大疫；坤来，水泛溢，鱼盐倍多；兑来，妖言为幻，兵在山泽。
　　冬至日，有云，雪寒，明年大丰；晴明，物不成。风从乾来，强国有忧，多寒；坎来，岁美，人安；艮来，正月多阴；震来，雷不发，大雨并；巽来，百虫害物；离来，冬温，乳母多死，水旱不时，人疫；坤来，虫伤苗，多水；兑来，明年秋雨，兵起。
　　立夏，巽卦，王风从乾来，为一逆，小凶。
　　立春，艮卦，王风从坤来，为二逆，兵起。
　　立秋，坤卦，王风从艮来，为三逆，谷无实。
　　立冬，乾卦，王风从巽来，为四逆，人去其乡。
　　秋分，兑卦，王风从震来，为五逆，带刀入市。
　　冬至，坎卦，王风从离来，为六逆，人民溃散。
　　夏至，离卦，王风从坎来，为七逆，臣子为乱。
　　春分，震卦，王风从兑来，为八逆，殿上有刺客。
　　
　　七十二候当候不候
　　正月
　　是月也，东风解冻，蛰虫始振，鱼陟负冰，獭祭鱼，候雁北，草木萌动。孟春行夏令，则雨水不时，草木早落，国时有恐；行秋令，则其民大疫，焱风暴雨总至，藜莠蓬蒿并兴；行冬令，则水潦为败，雪霜大挚，首种不入。
　　
　　二月
　　桃始华，仓庚鸣，鹰化为鸠，玄鸟至，雷乃发声。始电。仲春行秋令，则其国大水，寒气总至，寇戎来征；行冬令，则阳气不胜，麦乃不熟，民多相掠；行夏令，则国乃大旱，暖气早来，虫螟为害。
　　
　　三月
　　桐始华，田鼠化为鴽，虹始见，萍始生，鸣鸠拂其羽，戴胜降于桑。季春行冬令，则寒气时发，草木皆肃，国有大恐；行夏令，则民多疾疫，时雨不降，山陵不收；行秋令，则天多沉阴，淫雨早降，兵革并起。
　　
　　四月
　　蝼蝈鸣，蚯蚓出，王瓜生，苦菜秀，靡草死，麦秋至。盂夏行秋令，则苦雨数来，五谷不滋，四鄙入保；行冬令，则草木早枯，后乃大水，败其城郭；行春令，则蝗虫为败，暴风来格，秀草不实。
　　
　　五月
　　螳螂生，鸠始鸣，反舌无声，鹿角解，蜩始鸣，半夏生。仲夏行冬令，则雹冻伤谷，道路不通，暴兵来至；行春令，则五谷晚熟，百螣时起，其国乃饥；行秋令，则草木零落，果实早成，民殃于疫。
　　
　　六月
　　温风至，蟋蟀居壁，鹰始挚，腐草为萤，土润溽暑，大雨时行。季夏行春令，则谷实鲜落，国多风欬，民乃迁徙；行秋令，则丘隰水潦，禾稼不熟，乃多女灾；行冬令，则风寒不时，鹰隼早鸷，四鄙入保。
　　
　　七月
　　凉风至，白露降，寒蝉鸣，鹰乃祭鸟，天地始肃，禾乃登。孟秋行冬令，则阴气大胜，介虫败谷，戎兵乃来；行春令，则其国乃旱，阳气复还，五谷不实；行夏令，则其国火灾，寒热不节，民多疟疾。
　　
　　八月
　　鸿雁来，玄鸟归，群鸟养羞，雷始收声，蛰虫坏户，水始涸。仲秋行春令，则秋雨不降，草木生荣，国乃大恐；行夏令，则其国乃旱，蛰虫不藏，五谷复生；行冬令，则风灾数起，收雷先行，草木早死。
　　
　　九月
　　鸿雁来宾，雀入大水为蛤，菊有黄华，豺乃祭兽，草木黄落，蛰虫咸俯，季秋行夏令，则其国大水，冬藏殃散，民多鼽嚏；行冬令，则国多盗贼，边境不宁，土地分裂；行春令，则暖风来至，民气解惰，师兴不居。
　　
　　十月
　　水始冰，地始冻，雉入大水为蜃，虹藏不见，天气上升，地气下降，闭塞而成冬。盂冬行春令，则冻闭不密，地气上泄，民多流亡；行夏令，则国多暴风，方冬不寒，蛰虫复出；行秋令，则霜雪不时，小兵时起，土地侵削。
　　
　　十一月
　　鹖鴠不鸣，虎始交，荔挺出，蚯蚓结，麈角解，水泉动。仲冬行夏令，则其国乃旱，氛雾宾宾，雷乃发声；行秋令，则天时雨汁，瓜瓠不成，国有大兵；行春令，则虫螟为败，水泉咸竭，民多疾疠。
　　
　　十二月
　　雁北乡，鹊始巢，雉雊，鸡乳，征鸟厉疾，水泽腹坚。季冬行秋令，则白露蚤降，介虫为妖，四邻入保；行春令，则胎夭多伤，国多痼疾，命之曰逆；行夏令，则水潦败国，时雪不降，冰冻消释。 
　　   
　　
　　开元占经卷九十四
　　
　　云气杂占
　　帝王气
　　天子气，内赤外黄，正四方，郁郁葱葱，所发之处，当有王者；若天子欲有游，往其地，亦先发此气，远近数里，如法计之，吉凶以日辰生克，决期以支干数法。又曰：天子气，如城门，隐隐在气雾中，又多在晨昏见。又曰：天子气，如千石仓，在气雾中。又曰：天子气，五色如山镇。又曰：天子气，如高楼，在雾中。又曰：气象青衣人垂手，在日西，天子气也。又曰：敌上气如龙马，杂色郁郁冲天者，帝王之气，不可击；若在吾军，必得天助。又曰：气如龟如凤，五色，随王时发者，天子气也。
　　范增曰：“吾使人望沛公，其气冲天，五色相掺，皆为龙虎，此非人臣气也。”
　　《洛书》曰：“苍帝起，青云扶日；赤帝起，赤云扶日；黄帝起，黄云扶日；白帝起，白云扶日；黑帝起，黑云扶日。一曰：苍帝气如人向日，拳手而倪首，一手在后；赤帝气如象火光，如覆薁状，立在日下；黄帝气如马，在日下；白帝气如虎，在日下；黑帝气如船，在日下。青紫气自地属，天其地有贵女。凡帝王气发，常以四时王相时日相生之日，相生之日，其国大昌。”
　　
　　
　　贤人气
　　贤人气，视四方，常有大云，五色具者，其下贤人隐也。青云润泽蔽日，在日西北，为举贤良。
　　
　　将军气
　　将军之气，如龙如虎，在杀气中，两军相当，若发军上，则其将猛锐欲动也，吉凶以日辰决之；若无军在外，亦当有暴兵起。
　　城营上气如火烟，或如山林、竹木，或白色而有赤气绕之，或紫黑如门楼，或上黑下赤如旌旗，或如张弓弩，或如尘埃，本大而高，首锐而卑，或如囷仓，正白，见日益明，或白如粉沸，或如夜火光照人，此皆猛将气也。
　　军上气，黄白而转泽者，将有盛德，不可击；军上气发，渐渐如云，变作山形者，将有深谋，不可击，若在吾，速战，大胜。军上气黑下，赤气在前者，将精悍不可当；军上气如交蛇向人，此猛将气也，不可当，若在吾军，战必大胜；赤气上与天连，军中必有良将；军上气，青白而高者，将勇，大战；前白后青而高者，将弱而士勇；前大后小，将怯不明；军上气青而疏散者，其将怯弱，可击。
　　
　　兵气
　　胜兵气，上与天连，或如火光，或如山堤上有林木，或如埃尘粉沸，其色黄白，或如旌旗，无风而扬，挥势指敌，或白气粉沸如楼，缘以赤气，或如人持斧向敌，或如蛇举头向敌，或如埃尘，前卑后高，或如牛马，头低尾昂，或如旌旗，如锋刃向人，或有人如牵牛，或如乳虎，或如疋帛，或如覆舟，或气似堤覆，前后皆白，此皆雄兵猛士之气，不可击，若在我军上，急战，大胜。
　　军上气，黄白色润泽重厚者胜；军上发黄气，将士精勇，不可击，若在吾军，可战；军营上有赤黄气上达于天者，不可击；军上有五色气上与天连，此天应之军，不可击；军上气，上小下大，其军士日增益，不可击；军上气，遥望如斗鸡，赤白相随，在云中，得天助，不可击；军上气，上锐，其色黄白圆而泽者，其将勇猛，士卒能强战，不可击。
　　云如日月，而有赤气绕之，似日月晕，或有光者，所见之城邑，不可攻；云气如伏虎居上，或如华盖，或如杵形向外，或如赤马，或如山岳，皆不可攻；敌上有气或云，如中天至而及我军，常有此而不变者，不可攻；军上常有气者，难攻；有云状如鸟飞去者，其国战胜；两军相当，敌上有气如飞乌徘徊，或来而高者，兵精，难击；夜视彼军，上有黑气出，上有赤气，临我军上，彼强我弱，弱能破强，小能击大，大战大胜，小战小胜。望四方，有赤气如鸟在黑气中，或如黑人在赤气中，或如赤杵在乌气中，或如人十十五五有行列，或状如旌旗在乌气中，有赤云气在前者，其兵精锐，不可当；云气三匹帛，前横后大，在军上者，战胜。
　　败兵气，囚废枯散，如马肝色，或如死灰，或如偃鱼，或如偃盖，或乍见乍聚乍散，如雾始起，或如群羊、如群猪在气雾中，皆衰乱也。
　　军上气，如死蛇，如击牛，如双蛇垂头，如蜚鸟四散，如决堤垣，如坏屋，如人无头，如人相指，如惊鹿相逐，如两鸡相向，或如人头，如扬灰，如卷席，如县衣，如匹布乱攘，如人相随，或如粉如尘，勃勃如烟，或五色杂乱，东西南北不定，或如群鸟乱飞，或纷纷如转蓬，或如败船，或如卧人无手足，或如覆车杂乱不起者，皆败军之气，击之必克。
