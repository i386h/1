<!-- { "loadSidebar": true } -->
　　《汉书五行志》曰：“言之不从，是谓不义，时则有诗妖，君亢阳而虐，臣畏刑而箝口，则怨谤之气，发于歌谣，故有诗妖。”《鸿范五行传》曰：“下既非君上之刑，畏严刑而不敢正言，则先发于歌。歌，口事也。气逆则恶言至，或有怪谣，以此占之，故曰诗妖。古者人君必视人民，听其歌谣，以省国政。”《左传》曰：“僖公五年，晋侯伐虢，八月甲午，围上阳，问卜偃曰：吾其济乎？对曰：克之。公曰：何时？对曰：童谣有云，丙之晨，龙尾伏辰，（龙尾，尾星也。日月之会曰辰，日在尾，故尾星伏而不见也。）均服振振，取虢之旗，（戎事上下同服。振振，盛貌；旗，军之旌旗也。）鹑之贲贲，天策焞焞，火中成军，虢公其奔。（鹑，鹑火星也；贲贲，鸟星之体也；天策，傅说星；时近日，星微；焞焞，无光耀也。言丙子平旦，鹑火中，军事有成功也。此已上皆童谣言也，童子未有念虑之惑，而会成嬉戏之言，似有所凭者，其言或中或否，博览之士，能惧思之人，兼而志之，以为炯戒，以为将来之验，有益于世救。）其九月、十月之交？（以星验之，知九月、十月之交，谓夏之九月、十月也。交，晦朔交会。）丙子旦，日在尾，月在策，（是夜日月合朔于尾，月行疾，故至且过，在策。）鹑火中，必是时也。冬十二月丙子朔，晋灭虢，虢公丑奔京师。”（周之十二月，夏之十月也。）《左传》曰：“文成之世，童谣曰：‘鸜之鹆之，公出辱之。鸜鴒之羽，公在外野，往馈之马。鹳鹆跦跦，公在乾侯，征褰与襦。鸜鹆之巢，迄哉摇摇，稠父丧劳，宋父以骄。鸜鹆鸜鹆，往歌来哭。’至昭公时，鸜鹆来巢，公攻李氏，败，出奔在外野，次乾侯。八年，薨于外，归葬。鲁昭公名稠，公子宋立，是为定公。”《异苑》曰：“秦世有童谣云：‘秦始皇，奄僵僵，开吾户，掳吾床，饮吾酒，唾吾浆，食饮以为粮，张弓射东墙，前至沙丘当灭亡。’始皇既坑儒焚典，乃发孔子墓，欲取经传，圹既启，悉如谣者之言。又言谣文藏在冢壁，始皇甚恶之，反问之，还沙丘而修别路，见群小儿辇沙为阜，问之，云：‘沙丘也。’从此得疾而殂。”《汉书五行志》曰：“元帝时童谣云：‘井水溢，灭灶烟。灌玉堂。流金门。’至成帝建始二年三月戊子，北宫中井泉水溢出南流，象春秋时有鹳鹆之谣，而后有来巢之验。井水，阴也；灶烟，阳也；玉堂、金门，至尊之居，象阴盛而灭阳，窃有宫室之应也。王莽生于元帝初元，四年成帝封为三公辅政，因以篡位。”又曰：“成帝时童谣曰：‘燕燕尾涎涎，张公子，时相见。木门仓琅根，燕飞来，啄皇孙。皇孙死，燕啄矢。’其后帝为微行出游，常与富平侯张放俱称富平侯家人，过河阳公主作乐，见舞者赵飞燕而幸之，故曰：燕燕尾涎涎，美好貌也；张公子，谓富平侯也；木门仓琅根，谓宫门铜锾，（服虔曰：门铜枢也。应劭曰：门铜铺首环也。苏林曰：锾音环。）言将尊贵也；后遂立为皇后。弟昭仪贼害后宫，皇子卒，皆伏辜，所谓‘燕飞来，啄皇孙，皇孙死，燕啄矢。’者也。”又曰：“成帝时，童谣曰：‘邪径败良田，谗言乱善人。桂树花不实，黄爵巢其巅。昔为人所羡，今为人所怜。’桂树赤色，汉家象；花不实，无继嗣也。王莽自谓黄象，黄爵巢其巅，象也。”《续汉书》曰：“更始时，南阳有童谣，曰：‘谐不谐，在赤眉；得不得，在河北。’是时更始在长安，世祖为大司马，平定河北，更始大臣并见煞，是更始之不谐，在赤眉也，世祖由河北兴。”又曰：“世祖建武中，蜀童谣曰：‘黄牛白腹，五铢当复。’是时公孙述僭号于蜀，时人窃言：‘莽称黄，述欲继之。故称白腹；五铢，汉家货，明当复也。’述遂诛灭。”又曰：“顺帝之末，京都童谣曰：‘直如弦，死道边；曲如钩，反封侯。‘案顺帝即世，孝质短祚，大将军梁冀贪，树疏幼李固，以为清河，雅性聪明，敦诗悦礼，加以属亲，立长则顺，置善则固，而冀私白太后，策免固，因征蠡吾侯，遂即至尊，固由是结怨，幽毙于狱，暴尸道路，而太尉胡广封安乐乡侯，司徒赵戒厨亭侯，司空袁阳安国亭侯。”又曰：“桓帝之时，京都童谣曰：‘城上乌，尾毕逋。父为吏，子为徒。一徒死，百乘车。车班班，入河间。河间姹女工数钱，以钱为室金为堂，石上慊慊舂黄梁，梁下有悬鼓，我欲击之丞卿怒。’案此谣皆谓为政贪也。‘城上乌，尾毕逋’者，处高利独，食不与下共，谓人主多聚敛也；‘父为吏，子为徒’者，言蛮夷将叛逆，父既为军吏，其子又为卒徒，往击之也；‘一徒死，百乘车’者，言前一人往讨广既死矣后，又遣百乘车往也；‘车班班，入河间’者，言桓帝将崩，銮舆班班，入河间迎灵帝也；‘河间姹女工数钱，以钱为室金为堂’者，言灵帝既立，其母永乐太后，好聚金钱以为堂室也；‘石上慊慊舂黄梁’者，永乐虽积金钱，犹慊慊常若不足，使人舂黄粱而食之也；‘梁下有悬鼓，我欲击之丞卿怒’者，永乐教灵帝，使卖官受钱，所禄非其人，天下忠笃之士怨望，欲击悬鼓以求见丞卿；主鼓者亦复谄顺，怒而止我也。”又曰：“献帝践祚之初，京都童谣曰：‘千里草，何青青；十日卜，不得生。’案千里草，为董；十日卜，为卓；青青，暴强之貌；不得生者，亦旋破亡也。”《魏略》曰：“令狐愚字公冶，太原人。为兖州刺史，愚见吴未平而齐王芳年少，又闻楚王有智勇，初东郡有谣云：‘白马出河，妖马夜过，官权矧鸣呼，粟马皆应。’明日见迹，大如斛，行数里，还入河中。又有谣言：‘白马素羁西南驰，其谁乘者来虎骑。’愚既闻此谣，又闻大司马楚王小字来虎，故遂与其舅王陵阴谋立楚王，愚病死后，发觉，刀割愚棺而戮尸焉。”《吴志》曰：“初兴年中，吴中童谣曰：‘黄金车斑斓，昌门出天子。’昌门，吴西郭门也，夫差所作也，其后孙氏兴焉。”《异苑》曰：“义熙中，童谣云：‘长作扫帚枢作把，扫除洛中迎琅琊。’及十一年，晋大军至洛，修复园陵时，封琅邪王也。”《中兴征祥说》曰：“大和中，童谣曰：‘青青御路杨，白马紫缕缰，汝非皇太子，那得甘露浆。’又曰：‘凤凰生一雏，天下莫不喜。本言是马驹，何悟成龙子。’是时海西公宠爱殿中常侍相龙等，因共为乱，生子男三人，海西以为己子，将欲立之，既而被废，以马缰杀三子。三子死之明日，南方献甘露焉。”《中兴征祥说》曰：“隆和中，谣曰：‘升平不满斗，隆和那得久。’哀皇闻而恶之，改为兴宁。又谣曰：‘虽复改兴宁，只自无聊生。’寻哀帝中药，不识万几。”《异苑》曰：“石勒末年，谣曰：‘一杯水，食者吉。石勒死，人不知。不信我语视盐池，三月忽变而生垒。’七月而勒死，池还如先。”又曰：“符坚城中谣曰：‘河水浊复清。符诏死新城。‘又谣曰：’肩不过项。’及其南侵，其相王猛谏曰：‘童谣有云肩不过项，此不宜远行之征也。’不从，果败于寿春之项城。”
　　
　　人生角及自出地
　　京房曰：“权臣专政，厥妖人生角。”《汉书五行志》曰：“景帝二年九月，胶东人年七十余生角，角有毛。角，兵象；老人，吴王象也；年七十七，国象也。时胶西、济南、临淄、胶东四王谋反，连楚赵，凡七国。”《华阳国志》云：“李势未亡之前，涪陵有民头生角，长三寸，凡三截之。”《京房易传》曰：“人自地出，君有忧，民散流，国亡地。”
　　
　　男化为女
　　《春秋潜潭巴》曰：“小人聚，天子弱，则丈夫化为女子。”京房曰：“丈夫化为妇人，兹谓柔胜强，阴胜阳，邦必亡。”又曰：“男化为女，有异姓来其国。”《蜀王本纪》曰：“武都丈夫化为女子，颜色美好，盖山精也。蜀王取为后，后死，蜀王于武都担土，于成都葬之，故地号曰武担。以石镜一，表其墓。”《汉书五行志》曰：“哀帝建平三年，豫章有男子化为女子，嫁为人妇，生子。长安陈凤言：阳变为阴，将无继嗣，自相生之象，生一子，将复一世绝也。”
　　
　　女化为男
　　《春秋潜潭巴》曰：“贤人去位，天子独居，则女化为丈夫。”京房曰：“女子化为男子，兹谓阴昌，贱人为政，其邦必亡。”又曰：“君将绝嗣，则君妻化为男。”《纪年》曰：“晋定公二十五年，西山女子化为丈夫，与之妻，能生子。其年，郑一女生四十人，二十人死。”《史记》曰：“魏襄王三年，魏有女子化丈夫。”《续汉书五行志》曰：“献帝建安七年，越嶲有女子化为男子，时周群上言：‘哀帝时亦有此，将有代易之事。’至二十五年，帝封山阳公。”
　　
　　人生而能言
　　《京房易传》曰：“言之不知，则人生而能言，天使代其言也。”又曰：“人生而能言，言善则善，言恶则恶，此国之征。”《地镜》曰：“多有谗贼，人生而言。”
　　
　　人生而能行
　　京房曰：“人生而行，其国大昌，其君有忧。又曰：自受其殃，黔首散亡。”《地镜》曰：“王事急，民欲流亡，国有兵，则人生而能行。”
　　
　　人相食
　　《续汉书五行志》曰：“灵帝建宁三年，河内妇食夫，河南夫食妇。”《异苑》曰：“后汉桓帝元嘉元年，任城民妇生儿即自取食之，又谓姑曰天使如此，我亦行死尸僵者。门闾安欹者失，半覆则尽灭。言毕而匍匐，复产一儿而两头。五人杨难自王仇池，分国之应也。”
　　
　　人生子异形
