<!-- { "loadSidebar": true } -->
　　京房曰：“上无天子，诸侯相伐，民流，百姓劳，厥妖马生人。马生人，一身有两头以上，邑有反者，兵大作；马生人，一首三颡以上，邑相挠乱；马生人，一首两颡以上，邑有大兵；马生人，一身而两首无目，一耳居颡以上，且有兵；马生人，一身三首以上，三耳以上，无目，一耳居颡上，是谓不祥，天下有兵，民流亡；马生人，一身两首九口，鼻居项，天下大饥，民流亡；马生人，一身两首以上，无耳无口，二鼻以上，一鼻著项，一鼻著颡，天下有兵丧；马生人，一身两首，邑无主；马生人，一身而两面以上，其邑大不祥；马生人，三首以上，邑争凶；马生人，一身三耳以上，其邑乱；马生人，一首两鼻以上，邑民贫；马生人，有臂无首足，邑有兵，不胜，凶；马生人，三臂以上，邑君有恶疾；马生人，三足以上，其邑劳；马生人，三腹以上，无足，邑有大丧；马生人，三阴以上，臣谋其主；马生人，首在腋下，主贼杀其臣；马生人，首在足下，邑君私，社稷亡；马生人，首在背，民大劳苦；马生人，首在阴，其君亡地；马生人，目在腋下，其君丧；马生人，目在背，邑有大兵，流亡；马生人，目在腹，若喉颡，人主有亡地；马生人，目在足下，此谓下视，欲谋其上；马生人，口在腹，邑有兵，民且饥；马生人，口在背，邑有大事，民绝食；马生人，鼻在腹下，主令不行；马生人，鼻在足下，民相从哭；马生人，鼻在腹下，其邑谷不成；马生人，鼻在背，邑民劳；马生人，鼻在阴，邑君鬼神不享；马生人，耳在背，民不相从，邑有兵；马生人，耳在腹，其邑弱主治不行；马生人，耳在阴，贤者不上通；马生人，腹在跨，其邑大饥，君亡地；马生人，阴在上，其君无子；马生人，阴在背腹，民饥，臣下大谋其主；马生人，四支在首及项，其君失位；马生人，无首，其君大疾；马生人，无目，其国失令亡；马生人，无口，天下大饥；马生人，无鼻，其邑有丧；马生人，无耳，其邑有鬼惊人主；马生人，无手足，其邑不谷；马生人，无臂，邑有兵，兵败；马生人，无腹，邑亡，有兵，民饥；马生人，人身而畜面者，民饥，主易；马生人，人面而六畜身者，是不祥，邑有兵；马生人，人面野兽身者，邑有大客及兵；马生人，人身而野兽面，天下有亡邑；马生人，人面鸟身，是谓不祥，邑有兵；马生人，人身而虫蛇面者，邑且亡；马生人，人面而虫蛇身者，谓邑虚及有兵；马生人，人身而蛇龙面，其邑有弱主不治；马生人，人面而龙蛇身者，民流亡。”《洪范五行传》曰：“秦孝公二十一年，有马生人。占曰：‘畜生非其类，子孙必有非其姓者。’后始皇盖吕不韦子也。”《史记》曰：“秦孝公有马生人，刘向以为皆马祸也。孝公始用商君攻守之法，东侵诸侯，其象将以兵革抗极成功而还自害也。”
　　
　　马生六畜
　　京房曰：“马生六畜，君有大事。马生羊，邑安。”又曰：“国无忧，民大安，马生牛，人安，五谷蕃。马生六畜，一首两身，其君且逐；马生六畜，二口以上，天下有作兵者；马生六畜，二鼻以上，民大饥；马生六畜，三耳三目以上，君失社稷亡；马生六畜，无首，人君失位；马生六畜，无四支，其君不安；马生六畜，无目，臣塞君之善，上令不行；马生六畜，无鼻口，天下有兵；马生六畜，无耳，天子失忠臣；马生六畜，无阴者，女主治。”
　　
　　马生野兽飞鸟　马生鱼虫
　　京房曰：“马生野兽，有他变，民尽为兵；马生野兽，天下不通；马生飞鸟，民不安，有反臣；马生飞鸟，有他变形者，皆为兵丧。”又曰：“马生鱼，邑主忧。又云：大水至，谷不成。马生虫蛇及蜂蚊者，其邑流亡。”
　　
　　马生五谷金钱铁石土草木
　　京房曰：“马生五谷，岁乐昌；马生金钱，其邑臣有欲贼主者；马生石，其邑强；马生土，其邑增地；马生草木，其君疾；马生布帛者，政令且更。” 
　　
　　开元占经卷一百一十九
　　
　　羊犬豕占
　　
　　羊休征
　　
　　玉羊见
　　《瑞应图》曰：“钟律调，五音当节，则玉羊见。师旷时。”
　　
　　羊疫　夷羊　羊两口　羊六头　羊多角
　　《汉书五行志》曰：“视之不明，是谓不哲，时则有羊祸，多疫死，及为怪。”《国语》曰：“商之亡也，夷羊在牧。”（贾逵注曰：夷羊，神兽也。《货食传》曰：羊，扬也。许慎注《淮南子》曰：大羊也。牧，商牧野。）《天镜》曰：“羊一头两口，其年不熟，民饥亡。”《灾异图》曰：“王侯二千石不祗上命，克暴，百姓吁嗟，则一羊六头。”《异苑》曰：“石虎建武初，秦州南安虞大柳摩献六角及四角羊各十。山羌中有三角、五角羊，又旄牛有一角，皆其类也。江陵黄丘村有羊两头，一头下，不能鸣。”
　　
　　羊四耳　羊无足　羊生犬马
　　《河图》曰：“黑羊四耳，目在腋下，名孽，见即有起王。”《天镜》曰：“羊无后足，前吉后凶。”又曰：“羊无前足，先忧后悦。”《晋中兴征祥说》曰：“咸和元年，司徒府羊产无后足，其后苏峻作逆。”《天镜》曰：“羊生犬，国被外贼。”又曰：“羊生马，天下将兵起。”
　　
　　犬咎征
　　犬狂疾
　　《洪范五行传》曰：“犬祸者，西方也，以口守言之类也，言气毁则犬伤疾矣，故曰犬伤祸也。旱岁，犬多狂死，或言气乱则犬为怪，以期占之。”京房曰：“佞臣在侧，则犬妖生，岁多蝗虫。任佞则群物尽伤，犬妖则军兵将至。”又曰：“犬能言，吉凶如其言。”又曰：“犬呼其主，主且亡。”《天镜》曰：“犬作人音声，世主移。”
　　
　　犬群嗥　犬自食子　犬反哺　犬负子　犬不啮鼠
　　《淮南子》曰：“夏桀在位，乱四时之政而万物失所，犬群嗥，起渊。”《运斗枢》曰：“七政乱，主见禁，则天下犬嗥。”《天镜》曰：“犬嗥街巷中，不出其年，有贼在邑；犬群嗥街巷中，不出其年，外内戒严，君臣交兵，从朝廷起；二犬嗥，众犬和，兵必起；犬群嗥城池，不出三年三月，国内虚空；犬嗥屋上，国有丧；犬嗥门巷中，其邑不宁。”京房曰：“犬晨夜嗥堂室上，家且有丧，邑亦然。”《天镜》曰：“犬群嗥，暮嗥室中，男若女必喜；朝嗥室中，长女死。”《墨子》曰：“三苗大乱，天命倾覆，则犬嗥于市中。”《天镜》曰：“犬逆吠，其主必远行，若国君远征，伤将亦伤兵。”《京房易传》云：“犬群嗥，国将亡。”《天镜》曰：“犬自食子，国无盗贼。”又曰：“犬子初生，反哺其母，国有义。”又曰：“犬负其子走，来入城池中，其国不征伐，邻国归；犬负其子入巷，民去其乡。”京房曰：“犬无故皆见鼠不动，邑且有贼臣，公不禁下。”
　　
　　犬聚宫门　犬浴水中　犬从地中出
　　京氏曰：“犬死，无故当邑门及宫门，聚如尸，皆大凶。”又曰：“犬无故相从浴水中，兵大作。”又曰：“犬自地中出，邑大水，君且贫。”《晋书征祥说》曰：“兴平二年，吴郡府舍地中得犬子二头，一雄一雌，太守张懋闻斋内床下犬子声，地自坼，见有二犬，取而养之，皆成。寻而懋为洗克所害。”（注云：《夏鼎志》曰：掘地而得狗，名曰假。《尸子》曰：地中有犬，名地狼也。）又曰：“晋孝武帝大元中，庐江灊县何旭家忽闻地中有犬子声，即于声处掘之，见一狗母，状甚赢瘦，走入菰中，不知所在。视其处，有犬子二头，一雄一雌，取而养之，雌死雄活。及长，为犬善噬野兽。其后，地里中为蛮所没。安帝隆安中，辅国将军孙无终家既阳中，地中闻犬子声，寻穴地有坼，犬子皆白色，一雄一雌，取而养之，皆死。后无终为桓玄所诛。”
　　
　　犬戴冠
　　京房曰：“君不正，臣欲篡，厥妖狗冠出朝门。”《汉书五行志》曰：“昌邑王贺为王时，见白犬冠方出，冠而无尾，此服妖，示犬祸。龚遂曰：‘天戒在君也。’贺既废死，不得置后，犬无尾征也。”《续汉书五行志》曰：“熹平中，省内冠狗带绶，以为娱乐，有一狗突出，走入司徒府门，或见之者，莫不惊怪。灵帝宠用便嬖西园卖官，实狗而冠也。”
　　
　　犬生角　犬两首　犬入宫室淫连　犬豕交
　　《天镜》曰：“犬生角，世主增地。”京房曰：“犬生角，必人主失政，小人进用。”《汉书五行志》曰：“文帝后元五年，齐城门外有狗生角，齐悼惠王亡后，帝分齐地，立其庶子七人皆为王，兄弟并强，有亢阳心，故犬祸见。犬，守卫；角，兵家；在前，向上也。犬不当生角，犹诸侯不当举兵向京师也。”《运斗枢》曰：“狗两首，人行衔刀。”宋均注云：“狗为人吠守，而设两头，且主行衔刀兵，是宿卫之臣欲判自作主而妖也。”《地镜》曰：“犬入室中淫连，君亡之象。”《吕氏春秋》曰：“乱国之妖，犬彘乃连。”注云：“案《汉书五行志》曰：景帝三年，邯郸狗与彘交，悖乱之气，近犬豕祸也。比时赵王遂悖乱，与吴楚谋为逆，遣使匈奴求助，卒伏诛。”京房曰：“人君夫妇不严，厥妖狗与豕交，兹谓反德，国有兵革。”
　　
　　犬生子异形
　　京氏曰：“犬生子，三耳以上，邑且有乱臣；犬子生，一目，邑有臣事二主者；犬生子，三目以上，邑有大臣谋主；犬生子，有二口，邑有忧；犬生子，鼻一孔，邑有兵；犬生子，有二鼻，邑且有兵；犬生子，三足以上，其邑主有公侯；犬生子，有五足以上，其邑且大卒行；犬生子，有二阴，君多子；犬生子，有二尾以上，邑有徙亡；犬生子，口在背，邑有反臣；犬生子，口在阴，邑臣强，主命弱，令不行；犬生子，口在四足，臣杀其君；犬生子，口在腹下及腹旁，邑大忧；犬生子，口在腹，民大饥；犬生子，口在四支，其邑君亡；犬生子，有鼻在四支，邑有兵；犬生子，足在腹，邑有徙亡；犬生子，足在背，邑有大咎；犬生子，足在首，邑君且有大仇；犬生子，尾在腹，邑有大臣杀君；犬生子，尾在背四支，邑有三主争者；犬生子，无尾，邑大臣杀君；犬生子，无目，邑主病；犬生子，无口鼻，民饥；犬生子，无足，谷不成；犬生子，无尾，邑民贫。”
　　
　　犬生人
　　京氏曰：“犬生人，其邑君失位，兵行；犬生子，人形不具，其邑有兵；犬生子，人之形而物各不居其所者，主亡；犬生人之形而六畜身，主亡，大有咎；犬生人之形而飞鸟身，邑大水；犬生人之形而野兽身，此有亡主；犬生人之形而鱼身者，邑大水；犬生人之形而鼠形者，其邑虚。”
　　
　　犬生六畜　犬生鼠生鱼　犬生野兽　犬生飞鸟蜂蛇
