<!-- { "loadSidebar": true } -->
　　石氏曰：“黄白星入三能，贵人有赐爵者；苍星出三能，贵人夺爵。”（按司马彪《天文志》曰：孝安永安四年六月甲子，客星大如李，苍白芒，气长二尺，西南指上阶，星降，太尉张瑀、司空张敏，皆免官也。）郄萌曰：“有星出三能，爵令行。”郄萌曰：“客星舍三能，左右群臣有不正者，露当降也。”郄萌曰：“客星舍三能，留十余日不去，王侯有不通者，深渠，当修城郭，决此，三台之过也。”《黄帝占》曰：“客星入三台，若守之，大臣多戮，若贵人多病疟死者。”《帝览嬉》曰：“客星出三台，若守之，主诛大臣，贵人有死者，不出百八十日。”郄萌曰：“客星守天柱，大人戒左右，趣治兵弩。”郄萌曰：“他星犯守三台，有兵丧；一曰：水为灾害。”石氏曰：“有星入司命，色苍，民忧丧事；白润泽，妇女多伤；黑，婴儿死。”甘氏曰：“有星入司命，近臣抵罪者。色青，有忧；黄白，无故；黑，死。”石氏曰：“苍星出司命，王者病死。”甘氏曰：“青若黑星入司命中，奸人有出者。”石氏曰：“有星入司禄，大臣争荣。”甘氏曰：“有星入司禄，色黄若白，近臣有易爵者；出司禄，色青，近臣有抵罪而走者；黑，则死。”
　　
　　客星犯相星五十三
　　陈卓曰：“客星干犯相星，辅相忧，不出一年，天下变更其令，民多移徙。”
　　
　　客星犯天牢五十四
　　《黄帝占》曰：“有星入天牢，斧锧用，诸侯有献地者；出天牢，王赐诸侯地；色青，皆以兵；黄白，皆以好；一曰：星出南，为献地。”《海中占》曰：“客星入天狱，有德令。”郄萌曰：“有大星入天牢，有赦，期二十日。”郄萌曰：“客星入天牢，必有戮卿。”《荆州占》曰：“客星入天牢，贵人有系者，有戮君。”《荆州占》曰：“客星入天牢，其国得邑土；出天牢，为亡邑土也。”石氏曰：“有奇星守天牢二十日已上，天下大赦。”石氏曰：“客星守天牢，一年，大鱼死；一曰：人相食。”《荆州占》曰：“客星守天牢，鈇锧用，以其初守日占国。”巫咸曰：“客星出天牢，若守之，有贵臣多下狱者，期不出一年。”郄萌曰：“常以五子日候天牢，中有变星，期不出十日，赦。”
　　
　　客星犯文昌五十五
　　石氏曰：“客星干犯文昌，则附臣受殃，近期三年，远期六年。”韩杨曰：“客星入文昌，有女子惑天子者。”《文曜钩》曰：“客星出文昌，其国失政，人主有忧，臣受其殃。”石氏曰：“客星出文昌，其国失君政。”石氏曰：“客星守文昌，有兵，君不安。”《黄帝占》曰：“有星入将星，色苍，将有忧；一曰：故臣有抵罪。”《黄帝占》曰：“黄星入将星，受封；黑，将死。”《黄帝占》曰：“大赤星入将星，提鼓之将惊。”《黄帝占》曰：“有星入相星，色黄若白，皆为故臣有赐爵者。”《荆州占》曰：“有星入司命中，色苍，廷臣有忧；黄，故臣有赐爵者；白，近臣有抵罪者；黑，近臣死。出司命，色赤，王者疾困。”《黄帝占》曰：“客星出司命、司中、司禄，近臣抵罪走者。色黄白，无故；青，忧；黑，死。”郄萌曰：“客星出司命，有加命于群生；一曰：有下命者。”石氏曰：“有星入司命中，为内乱。”《黄帝占》曰：“有星入司命中，色苍，近臣有忧；一曰：近臣有弃捐者。”《荆州占》曰：“有星入司中，色苍者有贼。” 郄萌曰：“青黑星若入司中，奸人有入者；出司中，奸人有出者。”石氏曰：“有星入司禄中，色黄若白，近臣有易爵者。” 郄萌曰：“客星入司禄，色青黑，近臣有夺爵者。” 郄萌曰：“客星出司禄，有下赏者。”
　　
　　客星犯北斗五十六
　　郄萌曰：“客星入北斗魁上若下，色青黑，人主大忧；赤，有大客，境外与中国争兵；黄白，人主有贺，期皆六十日，若百二十日，人主避舍东方，十日而赐功，应之。” 郄萌曰：“有星入北斗魁中，大人有系者，一曰：人主左右有囚者；色黄白，无故；色青黑，有忧，死，不出；色赤，斩。”《荆州占》曰：“有星出庭，入北斗魁中，二千石有系者；色青，忧；黑，死；赤，有斩事。”《荆州占》曰：“大星入北斗，贵臣诛，若系者。”《黄帝占》曰：“客星出北斗魁中，天子自将兵，国忧倾危，社稷不安，民多苦，期一年。”石氏曰：“有星集北斗旁，不入北斗中，名贵人有忧，以五色占之。” 郄萌曰：“有星出北斗魁，天下赦。星大，赦大；星小，赦小，期九十日，当至。”齐伯曰：“客星出北斗旗间，兵大起，东骑行，若贵臣有诛，人主忧。旗者，紫宫北斗两间。”《海中占》曰：“客星出入北斗，天下大乱，兵大起，臣谋主，不则天下大水，入城郭，煞人民，期百日。”（郄萌曰：期三十日也。）郄萌曰：“有星离北斗柄中央，色青，相有忧；赤者，兵事；黄白，有赦，若相遇贼；黑者，死。”甘氏曰：“客星见北斗魁中，色赤，楚当之；青，齐当之；黄，卫当之；黑，燕当之；白，秦当之；各以五色，知其分野吉凶。”《荆州占》曰：“有星见北斗魁中，有死者；色赤，楚君当之。”《荆州占》曰：“变星见北斗魁中，天子当之。”石氏曰：“大星去北斗中，如赤鸟，其头黑，天下有兵。”《甄曜度》：“客星居北斗旁，帝王有忧；若有不出者，兵大起，士卒用，各以五色占之；去北斗一尺，期一年；二尺，期二年。” 郄萌曰：“客星守北斗，天下必有大事，若大变；守斗后，道不通，水。” 郄萌曰；“客星守北斗七星，人君大变。”（一书云：有忧。）《荆州占》曰：“有星入正星，大人遇贼；出正星，为政者易。”《荆州占》曰：“有星抵正星，有客。色青，以禽兽为币；黄，以绫罗为币；赤，以钱为币；白，以人若兵劫为币；黑，以金为币；色白苍，以羊为币；正星上左右，以马牛鱼盐为币；色黑左右，以五谷为币。”《荆州占》曰：“有星出法星，若入法星，主当之。”郄萌曰：“有星入令星，执法者死；出令星，执法者逐于诸侯。”《荆州占》曰：“有星入伐者，蛮夷以水兵至；出伐星，天予与蛮夷和。”《荆州占》曰：“有星抵伐星而舍之者，人多死。”《荆州占》曰：“有星抵伐星，有光，女主疾；有光而环伐星，君疾。”郄萌曰：“有星入煞星，大臣主马者死，期一旬；出煞星，大臣走。”《荆州占》曰：“有星入危星，易政；出危星，天子出令不行。”《荆州占》曰：“有星入部星，诸侯兵起，子攻父，弟攻兄。”郄萌曰：“客星入辅星，有善令。”《荆州占》曰：“有星入辅星，色青，相有罪，若免；色赤，相受兵，若将兵；黄白，相有赐，若有喜；黑，相死，若免。”
　　
　　客星犯紫微宫五十七
　　《玉历》曰：“客星犯紫微宫，有大丧，若守之十日已上，灾必应，期百二十日。”（按《洪范天文星辰变占》曰：汉昭元凤四年九月，客星在紫微宫中枢极间，后三年，昭帝崩也。）石氏曰：“客星入紫微宫，天子有急兵起宫中，必有死王，若有逃走之主，期不出百八十日。”（按班固《天文志》曰：宣帝黄龙元年三月，客星居王良东，广可九尺，长丈馀，西指，出阁道间，至紫宫。其十二月，宫车晏驾。司马彪《天文志》曰：孝章元和元年四月丁巳，客星晨出东方，在胃八度，长三尺，历阁道，入紫宫，留四十日，灭阁道。紫宫，天子之宫也。客星犯，谓之大丧。后四年，章帝崩。《宋书天文志》曰：晋太康元年四月，客星在紫宫，太康末，武帝耽晏游，多疾病，是月乙酉，帝崩。永平元年，贾后诛杨骏及其党与，皆夷三族。杨太后亦见煞，是年又诛汝南王亮、太保卫瓘、楚王伟海西。太和四年二月，客星见紫微宫西垣，至七月乃灭。六年，桓温废帝也。）《荆州占》曰：“客星入紫微宫，国有大变；一曰：为兵起，得地。”（按班固《天文志》曰：孝昭元凤四年九月，客星去紫微宫中枢极间。其五年六月，发三辅郡国少年济北军也。）《荆州占》曰：“赤星入紫宫，天下乱；一曰：为天下无人，其中列大夫多死罪者；入其旁，有乱臣。”《荆州占》曰：“黄星入紫宫，人主益地，天下有喜，期十日。”《荆州占》曰：“有赤星若黑星入紫宫，从其阳入，有客兵，期六十日，至；从其阴入，有走王。”《黄帝占》曰：“客星出紫宫，天下大乱，臣煞其主，王者有忧，国有大变，期不出年。”石氏曰：“有星如拳正圆，及如兽状，出紫宫，天子用壁玉赐诸侯王。”石氏曰：“客星守紫宫，臣煞主。”《荆州占》曰：“客星在旗间，车骑起。”
　　
　　客星犯北极勾陈五十八
　　石氏曰：“客星入北极，天下道塞。”《黄帝占》曰：“客星出北辰，天子出德令，安天下。”《黄帝占》曰：“赤星出天枢，天下兵盈野，罢。”郄萌曰：“客星出北极，而所之国大败，四方皆然。”石氏曰：“他星见北极，帝王惊，宗室乱，王者修郊祀，奉宗庙，大赦天下，则灾消。”《荆州占》曰：“客星舍极，四夷若胡王有丧。”《荆州占》曰：“客星守极，大臣诛。”《荆州占》曰：“客星（一本云：赤星）守天枢极，兵聚一国，有更君、易币。”石氏曰：“客星守天枢，国有大忧。”石氏曰：“客星出北辰，犯守大星，天下道塞，兵大起，臣欲谋主，兵聚一国，人主有变，期不出年。”《黄帝占》曰：“客星犯乘守北辰主星，大人当之；一曰：有大丧；一曰：有反者。”《荆州占》曰：“客星犯乘守太子星，太子有罪若死。”《荆州占》曰：“客星中犯乘守庶子星，庶子有罪若死。”石氏曰：“赤星入勾陈，兵内乱，大司马戮死；出勾陈，大战有功。”石氏曰：“黑星入勾陈，大司马溺军中。”石氏曰：“黄白星入勾陈，将不战，兵去外，罢。”石氏曰：“苍白星入勾陈，大司马有丧；出勾陈，军破，将有忧。”《荆州占》曰：“赤星入勾陈，必有迫劫主者。”《荆州占》曰：“客星入正妃，国有大忧。”陈卓曰：“客星入正妃，有大丧。”《荆州占》曰：“客星入黄龙之位，有黜妃，臣煞主。”齐伯曰：“客星出勾陈，国有大变，后妃有忧，若女主有黜者，不出一年。”石氏曰：“客星入勾陈，若犯之，宫中有变臣杀其主，王者有忧。”
　　
　　客星犯天一太一五十九
　　《荆州占》曰：“客星入天一座，五谷大贵。”《甄曜度》曰：“客星出天一太一，五谷贵，人民饥；一曰：若有旱灾。”《黄帝占》曰：“他星历天一，则宫门闭，王者内不安，近臣乱，不出三年。” 
　　
　　开元占经　卷八十四
　　
　　客星占八
　　
