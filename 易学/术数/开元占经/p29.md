<!-- { "loadSidebar": true } -->
　　郗萌曰：“月宿东壁、营室、奎、娄胃，皆主水。为此星雨者，则冲月雨水甚，则水甚雨泽，入地一寸。至其报月，立水七寸，其潢流，绝车辙，溪谷溢。”又占曰：“月宿觜、参、井、鬼柳，皆主旱，以此星雨者，则冲月旱，雨甚者大旱，雨微者小旱。”《帝览嬉》曰：“月犯列宿，其国有忧。”又曰：“列星贯月，阴国可伐也，期不出五年，其国受兵，不出十年中，国有内乱，大危。”甘氏曰：“月蚀列宿，其国忧、星灭，天下有亡，国星复见，亡国复立，兵起大胜。”《高宗占》曰：“星入月中，将有大兵。”《海中占》曰：“星入月中，其国君有忧；一曰不出三年，臣胜其主。”京房《易传》曰：“星入月中，大臣谋伐其主，主令不行。”《荆州占》曰：“星入月中，其国有丧；又曰有破军。”又占曰：“月未中而星入之，有贼人为攻者，在东方，文者长，武者亡；月过中而星入之，有贼人为者，在西方，武者长，文者亡。”《帝览嬉》曰：“星出月阴，负海国有胜星出月下，芒角相历者，君死入饥。”甘氏曰：“月犯列星，其国忧，若受兵殃。”《荆州占》曰：“月犯所宿之星，其国有军将死。”京氏《妖占》曰：“星与月同光，臣不作乱，则人民非上。”《荆州占》曰：“月蚀列星不见者，其国亡，星还复见者，国复立。”又占曰：“星蚀月，其国相死。”京氏《妖占》曰：“月中有星，天下有贼，星多者，贼多。”《荆州占》曰：“列星居月中，无光，其国以饥亡。”
　　
　　月犯东方七宿
　　
　　月犯角一
　　
　　石氏曰：“月犯左角，大人忧，期六月。一曰大臣忧丧。”《海中占》曰：“月犯角，其国有忧。”《河图帝览嬉》曰：“月犯左角，左将战死，期不出三年；犯右角，右将战死。”《荆州占》曰：“月犯左角，大臣诛，天下决水，大狱；犯右角，兵起。”《河图帝览嬉》曰：“月乘左角，法官诛；乘右角，兵起。”《海中占》曰：“月出角南，国家多暴狱，治病骄恣。”《荆州占》曰：“月出左角南三尺，多狱，五尺以上至丈所，天子明威。”又占曰：“月乘右角，后族家及将相，有坐法死者。”郗萌曰：“月乘左角为旱，右角为水。”又曰：“犯左角，左将军死之；一曰天下有兵。”（按：魏正始七年七月丁丑，月犯左角。占曰：“月犯左角，天下有兵。左将军死。”到嘉平元年正月甲午，大将军曹爽诛，时太传舞阳侯屯兵浮桥，积二年七月。咸熙二年闰月庚子，月犯左角，到大始四年十月，荆州刺史上言吴遣使持节施绩领三万人围于乡，右丞相万彧领万五千人围直城，大将军丁皋间、寿春义阳王率诸军徇寿春兵起之应也。）郗萌曰：“月贯左角，三年，太子死。”又占曰：“月蚀角，大人忧，期三年；一曰有狱事，都尉死；一曰天下大凶。”《巫咸占》曰：“月蚀角，天子忧，牢狱空，用赦当之，期九十日。”《荆州占》曰：“月蚀角，三年更赦。”《河图帝览嬉》曰：“角星贯月，三年，国君死。”《郗萌占》曰：“左角角入月中，不出其年，强国有丧；右角入月中，其君死三年。”
　　
　　月犯亢二
　　
　　《河图帝览嬉》曰：“月犯亢，兵起，不出三年。”《黄帝占》曰：“月犯亢，将军亡其鼓，其国将死。”《海中占》曰：“月犯亢，亡地，其国有忧。”《荆州占》曰：“月犯亢，朝臣有事。”郗萌曰：“月乘亢，左星，为水，右星为大兵。”（案魏正始九年正月辛亥，月犯亢南昌，占曰：“兵起，一曰将军死。”到嘉平元年正月，废大将军曹爽等，十六日诛爽时，太傅动兵浮桥，积一年，魏喜平三年五月甲寅，月犯亢距星，到七月太尉王凌诛。到四年三月镇将军诸葛恪上言：贼朱异蚁聚，即诛，截死者三万余人，积十一月始应。）
　　
　　月犯氐三
　　
　　韩杨曰：“月入氐，天下兵起。”《河图帝览嬉》曰：“犯氐，其国有军将死；一曰将当之。”《荆州占》曰：“月犯氐，其国有军，一曰其国有忧。”《海中占》曰：“月犯氐左星，郎中右将诛死；皆期三年。”《荆州占》曰：“月乘氐右星，天下有大兵，天子自将，兵天野。”（按魏嘉平三年四月戊子，月犯氐东北星，占曰：“将军死。”五年二月癸丑，后将军兖州刺史黄华薨。）《海中占》曰：“月蚀氐，氐星翳，一将死之，国有诛者。”
　　
　　月犯房四
　　
　　《帝览嬉》曰：“月行中道，是谓安宁，天下和平，举兵不吉；欲被其刑，逆天之道，辱以无名。”又曰：“月宿天厩中央，一军罢归，期不过三十日。”《郗萌占》曰：“月当天门、驷之间，五谷大得，人主益寿。”《河图帝览嬉》曰：“月行阳环，多少暴事；”又曰：“月宿天厩左间，将军论老弱分，归期不过三十日。”又曰：“月行阳，裹治骄恣；多暴狱及惊骇，内乱。”又曰：“月行四表之南，阳人且错，祸不可克。”又曰：“冬三月，月出房南，近小旱，远大旱，期在冲；去房三尺曰近，五尺曰近。”《郗萌占》曰：“月宿房南，粟不美，稻不实。”又曰：“正月十九日，候月出房南，有兵，女主丧。”《荆州占》曰：“月出四表以南，人君有忧。”《河图帝览嬉》曰：“月行大阳，天下乱，人民啼哭，及天下大荒，祸不可禁，天下有两心。”又曰：“月行阴间，多阴事，小起。”又曰：“月宿天厩右间，将军伐，期不过三十日。”郗萌曰：“月出阳间，黍稷不为，菽美。”《河图帝览嬉》曰：“月行阴里，权衡不得，后革时作，边境不休。”又曰：“月行四表之北，阴人将革，祸不可克。”又曰：“冬三月，月出房北，近小水，远大水，期在冲。”郗萌曰：“月行四表之北，水旱不时，民皆流食。”《荆州占》曰：“月行房北，帝有乱臣。”《河图帝览嬉》曰：“月行太阴，天下兵悉起，及内淫、流食。”《荆州占》曰：“月行太阴，民流亡。”《河图帝览嬉》曰：‘月犯房星，四足之虫多死，期不出一年。”《海中占》曰：“房上第一星上相，次星次相，下第一星上将，次星次将也。”（按晋成康二年正月辛亥，月犯房南第二星，占曰：“将相有忧。”五年七月丞相王导，八月太尉郗鉴，六年正月征西大将军庚亮并薨也。）《荆州占》曰：“月犯房，为死亡，近之为辱将相，期三年。”（按：魏景初元年二月乙酉，月犯房第二星；房四星；股肱臣将相位也；占曰：“将相有忧，若死亡。”到十二月，司空陈群薨，到三年七月，司徒陈骄薨。积一年六月。）《黄帝占》曰：“月犯上将，上将诛；犯次将，次将诛；犯次相，次相诛；犯上相，上相诛。”《河图帝览嬉》曰：“月犯房心，天下有殃，主有忧。”《郗萌占》曰：“月犯房，有乱臣，期不出三年，臣伐其主，天下有亡国。”陈卓曰：“月犯房，有兵；又曰天下有殃，主忧。”郗萌曰：“月乘房，灭左右官，为有诛；伏甲者陈兵在宗庙中，天子不可出宫、下堂，又曰多暴事。”《河图帝览嬉》曰：“月行房心间，其旁有红云一，诸侯一王死。”郗萌曰：“月乘钩钤，大人忧火令。”《荆州占》曰：“月有中犯陵房星者，国君忧；色青忧丧；赤忧积尸成山；黑有将相诛；白芒角大哭。”郗萌曰：“月有中犯乘守房左骖，左服皆有夫人死，所中相诛。”又曰：“月犯钩钤，大臣有误天子，不尊事天者，致火灾于宗庙，天子崩，王者不宜出宫、下殿，有谋匿于宗庙中者；一曰犯钩钤驷，马，驾将有行。”（按魏正始六年十二己巳月犯钩钤，占曰：王者忧，一曰有火灾。到七年二月，荧乘黄厩，署屋延烧。又魏青龙三年十二月戊辰，月犯钩钤，王者忧，到景初二年十二月，明帝崩。积三年十一月。又案魏正始六年十二月己巳，月犯钩钤；占曰五星犯钩钤，皆主王者忧，一曰有火灾。到七年二月，荧乘黄厩，延烧西掖门，到嘉平二年七月壬戌，皇后甄氏崩。积三年七月应。又案魏时火犯钩钤，皆为后崩也。）郗萌曰：“月守房，皆为人君无道。”又曰：“皆为天下诸侯谋相吞，道不同；又曰皆为胡发兵。”
　　
　　月犯心五
　　
　　班固《天文志》曰：“月犯心，其国有忧，若有大丧。”《摘亡辟》曰：“六月辛酉，月犯心，亡君之戒也。”郗萌曰：“月犯明堂星，大人忧。”《海中占》曰：“月犯心中央星，人主恶之；犯其前星，太子恶之，及失位，犯其后星，庶子恶之；皆应以善事。”郗萌曰：“月行出心以南，在外大将易。一曰无兵。太子事。”陈卓曰：“月行宿心而雾，山崩谷塞，一曰水深。”《石氏占》曰：“月乘心，其国相死；月北出，其国旱，宗庙有焚者；月南出，其将相有起兵。”《荆州占》曰：“月犯乘心，大人凶，天下大旱，万民灾伤，近期三年，远九年。”《石氏占》曰：“月合心星，其君死。”又曰：“犯大星，主遇贼害，国人为乱。”又占曰：“月犯心大星，女执行；又曰太子不立。”郗萌曰：“月犯心星，臣弑君；又曰灭其君，三年有忧贼臣。”《海中占》曰：“月犯心，有乱臣，天下有亡国；蚀心，国内乱，有大贼。”《河图帝览嬉》曰：“月犯心，乱臣在旁伐国，期不出三年，其下有亡国；又民伐其主，应之以善事，已殃除。”《海中占》曰：“月犯心中央星，人主败，国有贼，人为乱。”（按魏甘露二年六月己酉，月犯心中央大星，景元元年五月，高贵乡公败。）郗萌曰：“月贵心，其国乱，臣弑君。”《石氏占》曰：“月贵心，其国政乱。”《海中占》曰：“月贯心，其国乱，臣弑君。”《石氏占》曰：“月贵心，其国政乱。”《海中占》曰：“月贵心，一年国君死，不则臣伐主。”《黄帝占》曰：“月贯心星，三年国内乱。”（按汉孝成帝阳朔元年七月壬子，月犯心星。占曰：“其国忧，若有丧。房心为宋，今为楚地，十月辛未，楚王芳薨，积四月应。又按王莽地皇元年正月，月犯心前星，为太子。是岁后，莽杀，太子临之。黄初四年十二月丙子，月犯心大星。占曰：“犯心国忧，若有丧。七年五月丁巳，文帝崩。积二年六月。魏景初二年闰九月癸丑。月犯心大星，占曰：月犯中央星，其国有忧。若有大丧。到三年十二月，明帝崩，积一年四月。）
　　
　　月犯尾六
　　
　　《河图帝览嬉》曰：“月犯尾，君臣不和。”郗萌曰：“月犯尾，贵戚有诛者，其国有军将死。”又曰：“在尾宿有变，后宫不安，妃后争人君，子孙不吉，在宫中矣。”
　　
　　月犯箕七
　　
