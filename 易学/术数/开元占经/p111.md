<!-- { "loadSidebar": true } -->
　　石氏曰：“天津九星，在须女北河中。”（西北星入斗二度，去极四十九度，在黄道内四十九度少。）《黄帝占》曰：“天津者，一名天潢，一名潢中，一名巨潢，一名江星，一名水王柱，一名格星，一名潢星，一名天津；天津有潢四星，在危之北，居汉。”郗萌曰：“天潢者，天津也，一名天汉。”《元命包》曰：“天潢，主河梁，所以度神，通四方也。”又曰：“天潢一星，天子都船也。”《黄帝占》曰：“天津有变，水贼称王，水道不通。”石氏曰：“天津处，河溢；天津覆水，水滔天；天津亡，河水为害，天下不通。”石氏曰：“天津亡，津道不通；天津张，天下安。”郗萌曰：“天潢星不具，天下津河关道绝不通。”《石氏赞》曰：“天津九星，通厄穷。”
　　
　　螣蛇星占二十九
　　石氏曰：“螣蛇二十二星，在营室北。（螣星入营室一度半，去极五十一度，在黄道内五十三度少。）螣蛇、天蛇也，主水虫；又螣蛇，蛇之牡也，与龟鳖交，水虫之长也；水中之虫，皆属螣蛇。”《黄帝》曰：“螣蛇星明，水虫茂，鱼盐贱；星不明，则水虫衰耗，鱼盐贵。”石氏曰：“螣蛇星移南，则军兵起；移北，大水；若星明，不安；微，则安。”《石氏赞》曰：“螣蛇之星，主水虫。”
　　
　　王良星占三十
　　石氏曰：“王良五星，在奎北。”（居河中，西星入壁半度，去极四十二度半，在黄道内五十七度。）郗萌曰：“王良、一名天津；一名王济。”（案《荆州占》云：王良，或占车骑，或占津梁，且古安通用故二字，并依旧本。）《元命包》曰：“天骑四星，在汉中；一名天驷，傍一名，王良；主天马。”郗萌曰：“王良，一名天马。”《黄帝占》曰：“王良，主御风雨，水道，主河梁。”《河图》曰：“王良为天桥。”巫咸曰：“王良，天子道桥之度水之官。”郗萌曰：“王良者，天子奉车。”郗萌曰：“王良策马，前与马等，后与马等。”《荆州占》曰：“王良为西桥，故或占车骑；或占津梁。”《黄帝》曰：“驷马参差，不行列，天下安；若驷马齐行，王良举策，天子自临兵，国不安。”《黄帝》曰：“王良发者，河水出。”《河图》曰：“王良策马，此皆诸侯圣雄并起，期不出九年，天下之兵扰。”《考灵曜》曰：“王良策马，狼弧张，咄咀害，出血将将。”（王良傍一星，名策，策马谓有光芒也。张犹明也，咄咀大星名也，血将将，兵起死伤以众也。）《含文嘉》曰：“天子乘舟，得其所，贵贱不相逾僭，则王良附路星明，常在河中，天子寿昌，万民无疫疠之殃。”《论谶》曰：“王良策马，野骨曝。”石氏曰：“王良星移，则有兵，以东西南北处所在，王良星不具；津河道不道。王良策马，车骑满野，天下大乱，兵大起，明君出；期不出三年。”《海中占》曰：“驷马不动，天子安营。”焦延寿曰：“天驷星前与阁道相近，有江河之变。”郗萌曰：“王良正，马疾病。王良与马齐，天子有疾马。”《荆州占》曰：“王良与马齐，天下有急。”郗萌曰：“王良向造父，马贱。”《赫连图》曰：“王良策马，北夷制号。”（宋均曰：策星在王良傍，若移在王良前，居马后，是谓策马。）石氏曰：“王良星常在汉中，则吉；不可移动，移动则有兵。王良驷马动摇，天子欲出；小动、小出；大动、大出；千里驷马。有芒角，天子兵期二年；王者必有所在，惟意有所想，未发颜色，王良星。”《石氏赞》曰：“王良五星，知王庄。” 
　　
　　开元占经卷六十六
　　
　　石氏中官
　　
　　阁道星占三十一
　　石氏曰：“阁道六星，（司马迁《天官书》云：后六星，绝汉抵营室，曰阁道。案图薄，营室北有螣蛇二十二星，其阁道止六星，恐由子长之谬矣。）在王良东北。”（南星入奎五度，去极四十三度少。在黄道内五十八度少。）巫咸曰：“阁道，水官也。”石氏曰：“阁道形如飞阁之状，从紫微北门出，至河上，天子法驾乘其行，神乘也。”石氏曰：“阁道，王良旗也；一名紫宫旗；在王良傍，而抵紫宫垣，旗动摇，不如其故，旗所指者，兵所起。”《春秋纬》曰：“阁道，所以捍冲，难灭诸咎。”《黄帝占》曰：“阁道，天子御道也；绝汉，直紫宫，后名曰阁道。其星明，行列正直，人主吉，天下安；其星动摇，不如其故；若星不具，则天子津道不通，有谋臣；阁道星，主道星，天子私出入。王者别宫以候，近出星明大，则王者圣明，四方大通；若星不具，天子道津不通。”焦延寿曰：“阁道星与紫宫藩星同行，辟溺河梁；若王者宫阙道有害者。”《石氏赞》曰：“阁道六星，神所乘。”
　　
　　附路星占三十二
　　石氏曰：“附路一星，在阁道两傍。”（入奎三度，去极四十三度，在黄道内五十七度。）郗萌曰：“附路，一名王济之太仆；一名伯乐；一名就父。”《论谶》曰：“附路，主扫除。”郗萌曰：“附路，主御风雨。”石氏曰：“附路以通道，若阁道；道坏当从附路，道备，豫不虞，以候灾害；故曰备路。”《礼纬》曰：“附路明，天子寿昌，万民无疫病之殃。”《论识》曰：“附路亡，道涂塞。”石氏曰：“附路星芒，则车骑满野。”郗萌曰：“附路正，马车骑满野，天下大乱，期十月。王良，驷马也；正马，谓移在驷马之前。”《石氏赞》曰：“附路一星，备败伤。”
　　
　　天将军占三十三
　　石氏曰：“天将十一星，在娄北。”（大星入奎十五度半，去极六十度少强，在黄道内二十九度少。）巫咸曰：“天将军，金官也。”郗萌曰：“天将军者，天所以将，率忠正之群士而自卫者。”石氏曰：“天将军者，天之大将军也；中大星，大将也；外卫，小吏士也；大将星动摇，兵起，大将出。”《黄帝占》曰：“天将军小星动摇，不具，兵发。”又占曰：“天将军星欲明，安静，天下无兵，大将安宁；其星不明，摇动，天下大兵，大将出行。”《海中占》曰：“天将军星动摇，天子自将兵出。”郗萌曰：“天将军旗陈直扬者，所指者胜，所背者负；旗者，左右星也。”《石氏赞》曰：“天将军十一星，主武兵。”
　　
　　大陵星占三十四
　　石氏曰：“大陵八里，在胃北。”（北星入娄六度少，去极四十三度少，在黄道内四十度少。）石氏曰：“大陵，一名积京；其星明，藩国多有大丧，民多疾病，诸侯有丧。”石氏曰：“大陵中有积尸星，明则有大丧，死人如丘山。”甘氏曰：“大陵丧墓，积尸随居。”郗萌曰：“积京者，大陵也；卷舌之口也；大陵曲而北向，卷舌曲而南向，相为牝牡。”郗萌曰：“积京中星众，则粟聚，星少，则粟散。”《石氏赞》曰：“大陵八星，主崩丧。”
　　
　　天船星占三十五
　　石氏曰：“天船九星，在大陵北河中。”（北星入娄九度，去极四十三度半，在黄道内四十三度少。）郗萌曰：“天船九星，一名王船；中有四星，常欲均明，即天下大安；不明，移处，消小不见，天下有兵，若有丧。”石氏曰：“天船主水旱之事，一名天更。”《黄帝占》曰：“天船主帝王济渡之官，常居汉中。”郗萌曰：“天船，天将军兵船也。”石氏曰：“天船常在汉中；不明，天下兵起，津河不通，川水大出，舟船用。”焦延寿曰：“舟星头四星，常在汉中，将以水战不成；若有没国，水大出。”《石氏赞》曰：“船九星，济不通。”
　　
　　卷舌占三十六
　　石氏曰：“卷舌六星，在昴北。”（北星入胃十度少，去极五十六度，在黄道内四十一度太。）《黄帝占》曰：“卷星，一名胜舌；一名左舌；一名积京；一名积薪。”《春秋合诚图》曰：“卷舌，主口语。”石氏曰：“卷舌主利口，明大，则利口用事。”石氏曰：“卷舌星欲微小不明；明大，多谗言，下多谗，口舌作也。”石氏曰：“卷舌星曲如舌，即吉；舌直，天下多口舌之害。”《圣洽符》曰：“卷舌动，其中星众，兵大起，多口舌；卷舌安静，其中星希，则国宁，无兵。”郗萌曰：“卷舌星藩盛，天下多口舌，民多疾死；一日兵起，人死如丘山。”郗萌曰：“卷舌星动，兵大起，多口舌；星希，则无兵。”郗萌曰：“卷舌星出守，不居汉中，天下尽为口舌妄言。”《石氏赞》曰：“卷舌六星，知谗谤。”
　　
　　五车星占三十七
