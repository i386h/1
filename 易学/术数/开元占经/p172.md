<!-- { "loadSidebar": true } -->
　　候八谷贵贱及岁杂物蚕善恶
　　《黄帝占》曰：“粟常以建戌之月下旬二十五日下价为本，以建亥之月上旬上价为末，乘本贵之一钱以五，并本价，以为来年春夏极贵定，即亥月与戌月平者，更以建子之月乘亥月价，见一贵之，一贵之以三，皆并本价，以为来年春夏极贵，各在其冲月，即冬三月皆不贵，各平，平者来年春不复贵矣。黍常以建酉之月下旬二十五日下价为本，以建戌之月上价上旬为末，本一钱贵之以五，并本价，以为来年春夏极价定，即冬三月平，平者春夏不复贵。麻常以建戌之月下旬二十五日价为本，以建亥之月上旬价为末，末乘其本一钱贵之以五，并本价，以为来年春夏价定，即冬三月皆平，平者春夏不复贵。大豆常以建亥之月下旬二十五日下价为本，以建子之月上旬上价为末，末乘其本一钱贵之以五，并本价，以为来年春夏极价定矣，即冬三月皆平，平者春夏不复贵。麦常以建午之月下旬二十五日下价为本，以建未之月上旬上价为末，末乘本一钱贵之五，并本价，以为来冬春价极责定矣，夏秋三月平，平者冬不复贵。”《师旷占》曰：“常以正月一日迄十二日，以占十二月，以日易月。每岁黄气，其气为差岁，风从西来，西南来，皆为谷贵；从东，即谷贱。”《黄帝占》曰：“正月上卯日候风，其有寒风者，谷小贵；若至冲，必贵矣。其卯日不风寒而温者，即中平也。春雨甲申，五谷熟；夏雨甲申，五谷大好。”《神农占》曰：“正月上朔有风雨，三月谷贵，石五百钱。”《黄帝占》曰：“春雨甲寅、乙卯，入地五寸，籴小贵，若不贵，夏谷贵。正月丙丁为朔，穄黍贵；戊己为朔，粟贵；庚辛为朔，麻稻贵；甲乙为朔，大小麦贵；壬癸为朔，大小豆贵。正月三日，当风不风，则莫不同者，谓无黍。”《东方朔占》曰：“正月朔日雨，岁中，下田麦成，禾黍小贵。”《沛公占》曰：“常以正月，甲辰先至，大麦贵；丙辰先至，黍贵；戊辰先至，粟贵；庚辰先至，大豆贵；壬辰先至，小豆贵。正月一日得寅，贵，尽十二日，以占十二月。”《黄帝占》曰：“正月晦，二月朔，有风雨，稻恶，籴贵；二月晦，三月朔，有风雨，其年大水，麦恶；十二月晦，正月朔，风雨，春旱；三月晦，四月朔，有风雨，春籴贵；四月晦，五月朔，有风雨，其年大水，麦恶；五月晦，六月朔，有风雨，春旱；六月晦，七月朔，有风雨，春籴贵；七月晦，八月朔，有风雨，岁籴贵。”《东方朔占》曰：“三月得己朔，大麦熟；庚朔，禾熟，兵贼起；辛朔，下田不收；壬朔，赤地千里，米谷贵；癸朔，熟。三月有三卯，大豆好，无三卯，旱，种禾。四月丙午，夏苗长，四月无三卯，旱，种麻。”《京房占》曰：“五月无三卯，旱，种大豆；六月无三卯，穄不好。”《神农占》曰：“八月有三卯，麦大善，无三卯，麦不善。”《京房占》曰：“八月无三卯，旱，种麦。”《黄帝占》曰：“四月朔日，风起，东来，鸡鸣至日出，禾黍亩三斛；至日中，亩二十斛；至夜半，亩三十斛，以中田准之。”《黄帝占》曰：“夏至，以五月朔日至者，其国大惊，谷小贵；四月五日、六日至
