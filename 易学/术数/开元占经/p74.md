<!-- { "loadSidebar": true } -->
　　《荆州占》曰：“荧惑入羽林之宫二十日，天子当之。”郗萌曰：“荧惑经过羽林中，天子为军自守。”《荆州占》曰：“荧惑舍羽林之宫，兵大起。”《黄帝占》曰：“荧惑守羽林，大赦。”石氏曰：“荧惑守羽林，马有行，期三十日。”又占曰：“荧惑芒角赤色，守天军三十日，大国有急，诸侯悉发兵甲；一曰兴兵者亡。”又占曰：“荧惑守羽林，兵起，期六十日；火经羽林，臣欲弑主。”（《宋书天文志》曰：晋孝武太元元年九月，荧惑犯哭泣星。入羽林，占曰：中军兵起，三年六月，荧惑又守羽林。占曰：禁兵起，四年六月，兖州刺史谢安，谢玄击氏贼，大破之，余皆走，十四年十二月，荧惑入羽林，十五年，翟辽据司兖，众军屡讨弗克，鲜卑又跨略并冀。安帝义熙四年十月戍子，荧惑入羽林，五年高祖讨鲜卑，是后南北军旅运转不息。宋文帝元嘉十三年十二月戊子，荧惑入羽林，后三年，废大将军彭城王义康及其党与犯，所收掩皆羽林兵出也。）《圣洽符》曰：“荧惑入羽林守之二十日以上，臣欲弑主，大人当之，期九十日。”（案《荆州占》曰：“汉二年荧惑入羽林，起角三芒守之三十日，国有负兵，秦以之亡也入。）《海中占》曰：“荧惑入守羽林，入有兵起；若逆行变色成勾已，天下大兵，关梁不通，急不出其年。”郗萌曰：“荧惑入守羽林，有叛臣中兵也。”《元命苞》曰：“荧惑守羽林，若垒城，谋在司马将军为乱。”《荆州占》曰：“荧惑入天军，凶。”又占曰：“荧惑入天军，兵败不可用，国更残也。”郗萌曰：“荧惑犯守天阵，为兵起，有破军死将。”甘氏曰：“荧惑入垒壁阵，在司马，内将军为乱，宫中兵起。”郗萌曰：“荧惑入垒城，有兵起。”
　　
　　荧惑犯北落师门十四
　　
　　石氏曰：“荧惑守北落师门，为兵大起；舍军门，兵起。”《玄冥占》曰：“荧惑入守北落师门、兵大起，将军出境，士卒大行。”石氏曰：“荧惑与北落师门相贯，抵触光芒相及，有兵大战；破军杀将，伏尸流血，不可当也；期百八十日，若一年。”
　　
　　荧惑犯土司空十五
　　
　　《海中占》曰：“荧惑守土司空，其国以土起兵，若有土功之事，天下旱。”郗萌曰：“荧惑守土司空，备大臣。”
　　
　　荧惑犯天仓十六
　　
　　《黄帝占》曰：“荧惑入天仓中，主财宝出，主忧，臣在内，天下有兵，而仓库之户开；主人胜客，客事不成，期二十日中而发。”石氏曰：“荧惑出入天仓，天下谷聚一邦。”郗萌曰：“荧惑近天仓，天下大旱，天下转粟，期其年中；一曰期三年；一曰千仓败，天下饥。”《春秋图》曰：“荧惑经天仓，去而不守，其岁恶，籴大贵，仓大出。”石氏曰：“荧惑守天仓三十日，有转粟之事。”《黄帝占》曰：“荧惑守天仓，天下转粟千里，籴贵。”《海中占》曰：“荧惑守天仓，天下有兵，若有出粟。”郗萌曰：“荧惑守天仓，已去复反，天大饥，人相食，不出五年。”《玄冥占》曰：“荧惑逆行守天仓，天下大饥，人相食，期二年，远三年。”
　　
　　荧惑犯天囷十七
　　
　　石氏曰：“荧惑入天囷，天下兵起，国仓储积之物皆发出：一曰御物多有出者，库藏空虚，期二年。”郗萌曰：“荧惑守天囷二十日，粟出布于民，岁大饥。”（案《宋书天文志》曰：晋孝武太元二十年六月荧惑入天囷。隆安九年王恭举兵，朝廷杀之。及王国宝王绪，是后连岁大旱，人民大饥也。）《玉历》曰：“荧惑守天囷，兵起，王者财宝皆出用，库藏中虚耗，人主不安，其国有忧，期百八十日，远一年。”
　　
　　荧惑犯天廪十八
　　
　　《黄帝占》曰：“荧惑守天廪，有兵起，天下粟聚于一国，若有运粟之事。”甘氏曰：“荧惑入守天廪，天下有兵，岁大饥，仓粟散出，不出其年。”石氏曰：“荧惑犯守天廪，天下乱粟散出。”
　　
　　荧惑犯天苑十九
　　
　　巫咸曰：“荧惑入天苑，天下以马起兵；若守之，牛马禽兽多死。”石氏曰：“荧惑入守天苑，牛马羊禽兽多疾疫，若守之二十日，天下兵起，马多死，其国忧。”
　　
　　荧惑犯参旗二十
　　
　　石氏曰：“荧惑入参旗，边县兵起。”石氏曰：“荧惑守天弓，天下乱，兵大起，人民惊恐，其国忧，若三十日守之，必有国亡。”陈卓曰：“荧惑守参旗，下谋上。”郄萌曰：“荧惑守参旗，兵大起，弓弩用，士将出行；一曰弓矢贵。”
　　
　　荧惑犯玉井二十一
　　
　　《黄帝占》曰：“荧惑入玉井，为强国失地；其出之，强国得地。”巫咸曰：“荧惑入玉井，国有水忧，若以水为败，水物不成，期不出年。”《荆州占》曰：“荧惑守玉井，多大水，有溺死者。”《齐伯五星占》曰：“荧惑守玉井，天下大水，沟渎溢流，杀人民，期百八十日。”
　　
　　荧惑犯屏星二十二
　　
　　郗萌曰：“荧惑留舍屏星三日，民疾疫。”石氏曰：“荧惑守屏星二十日，臣谋主；若贵臣有诛；若戳死，期一年。”甘氏曰：“荧惑守天屏二十日，国移。”又占曰：“荧惑入守屏星，诸侯有谋，若大臣戮死者。”
　　
　　荧惑犯天厕二十三
　　
　　《黄帝占》曰：“荧惑守天厕，国移，若易名。”石氏曰：“荧惑守厕中，有贼兵。”郗萌曰：“荧惑守天厕，籴贵。”又占曰：“荧惑守厕矢，矢圊之间有伏，谋反，贵人惊于圊厕。”《甄曜度》曰：“荧惑入守厕星，天下大饥，人相食，死者大半，期二年。”甘氏曰：“荧惑入守厕星，有谋臣在厕中，王者警备之。”
　　
　　荧惑犯天矢二十四
　　
　　《海中占》曰：“荧惑守矢星，天下旱，五谷不成，人民大饥，多疾死，期不出年。”《荆州占》曰：“荧惑守矢星，贵人有疾。”
　　
　　荧惑犯军市二十五
　　
　　《荆州占》曰：“荧惑入守军市，兵大起，将军出，若以饥兵起。”《雄图三光》曰：“荧惑入军市，若守之，军大饥，将离散，士卒亡，期不出年。”
　　
　　荧惑犯野鸡二十六
　　
　　甘氏曰：“荧惑入犯守野鸡，其国凶，必有死将，军营败，兵士散走。”
　　
　　荧惑犯狼星二十七
　　
　　《春秋纬》曰：“荧惑守狼弧，诸侯相攻。”《海中占》曰：“荧惑守狼星，四夷兵，来侵中国，弓矢大贵，王者有忧；一曰夷将有死者。”郗萌曰：“荧惑守狼弧，小有忧；其成钩已若环绕之，大人忧；期六月。”又占曰：“荧惑守狼弧，狄自反其主。”郗萌曰：“荧惑守狼，有小令，出大水。”《荆州占》曰：“荧惑守狼，天下发兵；一曰其国有兵。”又占曰：“荧惑守狼星，狗大贵，不即多死，狼，天狗也。”石氏曰：“荧惑入守狼，野兽死。”甘氏曰：“荧惑犯守狼星，将军出，有千里之行，天下皆兵，盗贼纵横，若有死将，期二年。”
　　
　　荧惑犯弧星二十八
　　
　　巫咸曰：“荧惑守弧星，兵大起，将军出行，弓弩大贵，国多盗贼，民不安，期百八十日，远一年。”郗萌曰：“荧惑守弧星，人民饥，食茹粟，谷大贵。”又占曰：“荧惑以五月守弧星六十日，其邦有兵战。”《荆州占》曰：“荧惑守弧星，贵人多死，若将当代贵人。”又占曰：“荧惑守弧星，大将有千里之行，国政惊；一曰车骑兵出。”
　　
　　荧惑犯天稷二十九
　　
　　《海中占》曰：“荧惑犯守天稷，有旱灾，五谷不登，岁大饥馑；一曰五谷散出。”
　　
　　荧惑犯甘氏中官二
　　
　　荧惑犯四辅一
　　
　　《荆州占》曰：“荧惑犯四辅星，君臣失礼，辅臣有诛。”
　　
　　荧惑犯五帝内座二
　　
　　《荆州占》曰：“荧惑入紫微宫中，犯五帝内座，大臣弑主。”
　　
　　荧惑犯造父三
　　
　　郗萌曰：“荧惑入造父中，车马贵。”又占曰：“荧惑舍造父，水大出。”《黄帝占》曰：“荧惑守造父，材官骑士出，马动兵起。”
　　
　　荧惑犯杵臼四
　　
　　郗萌曰：“荧惑守杵臼星，国有舂米军旅之事。”又占曰：“荧惑守天杵，即大沟渎多水。”
　　
　　荧惑犯司命五
　　
　　郗萌曰：“荧惑守司命，多暴死者；司命主百鬼，与舆鬼同候。”
　　
　　荧惑犯天鸡六
　　
　　郗萌曰：“荧惑舍天鸡三十日，旱；又曰鸡夜鸣，天下尽惊。”
　　
　　荧惑犯市楼七
　　
　　郗萌曰：“荧惑犯市楼，天下易弊。”又占曰：“荧惑乘市楼，天下有所发，期不出三年。”
　　
　　荧惑犯日星八
　　
　　郗萌曰：“荧惑犯日星，为大战。”
　　
　　荧惑犯亢池九
　　
　　郗萌曰：“荧惑犯亢池，海大鱼死。”
　　
　　荧惑犯天田十
　　
　　郗萌曰：“荧惑守天田，五谷不成，黍贵。”《荆州占》曰：“荧惑守天田，旱。”又占曰：“荧惑守天田，人主犯礼，有灾。”
　　
　　荧惑犯天门十一
　　
　　《荆州占》曰：“荧惑入天门，去复还，关梁不通。”又占曰：“荧惑舍天门，进退前后，凶，兵大起；荧惑守天门，国绝祀；各以其日占。”
　　
　　荧惑犯平道十二
　　
　　甘氏曰：“荧惑入守平道，天下兵乱。”
　　
　　荧惑犯进贤十三
　　
　　《宋书天文志》曰：“宋孝武孝建元年十月乙丑，荧惑犯进贤星，时吏部尚书谢庄表解职。”
　　
　　荧惑犯酒旗十四
　　
　　《春秋文曜钩》曰：“饮食失度，荧惑徘徊酒旗。”《荆州占》曰：“荧惑守酒旗，天下大酺，有酒肉财物赐，若爵宗室。”
　　
　　荧惑犯诸王十五
　　
　　《春秋纬》曰：“荧惑入诸王星，主以妃党纵恣，为天下所谋。”又占曰：“荧惑入诸王星，下不信上，王者微。”
　　
　　荧惑犯天高十六
　　
　　郗萌曰：“荧惑入天高，先军起，后有赦。”《荆州占》曰：“荧惑入天高，有奇令；又曰入天高中十日，成钩已，有赎罪之令。”《荆州占》曰：“荧惑入天高，留二十日，小赦；三十日十赦。”郗萌曰：“荧惑逆行天高中，必有破军死将、亡国去王。”《蓬莱占》曰：“荧惑守左高，反者不胜；守右高，反者胜。”
　　
　　荧惑犯砺石十七
　　
　　郗萌曰：“荧惑入砺石，边卒兵起。”《黄帝占》曰：“荧惑舍砺石二十日，诸侯开库，发兵。”
　　
　　荧惑犯积尸十八
　　
　　甘氏曰：“荧惑守积尸，大人当之。”
　　
　　荧惑犯五潢十九
　　
