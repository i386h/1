<!-- { "loadSidebar": true } -->
　　甘氏曰：“彗孛干犯营室，先起兵者弱，不可以战，战必亡地，主将必亡去之，近期百八十日，远二年。”《圣洽符》曰：“彗星出营室，有大水。”（按韦昭《洞记》曰：汉成建始元年正月，有星孛于营室，三年秋，关内大水也。）《圣洽符》曰：“彗星出营室，天下兵大起。”齐伯曰：“彗星出室、壁间，兵大起，若有大丧，有亡国死王，期不出三年。”（按司马《天文志》曰：孝顺帝永和六年二月丁巳，彗星见东方，长六七尺，色青白，西南指营室及坟墓星，后四年，孝顺帝崩。《宋天文志》曰：宋武永初三年十一月戊午，有星孛于室壁，少帝景平元年正月乙卯，有星孛于东壁。白色，二丈余，拂天苑，二十日灭，是年兵救青司，二月，太后萧氏崩。）《黄帝占》曰：“彗星出营室，天下乱，易政。”（按《宋书天文志》曰：魏嘉平三年十一月癸亥，有星孛于营室，积九十日，正元二年二月，李丰、丰弟兖州刺吏翼后父、光禄大夫张缉等谋乱，皆伏诛，皇后亦废，其九月，帝废为齐王，高贵乡公代立也。）郗萌曰：“以五色占其吉凶。”《黄帝占》曰：“孛见营室中，后宫且有乱；一曰：有德令。”（按《洪范天文志星辰变占》曰：汉成建始元年正月，有星孛于营室，青白色，长六七丈，广尺余。占曰：营室为后宫，怀妊之官，彗星加之，将害人性。其后许皇后坐祝诅废，赵飞莺为皇后，弟为昭仪，害两皇子，卒皆徙伏辜，家属于辽西也。）郗萌曰：“诸孛气在营室，民人疾疫、死亡。”《河图》曰：“彗起芒，临营室，以告咎。”《荆州占》曰：“彗星干守营室，则五校三车动，兵不战，牛马惊不出，七十日。”石氏曰：“彗星犯守营室，先起兵者不可以战，必亡地，期三年，远六年。”
　　
　　壁彗星孛犯东壁
　　石氏曰：“彗茀干犯东壁，其国起兵，火灾庙堂，四门流血，天下隔。”《荆州占》曰：“彗孛干犯东壁，文章者死。”郗萌曰：“诸孛气入东壁，人民疾疫，多死亡。”巫咸曰：“彗星出东壁，王者起兵，毁坏宗庙，四门伏兵，流血滂滂，人民惶惶，莫知其殃，近期一年，中期三年，远五年。”《荆州占》曰：“彗星出东壁，大水，民流于道。”
　　
　　
　　彗孛犯西方七宿七
　　奎彗孛犯奎
　　甘氏曰：“彗星干犯奎度，其国君出战，大饥，人相食，国无继嗣，近期一年，远三年。”石氏曰：“彗星出西北，举兵伐中国，其下食石千钱，天下大水。”《海中占》曰：“彗星出奎，有大兵起，四夷来伐中国，郡君出战，天下大饥，有水灾，期三年，远五年。”《河图》曰：“杵彗出贯奎，库兵悉出，祸在强侯，外夷相应，首谋期三年，远九年。”（按《宋书天文志》曰：晋惠帝元康五年四月，有星孛于奎，到轩辕、太微，经三台、大陵。占曰：奎为鲁，又为库兵，轩辕为后宫，太微天子廷，三台为三公，大陵有积尸、死丧之事。明年，武库火，西羌反；后五年，司空张华遇祸，贾后废死，鲁公贾谧诛；又明年，赵王伦篡位，于是三公兴兵讨伦，士民战死十余万人也。）《荆州占》曰：“彗星守奎，鲁国兵起。”《宋书天文志》曰：“晋成帝成康二年正月辛巳，彗星夕见西方，在奎，占曰：为兵丧，奎又边兵。四年，石虎伐慕容晃，不克，既退，晃追击之，又破，麻秋时，晃称藩，边兵之应也。”
　　
　　
　　娄彗孛犯娄
　　石氏曰：“彗孛干犯娄，国有大兵，四时绝祠，远不出三年。”陈卓曰：“彗孛干犯娄，臣夺君位，近期一年，远三年。”《海中占》曰：“彗星出娄，国有大兵，四时绝祠，有亡国，先旱后水，人民饥、死，五谷大贵，籴无价，期一年，远二年。”陈卓曰：“彗星出娄，六畜疫。”
　　
　　胃彗孛犯胃
　　石氏曰：“彗茀干犯胃，五谷不成，仓库空虚。”甘氏曰：“彗干犯胃，其国兵起，不出三年。”《黄帝占》曰：“彗星出胃、昴之间，状如竹竿而细，此星出，为兵戎，此太白之变见，不过一年，其国兵起，若有丧。”巫咸曰：“彗星出胃，大臣为乱，天下兵起，五谷不升，人民饥饿，京都国仓，悉皆空虚，期三年，中五年，远七年。”郗萌曰：“彗星出胃、昴之间，状如竹彗，为兵灾，若火。”《荆州占》曰：“彗星出胃、昴之间，大国起兵。”
　　
　　昴彗孛犯昴
　　甘氏曰：“彗星孛干犯昴度，大臣乱国，兵大惊，期一年。”《春秋运斗枢》曰：“彗星孛出昴、毕间，大邦起王。”甘氏曰：“彗星出见昴，有丧。”巫咸曰：“彗星出昴，大臣为乱，君弱臣强，边兵大起，天子忧之，人民惊恐，国有忧主，期一年，中二年，远三年。”（按司马彪《天文志》曰：光武建武十五年正月丁未，彗星见昴，稍西北，行入营室，犯离宫，三月乙未，至东壁灭，见四十九日。彗星为兵，又除秽；昴为胡兵。至十一月，定襄都尉阴承反，太守随诛之，卢芳从匈奴入，居高柳。至十六年十月，芳降，上玺绶。一曰：昴为狱事。是时大司徒欧阳歙以事系狱，踰岁死。离宫，妃后之所居，彗星犯之，是除宫也。是时，郭后已疏，至十七年十月，遂废为中山太后也。）郗萌曰：“彗星出昴，色赤，边有大兵谋反，天子有忧。”郗萌曰：“彗星出昴，赦。”
　　
　　毕彗孛犯毕
　　《荆州占》曰：“彗孛犯毕，必有死丈夫数万人。”甘氏曰：“彗孛干犯毕，边兵寇，中国亡，近期一年，远期五年。”《荆州占》曰：“彗星干犯毕，边军大战。”陈卓曰：“彗孛干犯毕，中原流血。”《黄帝占》曰：“彗星毕、觜之间，小而长，状如直竿，上有星垒垒然，此星出，为兵戎，此镇星之变见，不过一年，兵起宫中，女主有殃。”石氏曰：“彗星出毕，大兵起，马贵。其星内指，边兵胜；其星落地，兵破。”巫咸曰：“彗星出毕，突厥为寇，乱中国，边兵战，有流血，若有亡主、死将，期三年，远五年。”《黄帝占》曰：“彗孛守毕柄，侯邑益土，守毕口中，邦相为乱，邑易政，邑君、大臣当之。”《黄帝占》曰：“彗星出附耳，庶雄起，陪臣反。”司马彪《天文志》曰：“孝献建安五年十月辛亥，有星孛于大梁，冀州分也，时袁绍在冀州，其年十一月，绍军为曹公所破，七年夏，绍死，后公遂取冀州。”
　　
　　觜彗星孛犯觜
　　石氏曰：“彗星干犯觜觽，国兵起，天下动扰，期一年，远三年。”《荆州占》曰：“彗星干犯觜觽，其国兵起，破亡。”甘氏曰：“彗星出觜觽，其国兵起，有失地、死王，天下民流，大臣出战，下有亡国，期三年，远五年。”石氏曰：“彗星出觜觽，谷大贵，大臣出战，期七月。”刘向《洪范传》曰：“彗星见觜觽，必有破国、乱君，伏死其辜者。”（按《汉书天文志》曰：景帝中二年三月丁酉，彗星夜见西北，色白，长丈，在觜觽，旦去，益小，十五日不见。觜觽，梁也。是时，梁王恐惧，伏斧钺谢罪，然后得免也。）
　　
　　参彗孛犯参
　　石氏曰：“彗孛干犯参，其国边兵大败，其君亡，近期一年，远期三年。”《黄帝占》曰：“彗星出参伐，天子更政。”甘氏曰：“彗星出参，大兵蔽地，大臣谋反，后有忧，天子躬甲斧钺大用，兵马驰道，弓弩恒张，期三年，远五年。”（《汉书五行志》曰：元延三年，星孛及摄提、大角，从参至辰，并亡世嗣，王莽篡也。）《荆州占》曰：“彗出于参、东井之间，上柱煞，伐长吏。”《黄帝占》曰：“彗星与荧惑并见于参，天子更政；一曰：天子受政。”石氏曰：“彗星见参伐，大国君不吉。”郗萌曰：“彗茀星流入参，若出参，其年兵起。”（按班固《天文志》曰：元帝初元五年四月，彗星出西北，赤黄白色，长八尺，所后数日，长丈余，东北指参分，后二年余，西羌反，左将军奉世击平之。）
　　
　　彗孛犯南方七宿
　　东井彗孛犯东井
　　《黄帝占》曰：“彗孛干犯东井，大使出，野有两军相当，不出三年。”甘氏曰：“彗星干犯东井，其国兵起。”（按车类《秦书》曰：符坚九年四月，有客星出尾、箕，长十余丈，状如彗而未曲，或名蚩尤旗，拂于东井，自夏及冬不灭。太史令张益、孟光奏彗起尾、箕，尾箕，燕分，而拂东井，东井，秦分。燕首兆，乱于秦，东胡鲜卑，历世称燕，今慕容炜父子兄弟亡处而不报，圣朝职爵，鳞次执权，乘势驰轮跃马，贵荣莫与为二，宜少抑退，除其渠帅，夫蝮蛇螫手，壮夫解腕，玄象告兆，事应无差，坚不纳，后慕容氏遂称王于燕地。）《荆州占》曰：“彗星干犯东井，则大臣谋，其国用兵，期百八十日。”石氏曰：“彗星出东井，其国兵大起，车骑满野，有军大战，将军有死者，若大臣有诛，期三年，中六年，远九年。”郗萌占曰：“扫出东井，上茎煞渐渐长，上白下赤，状如矛刃，此为兵灾，乃太白之变。”陈卓曰：“彗星出东井，民人谗言，国政崩坏，天下大水。”陈卓曰：“彗在东井，大人死；见三十日，兵将当之；见五十日，相当之；时见七十日，主当之。”
　　
　　鬼彗孛犯舆鬼
　　石氏曰：“彗孛干犯舆鬼，大兵横行，近期一年，远三年；天子小赦除咎。”石氏曰：“彗星出舆鬼，国有大兵，战死于野，骸骨满坑，人民疾病，死者纵横，期不出三年；王者以赦除咎，则灾消矣。”石氏曰：“彗星出舆鬼，名曰丧楼，皆以赦解，应之。”《荆州占》曰：“彗星出舆鬼，有丧。”陈卓曰：“彗星出舆鬼，人民疾病，死者半，棺木贵。”
　　
　　柳彗孛犯柳
　　甘氏曰：“彗孛干犯柳，国诛大臣，兵丧并发，外臣凌主，天下倾危，期三年。”（按班固《天文志》曰：孝武建元三年三月，有星孛于注、张，历太微，干紫宫，至于天潢。其后，济东胶西江都王皆坐法，削黜，自杀，淮南衡山谋反而诛之。）《荆州占》曰：“彗星干犯柳，周国当之，期九十日。”《黄帝占》曰：“彗星出张、注之间，状如吹之火且燃，此星出，有兵灾，此荧惑之变见，一过一年，兵起国亡。”巫咸曰：“彗星出柳，国诛大臣，兵丧并起，强臣凌主，天下倾危，其国大旱，民以饥死，期三年，远五年。”陈卓曰：“彗星出柳，有兵，臣凌主，大旱，谷贵。”《诗纬含神雾》曰：“彗星守咮，南夷将为乱。”（按司马彪《天文志》曰：孝明永平八年六月壬午，长星出柳、张三十七度，犯轩辕，刺天船、大陵，微气至上阶，凡五十六日去。柳，周也。是岁，受雨水郡十四，伤稼。）
　　
　　
　　七星彗星犯七星
