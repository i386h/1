<!-- { "loadSidebar": true } -->
　　宋均曰：“景星大而中空。”孟康曰：“景星者，有赤方气与青方气相连，赤方气中有两黄星，青方中一黄星，凡三星合，为景也。”（案《蜀志》曰：后主景耀元年，史官言星见，于是大赦，改年为景耀也。）《天官书》曰：“天晴而见景星，景星者，德星也；其状无常，常出有道之国。”《瑞应图》曰：“景星者，大星也；状如半月，生于晦朔，助月为明；王者不私人，则见。又曰：德及幽隐，则出。”又曰：“景星者，星之精也，光从月出，出于西方，王者不私人以官，使贤者在位，则景星出见，佐月为明。”班固《天文志》曰：“天晴而见景星。”（占六十日晴，精明亡。）《河图》曰：“黄帝治，景星见于北斗也。”《尚书中侯握河纪》曰：“尧即位去年，景星出翼，凤凰止庭。”郑玄注曰：“景，大也，明也；翼，朱鸟宿也。”又曰：“帝执德恭，聪明密微，思心清静，在庭从宜，仁推度符，移序精和，天地休通，五行相化，景星出摄提。”《含文嘉》曰：“王者序长幼，各得其正，则房心有德，星应之。”《合诚图》曰：“天子精耀，心坟务德，则景星窥。”（宋均曰：坟，盛也，窥犹见也。）《礼稽命征》曰：“王者制礼作乐，得天心，则景星见。”《感精符》曰：“王者德上感皇天，则景星也。”《孔演图》曰：“天子以贤举，则景星效于天。”《春秋纬》曰：“《周图变书》云：赤雀所衔，蜀，下授文王于丰殿之（阙）剽天子精耀，招神任理（阙）有响心顺务德，则景星见，鸾凤下。”《元命包》曰：“仁义茂盛，贤俊彰明，神符感出，景星守参。”《感精符》曰：“尧时，气充盛，上感皇天，故景星见。”《孝经内事》曰：“天子行孝德，则景星出。”《援神契》曰：“王者德至天，则景星见。”《白虎通》曰：“景星者，大星也，月或不见，景星恒见，可以夜作，有补于人。”《帝王世纪》曰：“舜时，景星见于房。”《坤灵图》曰：“至德之萌，黄景索于北斗，必以戊己日，其光无芒，行久无武，动军，莫之敢拒。”
　　《含文嘉》曰：“宫室之礼得，则虚、危有德星应。”又曰：“居丧以礼，则德星应在虚、危。”《稽命征》曰：“礼得其宜，则虚、危有德星见。”《含文嘉》曰：“宫室之礼得，营室有德星应。”又曰：“居丧以礼，则德星应舆鬼。”又曰：“天子穆穆，诸侯皇皇，则少微有德星。”又曰：“殡丧之礼以其时，则三阶平正，有德星出入其间。”又曰：“天子祫禘，巡狩有度，考功责实，外内之制，各得其宜，四方之事，无蓄滞，上下交通，则山泽出灵龟、宝石；麒麟至苑囿，六畜繁多，天苑有德星应。”（案申颖《秦书》：苻坚建元六年四月，天苑有大星，色甚白，占者以为太平之祥，乃立望气台于宫左，冬十一月，平燕国，擒慕容。）《含文嘉》曰：“天子行乡射饮酒之礼，得其宜，则曰大德；天苑，左右角，皆有大德星应。”《海中占》曰：“德星守建星，君臣俱明，天下更平，五谷更兴。”
　　宋均曰：“含誉瑞星，光耀侣慧。”《援神契》曰：“喜则含誉射。”
　　
　　客星名状二
　　《黄帝占》曰：“客星者，周伯、老子、王蓬絮、国皇、温星，凡五星，皆客星也，行诸列舍，十二国分野；各在其所临之邦，所守之宿，以占吉凶。”又曰：“客星大而色黄煌煌然，名曰周伯，见其国兵起，若有丧，天下大饥，人民流亡，去其乡。”又曰：“客星明大白淳然，名曰老子，所出之国，为饥，为凶，为善，为恶，为喜，为怒，常出见，则兵大起，人主有忧，王者以赦除咎，则灾消。”又曰：“客星状如粉絮，拂拂然，名曰王蓬絮，见则其国兵起，若有丧，白衣会，其邦饥亡。”《荆州占》曰：“王蓬絮星，色青而荧荧然，所见之国，风雨不如节，焦旱，物不生，五谷不登，多蝗虫。”《黄帝》曰：“客星出而大，其色黄白，望之上有芒角，名曰国皇；见则兵大起，国多变，若有水饥，人主恶之，人多疾。”又曰：“客星色白而大，状如风动摇，名曰温星，常出四隅；出东南，天下有兵，将军出于野；出东北，有千里暴兵；出西北，亦如之；出西南，其国兵丧并起，若大水，人饥。”石氏曰：“温星出东南，为大将军服屈，不能发者，出于东北，暴骸三千里；出西亦然。”《黄帝》曰：“客星见其分，若留止，即以其色占吉凶；星大事大，星小事小；星色黄，得地；色白，有丧；色青，有忧；色黑，有死；色赤，有兵；各以五色占之，皆不出三年。”巫咸曰：“客星入列宿中外官者，各以其所部舍官名，为其事；所之者，为其谋；其下之国，皆受其祸；以所守之舍，为其期；以五气相贼者，为其使。”
　　
　　客星犯月三
　　《河图》曰：“日月与大星昼并见，是谓争明；大国弱，小国强。”《河图》曰：“大客星流入月中无光，当有与君俱并兵死者。”又曰：“客星入月中，有破触月，臣弑主，有内乱。”《洛书》曰：“客星入月中，有破军。”又曰：“大星入月中，臣弑主。”又曰：“大星入月，月无光，其国再伐而亡；一曰其国当者灭亡，四夷来侵。”又曰：“居月，见，不出三年，人主死，不死，国有殃。”又曰：“星见月中，不出其年，主忧。”又曰：“月未中。而日星入之，有贼人为政者在东方，文者长，武者亡；月过中而星入之，有贼人为政者在西方，武者长，文者亡。”又曰：“他星入月中，兵将起，他国有来降者。”《高宗》曰：“星入月中，将有大兵。”《海中占》曰：“星入月中，其国戎，有忧，一曰不出三年，臣胜其主。”京氏曰：“星入月中，臣贼其主，夺其家。”又曰：“月中有星，天下有贼，星多者，贼多。”又曰：“星入月中，大臣谋伐其主，主令不行。”《荆州占》曰：“星入月，其国有丧。”又曰：“星入月中，有破军杀将。”又曰：“大客星入月中，月无光，其国灭亡，四夷来侵；期五月，若十月。”又云：“客星贯月，其国内乱，大臣死。”《洛书》曰：“星在月右角者，秦氏、丁氏为奸，在西宫中。”又曰：“星在月右角，窦氏，宋氏为奸，在东宫中。星在月上者，邓氏，司马氏为奸，在南宫中。星在月下者，赵氏，李氏为奸，在后宫中。星在月两角，刘氏为奸，败。”《孝经内记》曰：“月在星角者，臣与黄门僮女人阴奸为贼，两星在月角者，臣与人君作奸；一星在月中，臣与君妇女共作奸谋；一星在月下者，后宫列女要臣为奸也。”《河图》曰：“星在月阴，负海国有胜；星出月下，芒相烁也，君死，人饥。”京氏曰：“星与月同光，臣下作乱，人民非上，令不行。”甘氏曰：“星食月，其国相死。”《洛书》曰：“星毁月，下司上。”
　　
　　客星犯岁星四
　　《荆州占》曰：“岁星与他星合，人主不安。”又曰：“岁星与他星薄之，主有谋。又曰：有贼。”又曰：“客星与岁星斗，不出其年，强国易相。”巫咸曰：“他星守岁星，越有忧；一云城邑有忧。”甘氏曰：“有星守岁星，人主有忧。”《春秋纬》曰：“岁星与他星会而斗，因破他星，人主不宁；他星薄破之，主有谋贼害。”
　　
　　客星犯荧惑五
　　石氏曰：“荧惑与他星会而斗者，皆为祸。”《荆州占》曰：“荧惑与他星会而斗，天下兵起；他星破荧惑，为祸；荧惑破他星，会事，虽有不能为祸。”又曰：“荧惑与他星合，相陵而斗，二星相近者，其殃大；相远，其殃小。”
　　
　　客星犯太白六
　　甘氏曰：“有星入太白中，强国以战亡。”又曰：“有星入金星，天子伐诸侯，武士大将死。”郗萌曰：“县乱，星出也；常出太白之旁，相去三四寸所；星出，天下大乱。又星从他所来之太白旁，居与往来，亦为使，其事急；又太白与他星过于四方，必有大败。又太白与他星遇，太白避他星，兵畏；他星避太白，兵成。”
　　
　　客星犯辰星七
　　巫咸曰：“有星入水星，天下大水，大理、御史官多死。”班固《天文志》曰：“辰星与他星遇，而天下乱。”石氏曰：“辰星与他星会，光相薄，用为害；不相及，虽同会，不为害。”《荆州占》曰：“辰星与他星会，破之，刑事行；他星不破，刑事不害。”石氏曰：“辰星出，与他星遇而斗，天下大乱。” 
　　
　　开元占经　卷七十八
　　
　　客星占二
　　
　　犯东方七宿
　　客星犯角一
