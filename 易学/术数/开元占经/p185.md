<!-- { "loadSidebar": true } -->
　　京氏曰：“犬生六畜，其邑易命，有大事；犬生六畜，一首二身，邑有废；犬生六畜，两身，邑且二君流；犬生六畜，两口以上，邑大臣乱；犬生六畜，三鼻，其邑有乱臣；犬生六畜，有人形者，邑易主；犬生六畜，无首，其邑有大事；犬生六畜，无耳，邑不用事；犬生六畜，无目，其邑兵行；犬生六畜，无口鼻，民流亡，作兵；犬生六畜，无四支，邑不治，有兵；犬生六畜，无阴，主且暴死；犬生豕，岁大熟，民乐。”《天镜》曰：“狗生豕，吉，不出三年，国安乐。”京氏曰：“犬生子为鼠，岁虚，民流亡；犬生子为鱼，邑有大水。”《地镜》曰：“犬生野兽，大夫有外谋，不出三年，君且亡国。”京氏曰：“犬生野兽，邑有大咎；犬生野兽人形者，邑有大兵。”京房曰：“犬生飞鸟，虽有人形及不具，皆为大兵及大水；犬生子为蜂，天下更令；犬生子为蜂蛇，其邑民人流。”
　　
　　犬矢溺宫室道路　犬矢金石杂物
　　京氏曰：“犬矢宫室中殿堂上，三日以上，邑空虚；犬矢王门中，其主有喜；犬矢王门外，邑主有忧；犬矢邑社，不及大神，五日以上，邑亡；犬皆群溺于邑门外及内，兵作，人家亦然；犬无故大道矢而行，邑大凶；群犬无故皆矢大道中，兵行；犬矢人民床席上，其殃大；犬矢井中，家虚，邑亦然；犬无故溺人，其人不出三岁，亡。”又曰：“犬矢石，其邑臣强君弱；犬矢金铁，邑兵大作；犬矢土，邑愈坠；（坠地也）犬矢五谷，邑昌，岁成；犬矢布帛，邑有暴政；犬矢草木，邑人有丧。”
　　
　　豕咎征
　　豕能言　豕自食子　豕自食尾
　　京氏曰：“豕能言，吉凶如其言。豕昼同时俱鸣，此谓哭主，岁不成。”又曰：“豕自食其子，家破。”又曰：“豕反自食其尾，家富，岁且凶。”
　　
　　豕登屋入宫
　　京氏曰：“豕之屋上，其邑得贤士；豕入君室中，其社稷邑君且亡。”《汉书五行志》曰：“昭帝元凤元年，燕王宫永巷中豕出圈，坏都灶，衔鬴六七枚置殿前。刘向以为，灶者，生养之本，豕陈鬴于庭，灶将不用，宫室废矣。燕王不改，卒伏诛。”《地镜》曰：“野猪入宫室中，其军将围，小人失宅。”京氏曰：“豕无故入君室屋，且有女忧，为乱。”又曰：“赤彘见于国，不出三年，必有大祸，野人为政。”
　　
　　豕生子异形
　　《灾异图》曰：“王侯、刺史、二千石令长不祗上命，则豕一头两身六脚。”《古今注》曰：“哀帝大初三年，长安彘生两头三目，一目在项中。”京氏曰：“豕生子，有角，其邑有福禄；豕生子，有二口以上，其邑且安；豕生子，鼻一穴，郡有九侯；豕生子，三足，其岁不熟；豕生子，五足以上，其邑有大咎，兵；豕生子，一阴，其邑分，无后；豕生子，目在四支，其邑兵行，得地；豕生子，目在腹下及旁，邑有大咎；豕生子，口在背，邑主弱，群臣夺，王令不行；豕生子，口在腹，其邑饥；豕生子，口在四肢，民饥，兵作，邑亡；豕生子，口在阴，邑有大谋；豕生子，耳鼻在腹及背，臣谋其主；豕生子，耳鼻在四肢及在首上，兵作邑中；豕生子，足在首上，亡社稷；豕生子，足在其腹，邑有大事；豕生子，足在背，其民劳于兵；豕生子，尾在腹及首，邑有大事；豕生子，无口，其邑乱；豕生子，无目，其邑臣夺主令；豕生子，无尾，其邑兵弱；豕生子，无尾有羽，邑亡。”
　　
　　豕生人
　　京氏曰：“豕生人之形，即纯行，圣人且行兵；不纯行，其邑失社稷；豕生人而有六畜形者，此邑乱亡；豕生人形而有飞鸟者，其邑大水；豕生人形而有野兽形者，其邑兵；豕生人形，如物各有不居其位，邑失地。”
　　
　　豕生六畜
　　京氏曰：“豕生六畜，其邑易主。”《吕氏春秋》曰：“乱国之妖，有豕生狗。”《天镜》曰：“豕生狗，不出三年，国王走于野中死。”京氏曰：“豕生犬，其君走，谋于野中；豕犬形不具，邑有兵，诸兵数起；豕生六畜，有人形，邑且更令；豕生六畜，一首二身，邑分；豕生六畜，二鼻以上，邑有兵行；豕生六畜，二口以上，其邑亡地，臣乱；豕生六畜，三鼻三目以上，其邑大恐；豕生六畜，无首，其邑不安；豕生六畜，无目，邑令不行；豕生六畜，无耳，其邑君且不听政；豕生六畜，无口鼻，其邑民流亡；豕生六畜，无阴，其邑无嗣子；豕生六畜，无四肢，其君不治。”
　　
　　豕生野兽虫鱼飞鸟蜂蛇
　　《运斗枢》曰：“人主以不孝仁之名侵犯大道，则豕生鹿。”（大道者，君政也。）京氏曰：“豕生野兽，其邑民饥，有兵；豕生飞鸟，其邑水；豕生鱼，其邑大水灾；豕生虫蝇，其邑流亡。”
　　
　　豕矢金石草木
　　京氏曰：“豕矢金铁，邑兵大作；豕矢土，邑增土；豕矢石，邑大兵强，胜四方也；豕矢五谷，岁成熟；豕矢草木，其邑有丧。” 
　　
　　开元占经卷一百二
　　
　　龙鱼虫蛇占
　　
　　龙龟鱼虫瑞
　　
　　龙
　　《瑞应图》曰：“王者承天命，而天道四通，而悉达无益之术藏，而世无浮言，言吉则河出龙图。”《援神契》曰：“天子孝，则大龙负图也。”《礼记》曰：“圣王用水火金木必时，颁爵位必当，年得无水旱之灾，妖孽之疾，则龙在宫沼。”《天镜》曰：“凡龙春见，无殃咎。”《瑞应图》曰：“青龙，水之精也，乘云而上下，不处渊泉。王者有仁，则出。”又曰：“君子在位，不有斥退，则见。”《礼稽命征》曰：“王者得礼之制，则山泽谷之中有赤龙。”《瑞应图》曰：“黄龙者，五龙之长也。不混池鱼，德及渊泉，则黄龙应和气而游池沼。”蔡氏《月令章句》曰：“智听政事，则黄龙见。”《瑞应图》曰：“王者精察贤德，则白龙见。”《河图》曰：“黄龙负鳞甲成字，以授黄帝。帝令侍臣写之，以示天下。”注：“《魏文帝杂事》曰：黄帝录图，五龙舞河，此应圣贤之符也。”《尚书中候》曰：“河出龙图，赤文像字，以授轩辕。”《元命包》曰：“唐帝游河渚，赤龙负图以出，图赤色，如锦床，赤玉为匣，白玉为检，黄珠为泥，玄玉为鉴，章曰：天皇大帝，合神制署，天上帝孙，伊尧龙润，涓图在唐典。右尉舜等百二十臣，发视之，藏之大麓。”《运斗枢》曰：“舜为天子，东巡至寽中月，临观，（注云：临河观望月或为丹字也）五采负图，出置舜前。图黄，为匣如柜，长三尺，广八寸，厚一寸四分，而连有石，白玉为检，黄金为匣，黄芝为泥，封两端，章曰：天皇帝符玺。五字广长各三寸，深四分，鸟文。舜与三公、大司空禹等三十人发视，玄色而绨状，可卷舒，长四十二尺，广九尺，中有七十二帝地形之制，天文分度之差。”（注云：黄帝含枢纽之使也，故龙匣皆黄，四合者有道相入也。有户，言可开阖也。）《尚书中候》云：“舜沉璧，黄龙负卷舒图，出水坛畔，赤文绿字也。”《大戴礼》曰：“颛顼端拱以有谋，疏通以知事，养财以任地，履时以象天，依鬼神以制义，治气以教民，洁诚以祭祀，乘龙而至四海，动静之物，大小之神，日月所照，莫不祗属。”又曰：“帝喾妙日月而送迎之，明鬼神而教事之，春夏乘龙，秋冬乘马。”《括地图》曰：“禹平天下，二龙降之，禹御龙行域，既周而还。”注：“《神虚记》曰：禹乘二龙，郭里而为御。”《尚书中候》曰：“周公摄命七年，归政成王，沉璧于河，荣光幕河，青云浮至，青龙御玄甲，临坛吐图而去。”注云：“周公摄政，归美成王，制礼作乐，天下治和，荣光五色，从河水出，幕覆其上，浮云从荣光中来。青龙者，苍帝灵威仰之使也；玄甲，所以里图也。”
　　
　　蛟
　　《山海经》曰：“祷过之山，虎蛟，鱼身蛇尾，音鸳鸯。”注云：“似蛇四脚，龙之属也。”《说文》曰；“鱼满千头，蛟来为之长，率鱼而飞，置苛韭水，即蛟去。”《淮南子》曰：“蛟龙寝于渊，而卵乳于陵。”注云：“许慎曰：蛟鳖属乳，谓卵自乳者也。”《文子》曰：“王有道德者，天与之，地助之，鬼神辅之，则蛟龙宿其沼。”注云：“《山海经》言：蛟龙，蛇而四脚，小头细颈，颈有白婴，大者十数围也。”
　　
　　玉龟　龟负图　玄龟负书
　　《瑞应图》曰：“玉龟者，为圣国出，师旷时至，以录谶书。”《礼稽命征》曰：“制礼作乐，改损祭器，有鬼神之助，则龟负图。”又曰：“刑杀当其罪，赏锡其功，立事得礼之宜，则龟负象戴。”《白虎通》曰：“德至渊泉，洛出龟书。”《礼含文嘉》曰：“伏羲德洽上下，故地应以龟书，伏羲乃象以作卦。”《尚书中候》曰：“黄帝东巡至洛，龟书咸赤文绿字，以授轩辕。”注云：“虚龟负书所出，黄帝咸则也。”《尚书中候》曰：“唐帝沉璧于洛水，龟负书出，背甲赤文成字，止坛也。”又曰：“汤沉璧于河，黑龟出，赤文题。”又曰：“周公沉璧，玄龟青纯。”注云：“何休解：纯，绿也，谓绿纯千岁龟也，含光刻背甲书，止洛于坛，赤文似字，周公视，周王乃视，龟留不去。周公援笔以世文而写之，书成，文消，龟去。”《宋书符瑞志》曰：“玄龟洛书者，天符也。王者德至渊泉，则出。”
　　
　　虚龟五色　龟在宫沼
　　《瑞应图》曰：“虚龟者，玄文五色，神虚之精也。上隆法天，下平象地，能见存亡，明于吉凶，不偏不党，唯义是从，其惟龟乎，书龟从此谓也。虚者，德之精也；龟者，久也，能明于久远事。王者不偏不党，尊耆老，不失旧故，则神龟出。”又曰：“虚龟似鳖而长，合五行之精，三百岁游于藕叶之上，千岁游于蒲上，进一尺二寸。王者奉顺后土承天，则见。”《宋书符瑞志》曰：“王者德泽湛清，畋猎顺时，则出。五色鲜明，龟三百岁游于莲叶上，三千岁常游于卷耳之上。禹卑宫室，虚龟见。”《春秋礼演图》曰：“文命将兴，龟穴莲。”《礼记》曰：“圣王用民必顺，颂爵当时，无水旱之灾，妖孽之疫，则龟在宫池。”
　　
　　毛龟　四眼六眼八眼龟
　　《宋书符瑞志》曰：“宋文帝三获白龟，孝武帝获毛龟，明帝获四眼龟、六眼龟、八眼龟，前书不载，当时并以为嘉祥，今附于龟瑞之末，并戴（戴当作载）其形，以示将来也。”
　　
　　比目鱼　黄鱼跃出　白鱼入舟　神鱼舞河
