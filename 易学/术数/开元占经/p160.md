<!-- { "loadSidebar": true } -->
　　《河图》曰：“圣人起，昌光见。”《汉书郊祀志》曰：“武帝封禅，夜有光，昼有白云，起封中。”《元命苞》曰：“有瑶光贯月，感女枢，生颛顼。女枢见此而意感也。”《河图》曰：“瑶光如虹贯月，正白，感女枢，出房之宫，生帝颛顼。”《汉武帝禅仪》曰：“天封之禅，昼有白气，夜有赤光。”《汉书郊祀志》曰：“武帝幸汾阴，汾阴男子公孙傍洋等见汾阴傍有光如绎，上遂立后土祠于汾阴。”又：“郊太一祠，上有光。封禅太山，其夜有光。”又曰：“宣帝祀世宗庙，神光兴于殿旁，神光又兴于房中，如烛状。广川国世宗庙殿上有钟音，房大开，夜有光，殿上昼明。”《东观汉记》曰：“安帝私在郡第，数有神光照耀室内。”又曰：“李轶等语谶曰：言刘氏当复起，李氏为辅。遂市兵弩、绛衣、赤帻，归旧庐，望见庐南有若火光，以为人持火，呼之，光遂炽，曈曈赫然，上属天，有顷不见，异之。”张勃《吴录》曰：“武烈皇帝，姓孙氏，名坚，字文台，吴郡富春人。汉季世，墓上数有光云五色，上烛天。”《天源记》曰：“武王吕光子世明王，以石氏建武四年夜，有光曜举舍，异之，名曰光。”《异苑》曰：“孙坚丧父，行葬地，忽有一人曰：‘君欲为百世诸侯，欲为四世帝乎？’曰：‘欲为帝。’此人因揭一处而没，既葵，冢上常有怪。”《抱朴子》曰：“有赤光如火从天来下入，军乱，将死。”郗萌曰：“有光如日月见虚，为男子之祥。”又曰：“有光如蛟龙见宫室，为女子之祥。”《后秦记》曰：“姚襄将与符广眉战，谓将军王钦卢曰：‘吾数行，常有异光引吾前，状如导驱，数日，忽复不见，意恶之，此何祥也？’钦卢不对，即与眉战，死于陈。” 
　　
　　开元占经卷一百
　　
　　醴泉　河出
　　《瑞应图》曰：“醴泉者，水之精也。王者得地理则出，有仙人以爵酌之。”《运斗枢》曰：“旋星得则醴泉出。”《地镜》曰：“河徙，是谓阴反，不出五年，有叛臣，兵行，民流亡。河徙一里至三里，是谓失政，且有谋臣；河徙至五里、十里，女主执政，外戚有背叛；河徙十里已上，人君失道，政在下臣。流水忽易道，君易贤。”
　　
　　水涌溢及竭
　　《地镜》曰：“河盈溢，不出三年，国有忧；水忽自盈起，君凶，且大水。”《运斗枢》曰：“帝壮而夺势，水决坏山。”注云：“壮年健时见夺势，故水决坏山，言阴奸行，君危也。”《汉书》曰：“武帝建始二年，北宫井水溢出，王莽之征也。水流庭，霍氏遂乱。”王隐《晋书》曰：“大兴元年，河水竭断百余步，两头深浅如故，中绝不流。”《后魏书》曰：“前废帝普大元年，司徒府、大仓前井并溢，占曰：民迁流之象。永熙三年十月，都迁于邺地。”《地镜》曰：“井水流出地，若理绝者，臣骄猾，兵方起。”京房《易候》曰：“涌水无处，必流杀人七日，七年圣人灭。”《晋中兴征书祥说》曰：“咸安九年，涛水入石头，杀人，俄而海西公废。大元十三年十二月戊子，涛水入石头，毁大船，沈杀人，己亥，江水涌起建康、秣陵，江淹，没杀人，阴旺之应也。”崔鸿《十六国春秋北燕录》曰：“龙城东沟竭涸积年，夏四月，沟中坟起，有声，俄而泉涌出，闽尚曰：沟中坟起，所谓深谷为陵，泉涌出所谓百川沸腾，阴旺之所致也，国及家井自沸溢，君将亡覆之，期三十日，水忽自竭，邑虚，不吉。都邑中水无故自绝及易处者，邑人徙亡。”
　　
　　河壅
　　《地镜》曰：“河大壅，下臣执政，或主大水色变，不出六年，易王，女主亡。”《汉书五行志》曰：“水，北方，终藏万物者也，其于人道，命终而形藏，精神放越，圣人为宗庙，以收魂气，春秋祭祀，以终孝道。若不敬鬼神，政令逆，则水失其性，百川逆溢，坏县乡邑，溺人民，及淫雨伤稼，是水不润下。”《尚书大传》曰：“简宗庙，不祷祠，废祭祀，逆天时，则水不润下。”《潜潭巴》曰：“河水逆流，怨气甚。”《地镜》曰：“水逆流，是谓道逆，不出二年，兵从女主起。”《国语》曰：“灵王二十年，谷、洛二水斗，毁王宫。”又曰：“水忽不流，妇人惑，政乱令废，不出五年，亡国；水一年不流，有反臣。”《汉五行志》曰：“谷、洛斗，刘向以谓近火、沴水，以《传》推之，四渎比诸侯，洛其次，卿大夫象，卿大夫将分争，以危王室也。”《地镜》曰：“流水忽停，天下饥；停水流，天下兵。”《续汉书》曰：“桓帝永兴二年，彭城泗水增长逆流，永寿元年六月，洛水溢至津，城门流物，是时皇后兄冀秉政，疾忠直，后遂诛灭。”
　　
　　水赤
　　京房《易候》曰：“宫水化为血，七月，七年，圣人灭。”《古今注》曰：“安帝延平六年，河东水化为血。”《异苑》曰：“勃勃虏都长安，端门外井人常宿汲停水壅，中夜砰磕有声，视水如血，中有丹鱼，长三尺而有赤光，国寻灭。”京房《易候》曰：“水自赤，光如血，其国有流血。”《地镜》曰：“水赤如血，邑有流血。”《晋朝杂事》曰：“元康六年，彭城泗水赤如血。”京氏《对灾异》曰：“河水赤者，狱有冤恨，诛杀不当，则致河水赤也。其救也，正狱刑，解疑罪。”京房《易传》曰：“君湎于酒，淫于色，贤人潜，国家危，厥异流水赤。”《汉五行志》曰：“秦武王三年，渭水赤。”《汉书》曰：“广陵王胥宫中池水变，鱼死，王为事诛。”《后魏书》曰：“太祖登国中，河南有虎七，卧于河侧，三日及去，后一年，蚍蜉白鹿尽渡河北，后一年，河水赤如血，此卫辰灭亡之应，及诛其族类，悉投之河，其地遂空。”《地镜》曰：“井水赤，邑虚，相攻，主亡。”
　　
　　水黄浊　水清　水无鱼　水自臭
　　《地镜》曰：“君井若黄浊，政令不明；清水忽自浊，天下将死；国及家井浊，皆君主将亡覆之，期三十日。”《易乾凿度》曰：“孔子曰：天之将降喜，应河水清三日。清变白，白变赤，赤变黑，黑变黄，各三日，河水安，天下乃清。”《续汉书》曰：“延熹九年，济阴东郡、济北平原，河水清，襄揩上言：河者，诸侯之象；清者，阳明之征。岂诸侯有窥京都计邪？其明年，桓帝晏驾，征解渍亭侯为汉嗣，是为孝灵皇帝。”《地镜曰》：“泽泉水无鱼，天王无居。”《地镜》曰：“国及家井臭，君将亡覆之，期三十日。”《吴志》曰：“诸葛恪将诛，盥漱，闻水腥臭，侍者授衣，衣服亦自夭。恪怪其故，易衣，易水，其臭如初。”
　　
　　水出高山　水出朝市　水沸
　　《礼记威仪》曰：“君乘土而王，其政太平，则蒙水出于山。”京房《易候》曰：“水无故高山上出，邑亡，起兵。”《地镜》曰：“山石崖有水出，主有谋不成；水忽自出山上，兵且作。”《地镜》曰：“水忽出于朝市，兵且作。”京房《易候》曰：“水无故市中出，邑兵大作。”《地镜》曰：“君井涌沸，宗庙失堕。”单子曰：“夏桀德衰，岱山泉沸。”京房《易候》曰：“泉水沸，此谓贱人将贵，王者不顾骨肉，不亲九族，厥德已，泉涌沸。”京房《对灾异》曰：“江河沸者，有声无实，此为执政者怀奸不公，众邪并聚，则致此灾。不救，必有叛君谋其政也。令百官举公直，选有德，置于政。井水沸者，谓人君好用谗邪所致也。”《崖头易林》曰：“井水沸，不可安居。”
　　
　　水中火出　水鸣　水出异物　井自出　井中气出　泽枯　火不炎上
　　京房《对灾异》曰：“水中火出，何？所谓阴气溢，亡阳施也。女妃无阳，则敌气溢，至水中火出。不救，有天殃，阴害阳。其救也，正妃妾，率后宫，施命令，诰四方，嫁贞女，赐鳏寡，此灾即消。”《地镜》曰：“泽水忽自鸣，百姓哀；若作金声，土地分裂；国及家井有音声，皆君主将亡覆之，期三十日。”《地镜》曰：“凡水中忽见异物，皆为大旱。”《瑞应图》曰：“井不凿自成，王者清净，则出流，有仙人至之征。”《地镜》曰：“井中气直上叩天，而王走民间，国大衰损，兵起。”京房曰：“泽枯岁贫，国易臣，不出三年，客辞。”《尚书大传》曰：“弃法律，逐功臣，杀冢子，妾为妻，则火不炎上。”（君上行此四者，为天南宫之政官，于地，为火无故燔炽为害，是不上。）《汉五行志》曰：“谗夫昌，邪胜正，则火失其性，宗庙宫馆灾，是火不炎上也。”
　　
　　火无烟
　　《南燕录》曰：“慕容超大正五年，南郊柴燎焰起而烟不出，灵台张光令私于中书侍郎王景晖曰：烟者，国之种，今火旺烟灭，国其亡乎。” 
　　
　　 
　　
　　
　　开元占经卷一百零一
　　
　　霜占
