<!-- { "loadSidebar": true } -->
　　郗萌曰：“荧惑犯太微，天下不安。”（《宋书天文志》曰：明帝泰始二年四月壬午，荧惑入太微。犯右执法，其年四方反叛，内兵大出，六师亲戎，昭太后后崩，抚军将军殷孝祖为南贼所杀。尚书右仆射蔡兴宗以荧惑犯右执法自解，不许，後失淮北四州地。彭城、兖州并为虏所没。）《帝览嬉》曰：“荧惑行犯太微左右执法，大臣有忧。”（《宋书天文志》曰：晋成帝咸康四年五年戊戌，荧惑犯右执法，五年七月庚申，丞相王导薨。武帝永初三年九月癸卯，荧惑经太微犯右执法，已未犯左执法。元嘉三年徐羡之及传亮谢晦悉诛，十六年九月荧惑犯右执法，明年大将军义康出，徒豫章。诛其党。《晋阳秋》曰：太元十二年五月丙午，荧惑出端门，犯左执法。十三年正月丙午，左将军谢玄薨戊辰，冠军将军桓石虎薨。）巫咸曰：“荧惑犯太微门右，大将死，门左，小将死。”（《晋阳秋》曰：孝武宁康元年九月癸巳，火入太微、掩西蕃上将，二年正月巳酉，北中郎将徐兖二州刺史刁彝薨，《宋书天文志》曰：晋成帝咸康六年三月甲寅，荧惑顺行，犯上将星，四月丁丑，又犯右执法，是时何充为执法。有遣，命避其咎。明年求为中书令，建元二年。庚水死、皆大将执政之应也。是岁正月、征西将军庚亮薨。穆帝升平四年八月丙辰，荧惑犯太微西上将星、五年正月北中部郎将郗昙薨。宋前废帝永兴元年荧惑入太微，犯西上将星，其年太宰江夏王义恭尚书令，柳元景仆、射颜师伯等并诛，太尉沈庆之薨，庐陵王敬先、南平王敬猷，南康侯敬渊并赐死。司马彪《天文志》曰：孝桓延熹八年五月壬午，荧惑入太微，犯右执法，九年九月辛亥，荧惑入太微西门，积五十八日九年十一月，太原守刘瓒荆州刺史李隗等皆弃市。永康元年十二月，太傅陈蕃、大将军窦武、尚书令尹勋，黄门令山水等皆枉死。）郗萌曰：“荧惑犯左右执法，左右执法者，诛若有罪。”陈卓曰：“荧惑犯太微东南陬星，天下大饥，近期一年，远期五年。”《荆州占》曰：“荧惑道，从太微西蕃北南方星间入，到南蕃东方星间出道；中西蕃直出入者，非道也。”甘氏曰：“荧惑常以十月、十一月入太微天庭受制，而出行列宿，司天道之国，罚无道之君，失礼之臣，若犯左相，左相诛；犯右相，右相诛，守宫三旬，必有赦，期六十日。”《玄冥占》曰：“荧惑常以十月丙子入太微宫七日，受制而出，行列宿，司无道之国，七日以上成灾，如占。”《文曜钩》曰：“荧惑以戊子日顺入太微庭中，受使于天子，不为咎，非其日，灾殃如占。”郗萌曰：“荧惑当太微门，为受制；当左执法，为受事左执法；当右执法，为受事右执法；守太微门三日以下为受制；三日以上为兵、为贼、为乱、饥。”《荆州占》曰：“荧惑出东掖门，为相受命东南出，德事也，出西掖门，为将受命西南出，刑事也，期以春夏。”《黄帝占》曰：“荧惑入天庭，色白润泽，为期百八十日，有赦。”《帝览嬉》曰：“荧惑入太微，而出端门者，臣不臣。”（司马彪《天文志》曰：“孝桓就寿元年八月已己，荧惑入守太微二十一日，出端门，为乱臣。是时梁氏专政。）《圣洽符》曰：“荧惑入太微庭中央，帝族相攻伐，天子忧；若守端门，臣谋弑君；若留止门外，大臣戮死。荧惑入太微庭中，天仓闭，妇女不得食，天下饥荒。”郗萌曰：“荧惑入天庭，在屏南出门，扉左，左将死；出门扉左，右将死；直出无为。”《合诚图》曰：“荧惑入华阙门，臣杀之候也。荧惑入庭中，臣多逆，不轨。”（司马彪《天文志》曰：孝灵光和五年四月，荧惑在太微中守屏，占曰：荧惑入太微，为乱臣，是时中常侍赵忠、张让、郭胜，孙璋等并奸乱也。）石氏曰：“荧惑入太微中华东西门，若左右掖门，而南出端门者，为必有反臣。荧惑入太微西门，出东门，臣谋其主，人君不安，欲求贤佐，有入中华西门，出中华东门，为臣出令；有入太阴西门，出太阴东门，为天下大乱；有丧，若水大。荧惑若入中华西门，天子忧之；若出中华东门，天下大乱，兵大起，期不出二年。”甘氏曰：“荧惑出太微天庭中，有立王；若徙王。”郗萌曰：“荧惑出天庭中，当道而为勾巳天庭，天下更纪。”（《宋天文志》曰：“晋安帝义熙十四年十月癸已荧惑入太微，犯西蕃上将，仍顺行至左掖门。留二十日，乃逆行，元熙元年三月五日，出西蕃上将西三尺许。又陡还入太微时填星在太微，绕填星成勾巳。其年四月二十七日丙戍。从端门出，占曰：荧惑填星勾巳天庭，天下更纪。二年六月，晋帝逊位。高祖入宫也。）郗萌曰：“荧惑入太微西门，犯天庭、出端门，为臣伐主，入西门，而折出右掖门，为大臣假主之威，而不从主命。荧惑入西华门，出端门，为臣诈称诏。荧惑入太微端门，出东门，为贵者夺威势。”《荆州占》曰：“荧惑出门微南门，执法用大事；出械掖门，大臣诛。”（司马彪《天文志》曰：孝安延光二年八月巳亥，荧惑出太微端门，是时大将军耿宝中常侍江京等谮太子乳母王男，厨监邴吉等，杀之，徙其父母妻子日南也，九月丁酉，废太子为济阴王。）《荆州占》曰：“荧惑入太微宫，为天下惊，一曰有兵。荧惑入天庭，国不安其宫。荧惑入太微庭中，主命无期。荧惑入天庭，君子恶之，又曰大臣死。荧惑入太微，色白无芒，天下大乱，一曰天下大饥。”《黄帝占》曰：“荧惑东行入太微庭，出东门，天下有争兵，（《宋书天文志》曰：安帝义熙十年五月癸卯，荧惑顺行入太微，十一月林邑寇交州刺史杜慧度距战于九真，大败之。）若守将相丞御史大臣有死者；若入端门，守天庭，大祸至，入南门，出东门，国大旱；若入南逆行，出西南门，有大水，逆行入东门，出西门，大国破亡，若顺入西蕃，而留不去，楚国凶殃。”巫咸曰：“荧惑逆行入太微天庭中，为大臣有诛，若诸侯戮死，期二年。”石氏曰：“荧惑逆行太微之中，及出左右掖门者，有逆谋，天子有命将征伐之事，一曰大赦可以解其患。”郗萌曰：“荧惑逆行，入左掖门，为臣劫其主。”（《宋书天文志》曰：晋安帝元兴三年正月戊戍，荧惑逆行犯太微西垣，占曰：天子战于野，上相死，是年二月丙辰，杀桓玄等，桓循劫帝如江陵。）《荆州占》曰：“荧惑逆行入太微天庭中，为诸侯将有杀上者；至黄座而成，不至黄座而还，有谋不成，以其日入占国。荧惑逆行天庭中不止，有大狱。”郗萌曰：“荧惑入太微宫中，至屏而留，有兵在中。”郗萌曰：“荧惑入天庭中，留十日以上，赦。”《荆州占》曰：“荧惑道南蕃，入留止南门，为大臣有忧。（司马彪《天文志》曰：光武中元，二年八月丁巳，火犯太微西南角星，相去二寸，太微西南星，为将相、後太尉赵熹，李诉等免官。）荧惑入太微，若从右入，七日以上，为人主有忧。（司马彪《天文志》曰：孝桓永康元年正月庚寅，荧惑逆行入太微东门，留百日，出端门，其年十二月丁丑。桓帝崩。《宋书天文志》曰：晋简文咸安元年十二月辛卯，荧惑逆行入大太微二年三月不退。是时帝忧桓玄之逼，常怀忧惨，十二月帝崩也。）荧惑入天庭中二十日以上，延尉坐之，期六月。荧惑留太微庭中，为天下大忧；中央留十日以上，为天下有亡徒为兵者。”《黄帝占》曰：“荧惑守太微垣门外之左，延尉有事；守门外之右，丞相御史有事。荧惑守端门中二十日，臣谋反，主出走，期不出百二十日。”（《宋书天文志》曰：“晋海西公太和六年，闰月，荧惑守端门十一月，桓玄废帝。）甘氏曰：“荧惑守角亢，反守太微，臣有谋兵天子者。”《春秋纬》曰：“荧惑守太微，王者恶之。”郗萌曰：“荧惑守太微，诸侯及三公谋其上，鈇锧用，必有斩臣；又曰女主不吉。”（《宋书天文志》曰：晋元康三年四月，荧惑守太微六十日后，贾后陷杀太子，而赵王废后，又杀之，斩张华，裴显遂纂位，废帝为大上皇，天下从此构乱连祸也。）《玄冥占》曰：“荧惑入太微，无所犯守，顺度而行，出左右掖门，所之野，天子谋之。”《黄帝占》曰：“荧惑干太微，留守三日以上，为必有兵革，天下赦。”《合诚图》曰：“荧惑入太微，陵犯留止，后三年，必有丧。”《荆州占》曰：“荧惑入太微天庭，所犯乘守者，若有罪，各以守官名之。荧惑食太微东西蕃，四辅辅臣有诛者。”
　　
　　荧惑犯黄帝座四十七
　　
　　石氏曰：“荧惑犯黄帝座，改政易王，天下乱，存亡半。”甘氏曰：“荧惑入中华门，犯帝座，天下乱，贼臣害主，破宫；期九十日。”《荆州占》曰：“荧惑犯黄帝座，大臣戮死。”《玉历》曰：“荧惑入太阴西门，犯黄帝座，天子宫破国灭绝嗣，不出二年。”甘氏曰：“荧惑中黄帝座，臣杀其主。”《雒罪级》曰：“荧惑入黄帝座，不吉；强臣弑主。”甘氏曰：“荧惑入黄帝座，大人戮死，朝廷有哭。”郗萌曰：“荧惑入天庭直出，期十日，入蕃期二十日，去出尺，期十日，用赦。”《荆州占》曰：“荧惑入帝座，其色白者，为有赦。荧惑入天庭，至黄帝座，有赦。”《荆州占》曰：“荧惑近黄帝座北，诸侯徙，天子辱；若中黄帝座，为大人伤。”甘氏曰：“荧惑近黄帝座，大臣谋，为乱不成。荧惑触黄帝座，主亡。”《黄帝占》曰：“荧惑守黄帝座，为大人忧。”
　　
　　荧惑犯四帝四十八
　　
　　《玉历》曰：“荧惑入太微，犯四帝，臣有谋，若被诛。”石氏曰：“荧惑犯守四帝，臣谋主，去之一尺，事不成。”石氏曰：“荧惑犯乘守四帝坐，辟忧。”（辟君也。）甘氏曰：“荧惑中犯乘守四帝坐，天下亡。”
　　
　　荧惑犯屏星四十九
　　
　　郗萌曰：“荧惑入太微宫中，至屏而留，为有兵在中。”（《宋书天文志》曰：宋明帝泰始二年正月甲午，荧惑逆行，在屏而南，其年四方及叛，内兵大出，六卿亲戎。）甘氏曰：“荧惑犯守屏星，君臣失礼，下谋上，一曰大臣有戮死者。”石氏曰：“荧惑中犯乘守屏星，为君臣失礼，而辅臣有诛者，若免罢去。”
　　
　　荧惑犯郎位五十
　　
　　甘氏曰：“荧惑犯守郎位，辅臣有诛，左右宿卫者为乱，王者宜备之。”
　　
　　荧惑犯郎将五十一
　　
　　巫咸曰：“荧惑守郎将，曰凌，凌则将有诛，若将有忧；一曰大臣为乱，戒慎左右。”《荆州占》曰：“荧惑犯乘守郎将，且有以符节为奸者。荧惑中犯乘守郎将，必有不还之使。”
　　
　　荧惑犯常陈五十二
　　
