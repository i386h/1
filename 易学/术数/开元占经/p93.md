<!-- { "loadSidebar": true } -->
　　甘氏曰：“太白入屏星，为大臣戮；若疾。”《玄冥占》曰：“太白入守屏星，诸侯有谋；若有大臣有戮死者。”
　　
　　太白犯天厕十九
　　《黄帝占》曰：“太白犯天厕，为大臣戮者。”郗萌曰：“太白守厕星，国多疾疫，兵饥并起，人主有忧。”《甄曜度》曰：“太白入守天厕。天下大饥，人相食，死者大半，期二年。”
　　
　　太白犯天矢二十
　　《帝览嬉》曰：“太白守天矢，贵人多有疾而病死者；一曰民多以饥死。”
　　
　　太白犯军市二十一
　　《荆州占》曰：“太白守军市，以饥兵起。”石氏曰：“太白入守军市，兵大起，大将军出，若以饥兵起；一曰天下乱，四夷兵起，道路不通；一曰大军饥，绝其粮，兵士逃亡，期二年。”
　　
　　太白犯野鸡二十二
　　甘氏曰：“太白入军市，犯守野鸡，其国凶，有死将，军营败，兵士散。”
　　
　　太白犯狼星二十三
　　《感精符》曰：“太白守狼星，车骑出满野；守二十二日，将相有死者。”石氏曰：“守白守狼星，野兽死。”郗萌曰：“太白提狼星，而出入守之，车骑兵出，大将有千里之行。”《荆州占》曰：“太白守狼，敌兵起。太白犯守狼星，大将出行，其国有兵；一曰有兵，将死。”齐伯曰：“太白犯守狼星，兵大起，士卒行，天下凶，诸侯相攻，多贼盗。”（《宋书天文志》曰：晋惠帝永兴二年四月丙子，太白犯狼星，是年苟破公师，藩张方破庄阳王号，关西诸将攻河间，王&&奔走东海，王遂而杀之也。）
　　
　　太白犯弧星二十四
　　《荆州占》曰：“太白守弧星，弓弩矢贵，大将军有千里之行，民多死者。”《玄冥占》曰：“太白守弧星，臣有谋主者，库兵尽用，关梁四塞，津道不通，期二年。”
　　
　　太白犯稷星二十五
　　《海中占》曰：“太白犯天稷，有旱灾，五谷不登，岁大饥，五谷散出。”
　　
　　太白犯甘氏中官二
　　太白犯四辅一
　　《荆州占》曰：“太白犯乘守辅星，君臣失礼，辅臣有诛者。”
　　
　　太白犯天厨二
　　《荆州占》曰：“太白犯天厨，大官事诛。”石氏曰：“太白守天厨，大官吏死。”
　　
　　太白犯鼓旗三
　　石氏曰：“太白守鼓旗，兵革起。”
　　
　　太白犯天田四
　　《文曜钩》曰：“发大兵相残贼，则太白入天田。”《荆州占》曰：“太白守天田，五谷伤。”
　　
　　太白犯天门五
　　《荆州占》曰：“太白舍天门中，人主无出邦门之远廊广门，大有伏兵。”
　　
　　太白犯平道六
　　甘氏曰：“太白入守平道，天下兵乱。”
　　
　　太白犯酒旗七
　　《文曜钩》曰：“太白犯酒旗，三公九乡谋。”《荆州占》曰：“太白守酒旗，天下大酺，有酒肉财物；若爵宗室。”
　　
　　太白犯天高八
　　《黄帝》曰：“太白以四月从东方来入天高，留三十日，民受赐；留五十日，兵起宫中。”郗萌曰：“太白入天高，成勾已，天下有忧。太白舍天高中，有奇令。”
　　
　　太白犯砺石九
　　《荆州占》曰：“太白守砺石，兵起，以入日占国。”
　　
　　太白犯积尸十
　　石氏曰：“太白守积尸，大人当之。”
　　
　　太白犯天潢十一
　　《黄帝》曰：“太白入天潢中，天下大乱，易政；一曰贵人死；又曰兵起，军起，道不通。”郗萌曰：“太白失度，留天潢，为人主忧，以水为害；若以井为害，以入日占其国。”
　　
　　太白犯咸池十二
　　《黄帝》曰：“太白入咸池中犯乘守之，在丧。”《春秋纬》曰：“太白入咸池，天下乱，易政，人君恶之。”石氏曰：“君死，皆以入日占其国。”甘氏曰：“太白入咸池，有兵丧，天子且以大败失忠臣；若旱；一曰大水，道不通；贵人死，以入日占国。”石氏曰：“太白入天井，大臣为乱，国家易政令。”郗萌曰：“太白入咸池中，犯乘守之，若籴贵；一曰为有迷惑人主者。”《荆州占》曰：“太白中犯乘守咸池，大兵起，百万人以上。”
　　
　　太白犯天街十三
　　郗萌曰：“太白当天街，为诸侯自立为主；一曰大水，若留止逆行其中，为兵革起。”《荆州占》曰：“太白守天街，兵塞道。”《文曜钩》曰：“太白犯守天街，徘徊乱行，主弱臣强，道路绝，天下不通。”《荆州占》曰：“太白不行天街，为政令不行，不出其年，有兵。”
　　
　　太白犯甘氏外官三
　　太白犯狗星一
　　石氏曰：“太白守狗星，守卫之臣作乱。”
　　
　　太白犯狗国二
　　《荆州占》曰：“太白顺行守狗国，出兵讨鲜卑，乌丸；逆守之，其国为乱。”
　　
　　太白犯天田三
　　郗萌曰：“太白提天田。出入大水；一曰五谷霜死。”
　　
　　太白犯哭泣四
　　《宋书天文志》曰：“晋孝武太元四年十一月，太白犯哭星，占曰：天子有哭泣事。九月癸未，皇后王氏崩。孝武大明三年十月，太白犯哭泣，后六宫多丧，公主薨，天子举哀；岁大旱，民饥。”
　　
　　太白犯八魁五
　　《荆州占》曰：“太白守八魁，兵大起。”
　　
　　太白犯鈇锧六
　　《荆州占》曰：“太白犯鈇锧五日以上，臣有谋主者。太白犯鈇锧，诛执法之官。”郗萌曰：“太白犯乘鈇锧，为鈇锧用；一曰将有忧。”
　　
　　太白犯刍藁七
　　《黄帝》曰：“太白入刍藁中，主宝出；忧臣在内。”
　　
　　太白犯九州殊口八
　　《荆州占》曰：“太白守九州殊口，九州兵起。”
　　
　　太白犯天节九
　　《荆州占》曰：“太白守天节，大将以兵出。”
　　
　　太白犯军井十
　　《荆州占》曰：“太白入军井三日以上，其岁大小。”
　　
　　太白犯天狗十一
　　《荆州占》曰：“太白入天狗，北夷大饥，来归；邻国多土功。”
　　
　　太白犯天纪十二
　　《荆州占》曰：“太白守天纪，天下兵悉。”
　　
　　太白犯天庙十三
　　《黄帝》曰：“太白入一庙，若守之，为庙有事；一曰为凶，忧。”又曰：“太白入守天庙，有庙残之事；吏不去死。”
　　
　　太白犯巫咸外官四
　　太白犯长垣一
　　《感精符》曰：“太白入长垣，三公九卿主，兵大起，天下乱，王者有忧。”
　　
　　太白犯土司空二
　　《荆州占》曰：“太白入土司空，有大徭之事。”
　　
　　太白犯键闭三
　　郗萌曰：“太白犯乘键闭星，大臣有悮天子不尊事天者，致大灾于宗庙，天子崩；一曰王者不宜出宫下殿，有匿兵于宗庙中者。”
　　
　　太白犯天桴四
　　《荆州占》曰：“太白守天桴，兵鼓起。”
　　
　　太白犯天渊五
　　《荆州占》曰：“太白守天渊，海水出，江河决；若海鱼出。”
　　
　　太白犯斧锧六
　　郗萌曰：“太白中犯乘守斧锧，为斧锧用；一曰兵将有忧。”《黄帝》曰：“太白入斧锧，为大臣用。”《荆州占》曰：“太白犯守斧锧，兵起。” 郗萌曰：“太白入斧锧，大将诛。”《荆州占》曰：“太白犯斧锧，诛执法之臣。”
　　
　　太白犯天厩七
　　《荆州占》曰：“太白入天厩，十日以上，厩马有食变。太白守天厩，为厩灾之事，人主以马为忧；不则马疾。”郗萌曰：“太白守天厩三十日，骑马出。” 
　　
　　开元占经卷五十二
　　
　　太白占八
　　
　　太白犯石氏外官一
　　太白犯库楼一
　　郗萌曰：“太白入库楼三日，兵起尤甚。一曰兵起西北方。若舍之三十日，诸侯兵悉发，大将出。”《玉历》曰：“太白守库楼，兵起将军出，车骑偏野。”
　　
　　太白犯南门二
　　石氏曰：“太白犯守南门，边夷兵起，若道路不通。”
　　
　　太白犯平星三
　　石氏曰：“太白犯平星，凶。”《文曜钩》曰：“太白历平星，主命倾。”甘氏曰：“太白守平星，执政臣忧，若有罪，诛期一年。”
　　
　　太白犯骑官四
　　甘氏曰：“太白犯守骑官，有兵起，马多发，若多死。”石氏曰：“太白入骑官，若守之，兵大起，车骑用，将军出；若骑士忧。”郗萌曰：“太白入守骑官，不出二十日，赦天下。”
　　
　　太白犯积卒五
　　石氏曰：“太白入积卒，若守之，兵大起，士卒大行；若多死，期二年。”《玄冥占》曰：“太白犯守积卒，主失位，天下乱，兵大起，期百二十日。”
　　
　　太白犯鳖星六
　　《黄帝占》曰：“太白守鳖星，为有白衣之会。”巫咸曰：“太白犯守鳖星，天下有水旱之灾；守阳则旱，守阴则水。”
　　
　　太白犯九坎七
　　石氏曰：“太白守九坎，天下旱，名水不流，五谷不登，人民大饥；一曰之阳，大旱；之阴，有水；又曰犯守九坎，凶。”
　　
　　太白犯败臼八
　　石氏曰：“太白守败臼，民不安其室，失其釜甑；若流移去其乡。”
　　
　　太白犯羽林九
　　郗萌曰：“太白入羽林，有反臣中兵也；（《宋书天文志》曰：宋明帝泰始元年十二月已已，太白入羽林，占曰：兵动。明年羽林兵出，诛太宰江夏王义恭，尚书令柳元景，仆射颜师伯等。明年会稽太守寻阳王子房，广州刺史袁灵远。雍州刺史袁头，青州刺史沈文秀并反。）太白经过羽林中，天子为军自守。”《黄帝占》曰：“太白守羽林，兵起，期六十日。”石氏曰：“太白守羽林，为有马行，期三十日。”《甄曜度》曰：“太白入守羽林，兵大起，大将军出行，臣谋其主，若有丧，期二年。”《海中占》曰：“太白入守羽林，兵起，若逆行变色，成勾已，天下大兵，关梁不通，不出其年。”《荆州占》曰：“太白入天军，大将军在外。”石氏曰：“太白入天军中，为兵起；一曰入天军留守，若变色逆行，成勾已，为兵起急。”《郗萌占》曰：“太白犯天军，为兵起，有破军死将。太白入天垒，天下有兵，期二十日，若百二十日。”石氏曰：“太白入守垒壁阵，天下兵起，左右倖臣为乱，期四十日，若百二十日。”
　　
　　太白犯北落十
　　石氏曰：“太白入守北落，亦为兵大合军门。”《海中占》曰：“太白守北落，天下有兵，夷狄入塞，来侵中国，将士出。”石氏曰：“太白与北落相贯，抵触，有光芒相及，为兵战，覆军杀将，伏尸流血，不可当也；期百八十日，若一年。”
　　
　　太白犯土司空十一
