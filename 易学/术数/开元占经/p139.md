<!-- { "loadSidebar": true } -->
　　客星犯内阶三
　　《黄帝占》曰：“客星犯守内阶，奸臣在左右。”
　　
　　客星犯天厨四
　　《荆州占》曰：“客星守天厨，天下大饥，人相食，若流亡，去其国，君子卖衣，小人卖妻；又曰：食官有食变。”
　　
　　客星犯策星五
　　陈卓曰：“客星近策星，王者不出宫，下有谋乱，不过七十日。”
　　
　　客星犯传舍六
　　《黄帝占》曰：“客星守传舍，备奸使。”《洛书摘亡辟》曰：“客星守传舍，邦有忧，大使转粟相食，天下苦，若自河之东受剑戟之客。”
　　
　　客星犯造父七
　　郄萌曰：“有星入造父，材官骑士出。”郄萌曰：“赤星入造父中，车马贵。”《黄帝占》曰：“客星守造父，兵起。”郄萌曰：“客星守司马，地大动。”
　　
　　客星犯人星八
　　焦延寿曰：“有星入人星，天下有诏符传相惊。”
　　
　　客星犯杵臼九
　　石氏曰：“客星守杵臼，岁饥，民费其财。”《黄帝占》曰：“客星守杵臼，天下会聚米粟；一曰：民失杵臼。”石氏曰：“有星入杵臼，天下有急。”郄萌曰：“有星入守杵臼，兵起，人聚。”
　　
　　客星犯天鸡十
　　《天官书》曰：“客星入天鸡，西北之夷且来下降。”郄萌曰：“客星守天鸡，鸡夜鸣，天下尽有惊。”《荆州占》曰：“客星守天鸡，山摧，若大水。”
　　
　　客星犯亢池十一
　　郄萌曰：“客星守亢池，有盗宗庙者。”
　　
　　客星犯天田十二
　　郄萌曰：“客星入天田，天焦旱，五谷不登，多虫蝗。”
　　
　　客星犯天门十三
　　郄萌曰：“客星入天门，诸相有谋虑。”
　　
　　客星犯平道十四
　　郄萌曰：“客星守平道，诸侯不朝，奸人横行。”
　　
　　客星犯酒旗十五
　　《春秋纬》曰：“客星守酒旗，饮食失度。”《荆州占》曰：“客星守酒旗，天下大酺，有酒，害财物，若赐爵宗室。”
　　
　　客星犯天高十六
　　《荆州占》曰：“客星入天高，有奇令。又曰：入天高中十日，成勾己，有赎罪之令。”郄萌曰：“客星从天高阴出，有兵；一曰：有走主、亡臣；从阳入，有赐害之殃；一曰：有客兵入者。”郄萌曰：“客星守天高，宫中有火忧，有火神从天下，若妖祥自地出。”
　　
　　客星犯砺石十七
　　《荆州占》曰：“客星守砺石，兵动，百工用。”
　　
　　客星犯八谷十八
　　石氏曰：“客星入八谷，天下谷大贵，以饥战，主失位。”
　　
　　客星犯五潢十九
　　《黄帝占》曰：“客星入五潢，兵起，车道不通，天下大乱，易政；一曰：贵人死。”郄萌曰：“有星入五潢，兵大起。”郄萌曰：“客星留天潢中，人主以水为害，若井为害，以入日占国。”
　　
　　客星犯咸池二十
　　《黄帝占》曰：“客星入咸池，大人忧。”《荆州占》曰：“客星入咸池，人君死，天下水。”
　　
　　客星犯天街二十一
　　郄萌曰：“客星入天街，内有贼人。”
　　
　　客星犯甘氏外官三
　　
　　客星犯青丘一
　　《荆州占》曰：“客星守青丘，土官有事。”
　　
　　客星犯车骑二
　　《天官书》曰：“客星入车骑星，西羌且来降。”
　　
　　客星犯狗国三
　　韩杨曰：“客星入狗国，其王且操奇物来下中国。”郄萌曰：“客星犯守狗国，皆为天下有大道。”
　　
　　客星犯天田四
　　郄萌曰：“有星入天田，天下有变。”
　　
　　客星犯哭泣五
　　郄萌曰：“守星守哭泣星，人主有哭泣之声。”
　　
　　客星犯八魁六
　　郄萌曰：“有星入八魁，天下多盗贼。”
　　
　　客星犯天溷七
　　郄萌曰：“有星入天溷，上溺下蒙。”
　　
　　客星犯九州殊口八
　　郄萌曰：“有星入九州殊口，九州之民忧水事。”《黄帝占》曰：“客星守九州口，负海国不安，兵起。”郄萌曰：“客星守九州口，天下凶。”
　　
　　客星犯天节九
　　郄萌曰：“客星入天节，奚契丹有忧。”《荆州占》曰：“客星守天节，臣有忧。”
　　
　　客星犯九游十
　　《荆州占》曰：“客星守九游，忧诸侯之兵，若禽兽多疾。”
　　
　　客星犯军井十一
　　《荆州占》曰：“客星守军井，军以水为忧。”《黄帝占》曰：“客星入守天井，大水。”
　　
　　客星犯水府十二
　　《荆州占》曰：“客星守水府，江河决溢。”郄萌曰：“有星入水府，天下洪水。”
　　
　　客星犯天狗十三
　　《黄帝占》曰：“客星入天狗中，国多大暴风雨。又曰：北夷人饥，来降。”《荆州占》曰：“客星入天狗，多土功，北夷大饥。”《荆州占》曰：“客星守天狗，守御之臣作乱。”
　　
　　客星犯丈人十四
　　郄萌曰：“有星入丈人，明臣不得通。”
　　
　　客星犯天社十五
　　《黄帝占》曰：“有星入天社，有祠事于国内；出天社，有祠事于国外。”
　　
　　客星犯天纪十六
　　《荆州占》曰：“客星守天纪，国政乱。”
　　
　　客星犯天庙十七
　　甘氏曰：“客星犯守天庙，军道不通；一曰：有兵；又曰：马多死。”甘氏曰：“客星中犯乘守天庙，有白衣之会。”《荆州占》曰：“客星中犯乘守天庙，祠官有忧。”
　　
　　客星犯东瓯十八
　　甘氏曰：“客星入东瓯，其王且操金玉来下中国。”
　　
　　客星犯巫咸中外官四
　　客星犯天相一
　　郄萌曰：“客星出入天相，天子变更其令。”
　　
　　客星犯长垣二
　　郄萌曰：“赤星入长垣，胡人大凶。”
　　
　　客星犯军门三
　　《荆州占》曰：“客星犯军门，军道大通。”
　　
　　客星犯阳门四
　　郄萌曰：“有星入阳门，五兵藏。”
　　
　　客星犯钩星五
　　《荆州占》曰：“客星守钩星，地动。”
　　
　　客星犯天桴六
　　《荆州占》曰：“客星守天桴，度数改，漏刻失时。”
　　
　　客星犯天渊七
　　《荆州占》曰：“客星守天渊，天下水出，地动，若海鱼出；一曰：守三渊，水与城等。”
　　
　　客星犯天垒城八
　　郄萌曰：“客星入天垒城，北夷王且操奇马进中国。”
　　
　　客星犯鈇锧九
　　《黄帝占》曰：“客星入鈇锧，外兵擒杀其将，士卒乱伤，外国来降。”郄萌曰：“有星入鈇锧，诸侯有来献地者；出鈇锧，则献地诸侯。色青，皆以忧；赤，皆以兵；黄，皆以好。”郄萌曰：“客星入鈇锧星，鈇锧用，以日占其国。”郄萌曰：“客星中犯弃鈇锧，皆为兵将忧。”
　　
　　客星犯天厩十
　　《黄帝占》曰：“有大星入天厩，马有惊。”郄萌曰：“客星入天厩，不满三日，马为之贱。”郄萌曰：“有星入天厩，厩车出行。”郄萌曰：“客星入天厩之中，满三日而去，有救。”《黄帝占》曰：“客星出，若守天厩，有惊戒之事。” 
　　
　　开元占经卷八十五
　　
　　妖星占上
　　
　　妖星所主一
　　《黄帝占》曰：“妖星者，五行之气，五星之变。如见，其方以为灾殃，各以其日五色占知何国，吉凶决矣。以见无道国、失礼邦，为兵、为饥、水、旱、死亡之征也。”《黄帝占》曰：“凡妖星所出，形状不同，为殃如一。其出，不过一年，若三年，必有破国、屠城，其君死亡，天下大乱，兵士行，战死于野，积尸纵横，余殃尽为水、旱、兵、饥、疾、疫之殃。”石氏曰：“妖星之状不相类，其殃一也。其出，不过三月，必有破国乱君，伏死其辜，殃之不尽，当有旱、饥、暴、疾、疫矣。”甘氏曰：“凡妖星出见，长大，灾深期远；短小，灾浅期近。三尺至五尺，期百日；五尺至一丈，期一年；一丈至三丈，期三年；三丈至五丈，期五年；五丈至十丈，期七年；十丈以上，期九年。审以察之，其灾必应。”
　　
　　天棓占二
　　《河图》曰：“岁星之精，流为天棓。”甘氏曰：“天棓，一名觉星。”甘氏曰：“天棓，本类星，末锐，长四丈。”班固《天文志》曰：“岁星赢而东南。”盂康曰：“岁星见东方，行疾则不见，不见则变为妖星也。”石氏曰：“见彗星。”甘氏曰：“不出三月，乃生彗，本类星，末类彗，长二丈，盈而东北。”石氏曰：“见觉星。”甘氏曰：“不出三月，乃生天棓，本类星，末锐，长四丈也。”《春秋纬》曰：“天棓主灭兵。”《春秋潜潭巴》曰：“天棓主奋争。”（《河图》曰：分争。）甘氏曰：“天棓出，其国凶，不可举事、用兵。又曰：期三月，必有破军、拔城。”《潜潭巴》曰：“棓枪出仲孟，芒交，若相棓，宰将伐主，天下大乱。”甘氏曰：“天棓出，期三月，必有破军、拔城，人君伏，死其罪。”甘氏曰：“客天棓见，女主用事，其本者，为主人。”
　　
　　天枪三
　　《河图》曰：“岁星之精，流为天枪。”《春秋合诚图》曰：“天枪主捕制。”《春秋纬》曰：“岁星退而西南，三月生天枪，阳沈变萌，战乱兵行，诸侯大横，所见国无用兵。”班固《天文志》曰：“岁星缩而西南。”孟康曰：“岁星当伏西方，行迟早没，变为妖星也。”石氏曰：“见搀云如牛。”甘氏曰：“不出三月，乃生天枪，左右锐长数丈，缩西北。”石氏曰：“见枪云如马。”甘氏曰：“不出三月，乃生天枪，本类星，末锐，长丈。”《河图》曰：“天枪主改修。”甘氏曰：“天枪在西北，本类星，末锐，一丈。”甘氏曰：“天枪见，则女主有用事者，其本为主人。”巫咸曰：“天枪出，国有功。”班固《天文志》曰：“孝文后二年正月壬寅，天枪夕出西南。占曰：为兵、丧、乱。其六年十一月，匈奴入上郡云中，汉起三军，以卫京师。”（按刘向《洪范》曰：文帝崩，吴楚七国反者也。）郄萌曰：“岁星与日月同宿，八十日（阙）天枪出婺女，至胃，为天枪。”
　　
　　天猾四
　　《河图》曰：“岁星之精，流为天猾。”《河图》曰：“”《春秋纬》曰：“天猾主招乱者。”《春秋纬》曰：“人主自恣，不备古王，逆天暴物，则天猾起，如众马，斗于邦，地跃琼，曰反光。”
　　
　　天冲五
