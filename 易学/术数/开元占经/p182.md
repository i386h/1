<!-- { "loadSidebar": true } -->
　　京房曰：“众鼠逐狸，兹谓有伤，臣代其王，思为乱天辟亡。”又曰：“鼠无故逐狸狗，是谓反祥，臣且杀其君。”又曰：“众鼠逐狸，杀其君，大臣亡。或曰：诸侯以妇女诛异姓，来相国者也。”《地镜》曰：“鼠斗宫殿上，为兵丧；自杀其子，亦然。”京房曰：“鼠无故皆自相杀，斩其首道中者，兵作。”又曰：“鼠斗殿上，其君死。”又曰：“鼠生子宫中而不穴，宫且空。”又曰：“鼠无故杀其子，若自出穴，其子死于穴中，其邑且虚。”
　　
　　鼠穴殿冠带履
　　京房曰：“鼠无故穴殿上宫中，其君死。”地镜曰：“鼠无故常穴人履冠带，其身危。”
　　
　　鼠啮殿上地穿门户宿褥席上　鼠交殿上
　　京房曰：“鼠无故啮殿上及寝庙中地，其君死。”又曰：“鼠无故穿殿上及室中，邑舍空。”又曰：“鼠穿门户，外内通明，大喜。”又曰：“鼠穿门户，下彻外，有迁者。”又曰：“鼠无故自常宿褥席中，身死。”又曰：“鼠交殿上，其君死。”
　　
　　鼠啮杂物
　　京房曰：“鼠啮人杖，主被伤。”又曰：“鼠啮马蹄，行破亡；鼠啮履头，家有丧，急去之。”又曰：“鼠啮牛角及蹄，不行。”又曰：“鼠啮冠，即其身死，若有丧。”又曰：“鼠啮人带，有利吏被选断之狱辞连。”又曰：“鼠啮刀剑，奴妾不祥，后有殃。”又曰：“鼠啮宫府文书，曳尾，官府有赦。”又曰：“鼠啮衣背上，唯有丧。”又曰：“鼠啮上袵，有利囊得财。”又曰：“鼠啮人鼻，且有丧；啮人头，男子伤，洗浴吉；鼠啮人者，有谋贼人；鼠啮人足，有行事，去而吉；鼠啮人颊，必被辱若丧；啮人手指，奴婢死；鼠啮人耳目，有欲为贼者；鼠啮人发，是谓御者女子大贼；鼠啮人织布帛伤衣，丧；鼠啮祭物，家丧；鼠啮宫中树木枝叶，家有贼；鼠啮床席中央，夫妇杂叙。鼠为怪凶者，伤丈夫，为之烧铁门户，无咎。”《地镜》曰：“鼠啮人衣，有斗争事。”
　　
　　
　　五股翼九足　猬生冠　兽从地出
　　《运斗枢》曰：“废江淮山渎之祠，则瑶光不明，股翼九足。”又曰：“女舌，猬生冠。”《握镜》曰：“凡四足兽从土中出，殃至；六足兽上无齿，主增地。”
　　
　　野兽入宫邑
　　《京房易候》曰：“野兽入居室，兹谓不转德，室不居。”京房曰：“野兽大小入邑中及王朝廷，若大道上，邑有大害，君亡地，有流血；野兽无故入邑，居朝廷门及宫府中及邑，廷且虚，家无人；野兽群鸣，邑中且空虚；野兽自经于市中，邑且大岁凶；野兽入军中，将军大战，必败，急祭祀鬼神以救之；野兽鸣军中，大邦小，小邦大；野兽生子邑中者，其邑大虚。”《地镜》曰：“野兽入宫门及寺门，用事者罢；野兽入城郭，臣下迷惑，有兵；野兽上城入宫中，不出一年，主死。”
　　
　　野兽死邑中　野兽却行
　　《京房易妖占》曰：“野兽无故自死邑中门者，国且空。”《天镜》曰：“野兽自死在市道侧、邑中，兵方大起。”《握镜》曰：“野兽却行，君当为臣。”
　　
　　野兽与六畜飞鸟交及斗
　　《地镜》曰：“野兽与飞鸟斗，兵作；野兽与家畜来斗，他国来伐国。”《握镜》曰：“野兽来与家六畜交，此人君淫于外国妇女，以淫为行，且失国；野兽与马交，国淫乱。”京房曰：“有四足与飞鸟斗，有兵作，大臣去。”又曰：“野兽来与家畜斗，有邻国来伐，国将亡。”
　　
　　野兽生子异形
　　京房曰：“野兽生子，有人形者，且易其主；野兽生子，为螽虫，如蜂形，天下且更令；野兽生子，为彘，走入君室，邑且亡，社稷为人所攻；野兽生子，为蛇者，其邑有大事；野兽生子，其足多者，邑有忧；野兽生子，足少者，邑有丧；野兽生子，其口多者，邑有兵；野兽生子，其目多者，邑君忧；野兽生子，其目少者，邑有急兵；野兽生子，无目者，其邑有忧；野兽生子，无耳鼻，其邑有兵；野兽生子，耳鼻多者，其邑有行兵；野兽生子，耳鼻少者，邑有大兵起；野兽生子，无尾者，邑无后；野兽生子，其形不居其处者，皆为兵事。”
　　
　　开元占经卷一百一十七
　　
　　牛休征
　　
　　金牛
　　《瑞应图》云：“王者土地开辟，则金牛见。”注云：“案《交州记》曰：九真群居风山，有金牛时时见，光照数十里。又武昌郡，有金牛冈，冈边石上有牛迹焉。又《罗浮山记》云：增城县有牛潭，潭侧有圆石，金牛出时，盘此石上，有周灵潜往掩击，得金缫三尺许。牛出水时，有五色光。又吴与巴及淮南，并有金牛，皆带金缫也。”
　　
　　牛有上齿
　　《地镜》曰：“世主治而增地，则牛有上齿。”
　　
　　牛咎征
　　牛舞　牛悲鸣
　　《握镜》曰：“牛忽舞戏军中，军罢，还乡。”《天镜》曰：“牛如舞，其国将亡。”《潜潭巴》曰：“宫殿中有牛悲鸣，政教衰，诸侯并。牛者，兵之符也。”注云：“牛有角，兵象也。鸣，喻教令也。”京房曰：“牛无故夜皆鸣，且有暴兵；牝牛善牡鸣，及于大道上，邑有大兵。”《运斗枢》曰：“主忧下愁，阴类逆，则牛哭于田。”
　　
　　牛能言
　　《吕氏春秋》曰：“乱国之妖，牛能人言。”京房曰：“牛能言，如其言，占吉凶。”《搜神记》曰：“晋太安中，江夏郡功曹张駃乘牛忽言曰：‘天下方乱，吾甚疾焉，乘我何之？’駃惧，中道而反，犬又曰：‘归何早也？’安陆县有善卜者，駃从人占之，曰：‘大凶，非惟一家之祸，亦天下将有兵乱也。’后一郡皆破亡。駃还，牛又人立行，百姓聚观者众，其秋，张昌乱一郡，残伤者大半，駃家族灭。”
　　
　　牛从地中出　牡牛生子
　　《天镜》曰：“牛从土中出者，不出千日，有兵，民流亡。”京房曰：“牛自地中出，邑中有兵，小民破亡，君有丧，不出三年。”《天镜》曰：“牛从地中出，不出二年，有大殃。”京房曰：“牡牛有子，其君无后。”
　　
　　牛生子异形
　　《运斗枢》曰：“人君七政错壅，下懵暗，上不明，则牛五头，不能行。（宋均注云：五头，喻五方不肯趁上命也。）”京房曰：“牛生子一首二身，其邑分；牛生子二头，天下分，胡氏之象也。”《天镜》曰：“牛两头，军分为两。”《搜神记》曰：“元帝大兴中，割晋陵郡封少子以嗣太傅东海王，俄而世子母石婕好疾病，使郭璞筮之，遇明夷之既济，曰：‘世子不宜裂土分国，以致患悔，母子并贵之咎也。法，所封内当有牛生一子两头者，见此物则疾瘳矣。’其七月，曲河县陈门，牛生子两头，郡县图其形而上之，元帝以示石氏，石氏见而有间，或问其故：‘晋陵土，上所以受命之邦也。凡物莫能两大，使世子并其方，其气莫以取之，故致两头之妖，以为警也。’”《河图说征示》曰：“人主失国无民，见牛四角二足。”京房曰：“牛生八足，上有三首，邑增地；君任邪佞，则牛两头八足二尾。”又曰：“牛生子三角，其邑且有兵；牛生三目以上，邑有贼臣；臣多口，则牛四目在背；牛生子三鼻，其邑有兵；牛生子，鼻一孔，邑作事不成；君臣不听事，则牛一耳；牛生子三耳以上，邑大乱；人君众恶同志，至德潜隐，兴徭役，夺民时，则牛生五蹄；民人徭三月，邑有贼臣，则牛二尾；牛生子，三阴已上，君多子；牛生子，目在腹下及旁，邑且有事；牛生子，口在腹下及在头上，邑有大事；牛生子，口在四肢，邑君亡；牛生子，口在背，其邑臣口舌；牛生子，耳在腹下，民大饥；牛生子，耳鼻在腹及背，其君相谋伤；牛生子，鼻在四肢上，邑有大贼；牛生子，足在腹，邑徙；牛生子，尾在腹，邑大徭；牛生子，尾在四肢，邑君易；牛生子，无首，邑无令，君不吉；牛生子无鼻，民太息；牛生子，无尾，民贫士弱；牛生子，无毛有羽，邑君亡；牛生子无阴，其君无子；君无子，则牛无阴；牛生子无足，其邑谷不成；牛生子，足在背，邑且有大兵；兵行徭役，夺民时，厥妖牛生五足；牛生子三足，其邑君有久疾。”《灾异图》曰：“王、公侯、刺史不祗上命，克暴百姓，则牛八足。”《汉书五行志》曰：“秦文公五年，游朐衍，有献五足牛者，刘向以为近牛祸也。先是文惠王初都咸阳，广大宫室。足者，止也，戒秦建，止奢泰也。”又曰：“景帝中元六年，梁孝王田北山，有献牛，足生背上者，刘向以为近牛祸。先是孝王骄奢，起苑方三百里，宫馆阁道相连，欲求为汉嗣。足出于背，下奸上之象也。”《异苑》曰：“晋永嘉中，曲阿陈文家牛生两头犊。建武中，曲阿牛生犊，一躯两头。永昌元年，江北郭洗牛生两头八足。咸和元年，护军营牛生两头六足。太元中，蜀人献动角牛，奋头则角耳摇。石虎时，牸牛水道在腹下。宋元嘉中，仓谷王石丰家，牛生尾在额上。元嘉十四年十月，东阳留元子家，牛生两头，犊堕地，便剿健善走，元子射之，乃死，以呈郡守，荀伯子余亲睹焉。”《广汉戴道》：“周元嘉中，牛生犊有脚而无脊骨也。”
　　
　　牛生人
