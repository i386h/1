<!-- { "loadSidebar": true } -->
　　四渎星占三十一
　　甘氏曰：“四渎四星，在东井南，辕东。”（四渎者，江河淮济之精也。）《甘氏赞》曰：“四渎受输，涤源注海。”
　　
　　阙丘星占三十二
　　甘氏曰：“阙丘二星，在南河南。”《元命苞》曰：“阙丘，主灭除之官；毁疏明恩，以帝五常。”（宋均曰：阙丘，主阙坠丘之官也，毁疏过于王，历则迁之于礼，更立近，明恩情。所在诸星也。）《甘氏赞》曰：“阙丘双塾，外屏罘謒。”（阙立门外，象魏也，天子谓之阙，诸侯谓之两观，丘高也，塾门西高堂也。天子外屏，罘罳在宫门外，诸侯内屏，罘罳在宫门内，所以别尊卑也。）
　　
　　天狗星占三十三
　　甘氏曰：“天狗七星，在狼东北。”《元命苞》曰：“天狗主守贼。”郗萌曰：“天狗非其故，天下有大盗。”《甘氏赞》曰：“野狗向吠，雌雄咸嗥。”
　　
　　丈人星占三十四
　　石氏曰：“丈人二星，在军市西南。”
　　
　　子星占三十五
　　石氏曰：“子二星，在丈人东。”
　　
　　孙星占三十六
　　甘氏曰：“孙二星，在子星东。”《甘氏赞》曰：“丈人杖行，子孙扶持。”
　　
　　天社星占三十七
　　甘氏曰：“天社六星，在弧南。”（昔共工子曰勾龙，能平水土，其精为星，故祀以为社也。）郗萌曰：“天公社者，小人天公祠祀，非私所事也；所祠者，公社主也。”《甘氏赞》曰：“老人天社，理落祷祀。”
　　
　　天纪星占三十八
　　甘氏曰：“天纪一星，在外厨南。”（天纪，主知禽兽年齿，凡所烹宰，不杀孕，不夭幼，以致繁盛，故处外厨之门也。）《甘氏赞》曰：“纪别少齿，胎夭不屠。”
　　
　　外厨星占三十九
　　甘氏曰：“外厨六星，在柳南。”《甘氏赞》曰：“外厨烹沦，鸡羊犬猪。”
　　
　　天庙星占四十
　　甘氏曰：“天庙十四星，在张南。”（天子之祖庙也）《黄帝占》曰：“天庙星均明，则吉；微细，则凶。”又曰：“星非其故，有凶忧，若白衣之会。”又曰：“有兵，军食不通。”郗萌曰：“天庙星大，色黄润，则吉；苍白为忧；青黑，忧在宫中。”《荆州占》曰：“天庙星非其故，有庙残之事，吏不去则死。”《甘氏赞》曰：“天庙祭祀，示民不怠。”
　　
　　东瓯星占四十一
　　甘氏曰：“东瓯五星，在翼南。”（东瓯，东越也，今永嘉之永宁县是也。谓东瓯星，无主此地也。）《甘氏赞》曰：“康居穿骨，越裳东瓯。”
　　
　　器府星占四十二
　　甘氏曰：“器府三十二星，在轸南。”（器府，乐器之府。）《甘氏赞》曰：“器府掌故，管弦丝竹。”
　　
　　巫咸中外官
　　太尊星占一
　　巫咸曰：“太尊一星，在中台北。”《巫咸赞》曰：“太尊一星，职比圣人。”
　　
　　三公星占二
　　巫咸曰：“三公在北斗魁第一星西。”《黄帝占》曰：“三公一星去，天下危；一星去；天下乱，三星去，天下不治。”《巫咸赞》曰：“三公星，七政齐同；三公，犹今三公也；和阴阳，齐七政也。”
　　
　　
　　大理星占三
　　巫咸曰：“大理二星，在紫宫门左星内；大理者，平狱之官也。”《巫咸赞》曰：“大理奏事，南门左陬。”
　　
　　女御星占四
　　巫咸曰：“女御四星，在钩阵星后北，女御，为八十一御妻之象也。”《巫咸赞》曰：“女御礼仪，威容步趋。”
　　
　　天相星占五
　　巫咸曰：“天相三星，在七星大星北。”石氏曰：“天相者，天丞相也，主服彩色文章。”《巫咸赞》曰：“天相爵服，彩色显光。”
　　
　　长垣星占六
　　巫咸曰：“长坦四星，在少微西，南北列。”郗萌曰：“长垣在七星北，南星亦在太微西六七尺。”《合诚图》曰：“长垣主界域。”《巫咸赞》曰：“长垣四星，在城邑相包。”
　　
　　虎贲星占七
　　巫咸曰：“虎贲一星，在下台南。”（虎贲士，以虎皮为冠，示威猛也。）《巫咸赞》曰：“虎贲四骑，室旄头。”
　　
　　
　　军门星占八
　　巫咸曰：“军门二星，在青丘西；天子六军之门也。”《荆州占》曰：“军门非其故，军道不通。”《巫咸赞》曰：“军门营候，虎尾威旗。”
　　
　　土司空星占九
　　巫咸曰：“土司空四星，在军门南。”《合诚图》曰：“土司空，主土城。”石氏曰：“土司空四星，近青丘；司空，水土司察者；星黄润，则吉。”《巫咸赞》曰：“土司空，主界域，族神，土粪。”
　　
　　阳门星占十
　　巫咸曰：“阳门二星，在库楼东北。”《巫咸赞》曰：“阳门戍远，剑戟楯矛。”
　　
　　顿顽星占十一
　　巫咸曰：“顿顽二星，在折威东南；顿顽，亦狱官也；所以与折威相近。”《巫咸赞》曰：“顿顽捕制，察伺狱囚。”
　　
　　
　　从官星占十二
　　巫咸曰：“从官二星，在房星南。”《巫咸赞》曰：“从官二星，主疾病医。”
　　
　　天辐星占十三
　　巫咸曰：“天辐二星，在房，距西星；天辐，宰乘兴之官也。”《元命苞》曰：“天辐，主言祠事，气有离合，设祷谢。”（宋均曰：离星相远也；合星相近。）焦延寿曰：“天辐近尾，吉；远尾，天下有为害者。”《巫咸赞》曰：“天辐陈驾，被轩鸾旗。”
　　
　　键闭星占十四
　　巫咸曰：“键闭一星，在房东北；键闭主钥，关门之官。”（《天官书》：钤北一星，牵前。《天文志》曰：常也。）《荆州占》曰：“键闭星明，则道大昌；不明，则暗乱，宫门不禁，津梁隔绝。”《巫咸赞》曰：“键闭司察，心腹口喉。”
　　
　　罚星占十五
　　巫咸曰：“罚三星，在东咸西，南北列。”《巫咸赞》曰：“罚星受金，罚赎市租。”
　　
　　列肆星占十六
　　巫咸曰：“列肆二星，在天市中斛西北；列肆，列店也。贩鬻金玉珠珍，故在市南。”《巫咸赞》曰：“列肆货贩，金玉玑珠。”
　　
　　车肆星占十七
　　巫咸曰：“车肆二星，在天市门左星内。”《巫咸赞》曰：“车肆二星，百贾肆区；车肆者，列车服之贾，百品随类区别也。”
　　
　　帛度星占十八
　　帛度二星，在宗星东北。《巫咸赞》曰：“帛度卖习，与平者俱。”
　　
　　屠肆星占十九
　　巫咸曰：“屠肆二星，在帛度北。”《巫咸赞》曰：“屠肆烹煞盛馔，宾娱楼星，监市斗，食毒夫。”（屠宰之肆，以供侍宾客相娱乐。）
　　
　　奚仲星占二十
　　巫咸曰：“奚仲四星，如衡状，在天津北。”《巫咸赞》曰：“奚仲弥轮，路軨优绔。”（奚仲，车正也，軨在轼前，优绔，覆軨者也。）
　　
　　钩星占二十一
　　巫咸曰：“钩九星，如钩状，在造父北。”《礼含文嘉》曰：“王者赐命，诸侯皆如其德，则阴阳和，风雨时，其九为钩曲直。”（宋均曰：天之九星，主珍异，今赐诸侯，亦所以显异之也；应于主珍之星，故为之曲，有直者也。）《荆州占》曰：“钩星非其故，地动。”《巫咸赞》曰：“钩星戒道，传路宣与。”
　　
　　天桴星占二十二
　　巫咸曰：“天桴四星，在河鼓左旗端，南北列。”《黄帝占》曰：“天桴者，一名奚仲；星在河鼓东，天桴前近，河鼓则鼓用。”又曰：“天桴动，桴鼓用。”巫咸曰：“天桴星明，军鼓鸣。”《荆州占》曰：“天桴星不明，度数改，漏刻失时。”《巫咸赞》曰：“天桴应度，节漏省时；（天桴，鼓槌也。）谓应漏刻时节也。”
　　
　　天钥星占二十三
　　巫咸曰：“天钥八星，在南斗南杓第二星西。”（天钥，琯钥也。）《巫咸赞》曰：“天钥祀记，稽问莫疑。”
　　
　　天渊星占二十四
　　巫咸曰：“天渊十星，在鳖东南，九坎间；一名天渊，一名天海，主灌溉之官。”《广雅》曰：“天渊，辕路寝。”《巫咸赞》曰：“天渊灌溉，盈满渊区。”
　　
　　齐星占二十五
　　齐一星，在九坎东。
　　
　　赵星占二十六
　　赵二星，在齐西北。
　　
　　郑星占二十七
　　郑一星，在赵东北。
　　
　　越星占二十八
　　越一星，在郑西北。
　　
　　周星占二十九
　　周二星，在越东北。
　　
　　秦星占三十
　　秦二星，在周东南。
　　
　　代星占三十一
　　代二星，在秦东南。
　　
　　晋星占三十二
　　晋一星，在代西南。
　　
　　韩星占三十三
　　韩一星，在晋北。
　　
　　魏星占三十四
　　魏一星，在韩，近秦星。
　　
　　楚星占三十五
　　楚一星，在魏西南，近郑星。
　　
　　燕星占三十六
　　燕一星，在楚东南，近晋星。巫咸曰：“齐赵诸国，应天列宿，土地九州；其星有变，各为其国。”
　　
　　离瑜星占三十七
　　巫咸曰：“离瑜三星，在代东，南北列。”（离，鵟衣也。瑜，玉饰，此妇人服也。）《巫咸赞》曰：“离瑜玩饰，并见舅姑。”
　　
　　天垒城星占三十八
　　巫咸曰：“天垒城十三星，如贯索状，在哭泣南。”《巫咸赞》曰：“天垒主北夷，丁零匈奴。”
　　
　　虚梁星占三十九
　　巫咸曰：“虚梁四星，在危南。”（虚梁，园陵也，非人所处，故曰虚梁也。）《巫咸赞》曰：“虚梁宫室，屋室谨祷。”
　　
　　天钱星占四十
　　巫咸曰：“天钱十星，在北落西北。”《巫咸赞》曰：“天钱藏府，聚众谈夸。”
　　
　　天纲星占四十一
　　巫咸曰：“天纲一星，在北落西南。”（天纲，大絙索也；以张帐幔，天子游犒，野次所须。）《巫咸赞》曰：“天纲武帐，宫府置卫。”
　　
　　鈇锧星占四十二
　　巫咸曰：“鈇锧三星，在八魁西北；一曰鈇钺。”《元命苞》曰：“鈇锧，主乱行斩，诛枉诈。”郗萌曰：“星欲不明，明若动，皆为鈇锧用。”又曰：“鈇锧非其故，兵起，鈇钺用。”《荆州占》曰：“星非其故，兵将有忧。”《巫咸赞》曰：“鈇锧拒难，斩伐奸谋。”
　　
　　天厩星占四十三
　　巫咸曰：“天厩十星，在东壁北，近王良。”《合诚图》曰：“天厩官，主传舍。”巫咸曰：“天厩星非其故，有庙戒之事，人主以马为忧；否则马疾。”《巫咸赞》曰：“天厩置驿，逐漏驰鹜。天厩主马，如今驿马其行，急疾与晷漏竞也。”
　　
　　天阴星占四十四
　　巫咸曰：“天阴五星，在毕柄西。”《巫咸赞》曰：“天阴羽猎，附耳密谋。” 
　　
　　
　　开元占经　卷七十一
　　
　　流星占一
　　
