<!-- { "loadSidebar": true } -->
　　《玉历》曰：“流星入建星，关道不通，若有使来者；一曰兵起，四塞民多盗贼，不出三年。”陈卓曰：“流星入建星，天下谋乱，赤者昌。”
　　
　　流星犯天弁二十四
　　甘氏曰：“流星入天弁，籴大贵，人民饥；若抵犯之，有兵起，将士行，期二年。”
　　
　　流星犯河鼓二十五
　　《海中占》曰：“流星入河鼓，有兵起，大将出；若抵之，有死将，随其所犯将当之，期一年，远二年；大星，为大将；小星，为小将。”郗萌曰：“使星入河鼓，大将亡其旗鼓。”石氏曰：“流星出河鼓，兵出；入河鼓，兵入。”又曰：“流星入河鼓，所入将惊死；出河鼓，所出将废。”《宋书天文志》曰：“宋明帝太始二年六月巳卯，竟夜有流星百余，西南行，有一大如瓯，尾大余黑色，从河鼓出，南行至尾没，占曰：天下鼓出，其年四方反叛，内兵出，大帅亲戎。”
　　
　　流星犯离珠二十六
　　《圣洽符》曰：“流星入离珠，兵宫中起，其宫人有罪及诛者。”
　　
　　流星犯匏瓜二十七
　　齐伯曰：“流星入匏瓜，天下有忧，若有献果者；中有药，不可食，防备之，期百八十日。”《甄曜度》曰：“流星出匏瓜，食官有忧；一曰鱼盐价千倍。”
　　
　　流星犯天津二十八
　　《帝览嬉》曰：“流星入汉中而不出，士卒不可以涉；星若绝汉，即可涉；三日内雨则不吉。”石氏曰：“流星入天津，必有大使，随星所之，期一年。”《海中占》曰：“流星入天津，水道不通，梁塞若津渡有忧。”石氏曰：“流星出北斗，人主使于诸侯。”郗萌曰：“流星入汉中不出，军不可渡水，先渡者不还。”又曰：“使星入河津，有大众行者。”《荆州占》曰：“流星入汉中，贵人有戮死者，若溺死。”
　　
　　
　　流星犯螣蛇二十九
　　《玄冥》曰：“流星入螣蛇，雨水为害，鱼盐贵，水物不成，期不出年。”
　　
　　流星犯王良三十
　　《文曜钩》曰：“流星入王良，天下有急，关津不通；有兵起，及牛马多死。”陈卓曰：“流星入王良，天下兵尽起。”
　　
　　流星犯阁道三十一
　　巫咸曰：“流星入阁道，王者有忧，左右有谋，道中有伏兵，若道不通，期百十日，远一年。”
　　
　　流星犯附路三十二
　　《帝览嬉》曰：“流星抵附路，太仆有忧，若马多死，若马大出，期二年。”
　　
　　流星犯天将军三十三
　　《黄帝占》曰：“流星入天将军，大将出，士卒用；若抵犯之，将有忧；星所之，兵所来，期三年。”石氏曰：“流星入天将军，大将惊出。”（案司马彪《天文志》曰：孝和永元元年正月辛卯，有流星起参，长四丈，有光，色黄白。二月，流星起天棓，东北行，三丈，所灭色青白。壬申夜，有流星起太微东蕃，长三丈。三月丙辰，流星起天津。壬戍，有流星起天将军，东北行。参为边兵，天棓为兵，太微为天庭，天津为水，天将军为兵，流星起之为兵。其六月，汉车骑将军窦宪执金吾，耿康度辽，将军邓陟出朔方，并进，兵临私渠北鞮海，斩虏首万余级，获生口牛马羊百万差别，日逐王至西海，是岁七月，又雨水，漂人民也。）
　　
　　流星犯大陵三十四
　　石氏曰：“流星入大陵，有土功，事坟陵之役，若抵之，国有大丧，大人当之，期不出三年。”
　　
　　流星犯天船三十五
　　《玉历》曰：“流星入天船，天下大水，舟船用，若津道不通，有急事。”
　　
　　流星犯卷舌三十六
　　甘氏曰：“流星入卷舌，有谗言乱主者；若有口舌于君，幸臣有忧。”
　　
　　流星犯五车三十七
　　《黄帝占》曰：“流星入五车，天下兵，车骑发，先起者昌；若抵之，其所主五谷贵；期二年，远三年。”郗萌曰：“流星入五车；以甲子日中粟车，期三十日，粟贵；丙午日中麦车；期二十日，麦贵；戊寅日中豆车；期二十七日，豆贵；庚申日中蒉车；期二十日，蒉贵；壬戍日中黍车；期十日，黍贵；以月所见流星之处，则县邑之市为贵矣。”石氏曰：“流星出五车，色白，诸侯以兵忧；色黄，受贺；色赤，寇兵车骑满野；青黑，多死者，各以其日占。”
　　
　　流星犯天关三十八
　　石氏曰：“流星入抵天关，天下有急兵，关道不通，若多盗贼，人民忧，期百八十日，远一年。”
　　
　　流星犯南河三十九
　　巫咸曰：“流星犯南河，蛮兵起，防戍有忧；一曰流星入南河，为旱，边兵。”《宋天文志》曰：“宋武大明八年四月，有流星大如五斗瓯；赤色有光照面，尾长一丈余，从参北出，东行，直下经东进，过南河没。占曰：‘民饥，吴越有兵。’明年，四方贼起，王师水陆位伐义兴吴陵，大战，杀伤千计。”
　　
　　流星犯北河四十
　　巫咸曰：“流星入北河，胡兵起，来入中国，若关梁不通；一曰流星入北河，为水；为饥；皆期二年。”《黄帝》曰：“流星绝两河间，天下大难，路不通。”石氏曰：“南河北河，有流星绝两河戍间，有客抵之，天下大乱，亲戚不恤。”
　　
　　流星犯五诸侯四十一
　　石氏曰：“流星出五诸侯，有大丧，以星所入日占其国。”《玉历》曰：“流星入五诸侯，辅臣有忧，若有黜者；一曰诸侯兵有谋主，期不出年。”石氏曰：“赤流星出，诸侯有叛者；其中星散绝，诸侯坐其殃咎。”
　　
　　流星犯积水四十二
　　甘氏曰：“流星入抵积水，有大水，舟船用，民大饥。”
　　
　　流星犯积薪四十三
　　《圣洽符》曰：“流星抵积薪，天下以薪蒿为忧，若厨官有罪者。”
　　
　　流星犯水位四十四
　　齐伯曰；“流星入水位，天下有水，河海溢流，五谷不成，流民大饥，期三年。”
　　
　　流星犯轩辕四十五
　　《甄曜度》曰：“流星入轩辕，后妃有乱，女主有逆谋，天子宜防之，期三年。”郗萌曰：“流星散入轩辕间，女主宫多谗乱。”《荆州占》曰：“流星大如瓷，出东陵西下，必有积血。”
　　
　　流星犯少微四十六
　　郗萌曰：“流星入抵少微，贤良集，道术出；一曰能人多来者。” 
　　
　　
　　开元占经　卷七十四
　　
　　流星占四
　　
　　流星犯石氏中官
　　流星犯太微一
　　《黄帝占》曰：“奔星入太微中，其国有乱。”《海中占》曰：“流星入太微，有兵起，外国当以兵至，及有使来者，不出其年。”郗萌曰：“使星入天官，留十日，有叛者。”《荆州占》曰：“奔星入太微宫内，有乱近西相也，近东将也。”石氏曰：“奔星入太微天庭，避之，吉；不避者，危死；所谓避者，从左来，避之右；右来，避之左。”《黄帝》曰：“流星出太微东门，大兵起，大臣为乱，贵人多死者；若有谋，近期一年，中二年，远三年。流星出太微，大臣有外事，以所之野命其方。”石氏曰：“奔星出太微中，有立王，若从王。流星出太微南门，其众贵臣有死者。”《海中占》曰：“流星出太微端门，天子之使出；各以所之野命其国，期不出年。”《荆州占》曰：“流星出太微天庭之门者，天子使也；以所之野命其东西南北；星来者，使复命。奔星出太微，中国失君。”《玉历》曰：“流星出太微天庭，天下兵起，将士大出，王者有忧；期三年，灾必应。”石氏曰：“流星出太微天庭，大将出。”《荆州占》曰：“流星大而赤，数出入天宫庭，如浮船伏，有贼臣在傍，人主备，不可出游。”《荆州占》曰：“流星纵横经行太微中，主弱臣强，四夷不制，期三月。”石氏曰：“流星犯抵左右执法，东相西将，各以所犯，皆当诛；以其入日命其国，皆不出三年。”
　　
　　流星犯黄帝座二
　　石氏曰：“流星入太微，犯黄帝座，大人易，其东西犯者皆死亡。”《黄帝》曰：“流星入太微，抵于帝座，天下乱，臣弑主，国易政，期不出三年。”
　　
　　流星犯四帝座三
　　巫咸曰：“流星入太微，犯四帝座，辅臣有诛，执法者忧，贵人多死，期二年。”
　　
　　流星犯屏星四
　　《玄冥占》曰：“流星抵屏星，尚书有忧，若有死者，期百八十日，远一年。”
　　
　　流星犯郎位五
　　巫咸曰：“流星入抵郎位，守卫之臣有诛；若左右为乱，若戮有死者，期一年，远二年。”
　　
　　
　　流星犯郎将六
　　齐伯曰：“流星抵郎将，则将有诛；若大臣为乱，王者戒慎左右，不出其年。”
　　
　　流星犯常陈七
　　《甄曜度》曰：“流星入守常陈，卫人有罪者诛，人主忧，期百八十日，远一年。”
　　
　　流星犯三台八
　　《海中占》曰：“流星入上台，司命大臣有罪，若有死；流星出之，近臣有出者，期二年。”《玄冥占》曰：“流星入中台，司中奸臣来近主者；流星出中台，奸臣有出者。”甘氏曰：“流星入下台，司禄大臣有赐爵封者；流星出之，臣有罪出走，色黑死；皆期二年。”《黄帝》曰：“流星走三台者，大将出。”《辩终备》曰：“奔星入三能，天下感，兵祸聚隅，感动也。”
　　
　　流星犯相星九
　　《文曜钩》曰：“流星抵相星，大兵起，大将出，辅相有变。”
　　
　　流星犯太阳守十
　　巫咸曰：“流星抵太阳守，有兵起，将军出，期三年。”
　　
　　流星犯天牢十一
　　《黄帝占》曰：“流星入天牢，贵人有系者，其多下狱；人民多有罪，期不出年。”《黄帝》曰：“常以丑未日，候流星入天牢者，有赦。”《荆州占》曰：“流星出紫宫，奔走入天牢，天子以赦解之。”《黄帝》曰：“天牢中有一使星出者，小赦；二星出，赦在关内；三星出，赦天下。”《荆州占》曰：“流星入贵人之天牢，太仆名臣有系者；其色黄白，无故；青忧；黑凶；赤以金煞之日出赦，狱中系者出。”
　　
　　流星犯文昌十二
