<!-- { "loadSidebar": true } -->
　　推中日章：凡在梵历，大例分积满六十，成一度；其度积满三十，成一相；其相积满十二，乘弃之，他皆仿此。（其相，梵音呼为星施，是聚义也。承前或译为次，或译为辰，今从相也；其度，梵音呼为薄伽，承前译为大分，今从度也；其分，梵音呼为立多，承前译为小分，今从分也。）术曰：置积日重张位，下位以十二乘，以九百除之，得没度。（其没度，中国在历法为没日者是也。）不尽十五，除之，得没分。恒加差三十分，（其分薄六十成一度）以没度减上积日，又每退积日一，置为六十分，以没分减之；减余列为中日分位，其减讫积日，以三百六十除之，得自入历已来所经年；弃之（假令置积年五十七算，还只除得五十七。）余，以三十除之，得相，不尽为度。其相及度，与前所列中日分并之，置为日中位。（置位皆三重，从戴而列之，其下位列分，其中位列度，其上位列相，他皆仿此。）
　　推中月章：术曰：置小余重张位，下位二十五余之，得者加上位；加讫，以六十除之，得度；不尽为分，其度分列为位；又置自入月已来所经日，（假令前推积日，加自入月五算，推此亦须准前数置止算。）以十二除之，以三十除之，得相，不尽为度。以其相及度，与前所列度及分并之，又与中日并之，置为中月位。
　　推高月章：术曰：置积日，以九除之，得度；余以六十乘之，依前除之，谓亦九除也，得分；其度以三百六十除，弃之余以三十除之，得相，不尽为度，其相及度兼分列为位。又置积日，以六十除之，得分，（其分满六十，成一度。）以其分并前所列分位，恒加差十八相二十六度四十一分，一相十三度四十五分，置为高月位。
　　推月藏章：（承前或译为月损益率）术曰：置中月，以高月减之，（如不是减于月中相位，上更加十二相藏之。）减讫，置为月藏位。
　　推日藏章：（承前或译为日损益率）术曰：置中日，减二相二十度，（如不足减，于中月相位上更加十二相减之也，他皆仿此。）减讫，置为日藏位。
　　推定日章：日段六：第一段，（三十五）第二段，（三十二）第三段，（二十七）第四段，（二十二）第五段，（十三）第六段，（五）右一段，每管十五度，两段管一相，凡在六段，用管三相。术曰：置日藏，若相及度位俱定，唯有分者；置分，以第一段三十五乘之，以九百除之，得分。（凡此分满六十成一度）恒视日藏位，（相定及一二三四五相者，命曰羖首；六七八九十及十一相者，命曰秤首。又，凡在梵历，相定是一相法一相，是二相法二相，是法，他皆仿此。）得羖首，即以此度分损中日位；得秤首，即以此分益中日位。（以度损益度以损益分）如是损益讫，置为定日位。
　　推定月章：（承前为月或）月段六：第一段，（七十七）第二段，（七十一）第三段，（六十一）第四段，（四十七）第五段，（三十）第六段，（十）右一段，每管十五度，两段管一相，凡在六段，用管三相。术曰；置月藏，若相及度位俱定，唯有分者；置其分，以第一段七十七乘之，以九百除之，得分。（凡此分满六十成一度）恒视月藏位，（相定段一二三四五相者，命曰羖首；六七八九十及十一相者，命曰秤首。）得羖首，即以此度分损中月位；得秤首，即以此度分益中月位；如是损益讫，置为定月位。
　　叙三相已下藏例：（日与月并同此法）置藏位，（若相定位，其度不满十五兼有入者，而置其度，以六十乘之内分，在梵历，是名通作分也，亦以第一段乘之，以九百除之，得分；其分命用，并亦准前。）置藏位，（若有十五度已上者，直将除弃十五度讫，十乘度内分也，他皆仿此。以次第二段乘之，准前除也，他皆仿此。以此第二段乘之，准前除之。凡言准前者，用旧术也；今亦用九百除之，他皆仿此。得分，其分加上位，不满六十成一度，其度及分命用，并已准前。）置藏位，（若有一相十五度已下者，直除去一相讫，即并到第一段，第二段为上位余，通分，内子以次段乘之，自余命用，并亦准前。）置藏位，（若有一相十五度已上者，直除讫，一相兼十五讫，即并第一段，讫至第三段，为之位，旬余命用，并亦准前。）置藏位，（若有二相十五度已下者，除讫，二相讫，而开列第一段，迄至第四段，为上位，自余命用，并亦准前。）置藏位，（若有二相十五度已下者，有除讫二相兼十五度讫，即列第一段迄至第五段为上位，自余命用，并亦准前。）置藏位，（若有三相更无余度分者，直弃三相讫，即并列第一段迄至第六段为上位，自余命用，并亦准前。）
　　叙三相已上藏例：（日与月并用此法，凡在梵历，（阙）皆仿此。）置藏位，（若有三四五相者，别置六相，以减之，减余相度分至于排段命用，并亦准前。此承前（阙）云：傍五六相，以本减傍，去上张下，命用者是也。）置藏位，（如有六七八相者，直弃六相，余相度分至于排段，命用，并亦准前。）置藏位，（如有九十及十一相者，别置十二相减之，减余相度分至于排段，命用，并亦准前。）
　　推昼刻及夜刻章：（梵历昼夜刻，共有六十刻，凡一刻即六十分。）刻段三：第一段，（一百六十）第二段，（一百三十二）第三段，（五十四）右一段，每管一相，凡在三段，用管三相。（至于排段别位，受及乘除，叙例命用，亦同前定日法。）术曰：置定日，若相空，即置其度，通作分；以第一段一百六十乘之，以一千八百除之，得分。（其分满六十成一刻）其分一，六十除之，得刻，不尽为分，恒加三十刻，置为夜刻分位。又恒别置六十刻，以所置刻及减之，减余刻及分，置为短刻分位。（凡春分后，昼渐长，夜渐短，其长刻昼也，短刻夜也，春分羖首也；秋分后，夜渐长，昼渐短，其长刻夜也，其短刻昼也，秋分秤首也。）其长刻及其短刻及分，合置为全昼全夜刻位。其全昼全夜刻及分，并各半之置为半昼半夜位。（置定日，若有一相，直弃一相，即列第一段，一百六十为上位，余通作分，以第二段一百二十乘，以一千八百除，自余命用，并亦准前。置定日，若有二相，亦直弃二相，并列第一段，第二段二百九十为上位，余通作分，以第三段五十四乘之，以一千八百除之，自余命用，并亦准前。）
　　推月域章：（承前或译为明量，确据梵音，呼为勃夜，其义云月食限也。谓每经一昼一夜，月行吞得度数之量也。译为域者，亦得剂域之限也。此月域内兼日行，分合在其中。）术曰：置今日定月，以昨日定月减之，余通作分，凡置为月域位。（又法置七百九十为本位，又取通，乘月段以九乘之讫，直弃一位，余者恒视月藏三四五六七八相者，命曰蟹首；九十十一兼相位，定及一二相，命曰龟首。）蟹首益本位，龟首损本位，即是月域。
　　推日域章：（承前译为日法，明量其义，日以减却日行分，故标日为前也。）日行分法，（相位定及一相、二相、三相，行分五十七；四相，行分五十八；五相，行分五十九；六相，行分六十；七相、八相、九相，行分六十一；十相，行分六十；十一相，行分五十九。）术曰：恒视定月相位，以前行分，于月域数内（假令相位空，即于月域数内减却行分五十七，他皆仿此。）减讫，置为日域位。
　　
　　推宿刻章：（宿法，于此术中，凡是宿，平等为八百分，天竺每以月临宿，占其日一，即休咎仍取其宿用事，又唯用二十七宿，命娄为始，失牛，终奎。其牛宿，恒着吉祥之时，不拘诸宿之例，别有占算法。）术曰：置定月，通作分，（谓三十乘内度，六十乘度内分，他皆仿此。）以八百除之，得已通宿次，余者是用宿。（假令除得为娄二百，胃三百，即是已过宿次，余者是所临毕宿用事也，他皆仿此。）以六十乘之，以月域除之，得宿刻。又乘，又除，（谓亦以六十乘，亦以月域除，他皆仿此。）得分，置其刻及分，为宿刻位。
　　推宿断章：术曰：置半（阙）刻及分，兼全昼刻及分，以宿刻及分减之；先减夜刻，（谓从夜半子时，向亥申至于戌酉而减之。）如夜刻尽，余以减昼刻，（亦谓从酉向申未等而有减之也。）如减夜不尽，即直只减夜，不减昼也。知夜昼俱尽，入以减往夜刻。（谓从卯向寅丑等而减之也）如减往夜全刻亦尽，余以减往昼刻。（谓从酉向申等而减之也）凡减昼夜刻，至所止处，是正著两宿界中央刻时，（谓已遇宿位未所临宿之初也）以此时名宿断时，置其刻及分，为宿断位。
　　推节刻章：（或译为著蚀时，或译为日节，中国名为加时，梵云即初，详意义如竹以节隔其间。今日一昼一夜（阙）其昨日一昼一夜相分，每刻之处，亦如竹节，由是名焉。）术曰：置定月，以定日减之，（如不足减，于定月相位上更加十二相减之。）减余通作分，以七百二十除弃之，（其弃者，是加自入月已来日，若少于本数，名未来节数，若多于本数，名过去节数。）余者名为节除，以六十乘，以日域除之，得节刻，不尽，又乘，又除，（凡言又乘又除，皆是依前数乘之，依前数除之。今此以六十乘，以日域除，他皆仿此。）得分，置其刻及分，为节刻位。
　　推节断章：（谓正著蚀时也，亦是往日今日每两界中央分判检剂节断之处也。）术曰：置半夜刻及分，兼全昼刻及分，以节刻及分，一如取宿断法，减之，至所止刻，为节断刻时。（谓正著蚀时也）置其刻及分，为节断位。
