<!-- { "loadSidebar": true } -->
　　《巫咸占》曰：“五星入月中，人主死；不出，臣死，非将即相也。近期一年，远期三年。”《帝览嬉》曰：“月犯五星，栗贵；二犯之，数贵。”《海中占》曰：“月贯五星，天子坐之。”《郗萌占》曰：“金火与月相近，其间六寸，天下有兵；间尺，天下忧兵；五尺无害。”《荆州占》曰：“五星入月中，其野有逐君，大臣贼主；月蚀五星，若薄若合，皆其分有灾。”《河图帝览嬉》曰：“岁星入月中，其国有逐相。”《春秋纬文曜钩》曰：“岁星入月中，以妃党之谮去。《黄帝占》曰：“岁星入月中，不出一旬，天下有大灾，入君不平，天星坠，若雨雾，不出一年，籴什长，八不出，二年，天下亡徙为乱，若有野兵。”《海中占》曰：“岁星蚀月，有大丧，女主死，臣杀君，易位。”《荆中占》曰：“岁星入月中，大臣贼其主。”《荆州占》曰：“月犯岁星，其国民饥死；一曰主死，期三年。”（按大兴四年十二月丁亥，犯岁星，在房。占曰：其国兵饥民流亡；永昌元年，王敦率领江荆之众来攻京都，六军败绩不能有以拒战，于是杀护军，将军周凯、尚书令刁协、缥骑军戴渊，又镇北将军刘隗出奔，四月又杀湘州刺史谯王丞、镇南将军卓闰，阖十二月元帝崩。）《荆州占》曰：“月犯岁星，其国疾。”《春秋纬元命包》曰：“岁星逆犯月，法令散。”《河图帝览嬉》曰：“月犯岁星，其国饥一年二年乘之，主死。”《荆州占》曰：“月乘岁星，相死。”《帝览嬉》曰：“月蚀岁星，有流民，不出十二年，国饥亡。”司马迁《天官书》曰：“月蚀岁星，其宿地饥若亡。”《帝览嬉》曰：“月蚀岁星，其乡大战，大拔邑。”（按晋建，兴三年正月乙卯，月掩岁星。在参，益州分也。六月镇西将军益州刺史周抚薨，十月梁州刺史入益州以叛，朱序率众助刺史周楚讨平之。）《荆州占》曰：“月蚀岁星，邦主无，人人相食。”《荆州占》曰：“月吞岁星，其国十二岁而败。”《河图帝览嬉》曰：“荧惑入月中，忧在宫中，非贼乃盗也。有乱臣死相，若有戮者。”（按：《洪范传》汉宣帝地节元年正月戊午夜，月食荧惑左角亢，亢为朝廷，忧在殿内，非其贼。有盗。有内乱、谗臣在傍，故将军霍光妻与其子昆弟诸婿为待中诸曹，九卿太守皆谋反，伏诛。又晋太元十二年二月戊申荧惑入月，占曰：有乱臣死相，若有戮者；一曰女亲为政。是时琅琊王辅政，王妃从兄国宝经姻昵受宠。又陈郡袁悦私媚苟进，交通主相，扇扬朋党，十三年杀悦，是时主相有隙，乱皆兴矣。）《海中占》曰：“荧惑入月中，臣以战不胜，内臣死。”《荆州占》曰：“火星入月中，臣贼其主。”《黄帝占》曰：“荧惑蚀月，谗臣贵，后宫有害女主者。”《海中占》曰：“荧惑入月中，及近月七寸之内，主人恶之；一曰谗臣在傍，主用邪。”巫咸曰：“荧惑居河若守之，月数其出间，百日兵多移。”巫咸曰：“荧惑犯月，战，小吏死。”《帝览嬉》曰：“月犯荧惑，国内降贵人，兵死。”京氏《妖占》曰：“月犯荧惑，天下有女主忧。”《荆州占》曰：“月战胜之国，大将斗而死。”《帝览嬉》曰：“荧惑贯月，阴国可伐，期不出三年，其国乱，贵人兵死，近期不出五年，其国受兵，远期不出十年，而以兵乱亡也。”《海中占》曰：“荧惑触月，上角为相，下角为将，中央为主。”司马迁《天官书》曰：“月蚀荧惑，其宿地乱。”《海中占》曰：“月蚀荧惑，有白衣之事；又曰其国内败，五年大兵。”《荆州占》曰：“月蚀荧惑，有死相。”《荆州占》曰：“月蚀火星，天下灭亡，期九年。《帝览嬉》曰：“月蚀荧惑，其国以兵起，饥，又以乱亡。月以旦，相及太子当；晦以君当之。”刘向《洪范五行传》曰：“月蚀荧惑在角、亢，忧在中宫，非贼而盗也；有内乱；一曰有死相，若戮者贵人，兵死谗臣在旁。”《荆州占》曰：“月毁荧惑，急在臣下。”《黄帝占》曰：“月吞火，贼灭国。”《荆州占》曰：“月咽荧惑，其师破败。”《河图帝览嬉》曰：“填星入月中，臣贼其主。”《黄帝占》曰：“填星入月中，不出四旬，有土功事，若贵人绝嗣，不出其年，王者当之。”《郗萌占》曰：“填星蚀月，女主凶，当黜者有丧。”《河图帝览嬉》曰：“月犯填星，为亡地，期不出十年，其国以饥亡；一曰天下且有大丧。”（按《洪范传》汉成帝建始元年十一月乙卯，月蚀填星在舆鬼西北八九尺。其占为饥民流千里，后十五年，民人饥，函谷关逐食。）《荆州占》曰：“月犯填星，其国贵人兵死，天下乱；一曰主死，先举事者败；若天下有大风。”巫咸曰：“月犯填星，女主败。”（按魏青龙二年十月乙丑月犯填星。三年丙寅正月太后郭氏无疾乃忽崩。）《河图帝览嬉》曰：“月乘填星，地动，不乃天裂。”《河图帝览嬉》曰：“填星贯月，国内乱，期不出五年而亡。”《河图帝览嬉》曰：“月蚀填星，女主死，其国以伐亡，若以杀亡。”司马迁《天官书》曰：“月蚀填星，女主死，其国以伐亡，若以杀亡。”司马迁《天官书》曰：“月蚀填星，其宿地，下犯上。”班固《天文志》曰：“月蚀填星，民流千里。”《荆州占》曰：“月蚀填星，国女乱。”《巫咸占》曰：“月不尽三日，候太白出东方，与月并准之，其间容一指，则八月有破军，死将，主人不胜；容二指，期十三日，客军不破主人亡地；容三指，期二十日，有破军，死将，主人亡地；容四指，期八十日，客大败；容五指，期三十日，军起而不战。”巫咸曰：“入月三日，修太白与并准之，其间容一指，军在外，期十日，有破军，死将，客胜；容二指，期十五日，破军，死将，王人胜；容三指，期十八日，有破军，死将，客军大胜，主人亡地；容四指，期二十五日，客军入境，主人不胜；容五指，期三十日，军阵不战。”《荆州占》曰：“太白与月交并，军大战，相去一寸，有拔城；二寸，有忧城；三寸，有忧军。”《郗萌占》曰：“太白与月相去三寸，天子罢相。”《巫咸占》曰：“太白与月相近五寸，天下有忧兵；间五尺，天下无害。”《荆州占》曰：“太白东方始出，为低；在月南为得行；在月北为失行；其与月相过失行，月不尽一日，二日；二日，三月；三日，四月；四日，五月；五日，六月；六日，七月；七日，八月，八日，九月而起兵。”《荆州占》曰：“太白在西方以始入为低，在月北为得行；在月南为失行；其与月相过失行，月生一日，二月；二日，三月；三日，四月；四日，五月；五日，六月；六日，七月；七日，八月，八日，九月而起兵。”《荆州占》曰：“太白入月中不出，容将死；出者，主人将死；无军，大将当之。”《帝览嬉》曰：“太白入月中，将军戮死；一曰臣谋主，不成；皆不出三年；又曰：必有内恶战，不胜，亡地。”《海中占》曰：“太白入月中，有杀；不及九年；国以兵亡。”郗萌曰：“太白入月中，国失政，大人为乱，期三年；一曰大人当之。”《荆州占》曰：“太白入月中，无军大将当之，兵死，期四十日；又军出主人将死。”《河图帝览嬉》曰：“月弦，太白入月中，侯多死者。”《荆州占》曰：“太白入月中，其国有分国，立王。”《郗萌占》曰：“西方先起军者，即太白与月相去三尺，有忧军；相去二尺，有忧城；相去一尺，有拔城。”《郗萌占》曰：“月犯太白，将有两心；戴太白，有卒兵。”《帝览嬉》曰：“月犯太白，强侯作难国，战不胜，人君死，亡国。”（按：《宋书天文志》：青龙二年十一月戊寅，月犯太白，占曰：有君死，为兵。景初元年七月，公渊叛，三年正月，遣司懿讨之，三年正月明帝崩。）《荆州占》曰：“月犯太白，强侯死；又曰大将有两心；又曰太白与月相犯，国多寇盗。”《帝览嬉》曰：“太白与月贯，期不出三年，国大危，战败，亡地，以女乱亡，期不出六年。”《帝览嬉》曰：“月蚀太白，强国以战败。”班固《天文志》曰：“月蚀太白，其国以战亡。”《郗萌占》曰：“月蚀太白，其年臣杀主，胜臣亦死。”《荆州占》曰：“月蚀太白，民靡散。”（按：晋兴宁三年十月丙戌夜，月掩太白，在须女。占曰：天下民靡散。）郗萌曰：“太白蚀月，易大将，刑死。”《海中占》曰：“太白居月中无光，名日月蚀太白，臣杀其至胜，皆其三年。”（崔鸿《春秋燕录》曰：“正始三年秋八月太白入月中，冬十月戊辰，云临东堂，幸臣杂班姚仁怀剑执袋而入，称有所启。剑击云，云以反拒仁，仁进而杀。）《帝鉴嬉》曰：“辰星入月中，贼臣欲杀主，不出三年，必有内恶战，不胜，亡地。”《黄帝占》曰：“辰星入月中，不出三旬，内有匿谋，春夏有大水，秋冬有大雪，牛马疾疫，谷贵。”（按《晋阳秋考》曰：“太元十三年十一月戊子，辰星八月在晋。涛水入石头，春大水，冬大雪，物马死，谷踊贵不出百日。）《荆州占》曰：“辰星入月，刑事起。”《荆州占》曰：“辰星入月中，复出，君死；入不出，君臣皆死。”《帝览嬉》曰：“月犯辰星，兵大起，上卿死，一曰廷尉在忧，期不出三年。”京房《妖占》曰：“月犯辰星，天下大水。”《海中占》曰：“辰星贯月，不出四年，有殃，内祸，匿谋。”《荆州占》曰：“辰星贯月，国以女子内乱，期六年。”《巫咸占》曰：“辰星与月薄，所舍之宿，其主死，其国亡。”《帝览嬉》曰：“月蚀辰星，其国以女乱亡，若水饥，期不出三年；又曰兵未起而饥，所当之国，其兵战不胜。”京房《易传》曰：“月蚀辰星，其国女以战。”《郗萌占》曰：“辰星蚀月，大水。” 
　　
　　 
　　
　　开元占经　卷十三
　　
　　月占三
　　
　　月与列星相犯
　　
