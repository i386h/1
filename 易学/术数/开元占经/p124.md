<!-- { "loadSidebar": true } -->
　　《流星占》曰：“使星色赤，若苍黑，于参傍行；人死于中央，县令死。”《黄帝占》曰：“流星入参，不出其年，兵起，先起者破，一曰客军破。”（案《绩汉书天文志》曰：孝和永元年正月辛亥，有流星起参，长四丈，有光，色黄白。二月，流星起天棓，东北行三丈所灭，色青白。壬申夜，有流星起太微东蕃，长三丈。三月丙辰，流星起天津。壬戍，有流星起天将军，东北行。参为边兵，天棓为兵，太微天廷，天津为水，天将军为兵，流星起之皆为兵。其年六月，遣车骑将军窦宪等出朔方，日逐王等八十一部降，凡三十余万人，追单于至四海，是岁七月，又雨水，漂人民，是其应也。）《圣洽符》曰：“流星入参中，不出其年，国有破军。”《文耀钩》曰：“流星入参，有兵起，客军破；若出参，中国之米粟大贱，一曰先起兵者亡，后起兵者昌，期二年。”石氏曰：“流星入参，国内均衡石之事；色青黑，不出其年，兵起。”郗萌曰：“流星赤，之参正星，若之伐正星；出右，以兵为币；之左，以人为币，之右；以金帛为币；一曰兵，一曰币。”《文耀钩》曰：“流星出参，象弓矢，兵大起。”郗萌曰：“流星色赤，从东方来，至伐而止，此来兵大败吾军也。奔星以己巳日流而之参浊之间，其国有流民。流星出南门，以刺参，不出十六年，有一国王兼有天下；南门，东井也。流星出参，国粟米贱。”石氏曰：“流星出参，有均衡石之事于国外。”《黄帝占》曰：“使星守参右，谷贵；参左，五谷贱。”
　　
　　流星犯南方七宿四
　　流星犯东井一
　　《荆州占》曰：“流星干犯东井，大臣谋其国，有兵，期百八十日也。”石氏曰：“流星入东井，其国君死。”甘氏曰：“流星入东井，有水令；从来者，其分国亡。”巫咸曰：“流星入东井，其国若以水亡；其分民饥，期三年。”郗萌曰：“流星入东井，水与城等。”《百二十占》曰：“流星入东井，有水事于国中。”《黄帝占》曰：“流星出柳入东井，人主浮舟。”郗萌曰：“流星出入东井，所之国大水。”《百二十占》曰：“流星出东井，有水事于国外；一曰水有绝者。”
　　
　　流星犯舆鬼二
　　《感精符》曰：“流星犯舆鬼，中国与南蛮通，四夷来贡；一曰有宗庙祠祀事。”《百二十占》曰：“流星入舆鬼，有祠事于国内。”《五星总占》曰：“流星交抵舆鬼，中国与南蛮交兵。”郗萌曰：“奔流星抵舆鬼，贵人有戮死。”又曰：“奔星有光如火散，且行舆鬼，上大臣得赐，期六月。”
　　
　　流星犯柳三
　　《荆州占》曰：“流星干犯柳，周国当之，期九十日。”《圣洽符》曰：“流星入柳，名木有来者；若出，名木有出者。”《百二十占》曰：“流星抵柳，名山林有国受伐者。”
　　
　　流星犯七星四
　　郗萌曰：“流星干七星，国有兵，不出百八十日。”《黄帝占》曰：“流星入七星，客有以急使来者；若出之，王者有吉事出使；期百八二日，若一年。”《宋书天文志》曰：“流星大如斗，出柳北行，尾十余丈，入紫宫没，尾后余光良久乃灭；占曰：‘天下凶，有兵丧，天子恶之。’武帝、文穆后，相继崩。”
　　
　　流星犯张五
　　石氏曰：“流星入张，有使来纳币者；又云：诸侯有谋者，若有人君使人于诸侯；一曰天下有迁徙之民，期三年。”郗萌曰：“流星入张，诸侯有来赐吾君近臣者；出张，君赐诸侯臣。”石氏曰：“流星出张，诸侯有受赐者。”
　　
　　流星犯翼六
　　《荆州占》曰：“流星干犯翼，国君大臣有忧，远期百八十日。”《黄帝占》曰：“流星入翼，贵人有系者。”石氏曰：“流星入翼，倍海国有来使者，以神鸟为贡；色黄，无故；青，道病死；黑，死不至。”《海中占》曰：“流星入翼，其国用兵，大臣有忧；若抵翼，天下尊诸侯，期百八十日。”（《玉历》曰：一年。）石氏曰：“流星出翼，倍海国受赐。流星抵左翼，天下尊诸侯。”《宋书天文志》曰：“晋孝武太元六年十月乙卯，有奔星东南经翼轸，声如雷。《星说》曰：‘光游相连曰流，绝迹而去曰奔。’占：‘楚地有兵，军破民流。’十二月，苻坚，荆州刺吏梁成，襄阳太守阎震，率众伐竟陵，桓右虏击，大破之，生擒震，斩首七千，生获万人。声如雷，将帅怒之象也。七年九月，朱绰击襄阳，拔将六百余家而还。”
　　
　　流星犯轸七
　　《黄帝占》曰：“流星入轸，兵丧并起，国以车为币，王者能以善令，则无咎，期三年。”石氏曰：“流星入轸，有来使者，一曰为贵人多系者；流星出轸，臣有出使者，以车为币。”郗萌曰：“流星入长沙，天下逃亡无处者。” 
　　
　　开元占经　卷七十三
　　
　　流星占三
　　
　　流星犯摄提一
　　《黄帝占》曰：“流星入摄提，外国当以兵为使来者，若有急；流星出之，王者以兵出使，各以五色占。”
　　
　　流星犯大角二
　　《黄帝占》曰：“流星抵破大角，兵大起，四塞有急，若刺大角过，王者失位；期三年。”石氏曰：“流星抵大角，有兵起，大将出，人主忧；期百八十日。流星触破大角，四兵合，有急。刺大角，主失位，裂之，尤甚。流星发大角，盛光明耀，大将出；破大角，亡；不吉。”
　　
　　流星犯梗河三
　　陈卓曰：“流星入梗河，王者诛夷国，不出三年。”《玉历》曰：“流星入犯梗河，王者诛四夷，若边兵起，一曰蛮王死，期一年，远二年。”
　　
　　流星犯招摇四
　　《黄帝占》曰：“流星起招摇，其所向者，兵在焉；又曰贼寇大败。”石氏曰：“流星入抵招摇，四夷兵来，边兵大败；若王败，敌有忧，期一年。”
　　
　　流星犯玄戈五
　　《圣洽符》曰：“流星入抵玄戈，夷欲入中国，战大败，流星所抵，兵徙来，期不出二年。”
　　
　　流星犯天枪六
　　齐伯曰：“流星入天枪，外夷来侵，防戍有急者；边境忧。”
　　
　　流星犯天棓七
　　《甄曜度》曰：“流星入天棓，兵大起，五丈长，国有兵，王者忧，期二年。”陈卓曰：“流星入天棓，诸侯多讼地者，部分不均平也。出，四夷安。”
　　
　　流星犯女床八
　　《海中占》曰：“流星入女床，后宫有忧，贵女当有暴诛者；期百八十日。”
　　
　　流星犯七公九
　　《玄冥》曰：“流星入七公，人主信谗佞，诛忠直谏者，凶人起兵，义人入狱，期一年。”石氏曰：“流星经七公，当有兵将出。”《文曜钩》曰：“流星入抵七公，有兵起，大将出，一曰辅臣有诛，不出二年。”
　　
　　流星犯贯索十
　　巫咸曰：“流星入贯索，天下有狱事，多有死者，一曰臣有入狱者，期一年。”（案《异苑》曰：田镇之夜，傍阶墀走，忽值流星入贯索天狱也，旧传若见此者，必致死兵，要应，拔头仰瞻须星，出则无祸矣；镇惧，潜语其妇，散发屋上，兄霄起，见上有物，谓是怪鸟，引弓射之，应弦而坠，乃其弟也。）陈卓曰：“流星入贯索中，女主死，若有兵。”又曰：“使星入天牢，有赦。”（案檀道鸾《晋阳秋》曰：孝武大元三年三月庚辰，夜流星大如三斗器，尾长三丈，从七公西行至招摇，须臾转还，东行至贯索而没，六月，苻坚遣其子丕等十万余人，五道寇襄阳，四年正月辛酉，大赦天下。）《春秋纬》曰：“大流星赤黄，出贯索中者，怪获死者，女子也。”石氏曰：“大奔星赤黄，出贯索中，其国贵女有死者。”《荆州占》曰：“流星绝连贯索，国城屠。”
　　
　　流星犯天纪十一
　　《黄帝占》曰：“流星入天纪，大臣为乱，兵起宫中，妃后有出者，期二年。”
　　
　　流星犯织女十二
　　石氏曰：“流星入织女，贵女有忧，若有白衣女来者；一曰后族当有出者，期不出百八十日，远则一年。”司马彪《天文志》曰：“孝明永平七年正月戊子，流星大如杯，从织女西行，照地；织女，天之贵女，流星出之，女王忧；其月癸卯，光烈皇后崩。”巫咸曰：“流星入织女，有使从诸侯所来者；出织女，有使之诸侯。”韩杨曰：“流星入织女，有白衣女子会；其出也，贼将出。”石氏曰：“流星入织女，有大水。”《黄帝占》曰：“流星出织女，有白衣会，为贼兵吏凶，淫内。”《宋书天文志》曰：“穆帝永和十年四月癸未，流星大如斗，色赤黄。出织女，没造父，有声如雷。占曰：‘燕齐有兵，民流。’升平元年，慕容隽遂据临潼，尽有幽并青冀之地，绿河诸将，渐奔散，河津隔绝矣。”
　　
　　流星犯天市十三
　　石氏曰：“流星入天市，色苍白，万物贵；赤，必大灾，民多疾。”又云：“大臣有罪，戮于市者；若市吏有忧者。”巫咸曰：“流星入天市，乱度量，不平，执命者死。”郗萌曰：“流星入天市而出，死罪复生。”《玉历》曰：“流星入天市，若有死罪，当戮入市而得免者；不出二年。”司马彪《天文志》曰：“孝明永平元年四月丁酉，流星大如斗，起天市楼，西南行，光照地，流星为使天市，为外兵西南行，为西南夷；是时益州发兵击姑复，蛮夷大牟替陵斩首，传诸雒阳。”
　　
　　流星犯帝座十四
　　甘氏曰：“流星抵帝座，诸侯兵起，臣谋主；若贵人变更政，期年。”
　　
　　流星犯候十五
　　《圣洽符》曰：“流星抵候星，有兵起，近臣相攻；夷狄内侵；王者有忧。”
　　
　　流星犯宦者十六
　　齐伯曰：“流星入宦者，左右臣不宁，若有忧；一曰当有被黜者，期一年。”
　　
　　流星犯斗星十七
　　郗萌曰：“流星抵斗星，权量不平，市吏有忧；一曰五谷贵，斗不用事。”
　　
　　流星犯宗正十八
　　《海中占》曰：“流星入宗正，左右贵臣多死，若帝宗后族有黜者，期百八十日，远一年。”
　　
　　流星犯宗人十九
　　《甄曜度》曰：“流星入宗人，亲戚臣为乱，若宗中有变事，亲戚离别，期不出年。”
　　
　　流星犯宗星二十
　　《玄冥》曰：“流星抵宗星，王者宗族不相亲，宗室相疑，以亲为疏。”
　　
　　流星犯东咸二十一
　　《黄帝占》曰：“流星入抵东咸，后出入不得时，淫泆自恣；一曰女主乱宫，王者忧；期一年，远二年。”
　　
　　流星犯天江二十二
　　石氏曰：“流星入天江，有大水，河海溢，人民饥。”
　　
　　流星犯建星二十三
