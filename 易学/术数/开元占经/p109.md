<!-- { "loadSidebar": true } -->
　　石氏曰：“玄戈一星，在招摇北。”（入氐一度，去极三十二度半，在黄道内五十三度半。）《黄帝占》曰：“玄戈，主北夷；玄戈，招摇雌也，星欲小微；小微，则王者吉，天下安宁；其星明而大，则胡夷单于动，兵大起。”甘氏曰：“玄戈主胡兵，星若小动，兵小动；大动，兵大起，胡人入境。”《乐纬》曰：“玄戈，宫也。戊子候之，宫乱则荒，其君骄，不听谏，佞在侧；宫和，利致凤凰，颂声作。”《荆州占》曰：“玄戈，小数动，后而大动，则兵大起。”石氏曰：“玄戈星赤，天下有兵。”
　　
　　
　　天枪占六
　　石氏曰：“天枪三星，在北斗杓东。”（西星入氐太，去极二十八度太，在黄道内七十一度。）《黄帝占》曰：“天枪，一名天钺，三星鼎足形，在北斗柄端。其状忽然不明，明大则斧钺用；一曰有兵，小不明，则兵罢。”石氏曰：“天枪三星，主帝伏兵，枪者，今之枪也，以竹为之，锐其头，以捶地，锋外向，以枪人；星温温而不明，则吉；若光明，则伏兵行。”巫咸曰：“枪，金官也。”《黄帝》曰：“枪三星，备非常，若今之机枪也；其星温而不明，则王者吉；其星明大，则兵起斧锧用。”石氏曰：“左枪、右棓，天之武备也；攻城袭邑，当视枪星；大而明，若有叛而自归者，其国不可出兵，星小而明，兵可出，城可袭。”《荆州占》曰：“天枪，一星不具所见而兵起。”《黄帝》曰：“天枪星动摇，若角，大兵起，天下弑主，害以中发。”《荆州占》曰：“天枪扬光，天降丧乱。”《石氏赞》曰：“枪棓八星，备非常。”
　　
　　天棓占七
　　石氏曰：“天棓（苏林曰：打棓之棓。）五星，在女床东北。”（柄星入箕八度半，去极三十二度，在黄道内七十一度。）郗萌曰：“天棓者，先驱也。”石氏曰：“天棓五星，天之武备也；棓者，大杖；所以打贼也；皆所以禁暴横，备不虞也。”《黄帝占》曰：“天棓五星，天之武备也；以防不虞。其星不明而静，则天下无兵；其星明大，动摇，则兵大起，五仗用。”石氏曰：“天棓，一星不见，其国兵起。”郗萌曰：“天棓星，微细则吉；变明则凶，有忧。”《荆州占》曰：“天棓，一星不见，天下有大兵。”
　　
　　女床占八
　　石氏曰：“女床三星，在天纪北。（西星入箕三度，去极五十度，在黄道内五十六度。）女床，后宫御也，众妾所居宫也；侍皇后，随从以时御见者。”《黄帝》曰：“女床星，后宫御也，嫔妾所居宫也；其星欲明，大小相承，如其故；则后妃安，宫人吉；星若微小不明，非其常处，嫔妾不安，其宫有忧。”郗萌曰：“女床者，主女藏。”石氏曰：“女床星不明，则吉；明，则宫女恣。女床星动，不吉。”焦延寿曰：“女床星舒，妾代女主，不乃死。”《荆州占》曰：“女床星无故不见，女子多疾。”韩扬曰：“女床非其故，则后宫有忧。”石氏曰：“女床主女事，行列微靖，吉；乱明动，不吉。”《石氏赞》曰：“女床三星，待后宫。”
　　
　　七公占九
　　石氏曰：“七公七星，招摇东。”（西星入氐四度半，去极三十九度少，在黄道内五十九度半强。）《黄帝》曰：“七公，一名天纪。七公主议疑，天之辅助，七政之象，评议之臣；其星大而齐明，议人有忠，王者安；其星大小有差，微而不明，议者不同，决事不从，人主有忧。”石氏曰：“七公，天之相也，三公廷尉之象也；上星、上公也；次星、中公也；明则七辅强。”《海中占》曰：“七公，七辅也；上星、上公；次星、次公；下星、下公；各以其次第齐明，辅臣居其常职；其星不明者，各以其次，辅臣有黜，若有罪，期不出年。”郗萌曰：“七公，主七政，别善恶。”石氏曰：“七公主议疑，天之相理，谓三公，左辅右弼，前疑后丞之官，平议疑狱，断折刑法，欲详审也；星大小不明，议事者不从也。”《石氏赞》曰：“七公七星，议欲详。”
　　
　　贯索占十
　　石氏曰：“贯索九星，（《天官书》曰：“勾圜一十五星，属杓，曰贼人之牢。案：贯索为贼人之牢，止有九星，未详迁所云十五星所以在七公前。上右星入尾半度，去极五十九度少，在黄道内三十七度。）在七公前。”《黄帝占》曰：“天牢者，贼人之牢也，天下狱律也；一名连索；一名天受；一名天围。”《论谶》曰：“贯索，主天牢。”郗萌曰：“贯索，而逮狱之法律也；天牢，主天子之疾病忧患。”《春秋纬》：“贯索，贼人之牢；中星实，则囚多；虚、则开出。”石氏曰：“贯索北开，名曰牢户；其星间阔，则户开，必有赦；若星狭而不开，牢中有忧，贵人当之。”《黄帝占》曰：“常以四时候天牢，其口星开披，天下赦；不赦，逆人，主忧，开市不利。”《黄帝占》曰：“天牢中央大星，牢监也；左右徙倚，不居其处，若不见，大赦，期十八日。天牢中常有系星三，以甲子、丙子、戊子、庚子、壬子暮视之；其一星去，有善事；其二星去，有赐令爵禄之事；三星尽去，人主德，令赦天下。甲子，期八十一日；丙子，期七十二日；戊子，期六十日；庚子，期八十日；壬子，期六十二日而赦。”《黄帝》曰：“天牢中星，不欲众，众则囚多；其中星稀，则囚少；其中无星，天下无罪人，其国安。连索直而抵织女，天下有急布帛之徵。”石氏曰：“贯索入汉中，人相食，兵起。天牢口所向开门者，兵所往，期六月。”焦延寿曰：“贯索星户开，左右星入牢中，有贵人自索，守者不复，必凶、兵、死。”郗萌曰：“天牢直若角，赦，以午未候之。天牢旁有此星，以至开闭；天牢已开，天下大赦。此星闭而赦；此星以开，不赦，为不慎；顺，天牢空，更立元年；不行德令，天雨沙石，期三年。”《天官书》曰：“赦帝行德，天牢为之空。”《荆州占》曰：“天牢中多星，则多系囚；九星，天下狱烦；八星，奸人入；七星，小赦；六星、五星，大赦。天牢斧锧动摇，非其故，斧锧用。”《石氏赞》曰：“贯索九星，禁暴横。”
　　
　　天纪占十一
　　石氏曰：“天纪九星，在贯索东。”（西星入尾五度，去极五十一度半，在黄道内五十六度太。）《黄帝》曰：“天纪，天纬也，主正理冤讼。星齐明，王法正直，无有偏党，天下纲纪。”《论谶》曰：“天纪星，以表九州定图位。天纪星，主历、音律。”《黄帝》曰：“天纪星败绝，山崩易政，有饥民，君不安。”石氏曰：“天纪绝，天下大乱，主凶。天纪星明，天下多词讼者；亡，则政理坏。”焦延寿曰：“天纪星与女床合，王者妻姑姨以淫亡；若以女谒失位。”郗萌曰：“纪星入汉中，人相食。”班固《天文志》曰：“纪星散者，山崩；不则有丧。”《荆州占》曰：“纪星散绝，不山崩，则主死；又曰纪星驰散，则国纲纪乱。”《石氏赞》曰：“天纪九星，理怨讼。”
　　
　　织女占十二
　　石氏曰：“织女三星，在天纪东端。”（大星入斗十一度，去极五十二度，在黄道内六十三度太。）郗萌曰：“织女一名东桥。”《荆州占》曰：“织女一名天女，天子之女也；在牵牛西北，鼎足居，星足常向牵牛、扶筐，牵牛、扶筐星亦常向织女之足，不如其故，布帛倍其价，若有丧。”（班固《天文志》曰：织女。杜预曰：星占之织女，处女也，天孙女也。案：织女七夕有渡河之期，似非处女之称。）石氏曰：“织女主经纬丝制之事，大圣皇圣之母，二小星者，太子、庶子位也；三星俱明，天下和平。”《诗纪历枢》曰：“织女内正纪纲。”《合诚》曰：“织女，天女也；主瓜果、收藏、珍宝，以保神明，成衣立纪，故齐制成文绣，应天道。”巫咸曰：“织女，天水官也。”郗萌曰：“织女大长秋也。”《黄帝》曰：“织女主丝帛五彩之府，大星后两小星，太子之位，三星齐明，天下和平，丝绵采帛贱；星若不明，主后有忧，丝绵缯帛贵。织女大星怒而角者，布帛贵。”《黄帝》曰：“织女，一星亡，兵起，女子为侈；织女不居其处，若更天下，以女为忧。”石氏曰：“织女之道与贯索相直，布帛贱，不相直，天下有急，布帛贵。织女主丝帛之事，与扶筐为妃，其足常向扶筐，即吉；不则丝帛有变，其一足亡也，女病；或曰兵起。”焦延寿曰：“织女星入汉，妇人皆水行，后亦然。”郗萌曰：“织女晨见东方，赤精明，女工善；不精明，女工恶；常以十月朔，六七日视之。”郗萌曰：“织女星非故，山摇地动，若牛疾。”陈卓曰：“王者至孝，神祗咸喜，则织女三星俱明，天下和平。”《石氏赞》曰：“织女三星保神明，收藏珍宝以奉王。”
　　
　　
　　天市垣占十三
　　石氏曰：“天市垣，二十二星。（张衡《浑仪》曰：天市二十二星帝座前有一耳。）在房心东北。（门右星入尾太，去极九十四度少，在黄道内一度少。）郗萌曰：“天市垣星，一名天府；一名长城。”巫咸曰：“天市，五帝之治水官也。”郗萌曰：“天市者，天子之市也。”《诗纬》曰：“天市，主聚众。”《春秋纬》曰：“天市，主权衡。”《荆州占》曰：’天市西北大星，南方相去三尺所，名曰天曹。”石氏曰：“市者，四方所乐，帝都之邦，主王之坐；故帝座在市中，圣主之明候也。”郗萌曰：“天市之垣，天之旗帜也；欲其大明，明则籴贱。”
　　石氏曰：“天市垣二十二星，主西方边国；门左星，宋也；次星，卫；次星，燕；次星，东海；次星，徐；次星，太山；次星，齐；次星，河中；次星，九河；次星，赵；次星，魏；次星，中山；次星，河间；市门右一星，韩；次星，楚；次星，梁，次星，巴；次星，蜀；次星，秦；次星，周；次星，郑；次星，晋也。其星光芒，即其国有谋也；若星色微小，其国邑弱，王者修德以扶之。”
　　《黄帝》曰：“天市垣星不明，市中星简，其岁虚、五谷伤、籴大贵，人民饥。天市中，星次其明润泽，众蕃可以积貯；市中星不明，市少，可以发出貯积。”《含文嘉》曰：“王者于族人有次序，则天市正明。（宋均注曰：王者于亲疏有次序，族者非一人也，天市之应明，所感多。）石氏曰：“天市星明，则市吏急，商人无利；星微小，则吏弱，商人多利。天市中星众明，则岁实；星稀，则岁不实，虚也。”郗萌曰：“天市星明大，则籴贱；不明，则籴贵。天市中多小星，民富足。”《石氏赞》曰：“天市二十二星，为外臣。”
　　
　　帝座占十四
