<!-- { "loadSidebar": true } -->
　　《荆州占》曰：“辰星道；从太微西藩北南方星间入，到南方东方星间南出道；中西藩直坐入者，非道也。”《春秋图》曰：“辰星若以立秋后七十二日得壬子，入太微朝见，当此之时，阴气隆盛，阳气潜藏，不欲穿池，决沟渠，犯之冬雷。”《荆州占》曰：“辰星以壬子日顺入太微，天子所使也；不以壬子日，非天子使也。”郗萌曰：“辰星当太微门，为受制；当左执法，为受事左执法；当右执法，为受事右执法守；太微门三日以下为受制，三日以上，为兵、为贼、为乱、为饥。”《荆州占》曰：“辰星出东掖门，为相受命；东南出德事也。出西掖门为将受事，西南出刑事也；期以春秋。”《黄帝占》曰：“辰星入天庭，色白润泽，为期百八十日，有赦。”巫咸曰：“辰星入太阴门西，出太阴门东，后宫破，右有大水，期百二十日。”《合诚图》曰：“辰星入华阙门，为臣弑之候也。”石氏曰：“辰星入太微中华东西门；若左右掖门，而南出端门，必有反臣；若入西门出东，为人君不安，欲求贤佐；有入中华西门，出中华东门，为臣出令；入太阳西，出太阴东门，为天下大乱，有丧，若大水。”郗萌曰：“入太微西门，犯天庭，出端门，为大臣伐主；入西门，折出右掖门，为大臣假主之威而不从主命；入西华门，南出端门，为臣诈称诏；入太微，若入端门出东门，贵者夺势。”《荆州占》曰：“辰星入太微宫，天下有圣女子出燕代；若有大水，伤人民，期三十日。”（《天文志》曰：“孝桓永寿元年七月巳未，辰星入太微中，八十日去，出左掖门，是岁洛水溢至津门，南阳大水。）《荆州占》曰：“辰星入太微天庭，出端门，臣不臣；入太微宫，为天下大惊；一曰有兵；又曰入天庭，国不安其宫；又曰辰星见太微，天子当之。”陈卓曰：“辰星入太微，天子之宫，群臣相杀。”（《宋书天文志》曰：“晋永宁元年七月，辰星入太微，初齐王冏定京都，因留辅政，遂专权无君，是月成都王颖，河间王显，长沙王乂讨之，冏乂交战，攻焚宫关，冏兵败，夷灭乂杀其兄，上将军寔以下二十余人，大安二年成都攻长沙，于是公私饥困，百姓力屈也。）齐伯曰：“辰星入左右掖门而东出，天下有忧，若入端门而守天庭，强臣夺主位。”《黄帝占》曰：“辰星东行，入太微庭，出东门，天下有急兵；若守，将相丞相御史大臣有死者；若入端门、守庭，大祸至；入南门出东门，国大旱；若入南门逆行出西门，国大乱；逆行入东门，出西门，大国破亡；若顺入西藩而不留去；楚国凶殃。”巫咸曰：“辰星逆行，入太微天庭中，为大臣有诛，若诸侯戮死，期二年。”石氏曰：“辰星逆行于太微中，及出左右掖门者，有逆谋，天子有命将征伐之事；一曰大赦可以解其患也。”
　　
　　辰星犯黄帝座四十五
　　石氏曰：“辰星犯黄帝座，改政易王，天下乱，存亡半。”
　　
　　辰星犯四帝四十六
　　甘氏曰：“辰星犯乘守四帝座，天下亡；又曰臣谋主，去之一尺，事不成。”
　　
　　辰星犯屏星四十七
　　甘氏曰：“辰星犯守屏星，君臣失礼，下谋上。”
　　
　　辰星犯郎位四十八
　　甘氏曰：“辰星犯守郎位，辅臣有谋，左右宿卫者为乱，王者宜备之。” 
　　
　　开元占经卷五十九
　　
　　辰星占七
　　
　　辰星犯石氏外官一
　　辰星犯库楼一
　　郗萌曰：“辰星入库楼，以水起兵，亦大水。”《荆州占》曰：“入天库，鈇钺用，大臣诛。”
　　
　　辰星犯南门二
　　石氏曰：“辰星犯守南门，边夷兵起，若道路不通。”
　　
　　辰星犯平星三
　　石氏曰：“辰星犯平星，凶。”甘氏曰：“犯守平星，执政臣忧，若有罪诛者，期一年。”
　　
　　辰星犯骑官四
　　甘氏曰：“辰星犯守骑官，有兵起，马多发，若多死。”
　　
　　辰星犯积卒五
　　石氏曰：“辰星入积卒，若守之，兵大起，士卒大行，若多死，期二年。”《玄冥占》曰：“犯积卒，主失位，天下乱，兵大起，期百八十日。”
　　
　　辰星犯龟星六
　　《海中占》曰：“辰星犯守龟星，天下有水旱之灾；守阳，即旱；守阴，即水。”
　　
　　辰星犯傅说七
　　石氏曰：“辰星犯守傅说，王者简宗庙，废五祀，后宫凶；一曰有绝嗣君，期不出二年。”
　　
　　辰星犯鱼星八
　　石氏曰：“辰星犯守鱼星，凶。”甘氏曰：“犯过鱼星之阳，为大旱，鱼行人道；之阴，为大水，鱼盐贵。”
　　
　　辰星犯杵星九
　　《海中占》曰：“辰星入杵星，若守之，天下有急发之事，不出其年。”
　　
　　辰星犯鳖星十
　　《黄帝占》曰：“辰星守鳖星，有白衣之会。”巫咸曰：“国有水旱之灾；守阳，则旱；守阴、则水。”
　　
　　辰星犯九坎十一
　　石氏曰：“辰星守九坎，天下旱，名水不流，五谷不登，人民大饥；一曰之阳，大旱；之阴，大水。”石氏曰：“犯守九坎，凶。”
　　
　　辰星犯败臼十二
　　石氏曰：“辰星守败臼，民不安其室，忧失其釜甑，若流移，去其乡。”
　　
　　辰星犯羽林十三
　　郗萌曰：“辰星入羽林，有反臣中兵。”巫咸曰：“入羽林，天下兵起，四夷入国，人主忧；一曰其国以水为忧。”《荆州占》曰：“荧惑与辰星俱入天库，军凶；若有水灾。”郗萌曰：“犯守天阵，为兵起，有破军死将。”《海中占》曰：“入犯守羽林，有兵起；若逆行变色，成勾已，天下大兵，关梁不通，不出其年。”
　　
　　辰星犯北落十四
　　石氏曰：“辰星守北落，亦为兵大合，女子兵起；若与北落相贯，抵触，光相及，有兵大战，破军杀将，伏尸流血，不可当也；期百八十日，若一年。”甘氏曰：“守北落，斧锧用，大臣有诛、期不出年。”
　　
　　辰星犯土司空十五
　　《海中占》曰：“辰星守土司空，其国以土起兵；若有土功之事，天下旱。”
　　
　　辰星犯天仓十六
　　齐伯曰：“辰星守天色，诸侯有发粟之事，有兵起；星若当户守之，将受命，不为主用。”《荆州占》曰：“辰星入天仓中，主财宝出，主忧乱臣在内，天下有兵，而仓库之户俱开；主人胜，客事不成；期二十日中而发。”郗萌曰：“入若天仓，为粟发用。”《黄帝》曰：“守天仓，大水。”《荆州占》曰：“守天仓，天下饥，粟出。”
　　
　　辰星犯天囷十七
　　石氏曰：“辰星入天囷，天下兵起，囷仓储积之物皆发用；一曰御物多有出者，库藏空虚，期二年。”
　　
　　辰星犯天廪十八
　　石氏曰：“辰星犯天廪，天下乱，粟散出。一曰天下大饥。”
　　
　　辰星犯天苑十九
　　石氏曰：“辰星入天苑，牛羊禽兽多疾疫。若守之二十日，天下兵起，马多死，其国忧。”
　　
　　辰星犯参旗二十
　　《海中占》曰：“辰星守参旗，兵大起，弓弩用，士将出行。一曰弓矢贵。”
　　
　　辰星犯玉井二十一
　　《黄帝占》曰：“辰星入玉井，为强国失地；其出之，强国得地。”巫咸曰：“辰星入玉井，国有大水，忧；若以水为败，水物不成，期不出年。”
　　
　　辰星犯屏星二十二
　　甘氏曰：“辰星入守屏星，诸使有谋；若大臣有戮死者。”甘氏曰：“入天屏，为大臣戮；若疫。”
　　
　　辰星犯厕星二十三
　　《黄帝占》曰：“辰星犯厕，为大臣有戮者。”《甄曜度》曰：“入守厕星，天下大饥，人民相食，死者大半，期二年。”
　　
　　辰星犯军市二十四
　　石氏曰：“辰星入守军市，兵大起，大将军出；若以饥兵起。”
　　
　　辰星犯野鸡二十五
　　甘氏曰：“辰星入犯守野鸡，其国凶，必有死将；军营败，兵士散走。”
　　
　　辰星犯狼星二十六
　　石氏曰：“辰星入守狼星，野兽死。”《圣洽符》曰：“辰星犯守狼星，天下多奸盗，有兵起，其国以水为忧。”《荆州占》曰：“守狼星，大将出，其国有兵；一曰死将。”
　　
　　辰星犯弧星二十七
　　《荆州占》曰：“辰星守弧星，大将有千里之行，国政惊。”
　　
　　辰星犯稷星二十八
　　《海中占》曰：“辰星守天稷，有旱灾，五谷不登，岁大饥；一曰五谷散出。”
　　
　　辰星犯甘氏中官二
　　辰星犯四辅一
　　《荆州占》曰：“辰星中犯乘守四辅星，君臣失礼，辅臣有诛者。”
　　
　　辰星犯平道二
　　甘氏曰：“辰星入守平道，天下兵乱。”
　　
　　辰星犯酒旗三
　　《荆州占》曰：“辰星守酒旗，天下大酺，有肉财物赐；若爵宗室。”
　　
　　辰星犯天高四
　　郗萌曰：“辰星舍入天高，有奇令。”
　　
　　辰星犯积尸五
　　石氏曰：“辰星守积尸，大人当之。”
　　
　　辰星犯天潢六
　　《黄帝占》曰：“辰星入天潢中者，为起军道不通，天下大乱，国易政；一曰贵人死，若中犯乘守之，皆期二十日，兵起。”郗萌曰：“辰星失度，留天潢中，为人主以水为害；若以井为害，以日入占其国；若出乘天潢，赦；期百二十日内。”
　　
　　辰星犯咸池七
　　郗萌曰：“辰星入咸池，为有迷惑人主者。”《荆州占》曰：“若入咸池，天下大乱，人君死，易政；以入日占国。”甘氏曰：“有兵丧，天子且以大败，失忠臣，若旱；一曰大水，道不通，贵人死；以入日占国。”《文曜钩》曰：“大水。”郗萌曰：“大人忧，若出乘之，赦；期百二十日内。”
　　
　　辰星犯天街八
　　郗萌曰：“辰星不从天街者，为政令不行，不出其年，有兵；当天街者，为诸侯自立为王；一曰大水；若留止逆行天街中，为兵革起。”石氏曰：“犯守天街，徘徊乱行，主弱臣强，道路隔绝，天下不通。”
　　
　　辰星犯甘氏外官三
　　辰星犯八魁一
　　《荆州占》曰：“辰星犯守八魁，兵大起。”
　　
　　辰星犯鈇钺二
　　《荆州占》曰：“辰星犯守鈇钺，兵起。”《黄帝》曰：“入鈇钺，为大臣诛。”
　　
　　辰星犯刍藁三
　　《黄帝占》曰：“辰星入刍藁中，主财宝出，忧臣在内。”
　　
　　辰星犯九州殊口四
　　《荆州占》曰：“守九州殊口、九州兵起。”
　　
　　辰星犯军井五
　　《荆州占》曰：“辰星入军井三日以上，其岁大水。”
　　
　　辰星犯水府六
　　《荆州占》曰：“辰星守水府，臣谋主，入之，水流入邑。”
　　
　　辰星犯天狗七
