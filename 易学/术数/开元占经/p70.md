<!-- { "loadSidebar": true } -->
　　郗萌曰：“荧惑入天大将军，兴军者吉。”《荆州占》曰：“荧惑舍天大将军，有阴谋。”石氏曰：“荧惑守天大将军，军吏不安，饥为败。”巫咸曰：“荧惑守天大将军三十日，天下有兵，大将出行，期一年。”《荆州占》曰：“荧惑守天大将军，兵大起，将军行。”石氏曰：“荧惑守犯天大将军，为大将军死，若诛。”
　　
　　荧惑犯大陵三十四
　　
　　石氏曰：“荧惑入大陵，国有大丧，大臣诛，若戮死者大半；皆不出年。”《荆州占》曰：“荧惑入大陵，女主宗室有诛者。”又占曰：“荧惑入大陵，天下尽丧，死人如丘山。”《玉历》曰：“荧惑入守大陵，天子崩；若幸臣有死者，大人当；之期二年。”
　　
　　荧惑犯天船三十五
　　
　　巫咸曰：“荧惑入天船，诸侯有自立者，有兵起，若关津不通，人主忧。”郗萌曰：“荧惑守天船，不出三年，楼船大作，五谷大贵。”《玄冥占》曰：“荧惑守天船，天下有兵，若有丧，守之三十日，有亡国。”《圣洽符》曰：“荧惑入守天船，兵大起，舟楫用，有亡国，期不出年。”
　　
　　荧惑犯卷舌三十六
　　
　　郗萌曰：“荧惑入卷舌，国有佞臣谋其君，以口舌为害，人主有忧。”石氏曰：“荧惑乘卷舌，天下多丧。”《春秋纬》曰：“荧惑守卷舌，天下多乱，谋国君，以口舌之害，起寇。”石氏曰：“荧守卷舌，有谗言乱主明口，口舌作。”《文曜钩》曰：“荧惑入卷舌，若守之，天下大旱，有兵起；谗臣乱主，其国有忧，期不出年。”
　　
　　荧惑犯五车三十七
　　
　　石氏曰：“荧惑犯五车，大旱，若有丧；一曰犯库星，兵起西北方，若西方；犯仓星，谷贵，若有水。”《黄帝占》曰：“荧惑入五车、大旱；一曰留不去，大旱。”《海中占》曰：“荧惑入五车，兵大起，车骑行，五谷不成，天下民饥，若军绝粮。”巫咸曰：“荧惑入五车，天下乱，大兵起，其国大旱，人民饥亡；若有赦，期百八十日。”郗萌曰：“荧惑入五车，大旱；以所近，占四方、中央。”又占曰：“荧惑入五车，赦，必先军起，后有令。”又占曰：“荧惑以春入五车，赦。”韩杨曰：“荧惑出入五车，贵人溺死。”郗萌曰：“荧惑至五车，兵在外者有功，得地五百里。”《黄帝占》曰：“荧惑过毕口，直五车一月，兵连战一岁；留二月，兵连战二岁；留三月，兵连战三岁；若其留土车，兵在外有小功，得地百五十日，留水车，当以水为难。”郗萌曰：“荧惑出五车东，东西留二十日以上，卿死之；去之复还，其国君死之；有大赦。”又占曰：“荧惑舍五车西南，万民多死。”《黄帝占》曰：“荧惑守五车星，五谷大贵，人相食。”郗萌曰：“荧惑守五车，必易帝王；天下有以车之名官者，大败；有车器之怪。”又占曰：“荧惑守五车，格、休留十日，有大丧。”又占曰：“荧惑守五车二十日，有丧；以入日占何国。”又占曰：“荧惑守五车，格、休、右军大发；一曰大赦。”《黄帝占》曰：“荧惑入五车中，犯乘守天仓星，下转，菽粟大贵。”又占曰：“荧惑入五车中，犯乘守天仓星，以食起兵。”《荆州占》曰：“荧惑入五车中，犯乘守天库星，兵起，乱十年。”
　　
　　荧惑犯天关三十八
　　
　　《海中占》曰：“荧惑入入天关，左右必有置立关塞之事；一曰必有逆兵不顺者。”石氏曰：“荧惑守天关，道路不通，多盗贼，弟攻兄，子攻父，臣攻君。”郗萌曰：“荧惑守天关，大臣有不道者。”又占曰：“荧惑守天关二十日，若四十日，天下大赦。”又占曰：“荧惑守天关，必有一国之王不朝者，车有急行。”《荆州占》曰：“荧惑守天关，为有兵；关梁不通。”《玄冥占》曰：“荧惑守天关，若以七月、十月守之，二十日、若三十日，必有大赦，期不出年。”《帝览嬉》曰：“荧惑逆行，守天关，车骑有急行，兵大起，士卒满野，期九十日。”《雒书摘亡辟》曰：“荧惑逆行，守天关，东方兵起。”《荆州占》曰：“荧惑入天关留止守焉，不出百日，天下兵悉起，州州战。”《海中占》曰：“荧惑守犯天关，道绝；天下相疑，有关梁之令。”郗萌曰：“荧惑行，不从天关，不出其年，有兵。”
　　
　　荧惑犯南北河戍三十九
　　
　　《黄帝占》曰：“荧惑行南河戍中，若留止守南河戍为旱。”石氏曰：“荧惑行南河戍中，若留止者，为四方兵起，百姓疾病。”郗萌曰：“荧惑行南河戍中，若留止守南河戍，皆为兵。”又占曰：“荧惑经南河戍之南，行法峻暴，诛罚不当；经北河戍之北，以女子金钱、贪色、奢侈、失治道；近期三年，中期六年，远期九年而灾至。”《荆州占》曰：“荧惑中犯乘守南河戍，天下兵尽起。”《黄帝占》曰：“荧惑乘南河戍，若出南河，为中国兵。”又占曰：“荧惑舍南河戍二十日，若三十日，国有男丧。”《海中占》曰：“荧惑舍南阙下，饥。”《黄帝占》曰：“荧惑蚀南河戍西星，有兵；蚀南河戍东星，天下州战。”巫咸曰：“荧惑过南河戍之西星，木果不实。”郗萌曰：“荧惑守南河戍间，大国君重不吉，子代。”又占曰：“荧惑守南河戍，女主忧，若多旱灾。”石氏曰：“荧惑守南河，蛮夷兵起边戍，有忧；若有旱灾，人民饥。”《玉历》曰：“荧惑守南河戊，以火为害；一曰边寇入境。”《文曜钩》曰：“荧惑逆行，犯守南河，有男主之丧；若犯乘守南戍，天下兵尽起；一曰家相击；一曰州战；一曰饥。”郗萌曰：“荧惑入北河戍，从西入六十日，有丧；从东入五十日，有兵。”《荆州占》曰：“荧惑入北河，守戍西，留上焉，不出，即天下兵悉起。”《荆州占》曰：“荧惑入北河戍，大臣有盗贼者。”郗萌曰：“荧惑北至北戍，去北戍三丈，当复发千人以上；去北戍二丈，复万人以上；去北戍一丈，城闭，道无人行。”又占曰：“荧惑守北河戍，环绕之，主突厥主死。”《黄帝占》曰：“荧惑入若舍河戍，天下有覆狱移击；二曰大臣诛。”郗萌曰：“荧惑舍北河戍三十日，有女丧。”《文曜钩》曰：“荧惑守北河边，兵大起，来侵境；若守之二十日，其国有忧。”郗萌曰：“荧惑守北戍间，大国女主重不吉。”又占曰：“荧惑失度，守阴门若阴阳，皆为诸侯奸。”《荆州占》曰：“荧惑守北河戍，有兵兵罢，无兵兵起；一曰水。”《玄冥占》曰：“荧惑守北河三十日不下，天下大水，人民饥，期不出年，若二年。”郗萌曰：“荧惑出北河戍北，若守北河戍，环绕之，边境将帅有不请于上，而伐夷狄之君者，胜之。”巫咸曰：“荧惑守若舍北河戍之西者，人相食；蚀北戍之东星，五谷无实。”《黄帝占》曰：“荧惑留止守北河戍，不出百日，天下兵悉起。”又占曰：“荧惑守若蚀北戍之东星，有兵。”郗萌曰：“荧惑守舆鬼，逆行守北河，有女子丧。”又占曰：“荧惑舍两河中，留二十日，关河不渡，诸侯不通。”《黄帝占》曰：“荧惑守南北河三十日，诸川皆溢。”《文曜钩》曰：“荧惑守两河，兵起，天下因悲。”司马迁《天官书》曰：“荧惑守南北河，谷不登。”郗萌曰：“荧惑守两河戍间百日，天下中隔不通。”《荆州占》曰：“荧惑守两河间，天下乖离，道路不通。”石氏曰：“荧惑久守天阙门，主绝祀，以入日占国。”郗萌曰：“荧惑守天阙门中三十日，有大丧。”又占曰：“荧惑守日月之门，国内乱，以其日占国。”又占曰：“荧惑入天高，先军起，后有赦。”又占曰：“荧惑守衡星，大国女主有忧。”《黄帝占》曰：“荧惑入天高中，留二十日，小赦；三十日，大赦。”郗萌曰：“荧惑不行天门，天阙门为有丧。”又占曰：“荧惑逆行天高中，必在破军死将，亡国去王。”
　　
　　荧惑犯五诸侯四十
　　
　　巫咸曰：“荧惑入五诸侯，伺其出日而数之，皆二十日，兵发；伺始入处之率，一日期十日，军罢。”《文曜钩》曰：“主软弱，愦愚，则荧惑守五诸侯。”郗萌曰：“荧惑守五诸侯，诸侯有夺地、斩死者。”石氏曰：“荧惑犯五诸侯，诸侯有夺地、斩死者。”石氏曰：“荧惑犯五诸侯，若守之，兵大起，将士出，诸侯有忧，若有兵死者，期三年。”（案《宋书天文志》曰：晋太兴三年十二月巳亥，荧惑居五诸侯南，踟蹰留止三十日。永昌元年三月，王敦攻京师，六军败绩于是杀周头刁协戴渊等。）《海中占》曰：“荧惑犯五侯，其国有兵，车骑出行；若贵臣有殃，若有死者。”《玉历》曰：“荧惑逆行，犯守五诸侯，秦国不以兴兵，先起亡，后起昌。”郗萌曰：“荧惑中犯乘守五诸侯，为所中犯乘守者诛，若有殃期，三年兵发。”
　　
　　 
　　
　　开元占经　卷三十六
　　
　　荧惑占七
　　
　　荧惑犯石氏中宫下
　　
　　荧惑犯积水四十一
　　
　　巫咸曰：“荧惑入积水，大臣诛。荧惑守积水，有大名水出，出入定有水兵。”甘氏曰：“荧惑守积水，兵起，国有水灾。”《荆州占》曰：“荧惑入积水，若守之，大小兵起。”巫咸曰：“犯守积水，水物不成，鱼盐贵。一曰以水为败，籴大贵；民饥，期二年。”
　　
　　荧惑犯积薪四十二
　　
　　巫咸曰：“荧惑守积薪，大旱，江河易道，若火事。”石氏曰：“荧惑守积薪，大旱，为火事；庖官以火为忧。”郗萌曰：“荧惑守积薪，多火灾，若火事，旱，兵起。”甘氏曰：“荧惑犯守积薪，天下大旱，五谷不登，民饥亡。”
　　
　　荧惑犯火位四十三
　　
　　《荆州占》曰：“荧惑守水位，下田不治。”石氏曰：“荧惑犯守水位，天下以水为害，津关不通；一曰大水入城郭伤人民，皆不出二年。”
　　
　　荧惑犯轩辕四十四
　　
