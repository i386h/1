<!-- { "loadSidebar": true } -->
　　甘氏曰：“第一星，在王良前。”巫咸曰：“策星，天子兵马，金官。”（案豫章《烈士传》曰：周胜字叔达，南昌人，为侍御史，桓帝当南郊，平明应出。胜仰观曰：主御者策星，令宫车出，必策马。星悉不动，明必不出，至四更，皇子卒，遂止也。）郗萌曰：“策星，主天子之仆御。”《甘氏赞》曰：“策执御右，螣蛇先驱。”
　　
　　传舍星占十七
　　甘氏曰：“传舍九星，在华盖上，近河傍，舍宾客之馆舍也。”巫咸曰：“传舍，水官也。”焦延寿曰：“传舍星入紫微宫垣间，胡人来入汉宫害上，若胡兵大起。”《甘氏赞》曰：“传舍止客。”
　　
　　造父星占十八
　　甘氏曰：“造父五星，在传舍南河中。”郗萌曰：“造父，一名西桥，一名司马星，御道仆。”《黄帝占》曰：“造父星移处，兵起，车骑满野，马御。又曰：造父亡，马大贵。”《甘氏赞》曰：“造父洗马，辔勒御镳。”
　　
　　车府星占十九
　　甘氏曰：“车府七星，在天津东、近河傍。”（车府，主车官也。）《甘氏赞》曰：“车府撰御。”
　　
　　人星占二十
　　甘氏曰：“人星五星，在车府东南。”（一曰卧星，主治万民。）《元命苞》曰：“卧星主夜行，一度齐记以防淫。”巫咸曰：“人星，土官也。”焦延寿曰：“人星不具，王者有子，不成而死，星尽不见；有人传相惊以诏事，若有诈伪诏者，又曰：妇人大乱，后大兵起。”又曰：“卧星立，则天子明，死民。”《甘氏赞》曰：“人星优游，乃尔宁诸。”
　　
　　
　　内杵星占二十一
　　甘氏曰：“内杵三星，在人星傍。”
　　
　　臼星占二十二
　　甘氏曰：“臼四星，近人星东南。”《论语谶》曰：“杵臼七星，主给庖。”郗萌曰：“杵臼，主军粮食。”《黄帝占》曰：“天杵臼星不具，民卖其釜甑，去其处。”郗萌曰：“天臼之星众，则岁乐；星疏，则岁饥。”又曰：“杵臼离，黎民饥。”陈卓曰：“杵臼星不具，民失杵臼。”《甘氏赞》曰：“杵臼充舂，主给养厨。”
　　
　　扶筐星占二十三
　　甘氏曰：“扶筐七星，在天津北。”《元命苞》曰：“扶筐主藏，盖量入知息耗。”郗萌曰：“扶筐主将作事。”焦延寿曰：“扶筐近织女，若不正，皆为天下府藏空开。”《甘氏赞》曰：“扶筐采叶，翊养玄羞。”
　　
　　司命星占二十四
　　甘氏曰：“司命二星，在虚北。”《诗纬》曰：“司命执刑，行罚。”《元命苞》曰：“司命举过，灭除不详。”甘氏曰：“司命继嗣，移正朔。”郗萌曰：“司命，主百鬼。”又曰：“司命与舆鬼司候。”
　　
　　司禄星占二十五
　　甘氏曰：“司禄二星，在司命北。”又曰：“司禄，增年延德。”
　　司危星占二十六
　　甘氏曰：“司危二星，在司禄北。”又曰：“危，骄逸亡下。”
　　
　　司非星占二十七
　　甘氏曰：“司非二星，在司危北。”又曰：“司非，以祛多私。”《甘氏赞》曰：“四司续功，桑麻襄陆。”
　　
　　败瓜星占二十八
　　甘氏曰：“败瓜五星，在匏瓜傍。”《甘氏赞》曰：“败瓜熟烂，遗种畜葅。”
　　
　　河鼓左旗星占二十九
　　甘氏曰：“河鼓左旗九星，在河鼓傍。”《甘氏赞》曰：“左旗幽谷，阻险隐逃。”
　　
　　天鸡星占三十
　　甘氏曰：“天鸡二星，在狗国北。”《合诚图》曰：“天鸡主候时。”《荆州占》曰：“天鸡非其故，多大水，不通。”《甘氏赞》曰：“鸡鸣司旦，审夜察时。”（一本云省时）
　　
　　罗堰星占三十一
　　甘氏曰：“罗堰三星，在牵牛东。”郗萌曰：“罗堰，主起居。”《甘氏赞》曰：“罗堰紫壅，激内注渠。”
　　
　　市楼星占三十二
　　甘氏曰：“市楼六星，在市中，临箕上。”又曰：“楼星，临市计，食啬夫。”《合诚图》曰：“天楼主市贾。”郗萌曰：“市楼，天子市府也。”《授神契》曰：“市楼星动，即贾殊。”甘氏曰：“市楼星不见，政乱。”焦延寿曰：“市楼星不见，兵作于市；若胡人来入汉市，以兵相害。”郗萌曰：“市楼星，阳为金钱；阴为珠玉；星有不备者，天子币大乱。”又曰：“市楼星，天珠玉，金钱府也；欲其忽然不明，明则赋敛众。”石氏曰：“市楼亡，天下易政。”《甘氏赞》曰：“律度制令，遍市楼。”
　　
　　斛星占三十三
　　甘氏曰：“斛四星，在市中，斗南。”《论语谶》曰：“天斛星，主量则。”《甘氏赞》曰：“斗斛称量，尺寸分铢。”
　　
　　日星占三十四
　　甘氏曰：“日一星，在房中道前。”《甘氏赞》曰：“日诏德令，耀生飞鸟也。”
　　
　　天乳星占三十五
　　甘氏曰：“天乳一星，在氐北。”《甘氏赞》曰：“天乳甘露，醴酪充饴。”
　　
　　亢池星占三十六
　　甘氏曰：“亢池六星，在亢池北。亢，舟船也；池，水也；亢池，犹度水也。”《黄帝占》曰：“亢池、一名代津；一名亢星。亢星，巨星之两端也。亢池败，天下不通。”焦延寿曰：“亢池不居亢度中；则庙有大怪，以主司日见则主命终。”郗萌曰：“亢池，主水道，其星微细则凶，其坏败宗庙。”《甘氏赞》曰：“亢池不居移徙之家。”
　　
　　渐台星占三十七
　　甘氏曰：“渐台四星，属织女东足。”（四方高曰台，下有水曰渐，主晷律吕之事。）《甘氏赞》曰：“渐台守漏晷吹灭。”
　　
　　辇道星占三十八
　　甘氏曰：“辇道五星，属织女西足。”《甘氏赞》曰：“辇道逍遥，优游私行。”
　　
　　三公星占三十九
　　甘氏曰：“三公三星、在北斗柄南。”（三公若今之太尉、司徒、司空也。）石氏曰：“三公星，天子辅臣也，其星欲大明，黄润泽，有德令；其星赤，皆有兵；苍白黑，有急丧。”《黄帝占》曰：“三公一星去，天下危；二星去，天下乱；三星去，天下不治。”《甘氏赞》曰：“三公宣德，奉均匡衡。”
　　
　　周鼎星占四十
　　甘氏曰：“周鼎三星，在摄提西。”《春秋纬》曰：“天鼎，主流亡。”（宋均曰：天鼎，周鼎也。）《甘氏赞》曰：“周鼎酒尊，二簋缶壶。”
　　
　　
　　帝席星占四十一
　　甘氏曰：“帝席三星，在大角北。”石氏曰：“帝席不欲明，明则大臣外其心，期三年。”《甘氏赞》曰：“帝席设座，宴旅酢酬。”
　　
　　天田星占四十二
　　甘氏曰：“天田二星，在右角北。”《甘氏赞》曰：“天田外界，县邑正邪。”
　　
　　天门星占四十三
　　甘氏曰：“天门二星，在左角南。”《甘氏赞》曰：“天门待客，应对无疑。”
　　
　　平道星占四十四
　　甘氏曰：“平道二星，在左右角间。”（平道，主治道之官也。）《甘氏赞》曰：“平道，除道涂辙宣输。”
　　
　　进贤星占四十五
　　甘氏曰：“进贤一星，在平道西。”甘氏曰：“进贤，卿相举逸命才。”《甘氏赞》曰：“进贤，乡里庠序选。”
　　
　　谒者星占四十六
　　甘氏曰：“谒者一星，在左执法北，主赞谒之官也。”
　　
　　三公内座星占四十七
　　甘氏曰：“三公内座三星，在谒者东北，朝会宴私之所也。”
　　
　　九卿内座星占四十八
　　甘氏曰：“九卿内座三星，在三公北。”《甘氏赞》曰：“三公九卿，赞谒者、诸侯。”
　　
　　内五诸侯星四十九
　　甘氏曰：“内五诸侯五星，在九卿西。”又曰：“五诸侯卫国，故列在帝庭。”《河图》曰：“五诸侯，主刺奸。”《礼纬》曰：“辟雍之礼得穆穆皇皇和服，则太微诸侯明也。”
　　
　　太子星占五十
　　甘氏曰：“太子一星，在帝座北。”
　　
　　从官星占五十一
　　甘氏贤：“从官一星，在太子西北，从官，侍卫之臣也。”《甘氏赞》曰：“从官常陈，五署列居。”
　　
　　幸臣占五十二
　　甘氏曰：“幸臣一星，在帝座东北。”《甘氏赞》曰：“太子幸臣，侍座后聚。”
　　
　　明堂星占五十三
　　甘氏曰：“明堂三星，在太微西南角外。”《甘氏赞》曰：“明堂显化，常尽孝慈。”
　　
　　灵台星占五十四
　　甘氏曰：“灵台三星，在明堂西，观候之所也。”《甘氏赞》曰：“灵台考符，居南密微。”
　　
　　势星占五十五
　　甘氏曰：“势四星，在太阳守北。”《甘氏赞》曰：“势不专事，相命御之。”（势者，官也，谓刑馀之人才，不可专事，助宣王命而已。）
　　
　　内平星占五十六
　　甘氏曰：“内平四星，在中台南。”《甘氏赞》曰：“内平近决，谳请礼书。”（内平近执法之官，有疑则准案礼律。）
　　
　　爟星占五十七
　　甘氏曰：“爟四星，在轩辕尾南、柳北。”巫咸曰：“爟，土官也。”《甘氏赞》曰：“爟举烽表，远期沉浮。”（爟，烽火，惊急以火相告，日行万里。）
　　
　　酒旗星占五十八
　　甘氏曰：“酒旗三星，在轩辕右角。”（酒，酒官也。旗，旗官也。）《元命苞》曰：“酒旗，主上尊大帝，运枢阴阳，满陈列宿，成德五星，布恩神明，和合四节，并宣历纪，齐得诸灵合欢，故设酒旗以人侑神。”焦延寿曰：“酒旗不具，天下有燕，大丧，以酒亡。”《甘氏赞》曰：“酒旗燕会，情意欢娱。”
　　
　　天尊星占五十九
　　甘氏曰：“天尊三星，在东井北。”《甘氏赞》曰：“天尊愍民，怜育幼弧。”（天尊，主盛餤粥，以给贫病也。）
　　
　　诸王星占六十
　　甘氏曰：“诸王六星，在五车南。”《元命苞》曰：“诸王星，主存亡。”郗萌曰：“诸王，主朝会。”《元命苞》曰：“王星明，则下附从。（宋均曰：不明，下倍畔也。）《甘氏赞》曰：“王星督察，诸侯存亡。”
　　
　　
　　司怪星占六十一
　　甘氏曰：“司怪四星，在钺前。”（司怪，主占候灾祥者也。）《洛书》曰：“司怪集得失。”又曰：“司怪，主人揆灵出微。”焦延寿曰：“司怪星不行宫中，有大怪，若天下多怪物。”《甘氏赞》曰：“司怪诰咎，国无灾殃。”
　　
　　座旗星占六十二
　　甘氏曰：“座旗九星，在司怪东北。”《甘氏赞》曰：“座旗，旗表别异，殊居以旗。”（表，则君世之安立也。）
　　
　　天高星占六十三
