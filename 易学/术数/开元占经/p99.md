<!-- { "loadSidebar": true } -->
　　辰星犯天枪，夷兵起，机枪大用，防戌有忧；若诛边臣，期不出年。
　　
　　辰星犯天棓六
　　巫咸曰：“辰星犯天棓，夷兵起，机枪大用，防戌有忧；若诛边臣，期不出年。”
　　
　　辰星犯女床七
　　《荆州占》曰：“辰星犯女床，凶。”甘氏曰：“犯守女床，兵起宫中，若后妃有暴诛者，期百八十日，远一年。”
　　
　　辰星犯七公八
　　《黄帝占》曰：“辰星守七公，为饥；民居不安。”石氏曰：“犯守七公，辅臣有谋议，臣相疑，若人主有忧。”
　　
　　辰星犯贯索九
　　《荆州占》曰：“辰星入天牢，天下有贼；又曰水，期一年；一曰旱，期一年；又曰岁饥，人相食；一曰大赦，期百二十日。”巫咸曰：“犯守贯索，天下兵大起，多有狱事，贵人有死者。”石氏曰：“入天牢中，犯乘守者，以狱多为乱，不出年。”
　　
　　辰星犯天纪十
　　《文曜钩》曰：“辰星犯守天纪，幸臣执权，有兵，王者有忧。”
　　
　　辰星犯织女十一
　　《黄帝占》曰：“辰星犯守织女，天下有女忧，兵起，不出其年。”
　　
　　辰星犯天市垣十二
　　石氏曰：“辰星入天市，大臣有诛。”郗萌曰：“辰星入天市中，皆为将相凶；一曰五官有忧；一曰赦；又曰辰星入若守天市，蛮夷之君戮；又曰为惊；一曰更市。”
　　
　　辰星犯帝座十三
　　石氏曰：“辰星犯帝座，为臣谋主，有逆乱事。”《玄冥占》曰：“为臣谋主，天下乱兵大起，不出年。”
　　
　　辰星犯候星十四
　　《海中占》曰：“辰星犯守候星，阴阳不和，五谷伤，人民大饥，有兵起。”
　　
　　辰星犯宦者十五
　　甘氏曰：“辰星犯宦者，辅臣有诛；若戮死，期不出年。”
　　
　　辰星犯宗正十六
　　石氏曰：“辰星犯守宗正，左右群臣多死；若更政令，人主有忧。”
　　
　　辰星犯宗人十七
　　石氏曰：“辰星犯宗人，亲族贵人有忧，若有死者；一曰人主亲宗有离绝者。”
　　
　　辰星犯宗星十八
　　甘氏曰：“辰星犯宗星，宗室之人，有分离者。”
　　
　　辰星犯东西咸十九
　　石氏曰：“辰星犯东西咸，为臣不从令，有阴谋。”
　　
　　辰星犯天江二十
　　《黄帝占》曰：“辰星入天江，大水决城郭。”陈卓曰：“暴水为害，不出其年。”巫咸曰：“犯守天江，天下有水；若入之，大水齐城郭，人民饥，去其乡。”
　　
　　
　　辰星犯建星二十一
　　陈卓曰：“辰星犯建星，大臣相谮。”《百十二占》曰：“辰星出建星，中国有水旱，五谷不成，人民饥，不出年。”郗萌曰：“守建星，地气泄，贵人多死；一曰臣谋其主。”《荆州占》曰：“犯建星，岁水，人饥，有自卖者。”
　　
　　辰星犯天弁二十二
　　甘氏曰：“辰星犯天弁，若守之，则囚徒起兵；一曰五谷不成，籴大贵，人民饥。”
　　
　　辰星犯河鼓二十三
　　齐伯曰：“辰星犯河鼓，大将若左右将，将有诛；若守之，将有罪，以五色占之。”甘氏曰：“辰星入河鼓，大将出用兵。”
　　
　　辰星犯离珠二十四
　　石氏曰：“辰星犯离珠，宫中有事，若有乱宫者；若宫人有罪黜者。”
　　
　　辰星犯匏瓜二十五
　　辰星犯匏瓜三十日，狗夜嗥，鸡鸣；天下尽惊。”《圣洽符》曰：“犯守匏瓜，天下有忧，若有游兵，名果贵；一曰鱼盐贵十倍，不出其年。”
　　
　　辰星犯天津二十六
　　《海中占》曰：“辰星犯天津，关道不通，有兵起，若关吏有忧。”郗萌曰：“守天津，兵革起。”
　　
　　辰星犯螣蛇二十七
　　甘氏曰：“辰星守螣蛇，天子前驱凶；若奸臣有谋，前驱为害。”
　　
　　辰星犯王良二十八
　　石氏曰：“辰星守王良，为有兵。”齐伯曰：“辰星犯守王良，天下有兵，诸侯相攻，强臣谋主，期不出年。”
　　
　　辰星犯阁道二十九
　　石氏曰：“辰星犯阁道，绝汉者，为九州异政，各主其主，天下有兵，期二年。”
　　
　　辰星犯附路三十
　　石氏曰：“辰星守附路，太仆有罪，若有诛；一曰马多死，道无乘者。”
　　
　　辰星犯天将军三十一
　　郗萌曰：“辰星入天将军，兴军者吉。”石氏曰：“守天将军，为大将死，若诛。”
　　
　　辰星犯大陵三十二
　　石氏曰：“辰星入大陵，国有大丧，大臣有诛，若戮死；人民死者大半，不出其年。”《荆州占》曰：“辰星入大陵、积尸，天下尽丧，死人如丘山；星众，兵起；星稀、无兵。”
　　
　　辰星犯天船三十三
　　郗萌曰：“辰星守天船，革也。”《圣洽符》曰：“入天船或守之，兵大起，舟船用，有亡国，期不出年。”
　　
　　辰星犯卷舌三十四
　　石氏曰：“辰星乘卷舌，天下多丧；又曰守卷舌，国有佞臣谋其君，以口舌为害，人主有忧。”
　　
　　辰星犯五车三十五
　　石氏曰：“辰星犯五车，大旱，若有丧；一曰犯库星，兵起北方，若西方；犯仓星，谷贵；若有水。”《元命包》曰：“入五车，则水开。”（班固《天文志》曰：大水。）《海中占》曰：“兵大起，车骑行，五谷不成，天下民饥，若军绝粮。”《黄帝占》曰：“入五车中犯乘守天库，以水潦起兵。”
　　
　　辰星犯天关三十六
　　石氏曰：“辰星行天关中，每至抑扬，当去不去，徘徊乱行，光色隆怒，见其妖祥，中国隔绝，道路不通。”《文曜钩》曰：“守天关，天下大水，津梁不通，人民饥，有自卖，期一年。”石氏曰：“行天关，为臣谋主。”郗萌曰：“辰星守天关者，皆为贵人多死。”《海中占》曰：“辰星守犯天关，道绝，天下相疑关梁之令。”
　　
　　辰星犯南北河三十七
　　《黄帝占》曰：“辰星乘南河戍，若出南，皆为中国。”石氏曰：“守南河，蛮夷兵起，边戍有忧；若有旱灭，人民饥；又曰留守南戍，中方兵起。”《黄帝占》曰：“辰星出北河戍间，若留守北戍；若居南戍间；若守两戍间；为天下有难起，道不通。”《荆州占》曰：“守两河戍间，天下乖离。”郗萌曰：“失度守阴门、若阳门，为诸侯奸；又曰不行天门天关间，为丧。”
　　
　　辰星犯五诸侯三十八
　　石氏曰：“辰星犯五诸侯，若守之，兵大起，将士出，诸侯有忧，若有死者。”巫咸曰：“辰星入五诸侯，伺其出之日而数之，二十日兵起发；伺始入处之率，一日军罢。”石氏曰：“守犯乘守五诸侯，诸侯兵死，期三年。”
　　
　　辰星犯积水三十九
　　石氏曰：“辰星守积水，旱。”巫咸曰：“犯守积水，其国有水灾，水物不成，鱼盐贵，一曰以水为败，籴大贵，人民饥，期二年。”
　　
　　辰星犯积薪四十
　　甘氏曰：“辰星犯守积薪，天下大旱，五谷不登，人民饥亡。”
　　
　　辰星犯水位四十一
　　石氏曰：“辰星犯守水位，天下以水为害，津关不通；一曰大水入城郭，浸伤人民，皆不出二年。”
　　
　　辰星犯轩辕四十二
　　《黄帝占》曰：“辰星行轩辕，中犯女主，女主失势，忧丧也。（《宋书天文志》曰：晋穆帝升平四年六月辛亥，辰星犯轩辕，五年五月，帝崩、哀帝立，褚后失势。孝武太元五年，七月丙子，辰星犯轩辕，占曰：女主当之，九月癸未，皇后王氏崩。安帝隆安三年五月辛未，辰星犯轩辕大星，四年七月，太皇后李氏崩也。）列大夫有放逐者，五官不治，色悴，为忧，为疾；其所中犯乘守者，若有罪。”石氏曰：“辰星在轩辕中，有以女子请人君者。”巫咸曰：“辰星行犯守轩辕，女主失势；一曰大人当之，若有黜者；期二年。”石氏曰：“入轩辕中犯乘守之，有逆贼；若火灾。”又曰：“犯守轩辕太民星，大流，太后宗有诛者，若有罪；中犯乘守小民星，小饥小流；皇后宗有诛者，若有罪。”
　　
　　辰星犯少微四十三
　　石氏曰：“辰星入少微，君当求贤佐，不求贤佐，则失威夺势者矣。”又曰：“犯守少微，名士有忧，王者任用小人，忠臣被害，有死；又曰五官乱，宰相易，有兵忧矣。”石氏曰：“辰星入，中犯乘守少微，宰相易；一曰女主忧，不出其年。”《帝览嬉》曰：“行犯左右执法，为大臣有忧。”郗萌曰：“犯左右执法，执法者诛，若有罪；又曰犯天庭，臣为乱。”
　　
　　辰星犯太微四十四
