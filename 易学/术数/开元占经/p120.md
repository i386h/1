<!-- { "loadSidebar": true } -->
　　甘氏曰：“天高四星，在参旗西，近毕。”《合诚图》曰：“天高，主齐戒之门。”焦延寿曰：“天高星，近井钺，大臣斩，不乃高为下，下为高。”《甘氏赞》曰：“天高阙远，九层望楼。”
　　
　　砺星占六十四
　　甘氏曰：“砺石四星，在五车西。”《甘氏赞》曰：“砺石砥刃，百工卒治。”
　　
　　八谷星占六十五
　　甘氏曰：“谷击八星，在五车北。”（八谷：谓稻、黍、稷、大麦、小麦、大豆、小豆、麻子也。）巫咸曰：“八谷星，主土官也。”郗萌曰：“八谷，主候岁。”石氏曰：“八谷，一星不具，则一谷不成；三星已上不具，以食为害。”《甘氏赞》曰：“八谷平衡，聚集王都。”（谓谷粟皆归集于王都也。）
　　
　　天谗星占六十六
　　甘氏曰：“天谗一星，在卷舌中。”石氏曰：“天谗星明大，则谗佞害，民善，天下二心，诸侯专权诬欺。”《甘氏赞》曰：“卷舌唾水，谗主天医。”
　　
　　积水星占六十七
　　甘氏曰：“积水一星，在天船中。”石氏曰：“积水星明，则水大出，船行人道，必有沦邑者；星动摇，而行上舟，船摩天。”《甘氏赞》曰：“天船布罔，积水候灾。”
　　
　　积尸星占六十八
　　甘氏曰：“积尸一星，在大陵中。”石氏曰：“大陵中有朽骨，故大陵中有积尸。若其星明大者，有大丧，死人如丘山。”《甘氏赞》曰：“大陵表墓；积尸随居。”
　　
　　左更星占六十九
　　甘氏曰：“左更五星，在娄东。”（左更，山虞之官，主川泽、林薮、竹林、菜蔬之属也。）郗萌曰：“左更，主仁之道。”《黄帝》曰：“左更星不具，天下道不通。”焦延寿曰：“左更星不动摇，王者以出，必道亡；其动者，以出吉。”《甘氏赞》曰：“左更采薪，菟圆采茹。”
　　
　　右更星占七十
　　甘氏曰：“右更五星，在娄西。”（右更，主牧养牛马之官也。）郗萌曰：“右更，主礼义。”《黄帝占》曰：“右更星不具，天下道不通。”焦延寿曰：“左更不动，右更独动，王者私出；左右具动，王者千万官出。”《甘氏赞》曰：“右更仆畜孕重犊驹也。”
　　
　　军南门星占七十一
　　甘氏曰：“军南门一星，在天将军西南，大将军之南门也。”《甘氏赞》曰：“军门营垒，禁攻御暴。”
　　
　　天潢星占七十二
　　甘氏曰：“天潢五星，在五车中。”《合诚图》曰：“天潢主河梁，所以渡神人，通四方。”《礼纬》曰：“潢星明，天子寿昌，万民无疾疫灾殃。”《甘氏赞》曰：“天潢济渡，渐池濯高。”
　　
　　咸池星占七十三
　　甘氏曰：“咸池三星，在天潢西北。”《黄帝》曰：“咸池，一名黄龙；一名五潢。”（注云：《天官书》曰：咸池星曰天五潢。一名天津；一名潢池；一名天井；一名天渊；丰际太阴，阴者，苍龙之舍也，五帝之车也。）《乐叶图》曰：“咸池，五车天关也。”（宋均曰：五车，咸池别名也。）《春秋纬》曰：“咸池天潢，五帝车舍。”《淮南子》曰：“咸池者，水鱼之囿也。”郗萌曰：“咸池者，天子名池也。”《合诚图》曰：“咸池，主五谷。”焦延寿曰：“咸池星明大，则有龙堕死者，不乃虎狼为人害，若大兵起。”郗萌曰：“咸池者，五车中星也，非其故，国旱。”郗萌曰：“咸池不足，津河道不通。”又曰：“五潢，欲其黄泽明也。”《甘氏赞》曰：“咸池陂泽，鹍鸡雁鸟。”
　　
　　月星占七十四
　　甘氏曰：“月一星，在昴东，主女主，大臣之象也。”《甘氏赞》曰：“月明刑度，光生蟾蜍。”
　　
　　天街星占七十五
　　甘氏曰：“天街二星，在昴毕间，近月东。”巫咸曰：“天街，水官也。”《春秋图》曰：“天街，主伺候。”石氏曰：“天街，阴阳之所分，中国之境界。昴以西，属外国；毕以东，属中国也。”石氏曰：“天街者，日月五星，出入之道也。”《甘氏赞》曰：“天街保塞，孔涂道衢。”
　　
　　天阿星占七十六
　　甘氏曰：“天阿一星，在昴西，偏高曰阿；亦曜候之处，以察山林之妖也。”《甘氏赞》曰：“天阿察近，岑尉西隅。” 
　　
　　开元占经　卷七十
　　
　　甘氏外官
　　青丘星占一
　　甘氏曰：“青丘七星，在轸东南。”（青丘，南方蛮夷之国号也。）《荆州占》曰：“青丘星非常，动摇；大官有事。”《甘氏赞》曰：“南夷蛮貊，大赫青丘。”
　　
　　折威占二
　　甘氏曰：“折威七星，在亢南。”（折威者，狱卒也。）石氏曰：“折威者，天子执法之徒也。”郗萌曰：“折威星不居积卒间，胡兵大兴，中国大伤，边将死。”《甘氏赞》曰：“将威断狱，弃诸市都。”
　　
　　阵车占三
　　《甘氏赞》曰：“阵车三星，在氐南。”（阵车，犹革车也。）
　　
　　骑阵将军占四
　　甘氏曰：“骑阵将军一星，在骑官中，东端。”（骑阵将军，将军骑将之行阵也。）
　　
　　车骑星占五
　　甘氏曰：“车骑三星，在骑官南。”巫咸曰：“车骑，金官也。”《甘氏赞》曰：“阵车骑部行。”
　　
　　糠星占六
　　甘氏曰：“糠一星，在箕舌前。”《甘氏赞》曰：“箕主簸扬，糠给大猪。”
　　
　　农丈人星占七
　　甘氏曰：“农丈人一星，在南斗西南。”（农丈人，老农也。）郗萌曰：“农丈人，主岁丰耗，在箕东，岁大熟；在箕西，饥；在箕南，小旱，穰；在箕北，大穰。”《甘氏赞》曰：“先农丈人，执斗与箕。”
　　
　　狗星占八
　　甘氏曰：“狗二星，在南斗魁前。”《荆州占》曰：“狗星不如常，戒御之臣当之。”《甘氏赞》曰：“狗主守内，夹门伏跗。”
　　
　　狗国星占九
　　《荆州》曰：“狗国四星，在建星东南。”《黄帝》曰：“狗国星不具，天下有大盗。”《甘氏赞》曰：“狗国，鲜卑乌丸沃沮。”
　　
　　天田星占十
　　甘氏曰：“天田九星，在牵牛南。”郗萌曰：“天田如井干状，在营室南。”《甘氏赞》曰：“天田本农，耕器犁鉏。”
　　哭星占十一
　　甘氏曰：“哭二星，在虚南。”
　　
　　泣星占十二
　　甘氏曰：“泣二星，在哭星东。”《甘氏赞》曰：“哭泣悲凉，坟墓倚庐。”
　　
　　盖室星占十三
　　甘氏曰：“盖室二星，在危南。”（主盖治之官也）《甘氏赞》曰：“危盖屋室，柱梁侏儒。”
　　
　　八魁星占十四
　　甘氏曰：“八魁九星，在北落东南。”《甘氏赞》曰：“八魁陷阱，栈门揭翘。”（八魁、主张捕陷阱设机也，栈覆阱也，揭翅为毒炽，使人无践也。）
　　
　　雷电星占十五
　　甘氏曰：“雷电六星，在营室西南。”《甘氏赞》曰：“雷电震音，殷殷动摇。”
　　
　　云雨星占十六
　　甘氏曰：“云雨四星，在霹雳南。”《甘氏赞》曰：“云雨兴和，休祁茂孳。”（兴，发也；和，善也；休，亦善也。祁雨盛貌孳、草木蕃茂也。）
　　霹雳星占十七
　　甘氏曰：“霹雳五星，在土公西南。”《甘氏赞》曰：“霹雳旧堑捽。”（拽拖投也）
　　
　　土公星占十八
　　甘氏曰：“土公二星，在东壁南。”《论语谶》曰：“土公，主豫储。”
　　
　　土公吏星占十九
　　郗萌曰：“土公吏，主司过度。”甘氏曰：“土公吏二星，在营室西南，一曰土公，司屏郎设储。”
　　
　　鈇锧星占二十
　　甘氏曰：“鈇锧五星，在天仓西南。”《甘氏赞》曰：“鈇锧锉钩后有饶。”（鈇，斧也；锧，椹也。主斩藁，以饴牛马。四石为钧，言斩锉丰饶，盈钧石也。）
　　
　　天溷星占二十一
　　甘氏曰：“天溷七星，在屏南。”《甘氏赞》曰：“天溷作，杼厕粪丘。”（天溷，厕也。）
　　
　　外屏星占二十二
　　甘氏曰：“外屏七星，在奎西。”（外屏，所以障天溷也。）《甘氏赞》曰：“屏蔽拥幢，安溷莫睹。”
　　天庚星占二十三
　　甘氏曰：“天庚三星，在天仓东南。”（屋积曰仓，露积曰庚。）《甘氏赞》曰：“天庚积谷，草茂身拊。”
　　
　　刍藁星占二十四
　　甘氏曰：“刍藁六星，在天苑西。”郗萌曰：“刍藁，一曰天积；天积，天子之藏府也。”《黄帝占》曰：“天积中星盛，则百库之藏存；中星无，百库之藏散出。”郗萌曰：“刍藁星见，刍台贱，不即刍藁贵。”又曰：“天积中星繁，则岁丰穰，民乃安宁；星希，则货财散出。”《甘氏赞》曰：“刍藁甸服，纳轾总输。”（生草曰刍，禾稗曰藁，故《禹贡》曰：百里赋纳总二百里纳轾。刈藁曰总，刈穗曰轾，谓甸服入之，以供牛马之食也。）
　　
　　天园星占二十五
　　甘氏曰：“天园十三星，在天苑南。”郗萌曰：“天园中小勾曲星明，果熟，苑马牛物羊皆善。”又曰：“天苑南，牛马枥也；其中小星，枥槽也；不见者，牛马羊多死伤者。”《甘氏赞》曰：“天园草实，菜茹畜储。”（生曰菜，熟曰蓄，茹储果薪也。）
　　
　　九州殊口星占二十六
　　甘氏曰：“九州殊口九星，在天节下。”《黄帝占》曰：“九州殊口，一名勾风；凡九星，在参间，常以十月、十一月候；若一星不具，其国凶；三星已上不具，兵起，天下乱。”巫咸曰：“九州，外官也。”郗萌曰：“九州殊口，主聚议。”《甘氏赞》曰：“九州殊口重译辞。”（九州殊口，能晓方言之官，九州言语不同，要荒蛮夷，重译乃通也。）
　　
　　天节星占二十七
　　石氏曰：“天节八星，在毕、附耳南。”甘氏曰：“天节小而明，节使忠直；其不明，若不见，奉使无威敬。”《甘氏赞》曰：“天节奉使，专对无疑。”（天节以给使命，灵威德于四海。）
　　
　　九游星占二十八
　　甘氏曰：“九游九星，在玉井西南。”郗萌曰：“九游，一名苑游，在参西，九星。”石氏曰：“九游，一名司曲；一名天旗；主司五星之过。”《元命苞》曰：“九游，统九州，别邦。”石氏曰：“九游光芒盛，兵起。”《元命包》曰：“九游星明大，则其位多大人；微，则小人临州。”《甘氏赞》曰：“九游威旗，色盛兵兴。”
　　
　　军井星占二十九
　　甘氏曰：“军井四星，在屏东南。”《荆州占》曰：“天井如轮曲，与狼星俱主水旱。”《甘氏赞》曰：“军井给水，师用不竭。”
　　
　　水府星占三十
　　甘氏曰：“水府四星，在东井南。”巫咸曰：“水府，水官也。”《甘氏赞》曰：“水府堤防，开道激满。”
　　
