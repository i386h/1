<!-- { "loadSidebar": true } -->
　　《河图帝览嬉》曰：“日月赤黄无光．命曰薄；破毁伤，命曰蚀。”孟康子曰：“日月无光曰薄。”京房《易传》曰：“日月不交而蚀，曰薄。”韦昭曰：“月气往迫之，为薄。”京房《易传》曰：“蚀皆于晦朔；有不于晦朔者，名曰薄。此人君诛不以理，贼臣渐举兵而起，虽非日月同宿，时阴气盛，犹掩薄日光也。”《释名》曰：“日月亏；日蚀稍侵，亏如虫食木也。”（按谢承《后汉书》曰：“江夏黄琬七岁，祖琼为魏郡太守，梁太后诏问其日蚀之状未能对。琬跪而曰：何不言日蚀之馀，如月之初。”）《谷梁传》曰：“日有蚀之，吐者外壤，蚀者内壤，阙然不见，其壤有食之者也。”《毛诗》曰：“彼月而食，则惟其常此日而食，于何不臧。”《春秋考异邮》曰：“麟龙斗，则日月蚀。”（按：《淮南鸿烈》曰：“麒麟斗日月蚀也。”）《五经通义》曰：“日蚀者，月往蔽之；君臣反不以道，故蚀。”《春秋汉含孽》曰：“臣子谋，日乃蚀。”（案檀道鸾《晋阳秋》曰：“孝武太元元年，十月辛亥，日有蚀之。时有张五虎、路六根等谋反，诸葛偘诱斩之，灭其凶党。）《春秋运斗枢》曰：“人主自恣不循古，逆天暴物，祸起则日蚀。”《礼斗威仪》曰：“君喜怒无常，轻杀不辜，戮无罪，慢天地，忽鬼神，则日蚀。”《淮南子》曰：“君失其行，日薄蚀无光。”京房《易说》曰：“下侵上，则日蚀。”《河图帝览嬉》曰：“日蚀所宿，国主疾，贵人死；用兵者从蚀之面攻城取地。”《河图》曰：“日三蚀，三雄谋；日四蚀，四夷谋。”《春秋感精符》曰：“再失阳事，则日蚀，谪见。”《春秋感精符》曰：“日蚀有三法；一曰妃党恣，邪臣在侧，日黄无泽，则日以晦蚀，其发必于眩惑。二曰偏任权并，大臣擅法，则日青黑，以二日蚀，其发必于酷毒。三曰宗党犯命，威权害国，则日赤郁怏无光色，则日以朔蚀，其发必行嫌隙。”班固《天文志》曰：“古人有言曰：天下太平，五星循度，无有逆行者；日不蚀塑，月不蚀望。”洪范《传》曰：“日蚀必以朔，非朔为薄蚀。阴盛侵阳，其君凶，不出三年；日蚀皆蚀合朔，不理，臣下将起，则日蚀不以朔晦。”《春秋感精符》曰：“日之蚀，国绝也。”《春秋纬》曰：“君不聪听，无知德威，今不严舒，懦为臣下所侵，则日光青赤，其后久旱，地动摇宫，阴气盛，下臣太恣横，阳精挑夺，日行失度，不得，则日月薄于晦，阳为臣所悦，故以晦日蚀之，失后也。”（案洪范《天文日月度占》曰：“春秋鲁昭公二十四年夏五月乙未朔，日月有蚀之，周之五日建辰，今之三月也。鲁赵分也，鲁太师梓曰：将水叔孙昭子曰：旱也，夫日过春分而阳犹不胜阴，能无旱乎；是秋鲁大旱。凡二至、二分日有蚀之，不为水灾，大旱而已也。）《易萌气枢》曰：“昭明蔽塞，政在臣下，亲戚干朝，君不觉悟，即杂气失以星奔，日蚀为咎。”（案《洪范五行传》曰：“汉成帝建始三年冬十二月戊申朔日有食之，其夜未央殿地震，日在须女九度，占在皇后贵妾。其后皇后废赵飞燕，姊妹乱官，皇子死，王氏专权。）《易通卦验》曰：“日蚀则害命，王道倾侧；故日蚀则正人主之过。《诗推度灾》曰：“日蚀君伤。”（按檀道鸾《晋阳秋》曰：孝武大元二十年三月庚辰日有食之，二十一年九月庚申帝崩。）《诗含神雾》曰：“日之蚀，帝消。”（案袁宏《汉纪》曰：“安帝永初五年正月庚辰朔，日有蚀之，本志为正旦，王者听朝之日也，邓太后摄政，天子守虚位，不得行其号令，盖阳不克之象也。《晋中兴书》曰：“成帝咸和六年三月壬戌朔，日有食之，是时显宗已长，幸司徒第，犹出入见王导夫人曹氏如子弟之礼。以人君而敬人臣之妻有亏君德。九年十月乙未朔，日有食之，是时显宗冠，当亲万几，而委政大臣，君道有亏也。”）《春秋潜潭巴》曰：“凡日蚀之败，或地呕血，或天雨蝗鸟旁，蜚龙群斗，长人入宫，虎哭雉巢，列宿火，皆祸败显然之徵也。”《春秋潜潭巴》曰：“日蚀之后，必有亡国弑君，奔走乖离，相诛专政，拥主灭，兵车天下，昏乱，邦多邮。”（按洪范《天文志日月变占》曰：春秋鲁昭公十五年夏，六月丁巳朔，日有食之。晋鲁分也，后二年晋昭公九年，六卿专晋，三家擅鲁，鲁昭公奔之应也。洪范《五行传》曰：“汉高帝三年冬十一月癸卯晦，日有食之。吴齐分也，后二年齐韩信徙封楚王，三年废为侯而诛之应也。《晋中兴书》曰：“太和三年三月丁巳，日有食之，五年七月癸酉日有食之，皆海西被废之应也。《宋书天文志》曰：“晋元帝太兴元年四月丁丑朔，日有食之。明帝大宁三年十一月癸巳朔，日有蚀之，在斗。斗吴分也，其后苏峻作逆。安帝元兴二年四月癸巳朔，日有食之。其冬桓玄篡位。）《春秋合诚图》曰：“日蚀之，主见贼。”《春秋保乾图》曰：“日蚀，主行蔽明，壅塞；改身修政，乃黜不法。又曰：日蚀治乱。”《春秋公羊传》曰：“日蚀，皆臣弑君，子弑父，夷狄侵中国之异。”（按洪范《天文志日月变占》曰：‘春秋鲁庄公十八年春三月，日有食之，卫齐分也，后狄人减卫，齐桓公救而封之应也。二十六年冬十二月癸亥朔，日有食之，燕分也。其后山戎侵燕，齐桓救燕北至孤竹，平山戎之应也。三十年九月癸亥朔，日有食之，楚之分也；其后楚世子商臣杀其君父之应也。鲁文公元年春二月癸亥朔，日有食之，齐分也；后十一年间狄三侵齐，十四年昭公卒，其弟公子商人杀其君凡子而自立，四年齐人杀之，大乱之应。十五年六月辛丑朔，日有食之，晋分也；此正阳纯乾之月，阴气未起而能侵阳，其灾最重；明年晋赵穿杀其君灵公，而周匡王崩之应也。鲁襄公二十一年秋九月庚戌朔，日有食之，楚分也；后十二年楚公子围杀其君兄而自立之应也。韦昭《汉纪》曰：‘光武十七年二月日有食之，二十年五月朔，虏数犯上党，铜閛右扶风。二十一年匈奴大入上谷郡之应是也。）《洛书》曰：“日蚀复生者，日光复故也，后日蚀生地击敌破之。”《荆州占》曰：“日蚀之下，有破国大战，将军死，有贼兵。”（按洪范《天文日月变占》曰：‘鲁成公十六月丙寅朔，日有食之，晋分也；是月鲁侯伐郑，战于鄢陵，楚师大败，恭王伤目，将军子反死之，昔侯时豫而骄，多杀大臣，明年晋大夫乐书中行偃遂杀厉公，大乱之应也。）《洛书》曰：“日蚀不祥，善恶各为其国。”（按《左氏传》曰：昭公七年，夏四月甲辰朔，日有食之。晋侯问于士，文伯曰：谁将当日食？对曰：鲁卫恶之，卫大鲁小。公曰何故？对曰去卫地如鲁地。杜注曰：卫地豕韦也，鲁地降娄也，日食自于豕韦之末及降娄之始乃息，故祸在卫大，在鲁小也。《传》曰：于是有灾，鲁实受之其大咎，其卫君乎？鲁将工卿注曰：八月卫候卒；十一月季孙宿卒。又洪范《天文日月变占》曰：‘鲁僖公五年秋九月戊申朔，日有食之，楚周之分也；其后楚庄王观兵于周疆，有问鼎之应。’洪范《五行传》曰：“汉高帝三年冬十月甲戌晦、日有食之，燕吴越分也，后二年燕王灭茶反，诛；复以卢绾为燕王，亦反，诛。南越王赵佗自立称帝之应也。）《洛书》：“日月蚀当用兵击之，君安。日月蚀不可出军；日蚀之岁，不可出军；月蚀之月，不可出军。”甘氏曰：“无道之国，日月过之薄蚀。兵之所攻，国家亡；又以有丧。”甘氏曰：“日，阳精之明耀，魄宝其气，布德而至，生本在地，曰德。德者，生之类也，德伤则亡，故日蚀必有国灾，日蚀则失德之国亡。日蚀，修德。”甘氏曰：“日薄，色赤黄，其月旱。”京房《妖占》曰：“日蚀，无道之君当之。”京氏曰：“外交之蚀，蚀旦不亏，亏而地犹明，是外谋也。”京氏曰：“专政之蚀，日明缺至，阳虽侵，光犹明，是司马举兵欲起。”京氏曰：“日蚀，诸侯相侵；白、青、明，君弱。”京氏曰：“日蚀，国有兵，大战从西方来，胜。”京氏曰：“日蚀，王为君蚀，相为臣蚀，囚为罪人蚀，死为夷狄蚀。休为民，有兵；其兵从阴所来，日蚀后必通水，在阴所来；在于三年之内，又必有火烧屋。”（按韦昭《洞纪》曰：汉和帝永元二年二月日食，三年，左校尉耿夔等征匈奴，战破之。安帝元初三年日蚀；京师旱，武陵蛮夷烧官寺。桓帝永康元年日食，渤海水溢，杀人。十二月丁丑帝崩。孙盛《晋阳秋》曰：武帝太康七年正月甲寅朔，日有食之，乙卯又食；诏曰：邦之不灭，实在朕躬；公卿大臣，极言其失，太尉亮、司徒舒、司空馞上言曰：三朔之始，日有食之。盖阳即过，而坠冰未消；谨按经义曰：君道也；父道也；夫道也；君子道也；阳胜阴，阳气之常：今丞不消，阴气盛；阴盛者，臣擅主权也；孝道不修也；后宫过度，小人在位也。后八年正月戊申朔，日又食，太熙元年而武帝崩之应也。）刘向《洪范传》曰：“日之为异，莫重于蚀；春秋日蚀则书之也。日蚀者，下凌上，臣侵君之象也。日蚀数者，其乱众；稀者，乱亦稀。”《洪范传》曰：“人君失序，享国不明，臣下务乱，君阴蔽阳，则日月薄蚀，汶暗暗昧；若蚀从中起，背、= 纵横，则乱交争，兵革并行。”《史记天官书》曰：“诸侯作乱，日蚀尽时。”夏氏曰：“日蚀出军，军折伤，后疾病。”《荆州占》曰：“日蚀当其国，君王死。”（按韦昭《洞纪》曰：‘周平王五十一年日食，三月平王崩。’洪范《天文志日月变占》曰：‘高帝九年六月乙未晦，日，日有食之，周秦分也，是时汉都长安，都东及洛阳为畿内。明年四月高帝崩。’韦昭《洞纪》曰：‘汉文帝二年十一月晦，日食，帝引咎责躬，举直言，省莕费，辟籍田，除诽谤妖言之罪。文帝后四年四月晦，日食，七年六月已亥帝崩。哀帝元年正月辛丑朔，日有食之，不尽如钩，明年哀帝崩。’晋《中兴书》曰：愍帝建兴五年十一月先晦，二日丙子，日有食之，十二月愍帝崩于虏庭。咸康八月正月乙未朔，日有食之，京都大雨，郡国以闻，是谓三朝王者恶之，六月而显宗崩。升平四年八月辛丑朔，日有食之，畿既在角，为天门，人主恶之，明年孝宗崩也。’）《洛书》曰：“日蚀，从所蚀利击敌也。”王朔曰：“日蚀，两敌相当，即从蚀所击之，大胜杀将。”
　　
　　日蚀早晚所主四
　　
