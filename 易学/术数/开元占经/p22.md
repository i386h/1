<!-- { "loadSidebar": true } -->
　　日蚀而有云气在日傍十四
　　
　　京氏曰：“日蚀，有云如坐人于上者，主安居、下臣安。”《洛书》曰：“日蚀，有黄云，中有伏龙，周室以兴，文王受命。”《洛书》曰：“日蚀，而傍有白虎守之，大臣谋死其君，主不出三月；一曰三年。”石氏曰：“日蚀、如白虎守日者，人君九族有伏，谋乱君政以自成；不救，不出五年，当有谋臣。”甘氏曰：“日蚀，有如白兔守日者，民当谋举兵，威乱三州；其先见变不改，不出其年，兵行。”京氏曰：“日蚀，有如兔守日，政令不由君；或君不用贤，泽不下施；则高岸为谷，深谷为陵；发于冲。”石氏曰：“日蚀，有兔守之，民为乱，臣逆者；不出其年分，兵起。”甘氏曰：“日蚀，有如君鸟；《太公兵法》曰：‘两鸟夹日，名为天鸡守日，人君妻家谋夺君处，先数视君动静，欲行其志；天先见变，戒之。’”《天镜》曰：“日蚀，有鸟夹之，君当司谋防之急。”
　　
　　日蚀而鸣震裂十五
　　
　　京房《易传》曰：“内臣外向，兹谓背厥蚀；蚀已巳且而地中鸣。”京氏曰：“日蚀盛中时，黑乃之从内（阙××××××）地中鸣；此京师诸侯叛，群下与外土诸侯交，乱法度之蚀；后人君亡国，臣伏其殃。”京氏曰：“日蚀，先地中鸣乃蚀，蚀左右居云中，四方无云，先大风三日；此宰相专，公谋反之蚀也。后三年，邪人谋反。”京房《易传》：“臣欲居主位，兹谓不和，厥蚀白青，四方赤，巳蚀地震。”京房《易传》曰：“人君荒酒无节，则日蚀乍青、乍黑、乍赤，明日大雨，发蒙而寒；地震动，宫中有水。”京氏曰：“日蚀，后氛氛不解，地必震，不过旬中。”京氏曰：“诸侯更制，兹谓叛；厥蚀三蚀三复，巳而风，地动。”京氏曰：“专制之蚀，光散左右，寇，三蚀三复，巳而风，明日地必动，是谓诸侯传制之变也；后九年，杀。”京氏曰：“日蚀，地震；一日震裂，日白若中分，日（阙×××）然见而寒乃蚀；左右发四正，此方伯征诛过职，威权上侵之蚀，二年杀。”
　　
　　日蚀而寒风雨雹雷十六
　　
　　京房《易传》曰：“同姓上侵，兹谓诬君厥蚀；四方有云，中央无云，其日大风。”京氏曰：“亲伐之蚀，日体而寒时明，是不和，自举兵。”京氏曰：“日蚀其质黄者，阳觉悟也；寒后九十日，必有诛者。”京氏曰：“日食巳而寒，饥，阴疾，多丧。”京氏曰：“日大寒，饥病非一处，蚀阳下平旦，蚀发于（阙××）对蚀从外，后中国，大饥；盗贼群君，夷狄动心，后九年诸侯乱。（阙×××）京氏曰：“日蚀，白气先出，半天乃蚀，五色至大寒，黑贯日，有旋风，（阙××××××××××××××××××）京氏曰：“日食先炎风三日，乃食；蚀左右四方并有云，浊，中央无云，其日大寒，发于风；此同姓诸侯侵蚀也，后九年，杀。”京氏《易传》曰：“宰相大臣，因专权日蚀，先大风，日食时，日居云中，四方无云也。（阙××××××）京氏曰：“日食，焱风雨七日，折木乃蚀既，此臣剥其君之蚀也；五年，五谷化为虫。”京氏曰：“日蚀、为乱、为兵；巳蚀而风，是谓兵起；已蚀而雨，是为分殃；已蚀而雾，群豪聚；已蚀而飞乌不复其乡。”京氏曰：“君疾善下谋下，兹谓乱；厥蚀既、先雨雹、杀走兽；赤质黄贯其中，此君不肯用贤，而任小人政教，君必逐。”京氏曰：“纵欲，兹谓不明，厥蚀先大雨三日，雨降而寒，既蚀。”京氏曰：“日蚀而雷，国亡。”
　　
　　日蚀而星坠蚀尽晦而星见十七
　　
　　京氏曰：“日蚀，星坠复上，此赋銂重数，下竭之蚀；九年杀。（阙×××××××××××）京房《易传》曰：“人君贪残重赋，日蚀而星坠前而下也。”韦昭《洞纪》曰：“周（阙×××）年日蚀尽晦（阙××××）年星又昼见（阙×××）年周贞定王崩，哀王时为太子，立三月，为弟叔杀之。叔自立为思王，五月后少为弟嵬复弑之，嵬立，是为考王。”日与月俱蚀十八《洛书》曰：“日月俱蚀，有亡国；月先即阴国当之，日先即阳国当之，蚀阳男主受之；蚀阴女主受之。”魏氏曰：“日月俱蚀，国亡一月；三蚀，主亡。” 
　　
　　 
　　
　　开元占经　卷十
　　
　　日占六
　　
　　日四时蚀一
　　
　　《春秋左氏传》曰：鲁昭公二十一年秋七月壬午朔，日有蚀之，公问梓慎曰：“是何物也？祸福何也？”对曰：“二至二分，日有蚀之，不为灾。日月之行也，分同道也，至相过也，其他月则为灾，阳不克也；故常为水。”甘氏曰：“日者，人主之象，故王者服道：不道施德；不德日为之变。见道不明，德薄日为之无光，无德日乃尽蚀”“春蚀，大凶；又曰：国有女丧；夏蚀无年，又曰诸候王多死者；秋蚀，有兵战胜；又曰主死，冬蚀有丧；一曰相死。”甘氏曰：“春丙丁，夏庚辛，秋壬癸，冬甲乙日蚀者，皆相死；诸蚀三日，有雨解之。”甘氏曰：“春以庚辛，夏壬癸，秋丙丁，冬戊己日蚀，皆臣弑君也；一曰：以德令除咎。”京氏曰：“日冬蚀，相死；不即有逐。”《荆州占》曰：“日夏蚀，阳为南国，阴为北国，是为祸国。”
　　
　　日十二月蚀二
　　
　　京房《易传》曰：“正月日蚀，大臣出走，不然大臣一人死。”石氏曰：“正月日蚀，不见光，人多疾。”陈卓曰：“正月日蚀，齐大凶，五谷贵。”京房《易传》曰：“二月日蚀，人主夫人死，不然大旱。”石氏曰：“二月日蚀，不见光，人多丧。”陈卓曰：“二月日蚀，鲁大凶，豆贵、牛死。”京房《易传》曰：“三月日蚀，有欲反者；近期三月，远期三年。”石氏曰：“三月日蚀，不见光，水大出。”陈卓曰：“三月日蚀，楚大凶，丝锦布帛贵。”京氏《易传》曰：“四月日蚀，人主有过，臣有忧。”石氏曰：“四月日蚀，不见光，天下大旱。”陈卓曰：“四月日蚀，宋大凶，牛食贵，六畜死。”京氏《易传》曰：“五月日蚀，诸侯多死，期三年。”石氏曰：“五月日蚀，不见光，大旱，民饥。”陈卓曰：“五月日蚀，梁大凶，牛死、畜贵。”京房《易传》曰：“六月日蚀，人主有谋，外国侵，土地分。”石氏曰：“六月日蚀，不见光，六畜贵。”陈卓曰：“六月日蚀，沛大凶，稻米谷粟贵。”京房《易传》曰：“七月日蚀，有反者从内起，期三年。”石氏曰：“七月日蚀，不见光，其岁恶；又曰秦国恶之。”陈卓曰：“七月日蚀，陈大凶，缯大贵。京房《易传》曰：“八月日蚀，大水败城郭，天下更始，期三年。”石氏曰：“八月日蚀，不见光，兵大起。”陈卓曰：“八月日蚀，郑大凶，兵起，兵革金贵。”京氏《易传》曰：“九月日蚀，外主欲自立，不成，期一年。”石氏曰：“九月日蚀，不见光，布帛贵；又曰卫国大恶。”陈卓曰：“九月日蚀，韩大凶，衣盐贵。”京氏《易传》曰：“十月日蚀，奸臣有朝，二人亲，一人远陵君，君走。”石氏曰：“十月日蚀，不见光，六畜贵；又曰魏国鱼盐贵。”陈卓曰：“十月日蚀，秦大凶，鱼盐贵。”京房《易传》曰：“十一月日蚀，王者亡地，子弑父。”石氏曰：“十一月日蚀，不见光，鱼盐贵；又曰赵国大恶。”陈卓曰：“十一月日蚀，燕大凶，鱼盐贵。”京氏《易传》曰：“十二月日蚀，天下有兵，大臣欲自立，不成，夫人弑君也。”石氏曰：“十二月日蚀，不见光，谷粟贵；又日燕国牛死。”陈卓曰：“十二月日蚀，赵大凶，帛贵。”京房《易传》曰：“日以十二月，正月蚀，破为两以上，王者尽走。”
　　
　　日六甲蚀三
　　
