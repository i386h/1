<!-- { "loadSidebar": true } -->
　　甘氏曰：“填星犯柳，若不以正道而入之，其国有旱，不则有大灾；若逆行入之，地大动，名山崩。”《荆州占》曰：“填星入注，贵人有喜。”石氏曰“填星犯柳，有木功事；若名木见伐者；若宿柳，不旱即水。”郗萌曰“填星出入留舍柳，有急令，丹青贵。”石氏曰：“填星守柳，天子戒饮食，食官欲杀主。”甘氏曰：“填星守柳，君臣和同，天下道与。”郗萌曰：“填星守柳，万物五谷不成，大饥，民多疾疫；一曰为叛臣中兵也；以德令解之。”《海中占》曰：“填星守柳，宫中大乱以相惊；若有土国事。”郗曰：“填星守柳，女主不祭祀；一曰多水灾。”
　　
　　填星犯七星四
　　
　　甘氏曰：“填星入七星，为人君有事，置太子。填星出入留舍七星，其国五谷大贵；守五十日不下，有兵起，倍海国大败。”郗萌曰：“填星留七星者天下大忧；忧中央。填星宿七星，不入其道，水；一曰旱。”《黄帝占》曰“填星守七星，王道与，天下治；又曰大人有喜。”郗萌曰：“填星守七星人主出不还；一曰有德令。”石氏曰：“填星守七星有迁王；一曰有立后。”郗萌曰：“填星守七星，为叛臣中兵也；以德令解之。填星守七星，人主出，必不还；必有立后，从王；一曰有赦，若逆行七星，女主衣服不法。”
　　
　　填星犯张五
　　
　　《黄帝占》曰：“填星入张，天下大通去关梁，宗室煌煌。”郗萌曰：“填星出张东，舍二尺以上，国失地。填星出张，兵起北方。”巫咸曰：“填星在张，天下安，关梁通。”石氏曰：“填星留舍张，阴阳不和，民流千里，鱼鳖死陆道，民忧疾贼。”郗萌曰：“填星出入留舍张，兵甲尽出，其秋冬仲月，土功事大起。”甘氏曰：“填星守张，天下大通去关梁；一曰天下和平，宫女有大喜。”郗萌曰：“填星守张，有叛臣中兵。”巫咸曰：“填星守张三日，其事微；守之三十日，其事巨；大国诸侯谋虑，大臣伏法死。填星守张，多盗贼，人民相恶，兵并起。”《南官候》曰：“填星守张，兵大起；一曰有土功。”石氏曰：“逆行张，女主乱朝。”郗萌曰：“女主饮食过度。”
　　
　　填星犯翼六
　　
　　《黄帝占》曰：“填星逆行翼，女主乱朝。填星在翼，大臣诛。”石氏曰：“填星守翼，有叛臣中兵也，若有土功事；一曰万物不成。”郗萌曰：“填星守翼，有兵。”甘氏曰：“填星守翼，王者承德，君臣贤明，六合同风，天下和平，礼乐大与；若守一年，丰；一曰女主有喜者。”巫咸曰：“填星守翼，多水灾，五谷不成。”《南官候》曰：“填星守翼，后夫人有喜。”
　　
　　填星犯轸七
　　
　　巫咸曰：“填星入轸中，伺其出日而数之，期二十日，为兵发；伺始入处之率，一曰期十日，军罢。”郗萌曰：“填星逆行轸，女主持丧不谨。填星出入留舍轸，六十日不下，必有大旱六月；一日不出年，河海尽空；一曰不出三年，必有大丧。”石氏曰：“填星守轸中，兵大起。”甘氏曰：“填星守轸，土功大起，国有白衣之会，必有亡地，不出其年。”《荆州占》曰：“填星守轸，后有忧。”齐伯曰：“填星入轸，若守之，兵大起，有忧国；河当竭，天下大旱，禾稼死伤，人民大饥，期二年。”石氏曰：“填星逆行轸，女主贵亲坐之。”郗萌曰：“填星起左角，逆行至轸，其下国，战不胜。”
　　
　　 
　　
　　开元占经　卷四十三
　　
　　填星占六
　　
　　填星犯石氏中官
　　
　　填星犯大角一
　　
　　《海中占》曰：“填星犯守大角，臣谋主者有兵起，人主忧；王者戒慎左右，期不出百八十日，远一年。”
　　
　　填星犯梗河二
　　
　　巫咸曰：“填星犯守梗河，国有谋心，四夷兵起，来侵中国，边境有忧。”
　　
　　填星犯招摇三
　　
　　《圣洽符》曰：“填星犯招摇，兵大起，敌人为寇；若守之，敌人败；若其王死，期不出二年。”《荆州占》曰：“填星守招摇，旗帜废不用。”
　　
　　填星犯玄戈四
　　
　　《圣洽符》曰：“填星犯守玄戈，边兵大起，敌人为寇；若守之，敌人败；若其王死，期不出二年。”
　　
　　填星犯天枪五
　　
　　巫咸曰：“填星守天枪，边夷兵起，机枪大用，防戍有忧；若诛边臣，期不出年。”
　　
　　填星犯天棓六
　　
　　巫咸曰：“填星犯守天棓，边夷兵机枪大用，防戍忧；若诛边臣，期不出年。”
　　
　　填星犯女床七
　　
　　《荆州占》曰：“填星犯女床，凶。”甘氏曰：“填星犯守女床，兵起宫中；若后妃有暴诛者，期百八十日，远一年。”
　　
　　填星犯七公八
　　
　　石氏曰：“填星犯七公，群公有疑议。”《黄帝占》曰：“填星守七公，为饥民，君不安。”石氏曰：“填星守七公，辅臣相疑；若有诛者，人主有忧。”
　　
　　填星犯贯索九
　　
　　石氏曰：“填星入贯索中犯乘守者，以狱为乱，多不平。”巫咸曰：“填星守犯贯索，天下乱，兵大起，多狱事，贵人有死者。”
　　
　　填星犯天纪十
　　
　　《文曜钩》曰：“填星犯守天纪，幸臣执权，有兵起，王者有忧。”
　　
　　填星犯织女十一
　　
　　《黄帝占》曰：“填星犯守织女，天下有女忧，有兵起，不出其年。”
　　
　　填星犯天市十二
　　
　　石氏曰：“填星入天市，将相凶，籴大贵；若女主有忧；又曰填星入天市中，相不死，使于皇道。”郗萌曰：“填星入，若守天市，籴大贱；一曰大贵。”又占曰：“填星入天市中，王宫有忧；一曰赦。”石氏曰：“填星守天市，有讼事入市，必有戮主；留百日，失大将。”又占曰：“填星逆行，入天市，惊；一曰将相凶。”
　　
　　填星犯帝座十三
　　
　　《玄冥占》曰：“填星犯帝座，为臣谋主，天下乱，兵大起，不出年。”
　　
　　填星犯候星十四
　　
　　《海中占》曰：“填星守候星，阴阳不和，五谷伤，人大饥，有兵起。”
　　
　　填星犯宦者十五
　　
　　甘氏曰：“填星犯守宦者，左右辅臣有诛戮者，期不出年。”
　　
　　填星犯宗正十六
　　
　　石氏曰：“填星犯守宗正，左右群臣多死，若更政令，人主有忧。”
　　
　　填星犯宗人十七
　　
　　石氏曰：“填星犯宗人，亲族贵人有忧，若有死者；一曰人主宗亲有离绝者。”
　　
　　填星犯宗星十八
　　
　　甘氏曰：“填星犯守宗星，宗室之臣有分离者。”
　　
　　填星犯东西咸十九
　　
　　石氏曰：“填星守犯东西咸，为臣不从令，有阴谋。”
　　
　　填星犯天江二十
　　
　　巫咸曰：“填星守犯天江，天下有水；若入之，大水齐，城郭损，民饥亡，去其乡。”
　　
　　填星犯建星二十一
　　
　　《陈卓占》曰：“填星犯建星，大臣相谮。”甘氏曰：“填星守建星，女主有谋，兵起宫中；女主有黜者，期不出年中。”《海中占》曰：“填星守建星，田宅大贵；一曰在阳，贱；在阴，贵。”
　　
　　填星犯天弁二十二
　　
　　甘氏曰：“填星犯天弁，若守之，则囚徒起兵；一曰五谷不成，粟大贵，民饥。”
　　
　　填星犯河鼓二十三
　　
　　《海中占》曰：“填星入河鼓，大将有受赐地者，期百八十日，远一年。”《黄帝占》曰：“填星中犯河鼓大将，若左右将，有诛；其犯守之，为诛；若有罪，以五色占之。”
　　
　　填星犯离珠二十四
　　
　　石氏曰：“填星犯离珠，宫中有事；若有乱宫者；若宫人有罪黜者。”
　　
　　填星犯匏瓜二十五
　　
　　《圣洽符》曰：“填星犯守匏瓜，天下有忧；若有游兵，名果贵；一曰鱼盐贵，价十倍，不出其年。”
　　
　　填星犯天津二十六
　　
　　郗萌曰：“填星犯天津，关道绝不通，有兵起；若关吏有忧；若守有兵革。”《黄帝占》曰：“填星出天津中，天下大水有溢者；若天下有急。”
　　
　　填星犯螣蛇二十七
　　
　　甘氏曰：“填星守螣蛇，天子前驱凶；若奸臣有谋，前驱为害。”
　　
　　填星犯王良二十八
　　
　　石氏曰：“填星守王良，为有兵。”齐伯曰：“填星守犯王良，天下有兵，诸侯相攻，强臣谋主，期不出年。”
　　
　　填星犯阁道二十九
　　
　　石氏曰：“填星犯守阁道而绝汉者，为九州异政，各主其土，天下兵，期二年。”
　　
　　填星犯附路三十
　　
　　石氏曰：“填星守附路，大仆有罪，若诛；一曰马多死，道无乘马者。”
　　
　　填星犯天大将军三十一
　　
　　郗萌曰：“填星入天大将军，与军者吉。”石氏曰：“填星犯守天大将军，为大将困；若有死者。”
　　
　　填星犯大陵三十二
　　
　　石氏曰：“填星入大陵，国有丧，大臣有诛，若戮死；人民死者半，皆不出其年。”
　　
　　填星犯卷舌三十四
　　
　　石氏曰：“填星乘卷舌，天下可丧。”又占曰：“填星入守卷舌，国有佞臣谋其君，以口卷舌，为人主有忧。”
　　
　　填星犯五车三十五
　　
　　石氏曰：“填星犯五车，大旱，若有丧；一曰犯库星，兵起北方，若西方；犯仓星，谷贵，若有水。”《海中占》曰：“填星入五车，兵大起，车骑行，五谷不成，天下民饥，若军绝粮。”郗萌曰：“填星守天库，以丧起兵国中。”又占曰：“填星舍五车中央，大旱；又多虫，在燕、伐。”又占曰：“填星舍五车东北、六畜蕃息，缯帛大贱；一曰天下多凶；舍东南，高田收，下田不收；又万民多疾，无死者，民反寿；舍西南，布若棺椁并贵；舍西北，天下安宁。”又占曰：“填星守昴，东行至天高，复反五车；为边兵发，有赦令。”
　　
　　填星守天关三十六
　　
　　石氏曰：“填星行天关中，每至柳杨，当去不去，徘徊乱行，光色盛怒，见其妖祥，中国隔绝，道路不通。”郗萌曰：“填星守天关，贵人多死。”巫咸曰：“填星守天关，王者壅蔽，信使不达，若关梁不通。”郗萌曰：“填星行不从天关，不出其年，有兵。”
　　
　　填星犯南北河三十七
　　
