<!-- { "loadSidebar": true } -->
　　《春秋文耀钩》曰：“辰星散为茀。”《说苑》曰：“搀、枪、彗、棓，皆五星盈缩之所生。”《荆州占》曰：“彗星者，君臣失政，浊乱三光，五逆错变，气之所生也。”《吕氏通纪》曰：“彗星者，天地之之旗也。”《淮南鸿烈》曰：“彗星者，天之忌也。”《春秋演孔图》曰：“海精死，彗星出。”《春秋考异邮》曰：“鲸鱼死，彗星合。”（《淮南子》曰：彗星出。宋均曰：是将有兵相煞之祥也。）《春秋考异邮》曰：“臣之恣，地动，星孛。”京房曰：“君为祸，则彗星出。”郑玄曰：“彗星主扫除。”石氏曰：“凡彗星有四名：一名孛星，二名拂星，三名扫星，四名彗星，其状不同，为殃如一。其出，不过三月，必有破国、乱君，伏死其辜，余殃不尽，当为饥、旱、疾、疫之灾。其星日行一尺，二十日而入，此彗星之行也。”文颖注《汉书》曰：“孛、彗、长三星，其占略同，然其形象小异。孛，芒短，其光四出，蓬蓬孛孛也；彗，其光芒长，参参如扫彗；长星，其光芒有一直指，或竟天，或十丈，或一二丈，无常也。大法，孛彗星多为除旧布新，改易君上，亦为火灾，长星多为兵革。”（《史记淮南王传》曰：建元六年，彗星见，淮南王安心怪之，或说王曰：先吴军起时，彗星长数尺然，尚流血千里，今彗星长竟天，天下兵当大起。王心以为上无子，天下有变，诸侯并争，愈益治攻战具，遂谋反。）《黄帝占》曰：“彗星出见，本类星，长可二三尺，其炎如气，黄白孛孛然，名孛星，见则天下兵起，臣谋其主，必有亡国，期不出三年。”《黄帝占》曰：“彗星出见，本类星，长可一丈，其炎头散下垂，状如毛拂，名曰拂星，见则天下乱，兵大起，强臣有谋，有走主，其君失地，近一年，中三年，远五年。”《黄帝占》曰：“彗星出见，可二丈，至三丈，形如竹木枝条，名曰扫星，三丈已上至十丈，名曰彗星，彗扫同形，长短有差，殃灾如一，见则扫除凶秽，必有灭国，臣弑其君，大兵起，国易政，无道之君当之，期三年，中五年，远九年。”石氏曰：“扫星者，逆气之所致也，枝条长短如彗星之形，出居二十八宿及中外官三日、七日，或三十日，或五十日，常不灭，彗孛出而即灭，扫除凶秽，除故布新，故言扫星。”董仲舒曰：“孛星者，彗星之属也，偏指曰彗，芒气四出曰孛，孛者，孛孛然也，谓之孛者，言其暗昧不明之貌也。一说云：孛即彗也，彗星所敝为孛。春秋言：星孛者。皆彗敝也。”（按《史记》曰：齐景公三十二年，彗星见，景公坐柏寝，叹曰：“堂堂，谁有此乎。”群臣皆泣，晏子笑，公怒，晏子曰：“臣笑群臣谀甚。”景公曰：“彗星出东北，当齐分野，寡人以忧。”晏子曰：“君高台深池，赋敛如弗得，刑罚恐弗胜，孛星将出，彗星何惧。”平公曰：“可禳否？”晏子曰：“使神可祝而来，亦可禳而去也。百姓苦怨以万数，而君令一人让之，安能胜众口乎？”推此言则孛之为灾，踰于此也。）刘向《鸿范传》曰：“孛星者，非孛星，恶气之所生也，内不有大乱，则外有大兵。其所以孛孛暧暧者，乱之象也，不明之表，又参然孛焉，兵之类也，故圣人名曰孛，孛者，犹有所妨蔽，有所伤害也。”《荆州占》曰：“彗星，其象如竹彗树木，枝条长短无常。”《黄帝占》曰：“彗星出行犯守外舍，当先知逆顺，入宿深浅，去之远近、久速，观其五色，察其动静，及以喜、怒、扬、变色，皆为殃咎。守之，去速，灾轻；守之久，灾重；各随所在之宿命其国，以占吉凶。”《黄帝占》曰：“彗孛所干，历百日以上，期三年；百五十日以上，期五年；二百日以上，期七年。”《黄帝占》曰：“彗星出见，其国大人亡。见一旬，期三月十日；见三十日，将当之，期三年；见五十日，相当之，期五年；见七十日，人主当之，期七年，若九年，灾必应。”《春秋纬》曰：“诸彗内官，皆为内谋，曝骨将将，死尸满溪，血流千里，出外宿，不加内官，祸小起。”《巫咸占》曰：“彗星入列宿中外者，各以其所部舍官名，为其事所之者，为其谋，其下之国，皆受其祸，以所守之舍为其期，以五气相贼者为其决。”《海中占》曰：“彗长五尺，以至一丈，期三月，若十月；一丈以至三丈，期三年；三丈以至五丈，期五年；五丈以至十丈，期七年；十丈以上，期九年。”《荆州占》曰：“彗星见久，灾深大；其短浅，为灾小。”《黄帝占》曰：“彗星者，所以除旧布新，扫灭凶秽。其象若竹彗树木，枝条长大而见，则灾深期远；短小而见，则灾浅期近；皆为兵、饥、水、丧，亡国之殃。”（按班固《天文志》：始皇之时，十五年间彗星四见，久者八十日，长或竟天，后秦遂以兵内兼六国，外攘四夷，死人如乱麻。）韦昭《洞纪》曰：《洛书兵钤势》曰：“彗星出，野骨捐。”《春秋演孔图》曰：“彗星出则国枢蹶。”《演孔图》曰：“彗星东出，长八丈，天下更政。”《春秋文曜钩》曰：“彗星孛，填街塞路，九州粉击。庶人为主。”《春秋运斗枢》曰：“彗星见，后曲象旗，则王者伐枉逆。”《春秋运斗枢》曰：“星之孛，臣威孳，兵粉击，灭国谋。”《春秋保乾图》曰：“星孛，备强国黜臣所欲。又曰：星孛，兵变。“石氏曰：”彗星出而长，名曰白旗，丧气也，当视旗之所指、所扫，冲破之下，必有兵丧，其国灭亡，大人受殃，各以冲互为期。前互为近期，冲破为中期，后互为远期，皆不过五七九，灾必应。“石氏曰：”扫出，状如上有乌，赤色，此谓有忧；黑者，群臣有贼。扫所在之下，主亡国。”石氏曰：“扫出，状如小木，长三丈，其本有黑，二三丈，其本有赤，见居四维，此谓为谋，其岁兵发。”石氏曰：“扫出，状如直竹，长二三丈，其尾锐，白色，此谓天下丧，天子死亡，国朝不庆，诸侯亡。”石氏曰：“扫出，状如直竹，长二三丈，赤色尾锐，此谓出急令，兵战，以见诸侯不德。”石氏曰：“扫出，诸侯诛，皆在其国受殃，指亦然。”石氏曰：“蓬扫出见者，饥，有兵，亡地。四方蓬扫出，其状如太白，蓬长三丈，指乐扫见，兵起大乱；渠扫见者，禾稼就；蒲扫见，兵起于境上，军战不胜；杵扫出，大将起，反，人主凶；竹扫见，为兵。”甘氏曰：“彗茀见，则女主有用事者，其本为主人。”甘氏曰：“彗扫，水之精，出则不过一年，天下水及有饥。星所在宿，其邦尤甚。”甘氏曰：“彗星春夏出为饥、水；秋冬出为人主自将兵，若大丧。又曰：冬春见为小凶，夏秋为大凶。”甘氏曰：“彗星，其枝条长，为兵、为丧；短，为水、为饥。其见一旬，期三月。”京房曰：“彗星出，为饥、兵，臣下失中和，故出彗扫除之。”（按韦昭《洞记》曰：汉安帝四年三月，彗星见。四年，渤海鲜卑磨怀反，掠辽东三县地。平原贼起，攻宫寺长吏，西羌匈奴侵边，又旱也。）刘向《鸿范传》曰：“彗星者，天所以去无道而建有德也。”（按《春秋左氏传》曰：昭公二十六年，齐有彗星，齐侯使禳之，晏子曰：无益也，只取诬焉。天道不谄，不贰其命，若之何禳之？且天之彗也，以除秽也，君无秽德，又何禳焉？若德之秽，禳之何损？乃止。）郗萌曰：“彗星短，为饥，为兵；向下，为土功，所见之邦当之。”《荆州占》曰：“彗星昏见，其国受兵。一曰：必亡国灭军，不然必有死主。”（按《晏子春秋》曰：景公谓晏子曰：寡人闻彗星出，其所向之国当之。今彗星向吾国，我是以悲。晏子曰：君穿池欲深广，为台欲高大，诛戮如仇讐，又将出彗星，宁可拒乎。公乃填陂池，灭台树，薄赋敛，缓刑罚，三十七日，彗星亡矣。韦昭《洞纪》曰：周贞定王七年，彗星见。八年，贞定王崩。周元王二年，彗星见，其年鲁哀公卒。《幽明录》曰：晋太元末，长星见，孝武心恶之，夜在华林园中饮酒，因举杯属星曰：长星，劝尔一杯酒，自古又何时有万岁天子耶？帝亦寻崩也。）《荆州占》曰：“彗星出，必有反者，兵大起，其国乱亡。一曰：不出一岁，天下大水，其邦尤甚。”《荆州占》曰：“彗星见，则敌国兵起，得人者胜。”（按《尉缭子》曰：昔楚将军城父、公子心与齐人未合战。其日，夜彗星出，柄在齐，柄之所在胜，不可击。子心曰：彗星何知？以彗斗者固倒而胜焉。而列之，明日与齐人战，大破之。）《玉历》曰：“彗星出见，是谓天地相靡，其分受兵，必有亡国，若有死主，期不出三年。”（按韦昭《洞记》曰：周赧王十年、十二年、十九年，彗星见，后秦取周之地，彗星之应也。）《巫咸占》曰：“彗星有出者，皆是五星之象，以其所出宿，以命五行所属之象。出于木宿，岁星之象；出于火宿，荧惑之象；出于土宿，填星之象；出于金星，太白之象；出于水宿，辰星之象；见于二十八宿中外官，变色、扬芒、怒而与五星合斗，此皆大兵之冲，破国之殃，臣凌其君，下不伏上，天下不顺，故致此灾，审以五色察之，决知存亡之事。”《海中占》曰：“凡彗有色，白黑为男主，赤黄为女主，皆为人君、女主死之之殃。”《河图》曰：“苍彗，主灭不义，少阳之精，司徒之类，苍龙七宿之域，有谋反，若恣虐为害，主失春政者，以出时冲为期，皆主君之败也，大人灭。”《春秋纬》曰：“苍彗木精，出见而生芒，主逆阳，失天常，则日蚀明消，此星出，期三年，五侯破天子，若兵。”《春秋纬合诚图》曰：“苍彗破神明。”《河图》曰：“黑彗，主涿州，太阴之精，玄武七宿之域，有谋反，若恣虐为害，主失冬政者，期如上占，祸应之。入天子之宿，主灭诸侯位，五伯谋。”《春秋纬》曰：“彗水精，贼起则水决江河，期二年。其出赤，世以水害亡。水害者，以类发难也，近四，远八，以其祸行。”《河图》曰：“白彗，主斩强，少阴之精，大司马之类，白如上占，祸应之。”《春秋纬》曰：“白彗金精，如锋刃，长四丈，见则将军逆，期二年，兵作。”
　　
