<!-- { "loadSidebar": true } -->
　　羽林军
　　苍白气入羽林军，有忧；入其南，若入羽林，直南出，皆为后有忧；入其北，诸侯忧；出之，则祸除。赤气出羽林，兵随之，凶；赤气入，兵起；入其东，后起兵；入其西，太子起兵；入其北，诸侯起兵；黄气入，天子入军中；黄白气出羽军南，后有所献；出其北，太子有献；黑气入，兵起大战；入其南，天子忌之；入其西，太子忌之；入其北，诸侯忧。
　　
　　北落师门
　　苍白气入北落，有疾疫；赤气出，兵出；赤气入，外兵入；黄气入，中使至，军有喜；黑气入，将死。
　　
　　螣蛇
　　黑气出入天蛇，天下大水。
　　
　　天厩
　　苍白气入天厩，马有惊。
　　
　　王良
　　苍白气入王良，天子忧坠车马，奉车忧；出之，祸除。赤气入王良，太仆奉车诛；赤气中驷马，内乱兵起；赤气出，车骑满野；黄气入，奉车拜赐，天子有喜，诸侯有献马者，一曰：有神马见；黄气出，奉车受命，行德令，一曰：天子出车马赐诸侯王；黑气入，奉车太仆死。
　　
　　附路
　　苍白气入附路，太仆忧之；出附路，祸除。赤气入，太仆有鈇钺之诛；赤气出，兵起；黄白气入，太仆拜赐；出之，有德令；黑气入，太仆死。
　　
　　阁道
　　白气入阁道，有急事在内；白气出，人主有疾病；黄气入，天子有喜。
　　
　　天大将军
　　苍白气入天将军，军中有疾疫，兵多将死；赤气出，兵多出；赤气入，兵将皆有凶，军在外，防客兵来。
　　
　　土司空
　　黄云气入土司空，土工大作，有建国、徙都之事。
　　
　　
　　
　　天仓
　　苍白气入天仓，岁不熟；出之，祸除。赤气入，兵内起，有火灾；赤气出，以兵出粟；赤气如波扬入之，大旱，火大起；黄白气入，天下大熟；苍黑气入，天下不熟。
　　
　　天廪
　　赤气入天廪，大旱，有火灾；黑气入廪，粟腐败；黄白气入，岁丰；黄白气出，天子出粟赈民；黑气出，大水伤谷；苍白气入，虫大生；出之，则祸除。赤气出，天子以用兵出粟。
　　
　　大陵
　　苍白气入大陵，天下多死丧；赤气入，天下兵起，多以兵死；黑气入，大疫。
　　
　　积尸
　　黑气入积尸，天下人大疫死。
　　
　　天舡
　　赤气入天舡，不出一年，有自立者，一曰：不出九十日，水中兵战；赤气出，水兵起；苍白气入，有殃，天子不可乘舡；出之，祸除；赤黑气入，天子戒乘舡；黄白气入，天子幸舡有喜，必有神，状若光景，处舡上者；青气或黑气，舟师勿行。
　　
　　刍藁
　　赤云气入天积，积中火起；赤气入，天子用火；出，散货；黄白气入，天子自喜，多出货财；出之，天子有喜，出货财。
　　
　　天苑
　　苍白气入天苑，牛马畜兽疫；出之，则祸除；赤气入，牛马多死伤；赤气出，牛马以兵事出；黄白气入，牛马禽兽蕃息；黑气入，牛马死；出之，祸除。
　　
　　五车
　　苍白气入五车，兵大起，民流亡；赤气入，兵起，大战；赤气出，兵车大出。
　　
　　天潢
　　苍白黑气入天潢，有死丧忧；出之，则祸除；赤气入，兵内起；赤气出，兵出战；赤气出入如扬波者，兵库焚；黄气入，若出之，天子有喜，有兵则兵罢。
　　
　　咸池
　　苍白气入咸池，水虫多死，一曰：池中鱼多飞亡；黑气入，大水；赤气出，旱；黄白气入，天子有喜；出，则有神鱼见。
　　
　　天关
　　黄气入天关，四方来贡玉帛。
　　
　　天高
　　白气出天高，早霜伤稼。
　　
　　参旗
　　赤气出参旗，不出一年，西戎来，欲盗中国，若侵地，不出三年，天下烦扰，百姓多忧；青气出入，同上。
　　
　　天园
　　白气出天园，兵起。
　　
　　玉井
　　青气从参下入玉井中，不出三年，人不饮食井；黄气入，三日不去，军在外绝水；白气入，兵起；赤黄气润泽入之，有军来降。
　　
　　屏星
　　黑气入屏星，大疫。
　　
　　天厕
　　苍白气入天厕，天子有阴病；青气入，内兵起；黑气入，天子忧；白气入，天子有阴病；赤气入，有兵；赤云气出天厕，祸除；黄白气出入，皆为有喜。
　　
　　南北两河
　　苍白气入两河戍间，兵大起，道不通；出河戍，则祸除；入北河，则边兵动，又为疾疫，夷主死；赤气出两河间，天子用兵于诸侯；黄白气入河戍间，随河行，天子出德令，天下有难，道路不通。
　　
　　五诸侯
　　苍白气入五诸侯，诸侯有黜死者。
　　
　　积水
　　苍白气入积水，天下水灾。
　　
　　积薪
　　赤气入积薪，火焚积聚。
　　
　　水位
　　黑气入水位，大水；赤气入，大旱。
　　
　　军市
　　赤气入军市，军中大惊。
　　
　　阙丘
　　赤气入阙丘，宫中火灾，天子不安其居。
　　
　　狼星
　　赤气入天狼，胡兵入塞，民大恐忧。
　　
　　
　　弧矢
　　赤气入弧矢，天下惊恐，一曰：边陲有警；黑气入弧，胡中疫作。
　　
　　老人
　　白气奄入老人，王者国绝。
　　
　　天纪
　　黑气奄入天纪，禽兽大疫，六畜死耗。
　　
　　爟星
　　赤气入之，天下烽火举动。
　　
　　酒旗
　　赤气入酒旗，天子以酒丧身。
　　
　　轩辕
　　苍白气入轩辕，后宫忧，有疾疫；赤气入，宫忧火。
　　
　　天相
　　黄气入天相，相臣有喜；黑气入天相，相臣死，不则有疾病；苍白气入，相臣忧；赤气入，相臣忧；赤气出，相出师。
　　
　　器府
　　赤气入器府，天下乐废。
　　
　　石氏中外宫占
　　大理
　　黄云气入大理，刑法官有迁。（巫咸曰：有赦。）黑气入大理，决狱不平，刑，受诛。
　　
　　
　　六甲
　　黄云气入六甲，术士用；黄白气入，太史受爵赐；黑气入，太史忧。
　　
　　内厨
　　黑气入内厨，饮食防毒。
　　
　　北斗
　　云气五采入北斗，天子立太子，近期百日，远二年。
　　
　　辅星
　　黄白云气集辅星，相有喜；赤气入辅星，相受斧钺之诛；苍白气入辅星，相有忧；白气入辅星，相黜；黑气入辅星，相死。
　　
　　天理
　　赤云气入天理，兵大起，相出师。
　　
　　相星
　　黄白气入天相，将相有喜；黑气入，将相忧死。
　　
　　势星
　　黄气入势，中官受赐；赤气出入，中官反；黑气入，中官忧。
　　
　　三台
　　黄气入，将相喜；赤气入，多败伤；黑气入，三公忧，将相死。
　　
　　天棓
　　黄气入，天子先驱有拜赐者；赤气入，大人忧。
　　
　　天枪
　　赤气入天枪，天子惊恐，一曰失位；苍白气入，兵起。
　　
　　玄戈
　　黑气入戈，胡兵退；苍白云气入，胡人大疫死；赤气出，胡兵大起。
　　
　　招摇
　　赤气入招摇正中，有兵内起，大将为乱；赤气出于招摇，兵起，大战；黄白气出，天子以喜用师。
　　
　　梗河
　　黑气出梗河，兵起，大战；赤气出梗河，国兵大出；入梗河，大战；苍白气入，将死。
　　
　　贯索
　　苍白气入贯索中，天子忧，亡地；出，则祸除；赤气入，有内乱，兵起；赤气出，内兵出；黄白气入，天子有喜；黑气入，大人恶之；赤白气入，狱多枉死者。
　　
　　女床
　　黄气出入女床，后宫有子，喜；白气入，后宫有丧；黑气入，有死者；青气入，有病；赤气入，宫中兵起。
　　
　　宦者
　　黄气入宦者，受赐；赤气入宦者，诛；黑气入宦者，死；赤气出宦者，作奸蔽主。
　　
　　
　　郎位
　　苍白气入郎位，中兵起，一曰：中郎有内乱；出，则祸除；赤气入，兵起；出郎位，多用兵远出行；黄白气入，中郎受赐。
　　
　　灵台
　　青黑气入，有大风雨，期三日，远七日；黄气入，太史喜；赤白气入，太史有忧。
　　
　　少微
　　苍白气入少微，贤士忧，一曰：大臣黜；赤气入，宰臣谋叛。
　　
　　长垣
　　苍白气入长垣，胡兵起；赤气入，胡兵入，有火灾；赤气出，边兵起。
　　
　　摄提
　　青云气入摄提，九卿有忧；黄气入，九卿有赏；赤气入，戈盾用事；黑气入，大臣诛。 
　　
　　开元占经卷九十七
　　
　　猛将军阵胜负云气占
　　
　　太公曰：凡兴军动众陈兵，天必见其云气，示之以安危，故胜则可逆知也。其军中有知晓时气者，厚宠之，常令清朝，若日午，察彼军及我军上气色，皆须记之，若军上气不盛，加警备守，辄勿轻战，战则不足，守则有余。察气者，军之大要，常令三五人，参马登高若临下察之，进退以气为候。
　　
　　贤将气
　　凡兴兵动众，忌大风雷而阴不见日。
　　凡气初出如甑，上气勃勃，上积为雾，雾为阴险，气为虹霓，若晕珥之属，如不积不结，散漫一方，不能为灾，必和杂杀气，森森然疾起，乃可论占。常以平旦、下晡、日出没时候之，期内有风雨，灾不成；或有黑气如幢，出于营中，上黑下黄，敌欲来求战，无诚实言，及九日内必觉，备之吉；或日月阴沉无光，不雨，或十日昼夜无光，不见日月，名曰蒙，日久阴不雨，下谋上也。
　　凡敌军上气黄白润泽者，将有威德；或军上气发，渐渐如云，变作山形，将有深谋；或敌上气黑中，赤在前者，将精悍；皆不得击。凡气上与天连，军中将贤良也。
　　
　　猛将气
　　凡气，如龙如虎，或如火烟之形，或如火光之状，或如山林，或如尘埃，头尖而卑，或气黑如门上楼，皆猛将气也。
　　凡敌上气青而疏散者，将怯弱；若前大后小者，将怯不明。凡军上气，浑浑圆长，赤气在其中，或有气如赤杵在黑云中，皆有伏兵；或两军相当，赤气在前后左右者，有伏兵，随气所在防之；或有云，绞绞绵绵，此以车骑为伏兵；或有云，如布席之状，此以步卒为伏兵；或有云，如山岳，在外有伏兵，不可不审也。
　　
　　降城气
　　凡降城之气如人，十十五五，皆叉手低头，降之象；或有气，上黄下白，名曰喜气，所临之军，欲求和退；若风不蓬勃，旌旗晕晕，顺风而扬举，或向敌终日，军行有功，胜候也。
　　
　　胜军气
　　凡敌军上气如山堤上林木，不可与战，在吾军，大胜；或如火光，亦大胜；或敌上白气坌沸如楼，绿以赤气者，兵劲不可击，在吾军，必大胜。
　　或敌上气黄白厚润而重者，勿与战；或遥视军上云如斗鸡，赤白相随在气中，得天助，不可击。
