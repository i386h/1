<!-- { "loadSidebar": true } -->
　　客星犯石氏外官
　　客星犯天库楼一
　　《黄帝占》曰：“客星入天库，以饥兵起。”石氏曰：“客星入天库，籴大贵，为后年。”《天官书》曰：“客星入天库，边郡之兵起，此为外夷之事。”郄萌曰：“客星犯天库，五谷大贵，入库中，籴石百；处其旁，石五十。”郄萌曰：“客星入天库，牛马有行。”郄萌曰：“客星入天库，兵起，十年乱。”《荆州占》曰：“客星入天库，有兵发行。”《黄帝占》曰：“客星出库楼，兵车用，若守之，边兵大起，库兵出，车骑行，期二年，远三年。”《荆州占》曰：“客星入若守之天库，外夷兵起；一曰：官兵忧。”《黄帝占》曰：“客星入若乘守天库，兵车出用。”
　　
　　客星犯南门二
　　石氏曰：“客星出南门，若守之，关梁塞，道路不通，人民忧。”石氏曰：“南门中有小星三芒者，则兵车出。”司马彪《天文志》曰：“孝灵中平二年十月癸亥，客星出南门中，大如半筵，五色喜怒稍小。至后年六月，乃消。占曰：为兵。至六年，司隶校尉袁绍诛灭中官大将军部曲将吴匡，攻煞车骑将军何苗，死者合数千人。”
　　
　　客星犯平星三
　　石氏曰：“客星出平星，赋敛之臣忧而有退罪者，若库吏不忠，当有废出，期不出一年。”
　　
　　客星犯骑官四
　　石氏曰：“他星入骑官，有喜。”《玉历》曰：“客星出骑官星，若守之，有兵起，将军有出者。”石氏曰：“客星守骑官，将出有忧。”《荆州占》曰：“客星守骑官，士卒发用。”
　　
　　客星犯积卒五
　　石氏曰：“他星守积卒，主兵臣诛。”石氏曰：“客星出守积卒，兵士为乱，近臣有诛，士卒多死。”
　　
　　客星犯龟星六
　　郄萌曰：“客星入龟星，小忧，无伤也；又曰：天下大仓发。”甘氏曰：“客星出龟星，珠玉贵，宝物不入；若守之，君臣不和，上下乖离。”
　　
　　客星犯傅说七
　　圣洽符曰：“客星守傅说，王者后宫少子孙，若有绝后者。”
　　
　　客星犯鱼星八
　　齐伯曰：“客星出鱼星，盐鱼贵再倍；若守之，摇动，大贵五倍；一曰：有大水，期不出一年。”
　　
　　客星犯杵星九
　　《甄曜度》曰：“客星出杵星而守之，天下兵起，有税米粟之事。”
　　
　　客星犯鳖星十
　　《黄帝占》曰：“客星守鳖星，有白衣之会。”石氏曰：“有星入鳖星，有水令。”《海中占》曰：“客星出守鳖星，有白衣之众聚，若天下有水，水物不成，期百八十日，远一年。”
　　
　　客星犯九坎十一
　　郄萌曰：“有星入九坎，天下有忧。”《玄冥》曰：“客星出九坎，有水旱之灾。出阳则旱，出阴则水。”
　　
　　客星犯败臼十二
　　《文曜钩》曰：“客星守败臼，天下兵起，有军粮之急，米粟之忧，期二年。”石氏曰：“他星守败臼，以饥兵起。”
　　
　　客星犯羽林十三
　　郄萌曰：“客星守羽林，若天阵，兵大起。”郄萌曰：“客星守天阵，将兵吏忧。”郄萌曰：“赤星守羽林二十日，臣弑主。”郄萌曰：“客星入垒壁，有兵。”石氏曰：“黄白星入天军南，天子立后。”巫咸曰：“客星出羽林，兵大起，有亡国，若守之久，将军有谋主者，有忧，期不出三年。”
　　
　　客星犯北落十四
　　石氏曰：“黄白星入北落，天子有喜。”石氏曰：“黄星出北落，天子使出。”石氏曰：“赤星出北落，中兵起。”石氏曰：“客星出北落，边夷虏兵起，来入关塞，若关吏有忧。”郄萌曰：“客星中犯乘守若北落星，斗，光芒相及者，为兵覆军，煞大将。”
　　
　　客星犯土司空十五
　　《荆州占》曰：“客星入土司空，多土功，男不得耕，女不得织，天下大疾。”韩杨曰：“客星入土司空，有土徭之事。”《玉历》曰：“客星出土司空，外臣有忧，夷狄兵起，若土功之事，人民饥苦、多病。”郄萌曰：“客星守土司空，宫有土功，若哭泣之事。”石氏曰：“客星入守土司空，旱。”
　　
　　客星犯天仓十六
　　《黄帝占》曰：“客星入天仓，籴石一千五百，谷如玉。”郄萌曰：“客星入天仓，籴石千，岁大饥，五谷如金玉，能有谷，为君卿。”郄萌曰：“客星入天仓，匈奴王且操奇物来进中国。”郄萌曰：“周伯星流入天仓，籴贱。以春入，夏贱；以夏，入秋贱；秋入，冬贱；冬入，春贱。”郄萌曰：“老人星流入天仓，籴大贵。春入，夏贵；夏入，秋贵；秋入，冬贵；冬入，春贵。”石氏曰：“客星入天仓，粟发，出兵满野，期三年。”《黄帝占》曰：“客星出入天仓，有发粟之事；出之，有出粟；入之，有入粟；不出其年，必有兵。”郄萌曰：“客星在天仓，天下贫，仓粟出。”《黄帝占》曰：“客星当天仓户，将吏受主俸，不为主用。”石氏曰：“客星守天仓，马大贵。”郄萌曰：“客星入若守天仓，有兵，道不通。”
　　
　　客星犯天囷十七
　　郄萌曰：“客星入天囷，匈奴且操奇物来进中国。”齐伯曰：“客星出天囷，若守之，天下大旱，民饥，人相食，若有粟令，期二年。”
　　
　　客星犯天廪十八
　　石氏曰：“有星入天廪中，色青，天下多忧；赤，大旱，有火；黄白，岁熟。”甘氏曰：“客星出天廪，天下粟贵，民以饥流亡，去其乡，粟当出廪，期一年，远二年。”石氏曰：“客星守天廪，马大贵。”石氏曰；“他星犯天廪，天下乱。”郄萌曰：“客星守天廪，粟发用。”
　　
　　客星犯天苑十九
　　郄萌曰：“客星入天苑，畜多伤。”《荆州占》曰：“客星入天苑，禽兽多死。”《玉历》曰：“客星守天苑，畜物不孳，禽兽多死，以马起兵，边贼入境；一曰：牧马多死，期三年。“石氏曰：”他星犯守天苑，兵起，马死。“（按司马彪《天文志》曰：孝顺阳嘉元年闰月戊子，客星气白，广二尺，长五尺，起天苑西南，东北指，历天苑，抵参伐。天苑主马牛，为外军；色白为兵。是时敦煌大守徐由使疏勒王磐等二万人入于关界，虏获斩首三百余级，乌桓校尉耿毕使乌桓亲仆都尉戎朱魔等出寨，抄鲜卑，斩首，获生口、财物，鲜卑怨恨，抄辽东代郡，杀伤吏民。是后西戎北狄为寇害，以马牛起兵，马牛亦死伤于兵中，十余年乃息也。）
　　
　　客星犯参旗二十
　　郄萌曰：“客星入天宫，天下有变，弓弩皆张。”《黄帝占》曰：“星出入天弓，必有削主。”《河图圣洽符》曰：“客星出守参旗，天下兵起，大将军行出，弓弩用，人主忧，期百八十日，远期一年。”石氏曰：“客星守参，负海不安，兵起。”
　　
　　客星犯玉井二十一
　　《黄帝占》曰：“客星入玉井中者，皆为强国失地；出玉井，强国得地。”郄萌曰：“客星入玉井，天下有丧。”《荆州占》曰：“客星出玉井，将出。”齐伯曰：“客星出玉井，其军已出，为忧，若有水败；若入守之三日，其岁大水。”
　　
　　客星犯屏星二十二
　　石氏曰：“客星入天屏，四足大疾。”《海中占》曰：“客星出天屏，辅臣有忧，若人民多疾病，四足畜多死。”石氏曰：“客星出入天屏，大人疾，主污辱。”郄萌曰：“客星出入天屏，人民疾疫。”
　　
　　客星犯天厕二十三
　　《黄帝占》曰：“客星入天厕，天下大饥，人相食，民移去国，君子卖衣，小人卖妻妾；一曰：卖子而食。”《黄帝占》曰：“客星入天厕，主病带下。”石氏曰：“黄白星入天厕，天子有喜，奇物见。”石氏曰：“苍白星入天厕，天子有阴病。”石氏曰：“有星入天厕，色青，有忧；赤，有兵；白，为旱；黑，为凶。”石氏曰：“赤星入天厕，有内兵起。”石氏曰：“黑星入天厕，天子当之。”郄萌曰：“周伯星流入天厕，岁籴大贱，民有余食。以春入，夏贱；夏入，秋贱；秋入，冬贱；冬入，春贱；终岁同焉，籴无处也。”郄萌曰：“老人星流入天厕，为饥。以春入，夏饥；夏入，秋饥；秋入，冬饥；冬入，春饥。”郄萌曰：“客星入天厕，若有流水，水大出。”《玄冥》曰：“客星出有天厕，王者有忧，厕中有谋兵，若大人陷厕，宜防备之。”
　　
　　客星犯天矢二十四
　　石氏曰：“客星出天矢而守之，天下民多病，若多死，以五色占之；色黄，吉；青白，疾；黑，死。”
　　
　　客星犯军市二十五
　　郄萌曰：“客星入军市，大饥，将离散，士卒死亡。”《荆州占》曰：“他星守军市，兵起。”《玉历》曰：“客星出军市，若入守之，军市中人饥，将离散，士卒死亡，期一年。”
　　
　　客星犯狼星二十六
　　石氏曰：“客星守狼弧，夷狄将来降。”郄萌曰：“客星守狼弧，邦失大臣，色赤者得，青黑者亡也。”《荆州占》曰：“客星守狼星，狗大贵。”《荆州占》曰：“客星守狼星，色黄润，有大喜；黑，有大忧。”《荆州占》曰：“客星守狼星，有围城之急，以入日占何国。”甘氏曰：“客星出狼星，若守之，天下起兵，多盗贼，将相多死，若有千里之行，期一年，中二年，远三年。”
　　
　　客星犯弧星二十七
　　郄萌曰：“客星入弧星，将有南夷来降中国者，亦为蜀。”石氏曰：“他星守弧，野将死。”石氏曰：“客星守弧，主将弱。”郄萌曰：“客星守弧，外夷大饥。”又曰：“有兵若弧星张，先起兵者利，后起兵者不利。”郄萌曰：“客星出弧，兵出；入弧兵，入。”郄萌曰：“客星舍弧，秋雨，五谷不成。”又曰：“舍弧左右，群臣有伺其君者。”巫咸曰：“客星出弧，若入之，其国有兵，大人惊，贵人多死，士卒出行，不出其年。”
　　
　　客星犯老人星二十八
　　石氏曰：“他星犯老人星，天下老者忧，兵起。”郄萌曰：“有星入老人，为政不和。”《黄帝占》曰：“客星出老人星，有兵起，老人不安，若老人者行；若守之久，命曰扶老人，其国安，老人昌。”石氏曰：“客星入若守老人星，天下民疾；一曰：兵起，老人行。”
　　
　　客星犯天稷二十九
　　石氏曰：“有星入天稷，有祀事于国内；出天稷，有祀事于国外。”《海中占》曰：“客星守天稷，五谷散出，其岁忧，人民饥；一曰：守之久，社稷不安。”
　　
　　客星犯甘氏中官二
　　客星犯五帝内座一
　　郄萌曰：“客星犯紫宫中帝座，大臣犯主。”
　　
　　客星犯天理二
　　《荆州占》曰：“客星犯天理，天下多狱，廷尉亦坐之。”郄萌曰：“有星入天理，禁不明。”《荆州占》曰：“有星入天理，大臣有诛者。”
　　
