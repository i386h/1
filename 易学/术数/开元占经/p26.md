<!-- { "loadSidebar": true } -->
　　《春秋运斗枢》曰：“后族擅权，月生芒。”《洛书摘芒辟》曰：“月盈而生芒，后党成辈，且害其主。”《春秋运斗枢》曰：“月垂芒，国乱忧在公；祸大作，兵败北。”夏氏曰：“月上有黄芒，君福昌；一曰皇后有喜。”《荆州占》曰：“月生角，天下兵，国将受殃。”《河图帝览嬉》曰：“月生四日，月两角刺如矛状，其野有杀其君者，且废之；其上角大者，君上胜；其下角大者，臣下胜。”《荆州占》曰：“月生刺，在一日，是谓贼；贼生中国。月二日生刺，是谓隐，其女子卒，有阴疾。月三日生刺，是谓内伤大阳，是谓天芒。月四日生刺，是谓不明，是谓蔽光。月五日生刺，是谓音荡，当有讹言者。月六日生刺，是谓内虚，是谓去邑。月七日生刺，是谓有剥，其地弱。月八日生刺，是谓割地在分，民其当者，名曰禽获阳平。月九日生刺，其地民饥，民以食，弱其世，以兵行。月十日生刺，阴始盛，主女子执朝政。月十一日生刺，是谓忧土居，老幼穴处。月十二日生刺，其地有以阴死者。月十三日生刺，是谓始强，得地。月十四日生刺，是谓不利，其女君伤下。月十五日生刺，是谓盛强，其强地多兵。月十六日生刺，是谓内弱，大臣杀其主。月十七日生刺，是谓威法，主有流兵。月十八日生刺，是谓君瘟，死。月十九日生刺，是谓阳衰阴治，女子执事。月二十日生刺，是谓地有土功。月二十一日生刺，是谓千里外聚，其都有土功。月二十二日生刺，是谓始衰。贵人多死者。月二十三日生刺，是谓阴盛，女子为王。月二十四日生刺，是谓中有大谋。月二十五日生刺，是谓隐蔽，是谓佚殃。月二十六日生刺，是谓感，多忧在内谋。月二十七日生刺，是谓大饥。月二十八日生刺，是谓竟，城数政。月二十九日生刺，是谓内乱，是谓自伐。”
　　
　　月大小十三
　　
　　《荆州占》曰：“月初生小，而形广大者，月有水灾。”《海中占》曰：“月大而体小者，旱；有气色非常，皆为皇后阴谋事。”
　　
　　月分毁及坠下流十四
　　
　　京氏《易妖占》曰：“月毁为三四五六，见天下乱。”《荆州占》曰：“月分为两，国无道，君失天下。”《河图占》曰：“地沦月散，必有立王。”京氏《易妖占》曰：“月自天堕，有道之臣亡。”京房《易妖占》曰：“月出地中，庶民为王公。”
　　
　　月昼见十五
　　
　　《易纬辨终篇》曰：“月昼见，隐谋合，国雄逃。”京房曰：“月昼见，必有亡国。”京氏《对灾异》曰：“月若昼明者，奸邪并作，专明擅君之朝。”京房《对灾异》曰：“月若昼明者，月为臣，日为君。臣以明续君党，当在其时；不可与君用力，含秽以舒刑。今昼明者，奸邪并作，专明擅君之朝。不救，则失其行而毁矣。其救也，出退强臣，断奸佞，近直臣，亲贤良，则月得其行，不可专明矣。”《洛书》曰：“月与大星并出，昼见，同谓争明；大国弱，小国强，有立侯王者。”
　　
　　月当盈不盈十六
　　
　　石氏曰：“月汉盈不盈，君侵臣，不则有旱灾。”
　　
　　月当朔而不朔晦不尽十七
　　
　　《荆州占》曰：“月当朔而不朔，国有大丧。月当晦而不尽，所宿国亡地。”
　　
　　月当弦不弦不当而弦十八
　　
　　《荆州占》曰：“月生六日而弦，大臣为政，不用主命。”《荆州占》曰：“月生七日而弦，主人胜客；不胜，主人将死。”《荆州占》曰：“月未当弦而弦，是谓兵起；当弦不弦，国有大兵。”《郗萌占》曰：“不当上弦而弦，国兵起。”《荆州占》曰：“未当下弦而弦，臣下多奸。”《荆州占》曰：“月生八日而弦，天下大安；八日而不弦，攻人城者不胜。”《河图帝览嬉》曰：“月十日不弦，以战不胜，主将死；当弦弦也，是谓大安。”
　　
　　月当望不望未当望而望十九
　　
　　《荆州占》曰：“月十四日而望，主更令；期一年；十五日而望，主安久长，天下和，人民歌乐以行。”《河图帝览嬉》曰：“月未当望而望，是谓趣兵，以攻人城者大昌。当望不望，以攻人城者有殃，所宿之国，亡地。”《荆州占》曰：“月十六日而望，主不昌，更立公王，期十年。”（此谓不依历数而望，他皆仿此。）《易萌气枢》曰：“月当满不满，君侵苫；当毁不毁，臣凌君，君侵臣，则大旱之灾；臣凑君，则有兵水之难。大进月盈，则有人君之忧；缩，则有臣下之害。”《郗萌占》曰：“月行急，未当中而中，未当望而望，皆为急。兵大战，军破，将死，大臣执政，逼君，女主将有擅权，天下乱，易宗庙。”
　　
　　月当毁不毁未当缺不缺二十
　　
　　《春秋汉含孳》曰：“妻怨成，无诎制之者，则月满不亏，有女妃虐。”（宋均曰：不亏不缺也，虐若赵飞燕妒杀皇子。）《荆州占》曰：“月当毁不毁，阴事无形。”《黄帝占》曰：“月未当缺而缺，大臣灭，女主黜，诸侯世家绝。”
　　
　　月当出不出出而复没二十一
　　
　　《京房占》曰：“月当出而不出，有阴谋，有死王，天下乱。”《郗萌占》曰：“月生七日见者，天下有兵；十日见者，有大兵；十二日至十六日而后见者，天下有灭国。”《海中占》曰：“月出复没，天下乱。”
　　
　　月再中反缺二十二
　　
　　京氏曰：“月再中，帝王穷。”《荆州占》曰：“月望而西缺，望后东缺，名曰反月；臣下不奉法，制度侵夺主势；无救，为涌水，兵起其冲；其救也，正刑罚，诛奸滑，任贤而稽疑，定谋事成，即月变为复矣。”
　　
　　月失行及偃仰二十三
　　
　　《郗萌占》曰：“月出非其所，行非其路，皆女主失行，奸通内外，阴国兵强，中国人饥，下欲僭权。”《海中占》曰：“月生正偃，天下有兵合，无兵主人凶。”京房《易飞候》曰：“正月有偃月，必有喜。”
　　
　　月出异方二十四
　　
　　黄帝曰：“月始生，见南方而蚀者，籴大贵。”《荆州占》曰：“月始生天中者，上谋下，其事不成。”
　　
　　月并出及重累二十五
　　
　　京房《易传》曰：“君弱而妇强，为阴所乘，则月并出。”京氏曰：“月并出，为并明，天下有两王立。又云相去二寸，臣作乱，灭其主。”《春秋运斗枢》曰：“主势夺于后族，群妃之党横僭为害，则月盈，并若两月连出，妃党交萌，若照同力，排灭王公。”郗萌曰：“月并出，相重，当有急兵至。”《荆州占》曰：“三月并见，其分有立诸侯而亡女主，有竟两月并出，天下治兵，异姓大臣争朝，势为害王者，选能授之。月重出，皆为异兵残害，为天下乱者，将有亡天下之象。”（案汉成帝建始元年八月戊午，辰漏未尽二刻，两月重见，京氏《易传》曰：“君弱妇强，为阴所乘，则两月并见。其后赵飞燕为皇后，姊娣专宠，杀害皇子，成帝不能禁，后皆诛灭之应也。又按故太史令李淳风云：隋大业九年正月二十七日，晓起东方，有二月见，相去二尺许，在箕斗之间，众俱见之。俄而杨玄盛于黎阳起逆、朱变、管宗义残贼江南，天下因此遂兵贼相继，至于灭亡，此尤效。”）《海中占》曰：“月两弦中间，月光盛而众多，或二三，或四五，及至十月并见，皆为天下分裂，天子失政，政在诸侯自立。”（诸月傍气象皆与日占大同。）《春秋潜潭巴》曰：“十月并出，不必外，强猾出。”（宋均曰：月为大臣今如是，大臣必多争，并为奸称疾也。）《郗萌占》曰：“东方小月承大月，小国毁；大月承小月，大国伐之为主，客在西方。小月承大月，小邑胜；大月承小月，大邑胜。”《春秋运斗枢》曰：“小月承大月，群奸在宫，当此之时，主若赘旒。”（宋均注曰：喻见制、在下也）大月承小月，近臣起，谗人横，陪臣执命，三公望凤。”（宋均曰，望风者，陪臣见而事之也。） 
　　
　　 
　　
　　开元占经　卷十二
　　
　　月占二
　　
　　月冠珥戴一
　　
　　《黄帝占》曰：“月珥而冠者，天子大喜，或大风。”《荆州占》曰：“月珥且戴，不出百日，主有喜。”《帝览嬉》曰：“月珥，期六十日，兵起。”京房《易传》曰：“月珥，期三十日，兵起。”《帝览嬉》曰：“月不晕而珥，人主有喜；兵在外，亦有喜。”《荆州占》曰：“月昏而珥者，兵半起；夜过半珥者，边地恐。”《春秋运斗枢》曰：“主排公侯狡猾，起尊能主，则月珥两。”《帝览嬉》曰：“月珥：青、忧也，赤、兵起，黄、喜也；黑、失国，期皆不出三年。”《高宗占》曰：“月两珥，十日雨；三珥，国喜；四珥，女主丧；又曰：人主诸侯立。”《荆州占》曰：“月珥，大水；又曰：“月四提，天子无妻，若国有丧；月六提，天子游天下。”（提犹珥也）《荆州占》曰：“月珥且戴，不出百日，有大喜。”
　　
　　月背璚二
　　
　　《春秋纬感精符》曰：“背璚以外围月者，臣驰，纵叛逆，欲相残贼，不和之气也；天子偏左右。”《帝览嬉》曰：“月不晕有四璚，臣有谋，不成。”京房《易传》曰：“月背璚，其国有反者。”刘向《鸿范传》曰：“月背璚，臣欲为邪也，其色青中赤外，有芒刺，为谋；此数见，即国凶。且背且抱为不和，有欲为忠，有欲为逆者也。”
　　
　　月与五星合宿同光芒相陵三
　　
