<!-- { "loadSidebar": true } -->
　　京房曰：“牛生人，民流亡；牛生人，一身二首，其邑昌；牛生人，一身三首，其邑有兵；牛生人，一身二首，无口三鼻，一鼻在项，一鼻在颊，其邑有兵不远；牛生人，一身一首，无目一耳，相臣有兵；牛生人，一身二首，无目三耳，一耳在项，一耳在颊，其邑有兵；牛生人，一身三首，一鼻在项，一鼻在颊，女人治其政；牛生人，一身二首，无耳三口，一口在颊，民饥；牛生人，一身二首，无耳，三口以上，一口居顶，一口居颊，人民饥；牛生人，一身三首，二口无耳，一口在顶，民惊兵，君乱亡；牛生人，一身二首，无耳三口，一口在颊，一口在股上，民且大惊，其邑有乱，亡；牛生人，一身三首，三耳无目，一耳居顶，一耳居颊，其邑有兵，民多流亡；牛生人，三头三面，有军行；牛生人，一首四面，其君亡地；牛生人，一首二口，其邑大饥；牛生人，一首一鼻，邑民贫；牛生人，一首，三目以上，天下有争者；牛生人，一首，三耳以上，邑治且乱；牛生人，一首一面，天下有争者；牛生人，一身，项以上无，其邑有兵；牛生人，二首以上，其臣有反者，又云：邑有大疾。牛生人，三足以上，民多相谗；牛生人，三臂以上，其邑兵行；牛生人，三阴以上，其国有谋臣；牛生人，目在腋下，其君且凶；牛生人，目在腹，天下诸侯杂居；目在背，其邑有大臣反；牛生人，目在足下，此谓不亲，其邑有大谋；牛生人，鼻在腋下，主令不行；牛生人，鼻在足，民哭；牛生人，鼻在腹，其邑谷不成；牛生人，鼻在背，其民多；牛生人，口在腹下，邑有火；牛生人，口在背，邑得利，臣有凶事；牛生人，腹在胫，邑有饥；牛生人，阴在背腹，其君有大事；牛生人，无鼻，邑有丧；牛生人，无耳，有鬼惊人者，相主走；牛生人，无足，其邑不种；牛生人，无臂，其邑疾；牛生人，无体，其邑有事；牛生人，无腹，其邑饥；牛生人，人身而六畜面者，此则不吉，臣下不受命；牛生人，人身而鸟头面者，邑有兵；牛生人，人面而六畜身者，此谓不祥，其邑有兵；牛生人，人面而犬身，其邑苦；牛生人，人面而野兽身者，邑有亡地；牛生人，人面鱼身，邑有水；牛生人，人身而虫蛇面者，其邑亡地；牛生人，人面而虫蛇身者，此邑皆空。”
　　
　　牛生六畜
　　《天镜》曰：“牛生六畜，兵且作，其君不安。”京房曰：“邑更主，则牛生六畜；牛生六畜，其邑女子为主；君不安宅，则牛生马；牛生马，兵将作，人零落，不安宅；牛生六畜人形者，其邑更主；牛生六畜，一身一首，其君亡；牛生六畜，二鼻以上，其君有兵；牛生六畜，二口以上，邑有兵；牛生六畜，三耳三口以上，邑亡地；牛生六畜，无目，其邑令不行；牛生六畜，无四肢，主不治。”
　　
　　牛生野兽飞鸟　牛生鱼
　　牛生野兽，天下不通；牛生野兽似人形，其邑有兵；兵大作，则牛生鼠；国有兵、水，则牛生飞鸟；牛生飞鸟鸣者，有他变，且为兵、水。京房曰：“天下虚，则牛生鱼。”
　　
　　牛生五谷屎金铁石木草土布帛　牛疫
　　京房曰：“牛生五谷，其邑昌，且大穰；牛生土及屎土，邑地大昌；牛生金铁，其邑有兵；兵强主武，则牛生石；牛屎生草木，其君死；牛屎布帛，其君有令。”《握镜》曰：“牛大疫，觔革动，主用兵杂城郭，不出三年，有大殃。” 
　　
　　开元占经卷一百一十八
　　
　　马休征
　　
　　神马
　　《援神契》曰：“王者德至山陵，则泽出神马。”（宋均注云：神马巡守四方。《典略》曰：神马者，河之精也。）《晋中兴书征祥说》曰：“孝武帝大元十四年六月，宁朔州刺史贾统上言：晋宁须池县，此月辛亥，有马二匹出于河上，一白一乌，盘戏相逐河水上，从卯至巳，乃没。”
　　
　　龙马
　　《尚书中候》曰：“尧励德匪懈，万民和欣，龙马衔甲，赤文绿色，龟背袤广九尺，五色，颏下有赤文似字。”注云：“龙形象马，赤熛怒之使，甲所以藏图，王者有仁德，则龙马见也。其文赤色而绿地也。”《瑞应图》曰：“龙马者，仁马也，河水之精。高八尺，长头，身有鳞甲，骼上有翼，旁有垂毛，鸣声嚘咿，蹈水不没，有明王则见。”又曰：“王者不储秣马，则龙马、乘黄、泽马、白马朱髦并集矣。”
　　
　　腾黄　飞兔　腰褭　泽马　玉马　駮马
　　《瑞应图》曰：“腾黄者，神马也，其色黄，王者德被四方，则至。一名吉光，乘之寿三千岁，以马无死时。”又曰：“飞兔者，马名也，日行三万里。禹治水有功，勤劳历年，救民之害，天眷其德而至。”又曰：“腰褭者，神马也，与赤兔同应。”应劭注《汉书》云：“腰褭，古駮马，赤喙玄身，日行一万五千里。”又曰：“王者爱人而贱马，则泽马来。”又曰：“王者劳，来百姓，则至。”随巢子曰：“夏后之兴，方泽出马。”《瑞应图》曰：“王者精明尊贤，则玉马至。”又曰：“师旷时，玉马出。”又曰：“世治则西王母献岱駮马。”《礼斗威仪》曰：“君乘火而王，其政和平，则南河输駮马。”（注曰：駮马者，黄赤色马也。）《天镜》曰：“王者不伤禽兽。则駮马见。”
　　
　　白马朱鬣　青马白鬣
　　《瑞应图》曰：“明王在上，则白马朱鬣至。”又曰：“王者乘服有度，则白马朱鬣。”又曰：“白马朱鬣者，任用贤良则出。”《礼记威仪》曰：“周王白马朱鬣。”《天镜》曰：“王者资服有制，则青马白鬣来。”
　　
　　马咎征
　　马化为牛狐及出地中
　　京房曰：“马化为牛，君且无强兵也。”《纪年》曰：“周宣王三十三年，有马化为狐。”《京房易传》曰：“马出地中，国有兵，民散亡。又曰：军丧，不出三年。”
　　
　　马变毛
　　京房曰：“马一夜改毛，易政。”又曰：“马一夜变毛，名曰易衣，君且小忧，有马之家家长死。”又曰：“马一夜变易毛色，南乡更为北乡，东乡更为西乡，政且有变。”《握镜》曰：“马忽易色，君忧。一曰马忽变易赤色，主有大丧。”
　　
　　马悲鸣　马能言
　　《潜潭巴》曰：“天子马行而鸣，天号无声，故马应之而鸣。”《天镜》曰：“马鸣，踏地不食，必远行千里，若国君所乘马，主伐他国；主乘马夜悲鸣，国有外贼。”京房曰：“马无故一夜皆鸣，且有大兵来者。”又曰：“马能言，如其言吉，则吉；言凶，则凶。”《吕氏春秋》曰：“乱国之妖，马乃言。”
　　
　　马入宫殿
　　《潜潭巴》曰：“有马入宫，大臣不从行不忠，其有声也，臣名于天下，主令不行，轻见虏。”注云：“马，地精，阴也。从人，无所不之。今忽入宫，臣欲夺主位，居其宫之祥也。有声，是日而鸣声者，欲行主教令也。”京房曰：“马走入君宫，有兵事，大忧。”《异苑》曰：“后赵建武十四年，有妖马一匹，色青，尾燋燎，自中阳走阙下，是岁，虎死，国乱。”《晋阳秋》曰：“咸康八年，有马色赤如血，自宣阳门直入殿前，走出不知所之。”《二石伪事》曰：“石混说建武十四年时，忽有斓马一匹，有四目，系著殿中，十余日，突去，不知所在。”
　　
　　马生角
　　《地镜》曰：“马忽生角，其君以兵攻国，破亡。”《吕氏春秋》曰：“乱国之妖，马乃生角。”京房曰：“下不顺政，厥妖马生角，兹谓贤士不足。”又曰：“天子亲伐，马生角。”《洪范五行传》曰：“文帝十二年，有马生角于吴，在耳前，上向，右角长三寸，左角长二寸，皆大二寸。刘向以为，马不当生角，犹吴主不当举兵向上也。”又曰：“咸帝绥和二年二月，大厩马生角左右耳前，围长各一寸。是时王莽为大司马，害上之萌，自此始矣。”《晋纪》曰：“隆安四年，梁州刺史郭诠，送马生角，桓玄之应也。”《赵书》曰：“前赵临泾县，马生角在耳，长七寸，摇之则动。”
　　
　　牡马生驹
　　京房曰：“方伯分威，厥妖牡马生驹。”《史记》：“秦昭王二十年，牡马生驹而死，非类妄生而死，犹秦恃力强得天下而还自灭之象也。”《汉书五行志》曰：“哀帝建平二年，定襄牡马生驹三足，随群饮食，太守以闻。马，国之武用；三足，不任用之象。后侍中董贤年二十二为大司马，居上公之位，天下不宗。哀帝暴崩，成帝母王太后召弟子新都侯王莽入，收贤印绶，贤自杀，莽因代之。”
　　
　　马生子异形
　　京房曰：“马生子，一目，其君弱；马生子，三目以上，臣制主令；马生子，二口以上者，其令多乱；马生子，三鼻以上，民流亡；马生子，三耳以上，其民人多死者；马生子，二匹以上，民流亡；马生子，三足，其邑主且有不祥；马生子，二阴以上，有兵；马生子，目在腹下及在旁，其邑有兵；马生子，目在四支，其邑俘囚；马生子，目在阴，其邑大弱，主亡；马生子，目在背，民流亡，不从令；马生子，口在背，邑民大去其君；马生子，口在腹，邑饥，五谷大贵；马生子，耳鼻在四支者，兵作；马生子，耳鼻在腹及背，臣谋叛上，败绩；马生子，足在首，失邑君；马生子，足在背，人主有行；马生子，及在腹，主劳民饥；马生子，尾在首足，谷不成；马生子，尾在背，其君摇；马生子，尾在腹，臣谋反；马生子，无目，其邑君久疾；马生子，无口鼻，其邑君无子；马生子，无耳，主失位；马生子，无足，主失位。”《古今注》曰：“汉哀帝大初四年中，张幼卿有马生子，一身三头九口，各有言，民皆书之户上。”《华阳国志》曰：“蜀李特将亡，马生驹，一头二身，著六牙，一牡。”《异苑》曰：“李势时，有马生驹，一头二身六脚，身中有牝牡。”
　　
　　
　　马生人
