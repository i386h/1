<!-- { "loadSidebar": true } -->
　　石氏曰：“日两傍有气，短小，中赤外青，名为珥。”《释名》曰：“日珥者，在日两傍之名也；珥言似耳，在两傍也。”如淳曰：“气在日傍，直对为珥。”王朔曰：“珥，耳也。珥者，仁也；珥者，近臣也，珥者，亲近之人也，珥者，当如珥也。”甘氏曰：“珥，朝有耳，纯白色为丧；间赤为兵；间青为疾；间黑为水；间黄为喜。”甘氏曰：“日朝有珥，国有行进之事，其不行，凶能戎。”《荆氏占》曰：“日夕有珥，赤黑白，有大客。”董仲舒曰：“日交速而珥，兵大出。”《荆州占》曰：“日交珥，象一方众兵皆起，军在外者罢。”《孝经内记》曰：“日珥，赤兵、白丧、青忧、黑死、黄有喜，不出三年。”《孝经内记》曰：“日珥，人主有喜，为拜将军，苦有子孙；一曰有风。”郗荫曰：“日珥，人主有喜，兵在外亦有喜。”《洛书》曰：“日珥而张者，即人主有忧，欲听，欲外。”《荆州占》曰：“日珥北方以及三方，必有疾雷。”石氏曰：“有军；日有一珥为喜，在日西；西军战胜，东军战败。在日东，东军胜，西军败。南北亦然。无军而珥，为拜将。”《孝经雌雄图》曰：“日左珥者，君有阴事，与傍妻为奸；在西宫中欲立。”《摘亡辟》曰：“日有赤黑珥，夷人起兵，外降附之。”《孝经雌雄图》曰：“右珥者，君有重宫，妇人阴事私发。”夏氏曰：“日左右有黄白珥，君下赦。”京氏曰：“日以春有二珥，人君听事。”王朔曰：“日珥等，两军相当，无相奈何。”《摘玉辟》曰：“日有两珥，无封候桀恐还自伐。”京氏曰：“日两珥，且有大使，一日两珥，焰焰如光，为人君有喜。”《洛书》曰：“日两耳，中赤外青，色黄白润泽，天子喜。”《洛书》曰：“珥中有赤云贯日，有名之人死。”京氏曰：“日有三珥，人君有女子忧。”《孝经内记图》曰：“珥有四，天子大喜。”石氏曰：“日有四珥，天子拜将，太子立王候。”甘氏曰：“日四珥，天子有子孙喜期不出三年。”京氏曰：“日出四珥，将军亡；日入四珥，有大兵。”京氏曰：“日朝五珥，国忧，兵起。夕珥临日两傍，必有大客来言北方之事。”甘氏曰：“日有六珥，命曰大提；六十日分有丧，若赤云掩日，下有亡国。”
　　
　　日抱
　　
　　如淳注《汉书》曰：“气如半环，向日为抱。”蔡伯喈曰：“气见于日傍，内曲向日为抱。”京氏曰：“气青外赤内，曲向日月为抱；两军相当，顺抱者胜。”王朔曰：“气向日，晕状而短，则为抱。抱者，苞也；苞者，附也。抱者，近臣也；抱者，和亲也。按其色占之，抱黄白润泽，法有赦。”京氏曰：“气向日月为抱；抱多者，来亲附者众多也。”孙氏《瑞应图》曰：“君贤得土地，则有黄抱。”京氏曰：“气抱日为和亲，见者其臣欲亲。”石氏曰：“日抱，邻国臣佐来降。”石氏曰：“抱气青赤，在日月傍，为其分；若王者有子孙之喜。”《孝经援神契》曰：“黄气抱日，辅臣纳忠。”《孝经内记图》曰：“日光润泽，有抱国昌。”《洛书》曰：“日抱，黄白润泽，中赤外青，天子有喜；有和亲来降者，军不战敌降军罢。色青将喜，赤将兵争，白将来，黑将死。”《高宗占》曰：“抱傍有黄气，如人像；人主有贤，佐匡天下。”夏氏曰：“日有两齐等以战，抱先衰者败。”《高宗占》曰：“《日傍气图》：‘日有两抱，外欲自亲者；人主有喜。’”夏氏曰：“日傍有气抱，战胜无军，有欲和亲者。”《高宗日傍气图》曰：“日有三抱，天子喜，天下和平，色赤，黄、白皆吉，若有亲者。”《孝经内记》曰：“日四傍各有重抱，四方附信也。”《高宗占日傍气图》曰：“日四抱，天子有喜，皆将相向主，若有来和亲者。”夏氏《日晕图》曰：“日傍抱五重，再战，顺抱者胜也。”
　　
　　日背
　　
　　京氏曰：“日中赤外青曲向外，名为背。”蔡伯喈曰：“气见于日傍，外曲，曰背。”石氏曰：“背气青赤而曲，外向，为叛象，其分臣反。”石氏曰：“日背，有反臣；若边将去，善防之。”夏氏曰：“日背：背者，大夫卿欲为主。”《孝经内记》曰：“日两背，有反者。”《孝经内记》曰：“日四背，有兵兵罢，无兵兵起，以宿分占之。”《太公兵法》曰：“日四背见，军在外有反者。”《摘亡辟》曰：“日四背，天下骇扰，大将起在中野。”《春秋感精符》曰：“日四背，天下骇扰，大将起在中野。”《春秋感精符》曰：“日背而，天下分裂，臣子得志，主上弱。”《春秋考异邮》曰：“诸侯谋反，五背刺日。”
　　
　　日璚
　　
　　石氏曰：“气青赤，曲向外，中有一横，状如带钩，名为璚。”如淳曰：“日刺日曰璚。璚决伤也。”孟康曰：“璚者，日将蚀，先有异气也。”王朔曰：“日璚，璚者，决也；璚者，谪也，为汞离也。”夏氏曰：“日傍有青璚，大臣有去者；不去，有德令也。”《孝经雌雄图》曰：“日璚者，此变最剧，败伤君者也。致灭上有之徵，祸从君不禁下起；在左右，祸从臣诈主；在上，祸从妃后；在下，祸从臣专政。从为自用，横为暴多，有奸臣通。”《春秋考异邮》曰：“臣谋反，璚刺日。”《孝经内记图》曰：“日傍一璚，万人死其下。”夏氏曰：“日四璚，有兵兵罢，无兵兵起。（阙××××××）《春秋感精符》曰：“日四璚并立，政不一。（按《五行传》曰：“日傍有气，皆为晋国之将亡，四璚刺日，而后三卿分晋，以灭其祀。）”《春秋感精符》曰：“日九璚，后起之人并出。”《春秋吕氏》曰：“人主自恣，不修古王道，逆天暴物，妖祸起，地曜，日璚，日反光地曜，璚气上刺反光，日景见南；又上光盛，无能见轮体，及至反光，午上体见。光微没时，却忽时暂明，亦如灯将尽而光忽暂明炽；自古以来，将亡之国，必生暴君虐主；其君必夭荡其志，使穷极骄盈，而神照如来，故以反光深诫之也。”
　　
　　日直
　　
　　石氏曰：“日直，色赤丈余，正立日月之傍，名为直。其分有自立者。”夏氏曰：“日直，直者正直，在日上下左右，主直臣自立也；直在下，光色润泽，有立侯王者。”夏氏曰：“日有英直，君立臣；青赤直臣自立。”夏氏《日晕图》曰：“日傍有一直，色黄白润泽，有立候王。”《洛书》曰：“有一傍直，一方欲自立侯王，有二傍直，二方欲自立；三傍直，三方欲自立；四傍直，四方皆欲自立侯王。”《孝经内记》曰：“日傍有一直，蔽在一傍欲自立，从直所击者胜。”《孝经内记》曰：“日傍有两直，其色润泽，有侯王立。”夏氏《日晕图》曰：“日傍有二直；欲自立者，其色中赤外青，不成。”高宗《日傍气图》曰：“日有二重直在，左右谋欲自立。”《洛书》曰：“日四直者，是谓四强；色黄白润泽，天子有喜，安足无兵，国金幸臣使王。色青，天子有忧；赤，有兵；白，民多丧；黑，主死，国分。”
　　
　　日交
　　
　　王朔曰：“日有交，交者，青赤如晕状，或如合背，或正直，交者，偏交者，两气相交也。或相贯穿，或相背交，主内乱，军中不知。”石氏曰：“日交，人受淫勃之气。”京氏曰：“偏交在日傍，从交在日，傍交所击者胜。”甘氏曰：“常以九月上景侯日，傍交赤云，其下有兵。”
　　
　　日提
　　
　　夏氏《日晕图》曰：“日傍有赤云，曲如车盖映日，名曰扶提；不出其年，有自立者，以日宿占之。”《荆州占》曰：“日傍有白云，曲而向日，其一者居东方，其一者居西方，名曰提；不出其年，中有自立者。”《孝经内记》曰：“日有赤云，如车轮，或二或四，按图有二云，或背日或向日，当如车盖，不应如车轮，字之误也。其背向外提，外臣背其主；二提，期三十日至；四提，期六十日至。”《孝经内记》曰：“日傍有赤云，如车轮，四曲向日，名曰兵提；不出其年，有自立者，以宿占之。”甘氏曰：“日四傍有赤云，曲而向日，名曰四提。”《荆州占》：“提犹耳也，不出其年中，兵起王者死；一曰亡地，有自立者。”《孝经内记》：“日四提，不出二年，大有兵，大将出亡，五谷贵价一倍，三十日至，大雨不止。”京氏曰：“四提，不出二年，有大兵，有大饥。”高宗曰：“日六提，国君当之宜防。”京氏曰：“日六提，天子亡，布贵，天下乱，五十日至。”董仲舒曰：“殷时，在云居日左右，曲布向日，名曰日提。”占曰：“不出六年，天子不利，必有立者。高宗感之修德，昌祚数百年，可谓灾消而福生也。”
　　
　　日格
　　
　　甘氏曰：“有青气，横在日上下者，为格也；格者，格斗之象也。”
　　
　　日履纽缨
　　
　　《洛书》曰：“日下有赤黑青气，是谓履气，交日下将缨，或曰纽也，天子有喜，有臣反从外来者，所以然者；日，天子之象也，黑水之精也，赤临是谓水火相薄，故言天子喜；水者陷，故言有臣从外来反。”
　　
　　日承
　　
　　夏氏曰：“承者，气如半晕，在日下则名为承。承者，臣承君也，为君臣相承，有吉。”高宗《日傍气图》曰：“日下有黄气，三重若抱，名曰承福；人主有吉喜，且得地。”
　　
　　杂冠戴纽珥抱背玦直虹刺
　　
