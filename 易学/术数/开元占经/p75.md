<!-- { "loadSidebar": true } -->
　　《黄帝占》：“荧惑入五潢，为天下大乱，易政；一曰贵人死。”郗萌曰：“荧惑舍五潢，有兵，车骑行。”《黄帝占》曰：“荧惑入五潢，为运道不通，兵起。”郗萌曰：“荧惑舍五潢，牛马多疾死，腐烂道傍。”巫咸曰：“荧惑入五潢中，大乱，大旱，大残，以其近占四方殃，死而不葬，易世立王。”陈卓曰：“荧惑守五潢，贼起水中；一曰有淫雨。”《黄帝占》曰：“荧惑中犯乘守五潢，期二十日，兵起。”
　　
　　荧惑犯咸池二十
　　
　　《黄帝占》曰：“荧惑入咸池中，天下大旱。”甘氏曰：“荧惑入咸池，因行其中不止，是谓致兵，诸侯兵起，天不乱。”甘氏曰：“荧惑入咸池，有兵丧，天子且以大败，失忠臣，若旱；一曰大水，道通，贵人死；以入日占国。”郗萌曰：“荧惑入咸池，为有以迷惑人主者；一曰地动出摇。”
　　
　　荧惑犯天街二十一
　　
　　郗萌曰：“荧惑舍天街中央，大赦；一曰当天街，为诸侯自立为王；一曰大水。荧惑留止，若逆行天街中，为兵草起。荧惑不从天街者，为政令不行，不出其年，有兵。”《文曜钩》曰：“荧惑守天街，政塞奸出，上下相疑，四方隔绝。无通时。”郗萌曰：“荧惑犯天街，国绝祀，以入日占国。”石氏曰：“荧惑犯守天街，及徘徊乱行，主弱臣强，道路隔绝，天下不通。”
　　
　　荧惑犯甘氏外官三
　　
　　荧惑犯狗星一
　　
　　郗萌曰：“荧惑舍狗星三十日，旱。又曰狗群嗅，天下人尽惊。”
　　
　　荧惑犯狗国二
　　
　　《荆州占》曰：“荧惑守狗国，外夷为变。”
　　
　　荧惑犯哭星三
　　
　　《晋阳秋》曰：“孝武太元年九月癸亥，荧惑犯哭星，二年八月，征西大将军桓豁薨，十月尚书令王彪之薨。”
　　
　　荧惑入八魁四
　　
　　《荆州占》曰：“荧惑守八魁，兵大起。”
　　
　　荧惑犯鈇锧五
　　
　　《荆州占》曰：“荧惑犯鈇锧五月以上，臣有谋者。”石氏曰：“荧惑入鈇锧，若其星动摇，鈇锧用。”郗萌曰：“荧惑乘守鈇锧，为鈇锧用，将有忧。”
　　
　　荧惑犯天庚六
　　
　　郗萌曰：“荧入天庚中，大旱，粟贵，发用。”
　　
　　荧惑犯刍藁七
　　
　　《黄帝占》曰：“黄惑入刍藁中，主败宝出，乱臣在内。”
　　
　　荧惑犯九州殊口八
　　
　　《荆州占》曰：“荧惑守九州殊口，九州兵起。”
　　
　　荧惑犯天节九
　　
　　《荆州占》曰：“荧惑守天节，持节臣有奸谋，若使臣死。”
　　
　　荧惑犯九游十
　　
　　石氏曰：“荧惑守九游，日食星坠，天下大乱；若入九游，兵起。”
　　
　　荧惑犯军井十一
　　
　　《荆州占》曰：“荧惑入军井三日以上，其岁大水。”
　　
　　荧惑犯水府十二
　　
　　《荆州占》曰：“荧惑入水府，有谋臣；一曰逆行水府，天下大水。”郗萌曰：“荧惑守水府，天下洪水。”
　　
　　荧惑犯天狗十三
　　
　　《荆州占》曰：“荧惑入天狗，兵谋，北夷大饥，来归。邻国多土功；若守之，为兵谋。”
　　
　　荧惑犯天庙十四
　　
　　《黄帝占》曰：“荧惑入天庙，若守，为庙有事；一曰为凶，忧。”《荆州占》曰：“荧惑入天庙，有庙残之事；吏不去，则死。”
　　
　　荧惑犯巫咸中外官四
　　
　　荧惑犯长垣一
　　
　　郗萌曰：“荧惑入长垣，敌人入中国；出长垣，则出。”《玉历》曰：“荧惑入长垣，若守之，匈奴入汉国。敌人四夷若皆出，期一年。”
　　
　　荧惑犯土司空二
　　
　　《荆州占》曰：“荧惑守土司空，有兵；又曰守入土司空，有土徭之事。”
　　
　　荧惑犯键闭三
　　
　　郗萌曰：“荧惑犯乘键闭星，大臣有谋，天子不尊事天者，致火灾于宗庙，王者不宜出宫下殿，有匿兵于宗庙中者。”（《宋书》云：“晋穆帝升平三年正月壬辰，荧惑犯键闭，占曰：人主忧，五年正月，穆帝崩。”）
　　
　　荧惑犯天柱四
　　
　　《荆州占》曰：“荧惑守天柱，兵鼓起。”
　　
　　荧惑犯天渊五
　　
　　《荆州占》曰：“荧惑入天渊，大旱，出焦枯；若守之，海水出，江河决溢，若海鱼出。”
　　
　　荧惑犯鈇锧六
　　
　　《黄帝占》曰：“荧惑入鈇锧，为大臣诛。”《推度览》曰：“大臣戮亡，荧惑环鈇锧。”《荆州占》曰：“火犯鈇锧，兵起。”
　　
　　荧惑犯天厩七
　　
　　《荆州占》曰：“荧惑入天厩十日以上，厩马有食变。”石氏曰：“荧惑出入天厩，天下厩有忧，长吏败；若干天厩，兵起。”《黄帝占》曰：“守天厩，为厩灾之事；人主以马为忧，不即马疾。”郗萌曰：“荧惑守天厩灾三十日，骑马出。”
　　
　　开元占经　卷三十八
　　
　　填星占一
　　
　　填星名主一
　　
　　石氏曰：“填星，其神雷公，决星名曰卿魄。”《荆州占》曰：“填星，常晨出东方，夕伏西方；其行，岁填一宿，故名填星。”石氏曰：“填星，主季夏、主中央、主土；于日主戊巳，是谓黄帝之子，主德。女主之象，定受而不受者为失，填，其下之国可伐也，德者不可伐也；其一名地侯。”（案《服食经》曰：雄黄，填星之精也。）《淮南子》曰：“中央土也，其帝黄帝，其佐后土，执绳而制四方，绳直也；其神为填星，其兽黄龙，其音宫，其日戊巳。”《春秋纬》曰：“填星主德；德失，则宫室高，台榭繁；故填星缩、火烧门；动，则水决江河破、凶。”《文曜钩》曰：“填星主德以正常，德失则罚出填星，二十四徽，以效存亡。”《合诚图》曰：“填星，主正纪纲。”甘氏曰：“填星；主太常，主周梁，（《海中占》曰：周梁、中国也。）邦有德，填星当也。”巫咸曰：“填星之德厚，安危存亡之机。填星所宿者，其国安，大人有喜，增土。”《五行传》曰：“填星于五常为信，言行不二；于五事为思，心宽容受谏；若五常、五事皆失，填星为变动、为土功、为女主、为山崩、为地动。”吴龚《天官星占》曰：“填星所居国有德，不可以兵加也。”班固《天文志》曰：“填星者，信也，思也；仁义礼智以信为主，貌言视听以心为正；故四星皆失，填星乃为之动。”郗萌曰：“填星，主祭祀鬼神宫及太常。”《荆州占》曰：“填星，土之精，主四季。填星，主司天下女主之过；女主邪，填星邪；女主正，填星正。”石氏曰：“填星正，女主正纪纲。”
　　
　　填星行度二
　　
　　《五行传》曰：“填星以上元甲子岁，十一月朔旦冬至夜半甲子时，与日月五星俱起于牛前五度，顺行二十八宿，右旋，岁一宿，二十八宿而周天。”（案《历法》：填星一年平行十二度十一万六千四百三十二分度之四万六千二百七十一，二十九而百六十八日千九百七十六分日之十一百三十七而周天，是三百八十三年而十三周天。）《淮南子》曰：“填星以甲寅元始建斗，（甲寅元始，历起之年也；建斗，填星起于斗也。）日行二十八分度之一，岁行十二度百一十二分度之五，二十八岁而周天。”《春秋纬》曰：“填星出，百二十日，反逆；西行百二十日，东行；见三百三十日而入，入三十日复出东方，运之常也；守度持节为纪纲，顺之吉，逆之凶。”《荆州占》曰：“填星出东方三百三十日，而夕伏西方三十日，而复晨见东方。”《尚书纬》曰：“气在于季夏，其纪填星，是谓大静；无立兵，立兵命曰犯命；夺人一亩，偿以千里；杀人不当，偿以长子；不可起土功，是谓犯天之常，灭德之光。可以居正殿安处，举有道之人，与之虑国；人以顺式时利，以布大德，修礼义；不可以行武事，可以赦罪；人与德相应，其礼衣黄，是谓顺阴阳，奉天之常也。如是则填星得度，其地无灾。”《动声仪》曰：“宫音和调，填星如度不逆，则凤凰至。”巫咸曰：“填星受制，则养老、存鳏寡、行饘粥，施思泽，事宾客。”郗萌曰：“填星用事，务招录贤圣，择廉平，劝民耕农，实仓库，治城郭，通沟渠，奉天祠，修治社稷，数问牢狱，察勉失职，务安百姓；如是，则填星不盈缩，不逆行变色。”《荆州占》曰：“填星顺行而明，其国有厚德。填星行中道，阴阳和调。”皇甫谧《年历》曰：“甘石、太初历所民记星出不同者，以星盈缩在前，各录后所见也；填星之精，凡六十三变。”
　　
　　填星相王休囚死三
　　
　　《荆州占》曰：“填星之相也，从立夏至仲夏时，其色大如精明，无芒角。填星，土也，位在中央，王于四季，其星从孟夏至仲夏时，色当赤而微小；及季夏王时，其色比北极中央大星，赤黄而光明，有芒角。填星之囚也，从立冬至仲冬比奎大星，黄白而光明有芒。填星其囚也，从立冬至仲冬，其色青而细小。赤黑，止而不行；（甘氏云：如小不明也。）至季冬王时，色当比左角青黄而光明有芒。填星之死也，从立春至仲春，其色白而细小不明，至季春时，色当比参左肩；而黄白光明有芒。”甘氏曰：“当其相也，而有王色；主弱、女主用事；有休色，有土功；有囚色、女主不昌；有死色，贵人多丧。所留守舍，其国有女徵，其进舍也及退舍，皆为土功忧事。当其王也，而有相色，则女主宗强；有休色，政在公卿；有囚色，女主不昌；有死色、女主族不祥。其所留之舍，有德厚，其进舍也，其国得土，其退舍也，则失土。当其休也，而有王色，臣下纵横；有相色、女主请谒行，有囚色，女主宗族有诛伤；死色重，有女丧。所留之舍，其国民流亡；其进舍也及退舍，其国受殃。当其囚也，而有王色，有政令，四时不和，多风雨灾，五谷不成，盗贼起，野多囚人；有相色，臣下为谋，谋及司空；有休色，女主与妾讼；有死色，国有土功。所留之舍，其国是当，其进舍也，绝嗣复兴；其退舍也，有哭音。当其死也，而有王色，下胜上，枯木复生，臣专政；有相色、地泄，其藏从地中；出有休色，五谷暴贵，人臣散亡；有囚色、必有霜雹；所留之舍，尤凶；其进舍也、地动，若有蛇怪；其守舍也，有移徙泽。”
　　
　　填星光色芒角四
　　
