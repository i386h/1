<!-- { "loadSidebar": true } -->
　　甘氏曰：“客星犯舆鬼，国有非次自立者，必败亡。”石氏曰：“有星入舆鬼，有诅盟鬼神祠祀之事于国内。”（《南官候》曰：于国外。）夏氏曰：“客星入天尸，帝王亡，天下多病。”郄萌曰：“客星入天尸，民多死；一曰：有大丧。客星入舆鬼，人相食。他星入舆鬼，鈇锧用，大臣诛。客星入天尸，金玉府中，三日一环之，有赦。”陈卓曰：“有星入舆鬼，有军，若大人忧。”《百二十占》曰：“他星入舆鬼，有祀事于国内；出鬼，有祀事于国外。”巫咸曰：“客星出舆鬼，其国有丧；出南，为人君；出北，为女主；左，为太子；右，为庶子；若守四星，随其所犯发之，期不出三年。”《荆州》曰：“客星入舆鬼，留三十日以上，天下金玉用易钱。”黄帝曰：“客星守舆鬼，人君有大忧；一曰：贵人有大忧。”《孝经章句》曰：“客星守舆鬼，在其中央，主丧亡，棺木贵，倍其价。”石氏曰：“客星守舆鬼，秦有奸臣欲危其主。”甘氏曰：“客星守舆鬼，五十日不去，国有大丧，兵大起，将军战于野，多有死者，期不出一年。”巫咸曰：“客星守舆鬼。南，男子多死；守北，女子多死；守西，长老贵人多死；守东北一星，棺木贵，铁器、鱼盐大贵，皆三倍。”郄萌曰：“客星守舆鬼，马贵；一曰牛贵；又曰多土功事。皆变易更政。男子不得耕。女子不得织。”《荆州》曰：“客星守舆鬼东北星，棺木贵；守东南星，五谷贵；守西南星，金钱贵；守西北星，铁器、鱼盐百倍。”《玉历》曰：“客星守舆鬼，秦有疾。”《南官候》曰：“客星守舆鬼，入鈇锧，有兵罢；客星守舆鬼，阵兵不战。”黄帝曰：“客星出若守舆鬼西，若从西入舆鬼，老人死；出，若守东，若从东入，丁少年死。”黄帝曰：“客星出若守舆鬼南，若从南入舆鬼，男子死；出，若守北，若从北入，女子死。”荆州曰：“客星干犯守舆鬼，天下有大丧，阳为君，阴为后，左为太子，右为贵臣；又随所守主阙，王者发之，不出七十日。”
　　
　　客星犯柳三
　　荆州曰：“客星干犯柳，周国当之，期九十日。”黄帝曰：“客星入柳，道路不通。”郄萌曰：“客星入柳，兵从泽起。又曰：大师有丧，色黄有喜。”《荆州》曰：“客星入柳，兵大起，人大恐，布帛绵絮贵。”《南官候》曰：“客星入柳，有兵发行；色赤，怒，左右。地大动。”《百二十占》曰：“他星入柳。名木有来入者。”《孝经章句》曰：“苍星出柳，诸侯有死者。”郄萌曰：“赤星出柳，执法者遇贼；苍星出柳，杀边诸侯。”《荆州》曰：“客星出柳，兵大起，诸侯有死者，其国当之；一曰有大水，人主游船，天下大饥，人民流亡，不出年，远二年。”《百二十占》曰：“他星出柳，名木有出者。”郄萌曰：“客星出入柳，人多移徙；又曰：出入天相，天子变更其令。柳中有奇星，臣蔽主明，有北军之耻。客星舍柳，天下有大兵，期二月，若五月。”《荆州》曰：“客星经柳，山林有不伐者。”黄帝曰：“客星守柳，库兵大发，天下人为王者治道。”《孝经章句》曰：“客星守柳，库兵发，诸侯有死者。”郄萌曰：“客星守柳，南宫有变；一曰牛贵，又曰羌夷起，变天下，弓弩聚。”《荆州》曰：“客星守柳。天下丝麻羊贵。”《百二十占》曰：“客星守柳，大人弃其粮。”郄萌曰：“客星舍柳，先得地，后失之；又曰：犯守柳，王者赐边客。”
　　
　　客星犯七星四
　　《荆州》曰：“客星干犯七星，其国有大兵，不出百八十日。”石氏曰：“有星入七星，有客以急事来使者；出七星，君使人以急事出者；星色青，言忧色；赤，言兵；黄，言土；白，言义；黑，皆使者凶。”郄萌曰：“客星入七星，有立太子者，若有奇令。又曰：色青为疾，白为丧。”《玉历》曰：“客星守七星，布帛麻臬贵，津梁绝。”《南官候》曰：“客星守天都，山水会，河水决，水且至，人流亡，去其乡。”《百二十占》曰：“他星守柳，天下变更。”郄萌曰：“客星出入天都，人多流亡。一曰：止水溢。又曰：黑星结，若就七星，大人忧。”司马彪《天文志》曰：“客星居七星，为死丧。”郄萌曰：“客星舍七星，留不去，左右宫中以火为忧。”（一本云：国家喜，天雨五谷在宫中。）郄萌曰：“客星舍天都，五谷不成。”黄帝曰：“客星守七星三十日，天下变更，水大出，道路不通。”石氏曰：“客星守七星，周有大贤。”郄萌曰：“客星守七星三十日，天子忧，廷中有贼，必易政。一曰：有德令。又曰：其国显。一曰：必有客事，有土功，菽麻不收，若小豆贵。一曰：马贵。一曰：盐贵。客星守七星，天子必易政。一曰：兵大起。又曰：道路多水潦。又曰：沟渠道路不通。一曰：水大出。”《荆州》曰：“客星守七星三十日，河水决，人去其乡。”石氏曰：“客星出七星而守之，（甘氏曰：守三十日。）族欲自立王者，不亲其子。客星若不时去，人主有忧，大臣有诛，期不出年。”
　　
　　客星犯张五
　　《孝经章句》曰：“黄星出张中，君且猎；黑星就之，君死。”石氏曰：“有星入张，有赐客之事；出张，军使赐诸侯。又曰：入张，国治宗庙，期二十日，国有忧，男子有急。”巫咸曰：“客星入张，人迁徙，天下变，更令，籴贵。”郄萌曰：“客星入张，诸侯有来赐吾君近臣者；出张，赐诸臣。”《荆州》曰：“客星入张，政急，人民苦，死边。”《春秋图》曰：“客星出张，白衣同姓有自立者，天下更令，有徙人，若使人于诸侯。”郄萌曰：“客星出入张，兵起，期百八十日。一曰：天子改政令。客星舍张，留不去，前将军谋，有阴兵起。”黄帝曰：“客星守张，天下人远去。一曰：人有千里之行。”《孝经章句》曰：“客星守张，在其中，籴石三百，游在其旁，石百，有急令。”石氏曰：“客星守张，楚周有隐士。”《海中占》：“客星守张不去，满三十日，有亡国，死亡，臣杀其主，小人谋贵，祸及嗣子，期三年。”郄萌曰：“客星守张，小人有欺君者，祸及嗣子。又曰：先起兵者利，后起兵者不利。一曰：食中有毒，邻国有来献食物者，天子酒大出，天子以为忧败。一曰：客有忧。又曰：弓大贵。一曰：籴大贵。一曰：粟贵。一曰：人忧食，国大饥。”《玉历》曰：“客星守张，邑多变在外。”《南官候》曰：“客星守张，五谷贵，有赐之事。”甘氏曰：“客星出张，若守之，白衣同姓自立者。”郄萌曰：“客星入若守张，有亡国，死王。又曰：相忧。一曰：相大疾。”陈卓曰：“客星犯守张，天子以酒为忧。”
　　
　　客星犯翼六
　　《荆州占》曰：“客星干犯翼，国有用兵，大臣有忧，远百八十日。”《孝经章句》曰：“苍星出翼，五谷风雕。”石氏曰：“有星出翼，使人于负海之国；有星入翼，负海客有来使者，皆以鸟为币。色黄白，无故；青，道病；黑，死不至。”巫咸曰：“客星出翼，将军谋反，兵大起，必有战，边有大急，同姓诸侯有自立者，若大水，五谷伤，人民饥，去其乡，期三年。”《百二十占》曰：“他星出翼，倍海国有受赐者。”郄萌曰：“客星出入翼，多风雨，河决，水且至，道路不通。一曰：五谷不成，人多流亡。”《孝经章句》曰：“客星守翼，人多流亡，水且至，道涂不通，兵大起。”石氏曰：“客星守翼，君弱臣强，四夷王。”郄萌曰：“客星守翼，将军谋反，兵大起。一曰：国更其服。又曰：有大令，若边有大急。一曰：有一国之战。一曰：名山有崩者。一曰：五谷雨伤。一曰：岁大风大水。一曰：有大令。”《荆州》曰：“客星守翼，岁大饥。”《南官候》曰：“客星守翼，有自立者，同姓王侯必有权臣。客星明大守翼，大水，江河决溢，道路不通，鱼龙游于陆道。客星守翼，羽毛旗帜贵。”
　　
　　
　　客星犯轸七
　　《海中占》：“客星干犯轸，近期百八十日，远期一年。”黄帝曰：“赤星入轸，轻车入；出轸，轻车出。”石氏曰：“有星入轸，诸侯有来使者，以车为币；出轸，君使人之诸侯，皆车为币。”郄萌曰：“客星入轸，有土功，若五谷大贵。”《百二十占》曰：“他星入轸，有使者以车为币，贵人多系者。一曰：无处车系马。或曰：野无车马。”《文耀钩》曰：“客星出轸，若有白衣自立者，大国多害，若有丧，兵革起天下，有逃主，近期不出一年，远三年。”《荆州》曰：“赤星出轸，军出。”《百二十占》曰：“他星出轸，有使者以车马为币，以冬三月视轸中。”黄帝曰：“赤星守轸，车马有急行。客星守轸，车马贵。”石氏曰：“客星守轸，川谷不通而车贵。一曰：守轸辖若长沙，车官使有忧。”甘氏曰：“客星守轸，国有自立者，大国多害。”郄萌曰：“有星守轸，为车事。客星守轸，兵大起，边境尤甚。一曰：名山有崩者。一曰：若白黄，有外忧；苍，为臣。一曰：赤黄，外忧；黑苍，谗臣。一曰：有土功之事。一曰：五谷大贵。”石氏曰：“客星犯守轸，天下有山崩，若水溢，出之地中。”郄萌曰：“客星入长沙，天下无处士。一曰：天下有逃王。一曰：兵尽散出之。” 
　　
　　开元占经　卷八十二
　　
　　客星占六
　　
　　客星犯石氏中官上
　　客星犯摄提一
　　郄萌曰：“客星入摄提座，谋臣在侧，圣人受制。”郄萌曰：“客星当摄提口，将受主俸，不为主用。”郄萌曰：“客星舍摄提角，不去，国家有喜。一曰：天下必有开仓者。”《河图圣洽符》曰：“客星出摄提，若守之，天下大乱，人君自将兵，君臣谋，兵起宫中，不出其年。”
　　
　　客星犯大角二
　　甘氏曰：“客星出大角，大兵起，天下乱，若守之二十日以上，王者恶之，国易政，期三年。”《海中占》曰：“客星出入大角，天下乱，兵大起，臣谋其主，不则天下出水，入城郭，煞人民，期百日。” （郄萌曰：期三十日。）郄萌曰：“客星入中大角，天角，天子之席，有奇令。”郄萌曰：“客星舍抵大角，留不去，国家有大责。”石氏曰：“他星守大角，诸侯有谋上者。”郄萌曰：“客星守大角，天下有忧。”郄萌曰：“客星守大角，太子耗衰。”郄萌曰：“客星入座，谋臣在侧，圣人受制。”
　　
　　客星犯梗河三
