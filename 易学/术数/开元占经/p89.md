<!-- { "loadSidebar": true } -->
　　《荆州占》曰：“太白入奎中，大水横流，不出百八十日。”郗萌曰：“太白入天库，兵起西方。”《海中占》曰：“太白出奎，起兵于国外。太白润泽出奎，有善令；变色入奎，有伪令来者；若出奎，有伪令，出使者。”石氏曰：“太白守奎，外夷入。”《海中占》曰：“太白守奎，出复入，籴贵，人流，食贵。”石氏曰：“太白守奎，五十日不下，大水。有兵且战；一岁不下，三岁有兵。”甘氏曰：“太白守奎，大霜。”《海中占》曰：“太白守奎，以水起兵国中。”巫咸曰：“太白守奎，万物不成，民疾病。”《海中占》曰：“太白守奎，兵起，凶；一曰圣人出；一曰徭大起。”郗萌曰：“太白守奎，有匿谋，不过岁中；又曰大将军战死；若戮死，期九十日，国有流民；又曰赦。”《荆州占》曰：“太白守奎，为王者忧；一曰大人当之。”《玉历》曰：“太白入奎，若守之，水泉涌出；五十日不下，秦且开库，发兵加鲁城；有兵战，国多流民。”石氏曰：“太白守奎，外国兵来入，有军不战；一曰水潦为害，伤五谷。”甘氏曰：“太白犯守奎，外兵来入国；若去奎一尺。四夷共治中国，期二年。”《文曜钩》曰：“太白垂芒守奎，天下柝击。”
　　
　　太白犯娄二
　　郗萌曰：“太白犯娄，有众聚发事。”《玉历》曰：“太白顺行之娄，子离其母，其政和平，国有喜。”石氏曰：“太白经娄，四夷远去。太白去娄一尺，爵禄贵。太白出入留舍娄，外国兵来入。”齐伯曰：“太白出入留舍娄，天下大兵起，秦国以发兵，必有兵加于鲁之城。”《黄帝占》曰：“太白守娄，小旱，万物不成。”郗萌曰：“太白守娄，有兵，期四十日；又曰有大令。”石氏曰：“太白守娄，赦。”甘氏曰：“太白守娄，子守其母，天子至孝，将有德。”《荆州占》曰：“太白守娄，为聚众兵起，三军行；天下多饥，豕大贵。”石氏曰：“太白守犯娄，其乡吉；天下和平，将军有喜。”
　　
　　太白犯胃三
　　甘氏曰：“太白犯胃，色赤，五十日不下，其国大败，有亡主，期不出年。”《海中占》曰：“太白入胃中，守之，有丧。”《黄帝占》曰：“太白守胃，二十日，兵大起，流血。”石氏曰：“太白守胃，五十日，兵大起，其乡有转谷百里，百姓饥，国大乱。”甘氏曰：“太白守胃，大臣执忠，天子奉其祀，四海安宁。”巫咸曰：“太白守胃，民疾病，若流亡；一曰民小流。”又曰：“太白守胃，为有兵灾，万物不成。”郗萌曰：“太白出入留舍胃，五十日不下，天下大乱，百姓饥，其国必败。”《海中占》曰：“太白守胃，有德令，兵革不用，有兵兵不用。”陈卓曰：“太白犯守胃，将为乱；国以无义亡。”《太公决事》曰：“太白守胃，五十日不下，兵见，百里流血，后月赦。”郗萌曰：“太白守胃，有仁令；一曰天下大赦。”《西官候》曰：“太白守胃，色赤如火，兵起见血流；一曰青黄有德令。”《文曜钩》曰：“太白贯胃，仓廪虚，边兵结，四夷侵，祸谋成。”《黄帝占》曰：“太白逆行守胃，成勾已；其国君死，大臣有诛；若去之一尺，燕赵大饥，人相食，期百八十日。”《孝经右秘》曰：“岁将大恶，金加胃。” 
　　
　　太白犯昴四
　　《文曜钩》曰：“太白入昴，天子以岁诛。”陈卓曰：“太白犯昴，旱，大暑。”（《宋书天文志》曰：晋成帝咸康元年二月巳亥，太白犯昴，六月旱。）陈卓曰：“太白犯昴，兵起；近期一年，远期五年。”（《宋书天文志》曰：晋成帝咸康元年二月己亥，太白犯昴，四月，石虎侦骑至历阳，朝廷虑其哨众复至，加司徒王导大司马治兵动众，又遣慈湖牛渚鹿湖三戍，五月乃罢，是时湖贼又围襄阳，庾亮拒而退之。）石氏曰：“太白入昴，天下乱，兵大起，期五十日。”（《宋书天文志》曰：晋惠帝大安二年，太白入昴，是年冬，成都河间攻洛阳，二年正月，东海王越执长沙王乂、张方及。晋康帝建元二年正月壬午，太白又入昴，是年石虎杀其太子邃及其妻子徒属二百余人，又遣将刘宁，寇没狄道，又使将张举将万屯荆东，以备慕容皇光。）郗萌曰：“太白入昴中，大赦，近期十五日，远期三十日；太白行疾，期近；行迟，期远。”又占曰：“太白入昴中，大赦，期九十日。”《玉历》曰：“太白入昴中，大扰，国易政，有流血千里；主命恶之，不出其年。”石氏曰：“太白去昴一尺，贱人贵。”郗萌曰：“太白奔昴，若出北者，为阴国有忧。”《黄帝占》曰：“太白犯昴，若舍昴；留四五日不去，即大臣有死者。”又占曰：“太白出入留舍在昴北，有女丧；在昴南。有男丧。”又占曰：“太白守昴，四夷有兵事。”（司马彪《天文志》曰：孝章帝建初元年正月丁巳，太白在昴西一尺，昴为边兵，是时蛮夷陈纵等叛汉。）《春秋元命苞》曰：“太白守昴，政绝。”石氏曰：“太白守昴，兵从门闯入，人主出走；一曰胡兵入，且亡国，若有谋主之变；居其北，则四夷有毒霜早降，岁有疾疠；一曰胡不安，期六十日，当有自来王。”甘氏曰：“太白守昴，将军下狱。”《海中占》曰：“太白守昴，将军有聚众。”石氏曰：“太白守昴，有更令，若有大赦，期百八十日。”巫咸曰：“太白守昴，国易政，大人当之。”巫咸曰：“太白逆行守昴，扰，有兵起，民多有恨狱者；一曰大臣有狱死。”又占曰：“太白入昴，若居昴北，若犯乘守，北主死。”郗萌曰：“太白与昴斗，不出其年，有反臣。”又占曰：“太白中犯乘守昴，为兵，北征于边。”《荆州占》曰：“太白犯乘守昴，有角，兵大起，天下流血千里，民多疾。”
　　
　　太白犯毕五
　　《黄帝占》曰：“太白犯毕，出北，阳国有忧。”石氏曰：“太白犯毕左角，大战不胜，将军死。”《太公决事占》曰：“太白犯毕口，大兵起，一岁罢。”《西官侯》曰：“太白犯毕右角。敌兵大战。”（按司马彪《天文志》曰：孝明永平十六年四月癸未，太白犯毕，毕为边兵。后北匈奴入云中，至咸阳，使者高弘发三郡兵追讨，无所得，太仆蔡彤坐不进，下狱。）石氏曰：“太白入毕口，为大人当之，国危。”石氏曰：“太白入毕口。有女丧。”《西官候》曰：“期百二十日，远期十月；一曰将相当之，若有忧，大人恶之。”（《天文志》曰：孝安永初三年五月丙寅，太白入毕口中，延光元年三月癸巳，邓太后崩，五月庚辰，太后兄车骑将军邓鲰等七侯皆免官自杀之验也。）石氏曰：“太白入昴，近阳星，大将出征，立功，有光荣。”石氏曰：“太白入毕口，与两股齐，期四十日，兵起；入直一星，期十日，兵起；守之五日，期三日，兵起；若有人以猎惑人君者也。”郗萌曰：“太白出入留舍毕不下，一国有忧，兵起北方；出入留舍六十日不下，天下有立王；百日不下，不越四年中，王侯有大丧。”巫咸曰：“太白入毕中。各伺其出日而数之，期二十日，为兵发；伺始入处之率，一日期十日，为军罢。”郗萌曰：“太白入毕口不出，民人走，有狄夺国；又曰大赦，近期十五日，远期三十日；太白行疾，期近；行迟，期远。”《西官候》曰：“太白入毕，人主守卫将相有乱者，人主当之；犯左角，大兵战，左右将死；乘陵其上，边将军死。”《太公决事占》曰：“太白出东方，入毕口，车马贵，易政。”石氏曰：“太白出毕阳，则旱；出毕阴，则为政令不行。”石氏曰：“太白出毕一尺，国丰。”《西官侯》曰：“太白抵天，都尉出入天下；有兵惊民离，主亦惊。”《文曜钩》曰：“太白贯毕，仓廪虚，边后缮，四夷侵，祸谋成。”《石氏占》曰：“太白守毕傍，有兵。”石氏曰：“太白守毕，天子虚，国多枉刑。”甘氏曰：“太白守毕，大将有功，大臣使出。”巫咸曰：“太白守毕，诸侯兵起，一岁罢；又曰为水，万物五谷不成。”《西官侯》曰：“太白守毕柄，有兵，邑益强；一曰大臣出使。”又曰：“太白入毕，守之，将军谋反，大将出从，竟立功名，国易政，期不出二年。”《玄冥占》曰：“太白入毕而守之，将军为乱，国君守卫，大臣当之，改朔易令。”郗萌曰：“太白犯守毕，有大兵，民多死。”郗萌曰：“太白犯守毕，有急令；一曰相死，边境不安。”《黄帝占》曰：“太白犯守毕左股，边夷兵起，左将军战死；若犯守右股，右将军战死，不出其年。”《海中占》曰：“太白犯守附耳，国有谗乱之臣在主侧，以畋猎惑主者，若相有喜。”陈卓曰：“太白犯附耳，兵将相忧丧也；若不即免退。”
　　
　　太白犯觜觽六
　　石氏曰：“太白犯觜觽，万物不成。”石氏曰：“太白犯觜觽，其国兵起，天下移动。”甘氏曰：“太白犯觜觽，大臣为乱，大臣当之，国易政，兵起，觽钺用，期九十日。”郗萌曰：“太白入觜觽中，有兵。”郗萌曰：“太白出入留守觜觽，地数裂，兵且起，大人当之。”《黄帝占》曰：“太白守觜觽，时节不调，当温反寒，当寒反温；当雨反晴，当晴反雨。”石氏曰：“太白守觜觽，不出三十日，有将军叛；天子之军破，牛马有急行。”石氏曰：“太白守觜觽，西方客动，侵地，欲为君王；崇礼以制义，则国安。”《荆州占》曰：“太白守觜觽，天下兵。”石氏曰：“太白守觜觽，君臣和同。”甘氏曰：“太白守觜觽，四夷和合，天下咸宁。”巫咸曰：“太白守觜觽，为万物不成；一曰民多疫，大臣有变。”《西官侯》曰：“太白犯守觜觽，天下兵起，人民相谋。”
　　
　　太白犯参七
