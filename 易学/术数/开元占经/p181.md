<!-- { "loadSidebar": true } -->
　　《瑞应图》曰：“王者德茂，则白麞见。”注云：“案宋文帝时，华林园白麞生二子皆白，又元帝时，白鹿再见。宋文帝、孝武帝并获白鹿。何法盛、沈约皆以白鹿附白麞焉。”又云：“天鹿，纯灵之兽，五色光耀，王者孝道备，则至。”《礼记威仪》曰：“君乘水而王，其政和平，则北海输白鹿。”《援神契》曰：“王者德至鸟兽，则白鹿见。”《晋中兴征祥说》曰：“白鹿者，仁兽也。王者明惠及下，则见。色若霜雪白，牝牡不与紫鹿为群。”注云：“案周平王时，白鹿见。汉章帝西巡日，白鹿见于临平观。”《天镜》曰：“王者仁明则白鹿至。”又曰：“爱民人，白鹿见。”
　　
　　赤熊　赤罴
　　《瑞应图》曰：“王者奸宄息，则赤熊入国。”注云：“案宋文帝时，白熊见。”沈约《符瑞志》曰：“附赤熊。”《瑞应图》曰：“王者远佞人，除奸猾，则赤罴见。”《天镜》曰：“王者武功遏乱，则赤罴出。”
　　
　　白狼　白狐　玄狐
　　《瑞应图》曰：“王者仁德明哲，则白狼见。”又曰：“王者进退依法度，则至。周宣王得之而犬戎服。”《尚书璇玑钤》曰：“白狼衔钩入殿朝。”（注云：钩，缚束之要。案《帝王世纪》曰：汤得天下要地，有神麞白狼衔钩入殿朝。）《瑞应图》曰：“王者仁智明，则白狐出。”又曰：“王者仁智动唯法度，则见。”《天镜》云：“王者德和，则白狐来。”又曰：“成王时太平，则玄狐见。”
　　
　　文狐　九尾狐
　　《礼斗威仪》曰：“君乘火而王，其政讼平，则南海输文狐。”《瑞应图》曰：“王者德及禽兽，则南海输文狐。”《援神契》曰：“德至鸟兽，则狐九尾。”宋均注云：“王燕嘉宾，则狐九尾也。”《淮南子》曰：“狐九尾者，九配得其所，子孙繁息，明后当旺也。”《瑞应图》曰：“六合一统，则九尾狐见。一云：王者不倾于色，则至。文王得之，东夷服。”《吕氏春秋》曰：“禹年三十未娶，行于涂山，思时晚慕失制，乃曰：‘吾之娶必有应焉。’乃见白狐九尾而造于禹，禹曰：‘白者，服也；九尾，其征矣。涂山人歌曰：绥绥白狐，九尾厖厖，成家成室，我都彼昌。’禹因娶涂山氏女。”陈思王《上九尾狐表》曰：“黄初元年十一月二十三日，于甄城县北，见众狐数十首在后，大狐在中央，长七八尺，赤紫色，举头树尾，尾甚长大，林丛有之，甚多，然后知九尾狐。斯诚圣王德正，和气所应也。”
　　
　　赤兔　白兔
　　《瑞应图》曰：“王者德茂，则赤兔见。”《晋中兴征祥说》曰：“白兔，仁兽也。王者尊敬耆老，则见。”《天镜》曰：“人君好务贫，则白兔见。”《瑞应图》曰：“王者敬事耆老，则白兔见。”又云：“王者应事疾，则见。”注云：“《春秋元命包》曰：兔者，月明之精也。《玉策记》曰：兔百岁则色白也。”
　　
　　一角兽　三角兽　比肩兽　六足兽
　　《瑞应图》曰：“天下太平，则一角兽至。”又云：“六合同归，则一角兽至。”又云：“王者法度修明，三统得所，则三角兽至。”《天镜》曰：“王者承先法度，无所造次，则三角兽至。”《瑞应图》曰：“王者德及幽隐，鳏寡得所，则比肩兽至。”又云：“王者谋及众庶，则六足兽至。”
　　
　　兽咎征
　　麒麟执
　　《春秋合诚图》曰：“苍帝将亡，则麒麟见绁。”《公羊传》曰：“襄公十有四年春，西狩获麟。麟者，仁兽，有王者则至，无王者则不至，有以告者，有麕而角者。孔子曰：‘孰为来哉？’反袂拭面，涕沾袍，曰：‘吾道穷矣。’”《五经异义公羊说》：“孔子获麟，天命绝周，天下叛去为贼。”
　　
　　狸力　猾褢　朱厌　犰狳　朱儒　蜚
　　《山海经》曰：“岠山有兽，其状如豚有距，其音如狗吠，其名曰狸力，见则其县多土功。”又云：“尧光之山，有兽如人而彘鬣，其名曰猾褢。（滑怀两音，或曰署衮）其音如斫木。（如人斫木声）见则其县有大繇。（谓作役也，或曰其县乱。）”又云：“小次之山，有兽焉，其状如猿而白首赤足，名曰朱厌，见则为兵。”又云：“余我之山，有兽，状如兔，鸟喙鸱目蛇尾，见人则眠，名曰犰狳。（仇余两音）其鸣自叫，见则螽蝗为败。”又云：“耿山有兽，状如狐而鱼翼，其名朱儒，自呼，见国有恐。”又云：“太山有兽焉，其名蜚，行水则竭，行草则死，见则大疫。”
　　
　　
　　象
　　《运斗枢》曰：“变江淮之祠，斩伐无度，则瑶光不明，象负车奔。象八足，阴敖翔。”注云：“象，太阴之物。八足，是欲行之八方之远。臣如此，自恣之甚也。”《东观汉记》曰：“桓帝延熹五年，有惊马逸象入宫殿，国灾。”
　　
　　白虎执　虎断道入国　虎食人　虎衔鱼　虎相食
　　《合诚图》曰：“白帝亡，则白虎执。”京房曰：“虎断道，边国谋。”又曰：“白虎入国邑，野人为政，危其宗人。”《地镜》曰：“虎入国，国将空荒。”《京房易传》曰：“君行无道，将害民庶，虎食人。”《运斗枢》曰：“君失恩于小民，则虎衔鱼。”《地镜》曰：“虎相食，不出三年，国荒。”
　　
　　虎牛尾无口目　虎两口　虎两足
　　《河图说征示》曰：“主无德，则虎牛尾无口目，名曰乱朝。”《潜潭巴》曰：“有虎两口，君出走，诸侯绌。”注云：“虎可畏，今复两口，象大臣欲有所咀嚼也。”《地镜》曰：“世主方起，大臣遘罪，则虎有两口。”《晋杂事记》曰：“太康六年，南阳献两足虎。”注云：“干宝曰：虎，金精；南阳，火也。金入火刑，王室乱妖也。”王隐《晋书》曰：“中宗诏问王隐曰：‘荆州送两足虎，其征何为也？’隐曰：‘谨案先臣铨传，太康时两足虎，因作诗以讽，铨意以晋金行也，金在西方，其兽为虎，虎有四足，犹国有四方，无半势而又见获，将有愍怀之祸也。”
　　
　　
　　麈入宫　麋入国
　　《晋中兴征祥说》曰：“兴宁元年十月，麈入于东海王宫。麈，主也，将为天下主之征。后哀帝崩，东海王即位。”《京房易候》曰：“麋入都而国虚。”又曰：“麋见于邑，有臣戮。”又曰：“糜入市，邑有忧。”《地镜》曰：“麋入国，国方见屠。”《洪范五行传》曰：“庄公十七年冬，多麋。牝兽之淫，莫大于麇。麇，迷也。庄公悦郑詹之言，取齐淫女。刘歆以为毛虫之孽，刘向以为麋色青，近青祥。”
　　
　　候鹿解角　鹿入宫　熊入宫
　　《易通卦验》曰：“鹿者，兽中阳也。兽者，阴，贵臣之象。鹿应阴。解角者，夏至太阳始屈，阴阳相向，君臣之象，今失节不解，阴不变阳，臣不承君之象，故为贵臣作奸。”《京房易候》曰：“鹿入宫都而国虚。”《论衡》曰：“汉中王筑宫楼未成，鹿走上阶，其后果薨。”《汉书》曰：“昌邑王贺，闻人声曰熊，视而见大熊，左右莫见，王以问郎中令龚遂，遂曰：‘熊，山野之兽，而来入宫室，王独见之，此天戒大王，恐宫将空虚之象也。’贺不改悟，后卒失国。”
　　
　　狼入国绕军　狼食人
　　《吕氏春秋》曰：“乱国之妖，有狼入国。”《京房易候占》曰：“君失春政则苍狼入于邑，君失秋政则白狼入于邑，君失冬政则黑狼见于邑。”又曰：“狼逐家人犬者，夷狄且来入君邑中。”又曰：“狼鸣于邑中，邑且空；狼伏邑中，有兵。”又曰：“赤狼见于国，不出三年，必有大祸，野人为政。”《抱朴子》曰：“有狼狐绕军而鸣者，军败。”又曰：“君无道则狼食人。”
　　
　　狐一头两身　五狐入室上屋　狸三头　獭不祭鱼
　　《灾异图》曰：“王公不祗上命，刻暴百姓，人民吁嗟，则一头两身狐见。”京房曰：“狐逐家人犬者，夷狄且来入君邑中。”又曰：“狐入室，必有大丧，将出室不居。”《地镜》曰：“狐入室，有暴丧，上屋亦然，以淫危主。”《河图说征示》曰：“狸三头，名曰孽孽，见则女害。”《通卦验》曰：“獭不祭鱼，国多盗贼。”
　　
　　兔两头　兔生雉　兔入宫　兔止宫城
　　《运斗枢》曰：“女两舌则兔两头。”《吕氏春秋》曰：“乱国之妖。有兔生雉。”《握镜》曰：“兔上城及入宫中，不出一年，主死。”京房曰：“兔入于王宫，其君亡。”京房曰：“兔无故入宫，宫溃其宫矣，家亦然。”又曰：“兔止城上，邑必虚；入宫殿生子，其宫且空，生草木矣。”又曰：“兔无故入宫殿生子者，宫有忧。”又曰：“兔无故宿及守之，其邑君死，兵小行。”王隐《晋书》曰：“王后在蓟时，有谣曰：‘出城门，以望户，中有伏尸王彭祖。’有野狐踞后府门，后为石勒所杀。”
　　
　　鼠群行　鼠却行
　　京房曰：“鼠群行，有水，期一年。”又曰：“鼠无故群，不居穴，众聚，居殿中者，其君死。”《地镜》曰：“鼠无故群行，不畏人，昼为饥，夜为兵。”又曰：“鼠群行入廷，豪侵弱。”又曰：“或道中有兵丧。”京房曰：“鼠无故却退而前尾者，邑有忧。”
　　
　　鼠鸣朝市　鼠舞朝市
　　京房曰：“鼠无故群相随，朝夕鸣，邑且为湖泽，期一年至。”又曰：“鼠无故朝时及暮时当朝邑门而泣，邑且空虚。”又曰：“鼠相斗，其君死。”《地镜》曰：“鼠无故自向城若市朝而大鸣，皆为兵丧。”又曰：“鼠聚朝廷市衢中而鸣，地方屠裂。”又曰：“鼠泣唶唶，为兵丧，在家人凶。”京房曰：“鼠无故舞于朝市，其邑有大丧。”又曰：“鼠无故舞邑门外，厥君亡于廷中道上，其邑有大兵。”《地镜》曰：“鼠无故舞戏，游走大道，君当之，若家主当之。”
　　
　　鼠积土　鼠巢木上　鼠食木实五谷
　　京房曰：“鼠无故皆自积土，大水且至，水去，邑饥。”《兵书》曰：“鼠薮军中，将有谋反意。”又曰：“野鼠在此中者，军必败。”京房曰：“鼠无故巢木上，邑且大水。”《汉书》：“成帝建始四年，长安城南，有鼠衔黄蒿栖柏叶，上民家柏及榆树为巢，时议臣以为恐有水灾，穴而登木，象贱人将为显贵之位。”《潜潭巴》曰：“鼠食木果，众臣不任，害贤人也。”《对灾异》曰：“人君斥贤任佞，众谗在朝，而鼠群行，食五谷。”《地镜》曰：“鼠食木实，上树，邪臣害贤，俗败也。”又曰：“人君用刑深刻，吏为阴贼，上下无德，则群鼠害禾谷。”
　　
　　鼠逐狸　鼠斗及生子杀子
