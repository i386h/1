<!-- { "loadSidebar": true } -->
　　石氏曰：“厕四星，在屏东。”（西北星入参三度少，去极一百一十五度，在黄道外四十四度半。）郗萌曰：“厕星主观天下疾病。”《黄帝占》曰：“天厕星欲黄赤，黄赤而明，吉；苍黑，凶。”石氏曰：“厕星不具，贵人多病，一曰夭，一曰陷厕。”石氏曰：“厕星青黑，主有腰下之疾；黄吉，白凶，黑死，皆为贵人。”又曰：“黄泽者，岁熟。”《玉历》曰：“厕星欲温温然明润泽，则王者无疾病；出入不时，星若微小不见，人主带病，腹肠之疾，若人民多疫。”《石氏赞》曰：“厕星在车，名自彰。”
　　
　　天矢星占二十四
　　石氏曰：“天矢一星，在厕南。”（入参七度，去极百二十三度，在黄道外五十三度也。）石氏曰：“天矢星，主候吉凶，色黄即吉，青白，黑凶。”《黄帝占》曰：“天矢星明，万物有命。”《黄帝占》曰：“天矢星微，万物流；星不具，多疾病；星亡，万民大瘠。”又占曰：“常以春秋分候矢星，明黄而润泽，则天下人民无疾病，王者安；其星不明，色青黑，天下人民有腰肠之病，其国饥，人民饿死。”《黄帝占》曰：“天矢色黄，为贵人吉；青白，愿贵人疾；黑，贵人死；期三年。”石氏曰：“秋分候天矢，星亡，万民大乱。”《荆州占》曰：“天矢星亡，万民多死。”《石氏赞》曰：“天矢星在南，色欲黄。”
　　
　　军市星占二十五
　　石氏曰：“军市星，在参东南。”（西星入井三度少，去极百十度，在黄道外三十一度。）石氏曰：“军市十三星，水官也。”石氏曰：“军市星众，则军有余粮；星少，即军饥。”巫咸曰：“军市，水官也。”
　　
　　野鸡星占二十六
　　石氏曰：“野鸡一星，在军市中。”（入井八度，去极百一十一度，在黄道外四十二度太。）《黄帝占》曰：“野鸡，大将也；主屯营军之号令，警急设备；其星明大，则主将猛，士卒强；其不明，主将弱，兵士离散。”石氏曰：“野鸡安静，吉；芒角，凶。”《荆州占》曰：“野鸡，野将也；主兵。”又占曰：“野鸡出市，天下有兵，诸侯相攻。”《石氏赞》曰：“野鸡一星，主野邦。”
　　
　　狼星占二十七
　　石氏曰：“狼一星，在参东南。”（入井十三度，去极百六度，太。在黄道外四十二度少也。）《黄帝占》曰：“狼星，一名夷将；其星色欲黄白，无光芒，不动摇，天下宁，兵不起；其星色赤而大，光芒四张，动摇变色，天下乱，大兵起，盗贼起于道路，人主不安，百姓忧苦。”《荆州占》曰：“狼星，秦、南夷也；名曰候，一名天纪，一曰天陵。狼者，贼盗；弧者，天弓，备盗贼也。故弧射狼，矢端直者，狼不敢动摇，则无盗贼而兵不起；动摇明大，多芒变色，不如常，胡兵大讨。”《纪历枢》曰：“狼星，为野将。”宋均曰：“狼星，为羊角。”（郑玄曰：狼星主羊。狼在于未，未为羊也。）巫咸曰：“狼星盛，兵弩贵；小，兵弩贱。金官也。”《黄帝占》曰：“狼星盛，兵弩贵；小，兵弩贱。”《元命苞》曰：“狼星变色，盗贼萌。”石氏曰：“狼星色赤而光明，芒角长大，天下兵起，将军有死者，期二年。”巫咸曰：“狼星易其处，不如其故，天下饥，兵士满野，其国凶荒，期不出年。”郗萌曰：“狼星白芒，百徒聚天下。”又占曰：“狼星躁走，为人主不静，不居其宫，驰骋天下。”《荆州占》曰：“狼星芒角多，多盗贼；芒角少，少盗贼。”《荆州占》曰：“狼星非其故，人相食。”《石氏赞》曰：“狼星在参东南，有常；芒角变动，为忧兵。”
　　
　　弧星占二十八
　　石氏曰：“弧九星，在狼东南。”（西星入井十六度，去极百二十二度少，在黄道外五十二度半也。）石氏曰：“弧星者，天弓也，以备贼盗，狼星为奸寇，弧星为司其非，其矢常欲直，狼则不敢动，天下安宁，无兵起，若矢不直，弧其不张，天下多盗贼，兵大起，国不宁。”《黄帝占》占：“弧星，主弓矢之府，以备非常；其星大而齐明，其色黄润，则四方安静，天下无兵；其生色变，不如其常，天下皆兵，弓矢大贵，人主不安。”《荆州占》曰：“弧星主武官，弧张，迎战者不胜；弧动，先用兵吉，后者凶。”《黄帝占》曰：“狼旗七星屈曲者，夷狄弱可攻。”《洛书》曰：“狼弧张，害及胡。”《尚书纬》曰：“黑帝亡也，狼弧张。”《春秋纬》曰：“狼弧张，四年之后，天下永乱。”《焦延寿传》曰：“天弓张，天下尽兵，主与臣相谋。”郗萌曰：“有兵，若弧星张，先起兵者利，后起兵者不利。”《荆州占》曰：“弧星青黑，有大忧。”《荆州占》曰：“弧矢动摇，明大多芒，变色，不如常者；多盗贼，胡兵起。”《石氏赞》曰：“弧在东南，阴谋张也。”
　　
　　老人星占二十九
　　石氏曰：“老人星，在弧南。”（入井十九度。去极百三十三度半，在黄道外七十五度太。）《黄帝占》曰：“老人星。一名寿星；色黄明大而见，则主寿昌，老者康，天下安宁；其星微小，若不见，主不康，老者不强，有兵起。”郗萌曰：“老人，南极星也，立秋二十五日，晨见丙午之间。”（以秋分见南方，春分而没，出于丙，入于丁。）巫咸曰：“老人星，木官也。”《春秋元命苞》曰：“直弧比地（晋灼注《天官书》曰：比地，近地也。）有一大星，曰南极老人，见则主安，不见则兵革起，常以秋分候之南郊，以庆主令天下。”《春秋纬》曰：“老人星见，则治平，主寿；老人星亡，则君危，若世夭。”《春秋文耀钩》曰：“王者安静，则老人星见。”《春秋运斗枢》曰：“王政和平，则老人星临其国，万民寿。”石氏曰：“老人星明，主寿昌，天下多贤士。”又占曰：“老人星色欲黄润，王者、老人吉；其色青，主有忧，老人疾；色若黑白，主有，老人多死。各以五色占吉凶。”《孙氏瑞应图》曰：“王者承天，则老人星临其国。”
　　
　　稷星占三十
　　石氏曰：“稷五星，在七星南。”（西星入柳十四度少，去极百四十八度，在黄道外六十八度少也。）祖暅曰：“上稷，农正也；稷者，稷也；取乎百谷之长，以为长也。”《黄帝占》曰：“稷星，主五谷丰耗，其星温温而明，岁大熟，五谷成；其星不明，若亡不见，岁不熟，天下饥荒，人民流亡，去其乡。”石氏曰：“稷星不见，岁饥也。”《石氏赞》曰：“稷在张南时报功。” 
　　
　　开元占经卷六十九
　　
　　甘氏中官占五
　　
　　天皇大帝占一
　　甘氏曰：“天皇大帝一星，在钩陈口中。”《黄帝占》曰：“天皇大帝，名耀魄宝，主天女象，下出命符。”《河图洛书》曰：“以授天子，立五礼。”《春秋纬》曰：“大帝紫宫，不言不动摇，以斗运度推精，使五帝修名号。”《元命苞》曰：“帝位明达，羽翮秀良，则光大，色度和同，天下太平，国号中央。”（宋均曰：“帝，大帝之精也；皇，大帝之星。）《甘氏赞》曰：“天皇大帝，秉万神图。”
　　
　　四辅星占二
　　甘氏曰：“辅四星，抱北极枢。”郗萌曰：“四辅去，君臣失礼，辅臣有诛者。”《甘氏赞》曰：“四辅机权，北权枢也。”
　　
　　华盖星占三
　　甘氏曰：“华盖七星；杠九星；凡十六度，在大帝上。”《荆州占》曰：“正上柱盖得，名曰杠星；次盖大星者，母也；其中央者，身也；母星下二寸者，妻子也；若此星有变，各有所主灾也；母星下有二寸，有小星，不当见，见即有急，太子不得代立，若有异姓欲立，近期一年，中期二年，远期三年而起，天下烦乱，五谷大贵，田宅无价。”《甘氏赞》曰：“华盖张光，掩翳帝舡；玄橑周杠，捶植距跌。”
　　
　　五帝内座占四
　　甘氏曰：“五帝内座五星，在华盖下。”《甘氏赞》曰：“内座设席。”
　　
　　六甲星占五
　　甘氏曰：“六甲六星，在华盖杠傍。”《春秋纬》曰：“六甲中为辅，包罗物类，为神户。”（六甲所以纪阳，阳而纪时，故在杠旁，以布政授民。）《甘氏赞》曰：“六甲中候，出入有须。”
　　
　　天柱星占六
　　甘氏曰：“天柱五星，在紫微宫中，近东垣。”《甘氏赞》曰：“天柱立政，朔望悬书。”（天柱立政教，悬图法之所也，常以朔望施禁令于柱，以示百僚。）
　　
　　柱下史占七
　　甘氏曰：“柱下史一星，在北极东北。”《甘氏赞》曰：“柱下史记过，密移东厨。”（厨，书藏也。）
　　
　　女史星占八
　　甘氏曰：“女史一星，在柱下史北。”（女史，妇人微者也，主传漏也。）《甘氏赞》曰：“女史传漏，动记时。”
　　
　　尚书星占九
　　甘氏曰：“尚书五星，在紫微宫门内，东南维。”《甘氏赞》曰：“尚书纳言，夙夜咨谋。”
　　
　　阴德占十
　　甘氏曰：“阴德二星，在尚书西。”《文耀钩》曰：“紫微宫前，列直斗口三星，随北端锐，若见若不见，曰阴德，为天一刚。”（《天官书》《天文志》并云：三星武曰天一，案《图薄志》二星。）《运斗枢》曰：“阴德主正经。”《春秋纬》曰：“阴德功，臣主争伐相谋。”《运斗枢》曰：“阴德浮，近臣恣，庶雄谋，天子咸，并相谋。”（宋均曰：浮犹见也，阴德星，常微，令著明也。）焦延寿曰：“阴德星明，太子伐主，若有女主治天下者。”《赫连图》曰：“阴德灭，圣人即纪。”《甘氏赞》曰：“阴德惟惠，周民赈抚。”
　　
　　天床占十一
　　甘氏曰：“天床六星，在紫微宫门外。”《甘氏赞》曰：“天床寝舍，（一本云寝室）解息燕休。”
　　
　　天理星占十二
　　甘氏曰：“天理四星，在北斗魁口中。”《乐纬》曰：“天理，贵人之牢也。”《合诚图》曰：“天理，主司三公。”巫咸曰：“北斗魁中，天理，主贵者，水官也。”《援神契》曰：“天理敕修，纠中情。”《甘氏赞》曰：“天理执平，首鞫魁头。”
　　
　　内厨星占十三
　　甘氏曰：“内厨二星，在紫微宫西南角外，大宫之内，饮食厨也。”《甘氏赞》曰：“内厨优宴，房诵说虞。”
　　
　　内阶星占十四
　　甘氏曰：“内阶六星，在文昌北。”《合诚图》曰：“内阶星，主明堂。”（宋均曰：阶星，内阶也。）《甘氏赞》曰：“内阶朱户，显宠念虑。”
　　
　　天厨星占十五
　　甘氏曰：“天厨六星，在紫微宫东北维外。”《甘氏赞》曰：“天厨咸馔，百宰若疏。”
　　
　　策星占十六
