<!-- { "loadSidebar": true } -->
　　《河图》曰：“五残，主奔亡。”《河图》曰：“填星之精，流为五残。”《春秋运斗枢》曰：“旋星散为五残。”《春秋合诚图》曰：“苍彗散为五残，如辰星出角，阳失德，故生角。五残者，五分也，故为残毁败之征。”（宋均曰：五残五分，彗一本而五枝也。）期九年，奸兴，三九二十七，乱大不可禁。”《黄帝占》曰：“五残者，五行之变，出于东方，名曰五残，木之气也。”宋均曰：“五残，一曰五锋。”巫咸曰：“五残星，出正东方之野，星状类辰星，可去地六七丈，大而白。”《春秋合诚图》曰：“五残主乖亡。”郄萌曰：“五残，兵星也。”《黄帝占》曰：“东方有星，望之，去地可六丈，大而赤，察之，中青。（孟康曰：星表青气如有晕也。）其类岁星，是谓东方之野星，名曰五残，出则兵大起，其出也，下有丧；北出，则东方邦失地。”《河图》曰：“五残出，则宰司马之辈萌。”《河图》曰：“五残出，四蕃虐，天子有急兵。”《洛书洛罪级》曰：“五残六贼出，祸合天下，逆侵关枢。”《洛书兵钤势》曰：“五残起，野乱成。”《洛书》曰：“五锋星出翌，白帝亡也。”《尚书纬运期授》曰：“白帝亡也，五残出。”《春秋纬考异邮》曰：“五残备急。”《考异邮》曰：“五残见，则主诛政、去伯。”郄萌曰：“五残见，则国残，起奔系亡。”《天官书》曰：“五残所出非其方，为其下有兵，冲不利。”《荆州占》曰：“五残大而赤，数动，察之而青。”《荆州占》曰：“五残出则兵起，其下为丧。”
　　
　　
　　六贼十四
　　《黄帝占》曰：“六贼者，五行之气，出于南方，名曰六贼，火之气也。”孟康曰：“六贼星，形如彗。”《黄帝占》曰：“南方有星，望之，去地六丈，赤而数动，察之有光，其类荧惑，是谓南方之野星，名曰六贼，出则兵起，其国乱。其出也，下有丧；出东方，则南方邦失地。”巫咸曰：“六贼星见，出正南方之野，星去地可六丈，大而赤，数动有光。”《天官书》曰：“六贼星所出非其方，为其下有兵，冲不利。”
　　
　　狱汉十五
　　《河图》曰：“填星之精，散为狱汉。”《春秋运斗枢》曰：“权星散为狱汉。”《黄帝占》曰：“咸汉者，五行之气，出于北方，名曰咸汉，水之气也。”班固《天文志》曰：“狱汉，一名曰咸汉。”《天官书》曰：“狱汉星，出正北方之野，星去地可六丈，大而赤，数动，察之中青。”孟康曰：“狱汉，青中赤表，下有三彗纵横。”《春秋合诚图》曰：“狱汉主逐王。”《春秋潜潭巴》曰：“狱汉主刺王。”《黄帝占》曰：“北方有星，望之，可去地六丈，大而赤，数动，察之，中青黑，其类辰星，谓北方之野星，名曰咸汉，出则兵起，其出也，下有丧；出西，则北方之邦失地。”《洛书兵钤势》曰：“狱汉动，诸侯惊。”《春秋运斗枢》曰：“狱汉出，阴精横。”《天官书》曰：“狱汉所出非其方，为其下有兵，冲不利。”《荆州占》曰：“狱汉出则兵起，其下为丧。”
　　
　　大贲十六
　　《河图》曰：“填星之精，散为大贲。”《河图》曰：“大贲出，主暴冲也。”
　　
　　炤星十七
　　《河图》曰：“填星之精，散为炤星。”《河图》曰：“炤星主灭邦。”又曰：“炤星见，主灭亡。”
　　
　　绌流十八
　　《河图》曰：“填星之精，散为绌流。”《春秋纬》曰：“绌流主伏逃。”《河图》曰：“绌流动，天下嗷，主自理，无所逃。”
　　
　　茀星十九
　　甘氏曰：“茀星出东南，本有星，末类茀，所当之国，是受其殃。”京房曰：“茀星三角，三年消；五角，五年消；七角，七年消；九角，九年消。” 
　　
　　开元占经卷八十六
　　
　　妖星占中
　　
　　旬始占二十
　　《河图》曰：“填星之精，散为旬始。”《春秋运斗枢》曰：“枢星散为旬始。”《说苑》曰：“旬始五星，盈缩之所生也。”《广雅》曰：“旬始，妖气也。”（徐广曰：旬始，蚩尤也。）巫咸曰：“旬始出于北斗傍，伏如雄鸡，其怒青黑，象伏鳌。”（李奇曰：怒当为孥。晋灼曰：孥，雌也；或曰怒则青色。按司马长卿《大人赋》曰：垂旬始以为惨兮，槥彗星以为髯。谓此星也。）《春秋合诚图》曰：“黄彗分为旬始。旬始者，令起也，状如雄鸡，土含阳以文，白接精象鸡，故以为立主之题，十年，圣人起伏。”（宋均注曰：接，理也；题，识也。土含文来，故其气理为鸡，取其知时，土数十也，起作也。）《春秋合诚图》曰：“旬始主争兵。”《春秋考异邮》曰：“旬始主乱。”《春秋潜潭巴》曰：“旬始主招横。”《春秋考异邮》曰：“旬始其下，必有灭亡，五奸争治，暴骨积骸，以子续食。见则臣乱、兵作、诸侯为虐。”《黄帝占》曰：“常以戊戌（巫咸曰：戊己）视五车中，有奇怪曰旬始，状如鸟有喙而见者，明则兵大起。攻战当其首者，破死，欲为之，左右勿逆。”《黄帝占》曰：“旬始见天库中，所向兵弗能当。”《黄帝占》曰：“旬始出见北斗，圣人受命，天子寿，主者有福。”《文曜钩》曰：“旬始见，行起北斗傍，期六十日，兵大起，上将军出，帝自临兵，期不出年。”《春秋纬》曰：“聚变并集，旬始昭，天下有灭主，五奸争治。”《春秋纬运斗枢》曰：“辟之失枢，旬始出于五诸侯。”《孝经章句》曰：“有妖星在东井阴，名曰旬始，旬始出，主失国，入井则霜。”郗萌曰：“旬始出建星，水灾并行，边境起兵者，备水、盗贼。”班固《天文志》曰：“旬始如鳖，见，群猾横盗。”《玄冥占》曰；“有星，状如雄雉，其色赤黄，名曰旬始，见则天下有兵，其国不宁，期三年。”石氏曰：“常以戊戌日，（一曰戊己）视天军中，有旬始星，状如乌，见者兵大起，攻战向其首者破，为之左旋乃战，常勿逆也。”
　　
　　击咎二十一
　　《河图》曰：“填星之精，散为击咎。”《河图》曰：“击咎出，臣弄主；一曰臣禁主。”《河图》曰：“击咎主大兵。”《文曜钩》曰：“击咎守轸，耀百尺，为相诛灭。”《河图》曰：“土精斗七星之域，以长四方，八卦之内，司空之位，有谋反若盗虐者，期如上占。”
　　
　　天杵二十二
　　《河图》曰：“太白之精，散为天杵。”石氏曰：“天杵主牂羊。”
　　
　　天拊二十三
　　《河图》曰：“太白之精，散为天拊。”《河图》曰：“天拊主击殃。”
　　
　　伏灵二十四
　　《河图》曰：“太白之精，散为伏灵。”《河图》曰：“伏灵主领谗。”郗萌曰：“伏灵出，天下乱复治。”
　　
　　大败二十五
　　《河图》曰：“太白之精，散为大败。”《河图》曰：“大败主开街。”韩杨曰：“大败出，击咎谋。”
　　
　　司奸二十六
　　《河图》曰：“太白之精，散为司奸。”《河图》曰：“司奸主见妖。”
　　
　　
　　天狗二十七
　　《河图》曰：“太白之精，散为天狗。”《黄帝占》曰：“天狗者，五星气合，变出西南，金火气合，名曰天狗。”孟康曰：“天狗星有毛，旁有短彗，下有如狗刑者。”（按《三秦记》曰：骊山西有白鹿原，周平王时白鹿出是原，原上有狗枷保秦，襄公时，有天狗枷来下，长保其上，有贼，天狗则吠而护之，故一保无患也。）抱朴子曰：“有黑气如牛马入其军者，名天狗下食血，其军必败。”（《广雅》曰：天狗，妖气也。）《河图》曰：“天狗主候兵。”《春秋纬》曰：“天狗主讨贼。”《春秋纬》曰：“天狗流，五将开。”石氏曰：“西北有星，长三丈而出，水金气交，名曰天狗。”（《荆州占》曰：西北三星，大而白，名曰天狗，见则大兵起，天下饥，人相食。按《辛氏秦州记》：乞伏韩归猎于康狼州，见天上如有十丈余绛，直下山川，草木皆赤，相气者云：天狗下。后遂破吕保是也。）石氏曰：“天狗所下之处，必有大战，破军杀将，伏尸流血，天狗食之，皆期一年，中二年，远三年，各以其所下之国，以占吉凶。”郗萌曰：“西北有三大星，出如日状，名曰天狗。天狗出入相食；一曰昭明下，则为天狗，天狗所下，兵大起，流血。” 郗萌曰：“星出，其状赤白有光，下即为天狗，其下小，小有足，所下之地，必流血，国易政。”（按《山海经》曰：“金门之山，有赤犬，名曰天犬，其所下有兵。”郭璞注曰：“《周书》云：天狗所止地尽倾，余光飞天为流星，长数十丈，其疾如风，声如雷，走如电。吴楚七国反时过梁野。”《洪范五行传》曰：“七国之兵战于梁地，故狗先降梁垒，以见其象也。狗者，守围之类也。天狗所降，以戒守围。”班固《天文志》曰：“孝文帝后二年八月，天狗下梁野，是岁诛反者周殷长安市，吴楚攻梁，梁王坚守，遂伏尸流血其下。七年六月，文帝崩。”）班固《天文志》曰：“哀帝定平元年正月丁未，日出时，有著天白气，广如一疋布，长十余丈，西南行，讙如雷，西行一刻而止，名曰天狗。传曰：言不从，则有狗祸。到其四年正月、二月、三月，民相惊动，讙哗奔走，传行诏祷祠西王母。”《兵书》曰：“两敌相望，其云气如牛马状，头低尾仰，名曰天狗，勿与战。”《荆州占》曰：“天狗犯弧星，大将有千里之行，若贵人多死。”
　　
　　天残二十八
　　《河图》曰：“太白之精，散为天残。”《春秋纬》曰：“天残主贪残。”
　　
　　卒起二十九
　　《河图》曰：“太白之精，散为卒起。”《河图》曰：“卒起见，祸无时，诸变有萌者，臣运柄。”《河图》曰：“卒起主虐亡，河少阴之精，大司马之类，白虎七宿之域，有谋反，若戾虐为害，主失秋政者，期如上占，祸应之。”
　　
　　枉矢三十
