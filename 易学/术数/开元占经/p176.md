<!-- { "loadSidebar": true } -->
　　《天镜》曰：“妇女一时生三男，不出三年，外国来；生三女，国有阴私。”《春秋潜潭巴》曰：“人生五首，猾大起。”京房曰：“人生子，首在背，天下易乡。”《天镜》曰：“人生两首，不出三年，上帝命王征四方，布令天下。”又曰：“人生四头两目，世主大哀；人生多头，君王有咎，民颠沛流亡。”《地镜》曰：“天下忧，主凶，民流亡，则人生有四目。”《天镜》曰：“人生三目，横兵并起为害。”京房曰：“人生子，有一目，其国不宁。”《春秋演孔图》曰：“崇高将亡，阴不承阳，怨望生，则十口之人出。”京房曰：“人生有二口以上，国主见惊以兵。”《天镜》曰：“人生两口，五谷不登，百姓丧亡。”京房曰：“人生子，舌长，天下有兵；人生子，有一耳，是谓不聪；人生有三耳以上，是谓多方，其国无王。又曰：是谓多聪，国事无定；人生子，有一手，是谓不寿，其国有咎；人生有三臂，有反臣；人生有三手以上，臣谋主；人生三足，是谓非常，天下有兵。”《天镜》曰：“人生多足，是谓大役，其国东西移走；人生有三足，不出二年，国有兵丧。”京房曰：“人生子，有一足，是谓不行，国主亡；人生子，有三十指，民流亡；人生子，有二鼻，有民谋其主；人生有二背，臣反主亡。”《天镜》曰：“人生两身，世主被殃，民人散亡；人生两腹，不出三年，岁大熟，民食足。”京房曰：“人生子，有三腹，其国分；人生有二腹，是谓恶祥，国主以仇亡；人生子目在首上及后，天子亡。”《天镜》曰：“人生目著腹，五谷丰，横兵起。”京房曰：“人生子，目在项背，天子不安；人生子，目在臂及手，天下有大事；人生子，目在腋下，天下不相见；人生子，目在阴，天子亡位；人生子，目在踵及足，是谓下视，天下大兵；人生子，口在首上，及在后，国主亡。”《天镜》曰：“人生子，两口在背，国无兵，人民行，五谷昌。”京房曰：“人生子，口在肢，臣主亡；人生子，口在腹旁，天下有兵，一曰为天德，五谷丰熟；人生子，口在节，天下民大饥流亡；人生子，鼻在背及项，天下不宁；人生子，鼻在首前，太子有殃；人生子，鼻在腹，天下大荒；人生子，鼻在四肢节，天子亡；人生子，鼻在阴，是谓不恒，天子降；人生子，耳在首上及前后，天下有兵，民流亡，国君丧；人生子，耳在腹，天下兵；人生子，耳在背及肩项，天下有忧；人生子，耳在四肢及手足，有反主者；人生子，腹在背，天下饥；人生子，腹在手上前后，天下民饥，兵作；人生子，腹在四肢足，天下有大兵，又曰天子易；人生子，四肢在背，天下乱于兵；人生子，阴在首，天下大乱；在背，天子无后；人生子，阴在腹，天下有大事。”《京房易候》曰：“人生子，足小，此谓下约，不出三年，邦消亡。”《汉书五行志》曰：“平帝元始六年六月，长安女子生儿，两头异颈，面相向，四臂共胸，尻上有目，长二寸所，若六畜首目在下，兹谓亡上，政将变更。凡妖之作，以谴失正，各象其类。二首，下不一也；手多，所任邪也；足少，下不胜任也。”《风俗通》曰：“灵帝光和二年，洛阳上西门外女子生儿，两头异肩，四臂共胸，俱前向，以为不祥，随地弃去，朝廷变乱，上下无别，二头之象也。”《春秋运斗枢》曰：“人主不省山川之祠、州土之位。不应天府，斩伐无度，怀山绝渠，则人生大头。”《天镜》曰：“人生子，头如囊者，主有咎凶。”又曰：“人生头大，不出三年，将有大师来伐其国。”又曰：“人生无头，世主方凶。”京房曰：“人生子，无目，其国主暴死；人生子，无口，其国主见贼，又曰多疾。”《春秋运斗枢》曰：“上弊下塞，则人无唇。”京房曰：“人生子，无唇，是谓不祥，国主死亡；人生子，无耳，天子不聪。”《天镜》曰：“人生而无口鼻耳，世主凶，其国年熟；人生子，无鼻，其国主疾病；人生子，无足，岁大饥；人生子，无手，主有客兵至；人生子，无手掌，世主大忧疾病；人生无足，世有丧征也；人生无足，不出三年，其国空。”京房曰：“人生子，无指，天子有更令；人生子，无腹，其国年大熟；人生子，无四肢，其国主君臣有反者；人生子，无阴，其国主无后；人生子，无尻，国主以仇亡。”《天镜》曰：“人生子，无头，不出三年，有大师来伐其国；人生子，无骨，其国主昌。”《魏志》：“公孙述时，襄平北市有人生肉，长围，各数尺，有头目口喙，无手足，而动摇，此赤眚也。占曰：有形不成，有体无声，其灭亡必也。”
　　
　　人生六畜
　　京房曰：“人生六畜，是谓更有王，天下易主；人生马，百姓劳苦；人生彘犬，人君失道；人生彘，贵人牵义，民不义；人生六畜形人面者，天子不聪；人生六畜，口在手之上及腹，天下有大兵；人生六畜，口在腹背胸，天下有反者；人生子，人形六畜面，更天子；人生六畜，口在阴，天下有恶天子；人生六畜，耳在手上，天下有忧，又云有反者；人生六畜，耳在四肢，天下有兵，一曰天下大荒；人生六畜，耳在腹及胸，天下有反臣；人生六畜，耳在阴，群臣常谋天下；人生六畜，四肢在腹及首，天下大乱；人生六畜，有三首以上，天下乐昌；人生六畜，有两身，天下有重兵；人生六畜，有三目以上，天下有乱臣；人生六畜，有一目，国令不行；人生六畜，有两口以上，天下有兵；人生六畜，有三耳以上，天下有大事；人生六畜，有一耳，国主不聪；人生六畜，有两鼻以上，有谋反者；人生六畜，有一足，天下无主；人生六畜，有二足，天下有大忧；人生六畜，阴在首上，天子失位；人生六畜，有二阴以上，国主多子；人生六畜，有四肢无节，天下有不善者；人生六畜，有二尾以上，国有大事；人生六畜，有毛无羽，天子失位；人生六畜，有羽无毛，天子无朝之者；人生六畜，身半有毛，半无毛，国有大事；人生六畜，无面，天下兵作；人生六畜，无首，天下无主，天子失位；人生六畜，无目，社稷亡；人生六畜，无口，天下大饥，重有大兵；人生六畜，无鼻，天下有灾；人生六畜，无耳，天子无令臣；人生六畜，无腹，天下大饥，重以大兵；人生六畜，无四肢，天子无忠臣；人生六畜，无阴，天子无后；人生六畜，无骨筋肉，天下昌；人生六畜，无尾，是谓无后，近臣反杀主；人生六畜，无毛，天下贫，民饥。”《地镜》曰：“兵起则人生牛马。”
　　
　　
　　人生野兽飞鸟
　　《天镜》曰：“人生野兽，国君兄弟分别，不出一年，夷狄内侵。”京房曰：“人生野兽，天下不通；人生野兽，有他变形，天下大兵，凶亡。”《京房易候》曰：“人生飞鸟，兹谓不祥，司马将兵，上卿亡；人生子，形如飞鸟面者，非常兵行；人生子，人面飞鸟形者，大水行，兵战；人生飞鸟，有人形体者，天下分。”《天镜》曰：“人生飞鸟，君忧，小民散流。”
　　
　　人生五谷草木杂物
　　京房曰：“人生子，尽为五谷，国民昌；人生子，尽为草木，国主死；人生子，尽为石，兵强；人生他物，非人所见闻者，皆为天下有兵。”
　　
　　人生龙蛇虫鱼
　　《地镜》曰：“国君见伐则人生龙。”京房曰：“人生龙，有异姓来相，其国君将亡；人生子，人面而龙蛇形者，天下有兵。”《纪年》曰：“今王四年，碧阳君之诸御产二龙。人生子，人形而龙蛇面者，天下饥，其兵合；人生蛇、蜂、虿，天下有并民；人生蛇、蜥蜴，国破，有丧，君走；人生子，鱼为首者，有大水。”
　　
　　人死而更生
　　《天镜》曰：“人死复生，国有大病，五谷死，兵起。”京房曰：“子不三年，改父之道，则为私，厥妖人死更生。”《左传》曰：“晋杀秦谍于绎，七日复生。”《续汉书五行志》曰：“献帝初平中，长沙人姓桓死，棺敛月余，其母闻棺中有声，发之，遂生。至阴为阳，下人为上，其后曹公由匹庶起也。”又曰：“献帝建安四年，武陵宛县女子李娥年六十余，死于城外，已四十年，行人闻冢中有声，发出，遂活。”《京房易传》曰：“死人复行，五谷不登，兵革大起。”
　　
　　女生赤毛
　　《京房易传》曰：“人君尊卑无别，则女生赤毛。”
　　
　　神瑞
　　西王母
　　《帝王世纪》曰：“舜时，群瑞毕臻，昆仑之北，玉山之神，人身虎首豹尾，蓬头戴胜，执几杖皓然，白石城金室而居，南有青鸟，常为取食，名曰西王母，慕舜之德，来献白环及贡益地图。”《瑞应图》曰：“王者承先王法度，无遗失，则来。黄帝时，西王母使使乘白鹿来献白环。”《大戴礼》曰：“舜以天德嗣尧，布恩散德，日月出入，莫不率俾，西王母来献玉琯。”（《异苑》云：零陵文学奚景，于舜庙下得玉琯，即舜时西王母所献玉琯也。《汉律历志》注云：西王母献舜白玉管，以玉为管也。）
　　
　　四海神
　　《金匮》曰：“武王伐纣，都洛邑，阴寒雨雪一十余日，深丈余。甲子朔旦，有五丈夫乘马车，从两骑，至王门外，欲谒武王。武王将出见之，太公曰：‘不可，雪深丈余，五丈夫车骑无迹，恐是圣人。’太公乃持一器粥，出门而进五车两骑曰：‘王方未出，天寒，故进热粥以御寒，而不知长幼从何来。’两骑曰：‘先进南海君，次进东海君，次北海君，次西海君，次河伯、雨师、风伯。’粥既毕，使者告太公，太公谓武王曰：‘此四海之神，王可见之。南海神曰祝融，东海神曰勾芒，北海神曰玄冥，西海神曰蓐收，河伯名为凭，雨师名咏，风伯名飞廉，请以名前。’五神皆惊，相视而叹，祝融等皆拜焉。武王曰：‘天阴远来，何以教之？’四海曰：‘天代立周，谨来受命，请勅风伯等，各奉其职。”《墨子》曰：“郑缪公昼处庙，有神入门而左，鸟身素服三纯，面状正方，缪公乃惧，神曰：‘无奔，帝享汝明德，使锡寿十年，使君昌。’公问神名，神曰：‘勾芒。’”《国语》：“夏之兴也，融降于崇山。”（融，祝融也；崇高，山也；夏居阳城，高山所近也。）
　　
　　登山神
　　《管子》曰：“桓公北征孤竹，未至卑耳溪十里，援弓将射，未敢发，见人长尺而人物具，冠，右祛衣，走马前，疾。管仲曰：‘臣闻登山之神，有俞儿者，长尺，人物具焉，伯王之君兴则见。且走马前，导也；右祛，示从右涉。’至溪，如所言，公拜马前曰：‘仲父之圣若此。’对曰：‘夷吾闻圣人先知无形，非有形而后知，臣非圣人，臣承教者也。’”
　　
　　神女
