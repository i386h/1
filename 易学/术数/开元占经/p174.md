<!-- { "loadSidebar": true } -->
　　《春秋感精符》曰：“德沦于地，则嘉禾生。”《春秋运斗枢》曰：“璇星得则嘉禾液。”
　　
　　福草
　　《礼斗威仪》曰：“君乘木而王，福草生于庙中。”《瑞应图》曰：“福草者，宗庙斋敬，则生宗庙中。”
　　
　　芝草
　　《运斗枢》曰：“瑶光得则陵出芝草。”《瑞应》曰：“芝草者，亲近耆老养有道，则生。”《地镜》曰：“敬事耆老，不失旧故，则芝草生。”
　　
　　禾连理
　　《地镜》曰：“不失民心，则木连理生。”
　　
　　木同本异枝
　　京房曰：“有木同本而异枝，是华光，国有吉昌，五谷登，他民归国。”《京房传》曰：“树同本异末，君有度，诸侯朝。”
　　
　　木卒长
　　《地镜》曰：“国治，树木卒长自大，其君方有嘉。”京房《易传》曰：“木成，员围以上，一夜长数丈，当有臣强于君。”
　　
　　木生君屋上及朝廷
　　《地镜》曰：“木卒生人屋室上，其地出圣人。”京房《易传》曰：“木生于君屋上及朝廷，其君有圣子。”
　　
　　木生木及木垂枝
　　《地镜》曰：“木生木，国益土。”又曰：“木生枝尽向下者，大吉。”
　　
　　木偃自起及木生有实
　　京房曰：“有偃木而起，岁有大吉。木生有实，其邑有庆。”
　　
　　竹木咎征
　　竹木自死疾疫非时枯落
　　《地镜》曰：“竹柏枝遍一百里，是谓阴消，阳国必亡。”又曰：“竹柏夏枯，王侯失位。”又曰：“树木非其时而枯，是谓金克伐，不出一年，暴兵外国来。”又曰：“凡树忽生死，主易，兵将至。”又曰：“社树自死，世主国君亡。”京房曰：“有木夏落叶，有兵丧。”京房《易侯》曰：“秋叶落七十步，人民移徙，大飞扬，人民离乡。”《地镜》曰：“木叶非时落，去本七十步，国有兵，民弃故乡。”
　　
　　木生复死
　　京房《易侯》曰：“枯杨生荑，断枯复生，天辟当之。”《地镜》曰：“竹苇树木，枯死忽复生，辅臣执政，流其令。”又曰：“枯木冬生，《易》谓阴阳易位，不出二年，国有丧，小人近，君子亡。”又曰：“木实当死者反生，世主凶。”京房《易传》曰：“木枯而生，不及二年，国有大丧，上贪色，以宠人为主。”又曰：“枯杨生花，国后当之。”
　　
　　
　　木冬荣
　　《地镜》曰：“木冬生，有兵，民流。一曰：君失政。又曰：木冬华，当生，反死。”京房曰：“木冬生，王者不平，有卿相出走。”又曰：“有木冬荣，黍不成。”又曰：“木冬生，国后当之。”
　　
　　木再荣
　　《地镜》曰：“木一岁再花实，有兵，民流。”又曰：“木再荣，世主堕子，姬女致兵之象。”又曰：“桃再花，夏有霜；杏再花，夏有电；李再花，春有霜；榆再荚，有宽令，当死反生。”又曰：“木春冬再作实，世主凶；秋夏再花实，邻国逼之。”京房曰：“木岁再花，国后当之。”又曰：“木一岁再实，邻国来其国。”又曰：“木再荣于夏，后亡，国有丧，若五谷不熟，百姓罢作。”
　　
　　桑谷自生朝廷及木生不入土
　　《地镜》曰：“桑谷俱生于庙廷，世主废贤，用不肖。”又曰：“木生，不入土而独立，天下危。”
　　
　　木卒生道中及木卒枝
　　《地镜》曰：“木卒生道中，君失治，九宫废。”又曰：“木无故一夜十枝聚生，邑将虚。”
　　
　　
　　木伤叶及木自鸣
　　《地镜》曰：“木生一枝，偏无叶，岁恶，民饥。”又曰：“木忽自鸣，主死；自鸣，作金声者，主地方分裂。”
　　
　　木哭泣及出血并生齿
　　《地镜》曰：“树木泣，天下有兵。”《京房飞候》曰：“树哭，实邑虚，虚邑实。”《地镜》曰：“木无故血出，及汁流出地，邑败，有兵。”京房曰：“伐木有血，侯王有忧。”又曰：“林木生齿，有兵起。”
　　
　　榆荚不落
　　京房曰：“榆荚不落，国受大咎。”
　　
　　竹实反枝
　　《地镜》曰：“竹实，众鸟群行，不出二年，大饥。”又曰：“竹忽实而枯，主易，民饥。”又曰：“国中竹皆尽枯，地失。”
　　
　　黍穄生疣
　　《京房易传》曰：“黍生疣，大君有忧，相去亡；穄生疣，大君忧，大臣死。”
　　
　　蓬叶生
　　《京房易传》曰：“蓬叶繁兴，岁不熟。” 
　　
　　开元占经卷一百一十三
　　
　　人及神鬼占
　　
　　人名体
　　《春秋说题辞》曰：“人者，仁也。以心合也。（宋均曰：与他相偶合也。）《易》曰：立人之道，曰仁与义。”《春秋繁露》曰：“人有三百六十六节。耳目之明，日月之象；外有四支，副时数也；乍视乍暝，副昼夜也；乍哀乍乐，副阴阳也。。”《白虎通》曰：“人有五藏六府，所应五行六合也。”《大戴礼》曰：“天地人，一二三，三三九，九九八十一，主日，日数十，故人十月而生，人生期晬，然后行，三年，头然后合焉。”《孝经援神契》曰：“头圆法天，足方象地，五藏象五行，四支法四时，九窍法九州，两目法日月，肝仁、肺义、脾信、心礼、胆断、肾智、旁光，须发象星辰，节象月岁，肠法经纬。”
　　
　　人瑞
　　真人
　　《礼斗威仪》曰：“君乘土而王，其政太平，黄真人游于后池。”（宋均注曰：黄，土色；游于后宫之池，则黄帝问道于玄女素女是也。）孙氏《瑞应图》曰：“真人者，黄帝时游于池，王者著德不贪货利，则金人乘金船，游王后池。”又曰：“王者德至，则金人游于池。”
　　
　　玉女
　　《礼含文嘉》曰：“禹卑宫室，尽力沟洫，百谷用成，玉女敬降养。”（宋均注云：玉女，有人如玉色也，天降精，生玉女，使能养人，美女玉色，养以延寿也。）
　　
　　贤圣进
　　《春秋繁露》曰：“君恩及倮虫，城郭充实，则贤圣皆进。”郑玄注《论语》云：“周公相成王，致太平时，四乳而生八子，皆有贤行，和气之所致也。”
　　
　　长人见
　　《魏志》曰：“咸熙二年，晋太子昭封襄武县，言有大人见，长三丈，余迹长三尺二寸，白巾，著黄单衣，黄巾，柱杖，或云今当太平。”
　　
　　人怪
　　长人入国
　　京房曰：“君暴乱，疾有道，厥妖长狄入国。”《左传》：“文公十一年，败狄于咸。”《谷粱》、《公羊传》曰：“长狄也，兄弟三人，一者之鲁，一者之齐，一者之晋，煞之，身横九亩，（五丈四尺）断其首而载之，眉见于轼。何以书？记异也。刘向以为，时周室衰微，三国为大，可责者也。天戒若曰：不行礼义，大为夷狄之行，将致危亡。其后三国皆有篡逆之祸，近下人伐上之疴也。”《史记》：“秦始皇帝二十六年，有大人长五丈，足迹六尺，皆夷狄服，凡十二人，见于临洮。天戒若曰：大为夷狄之行，将受其祸。是岁秦始皇初并六国，反患以为瑞，销天下兵器，作金人十二像之，自言贤圣，燔《诗》、《书》，坑儒士，奢媱暴虐，务欲广地，南戍五岭，北筑长城，以备胡越，堑山填谷，西自临洮，东至大连，东西径数千里，故大人见于临洮，明祸乱之起也，后十四年而秦亡。”
　　
　　人走入宫室
　　《春秋潜潭巴》曰：“有人入宫之祸，极效之验也。”又曰：“有人走入宫，不知其名，大水为灾，国惊，群猾并谋。”《汉书五行志》曰：“成帝建始三年七月丁未，渭上女子陈持弓，年九岁，言大水至，走入城，入未央宫尚方掖门，殿门门内诸卫户者莫见，至钩盾省乃见，民惊走上城，此下将篡国，因女宠有宫室之象也。后王氏兄弟父子，五侯秉权，至莽卒篡天下。”又曰：“成帝绥和二年八月庚申，郑通里男子王褒，衣绛衣小冠，带钩，入北司马殿东门，上前殿，入非常室，解帷组结佩之，曰：天帝令我居此署。长业等收缚考问，褒故公车大谁卒。（应劭曰：在司马殿门掌权呵也。）病狂易，不自知入宫。后王莽篡之象。”《续汉书》云：“灵帝光和中，洛阳男子以弓箭射阙北，吏收考问，辞居贫负责，无所聊生，因买弓箭以射阙，近射妖也。其后车骑将军何苗与兄大将军进，部曲相疑，对相攻击，战于阙下，苗死败，杀数千人，洛阳宫室因火延烧尽。”《风俗通》曰：“灵帝光和元年，南宫中黄门寺，有一男子长九尺，白衣，中黄门吏呵问：汝何等人？白衣妄入宫曰：我梁伯夏，天使我为天子。吏欲收取，忽不见。董卓之应也。”王陵《晋书惠帝纪》曰：“齐王同为大司马，十二月，有白头老公入司马府，大呼：有大兵起，不出甲子旬。即收都卫考，竟殉于内，外演。”《晋汉春秋》曰：“齐王同辅政大安元年，有一妇诣大司马门，求寄产，吏乃诘之，妇曰：待我截脐便去。言讫不见，有位者闻而恶焉，至二年而同被诛。”
　　
　　讹言
　　《汉书王莽传》曰：“建国元年，长安狂女子碧，呼道中：高皇帝大怒，趣归我国，不者九月杀汝。莽收捕杀之。”《幽州录》曰：“吴郡张茂度在益州时，忽有人道朝廷诛徐羡之、傅亮、谢晦三人，遂传纷纭，张推问造言之主，问何由言此，答曰：实无所承，恍惚不知言之耳。张鞭之，传者遂息，后乃验，日月正与符同。”沈约《宋书》曰：“大明二年，民筑治广陵城，刘诞出巡行，有人杨声大骂，曰：大兵寻至，何以辛苦百姓？使执之，问其本末，答曰：夷姓名孙，家在海陵，天公与佛道共议，欲烧此间人民，道佛苦谏，强得至今，大祸将至，何不立六慎门？诞问：六慎云何？答曰：古言，祸不过六慎门。诞以其言狂悖，杀之。又五军士忽狂，见鬼惊怖啼哭，曰：外军围城，城上张白布帆。执录二十余日乃散，筑城之日，云雾晦暝，白虹临门，连蜀城内。”
　　
　　
　　童谣
