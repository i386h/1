<!-- { "loadSidebar": true } -->
　　《荆州占》曰：“荧惑犯轩辕、女御，天子仆死。荧惑犯轩辕，所中以官名名之，皆成刑。”（《黄帝占》曰：“成刑者忧丧。”）《文曜钩》曰：“荧惑入轩辕，主以后妃党之过亡；一曰用事女当惑之；又曰：曰有白衣兵，期在百三十日。”《荆州占》曰：“荧惑入轩辕，中其端门中而东，大臣出令。”《雒书》曰：“荧惑犯若勾巳轩辕，妃后内乱。”《文曜钩》曰：“荧惑展转轩辕中，远后爱媵。”《春秋纬》曰：“专于妻妃，则荧惑展转轩辕中。”《黄帝占》曰：“荧惑行轩辕中，犯女主；女主失势，（失势者，忧丧也。）列大夫有放逐者；五官有不法者；色悴，为忧，为疾，其所中犯乘守者诛，若有罪。”《黄帝占》曰：“荧惑中女御，为女主当之。”石氏曰：“荧惑在轩辕中，有女子谋人君者。”郗萌曰：“荧惑留轩辕，率留一日为十日久以率推之，其在轩辕四方，中央各为其方。”《黄帝占》曰：“荧惑守轩辕，期五月，兵起。”《元命包》曰：“荧惑守轩辕，贵妾争。”《春秋纬》曰：“荧惑守贵房侧，主乱于色。”石氏曰：“荧惑守轩辕，宫中有放者，期百二十日内赦。”《海中占》曰：“荧惑守轩辕，十五日以上，大兵起，宫人不安，天下乱，国易政，期三年。”郗萌曰：“荧惑守轩辕，女主恶之。（《宋天文志》曰：前废帝永光元年九月丁西，荧惑入轩辕在女主大星北、明年昭太后崩也。）荧惑守轩辕，天下有庆贺事。赦类也。”（《晋阳秋》曰：“孝武宁康元年七月乙未，火犯轩辕，大星，二年正月癸未，大赦天下。）《荆州占》曰：“荧惑守犯轩辕，地动，又曰御女有诛者。”石氏曰：“荧惑守轩辕，守卫有诛者。”《河图》曰：“荧惑入轩辕中，复还守，应以善事则已。”《文曜钩》曰：“荧惑逆行，守轩辕大星，环绕之若成勾巳，天下大乱，后妃当诛，宫破主亡，易其王，期百八十日，远一年。”巫咸曰：“荧惑行，犯守轩辕，女主失政，若失势；一曰大臣当之，若有黜者；期二年。”《荆州占》曰：“荧惑犯乘，守轩辕，主命恶之。”石氏曰：“荧惑入轩辕中乘守之，有逆贼，若水灾。荧惑中犯乘守轩辕太民星，大饥，大流，皇太后族有诛者，若有罪；中犯乘守少民星，小饥、小流，皇后之族有诛者，若有罪。”
　　
　　荧惑犯少微四十五
　　
　　郗萌曰：“荧惑犯少微，贤士有让善者。”石氏曰：“荧惑入少微，君当求贤佐，不求贤佐，则失威严，夺势矣。”石氏曰：“荧惑犯守少微，名士有忧，五者任用小人，忠臣被害，有死者。”《黄帝占》曰：“荧惑入犯乘守少微，宰相易。荧惑中犯乘守少微，女主忧。”石氏曰：“荧惑入中犯乘守少微，五官乱，宰相有忧。”
　　
　　荧惑犯太微四十六
　　
