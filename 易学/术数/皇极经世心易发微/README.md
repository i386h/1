<!-- { "loadSidebar": true } -->
《皇极经世心易发微》
　　
　　【皇极经世心易发微序】
　　
　　运阖开以成元会运世而不已者，理与数而已。是故数由理生，理由数著者也。未形之初，有理斯有数，有数斯有象，既形之后，因象以推数，因子以推理，理者太虚之实义，而数者太虚之定分也。故河图兆祥，伏羲因之而画卦，孔子因之而作大衍，皆所以成变化而行鬼神，发明河图之数也。自孔子没后之言数者，流于术而大义晦矣，至宋邵康节得李挻之之传，着为皇极经世书，其命象定数自为一家，形于道即太极动静之机着于文，即伏羲奇偶之画，自无生有，自有生无也。夫无之生有者，无极而太极也。有之生无者，动之而静也。或有或无天道之妙，一动一静，太极之根，往来相资，屈伸相感，通变化成天下之文，极其数遂定天下之象，故在天则有日月星辰风雨露雷以成其象，在地则有水、石、飞、走、草、朩、以成其形，在人则有性、情、形、体、声、色、臭、味感应变化，消息盈虚而循环而不已焉，是故以元经会以运经世，大而天地之终始，小而人物之死生，远而古今之世变无不该贯，盖得伏羲画卦之意，而发孔子之未发者也。要其本旨皆原于易，夫易者，一也，易之一即道之中也，中者，人之心也，故曰天向一中生，造化人从心上起经纶，所以为先天之学也，先天之学，正其心，平其气，无私于心，无反于义，义理融会其道中，正即物穷理而尽性，知天之学亦在其中矣。易曰原始反终，故知死生之说，生死即太极之动静也，不动不静，不生不死，是道之一也，是以大衍之数一变而七，七七四十九也，七变而为九，九九八十一也，数既极于九，又复而为一，人既生复又死，明其理知其数，则凡动静可求其端，阴阳可求其始，而万物之得失，人事之休咎，皆可得而前知矣，此皇极所由作，贯理数而一之也。有志数学者，不可不求其理，有志于理者，不可不求诸心，求心之要，舍静何以哉，奥自受读以来，徒祈共文，茫然无所获，静奍之久，一旦豁然而前知之，道得其要系，观其象玩占固不应验，乃敢折衷微词多莅旧闻，以理为经，以易为纬，辑为六卷，名曰心易发微妙，凡造化之源，阴阳之妙，与卦气之盛衰，声音之倡和，体用之变迁，执之断例，靡不备焉，昔人有言，理究伊川，数究康节，如诣其极则亦一而已矣。是书也虽于邵子之心无所补，而幼学之士，亦可得其旨意之大略，观物之梯航也。故不敢私録之，以求正于有道云。
　　                     
　　洱阳杨体仁野崖氏题
　　【野崖先生传】
　　吾滇僻处西隅，而山川灵秀，不减中州。云邑虽弹丸小邑，实得坤维正气，乃土金相生过气之所，向南行五日则极热，向北行五日则极寒，此其验也。邑中灵气所锺，代有伟人而必以向春先生为冠。先生少而颕悟志在道德，不慕声华，为邑增广生员，潜心易学，上绍五圣心传，近接尧夫正派，盖先天后天之数固已得之心悟，而非言说所能尽矣，极深研几言必有中。然人犹未之奇也。明学宪出巡，于报优劣最为紧要，故凡报劣者俱被笞革焉。时值岁试，行催报劣甚严。邑学师欲以贫者当之。先生曰，嘻彼贫士也，何可当此累，自愿以身代之。学师曰，汝品行端方，报劣无可措词者。先生曰，但言左道惑众，擅吃民间鸡酒足矣。学师然其说以报之。迨学宪按临榆郡，岁试甫毕，于报劣者严加考询。一见先生即作色言曰，汝为士子，左道惑众可乎？先生答曰，生员非左道惑人者，若谓生员左道惑人，易经不该命题。学宪色和曰，汝知易数，其能明吾意乎？先生曰，请书一字。学宪于案上书一“由”字。 先生曰，是问六甲，盖“由”字倒看则“甲”也。学宪故意喝之曰，非也。先生曰，恭喜老宗师，所生是个公子。但这声喝得不好，报信人至观音塘马折足，并家内所命乳名亦起出。后历历皆验。学宪抚然曰，世俗讥评何足为定？吾几屈一佳士。此后报劣之令遂弛。但存其意而已。由是名由省会沐士公尤重之。即军旅大事亦与相商，于贼散之期皆预定焉。值乡试之年，预令起数，凡元魁姓氏悉有隐语，但于事后方角耳。其前知多类，不可殚述。一曰先生独处，心动遂自起数，乃因算贼被获久之得释，欲行报怨也。先生算其从来之方，布下擒拏之纲，获贼小校，谢之以金。遂长叹曰，前知诚妙解也，然多言数穷，安之非祸基哉。此后不轻与人卜矣。算得云邑路当孔道五十年后必罹兵焚，遂挚家属迁于姚城。先生年益得高，邵修髯伟，貌飘飘欲仙。念一画原于伏羲，谁登画卦之台，九畴原于大禹，谁涉洛水之滨。以及文王之阅厯，周公之经营，孔子之车服礼器不可不厯览其胜也。于足遂辞家远游，于途中得遇李卓吾赴姚安府任议论。间卓吾知先生学究天人甚重之。因问曰：公家姚城亦有嗣乎？先生曰：曾留下书一函与子，后日吾子投书，无论迟早急与相见，能免公灾。卓吾重先生，遂志其言不忘。其子视书，封固甚密，外又封云：某年月日时投书始验。至日时来投书，值卓吾坐晚衙（此处有一字不明），子投书急与相见，时已黄昏矣。卓吾方前甫发书，忽大震一声，府府堂中梁崩塌将公座压为粉碎。彼此大惊，起书视之，但曰：我救群倒梁之厄，君惜我孤苦之儿。此尤应验之最奇最显也。 后变姓名为孔道人于慈云寺。得遇了凡先生，未以知来之学，载在了凡立命篇，说甚详，兹不重赘。先生云游不返，莫知所终，如神龙之无端，见其首不见其尾也。先生易数发微自灵性然，亦有秘传焉。少年赴试秋闱，于安宁道中遇一老叟坠驴几死，同伴惊骇疾云，先生独扶之。老叟睁目视之曰：扶我者汝耶，吾有神数待子久矣。蕴授以皇极经世之秘诀也。自此遂弃举业而专习焉。老叟不知何许人，疑为穆伯长之流云。按先生氏杨讳体仁字向春，别号野崖前（此处缺一字），明嘉靖人也，世居云洱之北门，至隆庆年间书已行世。余与先生相距二百有余年，其轶事但得之传闻，今录先生书，见其易数精微，有功先圣，惧其事之久而湮没也，不揣固陋，以为传记之，先生其知我之心乎，后之君子其谅我之心乎。
　　大清乾隆十二年岁在丁卯夏四月吉旦
　　
　　心易发微目录
　　卷一
　　序　伏羲太极图说　河图说　洛书图说　先天八卦图说　后天八卦图说　经世衍易图说　经世天地四象图说　元会运世图说　六十四卦方图说　六十四卦圆图说　邵子先天卦气说　天地始终之数　一元十等数　以元经会说　以运经世说　年之月卦　日之时卦　皇极起卦法　运会世并年月日入图歌诀　皇极起例
　　卷二
　　问数答语　观物筌蹄　八卦取象　八卦变象　论九畴　八卦取象拾意　先天体用起例　后天体用起例　先后天辨　卦爻当位　后天物来方向断　策数起例　先天八卦正数　先天五行生成数　轨数起例　后天八卦正数　后天五行生成数　观物策轨　策轨顺逆　为人占例　自己占例　动物占例　静物占例　稽疑十应　卦辞协卜　观物元机　观物动静　四植说　吉星　凶星　三要元机
　　《皇极经世心易发微》总目
　　
　　卷三
　　体用总断　天时　岁序　人事　身命　家宅　屋舍　婚姻　产育　科甲　仕宦　求谋　求财　出行　行人　疾病　小儿病症　医药　鬼神　词讼　失物　逃亡　盗贼　征战　坟墓　交易　谒见　忧疑　损坏　饮食
　　卷四
　　大定根源　取动卦　动卦数　阴阳加策　年除数　大定起例　元会运世　数有空缺　数有隔借　数有顺逆　以数合卦　卦有动爻　天地生成数　二极数　阴阳数　分格　合格　数有错综　数有乘除　观数吉凶　四象说　岁序　地理　起屋　家宅　婚姻　产育　出行　行人　应举　求财　疾病　生死　坟墓　词讼　交易　逃亡　两家气数　物之成败　物之隐微　物之多寡　出师胜负　谒见　人物贵贱　人物和睦　观未来事　行船　进退奴仆　求买田宅　饮食丰啬　刀砧煞　八卦星象　皇极起例　纳音数　后天八卦数　起大运　起小运　推岁序休咎　买物损坏　推人生死　声音说　分五音　辨清浊　明等第　交互音　检篇韵法　声音辨说
　　卷五
　　五运之年卦
　　卷六
　　小序　人物统于太极图之上下　起本身数　声音入既济四象并挂一卦总括阳图　声音入既济四象并挂一卦总括阴图　后天参伍错综之例　卜易变通论　事应迟速例　八卦内伏干支刑合等例　凶杀　长生例　日与卦合　天禄　地禄　天赦　时方吉凶　十应灵枢篇　文王十二月卦气图　二十四月卦气　七十二候　求七十二候　日卦　时卦　八卦十六变　八卦配象
　　卷七
　　历代帝王经世甲子岁
　　
　　【伏羲太极图说】
　　此图乃伏羲氏所作也，世不显传，或谓希夷所作，虽周子亦未之见焉，乃自作太极图观任道逊之诗可见矣。诗云：
　　“太极图中一气旋，两仪凹象无形全，先天八卦五行具，万物何曾出此圈”。又云：
　　“造化根源文字祖，图成太极自天然，当时早见周夫子，不费钻研作正传”。
　　夫既谓八卦浑沦文字祖，则知图为伏羲所作，而非希夷明矣。其外一圈太极也，中分黑白者，阴阳也。黑中含一点白者，阴中有阳也。白中含一点黑者，阳中有阴也。阴阳交互，动静相倚，周详活泼，妙趣自然，其圈外左方，自《震》一阳驯至《干》之三阳，所谓起《震》而历《离》、《兑》，以至于《干》是也。右方自《巽》一阴，驯至《坤》之三阴，所谓自《巽》而历《坎》、《艮》，以至于《坤》是也。其间四正四隅，阴阳纯杂，随方步位，自有太极含阴阳，阴阳含八卦之妙，不假安排也。岂浅见近识者，所能及哉。伏羲不过摸写出来，以示人耳。予尝穷观此图，阴阳浑沦，盖有不外乎太极，而亦不离乎太极者，本先天之《易》也。观周子太极图，则阴阳显著，皆太极之所为，而非太极之所倚者，实后天之《易》也。然而先天所以包括后天之理，后天所以发明先天之妙，明乎道之所浑沦，则先天而天弗违，太极体立矣。明乎道之所显著，则后天而奉天时，太极用行矣。使徒玩诸画象，谈诸空言，则伏羲之意荒矣。
　　故周子有诗曰：
　　“画堂几座万几休，日暖风和草色幽，谁道三千年远事，而今只在眼睛头”。
　　岂非孔子所论太极之旨，容有外于一举目之间哉，是能默识于其妙，而见于性情之理者，旨要可考也。
　　【河图洛书】
