<!-- { "loadSidebar": true } -->
　　相法之用神。应分四大项。形格为第一。精神为第二。气色为第三。声音为第四。其它零星小部。皆包括在形质中。其纹络筋骨。又为辅助之小品耳。皆不足为定论也。故形质清奇。应得几许分数。精神充足。又应得几许分数。气色黄紫。又应得几许分数。声音宏亮。又应得几许分数。如四种中有三种合度。则如其必发达。而为特贵。特富。特寿矣。当其时气色润泽黄紫充足。则发于最短时间。如气色黯滞枯燥不润。虽为富格贵格寿格。而非发达之期。以期发达于将来。而以限为用神可也。故气色为临时用神。先天转机。如形质与精神合度。其声音不足。尚不为大碍。亦为上富上贵上寿也。如气色黄紫明润而充足。则发达之时间必久远。如气色明润轻淡而短小。则发达之时间亦暂而不久也。假令形质与声音合度。而情神不足。则于富贵。方可期发。事业亦能成功。不过于寿数稍弱耳。故为中富中贵之例。亦以气色为发达时间之定论也。又如精神与声音合度。而形质不足。则发达有限。事业因人而成。借力而发也。此为下富下贵之例。然享大寿也。又如形质与气色合度。或声音与精神合度。或精神与气色合度。或精神与形质合度。或声音与形质合度。此为四种重要关系之中而得二也。此皆为有富而贵名。多禄而寿也。皆作丰衣足食之格局论。又假定形质平常。精神平常。声音平常。单独气色黄紫明润而充足。或合五行四时之润泽。亦为可富可贵可寿可发之局也。此为暂时发达。而不持久。其发达也不大。或出于异路功名。或出于离奇遇合。此为破船遇顺风。而可航海之法。其验者颇多也。
　　据此四者品评。而为相法之根据。方是正宗。其轻重加减法。为用之处最大。此为相法之机枢。至精至微。神而明之。存乎其人。合而深思。加以推想。自得玄妙之途径。故不以单独部位为用。而以形质精神。声音气色。加减合论。以采取之可也。
　　部位考正法
　　公笃曰。凡相法之精神。首重部位。分析确定。先知某轻重地位。次如其关系原理。然后方有把握。自能指定标准。而有一定之判断也。余考相法部位。多属不确。而图式亦混乱不一。各据一说。各有所宗也。惟其名目尚存。而为古之原名也。余考秦代以前。皆属纯一部位。自秦氐火焚以后。世无传本。每有残篇零页。皆不足为稽考之铁证也。当五代时。达摩复入中国。始传五来相法一书。此为中兴相法之祖师。而集各家之大成也。其部位尚有错误之处。是否当时未经考证确实。两宗古之残篇。或为后人翻印错讹。随便改移。徒留其名称也。此皆两可之疑难点。而无法稽考也。故麻衣相法。所有部位图说。亦宗达摩。而错讹之处大同小异。是否为上叙两点疑难。不得而知。柳庄相法。则称其受秘传。而故意错其部位。颠倒限。其混淆人听闻乎。其自矜眩奇乎。相法部位。错误于此居大多数。至于衡真。则徒据理说。而不寻其地位。水镜则拘泥引吉。而不求其根据。其大清神鉴。铁关刀。兰陵集。相法须知等。各据一说。自谓心传。以讹传讹。而不知孰是孰非。相法一书。考究其精微者颇少。大多数为跑马观花。任意随谈。只知有其名称。而不知有其地位。至于部位之轻重。谁为主体。谁为辅助。则更茫然而无所宗矣。余此次注重部位。先从医学入手。余考黄帝内经。中有汉晋文字。可见其为残篇。惟针炙大成。与仲景六经。较为确实可用。如王叔和难经。陈修园。徐灵胎各书。部位之系统。稍有离奇。又如西医之解剖图说。唐宗海之中西惟通。皆不明气化。所取之部位。大多数不可为用也。余考丹经之参同契。金丹真传。吕祖全集。三丰全集。道藏辑要。则各有妙蕴。其中有正系连代系。应系通过系。方证实一切部位。余则注明其部位之轻重关系。以为千古后之定法。有志相法者。容易入手。而寻正宗门户也。兹将考证者附后。
　　医家原有部位图
　　第一图式详解
　　公笃曰。医家部位。与相学部位。互相表里。盖太素经之脉诀。中有富贵贫贱寿天之说也。而名称则各异耳。按用法各有不同故也。其内之脉络。而达于外。则有正系之脉络。连带系之脉络。应系之脉络。通过系之脉络。其地位虽异。其气化则感而遂通也。此第一图式。为吾蜀天彭之大医士。唐宗海先生所考究而鉴定者。载于中西汇通全集之中。并有解剖学说。分经别络。详注经络如何也。其名称是否宗古。或从新也。余将其原规定地位及名称。而参合相学也。上为阙者。即两眉之中心。相法名之曰印堂是也。盖印堂者。即全部之主体。元首之意也。其名曰阙。是否帝阙之意。或金阙之尊称也。阙之下曰王宫。即相学之山根是也。在两目相平之中心。又名命宫是也。相法之称山根有两意义。一为前人之根基。一为本身之命根。其名曰王宫。是否即命宫之意义。而王宫与阙之义相等。稍有冲突。又下之准头名曰明堂。即相学之中岳又名曰土星是也。按河洛之数。五行以土居中宫。而鼻准在全面部之中心。故有是名。余又考八卦九宫之配合。其中宫号明堂。此名之曰明堂。实即中宫之义。与中岳土星之名相等。其下名蕃。在法令纹之下。即相学之陂池是也。又近于腮骨。即相学之下府是也。其名蕃者。是否屏蕃之意义也。两侧曰蔽。在耳珠之前。医书有名颊车。亦有名听宫穴者。即相学之虎耳金缕之侧是也。其名曰蔽。是否障蔽之意义也。又云五脏居中央。得其正也。六辅挟两侧。得其辅也。前人以此望其形而察其色。按其部而其脉。不可不根据此也。又云阙以上属咽喉。阙之中属肺部。阙之下属心部。此皆内经详载。医家之定法也。此为唐宗海之原文。余考内经无此说。故上述其研究从新之语。评论辨明列后。兹将其五脏六腑之配分录下。
　　第二图式详解
　　公笃曰。上文所述第一图式。略得大体。兹据医家第二部位图式。其分配五脏六腑。为医家各书所载。而唐宗海先生。更用西法解剖法。以证实其部位也。故中西汇通。挨次绘图。详论其如何形质。而感适于外也。据云。两眉之中心。为肺部之正系。即相学之印堂是也。两目相对之中心。为心部之王系。即相学之山根是也。鼻梁之中段。为肝部之正系。即相学之年寿是也。鼻准之尖。为脾部之正系。即相学之土星是也。泪堂之大眼角。为胆部之正系。即相学之精舍光殿是也。鼻窍之两孔。为胃部之正系。即相学之兰台廷尉是也。眼下之横纹。为小肠之正系。即相学之三阴蚕囊是也。颊车之侧为三焦之正系。即相学之命门虎耳是也。两耳珠为肾部之正系。即相学之耳轮是也。两颧之下。为大肠之正系。即相学之法令金缕是也。两口角为膀胱子宫之王系。即相学之食仓禄仓是也。此为医家业经考证。而为正法之分配也。再经西医之解剖分配。大体亦如是。余考古人之经络分明。莫过于张仲景之六经法。及针炙大成之瞳人图。而与此项部位。则有异地位而名者。兹将仲景之六经大体录下。
　　第三图式详解
　　公笃曰。医家之书最古。而最确实者。莫不以仲景为医中之圣。盖发明六经。始由仲景而起也。按第三图式。即仲景之六经总图也。其中分三阳三阴。以包括五脏六腑也。故三阳之中甲。有太阳经。内属手太阳为应小肠。足太阳为应膀胱。此太阳之专司脉络也。有少阳经。内属手少阳为应命门。足少阳为应胆络。此少阳之专司脉络也。有阳明经。内属手阳明为应大肠。足阳明为应胃络。此阳明之专司脉络也。故三阴之中。有太阴经。内属手太阴为应肺络。足太阴为应脾络。此太阴之专司脉络也。有少阴经。内属手少阴为应心络。足少阴为应肾络。此少阴之专司脉络也。有厥阴经。内属手厥阴为应心包络。足厥阴为应肝络。此厥阴之专司脉络也。古有三焦之说。而徐灵胎陈修园。皆勉强说之。似未详于六经之内也。唐宗海则指为三焦即连网油。此解剖之功也。故论病则有为本经之病。即指太阳专病或阳明专病也。又有为两经合病。即指少阳与阳明同时合病。或厥阴与少阴同时合病也。又有此经而现彼经现象。名曰应病。即太阳经之病。而现少阴之现象。或太阳经之病。而现阳明之现象也。盖先天之气。发于肾部。故有天一生水之义也。后天之脉。资生于胃部。故有土生万物之义也。血脉之行。资生于气息。故六经可包括全身。此纲领之法也。
　　医家六经经脉图
　　图式详解第一
　　公笃曰。下列之图式为六经第一图。即太阳脉络也。其脉络为大眼角之锐眦越。由上眼皮之三阳通过。平横入鬓发。至耳后之寿骨。曲绕耳后。下至耳珠。近腮肥方犄角处。曲绕而上。至颊车上。即相学之虎耳部位。此为太阳经之脉络他。内属则分手太阳。而应小肠之气也。足太阳。而应膀胱之气也。而太阳有称巨阳者。盖传经之始。即由太阳而起故也。欲求小肠之正系。及通过系。欲求膀胱之应系。及连带系。当以太阳之脉络为认定也。
　　图式详解第二
　　公笃曰。下列之图式。为六经第二图。即少阳之脉络也。其脉络由小眼角之外眦。为少阳经脉之总管起点处。从玉堂而入鬓发。由寿骨之上。微曲斜而下。至后颈之发际。在大椎之上。医家原名风池穴。以此为止。皆属少阳经之脉络也。内属则分手足二经。手少阳经。则为命门之正系。肾气之连带也。足少阳经则为胆络之正系。气化均名少阳。而统论之也。欲求命门之正系。及通过系。欲求胆络之应系。及连带系。当以少阳之脉络为认定也。
　　图式详解第三
　　公笃曰。下列之图式。为六经第三图。即阳明经之脉络他。此为阳明经之总管。上由百会之巅起。所谓百会者。即百脉相会之处也。在顶中陷处。而有动脉之间是也。由侧面曲近鬓发而下。过福堂奸门外颧。平兰台而至鼻孔止。即医学之迎香穴是也。皆阳明经之脉络也。内属则分手足二经。其手阳明经。则为大肠之正系。足阳明经。则为胃络之正系。均名阳明经而统论之也。盖三阳以阳明经为传经之机枢也。欲求大肠之正系。及通过系。欲求胃络之应系。及连带系。当以阳明经为认定也。
　　图式详解第四
