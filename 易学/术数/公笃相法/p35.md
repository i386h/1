<!-- { "loadSidebar": true } -->
　　三．福堂为外财之正部。在眉尾之棱骨处。此主远行而得外财。及得千里外之财源。而立异乡之产业。凡西人过国者。或经商者。皆有此骨也。此为富之三也。
　　四．井灶即兰台廷尉也。左兰台。为偏财。浮财。交际财之例。右兰台为合财。潜伏财。转输财之例。此为意外之财禄而暴发也。此为富之四也。
　　五．两目神清而和蕴。此为财星之连带关系。又因贵名而得财禄及进田宅。此为以贵而发。有势而富因官得财也。多以贵力而营利源者半数。此为富之五也。
　　六．地库丰隆为财星之正部。主晚年之财富。而有晚年丰足衣禄及进田宅。而遗身后之业。或为子女之恢宏以立其大业也。此为富之六也。
　　七．仙库丰正为财星之正部。此主半享受贵子女之进田宅。而得晚年之遂心。此为富之七也。
　　八．两颧雄突上耸是名中府。而得朋友至戚之助。中年发达而进田宅。因外而旺其内也。此为富之八也。
　　九．腮颐方隆犄角为财星之连带关系。应得辅助之人员得力而致富业。此为用人而发达者也。此为富之九也。
　　十．两眉清秀。修长。疎匀。有棱。是为弟兄平辈之财。而得弟兄姊妹之辅佐以进其田宅。而创其大业。此为富之十也。
　　十一．奸门鱼尾为妻妾宫之正部。如鱼尾纹上仰至福堂。奸门骨高横平两颧。此为妻妾贞淑而能操持以发达。以及后家暗助或接济而恢宏立业以大振。此为富之十一也。
　　以上十一则皆为富格之必要。以考查其部位之分数如何。而断其特富。上富。中富。下富。常富之等级也。
　　断禄捷法
　　一．两耳长厚。圆轮如珠。此为丰足衣禄之一。又主有特别智识。而有专长之技艺。以充其禄也。如贵而有名权者。亦享受厚禄也。
　　二．男子口阔大而敛角。主得厚禄。平生享受无穷。女子口小唇厚而圆。主得厚禄。而丰足衣禄也。此二者主贵犹多。及为余荫根基之家。亦有自创之享受也。
　　三．牙齿为衣禄之正当关系。凡牙齿大瓣而齐。白莹如玉。坚固而匀。端正而多。此为享受厚禄。而有寿征之格也。
　　四．两眉柔细修长有棱。为衣禄之连带关系。眉尾接近福堂。是为外财库故也。及天性脑明灵巧。而有特长之点。及进流通之外财。一为立外业。以贵名而得厚禄也。亦旺子女之丰隆。而有大寿之享受也。
　　五．两目为田宅之正部。故神清而充。和慈而藏。为田宅宫。应以贵而得禄。如蚯蚓盘乌珠。主劳碌而进厚禄也。乱世尤以蚯蚓盘乌珠。为劳碌创业之格也。
　　六．地阁为晚禄之正部。故地阁丰正而朝。圆拱者。主得晚禄。方拱者。主得子女之贵而发达。亦得晚禄之丰隆。以部位之分数。而断其层次也。
　　断寿捷法
　　一．南岳有纹成伏犀三纹。或偃月二纹。或华盖一纹。或多纹。皆主寿。享耄耋之寿也。如纹多而间断。主寿而劳碌也。亦主风尘飘摇。而见刑克也。
　　二．两眉高起而有棱。此为寿而贵名也。及多子女。亦主衣禄丰足。如有眉毫露出。主寿高而多忧愁。及有内顾之隐忧。六亲之遗累。虽寿不闲而劳也。
　　三．两目神清而充足。主享大寿。而有贵名。及事业成功。而发达也。故眼神以充足而有。此为寿征之重要点。如有蚯蚓盘睛。主寿而劳碌也。如神充而露。主寿而刑克也。
　　四．两耳长厚有垂珠朝口者。主寿而有智识。及勤慎耐劳。凡享大寿之人。万无小耳短薄也。内应肾系。言其禀受之先天厚薄。据此而区别也。
　　五．人中深长。为寿征之正部。古人谓人中一寸。可至期颐之寿。及多子女。而有晚福也。再加法令纹下朝地库。而为大寿之又一证也。
　　六．项有三涤。为享大寿之一证据。如再项有余皮。则寿数更享高年也。故老人项皮干枯者必死也。
　　七．山根上贯高起。此为禀受先天之气厚故也。主享大寿。山根者。命根也。故山根低弱者。不满四十。此之谓也。又以目神为兼并而断之可也。
　　八．枕骨魏魏高突而凸。此为寿骨。而得先天之正气。故主大寿也。如耳后一骨高起。亦名寿骨。而享大寿。但刑人丁也。
　　九．法令无纹。不满三十。法令纹至口角。五十以上。法令纹过口角。六十以上。法令纹入地库。七十以上。法令纹二纹相交。则可至八十九矣。此为寿征之一大关键也。如法令续长者。作添寿论也。
　　十．牙齿齐固坚硬。此主寿征之一。而多厚禄也。再加声音迟缓。又发声从丹田中出者。主大寿也。
　　十一．安卧之间。神定而静。其气息不从鼻窍口窍。而从耳窍中进出者。是为龟息。此上上寿也。
　　以上十一则。皆为寿征应该考查之点。又以部位如何。而定其特寿上寿中寿下寿也。
　　变通秘法
　　公笃曰。相法纲要。在加减乘除一语为根据耳。故有余不足。而加减其分数。以定其富贵贫贱。寿夭劳逸也。其中分类。有四大纲领。即形局。精神。声音。气色。其用最大。至于纹痕骨痣筋络。为相法之小补耳。不足为定论也。至于手掌足掌。不过为部位之一辅助品耳。兹将其大纲分注如下。
　　一．形质为第一重要。如形质有余。而精神不足。则主富贵功名。才智事业。皆可发达。但不寿而夭亡也。或主多恶痛纠纒而不寿。亦主中道障碍。而发不足也。
　　二．形质有余。气色不足。则主其人有才智。有能为。然时势不助。而多中止之障碍。事实不成。而多反复之挫折。虽有富贵基础。终为虚浮飘摇。为受制之例也。
　　三．形质有余。声音不足。每多困迍。名利虚浮不实。而不收全效。或为劳倍功半。刑克人丁。以致无形影响。轻弃灰心。劳碌损失也。作半遂论。
　　四．精神为重要之二。如精神有余。形质不足。主富贵而有寿。其发达也离奇。其遇合也怪异。亦有爱思劳心。嫌疑嫉忌。而有繁烦之驳杂也。
　　五．精神有余。气色不足。其人多才智而成败不一。劳碌往返。风尘奔驰。然有事业小成。衣禄丰足。不过有寿。而有子女也。亦有时事之阻。人事之累。以困乏其身也。
　　六．精神有余。声音不足。此主事业之成半而阻半。中有遗累烦扰。邪行淫荡。以致恶痛纠握。不正之牵制。无形消耗。招谗之影响。亦有小富贵。而有缺点也。
　　七．气色为第三重要。如气色有余。形质不足。方可暂时发达。而收实效。故多小富小贵。而成功居多数。惟不持久。专以气色而发达也。即破船遇顺风。而可航海之义也。
　　八．气色有余。精神不足。亦主发达。而事业之成功。不过于恶疾多。而寿数弱耳。亦有良好时机。与最好遇合也。是为中下之贵。而非特别事业也。或夭折于贵权之时也。
　　九．气色有余。声音不足。亦主丰足衣禄。而贪淫好色。邪淫秽行。故所发达有限。依人而获名利。借力而作事业。结果有限。寿数寻常。中道而生障碍。以牵制其进取也。或人口死亡。而灰心消极也。
　　十．声音为重要之第四。声音有余。形质不足。方可小发达。多出偏权副名。而为辅佐人材。丰足衣食。而为小作用也。及结合能力。同舟共济。多出牵强之事业。而为用也。
　　十一．声音有余。精神不足。此主多成多败。及有偏性之嗜好。智小大。力轻任重。偏爱而贪。妄举而乱。亦有亲戚之株累。知交之妨害。然亦有乘时而暂发也。
　　十二．声音有余。气色不足。亦有小富贵。而多恶病。亦有劳碌奔驰。而多困苦。一生自负不凡。偏不遇时机。志向不群。偏不得知己。临难有转机。已成而忽败。似是而非之例也。
　　十三．形质与精神有余。声音与气色不足。此主富贵而有作用。明敏而有才智。多劳而有寿征。惟平生不大发展。而无惊人事业。多劳而往返。不收全功。或发达而不足也。
　　十四．形质与气色有余。声音与精神不足。此主事业成功。名利并吉。时机与遇合均好。惟多疾厄。与不寿耳。亦主人丁不旺。而有刑克。或由族戚牵制。而有遗累。防内患也。或为发达。而不善其后也。
　　十五．形质与声音有余。气色与精神不足。此主人丁旺而吉。名利成而阻。多成多败。往返不一。困迍多劳。事业多虚。劳倍而功半也。衣禄亦丰足。不过外患之顾虑深耳。
　　十六．精神与气色有余。形质与声音不足。此主有寿征而可发达。惟不持久。而不完善。其名与利均吉。惟人丁与疾厄稍弱耳。至于发展。多出异途歧路之乘时为用也。
　　十七．精神与声音有余。形质与气色不足。此主有寿而无疾厄。有人丁而无事业。惟障碍多。而名利虚浮。成功有限也。一为弟兄之辅助。一为子女之发达。以济本身之用也。
　　十八．气色与声音有余。形质与精神不足。此主暂时名利。而有乘时之发达。然不久必败。又主疾厄与刑人丁。故为夭寿。而中道死亡。及不善后也。以及挪杂之错误。颠倒之行为也
　　公笃曰。相法有变论。万无有四者皆好而无缺。万无有四者皆不好而全害。故分有余与不足耳。大体形质为一生之名利。富贵荣枯也。精神为才智事业。富贵寿夭也。气色为临时之转机。吉凶祸福也。声音为完善不完善。关乎人丁子女也。其合并而论。则可分其大体也。此为绝妙心法。学者不可轻忽。而入异端之途径也。
　　卧相说
　　公笃曰。老子一炁化三清。传出卧眠之形式。庄子宗之。有蝴蝶以翱翔。孔子悟之。叹周公之复见。巢父以古树为床。其卧愈安。赤松以自云为榻。其道猛进。诸葛亮草堂春睡。而有安汉之心。谢安石东山高卧。而有治世之志。陈希夷卧中得道。李謪仙梦里成诗。卧法之关系重矣。
　　故宿者神游而魂动。寐者神静而魄归。卧眠有法。而亦有相。盖修道之人。有一定之卧法。一手曲肱而作枕。一手斜平按丹田。一足曲收而作势。一足直伸而平形。常人若能依此卧眠。则可强健身体。活泼精神。万无遗精拘挛。及一切停滞之病。故其关系人之常度。亦静养安神之一法也。其形式详注如下。
　　一．仰卧　仰卧者。即古法之称尸卧也。其人仰面朝天。手足平齐。此主禀受弱而气轻。及多恶疾。又主劳碌奔驰。不载厚福。各形皆忌之。惟狐鹿之形。不忌尸卧也。
　　二．伏卧　伏卧者。即仰卧之反面也。其人伏而面枕。背股朝天。此主刑克重。而多不寿也。又主愚鲁而拙。贪妄而空。每多损失挫折也。各形皆忌。惟虎豹形。不忌伏卧也。
　　三．侧卧　凡人以侧卧。而为禀受先天之充足。福禄丰隆。英明多智。厚有信。守礼不爽。持义不妄。而有子女承继。亦有寿征也。
