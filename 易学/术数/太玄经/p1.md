<!-- { "loadSidebar": true } -->
太玄经  [汉] 杨雄
 
玄首序
　　驯乎玄，浑行无穷正象天。阴阳（土比）,以一阳乘一统，万物资形。方州部家，三位疏成。曰陈其九九，以为数生，赞上群纲，乃综乎名。八十一首，岁事咸贞。
玄测序
　　盛哉日乎，炳明离章，五色淳光。夜则测阴，昼则测阳。昼夜之测，或否或臧。阳推五福以类升，阴幽六极以类降。升降相关，大贞乃通。经则有南有北，纬则有西有东。巡乘六甲，舆斗相逢。历以记岁，而百谷时雍。
 
上卷
中：阳气潜萌于黄宫，信无不在乎中。
初一：昆仑磅礴，幽。测曰：昆仑磅礴，思之贞也。 次二：神战于玄，其陈阴阳。测曰：神战于玄，善恶并也。 次三：龙出于中，首尾信，可以为中庸。测曰：龙出于中，见其造也。次四：庳虚无因，大受性命，否。测曰：庳虚之否，不能大受也。 次五：日正于天，利用其辰作主。 测曰：日正于天，贵当位也。 次六：月阙其抟，不如开明于西。 测曰：月阙其抟，贱始退也。 次七：酋酋，火魁颐，水包贞。测曰：酋酋之包，任臣则也。 次八：黄不黄，覆秋常。 测曰：黄不黄，失中德也。 上九：颠灵气形反。测曰：颠灵之反，时不克也
周：阳气周神而反乎始，物继其汇。
初一：还于天心，何德之僭，否。测曰：也还心 之否，中不恕也。 次二：植中枢，周无隅。测曰：植中枢。立督虑也。 次三：出我入我，吉凶之魁。 测曰：出我入我不可不惧也。 次四：带其钩鞶，锤以玉环。 测曰：带其钩鞶，自约束也。 次五：土中其庐，设其金舆，厥戒渝。测曰：庐金戒渝，小人不克也。 次六：信周其诚，上亨于天。测曰：信周其诚，上通也。 次七：丰淫见其朋还于蒙，不克从。测曰：丰淫见朋，不能从也。 次八：还过躬外，其祸不大。测曰：还过躬外，祸不中也。 上九：还于丧，或弃之行。 测曰：还于丧，其道穷也。
礥（贤）：阳气微动，动而礥礥，物生而难。
初一：黄纯于潜，不见其畛，藏郁于泉。测曰：黄纯于潜，化在啧也。 次二：黄不纯，屈于根。测曰：黄不纯，失中适也。 次三：赤子扶扶，元贞有终。测曰：赤子扶扶，父母詹也。 次四：拔我不德，以力不克。测曰：拔我不德，力不堪也。 次五：拔车山渊，宜于大人。测曰：拔车山渊，大位力也。 次六：将其车，入于丘虚。 测曰：将车入虚，道不得也。 次七：出险登丘。或牵之牛。测曰：出险登丘，莫之代也。 次八：车不拔，骭轴折。 测曰：车不拔，躬自贼也。 上九：崇崇高山，下有川波其人有辑航，可与过其。测曰：高山大川，不辑航不克也。
闲：阳气闲于阴，礥然物咸见闲。
初一：蛇伏 于泥，无雄有雌。终莫受施。测曰：蛇伏于泥，君不君也。 次二：闲其藏，固珍宝。测曰：闲其藏，中心渊也。 次三：关无键，舍金管。测曰：关无键，盗入门也。 次四：拔我輗軏，小得利小征。测曰：拔我輗軏，贵以信也。 次五：礥而闲而，拔我奸而，非石如石，厉。测曰：礥闲如石，其敌坚也。 次六：闲黄垁，席金笫。测曰：闲黄垁，以固德也。 次七：跙跙，闲于遽篨，或寝之庐。测曰：跙跙之闲恶在舍也。 次八：赤臭播关，大君不闲，克国乘家。测曰：赤臭播关，恐入室也。 上九：闲门以终，虚。测曰：闲门以虚，终不可实也。
少：阳气澹然施于渊物谦然能自韯。
初一：冥自少，眇于谦。测曰：冥自少， 不见谦也。 次二：自少不至，怀其恤。测曰：自少不至，谦不诚也。 次三：动韯其得，人主之式。测曰：韯其得，其谦贞也。 次四：贫贫，或妄之振。测曰：贫贫妄振，不能守正也。 次五：地自冲，下于川。测曰：地自冲，人之所圣也。 次六：少持满，今盛后倾。测曰：少持满何足盛也。 次七：贫自究，利用见富。测曰：贫自究，富之聘也。 次八：贫不贫，人莫之振。测曰：贫不贫，何足敬也。 上九：密雨溟沐，润于枯渎，三日射谷。测曰：密雨射谷，谦之敬也。
戾：阳气孚微，物各乖离，而触其类。
初一：虚既邪，心有倾。测曰：虚邪心倾怀不正也。 次二：正其腹，引其背，酋贞。测曰：正其腹，中心定也。 次三：戾其腹，正其背。测曰：戾腹正背，中外争也。 次四：夫妻反道，维家之保。测曰：夫妻反道各有守也。 次五：东南射兕，西北其矢。测曰：东南射兕，不得其首也。 次六：准绳规矩，不同其施。测曰：准绳规矩，乖其道也。 次七：女不女，其心予，覆夫谞。测曰：女不女，大可丑也。 次八：杀生相午，中和其道。测曰：杀生相午，中为界也。 上九：仓灵 之雌，不同宿而离失则岁之功乖。测曰：仓灵 之雌，失作败也。
上：阳气育物于下，咸射地而登乎上。
初一：上其纯心，挫厥鏩 鏩。测曰：上纯其心，和以悦也。 次二：上无根，思登于天，谷在于渊。测曰：上无根，不能自活也。 次三：出于幽谷，登于茂木，思其珍榖。测曰：出谷登木，知方向也。 次四：即上不贞,无根繁荣,孚虚名。测曰：即上不贞,妄升也。 次五：鸣鹤升自深泽,阶天不作。测曰：鸣鹤不作有诸中也。 次六：升于堂,颠衣到裳,廷人不庆。测曰：升堂颠到,失大众也。 次七：升于颠台,或拄之材。测曰：升台得拄,辅拂坚也。 次八：升于高危,或斧之梯。测曰: 升危斧梯, 失士民也。 上九：栖于菑初亡后得基。测曰：栖菑得基后得人也。
干：如人钻乎坚, 铪然有穿.
初一：丸钻钻于内隙厉。测曰：丸钻于内,转 丸非也。 次二：以微干正,维用轨命。测曰：以微干正, 维大谏微也。 次三：箝键挈挈,匪贞。测曰：箝键挈挈, 干禄回也。 次四：干言入骨,时贞。测曰：干骨之时,直其道也。 次五：蚩蚩,干于丘饴,或锡之坏。测曰：蚩蚩之干锡不好也。 次六：干干于天贞驯。测曰：干干之贞,顺可保也。 次七：河戟解解,遘。测曰：河戟解解, 不容道也。 次八：赤舌烧城,吐水于瓶。测曰：赤舌烧城, 君子以解祟也。 上九：干于浮云,从坠于天。测曰：干于浮云, 乃从天坠也。
狩（爻守）：阳气强内而弱外, 物咸扶而进乎大.
初一：自我匍匐，好是冥德。测曰：匍匐冥德，若无行也。 次二：荧狩狧狧，不利有攸往。测曰：荥狩狧狧，多欲往也。 次三：卉炎于狩，宜于丘陵。测曰：卉炎丘陵，短临长也。 次四：狩于酒食，肥无誉。测曰：狩于酒食，仕无方也。 次五：狩有足，讬坚榖。测曰：狩有足，位正当也。 次六：独狩逝逝，利小不利大。测曰：独狩逝逝，不可大也。 次七：白日临辰，可以卒其所闻。测曰：白日临辰，老得势也。 次八：蚤虱之狩，厉。测曰：蚤虱之狩，不足赖也。 上九：全狩，絭其首尾，临于渊。测曰：全狩之絭恐遇害也。
羨：阳气赞幽，推包羨爽，未得正行。
初一：羨于初其次迂涂。测曰： 羨于初后难正也。 次二：羨于微，克复可以为仪。测曰：羨微克复，不远定也。 次三：羨于涂，不能直如。测曰：羨于涂，不能直行也。 次四：羨权正，吉人不幸。测曰：羨权正，善反常也。 次五：孔道夷如，蹊路微如，大舆之忧。测曰：孔道之夷，奚不遵也。 次六：大虚既邪，或直之，或翼之，得矢夫。测曰：虚邪实夫，得贤臣也。 次七：曲其故，迂其涂厉之训。测曰：曲其故，为作意也。 次八：羨其足济于沟渎，面贞。测曰：羨其足，避凶事也。 上九：车轴折，其衡抈，四马就括，高人吐血。测曰：轴折吐血，不可悔也。
差：阳气蠢辟于东，帝由群雍，物差其容。
初一：微失自攻，端。测曰：微失自攻，人未知也。 次二：其所好, 将以致其所恶。测曰：其所好, 渐以差也。 次三：其亡其亡将至于晖光。测曰：其亡其亡震自卫也。 次四：过小善善, 不克。测曰：过小善,不能至大也。 次五：过门折入,得彼中行。测曰：过门折入, 近复还也。 次六：大跌,过其门,不入其室。测曰：大跌不入诚可患也。 次七：累卵业嶪,惧贞安。测曰：累卵业业, 自危作安也。 次八：足累累, 其步躟跃, 辅铭灭麋。测曰：足累累,履过不还也。 上九：过其枯城或蘖青青。测曰：过其枯城，改过更生也。
童：阳气始窥，物僮然咸未有知。
初一：颛童不寤，会我蒙昏。测曰：颛 童不寤，恐终晦也。 次二：错于灵蓍，焯于龟资出泥入脂。测曰：错蓍焯龟，比光道也。 次三：东辰以明，不能以行。测曰：东辰以明，奚不逝也。 次四：或后前夫，先锡之光。测曰：或后前夫，先光大也。 次五：蒙柴求兕，其得不美。测曰：蒙柴求兕，得不庆也。 次六：大开惟幕，以引方客。测曰：大开惟幕，览众明也。 次七：修侏侏，比于朱儒。测曰：洙侏之修无可为也。 次八：或击之，或刺之，修其玄鉴，渝。测曰：击之刺之，过以衰也。 上九：童麋触犀，灰其首。测曰：童麋触犀，还自累也。
增：阳气蕃息，物则增益，日宣而殖。
初一：闻贞增默，外人不得。测曰：闻贞增默，识内也。 次二：不增其方，而增其光，冥。测曰：不增其方，徒饰外也。 次三：木以止渐增。测曰：木止渐增，不可盖也。 次四：要不克，或增之戴。测曰：要不克，可败也。 次五：泽庳其容，众润攸同。测曰：泽庳其容，谦虚大也。 次六：朱车烛分，一日增我三千，君子庆，小人伤。测曰：朱车之增小人不当也。 次七：增其高，刃其峭，丘贞。测曰：増高刃峭，于损皆行也。 次八：兼贝以役，往益来 。测曰：兼贝以役前庆后亡也。 上九：崔嵬不崩，赖彼岟崥。测曰：群士橿橿也。
锐：阳气岑以锐，物之生也咸专一而不二。
初一：蟹之郭索，后引黄泉。测曰：蟹 之郭索，心不一也。 次二：锐一无不达。测曰：执道必也。 次三：狂锐荡。测曰：狂锐之荡，不能处一也。 次四：锐于时，无不利。测曰：锐于时，得其适也。 次五：锐其东，忘其西，见其背，不见其心。测曰：锐东忘西不能回避也。 次六：锐丑，含于五轨万钟，贞。测曰：锐于丑，福禄无量也。 次七：锐于利忝恶至。测曰：锐于利，辱在一方也。 次八：锐其锐，救其败。测曰：锐其锐，恐转作殃也。 上九：陵峥岸峭，陁。。测曰：陵峥岸峭，锐极必崩也。
达：阳气枝枝条出，物莫不达。
