<!-- { "loadSidebar": true } -->
又曰：四课下神俱贼上，孤立如何保二亲？妻叛夫兮奴叛主，子杀父兮臣弑君。占胎长忧遭刑害，定是萦独失业人。欲拟争讼忌先起，却被翻之难雪陈。若占朝廷下生叛，关隔九族不能亲。凡事切忌乎先举，为主不利之为宾。
又曰：四课并来皆克下，占人无禄主孤穷。自信当权不信人，下无承顺应不忠。内穷势迫难为遂，仆从俱无屋内空。虽有吉将还何用，刑以尊上卑下凶。
又曰：四课并皆来贼上，绝嗣之课甚不好。中年之前禄昌盛，脱岁之后颇衰病。若为人从事由己，居首之时僭逆多。利以为主莫为客，卑犯尊兮其奈何。
孔明曰：四课俱贼上，名绝嗣课。是下逆而上伤，是上失其威，为下所乱，岂能有其妻子，故曰绝嗣。凡得此课，若遇神将吉，主分财异居；神将凶，主骨肉分离。又主静而必动，暗中生灾。病者必死，逃者转匿。凡事宜后施，主身命主克双亲，幼为孤子。此时若生男女多克父母。又主子孙悖逆，灭毁祖先，虽父母已亡，不备祭祀之礼。
杂占主阳亏阴盛，卑害尊居，上位者未免有困笃之忧。在下位者则无不吉，福神所佑也。忌占盈，罡加孟，伤胎子病，主丧讼罪；在先起之人，占此更值天空旬空，主来占者孤独，名曰单孤课。若不空，亦主小人无礼，讼宜后举，中年有子，晚亦无。
袁天罡曰：绝嗣乃群下贼上，臣轻其君，子逆其父，弟贼兄，妻悖夫，奴悖，主娘宜谨婢。反吟之课，亦照此推。若末传见子孙，为有救。
孔明曰：四上克下，名无禄，谓十干之禄皆寄地盘之支，今上克之则禄不存矣。取第四课为用，又曰下供上食，谓之禄之为养命之本，无禄则上下不食也。是上慢而贱下，岂能保佑其禄位？故曰无禄。主动而不静，室家孤独，病不久退，讼不久散，囚者出，逃者获。凡事宜先举，但举事不得下情，又主虚人不禄，有官罢职，轻者罚俸，重者削权。盖以上制也，臣子受灾。屈者难伸，对敌利客，讼宜先起，罪在后举之人，占病不利少者，天不佑，地不容。凡事动于外，起因男子，空室无人，老必孤独。臣子受殃，六亲死亡。彼此离散，客胜主负。经曰“无禄是上骄而下残。”
袁天罡曰：四上克下曰无禄课，神将俱吉，来意主分财异居。若神将凶，主骨肉分离。又名单羁课，必无妻妾，又无男儿，若遇吉将，乃尚可为，若末传得父母，可解此凶。
又曰：绝嗣无禄总名无路。盖日阴阳既相克制，不得其所依，不免投辰上二课，辰之阴阳又相克，则无所投之路，故总名曰无路课。统否之体，乃上下僭乱之课也。占曰：上克无禄，下贼无嗣，君臣悖义，父子分离，求谋不遂，动作忧疑。三传有救，方免灾危。如神将凶，则应否卦之三爻，有“包羞”之象也。要发用有救者，如用是水，末传是金，用是金，末传是土之类。此名救神 ，不可克初，又不可克末，欲断何人受灾，以发用之神看所属何六亲言之。
假令正月庚辰日辰时占，四下贼上，课名绝嗣课。以寅为用，将得白虎占妇人始于死亡，连及贵人争及财物而绝嗣也。
官午白
父丑贵
兄申青
白朱六阴
午亥戌卯
亥辰卯庚
子丑寅卯
亥    辰
戌    巳
酉申未午
假如六月癸丑日未时占，神后临丑，下贼上为用，是首制也。末传见河魁临亥，是尾制也。其神后受制，欲望功曹为子来救，又被地神是火去脱之，欲观从魁为母，又被天罡土压之，此天不容，地不载也。
兄子元
兄亥常
官戌白
常元常元
亥子亥子
子丑子癸
辰巳午未
卯    申
寅    酉
丑子亥戌
假如正月己巳日辰时占，四上克下，惟从魁加寅为涉害深为用，得六合将；中传天罡，将得太常；终得登明，将得螣蛇，主始因财物田宅，终有死丧惊恐，为无禄之象也。
子酉六
兄辰常
才亥螣
青贵六阴
未子酉寅
子巳寅己
子丑寅卯
亥    辰
戌    巳
酉申未午
残下课
日加辰而日克辰，或作上克或初因。残下不宜居上位，客胜难为作主人。倚傍他人威势重，却成事济荣其身。
日为尊长，临支而克支，残害无已。若又四上克下为用，主上无慈悲，卑小受剥，为客宜防外祸，恶人入宅，行人将至，夫害妇，婚姻不宜，虽不日加辰为用，而得上克下，亦是。
凌犯课
日克辰而下用残，辰克日而上克初，此等皆为凌犯课，二强相遇不相容。上凌下犯名悖逆，父子相猜君臣诬。用得官鬼灾尤重，下贼为亲克下疏。
日克辰乃上残下之象，而得下贼上为用；辰贼日乃下凌上之象，而得上克下为用，皆名凌犯课。主上凌下，下犯上，尊卑不分，故多弑夺篡夺之祸。若官鬼发用，灾祸之至，克下外事起，贼上内事起。
孤寡课
诗曰：若论孤辰课，四时辰上推。北方亥子丑，寅卯辰得孤。南方巳午未，申酉寡孤移。春东寅卯辰，孤在巳午悲。秋西申酉戌，亥子作孤推。父母分离散，夫妻有生离。忽然诸吉救，祸灭福相随。前课说孤辰，此法说寡宿。仿象孤辰推，依彼相驰逐。冬天酉戌临，发用无骨肉。夏天卯与辰，亲疏不和睦。秋天午未占，春亥子卜凶，吉与孤辰同，有救祸反福。
居天孤宿地孤辰，发用须依六甲辰。欲识空亡何日是，甲戌旬中用酉申。占人孤独离桑梓，财业虚声伴不亲。官位遇之须改动，出行谨防贼人侵。所问传事皆无实，卒病遭官必害身。
凡旬空遇四时孤辰寡宿发用，为孤寡课。盖六甲旬首后二位为空亡。如甲子旬空戌亥，阳日空戌，阴日空亥之类。春以巳为孤辰，丑为寡宿。夏以申为孤辰，辰为寡宿。秋以亥为孤辰，未为寡宿。冬以寅为孤辰，戌为寡宿。何以明之？盖冬令亥子丑水位，以金为父，绝在寅，故定为孤辰也。以火为妻，墓在戌，故以戌为寡宿也。此阴惆阴怅，犯之者必然孤寡也。
象曰：课入孤寡，其庆难久。名利未遂，胎孕虚有。婚遇断弦，财求空手。喜美荣华，吉祥解救。
如四时孤寡并旬空，为空孤空寡，日辰无气最忌，凶犯孤辰主父母灾，犯寡宿，主夫妻离散。
凡生我德神喜神生煞解神吉将空，吉为凶，当应恒上九“振恒，凶。”之象。若甲乙日戌旬占，忧功名；丙丁日忧妻财；或初传上下俱空，忆喜俱不成，托人多诈，谋望不成，近事出旬可图，远事经难时空，事亦难成；或传中空亡，为空亡折腰，主事中止，谋难就；或中末俱空，是移远就近，动中不动，寻近人而在近也。初中空，取末传，末传空，取初传，以不空者言其吉凶。若盗我克我，墓神及遥克日神，凶将，定凶变为吉。或值三奇六仪为救神，及遇太岁月建月将填实，为孤寡再醮，反祸为福，先破后成。日辰年命不论空亡，填实空者次之，时又次之。又有纯空反实，或运岁月日时冲起，为逢冲暗动，祸福皆成。当应恒“无咎”之象。
《金匮》云：孤寡者，谓前后不得相望，阴阳不得相合，如孤阳寡阴之义也。假令十月阳始萌于三阴之中，十一月阳始生于二阴之中，十二月阳始生于一阴之中，阳生阴降，皆有互变之理，至于寅卯三阳即出，三阴渐绝，所以冬因寅卯为孤，如男子之无妇也。至于酉戌三阴渐成，三阳已绝，所以冬用酉戌为寡，如女子之无夫也。此阴阳之道，不比诸煞之不经者。此课皆主孤独。若为今日空亡，则为孤寡，父子分离，夫妻失散，骨肉分散之象。
《龙辖经》云：占遇寡宿，懦居孤独。言四课阴阳中用起传送，遇寡宿，男子妇人皆合懦弱也。求寡宿法，甲子旬室壁，甲戌旬昴毕，甲申旬井鬼，甲午旬翼轸，甲辰旬房心，甲寅旬斗牛。
假令十二月乙丑日寅时占事，登明临丑，将元武，此为发用寡宿；中传从魁，将得天后；末传小吉，将得螣蛇，以此占人，始因亡盗，中连妇人而惊恐，后当孤独。
父亥元
官酉后
才未螣
后元常空
酉亥子寅
亥丑寅乙
卯辰巳午
寅    未
丑    申
子亥戌酉
又如乙巳日申时丑将占，寅为旬空会孤寡课，又为冬令孤辰。
兄寅阴
才未龙
父子贵
玄朱阴六
卯戌寅酉
戌巳酉乙
戌亥子丑
酉    寅
申    卯
未午巳辰
大抵发用天盘空亡，又合当季之寡宿，为寡宿课，主夫妻分散，男女孤单，妻妨妇，婚姻妨幼，女新病，新病久，久病死。凡用起地下空亡为孤辰，并当季之孤辰课，主父子相克，占人孤独，财物虚耗，无官改动，出入防盗。

龙战课
歌曰：日辰是卯酉，所临作用神，名为龙战课，进退事逡巡。父子难同室，夫妻亦不亲。分财争明外，偷盗在北邻。立秋乙卯日，辰时登明云。天罡临卯上，若用正合嗔。人命合卯酉，正是涉迷津。
又曰：龙战玄黄二八门，春生秋杀决于分。燕去燕归合离兆，雷收雷现见潜因。假如卯酉日占事，行年用起立斯辰。刑德二途俱合此，出南入北亦遭迍。行人进退多疑惑，兄弟乖张心不亲。
《金匮》云：卯之月，阳气南出，故万物生，阴气北入，故叠榆落。建酉之月，阳气北入，万物遭伤，阴气南出，以断其狱也。此时阴阳俱合于门，阴为刑主杀伤，阳为德主生。其象如二龙，一生一杀，相战，故曰龙战。人年立卯酉，卯酉日占事，用其卯酉是也。此时天地离散，欲行不行，欲止不止，家室人离，兄弟移居，相贪克战，老病者死，克妻相刑起迭，迁移不利，事无果决。
又曰：卯酉东西也，合者将离，成者将移，夫妻不同室，兄弟不同居，君臣不同道，朋友不相信也。
经曰：二八之门，用占俱起，欲行不得行，欲止不得止，人年立之，或分或异，刑德集俱会于门，天地分离，不可复合。盖二月建卯，出万物之门；八月建酉，入万物之门。占行人欲行不得行，欲止不得止，刑德俱合于门，出者切勿南，入者勿北；占人摇动不安；夫妻行年立之，室家离散；兄弟行年立之，争财异居；合者将离，居者将移。经曰：龙战改更，狐疑不定。
又曰：小人无况，年上卯酉，用居其门，龙战之兆，进退不能。盖二月建卯春分，万物立为至以象；八月建酉秋分，肃万物立象去以象。二月雷发声，龙现；八月雷收声，龙潜。以应会离隐之课。又二月万物生，主德，复有杀气盗行而榆荚落。八月秋分杀万物，主刑，复有德气盗施而荠麦生，故云刑德二途。此言卯酉日占课，用起卯酉，名龙战课。主身心疑惑，进寸退尺。又有卯酉之位，行年立其上，又发用加之，亦是此课，主行止不定，东西俱凶，南北上得吉将，南北亦吉。
孔明曰：凡卯酉日为用，又人年立卯酉，为龙战课。如卯日占课，遇卯为用，人年复立卯上云云。统离卦之体，乃门户不宁之课也。
