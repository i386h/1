<!-- { "loadSidebar": true } -->
天禄秘典大六壬灵觉经神课卷之二
连茹 夹定 不夹 虚一 不住 朝日 朝支 相朝 间传  悬胎 三合 曲直 炎上 从革 润下 稼穑 德刑 井栏 富贵 官爵 铸印 斫轮 三奇 六仪 龙德 四顺 三光 三阳 天恩
天禄秘典大六壬灵觉经神课卷之二
连茹课
事绪千万端，凶则灾不已，吉则数重观，三传同一处，事遂不艰难。
歌曰：三位相连作三传，占者须知进退间。进行千里却回环，退而不久即须迁。
凡用神传在一方相连作中末传也，为连茹课，亦曰连珠课。如三传寅卯辰之类也，乃初中末合为孟仲季之神，有始有终，一点不杂，相连无缺也。若非孟仲季或隔角而作三传，如辰巳午或子丑寅之类，即非真连茹也。
孔明曰：“阳方动而出，阴方静而入。相离未远，与日相连。故曰连茹，茹者众也。《易》言“拔茅连茹”，言其相牵引也。”
总断
吉事占得此课，若连珠之可爱，凶事如连茹之可恶，统复卦之体，为山外重山之课也。象曰：“阴阳拱夹，奇偶有主，凶则重凶，吉当累累，孕必连胎，士获举举，时旱多晴，天阴雨久。”
若三传得亥子丑为日月星，奇全者为三奇连珠格，主万事和合，更乘吉将，事事尤吉，则应复卦六五爻曰：“敦复，无悔。”之数也。大抵此课主久静初动，恋旧怜新，继续迁延，首尾胶葛。顺进则新，事连旧事，逆退则故，事连新事。进退云者，如亥子丑是进而顺，名曰进连茹；如亥戌酉之类是退而逆，名曰退连茹。值进连茹，又逢贵人顺治，宜进前勇往谋为，主事事顺遂。值退连茹，又逢贵人逆治，宜退后，凡事不顺，迟滞阻节，不论进退二课，凡事虽散，或二三年，或二三月，若初传是年支，中传是月支，末传是日支，顺布者，主事速至。若先小后大，则事主至迟矣。
邵子曰：“若三传空亡，连茹而至者，宜退步避虚诈也。如壬子日干上子，三传寅卯辰，皆是空亡，是欲进而逢空陷，则不可连进矣。宜抽身退步，来就支上子与丑合，互有所像，庶使壬水不被寅卯辰木所脱，可以全身远害。但不利占他人之事如丁丑日干上申，癸丑日干上寅是也。又有退连茹而逢空亡者，既欲退而俱空，则不可连退矣。宜因进而退可也。如戊申日干上辰，三传卯寅丑，皆作日之鬼，幸值鬼空，是可脱灾，不宜守旧，宜前进谋为，不宜求官，以官爻空也。又丙午日干上辰，三传卯寅丑，虽三传作日之父母生身，但三传空亡，不利父母。又曰若得进中退者，事虽迟滞，亦得终吉。”
又曰：进而逢空，宜退步，可以全身远害；退而逢空，宜进步，可以消灾避祸。顺连茹逢空，名曰谷传空亡，退吉而进不宜；逆连茹俱空，名曰脚踏空亡，进宜而退不可。
占身命
得进连茹吉课，主有进取，不安小成，或受祖荫三代富贵，见事成群，子孙济济，有连好数。连值空亡，则福气不全，值进茹凶深，主狂图妄进，以招祸患；值退茹则宜退遁，同高人避世，事业不振，只宜守旧，以衰旺及生克吉凶天将言之。
占功名
主取进，值进茹旺相作官印者，加以禄马，有连捷；或得上人引援，同心合德之明，递相吹嘘引援，一路功名到老。切忌逢空值退茹，又是兄弟脱气，休囚墓，无官者无意功名，有职者退失归家，亦以天将言之。
占求财
进茹逢青龙财爻，宜进取，得二三起财，或事干众人之财。经曰：“拔茅连茹，何妨类聚？”以求聚言宜结交同伙，相帮求财，亦二三处求，俱有所得，虽主迟滞，若发用与日辰德合、三合，却有决遂之事。若退茹又无财爻者，惟守常免耗。
占讼
忌进茹，事干众人，蔓延久滞，经二三衙门，事经县府道二院，以天将言其吉凶。喜退茹，若是进茹又是贵人逆治，主官事解而后结，更日鬼动，虽遇钥神，亦难解脱。
占疾病
忌进茹，淹延，二三症相缠，更作死神者，不出二时必死，喜退上好。
占逃亡
主逃者不止一人，或有男女同走，或有人诱。值进茹隔角，越省而走，然终败露被捉，更日辰夹定三传，难逃久远，走亦终难脱。值退茹逢空，进退犹豫，隐伏于亲故，不敢进前，终被捉获。
李氏曰：“连茹课，凡事难散，进茹病至淹延，官事解而复结，更日鬼发用，虽遇钥神，亦为不善。若得进中退者，虽迟滞而得终吉。若与日辰三合六合，又初传是日之财，主和合，虽进茹迟滞，却有决成之象。”
若连茹课六十日共有十六例，附录于后。
顺连茹八课
子加丑 子丑加进，谋事不捷。诗曰：目下事须胜，前程在塞中，疾病腹痛喘，举事却亨通。
丑加寅 丑寅交战，文事来献。诗曰：荐举注人利，益下却方与。欲行疑有阻，灾否不伤身。
卯加辰 卯辰二将，谋事争起。诗曰：谋为须顺滞，音信出关来。将相多忧患，目下必伤财。
巳加午 巳午重光，须正化纲。诗曰：搅过小成大，外伤内有杈。行移须动卜，虚誉询朝端。
午加未 午未进合，来往小捷。诗曰：动静过杈期，灾吉祸来时。新事何矜喜，旧事恐重伤。
未加申 未申迷发，未喜凶发。诗曰：雁阵入鹏乡，阴谋起祸殃。尊前芳景好，晒衣入秋凉。
申加酉 申酉暗煞，交殃横祸。诗曰：成外有乖灾，须防人不仁。有谋成远去，迁逃事两完。
戌加亥 戌亥不安，动挠静安。诗曰：天德水生造，君臣出离朝。世事杂披后，春风晓发枝。
逆连茹八课
丑加子 避合求望小捷。诗曰：志大谋移外，文书仰信行。人心金喜合，所向颇欣荣。
寅加丑 丑寅相战。诗曰：顺谋反逆应，有变却妨财。逸未独难喜，谁能免后灾？
辰加卯 辰卯相害凶挠。诗曰：事挠财帛灾，凶吉在目前。莫患当春否，遇事且心坚。
午加巳 午巳继体，阳极阴极。诗曰：炎炎当世连。灾过自亨通。刑德二途事，群情不意同。
未加午 未午旺合，继明献纳。诗曰：孕男并盛喜，谋事曷迟疑？莫彼失机会，难于见后时。
申加未 申未恣义，同谋考意。诗曰：庆会同雷处，须详疑忘风。重近新意迟，秋望落长空。
亥加戌 亥戌无亲，杀害惊心。诗曰：身近奸馊地，心居好货中。须更灾害至，谋事更好妨。
右是顺逆连茹八体，旧本新意，非全占国家大体之句，但时有应验，附此成篇而已。
增补诗断
孟仲季三传，尊卑位不偏。或是岁月日，累累身相逢。皆曰连茹课，事绪万千端。凶则灾不已，吉则数重欣。三传同一处，事遂不艰难。
按：此之外必欲孟仲季之神相连方可名连茹。若非孟仲季，不顺序者，或隔角，亦非连茹也。若顺序而成一气者，如寅卯辰、巳午未之类者，主事无阻滞而速遂也。又若初传是年支，中传是月支，末传是日支，顺布者，主事速至。若先小后大，如初传是日支，中传是月支，末传是年支，则至迟矣。
歌曰：三位相连作三传，占者须知进退间，进行千里却回环，退回不久即须迁。
经曰：顺连茹，言位顺行，龙潜亥子丑，阳光在下，空怀宝以迷邦；含春子丑寅，和气积中，勿炫玉以求售；将泰丑寅卯，有声名而未誉实惠；正和寅卯辰，展经略而果沐恩光；离渐卯辰巳，利用宾于王家；利升辰巳午，亲观光于上国；近阳巳午未，名实相须；丽明午未申，威权独胜；回春未申酉，若午夜残灯；流金申酉戌，似霜桥走马；革故从新酉戌亥，小人进而君子退；隐明就暗戌亥子，私事吉而公事凶。又曰逆连茹亥位逆推，回阳亥戌酉，心怀暗昧之私；返驾戌酉申，正行肃杀之道；出狱酉申未，主出丑离群，疏者亲而亲者疏；凌阴申未午，主行险侥幸，危者安而安者危；渐烯未午巳，脱凡俗而渐入高明；登庸午巳辰，舍井蛙而旋登月阙；巳辰卯名正己，人物咸亨；反照辰卯寅，行藏攸利；联芳卯寅丑，悔正须知否极泰来；游魂寅丑子，成凶主见事成反散；入墓丑子亥，有攸藏之态，任进无心；重阴子亥戌，安嘉遁之形，宁甘没齿。
夹定三传格
日辰夹三传于内日辰在首尾，三传在中间，视天将吉凶以其类言之。若乘吉将，吉不可言；若乘凶将，凶不可逃。主凡事进退皆不由人，以被日辰夹也。占病讼、忧疑、解散事及驱除、脱走不利。若占利名、成合事则美。若占产未生，占胎稳固；凡事机密，藏头掩尾，事多难解。
孔明曰：“夹三传者，更看所夹何象。若夹财则利求财，不利病讼。若夹官鬼则利求官，不宜占病讼。若夹子孙，则忧疾病，不利作用，利占孕不利占产。若夹生气，利占生气，不利占忧。若夹兄弟，则百事少利。若夹空亡，则事多虚华，枉用其心。”
如乙丑日干上巳，三传寅卯辰；癸酉日干上寅，三传亥子丑；庚辰日干上酉，三传午未申；甲午日干上卯，三传辰巳午；壬申日干上戌，三传戌酉申；庚子日干上未，三传戌酉申；辛丑日干上酉，三传子亥戌；甲戌日干上丑，三传子亥戌；癸巳日干上子，三传卯寅丑是也。
遇夹不夹格
有日辰夹定三传而日辰乘空亡，谓之遇夹不夹格，不问吉凶，有名无实矣。有凶不至于死，有吉不至于成，过后失时失机，机密反成退失。
夹定虚一格
有日辰夹定，前后少一位者，为夹定虚一格。凡事少节不完，其势稍缓；或前虚一位，主初时有阻；或后虚一位，主事将成有阻。
如虚一位是财，财上不足；虚一位是父母，是长上文字不足；如丁卯日夜贵，干上申，三传辰巳午，欠一未字，乃今日之脱气，主子孙旧事牵连未了。然日时得勾陈，亦主子孙旧事，牵连失文字，或因文字不明而相争费气，致事不足也。子孙乘朱雀主卑幼文字上口舌不足，年命填实，不在此限。若是官鬼，则因官事而不主足；若是兄弟，则主朋友手足不足。如辛丑日干上申，三传亥酉未之类，乃后虚一位也。壬午日干上酉，三传寅子戌；乙酉日干上寅，三传未巳卯；丙戌日干上卯，三传丑亥酉；辛卯日干上申，三传丑亥酉之类。皆虚后一位也。
夹不住格过关格
