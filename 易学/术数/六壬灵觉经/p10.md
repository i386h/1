<!-- { "loadSidebar": true } -->
袁天罡曰：三合之体，孟为隐伏，仲为进神，季为游荡，皆属刑冲破害。况孟有孤神，仲有败煞，季有华盖，岂为全美？若日辰上神有一神与传中一神六合，凡谋事主有人相助于中，但求解事，则不能散；若见天将六合亦妙；或有一传于干支上作刑冲破害者，名三合杀散，合如不合，美中有冤，俗为“笑里藏刀”是也。若合中有日刑，则主三人共谋，其志不一，朋友期会，交相争竞。若占得水火木金四局，不论那一局，皆如推磨，无休歇之象，一事未了又一事，来往不竭。又得吉将，用事须借人引进，亦须十四五度乃可。从革先从后革，炎上有影无形，润下往而不返，稼穑艰难，作事无头。又如甲乙日得稼穑课，土神将；丙丁日得从革课，金神将；戊己日得润下课，水神将；庚辛日得曲直课，木神将；壬癸日得炎上课，火神将，是重重财物。若传将克行年，来意主争财论讼。若凶将入传克，来必有公讼临门。若贵人入传生日辰行年，必有喜庆。若逢朱雀，来意必占文书或占信息。
诗曰：从革怕火日，定有事招殃。土日见润下，金日曲直逢，木遇稼穑地，水家炎上当，在吉又可取，小事定遭伤。君子又可用，小人灾异凶。
又诗曰：三合之课是杂神，二姓公婆及议人，凡事干谋宜托人，不然带众事縈心。
曲直课
诗曰：曲直东方是木形，三传亥卯未相并。人占桴篾并栽植，病者伤寒致久縈。
又曰：三传皆属木，其位名曲直。利作舡车事，修造觅财植。震动虽然有，求财无壅塞，百事悉皆通。
又诗曰：曲直多不一，日又属木神，亥卯未三传，此名曲直课，固蒂亦深根。栽培方有获，攸久始荣光。历风易摇动，枝叶连迁延。吉则人谋害，凶为自己奸。近事休谋度，终应不济美。灾过当亨泰，秋冬占必残。路逢须瘦仆，木事必姻缘。
又诗曰：曲直神后为天乙，传中蛇虎忧讼官。后合阴龙传曲直，大吉并之课亲传。
孔明曰：木为曲直，三传见亥卯未，或临日辰，则为曲直课。《集灵经》云“斗加亥，前五卯，后五未，以应此课。”盖木生于亥，旺于卯，墓于未，为木之始终。木至始终岂无曲直之处？故名之。主有克树克木之应，有种植之事及委蛇赞佑之事，或主舡车之事。凡事主先曲后直，利修造，但谋为迟滞，或先直而后曲，变象多端，事多从杂；自下传上则直，上传下曲；未加亥为下传上，亥加未为上传下；自生传旺墓则谋事有成，自量传墓生则前事已成后举；自墓传生则事已废复行，但以曲衬直，则不能无是非也。若见勾朱鬼煞，必有因林木争斗之事。其占官主同僚有争；占行兵主群党背叛，居家者主亲族争挠；占讼先直后曲，或先曲后直，须委始其词；又主与朋友致争。
袁天罡曰：曲直课属木，木以水为根，秋气敛，虽不浮华，枝蔓有损，但内气紧实，有结果，加以生日，亦有代断木植之事，或修造事。日辰见金或年见金，有三合之财。若春夏则木气敷荣散，内伐而外柔，多虚少实。壬癸甲乙日得此；戊己根固有伤；丙丁日枝枯，有英华；庚辛日斫削成，艰难后得。
顺三局申加子   逆三局辰加子
炎上课
诗曰：三传俱是火，炎上势冲天，利为窑冶事，分明炉火燃，五姓看宅上，切怕见行年，若到火炎上，火起皆日延，辰神又属火，三传戌午寅，名曰炎上课，显赫皆日新，内谋方有碍。外事已昭然。初则端微细，终成长大伦。易衰还易发，迅速必惊人。炎上多势大，遏止则沈沦。定有文书动，见火有灾殃。白虎更乘死，必有烧死魂。庶言炎火事，天必大晴明。冬占人问墓，所往必蒙亲。文书主往来，仍看本宅主。行年相生合，火灾决宅真。
又曰：寅午戌为炎上课，三传皆火是其名。日象为君人性急，釜鸣炉冶卜天晴。占人欲行忧口舌，妇人占孕是婴孩。
孔明曰：火曰炎上，乃三传见寅午戌，或在日辰上，故名炎上课。《集灵经》云“斗加寅，前五午，后五戌，以应此课。以火生于寅，旺于午，墓于戌，为火之始终。”火有始终，其势必上炎，故名之，主有熔煅炉冶之事。又主大利文章之事，主有主主君事，皆火之精为日为君象。火生土，主有土之君，又主文书口舌事，事体急速，应离卦，内暗外明，内柔外刚。凡事多虚少实，有始无终。如火之炎光，暂时便暗也。主朋党群队疏狂，鼓扇而成事，先欣后嗔。盖火之初燃，其势掀炽，一灭而成灰烬，故无长久。又暴燥好怒不正。占雨必晴，晴久必雨。占命必虚气淫欲，年命更来火神，其病必凶，炎症瘦疾。占孕妇必生男子。占讼有刑罚，占谋望主旧事欲成。或旺相生日辰，最利文场，文字清新，必然高显。旺不宜于老景，及囚死之月则不吉矣。又讼事大闹而散，陈词多虚，行人口舌。
袁天罡曰：寅午戌刑在午，有刑无德，事若火焚，但主利见大人，虚声皂白，见朱雀公讼，见后合主妇女奸淫，见蛇虎主妇女血疾，见天空主屋宇损坏，大忌戌加寅，是墓临生地火散则炎，塞则无光。所占明白反为暗昧狂鄙不遂，秋得之主恃势谋事有成。若庚辛日得此名带煞，来意主官疾患，又主灾疾火之病。惟庚辛酉日寅加辛为用，主因财反仇；戊己日得曲直，丙丁日得润下，甲乙日得从革，壬癸日得稼穑，并依此例断之。壬癸日见炎上，虽为财局，其实是鬼。盖火能生土，土反克水故也。名子母鬼，占事被骨肉解破，狂鄙不遂。
从革课
诗曰：三传皆是金，从革课内生。兵家为大忌，临见血光临。求财获珍宝，远行利相寻。利成反覆旺，有禄必相侵。问病伤筋骨，又主神劳侵。
诗曰：日辰又属金，巳酉丑三辰。此名从革课，还多改变心。所为闹津渡，必有重权任。心烦易煎怒，人有暗谋深。吉则招喜事，多从忧挠寻。凶则病血气，疮痍劳疾禁。应日光有响，逢熔铸冶金。
又诗曰：巳酉丑为从革课，兵革相持位属金。改旧入新为别业，病伤筋骨肺痨侵。
孔明曰：金曰从革，乃三传巳酉丑全，或临日辰，皆名从革课。《集灵经》曰“斗加巳，前五酉，后五丑，以应此课，主有兵革、金铁之应，主军旅征伐之事。亦多别业，利有更改等事，主先从而后革。”《玉 歌》云：“从革课传巳酉丑，若卜争端为大咎。”虽和合亦有更改。占讼三传见的煞，主有罪。占病主筋骨疼痛及劳血之症，见白虎勾陈主有争斗、血光、死亡之事。占婚姻不利。占考试功名事，多执特不完成，或从戎为美，革故鼎新为妙。然必酉加巳，巳加酉方合改革之应。火必金须变革。若火多金少，金旺火囚，及传得后武水者，即名从革不革格，来意主事欲动而多不从。如六癸日巳加丑发用，三传巳酉丑，难以从革例言改动也。

袁天罡曰：从革课，水日生气，火日死气，丙丁日财气，戊己日耗气。若酉加丑发用，将见贵神常勾，此乃为降气，却主父母灾，多主被势力之主强劫其财，而不得伸。大抵忌天将降尽绝气也。又况尽犯孟仲季之呻吟，必主被而不完，先阻而后成也。
又曰：从革课遇旺相与吉神并者，主死丧兵革之事。若日干囚死，有西行之兆。占利进从革事，顺丑酉巳为从新革旧，有气则革而增进，无气即革而韬退。巳酉丑主干事有气而欲就又革；酉丑巳革而不顺方革，主虽有和合，亦有更改，内有六合，欲动不动，最忌作金鬼。大抵利更改迁移，商人得从革课主修门换户事喧嚷。诗曰：春暮举兵戈，兵家火厄，惟宜求货利，商贾主大获。
润下课
诗曰：三传俱是水，润下本因由。天后与六合，奸情必有忧。忽然盗贼起，玄武倍添愁。万般皆有忌，顺水任遨游。纵有阴私事，救神主便休。
又诗曰：日辰又属水，三传申子辰。名为润下课，事体分流转。欲成还就灭，盈以必须倾。吉则宜争先，凶逢阻障人。君子所谋近，卑小必有声。雨天有应象，农夫多润泽。天后并六合，奸情淫泆周。
又诗曰：立用传中申子辰，课逢润下水之因。占者必言沟渎事，不然舟楫鱼网鳞。占胎定是生女子，疾病为殃谢水神。润下天罡龙合并，有人送物错斑鳞。润下后为龙合子，相召饮酒来舟船。
孔明曰：水为润下，乃三传得申子辰全，或日辰上见之，故名润下课。《集灵经》曰“斗罡加申，前五子，后五辰，以应此课。主沟渠、舟楫、鱼盐、网罟之事。又主淫泆盗贼等事。凡事不急，攸攸久长，淹留伏匿，中不能静，柔顺中伏，险蹈，先暗后明，事体丛杂，口舌阴私。”
经曰：“润下之课申子辰，口舌阴私彻外人”是也。顺生则事皆顺，逆生则事皆逆且迟，金生则吉，金克则凶，老人逢此课吉，少人逢此课凶。若在旺相宜问老者，在休宜问少者。
袁天罡：五行正气，入于揉杂之体，三合则异方生旺墓之神，事主驳杂不一，至于水万折，必东流而不息。易清易浊，易圆易方；际之则静，激之则闹；顺则决江河，莫之能御；逆则为挽舟上滩，艰滞莫前；得时则千江万派，总归于一；失时则为无源之水，易涸易盈。凡事主淹留，迟伏于中，不能转静；干系众谋，  转为转立而不决意，刻应多过月；牵连疑忌，利占成不利占解散，谋事主连累下人。占病凶，以辰为水土墓也。占宅占宅近水居住也。虽然无凶，亦不振发。占讼主官事不成。占孕主女子。占文章不利。占晴雨主阴涉。占求财最忌全财化鬼。
稼穑课
诗曰：日辰属土三传季，或日即逢戊己干。初传丑未终火土，并为稼穑主田园。吉则有喜凶多讼，岁功建立实艰难。若也三传俱四季，远行游子更留连。
又曰：戊己占时用土神，三传四季合新文。此名稼穑多从土，筑圃开田宅墓因。
孔明曰：土为稼穑，乃三传得辰戌丑未土；或戊己日干支见土神，故名稼穑课。主耕农开垦，土工筑室，田园之事。季夏旺相，动作遂意。秋冬丧败，主田墓有忧。如四季月与夏月占，主田苗坟墓之事。如得土将发用，主事干众佃，或因田土争斗事。如非勾陈将，亦主二人事，争田土。如戊土日四季为传，土气太重，艰难迟滞之象。又不如壬癸多土为脱难煞，盖物极则变，变则通也。久危者，反有解散之意；无事常占则鲸鲵归涧格，若遇雷神则能变化。雷神者，太冲六合也。六癸日伏吟同。
袁天罡：稼穑课，先难后获，凡事迫逼，不由己出，只宜静守田坟，忌逢三刑。如丑刑戌，贵人若与白虎在传，占病死。盖内有三刑煞也。正未二辰三丑四戌，周而复始。占讼主入狱刑。占孕主生男。又名游子课。
稼穑共有八体
丑加辰，丑辰煞重，事多不成。诗曰：灾病终有恐，改移亦防争 。庭论虽多事，谋猷定不成。
丑加戌，丑戌暗刑，吉凶虚名。诗曰：吉凶皆在外，群众倡狐疑。遇后方逢福，保护可扶危。
