<!-- { "loadSidebar": true } -->
　　未央，不知何许人也。汉孝安时为千乘都尉，长于阴阳气数之术。元初二年，上书言太乙九宫事。御有诏诘问，未央各以理对。制示太史，下章兰台石室，赐未央金百斤，增位二等，拜为弘农太守。其言分野，简略未可详也。所属星国名，与石氏颇同。

　　《宋书历志》云：大子旅贲中郎将戴法兴议云：祖冲之造历，岁别有差，则今之寿星，乃周之鹑尾。诬天背地，乃至于斯。冲之对曰：次随方名，义合宿体，分至虽改，而厥位不迁。岂谓龙火，质处金水，乱列名号，乖舛之义，抑未详究。
　　《天文录》云：天次十二分者，辩吉凶之所在，明兆应之攸归。《周礼》以土圭之法定十有二壤。故冯相氏掌四七之位，以会天位。保章氏辩九州之分，以别祅祥，是以明王观象而设教，睹变而修德。故能先天而天不违，后天而奉天时者也。自重黎之后，宜有其书，文纪绝灭，世莫得闻。今所行十二次者，汉光禄大夫刘向之所撰也，班固列为《汉志》，群氏莫不宗焉。而言词简略，学者多疑，辄载其本文，而为之注。因汉地理，覆其同异，盖言次名之攸出，列国之兴丧，都鄙之迁革，郡邑人所继耳。乃若天以阳动，地以阴凝，变主于上，祥应于下。北方之宿，返主吴越，火午之辰，更在周邦。且天度均列，而分野殊形。一次所主，或绵亘万里，跨涉数州；或止在寰内，不布一郡。而灵感遥通，有若影响。故非末学，未能详之。

　　按，星官有《二十八宿山经》，其山各在十二次之分。分野有灾，则宿与山相感，而见祥异。至如《石氏星经》配宿属国，皆以星断，不计度距。《汉地理志》及蔡邕《月令章句》，皆以二十四气日度所宿以分野。一设此法，莫能改张。而费直及未央，世不施用。且海内之广，仰系天宿，州国郡县，皇王代殊，星辰兆未萌之前，人事兴布置之后。秦汉郡县远应天文，晋赵都邑交错非一。周祖后稷，创国策邻，为狄所侵，仍居岐下。而《国语》云：武王伐殷，岁在鹑火。岁之所在，则我有周分野。今周之分隶在豫州，丰镐旧都，翻当秦宿，应以理实，事恐难详。如荧惑守心，宋景攘其灾咎；实沈为崇，晋侯受其毙殃，此则天道影响，似逐人情，据其事验，时以相应。今辄集星次如前，以存异说，州国分属，义非所详也。

　　或人问曰：天高不极，地厚无穷。凡在生灵，咸蒙覆载，而上分辰宿，下列侯王，分野独擅于中华，星次不沾于荒服。至于蛮夷君长，敌戎虏酋豪，更禀英奇，并资山岳。岂容变化，应验全无，岂日月私照，意所未详。冀尔达人，以祛所惑。

　　淳风答之曰：昔者周公，列圣之宗也。挟辅成王，定鼎河洛，辩方正位，处厥土中。都之以阴阳，隔之以寒暑，以为四交之中，当二仪之正，是以建国焉。故知华夏者，道德、礼乐、忠信之秀气也。故圣人处焉，君子生焉。彼四夷者，北狄冱寒，穹庐牧野；南蛮水族，暑湿郁蒸；东夷穴处，寄托海隅；西戎毡裘，爱居瀚海。莫不残暴狠戾，鸟语兽音，炎凉气偏，风土愤薄，人面兽心，宴安鸩毒，以此而况，岂得与中夏皆同日而言哉？故孔子曰：夷狄之有君，不如诸夏之亡，此之谓也。是故越裳重译，匈奴稽颡，肃慎献矢，西戎听律。莫不航海梯山，远方致贡，人畜纳首，殊类宅心。以此而言，四夷宗中国之验也。故孔子曰；为政以德，譬如北辰，居其所，而众星拱之。又且圣人观象，分配国野，或取水土所生，或视风气所宜，因系之以成形象之应。故昴为旄头被发之象，青丘蛮夷文身之国，梗河胡骑负戈之俗。胡人事天，以昴星为主；越人伺察，以斗牛辨祥。秦人占狼弧，齐观虚危，各是其国，自所宗奉。是以圣人因其情性所感而属，岂越理苟且而傅会者哉？  

占例第十六

　　按：景纬垂变，妖孛示应，深浅之迹既殊，利害之差不一。先哲考验多有异同，得失混淆，是非重叠，不为体例，学者致疑。今则录薄蚀守犯，逆顺斗凌，以次相从列之云尔。

　　日月则有蚀，有薄，有斗，有昏，有冥。星月同光，星月相蚀。列宿五纬，则有变动。芒角喜怒，大小存亡，列坐官位，则有疏拆舍集；五纬祆客，则有逆顺迟疾。平行出入，合会聚从，离徙盈缩，（金宿。）居留经天，守中乘犯，侵凌抵触，经历贯刺，磨靡掩斗，周环绕戴，句巳牝牡焉。

　　日月两体相掩映，从一边起渐侵，或多或少，此为蚀也，犹似虫蚀叶之状。日被月蚀，阴侵阳，下凌上，咎在君王。蚀少半灾轻，蚀大半灾重。蚀既，亡国杀君之象。月蚀者，被日映而损元明，咎在女主。破大军，杀大将，蚀少半灾轻，大半灾重。蚀既，诸侯大臣亡国破家，女主黜退。有交为蚀，朔望依度是也。无交为薄，或近望朔。阴气侵迫，黄赤无光，匿气薄日也。日薄为下凌上，强臣以迫其主，而夺其威权之象也。灾轻于日蚀。月蚀薄，为女主忧，大臣失其所理，蔽退之象。

　　《志》云：凡军行而遇日月薄，当收军。不尔，有谋反。日月斗者，别有假象，共日体相凌，离而复合，合而复离。日月失光，乍明乍暗。或乌体具见，在乎食时以前。晚晡已复者为斗，斗者，两竞之象，天子失据，四夷迭侵，兵贼俱起，击贼将兴之象。或有五色，色无主数十日，似日象为阵而来。□灾日者，大凶灾重，亡国杀君之象。此灾尤于日蚀。

　　昼昏者，日无云而光暗；夜冥者，月无云而影灭。昏冥者，人君不明，昏耗之象。法令不行，又是将有杀戮、死亡之兆。若杂以杀气寒浊者，大咎。昏三日内雨，不占。

　　星月同光者，星月近，俱明盛也，臣下明盛之象。亦为大臣争竞，与主争明之象。

　　星月相蚀者，月与五星列宿诸星相遇，月掩云，星不见，为月蚀星。星见，为星蚀月。星蚀月者，国君女主，将有被其臣下杀之象也。亦为自亡有丧。月蚀星者，为杀戮将相诸侯之象。

　　右属日月变者，形色异常改异之象。

　　动者，光体摇动，兴作不安之象；芒者，光曜生锋芒刺，杀害之象；角者，头角长大于芒，兴立诛伐之象；喜者，光色润泽和顺，德赏庆悦之象；怒者，光芒盛，色重大不润，亹逆则伐斗异之象。大者，大于其本体，吉星大者吉，凶星大者凶，以分位断之，大者兴建开拓之象。小者，小于本体，吉星则凶，凶星则吉，以分位断之，小者亡败蹙迫之象。存者，守常得正象；亡者，失其所在，灭亡之象。疏拆者，相离失其常体，败坏之象；合聚者，将近而聚，蹙迫之象。逆者，当东反西，当西反东，违逆常度，暴逆之象；顺者，循其常度，与历数相应，守常和顺之象。

　　凡七曜皆逆天东行，以日为主。故五星皆以东行为顺，西行为逆。又有留有伏，各如其历术之数，失常则逆，循度为顺，吉。多以东行为顺，西行为逆，今古则亦参用之矣。

　　迟者，不及其常度，和缓之象；疾者，行过其度，迫速之象。凡五纬之行，各有疾有迟，如其历数。故木一岁行一次，土三年行一次，金、水并一年而一周。或过或不及，此则是其大分之迟疾。岁星，近日则迟，远日则疾；荧惑，近日则疾，远日则迟。填星之行，自见至留逆复顺，恒各平行，无有益迟宜疾。太白、辰星，晨见，初则迟而后疾，疾则伏；夕见，初则疾而渐迟，迟则伏。此则五星当分迟疾大量也。平行者，石氏以一日行一尺五寸为平行，一尺二寸为迟。今则不然，皆以度其数格之为迟疾，故不须占其平行，平行犹常也。韩公宾以五星远日则疾，近日则迟。此亦未为通论，故不取焉。

　　出者，未当去也，属乎福德之兆，福德出，则失善之象；入者，不应来而来也，属乎祆祸之兆，祅福入，则亡乱之象。若其常行，初至其分，祸祅在其间，同体失色为入；过其坐位，离其宿分为出。福入刑出则吉。德出福入，此其常也。故论出入者，有此六途。

　　合者，二星相逮，同处一宿之中。和顺而合则吉，乖逆而合则凶。会者，一逆一顺，一迟一疾，相逢而在宿中为会，德会则福兴，刑会则祸起。聚者，自三星以上为聚。聚者集会之象。福集则吉，刑集则凶。

　　从者，迟疾次第相及于一处也，次序从就之象。德先至则吉，刑先至则凶。离者，虽同宿而兵度，而南北乖隔不和之象。从者虽同在宿分，不相停待，离越移避，相背之象。

　　右占以为相近为就聚，相远为离，则属乎列宿星官。

　　盈者，超舍大进，过其所常。德盈则加福，刑盈则加祸。缩者，退舍不及其常。德缩则迫蹙，刑缩则善育。

　　舍者，经其宿度而行为舍，舍其宿而迟也。宿者，经其舍而过，经去不迟之谓也。

　　居者，福德之星在其宿位，光色润泽而迟为居，喜福降临之象。留者，刑祸祆异在其宿位，久住非益之称，兴作勃乱之象。又五星依历，木、火、土层见中而留：留极而逆，逆极昏中而留，留而又顺，此五星之留也。留者，住而不移之称也。福德则为居之而留，刑祻则作动，伺察政治之象。

　　经天者，谓太白昏旦当午而见也。诸星昏当午，皆留而逆。太白与辰星，昏欲至未则迟，旦欲至午则疾。昏旦不合，在午而见，南见则为经天。兵盛威重，改易自任，不由常数之象。

　　守者，留住也，附近列星为害之象。中者，谓星行东西相当，中伤之象。谓相克也，和则不然。

　　乘者，自上为下，临迫之象。乘者，驾御压伏之象也。《春秋传》云：蛇乘龙是也。犯者，月及五星同在列宿之位，光曜自下迫上，侵犯之象。七寸以下为犯，月与太白一尺为犯。

　　侵者越理而进，以大迫小，自上逼下，渐损害之象。凌者，以小而逼大，自下而犯上，直往而凌，凌小辱大之象。

　　抵者，一动一静，直相至。触者，两俱动，而直相触。

　　经者，在其中过无所犯。历者，以次相及，而过经历。

　　贯者，直径中过。刺者，旁过光芒刺之。

　　磨者，旁过而相切逼之。靡者，旁逼过而有间之。

　　掩者，覆蔽而灭之。斗者，二体往返，离而复合。

　　同者，二体各一，不辨其形，环者，星行绕一周。

　　绕者，环而不周。戴者，月在星下，若似顶戴之象。

　　勾者，一往一返，如勾之状。已者，往而返，返而又往，再勾如已状。

　　牝牡者，五行相克如夫妻。夫在阳，妇在阴，为牝牡也。

　　右为五星月祅变行占。  

日辰占第十七

