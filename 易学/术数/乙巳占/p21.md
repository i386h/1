<!-- { "loadSidebar": true } -->
　　胃：水犯胃，天下谷无实，以为饥忧。一曰为乱。水守胃，且有急令。一曰国主当之。水逆行胃，天下有兵，仓库空虚。水星犯胃，国安宁。

　　昴：水乘昴，且有亡国，有谋主之变。若行其北，西夷有毒霜早降，岁有疾疠。水犯昴乘之，兵起，为民害。水乘昴，若出北者，为阴国有忧，若胡王死。水入昴中，有三丈水，留二十日，若六十日，守昴中，国开门，有大客，国政大危，易政令，若自来。水守昴毕，东南行至天街，及至五车，为边兵发，有赦。

　　毕：水犯毕，出其北阴国有忧；出南，南国有忧，水入毕口，各伺其出日而数之。期二十日，为兵发始入处，率一日期十日，为军罢。水入毕口，边有兵。一曰：其国易政。水出毕阳则旱，出毕阴则水，为政令不行。水守毕，山水溃，河大溢，潦大至。水犯附耳，兵起，若将相有丧忧也，不即免退。

　　觜：水入觜中，伺其出日而数之。期二十日，兵发，伺始入之处，率一日期十日，罢军。水入觜，子归其母，君臣和同。水守觜，为万物不成。一曰：旱，五谷不成，大人忧。又曰：不出百日，天下大饥。水守觜，多水灾。水犯觜，不可动众行兵。一曰：有反臣，不出百日，天下水，赵国尤甚。

　　参：水犯参，贵臣强。水守伐，星移南，胡入塞；星移北，胡出塞。水守参，天子不可以兵动众，国必有反臣。水守参，有赤星守参中，边有兵。水宿参，若宿伐，为有反臣。

　　东井：水入东井，若星进，兵进。水守井，为火灾。水守井，若角动，色赤黑，为水起兵；色黄润泽，天子善令。若色变者，大人忧，天下有名水绝，所为绝者，逆行而入之。水守东井，胡兵起，五谷霜损，其国尤甚，岁大恶。守钺，大臣诛，斧钺用，省兵起。水受期不东井，朝舆鬼，五谷不登。

　　舆鬼：水犯舆鬼，有兵。一曰：犯天质，兵起。水犯天尸，贵臣有罪；犯四星，天子当之。水守鬼，大人不祭祀之事。

　　柳：水入天库，以水起兵。水入柳，天下米贵，马贵，先潦后旱。水守柳，即岁不收。水守柳，为反臣，中外兵，以德令解之。水守柳，贵臣得地，后有德令，不出九十日。

　　七星：水守犯七星，有君置太子者。水留七星，为天下大忧之，中兵。水犯七星，即兵内乱起。若守二十日已上，有水。水守七星，贵人有罪，若法官有忧也。水守犯七星，三月已上，贼臣在侧，若叛臣，皆九十日应。

　　张：水守张，天下水兵起。水守张，若角动，有臣伤其君；色赤，有兵出。水守张，为反臣，中外以兵，德令解，谓赦令也。水入张，若守，水入火，为逆理犯上，天下不安，下谋上，多斗讼，若多疾。

　　翼：水入翼中，兵大起。水守翼，水入火，逆理，贵有忧，若大臣戮，又水旱之灾。星入其度，当位者退之，以消天意，王者以赦除咎。水守翼，大水兵起，色白，京师兵起；色黄，事成；色青黑，死事。

　　轸：水入轸中，为火起。水守轸，天下大变，贵人多死。一曰：国有丧。水守轸，万物五谷不成。水守轸，为反，中外兵，以德令解之。水守轸，戚臣凶。  

辰星入中外官占第三十九

　　水星入五车，则水开。水入五车乘犯守之，库以潦，兵起。

　　水守南河戒，兵起，蛮夷兵，边城或忧，若有旱灾，人民饥。又曰：留南河南戒中，为兵起西方。水行南戒中，若留中守南戒，为旱。一日，为姬疾病。

　　水行犯守轩辕，女主失势。一曰：大臣当之，若有黜者，期三年。水中犯乘轩辕太民星，大饥，大流太后宗，有诛者，若□有罪。中犯乘守少民星，小饥，小流后宗，有诛者，若有罪。

　　水入乘犯少微，宰相易。一曰：主有忧。  

乙巳占　卷第七

流星占第四十

　　流星者，天皇之使，五行之散精也。飞行列宿，告示休咎。若星大，使大；星小，使小。星大则事大而害深，星小则事小而祸浅。有尾迹光为流星，无尾迹者为飞星，至地者为坠星。出则使出，入则使入。干犯灭则为诛罚之象。坠星之所，其下流血，破军杀将，为咎最深。

　　蜀后主建兴十年，诸葛亮帅大众伐魏，屯兵于渭南。有长星赤而芒角，自东北西南流投营，三投再还，往大还小，占曰：两军相当，有大流星流来走军上及坠军者，皆破败之兆也。九月，亮卒于军营而退，群帅交争，多相残诛。

　　魏景初二年，司马仲达懿围公孙渊于襄平。八月丙寅夜，有大流星，长数十丈，色白有芒鬣，从首出东北，流坠襄平城东南。占曰：围城而有流星来走城上及坠城中者，军破。又曰：星坠当其下有战伤。又曰：凡星所坠，国易姓。九月，渊突围，走至襄平星坠所，破斩屠城，坑其众。

　　景元四年六月，大流星二，并如斗见西方，分流南北，光照地，隆隆有声。占曰：流星为贵使，星大者使大。是年钟会、邓艾克蜀。二星二帅之象，二帅相背分流之象应也。钟会既叛，三军怒。隆隆有声，兵将怒之验也。

　　凡流星有芒角者及有声为怒，色润而迟为喜。疾则事速，缓而事迟。众星皆流，人迁之象。星数流者，天下大兵，急使驰驿之象也，皆以色占。色青为饥为忧，色赤为旱为兵，色黄为喜为土功，色白为兵为刑罚，色黑为病死疾疫。各以其休王占之，各以其日辰所在宿分国属而占。  

流星犯日月占第四十一

　　流星映日而赤色，向日流者，天下不安，帝王易位，人主崩亡，百姓逃窜，九州荒芜。

　　流星映日，前锐后方者，王者被大臣杀，后宫大乱，天下振动，日月无光，人民大疫，天下半死。

　　流星前赤后白，夕见者，大臣欲谋国，阴发使。

　　流星昼见，竟天阴者，阴有谋臣，欲夺国政，诛杀贤良，远期一年，中期二百日，下期一百日，必然也。

　　流星夕坠，光耀天者，所坠分野有大兵起。一云：有霸王出，流血为灾。一云：所坠分野，大疫为灾。

　　流星六七，一时昼坠地，其分王者死。一云：被迫杀。一云：其分大乱，流血为灾，一云：赤旱千里，百泉枯涸，王者受戮。

　　流星昼落作声，野雉皆鸣，群鸟尽惊者，所坠之分，主大兵起，大战流血，渍骨如山，血流沟壑，王者大忧，远期三年，中期一年，近期百日。

　　流星赫奕翳日者，王者被杀，期一百日，无光者，期十日。

　　流星入汉，八角散者，帝王欲发大使，慰宣四方。一云：八道贼起，欲散他邑。一云：欲有卿相，走投外国。

　　流星冲月，大臣有事，陟贬之兆，远则一百日，近十日。

　　流星冲月透者，大臣被杀，王者受戮，太子王也。

　　流星白色冲月者，皇后忧；赤色冲月者，皇后病。一云：后宫口舌大起，王者大怒。

　　流星蔽月光者，欲有大使至他国，宣扬帝德。

　　流星双贯月者，宰相将被杀，大兵起，公卿受死。

　　流星五色映天，夺月光者，帝有大使发。

　　流星赤光，前方后锐，映天者，公卿宰相谋国，阴兵起，王者失邦，天下荒乱。

　　流星四面，一时刺月，臣杀其君，子杀其父，大兵起。一云：四方有使还，使叛心离上。  

流星与五星相犯占第四十二

　　凡五星自流者，所主之分国荒，人民相残，帝王奔走徙野，必有败国。其五星若流于有福之乡，圣人见矣。流于无福之乡，将受其辱，主受其殃，破国灭亡，天地翻改，不可不察。

　　流星与岁星斗光却偃者，其分君被使辱，使受其戮。一云：使半路被杀。一云：国君振雄，邻国悉辱。

　　流星赤，直绕刺木，其分使被戮。一云病死。

　　流星黄润行缓，头尾直，端去木一二寸灭。此分君有福，邻国来宾，主霸国，此名霸王之使也。

　　流星冲火者，其分君有福；光影荧惑者，国有大使至。此雄猛之使也，必有奸淫之意，宜审察之。

　　流星穿火过，火无光，其分君死国荒。

　　流星与土相犯者，外国有奸人入国。一云：夷狄来宾。

　　流星来抵土星，其土星光润，其分君有福，国昌主霸，邦宁。

　　流星犯太白，太白无光，将帅有忧。一云：大将死，军大败。

　　流星光润，前后光锐，穿太白，帝王德令行，邦宁兵强，大将远。

　　流星犯辰星，帝王霸，德令施四方，水官忧。一云，大水至。

　　辰星被流星夺其光者，外有使欲行直言。一云：使回振德。 

流星入列宿占第四十三

　　流星入左角，兵吏有来系者。色赤以兵，色黄土功，色黑死凶。青忧，白义系也。流星入两角间，天子使出也。流星抵角，角不动，臣欲杀主，主戮死也。

　　流星入亢中，幸臣有自死，期一年。色黑出亢，爱臣有口舌事，自然期一百八十日，或一年。流星入氐，兵起，若国有大水。一云：国相疾。出亢入氐中，人民相食，有疾病带而下。流星抵氐，国多怨女。

　　流星入房，不出其年，国有大丧。蛇曲入房，臣杀主代王，辅臣亡，王者以赦除灾。年中消，民怨，人人忧，臣欲伐主，兵大起宫中，不出一年，远二年。犯乘明堂，皆为人人忧，为内乱，近期十月，远三年。犯乘太子，太子忧；庶子，庶子忧；明堂，君子死。

　　流星入心，不出其年，国有大丧。一曰：臣杀主，期不出三年。入心，有使来者。色赤以兵，黄土功，白义，青忧，黑凶。流星出心，大臣出使，以五色占之。入心，远国使来，星大为大国，小为小国使也。

　　流星入尾，色青黑，臣有归者及逃走者。

　　流星出箕，宫人有出者；出入箕，大臣有弃捐。

　　流星入斗，有使来入国者。色赤兵，黄土功，白言义，青言忧，黑死。出斗，大臣有使者，以五色占之。

　　流星入牛，大将出期一百八十日。入牛，客有四足虫为币来者，色青道病，色黑道死，不至。流星色赤入天鼓，受命于主；出天鼓，将出受命。星之所之，以占四方。

　　流星入女，天下不纳女者，出女；女御有使者，干女。贵女有狱，期一百八十日。抵女，女主有事于君，有流死者，期不出一年。

　　流星入虚，色青，哭泣之事；色黄若白，有受赐者。奔星以乙丑日流入女虚危之间，有流入出虚，臣有出使者。入危，小人乘君子位。　　

　　流星入危，天下不宁，其国忧，下欲谋上，期百八十日，远一年。入危，以人为币之危右，以兵为币之危左。色青以水为币，白以四足虫为币，黄以贝为币。流星交对抵危，中国与北狄交兵也。

