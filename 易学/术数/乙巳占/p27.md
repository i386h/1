<!-- { "loadSidebar": true } -->
　　赤气如火光从天来，流下入军，军乱将死。

　　彼军上有苍苍气，须臾散，击之必胜；在我军上，须自坚守。

　　军上有黑气如牛形，或如马形，从气雾中下，渐渐入军，名曰天狗下食血，则军散败。

　　敌上气如群鸟乱飞，衰气也，伐之，则我军胜。

　　望彼军上气如悬衣，如人相随，击之可得。

　　望彼军上气纷纷如转蓬者，急击之。

　　望彼军上气色如扬灰，敌欲退去。气苍黑乱者，士卒饥。

　　两军相去十里外，望彼军上气高，而前后白青散者，此败军之气，击之可得。

　　云如覆船车盖者，其军必败。

　　云气如人头临军营中，战不胜，流血积沟渠。

　　敌上云如群羊，如惊鹿，必退走，急击之。

　　云如卷席，如疋帛乱攘者，皆为败，可攻而擒之。

　　云气盖道，蔽蒙昼冥者，饭不暇释，炊不及熟，急去也。

　　有云如鸡兔临营者，军败走。

　　军上气黑而卑如楼状，军移必败。

　　敌上气如卧人无手足，或似车徊乱不起者，败，如击牛，凶败气。

　　敌上气如双蛇，如飞鸟，如决堤垣，如坏屋，如人相指，如人无头，如惊鹿相随逐，如人两相向，皆为将败之气。

　　凡降人气，如人皆叉手低头。又云：如人叉手相向。

　　白气如群趋入长营，连系结百余里不绝，而徘徊须臾，气如黑山，以黄云为缘者，欲降服之象也。

　　敌上气青而渐黑者，将欲死。

　　云气如人头者，是将军失兵众。

　　散军之气，如燔生草之烟，前虽锐，后必退，得岁月便击之必胜。

　　黑气临营，或聚或散，如鸟将宿，敌人畏我，心意不定，终必逃背，逼之大胜；若在我军，善须安抚。

　　日晕，有气如死蛇属晕者，将军死，两军相当，不利先举。

　　日傍有赤云如悬钟，其下有死将。

　　日晕四方均等，为力停；有缺薄征细，所临者败。

　　日月晕有背气，所临者败。

　　军上有白虹及蜺屈者，败。

　　军上有白虹及蜺入营者，败。

　　日晕，气后至，先去者败。凡日月晕与气，以先有者为发，以先去者为败。

　　军上有日旁虹蜕及犯逆之，战者败。

　　日晕有四缺，在外军尽散败。  
 

城胜气象占第五十七

　　白气从城中南北出者，兵不可攻城，不可屠城。

　　中有黑云如星，名曰军精，急解围去者，有突兵出，客败。

　　城上白气如旌旗者，胜。若赤界，其兵精锐不可当。

　　赤云临城，有大喜庆。黄云临城，有大喜庆。

　　青云从军城中南北出者，城不可攻。

　　青色如牛头触人者，城不可攻。

　　城中有气出东，其光黄，此天守城，不可伐，伐者死。

　　白气从中出，青气从北入及返回还者，军不得入城。

　　诸攻城围邑，过旬不雷不雨者，为城有辅，疾去之，勿攻。

　　城垒气出于外，如火烟者，主人欲出战，其气无极者，不可攻。

　　城上气如双蛇者，难攻；若前高后卑者，攻之可拔；后高前卑者，不可攻。

　　赤气如杵形，从城中出向外者，内兵突出，主人胜。

　　城上有云分为雨彗状，攻不可得。

　　其城上气不见于外者，不可攻。

　　有赤气从城上出者，兵内胜，宜备之。

　　凡攻城，有诸气从城出，入吾军上者，敌家气也，气绕城不入者，外兵不得入。

　　日晕，有白虹贯日，其城可攻拔。

　　日晕，有青气从中起四出者，围中胜。 


屠城气象占第五十八

　　赤气在城上，黄气四面绕之，城中大将死，城降。

　　城上赤气如飞鸟，城可攻，急击之，则破走。

　　城上有赤气如破车，城可攻。

　　城上无云气，士卒必败散。

　　城营中有赤气，状如狸皮斑及正赤者，并破亡将败。

　　城上气如死灰色及上下出者，城可攻。一云，攻城围邑，其气如灰气出而覆其一军上者，多病，城可屠；气出复入者，人欲逃背。

　　攻城围邑，城上气聚如楼见外者，攻之可得。

　　望城中气起而正上赤，可屠。

　　城营上有云如众人头赤色，下多流血死丧。

　　攻城围邑，其上气色如灰，一云灰，城可屠。气出南北，城可克；其气出复入城中，人欲逃背；其气出而东，城可攻；其气出而西，城可降；其气出而复其军上者，士多病；其气出而高无所止，用日久长。有气从城外者，兵欲盗攻。

　　攻城，黑云临城者，积土固险之象。黑，水之气，城池之称。我据城，敌不能为我攻，故不可攻。又曰：审应而无攻，知难而自止，因可用智不败。

　　有白气如蛇，来止敌城上者，急攻之，小缓则失；从其城来指我营者，宜急固守。

　　凡攻城，有白气绕城而入城者，随所入，急攻之，小缓则失；从其城来指我营者，宜急固守。

　　攻城，若不雨，濛雾，日死，风至，兵胜。日色无光为日死。

　　云气如雄雉临阵，其下必有降者。

　　濛云围城而入城者，外胜得入。

　　有云如立人五枚，或如三牛，边城围。

　　城上有蛟头白，内降，城可攻；若有屈虹从外入城中，三日内，城可屠。

　　日重晕而有白虹贯日，围城客胜。  
 

伏兵气象占第五十九

　　军上有黑气，浑浑圆长，赤气在其中，其下必有伏兵，不可击。军当欲战，或长相守者。

　　望彼军上白气粉沸，起如楼状，其下必有藏兵万人，不可轻击。

　　军行近山林坑谷之间，当善防之，既是伏兵之地，而上有气者不疑。云纷纷绵绵相绞，及似蒿草数尺，车骑为伏兵。云如布席之状，及似蒿草尺许，此以步卒为伏兵。

　　伏兵之气，如幢节状在乌云中，或如赤杵在乌云中，或如乌人在赤云中。

　　黑气出营南，贼逃吾，复有伏兵，谨候察之，有覆之无遗。

　　两军相当，赤气者伏兵之气。若前有赤气，前有伏兵；后有赤气，后有伏兵；左右亦如之。察审则知伏兵所在。

　　军上有气乌色中有赤气，必有伏兵，不可攻；前有乌气，后有白气，必有伏兵，不可攻。

　　有云如山，兵在外，有伏兵。  
 

暴兵气象占第六十

　　白气如瓜蔓连结，部队相逐，须臾罢而复出，至八九而来不断，急贼卒至，宜防固之。

　　白气如仙人衣，千万连结，部队相逐，罢而复兴，如是者，当有千里兵来，所起备之。

　　黑气敌上，来之我军上，欲袭我，敌人吉，宜备不宜战，敌回，从而击之，必得小胜；天色苍茫而有此气，依日支干数，内无风雨，则所发之方必有暴兵。日克时则凶，时克日自消散。此气所发之方，当有使人告急，一人来则气一条，二人来则气二条，三人来则气三条；若散满一方，则有众来。期至依支干数，数内有风雨则伏。

　　壬子日，候四望无云，独见赤云如旌旗，其下有兵起。若遍四方者，天下尽有兵。

　　若四望无云，独见黑云极天，天下兵大起；云半天，兵半起，名天沟，三日内有雨，灾解。

　　敌欲来者，其气上有云，下亦有云，其下敌必至。

　　云气如旌旗，贼兵暴起，暴兵起如虎。

　　云气行人，必有暴兵；色白而悴者，是暴兵起。

　　气如人持刀盾，有云如坐人赤色，所临城邑有卒兵至，惊怖，须臾去。

　　赤气如人持节，兵未息。

　　云如赤虹，有暴兵。

　　白虹出长尽，有暴兵流血。

　　有云如人行止不崩，有暴兵。

　　赤云如火者，所向兵至。

　　天有兵气状如疋布、经丑未者，天下多兵，赤者尤甚。

　　有云如胡人列阵，天下兵起。

　　天有白气广六丈、东西气竟天者，兵起；青者有大丧。白气如带道竟天，有暴兵。

　　有云如疋布竟天，天下兵起。

　　有云如疋布持捧，兵起民流。

　　有云如豹四五枚相聚，国兵起。

　　四方清霁，独有赤云赫然者，所见之地有兵起。  
 

战阵气象占第六十一

　　气青白，白高，将勇大战。

　　气如人无头，如死人卧，敌上气如丹蛇，赤气随之，必大战败将。

　　四望无云，独见赤气如狗入营，其下有流血。

　　四望无云，独见赤云如立蛇，其下有流血出战。

　　四望无云，独见赤云如覆船者，其下有战。

　　初出军日，天气昏漠，云气阴沉寒克者，必战。若清阳温和，风尘不动者，不见敌亦不战。

　　有青气见军之王相上者，当戌交战，不见者不战。

　　若白虹，若赤屈虹，见城上，其下必大战流血；赤气屈旋停住者，其下有兵血流。

　　白气如车入北斗中转移者，下有流血，大将死。

　　云如耕垅者，兵必大战惊。

　　日傍气或相交贯穿，或相背，主中不和。

　　日有白气若虹交见者，从上击下胜，无军而见者，下必流血。

　　两军相当，必交战。有白虹列四五六见者，亦为大战。

　　日旁有一缺，万人死其下。两军相当，不利先举。

　　月初满而蚀，有军必战。

　　日月有赤云截之如大杵，军在外，万人死其下。两军相当，不利先举。  
 

图谋气象占第六十二

　　白气群行徘徊结阵来者，为他国人来欲图人，不可应；视其所往，随而击之可得。

　　日月濛濛无光，士卒内乱，将军循法度，察有功以自明。及有兵内发，止严利，而伺奸入谋议。

　　天阴沉不降雨，昼不见日，夜不见星月，三日已上，阴谋也，将慎左右及敌使；五日至七日，有谋蔽，将夺其权，此其篡杀事。连阴十日，乱风四起，欲雨而不雨，名曰濛，臣谋君。故曰；久阴不雨，臣谋主。

　　天阴沉，日月俱无光，书不见日，夜不见星月，皆有云障之而不雨，此为君臣俱有阴谋。

　　两敌相当，阴相图议事。若昼阴夜月出，君谋臣；夜阴昼日出，臣谋君。

　　黑气如幢，出于营中，上黑下黄，敌欲来求战，而无成实，言信相反，同奸于我。谋将军之事，通言九日之内必觉，备之吉。

　　黑气临我军，如车轮行，敌人谋乱，我国臣与同勾引小臣，君行罚吉。

　　黑气游行，中含五色，临我军上，敌必谋合诸侯而伐吾国，诸侯反谋，军自败。  
 

吉凶气象占第六十三

　　庆云，赤紫色，如烟非烟，如云非云，郁郁纷纷，萧索轮囷，是谓庆云，亦曰景云。见者国有庆。云含五色，润泽和缓，见于城上，景云也。一曰庆云。非气非烟，五色氤氲，一曰卿云。景云者，太平之应也。五色为庆云，三色为矞云。一云外赤内青为矞。

