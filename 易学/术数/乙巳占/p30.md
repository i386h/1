<!-- { "loadSidebar": true } -->
　　凡候风者，必于高迥平原，立五丈长竿，以鸡羽八两为葆，属于竿上，以候风，风吹羽葆，平直则占。亦可于竿首作盘，盘上作木乌三足，两足连上而外立，一足系羽下而内转，风来乌转，回首向之，乌口衔花，花旋则占之。淳风曰：羽必用鸡，取其属巽，巽者号令之象。鸡有知时之效。羽重八两，以仿八风。竿长五丈，以仿五音。乌象日中之精，故巢居而知风，乌为先首。《淮南子》曰：天欲风，巢居先翔。古书云：立三丈五尺竿于西方，以鸡羽五两系其端，羽平应占。然则知长短轻重，取于合宜。竿不必过长，但以出众中不被隐蔽为限，有风即动，便可占候。羽毛必五两已上，八两已下。但以羽轻则易平，重则难举。常住安居，宜用乌候；军旅权设，宜用羽占。羽葆之法：先取鸡羽中破之，取其多毛处，以细绳遂紧夹之，长短三四尺许，属于竿上，其扶尧、独鹿、四转、五复之风，各以形状占之。  
 

占风远近法第六十九

　　凡风动，初迟后疾，其来远；初急后缓，其发近。（此以迟疾推风发远近。）凡风动叶十里，鸣条百里，摇枝二百里，堕叶三百里，折小枝四百里，折大枝五百里。一云：折木飞砂石千里。或云：伐木施千里，又云：折木千里，拔木树及根五千里。（此鸣条已上，皆百里风也。此以势力推风远近。）凡大风非常，三日三夜者，天下尽风也；二日二夜者，天下半风也；一日一夜者，万里风也。（此以时节多少推风发远近。）凡风二日二夜，事及三千里外；一日一夜周时，事及二千里；或一日或一夜六时已上者，事及一千里；半日半夜三时已上，事及五百里；三时已下，事及百里。（此以时多少推灾及远近。）凡大树拔根，事及三千里外；折大枝，事及二千里。（此以势力占灾远近。）凡风近起城郭中者，有急事；卒起宫宅中者，为左右有变事。风自百里已上来者，皆谓其风时缓时急，条长垂索索然者是也。若蓬勃乍起乍止，卒缓卒急，势无常准者，并二百里以内，非远来，为灾乃重。若当时有云雨雷电者，不占。其应四时灾日兼雷雨而发者，并依别占。周成王偃禾之风是也。

　　淳风曰：天下地气，有偏饶风处，或近山川，或近大水，皆以异常为占，而山川记复有近风穴处。然风发出之时，皆有所应。然风或发一时间，远乃至十日已上者，灾重。而京房《风角》又有推五音风所发远近，各以其五音之数，期风来处远近。凡风发，一日为其县，二日他县，三日其郡，四日他郡，五日其州，六日他州。各以日数，知灾所及。一云：凡风一日一夜为邑，二日三日为州，四日五日为国，六七日为天下。凡五音，有纳音中金木水火土定五音者，有十二辰配五音，有听声配五音。宫风，近十里，中百里，远千里。（宫之数也。）羽风，近六里，中六十里，远六百里。徵风，近七里，中七十里，远七百里。角风，近八里，中八十里，远八百里。商风，近九里，中九十里，远九百里。淳风曰：案京房《角风》所载，五音风发远近，皆以五行成数推之。其云远近及中者，皆以日时多少及势力强弱，以事准之。推其远近，皆变通其数，触类长之，而风所从来二十四处，皆须明知发止。审别支干及以八卦所在，发时早晚，来从何处，息在何时，回在何日何辰，皆须审明知之。凡候风之体，须明知入卦，审识支干，或上或下，或高或卑，必晓此义，然后可验，必无乖越。若失在毫末，差深千里。今设八方之法：八干，甲乙丙丁庚辛壬癸；四卦，乾坤艮巽。八干、四卦、十二辰总有二十四分，皆立方，迭相冲破，即是风所从来。审视发止，乃可占验。凡风从戌上来者须抵辰，自辛至者须直乙，发乾上来者必须抵巽，如此交冲，始知来处，以辩辰卦而入于占。回风卒而圆转扶摇，有如羊角向上轮转。有自上而向下，有从下而升上，或平条长直，或磨地而起。  
 

推风声五音法第七十

　　谓太史必知风之情，晓风之声。宫声如牛鸣牢中，隆隆如雷；（鼓响，云直如雷鼓也。）徵风声如奔马，炎（注，一作燎火。）上如缚彘骇起；商风声如离群之羊，如叩铜钟，如飞集之羽，如流水汲汲，咨嗟声感人；羽风声如击湿鼓，如流水扬波，激气相磋，如麋鹿之鸣子也；角风声如千人语，然令人悲哀，如人叫啾啾，如千人呼啸，如鸡登木。

　　李淳风曰：五音者，是五行之声，皆出于黄钟之管，以生清浊。黄钟之管长九寸，声最浊以为宫，其数九九八十一，三分增减，以生上下。故三分减宫一分，余五十四，三分益一，七十二，三分减一，四十八，三分益一，六十四，以成五音之数。夫听五音之法，必须以耳察其声，以牙（牙，古互字。）大小，而清浊有大小，量声体响，不可以文载口传，是故黄帝截竹为管，以大小长短，为声之法。然长短度量，必须以数正之。度数若正，则其声亦正，今风发声大小无定，不可一准。故推其清浊，以知大小况耳，但人见不同，故声体多别，商徵牙错，冀彼知音。《黄帝》曰：凡风之动，皆不安之象也。若在山川海滨之上，空穴之间，风所起处，皆不可占之，为常式也。若在宫宅城营之内，战阵之所，风势异常，吹扬沙石，日光白浊，则乃占之。《黄帝》曰：凡人君理顺四时，则春无凄风，夏无苦雨。先王之治，以天下为家，以兆民为子。凡风，用意察之，若纷错交横，乍起乍止，儒墨深藏，智者缄默。风若有声刮耳，君用小人，疏远君子。风若肃肃习习，调和润气濡物，而卯酉之位乘之，必雨，须臾而至。风若暴疾，南北无处，交错离合，纷埃相注，此风之应，必在人主。风若冥冥，白日沉形，黄雾四塞，太阳翳精，主之昏乱，政教不明。风若灭灭，相随南北，旁乱相触，高下迟疾，人去其宅，大兵四集。风若寒切，令人战栗，刑罚急酷，暴霜杀物。风若啾啾，令人悲愁，必有大丧，疾疫之忧。风若炎炎，或迟或疾，为火为旱，诚之所急。  
 

五音所主占第七十一

　　宫为君，商为臣，角为事，徵为令，羽为物。宫数一，（为君，为身。）徵数三，（为宗庙，为先人鬼怪。）羽数五，（为境界，为妻财。）商数七，（为人臣，为吏仆。）角数九。（为疾病，为死丧。）淳风曰：按五音所主，以宫为君体，象五行之内土为最尊，（庄注，是故五行土性地是也。）地体与天敌体，故宫音于五音之内。为君之尊，必主宗庙。宫之先人，盖是火行，故次徵。而号令之体，不取自专，必因宗庙，故徵亦为号令。体必有二，道不孤立，助祭宗庙，佐修阴道。故立妃后，以设母仪，是以羽为宫妻，妾是亲物，故亦为物。有妻有物，百世本枝，当须子嗣，以绍宗社，故次商而为臣子。易穷则变，物极则反，天道常运，万物随时，次及于事，事之大者，莫过于病，病死之道，因于鬼刑。角是宫宫，故角终其末，论五音，则因浊而至清；论情谊，则从尊以主卑。故宫生于徵，徵生于角，角生于羽，此其宜也。

　　地十二辰五音法：子为阳宫土，主帝王；丑为阳徵火，主旱、大灾、口舌、宫寺；寅为阳徵，主烽旱火；卯为阳羽，主雨水、霖霪、雾露；辰为阳商金土，大将吏士；巳为阳角，主疾病忧惧；午为阴宫土，主妃后；未为阴徵火，主庶人土功，飞虫，诏书檄；申为阴徵火，为邮驿尉侯；酉为阴羽水，主霜电阴沉；戌为阴商金，主小将兵刃；亥为阴角，主死丧哭泣。李淳风曰：自子至巳皆为阴律所上生，故为阳。自午至亥皆为阳律所下生，故为阴。

　　《洪范五行》之数，水、火、金、木、土，盖自顺理，自北徂南，先经后纬，以土数注之。今五音则宫、徵、羽、商、角。宫为声主，以集五音，形其尊卑。故逆自南徂北，先纬而后经，逆顺先后，盖取声形为质也。数兼奇偶，声为响也。阴偶阳奇，独奇阳，性动者逆行，情定者顺入，是以有逆顺之理焉。徵者大也，大是南方，体合二位，故戊己及土同在南方。五音之说，故以二位成体。所以平均多少，递标逆顺，犹六神之内，大兼二将者也。 

五音风占第七十二

　　宫风：（音如雷鼓。）发屋折木，（怒也。）有土功，（宫主土。）人君内乱，（宫为君，发屋折木，自动其□，故乱也。）不出十日、百日，（宫数。）有所之，（风以动之，以所其不安，故有之。）且有急令，（风必有急令也。）贵人相捕斩，（乱则君臣相疾，疑虑忌恐，其伤亡，递相捕斩。）天下兵起，（贵贱相诛，下不堪命，故天下兵起也。）盗贼满市，人饥不已，（贵人诛，兵卒起，令不行。贼入市。）车驰马奔，流移不止。（宫为土，土动，故人移居。乱则兵起车驰，但有急令应占，则下皆发。他皆仿此。）

　　徵风。发屋折木，不出三日、三十日。若有大灾，吏忧自行，当四方有告急事，或有火妖。性恐怖惊乱。（凡言吏者，理入官，上至三公皆是也。）

　　羽风。发屋折木，不出五日、五十日，籴大贵，人以水为败，若大丧，后妃黜，宝物出。

　　商风。发屋折木，不出七日、七十日，有急令，兵起，籴大贵，国四门闭，兵从中起。（四门闭者，闭梁塞城邑，固折而备干也。）

　　角风。发屋折木，不出九日、九十日，有急贼盗斗战，籴大贵，大饥，人饥相食，有大死丧，当有疾疠之事。

　　淳风曰：按京房翼奉风角旧书，皆以此与五音相动风占相连，各在一音之首。后之学者，竟不能悟，浑杂推考，颇乖旧意。今辄心集之于此，别为条例，则使后学如是风声之占，不与彼日辰五音相杂矣。然即此风，虽知声之所主发之祸福，皆须以日辰来处相参课之。占风之家，多云发屋折木、飞沙转石等语，若每一行之中，一著此语，则于文颇烦。今辄集风发之体，以一字例。凡古占云发屋折木者，今皆云怒风。古占云扬沙转石者，今皆云狂风。古占云四转五复者，今皆云乱风。古占云暴风卒至，乍有乍无者，今皆云暴风。古占云独鹿蓬勃者，今皆云勃风。古占云扶摇羊角者，今皆为飘风。今因此以风来清凉温和尘埃不起者为和风。若有暗冥昏浊寒克者为霾翳。

　　古书云：风者，通已前并用，总有八号，谓之八风。取《尔雅》风名，风而雨为霾，阴而风为翳，日出而风为暴，回风为飘，焚轮谓之颓，扶摇谓之焱。  


论五音六属第七十三

　　五音者：一言宫，三音徵，五言羽，七言商，九言角。六属者：庚属震，辛属巽，戊属坎，巳属离，丙属艮，丁属兑；子午属庚，丑未属辛，寅申属戊，卯酉属巳，辰戌属丙，巳亥属丁。

