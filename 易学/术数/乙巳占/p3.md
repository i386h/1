<!-- { "loadSidebar": true } -->
　　日度法：一千三百四十，以此数为一度之长分数也。周天有三百六十五度、一千三百四十分度之三百四十一。南极去北极，巡规一百八十二度、一千三百四十分之八百四十半。赤道去二极，巡规各九十一度、一千三百四十分之四百二十分、小分四分之十，即春秋分之所在度，黄、赤二道交处，去北极之远近也。黄道出入赤道二十四度，冬至日在赤道外二十四度，去极一百一十五度，一千三百四十分度之四百二十分、小分四分之一。夏至日在赤道内二十四度，去北极六十七度、一千三百四十分度之四百二十分、小分四分之一。此其常数也。

　　淳风今又按张胄《玄象历》及今传《仁均历》，春分、秋分，日皆在卯半以前，其没亦在酉半以后，各四分刻之一。春、秋二分之日，昼漏五十刻半，夜漏四十九半，然则赤道、黄道交处，亦直在卯酉之北。又有北极去地三十六度，则天之正高在地中阳城之上。以四维循规去地亦九十一度，一千三百四十分度之四百二十分、小分四分之一矣。以三十六度减之，余五十五度，一千三百四十分度之四百二十分、小分四分之一。夏至日黄道在北极南六十七度、一千三百四十分度之四百二十、小分四分之一。是正北子地一百三度，一千三百四十分度之四百二十分有奇矣。以天顶去四维各九十一度，一千三百四十分度之四百二十分、小分四分之一减之，余一十二度矣。是夏至日在天顶南一十二度，他悉仿此求之，皆可知也。

　　是知绕北极循规径七十二度，常见不隐；绕南极循规径七十二度，常隐不见。去极三十六度外，一百一十度内，四时辰昏，有时而隐，有时而见，为日在其中故也。绕北极常见者，谓之上规；南极常隐者，谓之下规；赤道横络谓之中规焉。

　　然图体以平物为之易辨，若作浑仪，始识于事稍难。今世供传星图者，盖皆天图，其四畔外，即是南极下规矣。分布二十八宿距度、与黄、赤二道、上规并具焉。天之运也，一昼一夜，而运过周天所过之度，则一日所行之数，在天谓之一度，在历谓之一日一夜。度之天数无常准，各随一家之法令，一千三百四十是也。日行三百六十五日而周天，故天一周有三百六十五日有奇矣。天运浑浑然不思，东出西没，周而复始，永无穷焉。  

天占第三

　　淳风按：自黄帝占已后，向数十家，其间或真或伪，不可悉从。今略取其理当者，删而次比，以著于篇。其间亦有出自经传子史，但有关涉，理可存者，并不弃之，今录古占书目于此，以表其人。自入占已后，并不复具记名氏，非敢隐之，并为是幼小所习诵，前后错乱，恐失本真故耳。

　　《黄帝》、《巫咸》、《石氏》、《甘氏》、刘向《洪范》

　　《五行大传》、《五经纬图》、《天镜占》、《白虎通占》

　　《海中占》、京房《易祅占》、《易传对异占》

　　《陈卓占》、《郄萌占》、《韩杨占》、祖暅《天文录占》

　　孙僧化《大象集占》、刘表《荆州占》、《列宿占》

　　《五官占》、《易纬》、《春秋佐助期占》、《尚书纬》

　　《诗纬》、《礼纬》、张衡《灵宪》

　　夫天地者，万物之父母也。覆载育养，左右无方。况人禀最灵之性，君为率上天之宗，天见人君得失之迹也，必极吉凶，故随其所在，以见变异。天有灾变者，所以谴告人君觉悟之，令其悔过，慎思虑也。行有玷缺，气逆于天，精气感出，变见以诫之。若天忽变色，是谓易常，四夷来侵，不出八年，有兵战。若阳不足，臣盛将害君上，则天裂。

　　按：马续《天文志》云："孝惠二年，天开东北，广十丈，长二十余丈，天裂，阳不足；地震，阴有余：皆下盛将害上之变。"当时吕氏临朝干位，卒有兵乱，此其验也。若天分裂，作君之乱，无道之臣欲裂国，其下之主当之。若天开见光，流血滂滂；天裂见人，兵起国亡；天鸣有声，至尊忧而且惊。

　　刘向曰：春秋之前，天鸣地坼，灾异并臻，其主不知惊惧修德，上帝降灾，祸变必极，皆乱国之所生也。

　　凡国乱，五星化下为之祅，而降之自天。是故岁星降为贵臣，荧惑降为童儿嬉戏歌谣，填星降为老人妇女，太白降为壮夫处于林麓，辰星降为妇女，或变化无所不为，以见异而告之也。

　　凡天雨杂物，其类甚多。若雨禽兽，是谓不祥，不出三年，其下兵兴。天雨虫，人君不亲骨肉而亲他人，与裸虫同类，故虫从天坠地，骨肉去也。不救，兵大起。其起也，立王公，率同姓诸侯，无偏党侧，灾消。

　　刘向云：春秋时虫者，虫之灾也。以刑罚暴虐而取于天下，贪叨无厌以兴师动众，聚邑治城而失众心，虫为害矣。故宋文公三年秋，雨虫于宋。是时宋公暴虐重刑，赋敛无已，故应是雨虫。

　　天雨鱼鳖，国有兵丧。天雨骨，是谓阳消。王者德衰，令不行，佞不用，不出三年，内有争。天雨筋，国大饥。

　　天雨膏如虫，辅臣多贪，贤智隐之应也，君臣无道暴虐。

　　天雨肉，天不享其德，将易其君。

　　天雨爵锡，如甘露著树，不出三年，改易王。白者为甘露，黄者为爵锡。

　　天雨如水银，是谓刑祖。不出三年，兵丧并起，亡国失土。

　　天雨血，是谓天见其祅。不肖者不得久处其位，不出一年兵起。

　　京房曰："临狱不解，兹谓进非，厥咎天罚。故天雨血者，兹谓不亲，民有怨恐，不出三年，亡其宗人。"又曰："佞人用，功臣弃戮，故天雨血。"

　　天雨毛，邪人进，贤人逃，贵人出走。

　　天雨羽，君德不通，逆施天下。

　　天雨金、银、铁、钱、花，兵将兴，失道之君当之。

　　淳风按："隋仁寿四年甲子诸州造舍利塔时，陕州天雨金银花，时人以作像，象祥瑞，以奏于高祖，高祖知其非吉。其后有杨谅之乱、二世失道，斯其验也。"

　　天雨石，为政者质信不施，为诈妄行，国君死亡。

　　甘氏曰："无云而雷，陨石坠地，大可一丈，圆形如鸡子，两头锐，名曰天鼓。所下之邦，必有大战，伏尸数万，不可救。"春秋鲁僖公十六年，陨石于宋五，此时宋襄公之应也。望之是星，至地为石。失其所，无光荣之象也。

　　皇甫士安曰："殷纣暴虐，天雨灰。"天雨灰，邑君有来归邑者。

　　墨子曰："商纣不德，十日雨土于毫。"天雨土，君失封。

　　天雨五谷，是谓禾不熟。人君赋敛重数，故示戒。不出五年，国乏军粮。

　　天雨粟，不肖者食禄，三公易位。

　　天雨黍豆麦粟稻，是谓恶祥。不出一年，人民父子流亡，莫知所向。

　　若国君失信，专禄去贤，则天雨草。君信谗，臣不和，天雨草木，其岁人多兵死。

　　天雨釜甑，岁大丰穰。此釜甑适如小钱许大，从地中生出，余亲见之。其中有如小麻黍粟大，世人谓之蒸饼，丰穰之验也。

　　天雨絮，其国将丧，无后有兵。

　　天雨蘖，君有咎。

　　天雨墨，臣多阴谋。

　　天火烧国郭门，其地有谋人欲发。

　　天光蟠邑城门，其国围。

　　天火焚宗庙社稷，大殃，国将亡主。

　　淳风按："汉魏时，造作宫室过度，而频有天灾，其后寻有兵乱。隋末大业十二年，东京灾宫，西京灾显扬门。至十三年，二邑并被围没，即绝其宗庙社稷，亦天告之验。"

　　天雨下物，非人所闻见者，皆大兵也。其灾见所主国分，应发远近。皆在略例篇中。  

日占第四

　　夫日者，天之所布，以照察于下而垂示法则也。日为太阳之精，积而成象人君。仰为光明外发，魄体内全，匿精扬辉，圆而常满，此人君之体也。昼夜有节，循度有常，春生夏养，秋收冬藏，人君之政也。星月禀其光，辰宿宣其气，生灵仰其照，葵藿慕其思，此人君之德也。是以日生道德，养生福佑仁恩。若人君有瑕，必露其匿，以告示焉。夫日之体象周径之数，余别验之，著于《历象志》，此非所须，故不录之也。

　　日行于天，一昼一夜行一度。日出地上谓之昼，日没地下谓之夜。一昼一夜谓之一日。日者实也，言光明盛实也。日之光后，不可名状，假甲子乙丑以异之焉。其行于天，去极近，日长而暑；去极远，日短而寒；去二极中，暄凉等，昼夜停。故圣人作历，以推步焉，序之以四时，分之以八卦，正之以中气，变之以节候，为二十四气焉。

　　上元乙巳之岁，十一月朔，甲子冬至夜半，日月如合璧，五星如连珠，俱起北方虚宿之中，合朔冬至已来，至今大唐正观三年己丑之岁，积七万九千二百四十五年算上矣。日行一度，即是日法一千三百四十分，一年行三百六十五度、一千三百四十分度之三百二十八，每岁不周天十三分矣。欲求当时冬至日所在度者，置上元乙巳以来积算，尽所求年减一，以岁分四十八万九干四百二十八乘之，为岁别日行积分，以周天分四千八万九千四百四十一去之，余不满法者，以度法除之，为度余。命起虚四度，宿次除之，经虚，去度分三百四十一。不满宿算外，即冬至加时日所在宿度及分，求次气日所在度及分者，加冬至日度十五，小余二百九十二，小分五。小分满六，去之后，从小余一。小余满日度法，去之，从度数。一度满宿，依次命之，即次气日所在度及分，求次日者加一度，去命如前。若求冬至日甲乙名者，置所求年岁别日行积分，以日法除之，为积日，不尽为冬至小余。以六十去积日，不尽为冬至大余。命以甲子起算外，即所求年冬至日。及小余求次气日名者，依求次日度法加之，满法从日满六十去之，命如前，即次气日名也。俱日行之所在，目视不可见宿度，故须算知。推其分野，以辨灾祥。

　　又，二十四气日影律候至与不至，皆有应验。今故列之如左，并二十四气影如后。及律气应不应法，用此，虚是占日之大纲矣。

　　二十四气影长短，《易纬》占律名。

　　祖冲之历日中影长短。

　　冬至中影长一丈三尺。

　　律钟中黄，律长九寸。（径三分）

　　小寒中影长一丈二尺四寸三分。

　　大寒中影长一丈一尺二寸。

　　律中大吕，律长八寸二百四十三分寸之一百三。

　　立春中影长九尺八寸。

　　雨水中影长八尺一寸七分。

　　律中太簇，律长八寸。

　　惊蛰中影长六尺六寸七分。

　　春分中影长五尺三寸七分。

　　律中夹钟，律长七寸二千一百八十七分寸之一千七百五。

　　清明中影长四尺二寸五分。

　　谷雨中影长三尺二寸六分。

