<!-- { "loadSidebar": true } -->
　　自古及今，异人代有，精穷数象，咸司厥职，或取骚一时，或传书千载，或竭诚奉国，或嘉遯相时，隐显之迹既殊，详略之差未等。余不揆末学，集某所记，以类相聚，编而次之。采摭英华，删除繁伪，小大之间，折衷而已。始自天象，终于风气。凡为十卷，赐名《乙巳》。每于篇首，各陈体例，书云尽意，岂及多陈？文外幽情，寄于轮邓，后之同好，幸悉余心。  
 

乙巳占　卷第一

天象第一
　　

　　论天体象者，凡有八家：

　　一曰浑天，即今所载张衡《灵宪》是也；

　　二曰宣夜，绝无师学；

　　三曰盖天，《周髀》所载；

　　四曰轩天，姚信所说；

　　五曰穹天，虞耸所拟；

　　六曰安天，虞喜所述；

　　七曰方天，王充所论；

　　八曰四天，祅胡寓言。

　　凡此八家，浑天最亲，今独取之，以载于此。

　　淳风谨按：张衡天文之妙，冠绝一代。所著《灵宪》、《浑仪》略具宸曜之本，今写载以备其理矣。

　　《灵宪》曰：昔在天王，将步天路，用定灵轨，寻绪本元，先准于浑体，是焉正仪立度，而皇极有攸建也，枢运有攸稽也。乃建乃稽，斯经天常。圣人无心，因兹以生心，故《灵宪》作兴，曰：太素之前，幽清玄静，寂寞冥默，不可为象。厥中唯虚，厥外唯无，如是者永久焉。斯谓溟涬，盖乃道之根也。道根既建，自无自有，太素始萌，萌而未兆，并气同色，浑沌不分。故道志之言云：有物浑成，先天地生。其气体固未可得而形也，其迟速故未可得而纪也，如是者又永久焉，斯谓庞鸿，盖乃道之干也。道干既育，有物成体，于是元气剖判，刚柔始分，清浊异位。天成于外，地定于内。天体于阳，故圆以动；地体于阴，故平以静。动以行施，静以合化，堙郁构精，时育庶类，斯谓天元，盖乃道之实也。在天成象，在地成形。天有九位，地有九域；天有三层，地有三形。有象可效，有形可度。情性万殊，旁通感薄，自然相生，莫之能纪。于是人之精者作圣，实始纪纲经纬之。八极地之维，径二亿三万二千三百里，南北则短减千里，东西则广增千里。自地至天，半于八极，则地之深亦如之。通而度之，则是浑已。将覆其数，用重勾股，悬天之景，薄地之仪，皆移千里，而差一寸，得之，过此而往者，未之或知也。未之知者，宇宙之谓也。宇之表无极，宙之端无穷。天有两仪，以舞道中。其可睹，枢星是也，谓之北极。在南者不著，故圣人弗之名焉。其世之遂，九分而减二。阳道左回，故天运左行。有验于物，则人气左嬴，形左缭也。天以阳回，地以阴淳。是故天致其动，禀气舒光；地致其静，承施俟明。天以顺动，不失其中，则四序顺至，寒暑不忒，死生有节，故品物用生。地以灵静，作合承天，清化至养，四时而后育，故品物用成。凡至大莫著天，至厚莫若地也。至质者曰地而已。至多莫若水，水精为汉，周于天而无列焉，思次质也。地有山岳，以宣其气，精种为星。星也者，体生于地，精成于天，列居错跱，各有攸属。紫宫为皇极之居，太微为五帝之庭。明堂之房，大角有席，天市有座。苍龙连蜷于左，白虎猛踞于右，朱雀奋翼于前，灵龟圈首于后，黄帝轩辕于中。六扰既畜，而狼蚖鱼鳖，罔有不具。在野象物，在朝象官，在人象事，于是备矣。悬象著明，莫大乎日月，其径当天周七百三十六分之一，地广二百四十二分之一。日者，阳精之宗，积而成鸟，象乌而有三趾，阳之精，其数奇。月者，阴精之宗，积而成兽，象兔而乃缺唇，阴之精，其数偶。其后有穷羿者，羿请不死之药于西王母，姮娥窃之以奔月，将往，求筮于有黄，有黄占之曰：吉，翩翩归妹，独将西行，逢天晦芒，无恐无惊，后且大昌。姮娥遂托身于月，是为蟾蜍。夫日譬犹火，月譬犹水。火则外光，水则含景。故月，光生于日之所照，魄生于日之所蔽。当日则光盈，就日则光尽。众星被曜，因水转光，当日之冲，光常不合者，蔽于地也，是谓暗虚。在星星微，遇月则食，日之薄地，暗其明也。由暗视明，明无所屈，是以望之若大，方于中天，天地同明；由明瞻暗，暗还自夺，故望之若小，火当夜而扬，光在昼则不明也。月之于夜，与日同而差微。星则不然，强弱之差也。众星列布，其以神著，有五列焉，是为三十五名。一居中央，谓之北斗，动变挺占，实司王命。四布于方，为二十八宿，日月运行，历示吉凶，五纬躔次，用告祸福，则天心于是见矣。中外之官，常明者百有二十四，可名者三百二十，为星二千五百，而海人之占未存焉。微星之数，盖万一千五百二十。庶物蠢蠢，咸得系命。不然，何以总而理诸？夫三光同形，而有似珠玉，神守精存，丽其职而宣其明，及其衰也，神歇精斁，于是乎有陨星。然则奔星之所坠，至则石矣。文曜丽乎天，其动者七，日月五星是也。周旋右回，天道者贵顺也。近天则迟，远天则速。行则屈，屈则留；回则逆，逆则迟：迫于天也。行迟者犯之于东，东属阳；行速者视之于西，西属阴。日旦而月夕，此配合也。摄提、荧惑、填星候晨，见附于日也，太白、辰星俟昏，见附于月也。三阳二阴，三天两地，故男女取则焉。方星巡镇，必因常度，苟或盈缩，不逾于次。故有司作使，曰：老子四星、周伯、王蓬，絮内，各一星，错于五纬之间，其见无期，其行无度，实祅星经之所，然后吉凶宜用，其祥可量也。  
 

天数第二


　　王藩者，庐江人也。吴时为中常侍，善术数。传刘洪《乾象历》，依乾象法而论浑天曰：

　　前儒旧说，天地之体，状如鸟卵。天包地外，犹壳之裹黄也。周旋无端，其形浑浑然，故曰：浑天也。周天三百六十五度、五百八十二分度之百四十五半。半覆地上，半在地下。其二端谓之南极、北极。北极出地三十六度，南极入地亦三十六度，两极相去一百八十二度半强。绕北极径七十二度，常见不隐，谓之上规；绕南极七十二度，常隐不见，谓之下规；赤道横络，谓之中规。赤道带天之纮，去两极各九十一度少强。黄道，日之所行也，半在赤道内，半在赤道外。与赤道东交于角五度稍弱，西交于奎十四度少强。其出赤道外，极远者二十四度，斗二十一度是也；其入赤道内、极远亦二十四度，井二十四度是也。日南至，在斗二十一度，去极一百一十五度少强。是日最南，去极最远，故景最长。黄道斗二十一度，出辰入申，日昼行地上一百四十六度强，故昼短；夜行地下，二百一十九度稍弱，故夜长。自冬至之后，日渐去极近，故景稍短。日昼行地上渐多，故日稍长；夜行地下度渐少，故夜稍短。日所在度渐北，以至于夏至，日在井二十四度，去极六十七度少强，是日最近北极，故景最短。黄道井二十四度，出寅入戌，日昼行地上二百一十九度多弱，故日长；夜行地下百四十六度强，故夜短。自夏至之后，日渐去极远，故景少长。日昼行地上度渐少，故日稍短；夜行地上度渐多，故夜稍长。日所在度渐南，故日出稍南，以至于冬至而复初焉。斗二十一度，井二十四度，南北相去四十八度。春分日在奎十四度少强，秋分日在角五度少弱，此黄、赤二道之交中也，去极俱九十一度少强。南北处交斗二十一度、井一十四度之中，故景居二至长短之中。奎十四度，角五度，故曰：在赤道。出卯入酉，日昼行地上，夜行地下，俱百八十二度半强。故曰：见之漏五十刻，不见之漏五十刻，谓之昼夜同。夫天之昼夜，以日出为分；人之昼夜，以昏明为限。日未出前二刻半为晚，日入后二刻半为昏。故损夜五刻以益昼，是以春秋二分之漏，昼五十五刻。

　　王藩按：《周礼》曰："夏至之景，尺有五寸，谓之地中。"郑众说云："土圭之长，尺有五寸。以夏至之日，立八尺之表，其景与土圭等，谓之地中。今颖川阳城地也。"郑玄云："凡日景于地，千里而差一寸。景尺有五寸者，南戴日之下万五千里也。以此推之，日当去其下地八万里矣。日邪射阳城，为天径之半也。天体圆如弹圆，故地处天之半，而阳城居其中，则日春秋冬夏、昏明昼夜，去阳城皆等。以勾股法言之：旁万五千里，勾也；八万里，股也；无盈缩矣。故知从日邪射阳城为天径之半也。从日邪射阳城，弦也。以勾股求弦法，八之，得八万一千三百九十四里三十步五尺三寸六分也。以周率乘之，径率约之，得五十一万三千六百八十七里六十八步一尺八寸二分，周天之数也。一度凡一千四百六里二十四步六寸四分有奇。黄、赤二道相与交错其间，相去二十四度，以两仪准之。二道俱三百六十五度、五百八十二分度之一百四十五半，是以知天体圆如弹丸。"

　　淳风按："王藩所论，冬夏二至，春秋二分，日度交黄道所在，并据刘洪乾象所说，今则并差矣。黄道与日相随而交，据今正观三年乙丑岁，则冬至日在斗十二度，夏至在井十五度，春分日在奎七度，秋分日在轸十五度，每六十年余差一度矣。淳风今略陈新法，以考天数及浑仪交道等法如左。周天三百六十五度，及分纵横斜侧皆定耳，更无盈缩。先以铜铁为环卷六枚，两两合，周径二小四大。大者适容其五枚，各均赋三百六十五度及分。其一大者，名为平准卷，唯雕刻六十四卦十二辰，先侧立二大环卷，南北侧之，以平准卷交合加之，令侧者为南北，径准为主。一曰游环。游环上安釭钏，游环着双轴，以内大环轴孔中，令得运转。轴中一圆长筒管。其筒孔周径，准仪大小而斟酌之。若长八尺，即须孔径一寸，他皆准此。其侧环安釭钏之处，在北者谓之北极，出平准北面上三十六度；在南者谓之南极，入平准南面下三十六度。从其南端北向斜上望之，即见北极星。又以一天环加于侧环外，斜络之，令东西合于卯酉平面之准，南北上下去二极，各九十一度强，以为赤道。然后转其中游环，令得左右、东西、上下，以当所望处，转轴中筒孔，使得南北以测．去极远近及赤道内外之度数，然则筒孔瞻察，无所不至矣。若欲安星辰者，更著从胁上屈铜铁，穿珠为星，以放上象，随所在次第而安置之，转令应天皆得，此浑天游仪之法也。按浑仪，必先以水准地使平，夜占极，昼测日景，定其经纬，然后措之矣。余近造乙巳元历术，实为绝妙之极，日夜法度诸法，皆同一母，以通众术。今列之以推天度，日月五星行度皆用焉。

