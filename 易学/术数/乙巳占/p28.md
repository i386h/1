<!-- { "loadSidebar": true } -->
　　云赤如龙状，名曰昌光，帝王起则见。

　　如星非星，如云非云，或曰星有雨。赤彗上似盖，下连星，名曰归邪。归邪见，必有归国者。

　　日晕黄色及抱珥直光，履黄色，皆吉庆之事。

　　京房《易飞候》曰：视四方常有大云，五色具而不雨者，其下有贤人隐。青云润泽蔽日，在西北，为举贤良。

　　黑气如大道一条，至四五疋，明不见头尾东西者，不过三朔，大赦天下。

　　赤气如散盖覆军上，千里内战，有庆；千里外，有忧。

　　黄气临营，西向东向，战并凶；北向吉。

　　赤气随日出，军行有忧；随日没，外告急者。或曰：天下檄告敌。或征不行，凶。

　　赤气漫漫血色者，流血之象。

　　赤气如火影见者，臣叛其君，不过三朔。

　　赤气如龙蛇，在山头住，又如夜光者，臣离其君，国主不安，为客君所伤，人民流移，远其乡里。

　　赤气覆日而光，大旱，人民饥千里。

　　何知贼得否？赤气行，黑气随；赤气灭，为贼可得；若独行无黑气随者，贼不可得。

　　黑气如死人头在营上，敌人有所献，且求降，许之；不许必战，功虽成，士卒多死。

　　黑气如牛头、龙、马、蛇变化，疾病，人民流亡，不宜乳妇，夷兵咸欲欺中国，宜遣伺侯，谗言为恶。

　　新出军行师，假令向东伐，而有白云从西来，因随而击之胜；若有赤云东来逆军者，敌胜；我军当败，急且屯守，他方仿此。

　　黑气如积土，在我军上，敌来袭我，我必坚守经月；敌心离，离而后战，必大胜。

　　若对敌在东方，白云东去，而有云又东来，相逆，须臾过者，云已去而有风随之，所望龙虎之状，若在我军，皆大胜。虽从云而风逆者，亦不可战。若有云气横来者，两军不合，急先伏止，不尔，有遁将。黑气游行，中含黄气，在我军者，急令举兵。不速战，士卒惧，人有逃心，罢军吉。

　　两军相当，彼军上有气赤，上如疋布，广长数十丈，其下色黄白，必有背叛之军，昏见在臣佐，夜见在兵，宜备之。

　　凡被围，平目视围上气，郁郁如火，光芒势翕翕然者，其方救至，无者无救。

　　军行，有白气如虹者，军大惊，宜备之。

　　若黑云南北阵，国将有忧。不然，有大水为害。

　　白云白气极天南北阵，有忧；黑云东西阵，君有忧。若天气苍茫而东西极天，移日不动者，为忧深。此气以戊己日出为灾。

　　日入，有青气东西极天，支干数内无风雨，不出三年，将有大丧。

　　赤云临围上东西阵，国且负兵。

　　三雾，秋以庚辛申酉日，气色白，东行利为客，先举兵胜，后举兵败。

　　二雾，夏以丙丁巳午日，色赤黄，气西行，为利客，主人凶。

　　四雾，冬以壬癸亥子日，气青黑，气南行，兴军动众。

　　五雾，四季月以戊己辰戍丑末日，气黄色，行向北，利客，主人内乱。

　　一雾，春以甲乙寅卯日，气青，出东方向季者，客胜。

　　山中冬雾，十日不解者，欲崩之候。

　　云如疋帛而行，若西南，若邑郡者，其君有忧。

　　云气如乱坏，大风将至，视从来遮之，云甚润而厚，大雨必暴至。

　　四始之日，有黑气如阵，厚重大而多雨气，若雾非雾，衣冠而濡，见则其城带甲而趋。

　　日出没时，有云横截之，白者丧，黑者惊。三日内雨者，咎解。

　　云气如雄兔，临军营中，军士死亡。

　　天有青气入营者，兵弱惊。天有赤色入营者，兵暴惊。天有黄气入营者，兵和解。天有白气入营者，兵强。天有黑气入营者，士卒疾病。一云：兵相残，急移营。

　　有云如蛟龙，所见处，将军失魄。

　　有云如鹄尾，来荫围上，三日亡。

　　有云如日月晕赤色，其国凶；青白色，有大水。

　　有云状如龙行，国大水流亡。

　　有云赤黄色四塞，终日竟夜照地者，大臣纵恣。

　　有云如气昧而浊，贤人去，小人在位。

　　凡遇四方盛气，无向之战。甲乙日青气在东方，丙丁日赤气在南方，庚辛日白气在西方，壬癸日黑气在北方，戊己日黄气在中央。四季日战，当此日吉，逆之必败。甲乙日平旦，所向有白云，不可攻。丙丁日所向有乌云，皆为城坚，不可攻。他仿此。

　　赤气如火者，叛其君。赤气加西方者客胜，加北方者客败。加东方，和解不斗。加南方者军还，天下安，无兵。他仿此。

　　凡天见五色云气，望东西南北，至子午卯酉，若百步千步，一丈十丈，一尺长，数百丈，如车道长百十丈，日辰相克者，大斗；不相克者，寄居忧除。王气所临，有天命，为兵强；相气所临，为战胜，将吏有功；死气所临，死丧疾病，饥馑破败；囚气所临，为被围降败；休气所临，为兵罢无功，士卒亡散。

　　日中有黑气，君有小过，而臣不掩君恶，不扬君善，故日中有黑气，不明是也。

　　凡白虹者，众乱之首，百殃之本。雾者，百邪之气，阴来冒阳，奸臣谋主，擅权立威。在天为濛，在地为雾；日月不见为濛，前后人不相见为雾。象志气也，昼雾夜明，臣志得伸；夜雾昼明，臣志不伸。一云：君政邪，人覆主上，臣谋冒其君，覆之气也，臣以非政，乱君政。雾从夜半至，日中不解，遂止于濛，君不悟臣，行奸政于百姓；过日中似雨，臣强，无所避；濛日见，邪人欺君，有救，则明政令，审取顺信臣而无害。雾终日终时，有君忧。色黄小雨；白主兵丧；青疫病；黑主暴水；赤有兵丧旱；黄主土功，或有大风。凡夜雾白虹见，臣有忧；昼雾白虹见，君有忧。虹头屈至地，流血之象；白虹气出，其年兵起。凡雾气，不顺四时，逆相交错，微风小雨，为阴阳气乱之象。从寅至辰已上，周而复始，逆者不成，积日不解，昼夜昏暗，天下欲分离。凡雾四合，有虹见其方，随四时色，吉非时色凶。凡雾气若昼若夜，其色青黄，更相掩覆；乍合乍散，臣欲谋君，为逆者不成自亡。凡雾气四方俱起，百步不见人，名曰昼昏。不有破国，必有灭门。凡天地四方昏濛若下尘，十日已上，或一月日，或一时，不沾衣而有土，名曰霾。故语曰：天地霾，君臣乖，不大旱，外人来。  
 

九土异气象占第六十四

　　《史记》曰：故候息耗者，入国邑，视封疆田畴之整，城郭屋室门户之润泽，次至车服畜产之精华。实息者吉，虚耗者凶。

　　然则天地之间，无不有气色者也。故积钱实，瓦石古墟，市狱战场，皆有其气。今转次之云尔。

　　海旁蜃气象楼台。广野气成宫阙。

　　自华山已南，气上黑下赤。嵩高三河之郊，气正赤。恒山北气青。渤海之间气正黑。江淮之间气皆白。东海气如圆灯。汉水气如引布。江汉气劲如杼。济水气如黑豚。渭水气如白狼白尾。淮南气如帛。少室气如白兔青白尾。恒山之气如黑牛有尾。东海气如树。西夷气如室屋。南夷气如楼阁或类舟船幡旗。北夷气如牛羊群畜宫阙。

　　黑气如群羊，如猪鱼，为六夷不顺。阵云如立垣，杼云类杼。轴云类轴，抟两端锐。柄云如绳，居前亘天山，其半半天者类门旗，故白云勾曲。诸此云见，以五色占。而浑转密，其见动人，及有兵起合阙。其真云气，如三疋帛广，前锐后大，将军行气也。千岁龟，上有白云。

　　韩云如布，周云如车轮，秦云如行人，卫云如犬，魏云如鼠，齐云如绛衣，越云如龙，蜀云如囷。

　　车气，乍高乍下，往往而聚；骑气，卑而布；卒气抟，前高后卑者，不止而返；校骑之气，正苍黑，长数百丈；游兵之气，如彗扫。

　　喜气；上黄下白；怒气，上黄下赤；忧气，上下黑；土功气黄，白徒气白。

　　凡候云之法，气初出时，若云非云，若雾非雾，仿佛若可见。初出森森然，在桑榆上，高五六尺者，是千五百里外，平视则千里，举目望则五百里，仰瞻中天百里内，平望桑榆间二千里，登高山而望四下属地者三千里。

　　凡欲知吾军，常以甲己日及庚子戊午未亥日，八月十八日，去军十里，登高望之可见。依别记占之，百人已上，皆有气。

　　凡占灾异，先推九宫分野，六壬日月，不应阴雾风雨者，乃可占。

　　对敌，有云来甚卑，掩沟盖道，是大贼必至，食不及饱，急起严备之。

　　敌在东，日出候；在南，日中候；在西，日入候；在北，夜半候。

　　凡气在王相色，吉；在囚死色，凶。

　　凡军上气，高胜下，厚胜薄，实胜虚，长胜短，泽胜枯。

　　凡气，欲似甑上气，勃勃上升，积为雾，雾为阴，阴气结为虹蜺晕珥之属。凡气不积不结，散漫一方，不能灾。必须和杂杀气，森森然疾，乃可谕占。

　　军上气安则军安，气不安则军不安，气南则军南，气北则军北，气东则军东，气西则军西，气散则军破散。

　　候气，常以平旦、下晡、日出没时处气见以知。夫占之期内，有大风雨久阴，则灾不成。故风以散之，阴以疏之，云以藏之，雨以解之。  
 

云气入列宿占第六十五

　　角宿：有云状如刀剑，□□□角间，有忧，阴谋起，天子下殿。有云苍色入左角，兵散；出右角，战有忧。

　　亢宿：有云入亢，人民疾疫。有气入亢出氐，君主疾。

　　氐宿：有苍白云入氐，天下大疫疹流行。有黑云入氐，水灾。

　　房宿：有赤云状人入房，后有娠，不然，好事起。有气入房，宫中大兵起，名曰内乱。

　　心宿：有青云出心，天子使诸侯将出。有白气入心左星，太子受赐；黑气入心右星，庶子受赐禄；苍白气入心中星，天子有忧。

　　尾宿：苍气入尾，故臣有来归身者；出尾，臣有死者。白云入尾，君故臣有来者。

　　箕宿：苍气出箕，国灾除。又曰：入箕，四夷来见。黄云入箕，有蛮夷来贡。

　　斗宿：苍白云气入南斗者，多风。赤气入斗，兵起。

　　牛宿：虹云出牵牛之度，必有崩城，期二年；苍云入牛，牛多疾。

　　女宿：赤云入须女，妇人多以兵死。白气入女，女多疾疫。

　　虚宿：苍云入虚，哭泣在内；出虚，祸除福兴；黄气入虚，天子以喜，起庙祠祀。

　　危宿：苍白若赤云入危，有土功盖屋大作之事。苍气入危，中国忧损屋。

　　室宿：苍白云入室，大人丧之忧。（入壁同。）气润泽如日月见室，男子之祥。

　　壁宿：赤云入壁，有兵起。黑气入壁，有破王。

　　奎宿：赤云入奎，有兵若疾病。

　　娄宿：白气入娄，人民受赏。黄气入娄，贵人受赐。

