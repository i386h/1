<!-- { "loadSidebar": true } -->
　　苍白气如走兽，入太微坐旁，天子旁有反者。苍白气如走兽，入太微坐旁，有反者。苍白气如走兽，入抵太微坐，天子有忧。苍白气入抵太微坐，天子丧事。赤青气出五帝座，出南者，不出九十日，人君失其宫，天下不安。赤气直指太微座，诸侯内乱。青气赤气出五帝下，入幸臣中，不出六十日，近臣欲有谋其君者，气不明者不成，其明者死亡，天下大乱。黄气出太子座，不出六十日，太子即位。黑气抵太微座左右，诸侯死。

　　苍白气入郎位，中兵起。赤气出郎位，多用兵，远出行。黄气润泽入郎位，中郎位受赐。黑气入郎位，多有死者。

　　苍白气入天棓，有丧。苍白黑气出天棓，其祸除。赤气入天棓，兵起大将戮死。黑气入天棓，大人忧。

　　黄气入玄床，后宫有子喜。白气有丧。黑气出女床，后宫有死者。青气后宫病。

　　青白气出贯索中，其祸除。赤气入贯索中，有内乱兵起。黄白气入贯索中，天子喜。黄气入贯索中，大人恶之。

　　苍白黑气出天市，其祸除，万物贱。赤气入天市，有斧锧之事。赤气入天市，有火忧。赤气入天市，五兵器大贵。赤气入天市中，有斧锧之事。赤气入天市，兵弩贵。黄白气长二尺如缯布，常集天市，有神奇物者，天子有喜。

　　苍白气入南斗，多大风。赤气入北斗，兵起及宗庙有火忧，大旱。黑气入北斗，天子使诸侯。

　　岁星出芒，气长三丈，三日雨，王者不安；荧惑出芒，气长一丈，百日旱；填星出芒，气长四丈，有土功事；太白出芒，气长三丈至六丈，大风雨起所指处；晨星出芒，气长一丈，大水。  
 

云占第五十二

　　云如匹布而行，若南，若东，若北，若西，郡上者，其君有忧，必有精以去。

　　四望无云，独见赤云如立蛇，其下有流血出战。四望无云，独见赤云如覆船，亦其下有战。

　　赤云气如光影见者，臣叛，不过三年。赤云气主兵将死，客胜，主人败。

　　赤气覆日如血光，大旱，人民饥千里。

　　黑气如大道一条，至长明，不见头尾东西者，不过三朔，大赦天下。

　　黑气如群羊猪鱼，四夷不顺。

　　黑气如斗如群马蛇变化，为疾疫，人民亡，不宜乳妇，夷兵欲欺中国，宜遣伺候，谗言为恶。

　　云如一匹布竟天，天下兵起。

　　四望无云，独见黑云极天，兵大起。

　　云半天，兵起天沟，不出三日，大雨，雨后不占。

　　四望无云，见赤云如烛火，其下战流血死。

　　日濛濛无光，士卒内乱，将军循法度，察有功以自明，及有内发，止严刑而伺奸人谋议。

　　天阴沉不降雨，昼不见日，夜不见星月，三日已上，阴谋起，将慎左右及敌使；阴五日至七日，有阴谋蔽，将夺其权，此有篡杀事。

　　天阴，日月俱无光，昼不见日，夜不见星，有云障之而不雨，此为君臣俱有阴谋，两敌相当，阴相图议；若昼阴夜月出，君谋臣；若夜阴昼日出，臣谋君。

　　白气如带一道竟天，有暴兵；白蛇出，长尽天，必有暴兵流血；白蛇夜出，其年兵起。

　　濛雾者，邪气阴来冲阳，奸臣谋其君。在天为濛，在人为雾，日月不见为濛，前后人不见为雾。濛者，气也，臣以为非法，乱君政，雾从夜半至，日中不解，遂止，为君不悟，臣行邪政于百姓。过日中而似雨，臣强；夜濛昼明，臣谋君；昼濛夜明，臣得志。

　　黄云雾蔽北斗，明日雨。赤云掩北斗，明日大热杀人。白云掩北斗，不过三日雨。青云掩北斗，立雨；天下无云，晴；北斗上中下独有云，后五日大雨。  
 

乙巳占　卷第九

　　《易》曰：天垂象，见吉凶，圣人则之。又云：观乎天文，以察时变；观乎人文，以化成天下。故伏羲画卦，以定逆顺之征；轩辕设图，实著阴阳之道。盖大圣所以通天地之至理，极造化之能事，体妙缀于神机，作范拟于系象。唯神也，故冥赜可寻；唯机也，故幽玄可验。至若仰观俯察，辅国利民，观毫考微，全身保命，探祸福之源，征成败之数，贤达所尚，由来久矣。淳风不揆庸昧，少而研习，虽著作十余，而每多繁杂，辄以负薪余日，缀集众书，考论群氏，错综黄咸，博闻甘石，及以三都鬼谷，王霸高宗；略其旨要，撮录秘验，吉凶胜负，以类相从，勒为一部，聊备遗忘，并指图略，例示二三。好道畏命，时或览焉，审能精之，万不遗一也。


帝王气象占第五十三

　　凡天子气，内赤外黄，正四方所发之处，当有王者。若天子欲有游往处，其地亦先发此气，远近数里，如法计之。吉凶以日辰相克相生决期，亦如支干数法。

　　天子气如城门，隐隐在气雾中，恒带杀气森森然。

　　天子气如华盖，在气雾中，或有五色，又多在晨昏见。

　　天子气如千石仓，在气雾中。

　　凡王者气发，常以王相日多，与时及日辰相生，其法并在略例中。

　　天子气五色如山镇。

　　天子气如高楼在雾中。

　　《洛书》云：苍帝起，青云扶日；赤帝起，赤云扶日；黄帝起，黄云扶日；白帝起，白云扶日；黑帝起，黑云扶日。又云：气象青衣人垂手，在日西，天子之气。

　　敌上气如龙马，杂色郁郁冲天者，此皆帝王之气，不可击。若在吾军，战必大胜。

　　范增云：汉祖气皆为龙虎或五彩，此天子之气也。又云：吾使人望沛公，其气冲天，五色相掺，或似人，此非人臣之气也。又云：气如龟凤大人，有五彩其形，随王时发者，皆天子之气，多上达于天。  
 

将军气象占第五十四

　　将军之气如龙，两军相当，若发其上，则其将猛锐如虎，在杀气中。猛将欲行动，先发此气；若无行动，亦有暴兵起，吉凶以日辰决之。

　　猛将气如火烟状。

　　猛将气白，赤气绕之。

　　猛将气如山林竹木。

　　猛将气紫黑如门楼，或上黑下赤，似黑旗。

　　猛将气如张弩。

　　猛将气如尘埃，头锐而卑本大而高。

　　两军相当，敌军上气如囷仓正白，见日益明者，猛将气，不可击。

　　敌上气黄白而转泽者，将有盛德，不可击。

　　气青白而高，将勇大战；前白后青而高，将弱士勇；前大后小，将怯不明。

　　敌上气黑、中赤气在前者，将精悍不可当。

　　敌上气青而疏散者，将怯弱。

　　军上气发，渐渐如云，变作山形者，将有深谋，不可击。若在吾军，速战大胜。

　　敌上气如交蛇向人，此猛将气，不可当；若在吾军，战必大胜。

　　凡赤气上与天连，军中有名将。一云贤将。  
 

军胜气象占第五十五

　　凡气上与天连，此军士众强盛，不可击；若在吾军，可战必胜。

　　军上气如火光，将军勇，士卒猛，不可击；在吾军，速战大胜。

　　军上气如山堤，山上若林木，将士骁勇，不可与战；若在吾军，战必大胜。

　　军上气如埃尘粉沸，其色黄白，如旌旗无风而扬，挥势指敌，我军欲胜，可急击之。

　　有云如三疋帛广前后大，大军行气也。

　　两军相当，敌上白气粉沸如楼，缘以赤气者，兵锐，不可击；在吾军，战必大胜。

　　营上气黄白色厚润重者，勿与战。

　　两军相当，有气如人持斧外向，敌战必大胜。

　　两军相当，上有气如蛇，举首向敌者，战胜。

　　敌上气如疋帛者，此权军之气，不可攻；若在吾军上，战必大胜。

　　敌上有云如牵牛，不可击。

　　遥望军上云如斗鸡，赤白相随在军中，得天助，不可击也。

　　敌上发黄气，将士精勇，不可击；若在吾军，可用战。

　　军营上有赤黄气，上达于天，亦不可攻。

　　凡军营上有五色气，上与天连，此天应之军，不可击。

　　其气上小下大，其军士日增，益士卒。

　　其军上气似堤，以覆其军上，前后白，此胜；若覆吾军者，急往击之，大胜。

　　夫气锐、色黄白、团而泽者，敌将勇猛，且士卒能强战，不可击。

　　云如日月，而赤气绕之，似日月晕状有光者，所见之地大胜，不可攻。

　　敌上有气或云，及在中天而及军上，有常此气不变者，坚固难攻。

　　凡云气似虎居上者，胜。

　　军上气如尘埃、前后高者，将士精锐，不可击。

　　敌上气如乳虎者，难攻。

　　军上常有气者，其兵难攻。

　　军上云如华盖，勿往与战。

　　有云状如鸟飞去，所见国战胜。

　　云如旌旗如锋向人者，勿与战。

　　两军相当，敌上有气如飞鸟，徘徊在其上，或来而高者，兵精锐，不可击。

　　夜黑气出，上有赤气临我军上，敌强我弱，弱能破强，小能击大，大战大胜，小战小胜。

　　军上云如牛马、头低尾仰者，勿与战。

　　军上云如杵形，勿战。

　　望四方有赤气如鸟，在鸟气中如黑人，在赤气中如赤杵，在鸟气中或如人十十五五，及状如旌旗在鸟气中，有赤气在前者，敌人精悍，不可当。

　　敌上有云如山，兵可托。

　　有云长如引素，前后锐，或一或四，黑色有阴谋，青色兵，赤色有反，黄色急去。

　　日晕，有云气入晕中者，随所入击之胜。

　　有晕有抱，所临者胜。

　　日晕相交，居止者胜。

　　虹直指，顺之而击，可胜。

　　晕有抱有虹，顺抱者胜。

　　日旁半晕，两头尖，有战者，随所指击之。  
 

军败气象占第五十六

　　有气上黄下白，名曰善气，所临之军，欲求和退，向北，其众死散；向东，则不可信，众能为害；向南，将死。

　　敌上气囚废枯散，如马肝色，或如死灰色，或类偃盖，或类偃鱼，皆为将败。

　　敌上气乍见，乍聚乍散，如雾始起，此败气，可击；上大下小，士卒日减。

　　凡军营上，十日无气发，此军必败；而有赤白气乍出即灭，外声欲战，其实或退散。

　　黑气如坏山堕军上者，名曰营头之气，其军必败。

　　军上气如火光夜照人，军士散乱。

　　军上气出而半绝者欲败，渐尽者走。一绝一败，再绝再败，三绝三败。在东发白气者，灾深。

　　军上气如羊形，或如猪形，此是瓦解之气，军必败。

　　敌上有气如双蛇，疾往攻之，大胜。

　　军上有气，中似双蛇守日，急往击之，勿疑，必大胜。

　　军上气如粉如尘，勃勃如烟，军欲败。

　　军上气五色杂乱，东西南北不定者，其军欲败。

　　军上气如群猪在气中，此衰气，击之大胜。

　　军上有赤气炎降于天，士众乱，将死。

