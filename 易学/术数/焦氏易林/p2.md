<!-- { "loadSidebar": true } -->
屯之贲
路多枳棘，步刺我足。不利旅客，为心作毒。
屯之剥
天官列宿，五神共舍。宫阙光坚，君安所居。
屯之复
牧羊稻园，闻虎呻喧。惧畏惕息，终无祸患。
屯之无妄
鸣条之图，北奔犬胡。左衽为长，国号匈奴。主君旄头，立尊单于。
屯之大畜
克身洁吉，逢禹巡狩，锡我玄圭，拜受福佑。
屯之颐
冬华不实，国多盗贼。疾病难医，鬼哭其室。
屯之大过
襄送季女，至于荡道。齐子旦夕，留连久处。
屯之坎
朽根倒树，花叶落去。卒逢火焱，随风偃仆。
屯之离
阴变为阳，女化作男。治道得通，君臣相承。
屯之咸
炎绝续光，火灭复明。简易理得，以成乾功。
屯之恒
多载重负，捐弃于野。予母谁子，但自劳苦。
屯之遁
江河海泽，众利安宅，可以富有，饮御嘉客。
屯之大壮
冬采薇兰，地冻坚坼。利走室北，暮无所得。
屯之晋
乌鸣嘻嘻，天火将起。燔我室屋，灾及姬后。
屯之明夷
虿室蜂户，螯我手足。不可进取，为身害速。
屯之家人
崔嵬北岳，天神贵客。温仁正直，主布恩德。闵哀不已，蒙受大福。
屯之睽
伯蹇叔盲，莫与守床。失我衣裘，伐民除乡。
屯之蹇
为季求妇，家在东海。水长无船，不见所欢。
屯之解
山陵丘墓，魂魄失舍，精神尽竭，长寝不觉。
屯之损
踦牛失角，下山伤轴，失其利禄。
屯之益
水载船舟，无根以浮。往来溶溶，心劳且忧。
屯之夬
有鸟来飞，集于古树。鸣声可恶，主将出去。
屯之姤
东徙不时，触患离忧。井泥无濡，思叔旧居。
屯之萃
黄帝所生，伏羲之宇。兵刃不至，利以居止。
屯之升
东山救乱，处妇思夫。劳我君子，役无休已。
屯之困
跛踬未起，先利后市，不得鹿子。
屯之井
大蛇当路，使季畏惧。汤火之灾，切近我肤。赖其天幸，趋于王庐。
屯之革
从容长闲，游戏南山。拜祠祷神，神使无患。
屯之鼎
区脱康居，慕义入朝。湛露之欢，三爵毕恩。复归野庐，与母相扶。
屯之震
龟鳖列市，河海饶有。长钱山贾，商李悦喜。
屯之艮
年常蒙庆，今岁受福。三夫采葩，出必有得。
屯之渐
二人俱东，道路争讼。意乖不同，使君汹汹。
屯之归妹
树我藿豆，鹿兔为食。君不恤护，秋无收入。
屯之丰
黄鸟悲鸣，愁不见星。困于鸷鸟，鹯使我惊。
屯之旅
双凫俱飞，欲归稻食。经涉萑泽，为矢所射，伤我胸臆。
屯之巽
久客无依，思归我乡。雷雨盛溢，道未得通。
屯之兑
道路僻除，南至东辽。卫子善辞，使国无忧。
屯之涣
同枕同袍，中年相知。少贾无失，独居愁思。
屯之节
众神集众，相与议语。南国虐乱，百姓愁苦。兴师征讨，更立贤主。
屯之中孚
北陆闭蜇，隐伏不出。目盲耳聋，道路不通。
屯之小过
痴狂妄作，心逛善惑。迷行失路，不知南北。
屯之既济
栋隆辅强，宠贵日光。福善并作，乐以高明。
屯之未济
爱我婴女，牵衣不与。冀幸高贵，反曰下贱。
■■■屯卦终■■■
■■■此起为蒙卦■■■
蒙之蒙
何草不黄，至未尽玄。室家分离，悲愁于心。
蒙之乾
海为水王，聪圣且明。百流归德，无有叛逆，常饶优足。
蒙之坤
天之所有，祸不过家。左辅右弼，金玉满堂。常盈不亡，富如敖仓。
蒙之屯
安息康居，异国穹庐。非吾习俗，使我心忧。
蒙之需
范公鸱夷，善贾饰资。东之营丘，易字子皮。把珠载金，多得利归。
蒙之讼
老杨日衰，条多枯枝。爵级不进，遂下摧隤。
蒙之师
小狐渡水，污濡其尾。利得无几，与道合契。
蒙之比
豕生鱼鲂，鼠舞庭堂。奸佞施毒，上下昏荒，君失其国。
蒙之小畜
天地配享，六位光明。阴阳顺序，以成和平。
蒙之履
踝踵足伤，右指病痈。失旅后时，利走不来。
蒙之泰
异体殊患，各有所属。喜邻孤媪，欲寄我家。王母骂詈，求之不得。
蒙之否
操稻乡亩，折祸稷黍。饮食充口，安利无咎。
蒙之同人
所受大喜，福禄重来。乐且日富，蒙庆得财。
蒙之大有
举杯饮酒，无益温寒，指直失取，亡利不欢。
蒙之谦
日月指望，光明盛昌。三圣茂承，功德大隆。
蒙之豫
猾夫争强，民去其乡。公孙叔子，战于城南。
蒙之随
猿堕高木，不踒手足。还归其室，保我金玉。
蒙之蛊
逐狐东山，水遏我前。深不可涉，失利后便。
蒙之临
凿井求玉，非卞氏宝。名困身辱，劳无所得。
蒙之观
黄玉温厚，君子所服。甘露溽暑，万物生茂。
蒙之噬嗑
画龙头颈，文章不成。甘言善语，说辞无名。
蒙之贲
招祸致凶，来弊我邦。病在手足，不得安息。
蒙之剥
履位乘势，靡有绝毙。替为隶圉，与众庶伍。
蒙之复
獐鹿雉兔，群聚东囿。庐黄白脊，俱往趋逐。九齚十得，君子有喜。
蒙之无妄
治金未成，纬画无名。长子逐兔，鹿起失路。后利不得，因无所据。
蒙之大畜
天厌周德，命与仁国。以礼靖民，兵革休息。
蒙之颐
重译贺芝，来除我忧。善说逐良，与喜相求。
蒙之大过
膏泽肥壤，人民孔乐。宜利俱止，长安富贵。
蒙之坎
白龙黑虎，起鬐暴怒。战于涿鹿，蚩尤败走。居止不殆，君安其所。
蒙之离
抱关传语，聋跛摧殆。众贱无下，灾殃所在。
蒙之咸
忧祸解除，喜至庆来。坐立欢门，与乐为邻。
蒙之恒
折锋载殳，舆马放休。狩军依营，天下安宁。
蒙之遁
至德之君，仁政且温。伊吕股肱，国富民安。
蒙之大壮
千里望城，不见山青。老兔虾蟆，远绝无家。
蒙之晋
有莘季女，为夏妃后。贵夫寿子，母字四海。
蒙之明夷
不虞之患，祸至无门。奄忽暴卒，痛伤我心。
蒙之家人
飞鹰退去，不食邻鸟。忧患解除，君主安居。
蒙之睽
跮蹉侧跌，申酉为祟。亥戌灭明，颜子隐藏。
蒙之蹇
司录凭怒，谋议无道。商民失政，殷人乏祀。
蒙之解
望鸡得雉，冀马获驹。大德生少，有廖从居。
蒙之损
忉忉怛怛，如将不活。黍稷之恩，灵辄以存。
蒙之益
莫莫辑辑，夜作昼匿。谋议我资，来攻我室。空尽我财，几无以食。
蒙之夬
天之所坏，不可强支。众口指笑，虽贵必危。
蒙之姤
目动睫瞤，喜来加身。举家蒙欢，吉利无殃。
蒙之萃
鼋羹芬香，染指弗尝。口饥于手，子公恨馋。
蒙之升
天福所丰，兆如飞龙。成子得志，六三以兴。
蒙之困
氓伯以婚，抱布自媒。弃礼急情，卒罹悔忧。
蒙之井
夏姬亲附，心听悦喜。利以搏取，无言不许。
蒙之革
南山昊天，刺政闵身。疾悲无辜，背憎为仇。
蒙之鼎
三人为旅，俱归北海。入门上堂，拜谒王母。劳赐我酒，欢乐无强。
蒙之震
愆淫旱疾，伤害稼穑。丧制病来，农人无食。
蒙之艮
攫饭把肉，以就口食。所往必得，无有虚乏。
蒙之渐
鸟飞无翼，兔走折足。虽欲会同，未得所欲。
蒙之归妹
体重飞难，不得逾关，不离室垣。
蒙之丰
四雄并处，人民愁苦。拥兵西东，不得安所。
蒙之旅
译重关牢，求解己忧。心感乃成，与喜俱居。
蒙之巽
患解忧除，王母相于。与喜俱来，使我安居。
蒙之兑
冬生不华，老女无家。霜冷蓬室，更为枯株。
蒙之涣
震栗恐惧，多所畏恶。行道留难，不可以步。
蒙之节
三人共妻，莫适为雌。子无名氏，公不可知。
蒙之中孚
早凋被霜，花叶不长。非时为灾，家受其殃。
蒙之小过
雉兔之东，狼虎所从，贪叨凶恶，不可止息。
蒙之既济
马惊破车，主坠深沟。身死魂去，离其室庐。
蒙之未济
山林麓薮，非人所往。鸟兽无礼，使我心苦。
■■■蒙卦终■■■
■■■此起为需卦■■■
需之需
久旱三年，草木不生。粢盛空乏，无以供灵。
需之乾
火灭复息，君明其德，仁人可遇，身受利福。
需之坤
温山松柏，常茂不落。鸾凤所庇，得其欢乐。
需之屯
西诛不复，恃强负力。倍道趋敌，师徒败覆。
需之蒙
三涂五岳，阳城太室，神明所伏，独无兵革。
需之讼
三牛生狗，以戌为母。荆夷上侵，姬伯出走。
需之师
凫游江海，役行千里。以为死亡，复见空素。长主凶忧。
需之比
太乙驾骝，从天上来，征君叔季，封为鲁候，无有凶忧。
需之小畜
纴绩独居，寡处无夫。阴阳失忘，为人仆使。
需之履
兵征大宛，北出玉门。与胡寇战，平城道西。七日绝粮，身几不全。
需之泰
楚灵暴虐，疲极民力。祸起乾溪，弃疾作毒。扶仗奔逃，身死亥室。
需之否
雌单独居，归其本巢。毛羽憔悴，志如死灰。
需之同人
两矛相刺，勇力钧敌。交绥结如，不破不缺。
需之大有
乘船渡济，载水逢火。赖幸免祸，蒙我生全。
需之谦
丧宠溢尤，政倾家覆。我宗失国，秦灭周室。
需之豫
冬无藏冰，春阳不通。阴流为贼，国被其殃。
需之随
田鼠野鸡，意常欲逃。拘制笼槛，不得动摇。
需之蛊
佩玉蕊兮，无所系之。旨酒一壶，莫与笑语。孤寡独特，常愁忧苦。
需之临
没游源口，求鲛为宝。家危自俱，复出生道。
需之观
河水孔穴，坏败我室。水深无岸，鱼鳖倾侧。
需之噬嗑
教羊牧兔，使鱼捕鼠。任非其人，费日无功。
需之贲
升户入室，就温燠食。冰冻北陆，不能相贼。
需之剥
孤竹之嘘，老妇无夫。伤于蒺藜，不见少妻。东郭棠姜，武氏破亡。
需之复
凶祸灾殃，日益明彰。福不可剺，三郄夷伤。
需之无妄
载璧秉珪，请命于河。周公作誓，冲人瘳愈。
需之大畜
鸟升鹊举，照临东海。龙降庭坚，为陶叔后。封圻英六，履禄绥厚。
需之颐
危坐至暮，请求不得。膏泽不降，政戾民忒。
需之大过
宜昌娶妇，东家歌舞。宴乐有序，长乐嘉喜。
需之坎
凿井求玉，非卞氏宝。名因身辱，劳无所得。
需之离
鸿鹄思其雄，欲随凤东。顺理羽翼，出次须日。中留北邑，复反其室。
需之咸
早霜晚雪，伤害禾麦。损功弃力，饥无所食。
需之恒
蝙螺生子，深目黑丑。虽饰相就，众人莫取。
需之遁
去如飞鸿，避凶直东。遂得全脱，与福相逢。
需之大壮
婚姻合配，同枕共牢，以降休嘉，子孙封候。
需之晋
咸阳辰巳，长安戌亥。丘陵生止，非鱼鳅市。不可辞阻，终无悔咎。
需之明夷
螟虫为贼，害我五谷。箪食空虚，家无所食。
需之家人
谋恩拜德，东归吾国。慷慨宴笑，欢乐有福。
需之睽
斋具赎狸，不听我辞。系于虎须，牵不得来。
需之蹇
比目附翼，欢乐相得。行止集周，终不离忒。
需之解
一指食肉，口无所得。染其鼎鼐，舌馋于腹。
需之损
曳纶江海，钩挂鲂鲤。王孙得利，以享仲友。
需之益
