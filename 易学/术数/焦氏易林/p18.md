<!-- { "loadSidebar": true } -->
　离　　嬴氏违良，使孟寻兵。老师不已，败于齐卿。
　咸　　日月并居，常暗且微。高山崩颠，丘陵为溪。
　恒　　乌鹊食谷，张口受哺。蒙恩被德，长大成就。柔顺利贞，君臣相好。
　遯　　虽踬复起，不毁牙齿。克免平复，忧除无疾。
　大壮　草木黄落，岁暮无室。虐政为贼，大人失福。
　晋　　避凶东走，反以祸口。制于牙爪，骨为灰土。
　明夷　欲飞不能，志苦心劳，福不我来。
　家人　羔裘豹褎，东与福遇。驾迎吾兄，送我骊黄。
　睽　　东耕破犁，西失良妻。灾害不避，家贫无资。
　解　　鱼陆失所，鸟蝇困苦。泽无萑蒲，晋国以墟。
　损　　脱兔无蹄，三步五罢。南行不进，后市劳苦。
　益　　行役未已，新事复起。姬姜劳苦，不得休止。
　夬　　向日扬光，火为正王。消金厌兵，雷车避藏。阴雨不行，民定其乡。
　姤　　放衔垂辔，奔马不制。弃法作奸，君失其位。
　萃　　司命不游，喜解我忧。皇母缓带，婴儿笑喜。
　升　　黄帝出游，驾龙乘马。东上泰山，南过齐鲁。郡国咸喜。
　困　　既往不说，忧来祸结。比户为患，无所申冤。
　井　　荷蒉隐居，以避乱倾。终身不仕，遂其洁清。
　革　　折梃舂稷，君不得食。头痒搔跟，无益于疾。
　鼎　　植根不固，华叶落去，便为枯树。
　震　　凶门生意，牢户多冤。沙陁秃齿，使我困穷。
　艮　　登山履谷，与虎相触。猬为功曹，班奴奔北。脱之喜国。
　渐　　麟凤所翔，国无咎殃。贾市十倍，复归惠里。
　归妹　路险道难，水过我前。进往不利，回车复还。
　丰　　延颈望邑，思归我室。台榭不成，未得安息。
　旅　　蒙生株瞿，棘挂我须。小人嫉妒，使恩不遂。
　巽　　南至隐域，深潜处匿。聪明闭塞，与死为伍。
　兑　　机饵设张，计暴子良。范叔不廉，凶害及身。
　涣　　从骑出谷，游戏苦域。坡高不进，利无所得。
　节　　西国强梁，为虎作狼。东吞齐楚，并有其王。
　中孚　登山伐辐，虎在我侧。王孙无惧，仁不见贼。
　小过　六目睽睽，各欲有至。后来未壮，候待明旦。
　既济　道涉多阪，牛马蛇蟺。车不利载，请求不得。
　未济　一口三舌，相妨无益。群羊百牂，不为威强。亡马失驹，家耗于时。
解　
　解　　驾言出游，鸟斗车前。更相捽灭，兵马且来。回车　亟还，可以无忧。
　乾　　大都之居，无物不具。抱布贸丝，所求必得。
　坤　　胶着木连，不出牢关，家室相安。
　屯　　孟伯食长，惧其畏王。赖四蒙五，抱福归房。
　蒙　　朽舆瘦驷，不任衔辔。君子服之，谈何容易。
　需　　许嫁既婚，利福在身。适惠生桓，为我鲁君。
　讼　　入门大喜，上堂见母。妻子俱在，兄弟饶有。
　师　　推车上山，力不能任。颠蹶蹉跌，伤我中心。
　比　　鹰飞退去，不食其雏。禽尚如此，何况人乎。
　小畜　　福弃我走，利不可得。幽人利贞，终无怨慝。
　履　　夫妻反目，不能正室。公云子南，姬言还北。并后　匹嫡，二政乱国。
　泰　　阳衰伏匿，阴淫为贼。幸赖王孙，遂至家国。
　否　　入水求玉，不见和璞。终日至暮，劳无所得。
　同人　鸣鸾四牡，驾出行狩。合格有获，献公饮酒。
　大有　覆手齐犊，易为功力。正月元日，承平致福。
　谦　　三火起明，雨灭其光。高位疾颠，骄恣诛伤。
　豫　　裹糗荷粮，与利相逢。高飞有得，君子获福。
　随　　水土相得，万物蕃殖。膏泽优渥，君子有得。
　蛊　　道理和得，人不相贼。君子往之，乐有利福。
　临　　天孙帝子，与日月处。光荣于世，福禄繁祉。
　观　　布衣在位，乘非其器。折足覆餗，毁伤我玉。
　噬嗑　鹢飞中退，举事不遂。且守仁德，犹恐失坠。
　贲　　经枣整冠，意盈不厌。桀纣迷惑，谗佞伤贤。使国乱倾。
　剥　　申酉退跌，阴雨前作。柯条花枝，复泥不白。
　复　　平正贱使，至服苦事。
　旡妄　钓鲂河湄，水泛无涯。振衣徒归，上下昏迷。厉公　经齐。
　大畜　胎养萌生，始见兆形。遭逢雷电，摧角折颈。采 〔p.gif〕山头，终安不倾。
　颐　　阳春枯槁，夏多水潦。雷雹俱击，伤我禾黍。年岁困苦。
　大过　三耳六齿，痛疾不已。龋病蠹缺，堕落其宅。（缺一作铁）
　坎　　失时无友，嘉偶出走，傫如丧狗。
　离　　宜重微民，岁乐年丰。百国无咎，君子安喜。
　咸　　登几上车，驾驷南游。合散从横，燕秦以强。
　恒　　鸟集茂木，心乐愿得。乌鹊食谷，张口受哺。柔顺　利贞，感戴慈母。
　遯　　启蛰始生，万物美荣。福祉未成，市买无赢。
　大壮　骄卤火形，造恶作凶。无所能成，还自灭身。一作草木　黄落，岁云暮矣。唐攻高城，大人失福。
　晋　　异国他土，出良骏马。去如奔 〔p.gif〕，害不能伤（一作避亡东走，反入祸口。制于爪牙，骨为灰土。）
　明夷　恪敬竞职，心不作慝。君明臣忠，民赖其福。
　家人　三女求夫，伺候山隅。不见复关，长思忧叹。
　睽　　驾福乘喜，东至嘉国。戴庆南行，离家室居。
　蹇　　四奸为残，齐鲁道难。前驱执役，戒守无患。
　损　　下忧上烦，蠹政为患，岁饥无年。
　益　　鸡雉失雏，常畏狐狸。黄池要盟，越国以昌。
　夬　　坚冰黄鸟，常哀悲愁。不见米粒，但观蓬蒿。数惊　鸷鸟，为我心忧。
　姤　　玉锐铁颐，仓库空虚。市贾为盈，与我为仇。元本有时（不我与，亡利为作。）
　萃　　窃名盗位，居非其家。霜陨不实，为阴所贼。三年失室。
　升　　贼仁伤德，天怒不福。斩刈家社，失其本域。
　困　　万物和生，蛰蛊振起。益爵增福，日受其喜。
　井　　和气所生，物皆不朽。圣贤居位，国无凶咎。
　革　　龙游凤舞，岁乐民喜。
　鼎　　鼎行窘步，次伯方舍。居安不惧，姬妾何忧。
　震　　水深难游，霜寒难涉。商伯失利，旅人稽留。
　艮　　跛踦相随，日暮牛罢。陵原徙伤，失利亡雌。
　渐　　一牛九锁，更相牵挛。案明如市，不得东西。请谳　得报，日中被刑。
　归妹　春桃生花，季女宜家。受福孔多，男为邦君。
　丰　　雷鼓东行，稼穑凋伤。大夫执政，君赞其明。
　旅　　季世君忧，乱国淫游。殃祸立至，民无以休。
　巽　　发輗温阳，过雨宿房。宜时布和，无所不通。
　兑　　水中大贾，求利十千。商人不至，市空无有。
　涣　　春草萌生，万物敷荣。阴阳和畅，国乐无忧。
　节　　左眇右盲，目视不明。下民多孽，君失其常。
　中孚　悦以内安，不利出门。忧祸消除，公孙何尤。
　小过　册书之信，言不负语。易我驎骥，君子有德。
　既济　上政摇扰，虫螟并起。害我嘉谷，年岁无稷。
　未济　干旄旌旗，执在载郊。虽有宝玉，无路致之。
损　
　损　　路多枳棘，步刺我足。不利旅客，为心作毒。
　乾　　鲤鲔鲋鲫，积福多鱼。资所无有，富我穷家。
　坤　　景星照堂，麟游凤翔。仁施大行，颂声作兴。仁序无明，失其宠光。（豫之艮）
　屯　　羊肠九萦，相推稍前。止须王孙，乃能至天。
　蒙　　四手共身，莫失所图。更相访接，动失事便。
　需　　水流趋下，逮至东来。求我所有，买鳣与鲤。（益之无妄）
　讼　　春栗夏枣，山鲜希有。斗千万石，贵不可贱。（否之渐）
　师　　旦往暮还，相佑与聚，无有凶患。
　比　　大蛇当路，使季畏惧。汤火之灾，切直我肤。赖其天幸，归于室庐。（屯之井）
　小畜　　徒足去域，乱入陈国。有所畏避，深藏邃匿。
　履　　海为水宗，聪明且圣。百流归得，无有叛逆。常饶优足。
　泰　　夏麦麸曲，霜击其芒。疚君败国，使年大伤。（泰之贲）
　否　　秋隼冬翔，数被履霜。雄犬夜鸣，家忧不宁。
　同人　乐仁上德，东邻慕梁，来安吾国。
　大有　还忧除殃，污泥上义，下田为江。
　谦　　暗昧冥语，传相诖误。鬼魅所居，谁知卧处。
　豫　　南历玉山，东入玉关。登上福堂，饮万岁浆。
　随　　比目四翼，来安我国。福善上堂，与我同床。
　蛊　　乘牛逐骥，日暮不至。路宿多畏，亡其骍骓。
　临　　元吉无咎，安宁不殆。
　观　　奋翅鼓翼，翱翔外国。逍遥徙倚，来归温室。
　噬嗑　河伯娶妇，东山氏女。新婚三日，浮云洒雨。露我管第，万邦蒙佑。
　贲　　婴儿求乳，慈母归子。黄麑悦喜，得其甘饱。
　剥　　贫鬼守门，日破我盆。毁罂伤瓶，空虚无子。
　复　　多载重负，捐弃于野。王母谁子，但自劳苦。
　旡妄　雄狐绥绥，登山崔嵬。昭告显功，大福允兴。
　大畜　婴儿骇笑，未有所识。狡童而争，乱我政事。
　颐　　十丸同投，为雉所离。独得逃脱，完全不亏。
　大过　狐济濡尾，来揭得枳。季姜怀悔，鲍舍鱼臰。
　坎　　踆足息肩，所忌不难。金城铜郭，以铁为关。藩屏周卫，安全无患。
　离　　戴尧扶禹，松乔彭祖。西过王母，道路夷易。无敢难者。（讼之家人）
　咸　　京庾积聚，黍稷以极。行者疾至，可以厌饱。
　恒　　良夫孔姬，负理登台。栾季不扶，卫辄走逃。
　遯　　天之所予，福禄常在，不忧危殆。
　大壮　行触天网，马死车伤。身无寥赖，困穷乏粮。
　晋　　铅刀切玉，坚不可得。尽我觔力，胝胼为疾。
　明夷　穆逢百里，使孟奋武。将军帅战，败于殽口。
　家人　有人追亡，为言所匿，不日而得。
　睽　　府藏之富，玉以振货。捕鱼河海，罟网多得。
　蹇　　鸿飞遵陆，公归不复，伯氏客宿。
　解　　凫过稻芦，甘乐麸。虽鹜不去，田畯怀忧。
　益　　雨师娶妇，黄岩季子。成礼既婚，相呼而南。膏泽应时，年丰大喜。
　夬　　蓄积有余，粪土不居。美哉轮奂，出有高车。
　姤　　重门击柝，介士守护。终有他道，虽惊不惧。
　萃　　大都王市，稠人多宝。公孙宜贾，资货万倍。
　升　　秋隼冬翔，数被严霜。甲兵庭堂，万物不生。
　困　　招祸致凶，来螫我邦。痛在手足，不得安息。
　井　　秦失其鹿，高足先得。勇夫慕义，君子率服。
　革　　山陵四塞，遏我径路。欲前不得，复还故处。
　鼎　　一指食肉，口无所得，舌嚵于腹。
　震　　晨夜惊骇，不知所止。皇母相佑，卒得安处。
　艮　　擒狼所言，语无成全。设我白马，使乾口来。
　渐　　呼精灵来，魄生无忧。疾病瘳愈，解我患愁。
