<!-- { "loadSidebar": true } -->
　姤　　九登十陟，马跌不前。管子佐之，乃能上山。
　萃　　东邻愁苦，君乱天纪。日贪禄宠，必受其咎。一本有意合志同，内外相从，见吾伯公。
　升　　三狸捕鼠，遮遏我前。死于坏域，不能脱走。
　困　　狼虎争强，礼义不行。兼吞其国，齐鲁无王。
　井　　五岳四渎，合润为德。行不失理，民赖恩福。
　革　　六月种黍，岁晚无雨。秋不宿酒，神失其所。先困后通，与福相从。
　鼎　　騋牝龙身，日取三千。南上苍梧，与福为婚。道理夷易，身安无患。
　震　　出入休居，安止无忧。上室之欢，虐为季残。
　艮　　南山昊天，刺政闵身。疾病无辜，背憎为仇。
　渐　　潼顿东徙，道路跛踦。日辰不良，病为祟祸。
　归妹　兄征东燕，弟伐辽西。大克胜还，封居河间。
　丰　　播轮折辐，马不得行。竖牛之谗，贼其父兄。布衣不伤，终身无患。
　旅　　驾之南海，晨夜不止。君子劳罢，仆夫憔苦。
　巽　　怨重被烧，忿怒生祸。褊心作事，意如为乱。
　兑　　张狂妄行，窃食稻粱。狗吠非主，囓伤我足。
　涣　　惊跸式道，先驱除咎。王后亲桑，以率群功。安我祖宗。
　节　　门户乏食，困死谁告。对门不通，安所归急。积藏五谷，一花千叶，市贾有息。
　中孚　破敝复完，危者得安。乡善无损，商人有息。利来入门。
　小过　迭迭累累，如岐之室。一息十子，古公治邑。
　既济　三妪治民，不胜其任。两马争车，败坏家室。
　未济　蔽镜无光，不见文章。少女不市，弃于相望。
　遯　
　遯　　三涂五岳，阳城太室。神明所住，独无兵革。
　乾　　软弱无辅，不能自理。意在外野，心怀劳苦。虽忧不殆。
　坤　　周成之隆，刑措无凶。大众赞佑，君子作仁。
　屯　　穴有狐乌，坎生虾蟆。象去万里，不可得捕。
　蒙　　俱为天民，云过吾面。治民嫉妒，与我无恩。（民一作门）
　需　　三首六目，政多烦惑。皋陶瘖聋，乱不可从。
　讼　　德积不轻，辞王钓耕。三媒不已，大福来成。
　师　　坚固相亲，日用自完。六体不易，孰为安全。雨师驾西，濡我毂轮。张伯李季，各噬关门。
　比　　方内不行，辐摧轮伤。马禁堤与，爱子闵时。
　小畜　　畜牝无驹，养鸡不雏。群羊三岁，不生两头。
　履　　老耄罢极，无取中直。悬舆致仕，得归乡国。
　泰　　缩绪乱丝，手与为灾。越亩逐兔，断其裈襦。
　否　　海老水乾，鱼鳖萧索。高落无涧，独有沙石。
　同人　入市求鹿，不见顿足。终日至夜，竟无所得。
　大有　筑门壅户，虎卧当道。惊我骅骝，不利出处。
　谦　　陶朱白圭，善贾息资。公子王孙，富贵不贫。
　豫　　王良善御，伯乐知马。周旋步骤，行中规矩。止息有前，延命寿考。
　随　　尧问大舜，圣德增益。使民不惧，安无怵惕。
　蛊　　昭公失常，季氏悖狂。游齐处郓，丧其宠身。
　临　　昏暮不行，候旦待明。复住止后，未得相从。
　观　　安止宜官，一日九迁。升擢超等，牧养常山。
　噬嗑　去恶就凶，东西多讼，行者无功。
　贲　　老马垂耳，不见百里。君子弗恃，商人莫取。无与为市。
　剥　　蟙螺生子，深自黑丑。似类其母，虽或相就。众人莫取。（一云蜗螺自疑当作目）
　复　　百足俱行，相辅为强。三圣翼事，王室宠光。
　旡妄　容民蓄众，履德有信。大人受福，童蒙忧惑。利无所得。
　大畜　左跌右僵，前踬触桑。其稽据石，伤其弟兄。老蚕不作，家无织帛。贵货贱身，久留连客。
　颐　　昏人旦明，卖食老昌。国祚东表，号称太公。
　大过　敝笱在梁，鲂逸不禁。渔父劳苦，焦喉乾口。虚空无有。
　坎　　盛中后跌，衰者复掇。盈满或毁，疾羸肥腯。郑昭失国，重耳兴立。
　离　　折亡破瓮，使我困贫。与母生分，别离异门。
　咸　　野有积庾，啬人驾取。不逢狼虎，暮归其宇。
　恒　　襁褓孩孤，冠带成家。出门如宾，父母何忧。
　大壮　陈力就列，官职无废。手不胜盆，失其宠门。
　晋　　积雪大寒，万物不生。阴制庶士，时本寒贫。
　明夷　龙斗海门，失理伤贤。内畔生贼，自为心疾。
　家人　不畏猛虎，依人为辅。三夫执兽，伏不敢起。身安无咎。
　睽　　南山高冈，回隤难登。道路辽远，行者无功。忧不改凶，恶亦消去。
　蹇　　逢时阳遂，富且尊贵。
　解　　求我所欲，得其利福。终身不辱，盈盛之门。高屋光覆，君先其固。
　损　　安坐至暮，祸灾不到。利诘妒姝，皇宥不赦。
　益　　胶车驾东，与雨相逢。五楘（一作婺）解堕，顿斩独宿。忧为身福。
　夬　　择日高飞，远至东齐。见孔圣师，徒我相谐。
　姤　　陈妫敬仲，兆兴齐姜。乃适营丘，八世大昌。
　萃　　缺将无惮，难从东西。毁破我盆，泛弃酒食。
　升　　中夜狗吠，盗在庐外。神光佐助，消散归去。
　困　　雷车不藏，隐隐西行。霖雨三旬，流为河江。使我忧心。
　井　　老河空虚，旧井无鱼。利得不饶，避患东邻。福来入门，使我悔存。
　革　　福德之士，欢悦日喜。夷吾相国，三归为臣。贵流子孙。
　鼎　　清人高子，久屯外野。逍遥不归，思我慈母。
　震　　骢 （音葛）黑 ，东归高乡。白虎推轮，苍龙把衡。朱雀导引，灵鸟载游。远扣天门，入见真君。马全人安。
　艮　　路多枳棘，前刺我足。不利旅客，为心作毒。
　渐　　端坐生患，忧来入门，使我不安。
　归妹　小陬之市，利不足喜。二世积仁，蒙其祖先。匪躬之言，狂悖为患。
　丰　　登高望时，见乐无忧。求利南国，与宝相得。
　旅　　跛足息肩，有所忌难。金城铁郭，以铜为关。藩屏自卫，安土无患。
　巽　　江水沱汜，思附君子。伯仲处市，不我肯顾。侄娣恨悔。
　兑　　芽糵生达，阳唱于外。左手执钥，公言锡爵。
　涣　　云梦苑囿，万物蕃炽。犀象玳瑁，荆人以富。
　节　　渠戎万里，昼夜愁苦。櫜甲戍服，虽荷不贼。鹰鹯之殃，害不能伤。
　中孚　出门东行，日利辰良。步骑与驷，径历京邦。暮宿北燕，与乐相逢。
　小过　骑骓与苍，南贾太行。逢蛟猛虎，为所吞餐。葬于渭阳。
　既济　镃基逢时，稷契皋陶。贞良得愿，微子解囚。市恐无虎，谩言妄语。
　未济　酒为欢伯，除忧来乐。福善入门，与君相索。使我有得。（来一作未）
大壮　
　大壮　左有噬熊，右有囓虎。前触铁矛，后踬强弩。无可抵者。
　乾　　金齿铁牙，寿考宜家。年岁有储，贪利者得。有其咎忧。
　坤　　家给八足，颂声并作。四夷宾服，干戈櫜阁。
　屯　　狝猴冠带，盗载非位。众犬持吠，狂走蹶足。
　蒙　　心患其身，不念安存。忠臣孝子，为国除患。
　需　　君不明德，臣乱为惑。丞相命驾，胡亥失所。
　讼　　东行西穷，南北无功。张伯买鹿，从者失羊。
　师　　鹿下西山，欲保其群。逄羿箭锋，死于矢端。
　比　　夷明兆初，三旦为灾。以谗复归，名曰竖牛。剥乱叔孙，馁卒虚丘。
　小畜　　秦失嘉居，河伯为恠。还其衔璧，神怒不佑。织组无文，烧香不芬。
　履　　至德之君，祸不过邻。使我世存，身无患灾。
　泰　　众恶之堂，相聚为殃。幽毒良人，使道不通。
　否　　三痴六狂，欲之平乡。迷惑失道，不知昏明。
　同人　老弱无子，不能自理。郭氏虽忧，终不离咎。管子治国，侯伯来服。乘舆八百，尊祀祖德。（一作大有卦）
　大有　褒后生蛇，经孝曰微。追跌老耄，复灭黄离。（一作同人卦）
　谦　　聪鬣黑髯，东归南乡。白虎推轮，苍龙把衡。遂至夷伤，不离咎殃。
　豫　　信谲龙且，塞水上流。半渡决囊，楚师覆亡。
　随　　有莘季女，为王妃后。贵夫寿子，母尊四海。
　蛊　　德被八表，蛮夷率服。蝥贼不作，道无苛慝。
　临　　载日精光，骖驾六龙。禄命彻天，封为燕王。
　观　　缨急缩颈，行不得前。五石示象，襄伯不成。
　噬嗑　蛇乡其穴，载麻当丧。哀悲哭泣，送死离乡。
　贲　　四溃不安，兵革为患。掠我妻子，客屡饥寒。
　剥　　乘风雨桥，与飞鸟俱。一举千里，见吾爱母。（雨一作禹）
　复　　雷霆所击，诛者五逆。劘灭无迹，有惧方息。
　旡妄　张氏揖酒，请谒左右。王时枯槁，独不蒙所。（王一作平）
　大畜　坐争立讼，纷纷匈匈。卒成祸乱，灾及家公。
　颐　　霜降门户，蛰虫隐处。不见日月，与死为伍。
　大过　鼠聚生恠，为我患悔。道绝不通，商旅失意。
　坎　　寒暑不当，轨度失常。一前一后，年岁鲜有。
　离　　筑室水上，危于一齿。丑寅不徙，辰卯有咎。
　咸　　畜鸡养狗，长息有储。耕田得黍，主母喜舞。
　恒　　东壁余光，数暗不明。主母嫉妒，乱我事业。
　遯　　刚柔相伤，火烂销金。鵰鹰制兔，伐楚有功。
　晋　　郑国谗多，数被楚忧。征夫愁苦，民困无聊。一本云三豕俱走，斗于虎口。白豕不胜，死于坎下。
　明夷　弓矢斯张，把弹弦折。丸发不至，道遇害患。
　家人　举觞饮酒，未得至口。侧弃醉酗，拔剑斫怒。武侯作悔。
　睽　　苍鹰群行，相得旅前。王孙申公，惊夺我雄。北天门开，神火飞灾。如不敬信，事入尘埃。
　蹇　　穿屋相宜，利倍我北。循邪诡道，迎不可得。南北望邑，遂归入室。
　解　　寿如松乔，与日月俱。常安康乐，不离祸忧。
　损　　出门望东，伯仲不来。疾病为患，使母忧欢。
　益　　太姬之孙，周文九子。咸遂受成，宠贵富有。
　夬　　桃李花实，累累日息。长大成熟，甘美可食。为我利福。
　姤　　婚礼不明，男女失常。行路有言，出争我讼。
　萃　　空穿漏敝，破桴残缺。阴弗能完，瓦碎不全。（空一作室）
　升　　数穷廓落，困于历室。往登玉堂，与老侑食。（老一作尧）
　困　　道湿为坑，轮陷踬强。南国作讳，使我多畏。
　井　　鳏寡孤独，福禄苦薄。入室无妻，我子哀悲。
　革　　举袂覆目，不见日月。衣衾杖几，就其夜室。
　鼎　　长尾踒跎，画地为河。深不可涉，绝世之比。悯然愤息。
　震　　晨风文翰，火举就温。昧过我邑，羿无所得。
　艮　　出入节时，南北无忧。亟行所逐，在外来归。（亟行所逐又作行者亟至）
　渐　　阳氏狂惑，季孙乱溃。陪臣执政，平子俱折。季心不快。
　归妹　五鸟六鸱，相对蹲跂。礼让不兴，虞芮争讼。
