<!-- { "loadSidebar": true } -->
　大过　被绣夜行，不见文章。安坐于堂，乃无咎殃。长子帅师，得其正常。
　坎　　六月采芑，征伐无道。张仲方叔，克胜饮酒。
　咸　　昧暮乘车，东至伯家。踰梁越河，济脱无他。
　恒　　东风解冻，和气兆升，年岁丰登。
　遯　　三狸搏鼠，遮遏前后。死于圜域，不得脱走。
　大壮　绥德孔明，履禄久长。贵且有光，疾病忧伤。
　晋　　三虎搏狼，力不相当。如摧腐枯，一击破亡。
　明夷　使伯采桑，狠不肯行。与叔争讼，更相毁伤。
　家人　抱空握虚，鸮惊我雏，利去不来。
　睽　　李花再实，鸿卵降集。仁哲以兴，隆国不贼。
　蹇　　东山皋落，勇悍不服。金瑛玩好，衣为身贼。丝麻不作。
　解　　飞蚊污身，为邪所率。青蝇分白，真孝放逐。
　损　　南山大木，丈身六目。制命出文，东里宣敷。尊主安居，郑国无患。
　益　　泉起昆仑，西出玉门。流为九河，无有忧患。
　夬　　命短不长，中年夭伤。思及哭堂，哀其子亡。
　姤　　君臣不和，上下失宜，宗子哀歌。
　萃　　苛政日作，螟食华叶。割下啖上，民被其贼。秋无所得。
　升　　南行载铠，登履九魁。车伤牛罢，日暮嗟咨。
　困　　春东夏南，随阳有功，与利相逢。
　井　　头尾颠倒，不知绪处，君失其国。
　革　　言无要约，不成券契。殷叔季姬，公孙争之。强入委命，不悦子南。
　鼎　　缺陷不成，胎卵不生，不见其形。
　震　　见蛇交卧，惜蜒畏恶，心乃无悔。
　艮　　河水孔穴，坏败我室。水深无涯，鱼鳖倾倒。
　渐　　五岳四渎，地得以安。高而不危，惊惧避患。
　归妹　南至之日，阳消不息。北风冽寒，万物藏伏。
　丰　　五利四福，俱田高邑。黍稷盛茂，多获高稻。
　旅　　公孙驾车，载游东齐。延陵子产，遗我纻衣。疾病哀悲。
　巽　　蛟虬当道，民困愁苦。望羊置群，长子在门。
　兑　　金玉满堂，忠直乘危。三老冻饿，鬼夺我室。求鱼河海，网举必得。
　涣　　日入明匿，阳精隐伏。小人心劳，求事不得。
　节　　频逢招饮，失利后福。不如子息，旧器故杵。申请必得，乃无大悔。
　中孚　南有嘉鱼，惊黄取游。鲂鱮诩诩，利来无忧。
　小过　黄裳建元，文德在身。禄佑洋溢，封为齐君。
　既济　口不从心，欲东反西。与意乖戾，动举失便。
　未济　虎狼之乡，日争凶讼。叨尔为长，不能定证。
　咸　
　咸　　雌单独居，归其本巢。毛羽憔悴，志如死灰。
　乾　　小窗多明，道里利通。仁贤君子，国安不僵。
　坤　　心恶来恠，冲冲何惧。颜渊子骞，尼父圣诲。
　屯　　鸟鸣呼子，哺以酒脯。高栖水起，来归其母。
　蒙　　国马生角，阴孽萌作。变易常服，君失于宅。
　需　　入年多悔，耕石不富。衡门屡空，使士失意。
　讼　　诸孺行贾，远涉山阻。与旅为市，不危不殆。利得十倍。
　师　　梁破桥坏，水深多畏。陈郑之间，绝不得前。
　比　　双凫俱飞，以归稻池。经涉萑泽，为矢所伤。损我胸臆。
　小畜　　谩诞不成，佶梁灭文。许人买牛，三夫争之。失利后时，公孙怀忧。
　履　　南国饥凶，民食糟糠。少子困捕，利无所得。
　泰　　狗吠非主，狼虎夜扰。惊我东西，不为家咎。
　否　　望龙无目，不见手足。入水求玉，失其所欲。
　同人　以鹿为马，欺误其主。闻言不信，三口为咎。黄龙三子，中乐不殆。
　大有　养幼新婚，未能出门。登宋望齐，不见太师。
　谦　　王孙贵子，相与为友。明允笃诚，升擢荐举。
　豫　　山水暴怒，坏梁折柱。稽旅难行，留连愁苦。
　随　　鹯鸠徙巢，西至平州。遭逢雷电，碎我苕芦。室家饥寒，思吾故初。
　蛊　　登高伤轴，土阪弃粟。贩盐不利，市贾折角。
　临　　祝鮀王孙，能事鬼神。节用绥民，卫国以存。眉寿多年。
　观　　九里十山，道却峻难。牛马不前，复反来还。（还又作道）
　噬嗑　枯树不花，空渊无鱼。旧鸟飞翔，利弃我去。
　贲　　雄狐绥遗，登山崔嵬。昭告显功，大福允兴。
　剥　　哑哑笑言，与欢饮酒。长乐行觞，千秋起舞。拜受大福。
　复　　大推破毂，长舌乱国。床笫之言，三世不安。
　旡妄　男女合室，三姓同食。婚姻孔云，宜我孝孙。（三疑作二）
　大畜　千仞之墙，不得入门。金笼铁疏，利以避兵。欲上南阪，轴方不转，还车复反。
　颐　　华言风语，自相诖误。终无凶事，安宁如故。
　大过　泛泛柏舟，流行不休。耽耽寐寐，公怀大忧。仁不遇时，退隐穷居。
　坎　　大尾小头，重不可摇。上弱下强，阴制其雄。
　离　　一身三口，语无所主。东西南北，迷惑失道。
　恒　　南行求福，与喜相得。封受上赏，鼎足辅国。（晋之谦同）
　遯　　过时不归，雌雄苦悲。徘徊外国，与母分离。
　大壮　尧舜在国，阴阳和德。涿聚衣裳，晋人无殃。
　晋　　周公之隆，越裳夷通。疾病多祟，鬼哭其公。狼子野心，客宿不同。
　明夷　申酉脱服，牛马休息。君子以安，劳者得欢。
　家人　凯风无母，何恃何怙。幼孤弱子，为人所苦。
　睽　　出门上堂，从容牖房。不失其常，天牢地户。劳者忧苦。
　蹇　　天厌周德，命与南国。以礼静民，兵革休息。
　解　　堂桑折衡，佐斗者伤。暴臣反国，良臣被殃。
　损　　合欢之国，嘉喜我福。东岳西山，朝齐成思。
　益　　耕石不生，弃礼无名。缝衣失针，襦裤不成。
　夬　　聋瞢闇盲，跛倚不行。坐户孚骸，身被大灾。困其多忧。
　姤　　生长太平，仁政流行。四方归德，社稷康荣。
　萃　　桀跖并处，民人愁苦。捕兵荷粮，战于齐鲁。合卺得牢，姬姜并居。
　升　　南与凶俱，破车失襦。西行无裤，亡其宝赂。
　困　　空曹注器，豚彘不至。张弓祝鸡，雄父飞去。
　井　　望尚阿衡，太宰周公。藩屏汤武，立为王侯。
　革　　朝鲜之地，姬伯所保。宜家宜人，业处子孙。
　鼎　　息忧解笑，故贫今富。载乐履善，与福俱忧。（下忧字疑当作优）
　震　　叔迎伯兄，遇巷在阳。君子季姬，并坐鼓簧。
　艮　　顺风纵火，艾芝俱亡。三官集房，一子中伤。（剥之坤，作三害集房，十子中伤）
　渐　　驾车八里，求鲜鲂鲤。非吾肆居，自令失布。君子所在，安无危殆。
　归妹　拔剑伤手，见敌不起。良臣无佐，困辱为苦。
　丰　　乱君之门，佐斗伤跟。营私贪禄，身为悔残。东下泰山，见我所欢。
　旅　　慈母望子，遥思不已。久客外野，使我心苦。
　巽　　鲂生淮郄，一转为百。周流四海，无有患恶。淮郄又作江雒）
　兑　　甘露醴泉，太平机关。仁德感应，岁乐民安。
　涣　　采薇出车，鱼丽思初。上下役急，君子免忧。
　节　　豕生鱼鲂，鼠舞庭堂。雄佞施毒，上下昏荒。君失其邦。
　中孚　三头六目，道畏难宿。寒苦之国，利不可得。
　小过　燕雀御茅，以生孚乳。昆弟六人，欢好孝悌。各同心愿，和悦相乐。
　既济　文君德义，仁圣致福。年无胎夭，国富民实。卧者在室，曾累益息。
　未济　秋梁未成，无以至陈。水深难涉，使我不前。
　恒　
　恒　　黄帝所生，伏羲之宇。兵刃不至，利以居止。
　乾　　登墀踒足，南行折角。长夜之室，不逄忠直。
　坤　　燕雀衰老，悲鸣入海。忧在不饰，差池其羽。颉颃上下，寡位独处。
　屯　　关门除忧，伯自外来。切切之患，我心得欢。（切切疑当作忉忉）
　蒙　　郊耕择耜，有所疑止。空虚无子，蒙昧不知。
　需　　张牙切齿，断怒相视。祸起萧墙，牵引吾子。患不可解，忧惊吾母。
　讼　　履不容足，南山多棘。毋出房闺，乃无病疾。
　师　　牛骍亡子，鸣于大野。申后阴微，还归其母。
　比　　龙生于渊，因风升天。章虎炳文，为禽败轩。发輗温谷，暮宿昆仑，终身无患。光精照耀，不被患难。
　小畜　　既嫁宜吉，出入无咎。三圣并居，国安无灾。
　履　　北陆阳伏，不知黑白。君子伤谗，正害善人。
　泰　　一身两头，延适二家，乱不可治。
　否　　牝马牡驹，岁孳不休。君子衣服，利得有余。
　同人　南行怀忧，破其金舆。安坐故庐，乃无殃患。
　大有　忧人之患，履伤浮颜。为身祸残，笃心自守。与喜相抱。
　谦　　咸阳辰巳，长安戌亥。丘陵生心，非鱼鳅市。可以避水，终无凶咎。
　豫　　不知何孙，夜来扣门。我慎外寇，兵戎且来。
　随　　昧旦不明，目暗无光。丧灭失常，使我心伤。
　蛊　　江阴水侧，舟楫破乏。狐不得南，豹无以北。虽欲会盟，河水梁绝。
　临　　神之在丑，逆破为咎。不利西南，商人休止。
　观　　然诺不行，欺讼误人。使我虚宿，夜归温室。神怒不直，鬼击无目。欲求福利，适反自贼。
　噬嗑　攘臂拯肘，怒不可止。狼戾愎很，无与为市。
　贲　　贩马买牛，会值空虚。利得尟少，留连为忧。
　剥　　高楼陆处，以避风雨。深堂邃宇，君安其所。牝鸡之息，为我利福。请求弗得。
　复　　阿衡服箱，太乙载行。迯时历舍，所求吉昌。
　旡妄　飞来之福，入我居室，以安吾国。
　大畜　不孝之患，子孙为残。老耄莫养，独坐空垣。
　颐　　南过棘门，驹裂我冠。断衣伤襦，使君恨忧。
　大过　重门射平，不知所定。质疑蓍龟，孰可避火。明神答报，告以牺牲。宜利止居。
　坎　　麟麑凤雏，安乐无忧。捕鱼河海，利踰徙居。
　离　　新田宜粟，上农得谷。君子怀德，以干百禄。
　咸　　簪短带长，出思苦穷。瘠蠡小瘦，以病之癃。
　遯　　争讼之门，不可与邻。出入有为，忧生我患。疑当作生我忧患）
　大壮　朽根枯株，不生肌肤。病在心肠，日以燋枯。
　晋　　雨师娶妇，黄岩季女。成礼就婚，相呼南上。膏我下土，年岁大茂。
　明夷　冬采薇兰，地冻坚难。利走失北，暮无所得。
　家人　昧之东域，误过虎邑。失我熟（一作熊）罴饥无所食。
　睽　　日莫闭目，随阳休息。箕子以之，乃受其福。举事多言，必为悔残。
　蹇　　蓼萧瀼瀼，君子龙光。鸣鸾噰噰，福禄来同。
　解　　鸟飞无翼，兔走折足。虽不同会，未能利达。
　损　　五胜相贼，火得水息。精光消灭，绝不能续。
　益　　东资齐鲁，得骍大马。便辟能言，市人善贾。邻人并户，请火不与。人道闭塞，鬼祟其宇。
　夬　　争鸡失羊，亡其金囊。利不得长，陈蔡之患。赖楚以安。
