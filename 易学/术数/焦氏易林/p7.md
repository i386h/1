<!-- { "loadSidebar": true } -->
野有积庾，穑人驾取，不逢虎狼，暮归其宅。
大有之困
肤敏之德，发愤忘食。虏豹禽越，为王求福。
大有之井
光祀春成，陈宝鸡鸣。阳明失道，不能自守，消亡为咎。
大有之革
左抱金玉，右得熊足。常盈不亡，获心所欲。
大有之鼎
履泥污足，名困身辱。两仇相得，身其为虚。
大有之震
安居重迁，不去其廛。禾米相闻，乐得常产。
大有之艮
天灾所游，凶不可居。转徙获福，留止危忧。
大有之渐
昧昧默默，不知白黑。景云乱扰，光明隐伏。犬戎攻来，幽王失国。
大有之归妹
凫雁哑哑，以水为宅。雌雄相和，常共娱乐。得其所欲。
大有之丰
长生无极，子孙千亿。柏柱载梁，坚固不倾。
大有之旅
麒麟凤凰，善政得祥。阴阳合调，国无灾殃。
大有之巽
天之奥隅，尧舜所居。可以存身，保我室家。
大有之兑
配合相迎，利之四邻。昏以为期，与福笑喜。
大有之涣
砥德砺材，果当成周。拜受大命，封为齐侯。
大有之节
与福俱坐，畜水备火。思患豫防，终无殃祸。
大有之中
晨昏潜处，候时熙熙。卒逢白日，为世荣主。
大有之小过
视日再光，与天相望。长生欢悦，与福为兄。
大有之既济
大头明目，载受嘉福。三雀飞来，与禄相触。
大有之未济
梗生荆山，命属输班。袍衣剥脱，夏热冬寒。立成枯槁，众人莫怜。
■■■大有卦终■■■
■■■此起为谦卦■■■
谦之谦
王乔无病，狗头不痛。亡跛失履，之我逆从。
谦之乾
喋嗫处曜，昧冥相待。多言少实，终无成事。
谦之坤
北辰紫宫，衣冠中立。含和达德，常受大福。铅刀攻玉，坚不可得。
谦之屯
东壁为光，数暗不明。王母嫉妒，乱我事业。
谦之蒙
下背其上，资明其让。子婴两头，陈破其墟。
谦之需
凤生会稽，稍具能飞。翱翔桂林，与众鸟雄。
谦之讼
凿井求玉，非卞氏宝。名困身辱，劳无所得。
谦之师
拜杰载复，送至东莱。百僚具举，君王嘉喜。
谦之比
安息康居，异国穹庐，非吾邦域，使伯忧戚。
谦之小畜
江河淮海，天之都市。商人受福，国家富有。
谦之履
同木异叶，乐仁上德。东邻慕义，来兴吾国。
谦之泰
白鹤衔珠，夜室反明。怀我德音，身受光荣。
谦之否
践履危难，脱厄去患。入福喜门，见吾邦君。
谦之同人
宫商既和，声音相随。骊驹在门，主君以欢。
谦之大有
天地配享，六位光明。阴阳顺序，以成厥功。
谦之豫
江河淮海，天之奥府，众利所聚，可以饶有，乐我君子。
谦之随
双凫俱飞，欲归稻池。径涉萑泽，为矢所射。伤我胸臆。
谦之蛊
伯仲叔季，日暮寝寐。裸卧失明，丧我贝囊，衔卸道旁。
谦之临
受阻文祖，承率复起。以义自闲，虽苦无咎。
谦之观
旋斗运枢，顺天无忧，与乐并俱。
谦之噬嗑
周师伐纣，战于牧野。甲子平旦，天下悦喜。
谦之贲
十雌百雏，常与母俱。抱鸡博虎，谁敢害诸。
谦之剥
桀跖并处，人民愁苦。拥兵荷粮，战于齐鲁。
谦之复
南山昊天，刺政闵身。侯悲无辜，皆憎为仇。
谦之无妄
百川朝海，流行不止。道虽辽远，无不到者。
谦之大畜
目不可合，忧来摇足，悚惕危惧，去其邦域。
谦之颐
乌夫鹄举，照临东海。龙降庭坚，为陶叔后。封于蓼丘，福履绥厚。
谦之大过
北方多枣，橘柚所聚。荷囊载黍，盈我框＃。
谦之坎
悬貆素食，食非其任。失望远民，实劳我心。
谦之离
羔羊皮革，君子朝服。辅政扶德，以合万国。
谦之咸
齐鲁争言，战于龙门。构怨致祸，三岁不安。
谦之恒
久阴霖雨，涂行泥潦。商人休止，市空无有。
谦之遁
桃雀窃脂，巢于小枝。摇动不安，为风所吹。寒心悚悚，常忧殆危。
谦之大壮
防患备灾，凶祸不来。虽困无灾，未或安休。
谦之晋
引颈绝粮，与母异门。不见所欢，孰与共言。
谦之明夷
鳅虾去海，藏于枯里。街巷偏隘，不得自在。南北无极，渴馁成疾。
谦之家人
恭宽信敏，功加四海。辟去不祥，喜来从母。
谦之睽
岁饥无年，虐政害民。乾溪骊山，秦楚结冤。
谦之蹇
右目无瞳，偏视寡明。十步之外，不知何公。
谦之解
蜩螗欢喜，草木喜茂。百果蕃炽，日益庶行。
谦之损
常德自如，安坐无尤。幸如贵乡，到老安荣。
谦之益
狡兔＃＃，良犬逐咋。雄雉受害，为鹰所获。
谦之夬
春桃生花，季女宜家。受福多年，男为封君。
谦之姤
山石朽弊，少崩坠落。上下离心，君受其祟。
谦之萃
水坏我里，东流为海。龟凫欢哗，不睹我家。
谦之升
七窍龙身，造化八元。法天则地，顺时施恩。富贵长存。
谦之困
四夷慕德，来兴我国。文君徙降，同受福德。
谦之井
华首山头，仙道所游。利以居上，长无咎忧。
谦之革
鹯鸠徙巢，西至平州。遭逢雷雹，辟我苇芦。室家饥寒，思吾故初。
谦之鼎
狗无前足，阴谋叛背，为身害贼。
谦之震
阳孤亢极，多所恨惑。车倾盖亡，身常惊惶。乃得其愿，雌雄相从。
谦之艮
空巢注猪，豚彘不至。张弓祝鸡，雄父飞去。
谦之渐
长夜短日，阴为阳贼。万物空枯，藏于北陆。
谦之归妹
爪牙之士，怨毒乞父。转忧于己，伤不及母。
谦之丰
拜跪请兔，不得臭腐。挽眉衔指，低头北去。
谦之旅
有莘季女，为王妃后。贵夫寿子，母字四海。
谦之巽
季姜踟蹰，待孟城隅。终日至暮，不见齐侯。
谦之兑
邯郸反言，父兄生患。涉此忧恨，卒死不还。
谦之涣
逐鹿山颠，利去我西。维邪南北，所求不得。
谦之节
穿鼻系株，为虎所拘。王母祀福，祸不成灾，突然自来。
谦之中孚
虎豹熊罴，游戏山谷。君子仁贤，亦得所欲。
谦之小过
梅李冬实，国多盗贼，扰乱并作，王不得制。
谦之既济
望幸不到，文章未就。羊子逐兔，犬踦不得。
谦之未济
千柱百梁，终不倾僵。仁智辅圣，周宗宁康。
■■■谦卦终■■■
■■■此起为豫卦■■■
豫之豫
冰将泮散，鸣雁雍雍。丁男长女，可以会同。生育贤人。
豫之乾
龙马上山，绝无水泉。喉焦唇干，口不能言。
豫之坤
蔡侯朝楚，留连江滨。逾时历月，思其后君。
豫之屯
文厄羑里，汤囚夏台。仁圣不害，数困何忧。免于缧绁，为世明侯。
豫之蒙
典册法书，藏阁兰台。虽遭乱溃，独不遇灾。
豫之需
毡裘膻国，文礼不＃。跨马空弦，伐我都邑。
豫之讼
星陨如雨，力弱无辅。强阴制阳，不得安土。
豫之师
蝗啮我稻，驱不可去。实穗无有，但见空藁。
豫之比
虎饥欲食，为猬而伏。禹导龙门，避咎除患，元丑以安。
豫之小畜
蝙蝠夜藏，不敢昼行。酒是酸浆，鲂死鲍羹。
豫之履
精华堕落，形体丑恶。龃龉挫顿，枯槁腐蠹。
豫之泰
两足不获，难以远行。疾步不能，后旅失时。
豫之否
令妻寿母，宜家无咎。君子之欢，得以长久。
豫之同人
饥蚕作室，缗多乱缠，绪不可得。
豫之大有
子鉏执麟，春秋作元。阴圣将终，尼父悲心。
豫之谦
螟虫为贼，害我稼蔷。禾殚麦尽，秋无所得。
豫之随
忧在腹内，山崩为疾。祸起萧墙，竟制其国。
豫之蛊
茹芝饵黄，饮食玉瑛。与神流通，长无忧凶。
豫之临
一夫两心，技刺不深。所为无功，求事不成。
豫之观
十里望烟，散涣四方。形容灭亡，终不见君。
豫之噬嗑
张弓控弩，经涉山道。虽有伏虎，谁敢害诸。
豫之贲
泉闭泽竭，王母饥渴。君子困穷，乃徐有说。
豫之剥
野鸢山雀，弈棋六博。山枭四散，主人胜客。
豫之复
羊惊马走，上下挥扰。鼓音不绝，顷公奔败。
豫之无妄
黄帝神明，八子圣聪。俱受大福，天下康平。
豫之大畜
住车醊酒，疾风暴起。泛乱福器，飞扬位卓，明神降禄，道无害寇。
豫之颐
腾蛇乘龙，宋郑饥凶，民食草蓬。
豫之大过
扬水潜凿，使石洁白。里素表朱，游戏皋泽。得君所欲。心志娱乐。
豫之坎
西过虎庐，惊我前驱。虽忧无危。
豫之离
衣成无开，不知所穿。客指东西，未得使安。
豫之咸
晨风文翰，随时就温。雄雌相和，不忧危殆。
豫之恒
心多悔恨，出言为怪。枭鸣室比，声丑可恶。请谒不得。
豫之遁
离女去夫，闵思苦忧。齐子无良，使我心悲。
豫之大壮
过时不归，雌雄苦悲。徘徊外国，与叔分离。
豫之晋
鹊巢柳树，鸠夺其处。任力德薄，天命不佑。
豫之明夷
鹤盗我珠，逃于东都。鹄怒追求，郭氏之墟。不见踪迹，使伯心忧。
豫之家人
夫妇相背，和气弗处。阴阳俱否，庄姜无子。
豫之睽
月走日步，趣不同舍。夫妻反目，主君失居。
豫之蹇
洛阳嫁女，善逐人走。三寡失夫，妇妒无子。
豫之解
周德既成，杼轴不倾。太宰东西，夏国康宁。
豫之损
日中为市，交易资宝。名利所有，心悦以喜。
豫之益
童妾独宿，长女为室，利无所得。
豫之夬
忠言辅成，王政不倾。公刘兆基，文武绥之。
豫之姤
牛骥同堂，郭氏以亡。国破为墟，主君奔逃。
豫之萃
中原有菽，以待雉食。饮御诸友，所求大得。
豫之升
多虚少实，语不可知。尊空无酒，飞言如雨。
豫之困
青蝇集蕃，君信谗言，害贤伤忠，患生妇人。
豫之井
履株履舆，马惊伤车，步为我忧。
豫之革
商风召寇，呼我北盗。间谍内应，与我争斗。殚以宝藏。主人不胜。
豫之鼎
逸豫好游，不安其家。或有少姬，久迷不来。
豫之震
无有骅骝，畜之以时。东家翁孺，来诣我车，价极可与，后无贱忧。
豫之艮
厄穷上通，与尧相逢。登升大麓，国无凶人。
豫之渐
众兔俱走，熊罴在后。踦不能进，失信寡处。
豫之归妹
旁行不远，三思复返。心多畏恶，中日止舍。
豫之丰
仓皇奉使，中山以孝。文侯悦喜，击子征召。
豫之旅
入天门，守地户，君安乐，不劳苦。
豫之巽
等阶上堂，见吾父兄。左酒右浆，与福相迎。
豫之兑
秋蛇向穴，不失其节。夫人姜氏，自其复入。
豫之涣
忍丑少羞，有面无头。耗减寡虚，日以削消。
豫之节
景星照堂，麟游凤翔。仁施大行，颂声以兴。
豫之中孚
竿旄旌旗，执帜在郊。虽有宝珠，无路致之。
豫之小过
李华再实，鸿卵降集。仁德以兴，萌国受福。
豫之既济
白马赤乌，战于东都。天辅有德，败亡为忧。
豫之未济
采薪得麟，大命陨颠。豪雄争名，天下四分。
■■■豫卦终■■■
■■■此起为随卦■■■
随之随
鸟鸣东西，迎其群侣。似有所属，不得自专，空返独还。
随之乾
必自易处，不知香臭。君密于是，失其宠位。
随之坤
