<!-- { "loadSidebar": true } -->
　丰　　商风数起，天下昏晦。旱魃为虐，七凡兵作。
　旅　　自卫反鲁，时不我与。冰炭异室，仁道闭塞。
　巽　　春阳生草，夏长条枝。万物蕃滋，充实益有。
　兑　　大蛇奔走，奔入茂草。惊于长往，畏惧喙口。
　涣　　明月照夜，使暗为昼。国有仁贤，君尊于故。
　节　　避地东走，反入虎口。制于爪牙，骨于灰土。
　中孚　倾迭不行，弱走善僵。孟絷无良，失其宠光。
　小过　十年俱见，黄头为首。岁尾民安，国乐无咎。
　既济　望风入门，来到我邻，铺吾养均。
　未济　登高连返，视失弥远。虎口不张，害贼消亡。
　革　
　革　　马眼长股，宜行善市。皆蒙福佑，获金三倍。
　乾　　高原峻山，址大少泉。草木林麓，喜得所蓄。
　坤　　一门二关，结弭不便。峻道异路，日暮不到。
　屯　　忧患解除，喜至庆来。坐立欢门，与乐为邻。
　蒙　　疏类异路，心不相慕。牝牛牡豭，鳏无室家。
　需　　太王为父，王季孝友。文武圣明，仁政兴起。旦隆四国，载福绥厚。
　讼　　临河求鲤，燕婉笑弭。屏气摄息，不得鲤子。
　师　　买利求福，莫如南国。仁德所在，金玉为宝。
　比　　白虎赤愤，门观王庭。宫阙被甲，大小出征。天下烦愦，育不能婴。
　小畜　　子车针虎，善人危殆。黄鸟悲鸣，伤国无辅。
　履　　两目失明，入暮无光。胫足跛步，不可以行。顿于丘傍。
　泰　　罗网四张，鸟无所翔。征伐困极，饥穷不食。（穷一作寒）
　否　　伯夷叔齐，贞廉之师。以德防患，忧祸不存。（归妹之临，泰之乾，比之剥）
　同人　疾贫望幸，使伯行贩。开牢择羊，多得大牂。
　大有　南山之杨，其叶将将。嘉乐君子，为国宠光。
　谦　　东壁余光，数暗不明。主母嫉妒，乱我事业。
　豫　　迷行晨夜，道多湛露。沾濡襦裤，重不可步。
　随　　目足动，嘉喜有顷，举家蒙宠。
　蛊　　鹰鹞欲食，雉兔困急。延颈见尾，为我所贼。
　临　　鼻移在项，枯叶伤生。下枯上荣，家扰不宁。失其金城。
　观　　飞不远去，汝为内伤。禄养未富，终无灾咎。君善安止。
　噬嗑　倒基败筥，重舌作凶。被发长夜，迷乱相误。深亡吉居。
　贲　　亥午相错，败乱绪业。民不得作。
　剥　　野麋畏人，俱入山谷。命短不长，为虎所得。死于牙腹。
　复　　秋冬探巢，不得鹊雏。御指北去，愧我少姬。
　旡妄　双凫俱飞，欲归稻池。经涉雚泽，为矢所射。伤我胸臆。（屯履咸同）
　大畜　天门开辟，宇户寥廓。桎梏解脱，拘囚纵释。（小畜之泰，蹇之谦）
　颐　　尼父孔丘，善钓鲤鱼。罗网一举，得获万头。富我家居。
　大过　彭生为妖，暴龙作灾。盗尧衣裳，聚跖荷兵。青禽照夜，三旦夷亡。
　坎　　华言风语，乱相诳误。终无凶事，安宁如故。（咸之颐）
　离　　延颈见足，身困名辱。欲隐避仇，为害所灭。
　咸　　无足断跟，居处不安。凶恶为残，君臣相得。一作君臣得安，和合于天。保下奠上，大相蒙湛。
　恒　　三人俱行，北求大牂。孟长病足，借季负粮。柳下之贞，不失骊黄。
　遯　　退飞见祥，伤败毁坠。守小失大，功名不遂。
　大壮　持心惧怒，善摇数动。不安其处，散涣府藏。利得无有。
　晋　　牵尾不前，逆理失臣，怒翔以奔。
　明夷　禄如周公，建国洛东，父子俱封。
　家人　君有八人，信允笃敏，为尧所举。
　睽　　久阴霖雨，泥涂行潦。商人休止，市空无有。
　蹇　　无足断跟，居处不安。凶恶为残。（夬之大过）
　解　　马蹄踬车，妇恶破家。青蝇污白，恭子离居。
　损　　噂噂所言，莫如我垣。欢喜坚固，可以长安。（乾之困，大有之屯。噂噂一作鸣鸣）
　益　　懿公浅愚，不受深谋。无援失国，为狄所灭。
　夬　　骐骥绿耳，章明造父。风伯所献，襄续厥绪。佐文成伯，为晋元辅。
　姤　　驾车十里，来鲜鲂鲤。非其肆居，自今后市。
　萃　　求麞嘉乡，恶地不行。道止中返，复还其床。
　升　　使鸠负装，醉卧道傍。不知何功，窃我衣囊。（功一作公）
　困　　登昆仑，入天门。过糟丘，宿玉泉。问惠观，见仁君。
　井　　木为大床，患厌不起。季伯夜行，与善相逢。
　鼎　　乌孙氏女，深目黑丑。嗜欲不同，过时无耦。
　震　　子鉏执麟，春秋作经。元圣将终，尼父悲心。（豫之大有）
　艮　　灼火泉源，钓鲂山巅。鱼不可得，火不肯燃。（鼎之旅）
　渐　　天马五道，炎火久处。往来上下，作文约己。衣枲丝麻，相随笑歌，凶恶如何。
　归妹　鸱鸮破斧，冲人危殆。赖旦忠德，转祸为福。危倾复立。
　丰　　牡飞关启，忧患大解，不为身祸。
　旅　　石门晨门，荷蒉食贫。遁世隐居，竟不逢时。
　巽　　兔聚东郭，众犬俱猎。围缺不成，无所能获。
　兑　　三羊群走，雉兔惊骇。非所畏惧，自令劳苦。
　涣　　羽翮病伤，无以为强。宋公德薄，败于水泓。
　节　　姬姜稚叔，三人偶食。论仁议福，以安王室。
　中孚　精诚所在，神人为辅。德教亡患，弥世长久。三圣仍事，多受福祉。
　小过　岐周海隅，独乐不忧。可以避难，全身保财。
　既济　孤独特处，莫为依辅，心劳志苦。
　未济　顾望登台，意常欲逃。买辛丑恶，妻不安夫。
鼎　
　鼎　　积德之君，仁政且温。伊吕股肱，国富民安。
　乾　　顷筐卷耳，忧不能伤。心思古人，悲慕失母。
　坤　　郄叔贾贷，行禄多悔，利无所得。
　屯　　蹙足跛袵，辟坐不行。弃捐平人，名字无中。
　蒙　　文王四乳，仁爱笃厚。子畜十男，夭折无有。
　需　　容民畜众，不离其居。
　讼　　三雏相逐，蝇坠釜中。灌沸潦殪，与母长决。
　师　　所望在外，鼎令方来。拭爵涤罍，炊食待之。不为季忧。
　比　　陆居少泉，高山无云。车行千里，涂污尔轮。亦为我患。
　小畜　　东家杀牛，污臰腥臊。神背西顾，命绝衰周。亳社灾烧，宋人夷诛。（睽之明夷）
　履　　长子入狱，妇馈母哭。霜降旬日，向晦伏法。
　泰　　温山松柏，常茂不落。凤凰以庇，得其欢乐。
　否　　大屋之下，朝多君子。德施溥育，宋受其福。
　同人　罗张目列，围合有缺。采捕无功，鱼鸟得脱。
　大有　羔裘豹衣，高易我宇。君子惟好，至老无忧。
　谦　　大头明目，载受福喜。三雀飞来，与禄相得。
　豫　　销锋铸耜，纵牛放马。甲兵解散，夫妇相保。
　随　　吉月车攻，田弋双禽。宣王饮酒，以告嘉功。
　蛊　　商人行旅，资无所有。贪贝逐利，留连王市。轘辕内安，君子何咎。
　临　　火入井口，阳芒生角。犯历天门，窥见太微。登上玉床，家易其公。
　观　　秋隼冬翔，数被严霜。甲兵充庭，万物不生。雄父夜鸣，民扰大惊。
　噬嗑　东行西步，失其次舍。乾侯野井，昭君丧居。
　贲　　肿胫病腹，陷厕污辱。命短时极，孤子哀哭。
　剥　　切肤近灾，虎绝我须。小人横暴，君子何灾。
　复　　女室作毒，为我心疾。和弗能治，晋人赴吉。
　旡妄　兵征大宛，北出玉关。与胡寇战，平城道西。七日绝粮，身几不全。
　大畜　十子夫九，莫适与居。贞心不宣，至今名孤。
　颐　　车行稻麦，遂至家国。乐土无灾，君子何忧。
　大过　作室山根，所以为安。一夕崩巅，破我饔餐。
　坎　　六人俱行，各遗其囊。黄鹄失珠，无以为明。
　离　　伯蹇叔盲，莫为守装。失我衣裘，我是阴邦。
　咸　　褒宠溢尤，败政倾家。覆我宗国，秦灭周室。
　恒　　诡言译语，仇祸相得。冰入炭室，消灭不息。
　遯　　彭生为妖，暴龙作灾。盗尧衣裳，聚跖荷兵。青禽照夜，三日夷亡。
　大壮　朝暮日月，四马过隙。岁短期促，时难再得。
　晋　　耳阙道丧，所为不成，所求匪得。
　明夷　申公患楚，危不自安。重耳出奔，侧丧其魂。
　家人　南上泰山，困于空桑。左沙右石，牛马无食。
　睽　　海隅辽右，福禄所在。柔嘉义礼，九夷何咎。
　蹇　　阳春生长，万物茂壮。垂秋布叶，君子比德。
　解　　低头窃视，有所畏避。行作不利，酒酸鱼败。众莫贪嗜。
　损　　左辅右弼，金玉满堂。常盈不亡，富如敖仓。（师之归妹）
　益　　坐朝垂轩，据德宰民。虞叔受命，六合和亲。
　夬　　东行西走，丧其犬马。南求骅骝，失车林下。
　姤　　砥德砺材，果当成周。拜受大命，封为齐侯。
　萃　　西逢王母，慈我九子。相对欢喜，王孙万户。家蒙福祉。
　升　　安坐玉床，听韶行觞。饮福万岁，曰寿无疆。
　困　　登高望家，役事未休。王事靡盬，不得逍遥。
　井　　击鼓陷陔，不得相踰。章甫文德，福厌祸消。
　革　　追亡逐北，呼还幼叔。至止而德，复归其室。
　震　　老猾大偷，东行盗珠。困于噬敖，几不得去。
　艮　　禹召诸神，南山会稽。执玉万国，天下康宁。（姤之临）
　渐　　忉忉怛怛，如将不活。黍稷之恩，灵辄以存。获生保年。（蒙之损）
　归妹　俟叔兴起，季子富有。照临楚国，蛮荆是安。
　丰　　白马骏骝，更生不休。富我商人，利得如丘。
　旅　　灼火泉源，钓鲂山巅。鱼不可得，火不肯燃。（革之艮）
　巽　　避患东西，反入祸门。糟糠不足，忧动我心。
　兑　　我王多宠，商人惶恐。生其祸心，使我危殆。终无灾咎。
　涣　　虎饥欲食，见猬而伏。禹通龙门，避咎除祸。元丑以安。
　节　　安民呼池，玉杯大案。泉如白蜜，一挹获愿。
　中孚　双凫鸳鸯，相随群行。南至饶泽，食鱼与粱。君子乐长。（泽一作洋）
　小过　蔡侯朝楚，留连江渚。踰时历月，思其君后。
　既济　骖车驾东，与雨相逢。五楘解堕，颓杌独坐。忧为身祸。
　未济　螟虫为贼，害我稼穑。尽禾殚麦，秋无所得。（同人之节，豫之谦）
　震　
　震　　枯瓠不朽，利以济舟。渡踰江海，无有溺忧。
　乾　　陷涂溺水，火烧我履，忧患重累。
　坤　　旦生夕死，名曰婴鬼，不可得祀。
　屯　　扬水潜凿，使石洁白。衣素表朱，游戏皋泽。得君所愿，心志娱乐。
　蒙　　众鸟所翔，呼有大怪。九身无头，魂惊魄去。不可以居。
　需　　刖根枯株，不生肌肤。病在于心，身以燋枯。
　讼　　府藏之富，王以振贫。捕鱼河海，罟网多得。
　师　　一茎九躔，更用牵挛。安明俯仰，不得东西。赞谳当决，日午被刑。
