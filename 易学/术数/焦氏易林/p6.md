<!-- { "loadSidebar": true } -->
华薄实槁，衣敝入络。女工不成，丝布如玉。
否之恒
温山松柏，常茂不落。鸾凤所庇，得其欢乐。
否之遁
失持毋教，嘉偶出走。傫如失老，如丧家狗。
否之大壮
太乙驾骝，从天上来。征我季叔，封为鲁侯。
否之晋
双凫俱飞，欲归稻池。径涉萑泽，为矢所射，伤我胸臆。
否之明夷
深坑复平，天下安宁。意娱心乐，赖福长生。
否之家人
俱为天民，云过我西。风伯雨师，与我无恩。
否之睽
野鸟山鹊，来集六博。三枭四散，主人胜客。
否之蹇
北阴司寒，坚冰不温。凌人惰殆，大雹为灾。
否之解
伊伯致仕，去桀耕野。执顺以待，反和无咎。
否之损
秋风牵手，相提笑语。伯歌季舞，燕乐以喜。
否之益
徙巢去家，南过白马。东西受福，与母相得。
否之夬
鸟飞跌破，两两相和。不并四肢，但去莫疑。
否之姤
三年生狗，以戌为母。荆夷上侵，姬伯出走。
否之萃
破筐敝莒，弃损于道。坏落穿败，不复所实。
否之升
结纽得解，忧不为祸。食利仙家，受福安坐。
否之困
白日扬光，雷车避藏。云雨不行，各自还乡。
否之井
杜口结舌，心中怫郁。去灾生患，无所告冤。
否之革
赍贝赎狸，不听我辞。系于虎髯，牵不得来。
否之鼎
持鹤抱子，见蛇何咎。室家具在，不失其所。
否之震
逐兔山西，利走入门。赖我仁德，获为我福。
否之艮
兴役不休，与民争时。牛生五趾，行危为忧。
否之渐
春栗夏梨，少鲜稀有。斗千石万，贵不可求。
否之归妹
悲号北行，失其长兄。伯仲不幸，骸骨散王。
否之丰
赋敛重数，政为民贼。杼轴空尽，家去其室。
否之旅
履服自敌，殃咎并列，忧不能笑。
否之巽
杜口结舌，言为祸母。代伯受患，无所祷免。
否之兑
免冠进贤，步出朝门。仪礼不正，贼孽为患。
否之涣
娶于姜女，驾迎新妇。少齐在门，夫子悦喜。
否之节
牡羊稻园，闻虎喧欢。畏恐悚息，终无祸患。
否之中孚
老妾踞机，纬绝不知。女功不成，冬寒无衣。
否之小过
黑龙吐光，使阴复阳。荣猎载圣，六师以昌。
否之既济
东邻嫁女，为王妃后。庄公筑馆，以尊王母。归于京师，季姜悦喜。
否之未济
灌颉同徒，道顿跌踦。日辰不良，病为身祸。
■■■否卦终■■■
■■■此起为同人卦■■■
同人之同人
槖置山颠，销锋铸刃。示不复用，天下大欢。
同人之乾
一臂六手，不使堵口。莫肯为用，利弃我走。
同人之坤
獐鹿逐牧，饱归其居，安息无悔。
同人之屯
鸿鱼逆流，至人潜渚。蓬蒿代柱，大屋颠倒。
同人之蒙
三羖五牂，相随俱行。迷入空泽，经涉六骏，为贼所伤。
同人之需
黄帝出游，驾龙乘马，东上泰山，难过齐鲁。邦国咸喜。
同人之讼
履危不安，心欲东西。步走逐鹿，空无所得。
同人之师
望尚阿衡，太宰周公，藩屏汤武，立为侯王。
同人之比
白龙黑虎，起伏俱怒，战于阪兆，蚩尤走败，死与鱼首。
同人之小畜
载石上山，步跌不前。颦眉之忧，不得所欢。
同人之履
周德既成，行轴不倾。中酉跌墓，耋老衰去，箴石不佑。
同人之泰
乘云带雨，与飞鸟俱。动举千里，见我慈母。
同人之否
赍贝赎狸，不听我辞。系于虎须，牵不得来。
同人之大有
三翼飞来，字我逢时。俱行先至，多得大利。
同人之谦
两足四翼，飞入吾国。宁我伯姊，与母相得。
同人之豫
案民湖池，玉贝文案。鱼如白云，一国获愿。
同人之随
季姬踟蹰，望我城隅。终日至暮，不见齐侯，君上无忧。
同人之蛊
龙渴求饮，黑云影从。河伯捧觞，跪进酒浆。流潦滂滂。
同人之临
出门逢患，与怒为怨。更相击刺，伤我手端。
同人之观
播天舞地，神明所守，安乐无咎。
同人之噬嗑
两金相击，勇武敢敌。终日大战，不破不缺。
同人之贲
车虽驾，两纼绝，马奔出，双轮脱，行不至，道遇害。
同人之剥
文山紫芝，雍梁朱草。长生和气，王以为宝。公尸侑食，福禄来处。
同人之复
把珠入口，为我畜宝。得吾所有，欣然嘉喜。
同人之无妄
负车上山，力尽行难。烈风雨雪，遮过我前。中道复还，忧者得欢。
同人之大畜
陶朱白珪，善贾息资。三致千金，德放上人。
同人之颐
子鉏执麟，春秋作元。阴圣将终，尼父悲心。
同人之大过
春日载阳，福履齐长。四时不忒，与乐为昌。
同人之坎
孔德如玉，出于幽谷。飞上乔木，鼓其羽翼，大光照国。
同人之离
瓯脱康居，慕仁入朝。湛露之欢，三爵毕恩。复归穷庐，以安其居。
同人之咸
秋冬夜行，照览星辰。道理利通，终身无患。
同人之恒
鸣鹄抱子，见蛇何咎。室家俱在，不失其所。
同人之遁
安如泰山，福禄屡臻。虽有豺虎，不能危身。
同人之大壮
老目瞢眠，不知东西。岁君失理，命直为曲。王称为宝。
同人之晋
植璧秉珪，请命于河。周公克敏，冲人瘳愈。
同人之明夷
大王执政，岁熟民富。国家丰有，王者有喜。
同人之家人
争讼相悖，和气不处。阴阳俱否，谷风母子。
同人之睽
齐鲁争言，战于龙门。构怨结祸，三世不安。
同人之蹇
鹿得美草，鸣呼其友。九族和睦，不离邦域。
同人之解
百里南行，虽微复明。去虞适秦，为穆国卿。
同人之损
梅李冬实，国多寇贼，扰乱并行，王不能制。
同人之益
府藏之富，王以赈贷。捕鱼河海，笱网多得，巨蛇大鳅。战于国郊，君遂走逃。
同人之夬
牡飞门启，忧患大结。去老乘马，不为身祸。
同人之姤
宜昌娶妇，东家歌舞长乐欢喜。
同人之萃
正阳之央，甲氏以亡。祸及留吁，湮灭为墟。
同人之升
凫过稻庐，甘乐麦鳅。虽驱不去，田畯怀忧。
同人之困
跛踦俱行，日暮车伤，失旅乏粮。
同人之井
龙门水穴，流行不害。民安其土，君臣相保。
同人之革
山陵四塞，遏我径路。欲前不得，复还故处。
同人之鼎
两虎争斗，血流漂忤。城郭空虚，蒿藜塞道。
同人之震
依东墙隅，志下心老。楚亭晨食，韩子低头。
同人之艮
龙生无常，或托空桑。凭乘风云，为尧立功。
同人之渐
魁行摇尾，逐云吹水。淤泥为陆，下田为稷。
同人之归妹
跛踦相随，日暮牛罢。陵迟后旅，失利亡雌。
同人之丰
三人俱行，北求大祥。长子病足，请季负囊。柳下之责，不失骊黄。
同人之旅
凤凰在左，麒麟在右。仁圣相遇，伊吕集聚。伤害不至，时无殃咎，福为我母。
同人之巽
乘筏渡海，虽深不殆。曾孙皇祖，累累具在，受其大福。
同人之兑
比目四翼，来安吾国。畿福上堂，与我同床。
同人之涣
娶于姜吕，驾迎新妇。少妻在门，夫子悦喜。
同人之节
螟虫为贼，害我稼穑。尽禾单麦，秋无所得。
同人之中孚
衣裳颠倒，为王来呼。成就东周，邦国大休。
同人之小过
王孙季子，相与为友。明允笃诚，升擢荐举。
同人之既济
涌泉滑滑，流行不绝。污为江海，败坏邑里，家无所处。闻虎不俱，向我笑喜。
同人之未济
桑户窃脂，啄粟不宜。乱政无常，使心乱明。
■■■同人卦终■■■
■■■此起为大有卦■■■
大有之大有-
白虎张牙，征伐东来。朱雀前驱，赞道说辞。敌人请服，衔璧前驱。
大有之乾
南山大行，困于空桑。老沙为石，牛马无食。
大有之坤
蟠枝失岐，与母别离，绝不相知。
大有之屯
噂噂所言，莫如我垣。欢乐坚固，可以长安。
大有之蒙
李桃零坠，心思精愦。欢忧小愧，乱我魂气。
大有之需
火虽炽，在吾后。寇虽多，在吾右。身安吉，不危殆。
大有之讼
虎卧山隅，鹿过后朐，弓矢设张，猬为功曹，伏不敢起，遂至平野，得我美草。
大有之师
三火起明，雨灭齐光。高位疾颠，骄恣诛伤。
大有之比
疋居楚鸟，遇馋无辜，久散离忧。
大有之小畜
一室十子，同公异母。以义防患，祸灾不起。
大有之履
商人行旅，资无所有。贪贝利珠，留连王市。还家内顾，公子何咎。
大有之泰
禹将为君，北入昆仑。稍进阳光，登入温汤。代舜为治，功德昭明。
大有之否
乾行天德，覆帱无极，呕呼烹熟，使各自得。
大有之同人
南国茂盛，庶稷酿酒。可以享老，乐我嘉友。
大有之谦
方船备水，旁河燃火。终身为祸，与夫吉昌，永得安康。
大有之豫
雷行相逐，无有休息。战于平陆，为夷所覆。
大有之随
踯躅踟蹰，拊心搔头。五昼四夜，睹我齐候。
大有之蛊
大口宣唇，神使伸言。黄龙景星，出应侯门。与福上堂，天下吉昌。
大有之临
阴衰老极，阳建其德。离阳载光，天下昭明。
大有之观
三涂五岳，阳城太室，神明所伏，独无兵革，下有保国。
大有之噬嗑
年岁丰熟，政仁民乐。利以居止，旅人获福。
大有之贲
楚乌逢矢，不可久放。离居无辜，意昧精丧。作此哀诗，以告孔忧。
大有之剥
出门大步，与凶恶忤。骂公詈母，为我忧耻。
大有之复
火之井谷，杨芒生角。犯历天市，＃观太极，登上玉床，家易六公。
大有之无妄
牧羊逢狼，虽忧不伤。畏不惕息，终无祸殃。
大有之大畜
茧栗牺牲，敬奉贵神。享者饮食，受福多孙。望季不来，孔圣厄陈。
大有之颐
大泽治妆，南归羖羊。长伯为我，多得马牛。利于徙居。
大有之大过
枯树无枝，与子分离。饥寒莫养，独立哀悲。
大有之坎
天地九重，尧舜治中。正冠衣裳，宇宙平康。
大有之离
凫鹥游泾，君子以宁。履德不愆，福禄来成。
大有之咸
裸裎逐狐，为人所笑，牝鸡司晨，主作乱根。
大有之恒
典册法书，藏在兰台。虽遭乱溃，独不遇灾。
大有之遁
三痴俱狂，欲之平乡。迷惑失道，不知昏明。
大有之大壮
瘿瘤疡疥，为身疮害。疾病癃痢，常不危殆。
大有之晋
三豕俱走，斗于谷口。白豕不胜，死于坂下。
大有之明夷
赖主之光，受德之佑。遂造颠沛，独不凶咎。
大有之家人
上义崇德，以建大福。吉宜诰旦，周武功立。
大有之睽
四乱不安，东西为恨，身止无功。不出国城，乃得完全，赖其生福。
大有之蹇
金牙铁齿，西母王子。无有患殆，涉道大利。
大有之解
贺喜从福，日利蕃息，欢乐有得。
大有之损
昊天白日，照临我国。万民康宁，咸赖受福。
大有之益
左眇右盲，视暗不明。下民多蘖，君失其常。
大有之夬
吾有黍梁，委积道旁。有架服箱，运我到乡，藏于嘉仓。
大有之姤
殊类异路，心不相慕。牝豕无＃，鳏无室家。
大有之萃
雀行求食，出门见鹞。颠蹶上下，几无所处。
大有之升
