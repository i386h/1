<!-- { "loadSidebar": true } -->
　履　　鼓瑟歌舞，欢悦于酒。龙喜张口，大悦在后。
　泰　　凶忧灾殃，日益明章。祸不可救，王却夷伤。
　否　　水流趍下，遂成东海。求我所有，贸鳣与鲤。
　同人　阴为阳贼，君不能克。举动失常，利无所得。
　大有　离床失案，龟丧其愿。都市无会，叔季怀恨。
　谦　　壅遏堤防，水不得行。大慎阳光，阴霓伏藏。走归其乡。
　豫　　躄屈腹伸，东乘浮云，贵宠母前。（腹一作复）
　随　　实沈参伐，以义断割。次陆服刑，成我霸功。
　蛊　　金泉黄宝，宜与我市。娶嫁有息，利后过母。
　临　　禹召诸神，会稽南山。执玉万国，天下安宁。
　观　　三虫作蛊，践迹无与。胜母盗泉，君子不处。
　噬嗑　花叶陨落，公归枢宅。夷子失民，洁己不食。
　贲　　履机惧毁，身王子废。终得所欲，无有凶害。
　剥　　道理和得，仁不相贼。君子攸往，我有利福。
　复　　合匏同牢，姬姜并居，寿考长久。
　旡妄　关雎淑女，贤妃圣偶。宜家寿母，福禄长久。
　大畜　骓骥脱乳，不知子处。旋踵悲鸣，痛伤我心。
　颐　　知严绝理，阴孽谋主。十日不食，困于申亥。
　大过　凿诸攻玉，无不宜凿。麟凤成形，得象君子。三人翼事，所求必喜。（人一作仁，凿诸攻玉者，凿其攻玉之事，无不宜。凿者，凿则必有也）
　坎　　昧暮乘车，以至伯家。踰梁渡河，济脱无他。
　离　　吾有黍稷，委积外场。有角服箱，运致我藏。富于嘉粮。
　咸　　喜笑且语，不能掩口。官爵并至，庆贺盈门。
　恒　　雾露雪霜，日暗不明。阴孽为疾，年谷大伤。
　遯　　伯去我东，发如飞蓬。寤寐长叹，展转空床。内怀怅恨，心摧肝肠。
　大壮　亡羊补牢，张氏失牛。骍驷奔走，鹄盗我鱼。
　晋　　贩鼠卖蛙，利少无谋，难以得家。
　明夷　西戎为秩，幽君去室。陈子发难，项伯成乱。
　家人　秋风生哀，花落心悲。公室多难，羊舌氏衰。
　睽　　持福厌患，去除大残。日长夜尽，嘉世蒙恩。
　蹇　　新受大喜，福履重来。乐且日富，足用丰财。
　解　　前顿却踬，左跌右逆。登高安梯，复反来归。
　损　　梦饭不饱，酒来入口。婴女难好，媒应不许。
　益　　大都王市，稠人多宝。公孙宜买，资祸万倍。（祸一作货）
　夬　　两人俱醉，相与悖戾。心乖不同，争讼恟恟。
　萃　　身无头足，超跖庶乖。不能远中，之道疲休。失利后市。
　升　　三人俱行，六目光明。道逢淑女，与我骥子。
　困　　进士为官，不若复田，获寿保年。
　井　　先易后否，失我所市。骚苏自苦，思吾故事。
　革　　苏秦发言，韩魏无患。张子驰说，燕齐以安。
　鼎　　武库军府，甲兵所聚。非里邑居，不可舍止。（师之蹇）
　震　　三桃三口，莫适所与。为孺子牛，西氏生咎。
　艮　　西山东山，各自止安。虽相登望，竟不同堂。
　渐　　不改柯叶，和气冲适。君子所在，安无怵惕。
　归妹　将戌系亥，阳藏不起。君子散乱，大上危殆。
　丰　　天官列宿，五神舍室。宫阙完坚，君安其居。
　旅　　左手把水，如光与鬼，不可得徙。
　巽　　逐狐东山，水遏我前。深不可涉，失利后便。
　兑　　水渎鱼室，来灌吾邑。冲破我家，与狗俱游。
　涣　　山险难登，涧中多石。车驰轊系，重载伤轴。担负善踬，跌踒右足。（系一作击）
　节　　槽空无实，豚彘不食。庶民屈竭，离其居室。
　中孚　执热烂手，大为灾咎。公孙无赖，败我王室。
　小过　三虎上山，更相噬囓。心志不亲，如仇如怨。
　既济　西家嫁女，借邻送女。嘉我淑姬，宾主俱喜。
　未济　克身洁己，逢禹巡狩。锡我元圭，拜受福祉。
　萃　
　萃　　蒙庆受福，有所获得。不利出城，疾人困极。
　乾　　硕鼠四足，飞不上屋。颜氏渊德，未有爵禄。
　坤　　新受大喜，福优重职，乐且日富。
　屯　　克身洁己，逢禹巡狩。锡我元圭，拜受福祉。
　蒙　　置筐失筥，轮破无辅。家伯为政，病我下土。
　需　　机言不发，顽不能达。齐鲁为仇，亡我葵丘。
　讼　　亡锥失斧，公输无辅。抱其彝器，适君子处。（一本蒙下二句在讼之下，讼下二句在蒙之下）
　师　　家在海隅，桡短深流。伯氏难行，无木以超。
　比　　德施流行，利之四乡。雨师洒道，风伯逐殃。巡狩封禅，以告成功。
　小畜　　筐倾筥覆，畏我公置。简伯无礼，太师正食。
　履　　泥滓污辱，弃捐沟渎。为众所笑，终不显禄。
　泰　　狝猴兔走，腥臊少肉。漏卮盛酒，利无所有。
　否　　鹿畏人藏，俱入深谷。命短不长，为虎所得。死于牙腹。
　同人　南山芝兰，君子所有。东家淑女，生我王室。
　大有　左指右挥，邪望侈靡。执节无良，灵君以亡。
　谦　　爵秩不明，为臣所伤。众阴群聚，共夺日光。
　豫　　穿鼻系株，为虎所拘。王母祝祷，祸不成灾。突然自来。
　随　　贫鬼守门，日破我盆。毁鼠伤绶，空虚无子。
　蛊　　襄王束带，郑人是赖。庄公卿士，王母忧喜。
　临　　昭君守国，诸夏蒙德。异类既同，崇我王室。
　观　　冬薮朽腐，当风于道。蒙被尘埃，左右劳苦。
　噬嗑　六爻既立，神明所告。文定吉祥，康叔受福。
　贲　　泣涕长诀，我心不悦。远送卫野，归宁无咎。
　剥　　三宿无主，南行劳苦。东里失利，丧其珍宝。本卦遯同）
　复　　大斧砍木，谗佞败国。东关良工，祸及三子。晋人乱邑，怀公出走。
　旡妄　乘风上天，为时服轩。周旋万里，无有患难。
　大畜　大树百根，比与山连。文君作义，受福万年。
　颐　　阳伏在下，阴制佑福。生不逢时，潜龙隐处。
　大过　乱头多忧，搔虱生愁。膳夫仲年，使我无聊。
　坎　　江河淮海，天之都市。商人受福，国家富有。
　离　　泰山幽谷，凤凰游宿。礼义有序，可以求福。
　咸　　水山暴怒，坏梁折柱。稽难行旅，留连愁苦。
　恒　　阿衡服箱，太乙载行。延时历舍，所之吉昌。
　遯　　三宿无主，南行劳苦。东里失利，丧其珍宝。（本卦剥同）
　大壮　生无父母，出门不喜。买椒失粟，亡我大利。
　晋　　安坐玉堂，听乐行觞。饮福万锺，日受无疆。
　明夷　登危入厄，四时变易。春霜夏雪，物皆凋落。
　家人　衣空履穿，无以御寒。细小贫窭，不能自好。
　睽　　目不可合，忧来搔足。怵惕恐惧，去其邦域。
　蹇　　赍贝赎狸，不听我辞。系于虎须，牵不得来。
　解　　伯夷叔齐，贞廉之师。以德防患，忧祸不存。芳声后时。
　损　　张王子季，争财相制。商君顽嚚，不知所由。
　益　　长城既立，四夷宾服。交和结好，昭君是福。
　夬　　千欢万悦，举事为决。获受嘉庆，动作有福。
　姤　　种一得十，日益有息。仁政获民，四国亲睦。
　升　　安子富有，东国不殃。齐郑和亲，显比以喜。
　困　　九里十山，道仰峻难。牛马不前，复反来还。
　井　　鸠杖扶老，衣食百口。曾孙寿考，凶恶不起。
　革　　雾露雪霜，日暗不明。阴孽为疾，年谷大伤。
　鼎　　迷行数却，不知西东。阴疆暴逆，道理不通。（疆一作强）
　震　　登高上山，见王自言。信理我冤，得职蒙恩。
　艮　　三世为德，天祚以国。封建少昊，鲁侯之福。
　渐　　乔木无息，汉女难得。祷神请佩，反手离汝。
　归妹　东邻西家，来即我谋。中告吉诚，使君安宁。
　丰　　褰衣出户，心欲奔走。王孙毋惊，使我长生。
　旅　　三日不饮，远水无酒。昼夜焦喉，使我为咎。
　巽　　众口销金，愆言不验。腐臭败兔，入市不售。
　兑　　妪冠应门，与伯争言。东家失狗，意在不存。争乱无怠，绝无所欢。
　涣　　祚加明德，与我周国。公刘文母，福流子孙。
　节　　针头刺手，百病瘳愈。抑按扪灸，死人复起。
　中孚　元龟象齿，大赂为宝。稽疑当否，衰微复起。
　小过　故室旧庐，消散无余。不如新创，可以乐居。
　既济　老狐多态，行为蛊恠。为魅为妖，惊我王母。终无咎悔。
　未济　爱子多材，起迹空虚。避害如神，水不能濡。
　升　
　升　　禹凿龙门，通利水源。东注沧海，人民得安。
　乾　　白鹿鸣呦，呼其老少。喜彼茂草，乐我君子。
　坤　　百里南行，虽微复明。去虞适秦，为穆国卿。
　屯　　王孙宜家，张名益有。龙子善行，西得大寿。
　蒙　　画龙头颈，文章不成。甘言善语，谲辞无名。
　需　　商子无良，相怨一方。引斗交争，咎以自当。
　讼　　衰老困极，无齿不食。痔病痏瘵，就阴为室。
　师　　鸳生会稽，稍巨能飞。翱翔桂林，为众鸟雄。
　比　　安平不倾，载福长生，君子以宁。
　小畜　　牛骥同槽，郭氏以亡。国破为墟，君奔走逃。
　履　　日中明德，两国盛兴。仁圣会遇，君受其福。臣多荣禄。
　泰　　公刘之居，太王所业。可以长生，拜受福爵。
　否　　时凋岁寂，君子疾病。宋女无辜，郑受其殃。
　同人　济河踰厄，脱母怵惕。四序为卫，使惠不废。
　大有　缺破不完，残际侧偏。公孙幽遏，跛倚后门。
　谦　　延颈远望，昧为目病。不见叔姬，使伯心忧。
　豫　　上无飞鸟，下无走兽。扰乱未清，民劳于事。
　随　　久阴霖雨，涂行泥潦。民人休止，市空无有。
　蛊　　盲者目张，跛倚起行。瞻望日月，与主相迎。
　临　　据斗运枢，顺天无忧。与乐并居，万代欢庆。
　观　　稼穑不偏，重适不倾。巧言贼忠，伤我申生。
　噬嗑　金城铁郭，上下同力。政平民欢，寇不敢贼。
　贲　　日镜不明，冬灾大伤。盗花失实，十年消亡。
　剥　　鳏寡孤独，命禄苦薄。入室无妻，武子悲哀。
　复　　饮酒醉饱，跳起争斗。伯伤叔僵，东家治丧。
　旡妄　介召微子，使君不殆。二国合欢，燕齐以安。
　大畜　牵颈系尾，诎折几死。雕世无仁，不知所比。
　颐　　东龙究毒，不知所触。南北困穷，王子危急。
　大过　疾贫王孙，北极无辉。禄命苦薄，两守孤门。
　坎　　公孙驾骊，载游东齐。延陵故产，遗季纻衣。
　离　　王良善御，伯乐知马。文王东猎，获嘉贤士。开福佑周，发且兴起。
　咸　　日月不居，重耳趋舍。游燕入秦，晋国是霸。
　恒　　假文翰翼，随风背北。至虞夏国，与舜相得。年岁大乐，邑无盗贼。
　遯　　南行北走，延颈望食。举口失利，累我子孙。
