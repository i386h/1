<!-- { "loadSidebar": true } -->
　旡妄　受谶六符，招摇室虚。虽跌无忧，保我命则。
　大畜　 金买车，失道后时，劳罢为忧。
　颐　　华首山头，仙道所游。利于居止，长无咎忧。
　大过　采唐沫乡，徼期桑中。失信不会，忧思约带。
　坎　　人面九口，长舌为斧。斲破瑚琏，殷商绝后。
　离　　临溪桥疚，虽恐不危，乐以笑歌。
　咸　　泱泱沸溢，水泉为害，使我无赖。
　恒　　蝗螟为贼，害我稼穑。秋饥于年，农夫鲜食。
　遯　　八百诸侯，不期同时。慕西文德，兴我宗族。家门雍睦。
　大壮　长男少女，相向笑语。来欢致福，和悦乐喜。
　晋　　平国不君，夏氏作乱。乌号窃发，灵公殒命。
　明夷　春多膏泽，夏润优渥。稼穑成熟，亩获百斛。
　家人　客宿卧寒，席蓐不安。行为危害，留不得欢。
　睽　　乘槎浮海，虽惧不殆。母载其子，终焉何咎。
　蹇　　手拙不便，不能伐檀。车无轴辕，行者苦难。
　解　　唐虞相辅，鸟兽率无。民安无事，国家富有。
　损　　秋蛇向穴，不失其节。夫人姜氏，自齐复入。
　益　　病笃难医，和不能治。命终永讫，下即蒿芦。
　夬　　青蛉如云，城邑闭门。国君御守，民困于患。
　姤　　牙孽生齿，室堂启户。出入利贞，鼓翼起舞。
　萃　　凫游江湖，役行千里。以为死亡，复见空桑，长生乐乡。
　升　　黄帝出游，驾龙乘凤。东上泰山，南游齐鲁。邦国咸喜。
　困　　履危不止，与鬼相视。惊恐失气，如骑虎尾。
　井　　秋南春北，不失消息。涉和履中，时无阴匿。
　革　　龙门砥柱，通利水道。百川顺流，民安其居。
　鼎　　千岁庙堂，栋桡倾僵。天厌周德，失其宠光。
　震　　折箬蔽目，不见稚叔。五足孤鸟，远离室家。
　艮　　望叔山北，陵隔我目。不见所得，使我心惑。
　渐　　匏瓠之息，一亩十室。万国都邑，北门有福。
　归妹　域域牧牧，忧和相伴。隔我岩山，室家分散。
　丰　　麒麟騄耳，游食萍草。逍遥石门，循山上下。不失其子。一本无末句）
　旅　　天所祚昌，文以为良。笃生武王，姬受其福。
　巽　　羊肠九萦，相推稍前。止须王孙，乃能上天。蛊之剥）
　兑　　贫鬼守门，日破我盆。孤牝不驹，鸡不成雏。
　涣　　饱食从容，入门上堂。不失其常，家无咎殃。
　节　　阴淫不止，白马为海。泽皋之子，就高而处。
　中孚　执戈俱立，以备暴急。千人举龙，困危得海。终安何畏。
　小过　夹河为婚，水涨无船。追心失望，不见欢君。
　既济　阴阳变化，各得其宜。上下顺通，奏为肤功。
　未济　狂劣德薄，失其臣妾。田不见禽，犬无所得。
观　
　观　　历山之下，虞唐所处。躬耕致孝，名闻四海。为尧所荐，禅位天子。唐当作舜）
　乾　　蜎飞蠕动，各有所配。欢悦相迎，咸得其处。
　坤　　继祀宗邑，追明成康。光照万国，享世久长。病疾不医，下即蒿芦。此二句疑衍）
　屯　　秋冬探巢，不得鹊雏。衔指北去，媿我少姬。
　蒙　　僮妾独宿，长女未室，利无所得。
　需　　洪鱼逆流，至人潜去。蒿蓬代柱，大屋颠仆。
　讼　　日闇不明，谗夫在堂。右臂疾痹，君失其光。
　师　　王孙季子，相与孝友。明允笃诚，升擢荐举。为国干柱。
　比　　麟趾龙身，日驭三千。南上苍梧，与福为婚。道里夷易，安全无患。
　小畜　三子成驹，折损辕轴。轮载空舆，后时失期。
　履　　逐福除患，道德神仙。避恶万里，常欢以安。
　泰　　黄池之盟，吴楚争强。勾践为患，夷门不安。探 得螽，所愿不喜。
　否　　青牛白咽，呼我俱田。历山之下，可以多耕。岁藏时节，人保安宁。
　同人　有头无目，赫赫粟粟。一作不见菽粟）消耗为疾，三年不复。
　大有　山没丘浮，陆为水鱼。燕雀无巢，民无室庐。
　谦　　高冈凤凰，朝阳梧桐。雝雝喈喈，奉奉萋萋。陈辞不多，以告孔嘉。
　豫　　鳏寡独宿，忧动胸臆，莫与笑食。
　随　　踬马破车，恶妇破家。青蝇污白，暴子离居。
　蛊　　长女二嫁，进退无羞。逐狐作妖，行者离忧。
　临　　人无足法，缓行长奸。地雄走归，阳不制阴。男失其家。
　噬嗑　茹芝饵黄，饮食玉英。与神流通，长无忧凶。
　贲　　东行无门，西出华山。道塞于难，游子为患。
　剥　　寿如松乔，与日月俱。常安康乐，不罹祸忧。
　复　　探 得螽，所愿不喜。黄池之盟，吴楚争强。勾践为患，夷门不安。
　旡妄　蝠螺生子，深目黑丑。虽饰相就，众人莫取。
　大畜　喜怒不时，霜雪为灾。稼穑无功，后稷饥寒。
　颐　　乌升鹊举，照临东海。尨降庭坚，为陶叔后。封为蓼丘，履禄绥厚。
　大过　黄离白日，照我四国。元首昭明，民赖其福。
　坎　　黍稷醇醲，敬奉山宗。神嗜饮食，甘雨嘉降。独蒙福力，时灾不至。
　离　　祸不更生，福过我里。入门笑喜，与吾利市。
　咸　　昼卧牢门，怵惕不安。目不得阖，鬼搔我足。
　恒　　春草荣华，长女宜夫。受福多年，世有封禄。
　遯　　雍门内崩，贼贤伤仁。暴乱狂悖，简公失位。
　大壮　心壮无良，猖獗妄行。触抵墙壁，不见户房。
　晋　　胶车木马，不利远贾。出门为患，安止不危。
　明夷　家在海隅，桡短流深。企立望宋，无木以趋。
　家人　冬桑枯槁，当风失道。蒙被尘埃，左右劳苦。
　睽　　过时不行，妄逐王公。老女无夫，不安其居。
　蹇　　履泥污足，名困身辱。两仇相当，自为痛疾。
　解　　精华堕落，形客丑恶。龃龉挫顿，枯槁腐蠹。
　损　　长生无极，子孙千亿。松柏为梁，坚固不倾。
　益　　去辛就蓼，毒愈酷甚。避井入坎，忧患日生。
　夬　　行尧钦德，养贤致礼。众英积聚，国无寇贼。
　姤　　狗逐兔走，俱入谷口。与虎逢之，迫不得去。
　萃　　望尚阿衡，太宰周公。藩屏汤武，立为侯王。
　升　　清人高子，久屯外野。逍遥不归，思我慈母。
　困　　三虫作蛊，削迹无与。胜母盗泉，居不安处。
　井　　 作龙身，进无所前。三日五夜，得其所钦。
　革　　黄里绿衣，君服不宜。淫湎毁常，失其宠光。
　鼎　　天所顾佑，祸灾不到，安吉无惧。
　震　　盘纡九回，行道留难。止须千丘，乃睹所欢。
　艮　　暴虐失国，为下所逐。北奔阴胡，主君旄头。
　渐　　御骍从龙，至霍华东。与禹相逢，送至子邦。
　归妹　铜人铁距，雨露劳苦。终日卒岁，无有休息。
　丰　　大人失宜，盈满复亏。成长之木，盛者灭衰。
　旅　　梅李冬实，国多盗贼。乱扰并作，王不能制。
　巽　　泽枯无鱼，山童难株。长女嫉妒，使身虚空。
　兑　　天门冬虚，晋季为灾。膉暌默苍，秦伯受殃。
　涣　　褰衣涉河，水深渍衣。赖幸舟子，济脱无他。
　节　　推车上山，高仰重难。终日至暮，不见阜颠。
　中孚　鼎易其耳，热不可举。大路壅塞，旅人辛苦。
　小过　四乱不安，东西为患。退身止足，无出邦域。乃得完全，赖其生福。
　既济　班马还师，以息劳疲。役夫嘉喜，入户见妻。
　未济　积德不怠，遇生逢时。载善（一作喜）渭阳，身受荣光
噬嗑　
　噬嗑　麒麟凤凰，善政得祥。阴阳和调，国无灾殃。
　乾　　北风相牵，提笑语言。伯歌叔舞，燕乐以喜。
　坤　　甲戊己庚，随时运行。不失常节，咸逢出生。各乐其类，达性任情。
　屯　　破亡之虚，神所忧衰。进德无光，留止有庆。
　蒙　　注斯膏泽，祈卫百毒。防以江南，虺不能螫。
　需　　日月相望，光辉盛昌。三圣成功，仁德大降。
　讼　　大蛇巨鱼，战于国郊。上下济塞，卫侯庐漕。
　师　　龙入天关，经历九山。登高上下，道里险难。日晏不食，绝无甘酸。
　比　　沙漠北塞，纯无水泉。君子征凶，役夫力殚。
　小畜　关柝门启，衿带解堕。福与善生，忧不为祸。
　履　　狼虎所嗥，患害必遭。不利有为，宜以遁逃。
　泰　　金精耀怒，带剑过午。两虎相距，弓弩满野，虽忧无咎。
　否　　朽根枯树，华叶落去。卒逢火焱，相随偃仆。
　同人　入和出暗，动作有光。转运休息，常乐允康。
　大有　国多忌讳，大人恒畏。结口无患，可以长存。
　谦　　天地淳亨，六合光明。阴序阳顺，厥功以成。
　豫　　裸裎逐狐，为人观笑。牝鸡鸣晨，主作乱妖。
　随　　阴失阳复，桀失其室，相餧不食。
　蛊　　蜎飞蠢动，各有配偶。大小相保，咸得其所。临之豫）
　临　　鬼守我庐，欲呼伯去。曾孙寿考，司命不许。与生相保。
　观　　祸走患伏，喜为我福。凶恶消亡，灾害不作。
　贲　　智不别扬，张诳妄行。陷渊仆颠，伤杀伯身。
　剥　　凶忧灾殃，日益明章。祸不可救，三都夷伤。
　复　　长尾蜲蛇，画地为河。深不可涉，绝无以北。怅然愤息。
　旡妄　爱我婴女，牵引不与。冀幸高贵，反曰下贱。
　大畜　凫游江湖，甘乐其饵。既不近人，虽惊不骇。
　颐　　明灭光息，不能复食。精魄既丧，以夜为室。
　大过　奇适无偶，习静独处。所愿不从，心思劳苦。
　坎　　葛藟蒙棘，花不得实。谗 乱政，使忠壅塞。
　离　　鹊笑鸠舞，来遗我酒。大喜在后，授我龟纽。龙喜张口，超拜福祉。
　咸　　摇尾逐灾，云孽辟除。洿泥生粱，下为田主。
　恒　　白鹤衔珠，夜食为明。膏润优渥，国岁年丰。
　遯　　内执柔德，止讼以默。宗邑赖德，祸灾不作。
　大壮　犬吠惊骇，公拔戈起。元冥厌火，消散瓦解。
　晋　　公悦妪喜，子孙俱在。荣誉日登，福禄来处。
　明夷　鸟鸣捕 ，长欲飞去。循枝上下，适与风遇。颠损树根，命不可救。
　家人　析薪炽酒，使媒求妇。和合齐宋，姜子悦喜。
　睽　　邻不我顾，而望玉女。身多疣癞，谁当媚者。
　蹇　　远视无光，不知青黄。黈纩塞耳，使君闇聋。
　解　　克身整己，逢禹巡狩。赐我元圭，蒙受福佑。
　损　　远望千里，不见黑子。离娄之明，无益于光。
　益　　斧斤所斫，疮疣不息。针口不施，下即空室。
　夬　　齐侯少子，才略美好。求我长女，贱薄不与。反得丑陋，后乃大悔。
　姤　　失俪后旅，天门地户。不知所在，安止无咎。
　萃　　乌孙氏女，深目黑丑。嗜欲不同，过时无咎。
　升　　伯驾纯骝，南至东华。求索车马，道阙中止。
　困　　二女宝珠，误郑大夫。君父无礼，自为作笑。
