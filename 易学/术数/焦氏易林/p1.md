<!-- { "loadSidebar": true } -->
■■■此起为乾卦■■■
乾之乾
道徙多阪，胡言连蹇。译喑且聋，莫使道通。请遏不行，求事无功。
乾之坤
招殃来螯，害我邦国。病伤手足，不得安息。
乾之屯
阳孤亢极，多所恨惑。车倾盖亡，身常忧惶。乃得其愿，雌雄相从。
乾之蒙
鵊鵴鸤鸠，专一无忧。君子是则，长受嘉福。
乾之需
目瞤足动，喜如其愿，举家蒙宠。
乾之讼
龙马上山，绝无水泉，喉焦唇干，舌不能言。
乾之师
仓盈庾亿，宜稼黍稷。年岁丰熟，民人安息。
乾之比
中夜犬吠，盗在墙外。神明佑助，消散皆去。
乾之小畜
据斗运枢，顺天无忧。所行造德，与乐并居。
乾之履
空拳握手，委地更起。富饶丰衍，快乐无已。
乾之泰
不风不雨，白日皎皎，宜出驱驰，通理大道。
乾之否
载日晶光，骖驾六龙。禄命彻天，封为燕王。
乾之同人
子号索哺，母行求食。反见空巢，訾我长息。
乾之大有
上帝之生，福佑日成。修德行惠，乐且安宁。
乾之谦
山险难登，涧中多石。车驰軎击，载重伤轴，担载差踬，踠跌失足。
乾之豫
禹凿龙门，通利水源。东注沧海，民得安从。
乾之随
乘龙上天，两蛇为辅，踊跃云中，游观沧海，民乐安处。
乾之蛊
彭祖九子，据德不殆。南山松柏，长受嘉福。
乾之临
南山昊天，刺政关身。疾悲无辜，皆憎为仇。
乾之观
江河淮海，天之奥府。众利所聚，可以饶有。乐我君子，百福是受。
乾之噬嗑
坚冰黄鸟，终日悲号。不见白粒，但见藜蒿，数惊鸷鸟，为我心忧。
乾之贲
室如悬磬，既危且殆。早见之士，依山谷处。
乾之剥
大禹戒路，蚩尤除道。周匝万里，不危不殆，见其所使，无所不在。
乾之复
三人为旅，俱归北海。入门上堂，拜谒王母，饮劳我酒。
乾之无妄
传言相误，非干径路。鸣鼓逐狐，不知迹处。
乾之大畜
三羊争雌，相逐奔驰。终日不食，精气劳疲。
乾之颐
纯服黄裳，戴上以兴。德义既生，天下归仁。
乾之大过
桀跖并处，人民愁苦。权兵荷粮，战于齐鲁。
乾之坎
黄鸟采绿，既嫁不答。念我父兄，思复邦国。
乾之离
胎生孚乳，长息成就。充满帝室，家国昌富。
乾之咸
三人求桔，反得大粟。女贵以富，黄金百镒
乾之恒
东山西岳，会合俱食。百家送从，以成恩福。
乾之遁
弱鸡无距，与鹊交斗。翅折目盲，为鸠所伤。
乾之大壮
隙大墙坏，蠹众木折。狼虎为政，天降罪罚。高弑望夷，胡亥以毙。
乾之晋
三痴俱走，迷路失道。惑不知归，反入患口。
乾之明夷
弓矢俱张，把弹折弦。丸发不至，道遇害患。
乾之家人
三女求夫，伺候山隅，不见复关，长思叹忧。
乾之睽
阳旱炎炎，伤害禾谷。穑人无食，耕夫叹息。
乾之蹇
骑豚逐羊，不见所望。径涉虎庐，亡羝失羔。
乾之解
暗昧冥语，相传诖误。鬼魅所居，谁知卧处。
乾之损
姬姜祥淑，而人偶食。论仁议福，以安王室。
乾之益
公孙驾骊，载聘东齐。延陵说产，遗季纻衣。
乾之夬
孤竹之墟，失妇亡夫。伤于蒺藜，不见少妻，东郭棠姜，武氏以亡。
乾之姤
仁政不暴，凤凰来舍。四时顺节，民安其处。
乾之萃
任劣力薄，孱驽恐怯。如猬见鹊，不敢格拒。
乾之升
卫侯东游，惑于少姬。忘我考妣，久迷不来。
乾之困
噂噂所言，莫如我垣。欢喜坚固，可以长安。
乾之井
鸑鸣岐山，鳖应山渊。男女构精，万物化生。文王以成，为开周庭。
乾之革
玄黄虺隤，行者劳疲，役夫憔悴，逾时不归。
乾之鼎
弱足钺跟，不利出门。市贾不利，折亡为患。
乾之震
悬貆素餐，居非其安。失舆剥庐，休坐徒居。
乾之艮
民怯城恶，奸人所伏。寇贼大至，入我邦城，妻子俘获。
乾之渐
阳低头，阴仰首，水为灾，伤我足，进不利，难生子。
乾之归妹
背北相憎，心意不同，如火与金。
乾之丰
太微帝室，黄帝所值。藩屏周卫，不可得入，常安无患。
乾之旅
茧栗牺牲，敬享鬼神。神嗜饮食，受福多孙。
乾之巽
出门逢恶，与祸为怨。更相击刺，伤我手端。
乾之兑
鹢飞中途，举事不进，众人乱溃。
乾之涣
跛踦相随，日暮牛疲。陵迟后旅，失利亡雌。
乾之节
龙角博颡，位至公卿。世禄长久，起动安宁。
乾之中孚
舜升大禹，石夷之野。征诣王庭，拜治水土。
乾之小过
从风放火，荻芝俱死。三害集房，叔子中伤。
乾之既济
梗生荆山，命制输班。袍衣剥脱，夏热冬寒。饥饿枯槁，众人莫怜。
乾之未济
长面大鼻，来解己忧。遗吾福子，与我惠妻，惠吾嘉喜。
■■■乾卦终■■■
■■■此起为坤卦■■■
坤之坤
不风不雨，白日皎皎。宜出驱驰，通利大道。
坤之乾
谷风步气，万物出生。萌庶长养，华叶茂盛。
坤之屯
苍龙单独，与石相触。催折两角，室家不足。
坤之蒙
城上有鸟，自名破家。招呼鸠毒，为国患灾。
坤之需
霜降闭户，蜇虫隐处。不见日月，与死为伍。
坤之讼
天之德室，温仁手福。衣裳所在，凶恶不起。
坤之师
皇陛九重，绝不可登。未见王公，谓天盖高。
坤之比
孔德如玉，出于幽谷。升高鼓翼，辉光照国。
坤之小畜
五轭四轨，复得饶有。陈力就列，驺虞悦喜。
坤之履
四足无角，君子所服。南征述职，以惠我国。
坤之泰
雷行相逐，无有攸息。战于平陆，为夷所覆。
坤之否
六龙争极，服在下饰。谨慎管钥，结禁毋出。
坤之同人
长男少女，相向共语，福禄欢喜。
坤之大有
奸延恶人，使德不通。炎火为殃，禾谷大伤。
坤之谦
修其翰翼，随风向北，至虞夏国，与舜相得。年岁大乐，邑无盗贼。
坤之豫
铅刀攻玉，坚不可得。尽我筋力，胝茧为疾。
坤之随
举被覆目，不见日月。衣裳簠簋，就长夜室。
坤之蛊
贼仁伤德，天怒不福。斩刈宗社，失其邦域。
坤之临
白龙赤虎，战斗俱怒。蚩尤败走，死与鱼口。
坤之观
北辰紫宫，衣冠立中。含和建德，常受天福。
坤之噬嗑
稷为尧使，西见王母。拜请百福，赐我善子。
坤之贲
三人异趣，反复迷惑。一身五心，乱无所得。
坤之剥
南山大玃，盗我媚妾。怯不敢逐，退而独宿。
坤之复
众鬼所趋，反作大怪。九身无头，魂惊魄去，不可以居。
坤之无妄
延头远望，眯为目疾。不见叔姬，使伯心忧。
坤之大畜
典册法书，藏在兰台。虽遭乱溃，独不遇灾。
坤之颐
自卫反鲁，时不我与。冰炭异室，仁道隔塞。
坤之大过
瘤瘿秃疥，为身疮害。疾病癃残，常不远逮。
坤之坎
东齐郭卢，嫁于洛都。俊良美好，媒利过倍。
坤之离
齐鲁争言，战于龙门。构怨连祸，三世不安。
坤之咸
膏泽肥壤，农人丰敞。利居长安，历世无患。
坤之恒
仓盈庾亿，宜种黍稷。年岁丰熟，民得安息。
坤之遁
鸱鸮破斧，邦人危殆。赖其忠德，转祸为福，倾危复立。
坤之大壮
岁疾无年，虐政害民。乾溪骊山，秦楚结冤。
坤之晋
捯洁累累，缔结难解。嫫母衒嫁，媒不得坐，自为身祸。
坤之明夷
訾陬开门，鹤鸣弹冠，章甫进用，舞韶和鸾。三人翼事，国无灾患。
坤之家人
弟妹和居，与类相扶。愿慕群丑，不离其处。
坤之睽
邯郸反言，兄弟生患。涉叔忧恨，卒死不还。
坤之蹇
三人逐兔，各争有得，爱亡善走，多获鹿子。
坤之解
北辰紫宫，衣冠立中。含和建德，常受天福。
坤之损
拜跪请免，不得其哺。俯首衔枚，低头北走。
坤之益
鹤盗我珠，逃于东隅。求之郭嘘，不见所居。
坤之夬
一簧两舌，妄言谬语。三奸成虎，曾母投杼。
坤之姤
孤独特处，莫与为旅。身日劳苦，使布五谷，阴阳顺序。
坤之萃
褰衣涉河，涧流浚多。赖遇舟子，济脱无他。
坤之升
凭河登山，道路阻难，求事少便。
坤之困
兔罝之荣，不失其恭，和谦致乐，君子攸同。
坤之井
三女求夫，伺候山隅，不见复关，泣涕涟如。
坤之革
螟虫为贼，害我五谷。中溜空虚，家无所食。
坤之鼎
望尚阿衡，太宰国公。藩屏辅弼，福禄来同。
坤之震
三年生狗，以戌为母。荆夷上侵，姬伯出走。
坤之艮
途遏道塞，求事不得。
坤之渐
探怀得蚤，无有凶忧，所愿失道，善居渐好。
坤之归妹
飞楼属道，趾多搅垣，居之不安，覆厌为患。
坤之丰
义不胜情，以欲自倾，几危利宠，折角催颈。
坤之旅
潼翁蔚荟，扶首来会，津液来降，流淹滂霈。
坤之巽
白驹生刍，猗猗盛姝。赫喧君子，乐以忘忧。
坤之兑
车驰人趋，卷甲相仇。齐鲁寇战，败于犬丘。
坤之涣
举首望城，不见子贞，使我悔生。
坤之节
龙斗时门，失理伤贤。内畔外贼，则生祸难。
坤之中孚
安如泰山，福喜屡臻。虽有豹虎，不致危身。
坤之小过
初忧后喜，与福为市。八佾列陈，饮御嘉友。
坤之既济
持刀操肉，对酒不食。夫行从军，小子入狱，抱膝独宿。
坤之未济
阴衰老极，阳建其德。履离戴光，天下昭明。功业不长，虾蟆代王。
■■■坤卦终■■■
■■■此起为屯卦■■■
屯之屯
兵征大宛，北出玉关。与胡寇战，平城道西，七日绝粮，身几不全。
屯之乾
泛泛柏舟，流行不休。耿耿寤寐，心怀大忧。仁不逢时，身隐穷居。
屯之坤
采薪得麟，大命陨颠。豪雄争名，天下四分。
屯之蒙
山崩谷绝，天福尽竭。泾渭失纪，玉历尽已。
屯之需
夏台羑里，汤文所厄。鬼侯俞贿，商王解舍。
屯之讼
泥津污辱，弃捐沟渎。所共笑哭，终不显录。
屯之师
李梅冬实，国多盗贼。扰乱并作，君不能息。
屯之比
獐鹿逐牧，饱归其居。反还次舍，无有疾故。
屯之小畜
夹河为婚，期至无船。摇心失望，不见所欢。
屯之履
百足俱行，相福为强。三圣翼事，王室宠光。
屯之泰
坐位失处，不能自居。贼破王邑，阴阳颠倒。
屯之否
登几上舆，驾驷南游。合纵散横，燕齐以强。
屯之同人
三孙荷弩，无益于辅。城弱不守，邦君受讨。
屯之大有
河伯大呼，津不得渡。船空无人，往来亦难。
屯之谦
甘露醴泉，太平机关。仁德感应，岁乐民安。
屯之豫
重茵厚席，循皋采藿。虽踬不惧，反复其宅。
屯之随
太乙驾骝，从天上来。征我叔季，封为鲁侯。
屯之蛊
南巴六安，石解戟天。所指不已，耊老复丁。弊室旧嘘，更为新家。
屯之临
家给人足，颂声并作。四夷宾伏，干戈韬阁。
屯之观
东邻嫁女，为王妃后。庄公筑馆，以尊王母。归于京师，季姜悦喜。
屯之噬嗑
陈妻敬仲，兆兴齐姜。营丘是适，八世大昌。
