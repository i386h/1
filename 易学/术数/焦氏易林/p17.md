<!-- { "loadSidebar": true } -->
　泰　　仁德优洽，恩及异域。泽被殊方，福庆隐伏。作蚕不织，寒无所得。
　否　　东求金玉，反得敝石。名曰无宜，字曰丑恶。众所贱薄。
　同人　击鼓合战，士怯叛亡。威令不行，败我成功。
　大有　仲春孟夏，和气所舍。生我嘉福，国无残贼。
　谦　　尹氏伯奇，父子相离。无罪被辜，长舌为灾。
　豫　　五谷不熟，困民恶极。驾之新邑，嘉禾有得。
　随　　登虚望贫，暮食无飧。长子南戍，与我生分。
　蛊　　东市齐鲁，南贾荆楚。羽毛齿革，为吾利宝。
　临　　节情省欲，赋敛有度。家给人足，公刘以富。
　观　　恭宽信敏，功加四海。辟去不祥，喜来从母。
　噬嗑　张狂妄行，与恶相逢。不得所欲，生我独凶。
　贲　　画龙头颈，文章不成。甘言美语，诡辞无名。
　剥　　骑龙乘凤，上见神公。彭祖受制，王高赞通。巫咸就位，拜寿无穷。
　复　　温仁君子，忠孝所在八国为邻，祸灾不起
　旡妄　威权分离，乌夜徘徊群蔽月光，大人诛伤。
　大畜　学灵三年，圣且神明先知吉祥，言喜福庆神鸟来见，告我无穷。
　颐　　东山辞家，处妇思夫伊威盈室，长股羸户叹我君子，役日未已。
　大过　张颔开口，舌直绝齿然诺不行，政乱无绪。
　坎　　吹角高邦，有失牛羊众民惊惶，敬慎避咎敕行不殃。
　离　　南行出城，世德福祉。三姬嫁齐，赖其所欲。
　咸　　心狂志悖，耳听从类。政令无常，下民多孽。
　恒　　安上宜官，一日九迁。踰群越等，牧养常山。
　遯　　东邻嫁女，为王妃后。庄公筑馆，以事主母。归于京师，季姜悦喜。
　大壮　六甲无子，以丧其戊。五丁不亲，庚失曾孙。癸走出门。
　晋　　阴雾不清，浊政乱民。孟春季夏，水坏我居。
　明夷　骑肫逐羊，不见所望。径涉虎庐，亡身失羊。
　睽　　安床厚褥，不得久宿。弃我喜宴，困于南国。投杼之忧，不成祸灾。
　蹇　　五日四维，安平不危。利以居止，保有玉女。
　解　　西贾巴蜀，寒雪至毂。欲前不得，反复其室。
　损　　刚柔相呼，二姓为家。霜降既同，惠我以仁。
　益　　天马五道，夹大分处。往来上下，相随哭歌。凶恶如何。
　夬　　出门怀忧，东上祸丘。与凶相遇，自为灾患。
　姤　　西行求玉，冀得隋璞。反见凶恶，使我惊惑。
　萃　　出门无至，动作失利。御忧怀祸，使我多悴。（门一作入；至一作妄）
　升　　高楼无柱，颠僵不久。纣失三仁，身死牧野。
　困　　避祸迯殃，身全不伤。高贵疾颠，华落坠亡。
　井　　张牙反目，怒齰忿怒。狂马挠犬，道惊伤轸。
　革　　泉涸龙忧，箕子为奴。干叔陨命，殷破其家。
　鼎　　向食饮酒，嘉宾会聚。牂羊大猪，君子饶有。
　震　　黄牛骍犊，东行折角。冀得百祥，反亡我囊。
　艮　　路多枳棘，步刺我足。不利旅客，为心作毒。
　渐　　执斧破薪，使媒求妇。和合二姓，亲御斯酒。召彼邻里，公姑悦喜。
　归妹　驾车出门，顺时宜西。福佑我身，安宁无患。
　丰　　日新东升，魁杓为祸。汉台为秦，使我久坐。
　旅　　山陵丘墓，魂空室屋。精光竭尽，长卧无觉
　巽　　孩子含饵，为利所悦。探釜把甑，烂其手臂。
　兑　　何村待时，门户独悲。蚯蚓冬行，解我无忧。桑蚕不得，女红无成。
　涣　　解伤惊惶，散我衣裳，君不安邦。
　节　　害政养贼，背主入愆。跛行不安，国为危患。
　中孚　祸走患伏，喜为我福。凶恶消亡，灾害不作。
　小过　老马为驹，病鸡不雏。三雌独宿，利在山北。
　既济　播天舞地，哓乱神所，居乐无咎。
　未济　异国殊俗，情不相得。金木为仇，酋长擅役。
　睽　
　睽　　仓盈庾亿，宜稼黍稷。年丰岁熟，民得安息。
　乾　　被服文衣，游视酒池。上堂见觞，喜为吾兄。使我忧忘。（蹇之同人）
　坤　　邑姜叔子，天文在手。实沈参墟，封为晋侯。
　屯　　改柯易叶，饭温不食。豪雄争强，先者受福。
　蒙　　馨香陟降，明德上登。社神佑顾，命为大邻。
　需　　老狼白驹，长尾大狐。前颠却踬，进退遇祟。
　讼　　山没丘浮，陵为水鱼，燕雀无庐。
　师　　懿公浅愚，不受深谋。无援失国，为狄所灭。
　比　　鼎易其耳，热不可举。大涂壅塞，旅人心苦。
　小畜　　凶声丑言，要不可闻。君子舍之，往恨我心。（要当作恶）
　履　　昧暮乘车，履危蹈沟。亡失群物，摧折两轴。
　泰　　南有嘉鱼，驾黄取 。鲂鱮诩诩，利来毋忧。
　否　　隔在九山，往来劳难。心结不通，失其所欢。
　同人　下流难居，任失多态。贞良温柔，年岁不富。
　大有　狐狸雉兔，畏人逃去。分首窜匿，不知所处。
　谦　　异体殊俗，各有所属。西邻孤妪，欲寄我室。主母骂詈，终不可得。
　豫　　怒非怨妒，贪得腐鼠。而呼鹰鹯，自今失饵。倒被困患。
　随　　五心六意，岐道多怪。非君本心，生我恨悔。
　蛊　　三班六黑，同室共食。日长月息，我家有德。
　临　　方船备水，旁河燃火，终身无祸。
　观　　翳屏独语，不闻朝市，利以居言，究被后门。
　噬嗑　居处不安，徒反触患。
　贲　　刺刖髡劓，人所贱弃。批捍之言，我心不快。
　剥　　皋田禾黍，堆壤麻阜。衣食我躬，室家饶有。
　复　　两目失明，日夺无光。胫足跛踦，不可以行。顿于丘傍。
　旡妄　金城朔方，外国多羊。履霜不时，去复为忧。
　大畜　匿痼不医，乱政生灾。纣作淫虐，商破其墟。
　颐　　鬼哭泣社，悲伤无后。甲子昧爽，殷汤绝祀。
　大过　焱风卒起，车驰袍褐。弃古追亡，失其和节。忧心惙惙。
　坎　　耄老失明，闻善不从。自今颠沛，反为咎殃。
　离　　随风骑龙，与利相逢。日获三狐，商伯有功。衢衢之邑，长安无他。
　咸　　三牛五牂，重明作福。使我有得，疾入官狱。忧在心腹。
　恒　　孟巳乙丑，哀呼尼父。明德讫终，乱虐滋起。
　遯　　华灯百枝，消暗衰微。精光讫尽，奄如灰糜。
　大壮　鹰飞雉退，兔伏不起。狐张狼鸣，野鸡惊骇。
　晋　　斗身战天，门有何患。室家具在，不失其欢。
　明夷　东家杀牛，污臰腥臊。神背西顾，命绝衰周。亳社灾烧，宋人夷诛。
　家人　阴阳辨舒，二姓相合。婚姻孔云，生我利福。
　蹇　　东入海口，循流北走。一高一下，五色无主。十日六夜，死于水涘。
　解　　孤竹之墟，失妇无夫。伤于蒺藜，不见其妻。东郭棠姜，武子以亡。
　损　　天门东墟，尽既为灾。迹 喑聋，秦伯受殃。
　益　　赖生光水，受福之祉。虽遭乱，溃独不危殆。
　夬　　折舌闭目，不见稚叔。三足孤乌，远其无失。
　姤　　七人同室，兄弟合食。和乐相好，各得所欲。
　萃　　继体守藩，纵欲废贤。君臣淫佚，夏氏失身。侧室之门，福禄来存。
　升　　老狐屈尾，东西为鬼。病我长女，哭涕诎指。或西或东，大革易诱。
　困　大树之子，百条共母。当夏六月，枝叶茂盛。鸾凤以庇，召伯避暑。穉穉卭甚，各得其所。
　井　　井堙木刊，国多暴残。秦王失所，坏我大坛。
　革　　驾黄买苍，与利相迎。心获所守，不累弟兄。
　鼎　　仓盈庾亿，宜稼黍稷。年丰岁熟，民得安息。
　震　　人生马渊，寿考且神。飞腾上天，舍宿轩辕。居常乐安。
　艮　　思愿所之，今乃逢时。洗我故忧，拜我欢来。
　渐　　魁罡所当，初为败殃。君子留连，困于水浆。求金东山，利在茂乡。贾市有息，子载母行。
　归妹　铅刀攻玉，无不钻凿。龙体具举，鲁般为辅。三圣翼事，所求必喜。
　丰　　喜来如云，举家欢忻。众才君子，驾福盈门。
　旅　　响像无形，骨体不成。微行衰索，消灭无名。
　巽　　积水不温，北陆苦寒。露宿多风，君子伤心。
　兑　　黄马绿车，驾之大都。赞达才能，使我无忧。赞当作荐）
　涣　　从风放火，芝艾俱死。三害集聚，叔子中伤。
　节　　一身三手，无益于辅。两足共节，不能克敏。
　中孚　南向陋室，风雨并入。埃尘积湿，王母盲痹。偏枯心疾，乱我家次。
　小过　采薇出车，鱼丽思初。上下促急，君子怀忧。
　既济　先易后否，告我利市。骚苏自苦，思再故止。一作改正）
　未济　生宜地乳，上皇大喜。隆我祉福，贵寿无极。
　蹇　
　蹇　　同济共舆，中道别去。丧我元夫，独与孤苦。
　乾　　叔肸居冤，祁子自邑。乘遽解患，羊舌免脱。赖得生全。
　坤　　兔聚东郭，众犬俱猎。围缺不成，无所能获。
　屯　　作室山根，人以为安。一夕崩颠，败我壶餐。
　蒙　　疾风尘起，乱我崩始。强大并小，先否后喜。
　需　　洁斋沐浴，思明居德。哀公怯弱，风氏复北。
　讼　　土瘠瘦薄，培塿无柏，使我不乐。
　师　　褰衣涉河，涧流波多。赖遇舟子，济脱无他。
　比　　送我季女，莹于荡道。齐子旦夕，留连久处。
　小畜　　三孙六子，安无所苦。中藏废殆，亡我所使。
　履　　扬风偃草，尘埃俱起。清浊溷散，忠直隐处。
　泰　　历险登危，道远劳疲。去家自归，困涉大波。
　否　　六艺之门，仁义俱存。镃基逢时，尧舜为君。伤寒执温，下至黄泉。
　同人　被服文衣，游观酒池。上堂见觞，喜为吾兄。使我忧亡。
　大有　生时不利，天命灾至。制于斧瘢，当夜勤苦。
　谦　　天门开辟，牢户寥廓。桎梏解脱，拘囚纵释。
　豫　　川渊难游，水为我忧。多言少实，命鹿为驹。道德开基，君子逢时，利以中疑。
　随　　乡岁逢时，与生为期。枝叶盛茂，君子无忧。
　蛊　　六鹢退飞，为衰毁祥。陈师合战，左股夷伤。遂崩不起，霸功不成。
　临　　雷君出装，隐隐西行。霖雨不止，流为河江。南国忧凶。
　观　　牙孽生齿，阳倡于外。左手执钥，公言锡爵。
　噬嗑　火起土门，不为我残。跳脱东西，独得生完。不利出邻，病疾忧患。
　贲　　举事无成，不利出征。言不可用，众不能平。
　剥　　老狼白驴，长尾大胡。前颠却踬，进退遇祟。
　复　　日入道极，劳者休息。班马还师，复我燕室。
　旡妄　山林麓薮，非人所处。鸟兽无礼，使我心苦。
　大畜　蓄利积福，日新其德。高氏饮食，忧不为患。
　颐　　张罗百目，鸟不得北。缩颈挂翼，困于窘国。君子治德，获誉受福。
　大过　伯虎仲熊，德义渊弘。使布五教，阴阳顺序。
　坎　　跛踦相随，日暮牛罢。陵迟后旅，失利亡雌。
