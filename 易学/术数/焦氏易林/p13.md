<!-- { "loadSidebar": true } -->
 　同人　乘龙南游，夜过糟丘，脱厄增忧。一下有缯绝鲁伤，羿不得美。
 　大有　马踬车伤，长舌破家。东关二五，晋君出走。
 　谦　　瓜花瓠实，百女同室。酰苦不熟，未有配合。
 　豫　　晨风文翰，火举就温。时过我邑，羿无所得。
 　随　　浼浼促促，涂泥至毂。雨泞不进，虎囓不得。
 　蛊　　胶车驾东，与雨相逢。放革懈惰，顿禹（一作输）独坐。忧不为祸。（一作福）
 　临　　六家作权，公室剖分。阴制其阳，唐叔失明。
 　观　　去室离家，来奔大都。火息复明，姬伯以昌。商人失功。
 　噬嗑　牧羊稻园，闻虎喧讙。危惧喘息，终无祸患。
 　贲　　婴儿求乳，母归其子。黄麑悦喜，乃得甘饱。
 　剥　　廓落失业，跨祸变福，利无所得。
 　复　　出入无时，忧患为灾。行人失牛，利去不来。若马遗驹，勿与久居。
 　旡妄　风怒漂木，女感生疾。阳失其时，阴孽为贼。
 　大畜　车马疾伤，不利越乡。幽人无贪，去晦就明。
 　颐　　三奇六耦，各有所主。周南召南，圣人所在。德义流行，民悦以喜。
 　坎　　坐争立讼，纷纷哅哅。卒成祸乱，灾及家公。
 　离　　凶忧为残，使我不安。从之南国，以除心疾。
 　咸　　爱我婴女，牵引不得。冀幸高贵，反曰下贱。
 　恒　　宜行贾市，所取必倍。载喜抱子，与利为友。
 　遯　　坐席未温，忧来扣门。踰墙北走，兵交我后。脱于虎口。
 　大壮　赤帝悬车，废职不朝。叔带之灾，君子记庐。
 　晋　　子畏于匡，厄困陈蔡。明德不危，竟自免害。
 　明夷　逐雁南飞，马疾牛罢。不见鱼池，失利忧危。牢户之冤，脱免无患。
 　家人　推辇上山，高仰重难。终日至暮，不见阜巅。
 　睽　　忧不为患，福在堂门，使君偃安。
 　蹇　　春桃生华，季女宜家。受福多年，男为邦君。
 　解　　高山之巅，去地亿千。虽有兵寇，足以自守。
 　损　　过时历月，役夫憔悴。处子叹室，思我伯叔。
 　益　　太微复明，说升傅岩，乃称高宗。一作疾在头颈，和不能生，灭其令名。
 　夬　　旁多小星，三五在东。早夜晨行，劳苦无功。
 　姤　　东乡烦烦，相与笑言。子般鞭革，圉人作患。
 　萃　　鼻移在头，枯苇复生。下朽上荣，家乃不宁。其舍不成。
 　升　　虾蟆群聚，从天请雨。云雷集聚，应时辄与。得其所愿。
 　困　　大步上车，南到喜家。送我貂裘，与福载来。
 　井　　贼仁伤德，天怒不福。斩刈宗社，失其土宇。一本此下有皆颐之三字，阙一字）
 　革　　从猬见虎，虽危无殆，终已不处。
 　鼎　　履行素德，卒蒙佑福。与尧侑食，君子有息。
 　震　　利在北陆，寒苦难得。忧危之患，福为道门。商叔生存。
 　艮　　四蹇六盲，足痛难行。终日至暮，不离其邻。
 　渐　　台骀昧子，明知地理。障泽宣德，封居河涘。
 　归妹　畜水待时，以备火灾。柱车绊马，郊行出旅。可以无咎。
 　丰　　岁暮花落，君衰于德。荣宠殒坠，阴弃其室。
 　旅　　夏败蔡悲，千里为市。黄落潱郁，利得无有。
 　巽　　仲春巡狩，东见群后。昭德允明，不失其所。
 　兑　　冽洁缧缧，缔构难解。嫫母衒嫁，媒不得坐。自为身祸。
 　涣　　鸟噜夜中，以戒灾凶。重门击柝，备忧外客。
 　节　　朝霁暮露，纤我衣濡，道无行牛。
 　中孚　抱璞怀玉，与桀跖觞。诎坐不申，道无良人。
 　小过　两心相悦，共其茀 。一作茅芦）夙夜在公，不离房中。得君子意。
 　既济　载馈茹田，破鉏失餐。苗稼不辟，独饥于年。
 　未济　甘露醴泉，太平机关。仁德感应，岁乐民安。屯之谦）
坎　
　坎　　有鸟黄足，归呼季玉。从我睢阳，可避刀兵。与福俱行，有命久长。
　乾　　太王为父，季历孝友。文武圣明，仁德兴起。孔张四国，载福绥厚。
　坤　　猿堕高木，不踒手足。保我全生，还归其室。
　屯　　重耳恭敏，遇谗出处。北奔戎狄，经涉齐楚。以秦代怀，诛杀子圉，身为伯主。
　蒙　　倚锋据戟，伤我胸臆，耗折不息。
　需　　狗冠鸡步，君失其所。出门抵山，行者忧难。水灌我园，高陆为泉。
　讼　　众鸟所翔，中有大怪。丈身长颈，为我惊忧。
　师　　虎行相逐，未有休息。战于平陆，为夷所覆。
　比　　禹凿龙门，通利水泉。同注沧海，民得安然。
　小畜　　尧舜仁德，养贤致福。众英积聚，国无寇贼。
　履　　陆居少泉，山高无云。车行千里，涂不污轮。渴我为怨。
　泰　　朝不见光，夜不见明。暝抵空床，季女奔亡。怆然心伤。
　否　　齐鲁永国，仁圣辅德。造礼雅言，定公以安。
　同人　束帛元圭，君以布德。伊吕百里，应聘辅国。
　大有　棘钩我襦，为绊所拘。灵巫拜祝，祸不成灾。东山之邑，中有肥土，可以饶饱。
　谦　　门烧屋燔，为下所残。西行出户，顺其道理。虎卧不起，牛羊欢喜。
　豫　　墙高蔽目，昆仑翳日。远行无明，不见欢叔。
　随　　天地际会，不见内外。祖辞遣送，与世长诀。
　蛊　　深水难涉，泥涂至毂。牛罢不进，浮陷为疾。
　临　　羊惊虎狼，猕猴群走。无益于僵，为齿所伤。
　观　　履蛇蹑虺，与鬼相视。惊恐失气，如骑虎尾。
　噬嗑　车惊人倾，两轮脱去。行者不止，人生忧惧。结缔复解，夜明为喜。
　贲　　南贩北贾，与喜为市，利得百倍。
　剥　　延陵适鲁，观乐太史。车邻白颠，知秦兴起。卒兼其国，一统为主。
　复　　出门逢恶，与福为患。反相击刺，伤我手端。
　旡妄　獐鹿群走，自然燕喜。公子好游，他人多有。
　大畜　恭宽信敏，履福不殆。从其邦域，与喜相得。
　颐　　欲飞无翼，鼎重折足。失其福利，庖羞为贼。一下有上卿之家，富其蒙宰。喜除我忧，解吾思愁。
　大过　府藏之富，王以赈贷。捕鱼河海，布网多得。
　离　　阴生麓鹿，鼠舞鬼哭。灵龟陆处，釜甑尘生。仁智盘桓，国乱无欢。
　咸　　风尘坎坷，不见南北。行迷失利，复反其室。
　恒　　金革白黄，宜利戎市。嫁娶有息，商人悦喜。
　遯　　匏瓜之德，宜系不食。君子失舆，官正怀忧。
　大壮　乘船渡济，载水逢火。赖得免患，我有所持。
　晋　　道险多石，伤车折轴。与市为仇，不利客宿。
　明夷　托寄之徒，不利请求。结衿无言，乃有悔患。
　家人　三年争妻，相逐奔驰。终日不食，精气竭罢。
　睽　　退恶防患，日之中息，解释倒悬。
　蹇　　两足四翼，飞入家国。宁我伯姊，与母相得。
　解　　寒露所凌，渐至坚冰。草木疮疡，花落叶亡。
　损　　后稷农功，富利我国。南亩治理，一室百子。
　益　　设网张罗，捕鱼园池。网罟自决，虽得复失。危许之患，受其忻欢。
　夬　　路与县休，侯伯恣骄。上失其威，周室相微。
　姤　　逐走追亡，相及扶桑。复见其乡，使我悔丧。
　萃　　履禄绥厚，载受福祉。衰微复起，继世长久。疾病无危，晋人起告。
　升　　鳏寡孤独，禄命苦薄。入宫无妻，武子哀悲。
　困　　山没丘浮，陆为水鱼。燕雀无巢，民无室庐。
　井　　冠带南游，与福喜期。遨游嘉国，拜位逢时。
　革　　东行亡羊，失其羝牂。少女无夫，独坐空庐。
　鼎　　探巢捕鱼，耕田捕鳅。费日无功，右手虚空。
　震　　东行饮酒，与喜相抱。福为我家，利来从母。水泽之徒，望邑而处。
　艮　　妄怒失精，自令畏悔。怡怡之欢，君子无咎。
　渐　　白云如带，往往来处。飞风送迎，大雹将下。击我禾稼，僵死不起。
　归妹　南至之日，阳消不息。北风烈寒，万物藏伏。
　丰　　火中仲夏，鸿雁解舍。体重难移，未能高举。君子显名，不失其誉。
　旅　　北行出门，履蹈踬颠。踒足据涂，污我襦裤。
　巽　　轻车醊祖，疾风暴起。促乱祭器，飞扬鼓舞。明神降佑，道无害寇。
　兑　　酒为欢伯，除忧来乐。福喜入门，与君相索。使我有得。
　涣　　三足孤乌，虚鸣督邮。司过罚恶，自贼其家。毁败为忧。
　节　　三河俱合，水怒踊跃。坏我王屋，民饥于食。
　中孚　南行枣园，恶虎畏斑。执火销锋，使我无患。
　小过　求鹿过山，与利为怨。闇袭不言，谁知其欢。
　既济　行旅困蹴，失明守宿。囹圄之忧，启蛰出游。
　未济　据棘履杞，跌刺为忧。夫妇不和，乱我良家
离　
　离　　时乘六龙，为帝使东。达命宣旨，无所不通。
　乾　　执辔四骊，王以为师。阴阳之明，载受东齐。
　坤　　春秋祷祀，解祸除忧，君子无咎。
　屯　　坐朝乘轩，据国子民。虞叔受命，和合六亲。
　蒙　　门户下堂，与福相迎。禄于公室，曾孙以昌。
　需　　高木腐巢，漏湿难居。不去甘棠，使我无忧。
　讼　　三女为奸，俱行高园。倍室夜行，与伯笑言。不认主母，为设欢酒，冤尤谁祷。
　师　　漏卮盛酒，无以养老。春贷黍稷，年岁实有。履道坦坦，平安无咎。
　比　　松柏枝叶，常茂不落。君子欢宁，日富求乐。
　小畜　　夫妇不谐，为燕攻齐。良弓不张，骑劫忧亡。
　履　　出令不胜，反为大灾。强不克弱，君受其忧。
　泰　　奔走相错，败乱诸绪，民不得作。
　否　　载璧秉珪，请命于河。周公克敏，冲人瘳愈。
　同人　素车为马，不任重负。王侯出征，忧危为咎。
　大有　大树之子，百条共母。比之火中，枝叶盛茂。
　谦　　壅遏堤防，水不得行。火盛阳光，阴蜺伏藏。走归其乡。
　豫　　五岳四渎，合润为德。行不失理，民赖恩福。
　随　　驾骏南游，虎惊我牛。阴不奉阳，其光灭蹴。訾之谦谦，奉义解患。
　蛊　　早霜晚雪，伤害禾麦。损功弃力，饥无所食。
　临　　岐周海隅，独乐无忧。可以避难，全身保财。
　观　　阴蔽其阳，目暗不明。君忧其国，求骍得黄。驹犊从行。
　噬嗑　金城铁廓，上下仝力。政平民欢，寇不敢贼。
　贲　　平公有疾，迎医秦国。和不能治，晋人疑惑。
　剥　　载尧扶禹，从乔彭祖。西遇王母，道路夷易。无敢难者。
　复　　羔羊皮革，君子朝服。辅政天德，以合万国。
　旡妄　振钟鼓乐，将军受福。安帖之家，虎狼为忧。履危不殆，师行何咎。
　大畜　嫡庶不明，孽乱生殃，陈失其邦。
　颐　　鸟惊孤鸿，乱国不宁。上弱下强，为阴所行。
