<!-- { "loadSidebar": true } -->
　　【天机妙诀本不同，八卦只有一卦通，乾坤艮巽躔何位，乙辛丁癸落何宫，甲庚壬丙来何地，星辰流转要相逢，莫把天罡称妙诀，错将八卦作先宗。乾坤艮巽出官贵，乙辛丁癸田庄位，甲庚壬丙最为荣，下后儿孙出神童，未审何山消此水，合得天心造化工。】
　　
　　蒋注：一部宝照经，不下数千言，皆半含半吐，至此忽然漏泄。盖阴阳大卦，不过八卦之理，而篇中乃云八卦不是真妙诀者，正为不得真传，不明用卦之法故也；而其所以不明用卦之法者，皆因泛言八卦，而不知八卦之中，止有一卦可用故也。大五行秘诀，不过能用此一卦，即从此一卦流转九星，便知乾坤艮巽诸卦落在何宫，二十四山干支落在何官，而或吉或凶，指掌了然矣。俗师不得此诀，妄立五行，有从四墓上起天罡，以为放水出煞之用，如何合得八卦之理。夫收得山来，乃出得煞去，不知一卦作用，山既无从收，一卦不收，诸卦干支又何从流转九星，求纯弃驳，而消水出煞乎，今日但知二十四山，处处可出官贵，处处可旺田庄，处处可出神童，而不知二十四位水路交驰，果下何卦、收何山，乃消得此水，出得煞去。夫既不能收山出煞，则其谈八卦，论干支，皆胡言妄说而已，何以契合天心，而造化在手也。天心即天运，非善人合天之家，不能遇也。大五行所谓一卦，即指天心正运之一卦也。篇中露此二字，其间玄妙，难以名言。杨公虽指出天心一卦之端，而其下卦起星之诀，究竟未尝显言，则天机秘密，须待口传，不敢笔之于书也。
　　
　　【五星一诀非真术，城门一诀最为良，识得五星城门诀，立宅安坟定吉昌，堪笑庸愚多慕此，妄将卦例定阴阳，不向龙身观出脉，又从砂水断灾祥，筠松宝照真秘诀，父子虽亲不肯说，若人得遇是前缘，天下横行陆地仙。】
　　
　　蒋注：言章既言一卦下穴收山出煞之义，此章又直指城门一诀，杨公此论，真可谓披肝露胆矣。此盖五星之用，其要诀俱在城门，识得城门，而后五星有用，于此作二宅，无不兴隆者矣。城门一诀，与龙身出脉，正是一家骨肉，精神贯通，能识城门，乃能观出脉，能观出脉，便能识城门。故笑世人不识此秘，而妄谈卦例，从砂水上乱说灾祥也。此以下，皆杨公镂精抉髓之言，得此便是陆地神仙，父子不传，夫亦师传之禁戒如是，岂敢违哉。
　　
　　【世人只爱周回好，不知水乱山颠倒，时师但知讲八卦，却把阴阳分两下，阴山只用阳水朝，阴水只用阳山照，俗夫不识天机妙，自把山能错颠倒，胡行乱作害世人，福未到时祸先到。】
　　
　　蒋注：道德不云乎，常无欲以观其妙，常有欲以观其窍，此正丹家所谓玄关一窍，大道无多，只争那些子，故曰不离这个，人身有此一窍，地理家须要识阴阳之窍，今人只爱周回好，而不知那些子，些子合得天机，周回不好亦好，些子不合天机，周回虽好皆无用矣；阴山阳山，阴水阳水，皆现成名色，处处是死的，惟有那些子是活的，些子一变，阴不是阴，阳不是阳，阴可作阳，阳可作阴，故曰识得五行颠倒颠，便是大罗仙，世人不谙天机，误将山龙来脉，牵合平洋理气，执定板格，阴阳反成差错，乃真颠倒也。本欲造福，反以贾祸，杨公所为侧然于中，而有是书也。
　　
　　【阳若无阴定不成，阴若无阳定不生，阳水阴山相配合，儿孙天府早登名。】
　　
　　蒋注：此节并下节，尤为全经倾囊倒个之言，而泛泛读过，则不觉其妙，盖学平洋龙法穴法，收山出煞八卦干支之理，一以贯之矣。孤阳不生，独阴不育，此虽通论；而大五行秘诀，只此便了。学者须在山水配合上着眼；所谓配合，自然配合；非寻一个阳以配阴，寻一个阴以配阳也。水即是阳，山节是阴，阴即是山，阳却是水；故只云阳水阴山，而不更言阴水阳山；知此可读宝照经矣，知此者，亦不必更观宝照经矣。章氏直解：阴阳，即来者为阳，往者为阴之阴阳也。阴山阳水者，当用将来之气，挨入水中，已往之气，装在山上，即为阳水阴山，此阴阳是气运消长之阴阳，非干支卦爻之阴阳；又非左到右到之阴阳；又非上元必须离水，下元必须坎水之阴阳；又非以来水为阳，去水为阴之阴阳也。参透此关，方知生成配合之妙理矣。水里排龙，水里得阳，山上得阴；山上排龙，山上得阳，水里得阴；此谓之阳水阴山，阴水阳山也。上文所谓阳山阳水者此也；所谓山与水相对者此也，所谓江南江北主客东西亦即此也。孤阳不生，独阴不长，此天地生成至当不易之理也。配合，即阳水阴山，阴山阳水，交互相生，来往皆春，此真配合也，苟能如此，自有天府登名之应。
　　
　　【都天大卦总阴阳，玩水观山有主张，能知山情与水意，配合方可论阴阳。】
　　
　　蒋注：急接上文，都天大卦岂有他哉，总不过阴阳而已，真阴真阳，只在山水上看，而玩水观山，须胸中别自有主张，此主张非泛泛主张，乃乾坤真消息，所谓天心是也。山情水意四字，全经之窍妙，今人孰不曰山水有情意，而不知世人所谓情意，非真情意也，识此情意，则是阴阳便成配合；青囊万卷，尽在个中，呜呼至矣。
　　
　　【都天宝照无人得，逢山踏路寻龙脉，上刖头走到五里山，遇着宾主相交接，欲求富贵顷时来，记取筠松真妙诀。】
　　
　　蒋注：上文说到山情水意，都天大卦之理尽矣；此节又赞叹而言。此都天宝照，不轻传世，若有人能得，以此观山玩水，一到山情水意，宾主相交之处，用杨公诀法扦之，顷刻之间，造化在手。盖一片热肠，深望人之信从而发此叹也。
　　
　　【天有三奇地六仪，天有九星地九宫，十二地支天干十，干属阳兮支属阴，时师专论这般诀，误尽阎浮世上人。阴阳动静如明得，配合生生妙处寻。】
　　
　　蒋注：言篇赞叹已足，此又引奇门以比论者，盖奇门主地；从洛书来，与地理大卦，同出一原，而时师用错，所以不验，惟有大五行，是奇门真诀，欲知此诀，只在阴阳一动一静之间，求其配合生生之妙，则在在有一阴阳，非干是阳，支是阴，如此板格而已。盖动静，即是山情水意，即是城门一诀，即是收山出煞，用一卦法，所谓龙到头者此也，所谓龙身出脉者此也，所谓龙空气不空者此也；是名真宾主，是名真夫妇，是名真雌雄。此篇又提出此二字，与上篇第三章动静中间求一语，首尾相应，杨公之旨，抑亦微之显矣夫。姜氏日，中篇一十三节，共一百四十六句，皆申明上篇第三章以下未尽之义，以终平洋龙穴之变。
　　
　　宝照经
　　
　　下篇
　　
　　蒋注：上下二篇，历叙山龙平洋龙正变之旨，自始至终，有木有末，文虽断续，而义则相蒙。下篇所言，不过前篇余义，而错杂言之，无有条贯，每章各论一事，文无承接，义无照应，浅者极浅，深者极深，学者分别观之可也。
　　
　　【寻得真龙龙虎飞，水城屈曲抱身归，言朝旗鼓马相应，下后离乡着紫衣。】
　　
　　蒋注：此节专指山龙而言。真龙之穴，龙虎分飞，非其病也，真龙行急，龙虎之相随亦急，急则两砂之末，乘势逆回，有似分飞，昔人指为曜气，正真龙灵气发露之象也。然情既向外，则人事亦应之，主子孙他方发达，谓之离乡砂也。
　　
　　【乙字水缠在穴前，下砂收锁穴天然，当中九曲来朝穴，悠扬潴蓄斗量钱，两畔朝归穴后歇，定然龙在水中蟠，若有声为数钱水，催官上马御阶言。】
　　
　　蒋注：自此以下八节，皆平洋水局形体吉凶之辨。此节言曲水缠身之格，欧在穴后，正前篇所谓后龙空坐正穴也。数钱水，假借为义，俗而巧。
　　
　　【安坟最要看中阳，宽抱明堂水聚囊，出夹结成玄字样，朝来鸾凤舞呈祥，外阳起眼人皆见，乙字弯身玉带长，更有内阳坐穴法，神机出处觅神方。】
　　
　　蒋注：此言堂气形局之美。至于内阳坐穴法，正前为所谓来龙正坐，及城门一卦之诀也，非神机仙术，乌足以语此。
　　
　　【水直朝来最不祥，一条直是一条鎗，两条名为插胁水，三条云是三刑伤，四水射来为四杀，八水名为八杀殃。直来反去拖刀杀，徒流客死少年亡，时师只说下砂逆，祸来极速怎堪当。塍圳街路如此样？亟宜迁改免灾殃。】
　　
　　蒋注：此节极言直来凶格。盖水神最忌木火，以其有杀气、无元气也；纵属来朝，亦有损无益，况诸路交驰，漏风冲泄乎？旺元犹可，衰运无唯类矣。
　　
　　【前水来朝又摆头，淫邪凶恶不知羞。干流自是名绳索，自缢因公败可忧。】
　　
　　蒋注：此曲水凶格，水神虽以曲为吉，然曲处须节节整齐，乃合星格，若摆头斜去，及如绳索样，或大或小，或疏或密，或正或款，皆是吉而凶，纵然发福，必有破败。
　　
　　【左边水射长男死，右边水射少男亡。水直若然当面射，中男离乡死道旁。东西南北水射腰，房房横死绝根苗，贪淫男女风声恶，曲背驼腰家寂寥。左边水反长男绝，离乡忤逆皆因此，右边水反少男伤，风吹妇女随人走，当面水反中切当，断定中男有损伤，左右中反房房绝，切忌坟茔遭此劫。】
　　
　　蒋注：以上数节，虽义浅而辞鄙，然其应甚速，以其切于用也，故存之。惟公位之分，不可尽拘耳。
　　
　　【一水裹头名断城，下之虽发未为荣，儿孙久后房房绝，水到砂收反主兴。】
　　
　　蒋注：平洋穴取近水，三方皆可逼窄，惟穴前明堂，须宽容不迫，展舒穴气：若一水裹头，穴无余气，虽环抱亦不发，若面前另有一枝水到，则又以接水呈秀，其逼窄之气，有所发泄，反不为凶尔。
　　
　　【茶槽之水实堪忧，莫作荫龙一例求，穴前太逼割唇脚，不见荣兮反见愁。】
　　
　　蒋注：穴前池塘，水聚天心，名荫龙水，本为吉局，若硬直深坑，形似茶槽，既非佳格，或明堂宽旷，犹未见凶；更加急葬，穴气大逼，则有凶无吉矣。同一穴前池水，形局软硬，立穴缓急，其应不同，不可不深辨也。
　　
　　【玄武摆头有多般，未可悭然执一端，或斜或侧或正出，须凭直节对堂安。摆头直出是分龙，须审何家龙脉踪，大山出脉分三诀，未许专将一路穷。】
　　
