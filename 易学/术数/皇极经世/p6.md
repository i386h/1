<!-- { "loadSidebar": true } -->
　　丙戌  秦夷三父族。郑高渠弥弑其君昭公，立其弟子亹，渠弥专政。
　　
　　注：丙戌为公元前695年。“渠弥专政”，《四库全书》本无“渠”字。《史记·秦本纪》：武公“三年，诛三父等而夷三族，以其杀出子也。郑高渠眯杀其君昭公。”《左传》桓公十七年：“初，郑伯将以高渠弥为卿，昭公恶之，固谏不听。昭公立，惧其杀己也。辛卯，弑昭公而立公子亹。”
　　
　　丁亥  周有黑肩之难。齐襄公杀鲁桓公于泺，立其子同，是谓庄公，又会诸侯于首止，杀郑子亹。高渠弥逃归，与祭仲迎公子婴于陈，立之。
　　
　　注：丁亥为公元前694年。《春秋》桓公十八年：“王正月，公会齐侯于泺。公与夫人姜氏遂如齐。夏四月丙子，公薨于齐。”《左传》桓公十八年：“公会齐侯于泺，遂及文姜如齐。齐侯通焉。公谪之，以告。夏四月丙子，享公。使公子彭生乘公，公薨于车。秋，齐侯师于首止，子亹会之，高渠弥相。七月齐人杀子亹而轘高渠弥。祭仲逆郑子于陈而立之……周公欲弑庄王而立王子克。辛伯告王，遂与王杀周公黑肩。王子克奔燕。” 《史记·周本纪》：“庄王四年，周公黑肩欲杀庄王而立王子克，辛伯告王，王杀周公，王子克奔燕。”《史记·十二诸侯年表》记王诛周公事，亦在周庄王四年。
　　
　　戊子  周王姬下降于齐。
　　
　　注：戊子为公元前693年。“下降”，《四库全书》本作“下嫁”。《春秋》庄公元年：“夏，单伯送王姬。秋，筑王姬之馆于外。”
　　
　　己丑  周葬桓王。
　　
　　注：己丑为公元前692年，为周庄王五年。《春秋》记“五月，葬桓王”事在鲁庄公三年（庚寅），《竹书纪年》亦记周庄王“六年五月，葬桓王”。
　　
　　庚寅
　　
　　辛卯  周伐随，责尊楚也。齐伐纪，纪侯大去其国。楚王帅师伐随，子继，是谓文王，始都郢。
　　
　　壬辰  齐会宋、鲁、陈、蔡伐卫，入惠公。
　　
　　癸巳  卫惠公复入，杀二公子傅，黔牟奔周。
　　
　　　
　　
　　经世之卯二千二百一十二
　　
　　甲午  周庄王十年。秦灭小虢。
　　
　　乙未  齐公子无知以葵丘之戍卒入弑襄公，代立。公子纠奔鲁，小白奔莒。
　　
　　丙申  齐人杀无知，公子小白入，是谓桓公。纠后入，不克。齐伐鲁，杀纠，其傅召忽死之，管仲请囚，又相桓公。
　　
　　丁酉  鲁败齐师于长勺，败宋师于乘丘。楚败蔡师于莘，以蔡侯献舞归。自是江汉之国皆服于楚。
　　
　　戊戌  
　　
　　己亥  周庄王崩，太子胡齐嗣位，是谓厘王。宋乱，南宫万弑其君闵公及其大夫仇牧、太宰华督，立公子游。群公子奔萧，复以萧（阙）及杀游，立公弟御说，是谓桓公。
　　
　　庚子  齐会宋、陈、蔡、邾之师伐鲁，三败之，取遂。又会鲁于柯，遂复其侵地，曹沫劫盟故也。
　　
　　辛丑  齐会陈、曹及王人伐宋。楚师入蔡。
　　
　　壬寅  齐桓公会宋、陈、卫、郑之君盟于鄄。晋曲沃武公灭翼，以重宝入周，得请为诸侯。
　　
　　癸卯  齐桓公会宋、陈、鲁、卫、郑、许、滑、滕之君盟于幽。秦武公卒，弟德公立。楚灭邓。
　　
　　甲辰  周厘王崩，太子阆践位，是谓惠王。晋武公卒，子献公诡诸继。秦徙居雍。楚文王卒，世子囏继，是谓杜敖。
　　
　　乙巳  秦德公卒，子宣公继。
　　
　　丙午
　　
　　丁未  周有五大夫之难，边伯、石速、蒍国以蔡、卫之师攻王，立弟颓，王出居郑之栎。
　　
　　戊申  郑历公及虢叔入王于成周，杀颓而执仲父及五大夫，难遂平。
　　
　　己酉  秦作密畤，败晋师于河。晋伐骊，获女以为姬。陈公子完奔齐。楚乱，弟恽杀其君囏，代立，是谓成王。
　　
　　庚戌  楚修好于周及诸侯。
　　
　　辛亥  卫惠公卒，子懿公继。
　　
　　壬子  晋有骊姬之难，杀群公子，自翼徙居绛。
　　
　　癸丑  晋伐虢，责纳群公子也。
　　
　　甲寅  周惠王锡齐桓公，命为伯。
　　
　　乙卯  晋城曲沃及浦。楚伐郑。
　　
　　丙辰  
　　
　　丁巳  齐伐山戎，至于孤竹，以救燕，俾修贡天子。秦宣公卒，弟成公立。楚杀令尹子元，以斗谷于菟为令尹。
　　
　　戊午
　　
　　己未  鲁难，叔牙弑其君庄公，开立，是谓湣公。季友立世子班，不克，奔陈。
　　
　　庚申  晋灭霍、魏、耿，以耿封赵夙，以魏封毕万。
　　
　　辛酉  鲁乱，庆父以庄姜弑湣公，代立，季友逐庆父而立公子申，是谓僖公。狄灭卫，杀懿公。齐桓公攘戎狄，而立戴公，东徙渡河，野处漕邑。戴公卒，弟燬立，是谓文公，自漕邑徙居楚丘。晋伐东山臯落氏。秦成公卒，弟任好立，是谓穆公。
　　
　　壬戌  秦伐茅津。齐会宋、郑、鲁、曹、邾之君于柽。
　　
　　癸亥  齐城楚丘以居卫，又会江、黄之君于贯。晋灭虢。
　　
　　　
　　
　　经世之辰二千二百一十三
　　
　　甲子  周惠王二十年。齐会江、黄之君于阳谷。
　　
　　乙丑  齐会宋、鲁、卫、郑、许、曹之师伐蔡，遂入楚，盟于召陵，执陈辕涛涂。晋杀世子申生，公子重耳走浦，夷吾奔屈。秦娶晋女为夫人。
　　
　　丙寅  齐桓公会陈、宋、鲁、卫、郑、许、曹之君及王世子，盟于首止。晋伐浦，重耳奔翟，又伐虞及虢，虢君奔周。是年，秦始得志于诸侯，百里奚、蹇叔为之辅。楚灭弦。
　　
　　丁卯  齐伐郑。晋伐屈，夷吾奔梁。
　　
　　戊辰
　　
　　己巳  周惠王崩，太子郑嗣位，是谓襄王。太叔作难。齐师宋、卫、许、曹、陈会王人于洮。晋伐翟，不利于齧桑。
　　
　　庚午  齐桓公会宰孔周公及宋、卫、郑、许、曹之君于葵丘。宋襄公立。晋献公卒，公子奚齐立，大夫里克及丕郑杀之，大夫荀息立其弟卓子。
　　
　　辛未  晋里克杀其君卓子及大夫荀息而纳夷吾，夷吾入，是谓惠公。惠公既立，杀里克而绝秦。
　　
　　壬申  周乱，叔带以戍伐周，秦、晋来救。
　　
　　癸酉  齐使管仲平周难。楚灭黄。
　　
　　甲戌  齐桓公会宋、陈、鲁、卫、郑、许、曹之君，盟于卤。晋饥，秦输之粟。
　　
　　      公卒，五公子争国，公子无诡立，易牙专政。世子昭出奔宋。
　　
　　己卯  宋会曹、卫、邾伐齐无诡子，败四公子，立世子昭，是谓孝侯。狄伐卫。
　　
　　庚辰  秦灭梁。
　　
　　辛巳
　　
　　壬午  宋襄公会楚、陈、蔡、郑、许、曹六国之君于盂，楚成王执宋襄公于会以伐宋，盟而释之。
　　
　　癸未  齐入王叔带于周。秦、晋徙陆浑之戎于伊川。宋会卫、许、滕伐郑，不利。晋公子圉自秦逃归。楚救郑，大败宋师于泓。
　　
　　甲申  周颓叔、桃子以狄师伐郑，遂以狄女隗氏为后。宋襄公卒，子成公壬臣继。齐伐宋。楚伐陈。
　　
　　乙酉  周襄王废狄后，颓叔、桃子以狄师攻周，王出居郑之汜，叔带代立，与狄后居于温。晋有郤芮之难，惠公卒，世子圉继，是谓怀公。秦穆公使人杀之，而入公子重耳，是谓文公。赵衰为原大夫，专政。
　　
　　丙戌  秦、晋之师灭王叔带于温，而纳王于成周。王享晋文公于郟，而命益之河内地。卫文公卒，世子成公郑继。楚围陈，以入顿子。
　　
　　丁亥  宋背楚亲晋。楚灭夔，伐宋又伐齐。
　　
　　戊子  齐孝公卒，弟潘父杀世子，代立，是谓昭公。晋救宋，作三军，楚使子玉伐宋。
　　
　　己丑  周襄王狩于河阳。晋会齐、宋、蔡、秦之师伐卫，大败楚师于城濮，遂会齐、宋、蔡、郑、鲁、卫之君，盟于践土。楚救郑，不利，杀令尹子玉得臣。
　　
　　庚寅  晋会王人及诸侯于翟泉。
　　
　　辛卯  卫成公自陈如周，周请晋纳成公子于卫，而诛大夫元咺及公子瑕。秦、晋围郑。
　　
　　壬辰  鲁取济西田。卫徙居帝丘。
　　
　　癸巳  晋文公卒，世子欢继，是谓襄公。
　　
　　　
　　
　　经世之巳二千二百一十四
　　
　　甲午  周襄王二十五年。秦穆公伐郑，晋败秦师于殽，获其帅孟明视、西乞术、白乙丙。鲁僖公卒，世子兴继，是谓文公。
　　
　　乙未  晋归秦三帅。楚乱，世子商臣杀其君恽，代立，是谓穆王。
　　
　　丙申  秦伐晋，不利于彭衙。
　　
　　丁酉  秦伐晋，取王官。楚伐江，晋师来救。
　　
　　戊戌  秦伐西戎，破国十二。楚灭江。
　　
　　己亥  晋赵成子衰卒，子盾继事。楚灭六。
　　
　　庚子  秦穆公卒，世子罃继，是谓康公，葬穆公三良为殉。晋襄公卒。
　　
　　辛丑  晋世子夷臯继，是谓灵公。宋成公卒，国乱，弟御杀世子，代立，国人杀御，立子杵臼，是谓昭公。齐率宋、卫、陈、郑、许、曹之君会赵盾于扈。
　　
　　壬寅  周襄王崩，太子壬臣嗣位，是谓顷王。
　　
　　癸卯  周葬襄王。晋会诸侯人救郑。秦伐晋，取武遂。
　　
　　甲辰  晋伐秦，取少梁。秦伐晋，取比徵。
　　
　　乙巳  鲁败狄于卤，获其帅乔如。
　　
　　丙午  秦伐晋，取羁马。
　　
　　丁未  楚穆王卒，世子莒继，是谓庄王。
　　
　　戊申  周顷王崩，国乱，公卿争权，晋赵盾平周乱，而立王子班，是谓匡王。宋及诸侯盟于新城。齐昭公卒，国乱，公子商人杀世子舍，代立，是谓懿公。
　　
　　己酉  秦伐蔡。齐伐鲁。
　　
　　庚戌  齐修郪丘之盟。宋人弑其君昭公，弟鲍立，是谓文公。楚灭庸。
　　
　　辛亥  晋会卫、陈、郑伐宋。
　　
　　壬子  鲁文公卒于台下，襄仲杀世子恶而立公子倭，是谓宣公，三桓专政。秦康公卒，世子稻继，是谓共公。齐乱，大夫丙歜弑其君懿公，立公子元，是谓惠公。宋乱，群公子作难。
　　
　　癸丑  齐取鲁济西田。晋伐郑。楚侵陈及宋。
　　
　　甲寅  周匡王崩，弟瑜立，是谓定王。郑败宋师于大棘，获其太宰华元。晋伐郑。秦伐晋。晋赵盾弑其君灵公，迎襄公弟黑臀于周，立之，是谓成公。
　　
　　乙卯  周葬匡王。楚伐陆浑之戎，遂观兵于周郊。
　　
　　丙辰  郑乱，公子作难。
　　
