<!-- { "loadSidebar": true } -->
　　乙未  项羽渝约自封建。立楚王心为义帝，徙之江南，都郴。封沛公季为汉王，迁之汉中，都南郑。分秦关中为三，一封降将章邯为雍王，都废丘；一封降将司马欣为塞王，都栎阳；一封降将董翳为翟王，都高奴。分齐为三，一封齐将田都为临菑王，都临菑；一封齐将田安为济北王，都博阳；一封齐王田市为胶东王，徙即墨。分楚为三，一封楚将英布为九江王，都六；一封楚将共敖为临江王，都江陵；一封番君吴芮为衡山王，徙邾。分赵为二，一封楚将张耳为常山王，都襄国；一封赵王歇为代王，徙雁门。分韩为二，一封楚将申阳为河南王，都洛阳；一封韩成为韩王，都阳翟。分魏为二，一封赵将司马卯为殷王，都朝歌；一封魏王豹为魏王，徙平阳。分燕为二，一封燕将臧荼为燕王，都蓟；一封燕王韩广为辽东王，徙无终。封吴芮将梅鋗十万户侯，赵歇将陈余环三县，田市将田荣不及封。羽自称西楚霸王，王梁地九郡，都彭城。诸王之在戏下者，咸遣罢兵就国。羽亦东出，使人杀义帝于江上，杀韩王成，以郑昌代之。臧荼杀韩广于燕，并有其地，田荣杀田都、田安、田市于齐，并有其地，称齐王。彭越受荣符，以覆梁地，陈余受荣兵，以破常山。赵王歇自代迁都钜鹿，张耳走汉。项羽北破田荣于齐。荣死，弟横立荣子广，复保城阳。
　　
　　丙申  汉王自南郑东收三秦、二韩五侯兵，合三河士五十六万东伐楚。入彭城，取重宝美女，为置酒高会。项羽至自伐齐，大败汉军于雎水，杀十余万，并获汉王父母妻子。汉王退保荥阳，筑甬道以通敖仓粟。使将韩信、张耳攻魏、赵。丞相萧何兵至自关中。自此日战于京、索间。
　　
　　丁酉  楚围汉于荥阳，拔之。纪信、周苛、枞公死之。汉退师保成皐。九江王英布降于汉。彭越破楚军于下邳。韩信、张耳平魏、赵，还军修武。汉王自成皐北渡河至修武。使张耳收兵赵地。韩信伐齐。卢綰、刘贾南渡白马津，会彭越攻楚。楚又拔汉成皐。
　　
　　戊戌  汉复取成皐，与楚对兵广武。韩信平齐，乞封假王。项羽请和，约分天下于鸿沟。归汉王父母妻子。还军至阳夏，汉军复至，楚复败汉军。汉又大会韩信、彭越、英布及诸侯兵于垓下。
　　
　　己亥  汉灭楚。项羽死于东城，汉王以鲁国公礼葬羽于谷城。楚之诸侯而王者并降封侯。封齐王韩信楚王，治下邳。建成侯彭越为梁王，治定陶。九江王英布为淮南王，治广陵。韩王信为韩王，治阳翟。衡山王吴芮为长沙王，治临湘。肇帝位于汜水之阳，西都长安。大建宫室。燕王臧荼不恭命，攻下代郡，往平之，获臧荼。以太尉卢綰为燕王。齐王田广卒，叔横立，入于海。
　　
　　庚子  帝游云梦，会诸侯于陈。执楚王韩信归，降为淮阴侯。分其地为二，一封刘贾为荆王，治淮东；一封弟交为楚王，治淮西。别封子肥为齐王。徙韩王信为太原王。匈奴寇马邑，韩王信以众叛。帝尊父太公为太上皇。
　　
　　辛丑  帝北征韩王信于铜鞮，信走匈奴，遂及匈奴，至于平城。匈奴围帝于平城七日。樊哙北定代。以兄仲为代王。
　　
　　壬寅  建未央宫。代王刘仲自雁门逃归，废为合阳侯，以陈豨为代王。
　　
　　癸卯  大朝诸侯于未央宫。赵相贯高事觉。
　　
　　甲辰  太上皇及太上后崩。陈豨以雁门叛，帝北征。诛淮阴侯韩信并夷三族。以萧何为相国。
　　
　　乙巳  梁王彭越以定陶叛。平之，夷三族。淮南王英布以广陵叛，兼有淮东西地。
　　
　　丙午  帝征淮南，平之，夷英补三族。周勃平代，获陈豨于当城。帝崩，太子盈践位，是谓惠帝，太后吕氏临朝称制，萧何、曹参、陈平、周勃辅政，葬高祖于长陵。卢綰以燕叛。
　　
　　丁未  太后杀赵王如意及其母夫人戚氏。齐王肥献阳城，为鲁元公主汤沐邑。
　　
　　戊申  相国萧何卒，曹参为相国。
　　
　　己酉  城长安。
　　
　　庚戌  除挟书律。
　　
　　辛亥  相国曹参卒，王陵为右丞相，陈平为左丞相。
　　
　　壬子  太尉樊哙卒，周勃为太尉。
　　
　　癸丑  惠帝崩，立无名子为帝，葬惠帝于安陵，封吕氏四人为王，六人为侯，罢王陵相，进陈平右丞相，以審食其为左丞相，关政于内，太后专制，名雉。
　　
　　甲寅  
　　
　　乙卯
　　
　　丙辰  
　　
　　丁巳  幽无名子于永巷，杀之，立恒山王义为帝。
　　
　　戊午  尉佗称帝南越。
　　
　　己未  匈奴寇狄道。
　　
　　庚申  太后杀赵王友，以梁王吕产为相国，赵王吕禄为上将军，分统南北军。
　　
　　辛酉  太后吕氏崩，丞相陈平、太尉周勃、朱虚侯刘章、曲周侯郦商及子寄诛吕禄、吕产，获南北军，夷吕氏三族，废恒山王义，迎高祖中子代王恒于雁门，立之，是谓文帝，以宋昌为卫将军，专南北军，丞相陈平让周勃右丞相，而为左丞相，灌婴为太尉，张武为中郎。
　　
　　壬戌  以皇子启为皇太子，周勃免相，陈平兼左右丞相。
　　
　　癸亥  丞相陈平卒，周勃复相，始作铜虎符。
　　
　　　
　　
　　经世之申二千二百二十九
　　
　　甲子  汉孝文皇帝三年。免周勃相，以灌婴为相，王兴居以济北叛，平之，匈奴寇北地。
　　
　　乙丑  绛侯周勃下廷尉。
　　
　　丙寅
　　
　　丁卯  王长以淮南叛，徙之蜀，放贾宜于长沙。
　　
　　戊辰  
　　
　　己巳
　　
　　庚午
　　
　　辛未
　　
　　壬申
　　
　　癸酉
　　
　　甲戌  除肉刑。
　　
　　乙亥
　　
　　丙子  祀上帝。
　　
　　丁丑
　　
　　戊寅  改称元年，是谓后元。
　　
　　己卯
　　
　　庚辰
　　
　　辛巳
　　
　　壬午
　　
　　癸未  匈奴寇云中上郡，命六将屯备，周亚夫军细柳。
　　
　　甲申  文帝崩，太子启践位，是谓孝景皇帝，葬太宗于灞陵。
　　
　　乙酉  与匈奴约和亲。
　　
　　丙戌
　　
　　丁亥  吴王濞、胶西王卯、楚王戊、赵王遂、济南王辟光、菑川王贤、胶东王雄渠七国连叛，诛御史大夫晁错，七国平，梁孝王霸有东土。
　　
　　戊子  以皇子荣为皇太子。
　　
　　己丑  以公主嫔于匈奴。
　　
　　庚寅
　　
　　辛卯  废皇太子荣，以胶东王徹为皇太子，太尉周亚夫为丞相。
　　
　　壬辰  改称元年，是谓中元。
　　
　　癸巳
　　
　　　
　　
　　经世之酉二千二百三十
　　
　　甲午 汉孝景皇帝十年。周亚夫免相。
　　
　　乙未
　　
　　丙申
　　
　　丁酉
　　
　　戊戌  再改元，是谓后元。周亚夫下狱，死。
　　
　　己亥 
　　
　　庚子  景帝崩，太子徹践位，是谓孝武皇帝，葬景帝于阳陵。
　　
　　辛丑  改建元元年。
　　
　　壬寅  窦婴免相，田蚡免太尉。
　　
　　癸卯
　　
　　甲辰
　　
　　乙巳
　　
　　丙午
　　
　　丁未  改元元光，始令郡国贡，孝廉董仲舒起焉。
　　
　　戊申  命将兵三十万大伐匈奴，不利。
　　
　　己酉
　　
　　庚戌  窦婴弃市，田蚡卒。
　　
　　辛亥  废皇后陈氏，以卫夫人为皇后，弟青为将军。
　　
　　壬子  命将四大伐匈奴，无功。
　　
　　癸丑  改元元朔。
　　
　　甲寅  卫青伐匈奴，有功，收河南，置朔方、五原郡。
　　
　　乙卯
　　
　　丙辰  匈奴寇上郡。
　　
　　丁巳  匈奴寇雁门，卫青伐之，有功拜大将军。公孙弘为丞相，封平津侯。
　　
　　戊午  卫青征匈奴，大有功，霍去病为骠姚校尉。张骞通西域，有功封博望侯。
　　
　　己未  改元元狩，获白麟故也。淮南王安、衡山王赐二国叛，平之，册据为皇太子。
　　
　　庚申  霍去病征匈奴至于居延，拜骠骑将军。李广征匈奴，无功，谪为庶人。
　　
　　辛酉  
　　
　　壬戌  卫青、霍去病、李广大伐匈奴，李广自杀。
　　
　　癸亥  丞相李蔡自杀。
　　
　　　
　　
　　经世之戌二千二百三十一
　　
　　甲子  汉孝武皇帝二十四年。大司马霍去病卒。
　　
　　乙丑  改元元鼎。
　　
　　丙寅  丞相翟青下狱，死。
　　
　　丁卯  徙函谷关于新安。
　　
　　戊辰  封方士栾大为乐通侯。
　　
　　己巳  南越王相吕嘉叛，诸侯坐酎金轻，夺爵者一百六十人，丞相赵周下狱死。乐通侯栾大坐诬罔弃市。西羌及匈奴寇五原。
　　
　　庚午  南寇平，东越王余善叛，卜式为御史大夫。
　　
　　辛未  改元元封，帝征匈奴至于北海，东越杀余善降。有事于东、西、中三岳及禅梁甫，东巡狩至于碣石，西历九原，归于甘泉。
　　
　　壬申  复巡狩泰山，作瓠子堤。朝鲜寇辽东。
　　
　　癸酉  朝鲜杀其王右渠以降。祀汾阴后土。
　　
　　甲戌
　　
　　乙亥  南巡狩至于盛唐。大司马卫青卒。
　　
　　丙子  西幸回中及祀汾阴后土。
　　
　　丁丑  改元太初，东巡狩泰山。以建寅月为岁首，西伐大宛，起建章。
　　
　　戊寅  北幸河东，祀后土。骑二万征匈奴，不复。
　　
　　己卯  东巡狩海上。匈奴寇张掖、酒泉。
　　
　　庚辰  李广利平大宛，获其王及汗血马。
　　
　　辛巳  改元天汉。中郎将苏武使匈奴。北幸河东。
　　
　　壬午  东巡狩至于海上，又西幸回中。将军李陵征匈奴，不还。
　　
　　癸未  东巡泰山，又北幸常山。匈奴寇雁门。
　　
　　甲申  大伐匈奴，不利。朝诸侯于甘泉宫。
　　
　　乙酉  改元太始。
　　
　　丙戌  西幸回中。
　　
　　丁亥  东巡海上。
　　
　　戊子  东巡泰山。
　　
　　己丑  改元征和，巫蛊事起。
　　
　　庚寅  太子杀江充，丞相刘屈氂攻太子，战于长安，太子败死，皇后自杀，诸邑公主皆坐巫蛊死。
　　
　　辛卯  大伐匈奴。巫蛊事觉，诛丞相刘屈氂。
　　
　　壬辰  东巡海上。天下疲于兵革。
　　
　　癸巳  改元后元，重合侯马通叛。
　　
　　　
　　
　　经世之亥二千二百三十二
　　
