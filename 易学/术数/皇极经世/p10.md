<!-- { "loadSidebar": true } -->
　　庚辰  楚会魏、赵伐秦，秦伐楚。魏冉复相。赵使蔺相如入秦献宝。
　　
　　辛巳  楚割上庸及汉中，请和于秦。秦白起拔赵二城，司马错拔楚上庸。燕昭王卒，子惠王继，以骑劫代乐毅将，乐毅奔赵。赵惠文王与秦昭襄王会于渑池，蔺相如相。
　　
　　壬午  齐田单大败燕军于即墨，获将骑劫，复城七十，迎襄王自莒入临菑，封田单安平君。秦白起拔楚西陵。
　　
　　癸未  楚顷襄王出奔陈，郢陷于秦。大良造白起破楚入郢，烧夷陵，以郢为南郡，封起武安君。
　　
　　甲申  秦拔楚巫及黔中，作黔中郡。魏昭王卒，子安厘王继。
　　
　　乙酉  楚东取江旁十五邑以扞秦。秦拔魏二城，封无忌信陵君。
　　
　　丙戌  秦兵围大梁，魏入温请和。秦以穰侯为相国。韩暴鳶救魏，不利。赵廉颇拔魏房子、安阳。
　　
　　丁亥  魏芒卯攻韩不利，秦师救韩，败赵、魏之师十五万于华阳，魏入南阳请和，以其地为南阳郡。
　　
　　戊子  韩厘王卒，子桓惠王继。赵取东胡地。
　　
　　己丑  楚黄歇奉太子完入秦为质求平，又助韩、魏伐燕。齐田单拔燕中阳。秦会楚、韩、赵、魏伐燕。燕惠王卒，子武成王继。赵蔺相如伐齐。
　　
　　庚寅  秦穰侯伐齐，取刚、寿，以广陶邑。范雎自魏入秦。
　　
　　辛卯  秦师伐韩，以逼周。
　　
　　壬辰  秦中更胡伤攻赵阏与，赵奢击之，有功封马服君，与廉颇同位，秦人为之少惧。
　　
　　癸巳  秦拔魏怀城。
　　
　　　
　　
　　经世之巳二千二百二十六
　　
　　甲午  周赧王四十八年。秦太子卒于魏。
　　
　　乙未  秦拔魏郪丘，罢穰侯相国及宣太后权，以客卿范雎为相，封应侯，魏冉就国。赵惠文王卒，子丹继，是谓孝成王，太后专政。，
　　
　　丙申  齐襄王卒，子建继。田单救赵。秦以安国君为太子，宣太后卒，拔赵三城，进围邯郸。赵出长安君为质于齐，求救。赵胜为相，封平原君。
　　
　　丁酉  齐用田单为相。秦白起伐韩，拔九城。
　　
　　戊戌  楚顷襄王卒，太子完自秦亡归，继，是谓考烈王，以左徒黄歇为令尹，号春申君，封于吴，食淮北地。秦白起拔韩南郡。
　　
　　己亥  楚献地于秦乞和。秦五大夫贲伐韩，拔十城，以绝太行路。韩冯亭以上党入于赵，赵受韩上党，廉颇军长平。
　　
　　庚子  楚伐鲁，取徐州。秦白起攻赵长平。
　　
　　辛丑  秦武安君大败赵军于长平，进围邯郸。赵以赵括代廉颇将，长平遂陷，兵四十万为秦所坑。
　　
　　壬寅  秦分军为三，罢武安君白起将，以王龁代攻赵，拔赵武安及皮牢，司马梗北定上党。赵使苏代使秦。
　　
　　癸卯  秦加范雎相国，王龁围邯郸，张唐攻魏。燕武成王卒，子孝王继。赵平原君求救于楚、魏。
　　
　　甲辰  楚春申君、魏信陵君救赵。秦武安君白起不克，杀之于杜邮。
　　
　　乙巳  周赧王会齐、韩、赵、魏兵出伊阙，攻秦不利，西奔秦，秦昭襄王灭周，尽入其地三十六城，徙其王于惮狐。楚灭鲁，以齐荀卿为兰陵令。
　　
　　丙午  秦徙周民及九鼎于咸阳。蔡泽自燕入秦，代范雎相。燕孝王卒，子喜继。
　　
　　丁未  楚、齐、韩、燕、赵皆服命于秦，魏独后，秦使将军樛伐之，取吴城。
　　
　　戊申  秦郊上帝于雍丘。赵徙都钜鹿。
　　
　　己酉  赵平原君卒。
　　
　　庚戌  秦昭襄王卒，太子安国继，是谓孝文王，立三日又卒，子楚立，是谓庄襄王，以华阳夫人为后，子政为太子，吕不韦为丞相，封文信侯，食河南十万户。楚春申君入吊于秦。燕将栗腹攻赵不利，赵廉颇破燕军于鄗，封颇信平侯。
　　
　　辛亥  东周君会诸侯攻秦不利，没于秦。秦丞相吕不韦平东周，尽入其地，置三川郡，徙其君于阳人。赵廉颇伐燕，围其国。
　　
　　壬子  秦蒙骜拔赵太原，拔韩荥阳及成皐。
　　
　　癸丑  秦蒙骜拔魏高都，又举赵三十七城。楚、齐、魏、韩、燕、赵攻秦，不利。
　　
　　甲寅  秦庄襄王卒，太子政继，是谓始皇帝，以吕不韦为相国，号仲父，同太后专政，李斯为舍人。齐田单屠聊城。魏无忌自赵归国，率楚、齐、韩、赵、燕五国之师，败秦军于河外，走蒙骜，追至函谷。
　　
　　乙卯  秦蒙骜平晋阳。
　　
　　丙辰  赵孝成王卒，子偃继，是谓悼襄王，以乐乘代廉颇将，颇奔魏。。
　　
　　丁巳  秦蒙骜攻魏拔二城，攻韩拔十二城。
　　
　　戊午  魏厘王卒，子景湣王继，信陵君亦卒。赵将李牧拔燕二城。
　　
　　己未  秦拔魏二十城，置东郡。赵伐燕，获将剧辛。
　　
　　庚申  楚考烈王会齐、韩、赵、魏、燕五国之兵伐秦，至于函谷，不利，东徙都寿春，春申君就国于吴。
　　
　　辛酉  秦拔魏之汲，赵拔魏之鄴。
　　
　　壬戌  秦封嫪毐长信侯，关政于内。韩桓惠王卒，子安继。
　　
　　癸亥  长信侯嫪毐作难，攻鄿年宫，不克伏诛，徙太后于雍，流蜀者四千家。楚考烈王卒，子幽王悍继。
　　
　　　
　　
　　经世之午二千二百二十七
　　
　　甲子  秦始皇帝十年。吕不韦坐嫪毐事免相，李斯为相。齐、赵来，置酒。复华阳太后于甘泉宫。
　　
　　乙丑  秦王翦、桓齮拔赵九城。赵悼襄王卒，子迁继。秦兵攻鄴。
　　
　　丙寅  秦会魏伐楚及韩，文信侯吕不韦自杀。
　　
　　丁卯  秦桓齮大败赵军十万于平阳。韩公子非使秦，不还。
　　
　　戊辰  秦桓齮破赵宜安及赤丽。韩王安朝秦。
　　
　　己巳  秦伐赵，一军攻鄴，一军攻狼孟。燕太子丹自秦逃归。李牧扞秦有功。
　　
　　庚午  魏献秦丽邑。
　　
　　辛未  秦内史腾灭韩，获其王，以其地为颍川郡。
　　
　　壬申  秦王翦下井陉，大破赵军，进围钜鹿。赵以赵葱代李牧，颜聚代司马尚将。
　　
　　癸酉  秦王翦灭赵，获其王，以其地为赵郡。楚幽王卒，母弟犹立，庶兄负芻杀犹，代立。魏景湣王卒，子假继。赵亡太子嘉称王于代，会燕军于上谷。
　　
　　甲戌  秦王翦破燕军于易水。燕荆轲使秦，不还。
　　
　　乙亥  秦王翦、王贲灭燕，获其太子丹，翦谢病还。拔楚十城。
　　
　　丙子  秦王贲灭魏，决河灌大梁，获其王。
　　
　　丁丑  秦王翦破楚，杀其将项燕。楚丧师于蘄，走寿春。
　　
　　戊寅  秦王翦、蒙武灭楚，获其王，以其地为楚郡。
　　
　　己卯  秦王贲平辽东，获燕王，平代，获赵太子。王翦定越，以其地为会稽郡。
　　
　　庚辰  秦王翦灭齐，获其王，以其地为齐郡。东至海及朝鲜，西至临洮、羌中，南至北嚮户，北至阴山、辽东。分天下地为三十六郡，罢侯置守。铸天下兵为十二金人。徙天下豪富十二万户于咸阳。大建宫室，作阿房。为万世业，称始皇帝，更以建亥月为岁首。
　　
　　辛巳  西巡狩至于陇右、北地，及回中乃复。
　　
　　壬午  东巡狩至于邹峄，封泰山，禅梁甫，登琅邪。丞相隗林、王綰、卿士李斯、王戊、五大夫赵婴、将军杨樛及九侯，勒帝功于金石，表于海上，遂南至于衡山，浮江，自南郡由武关乃复。
　　
　　癸未  东巡狩，至博浪沙中遇盗。遂登之罘，刻石纪功。北由上当乃复。
　　
　　甲申
　　
　　乙酉
　　
　　丙戌  北巡狩至于碣石，由上郡乃复。使蒙恬击胡，取河南地。
　　
　　丁亥  南取陆梁地，为桂林、象郡。又北斥匈奴，自榆中并河以东属之阴山，为三十四县。   城河上为塞。又使蒙恬渡河取高阙、陶山、北假中，以筑亭障。
　　
　　戊子  置酒咸阳宫，聚天下书，焚之。
　　
　　己丑  聚天下学士于骊山，坑之。广阿房宫，自咸阳达于渭南。
　　
　　庚寅  
　　
　　辛卯  南巡狩至于云梦，左丞相冯去疾留守，右丞相李斯从行，少子胡亥请行，至九疑浮江，东至于会稽，又北至于琅邪，由平原达沙丘，崩。左丞相李斯、宦氏赵高矫帝书，更立少子胡亥，赐上郡太子、将军蒙恬死。遂还咸阳，胡亥立，是谓二世皇帝。葬始皇帝骊山。
　　
　　壬辰  宦氏赵高为中郎令，专政。东巡狩至于会稽北，又至于辽东乃复。大杀王族及群臣。复广阿房，征天下材士。以五万人为屯卫，咸阳三百里不得食其谷。戍卒陈胜称王于楚。关东郡邑皆杀其令长，以应陈胜而西攻秦。陈胜将武臣称王于赵，魏咎称王于魏，狄人田儋称王于齐。楚人项梁举兵会稽，徐人刘季称兵丰沛。陈胜兵西攻秦，至于戏。
　　
　　癸巳  秦杀右丞相冯去疾、将军冯劫及囚左丞相李斯，谏罢阿房故也。将军章邯灭陈胜于城父，破项梁于定陶，平田儋于临济，渡河北攻赵。田儋死，其弟荣立儋子市为王。陈胜将秦嘉立胜子景驹为王，项梁杀景驹，求楚怀王孙心，立之，保盱台项梁死，其子羽军彭城，其将刘季军砀山，楚王心收项梁军，自盱台徙彭城，以刘季为砀郡长，封武安侯，俾南略地而西攻秦，以项羽为鲁国公，封长安侯，俾北救赵而西攻秦，约先入关者王。
　　
　　　
　　
　　经世之未二千二百二十八
　　
　　甲午  秦二世三年。中郎令赵高称丞相，杀李斯及弑其君胡亥于望夷宫，代立不可，立二世兄之子婴为王。婴立，夷赵高三族。沛公兵十万由武关入，至咸阳，秦子婴降于轵道，收图籍，封宫室府库，示众人以约法三章，还军灞上，以待东诸侯。项羽北救赵，杀大将军宋义，至钜鹿大败章邯于洹水，秦军降者二十万，悉坑之于新安，合齐、赵、魏、韩、燕五国之兵四十万，由函谷而入，会沛公于戏，而屠咸阳，杀子婴，收子女玉帛，焚宫室府库。
　　
