<!-- { "loadSidebar": true } -->
　　丁巳  晋伐陈，以救郑。秦共公卒，世子稻继，是谓桓公。
　　
　　戊午  晋赵盾、卫孙免侵陈。
　　
　　己未  晋会诸侯于黑壤。
　　
　　庚申  晋伐秦。楚灭舒、蓼。
　　
　　辛酉  晋侯会宋、卫、陈、郑于扈，陈不至，遂伐陈。晋成公卒于扈，公子据立，是谓景公。赵盾卒，子朔继事。
　　
　　壬戌  齐归鲁济西田。齐惠公卒，公子无野立，是谓顷公，大夫崔杼奔卫。陈乱，夏徵舒弑其君灵公。晋伐郑，楚师来救。楚伐郑，晋师来救。
　　
　　癸亥  楚伐陈，诛夏徵舒，纳公孙宁、仪行父于陈。
　　
　　　
　　
　　经世之午二千二百一十五
　　
　　甲子  周定王十年。楚伐郑，大败晋师于河上。晋屠岸贾作难于下宫，杀赵朔及其族，朔妻匿于公宫，生武。
　　
　　乙丑  楚伐宋。
　　
　　丙寅  楚围宋。
　　
　　丁卯  周定王杀二伯。晋灭赤狄及潞氏。
　　
　　戊辰  成周宣榭火。晋灭甲氏，又平王室之乱。  
　　
　　己巳  晋会诸侯之君于断道。
　　
　　庚午  鲁宣公卒，世子黑肱继，是谓成公。晋伐齐。楚庄王卒，世子審继，是谓共王。
　　
　　辛未  周伐茅戎，不利。
　　
　　壬申  齐伐卫，败鲁、卫之师于新筑。晋会诸侯之师救卫，大败齐师于鞌。宋文公卒，子瑕继，是谓共公，华元专国，两盟于晋。楚会十国之人于蜀。
　　
　　癸酉  晋会宋、卫、鲁、曹伐郑。郑两伐许。
　　
　　甲戌  晋伐楚，救郑。
　　
　　乙亥  周定王崩，太子夷嗣位，是谓简王。晋会齐、宋、卫、鲁、郑、曹、邾、杞八国之君，盟于虫牢。楚伐郑。
　　
　　丙子  楚伐郑，晋救郑。是年寿梦称王于吴。
　　
　　丁丑  晋会齐、宋、鲁、卫、曹、邾、莒、杞八国之君于马陵以救郑。吴王寿梦始通好中国。
　　
　　戊寅  晋杀大夫赵同、赵括。
　　
　　己卯  晋会齐、宋、鲁、卫、郑、曹、邾、杞八国之君，盟于浦。齐顷公卒，子环继，是谓灵公。晋伐郑。秦伐晋。楚伐莒，入郓。
　　
　　庚辰  晋景公有疾，授世子州浦位，是谓历公。景公卒，程婴攻屠岸贾于公宫，灭其族，复赵武、赵朔之封邑。程婴请死。
　　
　　辛巳  秦、晋修夹河之盟。
　　
　　壬午  晋、楚同盟于宋。晋败狄于交刚。
　　
　　癸未  鲁成公朝于周。晋会齐、宋、鲁、卫、郑、曹、邾、滕八国之师，伐秦，败之麻隧。
　　
　　甲申  秦桓公卒，子景公继。
　　
　　乙酉  晋会诸侯之君于戚。宋共公卒，国乱，大司马唐山杀世子肥，右师华元、左师鱼石诛唐山，而立公子成，是谓平公。楚迁许于叶。吴大会诸侯之君于锺离。
　　
　　丙戌  晋伐郑，大败楚师于鄢陵。楚救郑，不克，矢中王目，诛令尹側。
　　
　　丁亥  晋会诸侯，盟于柯陵。是年，晋杀三郤。
　　
　　戊子  晋乱，栾书弑其君历公，迎公子周于周，立之，是谓悼公。鲁成公卒，子午继，是谓襄公。楚会郑伐宋入彭城。晋侯会宋公、鲁仲孙蔑、卫侯、邾子、齐崔杼同盟于虚朾。
　　
　　己丑  周简王崩，太子泄心嗣位，是谓灵王。晋会诸侯之师伐宋，围彭城。
　　
　　庚寅  周葬简王。晋伐郑，会诸侯之师于戚，以成虎牢。
　　
　　辛卯  晋会八国之君，盟于鸡泽。楚伐吴，至于衡山。
　　
　　壬辰  晋用魏绛。楚伐陈。
　　
　　癸巳  晋会诸侯之师于戚城，又救陈。吴会鲁、卫之君于善道。
　　
　　　
　　
　　经世之未二千二百一十六
　　
　　甲午  周灵王五年。
　　
　　乙未  晋会七国之君于鄬。
　　
　　丙申  晋会诸国之君于邢丘。郑子驷杀群公子。
　　
　　丁酉  秦伐晋。晋会十一国之君伐郑，楚亦伐郑。两盟晋、楚。
　　
　　戊戌  晋率十一国之君会吴寿梦于柤，以灭逼阳。又会十一国之师伐郑，又伐秦。楚伐宋，又救郑。
　　
　　己亥  晋两会十一国之师伐郑。赐魏绛食采安邑。秦伐晋，救郑。鲁三桓分军。楚伐郑，又伐宋。
　　
　　庚子  楚会秦伐宋。吴寿梦卒，长子诸樊继。
　　
　　辛丑  楚共王卒，子昭废世子，代立，是谓康王。吴伐楚，不利。
　　
　　壬寅  晋率齐、宋、鲁、卫、郑、曹、莒、邾、滕、薛、杞、小邾十二国之君会吴诸樊于向，又会诸侯之师伐秦。卫乱，孙林父、宁殖作难，卫侯出奔齐。楚伐吴，有功。
　　
　　癸卯  晋悼公卒，子彪继，是谓平公。
　　
　　甲辰  晋侯会宋、鲁、卫、郑、曹、莒、邾、薛、杞、小邾十国之君，盟于湨梁。执莒子、邾子以归。又伐楚，至于方城。
　　
　　乙巳  
　　
　　丙午  晋用范、中行。会宋、卫、鲁、郑、曹、莒、邾、滕、薛、杞、小邾十一国之师伐齐，败之于靡下，进围临淄，齐灵公奔莒。
　　
　　丁未  齐废世子光，以公子牙为世子，崔杼复废牙，立光为世子。灵公卒，光继，是谓庄公，崔杼当国。郑简公诛大夫子孔，以子产当国。
　　
　　戊申  晋侯会十二国之君，盟于澶渊。
　　
　　己酉  晋侯会八国诸侯，盟于商壬。栾盈奔楚。
　　
　　庚戌  晋会十一国之君，盟于沙随。楚杀令尹子南。晋栾盈自楚适齐。
　　
　　辛亥  栾盈自齐复入于晋，不可，死。范、中行灭栾氏之族。齐伐晋，取朝歌。
　　
　　壬子  晋会十一国之君于夷仪。楚伐吴，又会诸侯伐郑。
　　
　　癸丑  齐乱，崔杼弑其君庄公，立异母弟杵臼，是谓景公。崔杼为右相，庆封为左相。晋败齐师于高堂。楚会陈伐郑及灭舒鸠。吴伐楚，不利，诸樊死，弟余祭立，封季札于延陵。
　　
　　甲寅  卫乱，宁喜、孙林父争权，林父不胜，奔晋，宁喜弑其君剽。晋执宁喜，求卫献公于齐而纳之，封林父于宿。齐庆封夷崔杼族而专国。郑封子产六邑。楚会陈、蔡伐郑。
　　
　　乙卯  晋用赵武为正卿，是为文子，与韩宣子起、魏武子绛同执国命，会诸侯之大夫于宋。卫诛宁喜。晋、楚、齐、秦同会于宋，从向戌之请，将弭兵也。
　　
　　丙辰  周灵王崩，太子贵嗣位，是谓景王。齐庆封弛政，其子舍及陈、鲍、高、栾之徒逐之，庆封奔鲁，又适吴。楚康王卒，世子麋继，是谓郟敖。
　　
　　丁巳  晋智伯会十国诸侯人城杞。楚用叔围为令尹。吴乱，余祭遇弑，弟余昧立，季札使鲁、齐、郑、晋。
　　
　　戊午  蔡乱，世子弑其君，代立。郑乱，群公子争宠。宋灾。晋会诸侯人于澶渊。
　　
　　己未  鲁襄公卒，世子又卒，国人立齐归之子裯，是谓昭公，季武子专政。
　　
　　庚申  晋赵武会诸侯之大夫于虢。楚乱，令尹围弑其君麋，代立，是谓灵王，公子比奔晋，薳罢为令尹。
　　
　　辛酉  晋韩宣子起使鲁。
　　
　　壬戌  鲁昭公朝晋。齐晏婴使晋。郑伯朝晋，又朝楚。
　　
　　癸亥  楚会十一国之君于申，执徐子于会，又会七国诸侯师伐吴之朱方，以诛齐庆封。吴拔楚三邑。
　　
　　　
　　
　　经世之申二千二百一十七
　　
　　甲子  周景王八年。楚会诸侯伐吴。秦景公卒，世子继，是谓哀公。
　　
　　乙丑  齐北伐燕。楚东伐吴，吴败楚师于乾谿。
　　
　　丙寅  楚起章华台。
　　
　　丁卯  楚灭陈，执其公子招，放之于越。
　　
　　戊辰  
　　
　　己巳  晋平公卒，世子夷继，是谓昭公。齐陈、鲍逐栾、高氏于鲁，分其室。
　　
　　庚午  晋韩起会齐、宋、鲁、卫、郑、曹、杞之大夫于厥慭。楚诱蔡侯于申，杀之，公子弃疾灭蔡，守之，执其世子有归，用之。
　　
　　辛未  鲁朝晋。楚伐徐。
　　
　　壬申  晋昭公会齐、卫、郑、鲁、曹、莒、邾、滕、薛、杞、小邾之君，盟于平丘，鲁不得与，执季孙意如以归。楚公子比自晋归，弑其君于乾谿。公子弃疾自蔡入，杀比代立，是谓平王。释陈、蔡二君归国。吴灭州来。
　　
　　癸酉  楚复诸侯侵地，观从用政。
　　
　　甲戌  晋伐鲜虞。楚费无忌为太子建逆妇于秦。吴余眛卒，季札逃，国人立余眛子僚。
　　
　　乙亥  晋昭公卒，子去疾立，是谓顷公。楚诱戎蛮子，杀之。
　　
　　丙子  晋灭陆浑之戎。吴伐楚。
　　
　　丁丑  周铸大钱。宋、卫、陈、郑灾。楚迁许于白羽。
　　
　　戊寅  楚用费无忌专政，放太子建于城父。
　　
　　己卯  齐景公与大夫晏婴入鲁，问礼。宋有华氏之难，大夫华亥、华定、向宁奔陈。楚世子建自城父奔宋，又适郑，又适晋，楚杀其傅伍奢及其子尚，伍员奔吴。
　　
　　庚辰  宋华亥、华定、向宁入宋，南里叛。
　　
　　辛巳  周景王崩，葬景王，王室乱，三王子争国，国人立猛，是谓悼王，王子朝杀猛，代立，晋逐朝而入丐，是谓敬王。宋华亥、华定、向宁奔楚。楚世子建及晋师袭郑，不克，死，其子胜奔吴。
　　
　　壬午  召氏、尹氏入王子朝于成周，单子、刘子以王出奔狄泉。楚徙都鄂，囊瓦子常为令尹。吴伐楚，败陈、蔡、顿、胡、沈之师于鸡父，灭胡、沈，获陈夏齧。楚建之子胜启之也。
　　
　　癸未  楚城郢。吴公子光伐楚，拔巢及锺离，二女争桑故也。
　　
　　甲申  鲁有三桓之难，昭公奔齐，齐景公唁之于野井。晋赵鞅会宋、鲁、卫、曹、邾、滕、薛、小邾之人于黄父。
　　
　　乙酉  晋赵鞅会诸侯之师，入王于成周，召、尹二氏之族以王子朝奔楚。楚平王卒，世子珍继，是谓昭王。
　　
　　丙戌  晋韩、赵、魏三家大灭公族祁氏、羊舌氏，分其地。楚令尹子常杀费无忌。吴季札使晋，公子光弑其君僚，代立，是谓阖庐，专诸、伍员为相。
　　
　　丁亥  鲁昭公自郓如晋，次于乾侯。楚大夫伯嚭奔吴。
　　
　　戊子
　　
　　己丑  晋顷公卒，世子午继，是谓定公。吴灭徐以侵楚。
　　
　　庚寅  晋定公使大夫荀跞纳鲁昭公，不克。吴伐楚，拔舒。
　　
　　辛卯  晋韩不信会齐、宋、鲁、郑、莒、薛、杞、小邾之师，城成周。鲁昭公卒于乾侯，三桓立其弟宋，是谓定公。吴伐越。
　　
　　壬辰  晋人执宋仲几于京师。楚令尹子常败吴师于豫章。
　　
