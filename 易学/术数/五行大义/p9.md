<!-- { "loadSidebar": true } -->
　　五行虽为君臣父子。生王不同。逐忌相克。克者。制罚为义。以其力强能制弱。故木克土。土克水。水克火。火克金。金克木。白虎通云。木克土者。专胜散。土克水者。实胜虚。水克火者。众胜寡。火克金者。精胜坚。金克木者。刚胜柔。春秋繁露云。木者。农也。农人不顺如叛。司徒诛其率正矣。故金胜木。火者。本朝有谗邪。荧惑其君。法则诛之。故水胜火。土者。君大奢侈。过度失礼。民叛之穷。故木胜土。金者。司徒弱。不能使众。则司马诛之。故火胜金。水者。执法阿党不平。则司寇诛之。故土胜水。胜者为君。为夫。为官。为吏。为鬼。负者为臣。为妻。为财。君以威严尊高。夫以德义隆重。官以能有赏伐。吏以刑法裁断。鬼以克杀病丧。并为胜者也。臣以畏伏其上。妻以敬从其夫。财以休彼制用。并为负者。凡上克下为顺。下克上为剥。喻如君有刑臣之法。臣无犯君之义。父有训子之道。子无教父之方也。所以上之克下。顺理而行。下之克上。乖理而克。故白虎通云。阳为君。阴为臣。水以太阴之气。制太阳之火。金以少阴之气。制少阳之木。喻如失道之君。若殷汤放桀。周武伐纣。此皆诛有罪也。凡卜筮。得其所克者凶。得所受制者吉。五行之道。子能拯父之难。故金往克木。火复其雠。火既消金。水雪其耻。然当衰气者。反为王者所制。如鼎镬中水。为火所煎。白虎通云。火热水冷。有温水。无寒火何。明臣可为君。君不可为臣。火煎水为汤者。不改其形。但变其名也。水灭火为炭者。形名俱尽也。亦如君被废而不存。臣有罪而退职也。五行相克。木穿土不毁。火烧金不毁者。皆阳气仁。好生故也。金伐木犯。水灭火犯者。阴气贪。好杀故也。至如山崩川竭。木石为灾。天火下流。人火上燎。水旱鬲并。风霜为害。此并失政于人。天地作谴。为五行相沴者。乖沴不和之义。以其气冲相沴。不名克也。沴。亦废也。于木则南宫极震。于水则三川竭。于火则宫室灾。于金则九鼎震。于土则齐楚山崩。木金水火俱沴土者。地动分拆是也。故五行气冲。而有六沴。大概如斯。 

　　第十一论刑 

　　夫刑者。杀罚为名。自是刑于不义。非故相刑也。五行各在一方。寒暑推移。应时而动。不失其节。各不犯。各无应独受刑者。但须用之不严而治。不可弃而不用。故皆还相刑。如以金治金。则成其器。以人治人。则成国政。吕氏春秋云。刑罚不可偃于国。笞怒不可废于家。故五刑之属三千。莫不本乎五行。周书曰。因五行相克。而作五刑。墨。劓。剕。宫。大辟是也。火能变金色。故墨以变其肉。金能克木。故剕以去其骨节。木能克土。故劓以去其鼻。土能塞水。故宫以断其淫泆。水能灭火。故大辟以绝其生命。至于汉文。去其肉刑。代之以鞭笞。其后枭斩流绞之徒。并不越其五数。尚书云。流宥五刑。又。五流相去各五百里。鞭笞之数。起自于十。积而至百。亦依十干之数。尚书刑德考云。大辟象天刑。罚赎之数三千。应天地人。日辰支干之刑。亦有三种。故天地人之刑。其揆一也。三种者。一。支自相刑。二。支刑在干。三。干刑在支。支自相刑者。子刑在卯。卯刑在子。丑刑在戌。戌刑在未。未刑在丑。寅刑在巳。巳刑在申。申刑在寅。辰午酉亥各自刑。汉书翼奉奏事云。木落归本。故亥卯未。木之位。刑在北方。亥自刑。卯刑在子。未刑在丑。水流向末。故申子辰。水之位。刑在东方。申刑在寅。子刑在卯。辰自刑。金刚火强。各还其乡。故巳酉丑。金之位。刑在西方。巳刑在申。酉自刑。丑刑在戌。寅午戌。火之位。刑在南方。寅刑在巳。午自刑。戌刑在未。干刑支者寅刑在庚。卯刑在辛。辰刑在甲。巳刑在癸。午刑在壬。未刑在乙。申刑在丙。酉刑在丁。戌刑在甲。亥刑在己。子刑在戊。丑刑在乙。支刑干者。甲刑在申。乙刑在酉。丙刑在子。丁刑在亥。戊刑在寅。己刑在卯。庚刑在午。辛刑在巳。壬刑在辰戊。癸刑在丑未。此并以所胜为刑也。凡卜筮所用。遇刑非善。然所求之事。非刑不获。史苏龟经云。当成不成。视兆相刑。又问云。六合是吉。而巳申相克者何。答曰。金带水生火中。火为金鬼。水为火鬼。金共水生火中。则是鬼母子身。申是金位。兼复怀水。巳是火位。复有生金。还相雠。故以为刑也。然刑有上下。寅刑在巳者。巳为刑上。寅为刑下。余例悉尔。故兵书云。刑上风来。坐者急起。行者急住。卽此谓也。云三刑者。如寅刑在巳。巳刑在申。寅日申时。巳上起风。或巳上见妖。谓之三刑也。他亦效此。别有从气为刑。与德相对者。已从前解。故不重释。 

　　第十二论害 

　　相害者。逆行相逢于十二辰。两两相害。名为六害。戌与酉。亥与申。子与未。丑与午。寅与巳。卯与辰。是六害也。是杀伤之义。今此六害。或是君臣父子。或是夫妻。理不应害。孝经云。不爱其亲。而爱他人者。谓之悖德。既违其慈爱之性。故有怒戮之理。五行所恶。其在破冲。今之相害。以与破冲合。故父失其慈。子违其孝。妻不敬顺。夫弃和同。并合雠忿。理成相害。至如命待熊蹯。饥探雀。重耳外奔。申生赐尽。河内则夫妇相残。塞外则君臣杀夺。此岂非害乎。辰卯为害者。卯与戌合。戌破于辰。辰土为卯木妻。戌辰为雠。卯与戌合。便是弃辰。与酉合。酉冲破卯。辰为卯妻。酉为卯雠。辰与酉合。酉能克卯。妇奸外夫。杀本夫之象也。巳与申合。申冲于寅。巳为寅子。申能克寅。巳与申合。子有逆行。丑午相害者。丑与子合。子冲破午。午与未合。未破于丑。亦是父子相害义也。未子相害者。未与午合。午冲破子。未土为君。子水为臣。午火为子水之财。君以财害臣之象也。子与丑合。丑破于未。丑又是土。子与丑合。欲引外君。共害其主。此则臣有逃亡之象也。申亥相害者。亥与寅合。寅冲于申。申与巳合。巳冲于亥。亦是父子相害义也。夫相生不必相生。相害不必相害。犹如火能烧物。遂有炎洲之火。而不能烧物。水能润长。洪潦暴至。亦使草树芸黄。此是相生反相害。相害反相生者。钻木出火。而云雨掣电。相因而有。此是相害反相生也。水本害火。膏油渍注。灯火益明。亦是相害反相生也。阴阳五行。万物所存。吉凶之应。各以其类言之。或吉中有凶。凶中有吉。凶则视其所救。吉则观其所害。凶而有救。不至于祸。吉而有害。不及于庆。纯凶则祸大。纯吉则福深。如丑午相害。以子冲破午。子有王水。此为纯凶。未破于丑。丑有欲相之木。能制未土。为有救也。未子相害。午冲破于子。子是王水。水制午火。为凶中有吉。子与丑合。丑土反制子水。卽是吉中有凶。生害之义例皆如斯。 

　　第十三论冲破 

　　冲破者。以其气相格对也。冲气为轻。破气为重。支干各自相对。故各有冲破也。干冲破者。甲庚冲破。乙辛冲破。丙壬冲破。丁癸冲破。戊壬。甲戌。乙己。亦冲破。此皆对冲破。亦本体相克。弥为重也。支冲破者。子午冲破。丑未冲破。寅申冲破。卯酉冲破。辰戌冲破。巳亥冲破。此亦取相对。其轻重皆以死生言之。四孟有生而无死。直冲而不破。四季有死而无生。直破而无冲。四仲死生俱兴。故并有冲破。四孟有生无死。直有冲无破者。寅有生火。巳有生金。申有生水。亥有生木也。四仲死生俱有者。卯有王木死水。午有王火死木。酉有王金死火。子有王水死金。四季有死而无生者。辰有死水。未有死木。戌有死火。丑有死金。死气则重。故能破。生气则轻。故相冲。又复甲往向庚为衡。庚往向甲为破。以强者制弱也。其冲破。皆以对位抗冲最为不善。又。互向对冲之地。我当在庚。令敌居甲。以强制弱故也。问曰。沴气是相冲而为。今解冲破。而不唤为沴。此未可解。答曰。五行相沴。因事变重。非是常然。有罚则见。无灾则止。今之所解。直是支干之位。常自格对。刚柔相冲。非问变异。寜得称尔矣。 

五行大义卷第三 

　　第十四论杂配就此分为六段 一论配五色 二论配声音 三论配气味 四论配藏府 五论配五常 六论配五事 

　　第一论配五色 

