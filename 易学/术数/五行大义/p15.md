<!-- { "loadSidebar": true } -->
　　夫七政者。乃是玄象之端。正天之度。王者仰之。以为治政。故谓之政。七者。数有七也。凡有三解。一云。日月五星。合为七政。二云。北斗七星为七政。三云。二十八宿。布在四方。方别七宿。共为七政。此三种七政。皆配五行。并三辰之首也。日月五星为七政者。尚书。考灵曜。七政曰。日月者。时之主也。五星者。时之纪也。故曰。在璇玑玉衡。以齐七政。七政。谓日月五行之政。七政。卽日月五星也。日者。河图汗光篇云。日为阳精。始日实也。元命苞云。阳以一起。故日。日行一度。阳成于三。故有三足乌。乌者。阳精。其言偻呼。俗人见偻呼似乌。故以名之。又云。火精阳气。故外热内阴。象乌也。日尊故满。满故施。施故仁。仁故精。精在外。在外。故大。日外暑。外暑。故阳精外吐。天有三百六十五度四分度之一。布在四方。日。日一历。无差迟。使四方合如一。故其字四合一也。白虎通云。日径千里。围三千里。下于天七千里。太玄经云。日一南。万物死。日一北。万物生。物理论云。夏则阳盛而阴衰。故昼长而夜短。冬则阴盛而阳衰。故昼短而夜长。行阳道长。出入卯酉之北。行阴道短。出入卯酉之南。春秋阴阳等故行中道昼夜等也。考灵曜云。春一日。日出卯入酉。昴星一度中而昏。斗星十二度中而明。仲夏一日。日出寅入戌。心星五度中而昏。营室十度中而明。秋一日。日出卯入酉。须女四度中而昏。东井十一度中而明。仲冬一日。日出辰入申。奎星一度中而昏。氐星九度中而明。卯酉阴阳交会。日月至此为中道。万物盛衰出入之所。故号二八之门。以当二八月也。故诗推度交云。卯酉之际为改政。汉书。天文志云。日者。君之象。君行急。则日行疾。君行缓。则日行迟。迟疾失其常。则蚀。蚀在交道也。蚀者。阴侵阳。臣凌君之象也。故日蚀修德以禳之。月者。春秋元命苞云。月者。阴精。为言阙也。中有蟾蜍与兔者。阴阳两居相附。托抑诎合。阳结治其内。光炬中气似文耳。兔善走。象阳动也。兔之言僖僖呼呼。温暖名也。月。水之精。故内明而气冷。阴生不满者。诎于君也。至望而盈者。气事合也。盈而缺者。诎向尊也。其气卑。卑。故修表成纬。阴受阳精。故精在内。所以金水内景。内景。故精阴沈执不动。月为阴精。体自无光。藉日照之乃明。犹如臣自无威。假君之势。乃成其威。月初未政对日。故无光。缺。月半而与日相对。故光满。十六日已后。渐缺。亦渐不对日也。汉书。天文志云。月。日行十三度四分度之一。立春。春分。东从青道。立秋。秋分。西从白道。立冬。冬至。北从黑道。立夏。夏至。南从赤道。季夏行中道。赤青出阳道。白黑出阴道。晦而见西方。谓之朓。朔而见东方。谓之朒。若君舒缓。臣骄慢。故日行迟。而月行疾。君肃急。则臣恐惧。故日行疾。而月行迟。不敢迫近君位也。其行迟疾失度。亦蚀。蚀者。当日之冲有闇虚。闇虚当月则月蚀。当星则星亡。月蚀者。阳侵阴也。董仲舒云。于人。妃后大臣诸公之象。月为刑。故月蚀修刑以禳之。五星者。说文云。星者。万物之精。或曰。日分为星。故其字日下生。史记云。星。金之散精。星陨为石。此金是也。春秋云。陨石于宋。陨星也。又云。星者。阴精。金亦阴也。列而言之。各配五行。不独主金。岁星。木之精。其位东方。主春。苍帝之子。人主之象。五星之长。司农之官。主福庆。凡有六名。一名摄提。二名重华。三名应星。四名缠星。五名纪星。六名修人星。其所主国。曰吴。齐。超舍而前为盈。退舍为缩。行邪则主邪。行正则主正。政急则行疾。政缓则行迟。酷则行阴。和则行阳。行阳则旱。行阴则水。治则顺度。乱则逆行。以其主岁。故名岁星。荧惑。火之精。其位南方。主夏。赤帝之子。方伯之象。五星之伯。上承太一。下司人君。谓天子理也。伺无道。出入无常。为天伺察。所往主兵乱贼丧饥疾。凡有二名。一名罚星。二名执法。其所主国。曰荆。越。是太白之雄。出南为荧惑。居西为天理。在东为县息。以其出入无常。故名荧惑。镇星。土之精。其位中央。主四季。女主之象。主德。为五星之王。一名地候。伺女主之邪正。入阳则为外。入阴则为内。四星皆失。镇星乃为动。以其镇宿不移。故名镇星。太白。金之精。其位西方。主立秋。白帝之子。大将之象。以司兵凶。日南方。太白居其南。日北方。太白居其北。曰盈。日南方。太白居其北。日北方。太白居其南。曰缩。未可出东方而出东方。名重华。未可下东方而下东方。名少岁。未可出西方而出西方。名太白。未可下西方而下西方。名白省。凡有六名。一名天相。二名天政。三名大臣。四名大皓。五名明星。六名大嚣。诗云。东曰启明。西曰长更。其所主国。曰秦。晋。郑。太白是岁星之雄。太白主兵。兵。西方。金。色白。故曰太白。辰星。水之精。其位北方。主冬。黑帝之子。宰相之象。主刑。政酷则不入。政和则不出。凡有六名。一名安调。二名细极。三名熊星。四名钩岁。五名伺农。六名勉星。其所主国。曰赵。代。辰星主德。是天之执政。出入平时。故曰辰星。经云。五车西北第一星。曰太白。次北一星。曰辰星。次东北一星。曰岁星。次东南一星。曰镇星。次西南一星。曰荧惑。此当五星分气也。又云。岁星变为彗星。欃云。枪云。天狗。荧惑变为彗星。蚩尤旗。格泽。镇星变为狱汉。天沸。旬始。虹蜺。太白变为彗星。卽扫。辰星变为枉矢。天枪。天棓。并是五星气乱。见妖星也。王者视之。以知得失。考灵曜云。岁星为规。荧惑为矩。镇星为绳。太白为衡。辰星为权。权衡规矩绳。并皆有所起。周而复始。故政失于春。岁星满偃。不居其常。政失于复。荧惑逆行。政失于季夏。镇星失度。政失于秋。太白失行。出入不当。政失于冬。辰星不效其乡。五政俱失。五星不明。春政不失。五谷孳。夏政不失。甘雨时。季夏政不失。时无菑。秋政不失。人民昌。冬政不失。少疾丧。五政不失。日月光明。此则日月五星。共为七政之道。亦名七曜。以其是光曜运行也。北斗为七政者。北斗。天枢也。天有七纪。斗有七星。第一至第四为魁。第五至第七为杓。合有七也。尚书纬云。璇玑。斗魁四星。玉衡。拘横三星。合七。齐四时五威。五威者。五行也。五威在人为五命。七星在人为七端。北斗居天之中。当昆仑之上。运转所指。随二十四气。正十二辰。建十二月。又。州国分野年命。莫不政之。故为七政。虞录云。北斗七星。据璇玑玉衡以齐七政。政者。天子所治天下。故王者承天行法。合诚图云。北斗有七星。天子有七政。斗者。居阴布阳。故称北斗。其七星各有四名。合诚图云。斗第一星名枢。二名璇。三名玑。四名权。五名衡。六名开阳。七名标光。黄帝斗图云。一名贪狼。子生人所属。二名巨门。丑亥生人所属。三名禄存。寅戌生人所属。四名文曲。卯酉生人所属。五名廉贞。辰申生人所属。六名武曲。己未生人所属。七名破军。午生人所属。孔子元辰经云。一名阳明星。二名阴精星。三名真人星。四名玄冥星。五名丹元星。六名北极星。七名天开星。遁甲经云。一名魁真星。二名魁元星。三名权九极星。四名魁细星。五名魓刚星。六名纪星。七名飘玄阳星。第一水。二水土。三木土。四金木。五金土。六火土。七火。所以子午各独属一星。其余并两辰共属者。子午为天地之经。斗第一及第七魁刚两星。亦是斗之经建所用指也。自余非所指者。故并两属。故六十甲子。从第一起甲子以配之。往还周旋。尽其数矣。北斗领二十八宿。一星主四时。魁起室。刚起角。以次分属。若人行年至室。而五星行到此宿者。随星吉凶也。合诚图云。枢星为雍州。璇星为冀州。玑星为青兖州。权星为徐扬州。衡星为荆州。开阳星为梁州。标光星为豫州。此为三才之道。并为斗之所政也。二十八宿为七政者。以其分定国邦。布官设位也。运斗枢云。天有将相之位。佐列宿为卫。皆据璇玑玉衡。以齐七政。四时布德。三道正气。尚书考灵曜云。二十八宿。周天三百六十五度四分度之一。故叶时月。正日度。星二十八宿配五行。有二别。一总配。二别配。总配者。东方苍龙七宿。角。亢。氐。房。心。尾箕。木也。合三十二星。七十五度。南方朱雀七宿。东井。轝鬼。柳。七星。张。翼。轸。火也。合六十五星。一百五度。西方白虎七宿。奎。娄。胃。昴。毕。觜。参。金也。合五十一星。八十度。北方玄武七宿。斗。牵牛。须女。虚。危。营室。东壁。水也。合三十五星。九十八度。其属土者。东则角亢。南则井鬼。西则奎娄。北则斗牛。皆居四季为土也。故曾子云。春分鸟星昏主春者中。可以种稷。夏至心星昏主夏者中。可以种黍菽。秋分虚星昏主秋者中。可以种麦。冬至昴星昏主冬者中。山人可以伐器械。家人可以收萑苇。蓄积。田猎。王者坐视四星之中。而知民之缓急。急则不赋力役。故曰敬授民时也。此为总配。别配五行者。角二星。为天门。三光之路。十二度。于时在辰。郑分。木也。亢四星。为天庭。尚书之曹。九度。于时在辰。郑分。春夏为火。秋冬为水也。氐四星。为宿宫。路寝所止。十五度。于时在卯。宋分。春夏为金。秋冬为水也。房六星。为明堂。政教之道。五度。于时在卯。宋分。土也。心三星。为天王之位。五度。于时在卯。宋分。春夏为木。秋冬为火也。尾九星。为后宫。妃嫔之府。十八度。于时在寅。燕分。水也。箕四星。为王后所居。进御之寝。十一度。于时在寅。燕分。木也。春夏为金。秋冬为土也。斗六星。为主爵禄。褒贤进士。二十六度。于时在丑。吴分。木也。牵牛六星。为主桥梁。七政之始。八度。于时在丑。吴分。木也。须女四星。为主布帛。天之内藏。十二度。于时在子。越分。春夏为水。秋冬为火也。虚二星。为庙堂。主祭祀事。十一度。于时在子。齐分。春夏为水。秋冬为金也。危三星。为坟墓。以识先祖。十七度。于时在子。齐分。春夏为水。秋冬为火也。营室二星。为主军粮。以禀士卒。十六度。于时在亥。卫分。春夏为木。秋冬为土也。东壁二星。为文章。图书之府。九度。于时在亥。卫分。春夏为金。秋冬为水也。奎十六星。为五兵之库。禁御暴乱。十六度。于时在戌。鲁分。春夏为金。秋冬为火也。娄三星。为苑牧。主给享祠。十二度。于时在戌。鲁分。春夏为水。秋冬为火也。胃三星。为仓廪。五谷所聚。十四度。于时在酉。赵分。春夏为木。秋冬为水也。昴七星。为主狱事。典治决断。十一度。于时在酉。赵分。春夏为火。秋冬为金也。毕八星。为边兵。备夷狄。十度。于时在酉。赵分。春夏为金。秋冬为水也。觜觿三星。为保藏。收检秋物。二度。于时在申。晋分。春夏为火。秋冬为土也。参伐十星。为天大将。斩刘收获。九度。于时在申。晋分。春夏为火。秋冬为土也。东井八星。为主水衡。以法平时。三十三度。于时在未。秦分。春夏为火。秋冬为水也。轝鬼五星。为视明。主察奸谋。四度。于时在未。秦分。春夏为水。秋冬为火也。柳八星。为上食。主和滋味。十五度于时在午。周分。春夏为水。秋冬为火也。星七星。为衣裳。主盖身体。七度。于时在午。周分。春夏为火。秋冬为水也。张六星。为主客。赐与燕嬉。十八度。于时在午。周分。水也。翼二十二星。为天唱。主以戏虞。十八度。于时在巳。楚分。春夏为木。秋冬为金也。轸四星。为死丧。以知交凶。十七度。于时在巳。楚分。春夏为木。秋冬为土也。汉书。天文志云。角。亢。氐。韩郑兖州之分。房心。宋豫州之分。尾箕。燕幽州之分。井鬼。秦雍州之分。柳。七星。张三河之分。翼。轸。楚荆州之分。奎娄。胃。鲁徐州之分。昴。毕。赵冀州之分。觜。参。魏梁州之分。斗。江湖之分。牵牛。须女。吴扬州之分。虚。危。齐青州之分。室。壁。卫并州之分。此皆当分所主。正其州国善恶。故为政也。石氏天官训解云。角。二星。是苍龙之首。上角两角间。天之道。日月五星所行。故名角。亢。为朝廷。对扬于王。夙夜谋谘四海之内。故名亢。氐。是正寝。冰解之室。故名氐。房。是天子四时所居。故名房。心。前一星为太子。中为天子。后一星为庶子。如人心处中。为身之主。故名心。尾。是东方苍龙宿之尾。故名尾。象形也。箕。近斗。象播扬五榖。故名箕。斗。量器也。斟酌爵禄。其形似斗。故名斗。牛亦象牛角。七政之始。故名牛。女。方正。裁割之象。婢妾之类。故名女。虚。耗也。其间空虚。庙堂之象。故名虚。危。似室屋。亦如坟墓。故名危。营室。有六星。为离宫。似宫室。故名室。壁。直立似壁。孔子藏书于壁。效此义也。故名壁。奎。为库。主兵。形象库周密。故奎。乖也。兵以乖违故举。所以名奎。娄。如楼阁。亦似钟娄。故养牺牲以为名。胃。在藏为五谷之府。主廪仓。故以为名。昴。悴聚。如囚之在牢狱。故主狱事。昴星也。聚则忧。故名为昴。毕。边夷毛头之类。如天子警毕。毛头唱之。毕了唱。以警众心。故以名之也。觜。聚也。为白虎之鼻。聚在虎觜须间。故以为名。参。共也。杂金土之气。共行杀罚。故名参。井。精也。盛水亭平。精微之至。此星象法度。如水之平。故名井。鬼。归也。阳归于阴。所以其内一星闇而不明。鬼之象也。故以为名也。柳。留也。春秋传曰。或食于任。柳。一名任也。祭祀鬼神。合和五味。留神灵也。故以名之。七星数七。如鸟之衣覆上。故以名之。张。开张也。为朱鸟之嗉。有容纳。故主宾客也。翼。如六翮。似鸟两翅之飞。故以名翼。轸。似小车。四马。车后横曰轸。凶事之用。故以为名。其状见邪正。阙陵历蚀。散为妖异。彗孛飞流。如此之徒。并以占候飞开义释。故不委具。三种七政。既配五行。略说如此。 
