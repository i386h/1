<!-- { "loadSidebar": true } -->
　　藏府者。由五行六气而成也。藏则有五。禀自五行。为五性。府则有六。因乎六气。是曰六情。情性及气。别于后解。今论藏府所配合义。五藏者。肝。心。脾。肺。肾也。六府者。大肠。小肠。胆。胃。三焦。膀胱也。肝以配木。心以配火。脾以配土。肺以配金。肾以配水。膀胱为阳。小肠为阴。胆为风。大肠为雨。三焦为晦。胃为明。故杜子春秋医和云。阴淫寒疾。阳淫热疾。风淫末疾。末。四支也。雨淫腹疾。晦淫惑疾。明淫心疾。夫藏者。以其藏于形体之内。故称为藏。亦能藏受五气。故名为藏。府者。以其传流受纳。谓之曰府。白虎通云。肝之为言扞也。肺之为言费也。情动得序也。心之为言任也。任于思也。肾之为言写也。以窍写。脾之为言辨也。所以积精禀气。元命苞云。脾者。弁也。心得之而贵。肝得之而兴。肺得之而大。肾得之以化。肝仁。肺义。心礼。肾智。脾信。肝所以仁者何。肝。木之精。仁者好生。东方者。阳也。万物始生。故肝象木。色青而有柔。肺所以义者何。肺。金之精。义者能断。西方杀。成万物。故肺象金。色白而有刚。心所以礼者何。心者。火之精。南方尊阳在上。卑阴在下。礼有尊卑。故心象火。色赤而光。肾所以智者何。肾水之精。智者进而不止。无所疑惑。水亦进而不惑。故肾象水。色黑。水阴。故肾双。脾所以信者何。脾。土之精。土主信。任养万物为之象。生物无所私。信之至也。故脾象土。色黄。翼奉云。肝性静。甲己主之。心性躁。丙辛主之。脾性力。戊癸主之。肺性坚。乙庚主之。肾性敬。丁壬主之。许慎五经异义。尚书夏侯欧阳说云。肝木。心火。脾土。肺金。肾水。此与前同。古文尚昼说云。脾木。肺火。心土。肝金。此四藏不同。案礼记月令云。春祭以脾。夏祭以肺。季夏祭以心。秋祭以肝。冬祭以肾。皆五时自相得。则古尚书是也。郑玄驳曰。此文异事乖。未察其本意。月令五祭。皆言先。无言后者。凡言先。有后之辞。春祀户。其祭也。先脾后肾。夏祀竃。其祭也。先肺后心肝。季夏祀中溜。其祭也。先心后肺。秋祀门。其祭也。先肝后心肺。冬祀行。其祭也。先肾后脾。凡此之义。以四时之位。五藏之上下次之耳。冬位在后。而肾在下。夏位在前。而肺在上。春位小前。故祭先脾。秋位小却。故祭先肝。肝肾脾俱在鬲下。肺心俱在鬲上。祭者必三。故有先后焉。此义不与行气同也。八十一问云。五藏俱等。心肺独在鬲上何。对曰。心主气。肺主血。血行脉中。气行脉外。相随上下。故曰。营卫。故令心肺在鬲上也。甲乙经云。黄帝问岐伯曰。人有五藏。藏有五变。肝为牡藏。其色青。其时春。其日甲乙。心为牡藏。其色赤。其时夏。其日丙丁。脾为牝藏。其色黄。其时季夏。其日戊己。肺为牝藏。其色白。其时秋。其日庚辛。肾为牝藏。其色黑。其时冬。其日壬癸。素问曰。肝者。魂之所居。阴中之小阳。故通春气。心者。生之本。神之所处为阳。中之大阳。故通夏气。脾者。仓廪之本。名曰兴化。能化糟粕。转味。出入至阴之类。故通土气。肺者。气之本。魄之所处。阳中之少阴。故通秋气。肾者。主蛰。封藏之本。精之所处。阴中之太阴。故通冬气。又云。春无食肝。夏无食心。季夏无食脾。秋无食肺。冬无食肾。周礼。疾医掌养万人之疾病者。以肝为木。心为火。脾为土。肺为金。肾为水。则疾多瘳。反其术。则死。月令。中溜之礼。以阴阳遂退为次。白虎通及素问。医治之书。用行实为验。故其所配是也。白虎通又云。木所以浮。金所以沈者何。子生于母义。肝以沈。肺以浮何。有知者尊其母也。一说云。甲木畏金。以乙妻庚。受庚之化。木法其本。直甲故浮。肝法其化。直乙故沈。庚金畏火。以辛妻丙。受丙之化。金法其本。直庚故沈。肺法其化。直辛故浮。河上公注老子云。肝藏魂。肺藏魄。心藏神。肾藏精。脾藏志。五藏尽伤。则五神去矣。道经义云。魂居肝。魄在肺。神处心。精藏肾。志托脾。此与素问同。魂为木气。神为火气。志为土气。魄为金气。精为水气。魂通于目。神通于舌。志通于口。魄通于鼻。精通于耳。甲乙经云。鼻为肺之官。目为肝之官。口唇为脾之官。舌为心之官。耳为肾之官。故肺病。喘息。鼻张。肝病。目闭。眦青。脾病。口唇黄干。心病。舌卷短。颜赤。肾病。权与颜黑黄。耳聋。此名五官。相书亦名五候。以鼻人中为一官。主心。余并同。候者以五藏善恶色出五官。可占候吉凶也。鼻人中。犹是口之分也。孝经援神契云。肝仁。故目视。肺义。故鼻候。心礼。故耳司。肾信。故窍写。脾智。故口诲。元命苞曰。目。肝使。肝气仁而外照。管子曰。脾发为鼻。肝发为目。肾发为耳。肺发为口。心发为下窍。道家太平经云。肝神不在。目无光明。心神不在。唇青白。肺神不在。鼻不通。肾神不在。耳聋。脾神不在。舌不知甘味。又一说云。目主肝。耳主肾。鼻主心。舌主脾。口主肺。肝肾二藏。诸经并同。肝主目者。肝。木藏也。木是阳。东方显明之地。眼目亦光显照了。故通乎目。道家太式经云。天曰洞视。主目。目主肝。天。阳也。肝亦阳。目精明。亦阳。目光显见。兼有常法。如日阳精无缺而明也。肾主耳者。肾。水藏。水。阴也。北方阴暗之地。耳能听声。声是阴微之象。故通乎耳。太式经曰。地曰洞听。主耳。耳主肾。地。阴也。耳法虚。则纳声。水主虚。阴主虚。阴主幽。阴声又非恒。如月盈虚也。脾心肺三藏及候。各有异说。甲乙以鼻应肺。道家以鼻应心。管子以鼻应脾。甲乙应肺者。鼻以空虚纳气。肺亦虚而受气。故也。道家鼻主心者。阳也。老子经云。天以五行。气从鼻入。藏于心。鼻以空通出入息。高象天。故与天通。而气藏于心也。管子以脾是土。鼻在面之中。故为其候。甲乙以脾应口。道家以肺应口。与管子同。甲乙以脾应口者。口是出纳之门。脾为受盛之所。口能论说。脾能消化。故以相通。道家以肺应口者。肺。金也。金能断割。口有牙齿。亦能决断。是金象也。管子之意。恐亦然也。甲乙以舌应心。道家以舌应脾。管子以心应下窍。甲乙以舌应心者。凡资身养命。莫过五味。辨了识知。莫过乎心。五味之入。犹舌知之。万事是非。犹心鉴之。心欲有所陈。舌必言之。故心应以舌。道家以舌应脾者。脾者。阴也。老子经云。地饴人以五味。从口入。藏于胃。舌之所纳。则有津实。地体既是质实。品味皆地所产。故舌与地通也。管子心应下窍者。以心能分别善恶。故通下窍。除滓秽也。五藏候在五官。口舌二官。共在一处。余不共者。 口是脾候。脾。土也。舌是心候。心。火也。共处者。土寄治于火乡也。舌在口内者。火于五行不常见也。须之则有。不用则隐。如舌在口内。开口卽见。闭口则藏。又。心为身之主。贵故在内也。土王四季。故曰四合也。甲乙。素问。是诊候之书。故从行实而辨。道经。管子。各以一家之趣。六府者。河图云。肺合大肠。大肠为传道之府。心合小肠。小肠为受盛之府。肝合胆。胆为中精之府。脾合胃。胃为五谷之府。肾合膀胱。膀胱为津液之府。三焦孤立。为中渎之府。甲乙。素问。说同。大肠为传道之府者。肺通于鼻。鼻出入气。大肠。传道五谷气之道。故为其府。小肠为受盛之府者。心通于舌。舌进五味。小肠纳之。故为受盛之府也。胆为中精府者。肝通于目。目是精明之物。又精神之主。故曰。为中精府也。胃为五谷府者。脾通于口。口入五谷。而胃受之。故为其府。膀胱为津液之府者。肾是水藏。膀胱空虚受水。水清气则为津液。浊气则为涕唾。故以为其府。三焦为中渎府者。五藏各合一府。三焦独无所合。故曰孤立。处五藏之中。通上下行气。故为中渎府也。五藏而有六府。亦如六气因五行生也。又如五性生六情也。素问云。皮应大肠。其荣毛。主心。脉应小肠。其荣色。主肾。筋应胆。其荣爪。主肺。肉应胃。其荣唇。主肝。腠理毫毛应三焦膀胱。其荣髪。主脾。皮应大肠。其荣毛。主心者。心是身之君。皮是身之城郭。毛是身之羽卫。大肠是气之道路也。故并相通。心是火藏。大肠是金府。故以配焉。丙辛之所主也。脉应小肠。其荣色。主肾者。肾。水也。脉是血之沟渠。通流水。气色是人之光采。血气若盛。则容色壮悦。血气若衰。则容颜枯悴。肾为水藏。小肠既受盛容着水气。又是火府。故以配之。丁壬所主也。筋应胆。其荣爪。主肺者。筋是皮内之刚强也。爪是皮外之刚利也。肺是金藏。胆有刚精之性。又是木府。故以相配。乙庚所主也。肉应胃。其荣唇。主肝者。胃能消化五谷精气为肉。五谷从口而入。故荣润在唇。肝是木之藏。仁而能生。胃是土府。故以相配。甲己所主也。腠理毫毛应三焦膀胱。其荣髪。主脾者。毫毛因藉津润。腠理本自开通。脾。受资味之所。因资味而得津润开通。因津润开通而生毛发。书云。发是血之余。脾是土之藏。三焦。膀胱。并为水之府。故以相配。戊癸所主也。脾配二府。余四藏各配一府者。脾是土藏。土为君道。君卽阳也。阳数一。故藏不二也。三焦。膀胱。并是水府。水为臣道。臣卽阴也。阴数偶。故府有二也。管子曰。脾生骨。肾生筋。肺生革。心生肉。肝生爪发。元命苞云。肝生筋。脾生骨者。脾。土也。土能生木。骨是身之本。如木立于地上。能成屋室。故脾生之。肾生筋者。筋是骨之经络。脉以流注。筋以相连节。并通血气。肾水故生之。肺生革者。肺。金也。金能裁断。革亦限断。故肺生之。心生肉者。心。火也。肉是身之土地。故心生之。肝生爪发者。肝。木也。爪是骨之余。发是血之余。皆水木之气。故肝生之。元命苞云。以肝生筋。亦木气之义。筋有枝条。象于木也。河图云。仁慈惠施者。肝之精。悲哀过度。则伤肝。肝伤。则令目视芒芒。礼操列真。心之精。喜怒激切。伤心。心伤。则疾衂吐逆。和厚笃信者。脾之精。纵逸贪嗜。则伤脾。脾伤。则畜积不化。致否结之疾。义惠刚断。肺之精。患忧愤勃。则伤肺。肺伤。则致欬逆失音。智辨谋略。肾之精。劳欲愤满。则伤肾。肾伤。则丧精损命。此岂直违五常而损年命。亦破六情以亡国家也。至如桀。纣两帝。并贪纵而丧其邦。梁。窦二臣。亦皆奢逸而倾其家。虽彭子以色延命。齐王因怒袪病。如此异辙。皆有调节之宜。节之则四大获安。纵之则五藏成患。素问云。肝者。为将军之官。谋虑出焉。心者。为君主之官。神明出焉。脾者。仓廪之官。五味出焉。肺者。相傅之官。治节出焉。肾者。作强之官。伎巧出焉。肝者。为将军之官。谋虑出者。木性仁。仁者必能深思远虑。恒欲利安万物。将军为行兵之主。必以谋虑为先。故兵书曰。兵以仁举。则无不从。得之以仁分。则无不从悦。又曰。将无谋则士卒忧。将无虑则士卒去。故肝为将军。出谋虑也。心为主守之官。神明出者。火。南方。阳光辉。人君之象。神为身之君。如君南向以治。易以离为火。居太阳之位。人君之象。人之运动。情性之作。莫不由心。故为主守之官。神明所出也。脾为仓廪之官。五味出者。万物生则出土。死亦归之。五谷之入。脾以受之。故五味之出。亦由于此也。肺为相傅之官。治节出者。金能裁断。相傅之任。明于治道。上下顺教。皆有礼节。肺于五藏。亦治节所生。乐纬云。商者。章也。臣章明君德。以齐上下。相傅贤所由也。肾为作强之官。伎巧出者。水性是智。智必多能。故有伎巧。功则自强不息也。八十一问曰。藏各有一。肾独两者。何也。左者肾。右者命门。命门者。精神之所会也。河图云。肝心出左。脾肺出右。肾与命门。并出尺部。此脉候也。问曰。前解云。肾阴故双。今言左肾右命门。此岂不自乖张乎。答曰。命门与肾。名异形同。水藏则体质不殊。故双。主阴数。为名。则左右两别。故各有所主。犹如三焦。膀胱。俱是水府。不妨两号。老子经及素问云。心藏神者。神以神明照了为义。言心能明了万事。神是身之君。象火。已如前解。肾藏精者。精以精灵叡智为称。亦是精智气。肾水智巧。故精藏焉。脾藏志者。脾土主总四行。多所趣向。志以心愿趣向为目。故藏于脾。肝藏魂者。魂以运动为名。肝是少阳。阳性运动。木性仁。故魂亦主善。故藏于肝焉。肺藏魄者。魄以相着为名。肺为少阴。阴性恬静。金主杀。魄又主恶。故以藏之。五藏所主。乃以神。精。志。魂。魄五种。就阴阳论。唯有二别。阳曰魂。阴曰魄。河上公章句云。五气清微。为精神。听明。音声。五性。其鬼曰魂。魂者。雄也。主出入于鼻。与天通。五味浊溽。为形骸。骨肉。血脉。六情。其鬼曰魄。魄者。雌也。出入于口。与地通。家语曰。宰我问孔子曰。闻鬼神之名。而不知其所谓。孔子曰。人生有气。魂气者。神之盛也。魄气者。鬼之盛也。人生有死。死必归土。此谓之鬼。魂气归乎天。此谓之神。合鬼与神而享之。教之至也。骨肉毙乎下。化为野土。其气发扬乎上。此神之着也。圣人因人物之情。而明命鬼神。以为民。则燔燎膻芗。所以报气也。荐黍稷。修肺肝。加以郁畅。所以报魄也。汉书。五行志云。人命终而形藏。精神散越。圣人为之宗庙。以收魂气。春秋祭祀。以修孝道。尸子曰。鬼。归也。古者谓死人为归人。淮南子曰。人精神者。天之有也。骸骨者。地之有也。精气入其门。而骸骨反其根。又云。天气为魂。地气为魄。礼记郊特牲云。凡祭慎诸此。魂气归乎天。形魄归乎地。故祭求诸阴阳之义。故气之清者曰神。卽阳魂也。气之浊者曰鬼。卽阴魄也。延陵季子。葬其子于嬴博之间云。骨肉归乎土。命也。魂气无不之。越记云。王问范子曰。寡人闻失其魂魄者死。得其魂魄者生也。物皆有之。将人乎。范蠡对曰。魄者。囊也。魂者。生气之源。又云。魂者。生气之精。魄者。死气之舍。韩诗云。溱洧有二水。三月上巳。郑国常于此水上招魂续魄。左傅。昭二十五年。宋公燕。使叔孙昭子右坐。语相泣。乐祁子曰。今君与叔孙皆死乎。心之精爽。是谓魂魄。魂魄去之。何以能久。此并明人身有魂魄二别。老子经云。魂藏肝。魄藏肺者。魂既属天。天气为阳。阳主善。尚左。居肝。在东方。木位。魄既属地。地气为阴。阴主恶。尚右。故居肺。在西方。金位。老子云。吉事尚左。凶事尚右。亦云。五气藏于心。五味藏于胃者。此论气。则是阳。以藏受之。心为火藏。阳气所处。味则是阴。以府受之。胃为五谷之府。味之所处。心主精神。胃主受纳。不乖魂魄阴阳之理。又云。魂有三。魄有七者。阳数奇。阴数偶。奇数始于一。一则元气。魂虽是阳。非曰始元。一后次三。故魂数三。又云。因天地二气合而生人。人又一气。三材各一气。故魂有三。阴数二。二亦阴之始。魄虽是阴。又非元始。次二后四。阴不孤立。必资于阳。就魂之三。合而成七。又一解云。魂在东方。取震数三。魄居西方。取兑数七。三魂七魄。合而为十。是应天五行。地五行。两五合为十。共成人也。五是天五气。地五味也。春秋纬云。人感十而生。故十月方生也。又云。魂有五。魄有六者。此乃道家三皇经。以五藏神为五魂。六府神为六魄。此亦五行六气之义也。魂魄。人之本。既配府藏。故释之。甲乙云。魂属精。魄属神。 
