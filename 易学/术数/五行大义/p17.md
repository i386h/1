<!-- { "loadSidebar": true } -->
　　左传。子产云。则天之明。天有三光。故曰明也。因地之性。性。生也。生万物。故因其所生而用之。生其六气。用其五行。五行者。为五性也。六气者。通六情也。翼奉云。五行在人为性。六律在人为情。性者。仁。义。礼。智。信也。情者。喜。怒。哀。乐。好。恶也。五性处内御阳。喻收五藏。六情处外御阴。喻收六体。故情胜性则乱。性胜情则治。性自内出。情从外来。情性之交。闲不容系。说文曰。情。人之阴气。有欲嗜也。性。人之阳气。善者也。孝经援神契云。性者。人之质。人所禀受产。情者。阴之数。内传着流。通于五藏。故性为本。情为末。性主安静。恬然守常。情则主动。触境而变。动静相交。故闲微密也。河上公章句云。五性之鬼。曰魂。为雄。六情之鬼。曰魄。为雌。此明性阳情阴也。六情既通六气。今先依服注左传云。六气者。阴。阳。风。雨。晦。明也。阴作土。阳与风作木。雨作金。晦作水。明作火。唯天阳不变。阴为土者。土是阴义。故阴凝为土。风作木者。风。动也。木亦动。触地而出。箕星。东方之宿。主风。又。巽为木。为风也。雨作金者。雨。水也。水性销释。金性亦可销释。毕星。西方之宿也。主雨。故诗云。月离于毕。俾滂沲矣。故雨作金也。晦作水者。晦。闇也。晦闇则水生。闇。黑。为水之色也。明作火者。明照于物。故为火也。皆从其类以之。郑玄注礼记云。木为雨。金为阳。火为燠。土为风。水为寒。震主春分。春分谷雨得天兑。则万物毕生。兑。西方之卦。是时。日在昴。昴。西方之宿也。以日在西方。故谓天兑。貌顺木得。则天兑为和。故木为雨。诗云。习习谷风。以阴以雨也。金为阳者。秋时日行东方。房星之宿。得天震之气。言顺金得。则天震为和。震为阳也。秋时物成。所以物。是其和也。逆金气。则为旱罚。故金为阳也。土为风者。传云。思心有失。厥罚常风。言风者。土之气也。庄子曰。大块噫气。其名曰风。土者。为君。君立教令。故为风。土立四季。故令失则风为灾也。郑以木为雨。服以木为风。服以金为雨。郑以金为阳。郑以土为风。服以土为阴。两说相反。各有其意。今就五行而辨。服近之矣。所以然者。水生于金。金体非阳。木为少阳。不应为雨。土为地。地本是阴。风自是阴阳之气。不独生于土。服以木为风者。取巽木。故为当也。六气通于六情者。好为阳。恶为阴。怒为风。喜为雨。哀为晦。乐为明。好为阳者。阳气好生。是以为好。恶为阴者。阴气好杀。是以为恶。怒为风者。杨泉云。风者。阴阳孔气。激发而起。犹人之内气。因喜怒哀乐激发起也。曾子曰。阴阳怒而为风。喜而为雨者。曾子曰。阴阳和而为雨。和润故为喜也。哀为晦者。晦闇也。愁则闭塞。故暗。所以为晦。乐为明者。乐则情舒散。故明也。汉书。礼乐志云。人含天地阴阳之气。有喜怒哀乐之情。论衡曰。人五藏。以心为主。心发智慧。而四藏从之。肝为之喜。肺为之怒。肾为之哀。脾为之乐。故圣人节之。恐伤性也。翼奉云。好则膀胱受之。水好前。故曰好。怒则胆受之。少阳始盛。万物前萌也。恶则小肠受之。夏长养万物。恶伪。故曰恶。喜则大肠受之。金为珍物。故皆喜。乐则胃受之。土生养万物。上下皆乐。哀则三焦受之。阴阳之府。阳升阴终。其宫室竭。故曰三焦。故哀凄也。论衡以四时论藏。翼奉以风通六情论府。脾肾二种藏府是同。肝肺二藏及府不同者。藏以肺有杀罚之性。故怒。府以合肺金珍之用。故喜。肝则以春气生。故喜。胆则以合火能焚燎。故怒。二理并通。又云。喜气为暖。当春。怒气为晴。当秋。乐气为阳。当夏。哀气为阴。当冬。此与论衡意合。翼奉云。东方性仁情怒。怒行阴贼主之。南方性礼情恶。恶行廉贞主之。下方性信情哀。哀行公正主之。西方性义情喜。喜行宽大主之。北方性智情好。好行贪狼主之。上方性恶情乐。乐行奸邪主之。贪狼主求索财物。既云贪狼。理然来须。阴贼主之劫盗。此亦不疑。廉贞主上客迁召。寅为阳始。午为阳盛。故称上客。既有廉贞之性。理自召任高迁。宽大主酒食庆善。宽大多所容纳。故有善庆。善庆必置酒食。奸邪主疾病。淫淫欺欺。故因邪恶而生。邪恶必生疾病。公正主执仇诤谏。正故能争。公故能执仇雠也。情好者。水。生申盛子。水性触地而行。触物而润。多所好。故为好。多所好则贪无厌。故为贪狼。申子主之。情怒者。木。生亥盛卯。性受水气而生。贯地而出。故为怒。卯木生于子水。与卯还自相刑。亥又自刑。是以阴气相贼。故为阴贼。亥卯主之。贪狼必得阴贼而后动。阴贼必得贪狼而后用。二阴并行。是以王者忌于子卯相刑之日也。情恶者。火。生寅盛午。火性炎猛。无所容受。故为恶。其气清明精耀。以礼自整。故为廉贞。寅午主之。情喜者。金。生巳盛酉。金为宝物。见之者喜。又喜以利刃加于万物。故喜。利刃所加。无不宽广。为器。则多容受。故为宽大。巳酉主之。二阳并行。是以王者吉于午酉之日。情乐者。谓北与东。阳气所萌生。故为上。亦主中央。辰。为水穷也。木落归本。水流归末。故木刑在未。水刑在辰。盛衰各得其所。故乐。水穷则无隟不入。木上出。穷则旁行为斜。故为奸邪。辰未主之。情哀者。谓南与西。阴气所萌生。故为下。戌。穷火也。丑。为金穷也。金刚。火强。各归其乡。故火刑在午。金刑在酉。金火之盛。而被自刑。至穷无所归。故曰哀。火性无私。金性刚断。故曰公正。戌丑主之。故曰。五性居本。六情在末。情因性有。性而由情。情性相因。故以备释。 

　　第十九论治政 

