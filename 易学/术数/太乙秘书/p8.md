<!-- { "loadSidebar": true } -->
始击者，荧惑之精，南方，属火，礼亏、视失、逆夏令、伤火气，罚见荧惑行度无常，出则有兵，入则兵散，次舍命国为乱，为战，为丧，为飢，为兵，为疾，所居国受殃，芒角动摇破色，乍前乍后，乍左乍右，其殃愈甚，南丈夫，北女人，周旋止息，为死丧寇乱，其分野之地，色赤而行速，兵聚其下，顺之战胜。又曰，荧惑主大鸿胪，主死丧，主司空，又为司马，主楚越以南，又司天下群臣骄奢世、乱侯、嬖，主岁成岁。又曰，荧惑不动，兵不战，有诛将，其色出赤怒、逆行、成钓匕钩，凶，国有灾，钩匕有芒角如锋刃，人主死，无出宫下也。故明天子必视荧惑下，在守犯室房心，主命恶之﹔若犯太乙宫为掩，必有掩盗袭夺篡弒之祸，仍遇历数太阳、阴主下者，其验明矣﹔若在太乙左右宫间之神，名击，有兵逼废戮奔败之祸，人君将相皆畏之，若与文昌同宫，为关，乘旺相宫者，胜始击，在四九二六之宫，客胜主，在一八三七之宫，主胜客﹔若掩主大失将者，不论四宫，必死败也，其所加临变化，岁有五行，生克应各不同，行有一十八舍，事各异主，审其轻重，察其浅深消息而预备之，可以掩干戈致太平矣。
○ 十干岁 
● 甲乙岁
金为始击，西戎兵起，东百败亡。
水为始击，北狄兵起，算和则冬有和亲岁稔大熟。
木为始击，东夷兵起，船车争兴，岁丰。
火为始击，南蛮变动，夏旱大热，民流亡、疾病，所临分野，有失暑兵，若太乙在丙丁下者，其城必有大旱之变及异兵、火灾。
土为始击，中宫兵动，如与太乙格迫掩者，主臣下谋上，亦主废将辅及土工兴作。
● 丙丁岁
水为始击，东北兵起息，大水，民流亡。
土为始击，东京兵起后中宫。
木为始击，春又东京周人有和亲之事。
金为始击，西戎有兵，金银贵，重臣被诛。
火为始击，正南蛮兵动，大旱，民飢病，兵革。
● 戊己岁
木为始击，东夷兵动。
火为始击，南方有兵及蝗，生米大贵，大旱，民流移。
土为始击，主中宫忧，土工兴，山崩地动。
金为始击，西戎兵起，与北狄交争。
水为始击，主征北狄，大臣诛，夏旱，冬大雨雪。
● 庚辛岁
木为始击，东夷兵起，民流移，及西戎兵动。
火为始击，南蛮兵动，中国火灾，必有掩捕袭夺之事，岁旱，金银贵。
土为始击，中国兵兴，民丰，粟贵，夏大水。
金为始击，西戎兵动。
水为始击，北狄兵起。
● 壬癸岁
木为始击，东夷兵疲。
火为始击，南蛮多灾，夏旱，赤地千里，秋冬大水，冬霜雪。
土为始击，中国有兵。
金为始击，西戎献宝，大丰，民和。
水为始击，西北兵侵，冬大寒，霜雪杀物。
○ 二十八宿 
● 东方七宿
角—大人有忧，兵出。
亢—民有疾疫之灾。
氏—内有叛臣，宫中防火。
房—人君将相有忧。
心—太子、诸王有忧。
尾—后宫有惊，后妃有灾。
箕—兵起，士卒流亡。
● 北方七宿
斗—臣失爵禄，关县门塞。
牛—籴贵，民飢饿，牲多死。
女—后妃疾病，忧大灾。
虚—诸侯有忧，政平，令行赦宥。
危—岁多病，土工，兵起。
室—大人匿谋，岁不收。
壁—文章兴，兵发。
● 西方七宿
奎—臣下为击。
娄—山林寇盗，道路不通。
胃—五谷不发，有兵。
昂—胡人疾病，燕赵兵起。
毕—边兵刑罚征伐。
觜—将教司马急行。
参—宫室有移动事，将有忧。
● 南方七宿
井—川渎满溢，兵动。
鬼—后妃失势，民多疾病。
柳—民飢荒，多流亡。
星—忧人灾。
张—礼义多变异。
翼—阴阳失序，多雨水。
轸—有大丧死亡之事。
以上随岁计所迁加临，次金于岁中，各有所主之事。又法，以计加和德，视始击所临之下，以察休咎，其理尤明。又推岁计太乙所迁入宫之年浅深为辨，如太乙理天，则当第一宿﹔理地，则当第二宿﹔理人，则当第三宿，其或始击不在子午卯酉四正之宫，止临一宿者，则本宿当之，临二宿者，中分则辖一年矣。
○ 主客算（阴阳二遁同论，主目、客目落何宫间，正宫依宫数数，间神起本位作一数，续依宫数数，至太乙宫后住算，即知主、客算多少。岁计万历戊子，阳遁，主算二十四，客算二十五﹔阴遁，主算十六，客算单一。
十四、十八，为上和﹔二十三、二十九、三十二、三十六为次和﹔十二、十六、二十一、二十七、三十四、三十八，为下和﹔十一、十三、十七、十九、三十一、三十三、三十七、三十九为重阳﹔二十二、二十四、二十六、二十八，为重阴﹔三十三、三十九为纯阳﹔二十二、二十六，为纯阴﹔十一、十七，为阴中重阳﹔十三、十九、三十一、三十七，为杂重阳﹔四十四、四十八，为阳中重阴﹔二十四、二十八，为杂重阴﹔一十、三十，为单阳﹔二十、四十，为孤阴﹔自一至九，为无天﹔自一至四，为无地﹔一、十、二十、三十、四十，为无人﹔十六、二十六、三十六、十七、二十七、三十七、十八、二十八、三十八，为三才具足之算﹔五、十五、二十五、三十五，为八门杜塞。） 
子房曰︰「阴阳和不和者，谓太乙主客二目就所在宫辰命算数以相配，视阴阳之数和与不和也。」阳无独立，阴无独成，一阴阳之谓道，算和气顺而为祥，不和气逆而为咎，自然之理也。 太乙在八三四九为阳宫，算停奇为重阳﹔二七六一为阴宫，算并偶为重阴。二目在干离艮震兑坤坎巽为阳宫，算得奇为重阳﹔在亥丑寅辰巳未申戌为阴神，算得偶为重阴，皆不和之算也。若太乙、二目在阳算得偶，在阴得奇，是谓算和。太乙天固立阳宫算得纯阴，立阴宫算得纯阳，为不及﹔立阳宫算得纯阳，立阴宫算得纯阴，为大过，大凶之算也﹔若立阳宫算得杂重阳，立阴宫算得杂重阴，为次凶，主内外有谋。当视二目在阴阳之位得算多少沙河，为胜须考气数浅深而知成败，然杂重阴灾尤甚也，盖以算论之，一三七九为奇，二四六八为耦，以宫配之，八三四九为阳，二七六一为阴，三九奇数也，而配在阳宫，为纯阳，其数自临为重阳﹔二六耦数也，而配在阴宫，为纯阴，其数自临为重阴﹔一七亦奇数也，而配在阴宫，为杂阳，其数自临为阴中重阳，与阳奇之数并，为杂重阳﹔四八亦偶数也，而配在阳宫，为杂阴，其数自临为阳中重阴，与阴偶之数并，为杂重阴。
十与一同，虽奇数而配在阴宫，四八偶数，而配在阳宫，故一四八为阴阳自和之算，其相配为和中之和﹔二六偶数也，而配在阴宫，三九奇数也，而配在阳宫，是谓阴阳独立之数，二数相并为次和﹔其阳独立之数与阴自和之数相配，亦为下和矣。上和，国有祯祥，更利为将﹔次和，四塞息兵，天下丰乐﹔下和，九野人安，衣食乐足。阳多利为客，阴多利为主。阴和，其政浊﹔阳和，其政清。算和，其政平﹔不和，其政乖。纯阳，其君暴﹔纯阴，其臣纵﹔重阳，厄火﹔重阴，厄水﹔杂阴、杂阳，其气杂错，阴阳失节，雨雪愆期，灾咎所由生也。
算中无十，号无天﹔无五，号无地﹔无一，号无人。太乙理天，得无天之算，则二曜亏蚀，五纬失行，慧孛飞流，霜雹为沴﹔太乙理地，得无地之算，则地震山崩，河竭海涌，飞蝗竟天，人民相食﹔太乙理人，得无人之算，则口舌妖言，更相残害，疾疫兵革，迁徙流亡，更遇掩迫关囚格击提挟相并，为失信尤甚矣。
○ 主客大小将（二将俱依式算去，十用零，二参将又用零数，三因之，五为门杜。万历戊子岁，阳遁，主大四宫，主参二宫，客将杜﹔阴遁，主大六宫，主参八宫，客大一宫，客参三宫） 
主大将者，太白之精，秋、金、义也、言也，义亏、言失、逆秋令、伤金气，罚见太白。太白进退以候兵革高卑、迟速、静躁、见伏，用兵皆象之。其出，西方失行，夷敌败﹔东方失行，中国败，若经天，天下兵革，民更主，是谓乱犯，人民流亡。与太乙争明，大国弱，小国强，女主昌。又曰，太白主大臣，号上公卿司马位，故曰主大将若算在太乙中者，名囚，又曰争名，必有篡弒之灾，若在太乙阳绝之地者，君主之灾﹔若乘四九二七，而与太乙同者，辅相之灾﹔若在死伤杜惊门下，而与天蓬、天柱、天英、天芮、天衡之下者，大将死﹔若与客大将、始击囚关在凶门下者，客大将死。凡出军征伐，不可关囚于凶门、凶星之下，亦不可在丙丁下，主大将灾也，不可与太乙对宫，名曰格，格者，隔绝杜塞之谓，若格，则上下格绝，君不敬于臣，臣不忠于君也，若在太乙前后一宫一辰者，名曰迫，主臣下罔上也。参将在大将宫前，故三因之入宫护大将，为参副囚金而生，其神属水，若与主目大将同宫，名曰关，如一林二虎，一泉二蛟，乘旺相宫者胜，若值死绝之地，而又在凶门、凶星或庚辛下者，出军定损，参将必死，主大吉而参将凶也。又不可犯太乙宫，名无礼迫。岁计过之，后宫有阴谋事，若与客参同宫，边方兵动，在太乙宫下，为兵起之方也。
客大将者，辰星之精，北方、冬、水、智也、聪也，智亏、聪失、逆冬令、伤水气，罚见辰星。辰星主刑、主廷尉、主燕赵代北戎狄蛮夷与客宰相之象，亦为杀气、战斗之象。又曰，军于野，辰星为客，偏将之象。无军为刑，阴阳算和，应动﹔而不动，不和。出，失其时，寒暑失其节，邦国大飢，当出不出，是谓击，卒兵大起，在房心间，地动﹔若临太乙在三宫、七宫，及与大小将同者，亦动﹔若同太乙在一宫、八宫，大水﹔若近太乙宫者，名曰迫，宫迫灾危，辰迫主外国来觇，甲乙，东国﹔丙丁，南国﹔庚辛，西国﹔壬癸，北国，戊己，中国自起兵也。与文昌同者，名曰提，主臣下与外国有谋，与主大将同者，名曰关。视太乙在天内，主人胜，天外，客胜。与计神同者，名曰谋，主臣下有篡袭之变也。三因之，有参将，为水所生，故属木，如值囚也。格挟之年，参将不利。与主大小将关旺者，胜。与主参同宫，边兵乱起在太乙宫下。客将总忌在凶门、凶星、庚辛之下，皆不利为客也。
○ 定计目计算大将参将（阴阳二目俱以合神加太岁，并月日时之辰，视文昌下即计目也。合神者，子丑、午未、寅亥、申巳、酉辰、卯戌。计算与主客算同，分正间，数过太乙一宫而止，视得几何，去十用零为定计大将之宫，三因之为定计参将之宫。万历戊子岁，阳遁，定计辰宫，计算三十四，大将四宫，参将二宫﹔阴遁，定计戌宫，计算二十五，二将杜） 
定计目者，续火之余，荧惑之使，度量先动，明休咎之机。太公虑兵家先事最难，故以此为客重审之神，行次无常，要属于客，其对格提挟固杜，与主客大小将同论。
○ 总论 
