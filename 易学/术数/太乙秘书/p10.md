<!-- { "loadSidebar": true } -->
  主目与太乙同宫，名曰囚，在太乙前一宫或一辰，名曰外迫，后曰内迫，宫曰宫迫，辰曰辰迫，始击同宫曰掩，前后曰击，大小将在主客目或太乙宫前后为挟，主客将向自相前后，则有客挟主人，主人挟客，大小将自相同宫为关，则有客关主人，主人关客，当相关之时，若一林二虎，一泉二蛟，气有胜衰，势不两全，则以主客目所临之神五行决之，胜负见矣。主客算得五、十五、二十五，名八门杜塞，不利兴师，算得二，名略地，经曰︰「出兵略地，并用其二，客得则客利，主得则主利。」，凡主客算，以长多为胜，短少为负，长多利深入，短少利浅入，凡出军宜向算，战利皆算。凡伏兵，必有掩迫之时，凡奇兵，必各置于主客大杀之地（天目始击将也），奇兵者，百人以用，三十人为奇，候敌人之便，鸣鼓高旗噪之，另窃发而取胜，故曰︰「能知奇伏，转祸为福﹔不知分合，不可语奇。」
  太乙有展阵举奇之法，算得一八，即用曲阵，举黑旗以应北方﹔算得三七，用直阵，举青旗以应东方﹔算得四九，用锐阵，举赤旗以应南方，算得二五，用圆阵，举黄旗以应中央﹔算得六七，用方阵，举白旗以应西方，算得三门具五将发，利以兴兵动众，但文昌主目不囚迫，始击客目无掩击，即是三门具五将发，不在所直八门之下吉，八门算法兼用，应验如神。
  太乙天目在阳算得偶为和，太乙在阴算得奇为和，阳者，太乙在八三四九宫，阴者，太乙在二七六一宫也，天目在正宫为阳，天目在间神为阴，算得阴阳和，利兴兵用将。
  凡主客者，先后之礼，动静之义也，陈兵原野，旗鼓相望，先动为客，后动为主﹔若安居之时，先动为主，后至者为客。欲明天道，审顺逆，先推主人，次推客计。若主客俱得善计，三门具，五将发，阴阳和，利以称兵，所向必克，先起则胜，后起则败﹔若主客俱得恶计，三门不具，五将不发，阴阳不和，先起者败，后起者胜﹔若主客计一吉一凶，利客客胜，利主主胜﹔吉凶等算，则长者胜，短者败。
  凡占外国动静，皆以时之客计占之，算八门杜，贼不来，若三门具，五将发，阴阳利，无关格掩迫，客主俱会太乙前，所闻见实，贼来降，不为盗，若天目转而北行者，为不来。
  凡占敌使讲和，可信伏？当视太乙所制，假令时令计，太乙在二宫，属火，始击将临武德，属金，火克金，敌使来降，不敢有他意，可信伏，实降，若败将降族一例推之。
  凡占间谍有无，当视客目前后，假令太乙在一宫，则主客大小始击临六七二宫为前外，诸将若临八三四九为后内，若客目临戌阴主，为贼来窥觇，间谍。
  凡占射贼来多少，若客算十六以上，阴阳顺，有虏必多，有强将﹔若十五以下，虏少无门，天目临左，贼从东方来，临右，从西方来，八门杜，不来。
  若天子巡狩，太乙、天目在四维之岁。
  若举方正，必在亥卯未之岁，及太乙岁计三门具，五将发。
  凡占贼闻事虚实，占天目掩迫太乙，闻不善事实，善事虚，若三门具，五将发，闻吉则吉，闻凶不凶﹔若三门不具，五将不发，闻凶则凶，闻吉不吉。
  凡对敌常观风云之势，察飞鸟之情，若太乙所在，风云从飞鸟从中对上来，急备。假令太乙在九宫，巽属木，风云鸟兽从一宫干位上来，属金，金能制太乙，大凶，风云飞鸟从主大将，太乙从德上来，急击其冲，主将大利，若从客目大将宫来，则主将宜准备敌兵。
  凡太乙算得一至四，步卒在前，车骑次之﹔算得六至九，车骑在前，步卒次之。凡云气从日按五行，在我军往敌行，我军利倣此。假令壬癸日，黑云气自我军上，自北往南，随云气攻之，必胜。凡择日择时，当审日时之计所利，兴兵卜吉克制，不可从之。
  太乙所统神明凡十六神，其年月日时时计，命起武德，随时计有阴阳，冬至气应后，用阳局，夏志气应后，用阴局，皆以阳局所命之对冲，则阴局太乙所在也，行军攻战见怪异杂占。
○ 怪异杂占 
  将帅床帐及军，无故自动者，主远行或下谋上。
  将帅衣服无故血污，主下欲谋上，宜施恩惊备。
  将帅鎗刀器械无故自鸣、动出匣者，主斗。
  凡将杖军杖将马旗纛节杆倒折，主将失位。
  鼓角刀剑自鸣者，阴谋之明应，将宜备之。
  将军眼运目动耳鸣及无故自鸣并不自觉咄嗟者并，下人起念生谋。
  军中马生角，下谋上。
  将帅骑马之次，马无故回头囓人靴、触人衣服者，主下谋上，又主阴谋已成。
  大将门听鸣者，下谋上将。
  鸦鹊禽雉飞鸟入宅帐幕中无声者，必有下谋上将。
  大将饮食膳之时，旗节自动，其内行毒，或或题筋盏自鸣动者，其下行毒。
  蛇入厅及幛幕中屈盘无损，将谋相助。
  狗无故上床，下谋上。
  将帅睡中高声自觉警寐，计谋必成，有神助之。
  凡城郭中及营中池水上有鸟作巢及却节折啣去，兵大出，行别下。
  凡将帅领士卒，察渊奥，测成败，参诸天道，不可不知，常卜视神光可见吉凶。欲交战之时，以手隐其双目，诵金光神咒，见其光色，以五行卜之，各见五行言之，黄色喜胜，必见金帛，赤光喜胜，白光兵刃相交，血染大将，行年本命克火主胜，休囚彼胜，青光有忧，黑光主大忧，各以五行王相休囚死推之，立应。
  凡出兵忽见虎狼在军前后吼嗷，及军营中者，不出五七日，有战，先冲突者胜，又云虎豹熊入营及伤害人者，主大战，或獐鹿之类入军营，皆主营空,，急宜营吉，主劫寨营，军行营幕已成验之。
  忽有虎狼走兽从外入营城走穿过者，急移营卜吉，否则必败。
  若猛兽至军营，敌将必勇，必突入我军，行营或奸细入营战我军。
  两军相对，飞鸟入军营阵，大凶，急移军营吉。
  两军对有虎狼豹狐狸野兽围绕军阵营垒悲鸣，将有凶，必大败，宜抚赏军士，异日而战﹔若鸟兽在彼敌战阵中或营边鸣，彼军必败，急统兵击之，攻战得大胜。
  若有猛兽忽纵横入营中，急宜准备，战主败。
  若豺狼及雉鸟飞入军营者，皆凶，急宜准备脩德，扬武阵威，得吉。
  若狐狸向军四面鸣者，战必败，宜固守。
  军营城垒往来狐狸者，敌人来战必败。
  狐狸獐鹿之类入军营者，不出五日，主军惊，若上将移营后敌人降，建立营垒。
  凡野兽入军，皆与主将为应之兆，两军相当，从禽兽、将军年命德上来，并岁月日时德上来，皆有吉庆事﹔从将军年命刑上来，并岁月日时刑上来，主失位之兆。
  军中马饮食沙石，主应兵强，战胜。
  军中马晨夜鸣，当有暴兵至，当急准士卒，战败之兆。
