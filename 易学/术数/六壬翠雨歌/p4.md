<!-- { "loadSidebar": true } -->
天空瓮瓦取何难。鲁都为将乘玄武，主有伏尸宜下剜。六合宜在青龙上，
钱物寻之似掌间。此是必藏神妙法，学者坚心仔细看。




大六壬翠雨歌卷之下

占两军胜负第一
白虎勾陈残害日，日辰上下皆死克。刑当日上也失军，六合初传后保胜。
青龙得用为其邦，太常火○捷将军利。天后临时贼必降，朱雀士卒亡大败。
螣蛇伤损也奔忙，皆看用爻察神将。吉凶临时仔细详。

占先后举兵胜败第二
下临其上莫先举，六害临辰日上伤。玄武加支干上克，位其也败不用长。
下克上头利后起，上凌下兮请为先。行年上剽勾陈兽，得胜回戈士卒全行年上神克勾陈、虎，大吉。

占主客为将第三

为将若能知主客，用军必胜定高强。
勾陈为主客玄武，时上那边有气长。勾陈为主，游都、玄武为客也。
勾陈为主客玄武，客败奔逃丧胆魂。为客勾陈玄武克，主亡山野不欺门。
游都玄武克勾陈，主败须忧在此辰。玄武游都名被克，客兵不破即逡巡。
为虏先看玄武神，切须要与克勾陈，才行入非百常利，贺盛回戈四海闻。
问日并辰上克游，主与将旺贼必殂。更将主将应更好，坐观客败主无虞。
发军当要问来时日上神，太乙若临主忧疑侯。
便皆人马得回日，须看旺相神取其冲。仲秋日上如逢巳，便用登明过九重。八月日上有巳，巳上天上无气，巳冲亥，亥有气，十月回。
太乙若于日上停，四年四月回归京。若是胜光在日上，九数之时算取程。

占伏兵第四
太冲太乙与子申，上生临日及加辰。更看杀并须防护，隐伏藏兵在四邻。
干阳伏兵应在前，支干俱伤左右边。吉支凌干恐争斗，相生干支请高眠。

占贼来不来第五
天乙天罡与小吉，游都大杀临于日。日前一二及其三，必定到来信不实。大杀，正戌、二巳、三午、五寅、六卯、七辰、八亥、九子、十丑、十一申、十二酉。
月将加时罡下季，贼人已去不参差。若临孟上好逢遇，隐伏欲来可备伊。

占贼前后第六
神后太冲并太乙，临辰在前后加日。贵人日上在其前，太乙阴神后不失。

占见人拿器械吉凶第七
见人前后持弓箭，月将加时知恶善。天后临孟不是凶，临于仲季恐来战。
传送登明与太冲，加支临干必应凶。功曹为吏多寻捕，酉午逃亡子与翁。

占急闻喧闹不知何事第八
忽闻喧闹知何事，日上推寻加正时。寅卯勾陈争斗事，朱雀虎亡请看之。
太冲为犯天空斆，六合青龙传送欲。月将加时看日上，余神临处意消息。

占涉危前后行第九
干损恐前支恐后，天罡在孟勿先行。畏中仲上后加季，时上伤残中败生。

占贼避路第十
水为玄武往西行，申酉日辰莫战争。玄武畏之为厄会，吉宜往处觅相生以木水为例，余仿此。

占过关吉凶第十一
日上行年有旺气，无人肯与诉艰难。魁罡午未加临日，日支伤残莫渡关。

占贼逃游第十二
河魁加孟右宜藏，季仲上时往左方。天上申临下宜走，Ο然与贼不相当。

占野宿下寨第十四
野宿皆看日上神，魁罡临处夜惊人。螣蛇白虎上应败，五墓加之是走因。

占重围求出第十五
忽践忽兵数重围，月将常加时对推。八空天罡临下去，免遭锋刃脱灾厄。
月将加时觅出路，开星向下去应通。春奎夏张秋娄氐，冬避行文不抵凶四宿为开星也。

占闻路行人及台第十五
若见魁罡加在酉，此为开路拥难通。行人不远于乡国，中路须逢索钥空。
魁罡加戌在于辰，无事等闲莫出门。台上此时宜须记，皆取为凶Ο难论。

占昼日星落第十六
白虎星飞练色长，正时运式落何方。假令损己逢天乙，必主差臣出帝乡。即落在巳宫见天乙吉神，有使出。神有凶恶临心向无为使。
何国使来那里军，便将落出将神论。可中坠卯上头午，分国应知出使臣。菓個先生云：“落在卯地，卯上见午，即国分使出。吉将临为使，凶将刀法兵来也。余分仿此。”
落在何时月分年，但看日上及中传。终见卯仲春二月，日上逢申七月间。
用起若见天乙前，只应事法在今年。初传得在贵人后，来岁为期定果然。

占雷发声方位第十七
雷声初发那边闻，灵式加将察何神。
六合青龙天乙下，岁中大吉绝烟尘。吉将临，吉也；凶将临，凶也都。
玄武螣蛇下震声，即开此岁小灾星。民生疾病及薄熟，勿来采动户口惊。
灾在那方甚处多，只相百里内无过。登明向下闻初动，亥地为灾没奈何。余皆仿此推之。
九天玄女式下灵，震动穷微恐未精，看取五行甚下发，便知岁内有何征。假令天门上雷声发，占得雷卯临亥是也。寅卯主丰熟，火主旱，水主潦，土主风，金主兵是也。
地上之方是应期，显然经说不参差，正西酉上如开享，八月惊忧是不疑。主暴风或兵起之事。
敌上常闻一下雷，我军大胜彼军危。己营更或克伊寨，败散如今如欲走回假如自己营寨在子地，他营寨在午地，水克火，大吉也。
非时发雷必有因，黄帝经中备载陈。多是久淹刑狱事，只缘冤枉感天嗔。

占井溢成流第十八
井泉忽尔溢成流，涌出波涛怪不休。日上正时论好恶，吉将临之主拜侯。日上见吉神吉将，主加官生贵子。
民庶常流事不同，井泉溢波何家中，吉神临日深须记，暴贵荣身出三公。
子未上神与日和，若逢三六合无过。加官得禄封侯邑，喜庆来祥岂奈何？子位上三合六合临，最吉。假令甲子日巳时是也。

占地动第十九
地动多荒民主饥，灾临分野即流离。从东下来与酉上，不顺为祥君主疑。从西向东为顺，动灾轻；从东往西逆，动灾重。
大动有声忧在主，无声小动振于民。流亡改易为常忌，来处何方察将神。正时加起处见太岁临之，主君易位。见青龙六合，主官替。余皆主在民也。
但看日上及来方，怕见金神向下藏，玄武勾陈白虎合，忧深兵革远村庄。
日上如逢寅卯辰，灾生燕宋门中闻。午周巳楚秦为未，申魏酉赵戌鲁临。
亥子丑临与日上，卫齐吴地起刀兵。出金楼先生纳甲。

占天狗下第二十
天狗如雷下九霄，国亡伤败降凶妖。
正时日上加残害，千里兵连勇战交，日上凶神交战。
何方落地定灾厄，危神灾加在正时。月破岁刑大杀下，物荒民叛户逃移。
落在丧门岁墓上，大人死丧易侯王。蓬蒿满地民流役，国破交锋刃战伤。丧门，正月在未，逆行十二辰也。
天狗常闻怕落乾，万民四海内汤煎。假令戌亥临于日，也共天门落一般。

占怪第二十一
起用螣蛇用井釜，正时发用，初传六合是神祗。
勾陈玄武鼠ΟΟ，朱雀青龙鸟鹊飞。天后太阴雨虫怪，太常白虎狗猫蝎。
天空用起死之物，天乙门鸣别弗疑。

占野鸟鸣第二十二
野鸟飞来入国邦，白衣聚会贵人亡。正时岁上克天乙，不去三天有大丧。
不见来时不见声，殿中楼上现其形。三旬百日须防损，宫寺军营戒火行。
好声好息设关Ο，德上飞来去又还。报喜必应逢后食，不然征召入门闱。
祥异飞禽急恶声，动头点尾何人鸣。更看家长行年上，口舌须防入户庭。
忽闻野鸟舍边鸣，鸣之之方有事生。大吉功曹多曲令，魁罡太乙便人惊。正时看惊方上何神祗也。
胜光狱讼来相吉，太冲酒食满盂盈。神后灯明妇女请，从魁传送道僧迎。

占梦吉凶第二十三
梦加正时月将临，还与日上仔细寻。相生相旺多欢庆，休废魁罡灾害侵。

占鱼猎得不得第二十四
日为钓网箭刀分，辰为鱼虫与兽同。日克辰上皆捕得，天罡加季不应空。
日作猎师支非人，时下为禽虫盖鳞。时伤日克多应得，营室临辰尽不存。大得也。
天乙加临日辰上，出门射猎不空回。当于日上见何物，功曹为豹虎重来。
辰上若逢罡龙位，登明神后事皆同。钓绪才下便应得，不向滩头苦费功。
用起青龙六合神，初传天后非杀神。钓钩入水吞其饵，冲破洪波拽锦鳞。
传送为钩寅为竿，然因天后合成看。太冲若名舟楫是，上下相生取不难。

占谒贵人第二十五
大凡日及上三传，吉将相生少过愆。参观投诚皆见喜，高官卦意任精研。

占献物送第二十六
大凡日上及三传，吉将须投过必参。天乙寻为献帝主，青龙岳牧及封缠。
夫人后女虽神后，邑伯诸侯问太常。

占屈令人来不来第二十七
天上辰临地下日，更看用起何神裁。天罡日上并辰上，千里为期必到来。
假令午地屈于人，自往寅方生降身。
午若临寅为丑上，天上午临寅丑上，来人不久叩其门。
天罡若在日辰前，远近绵来赴会筵。若见天罡居后应，饶隔壁会更无缘。

占人家有后无后第二十八
从魁加孟饲酒酉，加仲出门季欲尽。寅丑魁罡临其上，拨议才熟香可观。

占亭部第二十九
月建常将太乙加，天轮魁罡为亭部。取土泥皂月厌方，盗贼不来又大当。亭部上上土泥皂壁，贼不来也。

占孤寡第三十
鬼门甲下男无妇，正月内甲临寅，寅上庚临女损夫。
子在酉命一类似，行年临日主身孤。
四上克下名无禄，四下克上主孤独。传见空亡亦复然，用起寡室亦不堪。

占来意第三十一
假令甲日卜人来，甲上之辰以意裁。金将水神当在上，为言父母克情怀。日为人，水为父母，占在父母也。旺主官事相干，死主亡，休主病，囚主禁，各属六亲详之。
神光临日及辰上，怕怯心中事不宁。神后奸邪男女走，从魁夫妇与相争。
太冲俱Ο贼牵狱，大吉咒诅亥灾生。太乙横是愁ΟΟ。吏食小吉有论情，吏神上下有追呼。吏神，春寅夏丑秋申冬亥临行年上。

占酒后有无第三十二
天罡加孟似江河，仲女季神以尽沽。子未若临于日上，来之必得恐应多。
从魁相克恐后酸，加着水神色黑点。金上见之应无白，天临太上赤多般。
日上好神及丑未，若往求之必应安。要知室内那边安，小吉之下是瓮端。

占饮酒得醉否第三十二
盛肴筵开承请命，未知醒醉占为定。青龙小吉临支干，饮酒散归必酩酊。

占四时忌伐木第三十四
春防甲乙木摧残，夏季丙丁类作难。秋复庚辛炉冶动，三冬壬癸四能闲。
春中伐木防须知，月将还将加正时。甲乙若临防面上，不当持斧割林枝。春甲乙不伐木，夏丙丁不动炉，秋庚辛不铸冶，冬壬癸不治水。

占人来意第三十五
杀上日辰病疾来，杀者，春申夏亥秋寅冬巳，临日辰上是也，奸在日年淫主乱，奸，春申夏亥秋巳冬寅。日年春喜有钓民，天喜，春戌夏丑秋辰冬未也，吉神吉将不相克，喜事临之求必得。凶神凶将吾克害，忧疑终始见平平。天乙在阳忧是浅，贵人阴上事应深。从子至辰为阳位，戌酉至巳为阴神。

占在路上见蛇虫第三十六
出行当道见蛇盘，月将加临日上看。若见凶神相贼害，阴功暗佑如回还。
