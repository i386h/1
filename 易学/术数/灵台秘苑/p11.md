<!-- { "loadSidebar": true } -->
　　荧惑者朱雀之精色赤南方火丙丁皆配之五常曰礼五事曰视于官为执法鸿胪司空司马分为吴越楚于卦曰离具物之常动而不静者大者心为明堂则为朝庙也其类为火又详臣之过及矫亡乱妖孽之成败主察为内有丧死　当夏之时人君修德荧惑之政则君臣父子咸得其序不失礼节道合相赞俊杰遂贤良举行爵出禄必当其位挺重囚出轻罪则荧惑顺轨而无变异主明察燔烧积荡除余气故星行疾于木而象礼官缓则不忠急则不仁违道则占礼亏视貌失道夏令伤火气则罚见于荧惑当审狱情以罚四方若夏行秋令则太白之气干之其星色白而昧若雨数来五谷不熟草木早落菜实不成人伤于疫　行春令则岁星之气干之色青而变则蝗虫为灾暴虫来格莠草不实五谷晚熟麦稼时起　行冬令则辰星之气干之色黑而怒则草木早降水败城郭冻雹伤杀暴兵来至其星之行与日合度合伏于日下经六十九日行四十九度行二十度外晨见于东方而顺行顺二百七十八日中行六十度五十五分而留又十三日而退经二十八日九十六分退行八度二十一分乃与日对其前为变又二十八日九十六分退行八度二十一分而留留三十三日而顺顺二百二十八日六十三度五分去日二十度内乃夕伏于西方经六十九日日行四十九度复与日轨同度而合积七百七十九日九十一分为伏见一终之计行四百一十四度六十六分与矩合周而复始失位则下降为儿童歌謡嬉戯及明为木备而雨至夏旺色比心大星而有精明仲夏之时有芒角在春曰相其色精明无芒角在四季曰休其色黑黄在秋曰囚其色清白不明在冬曰死其色黄黒细而不明如其色天下太平　当王时而有相色相蔽王聪休色政令不行囚色谗臣用事死色而有其留守也不可主事用兵其进舍也其国不祥其退舍也其下旱　当相时而有王色所居之国受殃休色谗臣在旁囚色国辅囚裨将死死色大臣诛伤其留守也其国兵起其进舍也有蝗虫其退舍也赤地千里而有五色其国受殃　当休时而有相色其邦乱下臣不从囚色有小兵死色贼盗横行庙堂有火其留守也所居之国受殃其进舍也灾阳其退舍也利舌危国　当囚而有王色大臣有忧相色臣下毁伤休色死者道路相望死色丁壮从军其进舍也兵殃其退舍有妖言当死而有王色宗庙不享相色大臣摄政休色宗庙有忧边地兵起囚色丁壮多死以兵所留之舍有兵其进舍也多征戍其退舍也少徴戍　与他星相犯岁星则册太子及有赦填星则大战又曰女子当之太白则主凶天下忧兵起　其守也岁星则太子有忧填星则太子坐法内有贼害太白则主不安辰星则太子忧有赦　其触岁星则有子孙之庆天下受擅及有兵主病太白则有暴兵有寇贼偏将死袭及兵起辰星则世乱僭叛　其合岁星合内乱臣有谋填星合为忧孽卿会大恶之太白为丧不可举事则兵辰星合赤地千里又为饥将行事不利行则覆军杀将　在秋为兵冬为丧会为淬用兵受殃或大旱百日相近不可用兵或野有兵不战若兵在外亦罢　入填星将军为乱
　　镇星占
　　镇星者勾陈之精色黄中央夏季土戊巳皆配之五常曰信五事曰思主德厚安危存亡之机南斗为大室宗庙也于卦有坤艮其行最迟象地与山之不可移易女后之象也皇帝之德司天下女主之过四星皆失镇乃为之动动而盈侯王不宁则有军不复失次　其上二三宿曰嬴有土命不成不乆有大水失次而下曰缩后凶其岁不宁有若天裂若地动缓则不入急则过舍逆则占凶则其所在之分民信物顺国安得地军顺而兵安女子在军其地不可攻去地失地或有女忧若光明润泽则岁丰微细女后失势居宿乆则福厚易则人君好畋猎出入不时赐与不当则镇星失明人多疾病岁多大风禾稼不成又为天子之星若天子性道不施则镇星大动又曰动则大德义刑罚尽失若女后怒或有忧亦为江河决溢　人君当于季夏之时祀宗庙社禝之灵为民祈福行令必信配天成功象地之载以成百谷不入山林斩伐不可兴工不可合诸侯不可兴兵众若季夏行春令则岁星之气干之其色青无芒角其
　　岁不实多风欬人多迁徙　行秋令则太白之气干之星乃变白则兵起水涝禾稼不熟乃多灾行冬令则辰星之气干之星变黑小风雨不时鹰隼悍鸷四鄙入堡星之行始与日同度合伏日下经十八日三十四分
　　行二度三十四分去日十六度晨见于东方而顺顺八十四日行四度七十八分而留留三十六日八十八分而退退五十日七十分行三度五十八分而留留三十六日而顺顺八十四日七十八分去日十六度内乃夕伏于西方经十八日三十八分行二度三十四分复与日轨同度而合积三百七十八日八分为伏见一终之计行十二度八十三分与矩合周而复始失位则下降为老人妇女　若芒角则争地或旱　色黄而明土工兴　润白而芒角有子孙兴旺之庆色青黄国有忧色白有素服天下不安　色黑人多疾病或小灾　若黄而耀吏工失而土工兴　黄如火光女后恣又为分争　春青夏赤秋白冬黑皆为女后有喜　若失色而为忧　出黄道北匿谋动　在四季曰王色正黄　北极中央大星而精明有芒角在秋曰休其色无精明在冬曰囚其色黑小细不明在春曰死色青细小不明当王而有相色则女戚强休色在公卿白色女不昌死色后之戚之祥其留守之舍德厚其进舍也其国得土其退舍也失土　相时而有王色其分主弱女后用事休色土工起囚色不昌死色贵人多丧留守之舍女后忧进舍退舍皆为土工忧休而有王色臣下纵横相色女色媚好行囚色女后宗室有丧死色重有女丧所留之舍其分人流进舍退舍其国受殃　囚而有王色国有赦令四时不和多风雨谷不成野多囚人相色臣下谋为谋及司空休色女后与妾诬死囚色国多怪土工作所留之舍及进退其国庶子忧其退为丧　死有王色下大盛枯木复生臣下专政相色地泄其藏休色五谷暴贵人死多散亡囚色有霜雹留守之舍尤凶进舍也若有地动摇其退也多移徙也　其与四星合岁星则谋更代事上势且弱又曰必败又为饥相合则野有兵相攻为内乱荧惑合为兵乱旱丧其分不可举事用兵必受其殃大兵则为国亡地　相近数十日间不去女后有忧又为疾病为内兵白衣之会及水决其分大微国有兵大惧　入营室天下兵谋相守为兵为疫与辰星合为壅阻其分不可举事其殃为覆军杀将出兵亡地入兵得地若兵战客败一曰为谋更事为旱饥
　　太白占
　　太白者白虎之精主刑戮杀伐威势断割色白秋西方金庚辛皆配之五常曰义五事曰言于卦曰干兑于官为大将军大司马至大臣其号上公其行最急缓则不出急则不入逆则占是以用兵先占太白太白进退以候兵高卑迟疾静躁见伏用兵皆象之吉得其时色白大而光润行无错逆其下兵强可以攻守他人圆大黄润以好事　人君于秋时当时顺少阴以行德令乃命将选士励兵简敛俊杰专任有功以伐不义诘诛暴慢以明好恶顺被逺方修法制书修方修囹圄具桎梏断薄刑决小罪其分数失政教则太白失行经天义亏言失逆秋令伤金气则罚见太白　秋行冬令辰星之气干之其星黒色而大有芒角阴气大胜介虫夷戎兵乃来其灾数近冬雷见先行国多盗贼边境不宁行春令则岁星之气干之其星色青而昧阳气复还五谷不实秋雨不降草木不荣燰风未至人气懈惰　行夏令则荧惑之气干之色赤而怒国多水灾寒热不节人多癗疾蛰虫不藏五谷弗生冬殃败人多　星之行与日同度合伏于日下经三十八日半日行四十九度半去日一十度外则夕见于西方为夕顺顺二百九十九日行二百五十二度为夕留留八日为夕退经十日九十五分退行五度五十八分去日九度因乃夕伏五日退行四度复与日同度为合其前为前变其后为后变又五日退行四度去日九度外则辰见于东方退经十日九十五分退行五度五十分为辰留留二十八日乃晨顺总三百二十九日半行二百五十度去日九度内复晨伏又三十八日行四十九度半复与日轨同度积五百八十三日九十分计行五百八十三度九十分名为矩合周而复始　其失伍则下降为壮夫处于林麓其变而失行西方则外国败东方则中国败出卯酉
　　南南胜出卯酉北北胜出正卯则东国利在酉则西国胜其出四维东南西南在日月之阳阳国凶在日月之阴阴国吉北则反之东北叛有兵相攻　若当出不出当人不入是谓失舍为亡军亡地　当出而出当入而入天下偃兵兵在外地　未当出而出当入而不入始兵亡地　始出大后小兵弱出小后大兵强出高用兵深吉浅凶出卑浅吉深凶　若夏至后日方南而居其南冬至后日方北而居其北曰嬴侯王不宁用兵进吉退凶日方南而居其北日方北而居其南曰缩侯王有忧用兵退吉而进凶　出黄道北伏兵起但用兵之所多象之行疾行迟行角敢战动摇操又圆圜静又顺角所指吉反之凶上复下下复上有反将四方南北皆其分败行疾武不行文　出东为东举事左之迎之吉出西为刑举事右之背之吉反之皆凶　若经天则天下变是谓乱纪人众流亡　昼见日俱明强国弱弱国强女主昌太白少阴谓不得专行故以已为界不得经天经天则昼见其占为兵防为不臣为臣强若天下失位大臣行毒请谒阿尊则经天　若赤而怒天下有兵虽胜而不战　其壮炎然而上有大兵起炎然而下当在天狗所下其野流血　若光明见影战胜岁丰　休下而昧军败国忧　若一芒兵起不用二芒有攻战三芒天下兵起四芒诸侯死五芒更制若逆宿而有角长则取地短则失地外指得地内指失地期一年　若大而角摇而不安四向乍小如欲惊者其年有丧　在秋曰王其色比狼星精明而有光仲秋之时有芒角在四季曰相精明无芒角在春曰囚其色青黄而不明在夏曰死其色细小不明　当王而有相色主弱将强权势纵横天下有兵休色臣下有谋者专行君事囚色所在官者囚死色大将死不葬所留之舍其分兵起其进舍也其下之国兵归之其退舍也兵若不用　当相而有王色主弱将强休色相不用兵囚色将谋不成死色将诛伤所留之舍其国有兵其进舍也是谓趣兵其退舍也兵不行　当休而有王色野多贼兵起民乱囚色囚人纵横又吏暴虐　当囚而有王色其下将有杀者相色下犯上休色野有暴兵盗贼起死色有妖言所留之舍不可举事用兵其进舍也岁多霜雹其退舍也秋无霜雪死时而有王色流水汤汤相色野火煌煌休色金币不行囚色野多虎狼其留守也野兽食人其进舍也白刃锵锵其退舍也兵不成行　其与四星相犯岁星合光必战一云同光杀大将荧惑合光芒相接大乱有兵则战一曰白衣会为饥水为疾为乱为囚兵　犯岁星者有贼或民饥犯荧惑则主病一曰客败太白所在其分败填星太子不安　入岁星则君有咎　守岁星皇后有忧荧惑太子忧　辰星国有忧　环绕岁星其下变乱杀将亡地　触岁星女后忧病荧惑则有贼臣填星则有主忧辰星则宰相恶之　辰星相薄先起兵者凶
　　辰星占
