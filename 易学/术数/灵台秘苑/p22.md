<!-- { "loadSidebar": true } -->
　　景星主徳之星也见则其国大昌状如半月生于晦朔助月为明或星大而中空或曰有赤方气与青方气相连赤方中有两黄星青方中有一黄星凡三星合为景星　一曰有三星在赤方气与青方气相连黄星在赤方气中名景星徳合天则景星见焉
　　周伯
　　周伯色黄润而光泽煌煌然见则国昌
　　含誉
　　含誉光耀似彗喜则含誉射人君施德孝兴礼义人民和而夷狄表化则含誉出焉
　　格泽
　　格泽类炎火而色黄白上鋭下大起于地而渐升　见则不种而获下有土工当大客
　　归邪
　　归邪似星非星似云非云或生而赤彗向上如张盖下有星相连　见则必有归国之兆
　　天保
　　天保若流星而有音如炬火至地野鸡皆鸣　所坠之地有庆
　　妖星
　　妖星者五行五星之变天地恶气之所生也和气致祥乖气致异盖人事失于下则星变见于上吉凶大小随类而至大则除旧布新兵饥疾疫水旱交兴甚则彗孛长星京房所载三十五座皆见于月傍方气之中五星五行气之所生将出不出日数候之当其未出之前而见则有水旱兵防饥乱所指其下必有破军杀将以则有杂妖以则有客星亦妖星也妖星之妇女已着昼见营头营头者云及昼与虹霓自别别若客星之老子与杂妖之星名占皆同而小异国皇格泽有二而形与占殊与周伯状同而事别则皆如旧天文经论曰妖星所出形状不同为灾一也近期一年逺三年其下必有屠城防地乱兵天下战人死于野余殃为水旱兵饥疾疫之戾彗孛长三丈其占略同彗孛为除旧布新及火灾长星多有兵革事　嵗星之精流而为七一曰天棓二曰天枪三曰天滑四曰天冲五曰国皇六曰反登七曰苍彗　荧惑之精流而为六一曰祈旦二曰蚩尤三曰期明四曰司危五曰天防六曰赤彗　填星之精流而为九一曰五残二曰六贼三曰狱汉四曰大贲五曰炤星六曰弗星七曰旬始八曰繋咎九曰黄彗　太白之精流而为九一曰天杵二曰天附三曰伏虚四曰大败五曰司奸六曰天狗七曰天残八曰卒起九曰白彗辰星之精流而为八一曰天在二曰被女三曰拂枢四曰防寳五曰扰綖六曰驾理七曰大旧八曰黑彗
　　彗星
　　彗孛类星末类彗小者数寸长或横天其体无光假日为光所指随日故夕见则东指晨见则西指近日而状顿挫其芒或长或短光所及为灾古人以为天教盖日月之气风雨不时天为民乱而见又为天地之旗亦所以除秽布新行者事小止者事大长大为灾深短小为灾浅　占其分野则为兵防大水　若两军相当而见随其所指撃之胜　或云见东方河逆决将相有谋又为君臣不明　又曰长而曲象旗者主讨伐四方　又以五色占之苍则天子将兵赤如火熠兵盗兴强国纵恣黄如垂云女后亡危白如锋刃长可四丈将叛兵起黑为防乱江河决　凡占期厯一百日以上三年一百五十日以上五年二百日以上七年
　　孛星
　　孛星光芒四出蓬蓬孛孛恶之所生孛乱不明之象参焉孛焉兵之类也不有内乱则有外兵　天下合谋闇蔽不明　见有所伤客灾甚于彗
　　长星
　　长星者三丈至于横天其体无常
　　天棓
　　天棓又名觉星又名天格本类星末鋭长四丈或出东北方　主奋事主灭兵　出则其地凶不可举事用兵必有破军屠城或饥旱暴疾女后用事
　　天枪
　　天枪彗出四方或本类星末鋭长丈或如马又如枪长数丈两头鋭　又云嵗星失次舍退而西南三月生此见则主补制主政隳或其地有土工
　　天滑
　　天滑主招乱若人主自恣天暴物则火滑起
　　天冲
　　天冲又名冲星如苍衣人无首主灭位见则臣谋主武卒发
　　国皇
　　国皇大而赤类南极老人或赤去地一二丈如炬火主防奸内防内难亦机星散而为之　见则兵长若见东南为急兵
　　反登
　　反登主夷
　　苍彗
　　苍彗主不义　皆太阳之精司徒之类青龙七宿之域有谋反恣虐主失春政者以出时冲为期皆主君上弱微　京房言嵗星所出天枪在箕天棓在尾天荆在心赤若在房天猿在氐天楼在亢天垣在角皆以甲日见有雨青方气在其旁
　　祈旦
　　祈旦又名照旦主君弱
　　蚩尤
　　蚩尤旗星或旄头星散而为之亦五星盈缩之所生本类星而后类彗委曲如旗旛长二三丈或四望无云雨赤云独见又云如箕可长二丈末有星或有云若二竹而长上黄下白　主酷暴及诛伐逆国见则王者征伐四方兵大起不然为防又曰帝将怒则出见
　　期明
　　期明五星变而为之见于西方金之气又曰赤彗机星散而为之状如太白光芒不行又云有星可六尺去地而有光类太白数动察之中赤或体大如太白而有角又云星状如三足杌上九彗　见则兵大起下有防多变而大人凶有德者昌　若守房心则国有防不然有屠城不则为天狗大战血流
　　司危
　　司危白彗或玑星散而为之如太白而有数动且动而赤或出正西去地可六丈大而白或星大而有毛两角司危所以平非也为乖争之兆主繋强兵也见则主失法豪杰起臣行主德又云其下国相残贼　出非方其下有兵不利其中
　　天防
　　天防状白小数又云斩星又彗出西方如钩长四五丈主杀将　见则兵起或将戮其下又有相防内乱赤地千里枯体籍
　　赤彗
　　赤彗主灭五都　皆荧惑之精朱雀七宿之域有谋及恣逆虐为害主忧正冲为期　京房占荧惑之所生天阴在井　昔若在翼　在张天惑在星天雀在栁赤若在鬼蚩尤在井皆以丙寅日见有两赤方气在其旁
　　五残
　　五残亦名五锋一本而五枝五星之变或玑星苍彗散而为之出东方水之气也又云类辰星去地可五六丈大而白或赤而中青或有青气如晕有毛　五残者五分也毁败乖亡之兆见则为兵不则防政在下或四蕃虚天子有急兵　若出北方则东方之国灾失地
　　六贼
　　六贼五行之气又云火之气形如彗亦曰类荧惑见南方去地可六丈赤大动而有光是谓南方之野见则为兵防　若出东方则南方之邦失地　又云出非其方其下有兵不利其中
　　狱汉
　　狱汉又曰汉五行之气或玑星散而为之出于北方水之青中赤表下有赤彗为纵横又云北方有星去地可六丈大而赤数动察之中青类辰星是谓北方之野星见则为兵为有防　若出西方则北方之邦失地
　　大贲
　　大贲主暴兵
　　炤星
　　炤星主灭邪
　　佛星
　　佛星本类星末类彗　佛见东方出则其分受殃
　　旬始
　　旬始又名蚩尤五星盈宿之所生又枢星或黄彗散而为之出北斗旁如雄鸡又云青黑象伏皆主兵乱主招横见则为改更又曰诸侯为虐暴骨积骸以子续食亦曰常以戊戌日见视五车天军天库中有竒怪亦
　　曰旬始如鸟有啄见则兵大起后战者败又曰羣猾横恣其地不宁
　　繋咎
　　繋咎主大兵见则臣行主德
　　黄彗
　　黄彗主女乱　皆土之精斗七星之域以掌四方司空之位有谋反恣虐者冲为期　京房曰填星之所主曰天　天伐从星天枢天翟天神荆彗皆以戊寅日见有两黄方气在其旁
　　天杵
　　天杵主谷不实
　　天附
　　天附主繋殃
　　伏虚
　　伏虚主领防见则天下乱
　　大败
　　大败主冲闘见则繋殃
　　司奸
　　司奸主见妖
　　天狗
　　天狗五星气合之出西南方金火气合也其星有尾旁有短彗下如狗又西北方有星长三丈金水气交也亦曰西北有三星大而白又曰如奔星色黄有声其止地类狗所坠望之如火炎炎冲天上鋭下圆有类狗又曰星色赤白又有流星有光见人而坠无声若有足又星色白其中黄如遗火其皆曰天狗见则为更改为兵乱人相食伏尸流血亦戒在守御
　　天残
　　天残主贪残
　　卒起
　　卒起主虐亡见则祸无时诸变有萌臣折柄
　　白彗
　　白彗主犴强　皆太阴之精大司马之位类乃白虎七宿之域有谋反苦恣虐为害主失秋政者冲为期　京房书太白之所生若星在参帚星在觜　若彗在毕竹彗在昴猿星在娄白彗在奎皆以庚寅日见有两白方气在其旁
　　天在
　　天在填星之变黑彗或玑星散而为之亦曰五星盈缩之所生弓弩之象类大流星色苍黑蛇行望之如有毛目亦云目羽长数尺或一疋布皎皎着天主反萌主射愚令见此则谋反之兵合射所诛亦为以乱伐乱又曰臣不忠民不良天下怨一曰政暴虐事已则天在见
　　被女
　　被女见则上下乱主胜之符
　　拂枢
　　拂枢见则主惊兵乱扰
　　灭寳
　　灭寳主伐乱
　　扰綖
　　扰綖见则妖孽兴
　　驾理
　　驾理主相屠
　　大旧
　　大旧主祀邪
　　黑彗
　　黑彗主上欢　皆太阴之精真武七宿之域有谋反若恣虐为害主失冬政者冲为期　京房书辰星所生天美在壁天防在室天柱在危天麻在虚天林在女天杵在牛端下在斗皆以壬寅日见有两黑方气在其旁
　　杂妖
　　杂妖一曰天锋二曰烛星三曰蓬星四曰长庚五曰填星六曰地维藏光七曰女帛八月积陵九曰盗星十曰瑞星十一曰昏星十二曰华星十三曰白星十四曰长星十五曰格泽十六曰蒙星十七曰老子
　　天锋
　　天锋彗象形似矛锋见则兵起
　　烛星
　　烛星如太白而不行不久而灭或曰星上有芒彗所烛城邑　又曰见则有大盗不成　又云青色忧兵黄益地白喜　又曰若出东方战不胜南方亡地西方其地有防兵胜北方亦胜
　　蓬星
　　蓬星大如三斗器色白又云色黄白方不过三尺又曰如夜光之光多即四五少即一二又曰西南髙数丈左右鋭出而易处其地受殃　若出正东正南及东北不旱则水五谷不成　又曰如粉絮出北斗门则诸侯夺地又曰必有乱臣
　　长庚
　　长庚如一疋布着天见则兵起
　　填星
　　填星去地六丈或四丈许又曰大而赤去地二丈常以夜半时出四隅　见则兵起其下
　　地维藏光
　　地维藏光一曰藏作咸大而赤去地二三丈如月始出或去地四丈而赤黄摇动类填星是谓中央之野　星出于四隅东南旱东北大水西南兵西北天下大变又曰地维藏光见则下有乱乱者亡有德者昌
　　女帛
　　女帛三大星出东北方或东北有星长三丈水木气合之变也　见则为兵防
　　积陵
　　积陵三大星出西南其方有星长三丈　见则陨霜兵饥水戾
　　盗星
　　盗星三大星出东南或其方有星长三丈火木气合之变也　见则盗蜂起
　　瑞星
　　瑞星出四隅土金木水火之风合之变也大而赤察之中黄数动长可四丈　所出兵大起
　　昏星
　　昏星出西北方有气环之中赤外青　见则变易为兵先起者昌后兵者亡　髙一丈则乱一年乱之年如其丈数
　　华星
　　华星出北如有环　见则西北诸侯失地
　　白星
　　白星非星状如削　见则有男防
　　长星
　　长星有黄赤环之　见则天下改易为水为殃
　　格泽
　　格泽荧惑之变也气赤如火炎炎冲天上下同色东西亘天南北可长　五里见则兵起其下　伏尸流血
　　蒙星
　　蒙星一曰刀星夜有赤气如矛旗长短四面西南最多乱之象也又曰遍天薄云四方赤黄气长三丈乍见没寻见灭消见则为兵大战流血
　　老子
