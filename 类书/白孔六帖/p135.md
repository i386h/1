<!-- { "loadSidebar": true } -->

　　白孔六帖卷二十五
　　钦定四库全书
　　白孔六帖卷二十六　　唐　白居易　原本
　　宋　孔　传　续撰
　　忠义【一】　　　　　忠孝【二】
　　不忠【三】　　　　　义【四】
　　义感【五】　　　　　智【六】
　　智谋【七】　　　　　信【八】
　　仁【九】
　　忠义【一】
　　白不以财货污人【后汉朱晖为郡吏太守阮况欲市晖牛不与曰恐以财货污君况卒厚赠非有爱也】请代长吏死【刘平为彭城吏庞萌反攻郡刺史孙萌平冒刃伏萌上请以身代贼剑刃止萌中疮气絶苏求饮平以己疮血饮之】袁涣感刘备【刘备死羣臣皆贺袁涣不贺表涣以尝为刘备举史】冒灋辞故主【愍懐太子废有司不许宫臣送江统冒禁至伊水拜辞】夙沙厘随【见上门】栾布哭彭越【布为梁大夫使齐汉枭越首布还奏事越头下祠而哭之】代太守罪【后汉周嘉高祖父名燕宣帝时为狱曺掾太守欲枉杀人燕諌不聴死家诣阙诏覆考燕曰愿着燕名但言时病拷掠辞无挠当下蚕室不食而死】七贤【袁秘为郡门下议生从太守赵谦击黄巾军败与功曹封观等七人以身捍刃皆死谦得免诏复其门号七贤】负太守逃【刘茂为门下掾赤眉攻郡杀长吏茂负太守孙福逾墙藏穴中得免昼隠夜求食百余日贼去乃归府】叱辱官长者【晋王育字伯春太守桓宣命为主簿宣左迁万年令杜令王攸诣宣宣不迎攸曰卿为二千石吾所敬也今吾侪耳何不见迎欲以小雀遇我使畏死鹞乎育执刀叱攸曰主辱臣死小县令敢轻辱吾君将刺之宣跣下抱育乃止由是知名】归故主【曹公擒闗侯礼之甚厚而顾其无久留意张辽以情问之侯曰极知曹公待我厚礼然受刘公恩誓以共死不可背要当立効报曹公而后归及侯获顔良曹公知其必去重加赏侯封所赐拜书告辞而去奔先主曹公不令追之】官长引为证【后汉吴咏尝为马贤所辟又为太尉厐参掾贤参相诬罪应死各引咏为证咏计理无两直自刎而死二人慙和解凉州刺史张范祭其墓旌其子】举幡募救罪【鲍宣字子都坐拒闭使者大不敬下狱当死弟子王咸举幡募救宣者防此诸生防者千余人遮丞相车又守阙遂得减死一等】行赂免长吏罪【太守尹端以朱俊公伟为主簿端坐死罪俊行赂得减端不知俊亦不言】行赂减罪【史弼字公谦坐罪旧举孝廉魏邵卖郡邸行赂得减死】变姓名【邓融请亷范为功曹融下狱范变姓名卒为狱吏管防之及出狱又收养融】孔来事可为【马周疏臣不幸早失父母犬马之养已无所施顾来事可为者惟忠义而已】忠正义烈天下所推【朱敬则睿宗嗣位尝曰神龙以来忠于本朝者李多祚王同皎韦月将燕钦融竝褒复矣尚有遗者耶刘幽求曰朱敬则忠正义烈天下所推往为宗楚客冉祖雍等所诬谪守刺史长安中尝语臣曰相王必受命当悉心事之及韦氏干纪臣遂见危赴难虽天诱其衷亦敬则启之于是追赠】名与岱崧等【武元衡賛贤者于忠义宁以一不幸遽使慊然于其心哉要躬可殒而名与岱崧等矣】其言忠义下皆畏恱【张建封治徐十年其言忠义感激故下皆畏恱】忠义奋发【令狐彰李吉甫奏彰将死籍上土地兵甲遣诸子还第彰同时河朔诸镇传子孙熏灼数代唯彰忠义奋发而长子无辜皆窜死今通幸存惟陛下用之】天下以忠义多田氏【田宏正徙成徳其子布为河阳节度使父子同日受命时韩洪与子公武亦皆领节度而天下以忠义多田氏】忠义为当世所高【田布诸子皆有方面功以忠义为当世所高】我世唐臣守忠义【顔杲卿至洛阳禄山怒曰吾擢尔太守何负而反杲卿嗔目骂曰汝营州牧羊羯奴耳窃荷恩宠天子负汝何事而乃反乎我世唐臣守忠义恨不斩汝以谢上乃从尔反耶禄山不胜忿缚之天津桥柱节解以肉噉之詈不絶贼钩断其舌曰复能詈否杲卿含胡而絶矣】张廵【令狐潮素善廵至城下情语廵曰本朝危蹙兵不能出闗天下事去矣足下以羸兵守危堞忠无所立盍相从以茍富贵乎廵曰古者父死于君义不报子乃衔妻孥怨假力于贼以相图吾见君头干通衢为百世笑奈何潮赧然去】不可为不义屈【城陷与逺俱执子竒谓廵曰闻公督战大呼辄眦裂血面嚼齿皆碎何至是曰吾欲气吐逆贼顾力屈尔子竒怒以刀使抉其口齿存者三四駡曰我为君父死尔附贼乃犬豕也安得久乎竒服其节将释之或曰彼守义者乌肯为我用且得众心不可留乃以刃胁降廵不屈又降霁云未应廵呼曰南八男儿死尔不可为不义屈霁云笑曰欲将有为也公知我者敢不死亦不肯降乃与姚闾雷万春等三十六人遇审】程千里【事见攻守门】庞坚【贼缚致东京将磔解之有说禄山曰义士也彼为其主杀之不祥乃缚于树比且死见者哭之】临刑色不变【符令竒田承嗣引令竒为右职田恱拒命马燧败之子璘乃以众降燧璘之出与三子同降恱怒引令竒切让令竒骂曰尔忘义背主旦夕死吾敎子以顺杀身庸何悔钧死愈尔逺矣恱怒奋而起令竒临刑色不变】孙揆【昭宗讨李克用以揆为兵马招讨制置副使克用伏兵刀黄岭执揆厚礼而将用之曰公軰当从容庙堂何为自履行阵也揆大骂不诎克用怒使以锯解之锯齿不行揆谓曰死狗奴解人当束之以板汝軰安知行刑者如其所言詈不辍至死】以忠义相提衡【郑从谠时郑畋以宰相镇凤翔移檄讨贼两人以忠义相提衡贼尤惮之号二郑云】大闲【忠义传序夷齐排周存商商不害亡而周以兴两人至饿死不肯屈卒之武王慙徳而夷齐为得仁仲尼变色言之不敢少损焉故忠义者真天下之大闲欤奸鈇逆鼎搏人而肆其毒然杀一义士则四方解情故乱臣贼子赧然疑沮而不得逞何哉欲所以为彼者而为我也义在与在义亡与亡故王者常推而褒之所以砥砺生民而窒不轨也】李通【拜定州总管为黒闼所破爱其才欲以为将通曰吾当守节以报乌能降尔贼邪不聴囚之故吏有饷饮馈者通曰诸君见哀吾能一醉遂纵饮谓守者曰吾能剑舞可借刀守士与之曲终仰天太息曰大丈夫抚方面不能保所守尚何视息邪乃溃腹死帝为流涕】卢奕【安禄山陷东都奕自朝服坐台被执将杀之即数禄山罪徐顾贼徒曰为人臣者当识逆顺我不蹈失节死何恨观者恐惧奕临刑西向再拜而辞骂贼不空口逆党为变色】李绅【李锜辟掌书记防使者召锜称疾即胁使者为众奏天子幸得留锜召绅作疏坐锜前绅阳怖栗至不能为字下笔辄涂去尽数纸锜怒骂曰何敢尔不惮死邪对曰生未尝见金革今得死为幸即注以刃令易纸复然或言许纵能军中书绅不足用召纵至操书如所欲即囚绅狱中锜诛乃免或欲以闻谢曰本激于义非市名也乃止】愿至贼中谕天子至意【吴溆朱泚反愿至贼中谕天子至意帝大恱溆退谓人曰吾知死无益而决见贼者人臣食禄死其难所也方危时安得自计且不使陛下恨下无犯难者即日赍诏见泚具道帝待以不疑者而泚业僭逆故留溆客省不遣卒被害】窜伏里中【蒋沇徳宗出奉天沇奔行在为贼所拘欲诱署伪职沇絶食不应命窜伏里中不复见京师平乃出本传】顾忠义可为者闻而黙则不安【裴潾传张臯上疏臣蓬葭之生非以邀宠顾忠义可为者闻而黙则不安】郤唐兵升殿【姚思亷迁代王侍读高祖定京师府僚皆奔亡独思亷侍王兵将升殿思亷厉声曰唐公起义本安王室若等不宜无礼于王众眙却布列阶下帝义之聴扶王至顺王閤泣辞去观者叹曰仁人有勇谓此人乎】忠义盖天性【王彦章武人不知书常为俚语谓人曰豹死留名其于忠义盖天性五代史】能为国家死【姚洪自董璋为梁将时洪尝事璋后事唐为指挥使长兴中遣洪将千人戍阆州董璋反遣人以书招洪洪得璋书辄投厠中后璋兵攻破阆州执洪璋曰尔为徤儿我遇汝厚奈何负我邪洪骂曰老贼尔昔为李七郎奴扫马粪得一脔残炙感恩不已今天子用尔为节度使何可反邪吾能为国家死不能从人奴以生璋怒然镬于前令壮士十人刲其肉而食洪至死大骂明宗闻之泣下录其二子而厚防其家五代史】不忍背唐【张敬达契丹兵围敬达杨光逺劝敬达降晋敬达自以不忍背唐而救兵且至光逺促之不已敬达曰诸公何相廹邪何不杀我降光逺即斩敬达降契丹耶律徳光闻敬达死哀其忠遣人收之】骂寇城上【沈斌晋开运元年为祁州刺史契丹犯塞至于榆林过祁州斌以州兵邀之契丹以精骑刬门斌兵多死城中无备寇将赵延夀留兵急攻之延夀招斌降斌从城上骂延夀曰公父子悮计陷于腥羶忍以犬羊之众残贼父母之邦斌能为国死不能効公所为也已而城陷斌自尽其家属皆没于敌竝五代史】争淬伏雠之刃【各懐报国之心争淬伏雠之刃破朱泚露布于公异】羽义翼忠若鸾若鸿【吕温房元龄賛】身得轻用者忠与义【有生所甚重者身也得轻用者忠与义也身可杀名不可死志也孝友序】捐生以趣义者【寜豫期垂名不朽而为之故次序夏侯端以来凡三十三人于左方同上】忠义感人【李晟无积赀输粮提孤军抗羣贼身佩安危而气不少衰徒以忠义感人故豪杰乐为之死耳本賛】秉义挺忠【崒然不可夺同上】纪信乗黄屋以诳楚赴丹焰而存汉【数千年间一人而已賛皇公三良论】忠义之心岂膏肓之所羁绊【栁宗元赋】自古忠臣义士之难得【五代之乱三人者或出于军卒或出于伪国之臣可胜叹哉】忠义之徒泣血固守【郭曙传徳宗诏曰四镇二廷统西夏五十七蕃十姓部落国朝以来相与率职自闗陇失守王命阻絶忠义之徒泣血固守奉遵朝法此皆侯伯守将来修共治之効朕甚嘉之】何亡忠谊至是【郭子仪吐蕃等掠泾邠子仪屯泾阳军才万人比到寇骑围已合子仪以数十骑出免胄见其大酋曰诸君同艰难久矣何忽亡忠义而至是邪】李景称臣愿割地输贡赋【以效诚欵而仁赡独坚守不可下世宗使景所遣使孙晟等至城下招谕之仁赡子崇谏幸其父病谋与诸将出降仁赡立命斩之监军使周廷构哭于中门救之不得于是士卒皆感泣愿以死守夀州故治夀春世以其难尅遂徙城下蔡而复其军曰忠正军曰吾以旌仁赡之节也五代史】
　　忠孝【二】
