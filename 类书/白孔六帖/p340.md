<!-- { "loadSidebar": true } -->
　　春雨既濡君子履之必有怵惕之心如将见之【皆感时念亲也】乐以迎来哀以送往【谓一祭之间】斋之日【思其笑语思其居处思其志意思其所乐思其所嗜也】祭之日入室僾然必有见于位出戸而听忾然必有闻乎叹息之声色不忘乎目声不絶乎耳嗜欲不忘乎心安得不敬乎死则敬享孝子能享亲　祭之日乐与哀半【享之必乐已至必哀】祭者所以追养继孝也　庙祧【鼎俎】祭则致其严　鬼享之【祭则】宗庙致敬　时思【春秋祭祀以时思之】雨露既濡【必有若思之貌】春秋匪懈【乃虔如在之心】孝感于时【虽云罔极】祭不以礼【岂曰无违】追逺诚谓孝思【违礼则乖敬飨】时祭【礼】在首义而或愆【于时思而何有】宗庙本仁【祭祀首义】俨斋如之色【若见其容】想忾然之声【必闻其叹】仲尼奉荐趋趋以行【音促敬慕故少威仪】孝子临尸齐齐其敬【音济礼】追孝【祭祀】嗜芰之荐【屈到嗜芰命家老荐之】父母既没必求仁者之粟以祀之此之谓礼终【虽贫团犹不敢取恶人物以事亡亲】敬而时也【祭则观其云云】祭则享之　诸侯【礿则不禘禘则不甞甞则不蒸蒸则不礿谓四方朝聘各阙一时】干祫【大夫士有大事省于其君干祫及其髙祖干空也谓无庙而祭于坛】孔象时【王者法诸天道制祀典焉蒸甞象时通典太常议】蒸甞禘于庙【陈贞节传伊阙男子孙平子上书曰乃正月太庙毁此跻二帝之验也春秋君薨卒哭而祔祔而作主时祀于主蒸甞禘于庙今乃违之】蒸甞伏腊【严挺之戸部侍郎萧炅林甫所引不知书甞与挺之言称蒸甞伏腊乃为伏猎挺之白九龄省中而有伏猎侍郎乎】示之以礼【陛下申明国典蒸甞不经者示之以礼白居易议祭祀】崩心之痛罔极【嵗时蒸甞崩心之痛罔极骆賔王上裴侍郎书】蒸甞不过把握【蒸甞不过把握天神以精明临人者也求备于物不求丰大韦述宗庙加笾议】月祭【彭景直时献昭干三陵皆日祭景直上言在礼陵不日祭宗庙有月祭】蒸礿【韩愈郾城联句何日亲蒸礿】蒸甞之献既着于常式【通典】
　　荐新【三】
　　白记曰仲春献羔开氷先荐寝庙　羞以含桃【孟夏云云先荐寝庙】天子甞新先荐寝庙　甞麻【甞稻甞麦】大夫士有田则祭无田则荐【祭以首时荐以仲月】庶人春荐韭夏荐麦秋荐黍冬荐稻【韭以麦以鱼黍以豚稻以鴈配也】荐新如朔奠　明荐【陈荐】殷荐孔有新必荐【韦縚传太子賔客崔沔议曰唐家清庙时享有新必荐顺时令也】荐贵新【同上荐贵新味不尚防虽曰备物犹有节制存焉铏俎笾豆簠簋罇罍周人时馔也其用通于燕享賔客周公乃与毛血元酒通共荐晋中郎卢谌家祭皆晋日食则当时之食不可阙于祀已】荐樱桃【赤墀樱桃枝隠映银丝笼千春荐陵寝永永垂无穷杜甫往在】时物鲜美【文粹崔沔宗庙加笾豆议时物鲜美编诸甲令因宜而荐以类相从则新鲜肥浓尽在是矣】时膳具设【清庙时享礼馔毕陈用周制也而古式存焉园寝上食时膳具设遵汉法也而珍味极焉苑囿之内躬稼所收搜狩之时亲发所中莫不主鲜美荐而后食尽诚敬也但当申勅有司祭如神在无或简怠勉悔虔诚上】近古荐新【彭景直诸节进食近古之荐新郑康成曰殷事月之朔半荐新奠也】新果【韦縚请室加笾豆每四时以四时新果珍饔实之】元日冬至寒食伏臈社荐新于诸陵【礼乐志元日冬至寒食伏臈社荐新于诸陵其物五十有六品始将进御所司必先以送太常与尚食滋味荐之】
　　祼【四】
　　白易曰观盥而不荐【盥礼大而荐礼小】王入太室祼【书】周礼肆师祼筑鬻【筑鬻所筑煑以祼也郑司农云筑煮谓筑香草以为鬯也】郁人凡祭祀賔客之祼加郁鬯【鬰萆也】祼以鬰鬯　既灌然后迎牲　禘自既灌而往者吾不欲观之【论语】莫重于祼【记曰祭有三重献之属莫重于祼】孔荐祼【韩愈南海神庙碑明宫斋庐上雨旁风无所盖障牲酒瘠酸取具临时水陆之品狼藉笾豆荐祼兴俯不中仪式】以祼以擩【孝孙兢兢执爵而升以祼以擩以伏以兴水陆具来羶芗毕登刘禹锡王氏先庙碑】躬祼鬰鬯【文粹张说酌瓉肃和之乐章躬祼鬰鬯】跪奠羽神【张说酌献用夀和宫酌郁鬯跪奠羽神】后世疑【孙樵西斋録起王氏已废之防上配天皇者何登嫌黜不可谓顺予惧后世疑于禘祼也】声明格【文粹张说开元乐章声明格祼奠临】未明三刻【賛引引太庙令太祝宫闱令诣东陛升堂诣献祖室入开塪室太祝宫闱令奉出神主置于座讫引太庙令以下次奉出懿祖次奉出太祖次奉出代祖次奉出髙祖次奉出太宗次奉出髙宗次奉出中宗次奉出睿宗神主置于座如献相之仪驾至大次门外廻辂南向将毕降立于辂侍中进当銮驾前跪奏称侍中臣具请降辂俛伏兴皇帝降辂乗舆之大次繖扇华盖侍卫如常仪太常卿引皇帝至庙门外殿中监进镇圭皇帝执镇圭华葢仗卫停于门外近侍者从入如常皇帝至版位西向立太常卿奏请再拜退复位太常卿前奏有司谨具请行事协律郎跪俛伏举麾鼓祝奏永和之乐乐舞九成偃麾戛敔乐止太常卿引皇帝入诣献祖神座前北向跪以鬯祼地奠之俛伏兴太常卿引皇帝出户北向再拜太常卿引皇帝次祼懿祖次祼太祖次祼代祖次祼髙祖次祼太宗次祼髙宗次祼中宗次祼睿宗并如上仪通典】
　　绎【五】
　　白书曰髙宗肜日【殷曰肜周曰绎】尔稚曰绎又祭也【祭之明日又祭名】绎于库门内祊之于东方失之矣【记】宗不具不绎【国语文伯母祭悼子康子与焉酢不受彻俎不宴敬姜不亲受彻俎又不与康子宴饮也宗不具不绎宗臣不具在敬姜不绎也绎不尽饫而退宗具绎毕而饮不尽饫而退恐醉失逺嫌也】犹绎【传有事于太庙公子遂卒于垂壬午犹绎注卿佐之防不为废绎非礼也故曰犹犹者可止之辞】孔陆龟书【陆龟答友生书谓史语直而浅则春秋书壬午犹绎万入去籥之类果纯直而浅乎】广求【通典注郊特牲云索祭祝于祊緑此处生平待賔客之处故广求也】祭名为绎亦名为祊【通典注云尔雅云绎又祭也春秋云壬午犹绎注云先日辛巳有事于太庙故礼器云祊祭明日之绎祭也谓之祊者以于庙门之傍因名焉】
　　侑【六】
　　白周礼以乐侑食【劝食也】仪礼乃燅尸俎【燅音寻温也】乃议侑于賔以异始【异始广发也】凡侑食不尽食【礼】以妥以侑【诗】孔侑香洁【韩愈潮州祭神文吹撃管鼓侑香洁也】侑孔子【关播上元中诏择古名将十人配享武成庙如十哲侑孔子播奏所配年世不同请罢之诏可】侑以音声【清酌嘉羞侑以音声潮州祭神文】劝侑【厥初孰开张僶俛谁劝侑韩南山诗】奠献呜咽【文粹苏颋大唐东封颂侑而作主奠献鸣咽天子之孝也】人思得饱【文粹张九龄送张说上赐防序食以乐侑人思德饱】戛鼓侑牢牲【韩愈城南联句】侑酳申申王道式讹【栁宗元道州先圣庙碑师于辟雍大邦以和侑酳申申王道式讹】神乎来哉辞以为侑【韩愈祭文】侑神【荷传符以在今敢侑神而无报旧史礼仪志第三】临兹飨侑【栁宗元祭段宏古文庶鉴于诚临兹飨侑】作主侑神【谨以制币一元大武柔毛刚鬛明粢芗合芗萁嘉荐醴齐陈于表位作主侑神通典进熟】
　　宗庙祭【七】
