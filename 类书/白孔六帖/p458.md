<!-- { "loadSidebar": true } -->
　　【营营青蝇止于棘谗人罔极交乱四国止于樊恺悌君子无信谗言】费无极楚之谗人也【屛楚王之耳目使不聪明也】智者除谗以自安子常爱谗以自危【子常囊瓦字】众口铄金【毁积销骨】掩鼻之谮【郑袖之计】靖谮服谗　掇蜂之谤【尹吉甫妻谮子伯竒】小人在位【谗口嚣嚣】君子退身【忧心悄悄】谗臣在中【主人蠧也史】谗谀得志　投杼之疑【谗言至三慈母投杼曾参之母】伪言惑志　闻流言不信　谗说殄行【谗言能絶君子之行】骄人好好【吠犬狺狺】薏苡之谤【马援从南方归载薏苡及援死得罪人皆谮言前所载者皆明珠文犀】人之多言亦可畏也　谗人罔极【交乱四国】采葛惧谗也萋斐【萋兮斐兮成是贝锦】厚诬　谤书一箧【史甘茂曰乐羊攻中山三年拔之乐羊反语功文侯示之谤书一箧也】胥动以浮言　僔沓背憎　缉缉扁扁谋欲谮言【人之为言胡得焉】官谤服谗【搜慝】掩谤【兴谤】谤言乃止【子常杀费无极】内谗【狐突谓申生曰虽尽外敌犹有内谗】蝎谮【蝎木虫谓从中起国语】媒孽【其短】以一人毁去官【上召季布至无所受令归布曰陛下以一人誉召臣以一人毁去官臣云云上曰河东吾股肱郡故召君】分谤恶有所分分谤生民　子罕执扑【宋筑城讴曰泽门之晢实兴我役皇国父也邑中之黔实慰我心子罕也罕闻之亲执扑以行筑者抶其不勉者乃止传言子罕能分谤也】献子徇囚【韩献子将斩人却献子救之至则已斩矣却子使速以徇曰吾以为分谤也】耻独为君子孔嚣嚣嗷嗷【柳宗元贬永州司马诒萧俛书曰谗语转侈嚣嚣嗷嗷渐成狂人饰智求仕者更詈仆以恱仇人之心】不能自明【又书自古贤人才士秉志遵分被谤议不能自明者以百数故有无兄盗嫂娶孤女挝妇翁者然頼当世豪杰分明辩列卒光史册管仲遇盗升为功臣匡章被不孝名孟子礼之今已无古人之实为而有诟欲望人之明己不可得也】诋所进兵皆镂定秦字【韦臯不与臯者诋所进兵皆镂定秦字有陆畅上言臣向在蜀知定秦者匠名也由是议息】连城白璧遭谗毁【李白鞫歌行楚国青蝇何太多连城白璧遭谗毁荆山长号泣血人忠臣死为刖足鬼】白玉栖青蝇君臣忽行路【赠宋少府上】停诏免王晬死【李勉迁梁州都督山南观察使勉以故吏前宻县尉王晬勤干俾摄南郑令俄有诏处死勉问其故乃为权幸所诬勉询将吏曰上方借牧宰为人父母岂以谮言而杀不辜乎即停诏拘晬飞表上闻晬遂获免旧史】知佞之谗谗忠【沈顔谗国宰嚭谗子胥而呉灭赵髙谗李斯而秦亡无极谗伍奢而楚昭奔靳尚谗屈原而楚懐囚故曰知佞之谗谗忠不知佞之谗谗国】张口沬舌【文粹叚成式毁古之非人也张口沬舌指数于众人人得而防之今之非人也有张其所违嚬戚而忧之人不得而防也岂雕刻机杼有滛巧乎言非有乎】羣邪沮谋【裴延龄以奸回得幸害时蠧政物议莫敢指言公独以身当之屡言不可翰林学士呉通元忌公先逹毎切中伤隂结延龄互言公短宰相赵憬公之引拔日升为同列以公排邪守正心复异之羣邪沮谋直道不胜十年罢政事陆贽賛】德宗之不亡顾不幸哉在危难时听贽谋及已平追仇尽言【拂然以谗幸逐犹弃梗至延龄軰则宠任磐桓不移如山昬佞之相济也夫君子小人不两进邪謟得君则正士危何可訾邪陆贽賛】诗人斥譛人最甚投之豺虎有比不置也【如羣栖楚辈则然肆讦以示公结党以植私其言纚纚若可听卒而入于败乱也孔子所谓顺非而泽者欤利口覆邦家者欤窦羣刘栖楚賛】出丑言【裴度五坊小使方秋阅鹰狗所过挠官司厚得饷谢乃去下邽令裴寰才吏也不为礼因诬寰出丑言送诏狱度见延英言寰无辜乃释】信谗【窦建德大将王伏宝数持兵功略在诸帅上或谗其反建德杀之伏宝临死呼曰我无罪王何信谗自刈左右手乎】奇诋【叚文昌宪宗数欲亲用颇为韦贯之奇诋偃蹇不得进】为辨谤略【唐次窦参数荐之参败出为开州刺史积十年不迁韦臯镇蜀表为副史德宗谕臯罢之次身在逺久抑不得申以为古忠臣贤士罹谗毁被放至杀身君且不悟者因采获其事为辨谤略三篇上之帝益怒曰是乃以古昬主方我改防州刺史】不以谗害良士【尉迟恭从击王世充防寻相叛诸将疑恭且乱囚之行台左仆射屈突通尚书殷开山曰恭慓敢今执之猜贰已结不即杀后悔无及也王曰不然恭必叛宁肯后寻相者邪释之引见卧内曰丈夫以气相许小嫌不足置胷中我终不以谗害良士】下令求谤者【崔善为累左丞用清察称诸曹史恶之以其短而伛嘲曰曲如钩例封侯欲沮罢所任帝闻勉之曰昔齐末奸吏歌斛律明月而髙纬闇不察至灭其家朕虽不德幸免是因下令求谤者谤乃止】正直为佞人憎【皇甫无逸有告无逸交通萧铣者时无逸与行台仆射窦璡不恊因表自陈并上璡罪有诏刘世龙温彦博按之无状遂斩告者而黜璡及还帝劳曰比多譛毁但以正直为佞人憎尔无逸顿首谢】毁短百为【魏征亡帝思不已登凌烟阁观画像赋诗悼痛闻者媢之毁短百为】魏徴上防曰【夫行有素履事有成迹一人之毁未必可信积年之行不应顿亏陛下不察其原以为臧否使谗佞得行守道防间】谗邪者进【乂防隋炀帝外示威重内行险忌谗邪者进忠正者退】勿令谗毁者害【长孙无忌二十三年帝疾甚翌日与遂良曰我有天下无忌力也尔辅政勿令谗毁者害之】厚谤丑言【韩瑗禇遂艮贬潭州都督明年瑗上言遂良遭厚谤丑言损陛下之明折志士之锐】被谗谢病【李百药开皇初授太子通事舍人被谗辄谢病去】不愿知【狄仁杰武后谓曰卿在汝南有譛卿者欲知之乎谢曰陛下以为过臣当改之以为无过臣之幸也譛者乃不愿知】赏皆谗慝【辛替否上防曰国家所爱者赏赏皆谗慝】不受谗言【禇遂良帝曰朕行有三二斥逺羣小不受谗言】契苾何力【或谗之帝曰何力入延陀如涸鱼得水其脱必遽帝曰若人心如铁石殆不背我】谮短【李昭德武承嗣任文昌左相昭德谏承嗣已王不宜典机衡以惑众庶且父子犹相篡夺况姑侄乎后乃罢承嗣为太子少保承嗣恨谮短之后曰吾任昭德而获安枕是代我劳非而所知也】激切【魏徴奏人臣上书不激切不能起人主意激切即近讪谤】被飞谤【左右有毁徴阿党亲戚者帝使温彦博按讯非是彦博曰徴为人臣不能着形迹逺嫌疑而被飞谤是宜责也】得入其訾【则天皇后武氏为昭仪潜毙儿衾下伺帝至阳为欢言发衾视儿死矣又惊问左右皆曰后适来昭仪即悲涕不自胜帝怒曰后杀吾女往与妃相谗媢今又尔邪由是昭仪得入其訾】以谗下迁【宗室孝逸威名棱然武承嗣等忌之以谗下迁施州刺史】中伤【隐太子建成秦王偶独泣帝顾不乐妃缓因得中伤之为建成游说曰陛下春秋髙当自娯秦王辄悲泣正为嗔忌妾属耳陛下万岁后王得志妾属无遗类东宫慈爱必能全养乃皆悲不自胜帝恻然遂无易太子意】为奸臣所挤【叚秀实晚节偃蹇为奸臣所挤见殒贼手】专情謷色【李实公卿为谗短迁斥者甚众专情謷色见顔间】诋切时政【李宗闵与牛僧孺诋切时政触宰相李吉甫恶之】谗短百绪【陆贽与裴延龄奸佞得君天下仇恶无敢言竟以太子賔客罢贽延龄揣帝意薄谗短百绪帝遂发怒欲诛贽赖阳城等交章论辩乃贬中州别驾】避谤【又或规其太过对曰吾上不负天子下不负所学遑它防乎既放荒逺尝阖户人不识其靣又避谤不著书同上】以谗幸逐【陆贽賛德宗在危难时听贽谋及已平追仇尽言怫然以谗幸逐犹弃梗至延龄辈则宠任盘石不移如山昏佞之相济也】讪短时政【张鸑多口语讪短时政】巧文诋毁【张说宇文融恚恨劾奏说引术士夜祠祷说既罢恐说复用巧文诋毁素忿说者又着疾邪篇帝闻因令致仕】谗熖少衰【李德裕王璠入为左丞与李汉共譛德裕尝赂仲阳导王为不轨帝惑其言召王涯李固言路隋等质之涯璠汉三人语益坚独隋言德裕大臣不宜有此谗熖少衰遂贬德裕为太子賔客】要近谮短【李岘奏常参官举才任谏官宪官者无限员不逾月为要近谮短遂失恩罢】待之以诚纠之以德【崔羣帝尝语宰相听受之际不亦难乎比诏学士集前世事为辨谤略以自警鉴其要云何羣对无情曲直辩之至易有情则欺为难审也故孔子有众恶譛润肤受之说以其难辩也若陛下择贤而任待之以诚纠之以德则人自归正而不敢以欺帝韪其言】疾谗【韦处厚李逄吉得柄谗李绅逐为端州司马其党刘栖楚等欲致绅必死处厚上言逢吉党与以绅之斥犹有余辜人情危骇诗云萋兮斐兮成是贝锦此古人疾谗之深也绅由是免】日肆谗惎【冯宿诏权知谏议大夫宰相崔羣王涯请授它官不聼使中人宣授冯宿怨执政不与已乃日肆谗惎与皇甫镈相附离多中伤正人君子】裴扆【天复初帝宻语韩偓曰陆贽裴扆孰忠于我偓曰扆等皆宰相安有它肠帝曰外言扆不喜我复位元日易服奔启夏门信不偓曰孰为陛下言此曰崔允令孤涣偓曰设扆如是是亦不足责陛下反正扆素不知谋忽闻兵起欲出奔耳陛下责其不死难则可以为不善乃谗言也帝遂悟】指马献蒲先害忠良【苏安魏元忠为张易之兄弟所诬狱方急安恒独申救曰易之兄弟无功德但以冯附不阅数朞位势隆极指马献蒲先害忠良】张嘉贞【迁中书令帝数幸东都洛阳主簿王钧者为嘉贞缮第防以赃闻有诏杖之朝堂嘉贞畏蔑染促有司速毙以灭言】离结百计【郭子仪代宗立程元振自谓于帝有功忌宿将难制离结百计因罢子仪副元帅为肃宗山陵使子仪惧谗且成尽裒肃宗所赐诏数千余篇上之】飞语【杨炎开元时萧嵩尝度曲江南欲立私庙以为天子临幸处乃止后炎复取以立庙飞语云地有王气故炎取之帝闻震怒防狱具诏三司同覆贬崖州司马同上】张滂【班宏窦参又以江淮两税置廵院官令宏张滂共择张滂欲得簿最宏不与滂奏有诏分掌宏见宰相辞曰宏主漕岁得江淮米五十万斛前年至七十万今职移于人敢请罪滂在侧防曰公所言非也朝廷不夺公职乃公防官缗纵奸吏自取咎尔凡为度支使不一歳家辄钜亿僮马产第侈王公非盗县官财何以然上既知之故令滂分掌令公无乃归怨上乎宏不荅于是移病归】其言虚诬【顔真卿元载多引私党畏羣臣奏事多挟谗毁请毎论事先皆白长官白宰相详可否以闻真卿三防曰其言虚诬则谗人也宜诛殛之其言不诬则正人也宜奬励之舍此不为使众人谓陛下不能省察】宻言晟不可久持兵【李晟张延赏当国故与晟有隙后虽诏讲解而隂不与也宻言晟不可久持兵更荐刘元佐李抱真经略西北俾立功以问晟帝惑其言】譛烦碎非庙器【柳玭昭宗欲倚以相中官譛玭烦碎非廊庙器乃止】为所譛短【杨于陵拜中书舍人时京兆李实恃恩暴横于陵与所善许孟容不离附为所譛短徙秘书少监】为飞语闻京师【出为岭南节度使监军许遂振者悍戾贪肆惮于陵不敢挠以私则为飞语闻京师宪宗不能无惑有诏罢归】被谮系狱【顔真卿调犀浦主簿长史陆象先异之转蜀尉苏颋代为长史被谮系狱为椶榈赋自托颋遽出之】造为丑辞【郑絪迁门下侍郎始卢从愿隂与王承宗连和有诏归潞从史辞潞乏粮请留军山东李吉甫宻谮絪漏言于从史帝怒坐浴堂殿召学士李绛语其故绛曰诚如是罪当族然谁以闻陛下者帝曰吉甫为我言绛曰絪任宰相识名节不当如犬彘枭獍与奸臣外通恐吉甫势轧内忌造为丑辞以怒陛下帝良久曰几误我】受谤舆人【邵说德宗立擢吏部侍郎说因自陈畴昔本末先帝知之今又擢以不次虽自天断尚恐受谤舆人伤陛下之明今吏贠末乏而调者多益以功优凖平格以判留人去者十七彼且鼓谗说以投疑于上此臣所大惧也】阳谗隂谤【傅奕防昔髙齐章仇子他言僧尼塔庙外见毁宰臣内见疾妃嫱阳谗隂谤卒死都市】谗口乱善人【唐次元和辨谤略序正言胜则为忠为谠邪言胜则为谗为防语曰邪径败良田谗口乱善人恶其莠言之蠧政也葢谓似信而诈似忠而非便便可以动心防防可以乱听】薏苡惑珠【岂止鹈鴂雕卉薏苡惑珠哉谗胜则忠义靡彰同上】周公之圣不免流言霍光之忠亦遭告讦【陆宣公奏议大抵任重势疑易生嫌谤以周公之圣不免流言霍光之忠亦遭告讦向非成王觉寤昭帝保明则二主之德美不传二臣之寃诬莫辨】秦镜破胆【元稹戒风俗文苟非秦镜破胆尧羊触邪时君听之】肉腰刀【李林甫嫉贤妬能潜行谗毁多被其害谓之肉腰刀天宝遗事】李义府号曰人猫【本传】笑中有刀【同上】多田翁【宇文融为括田使恃权譛毁不附已者奏言从愿田园数百帝闻果不喜呼从愿为多田翁】圣虑先辨谤何由兴【辨谤略序乃诏掌文之臣令狐楚等上自周汉下洎隋朝求史籍之忠贤罹谗谤之事迹叙瑕亹之夲末纪謡咏之浅深编次指名勒成十卷备乙夜之观则圣虑先辨谤何由兴】宦竪切齿【房琯宋申锡为谗所死宦竪切齿时宰无敢辨者琯固请出狱付外与众治之天下重其贤】猜譛遽行【魏徴賛君臣之际固不难哉以徴之忠而太宗之睿身没未几猜譛遽行始徴之谏累数十余万言至君子小人未尝不反复为帝言之以佞邪之乱忠也久犹不免】浩浩者易汚峣峣者难全【同上】奸人排恨几不免【张说賛中为奸人排恨几不免自古功名始终亦几希】黄金消众口白璧竟难投【李白送薛九诗】贤圣遇谗慝不免人君疑【天风拔大木禾黍成伤萎寓言同上】二桃杀三士讵假剑如霜【众女妬娥眉防花竟春芳惧谗上】辩谗贵于明恕【明者在验之以迹恕者在求之以情陆贽奏议论所宣事状】竹笼沉京口【南唐徐融夜宿金山诗淮船分蚁防江岸聚蝇声烈祖性严忌宋齐邱譛之竹笼沉京口南唐近事】不附者潜被疮痏【牛羊日厯李逄吉恶其为人牛僧孺乃与杨虞卿兄弟驱驾轻薄毁短逢吉又恶裴度之功曾进曹马传以谋防害虞卿又结李宗闵之门人尽驱之牛门此外有不附者潜被疮痏遭之者谓之隂毒伤寒京口语曰太牢笔少牢口东西南北何处走太牢僧孺少牢虞卿】祸阶初负谤【杜诗终悲洛阳狱事近小臣敝祸阶初负谤易力何深挤】似锦言应巧如数易欺【元稹百韵】诋讪盈朝萋斐成市【柳宗元上裴相书广畧初定异议纷然诋讪盈朝萋斐成市】世道难于剑谗言巧似簧【元稹诗】人君之德莫大于至明明以照奸则百邪不能蔽矣【汉昭帝是也年十四而知燕王书诈后有譛霍光者上辄怒曰敢有譛毁者坐之周成王有惭德矣髙祖文景俱不如也李德裕穷愁志】涸鱼得水其脱必遽【契苾何力被执也或谗之帝曰何力入延陀如涸鱼得水其脱必遽帝曰不然若人心如铁石殆不背我防使至言状帝泣下即诏兵部侍郎崔敦礼持节许延陀尚主以求何力乃得还】有喙有耳相邮传作丑语【柳子】蜀之宝货皆入崇韬【唐臣郭崇韬庄宗闻破蜀遣宦官向延嗣劳军崇韬不郊迎延嗣大怒因与李从袭等共诬之延嗣还上蜀簿得兵三十万马九千五百疋兵器七百万粮二百五十三万石钱一百九十二万缗金银二十二万两珠玉犀象二万文锦绫罗五十万疋庄宗曰人言蜀天下之富国也所得止于此邪延嗣因言蜀之宝货皆入崇韬且诬其有异志将危魏王庄宗怒遣宦官马彦珪至蜀视崇韬去就彦珪以告刘皇后后教彦珪矫诏魏王杀之】朋谗竒中【桓彦范传是时武三思以迁太后恚虑不利诸武而韦后雅为帝宠且畏三思与烝乱由是朋谗竒中未几罢彦范等政事】
