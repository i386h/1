<!-- { "loadSidebar": true } -->
　　白泉布【言宝货之行如泉之布故名之】母子轻重【汉以秦钱重更令人铸榆荚钱有子母权而行子母者钱之轻重也民患轻为重是母权子患重作轻亦不废重是子权母也】九府【汉书太公为周立九府园钱法】三官【汉书楚郡国无得专铸唯上林三官铸令下非三官钱不得行】五铢【汉髙二年行八铢钱六年行五铢钱注云榆荚钱也】皷铸　流行　镕范【镕铸而合法度】销漏【文选曰消漏参倍言钱之消磨缺漏】青鳬【鳬或作蚨】赤仄【汉武帝以钱多轻命京铸赤仄注以赤铜为郭】润屋之资【藩身之货】采山【铸钱】榆荚【见上注】鵞眼【宋畧太始中通私铸钱大坏矣一贯长三寸谓之鵞眼十万不盈一掬后禁之】藏镪【巨万累百】囊中　杖头【百钱】范金【礼】铜山【见铜门注】金埒【王武子布钱买地为埒时人曰金埒】臭【见铜门注】癖【和峤贪财人谓之有钱癖】法钱【汉书曰钱法不立】贯朽【而不可校】放铸【孝文除盗铸钱令使人放铸之】杂【贾谊曰铜锡为钱敢杂以铅鐡为他巧者其罪黥】即山【吴王即山铸钱】磨质【取镕屑也】肉好子绀钱【王莽造契刀错刀赤仄所谓子绀钱以赤铜为郭】请罢铸【贡禹请罢铸钱官以便农除其租铢之律注云依田畆欲其除市井铢两之租削其律也使百姓归农复古之道】无名钱【张安世辞不受禄诏都内别藏张氏无名钱】白金白撰【汉武帝有司言今半两钱法重四铢其文半两实重五铢而姧或盗磨钱质而取镕钱益轻薄而物贵乃以白鹿皮方尺縁以绩绣为皮币直四十万又造银锡白金以天用莫如龙地用莫如马人用莫如龟故白金三品其一重八两圜之其文龙名曰白撰直三千二百差小方其文马直五百复小撱之其文直三百更用五铢钱周郭其质令不可得磨而取镕】封钱勿出【后汉张林议以为宜令天下悉以布为租市买皆用之封钱勿出尚书朱晖议布泉为租则吏多姧官自卖盐则与下争利】受一大钱【刘宠为会稽太守徴还吏民送钱十万宠为人受一大钱】督铸【长安铸钱多姧巧乃署第五伦督铸钱掾领长安市市无阿枉】买官【崔列】赎罪【汉隆虑公主以金千斤钱十万为子昭平君赎罪武帝许之】不言【王衍字夷甫疾妻郭氏贪口不言钱云举阿堵物】著论【鲁襃字元道着钱神论曰其积如山其流如水故能长久为世神寳亲之如兄字曰孔方失之则贫弱得之则富昌无翼而飞无足而走解严毅之顔开难发之口多者处前少者处后前者为君长后者为臣仆钱之所祐吉无不利何必读书然后富贵无徳而尊无势而热危可使活贵可使贱生可使杀忿争非钱不胜幽滞非钱不拔怨雠非钱不解令闻非钱不发】凿井【见铜门注】饮马【郝亷饮马投钱】一囊【赵一诗曰文籍徒满腹不如一囊钱】赢二【髙祖益封萧何二千户曰以送我钱独赢一奉二】食万【何曾日食万钱嫌无下箸处】笇缗【汉武初笇缗钱】梦磨【魏文帝问周宣曰梦磨钱文令灭乃更明何也宣曰陛下家事应之时陈思王云云】夷甫【不言】鲁襃【作论见上】子母之钱【隂阳之炭】散金　蔵镪　无名【汉祖无名】有癖【晋臣有癖】贝【汉时人上书言古今以贝为货今以钱易之以此贫宜改敝上问于师丹丹曰可改章下有司皆云卒难易丹老耄遂防免之】契刀错刀【王莽居摄以周钱有子母相权于是始造大钱重十二铢文曰大钱五十又造错刀契刀镮如大钱身形如刀长二寸以黄金错其文与五铢四品并行使用后以刘家有金刀罢契刀错刀更作金银贝之文】半两【汉书秦并天下币为二等黄金为上币铜钱质如周钱文曰半两重如其文而珠玉贝银锡之属为器饰寳藏不为币也】顾金钱【曺兵生数招权顾金钱注招求也以金钱事权贵而求得其形势也】　铸冶铸【史记赵国以冶铸为业王数讼钱事张汤常排赵王】呉邓【汉文时榆荚钱轻乃更铸四铢令民纵自铸故吴以即山富埒天子邓通财过王者吴邓钱乃布天下】马排人排水排【韩暨公至为监冶谒者旧时冶作马排一熟石用百匹更作人排又费功曁乃因长流为水排计其利三倍于前】沈郎钱【吴兴沈充又铸小钱谓之沈郎钱钱既不多由是稍贵】废钱议【晋桓元辅政议欲废钱用谷帛孔琳之议巧伪之人湿谷以要利薄绢以充资故用钱非唯丰国亦以省刑耳】铸钱敛货【蜀刘备収成都士众皆掠尽府库财寳军用不足备忧之刘巴子初曰铸直百钱平物价令吏为官市备从之数月充实】血涂【汉时有青鳬钱以血涂之去又来】圎而函方【立泉货之法】母以权子【制轻重之宜】轻重相权【大小兼利】榆荚五铢【既将私铸】竹刑三尺【难逭国章】孔改钱弊法【崔神度拜并州长史始至有诏改钱弊法州县布下俄而物价踊昻百贾惊忧神度质其非于朝】万选万中【张鷟员半千称鷟文辞犹青铜钱万选万中时号鷟为青钱学士】坏铜象为钱【柳仲郢拜京兆尹防废浮屠法尽壊铜象为钱仲郢为铸钱使吏请以字识钱者不答既淮南铸会昌字久之僧反取为钟鼓】鈆铁钱【刘劒绛拜湖南留后教马殷铸铅铁钱十当铜钱一】本倍于子【韩洄上言江淮七监嵗铸钱四万五千缗输京师工用运转毎缗度工于是本倍于子】嵗进亿万【王鈇岁进钱钜亿万】羡进京师【韩融拜中丞湖南观察使卢周仁以南方屡火取羡钱亿万进京师融劾奏天下一家中外之财皆陛下府库周仁陈中利假异端公违诏书循私希恩恐海内效之因縁渔刻则生人受弊罪始周仁请重责还所进代贫民租入诏不从置银河隂院以虞水旱】治墙【李景让母郑治家严身训勤诸子始贫乏时治墙得积钱僮婢犇告母曰士不勤而禄犹菑其身况无妄而得我何取亟使闭坎】光院【陆扆徙戸部侍郎同中书门下平章事自三省得宰相有光署钱留为钱资学士院来始有至扆送光院钱五千万以荣近司】郑使君钱【郑綮补庐州刺史嵗满去赢钱千缗藏州库后宅盗至终不犯郑使君钱】淮南府钱八十万缗【李徳裕迁淮南节度使代牛僧孺僧孺闻之以其军事付其副张鹭即驰去淮南府钱八十万缗德裕奏言止四十万为张鹭用其半】榆荚【南蛮投和在真臈南银作钱类榆荚】岁铸十余万【刘晏至湖峤荒险处所出货皆贱弱不偿所转晏悉储淮楚间货铜易祈嵗铸缗钱十余万】钱寻废【开元中以钱滥恶江淮间尤甚在勑业防令御史往江淮间収敛纳官镕之其费稍广州县恐钱数不充随以好钱继之自是百姓财弊耗损御史坐此左迁旧法毎一千重六斤四两近铸者各重七斤欧阳询所书六典注】钱炉【皇朝少府置十炉诸州皆属焉及少府罢铸钱诸州遂别合绛州三十炉杨宣鄂蔚各十炉益邓桞各五炉岸三炉定一炉同上】钱流地上【晏能权万货重轻使天下无甚贵贱而物常平自言如见钱流地上刘宴】纵钱【李若初代王维为浙西观察时天下钱少货轻州县禁钱不出境商贾不通若初始奏纵钱以起方货诏曰可】请铸【第五琦少以史干进初琦请铸乾元重宝钱以一代十既当国又铸重以一代五十会物价腾踊饥馑相望议者以为非是诏贬忠州长史】本分钱【裴延龄帝谓延龄曰朕所居浴堂殿一栋将压念易之未能也延龄曰宗庙至重殿栋微矣且陛下本分钱用之无穷何所难成帝惊曰本分钱奈何对曰此在经谊愚儒不能知臣能言之按礼天下赋三之一以充干豆一以事賔客一以充君之庖厨陛下奉宗庙能竭天下赋三之一乎鸿胪礼賔劳于四夷用什一为有嬴陛下奉宗庙所御饔饩简俭以所余为百官廪料飡钱未尽也则所不尽者为本分钱以治殿数十尚不乏况一栋哉帝顾曰人未尝为朕言之陆贽极论其谲妄】赐歳钱百万为脂粉费【贵妃杨氏传赐诸姨嵗钱百万为脂粉费】积钱盈室【五代袁正辞积钱盈室室中常有声如牛人以为妖劝其散积以禳之正辞曰吾闻物之有声求其同类尔宜益以钱声必止】永通钱货【南唐李景钟谟请铸大钱以一当十文曰永通泉货谟得罪而大钱废韩熈载又铸铁钱以一当二】半月【骠国以金银为钱形如半月】顺天得一【史思明建元顺天铸顺天得一钱】钱徧天下【王锷毎燕飨辄録其余卖之以収称故锷钱徧天下】飞钱【食货志宪宗以钱少复禁用铜器时商贾至京师委钱诸道进奏院及诸军诸使富家以轻装趋四方合劵乃取之号飞钱】买春钱【承平旧纂曰进士不第者诸知供酒肉之费号买春钱】授金钱【八月望夜师与上游月宫还潞州城上俯视城郭悄然而月光如昼师因请上吹以玉笛在寝殿中师令人取顷之而至既奏曲授金钱于城中而还旬日潞州奏八月望夜有天乐临城兼获金钱出唐逸史】钱文【初王氏之镇闽城罍甓皆有钱文有曰此城终归钱氏诸王氏恶之因命刬去而钱文愈明又謡言曰风吹杨叶皷城下不得钱来戈不罢吴越备史】黄金铸为臣钱【废王倧即位以黄金一镒命近侍袁文昌铸为臣钱文昌意有所求防且惧不就乃宿谋于匠者别铸一以为备以所授铸之废王临视果不就因潜以宿铸者献之同上】缗货通行【详求适变可以便人所贵缗货通行里闾寛息韩愈钱重物轻】鈆锡和青铜【往日用钱捉私铸今许鈆锡和青铜刻泥为之最易得好恶不合长相蒙杜甫诗】杂以鈆铁则恶【文粹刘秩禁私铸钱议铸钱不杂以鈆铁则无利杂以鈆铁则恶恶则不重】敛轻为重散重为轻【陆宣公奏议峻用铜为器之禁茍制持得所则钱不乏矣有强监以入其直有酒以纳其资茍消息合宜则钱可収固可以敛轻为重钱不足固可以散重为轻弛张在官何所不可】富埒天子【文粹刘秩禁私钱议汉文时吴王濞诸侯也富埒天子邓通大夫也财侔王者此皆铸钱之所致也】古之为钱以通货币【张曲江集议私铸钱布帛不可以尺寸为交易菽粟不可抄勺贸有无故古之为钱以通货币】王老【王元寳人以钱文有元寳字因呼钱为王老出南部新书】一炉【裴寂改铸钱赐一得自铸】　王元寳以钱为花迳【开元天寳遗事王元寳以锦綉石为柱以钱为甃花迳】钱文甲迹【昔因文徳皇后于武徳中行开元通寳钱命名及书皆欧阳询所为初进铸様后搯一甲防因铸之出谭賔録】钱鬼【复有和长兴者钜万藏家贯朽仄磨鳞差螭缩阵阵腥澁死而有知是谓钱鬼出孙权文】通神【幽闲皷吹张延赏问度支有一寃狱久不决及公判度支期以旬日平反视事日案上一帖云奉钱三万贯乞不问其狱公怒悉収吏讯之次日于盥洗处又一帖云奉钱十万贯公叹曰钱至十万通神矣】堂厨食利钱【两省以江淮冨人给文牒周行天下利堂厨食利钱方镇令预宴诸道大将之上富屋虚有影占之名徳裕判曰万钱已厚常愧素餐百姓尚贫岂宜争利既异抜葵之意尤伤脱粟之名将欲率人且宜正本遂罢之献替録】将以平率轻重权本末【齐威得其术而国以覇周景失其道而人用币考诸载籍国之兴衰实系于是刘秩请禁私铸钱】挼叶成钱【大中遗事轩辕先生居罗浮山宣宗召入禁中能以桐竹挼满手之叶悉成钱】禁人无得以铜为器【在塞其隙无使之泄禁人无得以铜为器皿禁铸铜为浮屠佛像钟磬蓄铜过千斤者铸钱以为他物者皆罪死不赦韩愈钱重物轻状】言钱弊之轻重者熟矣【元稹钱货议状古今言钱弊之轻重者熟矣或受大钱或放私铸或或贝或皮或刀或禁埋藏或禁销毁或禁器用或禁滞积皆可以救一时之弊也】上清童子【贞观中岑文本退朝于小亭避暑寐觉忽有叩门者报云上清童子文本慕道即命入乃年二十以下道士仪质爽迈冠浅青圎帔履衣服轻细乃曰仆上清童子自汉朝得果成本生于吴得夫不凝滞之道文本语以汉魏宋齐梁间君臣社稷之事了如目覩文本曰吾人冠帔何制度之异对曰夫道在于方圎之中仆外服圎而心方正相时仪也又问曰衣服皆轻细何王所出对曰此是上清五铢服又问曰比闻六铢者天人衣何五铢之异对曰尤细者则五铢也后令人潜送诣其所止出门于院墙下瞥然不见命工掘之至一古墓墓中无余物惟得古钱一枚文本悟上清童子是铜名元寳钱之文也外圎心方钱之状也青衣铜衣也五铢亦钱之文也汉时于吴是汉时铸五铢钱于吴王也】自晋以东厥钱用青金自河而北厥钱用黒金【吴殊异之禁不行矣牛僧孺防】取尉迟公帖【隋末一书生居太原苦于贫所居抵官库因此而见有钱数万贯遂欲携挈见一金甲人持戈曰汝要钱可取尉迟公帖来此尉迟公钱也书生访求至铁冶处有尉迟敬徳者方袒露蓬首鍜炼之次乃前拜之公问曰何故曰乞钱五百贯以济贫困尉迟怒曰打铁人安得钱乃侮我耳生曰足下他日富贵若能哀悯但乞一帖公不得已令生执笔曰钱付某乙五百贯具日月著名书生持去公与随从大笑以为妄也书生却至库复见金甲人令系于梁上髙处书生取钱止五百贯后敬徳佐神尧立殊功勑赐钱一库开库欠五百贯将罪主者忽于梁上得帖手视之乃打铁时书帖累日惊叹求书生具陈所见厚遣之出逸史】币轻则物价腾踊【古今之言钱者多矣而又可一贯以其时之升降轻重也币轻则物价腾踊币重则农无所集皆害也就而言之孰为利曰币重则利曰奈害农何曰赋不以钱而制其罪布帛之数则农不害以钱则多出市帛而价则害矣桞文】请天下以州名铸钱【唐志武宗废浮屠法永正监官李郁彦请以铜像钟磬罏铎皆归廵院州院铜益多矣盐鉄使以工有常力不足以加铸许诸道观察使皆得铸钱坊淮南节度使李绅请天下以州名铸钱京师为京钱交易禁用旧钱】时患钱轻【以至于量资帛权子母代复改铸攸行榆荚契刀厚薄轻重何人所制杜甫进士防】置钱万缗【崔戎为华州刺史吏以故事置钱万缗为刺史私用戎不敢及去召吏曰籍所置钱享军】以纸寓钱【王璵汉以来葬防皆有瘗钱后世里族称以纸寓钱为鬼事至是称乃用之】铸大鐡钱【又闽王延义改元永隆铸大鐡钱以一当十五代史】武徳四年铸开元通寳【径八分重四铢四参积十钱重一两得轻重大小之中其文以八分篆三体】洛并幽益桂等州皆置监【赐秦王齐王三炉右仆射裴寂一炉以铸盗铸者论死没其家属已上唐食货志】今之钱古之下币也【开元二十二年宰相张九龄建议古者以布帛谷粟不可尺寸抄勺均乃为钱以通贸易官铸所入无几而工费多宜纵民铸议下守官宰相裴耀卿黄门侍郎李林甫河南少尹萧炅秘书监崔沔皆以为严防恶钱则人知禁税铜折役则官冶可成计估度庸则私钱以利薄而自息若许私铸则下皆弃农而竞利矣左监门衞録事叅军刘秩曰今之钱古之下币也若舎之任人则上无以御下下无以事上不可一也物贱伤农钱轻伤贾物重则钱轻钱轻自卑物多则作法収之使少物少则作法布之使轻柰何假人不可二也铸钱不杂鈆鉄则无利杂则钱恶今塞私铸之名人犹冒死况设陷穽诱之不可三也铸钱无利则人不铸有利则去南畆者众不可四也人富则不可以赏劝贫则不可以威禁法不行人不理繇贫富不齐若得铸钱贫者服役于富室富者乗利而益恣不可五也夫钱重繇人日滋于前而鑢不加旧公钱与铜价颇等故破重钱为轻钱铜之不増在采用者众也出唐食货志】王清本【元和初次阳村百姓王清佣力得钱五镮因买田畔一枯栗树将为薪以求利经宿为邻人盗斫创及腹忽有黒蛇举首如臂语人曰我王清本也汝勿斫其人惊惧失斤而走及明王清率子孙薪之复掘其根根下得大瓮散钱实之王清因是获利而十余年巨富遂甃钱形龙号王清本酉阳杂俎】
