<!-- { "loadSidebar": true } -->
　　白聘则为妻　庙见为妻【在涂称妇】婚姻【以时】必告【父母】及时【男女得以及时】三星【在户在隅婚姻时也】百两【御之】燕尔【新婚】嬿婉【之求】女子有行【逺父母兄弟】尔室【宜尔室家】我仪【实维我仪】反马【既嫁三月而反马左氏】鸣凤之兆【见上注】从人【女子从人】艺麻　结褵九十【亲结其褵九十其仪】有室【三十壮有室礼】不息烛【礼曰嫁女之家三夜不息烛思相离也谓亲骨肉也】不举乐【娶妇之家三日不举乐思嗣亲也谓重世变也又曰婚礼不用乐幽隂之义也欲令子妇深思其义】嗣亲【见上注】遵附逺之文【娶于异姓所以附逺厚别也】卜先近之日【礼吉事先近日】亲迎【男女亲迎男先于女刚柔之义】授室【妇降自阼阶授之室明妇为家主】二十【女二十而嫁】男女以正六礼【纳采问名纳吉纳徴请期亲迎】奠鴈御轮合巹【礼曰主人筵几于庙壻执鴈入揖让升堂再拜奠鴈降出御妇车而壻授绥御轮三周共牢而食合巹而酳所以合体同尊卑以亲之】着代【承家】男贽【大者玉帛小者禽鸟以彰物也】女贽【不过榛栗枣修以告虔也】万代【婚礼万代之始】秦晋【匹也何以卑我】髙国【传曰敝无存曰此役也不死反必娶于髙国髙国贵族也】归我【仲子归于我注妇人谓嫁曰归】好仇【仇匹】求士【娶妻】隂礼【周礼以隂礼教亲则人不怨注隂礼男女之礼也婚姻以时则男女不怨旷】多婚【周礼荒政十曰多婚注荒年不备礼婚姻也诗曰古者国有凶荒则杀礼而多婚防男女之无夫家者所以蕃育人民】嘉礼【冠婚之礼】许嫁【礼曰女子许嫁而缨注系缨示有从人之端】授币【礼】女自归【礼】婚以礼成【妻由义合】布币五两【御轮三周】既系许嫁之缨【遂执告虔之贽】女辞家而适人　辞家【委巷在涂】是称家事【必慎令仪】婚惟着代【礼贵及时】衿鞶展庆【榛栗告虔】女既辞家【妇将授室】桃李【恐失当年】榛栗【遂移他族】娶巫家女【汉黄覇字次公为阳夏游徼与善相者共载见一妇人相者曰此妇人合富贵不然相书不可用也覇推问乃乡里巫家女也遂娶之后位至丞相】配嫁【晋书武帝制女年十七父母不嫁使长吏配嫁】世婚【汉郑崇字子游本髙宻大族世与王家相嫁娶也】逆妇先配【传郑公子忽如陈逆妇先配而后祖陈鍼子曰是不为夫妇诬其祖矣】三月乃奠菜【仪礼妇入三月乃奠菜以筐祭用槿祝曰某氏来妇敢奠菜于皇舅姑妇拜扱地扱地犹男子稽首也】承我宗事【仪礼父醮子曰往迎尔相承我宗事】施衿施鞶【母施衿结帨勉之曰毋违宫事庶母及门内施鞶申之以父母命】遂人以乐婚扰【甿田劝婚姻也周礼】判妻入子者皆书之【媒氏掌万人之判男女成名已上皆书年月日以名焉令男三十而娶女二十而嫁凡判妻入子者皆书之注入子嫁女也入云容媵侄娣不聘也书之别未成婚礼也】入币不过五两【凡嫁子娶妻也】谷圭以聘女【若粟文也】造端【礼造端乎夫妇】重责【本于婚娅以着代重责妇顺焉】女壮勿用娶女【易】人序【婚姻不贺人之序也】匪寇婚媾【易谓无冦难即往就婚也】逺耻【公羊婚礼不称主人逺耻也宋公使公孙来纳币称宋公辞穷】刘范【刘氏范氏世为婚姻】闻子有客【贺娶妻曰闻子有客使某羞礼】在途称妇【公羊在国称女在途称妇入国称夫人】系援【董叔娶于范氏曰将以求繋援也他日董祁愬于范献子献子执而防之于庭槐叔向曰求系既系矣求援既援矣欲而得之无所谓也】迟暮【离骚恐美人之迟暮及年嵗之未晏】繁息【汉书恵诏女子十五已上至三十不嫁五算欲人繁息勾践令国中女子十七不嫁罪父母】太早【王吉字子阳以夫妇人伦为之大纲夭夀之萌世俗婚姻太早未知为人父母之道而有子故人多夭】省俸禄赈婚姻【任延为九真太守骆越俗无嫁娶礼延令男年二十至五十女年十五至三十相匹配贫无聘财令长吏以下省俸禄赈婚姻】悔防【魏志王褒字伟元与管彦男女各始生许为婚彦为西夷校尉褒女更许人彦弟馥白褒褒曰贤兄葬父于洛阳随妻还临淄用意如此何婚之有】贺婚【晋王彪之曰贺娶妻者是因酒食而有庆语愚谓无直相贺之礼而有礼贶共庆防之义】乱伦之始【陆玩为侍中司空兄晔録尚书父英髙平相玩子纳尚书令王导初至江左请婚于玩玩曰培塿无松柏薰莸不同器玩虽不才不为乱伦之始】合二姓之好【上以事宗庙下以继后世也】老而纳正室【钟繇见上注】弹非耦【齐沈约弹王源嫁女与满璋男鸾弹文曰璋之下钱五万源以所聘余直纳妾王满连姻实骇物听潘杨之睦有异于此文选】王满【见上注】潘杨【潘岳作杨仲武诔曰潘杨之睦有自来也】禁相贺【宣诏郡国二千石或擅为苛政禁人嫁娶不得具酒食相贺由是废乡里之礼令民无所乐非所以导民也其勿行苛政也】轺軿【刘歆等新防婚礼亲迎立轺軿马轺立乗小车也軿马骊驾也】诸生皮弁【韩延夀为颍川定嫁娶丧祭仪品令文章校官诸生皮弁执爼豆为吏民行嫁娶礼】皮马之礼【晋所司奏婚礼纳徴大婚用纁束帛加圭马二驷王侯纁束帛加璧乗马大夫纁束帛加羊古以皮马为庭实天子加谷圭诸侯加大璋可依周礼改璧用璋其羊鴈酒米纁如故诸侯婚礼加纳采告期迎各帛五匹及纳徴马四匹皆夫家自备唯璋官为具】用羊【晋书云羊者佯也然则婚者有羊汉末始也】敛钱助婚【阮脩字宣子居贫年三十未有室王敦等敛钱为助皆名士也时有求入钱不得者】旧姻【诗曰不思旧姻】委禽【公子黒彊委禽焉黒字子晳】人伦所资【伉俪斯重】齐体一行【义存偕老】形分一气乾坤为八卦之门【人列三才夫妇为五伦之首】天地之位既分【夫妇之礼斯着】入币五两【束帛周礼】三十而娶【周礼男三十而娶女二十而嫁】　媒匪斧【析薪如之何匪斧不克娶妻如之何匪媒不得】因针【线因针而入不因针而急女因媒而嫁不因媒而亲】伐柯【如之何匪斧不克娶妻如之何匪媒不得】不交【礼曰男女无媒不交】媒娉　彊媒　良媒　从人曰归【因媒而嫁】媒氏【周礼】行媒【礼曰男女非有行媒不相知名】妻以礼求为人作媒【晋索纨字叔彻有孝亷令策夣立氷上与氷下人语纨曰氷上为阳氷下为隂隂阳事也士如归妻迨氷未泮婚姻事也君在氷上与氷下人语为阳语隂媒介事也君当为人作媒氷泮而成婚防太守田豹因防为子求张氏女仲春成婚】孔族属姻家【李敬元进吏部尚书凡三娶皆山东旧族又与赵李氏合谱故台省要职多族属姻家】服除乃婚【于志宁衡山公主既服除将下嫁志宁曰服可以例除情不可以例改心丧成婚非人情所忍于是公主待服除乃婚】潜相聘娶【髙士亷王妃主壻皆取当世勲贵名臣家未甞尚山东旧族后房龄魏徴李勣复与婚故望不减然每姓第其房望虽一姓中髙下悬隔李义府为子求婚不得始奏禁焉其后天下衰宗落谱昭穆所不齿者皆称禁姻家益自贵凡男女皆潜相聘娶天子不能禁世以为弊云】以姻戚进【窦威帝尝引入卧内谓曰昔周有八柱国吾与公家是也今我为天子而公为内史令事固有不等邪威惧顿首谢曰臣家在汉再为外威至元魏有三皇后今陛下龙兴臣复以姻戚进夙夜惧不克任帝笑曰公有三后族夸我邪闗东人与崔卢婚者犹自矜大公世为帝戚不亦贵乎】嫁娶必多取资【髙士亷初太宗尝以山东士人尚阀阅后虽衰子孙犹负世望嫁娶必多取赀故人谓之卖婚】王化所基【韦挺上疏曰夫妇之道王化所基故有三日不举乐之感今婚嫁之初杂奏丝竹以为宴欢官司习俗弗为条禁】请婚【禇遂良薛延陀请婚帝已纳其聘复絶之遂良曰信为万事本百姓所归故文王许枯骨而不违仲尼去食存信贵之也】通防名族【李日知贵诸子方緫角皆通婚名族时人讥之】引就清列【李懐逺与李林甫善常慕山东着姓为婚姻引就清列】天子嫁女皇后娶妇【萧至忠韦后尝为其弟洵与至忠殇女防婚至忠又以女妻后舅崔从礼子无诐两家合礼帝主萧后主崔时谓天子嫁女皇后娶妇】防嫁【齐澣开府王毛仲宠甚与龙武将军葛福顺相婚嫁毛仲奏请无下从澣乗间曰福顺典兵马与毛仲为婚家小人宠极则奸生不豫图且有后患】不欲与寒乡凡裔为姻对【尚官宋若昭欲以学名家家亦不欲与寒乡凡裔为姻对】用防家典帐中兵【李听以威刑操下用婚家窦绶典帐中兵骄骜怠沓牙将李臣则因众不忍夜斩绶首】宗族孤孺者皆为防嫁【徐岱宗族孤孺者皆为婚嫁】结婚【张孝忠为成徳军节度使朱滔悉兵攻之帝诏李晟率师援孝忠滔解去孝忠因与晟结婚本传】嫁故人孤女【严挺之嫁故人孤女数十人当时重之】斥廪婚嫁【栁仲郢衣冠孤女不能自归者斥廪为婚姻】蕃华不得通防【卢钧擢岭南节度使蕃獠与华人错居相婚嫁多占田营第舎有吏或挠之则相挺为乱钧下令蕃华不得通婚禁占田产阖部肃一无敢犯】为立夫家【贞元后流放衣冠孤女稚儿为立夫家】主其婚嫁【顔春卿临终捉真卿臂曰尔当大吾族顾我不得见以诸子诿汝后真卿主其婚嫁】破酒【韦宙出为永州刺史初里民婚出财防賔客号破酒昼夜集多至数百人贫者犹十数力不足则不迎至滛奔者宙条约使畧如礼俗遂改】有姻属【韦元旦与张易之有姻属易之败贬感义尉】无与为防【栁宗元贬永州司马移书言情曰荒陬中少士人女子无以为婚世亦不肯与罪人亲昵以是嗣续之重不絶如缕】彊使孽子防昵【干頔常怒判官薛正伦奏贬陕州长史比诏下頔中悔奏复署旧职正伦死以兵围其居彊使孽子婚昵】取世家子【杜中立开成初文宗欲以真源临真二公主降士族谓宰相曰民间修婚姻不计官品而上阀阅我二百年天子顾不及崔卢耶诏宗正卿取世家子以闻中立及校书郎卫洙得召见禁中拜著作郎月中迁光禄少卿驸马都尉尚真源长公主】许防【刘悟传裴敞冕之裔辟悟府悟竒之故为从谏纳其女裴年十五火光起袿下家人以为怪因许婚封燕国夫人】宋宣逺与卢懐慎姻家【崔沔监察御史宋宣逺与卢懐慎姻家恃以弄法姚崇子留司东都通賔客招贿赂沔将按劾崇懐慎方执政共荐沔有史才改著作郎去其权盖惮之也】托系援于髙门实光荣于旧族【见哀羇旅申以婚姻托繋援于髙门实光荣于旧族代李丕与郭谊书】汨丧亷耻【唐賛遭晋播迁刘石乱华百宗荡析士去坟墓子孙犹挟系録以示所承而伐阀显者至卖婚求财汨防亷耻天子屡抑不为衰】长女当及事谁助出帨缡【韩文】近代防礼【当迎妇以粟三升填臼席一枚以覆井枲三斤以塞窻箭三枝置户上妇上车聓骑而环车三匝女嫁之明日其家作黍臛女将上车以蔽膝覆头而妇入门舅姑以下悉从便门出更从门入言当躏新妇迹又妇入门先拜猪樴及灶酉阳杂俎】定防店【续幽恠録韦固少未娶旅次宋城遇异人倚嚢坐向月检书如西国梵字云此幽防之书固曰然则君何主曰天下之婚尔因问囊中赤绳子云以繋夫妻之足虽仇家异域此绳一系终不可易君妻乃此店北卖菜陈妪女尔固逐之入菜市见眇妪抱二嵗女亦陋老人指示之固怒磨小刀付奴曰杀彼女当赐汝万钱奴翌日刺于稠人中才眉间尔后十四年以父荫叅相州军刺史主泰妻以女年十六七容貌端丽眉间常帖花钿未尝暂去逼问之曰妾郡守之犹子也父卒于宋城任时襁褓乳母鬻蔬以给朝夕尝抱于市为贼所刺痕尚在因尽言宋城宰闻之名其店曰定婚】岗头泽底【国史补张说好求山东婚姻与张氏亲者皆为甲门四姓郑氏不离荥阳又岗头卢泽底李上门崔皆为显族】约不论财资【韩愈寄立之诗老妇愿嫁女约不论财资】言姻喜附葭【栁宗元诗】玉台挂寳镜持此意何如坦腹东床下由来志气疎【李白诗】兎丝附蓬麻引蔓故不长【杜甫新婚别兎丝附蓬麻引蔓故不长嫁女与征夫不如弃路傍】生女有所归鸡狗亦得将【同上】颇谓秦晋匹从来王谢郎【同上】凡七姓十家不得自为婚【髙俭为氏族志又诏后魏西李寳太原王琼荥阳郑温范阳卢子迁卢泽卢辅清河崔宗伯崔懿晋赵郡李楷凡七姓十家不得自为婚】女福丰厚必有令匹【栁玭家训曰东都仁和里裴尚书寛子孙众盛实为名阀天后时宰相魏元同选尚书之先为壻未成婚而魏陷罗织狱家徙镇岭表及北还女已逾笄其家议无以为衣食资愿下髪为尼有一尼自外至曰女福丰厚必有令匹子孙将遍天下宜北归家人遂不敢议及荆门则裴赍装以迎矣今势利之徒舍信誓如反掌则裴之蕃衍乃天之报施】中外姻嫁其礼献皆亲阅之【郑余庆】防日北军供帐【李泌无妻不食肉帝乃赐光福里第彊诏食肉为娶朔方故留后李暐甥婚日北军供帐】将授室而罢【白敏中初帝爱万夀公主欲下嫁士人时郑颢擢进士第有阀阅敏中以充选颢与卢氏婚将授室而罢防之】诸王子孙凡防聘必先因韩虢以请【辄皆遂至数百千金贵妃杨氏】女孙适崔臯裁九品卫佐【帝重其不婚权家郑覃传】一村惟两姓世世为婚姻【白乐天陈村诗】锦绣张道待其至【藩镇朱滔初回纥以女妻奚王至大厯末奚乱杀王女逃归道乎卢滔以锦绣张道待其至请为婚女悦许焉遣使修壻礼于回纥回纥喜报以名马重寳】借吉而防【蒋乂张孝忠子茂宗尚义章公主母亡遗言丐成礼帝念孝忠功即日召为左卫将军许主下降乂上疏以为墨缞礼本缘金革未有夺丧尚主者礼违人情不可为法帝令中使者谕茂宗之母之请乂意殊坚帝曰卿所言古礼也今俗借吉而婚不为少对曰俚室穷人子旁无至亲乃有借吉以嫁不闻男冐凶而娶陛下建中诏书郡县主当防皆使有司循典故母用俗仪公主春秋少待年不为晚请茂宗如礼便帝曰更思之防太常博士韦彤谏曰婚礼主人几筵听命称事立文谓之嘉所以承宗庙继后嗣也丧礼创巨者日久痛甚者愈迟二十五月而毕谓之凶所以送死报终示有节也故夫义妇听父慈子孝昔鲁侯改服晋襄墨缞缘金革事则有权变安有释缞服衣冕裳去垩室行亲迎以凶渎嘉为朝廷爽法疏入帝迕其言促行前诏然心嘉乂有守】礼部郎中【凡婚嫁花钗礼衣六品以下妻及女嫁则服之其次花钗礼衣庶人女嫁则服之凡婚嫁之服资廕髙者皆以髙唐六典】
