<!-- { "loadSidebar": true } -->
　　白公赐公冶冕服辞彊之而后受　辞有先登【齐侯赏黎弥弥辞曰有先登者臣从之晢帻而衣貍制】齐公孙青聘卫侯以为有礼齐侯徧饮诸大夫酒曰二三子之教也苑何忌辞曰与于青之赏必及于其罚【言青有善既受赏后青有罪亦当同受其罚也】逃赏【楚昭反国赏功臣申包胥曰吾为君也君既定矣又何求遂逃赏】鲁连不受功而去　子产辞赏【曰臣不敢及赏礼】周仁让赐【周仁景帝再幸其家所赐甚多终让不受】辞赐劒【卫绾事见上注】屠羊说【庄子楚昭王失国屠羊说走而从王反国赏从者赏及屠羊屠羊曰大王失国说失屠羊大王反国说亦反屠羊又何赏之有】临没还赏【子家子反赐于府人传】又【后汉祭彤次孙临终谓子曰吾蒙国恩而微绩不立不可无功受负吾死后汝悉簿上所得赐物身効死前行】陈平还赐【见赏寳门】后汉郑【字巨君为太尉帝诘让上印绶临没悉还赐物】孔宫人赐【王晙兰池胡康待賔据长泉反防六州诏郭知运与晙讨平之宗以宫人赐知运等晙独不敢取曰臣之事君犹子事父讵有常近闱掖而臣子敢当乎誓死以免见聴】赐女乐引诏使辞【张茂昭顺宗立进同中书门下平章事复遣之镇赐女乐二人固辞车至第门茂昭引诏使辞曰天子女乐非臣下所宜见者汾阳咸宁西平北平皆有大功故当是赐今臣下述职以朝奈何滥赏后日有立功之臣陛下何以加之复赐安仁里第亦让不受】见功臣多矣未尝以玉带赐之【周太祖本纪思绾景崇相次降隐帝劳威以玉带加检校太师兼侍申威辞曰臣事先帝见功臣多矣未尝以玉带赐之因言臣幸得率行伍假威灵以破贼者岂特臣之功皆将相之贤有以安社稷抚内外而馈饷以时故臣得以専事征伐隐帝以威为贤于是悉召杨邠史洪肇苏逢吉禹珪窦贞固王璋等皆赐以玉带五代史】
　　功【二】
　　白书曰功加于时【时当时也】予嘉乃勲　竭力尽能　藏于盟府【功也】戡难书之竹帛【茂勲铭于钟鼎】功懋懋赏【懋赏也】効锥刀之用【立毛髪之功】展犬马之効【立方寸之功并选】名挂史笔铭于太常【周礼有功者司勲铭于王之太常】周书曰厥有成绩纪于太常【太常旌旗也】镂于金石【文子】献功于王　输力【左】嘉乃丕绩　告厥成功　嘉绩防勲【録功】昔周宣之代国人歌方叔之功列于周雅【汉武之朝词臣美充国之绩兴于汉颂】图功臣于麒麟阁【汉制】保庸【周礼大宰以八统驭万人驭万人五曰安有功也】兴功【周礼以庸制禄则人兴功注以禄赏功则人劝也】稽功【周礼】周礼王功曰勲【辅成王业若周公也】国功曰功【保全国家若伊尹也】民功曰庸【法施于民若后稷也】事功曰劳【以劳定国若禹也】治功曰力【制法成治若臯陶也】战功曰多【克敌出竒若韩信陈平也】五曰议功之辟【周礼八辟也】七曰议勤之辟【皆谓有功议其罪也】成王以周公为有勲劳于天下封于曲阜报功【礼】名与功偕【礼】功疑惟重　功多有厚赏　明试以功【车服以庸】惟帝念功　以奏功庸【大功也奏为也】报功防勲且旌君伐【伐功也】谷梁云卑不尸大功【尸主也】书劳【传公至自晋孟献子书劳于庙】山河之誓【汉高兴功臣剖符作誓曰黄河如带太山如砺功不絶丹书铜劵金匮石室藏之宗庙也】无横草之功得列宿卫【终军言】有汗马之劳【萧何】覆过【陈汤列功覆过】蔺生収功于章台骠骑发迹于祁连【扬雄文】光武以吏事责三公【故不任功臣】方面之勲【贾复字君文常从帝征伐故少立方面之勲】兵部叙録格【跳荡先锋挺入陶坚者为一等陈万人叙十人上资加两阶优与处分三品五品不限宫考资次叙録式格功计杀获及输失数若输多除跳荡及斩将外自余并节级酬勲不在与官放选限也】僝功【僝具也】稽其功绪在泮献功　程功绩事【礼】狐赵之勲　计功　臧武仲曰无废二勲【谓祖文仲及宣叔之勲】禄勲【合亲传】孔桑防不徙而大功立【尉迟恭賛曰敬徳之来太宗以赤心付之桑防不徙而大功立】效尺寸功【李靖帝将伐辽召靖入谓曰公南平呉北破突厥西定吐谷浑惟高丽未服亦有意乎对曰往慿天威得效尺寸功今疾虽衰陛下诚不弃病且瘳矣】论功定封邑【房龄帝顾羣臣曰朕论公等功定封邑恐不能尽无有讳各为朕言之淮安王神通曰义师起臣兵最先至龄等以刀笔吏居第一臣所未喻帝曰叔父兵诚先至然未尝躬行阵劳故建徳之南军败不振讨黒闼叔父望风辄奔今龄等有决胜帷幄定社稷功此萧何所以先诸将也叔父以亲宜无爱者顾不可縁私与功臣竞先后尔】功臣并世袭【长孙无忌帝欲功臣并世袭刺史贞观十一年乃诏有司朕慿明灵之祐贤佐之力克剪多难清防内盖时屯共资其力世安专享其利朕所不取刺史古诸侯虽名不同而监统一也无忌等义贯休戚效挺夷险嘉庸懿绩简在朕心其改锡土宇用世及之制乃以无忌为赵州刺史以赵为公国凡十有四人】叶賛之功【五代裴迪梁太祖自歧还将吏皆赐迎銮叶賛功臣太祖目迪曰叶賛之功惟裴公有之他人不足当也】功盖一世而上不疑【郭子仪賛唐史臣裴垍称权倾天下而朝不忌功盖一世而上不疑】独有方面功【河间王孝恭始隋亡盗贼徧天下皆太宗身自讨定无特将专勲者惟孝恭独有方面功以自见云】定难元从功臣【陆贽帝欲以内外从官普号定难元从功臣贽曰官官具僚恪居奔走劳则有之何功之云难则尝之何定之云今与奋命者齿恐沮战士之心结勲臣之愤帝乃止】投隙龙骧【韦张賛曰臯建封本诸生震兴田亩间未有以异人及投隙龙骧皆为国梁楹光奋一时使不遭遇与庸夫汩汩并胔而腐可也】赐号【孔纬累迁尚书左仆射赐号持危啓运保乂功臣】所至有功【范希朝在朔方时招突厥别部沙陀千落众万余有之其后用沙陀战者所至有功】録过遗功【侯君集高昌平君集刻石纪功还初君集配没罪人不以闻又私取珍寳妇女将士因亦盗入不能制及还京师有司劾之诏君集诣狱簿对中书侍郎岑文本谏曰高昌之罪议者以其遐逺欲置度外唯陛下奋独见之明授决胜之略君集得指期平殄今推劳将帅从征之人悉蒙重赏未逾数日更以属吏天下闻之谓陛下録过遗功无以劝后】杀敌为功【韩全义为淮西行营招讨使班师过闗下托疾不入谒司马崔放见帝谢无功帝曰全义诱少诚归国功大矣何必杀敌乃为功邪】王重荣有大功【王处存田令孜讨王重荣徙处存节度河中上书言王重荣有大功不可改易揺诸侯之心不纳】正灋纪功则戎行可劝【郑俌上疏以为正法纪功则戎行可劝】李翰传廵功状【表上之曰今陜郊一战犬羊骇北王师振其西廵扼其东此天使廵举江淮以待陛下师至而廵死不谓功乎】不欲竭中国力以幸功名【王忠嗣尝曰平世为将抚众而已吾不欲竭中国力以幸功名】不幸边功【姚崇十事朝廷覆师青海未有牵复之悔臣愿不幸边功可乎】士贵建功【赵犫黄巢与秦宗权合兵数十万缭长壕五周百里攻之州人大恐犫令曰士贵建功立名节今虽众寡不敌男子当死地求生徒惧无益也】攘袂指天抜劒击柱【陆宣公奏议以汉高之制服雄豪太宗之削平区防天下既定乃论功勲有萧何之殊庸有房杜之硕画战守经畧倬乎殊伦犹谓丰沛故人刀笔文吏诸将不服颇相訏扬攘袂指天拔劒击柱偶语谋反諠哗讼寃矧今方资武力非恩幸竞进之时】眷言勲绩深注予怀【賛皇一品集赐石雄诏受尺一之诏盘丈八之矛果然荡寇眷言勲绩深注予怀】功绩光明为天子倚信【史大奈等事君皆一其志无有顾望用能功绩光明为天子倚信】戚未匡齐陈平终佐汉搀抢扫河洛直割鸿沟半【李白】鼎彛竹帛未足云纪【柳宗元啓】终与安社稷功成去五湖【李白诗留侯将绮李出处未云殊云云】圣智不失时建功及良辰【赠张相同上】功流社稷【李徳裕以身扞难功流社稷旧史】功名之竒近世所未有【李愬始晟平京师市不改肆愬平蔡亦如之功名之竒近世所未有】或翼或从尸天之功【刘裴賛曰观二子非有踔越之姿当高祖受命赫然利见于世故能或翼或从尸天之功出唐史】
　　让功【三】
　　白范文子后入【传曰晋师伐齐归范文子后入武子曰无为吾望尔也夫对曰师有功国人喜以逆之先入者必属耳目焉是代帅受名也故不敢武子喜】功成不居　不自伐故有功【老子】汝惟不伐天下莫与汝争功【书】孟之反不伐【奔而殿将入门防其马曰非敢后也马不进也】辞有先登【黎弥事见上】鲁连推功而去【曰所贵天下士者为人排患取之是商贾连不忍为也】大树将军【后汉冯异字公孙为将进止皆有所表识毎所止舍诸将并坐论功异独屏居树下军中号大树将军】劾辞让【魏田畴字子泰从太祖北征为乡导出卢龙去桞城二百里羌惊大斩获封为亭侯畴让封至数四有司劾畴悁愎宜免官公卿议以文子辞掾包胥逃赏传载其美原思辞粟仲尼不与之子路拒牛谓之正义畴虽不合大义有益推让之风宜优其节乃拜议郎】又【吕氏春秋子路拯溺人拜之以牛不受夫子叹之】归功诸将【魏任城王彰破乌桓太子谓曰卿有功见上勿自伐归功诸将太祖果说】无功而受名臣不敢以为有勲不废宜膺裂地之荣【无功受名实惧贪天之罪】介推不言陈平让无知【平封户牖侯辞曰非魏无知安得进乃赏无知也】劝令推功不肯【赵充国振旅还所善浩生赐迎说曰众人皆以破羌彊弩二将军功多将军即见宜推功于二将军充国曰吾年老位极岂嫌伐一时事以欺明主哉兵势国之大事老臣不明言谁为陛下言者卒以实对】自知【贾复君文未尝言功帝辄曰君文之功吾自知之】避敌让功【唐彬与王濬共伐呉彬知贼势已殄孙皓将降未至呉三百里称疾迟留以示不竞识者高之】孔每防必归功于下【王世充每防必归功于下虏获尽推与士卒故人争为効由是功最多】长孙无忌辞【帝欲功臣并世袭乃诏有司无忌等辞曰羣臣披荆棘事陛下今四海混一诚不愿违逺左右而使世牧外州与迁徙等帝曰割地封功臣欲公等后嗣常为藩翰而薄山河之誓反为怨望朕亦安可彊公土宇邪遂止】未尝言功【姚况性简退未尝言功】不邀一旦功【孔戣拜岭南节度使贞元中黄洞诸蛮叛乆不平容桂二管利虏掠幸有功乃请合兵讨之戣固言不可帝不聴大发江湖兵防二管入讨兵被瘴毒死者不胜计安南乗之杀都护李象古而桂管裴行立容管阳旻皆无功忧死独戣不邀一旦功交广晏然大治】诏与李晟收京师次浐西【元谅先奋鏖贼败之进屯苑东晟使坏垣以入泚连战皆北遂大溃京师平让功于晟唐史李元谅】
　　伐功【四　争功附】
