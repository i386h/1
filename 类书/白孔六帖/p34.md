<!-- { "loadSidebar": true } -->
　　白大防【大为之防】小决【子产曰防人犹川不如小决使导】修利导逹【季春天子命有司曰时雨将降修利隄防导逹沟渎】濬畎浍【禹曰予修濬畎浍距川濬深也距至也深之以通至于川也】防川障泽【台骀宣汾洮障大泽】非窃壤可堙【岂积灰能止事见救水门】涨桃花之水【三月桃花水至】决瓠子之河【汉武决瓠子河发卒数万塞之自临河令将军已下皆负薪上悼功不成作瓠子歌】羡溢【汉书河决平原将塞之议者曰若隄不及冬成春来桃花水盛必羡溢有填淤反壤之害也】尽力沟洫【禹】郑白之渠【决渠降雨也】金隄【汉书河决酸枣坏金隄】茍月令不行【阙修利之备】则时雨将降【致昏垫之忧】増卑陪薄【沟洫志曰缮完故隄増卑陪薄】匠人【周礼匠人为沟洫】大防外杀【谓下厚上薄也】止水【礼曰夫礼之禁乱犹防之止水所自来也故以旧防为无用而坏之者必有水败以旧礼为无所用而去之者必有乱患】沉白马【见救水灾门注】都水【晋书都水使者汉之水衡之职东都省都水置河隄使者】移水道【齐人延年上书可令水工开大河上岭出之湖中东注之海闗东长无水灾上壮之然大禹所导恐难更改】水势【王凤曰水势各异不博议利害来春桃花水盛必羡溢也】善防水者使水淫之【淫读为廞谓水淤泥土留着助为之厚也】地势【沟因水势河因地势】竹落【河隄使者王延年以竹落长四丈九尺围盛以小石两船夹载下之三十六日河隄成也】开十二渠【史记西门豹为邺令凿十二渠引河水灌田当时人苦役豹曰百嵗后父老子孙思我至今得水利民富足汉长吏以十二渠桥絶驰道相近欲合二渠为一桥父老不肯曰贤君之法式不可改也】龙首【严熊临晋民愿穿洛以溉重泉以东万余顷故恶地于是穿渠洛水至商岭下岸岸崩徃徃为井井渠之生自此始穿渠得龙首骨故名龙首渠】所在穿渠【马援所过郡县为穿渠溉灌以利民】贾侯渠【魏贾逵字道梁为豫州通运渠二百里所谓贾侯渠】水不流【后汉王梁字君严为河南尹穿伊谷水注洛阳城下东泻巩川及渠成开决而水不流有司劾之】郑国渠【史记云韩患秦好兴兵事欲罢之无令东伐乃使水工郑国间说秦令凿泾水自中山西抵瓠口为渠并北山东注洛三百里欲溉田中作而觉欲杀郑国国曰始臣为间然渠成亦秦之利也为韩延数年之命为秦建万代之功卒使就而田注四万余顷收皆亩一钟于是闗中为沃野无凶年秦以是富彊因命曰郑国渠】千金渠【汉书张掖郡有千金渠】浪荡渠【汉书地理志至荥阳浪荡渠】白渠【汉书赵中大夫白公引泾水为渠见泾门注】平虏【魏祖以袁尚归单于将征凿渠自呼沱入汾水名平虏渠】股引【股支别引水也】脉连六辅【倪寛奏开六辅之渠水以广溉灌田也】孔彻壅通堙【杜亚拜淮南节度使至则治漕渠引湖陂筑防庸入之渠中以通大舟夹隄髙卭田因得溉灌防启道衢彻壅通堙人皆悦頼】脩塞【宗室臯迁荆南节度使初注陵东北傍溪有古障不治嵗輙溢臯脩塞之】广溉道【髙士亷进益州长史秦时李氷导汶江水灌田濒水者顷千金民相侵冒士亷附故渠厮引旁出以广溉道人以富饶】平虏渠【姜师度为易州刺史并海凿平虏渠以通饷路罢海运省功多】强公渠【强循累雍州司士参军华原无泉人畜多渴死循敎人渠水以浸田一方利之号强公渠】树隄自固【萧仿拜义成君节度使滑州濒河累嵗水壊西北防仿徙其流逺去树隄自固人得以安】筑隄七百歩【李渤为虔州刺史治湖水筑隄七百歩使人不病渉】筑隄捍钱塘湖【白居易迁为杭州刺史始筑隄捍钱塘湖钟泄其水溉田千顷】凿渠【齐澣以淮至徐城险急凿渠十八里入青水人便其漕】兴成【李石奏咸阳令韩辽治兴成当咸阳右十八里左直永丰仓秦汉故漕渠城起咸阳抵潼闗三百里无车挽劳则辕下牛尽可耕永利秦中矣】凿赣石梗崄以通舟道【路应为虔州刺史凿赣石梗崄以通舟道】郑白二渠【李栖筠闗中旧仰郑白二渠溉田而豪戚壅上游取硙利且百所夺农田十七栖筠请皆彻毁】浚渠厮江流灌田【为常州刺史嵗仍旱编人死徙踵路栖筠为浚渠厮江流灌田遂大稔上】筑隄防【杨凝亳州刺史缺董晋以凝行州事増垦田决污堰筑隄防水患讫息】治河内秦渠【崔引礼迁河阳节度使治河内秦渠溉田千顷】开盲山故渠【改天平节度使李同防叛与李听合师讨之时徐泗节度使王智兴檄兖海郓曹淄青当徐道者出车五千乗转粟馈军引礼度道逺乃自兖开盲山故渠自黄队抵青邱师人大济】凿咸应永清二渠【李景略拜丰州刺史天德军曲受降城都防御使凿咸应永清二渠】时其钟泄【高瑀领忠武节度使州北水旱无年瑀相地宜筑堤庸百八十里时其钟泄民頼不饥】引渠溉塞下地【李听以功兼御史大夫夏绥银宥节度使又徙灵盐部有光禄渠乆廞废听始复屯田以省转饷即引渠溉塞下地千余顷后頼其地】决翟王渠【赵珝封天水郡公按邓艾故迹决翟王渠溉稲以利农】浚渠【张志和县令使浚渠执畚无忤色】民歌【薛大鼎累迁徙沧洲刺史无棣渠久廞塞大鼎浚治属之海商贾流行里民歌曰新沟通舟楫利属沧海鱼盐至昔徒行今骋驷美哉薛公德旁被又防长芦漳衡三渠泄污潦水不为害】度开漕渠【黎干迁京兆尹京师苦樵薪乏干度开漕渠兴南山谷口尾入于苑以便运载帝为御安福门观之干宻具船作倡优水嬉兾以媚帝乆之渠不就】疲生人之力泄天地之藏【陈子昂上言近隋炀帝恃四海之富凿渠决河自伊洛属之扬州疲生人之力泄天地之藏中国之难起故身死人手宗庙为墟逆元气之理也】募民治隄【五代安彦威徙镇归徳是时河决滑州命彦威塞之彦威出私钱募民治隄】巨渠决太古众水为长蛇【杜甫柴门】袁家渇自西南行不能百歩得石渠【民桥其上有泉幽幽然而其鸣乍大乍细渠之广或咫尺或倍尺其长可十歩许其流抵大石伏出其下逾石而徃有石菖蒲被之青藓环周桞宗元石渠记】隄喧簇败夫【白居易诗】増石为防【桞宗元兴州江运记増石为防膏我稲粱】青渠一邑传【杜甫春川】龙口飘花【金銮宻记曰翰林有龙口渠通内苑天雨之后必飘诸花蘂经由而出有百种香色名不可尽春月尤妙】十石垆渠【河中府龙门东南二十三里有十石垆渠二十三年县令长孙恕凿溉田良沃亩收十石见唐地里志】
　　沟洫【十三】
　　白禹尽力乎沟洫【沟洫亦渠也广四尺深四尺曰沟洫倍沟】匠人【为沟洫】地阞【考工记曰凢沟洫逆地阞谓之不行注阞犹胍理也不行谓决溢也】一日先深之【凢沟防必一日先深之以传众力】大封【周礼大封之礼令众也注谓正封疆沟涂也】雍氏【掌沟渎浍池之禁凢害于国稼者春令为阱获沟渎之利于民者秋令塞阱杜获注害于国稼者谓水潦禽兽也】荡水【以潴蓄水以沟荡水以防止水以列舎水以浍写水】水势【周礼凢沟必因水势防必因地势善沟者水潄之善防者水淫之注淫谓淤泥土助为厚】周礼遂人凢治野夫间有遂【遂广深二尺】遂上有径【径容牛马】十夫有沟【沟陪遂】沟上有畛【轸容大车】百夫有洫【洫陪沟】洫上有涂【涂容乗车一轨】导逹【月令三月中气后五日天子命有司修利隄防导逹沟洫】稍沟三十里而广倍【注谓不垦地之沟也郑司农云稍读为桑螵蛸之蛸谓水湍齧沟也故三十里而广倍　蛸音消】水庸【礼曰祭防与水庸事也注云水庸沟也】股引【汉书见渠门注】孔厮沟蓟门【姜师度为易州刺史始厮沟于蓟门以限奚契丹】通舟楫【薛大鼎民歌曰新沟通舟楫利】月明沟水晓【韩愈诗】沟浊萍青青【君居泥沟上沟浊萍青青题张十八居诗】沟塍【耕斸归沟塍送侯参谋诗】木刀沟【唐地理志定州新乐有木刀沟有民木刀居沟旁因名之】为别讵防时伊予隧沟洫【元稹】防沟渎【旧史于頔为湖州刺史因行县至长安万山其下有水西湖南湖防凿溉田三十顷久堙废頔命设隄塘以复之改苏州刺史防沟渎整路衢至今頼之】一心穿地【姜师度有巧思颇知沟洫之利厯易州刺史河北巡察兼度支营田使又为陜州刺史河中尹师度既好沟洫所在必发众穿凿虽时有不利而成功亦多先是太史令傅孝忠善占星纬时人谓之语曰傅孝忠两眼看天姜师度一心穿地旧唐史】
　　漕【十四】
　　白汉武穿漕入渭【水运曰漕】呼沱石臼【后汉永平中治呼沱石臼河从都虑至羊膓没溺不可筭都邓训监其事上言罢之更用驴辇嵗省亿万计也】翦木开漕【虞诩为武都守先时运道粮艰澁僦五致一诩乃按行之自沮至下辩数千里烧石翦木开漕以人僦直于是水通】零桂漕【杜元凯开阳口起夏水逹巴陵千余里防长江之险通零桂之漕】计户转漕【汉】漕挽将漕最【卜式为武臯令领城考课最】底柱之漕【畨孙欲省底柱之漕】树栅立埭【刘牢之守甄城兖州溉水道险澁用闻人爽谋堰石渠水树栅立七埭为派拥二岸之流以利运漕】租运【袁宏家贫以租运自业】褒斜道通漕【汉时人上书言通褒斜道及漕事下张汤汤问其事言可行船漕汉中之谷可致便于底柱之漕从之道果近而水湍石不可漕】引渭为漕【郑当时言闗东之漕从渭上渡六月罢而渭水道九百里时有难处谓引漕穿渠起长安竝南山下至河二百里轻易漕度可令三月罢而渠下民田万余顷得溉此损漕省卒而益肥闗中之地天子从之为大利便】镌底柱之隘【阳焉上言河上下患底柱隘可镌广之上从之使焉镌之裁没水中不能复去而水益湍怒为害甚于故】孔便宜发近海租赋【崔仁师征辽东别知河南漕事仁师以漕路回逺恐所输不时至以便宜发近海租赋饷军之食】舟水东漕【崔湜建言山南可引舟水东漕至商州自商镵山出石门抵北蓝田可通挽道中宗以湜充使】喜渠漕【姜师度喜渠漕所至徭役纷纭不能便然所就必为后世利矣】凿潭通漕【韦坚为水陆运使初浐水衘苑左有望春楼坚于下凿为潭以通漕二年而成帝为升楼诏羣臣临观而咸阳防浐太原永丰渭南诸仓节级转运水通则舟行水浅寓于仓以待则舟无停留而物不耗失】为歇艎支江船二千艘【刘晏为歇艎支江船二千艘毎舩受十斛十船为纲毎纲三百人篙工五十人自扬州遣将部送至河隂上三门号上门填阙舩米斗减钱九十调巴蜀襄汉麻枲竹篠为绹挽舟以朽索腐材代薪物无弃者未十年人人习河隂险同上】江船不入汴汴船不入河河船不入渭【江南之运积扬州汴河之运积渭口渭船之运入太仓嵗输粟百一十万石无斗升溺者同上】后代控引淮海【杜甫试进士防问后代控引淮海漕通泾渭固舟楫之利逹仓庾之储人頼此殷亦行之自乆】六门堰【李频迁武功令县有六门堰者廞废五百五十年方嵗饥频发官廥庸民浚渠按故道厮水溉田谷以大稔宪宗嘉之赐绯鱼】减运钱数十万【齐澣迁润州刺史州北距歩沙尾纡滙六十里舟多败溺澣徙漕路繇京口埭治伊娄渠以逹杨子嵗无覆舟减运钱数十万新唐】
　　堰埭【十五】
