<!-- { "loadSidebar": true } -->
　　白天道福善祸滛　神之所恶　神所劳矣【恺悌君子】神必据我【据安也】神所凭依将在德矣　神其吐之【吐之谓不享其祭】神降之福　降福穰穰　小信未孚神不福也　介尔景福　卜尔百福　时万时亿　老子曰以道涖天下其鬼不神非其鬼不神其神不伤人也　不善之家【祸实由已】有道之日【神不伤人】监德　观恶【见鬼神门】鬼神害盈而福谦【易】善为积庆【正可闲邪】狐突适下国见太子申生【申生曰夷吾无礼吾将请于帝矣将以晋畀秦后七日将有巫者见我曰帝许我伐有罪矣毙于韩左传云】多福【作梗】无患【为祟】孔论以祸福【和政公主吐蕃犯京师主避地南奔次商于遇羣盗主谕以祸福皆稽颡愿为奴】祸不旋踵【上官仪自禇遂良等元老大臣相次屠覆公卿莫敢正议独仪纳忠祸又不旋踵】隂祸【裴炎斩于都亭驿初炎见裴行俭破突厥有功沮薄之乃斩降虏阿史那伏念等五十余人议者恨其媢克且使国家失信四夷以为隂祸有知云】祸福无基【河间元王孝恭辅公祏反为行军元帅讨之将发大飨士桮水变为血坐皆失色孝恭自如徐曰祸福无基惟所召尔顾我不负于物无重诸君忧公祏祸患贯盈今仗威灵以问罪桮中血乃贼臣授首之祥乎尽饮罢众心为安本传】福善祸滛之训有时而挠【张镒武元衡李绛賛镒元衡暴忠王室绛巨德大臣皆为贼奸所乗不殁元身葢福善祸滛之训有时而挠】当谕众以祸福【叚秀实谓朱泚曰公本以忠义闻天下今变起仓卒当谕众以祸福肃清宫室】天下有危机祸福因之【陈子昻对三事其三言天下有危机祸福因之而生机静则有福动则有祸】防养孽萌以成祸根【藩镇序】乗机反祸【崔日用才辩絶人敏于事能乗机反祸取富贵】问振灾邀福【韦绶帝问所以振灾邀福者对曰宋景公以善言退法星三舍汉文除秘祝有司祭而不祈此二君皆受自至之福书美前史如失德以灾媚神以丏助神而有知且因以谴也时帝不德故托讽焉俄检校戸部】有非常之福必有非常之祸【杨炎自道州还也家人以緑袍木简弃之炎止曰吾岭上一逐吏超登上台可常哉有非常之福必有非常之祸安可弃是乎及贬还所服】祸福何常【张道源拜大理卿时何稠得罪籍其家属赐羣臣道源曰祸福何常安可利人之亡取其子女自奉仁者不为也更资以衣食遣之】诡迹避祸【裴度自见功髙位极不能无虑稍诡迹避祸】逃祸【徐坚初太平公主用事武攸暨屡邀请坚坚不许又以妻岑义女弟固辞机宻转太子詹事曰吾非求髙逃祸耳】推福及子孙【蔡廷玉朱泚奏署幕府是时幽州兵最彊财雄士骄悍日吞并不知有上下礼法廷玉间语泚曰古未有不臣而能推福及子孙者】李岫【林甫子岫为将作监见权势熏灼惕然惧常从游后园见辇重者跪涕曰大人居位久枳棘满前一旦祸至欲比若人可得乎林甫不乐曰势已然可奈何】终免于祸【杨渉昭宗时仕至吏部侍郎哀帝时进同中书门下平章事方贼臣陵慢王室残荡贤人多罹患涉受命与家人泣语其子凝式曰世道方极吾婴网罗不能去将重不幸祸且累汝然以谦靖终免于祸】积善以致福修德以消祸【髙郢代宗为太后营章敬寺郢上言古之明王积善以致福不费财以求福修德以消祸不劳人以禳祸】韩愈原鬼【故其作而接于民也无常故有动于民而为福亦有动于民而为祸亦有动于民而莫之为祸福适丁民之有是时也】福不以屡徼幸【陆贽奏议祸或生福福亦生祸故晋胜鄢陵范爕祈死呉克劲越夫差启殃是知福不以屡徼幸】刘公残暴【文粹张谓宋受命坛记汉氏寛仁绪成大族刘公残暴子孙无遗种】君子小人之祸福【五代史君子小人之祸福异也老子曰祸兮福所倚福兮祸所伏后世之谈祸福者皆以其言为至论也夫为善而受福焉得祸为恶而受祸焉得福惟君子之罹非祸者未必不为福小人之求非福者未尝不及祸此自然之理也】问事佛营福其应奈何【张士衡太子问事佛营福其应奈何对曰事佛在清浄仁恕尔如贪惏骄虐虽轻财事之无损于祸且善恶必报若影赴形圣人言之备矣为君仁为臣忠为子孝则福祚永反是而殃祸至矣时太子以过失闻士衡因是规之然不能用也】知星者言上象变不利大臣请禳之【光庭曰使祸可禳而去则福可祝而来也论者以为知命】君子得祸为不幸【而小人得祸为常君子得福为常而小人得福为不幸韩文】
　　敬逺【四】
　　白子曰敬鬼神而逺之可谓智矣　子不语恠力乱神传曰国将亡听于神国将兴听于民　季路问事鬼
　　神子曰未能事人焉能事鬼　鬼神之德【子曰鬼神之为德其至矣乎视之而不见听之而不闻使天下之人齐明盛服以承祭祀洋洋乎如在其上如在其左右】不加敬而人自只　仲尼曾不语神【季路焉能事鬼】鬼神享德【祭祀贵诚】子曰夏道周人皆事鬼敬神而逺之【殷人尊神先鬼而后礼】渎神人神异业不可渎之【史记】孔迎佛骨上表【韩愈迎佛骨上表曰况其身死已久枯朽之骨凶秽之余岂宜令入宫禁孔子曰敬鬼神而逺之古之诸侯行吊于其国尚令巫祝先以桃茢祓除不祥然后进吊】慢侮即死【韩愈罗池庙碑明年吾将死死而为神后三年为庙祀我及期而死庙成大祭过客李仪醉酒慢侮堂上得疾挟出庙门即死】应蠁【鼔簧而吹笙由是憧憧往来无不加敬乔潭女娲陵记】
　　淫厉【五】
　　白白虎囓骖【史记秦二世梦白虎囓骖卜曰泾水为祟乃沉马祭之】黄熊入寝【晋侯有疾梦黄熊入寝于时子产聘晋晋侯使韩子问子产曰何厉鬼乎对曰昔尧殛鲧于羽山其神化为黄熊于羽洲实为夏郊三代祀之为盟主其未祀乎乃祀夏郊晋侯乃间】滛昬【邾文公用鄫子于次睢之社子鱼曰用人于滛昬之鬼】贝丘之豕【齐侯田于贝丘见大豕从者曰公子彭生也豕人立而啼】伯有犹能为鬼乎子产曰人生始化曰魄既生魄阳曰魂用物精多则魂魄彊匹夫匹妇彊死而魂魄犹能凭依于人以为滛厉况良宵三世执其政柄而彊死犹能为厉不亦宜乎【传曰郑人相惊以伯有至矣或梦伯有介而行曰壬子余将杀也明年壬寅余又将杀叚也及壬子驷帯卒明年壬寅公孙叚卒国人愈惧子产乃立良止以抚之乃止曰鬼有所归乃不为厉吾为归也】实沉台骀【晋侯疾卜曰实沉台骀为祟子产曰实沉参神也台骀汾神也抑此二者不及君身山川星辰之神又何为乎】河神为祟【楚昭王疾卜曰河神为祟王不祭大夫请祭之王曰三代命祭祀不越望江汉濉漳楚之望也不谷虽不德河非所获罪遂不祭】既非正直之神【曾是滛昬之鬼】社宫之鬼【谋以亡曹】莘邑之神【降而灭虢】黎邱【梁叟患黎邱之鬼】争光【嵇康夜烛下见鬼熟视乃灭烛曰耻与魑魅争光】当有道之日【物不为妖】而弃常之人【鬼或为厉】神奸【夏方有徳铸鼎象物而为之备使民知神奸故人入山林不逄魑魅魍魉之属】鬼责【庄子】王表【呉临海罗阳县有神自称王表周游人间饮食言语无异而形不可见孙权以罗山印绶授表表随使语权所在与守令族论水旱往往有验明年亡去孙盛曰求福妖邪亡之道也】亡儿入梦【蒋济字子通妻梦亡儿曰今为太山伯憔悴困苦不可言今庙西有讴士孙珂为太山令愿嘱珂令转我乐处济访得珂言之珂许后月余梦曰已得转太山録事】大厉【具后报怨注中晋侯梦】妖梦【传曰狐突不寐而与申生言故曰妖梦】立神式【祠部式私家不得立杂坐及巫觋卜并宜禁断】孔髙宗废后以巫祝解谢【王氏及良娣俄为武后所杀武后频见二人被髪沥血为厉恶之以巫祝解谢即迁蓬莱宫厉复见故多驻东都】唐兵为祟【薛举郝瑗谋曰今唐新破将卒擒俘人心揺矣可乗胜直趍长安举然之方行而疾召巫占视言唐兵为祟举恶之未几死】女厉进谢庭中【李景略李懐光为朔方节度使署廵官五原将张光杀其妻以赀市狱前后不能决景略覈实论杀之既而有若女厉者进谢庭中如光妻云】寃气在天【髙沐初淮西平师道势蹙内甚惧李公度与大将李英昙教献三州使长子入侍师道然可俄中悔欲杀英昙贾直言讽师道嬖奴曰髙沐寃气在天祸且至英昙复死是益其祟也乃止】见有物为厉【武后有上封事言岭南流人谋反者太后遣摄右台监察御史万国俊就按得实即论决国俊至广州尽召流人矫诏赐自尽皆号哭不服驱之水曲使不得逃一日戮三百人乃诬奏流人怨望请悉除之太后久乃知其寃使所杀者还其家国俊亦相踵而死皆见有物为厉】梦防弓射【朱瑾其死也尸之广陵北门路人私共瘗之是时民多病疟皆取其墓上土服之云病辄愈更益新土渐成髙坟徐温等恶之发其尸投于雷公塘其后温病梦瑾挽弓射之温惧网其骨葬塘侧立祠其上五代】召巫祈之【宗太子瑛武惠妃防于帝有诏太子瑛鄂王瑶光王琚同恶均罪并废为庶人寻遇害天下寃之号三庻人岁中惠妃数见庶人为祟因大病夜召巫祈之请改葬且射行刑者瘗之讫不解妃数岁亡】
　　报怨【六】
