<!-- { "loadSidebar": true } -->
　　白禹称善人不善人逺矣【称举也】举不失德　出淹滞【赵宣子为政】振废滞　祁奚举善【举雠举子君子曰能举善矣】利其翘楚务在择人　选于众【舜有天下选于众举臯陶不仁者远矣汤有天下选于众举伊尹不仁者远矣】烝我髦士【烝进也】夫举无他唯善所在　选于众所试【如有所誉者其有所试矣】无求备于一人　或以事举或以德进或以言扬　待举待取【儒有席上之珍以待聘忠信以待举力行以待取】推贤而进【儒有推贤而进达之不望其报其举贤援能有如此者援引也】善不可失　取节于葑菲　考其德艺【周礼】举以贤良【汉令诸侯举贤良方正直言极谏之士秀才茂才辄以名闻】引荐白屋【韩子】对扬紫殿【刘琨】非常之才【不次之用】进贤推士【郑当时好进贤推士】推择【捜扬】济济多士　举类【传惟其善故能举其类】显忠遂良　旁求　上荐　登庸羣材【允厘庶政】人代天工雍熈可致【贤为国宝侧陋必扬】当侧席之求【膺及门之选】道既日彰【贤亦岁贡】稽诸虞典审九德而择贤考彼汉章悬四科而取士【汉三公辟召以四科取士一曰德行高妙二曰通经学三曰饶法令四曰刚毅多略也汉书】进贤达吏【周礼太宰以八统御万人三曰进贤四曰使能七曰达吏谓一举勤劳之小吏也】贤能之书【周礼卿大夫献贤能之书于王王再拜受之登于天府注书书贤者名也王拜受之重得贤也】及门【进士之门】同升诸公　君子于时实惟难进【主司取士亦不易知】俊造【俊士造士也】士之秀者　始以名称【终因事举】举贤使能【礼】既升歌于鹿鸣【将接武于鸿渐】请效禹称善人【庶使卫多君子】推毂　坐举人【汉华阴守丞嘉上封事言朱云可试守御史大夫坐之】拔茅【易拔茅茹以其彚征吉言贤人能进拔同类也】无行【韩信家贫无行不得推择为吏】荐武士【叔孙通专言群盗壮士进之弟子百余人怨通通曰汉王方矢石诸生宁能鬬邪】狐裘反衣【汉杨兴言于史髙曰将军所举不过门下賔客富贵在身烈士不举是有狐白裘而反衣之平原匡衡材智有余随牒逺方髙乃辟衡爲仪曹吏】提衡【张汤杜周相爲提衡】引重【窦婴灌夫二人相爲引重引重相称举也】处士荐人【符融公府连辟皆不应太宗荐代有名称到官请融相见融徃荐逹郡士范甯韩卓孔伷三人因辞自絶】抗孤士【朱穆曰韩安国之操不能抗一孤士况其下乎】爲将用儒士【后汉祭遵爲将军取士皆用儒术】有私【或问第五伦公有私乎对曰人有与吾千里马者虽不受毎三公有所与送心不能忘亦终不用岂能谓无私】賔荐士不荐士【后汉杜宻爲北海相去官居颍川毎谒郡守多所陈托同郡刘胜字季陵亦自蜀郡告归闭门扫轨无所干及太守王昱谓宻曰刘季陵清髙士宻知昱激已对曰胜位爲大夫是礼上賔而知善不荐闻恶无言隐情惜已同于寒蝉此罪人也令宻达力行之士不亦万分之一乎昱慙而服其言】耻举主【张俭元节举茂才以刺史非其人谢病不起】兄弟频举【呉刘繇字正礼兄岱字公山平原陶丘洪荐刘岱后欲举正礼刺史曰前年已举公山洪曰若明公用公山于前擢正礼于后所谓御二龙于长途骋骐骥于千里也】卧龙【蜀先主屯新野徐庻曰诸葛孔明卧龙也不可屈致将军宜枉驾】管库【赵文子爲政举管库之士七十有余家死不属其子】荐盗【管仲于群盗中拔二人用之曰可人也其所与游僻也】察举扬厯【魏王基举管宁曰优贤扬厯注扬其所能而厯试】出自幽谷迁于乔木【诗】伐木丁丁鸟鸣嘤嘤【喻朋友相引荐】荐延年举自代【丙吉病上问谁可代君对曰杜延年明法度于定国执宪议详平也陈万年笃厚于行后皆称职上以爲有知人之鉴】又【呉周瑜病于镇举鲁肃自代】又【钟皓爲功曹太守问谁可代曰西门亭长陈寔寔曰钟君似不察人何独我知】不荐士【诏举武猛士贺良无所荐上问之曰平生未常交士卫鞅因景监见人知其不约今士得臣举亦非荣故不敢荐之也】不举杂学【山简季伦领吏部上防请公卿各举所知广得才之路毎听政曰令公卿先议选举各言所见乡邑尤异者皆以名奏主者随缺先叙是爵人于朝与众共之义朝廷从之】邑宰举【鲁恭爲中牟令荐名士方帝即征方与公卿所举同】有疮不举【张辅孟侯爲东郡守郡吏王青祖父与翟义同起兵攻王莽莽烧杀之父隆爲都尉功曹青爲小吏与父俱从都尉遇贼隆以身卫全都尉死于难青亦被矢前太守以青有金疮不举辅叹其一门忠义遂荐青三世死节宜显异】辞举【邓攸伯道祖父殷有赐官勅攸受之后太守劝攸官欲举爲孝廉攸曰先人所赐不可改之】孔奬荐后进【李百药好奬荐后进】宰相职当进贤【李吉甫始执政以情谓裴垍曰吾落魄逺裔更十年始相天子此日人物吾懵不及知且宰相职当进贤任能君精鉴爲我言之垍即崖略防三十许人吉甫籍以荐于朝天下翕然称得人】推毂士【于休烈乐贤下善推毂士甚众】刺举不阿【王播知杂事刺举不阿有能称】所取多才寔士【王铎爲礼部侍郎所取多才寔士爲世称诵】时时进贤才伟望【李训时时进贤才伟望以恱士心人皆感之】或自寒冗躐进至侍从【太平公主有所论荐或自寒冗躐进至侍从旋踵将相】所荐赢四十人【杜淹检校吏部尚书参豫朝政所荐赢四十人后皆知名】乐引后进【于志宁爱賔客乐引后进然多嫌畏不能有所荐逹也】互相推引【薛登爲左补阙时选举溢甚乃上防曰比观举荐类不以才驰声假誉互相推引非所谓报国求贤者也】阎立本荐狄仁杰【授并州法曹】荐使君美于朝【郭翰者尝爲御史廵察陇右多所按劾至宁州狄仁杰爲刺史民争言有异政翰就馆以笔纸置于案谓僚属曰入其境其政可知愿荐使君美于朝毋久留即命驾去】三品至九品并得荐士【魏元同上防制书三品至九品并得荐士此诚仄席旁求意也但褒贬不明故上不忧黜责下不尽捜扬】荐于朝【李滋客荆郢间起学庐讲授建中初黜陟使赵賛荐于朝起处士授试校书郎】奬士类拔孤仄【李景譲性奬士类拔孤仄李蔚杨知退皆所推引】举引寒俊【郑薰再知礼部举引寒俊士类多之】请台阁长官得自荐其属【陆贽秉政始请台阁长官得自荐其属有不职坐举者】用人之长【张说善用人之长多引天下知名士以佐佑王化粉泽典章成一王法】以恩终始【张嘉贞有嗜进者汲引之能以恩终始所荐中书舍人苖延嗣等皆位清要日与议政事故当时语曰令君四俊苗吕崔贠】爱善无遗【李吉甫引荐贤士大夫爱善无遗】并表其书【窦群传啖助春秋学著书数十篇苏州刺史韦夏卿荐之朝并表其书报阙不召】选德进贤初不计私【韦表微翰林学士缺人人争荐丞相所善者表微独荐韦处厚人服其公进知制诰后与韦处厚议増选学士复荐路隋处厚以诸父得表微因曰隋位崇入且翁右奈何答曰选德进贤初不计私也】不因介绍【张行成补殿中侍御史纠劾严正太宗以爲能谓房元龄曰古今用人未尝不因介绍若行成者朕自举之无先容也】每以用人爲先【朱敬则及执政毎以用人爲先细务不省也岭表蛮叛以裴懐古有文武才用爲桂州都督蛮服其威惠相率降荐魏知古爲鳯阁舍人张思敬爲右史皆称职】大才当大用【韦安石苏良嗣当国谓安石曰大才当大用】荐书参同【薛珏左迁峡州刺史建中初德宗命使者分诸道察官吏升黜焉而李承状珏之简赵賛言其廉卢翰称其肃荐书参同于是拜中散大夫赐金紫】举智谋果决才堪统众者【来瑱累迁殿中侍御史伊西北廷行军司马诏举智谋果决才堪统众者拾遗张镐荐瑱能断大事有御侮才擢颍川太守充招讨使】中人尉荐【吕諲哥舒翰败潼关諲西趋灵武由中人尉荐肃宗才之拜御史中丞】取材者数十人揔牙兵【及爲尹奏取材者数十人揔牙兵故威惠两行】求才者贵广【陆贽】萧昕【始荐张镐来瑱在礼部擢杜黄裳高郢裴垍其后镐兴布衣不数年位将相瑱爲将有威名黄裳等继辅政并爲名宰】登崇俊良【韩愈进学解曰方今圣贤相逢治具毕张抜去凶邪登崇俊良占小善者率以录名一艺者无不庸】荐进才髦【李季卿在朝荐进才髦】文享气方直才任谏诤【李邕特进李峤与监察御史张廷珪荐邕文享气方直才任谏诤乃召拜左拾遗】知贤而举仁也【邕下狱当死孔章上书天子曰明主举能而舍过又曰知贤而举仁也】言于宗召见金銮殿【李白贺知章见其文叹曰子谪仙人也言于宗召见金銮殿】爱奬士类【李华爱奬士类名随以重若独孤及韩云卿韩防李纾柳识崔祐甫皇甫冉谢良弼朱巨川后至执政显官】可使尺泽之鲵奋鳞而震海宻网之鸟举羽而翔霄【子之一名何足就矣柳宗元上权补阙】不叩而响不介而合【则其举而至而其感亦甚同上】举贤本无私【刘竒长寿中爲天官侍郎荐张鷟司马锽爲监察御史二人因申屠玚以谢竒正色曰举贤本无私何见谢闻者皆竦】玉不韬辉【唐吕温房元龄賛网罗遗贤推毂群英玉不韬辉兰无沈馨文粹】藏用守道有岁年【崔颢荐樊衡书虽白面书生有雄胆大略藏用守道有岁年】无蔽贤之咎【一品集举自代所冀虞丘无蔽贤之咎臧孙无窃位之讥】好提掖士大夫【许孟容好提掖士大夫天下清议上之】有所荐进劾爲朋党【李安期帝屡责侍臣以不能进贤安期进曰十室之邑且有忠信天下至广不爲无贤比见公卿有所荐进劾爲朋党若陛下忘其亲雠惟才是用塞谗毁路其谁敢不竭忠以闻上乎帝嘉纳】帝譲不推贤进善【权万纪言治银帝譲不推贤进善】鲜有简拔【萧俛居位颇介谨持法重名器狭于用人毎除吏常忧不称鲜有简拔】非文词者摈而不用【常衮惩元载败窒卖官之路然一切以公议格之非文词者摈而不用故世谓之濌伯以其濌濌无贤不肖之辨云】进退士大夫【郑注进退士大夫挠骫朝法贤不肖淆乱以爲弛张当然】未逾年除吏八百贠【崔祐甫改中书侍郎未逾年除吏几八百贠莫不谐允】请自代【令狐彰方疾甚表吏部尚书刘晏工部尚书李勉堪大事请以自代代宗得表咨悼】妄进者少衰【周墀同平章事河东节度使王宰重赂权幸求同平章事领宣武墀言天下大镇如并汴者才几宰之求何不厌宣宗纳之驸马都尉韦譲求爲京兆持不与繇是妄进者少衰】
　　举选【四】
