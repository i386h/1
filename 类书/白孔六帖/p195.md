<!-- { "loadSidebar": true } -->
　　【邪且儿英果类我若保护舅氏未可知无忌曰晋王仁厚守文之良主且举棊不定则败况储位乎帝意乃止】建太子以自副【惠昭太子宁帝即位进王邓与澧深洋洚四王同封于是国嗣未立李绛等建言圣人以天下为大器知一人不可独化四海不可无本故建太子以自副然后人心定宗祏安有国不易之常道陛下受命四年而冡子未建是开窥觎之端乖谨重之义非所以承列圣示万世帝曰善以宁为皇太子也】天下本不可以轻动【庄恪太子永称事燕豫不能壹循法保傅戒告憗不纳又母爱弛杨贵妃方幸数譛之帝他日震怒御延英引见羣臣诏曰太子多过失不可属天下其议废之羣臣顿首言太子春秋盛虽有过尚可改且天下本不可以轻动惟陛下幸赦】问储贰事【李嗣真武后常问嗣真储贰事对曰程婴杵臼存赵氏孤古人嘉之后悟中宗乃安】位东宫【李勣晋王为皇太子授詹事兼左卫率俄同中书门下三品帝曰吾儿方位东宫公旧长史以宫事相委勿以资屈为嫌也】副贰之重【魏謩进中书门下同平章事建言今天下粗治惟东宫未立不早以正人傅导之非所以存副贰之重且泣下帝为感动自敬宗后恶言储嫡事故公卿无敢开陈者时帝春秋高嫡嗣未辨謩辅政首发其端朝议归重】賛道赋【李百药授太子右庶子太子数戏媟无度乃作賛道赋以讽它日帝曰朕见卿赋述古储贰事劝励甚详向任卿固所望耳】太子正则天下定【姚珽兼左庶子时节愍太子稍失道珽凡四上书諌其一曰臣闻贾谊称选天下端士使与太子居处出入故太子见正事闻正言行正道左右前后皆正人也夫习与正人居不能无正习与不正人居不能无不正教得而左右正则太子正太子正则天下定矣】专学艺以广懿德【禇遂良帝于寝宫侧别置院居太子遂良谏以为朋友深交者易怨父子殢爱者多愆宜许太子间还东宫近师傅专学艺以广懿德帝从其言】陈申生戾园祸以諌【裴稹开元末寿王瑁以母宠欲立为太子稹陈申生戾园祸以諌宗改容谢之】宗祧是系【刘洎皇太子初立洎谓宜尊贤重道上书曰太子宗祧是系善恶之习兴亡在焉弗勤于始将悔于末】孝友仁爱挺自天资【晁错上书令通政术贾谊奏计务知礼教今太子孝友仁爱挺自天资然春秋鼎盛学当有渐以陛下多才多艺尚垂精厉志以博异闻而太子优游坐弃白日陛下每退朝引见羣臣访以今古咨以得失而太子处内不接正人不闻正论臣所未谕且古者问安而退以广敬也异宫而居以逺嫌也间者太子一入侍逾旬不出师傅寮寀备员而已非所谓爱之也同上】授以良书娱以佳賔【臣愚以为授以良书娱以佳賔使耳所未闻目所未见储德愈光羣生之福也同上】不素教【李纲事隋为太子洗马后勇废文帝切譲官属无敢对纲独曰陛下不素教故太子至此太子资中人得贤者辅而善不肖者导而恶奈何歌舞鹰犬纎儿使日侍侧何特太子罪邪】召用玉契【崔神庆突厥使者入见皇太子应朝有司移文东宫召太子神庆谏曰五品以上佩者盖防征召之诈内出以合之况太子乎古者召太子用玉契此诚重谨防萌之意不可不察也】肆赦【崔谨由传初宣宗饵长年药病渴且中躁而国嗣未立帝对宰相欲肆赦患其无端谨由曰太子天下本若立之赦为有名帝恶之不答】微服观乞寒胡戏【韩朝宗睿宗诏作乞寒胡戏谏曰道路借借咸言皇太子微服观之且匈奴在邸刺客卒发白龙鱼服深可畏也】太子天下本【狄仁杰曰太子天下本本一揺天下危矣】具礼迎还【后即日遣徐彦伯迎庐陵王于房州王至后匿王帐中召见仁杰语庐陵事仁杰敷请切至涕下不能止后乃使王出曰还尔太子仁杰降拜顿首曰太子归未有知者人言纷纷何所信后然之更令太子舍龙门具礼迎还中外大恱】仁明孝友【崔暐奏言皇太子相王皆仁明孝友宜侍医药不宜引异姓出入禁闼后慰纳】监国【杜正伦太子监国诏正伦行左庶子帝它日又言朕年十八犹在人间情伪无不尝及即位处置有失必待諌乃释然悟况太子生深宫不及知邪且人主不可自骄今若诏天下敢谏者死将无复发言矣故朕孜孜延进直言卿其以是晓太子冀禆益之】求立太子【裴度帝暴风中外不闻问者三日度数请到内殿求立太子翼日见帝遂立景王为嗣】请立皇太子维天下心【李珏表请立皇太子维天下心】造曲室【太子以农时造曲室累月不止又好音乐过度于志宁諌以为今东宫乃隋所营当时号为侈丽岂容复事磨砻彩饰于其间丁匠官奴皆犯法亡命钳凿槌杵往来出入监门宿卫直长千牛不得苛问爪牙在外厮役在内其可无忧乎又宫中数闻鼔声大乐伎儿辄留不出往年口敕丁宁殿下可不思之太子不纳本传】罕见宫官【邢文伟厯太子典膳丞时孝敬罕见宫官文伟即减膳上书曰比者不甚廷议谒对稀简三朝之后与内人独居何繇发挥天资使濬哲文明哉今史既阙官宰得奉职谨守礼经以闻太子答曰观寻来请良符宿志自非义均弼谐讵能进此药石文伟由是益知名】有君人量【李泌拜元帅广平王行军司马始军中谋帅皆属建宁王泌密白帝曰建宁王诚贤然广平冢嗣有君人量岂使为吴太伯乎帝曰广平为太子何假元帅泌曰使元帅有功陛下不以为储副得耶太子从曰抚军守曰监国今元帅乃抚军也帝从之】内外系心【卫次公贞元中擢左补阙德宗崩与郑絪皆召至金銮殿时皇太子久疾禁中或传更议所立众失色次公曰太子虽久疾冢嫡也内外系心久矣必不得已宜立广陵王絪随賛之议乃定】诏突厥酋长子弟得事东宫【徐齐咸亨初诏突厥酋长子弟得事东宫齐上书谏以为氊裘冐顿之裔解辫削衽使在左右非所谓恭谨威仪以近有德任官惟贤才左右惟其人之义】被谮【李林甫皇太子鄂王光王被谮帝欲废之张九龄切谏帝不恱林甫惘然私语中人曰天子家事外人何与邪】训之不早【韦温太子得罪诏谕羣臣温曰陛下训之不早非独太子罪时颇直其言】为太子欢【刘讷言沛王为太子擢侍读尝集俳谐十五篇为太子欢】母丧【畅尝传昭德皇后崩中外服除皇太子诸王将服三年穆质上疏三年之丧自天子达于庶人汉文帝以宗庙社稷之重自贬乃以日易月后世所不能革太子人臣也不得如人君之制母丧宜无厌降】见礼【纲在东宫太子建成尤加礼后太子寖狎亡赖遂乞骸骨帝谢曰知卿直士幸卒辅吾儿李纲】上疏【韦承庆雍王为太子迁司议郎中仪凤中诏太子监国太子稍嗜声色兴土工承庆见造作玩好浮广倡优鼔吹讙哗戸奴小人皆得亲左右承顔色恐因是作威福宜加绳察乃上疏极陈其端】选正人辅导【元稹始王伾王叔文幸太子宫而挠国政稹谓宜选正人辅导因献书曰胡亥之生也诗书不得闻圣贤不得近被赵髙刑余之人傅之以残忍戕贼之术日恣睢天下之人未尽愚而亥不能分马鹿矣髙之威慑天下而亥自幽深宫矣若秦亡则有以致之也太宗为太子选知道德者十八人与之游即位后虽闲宴饮食十八人皆在上之失无不言下之情无不达不四三年而名髙盛古斯游习之致也】行严师问道之礼【臣以为髙祖至陛下十一圣生而神明长而仁圣以是为屑屑者故不之省设万世之后有周成中才生于深宫无保助之教则将不能知喜怒哀乐所自况稼穑艰难乎愿令皇子洎诸王齿胄讲业行严师问道之礼辍禽色之娱资防习之善岂不美哉】以名臣左右太子【李固言进给事中将作监王堪坐治太庙不谨改太子賔客固言上还制书曰陛下当以名臣左右太子堪以慢官斥处调护地非所宜诏改它王傅】经义辅导【韦绶穆宗为太子绶入侍读方太子幼绶数为俚言以恱太子它日侍太子为帝道之帝怒曰绶当以经义辅导太子而反语此复何頼焉外迁虔州刺史】侍讲【孔颖达侍讲东宫后太子稍不法頴达争不已孔夫人曰太子既长不宜数面折之对曰国厚恩虽死不恨剀切愈至】侍皇太子【王绍宗武后召赴东都擢太子文学使侍皇太子】宴宫中【燕王忠帝始为太子而忠生宴宫中俄而太宗临幸诏官臣曰朕始有孙欲共为乐】以忧死【郑肃诏兼賔客为太子授经既而太子母爱弛为谗所乗废斥有端肃因入见言天下大本不可轻动意致深切帝为动容然内宠方煽太子终以忧死】睿孝天资【太子】前星位定拱宸极以昭彰苍震气宣与天地而长久【贺册皇太子表刘禹锡文】四岳仰揺山之高百川承少海之润【贺牋】苍震发前星之辉黄离表重轮之瑞【又牋】行礼之日则屏翳收迹太阳宣精用彰出震之休更表重离之曜【柳宗元贺册皇太子】我为太子卿力也【崔羣穆宗立以吏部侍郎召之劳曰我为太子卿力也羣曰此先帝意臣何力焉且陛下向为淮西节度使臣起制草其言有能辨南阳之牍允符东海之贵先帝然之则传付久矣】卿违朕意不顾家属也【李泌帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛下有嫡子以为疑弟之子敢自信于陛下乎帝曰卿违朕意不顾家属也耶对曰臣衰老位宰相以諌而诛分也使太子废他日陛下悔曰我惟一子杀之泌不吾諌吾亦杀尔子则臣絶祀矣虽有兄弟子非所歆也】
　　皇后【五　贤智　失道　纳后　嫔妇外戚附】
　　白乃顺承天厚德载物　柔顺利贞　含万物而化光正位居体美在其中　关雎之德　葛覃【归安父母以成妇道】
　　兎罝【后妃之化也】忧在进贤　无私谒之心　芣苡【后妃不妬忌之美也】天立厥配来嫁于周【作嫔于京】天作之合伣天之妹【文定厥祥亲迎于渭】以听内治【礼天子后立六宫以听天下之内治月食则后素服修六宫之职】以明妇顺　天下内和　听女顺治隂德　听内职　和顺隂教母道　母天下　日之与月【天子之与后犹日之与月隂之与阳】
