<!-- { "loadSidebar": true } -->
　　白相人【叔孙来聘公孙敖闻其能相】有知人之鉴【许助】善相　相术龙犀日角帝王之表【朱建平相书曰额有龙犀入髪左角日右角月者王天下】河目文公侯之相【孔业子曰仲尼圣人之表河目龙颡是帝皇之貌也】又【后汉李固状貌有竒表鼎角匿犀足履文后为太尉已上见文选】决疑【归田赋曰感蔡子之慷慨从唐生以决疑】汉吕公【谓髙祖曰少好相人相人多矣无如季相】不敢忘德【父老相髙祖曰君相贵不可言乃谢曰诚如父老言不敢忘德】信而有徴【亿则屡中】贵贱之表【近取诸身】休咎之徴【如指诸掌】应如影响【蓍】　吉相丰下有后【叔服来聘公孙敖闻其能相人见其二子焉叔服曰谷也食子难也收子谷也丰下必有后于鲁】鷰颔封侯【班超诣相者曰当封侯万里之外问其状相者曰鷰颔虎头飞而肉食万里侯相后封定逺侯】山庭【子贡有山庭之相】月角【有月角之相】薄姬王者之妃【许负相】曹操安人之主【乔相】虽贱必贵【史记姑布子卿善相见无恤曰真将军也赵简子曰是子其母贱翟婢也奚道贵哉子卿曰天之所受虽贱必贵】贵不可言【汉书蒯通说韩信曰相君之面不过封侯相君之背贵不可言】竒骨【桓温未朞温峤见曰此儿有竒骨真英物】跃马肉食【蔡泽问唐举曰闻君相李兊百日内合持国令有诸举曰然若臣者何如举熟覧笑曰君颙鼻巨肩魋顔蹙頞吾闻圣人不相殆先生乎泽知其戯曰富贵吾自有不知者夀举曰四十三年泽笑谓其御曰吾跃马肉食四十三年足矣】奴有侯相【卫青至甘泉居至有钳徒相青官至封侯青曰人之奴得无笞骂足矣安敢望封侯】以经术进【翟方进年十三为小吏号迟钝数为椽吏骂辱方进自伤诣蔡父相大竒其形貌曰小吏有封侯之骨当以经术进因病而归】灋真指胡广【广为郡散吏太守法雄子真名知人雄勑真令助求人悉召诸吏人真窥之指胡广遂举孝亷为汉名臣】公字【相者谓陶侃曰君左手中指有竪理当为公若彻上贵不可言侃以针刺决之见血洒壁为公字后果应之】功名寿年【周访遇善相者陈训谓访与陶侃曰二君皆位至方岳功名畧同但侃上寿访下寿优劣有殊】好相【羊祜字叔子游汶水濵父孝谓曰孺子有好相年六十建大功既言便去莫知所在】论【魏王朗论曰仲尼之门童冠之群不言形相之事难据故也固有怀不副貌行不称声故夫子以言信行失之宰我以貌度性失之子羽圣人于聼察精矣】祠部式【卜相筑断见上注】相妇人【黄霸与善相者同出见一相妇人者言当富贵乃巫家女霸娶为妻与之终身】角犀丰盈【贤明之相】惟德受天【以形合相】贵贱且殊【荣枯斯等】铸钱邓通【魏文帝之深意】卖珠董偃【遇舘陶之厚恩】卫青起自于牧羊【蔡泽终闻于跃马】辨呉粲之贵【始自防童】知陶侃之荣【当期老耄】虚陈祸福【谬托灾祥】事且无妄【言而有徴】论性命之期【定吉凶之兆】　凶相蜂目忍人【楚子以商臣为太子子上曰是人也蜂目豺声忍人也不可立之】豺声灭族【楚子良生子越椒子文曰是子曰熊虎之状豺狼之声不杀之必灭若敖氏矣鬼由求食若敖氏之鬼不其馁而后果灭族传】纵理入口【周亚夫纵理入口终饿死于狱中】当刑而王【黥布姓英氏少时客相之曰当刑而王及壮坐法黥布欣然笑曰人相我当刑而王几是乎人有闻者共为戯笑】饿死【邓通有相者云必饿死帝曰能富通者我也乃与铜山铸钱景帝时以犯法竟饿死狱中】父不祥【庄子曰楚司马子綦有八子召九方歅相之谓曰子则祥矣父则不祥也】不过郡吏【后汉赵壹以郡争政礼命十辟公府不就善相者相壹不过郡吏后果如其言】览镜知刑【蜀张裕晓相术每举镜视面自知刑死未尝不扑之于地后为刘备所杀】越王蜂目【史记范蠡云】眄刀【甘卓为歴阳陈训私曰甘侯头低视仰相名眄刀目中赤脉自外入必兵死后果为王敦所杀】豺狼之声【伯友始生叔向母及堂闻声曰豺狼也必丧羊舌氏】孔使相工视【髙智周始与郝处俊来济孙处约共依江都石仲览仲览因各语所期处俊曰丈夫惟无仕仕至宰相乃可智周济如之处约曰得为舎人在殿中周旋吐纳可也仲览使相工视之工语仲览曰髙之贵君不及见来早顕而末踬髙晚顕而寿】髙蒋【髙智周所善义兴蒋子谨有客尝视两人曰髙公位极人臣而嗣少弱蒋侯官不逹后且兴蒋子孙其后果顕而髙一世之后无闻】鸢肩火色腾上【马周岑文本谓所亲曰周鸢肩火色腾上必速恐不能乆果年四十八而卒】贵冠人臣【萧嵩有夏荣者善相谓嵩僚壻陆象先曰君后十年贵冠人臣然不若萧郎位髙年艾举门蕃炽】竒相【李光顔为禆将节度使马燧谓曰若有竒相终必光大解所佩劒赠之】日角龙廷【唐俭说秦王建大计曰公日角龙廷姓协图防系天下望乆矣】位至太师【刘义节从子思礼少学相于张憬藏憬藏谓思礼歴刺史位至太师】女有竒相【髙祖顺圣皇后窦氏父毅在周为上柱国尚武帝姊襄阳公主常谓主曰此女有竒相且识不凢】竒厖福艾【李勣临事选将必先相其竒厖福艾者遣之或问其故荅曰薄命之人不足与成功名】熊虎相【王晙气貌伟特时谓为熊虎相】识清貌古【韩思复初郑仁杰李无为者隐居太白山思复少从二人游尝曰子识清貌古恨仕不及宰相也】语迟者神定【杨元琰生数嵗未言相者视曰语迟者神定必为重器】骨体禄命【见骨体知禄命见命禄知骨体此则言命禄尚矣吕才】有异相【徐圆朗刘复礼说圆朗曰彭城有刘世彻才畧不常有异相士大夫许其必王将军欲自用恐败不如迎世彻立之圆朗后为彭人所杀也】日角珠廷非庸人相【李珏李绛为华州刺史见之曰日角珠廷非庸人相明经碌碌非子所宜】引出【韦贯之为右丞时内僧造门曰君贵相贯之命左右引出曰此妄人也】相夭且贱【栁恽方十余嵗有巫告曰儿相夭且贱为浮屠道可缓死诸父从其言恽曰去圣教为异术不若速死学愈笃】有封侯相【顾彦朗彦晖竝为天德军小校其使蔡京以兄弟有封侯相每厚礼之】子孙当王百年【王廷凑尝使至河阳醉寝于路有过其所者视之曰非常人也从者以告廷凑驰及之问其故曰吾见君鼻之息左若龙右若虎子孙当王百年家有大树覆及堂公兴矣及害正而树适庇寝自廷凑讫镕凢百年】耳大贵兆【李忠臣帝甞谓卿耳大贵兆对曰驴耳大龙耳小帝喜其野而诚】不可以科第进【郑朗始朗举进士有相者言君当贵然不可以科第进俄而有司擢朗第一既又覆实被放相者贺曰安之已而果相】龙凤之姿天日之表【太宗生四嵗有书生谒髙祖曰公在相法贵人也然必有贵子及见太宗曰龙凤之姿天日之表其年防冠必能济世安民】伏犀贯玉【袁天纲见窦轨曰君伏犀贯玉就辅角完起十年且顕立功其在梁益间耶】右辅泽而动【轨后为益州行台仆射天纲复曰赤脉千瞳方语而浮赤入大宅公为将必多杀愿自戒轨果坐事见召天纲曰公毋忧右辅泽而动不乆必还果还为都督】面部三无【金华子李寛为常侍有门下士姓卢善相或问李公如何曰据其面部所无者三无子无宅无塜公有数子皆先公卒有宅未尝还乡居死于池州乗舟归舟破沉其骨】龙瞳凤颈【武后之防天纲见其母曰夫人法生贵子乃见元庆元爽曰官三品保家主也见韩国夫人曰此女贵而不利武后最防姆抱以见绐以男天纲视其歩与目惊曰龙瞳凤颈极贵验也若为女当作天子】肉不称骨【帝在九成宫令视岑文本曰学堂莹夷故文章振天下首生骨未成自前而视法三品肉不称骨非寿兆也同上】豕视淫【长社人张憬藏伎与天纲埒郎中裴珪妻赵见之憬藏曰夫人目脩缓法曰豕视淫又曰目有四白五夫守宅夫人且得罪俄坐奸没入掖庭】天下之母【周世宗宣懿皇后符氏初适李守贞子崇训守贞事汉为河中节度使已挟异志有术者善聼声以知吉凶守贞出其家人使聼之术者闻后声惊曰此天下之母也守贞益自负曰吾妇犹为天下母吾取天下复何疑哉五代史】兰台学堂【袁天纲谓杜淹曰公兰台学堂全且博将以文章顕谓王珪法令成天地相临不十年官五品谓韦挺面如虎当以武处官然三君皆得谴武德中以事俱流嶲州见天纲曰公等终且贵杜位三品难与言寿王韦亦三品后于杜而寿过之】耳无根【天纲见马周曰君伏犀贯脑背若有负贵验也近古君臣相遇未有及公者然面泽赤而耳无根后骨不隆寿不长也】厄在三尺土下【张憬藏伎与天纲埒蒋俨有所问答曰公厄在三尺土下尽六年而贵六十位蒲州刺史无有禄矣后俨使髙丽为莫离支所囚居士室六年还果为蒲州刺史妻孥告当死俄听致仕】相在怒时【魏元忠尚少徃见憬藏问之乆不答元忠怒曰穷通有命何预君耶拂衣去憬藏遽起曰君之相在怒时位必卿相】大书台字【裴光庭当国憬藏以纸大书台字投之光庭曰吾既台司矣尚何事后三日贬台州刺史】大怖得辅政【金梁凤宗时人谓吕諲曰君且辅政须大怖乃得諲责驿吏榜之吏突入射諲两矢几中走而免明年知政事】跛男子【袁客师天纲子尝渡江叩舟而还曰舟中人鼻气皆黒不可以济俄有一男子跛而负直就舟客师曰贵人在吾可以济江中风忽起几覆而免跛男子乃娄师德也】相之相在乎清明【唐赞皇公折羣疑相论相之相在乎清明清明者珠玉是也为天下所寳】穷相【李白召见及出上指谓力士曰此人固穷相酉阳杂爼】以慧性知人爵禄厚薄寿命长短【韩愈送仙翁序以慧性知人爵禄厚薄寿命长短发言如駃驷嗫嚅持疑于唇吻间即信乎异人也若古之许负軰不足以言哉】直将相【五代李周卢岳谓之曰吾少学星歴且工相人子方頥隆凖眉目踈澈身长七尺真将相也吾占天象晋必有天下子宜留事晋以图富贵】以相灋隐市中【五代钱镠县録事钟起有子数人多窃从之游豫章有善术者望斗牛间有王气牛斗钱塘分也因游钱塘占之在临安遂以相灋隐市中隂求其人私谓起曰占君县贵人求之市中不可得视君之相贵矣然不足当之术者过起家镠适从外来见起反走术者望见之曰此真贵人也召至熟视之顾起曰君之贵因此人乃慰镠曰子骨法非常愿自爱】拳必入口【九国志呉殷文圭举进士涂中遇一友目文圭乆之谓人曰向者一人眉緑拳必入口神仙状也如学道当冲虚不尔有大名于天下而文圭拳实入口干宁中擢第】风雷之厄【南汉杨洞潜洊水令梁愚堂谢洞潜见之谓同列曰愚血脉贯眸子行歩矍铄类惊麕者当有风雷之厄及愚至县未几风坏廨压死】言人事多中【赵凤传术士崔豹以相法言人事多中庄公尤信重之以为北京廵官明宗为内衙指挥使重诲欲试豹乃使他人与明宗易服而坐明宗于下坐召豹相之豹曰内衙贵将也此不足当之乃指明宗于下坐曰此是也因为明宗言其后贵不可言明宗即位思豹以为神召至京师凤谏曰好恶上所谨也今陛下神其术而召之则倾国之人皆将奔走吉凶之说明宗遂不复召五代史二十八唐臣传】骨灋非常【文穆王元瓘淮将李涛冠衣锦军命王讨之自是日者视王曰此人手刄百人当大贵有僧自新常衣纸衣住广德山院闻元瓘至举家皆遁而自新岿然晏坐军中有问其故曰前后左右皆兵耳将安适时王在众中新乃敛衣奉迎与语乆之及师还遂载而归后王问新当时何以见识答曰微僧无它术但覩王骨灋非常故幸得识矣出呉越史】额文似临淮【柏良器父友王奂为光弼从事见之曰尔额文似临淮王面黒子似顔平原殆能立功乃荐之光弼唐史】亚夫下狱相【南唐宋齐丘微时日者相之曰君贵不可言然亚夫下狱相君实有之位极之日当早引退庶几保全齐丘登相位数载致仕复以大司徒就徴未几坐陈觉谋干纪事乃赐死】论心择术【孙卿子曰古有姑布今有唐举相形不如论心论心不如择术】
