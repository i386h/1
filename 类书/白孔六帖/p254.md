<!-- { "loadSidebar": true } -->
　　殷汤解网【四面】霈然之泽【汉景措刑】万物霑雷雨之仁【四海及蓼萧之泽】天慈有裕【王泽无偏】然则政惟图大法在廷中习以生常则起为姧之敝废而不用何成作解之恩宜思委辔之怀兼追解网之徳数则不可无之亦难【赦者犇马之委辔也】青绳之泽　除旧布新　仁必好生【政焉用杀】涣汗之恩　缓死【好生】蓼萧【泽及四海也诗】过市【周礼国君过市刑人赦】茍有以借手鲜不赦宥【大国讨小国也】赦前事【平诏曰赦令改行絜已有司多举赦前事非重刑洒心自新之意也】励精更始【宣诏曰】隐赦行刑【后汉周纡宇文通刻削少防为渤海太守毎赦到輙隐蔽行刑罪毕乃出赦书坐免官】知将有赦【张成善风角推知当有赦教子杀人李膺为河南尹收捕既而逢宥膺愈怀忿竟按杀之】不肯出狱【张盘字子石为交趾太守时度尚伪言苍梧贼入荆州盘下廷尉防赦见原不肯出狱曰乞对曲直尚不徴盘埋骨牢槛终不虚出于是徴尚尚到辞穷决罪】偏枯之物【蜀志孟光责费祎曰赦偏枯之物非明世宜有今上仁贤百僚称职有何旦夕危负以惠姧宄袆顾谢而已】苍蝇集笔端【苻坚为赦令宻议王猛进纸墨有大苍蝇声甚厉集笔端驱而复来俄而长安中相告有赦推穷言云有一小儿青衣于市呼之须不见得非向者此之告乎】皇泽　三赦【一幼弱二老耄三愚惷】封三钱之府【陶朱公故人庄生谓楚王曰某星害楚徳可除之王使封三钱之府注黄白赤金也将赦虑人知有窃盗云云】楚庄王赦郑伯【见其肉袒也】惩恶训俗【寔在于严科】宥罪恤辜【义深于缓狱】缅镜前古【莫不攸遵】雷雨作解圣人开赦过之门【肆眚腾文先王明録刑之典】庆洽普天【恩洽率土】浃欢跃于九域【飞涣汗于万方】乌啼叩閤【宋元康中徙彭城王义庆时为江州相见而哭文帝闻而怪之徴逺宅义庆大惧妓妾夜闻乌啼声叩閤云明日有赦后改为南州因作乌夜啼曲】　不用赦赦权时之宜非常典也【荀恱汉纪云】小惠不行无忘武侯之议【华阳国志诸葛亮时有言惜赦者亮曰为政以大徳不以小惠故匡衡不愿为赦先帝亦言治乱之道悉矣曾不及赦】大利是务盍遵管氏之言【管子曰凡赦者小利而大害也故久而不胜其祸无赦者小害而大利也故久而不胜其福故赦者犇马之委辔也无赦者若痤疽于矿石委辔必颠覆也矿石疗疾也】属祸乱之际则贵自新【晋成帝诏曰令赦天下使得自新】当休明之朝岂劳更始【汉纪汉承兵革之后比屋可刑故申以大赦之命涤荡秽流与人更始时制然也永业者则不然】且事宜稽古政贵相时　涤恶荡秽虽权道之攸宜【利滛惠奸岂幸门之可啓】请思矿石【无诱幸门】则朱公之子无所用金【陶朱公子犯法令中子用金求赦】张成之男焉能倳刃【见上注】人之多辟【大为防而犹逾】邦有常刑【小不忍而为乱】唯愿无赦【后汉呉汉字子顔病甚上亲问之曰唯愿无赦】有常【无赦】惠者人之仇雠法者人之父母【管子】凯风无私养之暖【朝云无偏注之润】凡作刑罚轻无赦孔小人之幸【刘子知几上书讥毎嵗一赦或十嵗再赦小人之幸君子之不幸】纾多难收羣心【陆贽兴元赦令方具帝以藁付贽使商讨其详贽知帝执徳不固困则思治泰则易骄欲激之使强其意曰欲纾多难収羣心惟在赦令而已动人以言所感已浅言又不切人谁肯怀易曰圣人感人心而天下和平夫感者发于心而形于事事或未喻故宣之于言言必顾心心必副事三者相合乃可求感惟陛下先断厥志以施其辞度可行者而宣之不可者措之无茍于言以重取悔】廓然大赦【刘晏字士安宦人刘清潭与嬖幸请立妃为后且言王数有符异以揺东宫时妄言晏与谋杨炎见帝流涕曰臣位宰相不能正其罪法当死崔祐甫曰陛下已廓然大赦不当究飞语致人于罪遂罢宴】苍生皆自新【谯王重福神龙初韦庶人譛与张易之兄弟防重润贬濮州贠外刺史徙合均二州景龙三年中宗亲郊赦天下十恶者咸宥流人得还重福不得归自陈苍生皆自新而一子摈弃皇天平分固若此乎不报】赦令国大事【太宗顺圣皇后长孙氏疾稍亟太子欲请大赦泛度道人祓塞灾防后曰死生有命非人力所支若修福可延吾不为恶使善无效我尚何求且赦令国大事佛老异方教耳皆上所不为岂宜以吾乱天下法太子不敢奏以告元龄元龄以闻帝嗟美而羣臣请遂赦帝既许后固争止】澡荡羣罪天下蒙恩咸得自新【陈子昻奏入科比大赦澡荡羣罪天下防咸得自新】瓮藏北斗【僧一行长于数所善王生其子以杀人系狱求救于一行一行曰吾以数推之当有赦矣遣其徒授以布囊戒令某处废园伺之有物来其数七共捕之以囊携来勿脱也至晡时有七豕入园尽获之一行寘之大瓮中宻覆封以太一泥朱书梵字志之太史奏北斗不见召一行问之曰莫若大赦从之其夕太史奏见大星如故酉阳】与天下更新【孙伏伽谏曰陛下制诏曰常赦不免皆原之此非直赦有罪是亦与天下更新辞也】以更赦免【徐有功有韩纪孝者受徐敬业伪官已物故推事使顾仲琰籍其家诏已报可有功追议曰律谋反者斩身亡即无斩法无斩法即不得其縁所縁之人亡则所因之罪减诏从之皆以更赦免如此获宥者数十百姓】恩布天下【时有诏公罪流私罪徒以丄防赦免逾百日不首者复论有功奏曰陛下寛除死罪已发者原之是通改过之心自新之路故律告赦前事以其罪坐之若无告言所犯终不自发如告言赦前事则与律乖令赦前之罪不自言者还以法论即恩布天下而一罪不能贷臣切为陛下不取】廓天地之徳施雷雨之仁【韦嗣立拜鳯阁舍人时刑滥及善人乃上书曰愿陛下廓天地之徳施雷雨之仁取垂拱以来罪无轻重所不赦者普皆原洗死者还官生者霑恩则天下了然知向所防罪非陛下意】恩被天下流昆虫【张仲方鄠令崔发以辱黄门系狱逢赦不见宥仲方曰恩被天下流昆虫而以行御前乎发由是不死】闻者感泣思奋【陆贽李抱真入朝为帝言陛下在奉天山南时赦令至山东士卒闻者皆感泣思奋臣是时知贼不足平议者谓兴元戡难功虽爪牙宣力盖贽有助焉】犯盗【马璘邠宁节度使元日有卒犯盗或曰宜赦璘曰赦之则人将伺其日为盗遂戮之】五色云间鹊飞鸣天上来【传闻赦书至却放夜郎回李白忆旧游】迁者追回流者还【韩文赦书一日行万里罪从大辟皆除死迁者追回流者还涤瑕荡垢清朝班】徳音释轻系囚【明宗纪】赦嗣复【李徳裕字文饶帝尝疑杨嗣复李珏顾望不忠遣使杀之徳裕知帝性刚而果于断即率三宰相见延英呜咽流涕曰昔太宗徳宗诛大臣未尝不悔臣欲陛下全活之无异时恨使二人罪恶暴着天下共疾之帝不许徳裕伏不起帝曰为公等赦之徳裕降拜升坐帝曰如令谏官论争虽千疏我不赦徳裕重拜因追还使者嗣复等乃免】邵说【相州安阳人大厯末上言天道三十年一小变六十年一大变禄山思明之难出入二纪多难渐平向之乱今将变而之治宜建徽号承天意而方谒郊庙大赦各一诚恐雷雨之施未普结之气未除愿因此时脩享献欵郊庙褒有徳録贤人与天下更始振灾益夀之术不纳】薛存诚【拜御史中丞浮屠鍳虚者自贞元中闗通赂遗倚宦竖为奸防坐于頔杜黄裳家事逮捕下狱存诚穷劾之得赃数十万当以大辟权近更保救于帝帝有诏释之存诚不听明日诏使诣台谕曰朕须此囚面诘非赦也存诚曰狱已具陛下必欲召赦之请先杀臣乃可不然臣不敢奉诏鍳虚卒抵死】草赦令【韦承庆字延休张易之诛承庆以素附离免冠待罪时议草赦令咸推承庆召使为之无挠色误辞援笔而就】庆赏之余【柳宗元字子厚贬永州司马雅善萧俛诒书曰傥因贼平庆赏之余得以见白使受天泽余润虽朽枿败腐不能生植犹足蒸出芝菌以为瑞物不虚为太平人】望外之泽【又诒许孟容曰今其党与幸获寛贷得善地无公事坐食奉禄徳至渥也尚何敢更俟除弃废痼希望外之泽】駮赦论【五代张允晋高祖即位屡赦天下允为駮赦论以献曰管子曰凡赦者小利而大害久而不胜其祸无赦者小害而大利久而不胜其福又汉之呉汉疾笃帝问汉所欲言汉曰惟愿陛下无赦尔盖行赦不以为恩不行赦不以为无恩罚有罪故也自古皆以水旱则降徳音而宥过开狴牢而出囚冀感天心以赦其灾者非也假有二人之讼者一有罪而一无罪若有罪者见舍则无罪者衔寃此乃致灾之道非救灾之术也至使小人遇天灾则皆喜而相劝以为恶曰国将赦矣必舍我以救灾如此则是教民为恶也夫天之为道福善而祸淫若舍恶人而变灾为福则是天亦喜人为恶也凡天之降灾所以警戒人主节嗜欲务勤俭恤鳏寡正刑罚而已是时晋高祖方好臣下有言覧之大喜】圣徳广运浃于华夷天光下临照彼幽蛰【刘禹锡贺赦表】网开三面【危疑者许以自新】照达四聦【瑕纇者期于録用】欢謡上彻于九天福祚永延于亿载【同上】发号之始疾于春风殊私所及沛若时【同上】泽及八荒【网开三面贺表同上】农有薄征市无彊价勲勤是録爵秩以班【柳宗元贺赦表】又【爰褒有客尊贤之典惟新载奉素工宗教之道斯在】涤濯刬磢磨灭瑕垢【韩愈元和圣徳诗幸丹凤门大赦天下涤濯刬磢磨灭瑕垢续功臣嗣拔贤任耉孩养无告仁滂施厚文集卷第一】发号出令云行雨施【惧刑政之或差怜鳏寡之重困贺表韩文】生恩既及于四海和气遂充于八纮【同上】恩浃幽明【庆溢寰海同上贺表】徳音朝发于九天【和气夕周于九海刘禹锡改元赦状】布惟新之令【陆宣公敷肆眚之防布惟新之令】宣之际闻者莫不流涕【陆贽奏议徳音焕然以之更始所在宣之际闻者莫不流涕虽或凶犷匪人亦为之歔欷诚之动物乃至于斯怀枭鸱以好音消防沴为和气罢兵状】帝命出皇恩普【文粹苏颋东岳朝观颂序乃建鸡竿伐鼍鼓帝命出皇恩普扬巽风作解雨】衣素衿人报赦【贞观中黎景逸尝居空青山有鹊巢其庭每以余食饲之甚驯熟后景逸出仕被诬下狱一日有鹊于狱屋气楼中下视景逸喜噪久之已而闻赦将下有一衣素衿人报赦先説赦来乃悟其鹊噪也朝野佥载】九庙成礼【百神降祥銮辂旋衡风云改色殊私广被再莫大之恩寳厯惟新更启无彊之祚刘禹锡改元赦】劫胁之役尽除聚敛之名皆去【柳宗元东平赦表劫胁之役尽除聚敛之名皆去伤痍受煦老疾加恩丰财已复其征徭赐种更盈于穜稑严山川之祀神必有依申义烈之家物无不感】就第放赦【安乐公主产男满月中宗韦后幸其第就第放赦】天子御端门诏天下涣汗发泽与民更始建金鸡于仗内耸脩竿而揭起【李庾西都赋】以旱蝗责躬大赦【太宗本纪贞观二年正月庚午以旱蝗责躬大赦】令在赦前中人在赦后【李渤见鬭门】一嵗再赦好人喑哑【太宗尝谓羣臣曰吾闻语曰一嵗再赦好人喑哑吾有天下未尝数赦者不欲诱民于幸免也唐刑法志】致理兴化必在推诚忘已济人不恡改过【唐文粹陆贽徳宗赦文】国有赦宥之事【先集囚徒于阙下令卫尉树金鸡待宣制讫乃释之唐六典】后祀南郊坛【南有大檞树赦曰置鸡其杪赐号金鸡树武后传】杨恭仁【为凉州揔管州刺史贺拔行威叛朝廷未即讨恭仁募趫勇倍道进贼不虞其来遂克二城纵所俘还之众感恱遂相与防行威降】觊其匍匐相率降款尽至广务寛大用明恶杀之徳【杜甫寛集】余众悉原【卢钧字子和兼节度昭义军防刘稹死敕乗驿往进检校兵部尚书専领昭义钧及潞石雄兵已入而稹将白惟信率余卒三千保路城未下雄召之使往十余軰皆死钧次高平惟信献欵且曰不即降者畏石尚书尔钧与约而还石雄欲尽夷潞兵钧不听坐治堂下左右皆雄亲卒击鼔传漏钧自居甚安雄引去乃召惟信至送阙下余众悉原】素服乗驴【五代王师范梁别将留重霸下其棣州师范乃请降太祖许之师范素服乗驴诣太祖请罪太祖待以客礼】江南李景【世宗以江南不听命者严续之谋陈觉劝景诛续以谢罪景乃遣钟谟入朝言不割地者非续谋愿赦之】
