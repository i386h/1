<!-- { "loadSidebar": true } -->
　　之社屋不受天阳也【絶其阳通其隂】社所以神地之道地载万物天垂象取财于地取法于天是以尊天而亲地故教民美报焉　唯为社事单出里【单尽也皆往祭祀也】所以报本反始天子有事于社【报地功也】时殷仲春【礼展常祀】吉日惟戉【戊日社也】鲁侯之观曹翽谏其非礼【传公如齐观社非礼也曹翽谏曰君举必书】宰我之对宣尼非其失言【哀公问社于宰我宰我对曰周人以栗曰使民战栗子闻之曰成事不说云云】祀典　瘗礼【埋币也】礼曰制币牺齐【去声】粢盛庶品【并祭社之物】奠瘗之礼【诗】事地　以祭地祗【周礼乃奏太簇歌应钟舞咸池以祭地祗】地祗皆出【奏乐于方丘八变则地只皆出可得而礼矣】瘗埋【礼瘗埋于太折祭地也太折祭所】春祈【秋报】书汤既胜夏欲迁其社不可【勾龙为社汤欲改其社而后代无及勾龙者故不可】作夏社【亡书篇名言夏之社不可迁也】贡五色土【为王者社】乃立冢土　以御田祖　以社以方　周礼血祭【祭社稷也】胜国之社【谓亡国之社也】亳社【殷社也】出师者受脤于社【传】设军社【奉以行】凡建国右社稷　献功于社　设社稷之防而树之田主【田神】以所宜木为社【以松则曰松社】亳社北牖【使隂明也】王为羣姓立社曰泰社【王自立社曰王社诸侯为国立社曰国社侯自立社曰侯社大夫已下成羣立社曰置社】传曰社稷五祀之本　后土社稷田正也　里中社【见上注】枌榆社　土发而社助时也【土发春分】栾公社【燕为栾布作】钱系树为社【魏邴原根矩拾遗钱繋于树因而繋之者逾多原恶其惑众明日乃取钱以为社供也】公社用羊【汉髙令县为公社有司请令县常以春二月及腊祠社稷以羊制曰可】官稷【汉兴遂于官社稷以夏禹配食官社稷配食官稷者也】稷祠【汉武言周兴而部邑立稷祠至今常血食于天下于是髙祖令天下立灵星祠以牛也】二社一稷【晋礼志太康中诏曰社实一神其并二社祀之傅咸奏曰祭法王社国社各有其义天子躬耕土以重孝享粢盛自为立社为借而报也国以人为本人以谷为本又为百姓立社而祈谷焉事异报殊所以二也】里社【汉有司奏民里社各任裁以祠制曰可又里中陈平爲宰分胙肉甚均父老曰善哉孺子平曰宰天下亦然】伐社树【鲁阮脩宣子伐社树或止之脩曰若社而为树伐树则社移树而为社伐树则社亡矣】石相社【石庆为齐相举国皆慕其家行不言而大治为立石相社】配社【陆云为浚仪令去官百姓追思之图画形象配食县社】又【宋登叔阳为汝隂令号神父迁颍川守市无二价路不拾遗汝隂人配食于社】又【甄子然孝行早卒北海相孔融恨不及之令配食县社】孔春秋二社本于农【张文琮出为建州刺史州尚淫祀不立社稷文琮下教曰春秋二社本于农今此州废不立尚何观比嵗田亩卒荒或未之思乎神在于敬可以致福于是始建祀场民悦从之】没而可祭于社【古之所谓乡先生没而可祭于社者其在斯人乎韩愈送杨少尹】用所宜木【张齐贤周之田主用所宜木其民间之社欤非大社也】古社基阯在人散社不神【元稹古社诗】愿为同社人【鸡豚燕春秋韩愈】敬逾齐国社【栁宗元诗】民即其里为德星社【崔郾】通得祀而徧天下【自天子至郡邑守长通得祀而徧天下者唯社稷与孔子焉韩】广五丈以五土为之者社稷之坛也【唐礼志】社以后土稷以后稷【同上】神州社稷以两圭有邸【币以黒同上】先农坛请改曰帝社坛【韦叔夏张齐贤等乃奏言经无先农礼曰王自为立社曰王社先儒以为在籍田也永徽中犹曰籍田垂拱后乃为先农然则先农与社惟一神今先农坛请改曰帝社坛以合古王社之义其祭准令以孟春吉亥祠后土以勾龙氏配于是为帝社坛又立帝稷坛于西如太社太稷而坛不设方色以异于太社唐礼志】凡州县皆置社稷如京师【唐六典】颛顼祀共工氏子勾龙为社列山氏子柱为稷【周制天子立三社祭法云王为羣姓立社曰太社于库门内之西立之王自为立社曰王社于籍田立之亡国之社曰亳社庙门之外立之诸侯立三社祭法曰诸侯为百姓立社曰国社于臯门之西立之自为立社曰侯社亦与籍田中立之亳社大夫以下立一社祭法曰大夫以下成羣立社曰置社立名虽异其神则同皆以勾龙配之稷周弃配之社者五土之神稷者于五土之中特指原隰之祗社坛在东稷坛在西俱北面天子之社则以五色土各依方色为坛广五丈诸矦则但用当方之色为坛皆立树以表其处又别为主以象其神大夫以下但各以地所宜之木而立之通典】唯中央数尺饰以黄土【旧社稷坛上四方布以方色中央数尺饰以黄土礼官韦叔夏议云天子太社广五尺各分置四方色讫上冒以黄土象王者覆被四方据此合用黄土徧覆坛上今检旧坛之上亦备方色唯中央数尺饰以黄土则是覆被之道有所不及既乖旧制请准古改造同上】天宝三载诏社稷列为中祀颇紊大猷自今以后升为大祀【同上】大唐社稷【大唐社稷亦于含光门内之右仲春仲秋二时戊日祭太社太稷同上】礼神之玉【礼神之玉盖用两圭有邸其牲王制云天子祭社稷皆太牢诸侯祭社稷皆少牢皆黝色用黒币日用甲祭日之晨玉及尸皆服絺冕同上】说曰王者诸侯所以立社稷者为万民求福报功也人非土不立非谷不生土谷不可徧敬故立社稷而祭焉【同上】诸里祭社【前一日社正及诸社人应祭者各清斋一日于家正寝应设馔之家先修治神树之下又为瘗埳于神树之北座取足容于物掌事者设社正位于稷深西北十步东靣诸社人位于其后东靣南上设祝奉血豆位于瘗埳之北南靣祭器之数每座樽酒二并勺一以巾覆之俎一笾二豆二爵二簠二簋二祭日未明烹牲于厨夙兴掌馔者实祭器掌事者以席入社神之席设于神树下稷神之席设于神树西俱北向质明社以下各服其服社正以下皆再拜祝进跪读祝文曰维年月日某坊社正姓名合社若干人等敢昭告于社神惟神载育黎元长兹庶物时属仲春仲秋日惟吉戊谨率常礼恭用特牲上】皇帝春秋上戊祭【祭日未明三刻诸祭官各服其郊社令良醖令各帅其属入实罇罍玉币太官令帅进馔者实诸笾豆簠簋皆设于神厨同上】祭祀祝文【敢昭告于太社惟神德兼博厚道着方直载生品物含洪庶类谨用仲春只率常典同上】祭稷祝文【敢昭告于后稷氏爰以仲春式拣吉辰敬修常礼敢昭告于太稷惟神功叶稼穑阐修农政允兹从祀用率旧章同上】
　　地祗【十一】
　　白夏至于泽中方丘奏乐之八变地只可得而礼也【周礼】夏至祀皇地祗于方丘【记】孟冬祀神州地祗于北郊为下必因川泽　因地事地　汉立后土祠于汾隂睢上孔北郊【萧子儒髙宗时为奉常博士初帝已封禅复诏以正月祭北郊于是子儒与博士陆遵揩张统师权无二等共白北郊月不经见汉光武正月建北郊咸和中议北郊以正月武德以来用十月请循武德诏书明年诏圆方二丘明堂感帝神州宜奉髙祖太宗配】春官脩颂祗之书【杜甫南郊赋春官脩颂祗之书】夏至祭皇地祗【以髙祖配五方之岳镇海渎原隰丘陵坟衍在内壝之内各居其方而中岳以下在西南孟冬祭神州地祗以太宗配唐礼乐志】祀皇地祗以黄琮【同上】以着尊实泛齐【祀皇地祗神州地只以着尊实齐犠尊实醴齐象尊实盎齐山罍实酒皆二同上】告至【自昔后王时迈省方柴燎告至幽隠胥洎大舜则五载一廵武帝则三岁一祭朕就为损益折以法度一纪再驾亦无阙焉张説后土神祠碑】黄云盖于神鼎【绛光烛于灵坛自昔已然乃今复见同上张说】王者父天母地故包牺氏俯而观灋焉颛帝乃命火正黎司地以属人【夏以五月祭地祗殷以六月祭周制大司乐云夏日至礼地祗于泽中之方丘其丘在国之北礼神之玉以黄琮牲用黄犊币用黄缯王及尸同服大裘配以后稷通典】唐制【夏之日至祭皇地祗于宫城之北郊十四里为方丘坛因隋制以景帝配神州五方岳镇海渎山林川泽邱陵坟衍原隰皆从祀地祗及配帝牲用黄犊二神州用黝犊一岳镇以下加羊豕各五孟冬祭神州于北郊景帝配牲用黝犊二贞观中奉髙祖配地祗永徽中废神州之祀干封初诏依旧祀于渭水北置同上】正祀典【房龄与礼官议唯祭皇地祗及神州以正祀典同上】十一年【宗自东都将还西京幸并州至开元十一年亲祠后土为苍生祈谷自是神明昭祐累年丰登有祈必报礼之大者且汉武亲祠雎上前后数四请准旧事至后土行报赛之礼从之至十一月祀后土于雎上其文曰恭惟坤元道昭品物广大茂育畅于生成庶慿休和惠及黎献博厚之位粤在汾隂肃恭时廵用昭旧典敬以琮币牺牲粢盛庶品备兹瘗礼式展诚慤睿宗皇帝配神作主礼毕令有司刋石于祠所同上】
　　祀五帝【十二】
　　白周礼太宰职祀五帝掌百官之誓戒与其具脩掌次祀五帝则大次小次重帟重桉五祀奉牛牲羞肆【肆解骨体也】月令春其帝【太皥】夏【炎帝】中央土季夏【黄帝】秋【少昊】冬【颛顼】渭阳五帝【新垣平言长安东北有神气若人冠冕东北神明之舍宜立祠上帝以合符应遂作渭阳五帝庙同宇同宇谓上同下异礼所谓复庙重屋也文帝亲郊见渭阳五帝庙五帝庙临渭其北穿蒲池云】设座仪【晋羣臣议五帝即天也五气时异故殊其号名虽五其实一神明堂南郊宜除五帝之座五郊改五精之号皆同称昊天上帝各设一座而巳】孔五行之精九谷之宗【王仲丘厯左补阙时典章差駮仲邱欲合贞观显庆二礼即上言贞观礼正月上辛祀感帝于南郊显庆礼祀昊天上帝于圆丘以祈谷臣谓诗春夏祈谷于上帝礼上辛祈谷于上帝则上帝当昊天矣郑曰天之五帝递王王者必感一以兴故夏正月祭所生于郊以其祖配之因以祈谷感帝之祀贞观用之矣请因祈谷之坛徧祭五方帝五帝者五行之精九谷之宗也请二礼皆用诏可】冬至祀昊天上帝于圆丘【以髙祖神尧皇帝配东方青帝灵威仰南方赤帝赤熛怒中央黄帝含枢纽西方白帝白昭拒北方黒帝汁光纪唐礼乐志】立春祀青帝【以太皥氏配嵗星三辰在坛之下东北七宿在西北勾芒在东南】立夏祀赤帝【以神农氏配荧惑三辰七宿祝融之位如青帝】土王之日祀黄帝【以轩辕氏配镇星后土之位如赤帝】立秋祀白帝【以少昊氏配太白三辰七宿蓐收之位如黄帝】立冬祀黒帝【以颛顼氏配辰星三辰七宿防氏之位如白帝】五郊迎气黄帝以黄钟为宫【乐志十二和一曰豫和五郊迎气黄帝以黄钟为宫赤帝以函钟为征白帝以太簇为商黒帝以南吕为羽青帝以姑洗为角皆文舞六成】坛其广皆四丈而髙八尺者青帝【七尺者赤帝五尺者黄帝九尺者白帝六尺者黒帝之坛也】
　　郊天【十三】
