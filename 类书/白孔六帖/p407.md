<!-- { "loadSidebar": true } -->
　　白孔六帖巻八十二　　唐　白居易　原本
　　宋　孔　传　续撰
　　旱【一】　　　　　　旱备【二】
　　祈祷【三】　　　　　水涝【四】
　　饥馑【五】　　　　　人饿【六】
　　荒政【七】　　　　　赈贷【八】
　　求籴【九】　　　　　蚕桑【十】
　　茧税【十一】　　　　采桑【十二】
　　争桑【十三】　　　　后妃桑蚕【十四】
　　异蚕【十五】　　　　织絍【十六】
　　旱【一】
　　白旱暵　国乃大旱　天灾流行　天降之灾　天厉不戒　上天降灾　山陵不收　髙田不熟　水泉咸竭　时不降【百谷不成五谷不滋害于粢盛】为灾【自十月至于五月不不为灾】野无青草　云汉美宣王遇灾能惧【诗曰旱既大甚耗斁下土旱魃为虐赫赫炎炎如惔如焚涤涤山川】嵗旱【时灾】若嵗大旱【用汝作霖雨】八月不雨【君不举】七年【吕氏春秋曰成汤之旱七年煎沙烂石】流沙铄石【汤七年旱】未覩鹳鸣【诗鹳鸣于垤将雨之也】且忧狼顾【贾谊曰失时不雨人且狼顾狼顾恐惧貎】仰夫膏【已愆天降之期】望彼毕星【未及月离之】天厉流行地财耗斁【诗耗斁下土注旱害也斁败也】东作既嗟于嵗旱【南山空望于朝跻】屯西郊之云【且闻不雨】废南畆之稼【岂望有秋】一溉之功【夫为稼于代编一有溉之益虽归燋烂而一溉之旱苖必后枯也】大时不齐【同年有丰凶之异也礼记】悬耜　其其杲杲出日【人専望雨而日出也】愆阳【阳骄】愤叹成隂欢娱为旱【晋石珩问袁甫曰夀阳已西旱已东涝何也甫曰夀阳已东吴人也夫亡国之音哀鼎足强邦一朝失职愤叹成隂隂积成水故涝也夀阳已西中国新平强洖美寳尽入志满心盈长为旱故公羊曰鲁僖公甚悦故旱是以京师若抑强扶弱则天下和平】宻云徒自西郊【零未沾南畆】云重积而又散【垂下而复收文选】水旱免税令【令曰诸田有旱虫霜处拘见营田州县捡实且帐申省十损四已上免租税调七已上课役俱免若桑麦损尽各免其所输听折来年经二年后不在折限其应免者通计麦用为分数】孔自三月不至五月【张行成拜左仆射永徽四年自三月不雨至五月行成惧以老乞身】诉旱【崔荛出为陜虢观察使不恤人疾苦或诉旱者指廷树示之曰柯叶尚尔何旱为即榜笞之】频年霜旱【魏徴上疏曰贞观初频年霜旱】关西小旱耕稼是忧【张説疏】石然【十三年云阳石然自冬至五月不雨徴上疏极言】旱熯之灾【疏又曰今旱熯之灾逺被郡国】诏求直言【张廷珪宗开元初大旱闗中饥诏求直言廷珪上疏】入秋亢旱【辛替否疏曰入秋亢旱草木枯黄下人咨嗟未知所济】雨不时降夏阳骄愆【李中敏大和六年天旱文宗内忧诏询所以致雨者中敏上言雨不时降夏阳骄愆苗欲槁枯陛下忧勤降徳音俾下得尽言昔东海误杀一孝妇大旱三年宋申锡位宰相生平馈致一不受其道劲正奸人忌之防不测之辜狱不参验衔恨而殁天下士皆指目郑注臣知数寃必列诉上帝天之降灾殆有由然汉武帝国用空竭然卜式请烹桑羊以致雨况申之枉天下知之何惜斩一注以快忠臣之魂则天且雨矣帝不省】大旱责民逋赋【李渤迁江州刺史上言臣州治田二千顷今旱死者千九百顷若徇度支所敛臣惧天下谓陛下当大旱责民三十年逋赋】以时救恤【李吉甫江淮旱浙东西尤甚有司不为请吉甫曰以时救恤帝惊驰遣使分道赈贷】马燧【徙懐州时师旅后大旱田茀不及耕燧务勤教化】农告无入【段秀实为营田判官是大旱农告无入泾大将焦令谌曰我知入不知旱也责之急农无以偿徃诉秀实秀实书牒免之】江淮大旱【李绛时江淮大旱帝下赦令有所蠲弛绛言江淮流亡所贷未广而宫人猥积有怨鬲之思当大出之以省经费】问隂阳祲沴【鲍防时比嵗旱策问隂阳祲沴质对汉故事免三公卜式请烹羊指当时辅政者】避正殿减膳【张荐初贞元时京师旱帝避正殿减膳荐白限日以应古制】上疏【许孟容贞元十九年夏大旱上疏】理囚系【卢商大中元年春旱诏商与御史中丞封放理囚系于尚书省】奏析浐水溉民田【崔珙迁京兆尹防大旱奏析浐水入禁中者取十九溉民田】刘蕡防曰【臣前所谓救灾旱在乎致精诚者臣谨按春秋鲁僖公七月之中三书不雨者以人君有恤人之志也文公三年之中一书不雨者以人君无闵人之心也故僖致精诚而旱不害物文无恤闵而旱则成灾矣陛下有恤人之志则无成灾之变】逋捐系路【李翺为庐州时州旱遂疫逋捐系路】人情愁惴【裴延龄帝罢陆贽宰相时大旱人情愁惴延龄言贽等失权怨望】多出宫人【郑覃开成三年旱帝多出宫人李班入贺覃又推赞】菽麦失时【髙郢代宗为太后营章敬寺郢以白衣上书谏曰比八月不润下菽麦失时黔首狼顾忧在艰食若遂不给将何以救之】上陈阙政【权徳舆贞元十九年大旱徳舆因是上陈阙政】乞尽免江淮两赋【白居易元和四年天子以旱甚下诏有所蠲贷振除灾沴居易见诏节未详即建言乞尽免江淮两赋】嵗旱用屈【崔纵贞元元年天子郊见为大礼使嵗旱用屈纵樽裁文物俭而不陋】灾暵成沴【卢懐慎曰今民力敝极傥灾暵成沴何以济之】乖政之气【张九龄言乖政之气发为水旱天道虽逺其应甚迩昔东海枉杀孝妇天旱久之一吏不明匹妇匪命则天昭其寃】久旱入境辄【裴寛出为蒲州刺史州乆旱寛入境輙雨】时暵之孽【裴漼进中书舍人睿宗造金仙玉真二观时旱甚役不止漼上言今自冬徂春雨不时降人心憔然莫知所出而土木方兴时暵之孽职为此发今东作云始丁壮就功妨多益少饥寒有渐春秋庄公三十一年冬不雨是时歳三筑台僖公二十一年夏大旱是时作南门陛下以四方为念宜下明制令二京营作和市木石一切停止不报】隂侵于阳【吴兢上疏曰自春以来亢阳不雨传曰敬徳不用厥灾旱上下蔽隔庶位逾节隂侵于阳则旱灾应】旱【杨炎为相刘文喜不奉诏时方旱人情骚隽羣臣皆请赦文喜帝不听】请蠲租税【严郢兼御史中丞防秋旱郢请蠲租税】嵗仍旱【李栖筠出为常州刺史嵗仍旱】疫旱【王仲舒为婺州刺史州疫旱人徙死几空居五年里闾增完加金紫服徙苏州】民赋不入【除江西观察使水旱民赋不入叹曰我当减燕乐他用可乎为出钱二万代之上】流亡借借【杜悰复镇淮南时方旱道路流亡借借】权徳舆【十九年大旱上言十四年夏旱吏趣常赋至县令为民欧辱者不可不察】不害有秋【李实拜河南尹贞元二十年旱闗辅饥实方务聚敛以结防民诉府上一不问徳宗访外疾苦实诡曰嵗虽旱不害有秋】江淮旱歉【韦温防羣臣请上尊号温固谏今河南水江淮旱歉京师雪积五尺此非崇饰虗名时帝顺纳】无年【髙瑀领忠武节度使州比水旱无年见隄渠门】谷价腾踊【纪处讷神龙元年夏大旱谷价腾踊中宗召问所以救之者】天乙之武也焦土而烂石【杨炯浑天赋】旱鉢【严司空在太原时市童因于水际泅戯见流下一物争取之乃一瓦瓶重帛羃之市童因就岸扑破有婴儿长尺余遂迅走逐之顷刻足下旋风起已蹈数尺近岸舟子遽以篙击杀之髪朱色目在顶上谓之旱鉢一云旱魃杂爼】夏建亢旱【韩文论天旱状今年已来京畿诸县夏建亢旱秋又早霜田种所收十不存一】女魃【五行志人疴永隆元年长安获女魃长尺有二寸其状恠异诗曰旱魃为虐如炎如焚是嵗秋不雨至于明年正月】旱有三【唐文粹盛均人旱解涒滩嵗越垠旷旱塞诸阳迁市不雨祈山川庶神又不觞土龙舞巫觋愈不雨或言邦有术人能捕退龙而噪之昔嵗尝然农剩其泽及召术人至而旱色如故太守怒亟命擒之术人遁去矣其遗囊有书一幅目曰人旱旱有三曰天旱国旱人旱曷为天旱蹇阳肆凶下土祗敬虽六七嵗黎民不饥曷为国旱君道炽灾徳涸仁枯贪风暴气蒸为时疠曷为人旱邦燬其政吏贼其行千里人心燥不为隂】京师孟夏以后旱则先祈岳镇海渎及诸山川能兴云雨者皆于北郊祭【又祈社稷又祈宗庙毎月七日皆一祈不雨还从岳渎如初旱甚则修雩秋分后虽旱不雩雨足则报祀若州县则祈社稷及境内山川通典】里巷为土龙【马璘拜行营节度使天大旱里巷为土龙聚巫以祷璘曰旱由政不修即令彻之明日雨是嵗大穰】田不及耕【马燧徙懐州时师旅后嵗大旱田茀不及耕燧止横调】画龙致雨【卢氏杂说明皇一年亢旱内中起龙祈雨将作少监马绍正于屋壁画西方龙绘事未毕觉黒云往梁栋俄而龙拏玃穿屋飞去雨遂足】分道赈赡【刘思立在髙宗时为名御史于时河南北大旱诏遣御史中丞崔谧等分道赈赡】秋苗耗半【蘓源明史思明防洛阳有诏幸东京将亲征源明因上疏极谏曰自春大旱秋苗耗半敛获未毕先之以清道之役申之以供顿之苦其不可二也】青天湛然旱气转甚【韩愈贺表】田畆少收【是年京师旱田畆少所收上怜民无食兵赋半已休韩愈赴冮陵诗】有苗盈野而天不【今农既勤于稼有苗盈野而天不雨祭竹林神文】龙恠潜溟波【时救灾旱李白流夜郎至西塞驿】降不濡物良田起黄埃【杜诗】飞鸟苦热死池鱼涸其泥【同上】九泉焦枯【而四海渗涸兮柳宗元解崇赋】天作旱灾嘉谷将槁【韩文曲江龙大】求虵医【王彦威镇汴夏旱袁王傅李杞过汴因宴王以旱为言李醉曰可求虵医数头作大瓮前后设香席选十以下小儿十余令执小青竹昼夜更互击其瓮不令少辍王如言试之雨大注数百里旧说龙与虵为亲家南部新书】皇帝亲临长安万年二赤县决狱膏沾足【杜甫説旱】冬麦黄枯春种不入【上】怨气积寃气盛亦能致旱【同上】稚老孤穷指苗然鼎将穗秀矣忍令莠死以絶民命【杜牧祭神】苗方甲而水湮之苗秀好而旱莠之【同上】以蓬子为面【懿宗时自闗中至海大旱冬蔬皆尽贫者以蓬子为面槐叶为虀唐食货志】前年闗中旱闾里多死饥【韩愈归彭城】大旱【许孟容上疏言陛下斋居损膳具牲玉走群望而天意未荅岂丰歉有定隂阳适然乎切惟天人交感之际系教令顺民与否今顺人奉天而神弗祐嵗弗稔未之闻也】种不入土野无青草【韩愈上李尚书今年以来不雨者百有余日种不入土野无青草】若旱之望雨【庐陵郡王瑗为幽州都督兵曹防军王利涉说瑗曰若诸刺史召之不至将何以全瑗曰奈何对曰山东豪杰尝为窦建徳所用今失职与编户夷此其思乱若旱之望】退蔵恨雨师健歩闻旱魃【杜甫】
　　旱备【二】
