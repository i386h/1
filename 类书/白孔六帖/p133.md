<!-- { "loadSidebar": true } -->
　　白不爱其亲而爱他人者【谓之悖徳不敬其亲而敬他人者谓之悖礼以顺则逆民无则焉】凶徳【不在于善而皆在于凶徳凶徳谓悖徳礼】薄于孝【以此坊民民犹有薄于孝而厚于慈大为之坊民犹有逾之】匪人　不子【遗亲】败因严之教【曽莫敬亲】正惩恶之刑【岂容悖礼】徳非归厚【罪岂从轻】既不念于采兰【安可逃乎寘棘】弃色难之训【曽是遗亲】当孝治之朝【敢思悖徳】犹为不孝【子曰居上而骄则亡为下而乱则刑在丑而争则兵三者不除虽日用三牲之养犹为不孝也】莫大于不孝【五刑之属三千而罪莫大于不孝也三千件也】非人孝者无亲【非人之孝者是有无亲之心】执以从宜【尔虽有说】谓之敦孝【吾则不知】其父攘羊而子证之【语】杀父【传曰楚欲诛令尹子南子南之子弃疾为王御士王每见之必泣弃疾曰君三泣臣矣谁之罪也王曰令尹之不能子所知也国将讨焉尔其居乎对曰父戮子居安用之泄命重刑臣亦不为遂诛子南既葬其徒曰行乎弃疾曰吾与杀吾父行将焉入曰臣王乎曰弃父事雠吾不忍也遂缢而死】不孝之刑【周礼以八刑纠万民一曰不孝之刑】纠孝【纠察也周礼以乡刑纠孝】伤考【书子不祗服厥父事大伤厥考心】母亡不归【史吴起与母别啮臂而盟曰不为卿相不归遂事曾子顷之其母死起终亡不归曾子薄之而与起絶】伤父之心【礼】有无父之国【则可逃刑】当笃亲之朝【如何获宥】此孝子之防节也【言非至孝也】子曰断一树杀一兽【不以其时非孝】寡人尝学断斯狱矣【子弑父凡在官者杀无赦杀其人坏其室汚其宫而潴焉弑君父之刑也】子弑其父【易】莫慰母心【诗曰有子七人莫慰母心】　孔母殡不展【崔损母殡不葬亦不展殡】宦既遂母穷不自给【宗室臯贬温州长史摄州事时殿中侍御史李钧与其弟京兆法曹参军锷宦既遂不肯还乡母穷不自给臯行县见之叹曰入则孝出则悌有余力则学若二子可与事君乎哉举劾之并锢死】事后母不谨【元璹父译事后母不谨隋文帝尝赐孝经愧朂之至元璹亦不以孝闻士丑其行】诏赐孝经罢归田里【于公异擢进士不能事后母既仕不归省及陆贽当政奏其状诏赐孝经罢归田里】不诤于父【苏源明上疏子不诤于父不孝也不孝不忠为茍荣冒禄圈牢之物不若也】坐不孝免【祝钦明于五经该淹自见坐于不孝免无以澡祓】鸱枭啄母脑母死子始蕃蝮蛇生子时坼裂膓与肝【韩愈孟东野失子诗】恶子不可说鸱枭蝮虵然【上】不能事父【栁珪迁右拾遗而给事中萧仿郑裔绰谓珪不能事父封还其诏仲郢诉其子冒处谏职为可谓不孝则诬请勒就养诏可】不能养母【李渤父钧殿中侍御史以不能养母废于世渤耻之不肯仕】
　　天子孝【十】
　　白至徳要道【子曰先王有至徳要道以顺天下民用和睦上下无怨】徳之本【夫孝徳之本也教之所由生也】加于百姓刑于四海【以徳教盖天子之孝】君子笃于亲则民兴于仁【君子谓在上也】民徳归厚圣人则之　夫孝天之经也地之义也【是以其教不肃而成其政不严而治其所因者本也本谓孝也】因亲以教爱【先王见教之可以化民也故因严以教敬因亲以教爱】先之以博爱【而民莫遗其亲】孝理天下【先王之以孝治天下也故得万国之欢心是以天下和平灾害不生】礼曰至孝近乎王【至悌近乎霸】塞乎天地【曽子曰夫孝置之而塞乎天地溥之而横乎四海施诸后世而无朝夕之期】孟子曰舜其大孝矣五十而慕吾于大舜见之矣不以天下俭其亲　子曰舜其大孝也与【徳为圣人尊为天子富有四海之内】孔过庆善宫览观梗欷【髙祖皇后窦氏太宗后即位过庆善宫览观梗欷顾侍臣曰朕生于此今母后永违育我之徳不可报因号恸左右皆流涕乃享后于正寝】髙郢【臣闻圣人受命于天以人为主茍功济于人天人同和则宗庙受福子孙庆传曰徳教加于百姓刑于四海天子之孝也又曰无念尔祖聿修厥徳既受帝祉施于孙子是知王者之孝在于承顺天地严配祖考恭谨徳教以临兆民俾四海之内懽心助祭延福流祚永永无穷】莫大于承纉【穆宗皇后韦氏崩武宗立下诏朕因诞日展礼于太皇太后谓朕曰天子之孝莫大于承纉今穆宗皇帝虚合享之位而宣懿太后实生嗣君当以祔庙繇是奉后合食穆宗室】安国家定社稷【崔日用因言太平公主逆节有萌陛下徃以宫府讨有罪臣子势湏谋与力今据天位一下制书足矣帝曰畏惊太上皇奈何日用曰庶人之孝承顺顔色天子之孝惟安国家定社稷若令奸宄窃发以亡大业可谓孝乎请先安北军而后捕逆党于太上皇固无所惊帝纳之】每怀嗣徽蒸蒸而慕【一品集上尊号又以敬养不逮于长乐昭配未升于禄宫毎怀嗣徽蒸蒸而慕所以奉若慈训对越两仪因心制名永锡其孝】荐飨新宫【正月元日初见宗祖躬执百礼登降拜俯荐飨新宫视瞻梁梠戚见容色泪落入爼韩愈元和圣徳诗】大孝因心与天罔极蒸蒸之思【惟舜其难至徳要道无以加也然臣伏见以毕力追孝诚有所益文粹髙郢谏造章敬寺】未闻崇建梵宫【雕琢金玉之为孝同上】圣徳孝思【格于天地湛恩霈泽济乎生灵同上】
　　诸侯孝【十一】
　　白在上不骄髙而不危所以长守贵也制节谨度满而不溢所以长守富也【制节俭费用谨度守礼法】富贵不离其身【然后能保其社稷而合其民人盖诸侯之孝也】不敢侮于鳏寡【治国者不敢侮于鳏寡而况于士民乎故得百姓之欢心以事其君】
　　卿大夫士孝【十二】
　　白非先王之灋服不敢服非先王之灋言不敢道非先王之徳行不敢行【是故非法不言非道不行口无择言身无择行言满天下无口过行满天下无怨恶三者备矣然后能守其宗庙盖卿大夫之孝也】治家者【不敢失于臣妾而况于妻子乎故得人之欢心以事其亲】士孝资于事父以事母【而爱同资于事父以事君而敬同故母取其爱而君取其敬兼之者父也】故以孝事君则忠【以敬事长则顺忠顺不失然后能守其祭祀而保其禄位盖士之孝也】以显父母【子扬名于后世以显父母孝之终也】夫孝始于事亲【中于事君终于立身】事君不忠【朋友不信战阵无勇非孝也】
　　庶人孝【十三】
　　白用天之道分地之利谨身节用以养父母【此庶人之孝也】礼曰庶人有善本诸父母　书曰肇牵车牛逺服贾用孝养厥父母父母庆自洗腆致用酒孔承顺顔色【崔日用曰庶人之孝承顺顔色余见天子孝门】孝门铭【孝友夀州安丰李兴有至行栁宗元为作孝门铭谨按兴匹庶贱陋循习浅下性非文字所生与耒耨为业而能钟彼醇孝超出古烈】生养以孝【李华二孝賛灵武二孝曰侯知道程具罗目不覩朝廷之容耳不闻韶夏之声足不登齐鲁之境所见戎马旃裘叅于夷狄而能生养以孝】青阳孝子【何澄粹亲病日锢俗尚鬼病者不进药澄粹剔股肉进亲疾为瘳后亲没伏于墓哭踊无数以毁卒当时号青阳孝子】刻志从学【任敬臣五嵗丧母哀毁至七嵗问父英曰若何可以报母答曰扬名显亲可也乃刻志从学】诏吏敦驾【程袁师母病十旬不禠药不尝不进代弟戍洛州闻讣日走二百里因负土筑坟号癯人不复识改葬曽门以来阅二十年乃毕常有白狼黄蛇驯墓左每哭羣鸟鸣翔永徽中刺史状诸朝诏吏敦驾既至不愿仕授儒林郎遣之】匹夫单人【行孝一槩而凶盗不敢凌天子谓而旌之】
　　事亲礼【十四】
　　白内则曰予事父母鸡初鸣咸盥潄栉縰笄緫拂髦【縰束髪音史】冠緌缨左右佩用【用器也左佩纷帨刀砺小觿金燧右佩玦捍管遰大觿木燧遰刀鞞】以适父母舅姑之所下气怡声问衣燠寒疾痛苛痒而敬抑搔之【抑按也搔摩也】出入则或先或后而敬扶持之柔色以温之父母衣衾簟席枕几不传【传移也】杖屦【祗敬之勿敢近】父母之所有命之应唯敬对进退周旋慎斋【斋敬也】升降出入【不敢哕噎咳欠伸跛倚睇视不敢唾洟竝为不敬】寒不敢袭【袭重衣也】痒不敢搔不有敬事【不敢袒禓】衣裳垢【和灰请澣】五日燂汤请浴【燂滥也饧餂反】三日具沐其间靣垢燂潘请靧　足垢燂汤请洗勿逆勿怠【子妇孝者敬者父母舅姑之命勿逆勿怠】若饮食之虽不嗜必尝而待【己不嗜者亦尝而待命】加之衣服虽不欲【必服而待也】父母怒【挞之流血不敢疾怨】起敬起孝【起更也】亲在行礼于人称父人或赐之则称父拜受之【事统于尊】父母呼唯而不诺【手执业则投之食在口则吐之】走而不趋【至敬也】父党无容　敦牟巵匜非馂莫敢用【敦牟黍稷器巵匜酒浆器】孔事继母尤谨【刘审礼事继母尤谨】母食必侍立左右【彻馔乃敢退五代张希崇】冠带入门温凊亲馈【江梦孙事继母旦则冠带入门温凊亲馈欲馔退更常服力操耒耘暮而归易衣侍膳毕然后就庠序江南野史】侍左右如褐衣时【萧俛母韦贤明治家严俛虽宰相侍左右如褐衣时】虽宰相退朝侍母膳与家人齿【崔彦昭】宦寖显还家易衣侍左右【犹布衣也赵隠】
　　忠【十五】
