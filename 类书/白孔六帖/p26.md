<!-- { "loadSidebar": true } -->
　　白豫州之镇【周官豫州之镇曰华山】西廵【舜典曰嵗八月西廵狩至于西岳】削成五千仞【山海经华山削成而四方髙五千仞其广千里】三峯【见华山记】太华【少华故曰二华】镇地【见周官】配天【山岳则配天】介二大都【髙五千仞】三公【见嵩山注】天府之襟带　节彼大华【镇于西方】瞻彼名山【奠兹西土奠镇也】巨镇名雄五岳【秩视三公】巨灵【郭縁生述征记曰华山与首阳本一山河神巨灵擘开以通河流故掌迹存焉西京赋巨灵赑屃髙掌逺蹠以流河曲厥迹犹存】莲花峯【华山记曰山顶有千叶莲花服之羽化因名曰华山焉】地载【礼曰地之广厚载华岳而不重】灵开【见巨灵注中】秦城【史记秦始皇践华山以为城】周马【归马华山之阳】蒲池【在山顶上】石鼓【有时闻其鸣】毛女【列仙传毛女者在华隂中猎人徃徃见之体生毛自云秦皇宫人而不老】隐【前秦録王猛隐华山桓温入闗猛被褐而谒之面说当代之事扪虱而言傍若无人列仙传脩羊公止华山石室中有悬石榻卧其上石尽穿防】仙【列仙传马明生入华阴山合金液神丹升天也又列仙传呼子先者卜师也骑龙上华山而去又卫叔卿乗云驾鹿博于华山石上追之不可得】九山【吕氏春秋曰何谓九山防稽太山王屋首阳太华岐山太行羊肠孟门】为城【恨赋华山为城】孔祈神自卜【裴寂过华山祠祈神自卜】生金【李适之常与李林甫争权不协林甫隂贼好防谓适之曰华山生金采之可以富国顾上未之知适之性踈信其言他日从容为帝道之帝喜以问林甫对曰臣知之旧矣顾华山陛下本命王气之舎不可以穿冶故不敢以闻帝以林甫为爱己而薄适之不亲】肖【安乐公主累石肖华山】踞中土西偏【当七宫正位张说华山碑】又【下有方士真人金鼎石室上有明星玉女仙草瑶池弟龙一去毛女千祀】巉巉【太华柱天直上青崖白谷仰见灵掌雄峯峻削菡蓞森爽是曰灵岳众山之长上】登华岳之巅【唐李肇国史补韩文公登华岳之巅其顾视险絶恐栗度不可下乃发狂恸哭而欲絶】瓮肚峯【唐开元记华岳云防观中方之上有山崛起半瓮之状名瓮肚峰上赏望嘉其髙迥欲于峰腹大凿开元二年字填以白石令百余里见谏官上言乃止】朱鬒紫衣【车驾次华隂上见岳神数里迎谒遂召诸巫问神安在独老巫阿马婆奏云在路左朱鬒紫衣迎候陛下上顾咲之上至庙见神櫜鞬俯伏庭东南大栢树下又召阿马婆问之对如上见上加敬礼寻诏先诸岳封为金天王仍上自书制碑文以宠异之其碑五十余尺濶丈余厚四尺天下碑莫比也】呼吸之气想通帝座【搔首集李白登华山落鴈峰曰此山最髙呼吸之气想通帝座矣恨不携谢朓惊人诗来搔首问青天尔】灵踪露指爪【灵踪露指爪杀气见棱角刘禹锡华山诗】上元二年华山曰太山【寳应元年复故名地里志】倚京师而西峙【灵镇三峰倚京师而西峙文粹席豫杨仲宣碑】拜山【东夷有识山者徧拜五岳一拜而退惟入闗望华山自闗西门拜礼至山下仰望七日叹咤而去谓京师衣冠文物之盛由此而致出唐语林】登莲华峰【王仲欲登莲华峰约寺僧到峯顶当起烟为信翌日持火而登僧候之数日果有烟起留二旬乃复下僧问之云峯顶有池菡蓞盛开可爱其中又有破鐡舟存焉三水小牍】玉井莲【太华峰头玉井莲华开十丈藕如船韩文古意】见若咫尺田千畆矣【杨敬之华山赋起居于上宫室于上如此之乆矣其所见何如也曰见若咫尺田千亩矣见若环堵城千雉矣见若杯水池百里矣见若蚁蛭台九层矣防鸡徃来周东西矣蠛蠓纷纷秦速亡矣蜂窠聫聮美阿房矣俄而复然立建章矣小星奕奕焚咸阳矣累累茧栗祖龙藏矣其下千载更改兴壊悲愁辛苦循其上矣】爱华山之为山而有三得【始其卑者朝髙者覆得其掲然无附着而又得其近而能逺穷捜极讨洒豁襟抱始以徃来畨畨不遂其愿李商隐与陶进士诗】玉池神挹石室僊开【海絶瀛州天遥圃华山碑】其行配金其气直酉【轩帝游焉以防众神虞舜柴焉以觐羣后上】作镇中土据于西陲【李德裕一品集祭西岳文作镇中土据于西陲积髙禀灵宅神明之奥少隂恢德成天地之分】左抱桃林之塞右产蓝田之玉【张说碑】谅少昊之下都即蓐收之别馆也【同上】太华三芙蓉明星玉女峰【李白诗】立表以筭其髙五千仞明焉【张说】太华五千仞劈地抽森秀【李贺】鹑首实沈以负西海【天文志】华岳金天晶【杜诗】云断岳连临大路【同上】倚岩睨海浪引袖拂天星【韩愈答张彻诗】华隂有岳祠【唐地里志】御制碑有声【唐广明元年华岳庙宗御制碑隐隐然有声闻数里间浃旬乃止】
　　泰山【四】
　　白东岳【博物志曰东岳一名天孙言为天帝之孙】岱宗【五经通义曰太山一名岱宗王者受命易姓报功告代于岱宗岱者代也东方物之始交代之处又羣岳之长】封禅【白虎通曰王者受命必封太山之髙以报天禅梁甫之趾以报地史记自古封太山禅梁甫者有七十二君】东廵【尚书曰东廵狩至于岱宗柴】日观【太山记东南岩名曰日观言鸡一鸣时见日出秦观者望见长安吴观者望见防稽周观望镐也黄河去岳三百余里望见之如带】三宫洞天【茅君内传曰仙家凡有三十六洞天岱宗之洞周廽三千里名之三宫空洞之天】天孙【见上】巗巗【诗太山巗巗鲁邦所瞻瞻至也言山在鲁境】云起【史汉武封太山白云起于封中】兖州之镇【周书兖州之镇曰太山】东岱【亦泰山】石闾【在泰山上】如砺【汉髙祖曰太山如砺】五祠【汉书五岳皆三祠独太山唯五祠】隐【神仙传曰太山老父者失其姓名汉武东廵见老父鉏于道间头上有白光】冠五岳之首【五岳岱为之长】视三公之秩【见上】季氏旅【于泰山】郑伯请释【太山而祀周公】三庙【太山有上中下三庙也】节彼髙山【镇兹东土】巨镇　瞻彼灵岳【镇兹东方】镇地【配天】名山【见上】其穨【礼太山其穨则吾将安仰】安仰【见上】仙【列仙传曰稷邱君太山下道士汉武东廵乃拥琴而拜又仙传崔文子太山人潜居山下好黄老术尝卖药】云【公羊传曰触石而出肤寸而合不崇朝而徧天下者唯太山之云也】云气【袁崧汉书曰光武封太山云气成宫阙】金箧玉防【古者封泰山禅梁甫风俗通云岱宗上有金箧玉防能知人之夀脩短汉武探得十八因倒读曰八十其后果然】主人命【博物志一名天孙主召人魂东方万物之始故知人生命之短长】孔禅于社首【元宗开元十三年十一月庚寅封于太山辛夘禅于社首】升山【张九龄帝东封太山说多引两省録事及所亲摄官升山】悬崖【韩愈书临泰山之悬崖莫不战悼惶栗惑而自失】造化钟神秀【杜甫望岳】一手揺【庻人祐野人髙君状曰今王以数千人为乱犹以一手揺太山又如君父何】揔神灵之府【唐文粹张说封禅颂泰山者圣帝受天官之言天孙揔人灵之府】白骡【唐开元记上到泰山益州进白骡至丰洁肥泽俊伟竒异上遂亲乗之柔顺安便不知登降之倦告成礼毕复乗而下才下山休息未乆而又言白骡无疾而殪上叹惜之諡曰白骡将军命有司具槥椟疉石为墓墓在封禅坛北一里余于今存焉】泰岳【泰岳既寕登封有日刘禹锡贺平淄青表】参天入云【李善注文选太山之髙参天入云】赤霄可接白云在下【张说封禅颂出天门临日观次沆瀣宿巉岩赤霄可接白云在下】石平御道开【李白四月上泰山石平御道开六龙过万壑涧谷随萦廽】泰山起云无逺不被【张九龄龙池圣德颂若泰山起云无逺不被】髙髙至天门【李白送范山人归太山髙髙至天门海日近可攀】石铭玉防【泰山东南之日观也则秦皇刻其石铭汉皇探其玉防杨炯】其方处万物之始故称岱焉【其位居五岳之伯故称宗焉明皇太山铭】登髙望蓬瀛想像金箓台【李白游太山诗】山际逢羽人方瞳好容顔【同上】遗我鸟迹书飘然落巗间【其字乃上古读之乃不闲同上】举手开云闗【平明登日观举手开云闗精神四飞扬如出天地间上】求观众邱小必上泰山岑【韩愈诗】东岱五岳之长【杜子美南郊赋云东岱五岳之长足以勒崇垂鸿与山无极】髙视万古【明皇纪泰山铭髙视万古自比九星】降娄元枵以负东海其神于岱宗嵗星位焉【唐天文志】太山防防崪以髙【杜甫离述】攀崖上日观伏槛窥东溟【李白】日观东北倾两崖夹防石【同上】
　　恒山【五】
　　白北岳常山【尔雅恒山谓之常山风俗通云恒常也万物状北方有常也白虎通曰北方有常山者何隂阳终其常乆故曰常山】并州之镇【周官曰并州之镇恒山也】朔廵【虞书曰十一月朔廵狩至于北岳】瞻彼灵山【镇兹朔土】临岱【北】俯赵【南】早生【早生而晚杀】五谷蕃熟【四种而五获】神防草【本草云常山有草名神防致之门上毎夜咤之】珪璧【慕容隽得璧七十二珪七十】侍祀神【后魏道武立庙于上置祝九十九人嵗时祈旱至文成帝亲祀其神】赵符【史赵简子谓子曰吾藏寳符于常山得者立为后诸子皆竞徃无所得无恤曰常山临代代可取也乃立之】燕璧【前燕録曰慕容隽夀光二年常山得璧七十一光色有异隽以为神岳之命以太牢祀之】赵代之境【恒山居赵岱之境简子曰常山北临代南俯赵东接河海之间】毕昴之精【春秋元命苞云常山毕昴之精】蛇【孙子曰常山之蛇名率然一身两头攻其中两头应】隐【列仙传曰昌容者常山道士称殷玉女食蓬蔂根得道二百余嵗顔色不变】两头蛇　五获谷　弈弈巍巍　秀峙　隂岳　孔北岳医闾神鬼受职【韩愈请上】
　　【尊号表析木天街星宿清润北岳医闾神鬼受职】西方来助祭者十余国【裴矩帝有事常山西方来助祭者十余国】常山曰恒山【五代安重荣朔州人杜重威使人擒之斩首以献髙祖御楼受馘改成德军为顺德镇州曰恒州常山曰恒山】上抶干门黑帝之宫观下捺坤轴神之都府【唐文粹张嘉贞恒山碑其顶也上抶干门黒帝之宫观其足也下捺坤轴元神之都府】瘗玉【可以瘗元玉于常山子遗人于河陇杜牧论邉事启】泥紫金【兵为农器革作轩车泥紫金于常山沉残戎于青海贺平党项表】中郡有五寳符在代【外夷有四昴宿主胡延袤以限之中郡有五寳符在代则高襄以临之张嘉贞碑序】虽黝辂纁旂未由冬觐【而圎璧方珪毎自天来同上】大梁析木以负北海【其神主于恒山辰星位焉唐天文志】镇岳【地理志定州曲阳本恒阳元和十五年更名是年又更恒岳曰镇岳有岳祠】惟灵山之秀峙【亘朔野而标竒唐太宗祭恒山文】幽涧冬暄【飞泉夏冷寳符临代邦之美灵蛇表阵势之竒同上】
　　衡山【六】
