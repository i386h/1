<!-- { "loadSidebar": true } -->
　　【象贤】大夫不世爵　使以徳爵以功【谓天子大夫也不世爵而世禄进贤】诸侯之大夫不世爵禄　食其旧徳【纂乃前脩】禄以劝贤【爵惟及嗣】臣能匡国必酬世禄之勲【子克承家宜荷赏延之宠】冢嫡承祧继体立嗣以嫡不以贤【公羊曰隐长又贤故大夫扳而立之何以不宜立立嗣以嫡不以贤立子以贵不以长桓何以贵母贵也】赵简子藏符【史赵简子曰吾藏寳符于常山先得者赏诸子驰至无所得无防曰已得矣常山临代代可取也简子乃废伯鲁而立无防是为襄子】狠在心【国语智桓子将以瑶为后智果曰不如宥桓子曰宥也狠曰宥之狠在面瑶之狠在心心狠败国面狠不害若立瑶智宗必灭竟立瑶果灭智氏】使嗣宗职【传】为人后移根继絶　不与射【孔子射于矍相之圃盖观者如堵墙使子路执弓矢出延賔曰贲军之将亡国之大夫与为人后皆不在此位也注主后已有一人后往竒之是贪利也】不别籍【晋殷仲堪临荆州有子孙继亲族无后者惟令主蒸尝不聴别籍以避役也】经侍养袭封【封爵令王公已下无子孙以兄弟为后生经侍养者聴承袭若死王事虽不经侍养亦聴承袭】侄【蜀诸葛乔字伯松瑾第三子本字冲慎亮未有子求乔为后瑾啓呉王而遣之以为嫡故改其字乔为举亮后自有子举还复为瑾后】中官【后汉顺帝聴中官以养子为后代袭封爵】孔存保世嗣【李晟字良器薨帝手诏誓以存保世嗣申告柩前】马周上疏曰【臣伏见诏宗室功臣悉就藩国遂贻子孙世守其政窃惟陛下诚爱之重之欲其裔绪承守与国无疆也臣谓必如诏书者陛下宜思所以安存之富贵之何必使世官也且尧舜之父有朱均之子若令有不肖子袭刲嗣职兆庻被殃国家患正欲絶之则子文之治犹在也正欲存之则栾黡之恶已暴也必曰与其毒害于见存之人宁割防于已亡之臣则向所谓爱重者适所以伤之也臣谓宜赋以茅土畴以户邑必有材行随器而授虽干翮非彊亦可以免累】诏功臣世袭【于志宁帝诏功臣世袭刺史志宁奏古今累时慕虚名遗实患非乆安计帝皆从之】父死王事【苏世长父死王事有诏袭爵世长号踊不自胜帝奭然改容】兄子为后【戴胄无子以兄子至徳为后】又【杜兼中书令正伦五世孙初正伦无子故以兄子志静为后】嗣续之重【柳宗元贬永州司马贻京兆尹孟容书曰茕茕孤立未有子息荒陬中少士人女子无与为防世亦不肯与罪人亲妮以是嗣续之重不絶如缕毎春秋时飨孑立捧奠顾眄无后继者懔懔然欷歔惴惕恐此事便已摧心伤骨若受锋刃此诚丈人所共闵惜也】求胄嗣【又曰姑遂少北益轻瘴疠就婚娶求胄嗣有可付托则冥然长辞如得甘寝无复恨矣】陈少游子请嗣封【陈少游死子请嗣封窦参大署省门曰少游位将相以艰危易节上含垢不忍发其息容得传袭邪窦参传】欲变山东承袭旧封【田正常欲变山东承袭旧封故悉遣子侄仕朝廷帝皆推任之】田布【正遇害公卿议以魏强而镇弱且魏人素徳正以布之贤而世其官可以成功穆宗遽召布解缞拜魏博节度使】为父后者【高祖纪武徳九年为父后者袭勲爵】以息属母弟【穆宁真卿着宁河北采访支使宁以息属其母弟曰茍不乏嗣足矣即驰谒真卿曰先人有嗣矣我可从公死】不乏祀【辛谠及兄子客广陵托杜慆曰我先人不乏祀公之惠也】元徳秀【不及亲在而娶不肯婚人以为不可絶嗣答曰兄有子先人得祀吾何娶焉】择嗣【文粹独孤及呉季札论君之大经实在择嗣王者谨徳之不建故以贤则废年以义则废卜以君命则废礼】意传嫡嗣【賛皇一品集请改封卫国臣亡父先臣宪宗宠封赵国先臣与嫡孙寛中小名曰三赵三赵在意传嫡嗣不及支庻臣前年恩例进封合是赵国臣以寛中之故改就中山臣亡祖先君卫州汲县竟以汲县解进士第傥圣恩改封卫国】庐江次子主吾祀【见继絶门】盛徳果验于达人积善必征于余庆【柳宗元贺裴桂州啓】
　　立长【十三　立少附】
　　白立长则顺【传】无嫡则立长【穆叔曰太子死有母弟则立之无则立长年钧择贤义钧择卜古之道也】年钧以徳【昔先王之命曰王后无嫡则择立长年钧以徳徳钧以卜王不立爱公卿无私古之制也】賛私立少【子朝言单刘賛私立少云云】尚年尚齿　无忌之弟好仁【立少则可】周子之兄无慧【虽长何为】然则政惟图大【教在防人】黜恶进贤【虽能权道】废长立少【必啓幸门】反经是啓争端【乱嗣殊非理本】楚国之举恒在少者【传】立少子【魏刘表字景升二子琦琮表爱琮而琦不自宁引诸葛亮上楼去梯曰可以言未亮曰君不见申生在内而危重耳在外而安乎琦悟遂谋出守】孔推长而立【高力士初太子瑛废武惠妃方嬖李林甫等皆属夀王帝以肃宗长意未决居忽忽不食力士曰大家不食亦膳羞不具耶帝曰尔我家老揣我何为而然力士曰嗣君未定耶推长而立孰敢争帝曰尔言是也储位遂定】
　　立贤【十四】
　　白建贤则治以先王观之则尚徳也　选建明徳岂尚年哉【传】智测藏符难弃无防【史记赵简子事】哀忘佩玉宜立石祁【礼记卫石骀仲卒无嫡子有庻子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆卫人以为有知】虽嫡嗣之或非信象贤而可立【礼曰继世以立诸侯象贤也】置善则固　天子之封实惟建徳【天子建徳】诸侯之代必有象贤　且学裘之可传【立庻无害】茍析薪之不荷【虽嫡奚为】舍子立弟【公羊宋宣公舍子与夷而立弟穆公穆公卒舍冯立与夷与夷见杀宋之祸宣公为之也】孔举军附赖【藩镇呉少阳与少诚同在魏博军相友善少诚得淮西多出金帛邀之养以为弟署右职亲近无间少阳度少诚猜忍且畏祸请为外捍少诚乃表为申州刺史为治尚寛易举军附赖少诚病亟家奴单于熊儿矫召少阳至摄副使揔军事宪宗以王承宗方叛以少阳领留后】择嗣【文粹陈越石太甲论君上之不肯与贤智岂臣下之有不知耶择其嗣当求贤而立之】国之大经在择嗣【见嗣立门】事殊迎代邸喜异赏朱虚【杜甫赠李八秘书】
　　废嫡立庶【十五】
　　白公仪仲子之丧檀弓免焉【为非礼以非仲子也】仲子舍其孙而立其子【此其所非也周礼嫡子死立嫡孙】檀弓曰我未之前闻也问子服伯子伯子曰昔者文王舍伯邑考而立武王微子舍其孙腯而立衍也仲子亦犹行古之道也【伯子为仲子讳恶文王立武王权也微子舍其孙立衍殷礼也】问于仲尼仲尼曰否立孙【据周礼也】司寇惠子之丧子游为之麻衰牡麻绖【惠子废嫡立庶子游为重服以讥之】文子退扶嫡子南面而立曰虎也敢不复其位【文子惠子兄也虎惠子嫡子】子游趋而就客位【所讥行复本位】因殷之礼【则可舍孙】从周之文【岂宜立庶】孔圣庶抗嫡【譲皇帝宪睿宗将建东宫以宪嫡长又尝为太子而楚王有大功故乆不定宪辞曰储副天下公器时平则先嫡国难则先功重社稷也使付授非宜海内失望臣以死请因泣涕固譲时大臣亦言楚王有定社稷功且圣庶抗嫡不宜更议帝嘉宪让遂许之立楚王为皇太子】颁大位而付予天下【文粹张说起义堂先后舍元子而立予主鬯颁大位而付予天下】年长有徳属最尊亲【权徳舆两汉辨亡论梁冀贪戾当国既鸩质帝议立嗣君公卿大臣皆以清河王蒜年长有徳属最尊亲可以靖人亦既定策冀乃惮其明哲且不利长君私于蠡吾竟使清河徙废蠡吾为梗邦家陵夷汉道日蹙唐文粹】有嫡子以为疑【李泌太子妃萧母郆国公主也坐蛊媚幽禁中帝怒责太子太子不知所对泌入帝数称舒王贤泌揣帝有废立意因曰陛下有一子而疑之乃欲立弟之子臣不敢以古事争且十宅诸叔陛下奉之若何帝赫然曰卿何知舒王非朕子对曰陛下昔为臣言之陛下有嫡子以为疑弟之子敢自信于陛下乎帝曰卿违朕意不顾家族耶对曰臣衰老位宰相以諌而诛分也使太子废它日陛下悔曰我惟一子杀之泌不吾諌吾亦杀尔子则臣絶祀矣虽有兄弟子非所歆也】不当废嫡立庶【陆象先公主既擅权宰相争附之象先未尝往谒及谋逆召宰相议曰宁王长不当废嫡立庶也象先曰帝得立何也主曰帝有一时功今失徳安可不废对曰立以功者废必以罪今不闻天子过失安得废主怒更与窦怀贞等谋卒诛死】
　　辞让【十六】
　　白废祀非孝也　季子守节呉国高其贤成坏容汉朝诮其诈【佯病狂不受宠爵】然则教宜图大【礼在防人】洁己中清虽称高节【承家失序恐紊大伦】乱嗣必啓争端【违礼恐非理本】泰伯让周犹称至徳【子曰泰伯可谓至徳也三以天下让民无得而称焉】无忌举起且曰好仁宜承国命【无陨家声】孟子曰无辞让之心非人也孔防逊
　　【姜皎帝以其藩邸旧思有以宣布之乃下诏曰朕既即位又参诛奸臣将厚以光宠毎所防逊】陈让牢切【丁公着穆宗且许以相公着陈让牢切】废先君之命【文粹独孤及呉季札论季子三以呉国让而春秋襃之窃谓废先君之命非孝附子臧之义非公执礼全节使国篡君弑非仁】泣涕固让【让皇帝宪见舍嫡立庶门出唐史】帝以宪实推天下【有高世之行非大号不称及追諡让皇其子璡表陈宪宿素退让不敢当大号本传】
　　卜嗣【十七】
　　白年钧择贤义钧则卜　年钧以徳徳钧以卜　卫人以为有知【见上注】当璧而拜【楚恭王有宠子五人无适立焉以璧见羣望曰当璧而拜者神所立也乃埋璧于大室之庭康王跨之灵王肘加焉子干子晳逺之平王再拜皆压纽】卫孔成子筮立公子元【元卫灵公】遇屯史朝曰元亨又何疑焉屯象曰利建侯故成子立灵公　压纽之祥虽归弃疾【弃疾平王名见上注】佩玉之兆终在石祁孔不宜养【宗元献皇后杨氏景云初为良媛生男是为肃宗初肃宗生卜云不宜养乃命王皇后举之后无子抚肃宗如所生】以义则废卜【文粹独孤及呉季札论】
　　异姓为后【十八】
　　白谷梁莒人灭鄫【莒鄫之外生以立为后非其族类故云灭】家立异姓为后则曰亡国立异姓为后则曰灭【非其祖以涖祭祀灭亡之道也】朱治以甥然为后【呉朱然本姓施氏朱治姊子初朱治有子然年十三啓孙防乞为嗣然为治行服讫乞依本姓不许然子复为施氏也】蜀刘封【本罗侯冦氏之子先主至荆州未有继嗣养为后因为子】卫继【兄弟五人为县功曹县长张君无子乞继父许之时禁异姓为后故复卫氏】陈矫【晋陈骞父矫本刘氏为外祖陈氏所养因而改焉】贾充以外孙韩谧奉充后【诏曰外孙骨肉至近推防继情合于人心也】庇身他族忘情本根　螟蛉有子果臝负之孔以甥为嗣【司空图无子以甥为嗣尝为御史所劾昭宗不责也】世道衰人伦坏【五代义儿传世道衰人伦坏而亲疎之理反其常干戈起于骨肉异类合为父子岂非因时之隙以利合而相资邪】
　　庶孽【十九】
