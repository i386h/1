<!-- { "loadSidebar": true } -->
　　白史丹【傥荡无检而心谨宻】阮籍不拘礼教【字嗣宗外坦荡而内淳至率意独徃车辙所穷輙恸哭而返】访戴【王子猷居山隂夜雪霁独酌咏左太冲招隐诗思戴安道时在剡即乗舟访之至戴门不前而反曰乗兴而来兴尽而返何必见戴】肆心【传曰昔周穆王欲肆其心周行天下】纵欲【礼欲不可縦】入长吏被中【光逸字孟祖为博昌小吏县令使逸送客寒复遇冻湿还令不在解衣入令被中卧令欲诛之逸曰若不蹔温必恐冻死】入车中【王徽之字子猷为桓冲骑兵参军冲问卿所主何曹子猷搔首曰似马曹又问马死多少曰未知生焉知死尝从冲行值因下马逃入冲车曰公岂得独擅一车乎】马曹【见上注】不知是三公【王戎为司徒闲乗小马从便门出防见者不知是三公故吏多至大官道路相遇辄避也】街中走马【张敞为京兆尹无威仪罢朝走马章台街使御吏驱自以鞭面拊马也】偪官长饮【桓温与谢奕善辟奕为安西司马推布衣好常偪温饮温走入避之奕携酒就防事引温一兵师共饮曰失一老兵亦何所共在温不责之】探鹊鷇【王澄字平子为荆州刺史送者倾朝见树上鹊巢便脱衣上树探鹊鷇反神气傲然旁若无人】醉卧【毕卓为吏部邻家酿酒熟卓醉夜入其家窃饮醉便卧罋间守酒者得而枸之明旦看乃毕吏部也】又【阮籍邻家少妇有羙色当垆沽酒籍尝诣妇饮酒醉便卧其侧既不自嫌其夫察之亦不疑之也】哭丘家女【丘家女有才色未嫁而死阮籍不识其父兄径徃哭之尽哀而反】字其父【胡母辅之彦国子谦之子光才学不及父而傲纵过之酣醉常呼父字辅之亦不介意辅之酣饮谦之曰彦国年老不得为尔将令我防背东壁辅之欢笑入呼而共饮也】八达【光逸孟祖太辟至属胡母辅之与谢鲲阮放毕卓羊曼桓彛阮孚散髪祼闭户数日酣饮逸将排户守者不聼逸便脱衣露头于狗窦中呼辅之辅之曰我孟祖也遽呼入饮人谓之八达】孔少绳检【唐俭爽迈少绳检】不治细行【唐宪仕隋为东宫左勲衞太子废罢归不治细行】落魄【韩琬落魄少崖检】乐山水自放【贠半千年老不衰乐山水自放】赠带【其放诞少检故赠以带张文瓘传】马周【乡人以无细谨薄之】放迹江淮间【韩思彦至官阅月自免去放迹江淮间乆之】不遵灋度【王琚既失志稍自放不能遵灋度】跌荡少检【魏元忠为太学生跌荡少检】通脱【张濬性通脱无检】不屑世事【赵冬曦性放达不屑世事】豪放【李邕资豪放不能治细行】不为亲近所容【李白自知不为亲近所容益鷔放不自修】求外职【桞浑召拜监察御史台僚以仪矩相绳而浑放旷不乐检局乃求外职】防纵自如【李纾不为龌龊崖检官虽贵而防縦自如】放意文酒【白居易所蕴不能施乃放意文酒】真放【皮日休七爱诗序每谓负逸气者必有真放以李翰林为真放焉】饮酒尽百钱嘲谐思逾鲜【有时醉花月髙唱清且绵韩愈送灵师诗】朋友见妻子【杜甫每朋友至引见妻子章侍御退而使其妇送夜飞蝉以助妆饰出云仙散録放懐集】杜书记平善【牛竒章帅维杨杜牧在幕中夜多微服逸逰公闻之以街子数軰潜随逐牧之以防不虞后牧之以拾遗召临别公以縦逸为戒牧之始犹讳之公命取一箧皆是街子軰报贴云杜书记平善乃大感服芝田録】无检幅【温廷筠薄于行无检幅】多作侧辞艳曲与贵胄蒱饮狎昵【同上丐钱杨子院夜醉为逻卒檕折其齿】不婴以家事【王绩性简放不喜拜揖兄通知绩诞縦不婴以家事乡族庆吊冠昏不与也】不修饬【雷蒲不修饬每宴使客抵寳噐潭中曰此水府也蛟龙所凭吾能没焉乃祼入水俄取噐出】
　　风流【五】
　　白庾亮登楼【晋庾亮都督江荆镇武昌佐吏殷浩之徒乗秋月登楼不觉亮至将起避之亮曰诸君少住老子于此不浅便据胡床竞坐谭论】谢尚泛江与袁宏谭【袁宏临海令朂之子少孤以租运自业谢尚镇牛渚乗月与左右微服泛江防宏在舩中讽咏声既清防词又藻抜令问之袁临海耶尚遂就之升舟与谭】王乐【晋乐广与王衍俱宅心事外见重于时天下言风流者王乐为首】庾亮噉薤【亮过陶侃坐噉薤留白云可种侃曰非为风流兼有为政之术】终日清谭【王衍字夷甫出补元城令终日清谭县务亦理】孔当时称其风流【李迥秀少聦悟多通賔客喜饮酒虽多不乱当时称其风流】以风流自命【杜如晦少英爽喜书以风流自命】醖籍【权徳舆虽动止无外饰其醖籍风流自然可慕】季真清谭【贺知章字季真性旷夷善谈説与族姑子陆象先善象先尝谓人曰季真清谈风流吾一日不见则鄙吝生矣】敏辩【陆余庆才不逮子昂等而风流敏辩过之】按辔絶道去【李林甫传兵部侍郎卢绚按辔絶道去帝爱其醖籍称羙之明日林甫召绚子曰尊府素望上欲任以交广若惮行且当请老绚惧从之因出为华州刺吏俄受太子贠外詹事绚繇是废】暮出端门缓辔赋诗【崔湜尝暮出端门缓辔赋诗张説见之叹曰文与位固可致其年不可及也】体弱有醖籍【张九龄体弱有醖籍故事公卿皆搢笏于带而后乗马九龄独常使人持之因设笏囊自九龄始帝后每用人必曰风度能若九龄乎】
　　刚【六】
　　白立地之道曰柔与刚【易】沉潜刚克【髙明柔克】刚亦不吐【诗人有言刚则吐之惟仲山甫刚亦不吐】处父以刚【传阳处父过甯甯嬴从之及温而还其妻问之嬴曰以刚天为刚徳犹不干时况在人乎夫子其不没乎惧罹其难是以去之后晋杀阳处父】子曰吾未见刚者【或对曰申枨子曰枨也欲焉得刚】欲刚必柔【鬻子曰欲刚必以柔守之彊必以弱保之积于柔必刚积于弱必彊】汉王嘉刚毅【天子敬之】髙获不改性【后汉髙获与世祖冇旧曰欲子为吏宜改常性获曰臣受性父母不可改也遂辞去之】傅咸刚劲谅直【不能容人之短】好刚不好学【其蔽也狂狂躁率也】子路行行如也【行行刚貎】血气方刚　刚彊不得死　季布【能摧刚为柔】虞诩【刚而不虐】刚肠太刚【则折】摧刚百錬　刚近仁【子曰刚毅木讷近仁】孔少所降屈【温造盛气少所降屈】不可干非其义【李大亮内刚烈不可干非其负义对天子争是非无回挠】才无屈【唐彦谦】性刚急【温造性刚急人或忤己虽贵势亦以气出其上道遇左补阙李虞恚不避捕从者笞辱】刚峭【李中敏性刚峭】刚正过姚崇【宋璟刚正又过姚崇元宗素所尊惮常屈意听纳】刚果不挠【吕諲为治不急细务决大事刚果不挠】赐中上考【李朝隐迁长安令宦官闾兴贵有所干请曳去之睿宗嘉叹赐中上考绢百匹以旌刚烈】官吏重足【刘蕡以刚猛立威官吏重足】人无敢戏慢【韦温性刚峻人望见无敢戏慢者】刚正气节【自】任【穆甯】刚于御史【韦处厚姿状如甚懦者居家亦循易至廷争嶷然不可回夺刚于御史百僚谒事畏惕未尝敢及以私】棱棱有风望【崔从为人严伟立朝棱棱有风望不喜交权利忠厚而让士大夫贤之本传】刚者天徳【二李賛刚者天徳故孔子称刚近仁骨强四支故君有忠臣谓之骨鲠若栖筠二子其刚者欤栖筠抗权邪不及相得相不愿拜非刚畴克胜之】性刚彊【赵鳯好直言而性刚彊素与任圜善自圜为相颇荐进之】治刚严【李绅为河南尹河南多恶少或危防散衣击大毬或尸官道车马不敢前绅冶刚严皆望风遁去】不屈牛仙客【严提之拒宰相不肯见李林甫崔隠甫违诏不屈牛仙客信刚者乎二人坐是皆不得相彼亦各伸其志也】阳宅身以执刚兮卒易帅而防辜【柳宗元佩韦赋】以刚正故官龃龉【王求礼】言行刚正【狄兼谟元和末解褐襄阳推官试校书郎言行刚正使府知名旧史】刚正有祖风【同上】刚决犯上【仆固懐恩为人雄重寡言应对舒缓然刚决犯上】纯刚纯彊【兮必防必亡柳文赋】刚略类韩愈【李汉少事韩愈为人刚略类韩愈愈爱重】刚锐果决【李巨刚锐果决略通书史】张镒【卢杞忌镒刚直欲去之时朱泚以卢龙卒戍鳯翔帝择人代之杞曰鳯翔将校班秩素髙非宰相信臣不可镇抚臣宜行帝乃顾镒曰文武兼资望重内外无易卿者其为朕抚卢龙士乃为鳯翔节度使】
　　豪彊【七】
　　白血气方刚【戒之在闘】小人用壮　不在于善【而皆在于凶徳】刚彊者死之徒　灌夫陂池田园宗族賔客【为权利横颖川賛曰灌夫无术不逊也】窦宪恃宫掖声势【遂以贱直请夺沁水公主田园】梁兾跋扈【汉书兾字伯卓质帝目之跋扈将军认孙奋母为守藏婢盗珠十斛】南方之彊【犯而不校】北方之彊【刚毅】负毦带铃【吴甘宁兴霸少招合轻薄少年为之渠帅羣聚相随操持弓弩负毦带铃民闻声即知是宁】彊梁者不得其死【老子】彊者【胁弱】恶声至必反之【北宫黝善养勇者也孟子】威重于太守【成免官居持吏长短出从数十骑其使之威重于太守】豪夺吾民　旣不能彊　外彊　恭显任势孔文章倚豪横【饮噉惟所便文章倚豪横韩愈东都遇春】少年负壮气【奋列自有时李白】气岸遥凌豪士前【夜郎】沉断【皇甫湜庐陵县壁记弹豪紏防以沉断】威震豪彊【王正雅以万年令威震豪彊】无逾检之患【刘蕡制豪猾之彊无逾检之患】刚愎【班宏刚愎以窦参欺已议事稍不合】负气彊愎【李昭徳丘愔上防昭徳乗緫权纲而才小任重负气彊愎聋盲下民刍狗同列】
　　柔【八　怯懦附】
　　白立地之道曰柔与刚【易】柔克【见刚门】柔亦不茹【人亦有言柔则茹之惟仲山甫柔亦不茹诗】随防柔而不犯【传】柔弱胜刚彊【老】柔弱者生之徒【老】能下人【不犯物】欲刚必以柔【见上注】光武柔直【光武幸南阳宴父老父老相谓曰文叔少时谨信与人不欵曲惟柔直耳乃能至是耶帝笑曰今亦以柔道治天下也】莫过于水【老子曰天下柔弱莫过于水而能攻坚莫之能先】辔之柔矣【逸诗篇名义取柔辔可御刚马】绕指之柔　舌柔　口柔之人　柔而立怯懦管仲三战三北【鲍子不以我为怯知其母在故】魏勃股栗【灌婴责勃】
