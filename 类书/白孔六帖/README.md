<!-- { "loadSidebar": true } -->
　　钦定四库全书　　　　　子部十一
　　白孔六帖　　　　　　　类书类
　　提要
　　【臣】等谨案白孔六帖一百卷文献通考载六帖三十卷唐白居易撰后六帖三十卷宋知抚州孔撰合两书计之总为六十卷此本编两书为一书不知何人之所合又作一百卷亦不知何人之所分考胡仔苕溪渔隠丛话称六帖新书出于东鲁兵燹之后南北隔絶其本不传于江左使学者弗获增益闻见则南渡之初尚无传本王应麟玉海始称孔亦有六帖今合为一书则并于南宋之末矣黄朝英靖康缃素杂记载白氏六帖有元祐五年博平王安世序此本佚之卷首所冠韩驹序则専为孔传续书作者也杨亿谈苑曰白居易作六帖以陶家缾数十各题门目作七层架列斋中命诸生采集其事类投缾中倒取抄録成书故所记时代多无次序唐志称其书为白氏经史事类六帖葢其别名程大昌演繁露称唐开元中举行科试之法帖经者以所习经掩其两端中间惟开一行裁纸为帖凡帖三字视时增损可否不一或得四得五得六者为通六帖之名所由起取中帖多者名其书也然此书杂采成语故实备词藻之用与进士帖经絶不相涉莫详其取义之所在大昌所説殆亦以意附防欤其体例与北堂书钞同而割裂饾饤又出其下资暇集摘其误引朱博乌集事南部新书摘其误引陶潜五桞事东臯杂録摘其误引鸟鸣嘤嘤事学林就正摘其误引毛寳放龟事然所征引究皆唐以前书坠简遗文往往而在要未为无裨考证也容斋随笔又称俗浅妄书如云仙散録之外皆絶可笑孔续六帖悉载其中事自秽其书然复斋漫録【案复斋漫録今已佚此条见胡仔苕溪渔隠丛话所引】称东鲁孔字圣先圣之裔而中丞道辅之孙也为人博学多闻取唐以来至于吾宋诗颂铭賛竒编奥録穷力讨论纤介不遗撮其枢要区分彚聚有益于世者续唐白居易六帖谓之六帖新书韩子苍为篇引以为孔侯之书如富家之储材榱栋枅栱云委山积匠者得之应手不穷其用岂小云云则宋人亦颇重其书矣玉海引中兴书目称居易采经百家之语摘其英华以类分门悉注所出卷帙名氏于其下晁公武读书志则称居易原本不载所出书曽祖父秘阁公为之注行于世其说不同然公武述其家事当必不误且玉海又引中兴书目称白居易以天地事分门类为声偶而不载所吐其说亦自相矛盾葢当代所行原有已注出处之本又有未注出处之本应麟各随所见书之耳此本注颇简畧亦不题注者姓名其即晁氏所注与否已不可复考今亦仍原本録之不更增题名氏焉居易始末具唐书本有东家杂记已着録乾隆四十五年五月恭校上
　　总纂官【臣】纪昀【臣】陆锡熊【臣】孙士毅
　　总　校　官　【臣】　陆　费　墀

　　白孔六帖原序
　　唐白居易攟摭诸书事提其要区分彚聚有益于世或谓白公文采道徳自足以托不朽顾为此何欤古之君子学则与人共之未有独善其身者也且其大者尚将发明以示后世况其细乎使学者不执业不占毕而有博闻之益此仁人之心也由唐至吾宋防四百年故事畔散不属东鲁孔侯宣圣之裔中丞公之孙也数试艺于有司輙不售退为新书以仿白公之意方侯著书时士皆挟一经不治他技而侯独奋不顾自诗颂铭賛竒编秘録穷探厯讨纎芥不遗斯亦勤矣书成而当建炎绍兴之际主上复古救士知博学孔侯之书如富家之储材栋椽枅栱云委山积匠者得之应手不穷功用岂小哉若夫贪多务得晦而不出幸人之不知以成己之名者此侯之所耻也余见侯临川阅其书而善之侯之言曰古之学者必世其家吾惟宣圣之后而子思中庸杂于大戴氏礼及子髙子国始立训阙然至今吾甚惧焉于是缀缉使无坠厥绪则侯之意非独仿白公而已也故余乐为之序陵阳韩驹子苍

　　钦定四库全书
　　白孔六帖卷一　　　　唐　白居易　原本
　　宋　孔　传　续撰
　　天【一】　　　　　　地【二】
　　日【三】　　　　　　月【四】
　　星【五】　　　　　　明天文【六】
　　晨夜【七】　　　　　律厯【八】
　　天【一】
　　白髙眀柔克【髙明天也柔克寒暑不干】隂隲下民【言天黙定下民之命】天尊【地卑】成象【在天成象】观天之道【而四时不忒】天垂象【见吉凶圣人则之】天行健资始【大哉乾元万物资始】上浮为天　下降【天气下降】髙逺【穷髙极逺】贞
　　观【天地之道】无私不息【者天】清明【象天】天何言哉【四时行焉】不可阶而升　天秉阳【垂日星】无私覆　髙也明也悠也久也【天之道】昭昭【今夫天昭昭之多及其无穷日月星辰系焉万物覆焉注云昭昭小眀也本生小而成大】覆盆圆盖【之形】转毂【之状】设位【易】石补【女娲氏錬五色石补天】恶盈【天道】易
　　知　立天之道【曰隂与阳】倬彼昭回　天歩【艰难诗】焉知【禆灶焉知天道】恒象【天事恒象】以防天位【冯相氏辨其叙事以防天位】为大【惟天为大】得一【天得一以清】恐裂【天无以清将恐裂】忧崩【杞国人忧天崩坠身无所寄】轻清　九天【汉髙祖致九天巫祠八州及中央】颢穹纷弦　六幕【之合】九重【圆则九重孰营度之】八柱【八柱何当西北何倾】倾西圵【日月星辰就焉】浩浩元气苍苍正色【老子曰天之苍苍其正色邪以其逺而无所至极也】上　彼苍【者天】大清持满【范蠡曰天以持满言天道盈而不溢】天长【地久】天大【老子曰域中四大】断鼇足立四极大圆洪覆　无为而成【不言而信】张弓【天道其犹张弓乎】窥牖【不窥】
