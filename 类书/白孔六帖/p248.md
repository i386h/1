<!-- { "loadSidebar": true } -->
　　白周书曰典狱非讫于威惟讫于富【典主也讫絶也絶富谓贿赂不行】鞫狱　罪赃　狱货非寳惟府辜功【府聚也辜罪也功事也言受狱货非寳惟以聚罪之事也】闲邪【买直】刑放于宠【献子辞梗阳之赂也】叔鱼鬻邢侯之狱【叔鱼纳雍子之女蔽罪邢侯叔向正其罪曰鲋也鬻狱】厚赂【深绳】贪贿赂【挠刑书】私货【官政】政以贿成【由官邪也】狱由货黩【则死及之】财惟茍得【法必私行】贪以败官爲墨　相赂　以货　寛纵岀之刑【汉书】受悖入之货【礼】罪以货闻　既贪狱货【是速官刑】孔以货市狱【李景畧李怀光爲朔方节度使署巡官五原将张光杀其妻以货市狱前后不能决景畧覈实论杀之既而有若女厉者进谢廷中如光妻云】贪财鬻狱【陆肱宣宗时除刺史有录事参军颇尚修洁肱召问曰录事参军有几对曰有三下等懦政虐刑贪财鬻狱即惧太守出唐语林】李义府【母妻诸子市狱门如沸汤】钱至十万可以通神【张延赏闻度支有一寃狱乆不决每不平之及公判度攴期以旬日案上有一帖子云奉钱三万乞不问其狱公怒悉收公吏左右讯之明日于盥洗处云钱五万又于寝所云钱十万公叹曰钱至十万可以通神矣乃不问幽闲鼔吹】贵幸鬻狱【裴寛迁刑部员外郎万骑将军马崇冒杀人而王毛仲方以贵幸将鬻其狱寛固执不肯从】以金五百两赂贵妃姊妹【裴寛先是寛以所善请于裴敦复即欲白发其言林甫趣之敦复未及闻扈幸温泉宫而其下禆将程藏曜曹鉴自以他事系台寛捕按之敦复谓寛求致其罪遽以金五百两赂贵妃姊妹因得事闻于帝由是贬寛睢阳太守】
　　鞭扑【九】
　　白虞典曰鞭作官刑【治官者用鞭】扑作教刑【扑楚也不勤道业则挞之】月令仲春无肆掠【掠捶拷肆暴尸】一抶汝庸何伤【传】抶其不勉者【司城子罕】盗璧之笞【楚相枉张仪盗璧笞挞之】执扑【子罕亲执扑抶其不勉者】挞之流血【礼】鞭之见血【齐襄诛屦于徒人费】棰令【鞭刑】槚楚二物【収其威也】示背【徒人费遇贼袒而示之背】叩胫【孔子见原壤以杖叩其胫】笞令【笞罚】鞭师曹【卫侯有嬖妾使师曹诲之琴师曹鞭之公怒鞭师曹三百】挞伯禽【成王有过则挞伯禽】大杖小杖【子曰舜之事瞽瞍也小杖则受大杖则走故舜不失蒸蒸之孝瞽瞍不防于不义】受笞【史吏过笞挞陈余余欲起张耳蹑使受笞去耳责余曰今一见辱而死一吏乎】榜郭舍人【上令倡监榜郭舍人不胜痛也】未尝挞辱人【汉朱邑爲桐郷啬夫】蒲鞭【刘寛事见寛刑门】挝吏【后汉常林夜挝吏崔林嘲之曰君爲廷尉耶】挝妇翁【第五伦三娶孤女人谓之挝妇翁】五色棒【曹瞒传曰太祖爲洛阳北都尉治四门作五色棒悬门左右】加笞【景诏曰加笞以爲重罪无异幸而不死不可爲人其定律笞也五百曰三百三百曰二百也】减笞【又诏曰加笞者或至死而笞未毕朕甚怜之其减笞三百曰二百二百曰百】无得更人【又诏曰当笞者笞臋无得更人】鞭【传楚子玉治兵终日而毕鞭七人贯三人耳】白挺【大杖也】禁吏擅笞人【第五伦迁蜀禁吏擅笞人】仙妇笞秦执敲扑鞭笞天下【过秦论】捶楚之下【缧絏之中】杀人以挺孔杖扑逾制【王遂杖扑皆逾制】出示于朝【王遂械送京师斩东市监军上遂所制杖出示于朝爲戒云】段秀实【初秀实爲营田判官泾大将焦令谌取人田自占给与农约熟归其半是岁大旱农告无入令谌曰我知入不知旱也责之急农无以偿往诉秀实秀实署牒免之因使人逊谕令谌令谌怒召农责曰我畏段秀实邪以牒置背上大杖击二十舆致廷中秀实泣曰乃我困汝即自裂裳裹疮卖已马以代偿】笞楚严惨【萧颖士字茂挺有奴事颖士十年笞楚严惨】榜笞愁痛【高郢疏榜笞愁痛盈于道路】朝士有不贺者笞之【闽王曦嫁女朝士有不贺者笞之御史中丞刘赞坐不纠举将加笞谏议大夫郑元弼切谏曦谓元弼曰卿何如魏郑公乃敢彊谏元弼曰陛下似唐太宗臣爲魏郑公可矣曦喜乃释不笞】杖捶者官得施所部【裴潾议杖捶者官得施所部非所部虽有罪必请有司明不可擅也】越法杖人辄死【裴潾爲汝州刺史越法杖人以太子左庶子分司东都】杖都督长史【宗室李瓌爲荆州都督长史冯长命者尝为御史大夫素贵事多专决瓌怒杖之坐免】赐杖三十【马燧元子畅建中中燧讨贼山东畅留京师于是大旱朝廷议括商旅缗钱多亡命入南山爲盗畅客单超俊李云端等窃议以爲事且危畅是其言遣奴谏燧班师燧怒执奴以闻使兄炫拘畅请罪帝方倚燧贷不问但诛其客勅赐畅杖三十】榜笞【罗珦越州防稽人爲奉天令中官岀入系道吏缘以犯禁珦榜笞之虽死不置自是屏息】省中榜吏【栁浑字夷旷同平章事韩滉自浙西入朝帝虚已付之奏事或日晏它相取充位滉遂省中榜吏自若浑虽爲滉所引恶其专执让曰省闼非刑人地而榜吏至死公家先相国以狷察不满岁辄罢今公奈何蹈前非颛立威福岂尊主卑臣义邪滉悔悟稍褫其威】杖杀人以立威【贾敦实传洛阳令杨德干矜酷烈杖杀人以立威】随年合欢杖【五代刘铢用法亦自爲刻深民有过者问其年几何对曰若干即随其数杖之谓之随年杖毎杖一人必两杖俱下谓之合欢杖】白挺【五代王晏球字莹之自晏球击败秃馁又走惕隐其余众犇溃投村落村落之人以锄耰白挺所在击杀之无复遗类】设棰扑于堂下【以修官刑而羣吏莫敢不备物栁宗元监察使壁记】敲榜【韩愈赴江陵涂中诗何况亲犴狱敲榜发奸偷】始创杖架【宇文融以夏楚大小无制始创杖架以高卑度杖长短又铸铜爲规齐其巨细】唐刑法志二曰杖【杖者持也可持以击也书曰鞭作官刑是也】一曰笞【笞之爲言耻也凡过之小者捶挞以耻之汉用竹刑后世更以楚书曰扑作教刑是也同上】每笞一人以责其负【吴越世家自镠世重敛每笞一人以责其负则诸案吏各持其簿列于庭凡一簿所负唱其多少量爲笞数以次唱而笞之少犹积数十多者至笞百余人尤不胜其苦五代史】抶疻邮人【方镇李载义传】
　　象刑【十】
　　白尚书大传曰唐虞上刑赭衣不纯中刑杂理下刑墨象【纯幪巾也】不使冠饰【周礼害人者不使冠饰注云墨幪也】圜土之刑人也不亏其体　武诏曰古者异衣冠象而人不犯【画墨者幪巾也】犯膑以墨其膑画之犯劓以赭着衣菲草屦非生于治古乃起于乱今【刑法志曰善哉孙卿之论刑也曰世俗论以古无肉刑有象刑墨黥之属菲屦赭衣而不纯注纯缘也以爲治古无肉刑亦不待象刑矣注言人不犯法则象刑无所施也人或触罪而轻其刑是杀人者不死伤人者不刑罪至重刑至轻民无所畏乱莫大焉故象刑非生于理古而起于乱今也注言今人恶刑之重因推言之上古如此也其实不然】象刑惟明【书曰象刑惟明者孙卿谓象天道而作刑安有菲屦赭衣之谓者哉】乱世效象邢【王莽太傅唐尊出见男女不异路尊下车以象刑赭沈汚其衣莽闻説下诏申勅公卿令思齐封尊平化侯】孔以赭以墨【文粹沈顔象刑解曰舜禹之代象刑而人不敢犯言象刑者以赭以墨染其衣冠异其服色爲三等】罪终身不释耻毕世不灭【同上虞舜染其衣冠异其服色是罪终身不释耻毕世不灭岂特已以爲耻人见之者皆以爲耻也】画衣【文粹杨炯少姨庙碑画衣不犯】自昔羲农以降爰及唐虞或设言而人不犯或画象而下知禁【文粹崔仁师疏】
　　肉刑【十一】
　　白周书曰苗人作五虐之刑爰始淫爲刵劓防黥【苗人始爲截耳割鼻防隂黥面故爲虐也】皇帝哀矜暴虐以威遏絶苗人【帝尧也言灭絶苗人】今尔何惩惟时苗人断制五刑上帝不蠲降咎于苗【苗人制五刑天乃灭之】吕刑曰墨辟【辟刑也墨谓刻其额而涅以墨】劓辟【截鼻曰劓】剕辟【刖足曰剕】宫辟【次死之刑男子割势妇人幽闭】五刑之疑有赦正于五罚【罚赎刑也五刑有疑则赦之从五罚言降而从轻也】罚惩非死人极于病【刑以惩罚过非杀人也极于病苦者使之莫敢犯也】苗人作而降咎垂诫吕刑【即尚书】文帝废以从寛称仁汉牍【汉文去肉刑用笞罚文选曰歌鸡鸣于阙下称仁汉牍】五虐峻刑【即上五刑】四肢重罚【文选肉刑】何痛如之　刑者不可复属【缇萦上书云属连也】想踊贵之时【俗由是敝】念鼻丑之日【人何以堪】秦酷以施上服之刑【上服劓墨也下服宫刖也周礼】夫断支体刻肌肤终身不息何其楚痛之甚也【汉文除肉刑诏云】守门守关【汉书墨者使守门劓者使守关】除肉刑加以笞名轻而实重【名轻易犯实重伤人是重人骨肉而轻人性命也魏陈羣议云云】晋曹彦议云【凿颠抽胁玩常茍免犯法乃众黥刖彰罪而民知耻也】一离刀锯终身不齿【议】不忍刻截之惨而安勦絶之悲【袁完议云】议复肉刑【孔融文举议之乃止】孔南蛮投和【频盗者死次穿耳及颊而劗其髪盗铸者截手】锯凿棰扑楚毒毕至【文粹沈顔象刑解秦法苛虐方用肉刑锯凿棰扑楚毒毕至而人犯愈多非特上古淳朴人易爲化夫法过峻则犯者多犯者多则刑者众虽曰劓之刖之笞之扑之而不爲畏也夫九人冠而一人髽之爲胜但见众而爲慕矣今免者多而刑者少人尚慕其多矣及刑者多而免者少焉以少爲胜乎故刑者众则民无耻民无耻则虽曰劓之刖之笞之扑之而不爲畏也】仁圣【程晏萧何求继论萧何之传曹参也参曰臣不如何善守可也何废作哉若不可以爲废作即文帝除肉刑不爲汉主仁圣之最也】刻肤革断支体【白居易肉刑议欲废之者则曰刻肤革断支体人主忍而用之则恺悌恻隐之心乖矣此缇萦所谓虽欲改过自新其道无繇也其欲复之者则曰任棰令用鞭刑酷吏倚而行之则专杀滥死之作矣此班固所谓以死罔人失本惠也】盖取劓防黥刖之类耳【夫肉刑者盖取劓防黥刖之类耳书所谓五虐之刑也昔苗人始淫爲之而天降咎及秦人又虐用之而天下亦离心夫如是则岂无滥死者耶】
　　族诛【十二】
