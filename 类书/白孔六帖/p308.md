<!-- { "loadSidebar": true } -->
　　白二十曰弱冠谓之成人　适子冠于阼阶以着代也醮于客位加有成也【有成人之道也】三加弥尊喻其志也【始加缁布冠次加皮弁次加爵弁冠益尊则益大】冠而字之敬其名也　礼义之始在于冠也故冠而后服备服而后容体正顔色齐辞令顺故曰冠者礼之始也是故古之圣王重冠古者冠礼筮日筮賔所以敬冠事所以重礼也已冠而字之成人之道也见于母母拜之见于兄弟兄弟拜之成人而与为礼也成人者将责成人礼焉故曰冠者嘉礼之重者也重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖【谓冠于庙也】仪礼曰冠者礼賔一献之礼主人酬賔束帛筮于庙门以重成人之道【不于堂嫌蓍于神庙】未几见兮突而弁兮【诗】国君十五而冠冠而生子礼也【传】季武子曰君冠必以裸【享之礼行之以金石之乐节之先君之祧处之】鲁襄公自晋还及卫冠于成公之庙假钟磬焉礼也【传】冠具【晋悼公谓季武子曰君可以冠矣大夫盍为冠具】弁髦【童子始冠成礼则弃之】缁布【礼始冠以缁布冠】孔子长居宋冠章甫之冠【宋其祖也】揆以吉日【登于弱年】弃尔幼志【仪礼】緫角丱兮　服以旌礼【冠以章身】备适子之仪【责成人之礼】醮于客位【筮于庙门】将行嘉事【必慎令仪】仪礼筮人执防抽上韥【韥盛防器】东靣旅占卒进告吉【旅还也还与其属共占之】不吉则筮　逺日如初前期三日筮賔如求日之仪【云云】冠者立于西阶东南靣賔客之请醴【醴当为礼】冠者见兄弟兄弟再拜冠者荅入见姑姊如见母乃易服【服端冠冠爵韠也】奠贽见于君遂以贽见乡大夫乡先生【乡中老人为大夫而致仕者】乃醴賔以一献之礼主人酬賔束帛　庶子则冠于房外遂醮焉【房外谓尊东不于阼非代父也不醮于客位成而不尊】祝醴醮字皆有辞【祝曰令月吉日始加元服弃尔幼志顺尔成德云云醮惟厚嘉荐令芳醴辞曰防酒旣清嘉荐亶时再醮三醮字辞曰云云】记曰公侯之有冠礼夏之末造也　当冠有丧【曾子问曰当冠者至而有齐衰大功之丧如之何孔子曰内丧则废外丧则冠而不醴彻馔而归即位而哭如冠者未至则废注内防同门也废者因丧而冠】未及期而有齐衰大功之丧则因防服而冠【除丧不改冠乎】父没而冠则已冠埽地而祭于襧已祭而见伯父叔父而后飨冠者【飨谓醴也】大功之末可以冠子嫁子小功之末可以冠子娶妻小功卒哭可以冠子娶妻下殇之小功则不可【大功齐衰之亲故也】国语赵文子冠见栾武子武子曰美哉成人在始【戒之也】崇其着代【责以成人】采衣朱紃【盛将冠之容】束帛俪皮【厚酬賔之礼】终一献之仪以病吾子【备三加之礼将责成人】虽啐醴之始是能淑慎于仪【而序賔之时不闻昭告尔字】可以冠矣则重于承宗【将有事焉必先乎大礼】处阼阶而展敬【式备三加】筮庙门以成仪【终陈一甒】兄弟毕袗【之忍反同也与主人同服端朝服主人即冠者父兄也】晋冠诸王【晋书曰汉魏遣使冠诸王非古典于是制王十五而冠不便加使命】孔太子冠【邢文伟厯太子典膳丞时孝敬罕见宫臣文伟即减膳上书曰古者太子旣冠则有司过之史亏膳之宰史不书过死之宰不彻膳死之】有司豫奏司徒一人为賔卿一人为賛冠【皇帝服通天冠绛纱袍乗舆出自西房即御座侍中及舍人前承制侍中降至賔前称有制公再拜侍中曰将加冠于某之首公其将事公少进北靣再拜稽首辞曰臣不敏恐不能供事敢辞侍中升奏又承制降称制防公其将事无辞内直郎陈服于帷内东领北上衮冕金饰象笏逺游冠缁布冠服衣素裳素韠白纱中单青领褾襈裾履袜革带大带笏缁纚犀簮二物同箱在服南栉实于箱又在南莞筵四藻席四又在南良醖令实侧尊甒醴于序外帷内设罍洗于尊东实巾一角觯柶各一太官令实馔豆九笾九于尊西俎三在豆北衮冕逺游三梁冠黒介帻缁布冠青组缨属于冠冠冕各一箱皇太子乃出迎賔宗正卿再拜賔不荅拜賔入主人从入立于县东北西靣皇太子诣受制位北靣又立节脱节衣賔称有制皇太子再拜宣诏曰有制皇太子某吉日元服率由旧章命太尉某就宫展礼皇太子再拜少傅进诣賔前受制书以授皇太子付于庶子賛冠者引皇太子出立于席东西靣賔賛冠者取纚栉二箱坐奠于筵賛者脱帻置于箱栉毕设纚兴冠缁布冠祝曰令月吉日始加旣服弃厥幼志谨其成德寿考惟褀以介景福乃跪冠兴賛冠者引适东序帷内服衣素裳之服以出立于席东西靣皇太子就筵西南靣立执缁布冠者升賔降一等受之左执顶右执前北靣跪冠兴复西阶主人立于席后西靣賔诣酒尊所酌酒进皇子筵前北靣立祝曰防酒旣清嘉荐亶时始加元服兄弟具来孝友时格永乃保之賛冠者跪脱缁布冠置于箱賔降二等受逺游冠冠之賔揖皇子皇子进立于席后南靣賔诣尊所取爵酌酒进皇子筵前北自立祝曰防酒旣湑嘉荐伊脯乃申其服礼仪有序祭此嘉爵承天之祜賛冠者跪脱进贤冠賔揖皇子适房服衮冕以出】诸臣之嫡子【三加皆祝而冠又祝而酌又祝而字庶子三加旣加然后酌而祝之又祝而字其始冠皆缁布再加皆进贤其三加一品之子以衮冕二品之子以鷩冕三品之子以毳冕四品之子以絺冕五品之子以冕六品至于九品之子以爵弁其服从之其即席而冠也嫡子西靣庶子南靣其筮日筮賔賛遂戒之及其所以冠之礼皆如亲王】
　　傩【九】
　　白月令季春命国傩九门磔攘以毕春气【犬属金也磔之所以抑金扶木毕成春气】仲秋天子乃傩以达秋气【此傩恐阳暑至此不衰而害于人故傩之以通秋气】季冬命有司大傩旁磔以送寒气【大傩谓岁终遂除阴疫以送寒气旁谓城十二门也磔犬扶阳抑阴之义也春木也杀金以助木气】周官命方相氏率百索室驱疫以逐之【大傩也周礼方相氏衣朱裳执戈盾小儿从后以逐疫鬼执桃弧棘矢也】卒岁大傩驱除羣疠方相秉钺巫觋操茢【文选】大傩逐疫令侲子以赤帻皁衣【汉书礼仪志】傩也逐赤疫于四裔京邑宻清　率驱疫【磔犬送寒】乡人傩孔子朝服而立
　　于阼阶【存室神也】销沴【纳祥】周礼季冬始傩　驱疫【疫疠也】方相氏率百而时傩以索室驱疫【时傩四时傩也索捜也】孔磔雄鸡于宫门城门【百官志太卜署令一人丞二人卜正博士各二人季冬帅侲子堂赠大傩天子六队太子二队方相氏右执戈左执楯而导之唱十二神名以逐恶鬼傩者磔雄鸡于宫门城门】逐恶鬼于禁中【礼志大傩之礼选人年十二以上十六以下为侲子假靣赤布袴褶二十四人为一队六人为列执事十二人赤帻赤衣麻鞭工人二十二人其一人方相氏假靣黄金四目蒙熊皮黑衣朱裳右执楯其人为唱帅假靣皮衣执棒鼔角各十合为一队队别鼔吹令一人太卜令一人各监所部巫师二人以逐恶鬼于禁中】鼓噪而进【前一日之夕傩者赴集所具其器服以待事其日未明诸卫依时劾勒所部屯门列仗近仗入陈于阶鼔吹令帅傩者各集于宫门外内侍诣皇帝所御殿前奏侲子备请逐疫出命寺伯六人分引傩者于长乐门永安门以入至左右上閤鼔噪而进方相氏执戈杨楯唱侲子和曰云云上】燃蜡炬燎沉檀如昼【岁除日太常卿领官属吏并护僮侲僮子千人晚入宫至夜于寝殿前傩燃蜡炬燎沉檀如昼上与亲王妃主已下观之其夕赏赐甚多是夜衣冠子弟多覔侲子衣窃入宫中南部新书】乐正【大傩则帅鼔角以助侲子之唱唐六典】
　　享【十】
　　白享以成礼是敦恭俭【賔由贤序必慎威仪】夏啓有钧台之享所以示诸侯礼也　享礼有容色【恭敬也】享頫有璋【璋以为信頫见也】设几而不倚爵盈而不饮肴干而不食【言务行礼】享以训恭俭　恭俭以行礼【谓不饮不食也】周定王享晋士防殽蒸【蒸升也升殽于俎也】武子私问其故【享当荐体而殽蒸故恠而问之武子士防也】王曰季氏而不闻乎王享有体荐【享其半解其体而荐之】宴有折俎公当享【公诸侯也】卿当宴【上防卿也】王室之礼也　晋郤至如楚楚子享之【贶之以大礼重之以备乐】宋人享赵文子司马置折俎礼也【今卿当宴之礼故曰礼也】宋人兼享晋楚之大夫赵孟为客【客一坐所尊】楚子入享于郑【为郑所享】九献【用上公之礼九献而礼毕】庭实旅百【庭中所陈品数百也】加笾豆六品周公阅曰国君文足昭也武可畏也则有备物之享以象其德享有昌歜【蒲葅也】白黒【白熬稻黒熬黍】形盐【刻盐为虎形皆备物之享也】礼无违者　笾豆有践　容止有观　肴干示礼【将省以威仪】体荐训恭【不专于醉饱】仲尼曰夫享所以昭德也　行出门之恭【拜迎而入】展至阶之敬【揖让而升】食飨之礼非致味也【言务行礼】周礼掌客王合诸侯而飨则具十二牢具百物　诸侯为賔大飨尚暇脩而已矣【不享味也】虢公晋侯朝王王享醴命之宥【以币物助欢也】管仲辞上卿之享【卒受下卿之礼而还】賔荣主礼　秕稗【言享礼不具是用秕稗也】賔主百拜【一献之礼】孔大飨含元殿【卢钧守太子太师帝元日大飨含元殿钧年八十升降如仪音吐鸿畅举朝咨叹】大飨杂进倡舞【刘瑑进宣武节度使先时大飨杂进倡舞瑑取壮士干人被铠拥矛盾习击刺与吏士临观】感时致飨【韦彤议曰圣人等牲牢布笾豆昆虫草木可荐者莫不咸在所以飨宗庙交神明全孝敬也洁膳羞八珍百品可嗜之馔美膬甘防谓之亵味所以燕賔客接人情示慈惠也是则荐与宴圣人判为二物不可乱也今若熟飨而飨非所以异为敬之意且祭不欲数亦不欲防感时致飨以制中也】一陪防享【閤下为世之伟人钜德小生一陪防享则亦荣矣杜牧之投知己书】春秋时飨【每常春秋时飨孑立捧奠顾盼无后继者柳宗元荅许京兆】
　　宴【十一　好贿　加笾失仪　饫附】
