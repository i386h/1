<!-- { "loadSidebar": true } -->
　　白寗子视君不如弈者举棊而不胜其偶【左传云】词曰箆蔽象棊有六博【箆蔽玉箸也以象饰其投六箸行六棊故曰六博也】分曹并进遒相迫【曹偶也道亦迫也】成枭而牟呼五白【枭胜也倍胜为牟五白博齿也】晋制犀比费白日【晋制工制作博箸比集犀角为雕饰投之如白日之光费日光貌】投江【晋陶侃语人曰圣人惜寸隂众人当惜分隂诸参佐毋以戏废事乃取摴蒱局投之于江也】掷局【汉景帝为太子与呉太子博而争道以局掷杀呉太子文选云殡呉嗣于局下善发怒于一博】犹贤【子曰饱食终日无所用心难矣哉不有博弈者乎为之犹贤乎已】好行小惠　当惜分隂　结党连羣　倾财破产　争胜负　呼五白【赌千金】一掷百万　艺成而下　汉吾丘寿王善格五待诏【注云博类也不用箭但行枭散又曰格三行塞白乗至六格不得行又曰今之戏塞塞音先代反】博进【汉宣帝微时与陈遵祖父遂有故相随博弈数负进宣帝即位遂至太原太守赐玺书曰官尊禄厚可以偿博进矣妻君寜在旁知状遂顿首白在赦前】剧孟博徒　覆棊【魏志王粲观围棊局壊粲覆之棊者不信使更他局用比校不误一道方始知其疆记也】马融围棊赋曰【围棊者法于用兵怯者无功贪者先亡】临难围棊【蜀志费祎与来敏棊于时羽檄交驰严驾已讫留敏竟棊色无厌倦敏曰君必能辨贼者哉祎至敌遂退也】亡羊【庄子臧与谷俱牧羊而俱亡其羊问臧何事挟防读书问谷何事博塞佚游也】尧造围棊教丹朱【博物志】说文曰弈围棊也　塞行棊相塞之塞　王戎【居丧不拘礼制或观博弈然容貌毁悴】阮籍棊闻丧不止【闻母终而方与人棊棊者求止籍留与决而举哀号咷吐血数斗】王献之观人弈曰【南风不竞人曰此郎所谓管中闚豹时见一班献之曰近慙荀奉倩逺媿刘真长拂衣而去】劫急【陈留阮简字茂为开封令有劫贼吏白曰甚急简方围棊长啸吏曰劫急简曰局上劫亦甚急】禁博棊【管子五政其一也】摴蒱掷马【庾翼集曰】鞭烂鞍朽【异苑曰有人乗马山行见洞里有二老翁樗蒱乃以马防庄地观之俄然马鞭烂马鞍朽也】烂柯【与烂鞭事相类樵人也】呼枭【掷马】博塞以游【分曹是习】晋袁耽字彦道【善博桓温少游博徒资产俱尽尚有负进求济于耽耽在服诚告焉耽略无难色变服懐布防随与债主戯耽素有艺名债者闻而不识谓曰卿当不辨作袁彦道也遂就局十万一赌直上百万既投马絶呌操布防于地曰竟识袁彦道否通晓如此也】负进【见上注】摴蒱【刘毅家无儋石之储摴蒱一掷百万】雉卢五木【刘毅字布乐于东府聚摴蒱一掷应至数百万余并黒犊以还唯刘裕及毅次掷雉大喜褰衣绕床呌谓同坐曰非不能卢不事耳裕恶之因挼五木久之曰老兄试为卿答既而四子俱黑其一子转跃未定裕厉声叱之即成卢毅意殊不快也】牧猪奴戯【陶侃投蒱博局于江曰摴蒱者牧猪奴戯耳】三卢【慕容宝与韩黄李根等因醼摴蒱危坐整容誓之曰世云摴蒱有神岂虚言哉若富贵可期频得三卢于是三掷卢宝拜而受赐】论【呉韦曜嗣为太子中庻子时蔡頴亦在东宫性好博弈太子以为无益命曜论之】心惧棊弱【符坚入冦众号百万京师震惧谢入见安安夷然不惧曰已别有防不敢言乃令张重请安遂出游小墅与棊赌墅安常劣于是日惧便为敌手而又不胜安矫情镇物如此】争道【王导与其子恱弈棊争道导笑曰相与有葛那得为尔】忘忧【祖纳字士言好弈棊王隐谓之曰禹惜寸隂不闻弈棊纳曰以忘忧也】教弈【弈秋通国之善弈秋诲二人弈其一人専心致志唯弈是聼其一人虽听之一心以为有鸿鹄将至思援弓缴而射之与之俱学弗若之矣】将为智获【岂在力求】劳情损思【废日妨功】存胜负之宜【致成败之理】羸师延敌【运计乗虚】道可存焉【莫使迷复】博弈为戱【典禁光明】始开防黩之源【终亏敬譲之本】招悔吝则抱朴兴言【劳情思则呉储发叹】禹帝立言【寔有轻于尺璧】陶公明戒【自取贵于寸隂】势似兎宫【形如蛇穴】失礼迷风【围棊是也贾谊云】废时旷日【韦曜论云】曹子建【喻兄作围棊言阵如此】孔善弈【卢藏用】举棊不定则败【长孙无忌曰举棊不定则败棊】复棊【韩琬上言比法令数改或行未见益止未知损譬弈者一棊为善而复之者愈善】方圆动静【李泌帝方与张说观弈使说试其能请赋方圆动静泌逡廵曰愿闻其略说因曰方若棊局圆若棊子动若棊生静若棊死泌即荅曰方若行义圆若用智动若骋材静若得意说因贺帝得奇童】以棊待诏【王叔文越州山隂人以棊待诏】治国譬之于弈【五代史治国譬之于弈知其用而置得其处者胜不知其用而置非其处者败败者临棊注目终日而劳心使善弈者视焉为之易置其处则胜者所用败者之棊也兴国所用亡国之臣也】围棊军中【杨行密厐师古泊清口张训自涟水来行密使将羸兵千人为前锋师古易之方围棊军中不顾】国高皆出其下【新罗王死帝命邢璹吊祭又以国人善棊诏杨季鹰为副国高弈皆出其下】玉棊子【唐宣宗朝日本国王子来朝善围棊帝令待诏顾师言与之对手王子出本国楸玉棊局冷暖玉棊子盖玉之苍者如楸玉色其冷暖者冬暖夏冷出北梦言】咽子【棊天洞覧曰元稹与李杓直棋稹已败乃窃杓直数子咽之及寻问稹乃怒】檀心棊子【棊诀关城中贵家以紫檀心瑞龙脑为棋子】四子一诗【棊天洞览王勃围棊率下四子成一首诗勃因诧之向人曰吾才夺造化一时之间百用亦可】龙吐棊经【棊诀王积薪梦青龙吐棊经九部授已其艺顿精】围棊短具【洞览王积薪毎出游必携围棊短具画纸为局与棊子倂盛竹筒中繋于车辕马鬛间道上虽遇匹夫亦与对手胜则徴饼饵牛酒】响玉棊盘【又曰元頥本枰棊声与律吕相应盖用响玉棊盘非有异术也】知棊势【人能尽数天星则知棊势出止戈集】蜕龙牙【取蜕龙牙一枚临局自然机变横出出棊诀】金靣棊盘【苏尚书八十犹叅禅大沩访之以手拍碎金靣棊盘尚书寻悟出禅学録】墨狻猊【徐峰善棊叚生欲穷其术峰曰子若以墨狻猊与我当使子过我十倍出龙髓记】妇姑弈棊【王积薪随明皇西幸宿山中孤姥之家檐下夜忽闻姑与妇棊因附身门扉一一宻记共下止三十六忽闻姑曰子已北矣吾之胜止七枰耳迟明王其礼请问出局尽平生之好布子未及数十姑谓妇曰是子可教以常势因指示攻守杀夺救应防拒之法其意甚略曰此已无敌人间矣谢而别回顾失向之室矣出异丛谈记】石枰【仙弈山始登者得石枰于上黑肌而赤脉十有八道可弈栁宗元栁州山水记】天帝召棊客【北梦言滑能善弈忽有一小子自云张清与能对弈思甚精敏能异而诘之曰我非世人天帝召公着棊能忽奄然】兵灋乃棊局【马举镇淮南有一叟谒之称南山木强人能论兵法验之乃一棊局耳潇湘録】列筵酬博塞【元稹】猧子乱局【上夏日尝与亲王棊令贺懐智独弹琶贵妃立于局前观之将输妃放康国猧子于座侧俄上局局子乱宗恱酉阳】长日一局棊【幽闲鼔吹令狐相拟李逺为杭州宣宗曰李逺云长日惟销一局棊岂可临郡相曰诗人之言非有实也】博打子【肃宗在彭原廨舍隘狭帝与张良娣博打子声闻于外李泌言帝乃潜令刻干树子不欲有声良娣以是怨泌】六博争雄【六博争雄好彩来金盘一掷万人开李白送郑瓘】
　　弹棊【八】
　　白妆奁之戯【弹棊起于魏宫妆奁之戯】手巾【魏文帝以手巾拂之无不中客有以角巾挥之】星悬【鸟跂】百中【一挥】应手【惬心】以代蹙鞠【西京杂记汉武帝好蹙鞠有进弹棊者以代之帝赐以青羔裘】孔招货贿【宗室巨兼河南尹其妃引蒱博少年分党招货贿】升御床博戯【中宗庻人韦氏初帝幽废与后约一朝见天日不相制至是与三思升御床博戏帝从旁典筹不为忤】杂侍樗博【张易之昌宗后毎燕集则二张诸武杂侍樗博】聚会蒱博【张柬之曰姚州官属提挈子弟啸引凶愚聚会蒱博一掷累万】藏钩【王琚既失志稍自放在州与官属小史酋豪樗博藏钩为乐】戱殿上【韦安石侍宴殿下易之引蜀商宋霸子等博塞后前安石跪奏商等贱类不当戯殿上顾左右引出坐皆失色后以安石辞正改色慰免】与妻妾戯博【李师道始师道欲知元济虚实使刘晏平间道走淮西元济日与晏平结欢晏平归以为元济暴师数万而晏然居内与妻妾戯博必败之道也师道本倚蔡为重闻之怒乃以它事杀晏平】崔颢【好蒱博】樗蒱一日费辄尽【杨国忠嗜饮博从父琰死蜀州国忠徃视其家裒其赀至成都樗蒱一日费辄尽乃亡去】引见【至京师诸杨日为称誉而言国忠善摴蒱宗引见擢右金吾兵曹参军】以博喻兵【李守真传王景崇以鳯翔反汉追白文珂等攻之久无功帝乃遣枢密使郭威督之是时冯道罢相居河阳郭威初出兵过道家问防道曰君知博乎威少无頼好蒱博以为冯道讥之艴然而怒道曰凡博者钱多则多胜钱少则多败非其不善博所以败者势也今合诸将之兵以攻一城较其多少胜败可知威意大悟】一掷六子皆赤【五代徐温江西刘信围虔州久不克人有诬信逗留隂纵全播言信将反者信闻之因自献防至金陵见温温与信博信敛骰子厉声祝曰刘信欲背呉愿为恶彩茍无二心当成浑化温遽止之一掷六子皆赤温慙自以巵酒饮信然终疑之】取骰子击盆而迸之【五代梁广王全昱太子宴居宫中与诸王饮博全昱酒酣取骰子击盆而迸之呼太祖曰朱三尔砀山一百姓遭逢天子用汝为四镇节度使于汝何负而灭他唐家三百年社稷吾将见汝赤其族矣安用博为】
　　赌【九】
　　白赌香囊【谢少好佩紫罗香囊叔父安患之不欲伤其意因赌取焚之遂止】一掷百万【刘毅见上注】负进【博徒】赌郡【羊保到公石到溉也】赌田射【史记田忌与齐赌田射孙膑令田忌曰令君胜以君下驷当彼上驷以君上驷当彼中驷以君中驷当彼下驷一不胜而再胜也】孔一掷累万【见上】集翠裘【薛用弱集异则天时南海郡献集翠裘珍丽异常张昌宗侍侧因以赐之命披裘供奉防陆狄梁公入奏事则天因命与昌宗争先三筹赌所衣毛裘狄指所衣紫絁袍曰臣以此敌上笑曰卿未知此物价逾千金卿之所指为不等矣狄曰臣此袍乃大臣朝见奏对之衣昌宗所衣乃嬖幸宠遇之服对臣之袍臣犹怏怏则天遂依昌宗连北梁公褫袍而出至光范门付还之】赤鸡白狗赌梨栗【羞逐长安市中儿李白行路难】
　　筭【十】
