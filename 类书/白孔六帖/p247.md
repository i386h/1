<!-- { "loadSidebar": true } -->
　　白卫司马【汉盖寛饶爲左司马在部常爲卫官繇使市买卫卿私使寛饶诣府上辞辞尚书也尚书责问卫尉由是不复私使侯司马】护视家事爲妻先引【丞相司直繁延寿奏御史大夫萧望之多使守吏自给车马往茂陵护视家事小吏冠法冠爲妻先引也】迎医【晋陶侃庐江人爲郡主簿太守张防妻有疾将迎医请行曰资于事父以事君小君犹母也云云】吏修园宅【王戎爲荆州刺史坐遣吏修园宅应免官诏以赎论】孔抑吏市私第【杨炎字公南赵惠伯爲河南尹时尝市杨炎第爲官廨御史劾炎宰相抑吏市私第贵取其直卢杞召大理正曰晋评罪晋曰宰相于庶官比监临计羡利辠夺官杞怒谪晋于是当监主自盗罪绞】使行贾州县【藩镇刘从谏性奢侈贾人子献口马金币即署牙将使行贾州县所在暴横沓贪责子贷钱吏不应命则愬于从谏欲论奏或遣客游刺故天下怨怒】
　　寃狱【七】
　　白防秀才文曰胏石少不寃之人【周礼左胏石达穷棘人之讼注赤石也】棘林多夜哭之鬼【树棘槐听讼于其下夜哭之鬼谓无辜者】冶长非罪【虽在缧絏之中非其罪也】良夫无辜【卫侯梦人被髪北面而噪曰予爲浑良夫呌天无辜】多杀不辜而号无告【无所告也】衔寃饮恨【吞声饮恨】泰誓曰无辜吁天【吁告】
　　【也】诬以偷金难明直氏【直不疑】执爲盗璧谁辨张仪【楚相亡璧门下疑仪盗之掠挞数百】劎有余寃【尚能冲斗】日无私照【犹隔覆盆】义夫饮恨五月降霜【邹衍被囚仰天而叹五月降霜】孝妇含寃三年致旱【东海于公明】众口铄金【信非其罪】片言折狱【不见其人】君实不察其罪【申生曰】寃滥【颇邪】李虽疑【薰莸自别】似是而非　冶长非罪始因尼父而知【叔向无辜终俟祁奚而免】国章斯抵【诚合申之】人命所悬【岂宜寃滥】黄沙失入【丹笔悮书】狱非明察【法乃滥施】未闻情得【但见狱成】得情犹合哀矜【非罪诚宜开释】捶楚之下何求不获【虽臯陶听之犹谓死者有余刑】刑滥则惧及善人　孝妇致旱【东海孝妇养姑甚谨夫死不嫁姑恐累之自杀姑女告妇杀母妇自诬服杀姑狱掾于公明之不可竟杀之郡界旱三年后太守至祭其冡天乃立】上虞寡妇【养姑事同东海孝妇姑以寿终姑女诬告妇加鸩竟结其罪孟尝伯周爲户曹明之不可亦连旱后太守殷丹至明之遂雨】血逆流【晋刘隗大连爲司直丞相府斩督运令史淳于伯血逆流隗奏曰斩伯着柱遂逆上丝极未复下流百姓谖哗咸曰寃伯子惠亦诉父不乏军兴】生爲穷人【死爲寃鬼】抱恨入地【衔寃受罪】气怨结而不伤【涕满汗而横流】与浊吏何亲【与寃人何仇】孔卒不直寃【李齐运万年丞源不事齐运怒悴辱之死于廷家告寃御史连章深劾齐运诉于帝言爲朋党所挤天子使宰相喻谏官御史后无得连章以劾然卒不直寃】诬劾以罪【杜兼字处宏僚官韦赏陆楚皆闻家子有美誉论事忤兼诬劾以罪帝遣中人至兼廷劳毕出诏执赏楚杀之二人无罪死众莫不寃】魏元忠【中宗在东宫爲检校左庶子时二张势倾朝廷元忠尝奏曰臣承先帝之顾且受陛下厚恩不能徇忠使小人在君侧臣之罪也易之等恨怒因武后不豫即共谮元忠与司礼丞高戬谋挟太子爲耐乆朋遂下制狱诏皇太子相王及宰相引元忠等辨于廷不能决昌宗乃引张説爲证説初僞许之至是迫使言状不应又促之説曰臣不闻也易之等遽曰説与同逆説又曰臣知附易之朝夕可宰相从元忠则族灭今不敢面欺惧元忠之寃后寤其谗】部兵耳【崔宁爲牙将事裴冕裴冕被谤朝廷疑之遣使者问状宁部兵耳白其寃使者以闻】天下称寃【五代赵延义字子英周太祖自魏以兵入京师太祖召延义问汉祚短促者天数邪延义言王者抚天下当以仁恩徳泽而汉法深酷刑罚枉滥天下称寃此其所以亡也是时太祖方以兵围苏逢吉刘铢弟欲诛其族闻延义言悚然因贷其族二家获全】邪正杂揉狱讼寃剧【唐史苏安常曰邪正杂揉狱讼寃剧何昔是而今非耶】李元素辨运寃【爲御史东都留守杜亚恶大将令狐运防盗刼输绢于洛北运适与其下畋近郊亚疑而讯之掠服之亚请斥运诏监察御史杨宁覆验事皆不雠亚怒劾宁罔上抵罪诏元素驰按亚迎以狱告元素徐察其寃悉纵囚以还亚大惊复劾元素失有罪元素还帝已怒元素曰臣以御史按狱知寃不得尽辞是无容复见陛下帝意解即道运寃状帝感寤曰非卿孰能辨之】请出狱付外【崔琯字从律京兆尹宋申锡爲谗所危宦官切齿时人罕敢辨者琯与大理卿王正雅固请出狱付外与众治之天下重其贤】缢杀【崔宁时朔方掌书记康湛诈作宁遗泚书献之卢杞奏宁初无效顺心反状明甚召至朝堂缢杀之籍其家中外寃之】平贷【李方元字景业爲江西判官有大狱论死者十余囚方元刺审其寃悉平贷之】宋申锡【开成元年李石因延英召对从容言曰陛下之政皆承天心惟申锡之枉乆未原雪帝慙曰我当时亦悟其失而诈忠者迫我以社稷计尔使逢汉昭宣时当不坐此因追复右丞】岀寃系【唐临持节按狱交州岀寃系三千人累迁大理卿】李昭德【万岁通天二年来俊臣诬以逆谋既而俊臣亦下狱同日诛时雨甚众庶莫不寃昭德而快俊臣】疑寃不治【崔从摄守卬州前刺史有以盗系狱辞已具从疑其寃纵不治俄得眞盗】道路寃噪【姚璹迁益州长史新都丞朱待辟坐赃应死待辟所厚浮屠理中谋杀璹劎南有密告后者诏璹穷按璹深探其狱迹疑似皆捕逮诛党牵联数千人狱具后遣洛州长史宋元爽中丞霍献可覆视无所翻坐没入五十余族知反流徙者什八以上道路寃噪】酷愤【纪王谨女东光县主始诸王妃主自垂拱后被害者皆藁掩之神龙初诸王皆陪葬昭献二陵主闻感恸卒敕其子曰爲我谢亲戚酷愤已雪下见先王无恨矣】叫阍弗听叩鼔弗闻【徐有功上疏曰天下员有定此选者日多选曹诿属公行嚣谤满路唐季人多逆节鞫讯结断刑惨狱严革命岁乆其流弗改事表生情法外理而刻薄吏驱扇成奸虽朝堂进表列匦内牒叫阍弗听叩鼔弗闻使申其寃正増其枉】上寃状【穆赞字伯明累侍御史陜号观察使卢岳妻分赀不及妾子妾诉之中丞卢佋欲重妾赞不听佋与宰相窦参共诬赞受金捕送狱弟赏上寃状诏三司覆治无之犹岀爲栁州刺史】刑耳列寃【张説字道济宇文融恨恚乃与崔隐甫李林甫共劾奏説引术士王庆则夜祠祷解而奏表其闾引僧道岸窥诇时事冒署右职帝怒诏乾曜隐甫刑部尚书韦抗即尚书省鞫之发金吾兵围其第説兄左庶子光诣朝堂刑耳列寃帝遣高力士往视见説蓬首垢面席藁家人以瓦器馈脱粟盐疏爲自罚忧惧者力士还奏且言説徃纳忠于国有功帝怃然乃停説中书令诛庆则等坐者犹十余人】善良方枉【李尚隐其先出赵郡徙贯万年擢左台监察御史冯昭泰性鸷刻人惮其彊尝诬系桐庐令李师旦二百余家爲妖蛊有诏御史覆按皆称病不肯往尚隐曰善良方枉不爲申明可乎因请行果推雪其寃】盗金下狱【袁滋字德深进詹事府司直部官以盗金下狱滋直其寃】执正其罪【张镒字季权一字公度累殿中侍御史乾元初华原令卢枞以公事谯责邑人齐令诜令诜官人也衔之搆枞罪镒按验当免官有司承风以死论镒不直之乃白其母曰今理枞枞免死而镒坐贬黙则负官贬则爲太夫人忧敢问所安母曰儿无累于道吾所安也遂执正其罪枞得流镒贬抚州司户参军】铜匦申寃【则天皇后武氏临朝乃冶铜匦爲一室署西曰申寃受抑枉所欲言】姚崇【后尝语左右往周兴来俊臣等数治诏狱朝臣相逮引一切承反朕意其枉更畀近臣临问皆得其手牒不寃朕无所疑即可其奏自俊臣等诛遂无反者然则向论死得无寃耶崇曰自垂拱后被告者类自诬当是时以告言爲功故天下号曰罗织甚于汉之钩党虽陛下使近臣覆讯彼尚不自保敢一揺手以悖酷吏意哉本传】淫潦决狱而霁【崔碣字东标再爲河南尹邑有大贾王可乆转货江湖间値厐勋乱尽亡其赀不得归妻诣卜者杨干夫咨在亡干夫名善数而内悦妻色且利其富既占阳惊曰乃夫殆不还矣即隂以百金谢媒者诱聘之妻乃嫁干夫遂爲富人它年徐州平可乆困甚丐衣食归闾里往见妻干夫大怒诟逐之妻诣吏自言干夫厚纳贿可乆反得罪再诉复坐诬可乆恨叹遂失明碣之来可乆陈寃碣得其情即敕吏掩干夫并前狱吏下狱悉发赇奸一日杀之以妻还可乆时淫潦狱决而霁都民相与歌舞于道】狱静【苏逢吉喜爲杀戮高祖尝以生日遣逢吉疏理狱囚以析福谓之静狱逢吉入狱中阅囚无轻重曲直悉杀之以报曰狱静矣五代史三十】四海多衔寃之人【韦嗣立论刑法四海多衔寃之人九泉有抱痛之鬼】鸦挽铃【温璋爲京兆尹有鸦三挽铃璋曰此必诉寃遣吏随至城外果有人探其雏追其人诣府决之北梦琐言】或问鬼灾【武黄门之死也裴晋公爲盗所刺人王义扞刃而毙自爲祭文是岁进士撰王义传者三之二李锜之诛也大雾三日不开或问鬼灾内疑其寃诏收葬南部新书】义府擅杀寺丞【王义方言畏义府之权势能杀身以灭口此则生杀之威上非主出赏罚之柄下移佞宠旧史】白璧何辜青蝇屡煎【李白雪谗曰白璧何辜青蝇屡煎羣轻折轴下沈黄泉众毛飞骨上凌青天】造化爲悲伤【李白古风燕臣昔恸哭五月飞秋霜庶女号苍天震风系齐堂精诚有所感造化爲悲伤】被罪怡然素服俟命【旧唐史宋申锡既被罪怡然不以爲意自中书归私第止于外防素服以俟命其妻出谓之曰公爲宰相人臣位极于此何负天子反乎申锡曰吾自书生被厚恩擢相位不能锄去奸乱反爲所罗织夫人察申锡岂反者乎因相与泣】
　　鬻狱【八】
