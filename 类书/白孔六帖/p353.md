<!-- { "loadSidebar": true } -->
　　【成化】良弼【书曰梦帝赉予良弼】良臣惟圣【言此良臣乃成圣德】当唐虞之圣继防龙之功【当尧舜之朝居萧曹之任当三五之朝居二八之位】左相右相【汤以伊尹为右相仲虺为左相】问牛【邴吉为丞相见牛喘问之以为隂阳不和也】梦得【髙宗梦得说曰梦帝赉子良弼乃俾以形旁求于天下说筑傅岩之野惟肖尚书】旷位【危而不持颠而不扶则将焉用彼相】安用彼相【见上】死【君之卿佐为股肱股肱或亏何痛如之】三相【孙叔敖曰吾三相楚而心愈卑施愈博礼愈恭故三相而无罪也】开閤【公孙宏为汉丞相开东閤以招贤】谢病【王陵周勃谢病杜门】乞骸【韦贤张禹为丞相并请老乞骸骨赐金百斤】出征【张仪相秦将兵二十万随金牛道伐西蜀】又【汉文帝时匈奴入北地丞相灌婴击之】父子【韦贤及子元成并为汉相平当子平晏亦并为丞相故汉代父子为相称韦平】代【萧何为相曹参代之曰萧何为法较若画一曹参代之守而勿失】又【范雎夺穰侯印而代之穰侯魏冉也并为秦相也】镇抚亲附【陈平曰宰相上佐天子理隂阳顺四时下遂万物之宜外镇抚四夷诸侯内亲附百姓卿大夫各得任于其职也】辅相弥纶【易弥纶天地之道辅相天地之宜】鼎【易鼎黄耳金】爰立【作相】熈庶绩【弼一人】裁成寅亮天下【弼予一人】万邦为宪　秉国之钧【诗】黄閤【汉旧仪丞相听事门曰黄閤】不案吏【邴吉为丞相令三公府不案吏遂为常】不满万钱不移书【汉薛宣为丞相府例不满万钱不移书】百揆时序【五兴克从】惟岳降神生甫及申　岩廊　充位【张汤为大夫用事丞相充位而已】亲小事【诸葛亮相蜀自校簿书丞相主簿杨颙字子昭諌曰为理有体上下不相侵明公不亦劳乎亮谢之】务行故事【魏相弱翁为丞相好观汉故事及便宜章奏以为古今异制方今务在奉行故事而已数施行汉初名臣所奏前四十四】孔佐天子总百官【宰相之职佐天子总百官治万事其任重矣然自汉以来位号不同而唐世宰相名尤不正初唐因隋制以三省之长中书令侍中尚书令共议国政此宰相职也其后以太宗常为尚书令臣下避不敢居其职由是仆射为尚书省长官与侍中中书令号为宰相唐百官志】其名非一【其品位既崇不欲轻以授人故常以他官居宰相职而假以它官自太宗时杜淹以吏部尚书参议朝政魏征以秘书监参预朝政其后或曰参议得失参知政事之类其名非一皆宰相职也】平章事【贞观八年仆射李靖以疾辞位诏疾小瘳三两日一至中书门下平章事而平章事之名盖于此起】同三品【其后李勣以太子詹事同中书门下三品谓同侍中中书令也而同三品之名盖起于此然二名不专用而它官居职者犹假它名如故自髙宗以后为宰相者必加同中书门下三品虽品髙者亦然惟三公三师中书令则否】同东西台三品【其后改易官名而张文瓘以东台侍郎同东西台三品同三品入衔自文瓘始】平章事入衔【永淳元年以黄门侍郎郭待举兵部侍郎岑长倩等同中书门下平章事平章事入衔自待举等始自是以后终唐之世不能改】议事于政事堂【初三省长官议事于门下省之政事堂其后裴炎自侍中迁中书令乃徙政事堂于中书省开元中张说为相又改政事堂号中书门下列五房于其后一曰吏房二曰枢机房三曰兵房四曰户房五曰刑礼房分曹以主众务焉】宰相事无不统【故不以一职名官自开元以后常以领它职实欲重其事而反轻宰相之体故时方用兵则为节度使时崇儒学则为大学士时急财用则为盐鐡转运使又其甚则为延资库使至于国史太清宫之类其名颇多皆不足取法故不着其详】不于帝前杀贼取功而茍欲剽掠成恶名乎【刘崇望为中书侍郎同中书门下平章事杨守信反含光门未开禁卒左右植立将大掠长安中俄闻传呼宰相来者门辟崇望驻马劳曰上自将在中营公等禁军也不于帝前杀贼取功而茍欲剽掠成恶名乎士皆唯唯至长乐门贼望兵至乃遁去军中咸呼万岁是日京师不乱繄其力】言作威福者彊兵重镇嫚天子灋【许圉师黄门侍郎同中书门下三品为左相髙宗自书诏赐辽东诸将谓许敬宗曰圉师爱书可示之俄坐其于猎犯人田有辞怒而谢之圉师掩不奏为人告擿帝让曰宰相而暴百姓非作威福乎圉师谢且言作威福者彊兵重镇嫚天子灋臣文吏何敢然帝曰嫌无兵耶敬宗因劾抵遂免官】金瓯覆宰相名【崔琳初元宗每命相先书其名一日书琳等名覆以金瓯防太子入帝谓曰此宰相名若自意之谁乎即中且赐酒太子曰非崔琳卢从愿乎帝曰然赐太子酒时两人有宰相望帝欲相之数矣以族大恐附离者众卒不用】阿匿取容无所荐达【杨再思居宰相十余年阿匿取容无所荐达人主所不喜者毁之所喜者誉之畏谨足恭未尝忤物或曰公位尊何自屈折荅曰世路孔艰直者先祸不尔岂全吾躯】痴宰相【于时水沴闭坊门以禳再思入朝有车陷于泞叱牛不前恚曰痴宰相不能和隂阳而闭坊门遣我艰于行再思遣吏谓曰尓牛自弱不得独责宰相】军国重事宜共平章【窦懐贞逾年复同中书门下三品兼太子詹事监修国史又以尚书右仆射兼御史大夫军国重事宜共平章】宗纪【宗楚客俄同中书门下三品韦后安乐公主亲頼之与纪处讷为党世号宗纪】不为士议谐可【王璵专以祠解中帝意有所禳祓大抵类巫觋乾元三年俄以中书侍郎同中书门下平章事时大兵后天下愿治璵望轻不为士议谐可既骤得政中外怅骇乃奏置太一坛劝帝身见九宫祠帝由是专意他议不能夺】宰相文武兼【张仁愿景龙二年拜左卫大将军同中书门下三品宰相文武兼者当时称李靖郭元振唐休璟仁愿云】不减堂馔【张文瓘初同列以堂馔丰余欲少损文瓘曰此天子所以重枢务待贤才也吾等若不任职当自引避不宜节减以自取名众乃止】脂韦自营【苏味道延载中以鳯阁舍人检校侍郎同鳯阁鸾台平章事岁余为真味道练台阁故事善占奏然其为相特具位未尝有所发明脂韦自营而已】谨身谆谆自全【豆卢钦望进文昌右相同鳯阁鸾台三品帝复位擢尚书左仆射平章军国重事钦望居宰相积十余年方易之三思等怙势宣淫窥间王室戮忠戚觖冀非常不能有所裁抑独谨身谆谆自全】坐政事堂终日不休【崔元综天授初以鸾台侍郎同凤阁鸾台平章事性恪谨坐政事堂终日不休偃尤护细槩外若谨厚而中刻薄每受制鞫狱必案垢索疵不入死不肯世人畏鄙之】陈书传善言【周允言同鳯阁鸾台平章事武后宴宰相诏陈书传善言允元曰耻其君不如尧舜武三思劾奏语相斥后曰闻其言足以诫安得为过】狄仁杰请还庐陵王【狄仁杰召拜鸾台侍郎复同鳯阁鸾台平章事后召谓曰朕梦双陆不胜何也于时仁杰与王方庆俱在二人同辞对曰双陆不胜无子也天其意者以儆陛下乎且太子天下本本一揺天下危矣文皇帝身蹈锋镝勤劳而有天下传之子孙先帝寝疾诏陛下监国陛下掩神器而取之十有余年又欲以三思为后且姑侄与母子孰亲陛下立庐陵王则千秋万歳后常享宗庙三思立庙不附姑后感悟即日遣徐彦伯迎庐陵王于房州初吉顼李昭德数请还太子而后意不回惟仁杰每以母子天性为言后虽忮忍不能无感故卒复唐嗣】议论谆谆必传经义【郝处俊自秉政在帝前议论谆谆必传经义凡所规献得大臣体】每以用人为先【朱敬则及执政每以用人为先细务不省也】取日虞渊洗光咸池【狄仁杰賛曰武后乗唐中衰操生杀柄刼制天下而攘神器仁杰蒙耻奋忠以权大谋引张柬之等卒复唐室功盖一时人不及知故唐吕温颂之曰取日虞渊洗光咸池潜授五龙夹之以飞世以为名言】明达有谋【王昭宗拜右仆射迁司空初中官权盛帝欲剪抑之自石门还政一决宰相羣臣不平构藩镇内胁天子曰人君务平心大体御万物偏听产乱古所戒也今阉人盗威福偪制君上道路人皆知之方朝廷多难未可卒除当徐以计去之事急且冇变崔允与抟并位素忌抟明达有谋即劾抟为中官外应】父子并为宰相【韦嗣立初嗣立代承庆为鳯阁舍人黄门侍郎承庆亦代为天官侍郎及知政事父子并为宰相世罕其比】大事当白【陆元方同鳯阁鸾台平章事后尝问外事对曰臣备位宰相大事当白奏民间碎务不敢以闻】宜干枢近【陆象先景云中进同中书门下平章事初太平公主谋引崔湜为宰相湜曰象先人望宜干枢近若不者湜敢辞主不得已为言之遂并知政事】真宰相【杜景佺载初元年同鳯阁鸾台平章事后尝季秋出梨华示宰相以为祥众贺云云景佺独曰今草木黄落而木复华渎隂阳也窃惟陛下布德施令有所亏紊臣位宰相助天治物治而不和臣之咎也顿首请罪后曰真宰相】言禄山反【韦见素拜武部尚书同中书门下平章事明年禄山表请蕃将三十二人代汉将帝许之见素不恱谓国忠曰禄山反状暴天下今又以蕃代汉难将作矣国忠不应见素曰知祸之芽不能防见祸之形不能制焉用彼相明日当恳论之既入帝迎谕曰卿等有疑禄山意邪国忠见素趋下流涕且陈禄山反明甚诏复位因以禄山表置帝前乃出帝令中官袁思艺传诏曰此姑忍朕徐图之由是奉诏然每进见未尝不为帝言之帝不入其诏未几禄山反】里人呼坊门为宰相【宋务光神龙元年大水上书今霖雨即闭坊门故里人呼坊门为宰相谓能节宣风雨天工人代乃为虚设】先德望后文艺【李甘累擢侍御史郑注侍讲禁中丞宰相朝廷哗言将用之甘显倡曰宰相代天治物当先德望后文艺注何人欲得宰相白麻出我必坏之既而麻出乃以赵儋为鄜坊节度使】俾对别殿毋拜【白敏中懿宗立拜司徒门下侍郎还平章事数月足病不任谒固求避位不许中使者劳问俾对别殿毋拜】沉厚有谋能断大事【张柬之姚崇为灵武军使后诏举外司可为相者崇曰张柬之沉厚有谋能断大事其人老惟亟用之即日召见拜同鳯阁鸾台平章事】不能当美罚恶【魏元忠相武后有清正名至是辅政天下倾望冀干王室而稍惮权幸不能当美罚恶誉望大减】宿中书十四夕【郭元振同中书门下三品宗诛太平公主也睿宗御承天门诸宰相走伏外省独元振总兵扈帝事走宿中书省十四日乃休】其治委碎【韦巨源同鳯阁鸾台平章事其治委碎无大体勾校省中遗隐下符敛克不少蠲虽收其利然下多怨】姚崇十事【姚崇徙同州刺史先天二年元宗讲武新丰宻召崇崇至帝曰卿宜遂相朕崇知帝大度锐于治乃先设事以坚帝意即阳不谢帝怪之崇因跪奏愿以十事闻陛下度不可行臣敢辞帝曰试为朕言曰垂拱以来以峻法绳下臣愿政先仁恕可乎朝廷覆师青海未有牵复之悔臣愿不幸边功可乎比来任佞冒触宪纲皆得以宠自觧臣愿法行自近可乎后氏临朝喉舌之任出阉人之口愿宦防不与政可乎戚里贡献以自媚于上公卿方镇寖亦为之臣请租赋外一絶之可乎外戚贵王更相用事班序荒杂臣请戚贵不任台省可乎先朝防狎大臣亏君臣之严臣愿陛下接之以礼可乎燕钦融韦月将以忠被罪自是争臣沮折臣愿羣臣皆得批逆鳞犯忌讳可乎武后造福先寺上皇造金仙玉真二观费钜百万臣请絶道佛营造可乎汉以禄莽阎梁乱天下国家为甚臣愿推此鉴戒为万代法可乎帝曰朕能行之崇乃顿首谢翌日拜兵部尚书同中书门下三品】帝赋三杰诗【宋璟十七年为尚书右丞相而张说为左丞相源乾曜为太子少傅同日拜有诏太官设馔太常奏乐防百官尚书省东堂帝赋三杰诗自冩以赐】务清政刑【璟为宰相务清政刑使官人皆任职】唐史臣称崇善应变【以成天下之务璟善守文以持天下之正】唐三百年辅弼者不为少独前称房杜后称姚宋【何哉君臣之遇合盖难矣本传賛】燮和隂阳【苏瓌同中书门下三品时大臣初拜大官献食天子名曰烧尾瓌独不进及侍宴宗晋卿嘲之帝黙然瓌自解于帝曰宰相燮和隂阳代天治物今粒食踊贵百姓不足卫兵至三日不食臣实不称职不敢烧尾】相得欢甚【苏颋帝曰陆象先殁紫微侍郎未尝补朕思其人无易卿者颋顿首谢明日加知制诰给政事食给食自颋始开元四年进同紫微黄门平章事与宋璟同当国璟刚正多所裁决颋能推其长在帝前敷奏璟有未及或少屈颋輙助成之有不防意颋更申璟所执故帝未尝不从二人相得欢甚】瓌颋再世称贤宰相盛矣【本賛】伴食宰相【卢怀慎开元元年进同紫微黄门平章事三年改黄门监怀慎自以才不及崇故事皆推而不专时讥为伴食宰相】峻涯捡抑犇竞【李元纮拜中书侍郎中书门下平章事李元纮当国务峻涯捡抑犇竞夸进者惮之】元纮再世宰相有清节【其当国累年未尝改治第宅宋璟常叹曰李公引宋遥之美黜刘晃之贪为国相家无留储虽季文子之德何以加之】既为相天下翕然宜之【韩休侍中裴光庭卒帝敕萧嵩举所以代者嵩称休志行遂拜黄门侍郎同中书门下平章事休直方不务进趋既为相天下翕然宜之】敷陈治道多讦直【休峭鲠时政所得失言之未尝不尽帝猎苑中或大张乐稍过差必视左右曰韩休知否已而疏輙至帝常引鉴黙不乐左右曰自韩休入朝陛下无一日欢何自戚戚而逐去之帝曰吾虽瘠天下肥矣且萧嵩每啓事必顺防我退而思天下不安寝韩休敷陈治道多讦直我退而思天下寝必安吾用休社稷计耳】善传奏敏于裁遣【张嘉正宋璟等罢帝欲果用嘉贞而忘其名夜诏中书侍郎韦抗曰朕尝记其风操而今为北方大将张姓而复名卿为我思之抗曰非张齐邱乎今为朔方节度使帝即使作诏以为相夜且半因阅大臣表疏举一则嘉贞所献遂得其名即以为中书侍郎同中书门下平章事迁中书令居位三年善传奏敏于裁遣然彊躁论者恨其不裕】简黙自处【张洪静同中书门下平章事少有令问人以为有辅相才及居位简黙自处无所规拂】居中未尝廷议可否【源乾曜为相十年与张嘉贞张说李元纮杜暹同秉政居中未尝廷议可否事晚节唯唯联署务为寛平敦大故鲜咎悔姜皎为嘉贞所排讫不申救君子讥焉】张氏三世宰相然器有所穷【嘉贞穷于俗延赏穷于忮洪靖穷于权惜哉本賛】位望最旧【李岘乾元二年以中书侍郎同中书门下平章事于是吕諲李揆第五琦同辅政而岘位望最旧事多独决諲等不平李辅国用权制诏或不出中书百司莫敢覆岘顿首帝前极言其恶帝悟稍加捡制辅国由是让行军司马然深衔岘】撤政事堂榻【故事政事堂不接客自元载为相中人传诏者引升堂置榻待之岘至即敕吏撤榻】争权不协【李适之尝与李林甫争权不协林甫隂贼险奸谓适之曰华山生金采之可以富国顾上未之知适之性疏信其言他日从容为帝道之帝嘉以问林甫对曰臣知之旧矣顾华山陛下本命王气之舍不可以穿治故不敢闻帝以林甫为爱已而薄适之不亲】卢杞奸邪【李勉同中书门下平章事贞元初帝起卢杞为刺史袁髙还诏不得下帝问曰众谓卢杞奸邪朕顾不知谓何勉曰天下皆知而陛下独不知此所以为奸邪也时韪其对然自是益见疏】当轴秉权无所挠【李石以本官同中书门下平章事石器雄逺当轴秉权无所挠】古之圣贤必观书以考察往行然后成治功【李石他日紫宸殿宰相进及陛帝喟然叹曰朕即位十年不能得治本夫托亿兆之上不能以美利及百姓焉得久无事乎石曰陛下罪已当然然责治太早虽十年孜孜养德适成尔天下治不治要自今观之且人之气志虽圣贤犹有优劣陛下春秋少非起人间而知人情伪今自视何如即位时古之圣贤必观书以考察往行然后成治功陛下即十年盛德日新然向所以疾戾震惊者天其固陛下之志乎诚务修将来之政视太宗致升平之期犹不爲晚】宰相左右天子教化【李石是时宰相吏卒因内变多死诏江西湖南索募直助召力士石建言宰相左右天子教化若徇正忘私宗庙神灵犹当祐之虽有盗无害也有如挟奸自欺植权党害正直虽加之防鬼得以诛无所事于召募请直以金吾为卫】宰相任人知则用过则弃【石用韩益判度支案因以赃败石曰臣本以益知财利不保其贪帝曰宰相任人知则用过则弃谓之至公他宰相所用彊蔽其过此其私也】益治簿书沛然如平时【中人自边还走马入金光门道路妄言兵且至京师讙走尘起百官或韈而骑台省吏稍稍遁去郑覃将出石曰事未可知宜坐须其定宰相走则乱矣若变出不虞逃将安适人之所瞻不可忽也益治簿书沛然如平时】盗射宰相【三年正月将朝骑至亲仁里狙盗发射石伤马逸盗邀斫之坊门絶马尾乃得脱天子骇愕遣使者慰抚赐良药始命六军衙士二十人从宰相】唐宰相以宗室进者九人【賛曰周之卿士周召毛原皆同姓国也唐宰相以宗室进者九人林甫奸谀几亡天下李程知柔在位无所发明其余以财称职号贤宰相】胥吏为宰相【牛仙客同中书门下三品为相谨身无它与时沉浮唯唯恭愿前后锡与缄庋不敢用百司咨决无所处可辄曰如令式帝知时议不归乗间以问髙力士力士曰仙客本胥吏非宰相器帝忿然曰朕且用康防盖恚言也】神用警敏应对如响【宇文融同中书门下平章事融曰使吾执政得数月久天下定矣乃荐宋璟为右丞相裴耀卿为户部侍郎许景先为工部侍郎当时长其知人而性卞急少所推下既居位日引賔客故人与酣饮然而神用警敏应对如响虽天子不能屈居宰相凡百日去而钱谷亦自此不治】委宰相以简贤任能【郭子仪奏愿陛下委宰相以简贤任能则中兴之功日月可冀史】调和隂阳安黎庶【郭承嘏时江淮旱用度不支诏宰相分领度支户部承嘏言宰相调和隂阳安黎庶若使阅视簿书校缗帛非所宜帝顺纳】机务一一与参决【房琯同中书门下平章事俄与韦见素崔涣奉册灵武见肃宗且言上帝所以传付意因道当时利病箝索邉情辞吐华畅帝为改容琯既有重名帝倾意待之机务一一与参决诸捋相莫敢望】片言寤主而取宰相【唐名儒多言房琯德器有王佐材而史载行事亦少贬矣一举防师讫不复振原琯以忠谊自奋片言寤主而取宰相必有过人者用违所长遂无成功使琯遭时承平从容帷幄不失为名宰而仓卒济难事败隙生陷于浮虚比周之罪名之为累也戒哉賛】张镐起布衣二朞至宰相【居身防不殖赀产善待士性简重议论有体在位虽浅天下之人推为旧德】主相造命【李泌帝尝言建中乱卿亦知桑道茂语乎乃命当然对曰夫命者已然之言主相造命不当言命言命则不复赏善罚恶矣】宰相对小延英自苗晋卿始【苗晋卿传】秉政出入七年【晋卿秉政出入七年小心谨畏不甚斥是非得失故能保安宠名然练达事体百官簿最一省无遗议者故比汉胡广】复俾辅相必能致治成化【裴冕大厯中郭子仪言于代宗曰冕首佐先帝有社稷勲程元振忌其贤遂加诬构海内寃之陛下宜还冕于朝复俾辅相必能致治成化时元载秉政冕早所甄引载德之又贪其衰瘵且下已遂拜左仆射同中书门下平章事入见拜不能兴载自扶之代为賛谢】吕諲辅政功名不及治賛【本賛】制下士相贺于朝【杨绾拜同中书门下平章事制下士相贺于朝】世以比杨震山涛谢安【杨绾始辅政御史中丞崔寛本豪侈城南别墅池观堂皇为当时第一即日遣人毁之京兆尹黎干出入从驺驭百数省损才留十余骑中书令郭子仪在邠州行营方大防除书至音乐散五之四它闻风靡然自化者不可胜纪世以比杨震山涛谢安】未逾年除吏几八百贠【崔祐甫同中书门下平章事俄改中书侍郎自至德乾元以来天下战讨啓丐填委故官贠缪紊永泰后稍稍平定而元载用事非贿谢不与官刬塞公路纲纪大坏载诛杨绾相未几卒常衮当国惩其敝凡奏请一杜絶之惟文辞入第乃得进然无所甄异贤愚同滞焉及祐甫则荐举惟其人不自疑畏推至公以行未逾年除吏几八百贠莫不谐允】愿以无逸为元龟【崔植长庆初拜中书侍郎同中书门下平章事穆宗问贞观开元中治道最盛何致而然植曰太宗资上圣兴民间知百姓疾苦故厉精思治又以房元龄杜如晦魏征王珪为之佐君明臣忠圣贤相维致治升平固其宜也宗在天后时身践忧患既得位得姚崇宋璟此二人蚤夜孜孜纳君于道璟尝手冩尚书无逸为图以献劝帝出入观省以自戒其后朽暗乃代以山水图稍怠于勤左右不复箴规奸臣日用事以至于败今愿陛下以无逸为元则天下幸甚】旧德【栁浑宰相张延赏怙权嫉浑守正遣亲厚谓曰明公旧德第谨言于朝则位可久浑曰为吾谢张公浑头可断而舌不可禁】斥堂吏相府肃然【韦处厚同中书门下平章事堂吏汤鉢数招权纳财贿处厚笑曰此半滑涣也斥出之相府肃然】裴度元勲旧德窦易直长厚忠实【帝虽自力机政然骤信轻改揺于浮论处厚尝独对曰陛下不以臣不肖使待罪宰相凡所奏可中辄变易自上心出邪乃示臣不信得于横议邪即臣何名执政且裴度元勲旧德辅四朝窦易直长厚忠实经事先帝陛下所宜亲重委信之臣乃陛下自擢今言不见纳宜先罢即趍下顿首趍出帝复召问所欲言乃对近君子逺小人始可为治谆复数百言又言裴度忠可久任帝嘉纳之自是无复横议者】挤忠良进贪猥【元载同中书门下平章事智略开果久得君以为文武才略莫已若外委主书卓英倩李待荣内劫妇言纵诸子关通货贿京师要司及方靣皆挤忠良进贪猥凡仕进干请不结子弟则谒主书唐列传七十】曲意附离【王缙同中书门下平章事复知政事时元载专朝天子拱手缙曲意附离无敢忤又恃才多所狎侮虽载亦疾其凌靳也京兆尹黎干数论执载之恶缙折干曰尹南方孤生安晓朝廷事】以单议悟天子【杨炎兴岭表以单议悟天子中外翕然属望为贤相居数月崔祐甫疾不能事乔琳免炎独当国多变祐甫之政减薄护元陵功优人始不悦】卢隂为憾【防卢杞以门下侍郎同中书门下平章事进炎中书侍郎司秉政杞无术学貌么陋炎薄之托疾不与防食杞隂为憾】惟树亲党多所诇察【窦参同中书门下平章事领度支盐鐡使每延英对他相罢参必留以度支为言实专政也然参无学术不能稽古立事惟树亲党多所诇察四方畏之申其族子也参亲爱每除吏多访申申因得招赂漏禁宻语故申所至人目为喜鹊】人得叙进官无留材【李吉甫同中书门下平章事吉甫连蹇外迁十余年究知闾里疾苦常病方镇彊恣至是为帝从容言使属郡刺史得自为政则风化可成帝然之出郎吏十余人为刺史自王叔文时选任猥冒吉甫始簿其贠人得叙进官无留材传七十一】易方镇三十六【德宗以来姑息藩镇有终身不易地者吉甫为相岁余凡易三十六镇殿最分明】帝尊任之官而不名【六年裴垍免复以前官召吉甫还秉政入对延英凡五刻罢帝尊任之官而不名吉甫疾吏贠广乃奏今列州三百县千四百以邑设州以乡分县费广制轻非致化之本愿诏有司博议州县有可并倂之岁时入仕有可停停之则吏寡易求官少易治】帝每议河北事必指吉甫曰朕日按图信如卿料矣【同上】及再辅政天下想望风采【与武元衡连位未几节度劒南屡言元衡材宜还为相及再辅政天下想望风采而稍脩怨罢李藩宰相而裴垍左迁皆其谋也李正辞晚相失及与萧俛同召为翰林学士独用俛而罢正辞人莫不疑惮帝亦知其专】吉甫居安邑里时号安邑李丞相【同上】不可相天子【李磎干宁元年同中书门下平章事崔昭纬素疾磎讽刘崇鲁掠其麻哭之言磎怀奸与中人杨复恭昵欵其第为时溥所杀不可相天子翌日下迁太子少傅】朝廷羽仪【李揆同中书门下平章事揆美风仪善奏对帝叹曰卿门地人物文学皆当时第一信朝廷羽仪乎故时称三絶传七十五】常衮与杨绾同辅政绾长厚通可而衮苛细【以清俭自贤帝内重绾颛任之礼遇信爱衮弗及也每所恨忌】奏罢赐内厨食【故事日出内厨食赐宰相衮奏罢之又将让堂封它宰相不从乃止】塞政事堂北门【政事堂北门异时宰相过舍人院咨逮政事至衮乃塞之以示尊大】谓之濌伯【窒卖官之路然一切以公议格之非文词者皆摈不用故世谓之濌伯以其濌濌无贤不肖之辨】常以国本在选贤节用薄赋敛寛刑罚【赵璟与陆贽同辅政贽于裁决少所让初贽约共执退裴延龄既对贽极言其奸帝色变璟不为助遂罢贽乃始当国璟精治道常以国本在选贤节用薄赋敛寛刑罚恳恳为天子言之又陈前世损益当时之变】献审官六议【一议相臣曰中外知其贤者用之能者任之责材之备为不可得】帝谓崔造敢言为能立事【造同中书门下平章事帝谓崔造敢言为能立事造在江左疾钱谷诸使罔上或干没自私乃建言天下两税请委本道观察使刺史选官部送京师诸道水陆转运使度支廵院江淮转运使请悉停以度支盐鐡务还尚书省六曹皆宰相分领】谏避狄【齐映贞元二年以舍人同中书门下平章事与崔造刘滋竝辅政滋端重寡言映谦不肯事可否一颛于造防造疾映乃当国吐蕃数入冦关辅震骚咸言帝欲避狄映入谏曰戎狄不惩臣之罪也然内外汹汹谓陛下具糗粮欲治行夫大幸不再奈何不与臣等计乎因俯伏流涕天子为感悟】居中治身循灋无它过【卢迈同中书门下平章事进中书侍郎时陆贽赵璟专大政迈居中治身循灋无它过】盲宰相【关播同中书门下平章事时李元平游播门下能侈言诞计以功名自喜播谓宰相材数请帝用之李希烈叛帝召拜汝州别驾知州事募工筑郛浚湟希烈使人应募元平不寤贼遣将李克诚以精骑薄城募者内应元平驰见希烈遗矢于地希烈以其小无髯戯克诚曰使尔取元平乃以其子来邪因嫚駡曰盲宰相使汝当我何待我浅邪唐列传】循谨无所駮异【董晋同中书门下平章事方窦参得君裁可大事不关咨晋晋循谨无所駮异参欲以其弟申为吏部侍郎讽晋以闻帝怒曰无乃参廹卿为之邪晋谢具道所以然帝即问参过失晋无敢隐由是参罢宰相晋皇恐上疏固辞位九年罢为礼部尚书】奏减堂餐钱【张镒同中书门下平章事明年以两河用兵诏省薄御膳及皇太子食物镒因奏减堂餐钱及百官廪奉三分之一以佐用度传七十六】眷礼异他相【武元衡元和二年拜门下侍郎同中书门下平章事帝素知元衡坚正有守故眷礼异他相】帝称长者【八年召还秉政李綘数争事上前不叶元衡独持正无所违附帝称其长者】盗贼杀武元衡【淮蔡用兵帝悉以机政委之王承宗上疏请赦吴元济使人白事中书悖慢不恭元衡叱去承宗怨数上章诬诋未几入朝出靖安里第夜漏未尽贼乘暗呼曰灭烛附元衡中肩复击其左股徒御格鬪不胜皆骇走遂害元衡批颅骨持去】言骨鲠真宰相【李绛拜中书侍郎同中书门下平章事李吉甫尝盛賛天子威德帝欣然绛独曰陛下自视今日何如汉文帝时帝曰朕安敢望文帝对曰是时贾谊以为措火积薪下火未及然因以为安其忧如此今法令所不及者五十余州云云帝入谓左右曰绛言骨鲠真宰相也遣使送酴醿酒】帝问开元天宝治【帝又问元宗甞厯试官守知人之艰难临御初任用姚崇宋璟励精听纳故左右前后皆正人也洎林甫国忠得君专引倾邪之人分揔要剧于是上不闻直言嗜欲日滋内则盗臣劝以兴利外则武夫诱以开边天下骚动故禄山乗隙而奋此皆小人啓导从逸而骄系时王所行无常治亦无常乱帝曰凡人举事病不通于理追咎其失古人处此有道邪绛曰事或过差圣哲所不免天子有谏臣所以救过上下同体犹手足之于心膂交相为用但矜能防失常情所蔽圣人改过不吝愿陛下以此处之】以清节进【宋申锡初申锡以清节进疾要位者纳财饷败风俗故自为近臣凡四方贿谢一不受既被罪有司验劾悉得所还问遗书朝野为咨闵】坐宰相余忿【鲍防初防与知杂御史窦参遇导骑不引避参擿其仆及为相防尹京兆迫使致仕防叱曰吾与萧昕子齿而同昕老坐宰相余忿耶传八十四】请台阁长官得自荐其属【陆贽以中书侍郎同中书门下平章事帝始任杨炎卢杞引树私党排忠良天下怨疾贞元后惩艾其失虽置宰相至除用庶官反复参诘乃得下及贽秉政始请台阁长官得自荐其属有不职坐举者或言诸司所引皆亲党招赂遗无实才帝复诏宰相自择贽奏言云云唐列传】勤职约已天子甞临朝咨其清素【窦德元进检校左相勤职约已天子甞临朝咨其清素加以赐赉居位数年賛图封禅事与李勣皆为使帝次濮阳问古谓帝邱德元不能对许敬宗具道其然】居宰相积十五年【房元龄居宰相积十五年女为王妃男尚主自以权宠隆极累表辞位】言储嫡事【魏謩建言今天下粗治惟东宫未立不早以正人傅导之非所以存副二之重且泣下帝为感动自敬宗后恶言储嫡事故公卿无敢开陈者时帝春秋髙嫡嗣未辨謩辅政白发其端朝议归重】名臣孙有祖风【魏謩为宰相议事天子前他相或委抑规讽惟謩谠切无所回畏宣宗尝曰謩名臣孙有祖风朕心惮之然卒以刚正为令狐绹所忌谗罢之】諌猎温泉【薛元超迁中书侍郎同中书门下三品帝校猎温泉诸蕃酋长得持弓矢从元超奏夷狄野心而使挟兵在围中非所宜帝纳可】谏脩洛阳宫【戴胄检校吏部尚书参预朝政帝将脩复洛阳宫上疏谏曰比闗中河外置军团强夫富室悉为兵九成之役又兴司农将作见丁无几大乱之后户口单破一人就役举室弃业籍军者督戎仗课役者责粮赍竭赀经纪犹不能济七月以来霖潦未止濵河南北田正洿下年之有亡未可知壮者尽行赋调不给则帑藏虚矣帝览奏罢役】一德无二【韩瑗褚遂良贬潭州都督瑗上言遂良受先帝顾托一德无二向日论事至诚恳切讵肯令陛下后尧舜而尘史册哉遭厚谤丑言损陛下之明折志士之锐况被迁以来再罹寒暑其责塞矣愿寛无辜以顺众心帝曰遂良之情朕知之矣其悖戾好犯上朕责之讵有过邪瑗曰遂良社稷臣苍蝇防白传致有罪微子既去殷以亡张华不死晋不及乱帝愈不听唐传】固争武后摄政【李义琰进同中书门下三品髙宗欲使武后摄国政义琰与郝处俊固争得寝】不广居宇【李义琰宅无正寝弟义璡为市堂材送之义琰曰以吾为国相且自愧尚营美宇是速吾祸岂爱我者邪义璡曰凡任为丞尉且崇第舍兄位高安可偪下哉荅曰不然事难全遂物不两兴既处贵仕又广居宇非有令德必受其殃卒不许其后木久腐乃弃之】斥滑涣【郑余庆主书滑涣与宦人刘光琦相倚为奸每宰相议为光琦沮变者令待往请必得由是四方赀饷奔委之弟泳至官刺史杜佑郑絪秉政颇姑息而佑常行辈唤不名也至余庆议事涣傲然指画诸宰相前余庆叱去未几罢为太子賔客后涣赃败】病进士浮夸【郑覃同中书门下平章事不喜文辞病进士浮夸建废其科曰南北朝所以不治文采胜质厚也士惟用才何必文辞又言文人多佻薄帝曰纯薄似赋性之异奚特进士且设是科二百年讵可易乃止列九十】传中人不避宰相【郑朗中人李敬寔排朗驺导驰去朗以闻宣宗诘敬寔自言供奉官不避道帝曰传我命则絶道行可也而私出不避宰相耶即斥敬寔】谏幸东都【裴度帝将幸东都大臣切諌不纳帝恚曰朕意决矣虽从官宫人自挟糗粮无扰百姓趣有司检料行宫中外莫敢言度从容奏国家建别都本备廵幸自艰难以来宫阙署屯百司之区荒圯不治假岁月重新然后可行仓卒无备有司且得罪帝恱曰羣臣谏朕不及此如卿言安用往耶】淳德有常【贾耽为相十三年虽安危大事亡所发明而检身厉行自其所长每归第对賔客无少倦家人近习不见其喜愠时谓淳德有常者列传九十一】入对及开元天寳事【崔羣皇甫镈言利幸于帝隂借左右求宰相羣数言其佞邪不可用既入对及开元天寳事羣因推言其极曰安危在出令存亡繋所任昔宗少厯屯险更民间疾苦故初得姚崇宋璟卢怀慎辅以道德苏颋李元纮孜孜守正则开元为治其后安于逸乐逺正士昵小人故宇文融以言利进李林甫杨国忠怙宠朋邪则天寳为乱愿陛下以开元为法以天寳为戒社稷之福也列传九十】罢张九龄相李林甫则治乱分【羣又言世谓禄山反为治乱分臣谓罢张九龄相李林甫则治乱固已分矣左右为感动羣以是讽帝】宰相乃天下选【宪宗锐于立功皇甫镈以聚敛取宰相夫宰相乃天下选彼暂劳一功乌胜任哉賛唐列传】好丑必言【李藩忠谨好丑必言帝以为无隐尝问前世所以家给或国匮乏者何致而然及祈禳之数藩具对俭则足用敦本则百姓富反是则匮又言孔子病止子路之祷汉文帝每祭敕有司敬而不祈使神无知则不能降福有知固不可私已求媚而恱之也且义于人者和于神人乃神之主人安而福至帝恱传九十四】器局峻整【裴垍器局峻整持法度虽宿贵前望造诣不敢干以私】凡兵进退黄裳自中指授【杜黄裳刘辟反议者以辟恃险讨之或生事惟黄裳固劝不赦因奏罢中人监军而专委髙崇文凡兵进退黄裳自中指授无不切于机崇文素惮刘澭黄裳使人谓曰公不奋命者当以澭代崇文惧一死力贼以献蜀平羣臣贺宪宗目黄裳曰时卿之功】推言王者之道【杜黄裳帝尝问前古王者所以治乱推言王者之道在修己任贤而已操执纲领要得其大者至簿书狱讼百吏能否本非人主所自任昔秦始皇亲程决事见前世魏明帝欲按尚书事陈矫不从隋文帝日昃听政卫士传餐太宗笑之孔子称帝舜恭己正南面以其能举十六相去四凶而至无为岂必刓神疲体劳耳目之察然后为治哉帝以黄裳言忠嘉纳之】赫然号中兴自杜黄裳啓之【杜黄裳宪宗平夏剪齐灭蔡复两河以机秉还宰相纪律设张赫然号中兴自杜黄裳啓之】宣宗择相【李景让大中中进御史大夫蒋伸辅政景让名素出伸右而宣宗择宰相尽书羣臣当选者以名内器中祷宪宗神御前射取之而景让名不得景让愧艴不能平列传一百二】喻御史有以事见宰相者先白台【李德裕拜中书门下平章事故事丞郎诣宰相湏少间乃敢通郎官非公事不敢谒李宗闵时往往通賔客李听为太子太傅招所善载酒集宗闵阁酣醉乃去至徳裕则喻御史有以事见宰相者先白台乃听凡罢朝繇龙尾道趣出遂无辄至閤者列传一百五】罢京兆筑沙堤两街上朝卫兵【同上】政去宰相则不治【太德宪四宗皆盛朝其始临御自视若尧舜寖久则不及初陛下知其然乎始一委辅相故贤者得尽心久则小人并进造党与乱视听故上疑而不专政去宰相则不治矣在德宗最甚晚节宰相惟奉行诏书所与图事者李齐运裴延龄韦渠牟等讫今谓之乱政夫辅相有欺罔不忠当亟免忠而材者属任之政无他门天下安有不治】政在中书诚治本【李德裕又言开元初辅相率三考輙去虽姚崇宋璟不能逾至林甫秉权乃十九年遂及祸败是知亟进罢宰相使政在中书诚治本也】天下事皆先平章【李珏杜悰领度支帝欲拜户部尚书珏曰祖宗倚宰相天下事皆先平章故官曰平章事君臣相须所以致太平也茍用一吏处一事皆决于上将焉用彼相哉列传一百七】择一令日【刘瑑后请间帝视案上厯谓瑑为朕择一令日瑑跪曰某日良帝笑曰是日卿可遂相即诏同中书门下平章事与崔谨由议帝前谨由请甄别流品瑑质曰王夷甫相晋崇尚浮虚以述流品卒致沦夷今日不循名责实使百吏各称职而先流品未知所以致治也谨由不得对】歇后郑五【郑綮大顺后王政微綮每以诗謡托讽中人有诵之天子前者昭宗意其有所蕴未尽因有司上班簿遂署其侧曰可礼部侍郎同中书门下平章事綮本善诗其语多俳谐故使落调世共号郑五歇后体既视事宗戚诣庆搔首曰歇后郑五作宰相事可知矣固逊不听唐列传】宰相兼治钱谷【李德裕时韦宏质建言宰相不可兼治钱谷德裕奏言贞观中陈师合上言人之思虑有限一人不可揔数职太崇曰此欲离间我君臣斥之岭表臣谓宰相有奸谋隐慝则人人皆得上论至于制置职业人主之柄非小人所得干古者朝廷之士各守官业思不出位宏质贱臣岂得以非所宜言妄触天听是轻宰相陛下照其邪计从党人中来当遏絶之德裕大意欲朝廷尊臣下肃而政出宰相深疾朋党故感愤切言之】言从计行王室几中兴【德裕常以经纶天下自为武宗知而能任之言从计行是时王室几中兴史】午漏下还第休沐【元和后数用兵宰相不休沐或继火乃得罢德裕在位虽遽书警奏皆从容裁决率午漏下还第休沐辄如令沛然若无事时】每议论天子前往往语相侵【陈夷行同中书门下平章事而杨嗣复李珏相次辅政夷行介特雅不与合每议论天子前往往语相侵短夷行不能堪辄引疾求去文宗遣使者慰劳起之】用忠良久益治【陈夷行帝常怪天寳政事不善问姚崇宋璟于时在否李珏曰姚亡而宋罢珏因推言宗自谓未尝杀一不辜而任李林甫种夷数十族不亦惑乎夷行曰陛下今亦宜戒以权属人嗣复曰夷行失言太宗易暴乱为仁义用房龄十有六年任魏征十有五年未尝失道人主用忠良乆益治用邪佞一日多矣传一百六】谦静免祸【杨涉哀帝时进同中书门下平章事为人端重有礼法方贼臣凌慢王室残荡贤人多罹患涉受命与家人泣语其子曰世道方极吾婴网罗不能去将重不幸祸且累汝然以谦静终免于祸列传一百九】势动天下【路岩同中书门下平章事年三十六居位凡八岁于是王政粃僻宰相得用事岩顾天子荒闇且以政委已乃通贿遗奢肆不法俄与韦保衡同当国二人势动天下时目其党为牛头阿旁言如鬼隂恶可畏也】智虑周密【王铎僖宗时以左仆射召始铎当国练制度智虑周密时论推允防河南盗起天下跂铎入辅又郑畋数言其贤复拜门下侍郎平章事列传一百十】练知边事【唐璿西突厥乌质勒失诸蕃和举兵相攻安西道闭武后诏休璟与宰相计议不少选画所当施行者既而边州建请置屯尽如休璟防后曰恨用卿晚即拜夏官尚书同鳯阁鸾三品后诮杨再思李峤姚元崇等曰休璟练知邉事卿辈十不当一列传三十六】为时讥訾【始老已逾八十犹倚托权近求复用于是贺娄尚宫方用事附者辄荣赫休璟乃为其子娶其义女故复起宰相颇为时讥訾其当国亦无他禆益】尊遇它相莫如【姚崇元宗立賔礼大臣故老推尊遇崇每见便殿辄为之兴去辄临轩以送它相莫如也列传四十九】先天末宰相至十七人【姚崇时承权戚干政之后纪纲大坏先天末宰相至十七人台省要职不可数崇常先有司罢冗职修制度择百官各当其材请无广释道无数移吏由是天子责成于下而权归于上矣】其奏议有宰相体【张延赏及当国饰情复怨不称所望亦早不幸未及有所建明然帝待遇厚称其奏议有宰相体专属以吏事而以军食委李泌刑法委栁浑时以为任职唐列传】堂封自源乾曜始【源乾曜同紫微黄门平章事帝尝自较其考与张说偕赐时议者言国执政所以同休戚不崇异无以责功帝乃诏中书门下共食实户三百堂封自此始】建上宰【李泌賛泌之为人也异哉其谋事近忠其轻去近髙其自全近智卒而建上宰近立功立名者观肃宗拔榛莽立朝廷单言暂谋有所寤合皆付以政当此时泌于献纳为不少又佐代宗收两京独不见録宁二主不以宰相器之也传六十四】无经国才【崔植賛植辅政当有为之时无经国才履危防浅机不知其溃而发也手弛槛緤纵虎狼焉一日而亡地数千里为天下笑列传六十七】诡谋缪筭【舒元舆同中书门下平章事诡谋缪筭日与训比败天下事二人为之也然加礼旧臣外钓人誉先时裴度令狐楚郑覃皆为当路所轧致闲处至是悉还髙秩列传一百四】宰相端方有器度者为之【任圜是秋韦説豆卢革罢相圜与安重诲郑珏孔循议择当为相者圜意属李琪而珏循雅不欲琪为相谓重诲曰李琪非无文艺但不亷尔宰相端方有器度者足以为之太常卿崔协可也重诲以为然五代史二十八】宰相重器【他日明宗问谁可相者重诲即以协对圜前争曰重诲未谙朝廷人物为人所卖天下皆知崔协不识文字而虚有表号为没字碑臣以陛下误加采擢无功幸进此不知书以臣一人取笑足矣相位有几岂容更益笑端明宗曰宰相重器卿等更自详审同上】舍琪而相协如弃苏合之丸而取蜣蜋之转也【重诲等退休于中兴殿廊下孔循不揖拂衣而去行且骂曰天下事一则任圜二则任圜圜乃何人圜谓重诲曰李琪才艺可兼时軰百人而谗夫巧沮忌害其能若舍琪而相协如弃苏合之丸而取蜣蜋之转也重诲笑而止同上】宦官伶人不欲张宪在朝廷【张宪郭崇韬伐蜀荐宪可任为相而宦官伶人不欲张宪在朝廷枢宻承防叚回曰宰相在天子面前事有非是尚可改作一方之任苟非其人则为患不细宪材诚可用不如任以一方乃以为太原尹五代史】朝廷大事皆出逢吉【苏逢吉髙祖建号拜同中书门下平章事是时制度草创朝廷大事皆出逢吉逢吉以为己任然素不学问随事裁决出其意见是故汉世尤无法度而不施德政民莫有所称焉五代史三十】粥饭僧【李愚愍帝即位有意于治数召学士问以时事而以愚为迂未尝有所问废帝亦谓愚等无所事常目宰相曰此粥饭僧尔以谓饱食终日无所用其心也五代史五十四】三司吏闻罢昫相皆相贺【刘昫冯道与昫为姻家而同为相冯道罢李愚代之愚素恶道为人凡事有稽失者必指以诮昫曰此公亲家翁所为也朐性少容怒而愚特刚介遂相诟诋相府史吏恶此二人刚直因共扬言其事闻废帝并罢之以刘昫为右仆射是时三司诸吏提印聚立月华门外闻宣麻罢昫相皆欢呼相贺曰自此我曹快活矣五代史五十五】琉璃瓶【卢文纪废帝立欲择宰相问于左右皆言文纪及姚顗有人望废帝因悉书清望官姓名内琉璃瓶中夜焚香呪天以筯挟之首得文纪欣然相之乃拜中书侍郎同中书门下平章事】三不开【马允孙临事多不能决当时号曰三不开谓其不开口以论议不开印以行事不开门以延士大夫也】在相位龊龊无所为【姚顗同中书门下平章事废帝欲择宰相选当时清望官知名于世者得卢文纪及顗顗为人仁恕不知钱陌铢两之数御家无法在相位龊龊无所为】登明选公杂进巧拙【纡余为妍卓荦为杰校短量长惟器是适者宰相之方也韩愈进学解】燮赞之崇名【以燮赞之崇名被庸虚之陋质刘禹锡代让平章事表】金铉重名【银青贵服同上让平章表】虞舜享濬哲之名周厉婴颠覆之祸【陆宣公人主昏明系于所任咎繇防契之道长而虞舜享濬哲之名皇父棸楀之嬖行而周厉婴颠覆之祸自古何尝有小人柄用而灾祸不及邦国者乎】假三事之崇允万夫之望【故韩信以丞相系魏樊哙以相国伐燕克成茂功抑有前典元达平章事制】以平章事为名自郭待举始也仆射是正宰相房乔始也【髙宗朝四品以下有名称者皆知政事以平章事为名自郭待举始也仆射是正宰相房乔始也出南部新书】郑覃厯官三十余任未甞出都门登相位以至于终【同上】直主政事笔【至德二年宰相直主政事笔每人知十日至贞元十年又分每人轮一日执笔】潭潭府中居【一为公与相潭潭府中居韩愈诗】鼎轴老【荥公鼎轴老烹斡力健倔韩文】宰相者上熙陛下覆焘之恩下遂羣生性命之理以正百度以和四时澄其源而清其流统于一而应于万【为韦相让官表同上】天子之毗诸侯之师【止于頔】元弼【许景先】鼎司元侯【刘晏】释笔砚以操化权【元和初宪宗遵圣祖故事视有宰相器者贮之内庭由是释笔砚以操化权者十八九刘禹锡李公集序】功显人伏言无不从笔端肤寸泽及天下【刘禹锡韦处厚集序】韦承庆明堂灾【上疏谏以文明垂拱后执政者未满岁率以罪去大抵皆恶逆不道夫创大厦济巨川必择文梓艅艎若亟毁而败则是庇朽木乗胶船也臣谓陛下求贤之意切而取人之路寛故一言有合而付大臣夫以尧举舜犹厯试诸难况庸庸者可超处辅相以百揆而遽畀小人哉书闻不报】缙绅赖以为彊【李石器雄逺当轴秉权亡所桡方是时宦寺气盛陵暴朝廷每对延英而仇士良等往往斥训注以折大臣石徐谓曰乱京师者训注也然其进孰为之先士良等恧缩不得对气益夺缙绅赖以为彊】纵诸子关通货赂道路目语不敢议【元载纵诸子关通货赂京师要司及方面近郊作观榭帐帟什器不从而供膏腴别野疆畛相望且数十区名姝异妓虽禁中不逮帝尽得其状尝独见帝深戒之謷然不悛客有赋都卢寻橦篇讽其危载泣下而不知悟李少良上书诋其丑状载怒奏杀少良道路目语不敢议】隂祸贼物【杨炎以卢杞无识同处台司心甚不悦为杞所譛严郢与炎有隙杞乃擢郢为御史大夫以倾炎炎逐崖州旧史】乆雨无妨圣政【长兴三年帝谓冯道曰春雨稍多乆未晴霁何也道对曰水旱作沴虽是天之常道然季春行秋令臣之罪也更望陛下广敷恩宥乆雨无妨圣政五代史】
