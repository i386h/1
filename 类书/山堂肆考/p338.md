<!-- { "loadSidebar": true } -->
　　子曰断木为棋梡革为鞠亦皆有法焉归田録胡旦云以棋为易则聦明者不能以为难则愚下小人往往精絶又棋诀取蜕龙牙一枚临局自然机变横出
　　敎子
　　博物志尧造棋以敎子丹朱或云舜以子商均愚故作围棋以敎之一说周武帝始造象戏
　　诲人
　　孟子曰奕秋通国之善奕者也使奕秋诲二人奕其一人专心致志唯奕秋之为听
　　鴈行
　　马融围棋赋畧观围棋法于用兵三尺之局为战鬭塲陈聚士卒两敌相当怯者无功贪者先亡常据四道守用依傍缘边遮列往往相望离离马目连连鴈行踔度间置徘徊中央收取死卒毋使相迎当食不食反受其殃
　　蛇窦
　　晋潘茂名永嘉中入山逢二道士奕棋立观久之道士顾谓曰子亦爱此否答曰入犹蛇窦出似鴈行道士笑可其说
　　坐隠
　　世说王中郎以围棋为坐隠在哀制中祥后客来即用方幅为会戏中郎王坦之也
　　手谈
　　世说支公以围棋为手谈
　　奕棋补郡
　　南史羊保为黄门侍郎善奕棋宋文帝与对奕保胜以补宣城太守
　　围棋赌墅
　　晋史苻坚率众百万次淮淝京师震恐加谢安征讨大都督安夷然无惧色遂命驾出别墅亲朋毕集与张围棋赌别墅安棋常劣于是日惧便为敌手而又不胜安遂顾谓其甥羊昙曰以墅乞汝遂游陟至夜乃还
　　王粲覆局
　　魏王粲观人围棋局坏粲为覆之棊者不信以帊盖局更以他局为之用相比较不悮一道其强记黙识如此
　　王质烂柯
　　见山下
　　问易
　　世说袁虎与人共在牎下围棋殷仲堪在里问袁易义袁应答如流围棋不辍袁意傲然殊有余地
　　赌诗
　　吴曾谩说王荆公在钟山下棊薛昻门下与焉赌梅花诗一首薛败而不善诗荆公为代作今集所谓薛秀才者是也薛既宦达出知金陵或者嘲以诗曰好笑当年薛乞儿荆公座上赌梅诗而今又向江东去奉劝先生莫下棋按薛书名似丐字故人有乞儿之说
　　好奕被论
　　吴蔡颖在东宫性好博奕太子和以为无益命韦曜论之
　　好奕致嘲
　　梁到溉为侍中与武帝棊达旦或复失寝加以低睡帝嘲曰状若丧家狗又似悬风槌
　　邓生倦立
　　北梦言蜀简州刺史安重霸渎货无厌州民有油客者姓邓名棊其家亦赡重霸召对敌只令立侍每落一子俾其退立于西北牗下候我算路乃始进之终日不下十数子而已邓生倦立且饥殆不可堪次日又召或有讽邓生曰此侯好赂本不为碁何不献赂而自求退乃献中金三锭获免
　　陈保惧偿
　　续世说石晋时陈保性极鄙吝每与人奕棋败则手乱其局惧其所赌金钱不欲偿也及卒家无妻儿惟贮白金十锭为他人所有
　　临敌无倦
　　见将帅上
　　出游必携
　　王积薪每出游必携围棋短具画纸为局与棊子并盛竹筒中系于车辕马鬛间道上虽遇匹夫亦与对手胜则征其饼饵牛酒
　　陶侃投具
　　陶侃为荆州见佐史博奕具投之于江曰围棋尧舜以敎愚子博殷纣所造诸君并国器何以此为至将吏则加鞭扑曰摴蒱者牧猪奴戏耳
　　张华推枰
　　晋武帝与中书令张华围棋杜预表适至言伐吴华推枰敛手曰陛下圣明神武国富兵强吴之荒淫骄虐宜亟讨之
　　起殴给事
　　魏侍中古弼欲减上谷囿大半以赐贫民魏主方与给事刘树围棋志不在弼弼忽起捽树头殴之曰朝廷不治实尔之罪
　　命决之才
　　宋髙宗时沈之才以奕棋得幸一日在禁与同类奕上谕之曰须子细之才遽曰当念兹在兹上怒曰技艺之徒敢对朕弄经语因命内侍决竹箆二十逐之
　　留与决赌
　　邓粲晋纪阮籍母将死与人围棋如故对者求止籍不肯留与决赌既而饮酒三斗举声一恸呕血数升废顿久之
　　誓不复奕
　　黄鲁直书博奕论后涪翁放逐黔中既无所用心颇喜奕棋绍圣四年八月丁未偶闻韦昭博奕论读之喟然以为真无益于事诚陶公所谓牧猪奴戏耳因自誓不复奕棋自今以来不信斯言有如黔江
　　棋品甚拙
　　宋明帝棋品甚拙而每与第一品王抗对奕抗绐曰皇帝飞棋不能断宋主不悟好之愈笃
　　奕思甚精
　　滑能善奕忽有一小子自云张清与能对奕思甚精敏能异而诘之答曰我非世人天帝召公着棋能忽奄然
　　羸形猛势
　　杜牧送国棋王逢诗玉子纹楸一路饶最宜檐雨竹潇潇羸形暗去春泉长猛势横来野火烧守道还如周伏柱鏖兵不羡霍嫖姚得年七十更万日与子期于局上销
　　无语有心
　　江南野録宜春王从谦李璟之第九子好学善为诗璟于苑中与宰相奕从谦在焉令赋观棋诗竹林二君子尽日意沈吟相对虽无语争先各有心
　　遂为太守
　　汉陈遵父遂宣帝微时与遂有旧相随博奕数负帝即位以遂为太原太守乃赐玺书曰太守官尊禄厚可以偿博矣
　　得侍东宫
　　唐顺宗初为太子王叔文以善棋得侍东宫
　　行酒不饮
　　晋世说裴遐在周馥所与人围棋馥司马行酒遐正戏不饮司马恚因曳遐坠地遐还坐举止如常顔色不变复戏如故
　　决事不妨
　　富川人毛经仕为开封州户曹性敏悟一日方与客对奕开封尹以疑狱就质令罢奕经曰决事变棋两不相妨呼二吏读欵目视棋局耳聴所读已而奕胜而处事中理尹称叹荐之
　　乃作隠语
　　冷斋夜话荆公在钟山与道士奕棋道士乃作数语曰彼亦不敢先此亦不敢先唯其不敢先是以无所争故能入于不死不生公笑曰此特棋隠语也
　　故为拙行
　　纲目南宋孔熙先有纵横才志为员外散骑侍郎愤愤不得志其父黙之为广州刺史以赃获罪彭城王义康救解得免及义康迁豫章熙先密怀报効且以为天文图防宋主必以非道晏驾江州宜出天子又以范志意不满欲引与同谋而素不为晔所重乃厚结晔甥谢悰悰引熙先见晔熙先家饶于财数与博故为拙行以物输之由是情好欵洽遂与谋弑宋主立义康伏诛
　　悬局仰观
　　宋陆象山少时常坐临安市观棋初未有得乃买棋局一副归而悬之于室卧而仰观之者两日忽悟曰河图数也
　　拈子笑视
　　宋苏养直隠京口绍兴间与徐师川同召养直不起师川造朝时便道过养直留饮甚欢二公平日对奕徐髙于苏是日养直拈一子笑视师川曰今日还须让老夫一着师川有愧色
　　伪为不胜
　　续世说李道古便佞巧宦常以酒肴碁博游公卿门角赌之际伪为不胜而厚偿之故得一时虚名而嗜利者悉与之狎
　　每曰不能
　　宋林和靖每曰逋世间事皆能之唯不能担粪与着棋
　　贾诈输
　　荆公诗话苏子瞻云太宗时有待诏贾者尝侍上碁太宗饶三子常输一路太宗知挟诈不尽其艺也乃谓之曰此局汝复输我当榜汝既而满局不生不死太宗曰汝亦诈也更围一局汝胜赐汝绯不胜当投汝于泥中既而局平不胜不负太宗曰我饶汝子今既局平是汝不胜也命左右抱投之水乃呼曰臣握中更有一子太宗大笑赐以绯衣
　　子瞻喜败
　　东坡云予素不解棋常独游于庐山白鹤观观中人皆阖户昼寝独闻棋声于古松流水之间意欣然喜之自尔欲学然终不解也儿子过乃粗能者儋守张中从之戏予亦偶坐竟日不以为厌因作诗云五老峰前白鹤遗址长风荫庭风日清美我时独游不逢一士谁与棋者户外二屦不闻人声时闻落子纹楸坐对谁究此味空钩意钓不在鲂鲤小儿近道剥啄信指胜固欣然败亦可喜优哉游哉可以卒嵗
　　适性忘虑
　　遯斋闲览王荆公碁品殊下与人对局未尝致思随手疾应觉其势将败便敛之曰本图适性忘虑反苦思劳神不如且已及与叶致远敌手尝赠叶诗有垂成中断之句是知公棋不甚髙诗又云讳输宁断头悔误仍搏颊是又未能忘情于一时之得丧也
　　苦思忘形
　　渔隠丛话介甫有絶句云莫将戏事扰真情且可随缘道我赢战罢两奁收黑白一枰何处有亏成则所谓本图适性忘虑之语信有证矣若鲁直于碁则不然其诗云偶无公事客休时席上谈兵校两棋心似蛛丝游碧落身如蜩甲化枯枝湘东一目诚甘死天下中分尚可持谁谓吾徒犹爱日参横月落不曾知则苦思忘形较胜负于一着与介甫措意异矣
　　就枕阅局
　　东坡云南岳李岩老好睡众人食饱下碁岩老就枕阅数局乃一展转云我始一局君几局矣东坡曰岩老常用四脚碁盘着一色黑子昔与边韶敌手今被陈抟饶先着时自有输赢着了并无一物
　　升坐说法
　　渔隠丛话僧宝传云浮山法远禅师欧公造其室以与客棋法远坐其傍欧公收局请因棋说法法远乃鸣鼔升坐曰若论此事如两家着棋相似何谓也敌手知音当机不让若是缀五饶三又通一路始得有一般底只解闭门作活不解夺角冲闗硬节与虎口齐张局破后徒劳连干所以道肥边易得瘦腹难求思行则往往失粘心麄则时时头掉休夸国手漫说神仙赢局输筹即不问且道黑白未分时一着落在什麽处良久云从前十九路迷悮几多人欧公喜叹久之
　　对棋役心
　　丁晋公好释老又酷嗜奕棋中堂退食对局以夜继日一日问李畋虚心之法对曰请侍中弼谐之外勿以碁子役心虚已半矣公曰如子之言何止于碁凡有所着则不虚矣
　　应棋随手
　　宋仁宗时李重恩善奕冠絶当世然形神昏戆时人谓之李憨奕棋之外一无所晓与人对奕坐而昏睡人精思久之方下一着重恩开目随手应之皆出人意表善碁者以为重恩在王积薪之上贾之下荆公诗尝用之
　　输三物
　　宋杨大年与西防防政侍郎奕棋子输纸笔砚三物以诗见征属宣毫适尽但送蜀笺端砚
　　消两轮
　　欧阳炯诗静算山川千里近闲消日月两轮空
　　呵子
　　宋陈亚诗棋为手寒呵子下衣嫌春瘦缩纱裁按呵子缩纱取药名
　　饶人
　　古诗烂柯仙客妙通真一局曾经度几春自出洞来无敌手得饶人处且饶人
　　打刼
　　杜荀鹤诗对面不相见用心如用兵算人常欲杀顾已自贪生得势侵吞远乗危打刼赢有时逢敌手当局到深更
　　守黙
　　髙辇诗不言如守黙设计似平讐
　　藏机
　　陈元舆诗对面心千里藏机势万般











　　山堂肆考卷一百六十八
<子部,类书类,山堂肆考>
　　钦定四库全书
　　山堂肆考卷一百六十九　明　彭大翼　撰技艺
　　博塞
　　博塞之戏人多谓之赌博误矣盖博乃摴蒱戏名世之纠率摴蒱者谓之公子家又谓之囊家亦谓之录事博物志樗蒱戏老子入胡作今人掷之为戏盖所谓双陆骰子也
　　五木
　　古者乌曹氏作博以五木为子有枭卢雉犊塞为胜负之采博头有刻枭形者为最胜卢次之雉犊又次之塞为最下
　　五塞
　　鲍博经博局之戏各投六着行六棊故云六博用十二棋六棋白六棋黑所掷头谓之琼琼有五采刻为一画者谓之塞刻为两画者谓之白刻为三画者谓之黑一边不刻在五塞之间谓之五塞注云行五道而投琼曰博不投琼曰塞塞亦博类
　　格五
　　鲍簺经簺有四采簺四乗五是也至五即格不行故谓之格五汉吾丘夀王以格五召为待诏
　　博陆
