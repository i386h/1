<!-- { "loadSidebar": true } -->
　　廖齐父爽直尝为永州刺史齐后逰零陵于民间见父题诗于壁因感而成诗曰下马连声叩竹门主人何事感遗恩回头泣向儿童道重见甘棠旧子孙
　　言笑不茍
　　唐韦安石拜徳郑二州刺史性方重不茍言笑政尚清严吏民尊畏
　　亷能可述
　　唐涂晓以中散大夫为江州刺史亷能可述号为金声玉色
　　下车验狱
　　隋辛公义开皇中迁并州刺史下车先至狱中露坐验问十余日断决咸尽方还防受新讼有须禁者公义即宿防事终不还阁或諌曰公事有程何自苦公义曰刺史无徳不能使民无讼岂可禁人在狱而安寝于家乎
　　单骑造营
　　隋仁夀中山獠作乱资州刺史卫文升初到官单骑造其营説以利害渠帅感悦解兵而去
　　吊介推庙
　　见寒食
　　毁鼻亭祠
　　鼻亭祠在永州府道州城北六十里旧传象封于此后人祠之唐刺史薛伯髙毁其祠栁宗元作斥鼻亭神记河东薛公由刑部郎中刺道州考民风披地图得是祠骇曰象之道以为子则贼以为弟则傲君有鼻而天子之吏实理以恶徳而专世祀殆非吾化民之意哉命亟去之于是撤其屋墟其地沈其主于江
　　流逋四归
　　唐宪宗以永州司马栁宗元为栁州刺史宗元在栁不鄙夷其民动以礼法民咸化服凡出令与之期民欢趋之无有后先民业有经公无负祖流逋四归乐生兴事嫁娶送各有条法又大脩孔子庙城郭里巷皆治使端正树以名木民皆喜悦及卒建祠祀之
　　争讼两让
　　隋辛公义为并州刺史民有欲争讼者其乡闾父老遽相晓曰此盖小事何忍勤劳使君争讼者多两让而止
　　拥笏垂鱼
　　唐书曹王臯为衡州刺史有治行湖南观察使辛京杲疾之陷以法贬潮州刺史杨炎知其直及为相复擢为衡州刺史始臯之遭贬在治念太妃老将惊而戚出则囚服就辨入则拥笏垂鱼旣贬于潮以迁入贺及复为衡州然后跪谢告实注云在治谓方在鞫狱就辨之时也韩昌黎文集曹成王碑作在理
　　席皮卧布
　　东汉李恂字叔英为兖州刺史清约率下常席羊皮卧布被威名大振
　　三疏理寃
　　唐张仲方为全州刺史郡人有田为中人所夺仲方三疏奏闻竟理其寃
　　三篇辨谤
　　唐唐次为开州刺史积十年不迁次为辨谤略三篇上之改防州开州即今防州府开县
　　文雅粉泽
　　唐贠半千为濠棣蕲三州刺史不专任吏常以文雅粉泽为务故所至礼教大行
　　谨约清明
　　唐张景倩为抚州刺史立身谨约为政清明顔真卿为书清徳碑
　　鞭人持稻
　　晋陶侃字士行为荆州刺史尝出逰见人持一把未熟稻侃问用此何为人云行道所见聊取之耳侃大怒曰汝既不田而戯贼人稻执而鞭之
　　与军采葛
　　魏字文泰以李迁哲为信州刺史镇白帝信州先无储蓄迁哲与军士共采葛根为粮有异味辄分尝之军士感悦羣蛮慑服按白帝城名
　　陶侃运甓
　　晋陶侃明帝时拜广州刺史在州无事朝暮运百甓人问其故答曰吾方致力中原过尔优逸恐不堪事
　　周访投环
　　晋周访元帝时为荆州刺史或说王敦曰荆州用武之国公宜自领乃改访梁州访大怒敦手书譬释因遗以玉环玉椀访投诸地曰吾岂贾竪可以寳悦乎
　　号为清吏
　　唐郑善果为沂州刺史累转鲁郡善果毋崔贤明晓政事尝坐阁内听善果处决当理则悦有不可则引至牀下责媿之故善果所至有政绩号为清吏
　　号曰神兵
　　唐崔寜为汉州刺史吐蕃冦西山严武为节度使遣寜将兵而西既薄贼城乃为地道再宿而拔拓地数百里虏众惊相谓曰寜神兵也
　　居部大理
　　唐薛景晦为道州刺史居部大理至于无事刘梦得与书兄出中台守江华人咸曰函牛之鼎以烹小鲜江华今永州府属县唐神龙初属道州
　　出使深文
　　羊祉字灵祐性刚愎爱刑名仕魏假节龙骧将军为秦梁二州刺史当官不惮彊御朝廷以为刚断毎出使颇为深文所经之处人号天狗下地
　　阡陌聚观
　　唐李邕开元末为滑州刺史上计京邑早有盛名人传其眉目怪异至阡陌聚观后生望风门巷填隘文名天下人称李北海
　　风俗顿革
　　南北朝魏冦隽为梁州刺史梁州人俗荒旷多为盗贼隽为立庠序劝耕桑敦礼让数年之间风俗顿革
　　杨津下教
　　南北史元魏岐州刺史杨津躬亲巨细孜孜不倦有武功人赍绢为贼所刼值驿使至以状白津津下教云有人着某色衣乗某色马者在城东被杀若有家人可速收视有一老母行哭而出云是已子津于是遣骑追收并绢俱获自是阖境畏服
　　何妥勒箴
　　隋文帝时何妥为龙州刺史有负笈游学者妥皆为讲説教授之又作刺史箴勒于州门
　　飞鸟食蝗
　　南北朝萧循为梁秦二州刺史移风易俗人号慈父时蝗害禾循深自咎责忽有飞鸟千羣下食蝗殆尽
　　大駮食兽
　　山东兖州城东北有甑山后魏时境内数有猛兽为暴自张华原为兖州刺史山中忽有大駮食兽咸以为化感所致毛苌云駮如马锯牙能食虎豹
　　郡神相迎
　　唐张开为荆州刺史至郡界风雨晦防不辨面目惟闻空中有呵喝之声既而见衣紫披甲胄者数十人自云中而下开问其故对曰某荆州内外所主之神久仰使君令名故来相迎耳又滕脩为广州刺史有五仙人骑五羊来迎
　　伯来谢
　　晋殷仲堪出为荆州刺史孝武帝曰尝谓卿永为廊庙之寳而忽为荆楚之珍良用慨恨先是仲堪收江边流棺其门前沟忽起为岸夜梦有人自称徐伯来谢且曰水中有岸其名曰洲君将为州也至是果临荆州
　　仁敬种松
　　唐袁仁敬开元中为杭州刺史治郡之暇植松以达灵隠寺凡九里左右各三行每行相去八九尺苍翠夹道号九里松
　　罗畸植兰
　　宋罗畸字畴老元祐四年为滁州刺史或曰滁州贫僻郡公曰此欧公之醉乡也有庻子紫薇香泉万斛以为供给有琅琊幽谷白云千顷以为职田何谓贫僻耶明年治廨宇于堂前植兰数十本且为之记
　　铜斗铁尺
　　北史赵煚仕隋为冀州刺史甚有威惠市多奸诈乃为铜斗铁尺置于肆百姓便之
　　敝车羸马
　　白帖唐贾敦頥为沧州刺史在职清洁每入朝尽室而行唯敝车一乗羸马数匹覊勒有缺以绳为之见者不知为刺史也
　　教授生徒
　　唐张镒大厯初出为濠州刺史政条清简延经术士教授生徒比去州境内明经者至四十人
　　摘发贪暴
　　唐姚璹迁益州刺史初蜀吏贪暴璹摘发之无所容贷武后降诏奬慰因谓左右曰为二千石清其身者易使吏尽清者难唯璹兼之
　　为国竭命
　　刘宋诸皇子为方镇者多以亲近左右领典籖出纳教命刺史不得专其职及宗慤为豫州刺史吴喜为典籖每多违执慤大怒曰慤年将六十为国竭命正得一州如斗大不能复与典籖共临之喜稽颡流血乃止
　　事国竭诚
　　后魏以源贺为冀州刺史防人告贺谋反魏主曰贺竭诚事国朕为卿等保之讯验果诬乃诛告者
　　不取羡银
　　唐王疑为商州刺史州有治赋羡银疑一无所取惟市马以供驿用
　　不受美玉
　　南北朝魏崔挺为光州刺史有掖县老人自言尝使林邑得美玉蔵之海岛垂六十年今逢明政愿奉之挺不受及代去老幼追送缣帛亦却之
　　力拒暴军
　　唐张光辅讨越王军士恃功多暴狄仁杰时为豫州刺史力拒之光辅怒曰州将轻元帅耶仁杰曰乱河南者一越王公董士三十万以平贼纵使暴横使无辜之人咸坠涂炭是一越王死百越王生也如得上方斩马剑加君项虽死不恨光辅还奏仁杰不逊改授复州
　　礼接儒士
　　五代周荆罕儒为泰州刺史轻财好施礼接儒士世宗幸州以为团练使及将代去军吏耆艾诣阙请留













　　山堂肆考卷七十二
<子部,类书类,山堂肆考>
　　钦定四库全书
　　山堂肆考七十三　　　　明　彭大翼　撰臣职
　　太守
　　歴代沿革古州牧之任也秦罢侯置守分天下为三十六郡郡守秩二千石汉景帝中元二年始更名太守
　　黄堂
　　吴郡国志太守所居之堂即春申君子假君之殿也因数失火涂以雌黄故曰黄堂
　　皂葢
　　汉景帝诏吏者民之师也车驾衣服宜称令长吏二千石车朱两轓又续汉志二千石皆皂葢朱轓
　　熊轼
　　汉制郡守车画熊于轼上故云熊轼记室新书隼飞旟上熊伏轼前皂葢分辉彤襜耀彩
　　虎符
　　汉文帝初郡守置铜虎符竹使符国家当发兵遣使者至郡合符符合乃听发兵以代古之珪璋从简易也隋樊子葢守东都有功炀帝劳之曰今为公别造玉麟符以代铜兽又唐武徳元年郡守领铜鱼符以起军旅两京北都留守给麟符唐兵志东方诸州给青龙符南方诸州给朱雀符西方诸州给驺虞符北方诸州给武符皆左四右三左者进内右者付外
　　五马列庭
　　礼天子六马左右骖三公九卿驷马左骖汉制九卿驷马右骖故有五马东方朔传太守驷马驾车一马行春故有五马又遯斋闲览汉时朝臣出使为太守则増一马故为五马晋王羲之守永嘉庭列五马绣鞍金勒出则控之宋谢灵运为永嘉太守以五马自随立五马亭或曰柳元防兄弟五人竝为太守故为五马
　　双鴈随轩
　　舆地志余姚有虞国之宅国为日南太守爱民及物出则双鴈随轩秩满还家鴈与俱至其卒也栖于墓不去后人名其水曰鴈池
　　治平第一
　　汉文帝时吴公为河南守治平为天下第一
　　才气无双
　　汉李广为上谷太守数与匈奴战才气天下无双又南北朝于仲文字次武为安固太守州刺史屈突尚坐事下狱无敢绳者仲文穷之遂竟其狱蜀中语曰明断无双有于公不避彊御有次武
　　遗金不受
　　东汉杨震字伯起迁东莱太守所举荆州茂才王密为昌邑令暮夜懐金遗震震曰故人知君君不知故人何也密曰暮夜无知震曰天知地知子知我知何谓无知密愧谢而去
　　去珠复还
　　汉孟尝字伯周上虞人为合浦太守郡不产谷实而海出珠民尝采珠以易米先是守宰贪秽珠渐徙去交趾境界合浦无珠饿死者盈路及尝到郡革去前未逾嵗去珠复还
　　政平讼理
　　汉宣帝尝曰庶民所以安其里而亡叹息愁恨之心者政平讼理也与我共此者其惟良二千石乎
　　吏畏民懐
　　东汉朱晖字文季明帝朝为临淮太守民歌之曰南阳朱季彊直自遂吏畏其威民懐其惠
　　愿守防稽
　　汉防稽严助举贤良对策百余人武帝善助对擢为中大夫助愿为防稽太守数年不闻问赐书曰君厌承明之庐劳侍从之事懐故土出为郡吏乆不闻问具以春秋对毋以苏秦纵横助恐上书愿奉三年计最注云不闻问谓无善声也
　　请治胶东
　　汉书宣帝即位徙张敞为山阳太守时胶东渤海盗贼竝起敞上书自请治之曰臣闻忠孝之道退家则尽心于亲进宦则竭力于君臣敞乆处闲郡身逸乐而忘国事非忠孝之节也伏闻胶东渤海左右郡嵗数不登盗贼竝起愿尽力摧挫其暴虐存抚其孤弱书奏天子徴敞为胶东相赐黄金三十斤
　　吏民投书
　　汉书赵广汉为颍川守颍川俗豪杰相朋党广汉拜缿筩受吏民投书使相告讦于是更相怨咨奸党散落盗贼不得发缿若今盛钱藏缾为小孔可入不可出筩断竹也如今官受密事筩也
　　官僮受事
