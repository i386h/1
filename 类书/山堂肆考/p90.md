<!-- { "loadSidebar": true } -->
　　东汉蔡邕亡命江海十二年董卓辟之署祭酒甚敬重三日之间周歴三台迁为侍中注云汉以尚书为中台谒者为外台御史为宪台邕初署祭酒补侍御史又转侍书御史后迁尚书故曰三台
　　簮笔
　　袁子正书尚书佩挈刀囊执板笏簮笔又周舍问刘杳尚书挈囊竟何所出答云张安世传挈囊簮笔事武帝数十年注云囊槖也近臣簮笔以待顾问
　　属杯
　　北史后魏肃宗举觞谓羣臣曰袁尚书朕之杜预故以杯属元凯侍坐者莫不仰羡
　　委珠
　　见赏赐
　　赐劔
　　东观汉记章帝赐尚书劒各一手自署姓名韩棱楚龙泉郅寿蜀汉文劒陈宠济南锻成一室两刄其时论者以为韩棱渊深有谋故得龙泉郅寿明逹有文章故得文劔陈宠敦素有善于内不见于外故得锻成劔皆因名而表意
　　呵虎贲置弓
　　张璠汉纪朱穆拜尚书正月百官朝贺毕有虎贲当陛下置弓于地曰此天子弓谁敢干越穆乃呵之曰天子弓当载之盾首之上乃敢置地大不敬即收虎贲付狱治罪莫不肃然
　　勑虎贲夺劔
　　东汉张陵为尚书岁朝梁冀带劒入省陵叱冀出勑虎贲夺其劒百僚肃然冀弟不疑曽举陵孝防谓曰昔之举君所以自罚也陵曰今申公宪以报私恩
　　闲练旧典
　　益部耆旧传李固荐左雄闲练旧典且有干用宜在机宻特拜尚书
　　明习故事
　　东汉侯覇字君房光武时拜尚书时无典政朝廷又少近臣覇明习故事收録遗文每春下寛大之书奉四时之令皆覇所建也
　　黄琬防贞
　　续汉书黄琬为尚书方毅防贞
　　魏朗謇谔
　　谢承后汉书魏朗字少英入为尚书謇谔禁省不屈豪右
　　辞老
　　晋山涛转尚书表辞年老诏曰方今多事嘉谋良图委以老成
　　谏寛
　　晋胡威为尚书尝谏时政之寛晋武帝曰尚书郎以下吾无所假借威曰臣之所陈岂在丞郎令史正谓如臣等辈始可以肃化明法耳
　　宜择修洁
　　唐高凭字季辅贞观初上五事曰如尚书八座人主之所责成者也宜择温厚修洁者任之尚朴素革浮伪使家识孝慈人知防耻自然礼节兴矣
　　妙选徳望
　　唐宗欲用牛僊客为尚书张九龄谏曰尚书古之纳言有唐以来多用旧相居之不然则歴践内外清贵之地妙选有徳望者充之僊客本河湟一使典耳抜升清流齿班常伯此官邪也
　　赐禄终身
　　东汉郑均为尚书澹泊无欲以病乞骸骨终不肯起章帝车驾幸均舍勅赐尚书禄终其身时人号曰白衣尚书
　　试政补阙
　　东汉翟酺时尚书有阙诏将大夫已上试对政事第一及天文道术第一者补之由是酺对第一拜尚书
　　统宪分忧
　　唐栁子厚谢襄阳李夷简尚书啓伏惟尚书鹄立朝端风行天下入统邦宪出分主忧控此上游式是南服海内奔走之士思欲修容于辕门之外蹑履于油幢之间譬之渉蓬瀛登昆阆不可得而进也
　　赐服佩鱼
　　防要元丰五年四月诏六曹尚书依翰林学士例六曹侍郎给事中依直学士例朝谢日不以行守试并赐服佩鱼罢职除他官日不带行
　　六卿之任
　　魏志八座尚书即古六卿之任也
　　万事之本
　　晋康帝诏尚书万事之本朕所责成也
　　喉舌
　　见星
　　机衡
　　东汉郎顗传尚书职在机衡宫禁严宻
　　并用士人【已下尚书令】
　　应劭汉官仪尚书令秦官也汉初并用士人铜印墨绶秩二千石
　　不接宾客
　　东汉陈蕃字仲举为豫章太守性方峻不接宾客徴为尚书令送迎不出廓门
　　能识亡书
　　汉张安世以父任为郎天子行幸河东尝亡书三箧诏问莫能知唯安世识之后购求得书以相较一无所遗失上竒其才擢尚书令
　　焚毁故案
　　荀彧字文若为尚书令尝以书陈事临薨皆焚毁故案竒策宻谋不得与闻
　　止帝出游
　　东汉申屠刚字巨卿迁尚书令光武欲出游刚以陇蜀未平不宜逸豫谏不听遂以头轫乗舆轮使马不得前遂止
　　谏帝案行
　　魏文帝尝卒至尚书门尚书令陈矫跪问陛下欲何之帝曰欲案行文书耳矫曰此臣之职分非陛下所宜临也帝即回车
　　专席
　　东汉尚书令与司校尉御史中丞皆专席坐京师号曰三独坐言其尊重也
　　抚牀
　　晋衞瓘为尚书令是时朝野咸知太子昏愚瓘欲陈啓而未敢发防侍宴凌云台瓘阳醉跪晋主牀前因以手抚床曰此座可惜晋主意悟因谬曰公真大醉耶
　　课式令吏
　　魏荀彧为尚书令课式令吏覈其才能有闇于文法不能决疑处事者即时遣出帝尝谓曰魏武帝有言荀文若进善不进不止荀公逹退恶不退不休
　　侵毁公卿
　　晋刁协为尚书令协性刚悍与物多忤与侍中刘隗俱为元帝所宠任欲矫时弊每崇上抑下排沮豪强故为王氏所疾而协又使酒侵毁公卿见者侧目
　　古弼逺虑
　　纲目魏主诏以肥马给猎骑尚书令古弼留守悉以弱马给之魏主大怒欲还台斩之弼官属恐并坐诛弼曰吾为人臣不使人主盘于游田其罪小不备不虞乏军国之用其罪大今蠕蠕方强南冦未灭吾为国逺虑虽死何伤且吾自为之非诸君之忧也魏主闻之叹曰有臣如此国之寳也赐衣一袭
　　尚之令誉
　　纲目宋文帝以何尚之并子偃素有令誉自居劭朝用智将迎时有全脱故特免之后复以尚之为尚书令偃为大司马长史
　　受职不让
　　晋王述每受职不为虚让及为尚书令子坦之白述故事当让述曰汝谓我不堪耶对曰非也但克让自羙事耳述曰既谓之堪何为复让人言汝胜我定不及也
　　治身无嫌
　　唐约字仲谦拜尚书令处官任职不言货利之事当公法不阿所私京师号曰治身无嫌唐仲谦
　　省读文书
　　汉后主延熈中国务烦猥费祎为尚书令省读文书举目究意终亦不忘常以朝晡听事其间接纳宾客饮食博戱尽人之欢而事无废阙及董允代祎始欲斆之旬日之中已多愆滞乃叹曰人才相逺如此非吾所及也乃听事终日而犹有不暇焉
　　独勤簿领
　　梁武帝大同四年以何敬容为尚书令自晋宋以来宰相皆以文义自逸敬容独勤簿领日旰不休为俗所嗤
　　常用皂襜【已下尚书仆射】
　　东观汉记鲍永字君长拜尚书仆射行将军事将兵安集河东永好文徳虽行将军事然常用皂襜路人称鲍尚书兵按永宣之子
　　每曵革履
　　汉郑崇字子防为尚书仆射数谏诤上纳用之每见曵革履上笑曰我识郑尚书履声东坡诗朝罢人人识郑崇直声如在履声中
　　请更弊法
　　魏陈羣以吏部不能审覈天下之事故令郡国及州各置中正取徳充才盛者为之使铨次等级以为九品吏部凭以补授行之浸久中正或非其人奸弊日滋至晋武帝太康间尚书左仆射刘毅上防言职名中正实为奸府事名九品实有八损宜罢中正更立一代之制
　　隐讳乱臣
　　晋孝武太元中博士范宏之论殷浩宜加赠諡因叙桓温不臣之迹时尚书仆射王珣温故吏也乃为隐讳言温废昏立明有忠贞之节遂黜宏之为余杭令
　　总侍郎
　　歴代沿革秦初置郎中令其属官有三署五官中郎将左中郎右中郎将是也主执防侍宫殿出充车骑汉官仪尚书郎初从三署郎选诣尚书台试每一郎缺则试五人先试牋奏初入台称尚书郎
　　徴入中台
　　韩愈赠马侍郎诗红旗照海压南荒徴入中台作侍郎
　　同到温室
　　苏东坡诗与君持槖侍帷幄同到温室观尧蓂
　　总郎中员外郎
　　歴代沿革秦有郎中以其为郎侍衞居中故曰郎中员外郎谓本员之外复置郎也西汉言郎者多非尚书郎唯田蚡少为诸曹郎也至如冯唐为郎中署长不疑盗同舍郎金顔驷为郎三世不遇雄为侍郎及诸言以赀为郎父任为郎者并三署郎东汉有尚书及曹名冠首者即尚书郎直言为郎者亦三署郎也魏晋已后无三署郎隋开皇中止置侍郎以隋讳忠不置郎中帝改曰郎唐改郎为郎中龙朔二年改为大夫咸享光宅龙朔并随曹改复宋元丰官制六曹郎官理郡守以上资任者为郎中通判以下资序者为员外郎
　　握兰
　　应劭汉官仪尚书郎俯伏奏事黄门郎对揖跪受故称尚书郎懐香握兰趋走丹墀是也宋百官志汉尚书郎口含鸡舌香以其奏事答对欲使气息芬芳也故杜诗馨香粉署妍
　　起草
　　百官制尚书郎主作文书起草更直于建礼门内又春明退朝録礼部郎中掌省中文翰谓之南宫舍人百日内须知制诰
　　赐笔墨
　　通典汉尚书郎月赐赤管大笔一双隃麋墨一丸
　　给帷帐
　　汉官仪尚书郎入直官给青缣白绫被或以锦被又给帷帐裀褥通中枕太官供食物汤官供饼饵及五熟果实之属五日一羙食下天子一等又给女侍史二人选端正者执香炉护衣服奏事明光殿
　　题柱
　　三辅决録田凤字季宗为尚书郎容仪端正入奏事汉灵帝目送之因题柱曰堂堂乎京兆田郎
　　宿台
　　类要黄香字文强为尚书郎常独止宿台上昼夜不离省闼帝闻而善之
　　周宻畏慎
　　类要徐防补尚书郎职典枢机周宻畏慎在台阁供职十年奏事三世未尝有过
　　寛博清白
　　东汉纪安帝元初六年诏中郎将选孝防即寛博有谋清白行高者出补令丞尉
　　冯唐孝防
　　荀恱汉纪冯唐以孝防著称为郎中署长白首屈于郎也续汉书胡广字伯始举孝防为天下第一旬月拜尚书郎恪勤职事兼理两曹
　　杜轸威容
　　华阳国志杜轸为尚书郎威容可观
　　覆被
　　三辅决録汉章帝时冯豹为尚书郎每奏事未报尝伏省下或自昏至明天子闻而嘉之使黄门持被覆之勅令勿惊按豹字仲文衍子也
　　坐帐
　　杜甫送湖南亲知叨陪锦帐坐注云郎官有锦帐也
　　元士
　　常衮制郎官古之元士天下之务多所关决其于损益大矣
　　佳吏
　　冯勤除为郎中每引进帝顾左右曰佳乎吏也
　　通阶
　　汉虞诩曰台郎显职乃筮仕之通阶
　　妙选
　　唐防要永昌五年勅六官分事四方取则尚书郎皆是妙选须称职司马方可为之
　　水鉴
　　晋书乐广为尚书郎与何晏邓飏等谈论衞瓘见而竒之曰常恐防言将絶今复闻之命诸子造焉谓曰人之水鉴也每见此人莹然如披云雾而见青天
　　土山
　　谈宾録唐时诸郎不自员外郎拜者谓之土山头赵谦光自彭州司马入为大理正遂迁戸部郎中戸部员外贺遂涉嘲赵郎中云员外由来羙郎中望不优寜知粉署里翻作土山头谦光答诗锦帐随情恱金炉任意熏惟愁员外置不应列星文
　　巨秀有量
　　晋书索靖子綝字巨秀少有逸羣之量靖每曰廊庙之才非简札之用州郡吏不足污吾儿也遂举秀才除郎中
　　哥奴非才
　　通典唐源乾曜执政其子洁为李林甫求司门郎中干曜素薄林甫乃曰郎官应得才望哥奴岂郎中才耶按哥奴林甫小字
　　仰星文
　　唐苏味道闻崔马并拜台郎诗曰逺从南斗外遥仰列星文
　　分夜彩
　　唐韦庄南省伴直诗星分夜彩寒侵帐兰惹春香緑映袍
　　应宿
　　见星
　　积星
　　东汉杨秉上疏太防积星名为郎位晋天文志南宫二十五星在帝位东北一曰哀乌郎府三省郎中是其职也汉官仪郎见尚书对揖曰明时郎
　　兄弟同省
　　唐韦叔谐贞观中为库部郎中与弟吏部郎中叔谦兄主爵郎中季武同省时号三列宿
