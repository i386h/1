<!-- { "loadSidebar": true } -->
　　宋宁宗嘉泰初御封尚书说命毛诗天保周易防卦唐七德舞以赐臣下
　　书清浄字
　　宋仁宗至和中有书待诏李唐卿撰飞白三百防以进自谓穷尽物象上亦颇佳之乃特为清浄二字以赐之其六防尤为竒絶出三百防外
　　书恭俭字
　　宋仁宗时夏竦为相台谏交言其非改枢密使上亲书恭俭二字赐之按竦字子乔江州人应制举教仁宗书
　　诚斋二大字
　　孝宗淳熙十三年召宫僚宴集上索一大研命磨潘衡墨染屠觉竹丝笔挥诚斋二大字及赠侍读杨检祥六小字识以清赏堂印
　　石湖二大字
　　淳熙八年上亲御翰墨大封石湖二字以赐范成大
　　立石尚书省
　　髙宗绍兴二十九年御书戒骄惰励亷节六字诏于尚书省立石以墨本颁之于中外
　　刻石国子监
　　绍兴五年上曰朕无事惟静坐观书所得甚多时上所写六经论孟之书皆毕因刻石于国子监仍颁墨本赐诸路州学又书无逸分为二图设于讲殿之壁
　　亲书石经
　　宋髙宗专意经术亲书石经命儒臣防绎其说虽祁寒隆暑畧无倦怠
　　御书洞规
　　宋理宗淳祐中尝御封白鹿洞规又书考亭书院岳麓书院潭州明堂等字及中庸大学賛
　　苏东坡仁宗飞白书记
　　畧云抱乌号之弓不若藏此笔保曲阜之履不若传此书考追蠡以论声音不若推防画以究观其所用之意存昌歜以追嗜好不若因褒贬以想见其所与之人或藏于名山或流于四方凢见此者皆当耸然而作如望旄头之尘而听属车之音相与勉为忠厚而耻为浮薄或由此也夫
　　欧阳修仁庙飞白书记
　　畧云夫玉韫石而珠藏渊其光气常见于外也故山辉如白虹水变而五色者至宝之所在也今赐书之藏于子履室也吾知将有望气者言荣光起而属天者必赐书之所在也
　　圣学
　　刘向新序子夏对哀公曰黄帝学于大真颛帝学于録图帝喾学于赤松尧学于君畴舜学于务成招禹学于西王国汤学于成子伯文王学于时子思武王学于虢叔
　　精一
　　虞书人心惟危道心惟微惟精惟一允执厥中
　　缉熙
　　诗大雅穆穆文王于缉熙敬止
　　胜怠胜欲
　　武王以尚父为师尚父曰敬胜怠者吉怠胜敬者灭义胜欲者从欲胜义者凶武王闻之退而为铭书于席几觞豆
　　制事制心
　　商书王懋昭大德建中于民以义制事以礼制心垂裕后昆
　　时敏
　　商书惟学逊志务时敏厥修乃来允怀于兹道积于厥躬惟斆学半念终始典于学厥徳修防觉
　　月将
　　诗周颂维予小子不聪敬止日就月将学有缉熙于光明此成王受羣臣之戒而自为答之之言也
　　学于甘盘
　　商书王曰来汝说台小子旧学于甘盘既乃遁于荒野入宅于河自河徂亳暨厥终罔显
　　学于伊尹
　　孟子曰汤之于伊尹学焉而后臣之故不劳而王
　　表章六经
　　班固曰汉髙宗拨乱反正文景务在养民至于稽古礼文之事犹多阙焉孝武初立卓然罢黜百家表章六经
　　讲论五经
　　汉宣帝受诗于东海澓中翁年十八师受论语孝经甘露三年诏诸儒讲五经异同于石渠阁萧望之等平奏上亲称制临决
　　受书倪寛
　　汉倪寛见武帝语经学上曰吾始以尚书为朴学弗好及闻寛说乃从受一篇
　　受书桓荣
　　东汉明帝为太子时受书于桓荣及即位躬临辟雍行养老乞言之礼诸儒执经问难于前
　　召公卿讲经
　　东汉光武陇蜀平后数召公卿郎将讲论经理夜分乃寝故樊凖疏云光武中兴投戈讲艺息马论道
　　会生儒议经
　　东汉章帝降意儒术特好古文尚书左氏传建初四年召博士议郎及诸生诸儒会白虎观讲议五经同异作白虎议奏一篇
　　锐情经术
　　唐太宗身属櫜鞬锐情经术即王府开文学馆召名儒十八人为学士既即位置文馆悉引学士更畨直宿讨论古今文籍
　　留意坟典
　　唐宪宗留意坟典每览前代兴亡得失之书皆三复其言又集前代君臣事迹书于屏风
　　刺作王制
　　汉王吉上疏文帝使博士诸生刺六经中作王制
　　诏藏孝经
　　唐太宗诏天下家藏孝经
　　聚书广闻见
　　宋太祖初为周将时虽在军中手不释卷闻有竒书不恡千金购之显德初从周世宗平淮有譛之者曰赵匡私有重车数乘世宗遣人察之果然令引入面开之惟书数千卷世宗异之且曰卿方为将帅当坚甲利兵何用书为太祖顿首曰第无竒谋上賛圣德所以聚书者欲广闻见增智虑也世宗曰善
　　读书鉴废兴
　　宋太祖谓宋琪曰朕性喜读书开卷有益每见前代废兴以为鉴戒每暇日则问侍读吕文仲以经义侍书王着以笔法葛湍以字学
　　惟好尧舜周孔之道
　　唐太宗尝曰梁武帝君臣惟谈苦空侯景之乱百官不能乘马元帝为周师所围犹讲老子百官戎服以听此深足为戒朕所好者惟尧舜周孔之道如鸟有翼如鱼有水失之则死不可暂无耳
　　不为言语文字之学
　　宋太祖读书至尚书舜典则叹近代法网之宻读史至释之定国则责御史以不寃以儒臣理财以士人理狱令宰相以读书劝武臣以读书朱文公所谓太祖不为言语文字之学而方寸之地直与尧舜合是也
　　毕事御经筵
　　宋英宗尝谓侍臣曰凡学之道戒在中止故视事毕不俟进食即御经筵
　　退朝看文字
　　宋哲宗时起居舍人王岩叟因侍讲奏曰陛下退朝无事何以消日帝曰惟看文字对曰陛下以读书为乐天下幸甚
　　炎暑不辍
　　宋仁宗天圣四年王旦曰陛下万几之下留意经术虽寒暑不辍
　　风雨不易
　　宋神宗元丰八年史臣曰上聪明英睿圣学髙逺每论经史多出人意表间日一御经筵迩英讲读风雨不易禁中观书或至夜分一日孙思恭侍读讲孟子至多助之至天下顺之寡助之至亲戚畔之思恭泛引古今助顺之事而不及亲戚畔之者帝顾曰微子纣之诸父抱祭器而奔周非亲戚畔之耶思恭再拜称服明睿
　　龙图阅书
　　宋真宗景德二年幸龙图阁阅太宗御书又观诸阁图书朕退朝之暇无所用心即此图书以自娱耳
　　迩英论诗
　　宋仁宗庆厯五年幸迩英阁讲诗匪风篇曰谁能烹鱼溉之釡鬵帝曰老子谓治大国如烹小鲜与此同否丁度对曰烹鱼烦则碎治民烦则散
　　质问经义
　　宋真宗幼尚文雅专以讲学属词为乐及即位每召诸王府侍讲邢昺等及国子直讲孙奭更侍讲说质问经义
　　善评文体
　　宋仁宗谓王曾曰两汉书文辞温雅唐书终不及也曾退相谓曰上阅经史见前代述作之体且善评之自昔好文之主未尝留意及此
　　日览二卷
　　宋太宗锐意文史每读书自巳至申方释卷太平兴国中诏李昉等撰太平御览一千卷又诏集野史小说为太平广记五百卷类选前代文章为文苑英华一千卷帝日览二卷因事有阙暇日追补尝曰开卷有益朕不为劳也
　　日尽一卷
　　宋孝宗谓讲官曰进读三朝宝训几时终篇朕乐闻祖宗谟训虽日尽一卷亦未为多
　　夜读周礼
　　唐太宗曰朕夜读周礼真圣作也谓魏徴曰朕思之不井田不封建不肉刑而欲行周公之道不可得也
　　夜读尚书
　　宋髙宗曰朕居常禁中自有日课夜读尚书率二鼓乃罢
　　讲大学衍义
　　宋理宗端平元年诏真德秀进讲大学衍义又临太学御崇化堂命祭酒曹觱讲礼记大学篇
　　讲通鉴纲目
　　宋理宗嘉熙元年诏经筵进讲朱熹通鉴纲目
　　圣治
　　易系辞黄帝尧舜垂衣裳而天下治盖取诸乾坤造书契
　　伏羲氏仰则观象于天俯则观法于地造书契以代结防之政制嫁娶以俪皮为礼结网罟以教佃渔养牺牲以充庖厨
　　教耕种
　　神农氏斵木为耜揉木为耒始教耕种尝百草始有医药作五弦之瑟教人日中为市交易而退各得其所
　　平章百姓
　　虞书克明俊德以亲九族九族既睦平章百姓百姓昭明协和万邦黎民于变时雍
　　表正万邦
　　商书天乃锡王勇智表正万邦纉禹旧服兹率厥典奉若天命又曰克寛克仁彰信兆民
　　齐七政
　　虞书在璿玑玉衡以齐七政
　　重五教
　　周书列爵惟五分土惟三建官惟贤位事惟能重民五教惟食丧祭惇信明义崇德报功垂拱而天下治
　　九功惟叙
　　虞书德惟善政政在养民水火金木土谷惟修正德利用厚生惟和九功惟叙按水火金木土谷为六府正德利用厚生为三事合六与三为九功
　　六府孔修
　　夏书六府孔修庶土交正底慎财赋咸则三壤成赋中邦
　　咸和万民
　　周书文王自朝至于日中昃用咸和万民
　　永清四海
　　周书天矜于民民之所欲天必従之尔尚弼予一人永清四海时哉弗可失
　　除秦苛法
　　汉髙祖还军霸上召诸父老谓曰父老苦秦苛法乆矣吾当王闗中与父老约法三章耳杀人者死伤人及盗抵罪余皆除去
　　用夏正朔
　　汉武太初中大中大夫公孙卿太史令司马迁等言厯纪坏废宜改正朔倪寛议以为宜用夏正乃诏卿等造汉太初厯以正月为岁首
　　几致刑措
　　汉文帝承髙祖扫除烦苛与民休息之后加之恭俭以养天下是以当时移风易俗黎民醇厚几致刑措
　　扫除乱畧
　　唐髙祖承亡隋之举晋阳之兵命将出师扫除乱畧
　　上下相安
　　汉宣帝兴于闾阎厉精为治五日一听政事枢机周宻品式备具上下相安莫有茍且之意
　　户口滋殖
　　东汉明帝遵奉建武制度无所变更是以吏得其人民安其业逺近畏服户口滋殖焉
　　置九郡
　　见地
　　分十道
　　隋末豪杰据地自相雄长唐兴相率来归上皇割置州县以宠禄之至是太宗以民少吏多悉并省之因山川形便分为十道曰闗内河南河东河北山南陇右淮南江南剑南岭南注云闗内以京官遥领河南治陈留河东治晋阳河北治魏郡山南治汉中陇右治西平淮南治广陵江南治吴郡劔南治蜀郡岭南治南海
　　旌循吏
　　东汉光武以卓茂为太傅封襃德侯断曰光武即位之初羣雄竞逐四海鼎沸而独能取忠厚之臣旌循良之吏拔于草莱之中寘诸羣公之首宜其光复旧物享国长乆盖由知所先务而得其本原故也
　　念功臣
　　东汉章帝建初七年封萧何末孙熊为鄼侯史断曰念功也
　　比迹汤武
　　唐太宗禀聪明之性抱文武之才比迹汤武庶几成康
　　无让汉唐
　　宋太祖建隆以来释藩镇兵权绳赃吏重法州郡司牧下至幕职躬自引对务农兴学慎罚薄敛与世休息迄于丕平治定功成制礼作乐传之子孙世有典则遂更三代而降论声名文物之治道德仁义之风无让于汉唐云

　　山堂肆考卷三十三
　　钦定四库全书
　　山堂肆考卷三十四　　　明　彭大翼　撰君道
　　敬天
　　诗大雅敬天之怒无敢戏豫敬天之渝无敢驰驱昊天曰明及尔出王昊天曰旦及尔游衍书曰钦崇天道永保天命
　　钦若
　　虞书乃命羲和钦若昊天厯象日月星辰敬授人时
　　昭事
　　诗大雅维此文王小心翼翼昭事上帝聿懐多福厥徳不回以受方国
　　顾諟
　　商书惟嗣王不惠于阿衡伊尹作书曰先王顾諟天之明命以承上下神只社稷宗庙罔不只肃先王指成汤
　　时保
　　诗周颂我其夙夜畏天之威于时保之
