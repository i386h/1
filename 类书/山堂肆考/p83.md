<!-- { "loadSidebar": true } -->
　　洪容斋随笔周成王立三公而云不必备惟其人以书传攷之皆兼领六卿未尝特置也
　　坐见庶僚
　　事略宋元丰中文彦博除太尉判河南彦博至河南未交印先就第坐以见监司既交府事见监司府官如常式或以问彦博荅曰吾未视府事三公见庶僚也既交印河南尹见监司矣
　　天子礼貌
　　汉贾谊传三公之贵皆天子之所以改容而礼貌之者也
　　天子师法
　　唐百官志三师天子所师法无所总职
　　三孤
　　厯代沿革尚书周官少师少傅少保曰三孤秦汉而下省之后周置三孤以贰三公宋初沿唐制置三师以太尉司徒司空为三公元丰肇新官制于三公无所改政和二年诏司徒司空周六卿之官太尉秦主兵之任非三公也竝罢之依周制立三孤乃次辅之位或称为次相之位
　　受器
　　周礼春官以九仪之命正邦国之位四命受器注云王之大夫公之孤三命以下祭器不备假而用之至是始受祭器
　　张幕
　　周礼天官掌次掌王次之法以待张事孤卿有邦事则张幕设案注云三公九卿将受命出使于四方张幕于庭所以借币设案为位王立于前而受之命焉
　　四命
　　周礼春官典命公之孤四命以皮帛眡小国之君其卿三命其大夫再命其士一命
　　特揖
　　夏官司士正朝仪之位辨其贵贱之等孤卿特揖大夫以其等旅揖士旁三揖王还揖门左揖门右通典孤特也言其卑于公尊于卿特置此三者故云
　　执皮帛
　　太宗伯以禽作六挚以等诸臣孤执皮帛卿执羔大夫执鴈士执雉庶人执鹜工商执鸡注云孤特立无朋也皮虎豹皮帛如金璧色缯也
　　亮天地
　　周书少师少傅少保曰三孤贰公化寅亮天地
　　三耦射
　　夏官射人以射法治射仪王以六耦射三侯三获三容乐以驺虞九节五正诸侯以四耦射二侯二获二容乐以貍首七节三正孤卿大夫以三耦射一侯一获一容乐以采苹五节二正士以三耦射豻侯一获一容乐以采蘩五节二正若王大射则以貍步张三侯
　　九棘位
　　周礼秋官朝士掌外朝之法左九棘孤卿大夫位焉羣士在其后右九棘公侯伯子男位焉羣吏在其后面三槐三公位焉州长众庶在其后注云棘之为物其心赤槐之为物其华实黄忠赤诚实所以尽臣节也
　　正四方
　　周书微子若曰父师少师殷其弗或乱正四方注云父师太师三公箕子也少师孤卿比干也弗或乱正四方者言纣无道无望其能治正天下也盖微子痛殷之将亡谋于箕子比干史録其语如此
　　答诸侯
　　汉百官志注天子燕业反其学左右之习诡其师答诸侯遇大臣不知文雅之词简闻小诵不博习此少师之责也天子居处出入不以礼衣冠冠带不以制御器列侧不以度采服从好不以章忿悦不以义予夺不以节此少傅之责也天子居处燕私安而易乐而躭饮食不时醉饱不节寝起早晏无常玩好器弄无制此少保之责也
　　以节度使除
　　会要宋绍兴五年以威徳军节度使开府仪同三司充淮东宣抚使韩世忠除少保六年以两镇使相江东宣抚使张俊除少保九年六月以定国军节度使岳飞除少保十二年以保成军节度使开府杨存中除少保又绍兴六年以少保节度使张俊除少傅七年以少保节度使杨存中除少傅三十一年以少保四川宣抚使呉璘除少傅绍兴九年以节度使韩世忠除少师十年以少傅节度使张俊除少师二十八年以少傅节度使杨存中除少师
　　以枢宻使授
　　会要绍兴三十年孝宗即位张浚以枢宻使都督江淮军马特授少傅封魏国公
　　山堂肆考卷四十二
<子部,类书类,山堂肆考>
　　钦定四库全书
　　山堂肆考卷四十三　　　明　彭大翼　撰臣职
　　丞相
　　管子曰黄帝得六相而天下治左传舜有大功二十而为天子以其举十六相也成汤以伊尹为右相仲虺为左相高宗得傅説爰立作相成王时召公为保周公为师相王为左右至秦悼武始置丞相官以樗里疾耳甘茂为左右丞相汉初置丞相孝惠文时俱有左右丞相武帝用刘屈牦为左相独虚其右哀帝复置丞相以曹操为之后又改为相国魏黄初改为司徒文帝复置中书监令竝掌机宻已后或置大丞相或又置相国位丞相上竝为赠官或以中书令侍中为宰相或以尚书仆射为宰相品位既崇不欲轻授常以他官居宰相而假以他官如同中书门下三品及平章政事叅与政事平章军国重事之名是也熙载
　　虞书咨四岳有能奋庸熙帝之载使宅百揆亮采惠畴
　　调元
　　胡传隐元年调元者宰相之事
　　股肱
　　虞书帝曰臣作朕股肱耳目
　　喉舌
　　诗大雅王命仲山甫式是百辟纉戎祖考王躬是保出纳王命王之喉舌
　　秉均
　　诗小雅尹氏太师维周之氐秉国之均四方是维天子是毗
　　当轴
　　汉车丞相賛当轴处中括囊不言
　　良弼
　　商书梦帝赉予良弼其代予言乃审厥象俾以形旁求于天下説筑傅岩之野惟肖爰立作相
　　上公
　　汉翟方进奏曰春秋之义尊上公谓之宰海内无不统焉丞相进见圣主御坐为起在舆为下
　　鼎臣
　　姑臧集谓宰相为鼎臣又曰鼎位
　　堂老
　　唐李肇国史补宰相呼曰堂老
　　黄阁
　　汉旧仪丞相防事阁曰黄阁郑注三公与天子礼秩相亚故黄其阁以示谦
　　黑轓
　　百官志汉丞相金印紫绶黄扉黑轓所以异车服于百辟也
　　金铉银青
　　唐刘禹锡代上平章事奏金铉重名银青防服
　　冕赤舄
　　唐杜佑碑从容鼎位光賛大猷冕赤舄在帝左右
　　夹辅成王
　　左僖二十六年齐孝公伐我北鄙展禽犒师曰昔周公太公股肱周室夹辅成王成王劳之而赐之盟曰世世子孙无相害也
　　左右商王
　　诗商颂实维阿衡左右商王注云阿衡伊尹之号一曰商之官名
　　沙堤
　　唐故事凡拜相之后礼絶班行府县载沙填路自私第至于子城东街名曰沙堤
　　火城
　　见元日
　　一代宗臣
　　班固賛萧何曹参皆起秦刀笔吏碌碌未有竒节汉兴依日月之末光位冠羣后声施后世为一代宗臣按古者记事于简牍谬误者以刀削而除之故曰刀笔
　　一代伟人
　　柳氏家学文姚狄苏宋皆一代伟人或三入相或再入相未有不久于职而能成令名者
　　遵约束
　　曹参传参代何为相无所变更一遵何约束百姓歌之曰萧何为法较若画一曹参代之守而勿失载其清浄民以宁一
　　总权衡
　　东汉侯霸传论中兴以后居台相总持权衡者多矣其能以任职取名者岂非先逺业而后小数哉故伏湛造次急于乡射之礼侯霸入朝先奉寛大之令
　　开诚布公
　　诸葛亮传亮之为国抚百姓示仪轨约官职从权制开诚心布公道可谓识治之良才也
　　秉道嫉邪
　　宋真宗以毕士安宼凖平章事初士安拜参知政事对帝曰宼凖方正慷慨有大节忘身狥国秉道嫉邪朝臣罕出其右第不为流俗所喜不阅月与凖俱相
　　一言寤主
　　汉书田千秋无他才能术业又无阀阅功劳特以一言寤主数月取宰相封侯世未尝有也又唐房琯以忠义自奋片言寤主而取宰相
　　万口称贤
　　长编宋厐籍改知并州过京师入对上新相文彦博富弼意甚自得谓籍曰朕用二相何如籍曰二臣皆朝廷髙选陛下拔之甚副天下望上曰诚如卿言文彦博犹多私富弼万口一词皆曰贤相也又文富宣制之日士大夫相庆得人后数日欧阳修奏事上谓曰古人求相者或于梦卜今朕用二相人情如此岂不贤于梦卜哉
　　拥昭立宣
　　汉霍光字子孟河东人白晳踈睂美髭髯天下想闻风采拥昭立宣賛拜不名封博陆侯
　　反周为唐
　　纲目发明狄仁杰耻奋忠每以母子天性之説感悟武氏武氏亦重信其説而从之纾徐不迫卒复唐绪
　　好观故事
　　汉魏相好观汉故事数条汉兴以来国家便宜行事及贾谊董仲舒等所言奏请施行之
　　多知故实
　　宋杜衍为相多知本朝故实善决大事
　　困辱邓通
　　汉文帝朝申屠嘉为相时大中大夫邓通方爱幸嘉尝入朝通居上旁怠慢及罢朝嘉坐府中为檄召通不来且斩通恐言上上曰汝第往通诣丞相免冠徒跣顿首谢嘉坐自如责曰通小臣戏殿上大不敬当斩通顿首出血不解上度丞相已困通使使持节召通而谢丞相此吾弄臣君释之通至为上泣曰丞相防杀臣
　　叱责俊彦
　　宋孝宗时近习梁俊彦请税淮民沙田以助军饷上大喜付外施行时叶子昂为相奏曰沙田者乃江水出没之地水激于东则沙涨于西水激于西则沙涨于东百姓于沙涨之东西而田焉是未可以为常也且辛巳兵兴两淮之田租竝复至今未征况沙田乎上大悟即诏罢之子昻退至中书令人逮俊彦至叱责曰汝言利求进万一淮民怨咨为国生事虽斩汝万段岂足塞责俊彦惶汗免冠谢久乃释之
　　道问喘牛
　　见三公
　　防容旋马
　　李沆为相治第封邱门内防事前仅容旋马或言其太隘沆笑曰居第当传子孙此为宰相防事诚隘为太祝奉祠防事则已寛矣
　　开阁
　　西京杂记公孙既相于是起客馆开东阁以延贤人一曰钦贤馆以待大贤次曰翘材馆以待大材次曰接士馆以待国士其有徳位毗賛佐理阴阳者处钦贤之馆其有才堪九列将军中二千石者居翘材之馆其一介之善一方之艺者居接士之馆躬自菲薄所有俸禄皆以给之
　　闭坊
　　唐景龙中洛下霖雨百余日宰相令闭坊市北门卒无效雨益甚人歌曰礼贤不解开东阁燮理犹能闭北门续通典旧制政事中书堂有门盖宰相时适中书舎人院咨访政事以自广也唐常衮为相塞絶其门以示尊大不相往来
　　王商威重
　　汉王商有威重容貌絶人单于来朝商坐未央廷中单于前拜谒商离席与言单于仰视商貌大畏之迁延却立天子闻而叹曰真汉相也
　　九龄风度
　　唐张九龄罢相后宰职每荐公卿上必问风度得如九龄不
　　赐周公图
　　见皇太子
　　读霍光传
　　宋张咏初在成都闻宼准入相谓僚属曰寇公竒才惜学术不足耳及凖知陜咏适自成都还准送之郊问曰何以教准咏徐曰霍光传不可不读准莫谕其意归取其传读之至不学无术笑曰此张公谓我也
　　自较簿书
　　蜀志诸葛亮为相自校簿书杨颙谏曰请为明公以作家譬之今有人使奴执耕耘婢典炊爨鸡主司晨犬主吠盗私业无旷所求皆足雍容髙枕饮食而已忽一旦尽欲以身亲其役形瘦神困终无所成岂其智不如奴婢鸡犬哉不知为家主之道也
　　面折干请
　　通鉴长编宋琪在内府每百执事谒见有所干请皆面折之以是人咸怨焉
　　功名损于治郡时
　　汉黄霸字次公长于治民及为丞相功名损于治郡时按霸为郡时燕代间有三男共娶一妇生一子及分异各争其子霸断之曰三男共女非人类也当以禽兽处之遂戮三男其子还母
　　声名减于治郡时
　　宋厐籍字醇之长于吏事持法深峭士卒畏服及为相声名减于治郡时
　　十年至相
　　汉匡衡以十年之间不出长安门而至宰相唐李綘亦以十年之间位至宰相张镐起布衣二朞至宰相
　　一岁至相
　　唐李训起流人一岁至宰相
　　不对钱谷
　　汉文帝问丞相陈平钱谷之数平曰陛下问钱谷责治粟内史
　　不营赀产
