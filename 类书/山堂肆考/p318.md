<!-- { "loadSidebar": true } -->
　　唐龙朔元年三月一日上召李勣等宴于城门观屯营新教之舞名一戎大定乐皆象亲征辽东而用武之势也
　　六合还淳
　　唐调露初上御洛城东楼赐宴太常奏六合还淳之舞
　　七徳
　　唐史七徳舞本名秦王破阵乐盖太宗为秦王破刘武周军中所作乐曲也及即位宴防必奏之谓侍臣曰虽发蹈厉异乎文容然功业所由被之乐章亦不忘本也乃制舞图仍命吕才以教乐工百二十八人披银甲执防而舞
　　九功
　　唐史九功舞本名功成庆善乐太宗生于庆善宫贞观六年幸之宴从臣赏赐闾里同汉沛宛帝欢甚赋诗起居郎吕才被之管弦以童儿六十四人冠进贤冠袴褶长褏漆防屐履而舞号九功舞进蹈安徐以象文徳
　　明功徳
　　宋治平二年李育请南郊太庙文武二舞各用六十四人以备帝王之乐以明祖考之功徳诏可之
　　定容节
　　宋杨杰奏本朝郊庙之乐先奏文舞次奏武舞武舞容节六变一变象六师初举所向宜北二变象上党克平所向宜北三变象维底定所向宜东南四变象荆湖来归所向宜南五变象卭蜀纳欵所向宜西六变象兵还振旅所向宜北而南今舞者差失所向又文舞容节殊无法度乞定其容节及改所向以称成功盛徳










　　山堂肆考卷一百五十九
<子部,类书类,山堂肆考>
　　钦定四库全书
　　山堂肆考卷一百六十　　明　彭大翼　撰音乐
　　乐章
　　乐章源流乐章即乐府之夲乐歌即乐府之流自成周制为颂声三十一篇厥后郑康成笺其每篇皆为乐歌故知成周之乐章即后世之乐歌也至汉世则有乐府如武帝郊祀等歌班固明堂等诗犹可以质鬼神而告宗庙也晋宋之际又有所谓古乐府之章如释子兰释贯休等作虽托物以寓兴而其辞终入于鄙俚又与汉人之乐府异矣孰知再变而为隋唐五代之乐歌乎当唐之世如贺知章白乐天之所述犹足以发越性情而时寓讥讽也岂知乐歌又变为宋朝之长短句乎世卒谓之词曲即乐府之异名也然今世之所谓词曲即唐人之乐歌则又愈降而愈下矣自词曲之变又转而为巷陌市井之歌则又乐府之不足道云
　　八阕
　　吕氏春秋昔葛天氏之乐三人操牛尾投足以歌八阕一曰载民二曰鸟三曰遂草木四曰奋五糓五曰敬天常六曰逹帝功七曰依地徳八曰总禽兽之极注云此乐之八篇名
　　五茎
　　五茎颛顼之歌其义称颛顼得五徳之根茎也
　　禹生九州
　　大夏有夏氏之乐歌也歌曰茫茫下土兮乃生九州山有长岑兮川有深流茫茫下土兮乃均四方国有人民兮野有封疆茫茫下土兮乃歌万年上着茂功兮下载人天
　　汤育万姓
　　大濩有殷氏之乐歌也歌曰万姓苦兮怨且哭非圣人兮谁防育圣人生兮天地和万物熈熈兮舞且歌已上二题并见元结乐诗
　　老人歌
　　逸士尧时有八九十老人击壤而歌曰日出而作日入而息凿井而饮耕田而食帝力何有于我哉
　　孺子歌
　　孟子有孺子歌曰沧浪之水清兮可以濯我缨沧浪之水浊兮可以濯我足
　　伤殷作操
　　箕子朝周过殷之故见麦秀之渐渐志动心悲乃作麦秀歌一曰伤殷操
　　述禹作歌
　　商书大康尸位以逸豫灭徳黎民咸贰乃盘游无度畋于有洛之表十旬弗反厥弟五人御其母以从徯于洛之汭五子咸怨述禹之戒以作歌
　　永言
　　虞书诗言志歌永言声依永律和声
　　陈徳
　　礼乐记师乙曰夫歌者直已而陈徳也动已而天地应焉四时和焉星辰理焉万物育焉
　　六诗
　　周礼春官瞽蒙掌九徳六诗之歌以役大师注云九徳即六府三事六诗曰赋曰比曰兴曰风曰雅曰颂是也风二南及十五国风雅大小雅颂三颂赋比兴所以制作风雅之体役大师者为大师役也
　　九叙
　　虞书水火金木土谷惟修正徳利用厚生惟和九功惟叙九叙惟歌戒之用休董之用威劝之以九歌俾勿壊注云水火金木土谷曰六府正徳利用厚生曰三事合六与三曰九功叙者言九者各顺其理而不汨陈以乱其常也歌者以九功之叙而咏之歌也
　　黄竹歌
　　见雪
　　紫芝歌
　　见隠士
　　云
　　西王母侍女安注婴歌云曲
　　白雪
　　襄阳耆旧宋玉识音而善文襄王好乐而爱赋既美其才而憎其似屈原也乃谓之曰子盍从楚之俗使人贵子之徳乎玉对曰昔楚有善歌者王其闻与始而曰下里巴人国中唱而和之者数百人中而曰阳阿薤露国中唱而和之者数十人既而曰阳春白雪朝日鱼丽含商吐角絶节赴曲国人唱而和之者不过数人盖其曲弥高其和弥寡
　　声满天地
　　庄子曰昔曾子居卫捉襟而肘见纳履而踵决曳履而歌商颂声满天地若出金石又琴操曾子耕泰山遇雨雪思父母作梁山操
　　声入云霄
　　西京杂记汉高帝令戚夫人歌出塞望归之曲侍婢数百人皆为之后宫齐唱声入云霄
　　饭牛歌
　　见贫士
　　走马引
　　走马引樗里牧恭所作也为父报雠杀人而亡蔵于山谷之下有天马夜降围其室而鸣其人夜觉闻其声以为吏追乃奔而亡去及明视之有马迹也大悟曰岂吾所居之处将危乎遂荷粮而去入于沂泽援琴鼓之为天马之声号曰天马引
　　神凤操
　　周成王时凤皇翔舞乃作此歌言徳化之感也
　　天马歌
　　汉武帝元狩三年秋得神马于渥洼水中上方立乐府次以为歌云天马来兮从西极经万里兮归有徳垂灵威兮四夷服
　　采葛歌
　　吴越春秋越王自呉还国知吴王好服令国中男女入山采葛作黄丝之布以献吴王乃增越王之封赐羽毛之饰几杖诸侯之服采葛妇人伤越王用心之苦乃作歌以道意曰尝胆不苦味若饴今我采葛以作丝女工织兮不敢迟弱于罗兮轻霏霏号絺素兮将献之呉王悦兮忘罪辜
　　采莲曲
　　乐府名亦曰采莲归李白采莲曲云若耶溪旁采莲女笑隔荷花共人语日照新妆水底明风飘香袂空中举岸上谁家游冶郎三三五五映垂杨紫骝嘶入落花去见此踟蹰空断肠
　　送易水
　　史记燕太子丹遣荆轲之秦将发太子及宾客知其事者皆白衣冠以送之至易水上既祖取道高渐离击筑荆轲和而为变徴之声士皆流涕又前而为歌曰风萧萧兮易水寒壮士一去兮不复还复为羽声慷慨激烈士皆瞠目髪上指冠于是荆轲就车而去
　　望秦川
　　见山中
　　冯驩弹铗
　　史记冯驩见孟尝君置之舎驩弹铗歌曰长铗归来兮食无鱼孟尝君迁之幸舎食有鱼矣复歌曰长铗归来乎出无舆迁之代舎出入乗车舆矣又歌曰长铗归来乎无以为家孟尝君不悦
　　杨恽拊缶
　　汉杨恽字子防报孙防宗书曰田家作苦嵗时伏腊烹羊炰羔斗酒自劳家本秦也能为秦声妇赵女也雅善鼓瑟奴婢歌者数人酒后耳热仰天拊缶而呼乌乌
　　沛宫击筑
　　汉书高祖破黥布还过沛置酒沛宫召故人父老子弟佐酒发沛宫中儿得百二十人教之歌酒酣上击筑自歌歌见风类
　　邯郸倚瑟
　　汉书张释之为中郎将从上至覇陵是时慎夫人从上指视夫人新丰道曰此走邯郸道也使夫人鼓瑟上自倚瑟而歌
　　紫玉歌
　　乐府诗集吴夫差女紫玉因悦童子韩重不得而死重游学归徃哭其墓玉形见赠重明珠因作歌云南山有鸟北山有罗意欲从君防言孔多悲结成疾殁命黄垆命之不造寃如之何羽族之长名为凤皇一日失雄三年感伤虽有众鸟不如匹双故见鄙姿逢君辉光身逺心迩何曾暂忘
　　緑珠怨
　　见宠妾
　　南风歌
　　左襄十八年晋人闻有楚师师旷曰吾骤歌南风又歌北风南风不竞楚必无功
　　北风吟
　　北风吟襍歌也北风本卫诗刺君政暴虐百姓不亲也鲍昭尝作此吟则伤雨雪而行人不归与卫诗之意不同
　　房中乐
　　周有房中之乐歌后妃之德秦始皇改曰夀人盖妇人祷祠于房中者唯宫中用之汉礼乐志房中祠乐髙祖唐山夫人所作凡乐乐其所生礼不忘其本髙祖乐楚声故房中乐楚声也孝恵帝更名安世乐又宋书乐志魏文帝读汉安世诗无有二南风化之言改曰享神歌
　　帐中歌
　　项羽被围垓下四面皆楚歌惊起饮帐中慷慨悲歌曰力拔山兮气盖世时不利兮骓不逝骓不逝兮可奈何虞兮虞兮奈若何美人和歌曰汉兵已畧地四面楚歌声大王意气尽贱妾何聊生因泣下自刎
　　鹿鸣声
　　汉宣帝神爵五凤之间天下殷富上欲兴协律之事于是益州刺史王襄闻王褒有俊才请与相见使作中和乐职宣布诗选好事者令依鹿鸣之声习而歌之
　　鸡鸣曲
　　晋武帝受禅罢鸡鸣曲
　　鬻歌假食
　　列子曰昔韩娥东之齐过雍门粮匮鬻歌假食既去而余音绕梁欐三日不絶左右以其人弗去过逆旅逆旅之人辱之韩娥因曼声哀哭一里老防悲愁垂涕相对三日不食遽而追之娥还复为曼声长歌一里老防喜跃抃舞忘向之悲也乃厚赂发之故雍门之人至今善歌哭效娥之遗声注云发之谓谢而送之也
　　闻歌罢酒
　　明皇杂录乐工李年彭年鹤年兄弟三人皆有才学盛名彭年善舞年鹤年能歌特承顾遇于东都大起第宅甲于都下其后禄山之乱流落江南每遇良辰胜赏为人歌数阕闻者莫不感泣罢酒杜甫尝赠以诗岐王宅里寻常见崔九堂前防度闻正值江南好风景落花时节又逢君
　　白麟
　　汉书武帝幸雍祠五畤获白麟因作歌又赤雁芝房寳鼎皆汉祭郊庙之乐歌
　　朱鹭
　　乐府有朱鹭临髙台诸篇则鼓吹曲也又有骑吹云吹之名宋之问诗稍防朱鹭转尚识紫骝骄此言鼓吹也谢脁诗鸣笳翼髙盖叠鼓送华辀此言骑吹也梁简文帝诗广水浮云吹江风引夜衣此言云吹也列于殿庭者名鼓吹列于行驾者名骑吹水行谓之云吹
　　龙蛇歌
　　晋介子推从文公出亡后反国赏独不及乃作龙蛇之歌而隠于緜上山文公求之不得一曰士失志操
　　鹧鸪词
　　鹧鸪词近代思归之词曲也唐李益词湘江斑竹枝锦翅鹧鸪飞处处湘云合郎从何处归郑谷席上赠歌者花木楼台近九衢清歌妙舞倒金壶座中亦有江南客莫向春深唱鹧鸪
　　岐伯劝士
　　黄帝使岐伯作军中乐名短箫铙鼓所以建武徳风劝战士周礼所谓王大捷则令凯乐军大献则令凯歌是也
　　管仲役人
　　吕氏春秋管仲得于鲁束缚而槛之使役人载而送之齐皆讴歌而引管子恐鲁追而杀已也欲速至齐因谓役人曰我为汝唱汝为我和其和适宜役人不倦而取道甚速管子可谓能因事役人人得其所欲已亦得其所欲以此术也
　　悲姊
　　杞梁妻乐府名杞梁植妻之妹所作梁植战死植妻叹曰上则无父中则无夫下则无子生人之苦至矣抗声长哭都城为崩投水而死其妹悲其姊之贞操乃为作歌名曰梁妻
　　讽兄
　　乐府有上留田曲上留田地名其地人有父母死兄不字其孤弟者邻人为其弟作悲歌以讽其兄故曰上留田
　　鸿鹄歌
　　汉高祖欲易太子留侯为画计厚礼隠士四人以为客从太子游四人年皆八十有余须眉皓白衣冠甚伟上目送之召戚夫人指视之曰彼四人者辅之羽翼已成不可动矣戚夫人涕泣上曰若为我楚舞吾为若歌其词曰鸿鹄高飞兮一举千里羽翼已就兮横絶四海横絶四海兮又可奈何虽有矰缴兮尚安所施歌阕夫人歔欷竟不易太子
　　骊驹歌
