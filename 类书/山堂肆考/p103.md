<!-- { "loadSidebar": true } -->
　　唐戴胄为大理少卿参处法意至析秋毫随类指擿言若涌泉帝益重之时有托资防冐牒取调者诏许自首不首罪当死俄有诈得者狱具胄以据法当流帝曰朕诏不首者死而今当流是示天下以不信卿卖狱耶胄曰法者布大信于民言乃一时喜怒所发陛下以一朝之忿将杀之既知不可而凖于法此正忍小忿而存大信也帝大感悟又吏部尚书长孙无忌不解佩刀入东上阁门封徳彛以监门校尉不觉罪当死无忌罚铜二百斤胄驳曰若论其误则为情一也而生死顿殊敢以固请上嘉之竟免校尉死
　　崔升守正
　　唐崔升兄元晖为宰相先是酷吏诬籍数百家元晖一一开陈其枉及宋璟劾张昌宗不轨元晖颇璟后有司正昌宗罪而元晖弟升为司刑少卿执论大辟兄弟守正如此
　　有功平反
　　唐徐有功为少卿时周兴来俊臣等罗织天下衣冠近族者数千百家有功司刑平反者不可胜纪时人方之于定国
　　上书谏猎
　　唐孙伏伽转大理少卿太宗数出驰射上书谏曰千金之子坐不垂堂百金之子立不倚衡以此言之天下之主不可履险乗危明矣
　　上防论事
　　唐明宗时大理少卿康澄上防论事曰国家有不足惧者五有深可畏者六唐主优诏答之
　　请崇寛简
　　唐韩瑗字仲良武徳初为大理少卿受诏掌定律令瑗言于高祖曰官吏至公自当奉法茍若狥己岂顾刑名请从寛简以允惟新之望高祖然之于是采定开皇律行之
　　号为明习
　　宋仁宗时陈大素权大理少卿又判大理寺号为明习法令
　　晋卿持平
　　宋元丰间大理承内降公事上下皆曰是诏狱也意必置少卿韩晋卿独持平覈实无所观望上知其才凡狱难明及事系权贵悉以委之
　　王表近厚
　　言行録大理少卿王表多称长者上谓宰执曰表以淳朴治狱既顺人情又不惨刻张守曰表虽法科议刑颇近厚
　　大理寺正
　　歴代沿革正司周乡师之属秦置廷尉正一人汉廷尉正监及平谓之廷尉三官梁服獬豸冠铜印墨绶唐龙朔改为详刑大夫光宅中为司刑正后复故宋神宗置大理狱后置寺正元丰五年刑部奏乞分评事司直与正为防司丞与长贰为议司凡防案先上正防详当否论难改正然后过议司复议建炎中并省其防刑治狱寺正各置一员
　　决狱称平
　　汉宣帝闻黄霸持法平召为寺正数决狱廷中称平
　　上论见志
　　唐王愔为大理正奏言法令者人之隄防隄防不立则人无所禁窃见大理官员多不奉法以纵罪为寛恕以守文为苛刻遂上应正论以见志
　　苏琼雪寃
　　北史苏琼为廷尉正时毕义云为御史中丞以暴猛任职理官忌之莫敢有违琼推察务在得情雪其寃者甚众
　　司马宥疑
　　魏志司马芝迁大理正有盗官绢置都厠上者吏疑女工收以付狱芝曰刑罪之失失在苛暴今物先得而后讯其辞若不胜掠必致诬服诬服之情不可折狱且简而易从大人之化也今请宥所疑以隆易从之义不亦可乎太祖从其议遂释女工
　　比干仁恕
　　汉张汤持法刻深而廷尉正何比干务仁恕数与汤争辨所济活者千数
　　顾协清严
　　南史顾协初为廷尉正冬服单薄寺卿蔡法度欲将襦与之惮其清严不敢启口
　　明习律令
　　魏桥奏陈琳明习律令召拜廷尉正
　　决定嫌疑
　　北史宋世轨为廷尉少卿苏轸之为正寺中语曰决定嫌疑苏轸之视表见里宋世轨人以为二絶
　　详正科条
　　六典大理正掌参议刑辟详正科条之事凡六丞防罪有不当者以法正之
　　议典刑狱
　　职林初寮除叶预制议刑典狱惟明克允
　　大理寺丞
　　歴代沿革晋武帝咸寜中曹志上书请廷尉置丞隋改为勾检官唐置丞六人掌分判事正刑之轻重宋神宗复置大理丞四员元丰五年命莫君陈等九人为大理寺丞始自朝廷差官也
　　独存平恕
　　唐天后时法官竞为深酷惟司刑丞徐有功杜景俭独存平恕被告者皆曰遇来矦必死遇徐杜必生按有功文逺之孙名敏以字行
　　独无寃滥
　　唐李日知迁司刑丞时用法严急日知独寛平无寃滥者又胡元礼自大理丞迁少卿尝出一死囚元礼判杀之曰元礼不离刑曹此人无活法日知报曰日知不离刑曹此人无死法竟以两状申日知果直
　　守法原善才
　　唐武卫将军权善才中郎将范懐义误斫昭陵栢当除名高宗特命杀之大理丞狄仁杰奏罪不当死上怒令出仁杰曰张释之有言设有盗长陵一抔土陛下何以处之今以一栢杀二将军后代谓陛下为何如矣臣不敢奉诏者恐防陛下于不道且羞见释之于地下也上遂贷之
　　枉法黜淳于
　　唐李义府恃宠用事洛州妇人淳于氏美色系大理狱义府属大理丞毕正义枉法黜之将纳为妾事觉义府逼正义自缢以灭口
　　蕴古上箴
　　唐张蕴古上大寳箴太宗嘉之赐以束帛除大理丞
　　延年陈策
　　宋天圣中大理寺丞石延年上书陈十防乞选练兵级言西夏必叛朝廷不以为然及元昊反上思其言召见乞奉使河东籍兵回称防上曰知卿才久矣
　　大理评事
　　歴代沿革汉宣帝地节三年初于廷尉置左右评秩六百石员四人东汉光武省右评魏晋以来无左右而直谓之廷尉评隋置大理评事唐贞观二十二年褚遂良议重法官奏置评事十员掌出使推覆后加为十二员宋熈寜置大理狱至元丰五年始命张仲頴等十二人为评事隆兴二年诏大理事以八员为额
　　马宫高洁
　　汉马宫行能高洁迁廷尉评
　　杜暹公清
　　唐杜暹授郑县尉以高节见知华州司马杨孚公直士也深赏重之孚迁大理正暹坐公事下法司孚谓人曰若此尉得罪则公清之士无以劝矣特荐之执政擢大理评事
　　号三紧官
　　西京杂记拾遗立紧评事出紧赤尉坐紧立紧者以其行立在北省之次献可替否也出紧者以其衘恩按覆弹射不法也坐紧者以其剧县决遣权豪畏威也故俗号三紧官又吏部铨注拾遗评事赤尉皆以才望清高标格孤秀者署为之故俗号三紧官
　　居九寺首
　　唐姚正操曰自余以评事入台后相继不絶韩琬以为不然自则天好法刑曹望居九寺之首以此评事多入台迄今为雅例非正操所能升降也
　　无寃民
　　三辅决録汉公孙举何比干为廷尉右评狱无寃民人号曰何公
　　惊郡将
　　广记王敬由为评事奉使河南叱咤风生到广陵访裴谌谌曰评公使车留此一宿得无惊郡将乎
　　类倡优
　　陈舜封者举进士为大理评事因奏事上前上见其言语捷给举止类倡优诘之自言其父承业善筝为都知上谓宰相曰此杂类安得任清望官盖执政不为国家区别品流所致即改授殿直
　　为乱首
　　汉涿郡太守郑昌上宣帝书曰今明王躬垂明聴不置廷评狱将自正若开后嗣不若删定律令使愚人知所避奸吏无所弄今不正其本而置廷评以理其末恐政衰徳怠则廷评将招权而为乱首矣
　　诖误悉免
　　唐新语敬昭道为评事时沂州反者诖误坐者四百余人昭道反覆诘对执政无以夺诖误者悉免
　　賛佐有劳
　　唐桞宗元裴评事墓志大理裴伯言长子某射进士防进大理评事当伐蔡及郓汴其尝为军首賛佐有劳元和十四年终于河南
　　不读律
　　唐张鷟车载斗量诗评事不读律博士不寻章
　　未登朝
　　韩愈送评事崔立之诗勿嫌法官未登朝犹胜赤尉长趋尹
　　鸿胪卿
　　歴代沿革周礼大行人掌宾客及诸矦朝觐之事即其任也秦置典客掌诸侯及归义蛮夷汉因之景帝更名大行令武帝改曰大鸿胪东汉又曰鸿胪至梁曰鸿胪卿除大字后魏又加大字北齐又除之至唐龙朔二年改为司文卿光宅初改曰司賔卿按胡广曰鸿声也胪传也所以传声賛导九賔也韦昭曰鸿大也胪其陈序也欲以大礼陈序于賔客也
　　掌印绶
　　汉书典客秦官秩中二千石掌诸侯及四方归义蛮夷皇子拜授印绶之事
　　主斋祠
　　东观汉记大鸿胪汉旧官也建武元年复置属官大行丞一人大行丞有理礼员四十七人主斋祠摈賛九賔之礼
　　迁公
　　东观汉记鸿胪三十六人其陈宠左雄朱宠厐参施延竝迁公
　　慙长
　　谢承后汉书陈纪字元方遭父太丘长寔忧呕血絶气刘豫州嘉其至行上表图画以励风俗袁绍欲以太尉让纪纪不受拜大鸿胪卒于官子羣为三公天下以为公慙卿卿慙长
　　韩暨宿徳
　　魏略韩宣字景然为大鸿胪初南阳曲阜韩暨以徳在宣前为大鸿胪及宣在官亦称职故鸿胪中为之语曰大鸿胪小鸿胪前后治行亦相如
　　刁攸能人
　　晋山涛启事鸿胪主故事前后为之者多不善了今缺当选御史中丞刁攸旧能人不审可尔否
　　司农卿
　　歴代沿革初秦置理粟内史掌糓货汉景帝更名大农令武帝更名大司农王莽改大司农曰羲和后又改为纳言东汉复为大司农梁曰司农卿又曰春卿后魏又加大字北齐又除唐龙朔二年改曰司稼卿咸亨元年复旧宋朝司农寺判寺事二人以两制或朝官以上充元丰官制行寺监不治外事遂循唐典正其职秩司农旧职悉归户部右曹唯常平免役新法与夫农田水利则司农也
　　天仓
　　韩杨天文要集天仓者大司农也
　　国泉
　　史游急就篇司农少府国之泉也
　　司金
　　扬雄大司农箴维时大农爰司金糓
　　盗钱
　　汉田延年为大司农坐盗都内钱三千万自杀
　　居处节俭
　　汉朱邑宣帝时为北海太守以治行第一入为大司农身为列卿居处节俭禄赐以供族党家无余财
　　学问博通
　　东汉王孙端学问博通为大司农
　　陈宠风声
　　汉陈宠为广汉太守风声大行入为大司农
　　郑众清正
　　东汉郑众为大司农以清正称
　　行不赍粮
　　汉郑当时为大司农门下客无贵贱无留门者山东诸公翕然称郑庄武帝曰吾闻庄行千里不赍粮
　　口不言货
　　白氏六帖晋崔洪字良伯为司农手不执珠玉口不言货财防汝南王亮集公卿宴以琉璃钟行酒酒至洪洪不执
　　非徳不交
　　东汉赵典字仲经为大司农闭门却扫非徳不交
　　非儒不选
　　唐元稹行裴司农制农天下之本也故国有九列而司农居其一焉前代非牟融之循理康成之儒学不在兹选注云汉郑字康成以公车徴为大司农给安车一乗所过长吏迎送牟融事见下
　　以儒学征
　　东汉高诩字季回以儒学征拜大司农在朝以清白方正称
　　以政治召
　　魏梁习字子虞为并州二十年政治为天下最召拜大司农
　　耿国晓边事
　　续汉书耿国字叔虑为大司农晓边事能议论数上便宜事天子器之
　　元俶纳郡租
　　赵元俶转颍川太守有惠政因入朝防司农不时纳郡租元俶奏之于帝曰如臣意未过十日帝即日拜元俶为司农卿纳天下郡租如言而了帝悦
　　印符追兵
　　唐司农卿叚秀实与将军刘海濵泾原将吏何明礼岐灵岳谋诛朱泚迎乗舆未发泚遣韩旻将锐兵三千声言迎驾实袭奉天秀实谓灵岳曰事急矣使灵岳窃姚令言印令旻且还窃其印未至秀实倒用司农印印符追之旻得符而还秀实谓同谋曰旻来吾属无类矣我当直泚杀之不克则死终不能为之臣也旻至泚与令言大惊灵岳独承其罪而死
　　取钱纳帑
