<!-- { "loadSidebar": true } -->
　　左文元年楚成王欲立王子职而黜太子商臣商臣以宫甲围成王王请食熊蹯而死弗听遂自缢注云请熊蹯者言熊蹯难熟冀有外救也髙齐杜弼檄文移梁朝云徒探雀鷇无救府藏之虗空请熊蹯莫延晷刻之命按兽足谓之蹯
　　熊掌
　　孟子鱼我所欲也熊掌亦我所欲也二者不可得兼舍鱼而取熊掌也按熊冬蛰不食饥则自舐其掌故其美在其掌
　　引人入穴
　　吴元夫鄂州人宋宝庆乙酉四年渡海覆舟漂至一岛见雌熊引至穴中聚毛为巢与梨兽肉饲之其人因与之交生一子皆人像也但略垂耳后遇舟得归
　　负人出坎
　　续搜神记晋升平中有人入山射鹿忽堕一坎内见熊子数头须防有大熊入瞪视此人人谓必害已良乆大熊出果分与诸子末后作一分着此人此人饥久冒死取噉之既而转狎习毎旦熊母覔食还輙分果此人頼以支命后熊子大其母一一负将出子既出尽此人自分死坎中乃熊母复还入坐人邉人解其意便抱熊足熊即跳出遂得无死
　　乌冠
　　孔帖南蛮东有谢蛮贞观三年其酋元深入朝戴乌熊皮冠
　　黒衣
　　张续宣室志张鋋归蜀夜次巴西有人拜曰巴西侯奉请既见置酒邀六雄将军至皆黒衣其状赑然天将晓鋋悸寤见巨熊卧于前者所谓六雄将军也
　　从目【已下罴】
　　埤雅释兽罴似熊而大黄白文长首髙脚从目能縁能立遇人则擘而攫之俗云熊罴眼直恶人横目其白生于心之下肓之上亦如熊白而麤秋冬则有春夏则亡猛憨多力能防大木一说罴有黄赤二种披髪人立絶有力者
　　冨脂
　　俗云熊罴冨脂至春膔瘠即登髙木自坠谓之扑膔今人畜熊以挺挞之更致壮长盖仿于此
　　见狮而跃
　　旧说狮子虎见之而伏豹见之而瞑罴见之而跃盖狮子又畏罴故也
　　遇犬则困
　　陈师道罴说晋人以五犬逐一罴罴鸷而力强于用大所与敌者皆天下强有力也犬弱而徤巧于用小顾左而右逐前而后罴不能也行不数十里罴败而伏犬更前而杀之兽之鸷者爪莫如虎齿莫如豹而罴食之故称勇力莫如熊罴而受制于犬者遇非其敌困于羣犬耳诗云忧心悄悄愠于羣小罴之谓矣
　　槖駞
　　槖駞一名骆驼说文駞负荷也能负囊槖故曰槖駞山海经阳光之山其兽多槖駞善行流沙中日行三百里负千斤洽闻记于阗有风脚駞日行七百里其疾如风孔帖吐蕃賛普有独峯駞日行千里襍爼駞毛缛温厚暖于狐貉遇夏常退毛至尽乃能避热故古者冬取皮于狐类而裘成夏取毛于駞类而褐成也脊有一封
　　汉书大月氏国出一封槖駞注云脊上有一封封髙也若封土然
　　足有三节
　　駞背有两峯如马鞍名曰駞峯駞足三节长颈色苍褐凡负物屈足受之载未尽量终不起
　　单于鬭
　　东观汉纪单于扵龙祠鬭槖駞以为乐
　　南蛮耕
　　孔帖南蛮宝利佛逝有槖駞豹文而犀角且耕且耒名曰牛駞豹
　　泉渠出
　　白帖槖驼本出泉渠
　　鄯善多
　　白帖汉鄯善多槖駞
　　实廐
　　史记苏秦说楚成王曰王诚能用臣之愚计则韩齐燕赵郑卫之妙音美人必充后宫燕代槖駞良马必实内廐
　　放山
　　三水小牍刘秉仁为江州刺史自京将槖駞至郡放之山下野人见而大惊共射之乃以状白州曰获庐山精于某处刘命致之乃所放駞耳
　　知水脉
　　博物志炖煌西渡流沙徃外国千余里中无水时有伏流处人不能知槖駞知水脉过其处輙停不行以足踏地人掘之即得水
　　知风
　　后周四夷流沙数百里夏日多热风为行旅之患其风欲至唯老駞知之即引项而鸣埋其鼻口于沙中人以为即以氊拥其鼻口其风迅速须即过不尔则至危毙郁离子曰知风莫过于老駞识路莫逾于老马
　　哥翰遣使
　　唐杨国忠欲厚结哥舒翰共排安禄山奏以翰兼河西节度使赐爵西平郡王是时中国盛强自安逺门西尽唐境凡一万一千里闾阎相望桑麻翳野天下称庻富者无如陇右翰毎遣使入奏尝乗白槖駞日驰五百里
　　田缙助军
　　田缙拜绥夏银节度使王师伐蔡缙上槖駞牛马助军
　　腹下漏明
　　酉阳杂爼明駞千里脚駞卧腹不帖地屈足漏明则行千里明字多误作鸣非也
　　腹下出水
　　异域志西南夷国山上有石骆駞腹下出水饮之令人身白净
　　负函
　　见奢侈
　　载寳
　　史思明陷两京尝以槖駞载禁府珍宝贮范阳若丘阜然
　　垂铃
　　王荆公诗槖垂铃栈駞名按义训牛之声曰牟驼之声曰
　　蒙帕
　　梅圣兪诗鸣駞出西域衔尾自连连汉驿凌云去胡人踏雪牵当时识风过碛辨沙泉老觉肉封侧犹锦帕鲜
　　鹿
　　埤雅鹿性喜林麞性喜山麋性喜泽鹿林兽也林属于山为麓故其字从鹿格物论鹿黄质斑斑然有白防性多惊烈能别良草诸毒不食处必山冈他兽多属十二辰及八卦惟鹿不然一千年为苍鹿又百年为白鹿又五百年化为鹿麚牡鹿也麀牝鹿也麛鹿子也至于所谓麉又鹿之絶有力者说文鹿一嵗曰麂二岁曰三岁曰麈清异録华清宫一鹿十年精俊不衰人谓之角仙
　　灵囿濯濯
　　诗大雅王在灵囿麀鹿攸伏麀鹿濯濯
　　中林甡甡
　　大雅瞻彼中林甡甡其鹿注甡甡众多并行之貌又小雅麀鹿麌麌
　　食苹
　　小雅呦呦鹿鸣食野之苹毛诗草虫经鹿得苹呦呦然鸣而相呼
　　借朴
　　诗召南林有朴野有死鹿白茅纯束有女如玉注云言美士以朴借死鹿束以白茅而诱此如玉之女也
　　或羣或友
　　埤雅犬性独狐性孤羊性羣鹿性丽说文曰鹿之性见食急必旅行丽旅行也诗小雅儦儦俟俟或羣或友则以鹿性旅行故趋则儦儦行则俟俟也
　　或腾或倚
　　楚词青莎杂树苹草靃靡白鹿麕麚或腾或倚虞世南白鹿赋有金方之瑞兽乃曜质于名都既驯狎于郊甸亦腾倚于山隅素毳呈彩霜毛应图宴嘉賔于雅什偶僊客于天衢
　　迕乗而逸
　　穆天子天子征于菹台猎菹之兽有白鹿一迕乗而逸天子乗渠黄之乘驰焉
　　突围而走
　　后周书文帝猎于邙山围不齐兽多越逸帝怒俄有一鹿突围而走贺若敦跃马逐鹿上东原弃马歩逐至山半乃掣之而下帝大悦诸将皆免罪
　　释楚耕
　　齐桓问于管仲曰楚强国吾欲伐之力不能胜奈何对曰公贵买其鹿公即使人载钱二千万求生鹿于楚人楚人遂释耕农而田鹿
　　解石囚
　　晋书石勒防时尝佣于临水为逰军所囚防有羣鹿从傍而过军人竞逐之勒乃获免俄见一老父谓勒曰向羣鹿者我也君应为中州主故相救耳
　　死不择音
　　左文十七年晋侯搜于黄父遂复合诸侯不见郑伯以为贰于楚也郑子家使执讯而与之书以告赵宣子曰古人有言畏首畏尾身其余几又曰鹿死不择音小国之事大国也徳则其人也不徳则其鹿也铤而走险急何能择注云音当作防言鹿死不择休防之所以喻郑既灭亡当不择所从之国也
　　居则环角
　　字说鹿性警防分背而食以备人之害盖鹿萃善走者分背而食食则相呼羣居则环其角外向以防物之害已故诗况君臣之义而毛诗草虫经曰鹿欲食皆鸣相召志不忌也
　　角下戴玉
　　埤雅鹿者僊兽常自能乐性从其云泉至六十年必懐琼于角下角有斑防紫色如防行或有涎出于口不复能急走也盖鹿戴玉而角斑鱼懐珠而鳞紫
　　角间得符
　　见猎
　　求友
　　楚词飞鸟号其羣兮鹿鸣求其友
　　将麑
　　防验记吴唐春日将儿出射猎遇鹿将麑唐射麑即死余详猎类
　　息场
　　尔雅鸟之所乳谓之巢鸡雉所乳谓之窠之所息谓之窟鹿之所息谓之场诗豳风町疃鹿场言町畦村疃之中无人焉故鹿以为场也
　　悲墓
　　孝子传伍袭字世公丁父忧庐墓侧有一鹿凡毎遇袭哭踞墓悲鸣
　　周弁
　　周官视朝则皮弁服皮弁正以鹿皮为之
　　汉币
　　史记古有皮币诸侯用以聘享汉武帝乃以白鹿皮方寸縁以藻缋为币直四十万王侯朝觐聘享必以为荐
　　食菖蒲
　　抱朴子曰南中多鹿毎一逰牝多至数百至春羸痩盖因逰牝多也及夏唯食菖蒲一味即肥或云鹿能别良草恒食九物余多不食
　　衔牡丹
　　见牡丹
　　覆蕉
　　列子曰郑人有薪于野者遇骇鹿而毙之恐人见之也遽而藏诸隍中覆之以蕉不胜其喜俄而遗其所藏之处遂以为梦焉顺途而咏其事傍人有闻者用其言而取之既归告其室人曰向薪者梦得鹿而不知其处吾今得之彼直真梦者矣
　　触松
　　晋许孜亲没负土成坟植松栢五六里时有鹿触其松栽孜悲叹曰鹿不念我乎明日忽见鹿为猛兽所杀置所栽松下
　　挟毂
　　见太守
　　驾车
　　南史扶南国以鹿驾车其国人养鹿如中国畜牛以乳为酪又囬鹘豢鹿若牛马惟食苔俗以驾车
　　与鹿同羣
　　辛孟年七十与麋鹿同羣人称鹿僊
　　与鹿俱隠
　　晋书陶淡侃之孙雅好导养年十五六便服食絶谷得白鹿子驯养之常与俱徃还后遂不复还家
　　二女紫襭
　　搜神记淮南朱氏田间种豆忽见二女姿容甚美着紫襭天雨而衣不濡朱氏壁上先挂一铜镜镜中见二鹿以刄斫获之以为脯
　　一人黄衣
　　幽明録陈郡谢鲲甞在一亭中宿此亭从来杀人四更时有一人黄衣呼于门外鲲因令伸臂于窻中鲲即极力掣之臂脱而去明日防乃鹿也寻血得鹿焉
　　逾冈
　　袁崧白鹿山诗序荆门山临江皆絶壁峭峙五百余丈亘带激流禽兽所不能至此岸有一白鹿浮过江行人竞逐之谓至山下必可得也鹿忽飞超逾冈而去故名此壁曰白鹿山
　　临涧
　　杂爼虞部郎中陆绍弟为卢氏县尉常观猎人猎忽遇鹿五六头临涧见人不惊毛斑如畵陆怪猎人不射问之猎者言此僊鹿也射之不能伤且复不利陆不信强之猎者不得已一发矢鹿带矢而去及返射者坠崖折左足
　　触壁
　　齐书始兴卢度隐居西昌三顾山鸟兽随之夜有鹿触其壁度曰汝勿坏我壁鹿应声而去
　　狎庐
　　唐书褚无量丁母忧庐于墓有手植松栢鹿常犯之无量泣曰山中草木不少何忍犯吾先茔树栽因通夕守防俄有羣鹿近庐悉驯狎不复侵害又罗威字徳仁母没尽哀庐于墓白鹿乃驯于墓侧也
　　苏耽骑
　　白氏帖苏耽与众儿猎常骑鹿遇险絶之处皆能超越众儿问曰何得此异常鹿也答曰乃龙也
　　李渤养
　　唐李渤与兄渉俱隠庐山尝养一白鹿因名其山曰白鹿洞
　　号山
　　杜诗号山无定鹿
　　饮池
　　欧诗朝渴饮清池暮饱卧深栅
　　蹄下铜镮
　　杂爼胡垧为虢州时猎人得一鹿重百八十斤蹄下贯铜镮上有篆字博物者不能识
　　毛中铜牌
　　津阳门诗长生鹿痩铜牌垂注云上尝于芙蓉园获白鹿惟王山人识之曰晋时鹿也上异之令左右周视乃于角际雪毛中得铜牌刻曰宜春苑白鹿上愈爱之
　　麋【附麞】
