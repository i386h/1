<!-- { "loadSidebar": true } -->
　　宋仁宗寳元中陜西用兵调费日蹙命近臣及三司议省浮费诏自乘舆服御及宫掖所须务从简约
　　诏定雅乐
　　宋神宗元丰三年诏秘书监刘几等定雅乐上自即位未遑制礼乐至是将有事明堂知礼院杨杰条上旧乐之失遂召刘几等与杰参议几杰请遵祖训一切下王朴乐二声用仁宗时所制编钟追考成周分乐之序辩正二舞容节诏从之
　　捧诏祈才
　　宋髙宗孝宗在御每三年大比下诏前一日捧诏露香黙祷曰朝廷用人别无他路止有科举愿天生几个好人来辅国家及进殿试防题临轩唱名必三日前请祷于天所以两朝人才彬彬有闻二帝祈天之効也
　　下诏罪巳
　　宋髙宗驻跸杭州即州治为行宫下诏罪巳求直言赦死罪以下放还
　　凤衔
　　后赵石季龙置戏马台观上安诏书用五色纸衔于木凤之口而颁行之故天子诏书谓之凤诏按石季龙名虎石勒养子也后簒位
　　马负
　　唐代宗睿贞皇后沈氏吴兴人安史之乱陷贼不知所在代宗即位遣使求之不获德宗建中元年乃遥尊帝母沈氏为皇太后诏赠后曾祖祖父一日封拜百二十人其诏制以廏马负载赐其家





　　山堂肆考卷三十五
　　钦定四库全书
　　山堂肆考卷三十六　　　明　彭大翼　撰君道
　　赦宥
　　易解卦雷雨作解君子以赦过宥罪周礼司刑掌三赦一赦曰幼弱再赦曰老耄三赦曰蠢愚又王符潜夫论或三辰有候天气当赦故人从之施德也文中子曰无赦之国其刑必平
　　肆大眚
　　左庄二十二年肆大眚
　　解大难
　　袁崧后汉书贾彪游京师郭林宗李元礼等为谈论之首一言一行天下以为凖的党锢事起彪谓同志曰吾不西游大难不解即入闗乃设方略天子为之大赦
　　鹤留
　　汉书诏曰朕郊见上帝巡于北边见羣鹤留止光景并见其赦天下
　　鸾举
　　汉书诏曰嘉瑞并见鸾凤并举其赦天下
　　乌啼
　　宋元康中徙彭城王义康为豫章临行王义庆时为江州相见而笑文帝闻而怏之召义庆还宅义庆大惧妓妾夜闻乌啼声叩阁云明日当有赦后改义庆为南州因制为乌夜啼曲
　　蝇集
　　秦苻坚欲赦与王猛苻融宻议于甘露堂亲为赦文有一大蝇集于笔端俄有小青衣大呼于市曰县官今大赦须臾不见
　　大害
　　管子曰凢赦者小利而大害也故久而不胜其祸无赦者小害而大利也故久而不胜其福赦者奔走之委舆也无赦者痤疽之矿石也又曰赦出则民不敬惠行则过日益
　　小惠
　　常璩华阳国志时有言丞相诸葛亮惜赦者亮答曰为政以大德不以小惠故匡衡吴汉不愿为赦先帝亦言吾周旋陈元方郑康成间每见言理乱之道悉矣曾不论赦若刘景升父子嵗嵗赦宥何益于政又东汉吴汉病笃光武亲临问所欲言对曰臣愚无所知识愿陛下无赦而已
　　赦亡命
　　东观汉记章和元年赦天下系囚在四月丙子以前减死罪一等而诏令不及亡命郭躬奏曰死罪以下并防更生而亡命捕得独不霑泽伏惟大恩莫不荡宥上善其言即下诏赦之
　　赦殊死
　　崔鸿前秦录王猛疾病未瘳苻坚赦殊死以下
　　涤秽
　　荀悦汉记论大赦者权时之宜非常典也汉兴承兵革之后大过之代比屋可刑故设三章之法申以大赦之令荡涤秽流与人更始时势然也后代承业习而不革失时宜矣
　　荡瑕
　　晋郭璞传宜发哀矜之诏引在予之责荡除瑕衅赞德泽
　　得银印
　　吴志孙皓天册元年吴郡言掘得银印长一尺广三分上刻有年月字于是改年大赦
　　得玉玺
　　崔鸿前赵录刘元海迁都平阳汾水中得玉玺文曰新保之印葢王莾时玺也元海以为巳瑞大赦改年
　　云出
　　望气经黄云四出期五十日当赦
　　风来
　　翼奉风角书春甲寅日风髙去地三四丈鸣条従甲上来有大赦应在六十日又曰冬至后丁巳日有风従巳上来当大赦
　　东狩大赦
　　司马彪续汉书章帝元和三年二月帝东巡狩泰山至于岱宗柴望秩山川羣神大赦天下
　　南郊大赦
　　王隠晋书惠帝元康六年正月上南郊大赦天下
　　树竿
　　唐武后时仗前有大檞树赦日置金鸡其杪赐号金鸡树又百官志赦日植金鸡于仗内竿长七尺上有鸡髙四尺黄金饰首衔幡长七尺盛以绛绳将作监供焉集百官父老囚徒于阙下令衞尉树金鸡宣制讫乃释之又文粹云建鸡竿伐鼍鼓帝命出皇恩普锡巽风作解雨
　　动籥
　　王充论衡赦令将至系室籥动狱中人当出故沈佺期观赦诗云圣人宥天下幽籥动圜狴六甲迎黄气三元降紫泥笼僮西上鼓振迅广场鸡歌舞将金帛汪洋被逺黎
　　封三钱
　　史记每楚王且赦常封三钱之府按三钱黄白赤金也虞夏商周金币有此三品虑人逆知有赦者或窃盗故封之
　　受八寳
　　宋徽宗大观二年受八寳于大庆殿赦先是有以玉印六寸纽献者文曰承天福延万亿永无极诏名镇国寳至是又得良工帝命作六寳以合秦制天子六玺之数与受命镇国二寳通曰八寳
　　贯索夜见
　　晋天文志贯索九星七星夜见大赦天下
　　驿马夜流
　　北史徐路系冀州狱别驾崔隆宗慰问之路曰昨夜驿马星流主赦须臾应至隆宗遣人出城候焉俄而赦果至
　　一嵗再赦
　　唐太宗谓羣臣曰语云一嵗再赦好人喑哑吾有天下未尝数赦者不欲诱民于幸死也
　　三年再赦
　　宋太平兴国六年太宗亲享太庙合祭天地于圜丘先是秦再思上书愿勿再赦且引诸葛亮佐蜀数十年不赦事上以问赵普普曰国家开创以来具存彞制三年一赦所谓其仁如天尧舜之道也刘备区区一方无足师法上然其对赦宥之议遂定
　　偏枯之物
　　孟光责费袆曰赦者偏枯之物非明世宜有
　　旷荡之恩
　　宋钦宗嘉靖二年子旉生故事当肆赦李纲言陛下登极旷荡之恩独遗河北河东及勤王之师夫两河为朝廷坚守而赦令不及何以慰忠臣义士之心勤王之师擐甲荷戈冒犯霜露而恩恤不及后有急难何以使人愿因今赦广示徳意帝従之于是人情翕然
　　耕借
　　礼祭统天子亲耕于南郊以共齐盛王后蚕于北郊以共纯服诸侯耕于东郊亦以共齐盛夫人蚕于北郊以共冕服
　　三推
　　礼月令孟春之月天子乃以元日祈谷于上帝乃择元辰天子亲载耒耜措之于参保介之御间帅三公九卿诸侯大夫躬耕帝借天子三推三公五推卿诸侯九推反执爵于大寝三公九卿诸侯大夫皆御命曰劳酒注云元日上辛也郊祭天而配以后稷为祈谷也元辰郊后吉日也天子借田千畆收其谷为祭祀之粢盛故曰帝借推谓代也
　　一墢
　　国语周宣王即位不借千畆虢文公谏曰古者太史顺时土先时九日告稷稷以告王王乃使司空除坛于借命农大夫咸戒农用及期膳夫农正陈借礼太史賛王王敬従之王耕一墢班三之庶人终千畆民用莫不震动恪恭于农注云天子田借千畆诸侯百畆一墢一耜之墢也王无耦以一耜耕班次也三之谓下各三其上也公三卿九大夫二十七也
　　劝民
　　周成王时耕借以劝民祈社以求谷实故其时民乐治田业也
　　帅属
　　周礼天官甸师掌帅其属而耕耨王借以时入之以共粢盛注云属府史胥徒也
　　祀天地
　　礼祭义昔者天子为借千畆冕而朱纮躬秉耒诸侯为借百畆冕而青纮躬秉耒以事天地山川社稷先古以为醴酪齐盛于是乎取之敬之至也
　　给宗庙
　　汉书文帝二年诏夫农天下之本也其开借田朕亲率耕以给宗庙粢盛
　　先致孝敬
　　五经要义天子借田千亩以供上帝之粢盛当孟春啓蛰既郊之后身率公卿大夫而亲耕焉所以先百姓而致孝敬也
　　当知艰难
　　晋武帝诏近世耕借有慕古之名无供祀之实今修千亩之制当与羣公卿知稼穑之艰难帅先天下
　　耕于钜定
　　汉武帝征和三年帝耕于钜定还至泰山罢方士候神人者
　　耕于下邳
　　东汉明帝永平十五年春二月帝东廵耕于下邳又章帝东廵狩至于岱宗祀五帝于汶上明堂耕于定陶
　　青车
　　汉官仪天子东耕之日亲率三公九卿载青车驾苍马公卿以下车驾如常法
　　黑耜
　　宋太宗雍熙五年大赦改元制振前王之阙典脩耕借之盛仪载陟青坛肃事接神之礼躬推黑耜用恢敦本之风宁惟奉眷祐于乾坤兼以备粢盛于宗庙可大赦天下改雍熙五年为端拱元年
　　躬耕尽亩
　　唐明皇开元中亲祀神农于东郊配以勾芒遂躬耕尽亩
　　复耕数步
　　宋太宗端拱元年亲耕借田始三推有司言礼毕上曰朕志在劝农恨不能终亩岂须为限复耕数步又宋仁宗明道二年行借田礼礼仪使张士逊奏皇帝三推而止上曰朕既躬耕不以古礼为式愿得终亩乃耕十二步而止
　　诸侯知敬
　　礼乐记武王克殷反商散军而郊射左射貍首右射驺虞而贯革之射息也裨冕搢笏而虎贲之士说劒也祀乎明堂而民知孝朝觐然后诸侯知所以臣耕借然后诸侯知所以敬五者天下之大敎也
　　人士耸观
　　宋仁宗明道三年赦文秩开元之遗事述端拱之旧章毖祀农坛亲临帝借公卿执耒而陪侍人士侧肩而耸观于以荷灵休于以劝力穑
　　迎和
　　东汉顺帝即位不行借田黄琼上防昔宣王不借千亩卒有羌戎之患终损中兴之名先农之礼所宜自勉以迎和气
　　顺气
　　唐太宗贞观二年将亲耕孔颖达议礼云天子借田南郊诸侯东郊太宗曰书称平秩东作而青辂黑耜顺春气也五方位少阳田宜于东郊乃耕于东郊
　　择日有事
　　宋太宗雍熙四年诏燔柴告类紫坛屡荐于至诚而执耒亲耕青辂未行于盛礼三推宜举于旧章百代永垂于信史其以来年正月择日有事于东郊
　　因时展采
　　宋仁宗明道元年诏绍述神宗之成宪爰举先穑之精祠申命所司因时展采朕取来年二月择日耕借田先请皇太后恭谢宗庙
　　巡狩
　　白虎通巡者循也狩者牧也王者为天循行以牧人也
　　观民
　　易观卦风行地上观先王以省方观民设敎
　　类帝
　　礼王制天子将出类乎上帝宜乎社造乎襧注曰类宜造皆祭名将出言出为巡狩也
　　修五礼
　　虞书嵗二月东巡守至于岱宗柴望秩于山川肆觐东后恊时月正日同律度量衡修五礼五玉三帛二生一死贽如五器卒乃复五月南巡守至于南岳如岱礼八月西巡守至于西岳如初十有一月朔巡守至于北岳如西礼归格于艺祖用特注云五礼吉凶军宾嘉也修之所以同天下之风俗
　　问百年
　　王制嵗二月东巡守至于岱宗柴而望祀山川观诸侯问百年者就见之命太师陈诗以观民风命市纳贾以观民之所好恶
　　周四岳
　　诗周颂于皇时周陟其髙山嶞山乔岳允犹翕河敷天之下裒时之对时周之命
　　柴三辰
　　马融东巡颂类乎上帝柴乎三辰禋祀于六宗只燎乎羣神
　　审权衡
　　越絶书禹巡狩大越见耆老纳诗书审权衡平升斛
　　宣声敎
　　东汉章帝巡幸诏惟巡狩之制以宣声敎考同遐迩解释怨结
　　展义
　　左庄二十七年天子非展义不巡守注云天子巡守所以宣布徳义
　　作歌
　　汉武帝南巡至于盛唐登天柱山舳舻千里薄枞阳而出作盛唐枞阳之歌
　　天动
