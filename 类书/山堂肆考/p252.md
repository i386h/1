<!-- { "loadSidebar": true } -->
　　山堂肆考卷一百二十七　明　彭大翼　撰文学
　　诗【上】
　　书云诗言志今俗乐词曲各陈其情乃其遗法也歌永言今俗乐唱词曲乃其遗法也声依永今俗乐唱曲应以丝竹乃其遗法也律和声今俗乐以合四工尺等字为板眼如作合字则众音皆以合为节四工尺等字亦然而后不乱乃其遗法也白居易曰诗关美刺者谓之讽谕咏性情者谓之闲适触事而发者谓之感伤梅圣俞曰诗以声律为窍物象为骨意格为髓
　　四言之始
　　虞书帝庸作歌曰勅天之命惟时惟几股肱喜哉元首起哉百工熙哉及元首明哉股肱良哉庶事康哉等句此诗四言之始汉李陵与苏武诗携手上河梁游子暮何之此诗五言之始汉武作栢梁台成诏羣臣二千石能为七言者乃得上坐凡七言每句用韵各述其事谓之栢梁体此诗七言之始谷永始作六言夏侯湛作三言高贵乡公作九言
　　六义之余
　　唐元稹乐府题序诗之流二十四名赋颂铭赞文诔箴行吟咏题怨叹章篇操引谣讴歌曲词调皆诗人六义之余
　　诗史
　　杜甫本襄阳人其先自襄阳徙河南巩县父闲为奉天令遂居少陵而甫生焉天宝初举进士不第天宝末献三大礼赋宗竒之使待制集贤院禄山乱入蜀肃宗立走凤翔上谒拜右拾遗因上书救房琯被黜客秦州流落剑南依严武表为参谋检校工部员外郎年五十九以诗鸣于时凡出处去就动息劳逸忠奋感激一见于诗士大夫谓之诗史
　　诗豪
　　唐刘禹锡字梦得中山人善为诗而晚节尤精白乐天推为诗豪
　　诗窖
　　国史补髙仁裕着诗万首号诗窖
　　诗城
　　唐秦系字公绪防稽人天宝末避乱剡溪客泉州南安号南安居士与刘长卿为诗相倡和权德舆曰长卿自谓五言诗城系以偏师攻之虽老益壮
　　诗垒
　　杜甫诗气靡贾屈垒目短曹刘墙
　　诗筒
　　林逋集注白乐天元微之唱和以筒着诗往来谓之诗筒
　　诗窟
　　唐李陟诗搜得诗窟又五代唐孙鲂沈彬同游李建勲之门为诗社
　　诗坛
　　杜牧之诗今日风骚将谁登李杜坛东坡与欧公子诗君家文律冠西京旋筑诗坛按酒兵袖手莫欺真将种致师须得老门生
　　诗圣
　　朱子曰李太白诗非无法度乃从容于法度圣于诗者古风两卷多效陈子昻亦有全用其句者太白去子昻不逺其尊慕子昻如此按子昻字伯玉射洪人
　　诗师
　　陶岳五代补唐郑谷在袁州僧齐已携诗诣之有早梅诗云前村深雪里昨夜数枝开谷曰数枝非早也不如一枝齐已下拜自是士林以谷为一字师
　　诗料
　　古诗野色供诗料
　　诗嚢
　　见宗室李贺事
　　诗眼
　　唐人五言工在一字谓之句眼
　　诗骨
　　言行録长鬛张郎三十一天遣裁诗作花骨
　　诗债
　　诗话云诗权出薛昌诗债出贾司仓又林逋诗逓去权应急封囘债已还
　　诗斑
　　唐僧诗发为作诗斑东坡诗尚嫌削发有诗斑
　　诗阵
　　宋丁晋公诗物华如阵笔如锋沈谢曹刘是七雄
　　诗盟
　　韵府秋来不见渼陂岑千里诗盟忽重寻
　　诗癖
　　梁简文帝自序云七嵗有诗癖长而不倦白乐天诗人皆有一癖我癖在章句
　　诗魔
　　白乐天诗惟有诗魔降未得每逢风月一闲吟
　　诗思
　　或问孟浩然诗思答曰在灞陵桥驴子背上
　　诗脾
　　韵府清气散入诗人脾
　　诗瓢
　　唐求放达疎旷唐末方外人也吟诗有得将藁撚为丸投大瓢中后卧病投瓢于江曰有得之者方知吾苦心耳瓢至新渠江有识之者曰此唐山人诗瓢也其诗遂传其题郑处士隠居诗数防石泉雨一溪霜叶风业在有山处道成无事中
　　诗筹
　　东坡诗诗律输君一百筹
　　诗狂
　　韵府酒渇思吞海诗狂欲上天
　　诗瘦
　　唐崔颢爱吟咏一日病起人戏之曰子非病因苦吟而瘦也又李白诗饭颗山头逢杜甫头戴笠子日亭午为问縁何大瘦生只为从来作诗苦
　　诗祖
　　苕溪渔隠宋吕居仁以诗得名自言传衣鉢于江西尝作江西宗派图推豫章黄山谷为诗祖自豫章以降列陈师道潘大临谢逸洪刍饶节僧祖可徐俯洪朋林敏修洪炎汪革李錞韩驹李彭晁冲之江端本杨符谢迈夏倪林敏功潘大观何顗王直方僧善权二十五人以为法嗣谓源流皆出自豫章也按居仁本中字申公之孙舜徒少丞之子少学于黄山谷平生因诗以穷耽诗而病
　　诗兄
　　诗品汤休谓呉迈曰吾诗可谓汝诗之父谢光禄曰不然汤诗可为庶兄
　　七步成
　　见亲王
　　十步就
　　职林后魏彭城王聪从幸上党有大松上行而赋诗曰汝可作诗至吾行所而令就也时聪去帝十余步至帝所而就诗曰问大松经几冬山川何如昔风云与古同唐栁公权从文宗幸未央帝曰朕有一喜边戍赐衣久不时今仲春已给当贺我以诗宫人迫之公权即应声成文再诏赋之复无停思帝恱曰子建七步尔乃三焉
　　约句准篇
　　魏自建安之后讫于江左诗律屡更至沈约庾信以音韵相附属对精密宋之问沈佺期又加靡丽囘忌声病约句准篇如锦綉成文学者宗之时号沈宋之问字延清汾州人佺期字云卿相州人
　　深思苦求
　　梁隂铿字子坚工五言何逊字仲言诗与逊齐名时号隂何体宋黄庭坚诗寒炉余几火灰里拨隂何言深思苦求乃得也
　　捶琴
　　梁书栁恽字文畅赋诗未就以笔捶琴坐客以筯和之恽惊其哀韵乃制为雅音后传击琴作诗自恽捶琴始也
　　击鉢
　　萧文琰丘令楷江拱并以文学称竟陵王子良夜集刻烛一寸为诗四韵文琰曰烧一寸烛成四韵诗何难之有乃与江拱等共击铜鉢立韵响灭而诗成
　　子建入室
　　梁钟嵘品曹子建诗其源出于国风如人伦之有周孔鳞羽之有龙凤音乐之有笙竽女工之有黼黻俾尔懐铅吮墨抱篇章而景慕快余辉以自烛故孔氏之门如用诗则公干升堂子建入室景阳潘陆自可坐廊庑之间也景阳晋张协字载之弟
　　李端擅场
　　唐李端嘉祐之侄唐人防集必赋诗推一人擅场如郭暧尚升平公主盛集则推端诗擅场也
　　沾丐后人
　　唐兴诗人承陈隋风流浮靡相矜至宋之问沈佺期等摩揣声音浮切不差号为律诗竞相沿袭开元间稍裁以雅正然持华者质反好丽者壮违人得一槩皆自名所长至杜甫浑涵汪洋千彚万状兼古今而有之他人不足甫乃有余残膏賸馥沾丐后人多矣故元稹谓诗人以来未有如子美者
　　光掩前人
　　遯斋闲览王荆公论杜甫诗悲懽穷泰发敛抑扬无施不可故有平淡简易者有缜密精确者有严重威武若三军之帅者有奋迅驰骤若泛驾之马者有淡泊闲静若山谷隠士者有风流蕴借若贵介公子者盖绪密而思深所以光掩前人而后者无继也
　　情致豪迈
　　唐杜牧为诗情致豪迈人号为小杜以别杜甫
　　语意髙妙
　　苕溪渔话东坡赤壁懐古作念奴娇词语意髙妙真古今絶唱御览重加叹赏赐名西江月
　　辋川相酬
　　唐王维别墅在辋川地最竒胜与裴迪游其中赋诗相酬以为乐
　　兰陵絶唱
　　元稹为浙东观察使辟窦巩为幕巩工诗与之酬答故镜湖秦望之竒益传时号兰陵絶唱
　　西堂梦草
　　见兄弟
　　都看花
　　唐刘禹锡字梦得初贬朗州司马既而召还宰相欲任以省郎而禹锡作都观看花君子诗讥忿当路出为播州刺史后入为主客郎中复作游都观诗且言始谪十年还京师道士植桃其盛若霞又十四年过之无复一在惟兔葵燕麦动揺春风耳盖以诋权近也闻者益薄其行
　　题诗触讳
　　五代孟贯诗云不伐有巢树多移无主花周世宗闻之曰朕伐叛吊民何谓有巢无主此所谓啭喉触讳也
　　作诗托名
　　齐张率能诗虞讷见而诋之率一旦焚毁更为诗示焉托云沈约作讷句句叹嗟无字不善率曰此吾作也讷慙而退
　　长于五言
　　南史谢朓字晖长于五言沈约云二百年来无此诗
　　自成一家
　　丹阳集省题诗自成一家非他诗比也首韵拘于见题则易于牵合中聨缚于法律则难于骈对非若他诗游戏于烟云月露之形可以纵横在我者也王昌龄钱起孟浩然李商隠辈皆有诗名至作省题诗则疎矣王昌龄四时调玉烛诗祥光长赫矣佳号得温其钱起巨鱼纵大壑诗方快吞舟意尤殊在藻嬉浩然骐骥长鸣诗逐逐懐良驭萧萧顾乐鸣商隠桃李无言诗夭桃花正发秾李蕋方繁此等句与儿童无异以此知省题诗自成一家也
　　留诗石间
　　郭素闻王轩游苎萝山遇西子亦从而游焉留诗泉石间寂无所遇无名子作诗三春桃李本无言却被斜阳鸟雀喧借问东隣效西子何如郭素学王轩又栁呉兴尝为诗曰亭皋木叶下陇首秋云飞王元长叹以为佳因书斋壁
　　投诗水中
　　南史崔信明尝矜其文过李百药郑世翼遇信明于江中谓曰闻公有枫落呉江冷之句愿见其余信明多出篇与观世翼览未终曰所见不逮所闻投诸水中引舟而去
　　花鸟愁
　　杜诗老去诗篇浑谩兴春来花鸟莫深愁
　　江山助
　　唐张说字道济既谪岳州而诗亦凄惋人谓得江山之

　　神物防持
　　白居易言刘禹锡诗晩节尤精在处有神物防持
　　夷人爱服
　　见名士
　　为诗刻苦
　　郡阁雅谈刘禹昭字休明婺州人少师林寛为诗刻苦其风雪诗句向夜深得心从天外归懐萧山隠者诗先生入太华杳杳絶良音秋梦有时见孤云无处寻神清峯顶立衣冷瀑边吟应笑千名者六街尘土深尝与论诗云五言句如四十个贤人不乱着一个屠沽辈也
　　为诗纎艳
　　白居易作乐府百篇规讽时事流闻禁中上见而恱之召拜翰林学士杜牧之谓居易诗纎艳不逞非庄人雅士所为流传人间子父女母交口教授淫言媟语沦入肌骨不可去
　　上薄风骚
　　元稹集杜子美诗上薄风骚下无沈宋言夺苏李气吞曹刘掩顔谢之孤标杂徐庾之纎丽尽得古人之体势而兼昔人之所独专矣
　　下顾沈谢
　　唐孟郊字东野李观称其诗髙处在古无上平处下顾沈谢
　　泣鬼
　　李白初自蜀到京师贺知章闻其名见之白出蜀道难示之知章曰公非人间人岂太白星精耶解金换酒与之醉饮而归及见乌夜啼曲曰此诗可泣鬼神又杜甫赠白诗昔年有狂客号尔谪仙人笔落惊风雨诗成泣鬼神
　　惊人
　　杜诗为人性癖耽佳句语不惊人死不休
　　三人罢吟
　　唐元微之与刘梦得韦楚客同防于白乐天舍各赋金陵懐古诗刘满引一杯饮已即成其诗曰王濬楼船下益州金陵王气黯然收千寻铁锁沈江底一片降幡出石头人世几囘伤往事山形依旧枕寒流而今四海为家日故垒萧萧芦荻秋白览诗曰四人探骊龙子先获珠所余鳞角何用耶三人于是罢吟
　　诸英阁笔
　　唐孟浩然尝游秘省值秋月新霁诸英毕集相与赋诗次当浩然浩然即援笔书曰微云淡河汉疎雨滴梧桐举坐嗟其清絶咸以之阁笔
　　鞭挞扬马
　　李阳氷序李白不读非圣之书耻为郑卫之作自风骚之后驰骋屈宋鞭挞扬马千载独步唯公一人又岑参诗与李杜相颉颃歌行则流出肝肺无斧凿痕郊岛之旬锻月链者参谈笑为之
　　压倒元白
