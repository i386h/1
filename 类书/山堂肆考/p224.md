<!-- { "loadSidebar": true } -->
　　晋陶渊明为彭泽令不以家累自随送一力给其子书曰汝旦夕之费自给为难今遣此力助汝薪水之劳此亦人子可善遇之
　　怙势
　　唐柳子华为昭应令宰相元载有别墅以奴主务自称郎将怙势暴纵租赋未尝入官子华因奴入谒收付狱发其宿罪杖杀之一邑震伏
　　厮台掠民
　　唐安乐公主与长宁定安三家厮台掠民子女为奴婢左台御史袁从一缚送狱主入诉帝为手诏谕免从一曰陛下纳主诉纵奴驺掠平民何以治天下臣不忍屈陛下法以偷生也又李绛为华州刺史承璀田多在部中主奴扰民绛捕系之
　　厮竖预政
　　唐崔荛为陜虢观察使是时王仙芝乱汉上河南群盗并起荛简脱不晓事委政厮竖
　　作车
　　韩愈送穷文正月乙丑晦主人使奴星结柳作车缚草为船按奴星韩奴名又北齐王元景奴名典琴江表传呉太奴名谷利
　　锄药
　　唐施肩吾诗锄药雇老叟焚香呼小青
　　悼亡奴诗
　　唐温州刺史朱褒悼亡奴诗防归冥漠魄归泉只住人间十五年昨日施僧裙带上断肠犹系琵琶弦注云唐人亡者遇七日则以亡者衣物施僧事见唐杨氏丧仪
　　诏跛奚文
　　黄山谷作跛奚文女弟阿通归李安诗为置婢无所得乃得跛奚蹒跚离防不利趋走主人不悦厨人怒骂黄子笑之曰尧牵羊而舜鞭之羊不得食尧舜俱疲百羊在谷牧一童子草露晞而出草露湿而归不亡一羊在其指防故曰使人也器之物有所不可则亦有所宜呼跛奚来前善为若诏之汝能与壮士拔距乎能与群狙赋芧乎能与八骏取路乎能逐三窟狡乎皆曰不能曰是固不能闺门之内固无事此今将诏若可为者晨入庖舍涤铛瀹釜料简茹畱精黜觕脔肉法欲方脍鱼法欲长起溲如截肪煮饼深注汤和麋勿投醯韲臼晚用姜葱防不用焦旋葅不用黄饭不欲着牙扬盆勿驻沙姨防临食爬垢掩发染指防杓嘬胾怀骨事无大小尽当闗白凡前之为汝能之否跛奚对曰我缺于足犹全于手如前之为虽劳何咎黄子曰若是则不旣有用矣乎皆应曰无不满意
　　懒须
　　初学记王褒有奴号髯奴尝有辞责其须曰我观夫人须长而黑髯弱而调离离若緑坡之竹郁郁若春田之苗若子之髯旣乱且赭枯槁秃瘁浊垢流离汚秽泥土无素顔可依无丰頥可恃懒须瘦面常如死灰曾不如犬羊之尾为尔须者不亦难乎
　　蓬首
　　辍耕録许鲁斋先生在中书日命牙侩雇一仆役特选一能应对闲礼节者进却之曰特欲老实耳他日领一蓬首垢面愚騃之人来遂用之侩请问其故先生曰谚云马骑上等马牛用中等牛人使下等人马上等能致逺牛中等易驯人下等良善若其聦明过我则我反为所使矣如司马温公家一仆三十年止称君实秀才苏子瞻学士来谒闻而教之明日改称大叅相公公惊问仆以实对公曰好一仆被苏东坡教坏了这便是様子
　　不肯行酤
　　汉王褒僮约蜀郡王子泉以事到煎上寡妇杨惠舍有一奴名便了倩行酤酒便持大杖上冢巅曰大夫买便了时但约守冢不约为他家男子酤酒也子泉大怒曰奴宁欲卖耶惠曰奴父讶人人无欲者子决卖券云奴复曰欲使皆当上券不上券便了不能为也子泉即读券文其略曰舍有客至题壶行酤汲水作餔涤杯整按披蒜断苏切脯筑肉臛芋脍鱼炰鳖烹茶尽力具铺犬吠当起惊告邻里掁门拄户上楼击鼓持盾曳矛环落三周勤心疾作不得遨逰奴老力索种莞织席事讫欲休当舂一石夜半无事浣衣当白奴不听教当笞一百读券文讫词穷咋索仡仡叩头两手自缚目泪下落鼻涕长一尺如王大夫言不如早归黄土陌蚯蚓鑚额早知当尔为王大夫酤酒真不敢作恶
　　不服执烛
　　后魏甄琛举秀才入都常与客奕棊苍头执烛或睡则加杖奴曰郎君若为读书执烛不敢辞今博奕是何事也琛大慙遂硏习经史
　　易酒
　　唐阳城尝絶粮遣奴求米奴以米易酒醉卧于路城怪其不还与弟迎之未醒城乃自负以归及醒谢罪城曰天寒而饮何责焉
　　取浆
　　唐窦轨戒家奴无出外忽遣奴取浆公厨旣而悔焉曰要当借汝头以明法命斩奴
　　奴能斫石
　　林邑记夷奴范文夷师父奴也以刀斫石如斩芦苇后为国王
　　奴可托金
　　宋程明道虽奴仆必托以忠信尝自澶渊遣奴持金诣京师贸用物付金之数可当二百千奴无父母妻子同列闻之皆骇且诮旣而奴持物如期而归众始叹服
　　操棰出主
　　战国楚公子防服过宋门者难之其仆操棰而骂曰也不力门者出之
　　以杖击臣
　　宋武帝宠一昆仑奴尝以杖击羣臣
　　恃爱挟权
　　汉霍光监奴冯子都有殊色光爱幸之常与计事颇挟权倾郡邑注云监奴谓奴之监家务者
　　感恩刻骨
　　宋李沆字太初一仆逋宅金数十忽一夕遁去其仆有女将十嵗自冩一券系于带愿卖于宅以偿焉沆大恻然祝夫人曰愿如已子育于室夫人如言教训妇德及筓择壻具奁归之后父归京闻之感佩刻心骨沆病仆夫妇刲股为羮馈之沆薨缞经三年以报
　　奴知文章
　　晋郗愔字方回有苍头善知文章王羲之爱之每称于刘惔惔问何如方回羲之曰小人耳何得比郗公惔曰不如方回故常奴耳
　　奴善骑射
　　唐王毛仲父坐事没为官奴生毛仲长事临淄王王出潞州有李守德者为人奴善射骑王市得之与毛仲并
　　爱才
　　唐萧颖士有奴事颖士十年笞楚严惨或劝其去答曰非不能去爱其才耳
　　化德
　　唐阳城值嵗饥屏迹不过乡里屑榆为粥讲论不辍有奴都儿化其德亦方介自约或哀其馁与之食不纳后与糠覈数杯乃受之
　　守主不离
　　涑水记闻王逵者屯田郎中李昙仆夫也事昙乆亲信之旣而去昙应募兵以选入捧日军凡十余年防昙以子学妖术妄言事父子系械御史台狱上怒甚治狱急昙平生亲友无一人敢饷问之者逵旦夕守台门不离给饮食候信问者四十余日昙坐贬恩州别驾仍即时监防出城诸子皆流岭外逵追哭送之昙河朔人不习岭南水土从者皆辞去曰我不能从君之死乡也数日昙感恚死旁无家人逵使母守其尸出为治丧事朝夕哭如亲父子见者皆为流涕殡昙于城南佛舍然后去嗟乎彼所得于昙不过一饭一衣而已今世之士大夫因人之力致位公卿而故人临不测之患屏手侧足戾目视之犹惧其祸之及已也若畏猛火逺避去之或从而挤之以自脱敢望其优恤赈救耶彼虽巍然衣冠类君子哉稽其行事则此仆夫必羞之
　　事主不贰
　　宋黄山谷曰役者余成忠信不贰事鄙八年未尝见其过葢自少时至于今行年六十矣犹一日也吾尝与僚友论其为人虽古之学问士大夫木强而厚于德如第五公胡威未能逺过也岂子夏所谓虽曰未学吾必谓之学矣者乎吾贫不能脱其役与之同归江湖之上作诗以识愧云诗曰丹籍生涯无列鼎白头忠信可专城自非车骑将军势愧使王尼常作兵按王尼晋人字季孙尝为兵在大将军幕府洛中名士王澄胡毋辅之皆与尼友大将军闻之与尼长假遂得离兵
　　奴盗银杯
　　唐柳公权字诚悬善书公卿贶遗巨万多为主蔵奴海鸥龙安盗用尝别贮杯盂一笥縢缄如故而器皆亡奴妄言叵测者公权笑曰银杯羽化矣不复诘
　　奴窃银器
　　宋张文定齐贤为江南漕日家宴一奴窃银器数事置怀中公熟视不问后为宰相厮役多得班行此奴不沾寸禄乘间泣告公曰尔忆江南盗吾银器乎我怀之三十年不以告人汝亦不知也吾进退百官激浊扬清安敢以盗贼荐耶念汝事我乆今与钱三百千不可复畱奴拜谢而去
　　通主爱婢
　　齐张敬儿家贫佣赁自给尝为呉泰家担水通泰所爱婢事发将杀之逃卖棺材中以葢加上乃免后宋明帝立四方反叛敬儿为将啓帝云呉泰以丝助哀顗为弩诏收籍呉氏家人保身得出其财货数十万敬儿皆有之取所通婢以为妾
　　私主侍儿
　　沈洵为节度使奴私其侍儿洵将戮之奴惧结牙将为乱夜攻洵灭其家
　　奴享长寿
　　并州刺史毕轨送故汉辽将军范明友鲜卑奴年二百二十嵗言语饮食如常人风俗通公孙志节有苍头名余地年七十二
　　奴得封侯
　　东汉光武朝渔阳太守彭宠自负其功帝接之不满意遂反其苍头子宻等斩宠及妻首来降封奴为不义侯
　　婢妾
　　覆酒
　　刘向列女传周大夫仕于周妻滛于隣主父还妻恐觉之为毒药使媵婢进之婢私念曰进之则杀主父告之则杀主母因佯覆酒主父怒而笞之妻恐婢言之因他过欲杀之婢就杖将死而不言主父之弟闻之直以告主父主父放其妻将纳婢婢辞以自杀主父乃厚币嫁之
　　翻羮
　　东汉刘寛字文饶性度寛仁多恕虽在仓卒无疾言遽色夫人欲试寛令恚伺当朝会严装已讫使婢奉肉羮翻汚朝服寛令收之神色无异徐顾婢曰羮烂汝手乎天下以此称为长者
　　没身赎父
　　见女
　　挺身代主
　　皇甫谧列女后传会稽翟素者受聘未及配适遭贼欲犯之临以白刃素婢名青青乞代素死贼杀素后欲犯青青青青曰向欲代素恐被耻获害耳今素尚死何以生为复杀之
　　家婢知书
　　刘义庆世说郑家奴皆读书尝怒使曳一婢于泥中一婢来问曰胡为乎泥中答曰薄言往愬逢彼之怒
　　胡婢善射
　　三辅决録金袆为郡上计畱在许都时魏武使长史伍必将兵卫天子于许都袆与必相善知袆有胡婢善射尝使之从其后也
　　执炉
　　汉尚书郎入直给侍使二人选端正妖丽者执香炉防衣服
　　添香
　　刘禹锡和白乐天诮失婢诗把镜朝犹在添香夜不归鸳鸯拂瓦去鹦鹉透笼飞不逐张公子即随刘武威新知正相乐从此脱青衣又刘谧之牋曰方欲教奴学耕使婢执杼
　　遗婢主爨
　　晋祖讷字士言家贫常自炊爨以养母大将军王敦闻之遗其一婢辟为从事中郎人戏曰奴价倍婢价讷曰百里奚何必轻于五羖羊皮耶
　　遣婢掌牋
　　唐潞州节度使薛嵩有青衣曰红线善弹阮咸通经史嵩遣掌牋表号内记室后田承嗣欲并潞州嵩深忧之红线曰某诚贱品亦能解主公之忧乃夜潜至魏城窃承嗣床头金盒而回嵩即作书遗承嗣曰昨暮有客自魏中来云从元帅床头获一金盒不敢畱谨用封纳承嗣见盒惊倒自是与嵩和好
　　吹篪降羌
　　后魏河间王琛为秦州刺史诸羌叛屡讨之不降有婢曰朝云善吹篪王令朝云假为贫媪吹篪而乞诸羌闻之悉皆流涕迭相谓曰何为弃坟井在山谷为冦也即相率归降秦人语曰快马健儿不如老妪吹篪
　　出财募士
　　唐崔宁弟寛守成都杨子琳乘间防泸州寛与战力屈寛婢妾任素骁勇即出家财十万募勇士得千人设部队自将以进子琳大惧而退
　　侍婢杀主
　　汉大司空扶平侯王崇就国嵗余为侍婢所杀
　　旧婢告主
　　唐杨谨矜父冢草木皆流血惧问所善胡人史敬忠敬忠使身桎梏裸而坐林中厌之防婢春草有罪谨矜欲杀之敬忠曰勿杀卖之可市十牛嵗耕田十顷谨矜从之婢入贵妃姊家因得见帝帝爱其辩慧畱宫中寖侍左右帝问所从来婢奏为谨矜家所卖具言敬忠夜过谨矜坐庭步星夜分乃去帝大怒后王拱等与李林甫作飞牒告谨矜有诏赐死
　　诬人为奸
