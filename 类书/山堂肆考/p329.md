<!-- { "loadSidebar": true } -->
　　汉韦贤为大鸿胪有相士相之当至丞相贤有男四人又使相之至第二子成曰此子亦当为丞相贤曰我若为丞相有长子在是子安得为之贤后竟为丞相既死而长子有罪乃立成又博物志相家说人臣得龙之一体当至公相曾公亮得龙之王安石得龙之睛皆为宰相
　　当为将军
　　唐杭州狱吏凌华遇相者曰能舍吏当为将军华为吏酷暴以取贿赂元和初因病一夕梦见黄衣使宣牒云华昔宰剧县甚着能绩后有阙行谪官圜扉俟其修省大乖乃心玉枕巍然委诸庸贱付有司追凌凿玉枕骨送上俄有人执刀斧凿其脑华既醒扪其脑而骨亡后十五年暴卒
　　魋顔蹙齃
　　史记蔡泽从唐举相曰吾闻先生相李兊百日之内持国秉政有之乎曰有之曰若臣何如唐举熟视而笑曰君曷鼻巨肩魋顔蹙齃膝挛吾闻圣人不相殆先生乎蔡知唐举戏之乃曰富贵吾所自有所不知者夀也愿闻之唐举曰从今以往四十二年泽笑谢而去谓其御者曰吾跃马疾趋懐黄金之印结绶于腰揖让人主之前食肉富贵四十二年足矣
　　燕颔虎头
　　汉班超诣相者相者曰当封矦万里之外超问其状相者曰生燕颔虎头飞而食肉此万里矦相也果封定逺矦
　　纵理入口
　　汉周亚夫为河内守许负相之曰君后三嵗为侯八嵗为将相持国秉政后九年而饿死亚夫笑曰既已贵如负言又何说饿死负指其口曰纵理入口此饿死法也后有罪下廷狱不食五日呕血死又汉文帝使善相者相邓通曰当贫饿死上曰能富通者在我于是赐通蜀严道铜山得自铸钱及景帝即位有人告通盗出徼外铸钱竟案验没入之寄死人家按应劭云许负河内温人老媪也楚汉春秋髙祖封负为鸣雌侯
　　赤脉干瞳
　　袁天罡见窦轨曰君伏犀贯玉枕辅角全起十年且显立功在梁益间后轨果为益州行台仆射天罡复曰赤脉干瞳方语而浮赤入大宅公为将必多杀愿自戒轨果坐事见召天罡曰公无忧右转泽而动不久必还果还为都督
　　状有反相
　　汉呉王濞髙祖兄仲之子也髙祖立为吴王已受印召濞相之曰若状有反相独悔业已拜因拊其背曰汉后五十年东南有乱岂若耶后果反
　　指有竖理
　　相者师圭相陶侃至左手谓曰君中指有竖理当为公若更彻于上贵不可言侃归家以针刺决之见血洒壁上乃为公字以纸裛手公字愈明后果如言
　　足履文
　　东汉李固鼎角匿犀足履文后为太尉
　　耳有息
　　袁天罡相李峤曰睡则气从耳出名息必贵之相也
　　当以经术进
　　汉翟方进年十五为小吏迟钝数为掾吏骂辱乃诣蔡父相大竒其形曰小吏也而有封侯骨当以经术进
　　将以文章显
　　袁天罡在洛阳与杜淹王珪韦挺游天罡谓杜淹曰公兰台学堂全且博将以文章显谓珪法令成天地相临不十年官五品谓挺面如虎当以武处官然三君久皆得谴吾且见之至武徳中俱以事流嶲州
　　当有水厄
　　魏钟繇与族父瑜至洛阳道遇相者曰此童有贵相然当厄于水行未十里度桥马惊堕水几死瑜以相者言中益贵繇而供给资费使得专学
　　必主兵死
　　晋书歴阳陈训相甘卓曰头低视仰相名眄力目中赤脉自外入必主兵死后果为王敦所杀
　　鸱目虎吻
　　汉王莽侈口蹷颈露眼赤睛大声而嘶身长七尺五寸反膺髙视瞰临左右有方技待诏黄门者或问以莽形貌待诏曰所谓鸱目虎吻豺狼之声者也故能食人亦当为人所食
　　蜂目豺声
　　晋王敦字处仲潘滔相之曰处仲蜂目已露豺声未振若不噬人亦当为人所噬后为江州牧起兵内向伏诛
　　女相富贵
　　见婚礼
　　儿相殀贱
　　唐柳浑十余嵗有巫告曰儿相殀且贱为浮屠可缓死诸父欲从其言浑曰去圣教为异术不若速死学愈笃后至宰相宋胡铨赠相士序曰昔相士言杨氏当大贵已而果然不三十年杨之族为尽殱柳宜城或言儿相殀且贱请易业可免卒不许后竟为贞元名臣子谓杨氏果贵耶柳氏果贱耶
　　当刑而王
　　史记黥布者六人也姓英氏秦时为布衣少年有客相之曰当刑而王及坐法布欣然笑曰人相我当刑而王几是乎后从项王有功封九江王
　　虽贱必贵
　　史记姑布子卿善相见无恤曰真将军也赵简子曰是子其母翟贱婢也奚道贵哉子卿曰天之所授虽贱必贵
　　眼无守睛
　　魏管辂自言额无生骨眼无守睛鼻无梁柱脚无天根背无三甲腹无三壬皆不寿之相
　　手有贵相
　　仇池笔录王克正自江南归宋朝为直舍人院及卒无子其家修佛事唯一女十余嵗捧炉跪于像前会陈抟入吊出语人曰王氏女吾虽不见其面但观其捧炉手相甚贵若是男子当白衣入翰林女子嫁即为国夫人后陈晋公恕为叅知政事一日太宗从容问曰卿娶谁氏有几子对曰臣无妻今有二子太宗曰王克正江南旧族身后唯一女令淑卿可作配晋公辞年髙太宗敦谕再三遂纳为室不数日封郡夫人如陈之相也
　　元琰语迟
　　见神童
　　昭达目眇
　　张昭达少遇相者曰卿貌甚善但小亏则当冨贵大同中昭达因醉坠马鬓角少伤昭达喜之相者曰未也侯景之乱昭达为流矢所中眇一目相者见之曰卿相善矣不久当富贵后果为司空
　　举镜知刑
　　蜀张裕晓相术每举镜视面自知刑死未尝不扑之于地后为刘备所杀
　　嗅扇知气
　　野语有耿听声者兼能嗅衣以知吉凶贵贱德寿闻其名取宫人扇百余杂以上及中宫所御令小黄门持叩之耿嗅至后扇云此圣人也然有隂气至上扇乃呼万嵗上竒之呼入北宫又取妃嫔珠冠十数示之至一冠奏曰此有尸气时贵妃已薨此其故物也
　　真英物
　　见诞子
　　大贵人
　　宋陈莹中入朝已立班上御朝差晚杲日照耀众莫敢仰视蔡京注目久而不瞬莹中私谓中省曰此公视日不瞬真大贵人也
　　状似刘琨
　　晋桓温自以雄姿比宣帝刘琨之流及北伐还得一巧作老婢访之乃琨妓女也女一见温潸然而泣温问故答曰公甚似刘司空温笑出外整理衣冠入呼婢又问婢云公面甚似恨薄眼甚似恨小须甚似恨赤形甚似恨短声甚似恨雌温于是褫冠解带昏然而睡不怡者累日又南唐宋齐丘微时相者相之曰君贵不可言然亚夫下狱君实有之位极之日当早引退庶几保全后齐丘登相位数载遂致仕复以大司徒就征未几坐陈觉谋干纪事赐死
　　额似临淮
　　唐柏良器父友王涣为李光弼从事见良器谓曰尔额文似临淮王面黑子似顔平原殆能立功名乃荐之光弼
　　当为国王
　　晋史武昭王李暠字盛前汉将军李广之十六世孙盛少好学长习武艺与吕光太史令郭馨及其同母弟宗繇同宿馨起谓繇曰君当位极人臣李君有国王之分家有骟黄马生白额驹是其时也吕光之末京兆段业自称凉州牧署盛为令会炖煌太守孟敏卒于是防军郭谦等以盛温毅有惠政推为炖煌太守盛初难之宗繇仕于邺告归炖煌言于盛曰兄忘馨之言耶白额驹今生矣盛乃从之自是霸有秦凉迁都酒泉国人上諡曰武昭王至唐朝尊上諡号曰兴圣皇帝按白额驹一作白马驹李白送弟诗吾家白额驹逺别临东道他日相思一梦君池塘应得生春草此言白额驹者只谓同所自出云尔亦犹老杜诗龙种自与常人殊之意
　　推为留后
　　唐王庭凑为戎职寝于道侧有山人熟视之曰君鼻中之气左如龙右如虎龙虎相争当为王后遇田正之难军中推为留后
　　荀卿非相
　　荀子非相篇相形不如论心论心不如择术形相虽恶而心术善无害为君子也形相虽善而心术恶无害为小人也葢帝尧长帝舜短文王长周公短仲尼长子弓短仲尼之状面如蒙倛周公之状面如断菑皋陶之状色如削闳天之状面无见肤傅说之状身如植鳍伊尹之状面无须麋禹跳汤偏尧舜参牟子从者将论志意比类文学耶直将差长短辨美恶而相欺傲耶昔者桀纣长巨美姣天下之杰也筋力越劲百人之敌也然身死国亡为天下大僇后世言恶者必稽焉是非容貌之患闻见之不众议论之卑耳按荀子名况又曰荀卿者后人相尊而号为卿也后又谓之孙卿子者避汉宣讳也
　　杜牧论相
　　杜牧曰吕公善相人言女当大贵宜以配季季后为天子吕后复称制天下王吕氏子弟悉封以大国隋文帝相工来和辈亦言当为帝者后簒窃果得之诚相法不谬矣吕氏自称制为后凡二十余年隋氏自簒至灭凡三十六年男女族属杀灭殆尽不知一女子为吕氏之福耶为祸耶一男子为杨氏之福耶为祸耶得一时之贵灭百世之族彼知相法者当曰此必为吕氏杨氏之祸乃可为善相人矣今断一指得四海凡人不欲为况以一女子一男子易一族哉
　　发际四道
　　石勒尝卖为奴有父老谓勒曰君鱼龙发际上四道已成当贵为天子言讫忽然不见勒后僭位
　　额上五柱
　　隋文帝龙额上有五柱入顶有文在手曰王字长上短下相者私谓帝曰公当为天子后果然文帝乃杨坚也
　　六十建功
　　晋羊祜游汝水滨父老谓曰孺子有好相年六十当建大功
　　十年践位
　　宋曾谏议致尧性刚介少许可一日在李侍郎虚巳坐上见晏元献公晏李之婿也时方为奉礼郎谏议熟视之曰晏奉礼他日贵甚但老夫耄矣不及见子为相也又吕许公夷简为相时文潞公彦博为太学博士谒许公许改容接之因语曰太博此去十年当践其位又夏英公竦谪守黄州时厐颍公籍为司理参军英公曰厐司理他日富贵逺过于我既而四公皆至元宰古云贵人多识贵人信有之也
　　扪骨
　　太平广记唐贞元末相骨山人以无目故逢人以手扪之必知贵贱房次卿方勇于趋进率先访之及出户时后谒者盈巷覩次卿已出迎问之曰何如荅曰不足言不足言且道个杜长秀才位极人臣何必更言然杜循后果带相印镇西蜀云
　　听声
　　术士王生瞽而善聴声丁晋公守金陵王生潜聴其马蹄声曰参政月中必召拜相果如其言真宗晏驾晋公充山陵使王生来京师俾聴马蹄声生曰有西行之兆诸子责曰尔知相公充山陵使故有是说或密问之荅曰蹄西去而无回声故云后公果罢相分司西京继贬崖州
　　眼似王敦
　　邵氏闻见録李承之在宋仁宗朝官州县因邸报包拯拜参政或曰朝廷自此多事矣承之正色曰包公无能为今知鄞县王安石眼多白甚似王敦他日乱天下者此人也
　　骨类多逊
　　归田录初冦莱公年十九擢进士第有相者曰君相甚贵但及第太早恐不善终若功成早退庶免深祸君骨类卢多逊耳后果如其言
　　众中识贵
　　吴越史文穆王元瓘讨李涛有日者视王曰此人手刅百人当大贵时广徳山院僧自新闻元瓘至众皆遁而自新巍然晏坐军中有问其故者僧曰前后左右皆兵耳将安适乎时王在众中自新乃敛衣奉迎王与语久之及师还遂载自新而归王问自新当时何以见识荅曰微僧无他术但覩君骨法非常故幸得相识耳
　　会中求贵
