<!-- { "loadSidebar": true } -->
　　山堂肆考卷二百六　　　明　彭大翼　撰果品
　　枣子
　　格物总论枣实大者如鸡卵小者如鸡心核小者为佳尔雅注今江东枣大而鋭上者呼为壶枣言枣犹瓠也细腰者今谓鹿卢枣清异録百益一损者枣一益百损者梨医氏目枣为百益红梨为百损果曽子不食
　　孟子曰曽晳嗜羊枣曽子不忍食羊枣尔雅注实小而圆紫黒色俗呼为羊矢枣
　　鲍焦强吐
　　风俗通鲍焦耕田而食凿井而饮在山中唯食枣或曰子所植耶遂强吐之立枯而死
　　实如瓶
　　尹喜与老子西游省太真王母共食玉文之枣其实如瓶
　　核如针
　　洛阳伽蓝记景阳山有百果园果有仙人枣长五寸核细如针霜降乃熟
　　赤心
　　西京杂记帝修上林苑羣臣各献名果有青华枣赤心枣
　　朱实
　　潘岳笙赋枣下纂纂朱实离离
　　万年一实
　　洞防记房嵣细枣出房嵣山山临碧海此枣万年一实笮之有膏可用燃灯汉武帝元鼎元年起招仙阁进房嵣
　　百嵗一实
　　拾遗记北极有岐峯之隂多枣树百寻其枝茎皆空实长一尺核细而柔百嵗一实
　　上林献
　　汉武帝时上林献枣上以所持杖击未央殿前槛呼东方朔曰叱叱先生朿朿先生知此箧中何物朔曰上林苑献枣四十九枚上曰何以知之朔曰以呼朔者上也以杖击槛者两木也两木林也朿朿者枣也叱叱者四十九也上大笑赐帛十疋
　　安平产
　　卢毓冀州论安平好枣地产不为无珍
　　安邑千树
　　汉书安邑有千树枣其人与千户侯等
　　官园三星
　　广志官园有三星枣骈白枣蹙咨枣
　　含核不食
　　后汉书孟节能含枣核不食可至十年
　　含枣不饥
　　东阳记信安县有悬室坂晋时有民王质伐木至石室中见童子四人弹瑟而歌质因倚柯聴之童子以一物如枣与质含之便不复饥
　　请活饥民
　　见栗
　　请赋战士
　　英雄记孔文举为东莱贼所攻城欲破治中左承祖请以官枣赋与战士
　　啖吉
　　见夫
　　掷琛
　　见栗
　　用哺程莫
　　蔡邕奏事程莫年十四时叔父病故莫抱叔尸号泣悲哀舅哀其羸劣嚼枣肉以哺之莫见食戯欷不能吞咽
　　不媚刘勲
　　杜氏新书杜畿为河东太守平虎将军刘勲为太祖所亲贵震朝廷常従畿求大枣畿拒以他故后勲伏法太祖得其书叹曰杜畿可谓不媚灶也
　　石园葱茂
　　邺中记石虎园有西王母味絶美枝叶葱茂四时不凋九月生花十二月熟
　　赵庭婆娑
　　北梦琐言石晋朝赵令公莹庭有檽枣婆娑异常四逺俱见望气者曰此家有登宰辅者不在其身在其子孙后令公由太原遂大拜
　　大如
　　史记李少君以郤老方见上曰臣曽游海上见安期生食巨枣枣大如
　　大如卵
　　河东猗氏县出大枣子如鸡卵
　　弱枝
　　潘岳闲居赋同文弱枝之枣
　　无核
　　神仙传永乐县有无核枣人不可得永乐道士侯道华窃食之
　　枣长二寸
　　广志谷城紫枣长二寸
　　枣长四寸
　　大业拾遗録信都献仲思枣长四寸紫色而细文
　　狗牙
　　广雅枣有狗牙鸡心牛尾羊角猕猴细腰之名
　　羊角
　　邺中记石虎园中有羊角枣清异録睢阳有鸡冠枣宜作脯醍醐枣宜生啖或谓枣是圣花儿
　　仙人枣
　　杂俎晋时太仓南华林园有枣长五寸其核如针名仙人枣
　　夫人枣
　　广志梁国园出大白枣又有夫人枣
　　橘子【附金橘】
　　格物论橘有数种枝多生刺叶两头尖三月着花结实至冬黄熟一名木奴春秋运斗枢曰璇星散为橘金橘为小木奴元稹诗金丸小木奴又广州记卢橘皮厚大如柑酢多至夏熟土人呼为壶酒
　　扬州锡贡
　　夏书淮海惟扬州厥包橘柚锡贡
　　南越出税
　　任昉述异记越多橘柚园越人嵗出橘税
　　可口
　　荘子曰三王五帝之礼义法度譬诸栌梨橘柚其味相反而皆可于口
　　裂牙
　　吴志吴王餽魏文帝大橘帝诏羣臣曰南方有橘酢正裂人牙时有甜耳
　　晏子不剖
　　晏子春秋晏子使楚楚王进橘置削晏子并食不剖王曰橘当剖对曰臣闻赐人主前者桃不削橘柚不剖今者万乗无教故不敢剖臣非不知也
　　虞愿不取
　　南史虞愿始数嵗家中橘树冬熟诸儿竞取之愿独不取家人皆异之
　　比封君
　　汉食货志江陵千树橘其人与千户侯等
　　号木奴
　　白六帖李衡种甘橘千树号千头木奴言利博也
　　逾淮为枳
　　见淮列子曰橘柚有鄊又曰橘柚凋于北徙若榴郁于东移
　　渡江化橙
　　淮南子曰夫橘树至江北化为橙
　　赠汉女
　　张衡南都赋游女防珠于汉臯之曲注云游女汉女也郑大夫交甫于汉臯见之而赠以橘柚
　　掷蒋侯
　　防稽东野有女子姓吴字望子路中忽见一贵人俨然端坐即蒋侯像也因掷两橘与之遂数数形见即与情好
　　交趾置官
　　异物志汉武帝时交趾有橘宫置长一人秩三百石主嵗贡御橘
　　蜀土给客
　　魏王花木志蜀土有给客橙似橘而非若柚而香冬夏华实相继通嵗食之亦名卢橘
　　洞庭山
　　山海经洞庭之山其木多橘又广州记罗浮山橘夏熟实大如梨又东方裔外有建春山上多橘柚
　　徳阳殿
　　李尤徳阳殿赋橘柚含桃百果成丛
　　请除橘籍
　　吴阚泽表请除臣橘籍故宋吴淑赋阚泽抗表以除籍
　　请弛橘禁
　　孔六帖薛戎迁浙东观察使旧例所部州橘未贡先鬻者死戎请弛其禁
　　遗母
　　吴志陆绩字公纪年六嵗于九江见袁术术出橘绩懐数枚去拜而堕地术谓曰陆郎作宾客而懐橘乎跪答曰欲归遗毋术大竒之
　　赐臣
　　唐太宗蓬莱殿九日宴羣臣赐湖南新橘
　　屈庭
　　谢承后汉书沛国桓俨字文林罢县居扬州従事屈豫室中庭有橘树一株遇其实熟乃以竹藩树四面风吹两实堕地即以绳缚系于树
　　苏井
　　见医士
　　五官献
　　益部耆旧杨由为成都文学少治易晓占忽有风起太守廉范问之由曰南方有荐木实者色黄赤顷之五官掾献橘数包
　　二叟戏
　　见仙
　　羲之帖送
　　王羲之帖奉橘三百颗霜未降未可多得
　　应物诗赠
　　唐韦应物故人九日求橘戏赠怜君病后思新橘始摘犹酸亦未黄书后欲题三百颗洞庭须待满林霜
　　一蔕十二实
　　续世説晋咸和六年平西将军庾亮贡橘十二实共一蔕以为瑞羣臣毕贺
　　一嚢数百枚
　　江淮异録陈允升好道抚州危全讽迎置郡中尝夜坐危谓之曰丰城橘美颇思之允升曰方有一船泊丰城港今为取之港去城十五里少选即还携一布嚢有橘数百枚
　　厚赀以致
　　广记唐刘晏字士安凡江淮茗橘珍甘常与本道分贡竞欲先至虽封山防道以禁前发每厚赀以致之为诸府冠
　　计直以偿
　　见节度
　　屈原橘賛
　　后皇嘉树橘徕服兮受命不迁生南国兮深固难徙更壹志兮緑叶素荣纷其可喜兮曽枝剡棘圆果搏兮青黄杂糅文章烂兮精色内白类可任兮纷緼宜修姱而不丑兮又菊赋诗人覩王雎而咏后妃之徳屈平见宋橘而申贞臣之志
　　徳裕橘赋
　　李徳裕橘赋序清霜始降圣人命中使赐宰臣等朱橘各三枚葢灵囿所植也臣敢稽首而献赋美南州之嘉树受烈气于炎徳固一志于殊方遂不迁于上国贞枝凝碧蔚湘岸之夕隂华实变黄动江潭之秋色
　　珠颗琼浆
　　白乐天诗珠颗形容随日长琼浆气味得霜成
　　白花朱实
　　周李元操诗白花如霰雪朱实似悬金布影临丹地飞香度玉岑
　　光如金弹【已下金橘】
　　归田録金橘产于江西香清味美置之樽俎光彩的皪如金弹珍果也都人初不甚贵后温成皇后尤好食之由是价重京师余家世江西吉州人甚惜此果若欲久留着于菉豆中藏之可经时不变葢橘性热而豆性凉故能久也
　　圆并眀珠
　　王岐公诗黄欺晚菊垂金砌圆并眀珠落翠盘
　　清臣和赐
　　李清臣和赐后苑金橘诗苑臣初摘置雕盘口勅宣恩赐近官气味岂同淮枳变皮肤不作楚梅酸参差翠叶蔵珠琲错落黄金铸弹丸安得一株擎雨露画图与世人看
　　鲁直督寄
　　黄鲁直因欧阳従道许寄金橘诗以督之诗云禅客入秋无气息想依红袖醉毰毸霜枝揺落黄金弹许送筠笼殊未来
　　柑子　【附橙柚香橼】
　　格物藂话柑者橘之属有黄者有頳者頳者形如石榴谓之壶柑亦曰乳柑惟温州泥山为最皮厚味珍食不留滓一颗中核才一二间有全无者晋时阆中县置守黄甘吏一人橙亦橘属枝叶不类于橘苞黄皮厚蹙衂如沸香气馥郁可以熏衣可以芼鲜可以渍蜜吕氏春秋果之美者有云梦之柚柚大橘也与橘同时而熟香橼亦似柚而长倍之味香美故谓之香橼亦曰枸橼今南劒州产此取以供嵗贡也致于榻前
　　异闻録汉武帝时董元素自江南来上召见留宿翰林夜召与语曰闻公有神术今江南柑橘正熟卿能致之否对曰请安一合于御榻前数刻忽有微风入帘元素乃啓合柑子满其中奏曰此江陵支县柑也逺处恐来迟上尝之惊叹
　　种于宫内
　　太真外开元末江陵进乳柑橘上以十枚种于蓬莱宫至天寳十载九月结实宣示宰臣曰朕于宫内种柑子数株今秋已结实一百五十颗乃与江南及蜀道所进不异宰臣贺曰雨露所均混天区而齐被草木有性慿地气以潜通
　　张磐鞭卒
　　谢承后汉书张磐字子石为庐江太守浔阳令尝饷一奁甘其子年七嵗就取一枚磐夺付外卒因私以两枚与儿磐鞭卒曰何故行赂于吾子
　　李衡勅儿
　　防阳记李衡字叔平为丹阳太守毎言治家妻辄不聴后宻遣人于龙阳洲上作宅种橘千株临终勅儿曰汝毋恶吾治家故穷如是吾洲上有千头木奴不责汝衣食嵗得一疋绢亦足用矣及柑成嵗得输绢数千疋
　　生枝
　　温州福州江陵天台等处有生枝土人以其耐久留之枝上俟其味变甘乃带叶而取故名焉
　　平蔕
　　广志成都有平蔕柑大如升
　　贾谊种柑
　　湘州记州故大城内有陶侃庙其地汉贾谊尝种柑犹有存者
　　公逺嗅柑
　　唐明皇食柑千余枚皆缺一瓣问进柑使者云中途有道士嗅之葢罗公逺也
　　王导帐下
　　见悭吝
　　义康府中
　　宋书时四方献馈皆以上品献彭城王义康而以次者供御上尝啖柑叹其味劣义康在坐曰今年柑殊有佳者遣人还东府取柑至大三寸
　　戴颙携双
　　见春
　　僧珍食一
　　梁书吕僧珍既有大勲任总心膂性甚恭慎当禁中盛暑不敢解衣毎侍御坐屏气鞠躬果食未尝举筯尝醉后取一柑食武帝笑谓曰卿今日大有所进于是俸禄外令月给钱十万文
　　南楼寺
　　唐史开元中有神仙持罗浮柑子种于南楼寺其后常资进献至幸蜀幸奉天之嵗皆不结实
　　东望山
　　述异记南阳郡东望山有柑正熟尝有三人造之共食致饱讫懐二枚去欲以示外人回旋半日迷不得归闻空中语云放双柑乃放汝去懐柑者恐怖放柑于地转盻即见归径
　　蜡封
　　隋文帝好食柑蜀中摘黄柑即以蜡封其蔕献之
　　布裹
