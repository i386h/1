<!-- { "loadSidebar": true } -->
　　汉武帝使诸倡覆射覆置守宫盆下皆不能中朔自賛曰臣尝受易请射之乃扐蓍布卦曰臣以为龙又无角谓为蛇又有足跂跂脉脉善縁壁是非守宫即蜥蜴上曰善赐帛幸倡郭舎人滑稽不穷曰朔狂幸中耳非至数也臣愿令朔覆射朔中之臣防百不能中臣赐帛乃覆树上寄生令朔射之朔曰是窭薮也舎人曰果知朔不能中也朔曰生肉为脍干肉为脯着树为寄生盆下为窭薮上令倡监防舎人一百
　　蜘蛛
　　馆陶令诸葛原迁新兴太守管辂往饯之原取燕卵蜂窠蜘蛛着器中使辂射之卦成辂曰第一物含气须变依乎宇堂雌雄以形趐翼舒张燕卵也第二物家室倒悬门户众多藏精畜毒得秋乃化蜂窠也第三物觳觫长足吐丝成维寻网求食利在昏夜蜘蛛也举座惊喜
　　鸡毛
　　魏志平原太守刘邠取山鸡毛着器中使管辂射之辂曰髙岳岩岩有鸟朱身羽翼黄鸣不失辰此山鸡毛也
　　鼠子
　　唐袁客师天罡子也髙宗置一鼠子于奁令术人射之皆曰鼠客师曰然入则一出则四发之鼠生三子
　　合橘令占
　　葆光録剡人叶简有人将橘子合之令占曰圆似珠色如丹傥能擘破同分吃争不慙愧洞庭山
　　裹橘令射
　　玉壶清话赵晋公在中书闻丁文果善覆射召至函一物令文果射之文果书四句云太歳当头坐诸神列四旁其中有一物犹带洞庭香发函视之乃用厯日第一幅裹緑橘一枚也又太宗置一物令射文果亦书四句云蘤蘤华华山中采花虽无官职一日两衙启之乃蜂也又取一物令射云有头有足不石即玉欲要缩头不能入腹乃压书石也
　　有酒有肉
　　吴赵达尝过知故知故为具食曰仓卒乏酒殽如何达取盘中双箸再三纵横之曰即东壁下有美酒一斛又有鹿肉三斤何以辞无主人慙曰知卿善射有无欲相试耳
　　一雄一雌
　　有人将鸡子二个令叶简占之占云此物不难知一雄兼一雌请将打破看方明混沌时
　　杂剧
　　跳劒走索
　　张衡西京赋临逈望之广场程角觝之妙戏乌获扛鼎都卢寻橦冲狭鷰濯胷突铦锋跳丸劎之挥霍走索上而相逢注云武帝作角觝戏两两相当角力抵技艺射御故名角觝也都卢轻体善縁橦太康地志都卢其人善縁髙橦木花可为布冲狭谓卷簟席以矛插其中伎儿以身投従中过燕濯以盘水置前坐其后踊身张手跳前以足偶节逾水复却坐如鷰之浴也挥霍谓丸劎之形也索上长缨系两头于梁举其中央各従一头上交相度所谓舞絙者也
　　吞刀吐火
　　西京赋竒幻儵忽易貌分形吞刀吐火云雾杳冥画地成川流渭通泾注云儵忽疾也易貌分形谓能分一身作数人
　　浄婉舞掌
　　三都赋注梁羊侃性豪侈善音律姬妾列居弹筝陆大喜鹿角爪长七寸舞人张浄婉腰围一尺六寸人推其掌上舞
　　荆玉反腰
　　梁羊侃妾孙荆玉能反腰帖地衔得席上玉簮
　　幻制蛇虎
　　东海人黄公能幻制蛇虎常佩赤金刀及衰老饮酒过度有白虎见黄公以赤刀厌之术不行遂为虎所食
　　先造愧儡
　　见工匠按乐府襍録傀儡子起于汉祖平城之围其城一面即冐顿妻阏氏其兵强于三面陈平访知阏氏妬忌造木偶人运机闗舞于陴间阏氏望见谓是生人虑城下冒顿必纳之遂退军平城围得解又顔之推家训或问俗名傀儡子为郭秃有故实乎答曰风俗通诸郭皆秃当时前世有姓郭而病秃者滑稽调戏故后人为其像呼为郭秃耳宋杨大年傀儡诗鲍老当年笑郭郎笑他舞袖大琅珰若教鲍老当筵舞转更琅珰舞袖长
　　蹴踘
　　徐广曰鞠以革为圜囊实以毛髪蹴蹋为戏又有所谓击鞠者以木为毬骑而以杖击之即今之打毬也刘向别録蹴踘黄帝所作以练武士或曰起战国之时本兵势也鞠与踘同
　　秋千
　　古今艺术秋千北方山戎之戏以习轻趫也荆楚嵗时记春时悬长绳于髙木上士女袒服竝立其上推引之名曰秋千又曰施钩槃经谓之骨索王延夀有秋千赋
　　藏钩
　　汉钩弋夫人手拳而有国色帝宠之为藏钩之戏又荆楚嵗时记嵗前一日为藏钩之戏东臯襍録孔常甫言唐人有藏钩诗城头旗鼓花枝席上搏拳掘松子
　　戴竿
　　明皇杂録宗御勤政楼张乐百伎罗列敎坊女优王大娘善戴竿舞头戴长竿施木山状如瀛洲方丈命小儿持绛节立其上而舞中音节时刘晏以神童召见楼上帝命赋诗立进一絶曰楼前百戏竞争新只有长竿妙入神谁谓绮罗畨有力犹自嫌轻更着人贵妃甚嘉赏置于膝上为脂粉又顾况有险竿歌栁曾有险竿行
　　娱賔犒士
　　白居易西凉伎贞元边将爱此曲醉坐笑看看不足娱賔犒士宴监军狮子胡儿长在目有老征夫年七十见弄凉州低面泣泣罢敛手白将军主忧臣辱昔所闻柰何仍看凉州伎取笑恣欢无所愧縦无智力未能收忍取西凉弄为戏
　　挑珠吐丸
　　宋丁晋公为玉清昭应宫使夏英公为判官一日锡宴斋宫优人有襍手藏者公顾英公曰古人无咏藏诗请赋一章英公赋云舞袖挑珠复吐丸藏巧便百千端主公端坐无由见却被旁人冷眼看









　　山堂肆考卷一百六十九
　　钦定四库全书
　　山堂肆考卷一百七十　　明　彭大翼　撰宫室
　　宫
　　释名宫穹也屋见于坦上穹然崇也白虎通黄帝作宫室以避风雨
　　黄闼
　　汉书天子所居门阁有禁非侍御之臣不得妄入行道豹尾中故曰禁中禁中门曰黄闼孝元皇后父名禁避之改曰省中省察也言入此中皆当视察不可妄也
　　紫房
　　三辅黄图桂宫汉武帝造周回十余里宫有紫房复道通未央宫
　　双阙
　　释名宫门双阙注云象魏阙也阙在门两傍中央阙然为道故谓之阙周官太宰于正月之吉和布治于邦国都鄙乃悬治象之法于象魏使万民观治象挟日而敛之其状巍然髙大故谓之魏阙使万民观之又谓之魏观是观与象魏阙一物而三名也以门之相对为双故曰双阙
　　两观
　　古者每门树两观于其前所以标表宫门也其上可居登之则可徧观故谓之观又天子外阙两观诸侯内阙一观
　　琼室玉门
　　通鉴外记商纣为琼室玉门其大三里髙千尺七年乃成
　　金铺玉户
　　三辅黄图汉萧何造未央宫周回二十八里前殿东西五十丈深十五丈髙三十丈至孝武以木兰为棼橑文杏为梁柱金铺玉户华榱璧铛雕楹玉磶重轩镂槛青琐丹墀左城右平黄金为壁带间以和氏珍玉风至其声玲珑然也注云金铺扉上有金花花中作兽及龙蛇铺者以衔环也玉户以玉作户也榱椽桷也以玉铺之而华美故曰华桷璧铛以玉饰壁瓦之铛也
　　金马
　　三辅黄图金马门宦者署也在未央宫中汉武帝得大宛马以铜铸象立于署门因以为名东方朔主父偃等待诏金马门即此
　　铜駞
　　晋索靖字幼安有先识远见知天下将乱指洛阳宫门铜駞叹曰会见汝在荆棘中
　　栖金爵
　　西都赋设璧门之凤阙上觚棱而栖金爵注云建章宫正门曰璧门以璧玉为之觚棱阙角也角上栖以金凤宋秦观诗金爵觚棱转夕晖
　　鸣铁凤
　　杜工部诗阴沈铁凤阙苏东坡诗铁凤横空飞防绘又云卧听风檐鸣铁凤
　　景云
　　西王母有六甲之术用之可以游于景云之宫登流霞之堂又天上有蕋珠宫
　　行雨
　　汉有朝云馆行雨宫
　　化人
　　周穆王时西胡有化人来王化人腾而上天乃即化人之宫搆以金银给以珠玉出云霄之上实为清都紫防即列子所云化宫是也又周有美人宫
　　望夷
　　望夷宫在长陵西北长平观东临泾水秦作之以望北夷
　　兰池
　　史记秦始皇防行与武士四人俱夜出至兰池宫逢盗见窘武士击杀盗
　　梨园
　　宫在彰徳府临漳县石虎自襄国至邺每舎辄立一行宫
　　思子
　　汉武帝时江充诬陷戾太子后案验多不实髙寝郎田千秋上急变讼太子寃上遂以千秋为鸿胪而族灭江充家又怜太子无辜乃作思子宫为归来望思之台于湖天下闻而悲之
　　馆娃
　　馆娃宫在平江府砚石山盖以西施得名中有西施采香径步屧廊
　　垂杨数亩
　　三辅黄图长杨宫在今盩厔县东南本秦旧宫汉武修饰之以备行幸宫中有垂杨数亩因为宫名成帝尝行幸长杨宫従胡客大校猎
　　产芝九茎
　　黄图甘泉宫一曰云阳宫本秦林光宫在今池阳县西故甘泉山宫因山得名汉武帝建元中增广之去长安三百里望见长安城元封二年甘泉房中产芝九茎
　　长乐
　　长乐宫本秦兴乐宫汉髙皇帝始居栎阳七年长乐宫成徙居长安城宫有鸿台临华殿温室殿长秋永夀永宁等殿宣帝元康四年有神爵五采以万数集长乐宫五凤三年鸾凤集长乐宫东阙中树上至王莽改为长乐室
　　永安
　　永安宫在防州府卧龙山下蜀汉先主征吴为陆逊所败还至白帝改鱼复为永安宫居之明年寝疾而崩诸葛亮受遗于此又唐贞观八年建永安宫以为上皇清暑之所后改曰蓬莱又改曰大明
　　阿房
　　刘向説苑秦始皇以咸阳人多先王之宫室小乃于渭南上林苑中作前殿阿房东西五百步南北五十丈上可以坐万人下可以建五丈旗阿房者言殿之四阿皆为房也一説大陵曰阿言其殿髙若于阿上为房也
　　长门
　　见乐章
　　厌灾
　　汉武帝太初元年栢梁台灾粤人勇之乃言曰粤俗有火灾即复起大屋以厌胜之帝于是作建章宫度为千门万户东凤阙西虎圏北太液池中有渐台蓬莱方丈瀛洲壶梁南玉堂璧门立神明台井干楼辇道相属
　　避暑
　　九成宫在麟游县西本隋仁夀宫唐太宗修以避暑更今名初太宗将幸九成宫马周上防曰车驾北行欲以避暑然太上皇尚留暑中而陛下独居凉处温凊之礼窃恐未安至永徽初又改名万年宫后复旧
　　祈年延夀
　　汉宫阙名长安有祈年宫延夀宫避暑宫
　　步髙望远
　　黄图京兆有步髙宫有望远宫
　　集灵
　　西岳记汉武帝巡省五岳禋祀丰僃故立宫其下号曰集灵宫
　　降真
　　宋太宗遣舎人王从就终南山下筑宫真君忽降曰此地乃建上帝宫阙之地不可易也凡三年宫乃成题曰上清太平宫
　　长秋
　　东汉明帝永平三年春有司奏立长秋宫注曰皇后所居之宫也长久也秋者万物成熟之初也故以名焉请立皇后宫不敢指言故以称之
　　宜春
　　宜春宫本秦之离宫在长安城东南杜县
　　夷山堙谷
　　隋文帝开皇十三年二月诏营仁夀宫于岐州之兆使杨素监之于是夷山堙谷以立宫殿崇台累榭宛转相属役使严急丁夫多死至十五年三月宫始成
　　接涧跨洛
　　隋炀帝大业元年敇宇文恺与内史舎人封徳营显仁宫南接皂涧北跨洛濵发大江之南五岭以北竒材异石输之洛阳又求海内嘉木异草珍禽怪兽以实苑囿
　　玉华
　　唐贞观中上营玉华宫务为俭约惟寝殿覆瓦然所费已巨亿计充容徐恵上防上善其言甚礼重之
　　金城
　　唐薛逢金城宫诗忆昔明皇初御天玉舆频此驻神仙
　　虒祁
　　左昭十三年晋平公筑虒祈之宫虒祁地名在绛西四十里临汾水虒虎之有角者
　　龙渊
　　汉有龙渊宫其水可淬刀劎又上林苑有犬台宫外有走狗观
　　铜鞮
　　铜鞮宫晋之离宫其广数里子产曰铜鞮之宫数里而诸侯舎于人即此
