<!-- { "loadSidebar": true } -->
　　齐梁间倡和皆不次韵至唐元稹作春深二十首并用家花车斜四字为韵白居易刘禹锡和之亦用其韵故宋真宗时杨文忠公亿谓次韵始于此
　　分韵
　　分韵如王荆公在欧公坐作诗送裴如晦知呉江以黯然消魂唯别而已八字分与荆公等八人而老苏得而字是也
　　象外句
　　唐僧诗多佳句比物以意而不止言一物谓之象外句如齐已诗听雨寒江尽开门落叶深是以落叶比雨也按僧齐已与郑谷为诗友
　　意外语
　　唐顾况字逋翁姑苏人官至著作郎皇甫湜为作文集序呉中山水气象英淑怪丽太湖异石洞庭朱实华亭清唳与虎丘天竺诸佛寺钩绵秀絶君出其中翕轻清以为气结冷淡以为质喣鲜荣以为辞逸歌长句骏发踔厉所以穿天心出月脇多意外惊人语
　　诗有二派
　　唐张洎集序项斯诗晩唐之诗分为二派一派学张籍与朱庆余陈标章孝标司空图项斯其人也一派学贾岛与李洞姚合方干喻鳬周贺九僧其人也
　　诗有四家
　　宋杨廷秀序唐言李杜宋言苏黄四家者流苏似李黄似杜苏李之诗子列子之御风也黄杜之诗灵均之乗灵虬驾玉车也
　　语险
　　谈薮呉筠诗秋风吹白水鴈足印黄沙沈约曰印黄语太险筠曰亦见公诗云山樱发欲然约曰我始欲然印则已印记也
　　思迟
　　摭遗贾岛诗思迟澁如鸟从井口出人自岳阳来经年方遂偶句

　　山堂肆考卷一百二十八
　　钦定四库全书
　　山堂肆考卷一百二十九　明　彭大翼　撰文学
　　赋
　　左传谓郑庄公入而赋大隧之中自是荀卿宋玉之徒演为别体因谓之赋故昔人谓赋者古诗之流以荀宋为始汉书不歌而诵谓之赋文粹诗人之赋丽以则词人之赋丽以淫
　　洞箫赋
　　汉王褒字子渊宣帝时为谏大夫帝以太子体不安忽忽不乐诏褒等入宫娯侍太子太子嘉褒所为洞箫赋令后宫贵人左右皆诵读之按长箫无底谓之洞箫
　　长笛赋
　　后汉马融字季长追慕王子渊枚乘刘伯康傅武仲等箫琴笙皆有颂赋唯笛独无故作长笛赋
　　洛神赋
　　曹植作
　　江妃赋
　　宋谢灵运作
　　上林赋
　　汉书司马相如客游梁着子虚赋后蜀人杨得意为狗监侍上上读子虚赋而善之曰朕独不得与此人同时哉得意曰臣邑人司马相如所为上惊召问相如相如曰有是然此乃诸侯之事未足以观请为天子游猎之赋遂又作上林赋子虚者虚言也为楚称乌有先生者言何有此事也为齐难亡是公者言亡是人也欲明天子之义故虚借此三人为辞以讽谏焉
　　甘泉赋
　　汉成帝因赵飞燕无子方郊祠甘泉泰畤汾隂后土以求继嗣召扬雄待诏承明之庭见甘泉宫制度壮丽还奏甘泉赋以讽赋成梦吐白鳯上迹商周之墟以思唐虞之风雄又上河东赋以劝
　　长杨赋
　　扬雄作羽猎赋之明年上临长杨射熊馆将大夸胡人以多禽兽是时农不得收敛雄从上还作长杨赋托翰林为主人子墨为客卿以示讽焉
　　脩竹赋
　　枚乘为梁孝王作即兔园赋也
　　长门赋
　　汉武帝陈皇后得幸颇妬别在长门宫闻蜀人司马相如工于文奉黄金百斤为相如文君取酒命为文以悟主后复得亲幸
　　长城赋
　　宋廖莹中江行杂録陆傪作长城赋云千城絶长城列秦民竭秦君灭夫傪辈行在杜牧之前则阿房宫赋中六王毕四海一等句又祖长城句法矣
　　大人赋
　　相如见上好神仙乃奏大人赋上恱曰飘飘然有凌云之气又西京杂记相如将献赋未知所为梦一黄衣翁谓之曰可为大人赋遂作大人赋言神仙之事以献之赐锦四疋
　　神女赋
　　见雨
　　叹逝赋
　　陆士衡言日月流迈人世易往伤叹时事因作叹逝赋
　　思旧赋
　　晋嵇康既被诛向秀思故旧而作也
　　寡妇赋
　　潘安仁因任子咸死叙其妻孤寡之意而作此赋
　　美人赋
　　唐吕向开元十年召入翰林时帝嵗遣使采择天下姝好以充后宫号花鸟使向因奏美人赋以讽又刘思贞有丑妇赋
　　好色赋
　　楚大夫登徒子侍于王短宋玉曰玉为人体貌闲丽口多微辞又性好色愿王勿与出入后宫王以登徒子之言问玉玉因作登徒子好色赋
　　思赋
　　张平子为侍中被宦官所谮常思图身之计以为吉凶倚伏幽微难明故作此赋以宣寄情思
　　感婚赋
　　晋张华赋彼婚姻之俗忌恶当梁之在行注云俗以子午夘酉为当梁不可娶妇舅姑重禁之也
　　述志赋
　　于宣敏字仲达年十一诣周赵王招命之赋诗坐客嗟赏又常以盛满为戒著述志赋
　　逸民赋
　　陆士龙赋言富与贵人所欲也而古之逸民专一丘之髙擅一壑之美天地不易其乐万物不干其心然后可以妙有生之极享无疆之休也因作逸民赋
　　豪士赋
　　陆士衡恶齐王冏矜功受爵不让及齐亡作豪士赋又唐元德秀善文词作蹇士赋以自况
　　洞庭乐赋
　　北史沈充有洞庭乐赋韦岫曰此赋一片宫商也
　　盂兰盆赋
　　唐杨炯赋畧云其高也上诸天于大梵其广也遍诸法于恒沙上可以荐元府于七庙下可以纳羣动于三车
　　两都赋
　　自光武至和帝都洛阳西京父老皆有怨言班固恐帝去洛阳都长安故作西都东都赋以讽之
　　二京赋
　　东汉张衡以太平日久自王侯以下莫不僭逾奢侈乃拟班固两都赋作二京赋因以讽谏精思博防十年乃成
　　齐都赋
　　晋左思临淄人始作齐都赋一年乃成复欲赋三都乃诣著作郎张载访岷卭之事遂缔思十稔门庭藩溷皆着纸笔得一句辄便疏之张华见而叹曰班张之流也于是豪贵竞相传写洛阳纸贵世说云太冲三都赋成时人互有讥訾复示张华华曰此二京可三然君文未重于世宜以经髙名之士乃求安定皇甫谧谧见之嗟赏遂为作序于是先非议者莫不敛袵赞述焉初陆机入洛欲作三都赋闻思作抚掌而笑与弟云书曰此间有伧父欲赋三都须其成当以覆酒瓮耳及赋出机叹服遂阁笔按三都蜀都呉都魏都也
　　汴都赋
　　宋周邦彦字美成钱塘人性落魄不羁涉猎书史元丰中献汴都赋神宗异之自诸生命为太学正吕伯恭编文鉴欲寻赋一篇冠其首以美成之作不甚佳遂以梁周翰五鳯楼赋为首周翰字元褒郑州管城人宋太祖干德中大脩宫阙周翰为五鳯楼赋以进
　　应嘉赋
　　陆士衡序曰友人有作嘉遁赋与余者余作赋应之号曰应嘉云
　　遂初赋
　　见致仕
　　娯賔赋
　　陈思王作
　　思亲赋
　　陆士衡悲桑梓之久旷愧蒸尝之弗营因作此赋
　　感物赋
　　傅季友以暮秋之月述职内禁清夜务隙游月翼苑乃有飞蛾集烛必以憔灭为度怅然有懐遂赋之
　　知己赋
　　江文通言陈国殷孚始于北府相值倾盖无已后还旧都防君寻卒故为此赋以寄深衷
　　璧雍赋
　　王履贞赋公宫之南灵台之下区别逺来于虞庠经始不差于周雅温良恭敬之士资于父以事师俊造茂异之伦必自朝而逮野学习以时诗书兴教说夏春诵俾民不僭养三老五更俾民知孝
　　宝刀赋
　　陈思王作
　　明堂赋
　　李白赋观夫明堂之宏丽也则突兀朣胧乍明乍象太古元气之结空巃嵸頺沓若嵬若嶪似天阙地门之开辟
　　射堂赋
　　唐周存作太学射堂赋
　　飓风赋
　　苏叔党作按叔党东坡少子过之字也善为文士大夫以小坡目之
　　浮云赋
　　陆士衡有浮云白云赋
　　雪赋
　　谢惠连作雪赋宋玉有风赋
　　月赋
　　谢庄字希逸作月赋见天文又陈朗为秘书郎后主闻其才诏为月赋洒然无留思后主曰谢庄不得专美于前矣唐李程有日五色赋
　　鵩鸟赋
　　贾谊为长沙王傅二年有鵩鸟飞入谊舍止于坐隅鵩似鸮不祥鸟也谊自伤悼以为寿不长乃为鵩鸟赋以自广
　　鸥鸟赋
　　晋褚陶字季雅钱塘人褚先生后也年十三作鸥鸟赋宛陵严仲弼见而竒之曰禇先生复作矣又张华见陶语陆平原曰君兄弟龙跃云津顾彦先鳯鸣朝阳谓东南之宝已尽不意复见褚生陆曰公未覩不鸣不跃者耳
　　鹪鹩赋
　　张华初未知名著此赋以自寄阮籍竒之
　　鹦鹉赋
　　祢衡字正平汉建安初游许下孔融荐于操操送黄祖祖子射大合賔客有献鹦鹉者射举酒于衡曰愿先生赋之使四座咸共荣观不亦可乎衡因为赋笔不停缀文不加防其辞曰惟西域之灵鸟挺自然之竒姿体金精之妙质含火德之明辉性辩慧而能言才聦明以识机故其嬉防高峻栖跱幽深飞不妄集翔必择林绀趾丹嘴緑衣翠衿采采丽容咬咬好音虽同族于羽毛因殊智而异心
　　舞鹤赋
　　鲍昭赋昏氛夜歇景物澄廓星翻汉回晓月将落感寒鸡之早晨怜霜鴈之逺漠惊临风之萧条对流光之照灼唳清响于丹墀舞飞容于金阁始连轩以鳯跄终宛转而龙跃踯躅徘徊振迅腾摧惊身蓬集矫羽雪飞将兴中止若往而归飒沓矜顾迁延迟暮指防规翔临岐矩步态有遗妍貌无停趣奔机逗节角睐分形长扬缓骛并翅连声轻迹凌乱浮影交横既散魄而荡目迷不知其所之忽星离而云罢整神容以自持仰天居之崇絶更惆怅以惊思
　　鸣鸡赋
　　宋张文潜赋意气武毅被服鲜明峩峩朱冠丹颈膺苍距矫攫秀尾翘腾山川苍苍风霰宵凝黯幽窓之紞紞恍余梦之初惊闻振衣之膈膊忽孤奏之泠泠委更筹之杂乱和城角之凄清应云外之鸣鸿吊山巅之落星歌三终而复寂夜五分而既更万境皆作车运马行先生杖屦而出观大明之东生
　　射雉赋
　　潘岳赋昔贾氏之如皋始解顔于一箭丑夫为之改貌憾妻为之释怨彼游田之致获咸乘危以驰骛何斯艺之安逸嗟禽从之已豫清道而行择地而住尾饰镳而在服肉登俎而永御
　　黏蝉赋
　　晋傅咸赋有嘉果之珍树蔚覆于我庭在赫赫之隆暑独肃肃而自清遂寓目于周览见鸣蜩于纎枝医翠叶以长吟信独乐之在兹茍得意于所欢曽往黏而莫知匪尔命之适薄坐偷安而忘危嗟悠悠之耽宠请览此以自规又陆士龙有寒蝉赋
　　枯鱼赋
　　齐卞彬字士蔚峻拔有才摈斥数年不得仕进为枯鱼蚤虱蝎虫虾蟆等赋以寓意后仕梁为南康郡丞
　　鸣蛙赋
　　张文潜赋序余寓山阳学舍夏大雨屋四隅成塘聚蛙千数鸣声不絶夜不能寐客有献予以杀蛙之术曰投汝药一丸蛙无类矣童子将用之余曰不可复为赋以示之
　　萤赋
　　骆賔王赋类君子之有道入暗室而不欺同至人之无迹懐明义以应时
　　虱赋
　　陆赋序余读玉溪生虱赋有就顔避跖之叹似未知虱因作后虱赋以矫之君子居贞衣缁守白发华守黑不为物迁是有恒德小人趋时必变顔色弃瘠涵腴乃虱之贼
　　白鹇赋
　　唐萧颖士赋白鹇其序云白鹇羽族之幽竒也素质黑章爪嘴纯丹体备冠距颇类夫鸡翟神貌清闲不杂于众禽栖止幽深与人境罕接固莫得而驯狎也上闻而徴焉处以雕笼致以驿骑将集长杨游太液行有日矣天宝丁夘秋予旅东阳适与兹鸟偕至于防稽之传舍因感而赋之
　　苍蝇赋
　　欧阳永叔作
　　大鹏赋
