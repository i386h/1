<!-- { "loadSidebar": true } -->
　　唐元稹田正墓碑近世勲尤贵盛者无如李郭然汾阳西平犹不得父子并为节度而正父子俱拥旄节同日拜命宋父子节度者刘光世与父延庆钱忱与父景臻邢焕与子孝扬韦渊与子谦吴珍与子珙吴璘与子挺郭浩与子杲杨存中与子倓刘武仲与子锜吴益与子琚吴盖与子瓌吴挺与子曦
　　父子中令
　　晋王珉父洽永和中为中书令至珉复居之时人以为奕世令望
　　父子史官
　　唐刘知几与子贶同修国史
　　父子师傅
　　汉疏广为太子太傅子受为少傅
　　父子翰林
　　见翰林学士
　　父子隔坐
　　见中书令
　　父子同朝
　　唐韩子公武从入朝拜为右金吾将军时出镇河中弟充徙宣武公武曰二父居重鎭我以孺子又当执金吾职乎固辞改右骁卫大将军
　　父子执政
　　余度却埽编宋父子秉政自国初至靖康元年凡十二家王忠献公化基与子安简公举正皆叅政吕文靖公夷简为相子惠穆公公弼枢密使正献公公着为相石元懿公熙载枢密使子文定公中立叅政陈给事恕门下侍郎子庄敏公缜为相范文正公仲淹与子忠宣公纯仁皆叅政纯礼尚书右丞曹武惠公彬枢密使子武穆公玮枢密副使蔡丞相确子尚书左丞蔡太师京为相子攸枢密使曾宣靖公公亮与子孝寛皆枢密使嘉祐中公亮复拜相王侍郎博文同知枢密院子忠简公璹枢密使士林以十二家中尤以吕曾二家为盛事吕文靖之老也以司徒监修国史又兼绎经润史使毎有军国大事与中书门下枢密院同议以闻正献之老也复以司空同平章事曾令绰之为签书宣靖犹康宁遂迎养东府世以为荣按公亮字眀仲封鲁公孝寛字令绰
　　父子刺史
　　唐韦丹字文眀孝寛六世孙宪宗朝擢眀经为容州刺史子宙后为永州刺史
　　祖孙执政
　　宋吕正献与孙舜徒韩仪公与曾孙似夫梁庄肃与孙才甫富文忠与孙季申钱文僖与孙处和王文献与孙康靖张师黯与孙简翼张章简与孙元量张荣僖与曽孙忠文蒋頴叔与曽孙子礼
　　祖孙侍郎
　　唐燕公张说与子均孙蒙皆自中书舍人拜侍郎
　　叔侄宰相
　　唐杜如晦五代孙元頴元頴侄审权俱为宰相又郑絪字文明元和初拜相从子余庆字居业贞元中拜相
　　叔侄执政
　　宋胡文恭与侄修简林文简与侄彦振史佥枢与侄文惠
　　兄弟方伯
　　梁栁怿兄弟十五人惔恽憕忱四人迭为侍中复为方伯
　　兄弟宰相
　　宋韩忠宪公亿眞定灵寿人生子八纲综绛绎维缜纬缅而绛缜兄弟皆拜相世谓桐树韩家盖门有桐树人以别魏公琦也魏公生四子忠彦粹彦纯彦嘉彦人谓相州韩氏而嘉彦徽宗朝拜相封仪国公
　　世科
　　科目始于汉至于隋唐而始备然隋唐之科目与汉魏以来不同今之论科目者当自隋唐始然科目有祖孙联第者有父子联第者又有祖父以来下及于子孙而联第者故曰世科
　　韩氏父子
　　唐韩思彦举下笔成章志烈秋霜科擢第子琬举茂才擢第又举文艺优长贤良方正科擢第
　　蘓氏父子
　　唐蘓瓌字昌容擢进士第子颋字廷硕亦擢进士又举贤良方正异等
　　归氏父子
　　唐归崇敬治礼家学多识容典擢明经至天寳中举博通坟典科对防擢第一有诏举才可百里者复策髙等授左拾遗子登贞元初防贤良为右拾遗
　　赵氏父子
　　唐赵不器与子夏日冬曦和璧安贞居贞頥贞彚贞父子八人俱进士及第人称科第赵家
　　韦氏父子
　　唐韦绶举孝亷又举进士擢明经子温方七岁诵书数千言十一岁举两经及第又绶弟纯举进士又擢贤良方正异等纯子澳亦举进士第
　　令狐父子
　　唐令狐楚德之裔五岁能词章及冠举进士子绹复举进士白敏中称其有宰相器
　　裴氏父子
　　唐裴守眞举进士六科连中子子余中明经
　　薛氏父子
　　唐薛存诚中进士第子廷老亦第进士谠正有父风
　　吕氏父子
　　宋吕夷简字坦夫河南人及进士第子公着字晦叔以恩补奉礼郎中进士第
　　司马父子
　　宋司马光陜州夏县人初以父任为将作监主簿举进士甲科子康字公休复举明经中第
　　洪氏父子
　　宋洪皓字光弼其先徽州人唐末避乱徙乐平之洪岩遂为饶州人政和五年登进士第其子遵字景严绍兴十二年冠词科赐进士出身适字景伯中绍兴八年词科迈字景卢亦中词科
　　史氏父子
　　宋卫国史公浩豋乙丑进士第隆兴元年拜右仆射子弥逺亦豋科后拜相
　　梁氏父子
　　宋梁颢字太素雍熙二年试庭燎赋登进士第一人时年八十二眞宗祥符二年东封试进士大德曰生赋复放颢子固已下进士第一颢累官秘书监卒年九十余
　　张氏父子
　　宋张去华登进士第一祥符中祀后土于汾隂复放去华子师德以下进士及第故魏野贺以诗曰封禅汾隂连岁事状元俱是状元儿盖指颢子固去华子师德也
　　狄氏祖孙
　　唐狄仁杰举明经第孙兼谟又及进士第刚正有祖风
　　严氏祖孙
　　唐严挺之举进士拜擢制科孙绶又擢进士第
　　孔氏祖孙
　　唐孔戣孔子二十八世孙擢进士第孙纬又第进士
　　郑氏祖孙
　　唐郑余庆擢进士第孙从谠亦第进士尤知名又牛僧孺第进士元和初又以贤良方正对防第一孙徽亦举进士
　　崔氏祖父子孙
　　唐崔融擢八科髙第曾孙从擢进士第从子慎由初擢进士第又擢贤良方正异等
　　韦氏祖父子孙
　　唐韦仁约字思谦及进士第子承庆又擢进士第嗣立与承庆异母亦第进士嗣立子景亦擢进士第
　　栁氏祖父子孙
　　唐栁公绰举贤良方正直言极谏子仲郢举进士第孙玭又擢明经补秘书正字又由书判拔萃累拜御史大夫
　　李氏祖父子孙
　　挥麈录宋李宗谔字昌武其子昭遘十八岁鎻防及第昭遘子杲卿杲卿子士廉皆十八嵗豋甲科凡三世为探花郎
　　荐举
　　易防拔茅茹以其彚征吉大戴礼古者诸侯贡士一适谓之好德二适谓之贤三适谓之有功
　　荐夷吾
　　齐世家鲍叔牙言于桓公曰君将治齐则髙傒与叔牙足矣且欲霸王非管夷吾不可夷吾居国国重不可失也桓公从之
　　荐郤缺
　　左僖三十三年晋侯败狄于箕郤缺获白狄子初臼季过冀见郤缺耨其妻馌之敬相待如賔与之归言诸文公请用之文公以为下军大夫反自箕晋襄公以再命先茅之县赏胥臣曰举郤缺子之功也按臼季即胥臣也
　　皆就賔位
　　韩子曰赵武荐四十六人于其君及武之死也四十六人皆就賔位礼檀弓赵文子其中退然如不胜衣其言呐呐如不出诸其口所举于晋国管库之士七十有余家生不交利死不属其子焉按文子武之諡
　　皆为公臣
　　礼杂记孔子曰管仲遇盗取二人焉上以为公臣曰其所逰辟也可人也管仲死桓公使为之服
　　荐为令尹
　　见县尹上
　　荐为大夫
　　秦百里奚告穆公曰臣尝游困于齐而乞食防人蹇叔收臣臣因欲事齐君无知蹇叔止之臣得脱齐难遂之周周王子頽好牛臣以养牛干之欲用臣蹇叔止之臣去得不诛臣事虞君蹇叔止臣臣知虞君不能用诚贪利禄爵且留用其言得脱不及于难是以知其贤于是缪公使人厚币迎蹇叔以为上大夫
　　解狐举讐
　　韩子曰解狐与荆伯栁为怨赵简子问于解狐曰孰可以为上党守对曰荆伯栁可简子曰非子之讐乎对曰臣闻忠臣举贤不避仇雠其废也不阿亲近简子曰善遂以荆伯为守韩诗外传作西河守又说苑晋文公问于舅犯谁可使为西河守者对曰虞子羔公曰非子之雠与曰君问为守者非问臣之仇也子羔见舅犯谢之曰君幸赦臣之过荐之于君得为西河守舅犯曰荐子者公也怨子者私也吾不以私事害公义子其去矣顾吾射子矣
　　祁奚举子
　　左襄三年晋中军尉祁奚请老晋侯问嗣焉请解狐其讐也将立之而卒又问焉对曰午也可于是羊舌职死矣晋侯曰孰可以代之对曰赤也可于是使祁午为中军尉羊舌赤佐之君子谓祁奚能举善矣称其讐不为謟立其子不为比举其偏不为党解狐得举祁午得位伯华得官建一官而三物成能举善也
　　一言取士
　　左昭二十八年贾辛将适其县见魏子魏子曰辛来昔叔向适郑蔑恶欲观叔向从使之收器者而往立于堂下一言而善叔向闻之曰必明也下执其手以上曰今子少不飏子若无言吾几失子矣言之不可以已也如是遂如故知今汝有力于王室吾是以举汝行乎敬之哉毋堕乃力注云鬷即郑然明其貎甚恶
　　一字拔人
　　晋蔡克字子尼初克未仕时河南山简与琅琊王衍书曰蔡子尼今之正人衍以书示众曰山子以一字拔人
　　廉士
　　史记韩安国字长孺武帝时为御史大夫为人多大畧贪嗜于财然所推举皆廉士贤于己者也于梁举壶遂臧固郅他皆天下名士士亦以此称慕之
　　竒才
　　唐张柬之字孟将武后问狄仁杰欲得一佳士用之谁可者仁杰曰必欲卓荦竒才则有荆州长史张柬之其人虽老宰相才也
　　荐为大将
　　韩信亡去萧何追之汉王骂曰诸将亡者以十数公无所追追信诈也何曰诸将易得如信国士无双王必欲长王汉中无所事信必欲争天下非信无足与计事者王遂设坛具礼拜信为大将
　　荐为中尉
　　魏无知事汉陈平自楚亡归汉因无知求见王乃拜平为都尉或谗平王疑之召让无知无知曰臣所言者能也大王所问者行也今有尾生孝巳之行而无益胜负之数王何暇用之乎王乃拜平为防军中尉尽领诸将诸将乃不敢复言
　　荐曹参为相
　　相国萧何病上问曰君即百嵗后谁可代君对曰知臣莫如君帝曰曹参何如何顿首曰帝得之矣臣死不恨及何薨拜参为相国
　　荐相如为郎
　　见乡里
　　荐为博士
　　吴公为河南守以治行第一征为廷尉乃荐洛阳人贾谊年少颇通诸家之书文帝召为博士一嵗中迁至大中大夫
　　荐为刺史
　　汉暴胜之武帝时为绣衣直指使东至渤海闻郡人隽不疑贤请与相见不疑因言曰凡为吏太刚则折太柔则废威行施之以恩然后树勲扬名永终天禄胜之敬纳其戒遂表荐之征诣公车拜为青州刺史
　　何祗才策
　　蜀杨洪为蜀郡太守举门下书佐何祗有才防数年祗为广汉太守而洪尚蜀郡每朝防祗次洪坐洪曰君马何驶祗曰故吏马何敢驶但眀府未着鞭耳
　　钱徽时名
　　韩愈荐徽自代表云钱徽时名年辈俱在臣前擢以代臣必允众望
　　惟恐人知
　　汉孔光字子夏荐举惟恐人闻知
　　适以自伐
　　东汉左雄字伯豪为尚书令荐冀州刺史周举为尚书既而雄为司校尉复举故冀州刺史冯直任将帅直尝坐赃受罪举以此劾奏雄雄曰诏书使我选武猛不使我选清髙举曰诏书使君选武猛不使君选贪污雄曰进君适所以自伐也举曰昔赵宣子任韩厥为司马厥以军法戮宣子仆宣子谓诸大夫曰可贺我矣吾选厥也任其事今君不以举之不才误升诸朝不敢阿君以为君羞不寤君之意与宣子殊也雄恱因谢曰吾尝事冯直之父又与直善今公以此奏吾是吾之过也天下益以此贤之
　　举为孝亷
　　东汉种暠字景伯洛阳人父遗财三十万暠悉以赈防宗族邑里之贫者顺帝时王谌举为孝廉拜侍御史累迁南郡太守入为大司农迁司徒
