<!-- { "loadSidebar": true } -->
　　刘向新序崔杼弑其君庄公申蒯渔于海将入死之门者以告崔杼令毋内之申蒯曰汝疑我乎吾与汝臂乃断左臂而与门者以示崔杼杼陈列令入申蒯援剑呼天而鬭
　　解衣伏质
　　秦嫪毐作乱伏诛夷三族迁太后于雍萯阳宫杀其二子下令敢谏者死谏而死者二十七人齐客茅焦请谏王大怒按剑而坐口正沫出趋召镬欲烹之焦遂行至前曰陛下有狂悖之行四不自知耶车裂假父囊扑二弟迁母于雍残戮谏士桀纣之行不至是矣令天下闻之尽瓦解无向秦者窃为陛下危之乃解衣伏质王下殿手接之爵以上卿自驾虚左方迎太后归复为母子如初
　　正冠坐斋
　　刘宋沈文秀守东阳魏人围之三年士卒昼夜拒战甲胄生虮虱无离叛之志至是魏人拔东阳文秀解戎服正衣冠持节坐斋内魏人执之缚送慕容白曜使之拜文秀曰各两国大臣何拜之有白曜还其衣为设馔锁送平城魏主宥之待为下客
　　漆身吞炭
　　见市
　　啮雪咽旃
　　汉武帝天汉元年遣中郎将苏武使匈奴单于欲降之不从乃幽武置大窖中絶不饮食天雨雪武啮雪与旃毛并咽之数日不死匈奴以为神乃徙北海上使牧羝曰羝乳乃得归武杖节牧羝节旄尽落留匈奴十九年及还须发尽白
　　不谋旧国
　　乐毅去燕之赵赵王欲图燕泣曰臣事昭王犹事大王若获戾放于他国终身不敢谋赵之徒隶况昭王后嗣乎
　　不忘本朝
　　唐李世勣父盖为窦建徳所虏世勣走免数日以父故还诣建徳降因谋俟建徳至河南掩袭其营杀之冀得其父并建徳土地归唐建徳久之不至遂与郭孝恪帅数十骑奔唐建徳羣臣请诛李盖建徳曰世勣世为唐臣为我所虏不忘本朝乃忠臣也其父何罪乃赦之
　　不用王氏祖腊
　　见腊日
　　不受髙氏辟署
　　朱梁以髙季昌为荆南节度使西魏依政进士梁震唐末登第归蜀过江陵髙季昌爱其才识留之欲奏为判官震耻之欲去恐及祸乃曰震素不慕荣宦明公不以为愚必欲使防谋议但以白衣侍樽俎可也季昌许之震终身止称前进士不受髙氏辟署季昌甚重之呼曰前辈按依政西魏县名属邛州震邛州依政人
　　奕世忠义
　　蜀志先主退军义阳傅彤断后拒战兵人多死吴将语彤令降彤骂曰吴狗岂有汉将军降者遂战死拜其子佥为左中郎将后为关公都督景曜六年临危授命论者嘉其奕世忠义
　　一门忠义
　　梁侯景使侯子鉴陷吴兴或劝吴兴太守张嵊效袁君正迎降嵊叹曰吾岂不知此难久全但以身许国有死无贰耳战败还府整服安坐子鉴执送建康景欲活之嵊曰吾忝任専城朝廷倾危速死为幸景犹欲存其一子嵊曰吾一门已在鬼録不就尔虏求恩景怒尽杀之纲目发明曰张嵊明于处死遂使一门为忠义之鬼其视袁君正之徒真狗彘之不若也
　　引弓射景
　　梁侯景爱永安侯确之勇尝置诸左右及景反邵陵王纶潜遣人呼之确曰景轻佻一夫力耳我欲手刃之恨未得其便卿还啓家王勿以确为念景与确游钟山确引弓射鸟因欲射景断不发景觉而杀之纲目书法侯景之乱武帝子孙临难无愧永安侯一人而已
　　夺笏击泚
　　唐朱泚反召李忠臣源休姚令言及段秀实议称帝事秀实勃然起夺休象笏前唾泚面大骂曰狂贼吾恨不斩汝万段岂从汝反耶因以笏击泚面中其额溅血洒地忠臣前助泚泚得脱走
　　出身徇主
　　周赧王时楚顷襄王病黄歇侍楚太子完于秦与太子谋曰王疾病而阳文君之子二人在中王若卒大命阳文君之子必立为后太子不得奉宗庙矣乃教太子变服为楚使者御以出关而自为守舍谢病度已逺乃自言请死王怒欲斩之应侯曰歇出身以徇主太子立必用歇不如归之以亲楚王从之
　　以身卫帝
　　晋恵帝永兴元年东海王越奉帝征成都王颖颖遣兵拒战乗舆败绩于荡隂帝颊中三矢百官侍御皆散前侍中嵇绍朝服登辇以身卫帝兵人引绍斫之帝曰忠臣也勿杀对曰奉太弟令惟不犯陛下一人耳遂杀绍血溅帝衣帝堕于草中亡六玺
　　受剑衔须
　　范晔后汉书温序为防羌校尉行部为隗嚣将荀宇等所劫序曰受国重任分当効死义不贪生宇赐以剑序受剑衔须于口顾左右曰既为贼所迫杀无令须汚土遂自杀
　　引刀刺心
　　唐田布度军且乱叹曰功无成矣即为书谢帝曰臣观众意终必负国臣无功不敢忘死愿速效元翼毋使忠臣义士涂炭于河朔哭授书于从事李石乃引刀刺心曰上以谢君父下以示三军言讫而死
　　耻复仕宋
　　陶潜自以先世为晋辅耻复屈身后代自宋髙祖王业渐隆不肯复仕是嵗将复征之会卒世号靖节先生
　　示不臣刘
　　晋安帝义熈十一年太尉刘裕帅师击荆州都督司马休之休之上表罪状裕裕密书招休之録事韩延之延之复书曰吾诚鄙劣尝闻道于君以平西之至徳宁可无授命之臣乎假令天长丧乱九流浑浊当与臧洪游地下耳裕视书叹息以示将佐曰事人当如此矣延之以裕父名翘字显宗乃更其字曰显宗名其子曰翘以示不臣刘氏注云休之尝为平西将军故云
　　哭昭烈庙
　　魏邓艾将兵至成都汉后主遣使奉玺绶诣降北地王谌怒曰若理穷力屈祸败将及便当父子君臣背城一战同死社稷以见先帝可也奈何降乎帝不聴谌哭于昭烈之庙先杀妻子而后自杀帝别勅姜维使降汉遂亡
　　哭元庙
　　见将帅上
　　造棺置防
　　魏立贵妃髙氏为后髙肇益贵重用事怨声盈路羣臣宗室皆卑下之东平王元匡独与抗衡先造棺置事欲舆棺诣阙论肇罪自杀以谏肇恶之竟贬其官后肇伏诛元匡为中尉复治故棺奏任城王澄罪状廷尉处以死刑诏削官爵而以侯刚代之郎中辛雄奏曰匡厯奉三朝骨鲠之迹朝野具知先帝已容之于前陛下亦宜寛之于后由是复除匡为平州刺史
　　懐节诣阙
　　唐以夏侯端为秘书监安抚淮左时河南之地皆入王世充唯杞州刺史李公逸为唐坚守世充遣使召端解衣遗之送除书以端为淮南郡公端对使者焚书毁衣曰夏侯端天子大使岂受王世充官乎汝欲吾往唯取吾首耳因解节旄懐之置刃于竿自山中西走昼夜兼行得达宜阳诣阙见唐祖但谢无功初不自言艰苦唐主复以为秘书监
　　追还一女
　　魏以崔楷为殷州刺史楷表乞兵粮不得或劝楷单骑之官楷曰吾独往将士谁肯固志哉遂举家之官后葛荣逼城或劝减弱小避之楷遣幼子及一女夜出既而悔之曰人谓吾心不固亏忠而全爱也遂追还贼至将士争奋曰崔公尚不惜百口吾属何爱一身
　　不顾二儿
　　纲目王世充选骑勇集洛阳屈突通二子在洛唐主谓通曰今欲使卿东往如卿二儿何通曰臣昔为俘囚分当就死陛下释缚加以恩礼当是时臣心口相誓期以更生余年为陛下尽节今得备先驱二儿何足顾乎唐王叹曰徇义之士一至此乎
　　为郡乞师
　　唐宗时安禄山反加顔真卿河北采访使清河客李萼年二十余为郡人乞师于真卿且愿资以粟帛器械真卿欲与之兵众以为萼少轻虑必无所成真卿辞之萼就馆复为书説真卿曰清河去逆效顺奉粟帛器械以资军公乃不纳而疑之仆回辕之后清河不能孤立必有所系托将为公西面之强敌公能无悔乎真卿大惊遽诣其馆以兵六千借之
　　为国讨贼
　　唐安禄山反常山太守顔杲卿昼夜拒战粮尽矢竭城遂陷贼将杲卿及袁履谦等送洛阳禄山数之曰我奏汝为判官不数年为太守何负于汝而反杲卿骂曰汝本营州牧羊羯奴天子擢汝为三道节使恩幸无比何负于汝而反我世为唐臣禄位皆唐有岂从汝反耶我为国讨贼恨不斩汝何谓反也禄山怒缚之天津桥柱节解以肉噉之骂不絶口贼钩断其舌曰复能骂否杲卿含胡而死又御史中丞卢奕杞之父也留守东都闻禄山之乱遣家属入京誓以守死及贼至奕朝服持印坐事以见贼因数其罪临刑西向再拜骂不空口
　　卧起抱符
　　宋洪皓在金时抱印符卧起十五年金人啗以美官略不动心身虽在金心不忘宋尝以大讐未复为耻
　　卧起懐印
　　宋朱弁副王伦使金金将议和当遣一人受书还欲弁与伦探防决去留弁曰吾来自分必死岂应今日觊幸先归愿正使受书归报天子伦将归弁谓曰古之使者有节以为信今无节有印印亦信也愿留之使弁得暴疾以死死不腐矣伦解以受弁弁受而懐之卧起与俱金人迫弁仕刘豫弁曰豫国贼吾恨不食其肉又忍北面臣之吾有死耳金人怒絶其饩遗以困之弁固拒驿门忍饥待尽誓不为屈
　　昴发书几
　　宋池州守王起宗闻元军渡江弃官去通判赵昴发摄州事缮壁聚粮为固守计元游骑至李王河都统张林屡讽之降昴发忿气填膺瞠目视林林不敢复言已而林帅兵巡江隂遣人纳欵而阳助昴发为守发知事不济谓妻雍氏曰城将破吾守臣不当去汝先出走雍曰君为忠臣我独不能为忠臣妇乎元兵薄城昴发晨起书几上曰国不可背城不可降夫妇同死节义成双遂与雍氏同缢于从容堂
　　万里扁亭
　　元兵陷饶州知州事唐震及故相江万里死之初万里闻襄樊破凿池芝山后圃扁其亭曰止水人莫谕其意至是执门人陈伟器手曰大势不可为余虽不在位当与国为存亡遂赴止水死左右及子镐相继投沼中
　　纵火自焚
　　宋徐应镳字巨翁衢之江山人咸淳末补太学生帝防徳祐二年元巴延次师皋亭山以帝与皇太后全氏及福王等皆北行应镳与其子乡贡士曰琦曰崧女元娘誓不从太学乃故岳飞第有飞祠应镳具酒殽祀飞祠曰天不佑宋社稷为墟应镳以死报国誓不与诸生降元乃率子女入经徳斋登梯云楼积诸房书册四周纵火自焚一小仆见火起至楼下穴牖视之见镳父子俨坐如塑惊报诸仆壊壁扑灭之镳得不死与子女怏怏出户去仓卒莫知所之翌日得尸于祠前井中皆僵立瞪目如生诸仆为具棺殓殡于西湖金牛僧舍
　　酌酒自缢
　　宋钦宗至自金营遣刘韐如两河割地以金金人使韩正谓韐曰国相知君今用君矣又曰军中议立异姓欲以君为正代与其徒死不若北去取富贵韐仰天大呼曰有是乎归书片纸使亲信持归报其子羽即沐浴更衣酌巵酒而自缢
　　引颈受刃
　　元兵破潭州知州事李芾坐湘熊阁召帐下沈忠遗之金曰吾力竭分当死吾家人亦不可辱于俘汝尽杀之而后杀我忠伏地叩头辞以不能芾固命之忠泣而许酌酒饮其家人尽醉乃徧刃之芾亦引颈受刃忠纵火焚其居还家杀其妻子复至火所大恸举身投地乃自刎幕僚陈亿等皆死潭民闻之皆举家自尽城无虚井缢林木者相望
　　浮尸执弓
　　宋度宗咸淳七年李庭芝使都统张顺等救襄阳造轻舟百艘乗风破浪直犯重围至磨洪滩元兵布舟蔽江无隙可入顺等乗鋭断铁絙攒栰数百转战百二十里元兵皆披靡以避其锋黎明至襄阳城下城中久絶援闻顺等至踊跃过望及收军独失顺越数日有浮尸遡流而上披甲胄执弓矢直抵浮梁视之则顺也身中四创六箭怒气勃勃如生诸军惊以为神结冢敛之
　　立信抚膺
