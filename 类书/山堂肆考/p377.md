<!-- { "loadSidebar": true } -->
　　汉纲目注帻巾也卑贱执事者所服其后贵贱皆服之舆服志凡斋用绀帻耕用青帻秋防刘用绯帻又武吏用赤帻
　　饰首
　　汉舆服志古者有冠无帻秦加武将首饰为绛帻以表贵贱后稍作顔题汉兴续其顔至孝文乃高其顔续为之耳崇其巾为屋贵贱皆服之
　　覆髻
　　光武纪覆髻谓之帻又谓之承露
　　吏士皆笑
　　光武纪更始将都洛阳以光武行司校尉时三辅吏士东迎更始见诸将过皆冠帻而服妇人衣莫不笑之及见司僚属皆欢喜不自胜老吏或垂涕曰不图今日复见汉官威仪
　　朝野争效
　　南史王俭监试诸生巾卷在廷劒衞令史仪容甚盛俭作解散帻斜挿簪朝野慕之争相仿效
　　施屋
　　蔡邕独断元帝额有壮髪不欲使人见进帻服之又王莽头秃乃施巾时人云王莽秃帻施屋杜氏通典未冠童子帻无屋者未成人也
　　垂干
　　通典虎贲羽林郎将皆赤帻陛卫垂干
　　肴膳沾帻
　　魏太祖为人佻易无威仪每与人谭论戏弄尽无所隠及欢悦大笑至以头没杯案中肴膳皆沾汚巾帻
　　笑咏岸帻
　　晋谢弈安之兄桓温辟为安西司马在温座岸帻笑咏无异常日
　　因醉堕几
　　晋志庾顗字子嵩有豪韵转军谘祭酒刘舆欲搆之而无迹可间后以其性俭家富説东海王越令就换钱十万冀因此可乘越于众中问顗顗頺然已醉帻堕几上以头就穿取徐答云下官家有两千万随公所取越甚悦因曰不可以小人之虑度君子之心
　　因逼委地
　　朱桃椎澹泊絶俗被裘带索人莫能测长史窦轨见之遗以鹿帻麂鞾逼署乡正委之地不肯服
　　助阳
　　决疑要法凡救蚀日皆着赤帻以助阳也
　　迎气
　　舆服志迎气五郊其着帻各如其色从章服也
　　带
　　身章撮要腰带革为之古鞶带也又谓之鞶革上自乘舆至文武众官牧守丞令下及驺寺皆服之秦二世时始名腰带
　　黄银
　　唐杜如晦薨太宗赐房龄黄银带曰如晦与公同辅朕今独见公然流涕曰世传黄银鬼神畏之更取为带遣送其家
　　紫金
　　唐明皇襍録上以紫金带赐岐王盖昔高宗破高丽所得开元中高丽遣使来朝宴内殿因从容言于内臣曰本国自亡此带岁荒民散干戈屡起幸在内帑一见足矣上闻言命封付其使
　　遗元翼
　　唐李愬以玉带遗牛元翼
　　献从简
　　苌从简陈州人许州富人有玉带欲之而不可得遣二卒夜入其家杀而取之卒夜逾垣隐木间见其夫妇相待如宾叹曰吾公命我夺其宝而害斯人吾必不免因跃出而告之使其速以带献遂逾垣而去
　　夸卢从史
　　六帖唐神策中尉吐突承璀与卢从史对垒从史时过其营饮博承璀多出宝带竒玩夸之
　　赐契苾萌
　　唐契苾萌征吐蕃以战功进左威卫大将军赐锦袍宝带
　　赐素
　　隋杨素传上赐素以万钉宝带又突厥传统叶防可汗献万钉宝钿金带
　　赐李靖
　　孔六帖李靖五代孙彦芳其家旧物有靖破萧铣时所赐于阗玉带
　　唐镐赌带
　　见宠妾
　　裴度进带
　　因话録裴晋公往平淮西宪宗赐以玉带一条公临薨令子弟执笔口占状曰内府之珍先朝所赐既不合将归地下又不合留在人间谨却封进闻者叹其简切而不乱
　　遗带寓规
　　见刀
　　遗带坐贬
　　唐马植为相神策中尉马元贽为宣宗宠信赐通天犀带植与元贽素相善元贽以赐带遗之他日植对便殿帝识其带诘之植震恐言状坐贬天平军节度使
　　献带得相
　　唐王播自淮南还献玉带十有三遂再得相
　　取带杀商
　　九国志海商有鬻犀带者直数百万夜有光洞照一室楚马希声杀商而取之逾月光遂灭
　　李训讲易
　　杜阳编文宗朝李训讲周易颇协上意时方盛夏遂命取水玉腰带以赐训
　　封敖草制
　　唐封敖字硕夫雅为李德裕所器防昌初除翰林学士德裕以平刘稹功进太尉敖草制云谋与吾同言不他惑德裕解玉带赠之
　　解赐宁王
　　明皇襍録上自解红玉带以赐宁王又穆宗以白玉带赐杨元卿
　　解赐延孝
　　五代康延孝以百骑奔庄宗庄宗解所御金带赐之
　　束带不休
　　唐崔元综同平章事坐政堂束带终日不休偃
　　市带责偿
　　五代辛汉臣传鳯翔李永吉初朝京师苏逢吉以永吉故秦王从曮子家世王侯当有竒货使人告永吉许以一州而求其先世玉带永吉以无为解逢吉乃使人市一玉带直数千缗责永吉偿之竟不得州
　　不买玉带
　　名臣遗事宋王文正公旦有货玉带者持以及门旦弟因以呈公公曰如何弟曰甚佳公命弟系之曰还见佳否弟曰系之安得自见公曰玉名石也得不重乎自负重而使观者称好无乃劳也我腰间不称此物亟还之故平生所服止于赐带
　　愿得金带
　　见德星
　　带中星像
　　夷坚续志韩魏公犀带中一片乃鹿衔花已为竒絶至孝宗寿光中以万缗赂海商得犀一片乃南极老人星像尤为至宝
　　带月中影
　　龙江梦余録张九成蓄一犀带中有月影遥望则见其贵重在通天犀之上
　　佩
　　释名佩倍也言其非一物有陪贰也有珠有玉有容刀有脱巾有觿之属也鱼豢魏略有双璜双珩琚瑀冲牙琨珠为佩者蔡谟毛诗疑字议佩者服用之称佩者玉器之名称其服用则字从人名其器物则字从玉
　　右隂左阳
　　礼玉藻古之君子必佩玉右征角左宫羽注云角征宫羽以玉声所中言也征角为阳宫羽为隂阳主动隂主静右佩隂也而声中征角之动左佩阳也而声中宫羽之静何哉盖佩所以为行止之节时止则止时行则行此设佩之意也不言商者或以西方肃杀之音故遗之欤
　　居设朝结
　　玉藻君在不佩玉左结佩右设佩居则设佩朝则结佩注云君在谓世子在君所也不佩玉非去之也但结蹙其左佩之绶不使玉之有声盖玉以比德示不敢表其有如玉之德耳右设佩者佩谓事佩觿燧之属设之于右示有服役以奉事于上也居则设佩谓退而燕居则佩玉如常也朝则结佩申言上左结佩之意
　　佩象环
　　玉藻天子佩白玉而组绶公侯佩山玉而朱组绶大夫佩水苍玉而纯组绶世子佩瑜玉而綦组绶士佩瓀玫而緼组绶孔子佩象环五寸而綦组绶
　　佩象揥
　　诗魏风好人提提宛然左辟佩其象揥维是褊心是以为刺注云揥所以摘髪用象为之贵者之饰也
　　佩觿
　　诗衞风芄兰之支童子佩觽注云惠公骄而无礼故大夫刺之觽锥也以象骨为之所以解结成人之佩非童子之饰也
　　佩玦
　　左闵三年太子申生帅师公衣之偏衣佩之金玦狐突御戎叹曰时事之征也衣身之章也佩衷之旗也今命以时卒閟其事也衣之厐服逺其躬也佩以金玦弃其衷也服以逺之时以閟之厐凉冬杀金寒玦离胡可恃也虽欲勉之狄可尽乎
　　佩木
　　孔六帖唐宗欲废皇后王氏后兄守之惧为求厌胜浮屠明悟教祭北斗取霹雳木刻天地文及帝讳合佩之
　　佩囊
　　见叔侄
　　纫兰
　　楚辞纫秋兰以为佩注云纫索也
　　连蕙
　　楚辞连蕙若以为佩过鲍肆而失香
　　舍玦
　　孔丛子曰子产死郑大夫舍佩玦妇女舍珠玉也
　　解环
　　刘向列女传齐桓公行霸诸侯朝之卫独不至公谋伐卫卫姬脱簪解环佩再拜请卫之罪公悦许诺
　　遗澧浦
　　楚辞捐余玦兮江中遗余佩兮澧浦
　　解江滨
　　见江
　　献楚昭
　　见汉
　　示项羽
　　史云沛公见项王于鸿门项畱沛公饮范増数目项王举所佩玉玦以示之者三
　　见能
　　白虎通所以必有佩者表意见所能故脩道无穷即佩环能本道德即佩琨能决嫌疑即佩玦是以见其所佩即知其能故农夫亦佩其耒耜工匠佩其斧妇人佩其针缕亦佩玉也
　　戒性
　　东汉范丹传丹字史云自以狷急不能从容常佩韦以自戒西门豹亦以性刚急佩韦以自戒董安于性寛缓佩以自警
　　绶
　　汉官仪绶者有所承受也所以别尊卑彰有德也战国七制解去绂佩畱其丝禭以为章表秦乃以采组连结于禭光明章表转相结绶故谓之绶丞相金印紫绶御史大夫银印青绶秩二千石已上银印緑绶大邑宰铜章墨绶秩六百石
　　四采
　　初学记乘舆黄赤绶四采
　　五色
　　西京襍记赵飞燕为皇后其姊上遗五色文绶
　　结紫
　　见相士
　　佩青
　　史记齐东郭先生久待诏公车贫困行雪中履有上无下足尽践地道中人笑之及其拜为二千石佩青緺出宫门行谢主人荣华道路谚曰相马失之痩相士失之贫此之谓也
　　贯玉
　　玉藻注绶者所以贯佩玉相承受者也
　　带玺
　　汉高祖纪注组绶也所以带玺也
　　盭草
　　汉书高帝初诸侯王置金玺盭绶注云盭緑也草名出琅琊平昌县似艾可染緑因以为绶
　　桃花
　　汉官仪二千石绶青地桃花缥长丈八尺
　　萧朱为友
　　见朋友
　　牢石兼官
　　汉石显与中书仆射牢梁少府五鹿充宗结为党友诸附倚者皆得宠位民歌之曰牢耶石耶五鹿客耶印何累累绶若若耶注云言其兼官据势也
　　买臣懐绶
　　见太守
　　桓荣陈绶
　　东汉桓荣为少傅大防诸生陈其车马印绶曰今日所蒙稽古之力也可不勉哉
　　鱼袋
　　服饰总论鱼袋古之筭袋也谓之章服魏文帝朝易以袋取其先知归顺之义唐改以鱼袋取其合鱼符之义自一品至六品以下皆佩之唐初卿大夫殁追取鱼袋永徽中议者以为在官用为褒饰亡殁追收情所不忍自今五品以下亡殁随身鱼袋不追饰金
　　唐舆服志高祖初改给随身鱼袋三品以上饰以金五品以上饰以银
　　刻玉
　　孔六帖五代安重荣既僭侈以为金鱼袋不足贵刻玉为鱼佩之
　　改鱼为
　　唐天授二年佩鱼皆改为其后三品以上袋饰以金四品以银五品以铜景龙中诏衣紫者金饰衣绯者银饰
　　罢给鱼
　　唐中宗初罢袋复给以鱼又郡王嗣王亦佩金鱼
　　都督赐鱼
　　垂拱中都督刺史始赐鱼
　　散官佩鱼
　　景龙中令特进散官佩鱼自此始然员外试检校官犹不佩鱼
　　致仕者佩鱼
　　唐中书张嘉贞奏言致仕者佩鱼终身
　　借服者佩鱼
　　宋元丰中文官借服者不佩鱼故系衔止称借紫借绯及政和中王延素始请借服者皆佩鱼如赐者上从之
　　裘
　　説文裘皮衣也身章撮要古者有大裘有黼裘有良裘有功裘有防裘大裘黒羔裘为之示质也黼裘杂羔与狐白为之黼文也良裘以鸟兽毨毛为之功裘以狐青麛虎狼犬羊等皮为之
　　待颁赐
　　周礼冬官司裘为大裘以供王祀天之服仲秋献良裘王乃行羽物季秋献功裘以待颁赐注云良善也玉藻所谓黼裘也仲秋鸟兽毛毨王乃以羽物赐郡吏功裘人功微麤谓狐青麛裘之属卿大夫所服也
　　誓军旅
　　玉藻唯君有黼裘以誓省注云谓誓军旅省耕敛也
　　三英
　　诗郑风羔裘晏兮三英粲兮按三英三德也英谓古者以素丝英饰裘即素丝五紽也
　　千镒
　　墨子曰江河之水非一源千镒之裘非一狐白
　　熊罴是裘
　　诗小雅舟人之子熊罴是裘注云言富也
　　狐狸为裘
　　诗豳风取彼狐狸为公子裘
　　豹饰
