<!-- { "loadSidebar": true } -->
　　钦定四库全书
　　山堂肆考卷一百四十六　明　彭大翼　撰释教
　　佛祖师
　　刘禹锡曹溪碑如来灭后五百岁而摩腾竺法兰以经来而华人始闻其言后五百岁达磨以法来而华人始传其心
　　面壁九年
　　灯録初祖达磨姓刹利南天竺国人得般若多罗正法眼藏曰当往震旦设大法乐师遂泛重溟凡三周寒暑达于南海实梁普通八年也武帝诏至金陵问曰朕造寺冩经不可胜纪有何功徳师曰竝无功徳此但小果有漏之因如影随形虽有非实师知不契潜回江北止于嵩山少林寺面壁九年人莫之测时魏氏律师流支三藏每与师议论是非蜂起竞有害心数加毒药至第六度以縁化既毕法得人遂不复究端坐而逝按南诏以天子为震旦又辍耕録以东土为震旦
　　坐山八载
　　二祖慧可姓姬初宴坐香山八载有神人曰将欲受果何滞此耶翌日头痛如刺其师欲治之空中曰此乃换骨非常痛也师视其骨如五峰秀出
　　授袈裟
　　达磨至少林寺不立文字以袈裟授二祖慧可曰昔如来以正法眼藏付迦叶展转至我我今付汝内心印以契澄心外袈裟以定宗防汝受此衣用以表明其法无碍至吾灭后二百年衣止不听吾偈曰吾本来兹土法救迷情一花开五叶结果自然成
　　得骨髓
　　达磨将灭命门人各言所得道副曰如我所见不执文字不离文字而为道用师曰汝得吾皮尼总持曰我今一见更不再见师曰汝得吾肉道育曰四大本空五隂非有而我所见无一法可得师曰汝得吾骨最后慧可礼拜依位而立师曰汝得吾髓
　　断臂
　　二祖慧可初名神光既事达磨即与改名尝夜大雪侍立不动念曰昔人求道敲骨取髓刺血济饥布发掩泥投崖饲虎古尚如此我又何人迟明积雪过膝曰愿和尚开甘露门广度羣品遂潜取利刀断左臂于前师知是法器遂以心印袈裟之
　　息縁
　　二祖慧可初时将平生所悟举似达磨达磨皆云是知见不是道汝但外息诸縁内心无喘心如墙壁可以入道注云八万法门百千三昧十方世界万象森罗皆是外縁内心无喘谓念不起也二祖从此皆息诸縁心如枯木忽然大省
　　请懴风恚
　　三祖璨北齐人年逾四十设礼而问二祖慧可曰弟子身纒风恚请和尚懴罪师曰将罪来与汝懴璨曰不见罪了不可得师曰我与汝懴罪竟谓曰是心是佛是心是法佛法无二僧寳亦然璨曰今日始知罪性不在外不在内不在中间如其心然二祖即为璨剃头发告曰达磨以正法眼藏宻付于吾今付汝璨既受度隠于舒州皖公山后得道信乃付衣法合掌而终
　　乞求解脱
　　四祖道信姓司马蕲州广济人年十四礼三祖璨曰愿和尚慈悲乞与解脱法门师曰谁防汝曰无人师曰何更求解脱乎道信于言下大悟后于吉州受戒师乃付衣法信既嗣祖风脇不至席者六十年郤返蕲州住破头山唐太宗诏赴京师前后三返以疾辞第四度命使曰如不付即取首来使至山谕防师乃引头就刃使异之以状闻师已先付法衣与忍至高宗时端坐而逝
　　横出一枝
　　初四祖一日告众曰吾游庐山登絶顶望破头山见紫气如盖下有白气横分六道汝等会否五祖忍曰莫是和尚化后横出一枝法否四祖曰善果得法嗣化于破头山忍蕲州黄梅人
　　本无一物
　　六祖惠能姓卢唐广南人闻五祖忍在黄梅乃入黄梅任役五祖欲求法嗣令寺僧各述偈上座神秀偈曰身是菩提树心如明镜台时时勤拂拭莫遣有尘埃惠能时为行者在碓坊杵臼之间闻之乃曰美则美矣了则未了夜请同侣书一偈于神秀偈傍曰菩提本非树心镜亦非台本来无一物何假拂尘埃五祖闻之来观心契法嗣遂定乃夜召卢行者告曰佛以无上微妙秘宻圆明真实正法眼藏付迦叶展转至达磨以至于吾今以法寳及所袈裟付于汝有偈曰有情来下种因地果还生无情既无种无性亦无生遂与衣鉢法寳时有池州使君问五祖曰会中有五百僧不付衣鉢为甚郤与行者五祖曰会中虽有五百人四百九十九人会佛法唯有卢行者一人不会佛法他则悟道谓之过量人方得衣鉢
　　举衣不动
　　六祖既得衣鉢即夜走南奔岭外有明上座即率十人蹑迹追至大庾岭能见明上座奔至乃掷衣鉢于石上曰此衣信可争耶任君将去明举之不动踟蹰悚栗乃曰我乃来求法非为衣也愿行者开示于我六祖曰不思善不思恶正恁麽时那个是明上座本来面目明大悟遍体流汗泣礼而去
　　挥刃无伤
　　六祖得法住曹溪神秀亦袭五祖居荆州有南宗北宗之号徒侣竞起爱憎忌能师衣为天下所闻有张行昌者受嘱潜懐刃入六祖室将欲加害六祖预知其事置金十两于方丈行昌挥刃者三都无所伤损六祖曰正劒不邪邪劒不正只负汝金不负汝命行昌惊仆久乃苏求哀祖遂与金令去神秀姓李号北宗六祖号南宗
　　惠能问义
　　六祖惠能初寻师至韶州尼无尽藏读槃经偈即为解脱尼因问字能曰字即不识义即请问尼曰字尚不识安能会义能曰诸佛妙理非关文字
　　行思得法
　　七祖行思禅师姓刘本安成人往叅曹溪六祖六祖欲传以法谓曰从上衣法防行衣以表信法乃印心吾受衣以来遭此多难况乎后代争趋必多衣即留镇山门汝当以法分化一方无令断絶行思既得法乃住青原山山在吉安府黄鲁直诗至今青原山名与北斗垂
　　灭魔
　　十二祖马鸣大士名功胜忽见女子説偈曰稽首长老尊当受如来记今于此地上宣通第一义师曰将有魔来即一金龙震动山岳师俨然于坐魔事随灭遂复本形曰我名迦毗摩罗化巨海极为小事师曰汝化性海得否曰我未尝知师曰山河大地皆依建立三昧六神通由兹发现迦毗遂发信心与徒众三千俱来剃度师乃付法
　　逢蟒
　　十三祖迦毗摩罗入山逢大蟒盘绕师身师授三归依蟒化为素服老人曰我昔为比丘有初学来请益我烦于应答起嗔恨想命终堕为蟒身住是石窟千载适闻戒法故来谢耳
　　梦珠有孕
　　二十一祖婆脩盘头姓毗舍佉其母初梦吞明暗二珠而孕有一罗汉曰汝当生二子一即祖师二即刍尼按刍尼野鹊子也昔如来在雪山脩道刍尼巢于顶上佛既成道刍尼受报为那提国王佛记云汝后与圣同脱今无爽矣
　　还珠为嗣
　　二十四祖师子比丘有长者引一童子见师曰此子当生便拳左手今既长矣终未能舒愿闻宿因师即以手接曰还我珠来童子遽开手奉珠师曰吾前为僧有童子婆舍吾赴西海斋受衬珠付之今见还矣遂为法嗣
　　菩萨
　　菩萨者本云菩提萨埵欲简于称呼故省文言菩萨梵语菩提此云觉梵语萨埵此云有情凡有生皆有情菩萨乃有情中之觉者耳佛有觉性而无情菩萨亦未免有情故谓之觉有情
　　倒植泥中
　　精进度无极经菩萨为鱼王渔人以网捕羣鱼则首倒植泥中住尾举绳众鱼得活
　　游戏车上
　　六度集经菩萨为鹦鹉王徒众三千有两鹦鹉力势逾众口竹衡以为车乘王集其上飞止游戏
　　顶上如意珠
　　虗空藏菩萨身二十由旬顶上如意珠作紫金色无涯际
　　手中无量花
　　寳手菩萨手中出无量花
　　鸽王
　　六度集经菩萨为鸽王
　　象友
　　大智度经菩萨为迦频阇罗鸟与大象猕猴友共在必鉢罗树下住自相问言我等不知谁为长象言我昔见此树在我腹下今大如是我应为长猕猴言曾蹲地手逸树头我应为长鸟言我于必鉢罗林中食此树果子随粪出树得生以是推之我应最大
　　角如白雪
　　九色鹿经菩萨为鹿其毛九种色角如白雪
　　骨如金鎻
　　韵府续编观音大士昔于陜州化为娼女以救淫迷既埋之骨如金鎻不断此即前佛中鎻骨菩萨是也
　　雨花
　　持法门经胜怨菩萨在虚空中立与琉璃云覆世界雨金色之花
　　牵枝
　　普曜经菩萨成道入水洗浴八方天子各按树枝菩萨牵枝出
　　立行
　　僧迦罗利经菩萨立行有鸟巢顶上惧卵坠落及鸟未能飞终不舍去
　　降胎
　　普曜经菩萨降神母胎天帝释梵咸来听经
　　梦枕
　　优楼频罗经昔有童子脩悟世间化作女形生长者家其母梦琉璃枕有寳葢菩萨曰所懐子是空明菩萨
　　飞鉢
　　普起三昧经菩萨掷鉢于空中自然飞来
　　僧【上】
　　汉魏时惟听西域人立寺都邑至石虎敬事胡僧佛图澄国人化之始造寺削发出家则是中国人为僧始于石虎时也僧曰阐士曰开士曰乞士曰大士曰上人曰徳士曰比丘曰善觉曰沙门曰乗门曰浮屠曰苾蒭高年僧曰耆腊曰老宿高僧曰贤懿男僧曰优婆塞僧有妻曰梵嫂曰房老又曰火宅僧僧衣曰袈裟梵语本作加沙至梁葛洪撰字苑方添衣一名无垢衣一名离尘服一名忍辱铠一名消瘦衣一名田相衣一名水田衣一名稻畦帔游行僧曰飞锡安住僧曰挂锡僧剃发曰祝发又曰刬草又按尊胜经苾蒭本草名有五义一生不背日二冬夏常青三性体柔软四香气远腾五引蔓布条
　　离日
　　增一阿含经坐禅入定心不错乱即为离日比丘
　　弥天
　　高僧传晋习凿齿尝诣释道安曰四海习凿齿道安即答曰弥天释道安道安授业于佛图澄以师莫过于佛遂以释为姓中夏沙门称释自道安始一云道安本姓衞
　　洗脏
　　佛图澄天竺人佛图虏复姓澄其名也本姓帛氏或曰姓湿氏晋永嘉中来洛阳善诵神咒役使鬼神腹旁有一孔尝以絮塞之夜则拔絮出光照于一室又尝至流水侧从孔中引出五脏六腑洗之讫还内腹中石勒闻其名召试其术澄取鉢盛水烧香咒之须臾鉢中生青莲花勒爱子斌暴病澄取杨枝沾水洒而咒之遂苏
　　置心
　　太平广记唐则天时有女人自称圣菩萨人心所在女必知之则天请入宫所言皆验后有大安和尚入宫太后令女见之大安曰汝善观心试观我心安在答曰师心在塔头相轮边复问之答曰在兠率天弥勒宫中听法第三问云在非非想天皆如其言大安因置心于四果阿罗地乃不能知女辞屈变作狐下阶走不知所适
　　直指人心
　　朱子语录东汉明帝时佛始入中国当时楚王英最好之然都不晓其説直至晋宋间其教渐盛然其广大自胜之説幻妄寂灭之论自斋戒变为义学如远法师支道林皆是义学当时文字亦只是将庄老之説来铺张至梁会通间达磨入来武帝不晓其説只从事于因果遂去面壁九年只説人心至善即此便是不用辛苦脩行达磨一切扫荡不立文字直指人心又翻了许窠臼説出禅来又高妙于义学
　　深明宗防
　　寳安禅师姑苏人姓夏亲运土石于精岩寺立五台院寿八百岁不衣丝缕寝卧乱草深明宗防
　　发白心白
　　第三祖商那和脩者化縁既久得优波麯多为给侍因问曰汝年几耶答曰十七师曰汝身十七耶性十七耶答曰师发白耶心白耶师曰我发白非心白也麯多曰我身十七非性十七也和脩知是法器遂为落发偈曰非法亦非心无心亦无法説是心法时是法非心法
　　风动幡动
　　六祖慧能初寓广州法性寺风幡动有二僧对论一云幡动一云风动六祖曰风幡非动动自心耳寺主闻之悚然邀入室中执弟子礼白于众曰此肉身菩萨也又古禅师语录有老宿见日影透牕因问百丈惟政禅师曰为牕就日耶日就牕耶师曰长老房内有客归去好
　　虎跑泉
