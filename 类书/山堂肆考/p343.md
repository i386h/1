<!-- { "loadSidebar": true } -->
　　假大宅
　　史记田生如长安假大宅令其子求事左右谒者张释卿
　　容长防
　　晋王濬恢廓有大志尝起宅开门前路广数十步或问之濬曰吾欲容长防旛旗众咸笑之濬曰陈胜有言燕雀安知鸿鹄之志后梦三刀迁益州刺史
　　假宅种竹
　　世説曰晋王子猷每假人宅必种竹人诘之曰不可一日无此君
　　买宅爱树
　　唐王义方初拜御史置一第爱庭中青桐树复召主人曰此佳树得无欠偿乎又与之钱四千
　　舎友
　　见友
　　逊兄
　　晋裴楷营新宅甚丽移住从兄衍心欲之而不言楷知其意便与兄住又刘宋蔡兴宗父廓起二宅兴宗以东宅与兄轨轨送钱五十万裨宅直兴宗白母母曰我家由来丰俭必共今日宅直不宜受也
　　天子防门
　　唐田游岩隠箕山髙宗拜为文馆学士乗传赴都帝营奉天宫游岩旧宅在宫左诏不听毁天子自防其门曰隠士田游岩宅按游岩宅在河南府登封县南箕山之间
　　有司给直
　　唐马周为御史遣人图购佳宅众以其起书生素无赀皆窃笑之他日所遣之人白有佳宅直二百万周以闻诏有司给直并赐奴婢什物众乃悟又段文昌负才傲俗落拓荆楚间江陵街侧有大宅门枕流渠文昌醉于渠上脱履濯足自言我作江陵节度使必买此宅闻者皆笑其后果镇荆南遂买此宅
　　毁马璘第
　　唐马璘家富不赀治第京师侈甚其寝堂无虑费钱二十万缗及璘卒丧归都人争入其第观之假称故吏赴吊者日数百徳宗在东宫闻之不喜及即位乃禁第舎不得逾制诏毁璘中寝及宦人刘忠翼第璘家惧悉籍亭馆入之官其后上赐羣臣宴多在璘山池
　　假王涯第
　　唐王涯再为翰林学士帝以其孤进能自树立数访逮之以涯私居逺或召不时至乃假光化里官第诸学士莫敢望
　　赎魏征故第
　　唐李师道上私钱六百万为魏征孙赎故第白居易言征任宰相太宗用殿材成其正寝后嗣不能守陛下犹宜以贤者子孙赎而赐之师道人臣不宜掠美帝従之
　　赎吕端旧第
　　纲目宋吕端诸子多不同处旧第以质于人真宗闻之出内库钱赎还之令其聚居端长子蕃言负人息钱甚多帝别赐内库金帛偿之蕃弟荀与西京差遣仍令内侍省置簿为掌僦课给其家诏枢宻院察其妄费
　　董贤宅
　　汉哀帝建董贤宅衣以绨锦
　　张辽宅
　　魏张辽字文逺为晋阳侯屡有战功文帝曰此古之召虎也特为起舎第一区
　　廉泉让水
　　见泉
　　嘉石美木
　　唐牛僧孺字思黯仆射竒章之裔治第于洛之归仁里多致嘉石美木与賔客相娱乐
　　题帖卖宅
　　齐庾杲之接魏使使问齐国百姓那得家家题门帖卖宅荅曰朝廷欲扫荡京洛克复神州所以家家卖宅耳
　　标防卖宅
　　北齐皇甫亮所居字洿下标榜卖之买者问其故亮曰为宅中水渰不泄雨即水流牀下由此宅终不售亮淳实不矫饰如此
　　东都别墅
　　见中书令
　　南山敝庐
　　唐孟浩然嵗暮归南山诗北休上书南山归敝庐不才明主弃多病故人疎白髪催年老青阳逼嵗除永怀愁不寐松月夜窗虚
　　约板甃石
　　唐李林甫为相自知结怨者多忧刺客窃发所居重闗复壁约板甃石一夕再徙家人亦莫之知也
　　疏沼搆楼
　　唐白居易被上知遇为当时所忌乃放意诗酒无立功名意于东都所居履道里疏沼种树搆石楼与僧如满结香山社凿龙门八节滩为游赏之所
　　宅无正寝
　　唐李义琰为相宅无正寝弟义璡为市堂材送之义琰曰以吾为国相且自愧尚营美宇是速吾祸岂爱我者耶木久材腐乃弃之
　　室无步庑
　　唐崔郾室处卑陋无步庑至霖淖则客穿屐以就外位
　　第开康衢
　　邹奭齐宣王自淳于髠以下皆命为列大夫为开第康庄之衢髙门大屋以尊宠之
　　宅通永巷
　　唐郭子仪宅居亲仁里四分之一中通永巷家人三千相出入不知其居又李训起第善和里通永巷聚京师轻薄子
　　不容妻子
　　晋吴隠之为广州刺史数亩小宅篱垣侧陋内外茅屋六间不容妻子
　　不蔽风雨
　　见贫士
　　立宅东田
　　梁沈约立宅东田瞩望郊阜为郊居赋以纪其事
　　结庐北渚
　　孔帖唐仲长字子光隠者也无妻子结庐北渚凡三十年非其力不食王绩爱其真率徙与相近
　　治第丛烦
　　唐杨凭治第永宁里功役丛烦
　　治第华僣
　　唐许敬宗营第舎华僣至造连楼使诸妓走马其上
　　罗含茅舎
　　见官廨
　　焦先草庐
　　见隠士
　　竹径
　　杜诗卜筑应同蒋诩径为园须似邵平
　　花溪
　　杜甫在成都劎南节度使裴晃为卜郭西浣花溪作草堂居焉或云严武为卜一云杜甫宅巩昌府成县飞龙峡之东唐天寳中避难于此
　　何文烧杵
　　搜神记魏郡张氏大富忽衰落财散卖宅于陈应举家疾病又卖与何文文独持大刀暮入北堂梁上一更中有一人长丈余髙冠赤帻呼曰细腰细腰应诺问何以有人气荅无便去文因呼细腰问向赤衣冠为谁荅曰金也在西壁下问君是谁荅曰我杵也今在灶下文掘得金三百斤烧去杵由此大富宅遂清宁
　　显业得金
　　苏秦宅在洛阳旧仁和里后魏尚书髙显业居此夜见赤光掘之得金百斤有铭曰苏家金
　　张融舟居
　　齐张融为中书郎请假东出武帝问往何处荅曰臣陆处无屋舟居无水后问融従兄绪绪曰融近东出未有居止权作小船岸上住帝大笑
　　吕保崖居
　　防州府梁山县絶岩半腹有一穴人迹所不到汉赤眉之乱邑人吕保蔵家赀巨万赍金寳縁木而上凿崖以居尽伐去其木冦不能近举家得免于难
　　宅在秦淮
　　晋陆机宅在金陵秦淮之侧有机兄弟读书台旧址一云在松江府城南门外宋梅尧臣有诗
　　宅在钟山
　　王荆公宅在金陵钟山所居四无居人其宅仅蔽风雨又不设垣墙望之若逆旅之舎元丰末被疾奏舍为寺有防赐名报宁疾愈税城中屋以居竟不造宅
　　当出贵甥
　　见舅甥
　　恐亏故主
　　圣宋掇遗徐初自南唐入京市宅以居嵗余见故主贫甚怜而召之曰得非售宅亏价而致是也余近撰碑获润笔二百千可偿尔矣其主坚辞不获亟命左右辇以付之
　　洛城破屋
　　韩文公寄卢仝诗玉川先生洛城里破屋数间而已矣
　　武夷精舎
　　武夷精舎在建宁武夷山朱熹筑室其下
　　私作都门
　　晋贺循为元帝丞相军谘祭酒时廷尉张闿在小市欲夺左右宅以广其居乃私作都门早闭晏开人讼于州府不见省会丞相贺循出连名诣循质之循曰见张廷尉当为言之闿闻之毁都门诣循致谢
　　不徙官廨
　　见官廨
　　赐第永崇
　　唐徳宗赐李晟永崇里第及泾阳上田延平门之园林女乐八人盖酬其收复长安之功也
　　赐第吴门
　　宋魏华父字了翁号鹤山蜀人也时蜀中兵乱不得归上因赐第于吴门了翁殁吴人以为鹤山书院肖其像而祠之
　　为戴公起宅
　　晋郗超每闻欲髙尚隠退者輙为办百万资并为造立居室在剡为戴公起宅甚精戴始往居与所亲书曰近至剡如入官舎按戴公戴安道逵也
　　为康节买宅
　　宋嘉祐七年王宣徽拱辰尹洛就天宫寺西天津桥南五代节度使安审琦宅故基以郭崇韬废宅余材为屋三十间请邵康节迁居之富郑公又命其客孟约为买对宅一园有水竹花木之胜及熙宁初行卖官田之法康节天津之居亦系官地防三月人不忍买诸公曰使先生之宅他人居之吾辈蒙耻矣于是司马公而下集钱买之
　　治第衢州
　　赵清献先在杭州府旧治有髙斋后治第衢州临大溪其傍不远数百步亦有山麓屹然而起即作别馆其上亦名髙斋谢政后唯居此馆
　　卜居阳羡
　　宋苏东坡自儋归卜居阳羡时士人邵民瞻従公游为公买一宅为缗五百公倾囊仅能偿之卜吉将入居夜与邵岁月至村落闻哭声甚哀公徙倚听之与邵推扉而入则一老妪公问妪何哀伤至此妪言吾有一居相传百年吾子不肖举以售人今日迁徙百年旧居一旦诀别所以泣也坡亦怆然问故居所在则公以五百缗所得者因再三慰抚谓曰妪之故居乃吾所售不必深悲当以还妪即命取屋券对妪焚之呼其子迎母还旧居不索其直公遂还毘陵不复买宅借顾塘桥孙氏居暂住是嵗七月坡竟没于借居
　　秉烛周览
　　郭従义镇河阳于洛中造大第皆以香栢为之文梓为梁花石甃地引水筑山第成约费白金五千铤次年被召还都暮抵其第秉烛周览时朝会有期侵晨而出行至东都卒家人不能居
　　乗车一游
　　宋赵韩王普将营西宅遣人于秦陇市良材以万数及宅成韩王时为西京畱守已病矣诏诣阙将行乗小车一游第中遂如京师竟至捐馆不复再来矣又丞相陈升之治第润州极为闳壮绵亘数百步宅成公已疾甚唯肩舆一登西楼而已人谓三不得居不得卖不得修不得
　　接杨收第
　　唐李建子讷居与宰相杨收第接收欲市讷舎以广第讷斥曰先人旧庐可为权贵优笑地耶卒不与
　　得晋公庐
　　见致仕
　　金盏玉杯
　　卢氏襍记唐僧师云长安永宁坊东南是金盏地安邑里西是玉杯地后永宁为王锷宅安邑为马燧宅后俱入官王宅赐袁及史宪诚等所谓金盏破而复成马燧宅为凤城园所谓玉杯破而不复完也
　　杏梁桂柱
　　白居易刺居处奢诗杏为梁桂为柱何人堂室李开府碧砌红轩色未干去年身没今移主髙其墙大其门谁家第宅卢将军素泥朱板光未灭今嵗官收别赐人开府之堂将军宅未造成时头已白逆旅重居逆旅中身是主人心是客更有愚夫念身后心虽甚长计非久穷奢极丽越规模付子孙令保守莫教门外过客闻抚掌头笑杀君君不见马家宅尚犹存宅门题作凤城园君不见魏家宅属他人诏赎赐还五代孙俭存奢失今在目安用髙墙围大屋
　　柱上生槐
　　孔帖孙偓堂柱生槐枝朞年而茂偓后秉政
　　梁上生芝
　　诗话宣和间赐王将明第既而有以梁生芝草为奏者车驾临幸适久雨梅润芝坠地京师无名子有为十七字诗曰相公赐新第梁上生芝草为甚脱下来胶少
　　岳飞宅
　　在杭州府治北郡人即其地立庙祀之庙有井相传飞被害时有女尚防挟银瓶投井而死故庙并祀焉
　　赵抃宅
　　在衢州府城北孝弟里
　　髙力士宅
　　宅在髙州府茂名县治西力士乃县人冯盎之曾孙后为髙延福养子故冒其姓
　　陆龟蒙宅
　　旧志龟蒙家在笠泽其故宅曰陆子幽居尝着幽居赋
　　无所增广
　　唐李愬昆弟恃家勲贵各矜室庐唯愬所处乃父时故院无所增广
　　常恐失坠
　　唐韩滉性节俭其堂先无挟庑弟洄增补之滉令撤去曰先君容焉吾等奉之常恐失坠安敢改作以伤俭徳又门当列防以父时第门不忍壊故不请也后周王罴位开府大将军安于贫素鄊里旧宅不改衡门
　　恐伤蛰虫
　　宋曹彬所居之宅仅庇风雨败檐疎牖不堪其忧而彬处之恬然堂屋敝坏子弟请加修葺公曰时方大冬墙壁瓦石之间百虫所蛰不可伤其生
　　仅容旋马
　　见丞相
　　蛙聚雀喧
