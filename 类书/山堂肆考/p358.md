<!-- { "loadSidebar": true } -->
　　亢仓子曰勾越之簳镞以精金鸷隼为之羽以之掊棰则其与槁朴也无异及夫荡防争衡觌武决胜加之骇弩之上则三百步之外不立敌矣
　　防稽竹
　　尔雅东南之美者有防稽之竹箭焉东汉虞翻州举茂材与孔融书并示以所着易注融答曰闻延陵之理乐覩吾子之治易乃知东南之美者非徒以防稽之竹箭也
　　淇园竹
　　东汉书上拜防恂河内太守移书属县讲兵肄射伐淇园之竹为矢百余万
　　妢胡笴
　　周礼妢胡之笴注云妢胡胡子之国在楚旁笴矢簳也杜子春曰笴读为藁谓藁箭也
　　肃慎楛
　　六帖肃慎国以楛木为矢以石为镞
　　绕树
　　列子曰飞卫学射于甘蝇诸法并善唯啮法不教卫宻持矢以射蝇蝇啮得镞矢还射飞卫绕树而走矢亦绕树走
　　穿栁
　　见习射
　　鲁庄仆姑
　　左庄十一年公以金仆姑射南宫长万金仆姑矢名
　　鸿超綦卫
　　列子曰逢蒙之弟子曰鸿超怒其妻而怖之引乌号之弓綦卫之箭射其目注眸子而眶不睫矢坠地而尘不
　　伯棼窃二
　　左宣四年楚子与若敖氏战于臯浒伯棼射王汰辀以贯笠毂师惧还王使廵师曰吾先君文王克息获三矢焉伯棼窃其二尽于是矣鼓而进之遂灭若敖氏
　　仁贵发三
　　见将帅
　　来歙斵木
　　汉书来歙击隗嚣嚣守洛阳发屋斵木以为箭
　　郎基剪纸
　　北齐书郎基字世业尝征西为贼所围粮糗皆尽乃削木为箭剪纸为羽得解围还朝仆射杨愔劳之曰卿本文吏遂有武畧木箭纸羽皆无故事班墨之思何以过之
　　羊头
　　扬雄方言凡箭镞三者谓之羊头
　　鹑尾
　　魏百官志三公拜赐鹑尾鹘尾箭十二枚
　　饮石梁
　　阚子曰宋景公使弓人为弓三年而成献之曰臣之精尽于弓矢献弓而归三日乃死公张弓登虎圏之台东靣而射矢逾西霜之山集彭城之东其余力逸劲犹饮羽于石梁夫尽精于一弓而身为之死况天下奈何其独治也
　　射聊城
　　战国策燕伐齐取七十余城齐田单破燕军复齐城唯聊城不下鲁仲连乃为书着之于矢以射城中燕将得书泣三日乃自杀
　　伤胸
　　汉高帝数项羽十罪羽大怒伏弩射汉王伤胸王乃扪足曰虏中吾指
　　洞背
　　唐书太宗封刘黒闼于肥乡有一突将勇壮絶人首冲太宗刅将接太宗以天策上将大箭射之中心洞背应而毙遂传此箭于北畨突厥见而惊叹
　　忘归
　　孔丛子曰楚王张繁弱之弓载忘归之矢以射蛟兕于云梦之泽
　　信往
　　赵氏兵书矢一名信往
　　叩轮去金
　　孟子郑人使子濯孺子侵卫卫使庾公之斯追之抽矢叩轮去其金发乗矢而后反
　　钉柱出镞
　　齐书陈显逹出杜姥宅大战破贼矢中左眼防箭而镞不出有地黄村潘姥善禁先以钉钉柱妪禹步作气钉即时出乃禁显逹目中镞出之
　　中蛟
　　异苑永阳李增行经大谿两蛟在水引弓射之中一则死増归复出市有女子素服衘涕持所射箭増怪而问焉女答曰何用问为若是君箭便以相还女授矢而灭増反未逹家暴死于路
　　落鴈
　　隋史万岁击尉佗见羣鴈万歳请射第三鴈应而落
　　毒鐡
　　魏陈琳武库赋矢则申息肃慎箘簵空流焦铜毒铁簳镞鸣鍭
　　焦铜
　　博物志交广山夷曰俚子其弓长数尺箭长尺余以焦铜为镝涂毒药于锋镝中人即死须臾焦煎都尽唯骨存耳其俗誓不以法语人治法饮妇人月水及粪汁时有差者
　　刀
　　释名刀到也以斩伐到其所乃击之也其末曰锋其本曰环洞冥记黄帝采首山之金始铸为刀
　　周器
　　愽物志赤刀周之宝器
　　鲁宝
　　谷梁传孟劳鲁之宝刀
　　割玉
　　十洲记周穆王时西胡献昆吾剑割玉刀切玉如切泥也
　　引镜
　　神仙传河东孙愽能引镜为刀屈刀为镜
　　刀若发硎
　　庄子曰庖丁曰今臣之刀十九年所解千牛矣而刀刅若新发于硎恢恢乎于其防刃必有余地矣
　　刀可剃毛
　　淮南子曰屠牛垣一朝解九牛而刀可以剃毛又贾谊策屠牛垣一朝解十二牛而芒刅不顿者其排击剥割皆中理解也
　　专诸刺僚
　　列士传专诸持刚刀置鱼腹中以刺王僚
　　凌统报宁
　　见乐舞
　　金马形
　　东汉李尤金马书刀铭巧冶錬刚金马托形
　　白虎象
　　春秋繁露劒之在左青龙象也刀之在右白虎象也
　　金精受法
　　杨泉物理志阮师作刀受法于金精之灵七月庚辛见金神于冶监之门向而再拜金神授以水火之齐五精之錬用隂阳之候取刚柔之和三年作千七百七十口其刀平背狭刃方口洪首截轻防不絶丝髪之系斫坚刚无有变动之异所谓百錬利器以辟不祥慑服奸宄者也
　　火精恊数
　　吴嘉志林古人铸刀以五月丙午取纯火精以协其数
　　铜口
　　传咸曰尚书旧奏给介士二百人人给大铜口刀各一口
　　金头
　　谢尚与杨征南书今饰五尺金头刀碧绫车中盾
　　饰以龙熊
　　魏曹植宝刀赋序建安中魏王命有司造宝刀五枚以龙熊鸟雀为饰太子得一余及弟饶阳侯各得一焉
　　号曰龙雀
　　赫连勃勃造铜刀为龙雀大环号曰大夏龙雀
　　百链
　　汉文帝造百錬青犊漏影三宝刀
　　二仪
　　清异録上饶葛溪铁精而工细余中表以剪刀二柄遗赠皆交股屈环遇物如风上有凿字曰二仪
　　含章
　　魏典论太子丕造百辟宝刀一曰灵宝二曰含章三曰素质又作露陌刀一名龙鳞
　　警恶
　　唐杨贵妃父杨琰少时尝有一刀每出入道涂间多佩之或前有恶兽盗贼则所佩之刀铿然有声似警于人也故名警恶刀
　　鸣鸿
　　洞冥记汉武帝以鸣鸿刀赐东方
　　斩虎
　　何晏斩虎刀铭用造是器螭虎是斩又黄公能制虎后见白虎以金刀厌之不效为虎所食
　　故与王祥
　　见三公
　　不及文瓘
　　唐长史李勣入朝并州叅军张文瓘与属僚二人皆饯勣赠二人以佩刀玉而不及文瓘文瓘疑因以请勣勣曰子无嫌若某沉豫少决故赠以刀欲其果而断也某放诞少检故赠以帯欲其守约束也子才无施不可焉用赠
　　执刀赐袆
　　蜀费袆使吴孙权以所执宝刀赐袆袆曰刀所以讨不庭禁暴乱者愿大王勉建功业同奬王室臣虽闇弱不负来愿
　　佩刀赐
　　唐太宗召试徐齐赐所佩金削刀
　　郭飜坠刀
　　郭飜有刀坠水人为取之因与其人其人曰我取此天地神明所责飜终不受又投于水人又为取飜不能逆十倍价与之
　　王濬梦刀
　　见刺史
　　僧孺常用
　　三贤典略唐牛僧孺进士时常用麦芒刀字有误谬随手删割防定
　　昌龄误投
　　唐开元中王昌龄舟行马当山遇大风命赍酒纸上大王误投金错刀忽有赤鲤入舟剖腹得刀
　　剸犀截鲸
　　魏王粲刀铭陆剸犀兕水截鲸鲵
　　迎雪含霜
　　唐卢纶割飞刀子歌曰我家有剪刀人云鬼国铁裁罗裁绮无钝时用来三年一股折南中匠人淳用钢再令盘屈随手伤改鍜割飞二刀子色迎霁雪降含霜
　　赉善胜刀
　　梁简文帝谢勅赉善胜刀啓曰氷锷含采雕琰表饰名均素质神号脱光五宝初成曹丕先荷其一善胜今造遇臣总被其恩韩非之书未足为比愽山之笔方此更轻
　　佩大横刀
　　唐王及善除右卫将军帝曰羣臣非捜辟不得至朕所尔佩大横刀在朕侧亦知此官贵乎







　　山堂肆考卷一百七十八
<子部,类书类,山堂肆考>
　　钦定四库全书
　　山堂肆考卷一百七十九　明　彭大翼　撰器用
　　劔
　　管子曰昔葛卢之山发而出金蚩尤受而制之以为劔铠此劔之始也周官桃氏为劔劔口谓之镡鼻谓之彘鞘谓之室韬谓之衣释名劒检也所以防检非常也
　　楚铁
　　史记秦昭王临朝叹息范睢请罪王曰吾闻楚之铁劒利而倡优拙铁劒利则士勇倡优拙则虑逺以逺虑御勇士恐楚之图秦也
　　齐金
　　国语齐桓公问管仲曰齐国寡甲兵奈何对曰小罪谪以金美金以铸劒防试诸狗马恶金以铸锄夷试诸土壌甲兵大足
　　湛卢献吴
　　赵吴越春秋越王允常聘欧冶子作名劒五枚取豪曹巨阙鱼肠示秦客薛烛烛曰皆非寳劒也取纯钩示之烛矍然曰恍恍乎如屈阳之华沉沉乎如芙蓉始生于湖观其文如列星之行天观其光如水波之溢塘此纯钩也王曰客有以乡三骏马千匹千户之都二贾此劒可乎烛曰不可臣闻初造此劒赤堇之山破而出锡若耶之谿涸而出铜雨师洒尘雷公鼓槖天帝装炭太乙下观又示之湛卢烛曰善哉衔金铁之英吐银锡之精寄气托灵有游出之神服此劒可以折冲伐敌人君有逆谋则去之他国允常乃以湛卢献吴吴公子光弑吴王僚湛卢去如楚昭王得而宝之召风胡子问曰此劒直几何对曰赤堇之山已合若耶之谿深而不测羣神上天欧冶已死虽倾城量金珠玉满河不借一观况骏马千户之都乎
　　太阿麾晋
　　越絶书楚王使风胡子之呉见干将越见欧冶子使作铁劒欧冶干将凿茨山泄其溪取其铁英为劒三枚一曰龙泉二曰太阿三曰工市晋郑闻此三劒求之不得乃兴师围楚城楚王引太阿劒登城麾之三军破败士卒迷惑流血千里晋郑之头毕白
　　投岳
　　刀劒録周昭王持五劒以投五岳
　　藏山
　　列仙干将莫耶作二劒以雌献君留其雄者谓其妻曰吾藏劒在南山之隂北山之阳松生石上劒在其中君若觉杀我尔生男可以告之
　　干将镆鎁
　　呉越春秋干将吴人与欧冶子同师吴王阖闾使造劒干将造劒未成乃曰昔吾师之作冶也金铁之頴不消夫妻俱入冶炉之中干将妻莫耶曰先师亲铄身以成物妾何难也于是干将夫妻断髪剪指投之炉中使童女三百鼔槖装炭金铁乃濡遂以成劒阳曰干将而作文隂曰莫耶而作缦理干将匿其阳出其隂以献阖闾
　　白虹紫电
　　古今注吴大帝有寳劒六曰白虹紫电辟邪流星青防百里皆陆断马牛水击鸿鴈当敌则斩于甲盾此天下名器也
　　击柱
　　汉髙祖悉去秦仪法为简易羣臣饮酒争功醉或妄呼殿上拔劒击柱上患之
　　骇鑪
　　魏文帝典论余好击劒善以短乗长选兹良金命彼国工精而链之至于百辟其始成也五色骇鑪巨槖自鼓
　　跃空
　　列子曰兰子以技干宋元君弄七劒迭而跃之五劒常在空
　　应气
　　拾遗记越王勾践以白牛白马祝昆吾山神以成八劒应八方之气一名掩日以之指日日光昼暗二曰断水画水开即不合三曰转指月蟾兎为倒转四曰悬剪飞鸟触其刃如斩截焉五曰惊鲵以之沉海鲸鲵深入六曰灭防挟以夜行不遇魑魅七曰却邪鬼魅见之则止八曰真刚切玉断金如削土木
　　虹蔚波映
　　魏都赋劔则流彩之珍素质之寳虹蔚波映文龙藻服之可以威百蛮指麾可以开昏扰
　　电闪霜凝
