<!-- { "loadSidebar": true } -->
　　唐权徳舆歳星居心颂序春三月司天氏奏歳星居心宿五度其色黄明润大光泽帝位积五十余日诏下有司颁示中外故臣得而言之以形歌颂按心星大火心星也诗七月流火即此
　　尾心伏辰
　　左僖五年晋侯伐虢围上阳问于卜偃曰吾其济乎对曰克之童謡丙之晨龙尾伏辰均服振振取虢之旂鹑之贲贲天防焞焞火中成军虢公其奔其九月十月之交乎注云龙尾尾星也日月之会曰辰日在尾故尾星伏而不见
　　经天
　　南史义熈元年太白昼见经天凡七乃人更主异姓当兴之象时晋受禅于宋太白晩见者其常也与日抗则为昼见过已当丙位则为经天其变也在朝象官在人象事在野象物
　　助月
　　孙柔之瑞应图景星者天之精也状如半月生于晦朔助月为明王者不私人以官使贤者在位则见又天文志辰星居于卯地或辰星勾月主年丰国泰
　　徙舍
　　吕氏春秋宋景公时荧惑守心子韦曰祸当君可移于相公曰宰相所与理国家也而移死焉不祥寡人请自当也曰可移于民公曰民死寡人将谁与为君曰可移于歳公曰歳荒人必死谁与我为君乎子韦曰君有至徳之言三天必三赏君荧惑必徙三舍之果徙三舍
　　出房
　　宋符瑞志帝舜时景星出房尧即位七十载景星出翼隋天文志周王之兴五星聚房赤雀书止于王居
　　聚奎
　　宋窦仪字可象蓟州渔阳人善推歩周显徳中与卢多逊杨徽之同在谏垣谓二公曰丁卯歳五星当聚于奎奎主文明又在鲁分自此天下始太平公必见之老夫不与也至宋干徳四年三月五星如连珠在降娄之次果验其言
　　淫枵
　　左襄二十八年春无氷梓慎占曰今兹宋郑其饥乎歳在星纪而淫于枵以有时菑注云是年歳星当在星纪明年乃在枵今已在枵淫行则失次矣
　　临国
　　瑞应图王者承天则老人星临其国
　　坠营
　　诸葛亮传有星赤而芒角自东北西南流坠营中俄而亮卒
　　聚东井
　　汉髙祖元年冬十月五星聚东井注云东井秦之分野五星所在当有圣人以义取天下又秦主生时有奏太白犯东井者曰东井秦之分太白谪见必有暴兵起于京师生曰星入井者自为渴耳何足怪乎未几符坚弑生自立
　　守南斗
　　晋史荧惑守南斗经旬王导语陶回曰南斗州分野而荧惑守之吾当逊位以厌其讁回答曰公以明徳作相辅弼明主当亲忠贞逺邪佞而与桓景造膝荧惑何由退舍导深愧之又梁武帝大通六年荧惑入南斗去而复还上以谚曰荧惑入南斗天子下殿走乃跣足下殿以禳之及闻魏主西奔慙曰虏亦应天象邪
　　流渚
　　河图大星如虹下流华渚女节意感生白帝是为少昊
　　照郊
　　帝王世纪神农氏之末少昊氏娶附寳见大电光绕北斗枢星照郊感附寳孕二十月而生黄帝于夀丘
　　聚觜参
　　北史元魏普太元年十月歳星荧惑镇星太白聚于觜参太史占曰当有王者兴后髙欢兴齐
　　聚牛女
　　晋永嘉中歳星镇星荧惑太白聚于牛女识者以为兴王是歳元帝即位
　　贤人聚
　　陈太丘诣荀朗陵贫俭无仆役乃使子元方将车季方持杖従后孙长文尚少载着车中既至荀使叔慈应门慈明行酒余六龙下食文若亦小坐着膝前时夜徳星聚明旦太史奏五百里内有贤人聚
　　异儿来
　　宋书孙休永安二年将守质子羣聚嬉戯有异小儿忽来曰我非人荧惑星也言讫上升仰而观之若曵一匹练有顷而没
　　犯少微
　　续晋阳秋防稽谢敷字庆绪隐居若耶山月犯少微星少微星一名处士星时戴逵字安道名著于敷时人为逵忧之俄而敷死故防稽人士嘲逵曰呉中髙士求死不得
　　梦长庚
　　唐李白母梦长庚星而生白故名白字太白天官书长庚如一匹布着天此星见兵起韩诗太白晨出东方曰启明昏见西方曰长庚朱氏曰启明长庚皆金星也以其先日而出故谓之启明后日而入故谓之长庚盖金水二星常附日行而或先或后但金大水小故独以金星言之也
　　客星犯座
　　隐逸传严光与汉光武有旧入谒帝与同宿半夜光足加帝腹明旦太史奏客星犯帝座甚急帝笑曰朕故人严子陵也
　　客星入市
　　汉书呉郡周厰师事京房房为石显所譛系狱谓厰曰吾死后四十日客星必入市即吾无辜之验也房死果如其言唐太宗时李淳风奏北斗七星当化为人明日至西市饮酒使人之有僧七人共饮酒二石太宗使人召之七人笑曰此必李淳风小儿在彼言我也忽不见
　　郎官上应
　　汉馆陶公主为子求郎明帝不许而赐钱千万谓羣臣曰郎官上应列宿出宰百里茍非其人民受其殃是以难之按馆陶公主武帝之姑号窦太主堂邑侯陈午尚之
　　浮屠仰视
　　南唐书伍乔庐江人性嗜学渡江入庐山诗调清苦山中浮屠夜梦仰视一大星旁有人指之曰此伍乔星也乔在庐山时苦节自励一夕见人掌自牖入掌中有读易二字乔因取易读之后举进士第一又宋臧丙旧名愚字仲回大名人既孤尝梦其父召立于庭向空指曰老人星见矣丙仰视之黄明润大因望而拜既寤私喜曰吉祥也以夀星出丙入丁因改名丙字梦夀
　　傅说骑箕
　　庄子曰道有情有信无为无形可传而不可受可得而不可见莫知其始莫知其终傅説得之以相武丁奄有天下乗东维骑箕尾而比于列星盖言説死其精神托箕尾也
　　萧何禀昴
　　春秋佐助期萧何长七尺八寸禀昴星精而生郭璞注昴西方之宿别名旄头天官书曰胡星也为白衣防
　　游人中
　　汉武帝内传西王母使者至东方朔死上问使者对曰朔木帝之精是为歳星下逰人中以观天下非陛下臣也
　　居帝右
　　宋艺祖居潜日与赵普游长安入酒舍普偶坐席左陈希夷怒曰紫防垣一小星耳輙据上次可乎斥使居帝右
　　真人无敌
　　汉桓帝时有黄星见楚宋之分殷馗言后五十年当有真人起梁沛间其锋不可当后至五十年曹公破袁绍天下无敌矣
　　大将宜当
　　晋祖逖传有妖星见豫州之分陈训曰今年西北大将宜当之祖逖亦见星曰为我矣方平河北天欲杀我此天不祐国也俄而逖卒
　　龙体
　　天官书轩辕黄龙体注云轩辕十七星在七星北黄龙之体主雷雨之神后宫之象也
　　鸟注
　　天官书桺为鸟注主草木汉天文志注作喙尔雅鸟喙谓之桺孙炎曰喙朱鸟之口桺其星聚也以注为桺星故主草木
　　东指西指
　　彗星出东则西指出西则东指此其常也东西偏指其变也
　　出地入地
　　北斗七星出地三十六度故见南斗六星入地三十六度故不见按史记天官书北斗七星所谓璇玑玉衡以齐七政也春秋运斗枢曰北斗七星第一天枢第二璇第三玑第四权第五衡第六开阳第七瑶光第一至四为魁第五至七为杓合则为斗居阳布隂故称北魁四星为璇玑杓三星为玉衡注云杓斗柄也衡斗之中也又按杂爼北斗魁第一星神名执隂第二星名叶诣第三星名视金第四星名拒理第五星名防仵第六星名开寳第七星名招揺
　　七主
　　马融注尚书北斗七星各有所主第一星曰主日法天第二星曰主月法地第三星曰命火谓荧惑也第四曰煞土谓填星也第五曰伐水谓辰星也第六曰危木谓歳星也第七曰罚金谓太白也
　　九属
　　贾公彦曰雍州属魁星冀州属枢星兖州青州属玑星徐二州属权星荆州属衡星梁州属开阳豫州属瑶光北斗有七星州有九但兖青徐扬并属二州故七星主九州也
　　赢缩
　　前汉天文志五星早出者为赢赢者为客晚出者为缩缩者为主人又天官书其趋舎而前曰赢退舎曰缩
　　圜角
　　天官书五星色白圜为防旱赤圜则中不平为兵青圜为忧水黑圜为疾多死黄圜则吉赤角犯我城黄角地之争白角哭泣之声青角有兵忧黑角则水意
　　精降
　　晋天文志凡五星赢缩失位其精降于地为人歳星降为贵臣荧惑降为童儿歌謡嬉戯镇星降为老人妇女太白降为壮夫处于林麓辰星降为妇人吉凶之应随其象
　　罚见
　　汉天文志仁亏貌失逆春令伤木气罚见歳星礼亏视失逆夏令伤火气罚见荧惑义亏言失逆秋令伤金气罚见太白智亏听失逆冬令伤水气罚见辰星四者皆失镇星乃为之动又按五星在天髙则影小低则影大歳星东方木星十二年一周天荧惑南方火星二年一周天太白西方金星一年一周天填星中央土星十八年一周天
　　主营仗
　　钩陈六星卫紫防宫今离宫别卫取象焉一曰主营仗
　　为喉舌
　　东汉李固曰北斗天之喉舌尚书陛下之纳言斟酌元气运乎四时出纳王命所谓制气之臣也
　　天狼
　　天官书天狼奴星名主侵掠故楚辞曰举长矢兮射天狼又有星曰天驷尔雅曰天驷房也龙为天马故房四星谓之天驷又有天狗状如大奔星注云星有尾旁有短彗如狗形又匏星一名天鸡在河鼓东明则歳大熟
　　地鴈
　　淮南子曰流星色青赤曰地鴈其所坠主兵起流星有光青赤曰天鴈军甲之精华也
　　五佐
　　天官书水火金木土此五星者天之佐为经纬见伏有时所过行赢缩有度
　　七公
　　七公星主理狱
　　晨见南方
　　国语农祥晨正注云农祥房星也晨正谓立春之日房星晨见于南方为农事之候
　　昏见东方
　　诗唐风绸缪束薪三星在天注云三星心也在天昏始见于东方建辰之月也
　　金精
　　天官星占太白者金之精白帝之子大将之象也
　　石质
　　黄石公记黄石镇星之精也黄者镇星色也石者星质也
　　枉矢
　　天官书枉矢类大流星地行而仓黑望之如有毛羽然刘向説苑秦胡亥立日月薄蚀枉矢光荧袭月
　　贯索
　　正义贯索九星在七公前一曰连索一曰连营一曰天牢主法律禁暴强故天官书贱人之牢占星悉见则狱事繁不见则刑务简动揺则斧钺用中虚则改元口开则有赦闭口及星入牢有自系死者
　　员官
　　天官书七星颈为员官主急事员官咙喉也物在咙喉终不久留故主急事
　　婺女
　　尔雅须女谓之婺女注云须女贱妾之称主布帛裁制嫁娶若水守之万物不成火守之布帛贵人多死土守之有女卒金守之有兵起
　　天苑
　　天官书九星三处罗一曰天旗二曰天苑三曰九游注曰天苑十六星如环状在毕南天子养禽兽之所暗则禽兽多死亡
　　天仓
　　天官书胃为天仓注云胃三星为赵之分野主仓廪五谷之府又轸南众星曰天库昴毕间为天街其南有四星曰天厠又荆州星占北辰一名天关一名北极北极者紫宫天座也
　　防马
　　天官书汉中四星曰天驷旁一星曰王良王良防马车骑满野注云王良五星在奎北河中天子奉御官也其动防马则兵骑满野客星守之则津桥不通金火守入皆兵之忧也按豫章周腾字叔达为侍御史汉桓帝欲南郊平明将出叔达仰视曰王者象星今宫中星及防马星悉不动帝何出焉至四更皇太子卒遂止
　　牵牛
