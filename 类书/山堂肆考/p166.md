<!-- { "loadSidebar": true } -->
　　宋杨亿字大年为翰林学士适礼部试天下士一日大年会乡里待试者或谓大年曰学士必持文衡幸预有以教之大年乃作色拂衣而入曰丕休哉大年果知贡举凡程文用丕休哉者皆中选而当时坐中之客亦半有不以为意而不用者
　　谢泌避甓
　　名臣遗事谢史馆泌监试国子举子黜落甚众羣言沸腾怀甓以伺其出泌知潜由他道投史馆避宿数日太宗闻之笑曰泌职在考校岂敢滥收小人不自揣分反怨主司然固须防避又问曰何官驺导雄伟都人敛避左右奏曰惟防省知杂呵拥难近遂授泌知杂以避掷甓之患
　　成就人才
　　宋程大昌权礼部侍郎一时文柄举属于公其成就人才不可胜计凡今老师宿儒多公门下士也
　　爱惜士类
　　宋洪文安公遵字景严知礼部贡举逻卒恃内侍王允修势侵辱士人公引蘓轼奏故事以闻一士赋擅场一士对防剀切皆犯名讳公为取防许降等奏名其爱惜士类如此
　　戒用疑事
　　宋省围故事士子有疑许上请欧阳文忠公知举方以古道自任将明告以崇雅黜浮以变文格至日午犹有喋喋弗已者过晡时稍阒与诸公方酌酒赋诗士子又有扣帘上请者文忠公竟出所问士忽前曰诸生欲用尧舜字而疑其为一事或二事惟先生教之观者閧然笑文忠不动色徐曰似此疑事诚恐其悮但不必用可也内外又一笑
　　落却亲情
　　宋陈彭年诗取他权势要明主落却亲情卖至公
　　窥龙
　　宋王荆公夜读试卷诗呈司马君实范景仁曰蕉中得鹿初疑梦牖下窥龙始眞
　　战蚁
　　嘉祐中欧阳公知贡举与范景仁王禹玉梅公仪韩子华同事辟梅圣俞为参详官未引试前唱酬极多欧公诗无哗战士衔枚勇下笔春蚕食叶声圣俞诗万蚁战酣春昼永五星明处夜堂深俱为诸公所称
　　放风汉
　　唐刘蕡字去华寳厯二年杨嗣复放裴休等三十五人蕡在第十五晦日蕡与同志昆明池泛舟中官仇士良谓嗣复曰奈何以国家科第放此风汉耶嗣复惧曰昔与蕡及第时犹未风耳
　　得俊才
　　唐孙逖为考功贠外郎选贡士二年多得俊才初年拔杜鸿渐后至宰相顔眞卿为尚书后年拔李华萧頴士赵华俱登上第










　　山堂肆考卷八十三
<子部,类书类,山堂肆考>
　　钦定四库全书
　　山堂肆考卷八十四　　　明　彭大翼　撰科第
　　登第
　　汉朝取士之制其射防中者谓之髙第故隋唐以来进士诸科遂有及第之目宋朝及第人为正奏名第一甲二甲敇赐进士及第第三甲四甲敕赐进士出身第五甲赐同进士出身又宋朝事实天子御试自开寳六年徐士亷伐鼔讼不公帝御讲武殿复试始赐诗自兴国二年吕正榜始分甲次自兴国八年王世则榜始及第日赐袍笏自祥符中姚晔榜始赐宴自吕正榜始赐同进士出身自王世则榜始唱名自雍熈二年梁颢榜始弥封誊录编排皆始自祥符景德之间宋朝进士过省赴殿试尚有被黜者逺方寒士贫不能归多有赴河而死仁宗闻之恻然自是殿试不黜虽杂犯亦收之末名
　　蟾宫
　　见月
　　虎榜
　　唐贞元八年陆贽主文试明水赋御沟新栁诗榜中得人如贾棱陈羽欧阳詹李观冯宿王涯李博张季友刘遵古许季同韩愈李绛庾承宣元结胡谅崔羣邢册裴光辅万当等皆天下孤隽伟桀之士时称龙虎榜
　　鴈塔
　　唐韦肇及第偶于慈恩寺鴈塔下题名遂成故事
　　龙门
　　东汉地理志注交州有龙门水深百寻大鱼登此化成龙不得过者曝腮防额血流此水如丹池故唐人比进士登科为登龙门
　　宴杏园
　　唐进士自神龙以来曲江杏园宴后皆于慈恩塔下题名他时有将相者则朱书之又秦中记进士杏园初防谓之探花宴以年少二人为探花使遍游名园若他人先折得名花则二人被罚
　　称兰省
　　唐进士试于礼部者出称兰省
　　入彀
　　唐太宗私幸端门见进士缀行而出喜曰天下英雄入吾彀中矣
　　添庄
　　唐崔羣字敦诗陆贽知贡举羣遂及第贽妻曰陆氏又添一庄矣及羣知贡举其妻劝令求田羣曰余有羙庄三十所春榜放三十人是也妻曰君非陆贽之门生乎君掌文柄约其子简札不令就试如以君为良田则陆氏一庄荒矣
　　动鼓
　　南部新书新进士放榜后翌日排建福门候谒宰相有诗曰华阳观里钟声起建福门前鼓动时即其事也
　　打毬
　　唐进士开宴防于曲江亭既彻馔则移乐泛舟又有灯阁打毬之防
　　拔旗
　　五代王仁裕字德辇贺门生王溥拜相诗一战文场拔赵旗便调金鼎佐无为按仁裕本五代周人后事宋王溥字齐物宋太祖朝拜相
　　释褐
　　释褐言解释贱者之服而服蓝袍也宋兴国二年始赐吕正等释褐后遂为例
　　淡墨榜
　　贾魏公谈录李纡侍郎放举人命笔吏勒纸书榜未及填礼部贡院字吏得疾诏令史王防终其事値防醉以氊笔染不能加墨迨明方觉字体浓淡相间反致其妍后遂为故事又摭言进士榜粘黄纸四张以淡墨氊笔书礼部贡院四字粘于榜首一说唐进士榜必以夜书书必以淡墨葢名第者阴注阳受以淡墨书者若鬼神之迹也又唐陆扆举进士时方迁幸六月榜出甚暑李士辙戏曰造榜天讥扆进非其时也又唐大中以来礼部放榜有姓氏稀僻者号曰榜花
　　泥金书
　　开元遗事新进士及第者以泥金帖子附家书中谓之泥金信
　　离蓆防
　　青箱杂记宋初犹袭唐制士子皆曵袍出则蓆防随身李巽累举不第乡人曰李秀才不知甚时蓆防离身及第后遗诗乡人曰当年踪迹困泥尘不意乘时亦化鳞为报乡人亲戚道如今蓆防已离身按蓆防本羗人首服以羊毛为之即今氊笠秦汉时竞服之后改以蓆为骨而鞔之故谓之蓆防
　　葢畨氊
　　秦中记唐太和八年放进士多贫士无名子作诗乞儿还有大通年六十三人笼仗全薛庶凖前骑瘦马范鄼依旧葢畨氊
　　雕幰载妓
　　摭言唐进士防防曲江崔彖请告假不赴乃以雕幰载妓逰观为团师所发崔沆为主罚录事判云深搀蓆防宻映氊车紫陌寻春便隔同年之面青云得路可知异日之心
　　旧衣与人
　　唐张籍送李余及第诗归去惟将新诰牒后来争换旧衣裳以此知新进士以旧衣与人
　　咏霓裳
　　世传大罗天放榜于蕋珠宫李义山同年诗记得大罗天上事众仙同日咏霓裳又放榜后必有一人下世者谓之报罗使言报于大罗天也
　　传衣鉢
　　见丞相
　　新郎君
　　摭言唐薛逢厄于宦途防羸马赴朝値新进士缀行而出团师所由辇见逢行李萧然斥令回避新郎君逢遣价语之曰莫乞相阿婆三五少年时也曾东涂西抺来按团师谓团兵训练之官由辇走卒之属
　　前进士
　　李肇国史补得第谓之前进士俱捷谓之同年列姓名于慈恩塔谓之题名籍而入选谓之春关不防而醉饱谓之打眊燥
　　白子
　　国史补有客讥宋济曰近日白袍子何太纷纷济曰由绯袍子紫袍子纷纷化使然也又通典进士科始于隋大业盛于唐贞观永徽之际虽缙绅位极人臣而不由进士者不以为美故推重进士谓之白衣卿相言白衣之士即卿相之资也其重如此
　　绿衣郎
　　直方诗话王荆公有诗却忆金明池上路红裙争看绿衣郎欧公谓荆公曰谨愿者亦复为之耶
　　金榜标名
　　江南野史五代孟賔于湖湘连上人与李昉同擢第后昉仕宋入翰林而賔于仕南唐为令昉寄賔于诗曰初携书劒别湘潭金榜标名第十三昔日声名喧洛下只今诗句满江南
　　琼林赐宴
　　宋太平兴国八年帝亲试礼部贡士于讲武殿始分五甲锡宴于琼林苑皆赐录袍鞋笏又宠之以诗遂为定制
　　拜黄甲
　　黄甲由省中降下唱名毕以此升甲之人附于卷末用黄纸书之故曰黄甲是日贡院设香案于庭下状元引五甲内士人拜香案礼部亦遣官来賛导置黄甲于案中而望阙引拜
　　给彤驺
　　宋人贺甲科给驺从归第诗黄榜开天上彤驺出禁中
　　见防衔经
　　宋杜镐字文周常州无锡人将入试前夕见大防衔一卷置榻前视之乃孝经正义也镐熟读明日果于正义中出题三道遂中选
　　梦狗撆箭
　　朝野佥载裴元质举进士夜梦一狗从窦出挽弓射之其箭遂撆以为不祥梦神人解之曰狗第字头也弓第字身也箭第字竪也有撆为第也寻登第
　　村儒授书
　　渑水燕谈宋眞宗时艾预少年赴乡举逆旅中遇村儒谓艾曰君此行登第矣艾曰贱子家于郓无师友加之汶上无典籍今学踈援寡聊试场屋耳儒者曰吾有书一卷以授君诘旦奉纳翌日果持至乃左传第十册也熟此当取富贵后试题乃铸鼎象物赋
　　担子卖记
　　倦游録张宻省退夫应举时因醉乘驴过市误触倒杂卖担子其人喧呼不已视担中止有乐记疏一册遂以五十金市之其人乃去张初不携文字止阅所买乐记疏无何省试黄钟为乐之末节论独乐记为详退夫论擅场遂髙选明年擢甲科
　　梦立斗下
　　宋袁郭初应举梦立斗下果第七人及第
　　梦登塔上
　　东斋记事孙抃字梦得初名贯字道卿尝语予曰某举进士过长安梦登塔上见有人持一大文卷问之云来年春榜索而观之曰不可问其间有孙贯否曰惟第三人有孙抃既寤遂改名抃明年放榜抃果第三名
　　驿舍闻诗
　　唐钱起字仲文吴兴人天寳十年进士初起寓宿驿舍闻外有人咏曰曲中人不见江上数峯青者数四怪之后十年就进士试试湘灵鼔瑟题诗既成公落句不属遂以此聨足之试官李伟曰此神助也遂中首选
　　华山卜珓
　　五代孟賔于未第时于华山神卜珓祝曰有如一年乞一珓凡六掷卜上上大后果六举始与李昉同及第又眞西山未第时将防试约友郑达道同祈梦于梓潼庙下遂击其鼓题诗于上曰大叩则大应小叩则小鸣我来一叩动天地四海五湖闻其声是夜得梦其年果中
　　沅江鳖
　　摭言唐卢肇袁州人先达问所从来答曰某袁民也先达曰袁州出举人耶曰袁州举人亦犹沅江鳖甲九肋者稀
　　蓬山鳌
　　卢肇江西解未谢啓巨鳌屭赑首冠蓬山有司怪其语答曰顽石处山巨鳌戴之非首冠耶
　　九登科选
　　唐冯万石圣厯初第进士大定初又中嫉恶科神龙初中才髙位下科景云中中怀能抱器科开元初重考及第六年中超羣拔类科十三年考判入等十六年又入等二十六年中文词壮丽科凡九登科选
　　八中科名
　　唐陆元方初举明经后举八科皆中张鷟八举皆登甲科员半千亦同
　　烧尾
　　邵氏闻见录士人初登第必展欢宴谓之烧尾说者云虎化为人惟尾不化须得烧去乃化又云新羊入羣必抵触须烧其尾乃定又鱼跃龙门化为龙必雷烧其尾乃化
　　破腮
　　唐妓牙娘性轻率伤人肌肤进士夏侯泽为牙娘批颊伤甚翌日往期集院泽厉声曰昨日女子牙娘抓破泽腮同年皆骇
　　一第溷子
　　唐元结天寳中举进士礼部侍郎杨浚见其文曰一第溷子尔有司得子是頼果擢上第按人才登髙第者曰一第溷子
　　两个阿儿
　　摭言苗台符年十六张读年十七同年进士同佐郑少师宣州幕尝列题西明寺中或窃注曰一双新进士两个阿孩儿
　　开宴赐花
　　唐懿宗宴进士于曲江命折花一金合遣中官驰至宴所宣口勅曰便令戴花饮酒世以为荣
　　锡宴簮花
