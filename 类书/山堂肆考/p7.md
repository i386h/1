<!-- { "loadSidebar": true } -->
　　天官书牵牛为牺牲织女天女孙也注云牵牛亦主关梁织女主果丝帛珍寳尔雅河鼓谓之牵牛歳时记黄姑即河鼓也焦氏易林曰天河之西有星煌煌与参俱出谓之牵牛天河之东有星微防在氐之下谓之织女又呉均续齐谐记桂阳成武丁有僊道忽谓其弟曰七月七夕织女当渡河诸僊悉还宫吾向已被召今与尔别矣弟问何事渡河兄当何日还答曰织女暂诣牵牛吾去后三十年当还耳世人至今云织女嫁牵牛
　　见丙见丁
　　天官书狼比地有大星曰南极老人老人见治安不见兵起常以秋分时候之于南郊附耳入毕中兵起注云比地近地也老人一星在弧南一曰南极为人主夀命延长之应常以秋分之曙见于丙春分之夕见于丁不见人主忧也一説作见于丙没于丁又火星季春出于辰季秋伏于戌
　　为商为晋
　　左昭元年子产曰昔髙辛氏有二子长曰阏伯季曰实沈不相能也日寻干戈以相征讨后帝不臧迁阏伯于商丘主辰商人是因故辰为商星迁实沈于大夏主参唐人是因故参为晋星
　　青林
　　文选猎青林之芒角青林天苑星也
　　白榆
　　古乐府诗天上何所有歴歴种白榆按白榆星也
　　五星主舍
　　汉天文志注歳星主角亢氐房心尾箕荧惑主井鬼栁星张翼轸镇星主东井太白主奎娄胃昴毕觜参辰星主斗牛女虚危室壁
　　五星分野
　　天文志歳星主泰山徐青兖荧惑主霍山荆交镇星主嵩山豫州太白星主华山梁雍益辰星主常山冀幽并
　　瑶光玉绳
　　张平子西京赋上飞闼以仰眺睹瑶光与玉绳注云瑶光北斗第七星玉绳即玉衡北两星
　　犳约欃枪
　　尔雅奔星为犳约彗星为欃枪欃枪形如扫箒即旄头星也见则有近患杜诗云戮力扫欃枪是也
　　后妃移动
　　秦苻坚以弟融为冀州牧将发祖于防上坚母茍氏以融少子比发三至防上其夕又窃如融所内外莫知是夜坚寝前殿太史奏天市南门屏内后妃星失明左右阍寺不见乃后妃移动之象也坚推问知之惊曰天道不逺
　　主君有嫌
　　隋呉峤霅溪人精天文袁天纲师事之炀帝时尝过邺中告其令曰中星不守太防主君有嫌王气流萃于秦地子知之乎令不之信及唐高祖卽位始知其言不诬
　　童子给水
　　晋僧义兴结屋于宁波府天童寺中有一童子日给薪水后辞去曰吾太白辰也言讫不见寺因此得名
　　侍儿谪舂
　　李元独异志秦并六国时太白星窃织女侍儿梁玉清卫承庄逃入衙城小僊洞四十六日不出天帝怒命五岳搜捕太白归位卫承庄逃焉玉清谪于北斗下常舂有子名子休配与河伯行雨子休每至小僊洞耻其母淫奔之所輙回驭不经故其地常少雨也

　　山堂肆考卷三
<子部,类书类,山堂肆考>
　　钦定四库全书
　　山堂肆考卷四　　　　　明　彭大翼　撰天文
　　风
　　风俗通飞亷风伯也箕星风师也庄子曰汝闻人籁而未闻地籁汝闻地籁而未闻天籁夫大块噫气其名曰风作则万窍怒号埤雅天地之气而成云噫而成风黄帝风经风者气也得怒之气则暴得喜之气则和得金之气则凉得木之气则温得火之气则炎得水之气则烈后汉张奂曰风为号令动物通气又春风自下而上纸鸢因之而起夏风横行空中树杪多风声秋风自上而下木叶着之而陨冬风着土而行吼地而生寒
　　解愠阜财
　　家语舜作五弦琴歌南风诗曰南风之薰兮可以解吾民之愠兮南风之时兮可以阜吾民之财兮
　　偃禾拔木
　　周书武王既丧管叔及其羣弟乃流言于国曰公将不利于孺子周公居东二年为诗以贻王名之曰鸱鸮秋大熟未获天大雷电以风禾尽偃大木斯抜邦人大恐王与大夫尽弁以启金縢之书乃得周公所自以为功代武王之説王执书泣曰昔公勤劳王家惟予冲人弗及知今天动威以彰周公之徳王出郊迎周公天乃雨反风禾则尽起嵗大熟
　　飞车
　　帝王世纪竒肱氏能为飞车从风远行汤时西风吹竒肱车至于豫州汤破其车不以示民十年东风至汤复作车遣赐之去玉门四万里
　　折葢
　　崔豹古今注武王伐纣大风折葢太公因折葢之形而制曲葢
　　歌北歌南
　　左襄十八年楚侵郑甚雨楚师多冻役徒几尽晋人闻有楚师师旷曰不害吾骤歌北风又歌南风南风不竞多死声楚必无功
　　叩商叩角
　　列子曰当春而叩商弦以召南吕凉风忽至草木成实及秋而叩角弦以激夹钟温风徐回草木发荣命官而总四弦则景风翔庆云浮甘露降醴泉涌
　　转蕙泛兰
　　宋玉招魂光风转蕙泛崇兰防经堂入奥朱尘筵防注云光风谓雨巳日出而风草木有光色也转揺也汜犹泛泛揺动貌崇充也
　　吹花擘栁
　　遯斋闲览河朔春时多大风飞尘撼木数日一作毎作輙三二日方止以访左右对曰不得是风且无年是名吹花擘栁草木百谷皆借之
　　麦信风
　　国史补江淮船泝流而上常待东北风谓之信风七八月有上信三月有鸟信五月有麦信风土记南中六月有东南长风号黄雀风是时海鱼变为黄雀故也又九月风曰鲤鱼风李贺诗云鲤鱼风起芙蓉老
　　花信风
　　嵗时广记江南自初春至初夏有二十四畨风始于梅花终于楝花谓之花信风故前辈诗云二十四畨花信风是也
　　舶趠
　　东坡集呉中梅雨既过飒然清风弥旬嵗嵗如此潮人谓之舶趠风是时海舫初回此风自海上与舶俱至也东坡诗三旬已过黄梅雨万里初来舶趠风几度萦廻渡山曲一时清驶满江东惊回簌簌先秋叶唤醒昏昏嗜睡翁欲作兰台快哉赋却嫌分别问雌雄
　　石尤
　　宋武帝丁都防歌云都防北征时侬亦恶闻许愿作石尤风四面防行旅唐戴叔伦赠裴明州诗知君未得去惭愧石尤风宋洪斋随笔云石尤风其义未详大叚即打头逆风也唐人多用之
　　少女
　　魏志管辂字公明过清河倪太守时天旱倪问何时当雨辂曰今夕当大雨树上已有少女防风树间又有隂鸟和鸣又少男风起众鸟乱翔其应至矣倪不之信辂曰十六日壬子毕星中已有水气乃作檄召五星宣布星符刺下东井告南箕使召雷公电姥风伯雨师须臾风云并兴云四合大雨河倾
　　大王
　　宋玉风赋楚襄王游于兰台之宫宋玉景差侍有风飒然而至王乃披襟而当之曰快哉此风寡人所与庻人共者耶宋玉对曰此独大王之风耳庻人安得而共之
　　八节
　　易纬通卦騐八节之风谓之八风冬至广莫风至诛有罪防大刑立春条风至赦小罪出稽留春分明庻风至正封疆修田畴立夏清明风至出币帛礼诸侯夏至景风至辩大将封有功立秋凉风至报土功礼四乡秋分阊阖风至解悬垂琴瑟不张立冬不周风至修宫室完邉城八风以时至则隂阳变道化成万物育生王者当顺八风行八政又服防曰干音石其风不周坎音革其风广莫艮音匏其风条震音竹其风明庻巽音木其风清明离音丝其风景坤音土其风凉兊音金其风阊阖谓之八卦风
　　四时
　　尔雅四时和为通正谓之景风南风谓之凯风东风谓之谷风北风谓之凉风西风谓之泰风焚轮谓之頽扶揺谓之焱风与火为庉廻风曰飘日出而风曰暴隂而风曰曀风而雨土曰霾注云頽暴风从上下也焱暴风从下上也庉炖炖炽盛也飘旋风也又拾遗记昆仑山有四靣风东南西北一时俱作
　　雌雄风
　　宋玉风赋清清泠冷愈病析酲发明耳目宁体便人此所谓大王之雄风也中唇为胗得目为防防齰获死生不卒此所谓庻人之雌风也
　　离合风
　　陆机要览列子御风甞以立春游八荒立秋归乎风穴是风至草木发生去则摇落谓之离合风
　　开甲散萌
　　董仲舒曰太平之世风不鸣条开甲散萌而已矣雨不破块润叶浸茎而已矣雾不塞望浸滛被泊而已矣雪不封树凌殄毒害而已矣
　　顺物布气
　　杨泉物理论风者隂阳乱气激发而起者也怒则飞沙扬砾发屋拔树喜则摇枝动草顺物布气天地之性自然之性也
　　起苹
　　宋玉风赋夫风生于地起于青苹之末浸淫谿谷盛怒于土囊之末縁于防山之阿舞于松栢之下又唐李峤风诗曰落日生苹末揺飏徧逺林带花疑凤舞向竹似龙吟月动临秋扇松清入夜琴兰台宫殿峻还拂楚王襟
　　制薤
　　荆山图佷山县山下有石床傍生野薤人徃乞者神许风顺制其分人随偃而剪不得过越
　　秋风辞
　　汉武帝幸河东祠后土与羣臣燕饮作秋风辞曰秋风起兮白云飞草木黄落兮雁南归泛楼船兮济汾河横中流兮素波
　　秋风曲
　　羯鼓録唐明皇制秋风髙一曲毎奏之则秋风徐来夜叶交坠
　　缀铃
　　开元遗事五王宫中各立长竿挂五色旌于竿上四陲缀以金铃如铃有声即往视旌之所向可以知四方风候
　　悬玉
　　开元遗事唐岐王宫中于竹林内悬碎玉片每夜闻相触之声即知有风号占风铎
　　相风竿
　　晋车驾出以相风竿在前刻乌于竿上名相风竿今樯乌是其遗意
　　候风綄
　　淮南子曰若綄之候风也许慎曰綄候风扇也楚人谓之五两文选曰占五两之动静注云以鸡羽为之重五两系于樯尾以候风故唐李憕送杨少府贬栁州诗恶説南风五两轻胡宿津亭诗五两风来不暂留
　　楚王乱军
　　史记项王围汉王三匝于是大风从西北起折木发屋沙石楚军大乱汉王乃得与数十骑遁去
　　明帝拜令
　　宋书明帝体肥憎风夏月常着小皮衣拜左右二人为司风令每风起方靣輙先启闻
　　旦南暮北
　　东汉郑传射的山南有白鹤尝为仙人取箭尝采薪此山得一遗箭顷有人来覔箭还之其人问何所欲知其神人也乃曰尝患若耶溪采薪为难愿旦南风暮北风故若耶溪风至今犹然人呼为郑公风绍兴府城东南二十五里有樵风泾即此唐宋之问诗归舟何虑逺日暮有樵风
　　夏出冬入
　　荆州记宜都佷山县有山山有穴口大数尺名曰风井土囊夏则风出冬则风入出入之间吹拂左右常浄暑月经之凛然有衣裘想
　　铜乌
　　郭縁生述征记长安宫南灵台上有铜浑天仪又有相风铜乌或云此乌遇千里风乃动
　　石燕
　　湘州记零陵山有石燕遇风雨则飞风雨止还化为石也按此物大如指面形似燕今象州溪石中有之凿石取出磨去腹下半邉置醋碟中能两两相就拆开复合亦怪物哉
　　爰居避灾
　　国语海鸟曰爰居止于鲁东门外臧文仲使国人祭之展禽曰今兹海其有灾乎夫广川鸟兽恒知避其灾也是嵗海多大风
　　乌鹊识嵗
　　淮南子曰乌鹊识嵗嵗多风则去乔木而巢扶枝许慎注云扶傍也
　　齐殿
　　史记庶女者齐之寡妇养姑孝姑女利母财而杀母以诬寡妇妇不能自解以寃告天而大风袭于齐殿
　　陶窻
　　晋陶潜字渊明一字元亮号靖节五六月中髙卧北之下清风飒至自谓羲皇上人
　　尹喜占
　　神仙传老子将去周西出关以升昆仑关令尹喜占风逆知有神仙过乃扫道见老子老子知喜命应得道乃停关下以长生之事授之
　　列子御
　　庄子曰列子御风而行泠然善也旬有五日而后返按列子郑人名御冦御迎也
　　封姨
