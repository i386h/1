<!-- { "loadSidebar": true } -->
　　宋杨秀题太和主簿赵昌父思隠堂诗西昌主簿如禅僧日餐秋菊嚼春冰西昌官舎如佛室一物也无唯有竹俸钱三月不曾支竹阴过午未晨炊大儿怒呌小儿啼乃翁对竹方哦诗
　　库藏
　　释名库舎也舎也者言物所在之舎也魏有库名曰藏盖秋为白藏故云
　　台焚
　　韩诗外传晋平公藏寳之台烧救火三日三夜乃止公子晏贺曰臣闻王者藏于天下诸侯藏于百姓农夫藏于囷庾商贾藏于箧匮今百姓藏于外而赋敛无已皇天降灾于藏台是君之福也故贺之
　　屋壊
　　谢承后汉书灵帝光和中武库屋自坏
　　宴器
　　蔡邕月令章句审五库之量者审所用多少也五库一曰车库二曰兵库三曰祭库四曰乐库五曰宴器库
　　兵车
　　説文库兵车所藏也帑金布所藏也
　　鱼集屋上
　　魏志嘉平中二鱼集于武库屋上
　　龙见井中
　　晋书太康中有二龙见于武库井中
　　小吏守蔵
　　左僖三十四年初晋侯之竖头须守藏者也其出也窃藏以逃
　　令史直曹
　　唐故事诸司甲库以令史直曹刓脱为奸及闗播再迁给事中悉易以士人时韪其法
　　庑署二库
　　唐徳宗始出幸奉天府藏委弃卫兵无褚衣至是天下贡进稍至乃于行在夹庑署琼林大盈二库别藏贡物陆贽谏以为琼林大盈于古无传耆老皆言开元时贵臣饰巧以求媚建言郡邑赋税当委有司以制经用若贡献悉归天子私有之则荡心侈欲终以饵冦
　　廊列三库
　　唐陆宣公贽奏议忽观古廊之下防列三库之名窃揣军情或生觖望
　　自供乗舆
　　母将隆君房言大司农钱自供乗舆不以给供养供养劳赐一出少府盖不以本藏给末用也
　　请列别舎
　　唐裴延龄建言左蔵天下嵗贡不赀耗不可校请列别舎以检盈虚于是以天下宿负八百万缗为负库抽贯三百万缗为賸库様物三十万缗为季库帛以素出以色入者为月库
　　官库饶丰
　　唐刘文静曰晋阳士健马强官库饶丰
　　廥蔵殚耗
　　牛徽改给事中畱陈仓张濬伐太原引徽为判官敇所在敦遣徽太息曰王室方复廥蔵殚耗当协和诸侯以为藩屏而又济之以兵诸侯离心必有后忧后濬果败
　　馆驿
　　宫室总论馆客舎也古者国野之道十里有庐庐有饮食三十里有宿宿有路室路室有委五十里有市市有馆馆有积皆所以待朝聘之官也驿者置骑以僃送迎也四马髙足为直四马中足为驰四马下足为乗传一马二马为轺传急者乗一马曰一乗传者若今之驿古者以车谓之车其后又单置马谓之驿骑
　　命
　　孟子曰徳之流行速于置邮而命
　　奏事
　　汉王温舒为河内守具私马五十匹自河内至长安以奏事
　　子产坏垣
　　左襄三十一年子产相郑伯以如晋晋侯以我丧故未之见也子产使尽壊其馆之垣而纳车马焉
　　张禹求地
　　见坟墓
　　置驿谢宾
　　汉郑当时字庄陈人以任侠自喜为太子舎人五日一洗沐常置驿马于长安诸郊诣谢賔客夜以继日常恐不徧
　　饰称客
　　纲目汉宣帝元康元年诏曰吏或擅兴徭役饰厨称过使越职逾法以取名誉譬犹践薄冰以待白日岂不殆哉按厨谓饮食谓馆舎
　　杜邮赐劒
　　秦王龁与赵战不利武安君白起曰不听吾计今何如矣王闻之怒强起之武安君称病笃乃免为士伍迁之隂宻行至杜邮应侯曰起之迁意尚怏怏有余言王乃使赐之劒武安君遂自杀按杜邮在今西安府咸阳县东五里
　　皇华掷书
　　见鬼
　　乗传诣雒
　　史记汉髙诏郦商谓田横曰田横来大者王小者侯不来且举兵加诛焉田横乃与其客二人乗传诣雒阳
　　乗过家
　　蜀人仲子陵典黔中选补乗传过家西人以为荣
　　欲待刘公
　　汉刘宠免太尉归道出京师欲息亭舎亭吏不知为宠也止言曰整顿以待刘公宠不言而去时人称其长者
　　不纳赵孝
　　王莽时赵孝父为田禾将军孝以父任为郎尝告归步担欲止邮亭亭长不纳问曰闻田禾将军子当过何时至孝曰寻将到
　　取名善谑
　　善谑驿在襄阳府宜城县北史记曰齐使淳于髠献鹄于楚王至此地放其鹄乃掲空笼往见王曰臣不忍鹄之渇出而饮之俄飞去吾欲死恐人议王以鸟兽之故令士自杀买而代之是欺吾王也楚王曰齐有信臣若此乃厚赐而归驿名善谑驿盖取此
　　改名避贤
　　元稹阳城驿诗商有阳城驿名同阳道州阳公没已久感我涙交流祠曹讳羊祜此驿何不侔我欲避公讳名为避贤邮
　　邮亭不修
　　汉薛宣字赣君东海郯人子惠始为彭城令宣従临淮迁至陈畱过其县桥梁驿亭不修宣心知恵不能畱彭城数日案行舎中处置什器观视园菜终不问恵以吏事
　　驿传能葺
　　见县尹上
　　诈称御史
　　汉书魏相为茂陵令御史大夫桑羊客诈称御史止丞不以时谒客怒缚丞相疑其有奸收捕案致其罪
　　不让宦官
　　见宦官
　　虚馆以待
　　魏管宁与王烈至辽东公孙度虚馆以待之
　　夺马以闻
　　髙元裕以右补阙召道出商州会方士赵归真擅乗驿马元裕诋之曰天子置驿尔敢疾驱耶命左右夺之还具以闻
　　市健马
　　唐卢钧拜华州刺史闗辅驿马疲耗钧为市健马率三嵗一易自是无乏事又王疑为商州刺史州有治赋羡银疑一无所取惟市马以供驿用
　　募驶足
　　唐刘晏字士安诸道巡院皆募驶足置驿相望
　　驰驿入奏
　　唐温造使幽州还诏驰驿入奏
　　飞驿达警
　　唐马周建白置飞驿以达警急又天子东巡裴耀卿置二梁十驿李吉甫请起自夏州至天徳复驿堠十一区以通缓急
　　江淹寓宿
　　梦笔驿在应天府东八里治亭昔江淹尝宿此梦见文章
　　黄丞见迎
　　唐元稹为御史奉使东川于褒城驿赠黄明府诗其序曰昔年曽于解县饮酒余为觥録事尝于窦明府厅有一人频犯语令连飞十数觥不胜因逃去此后絶不复知元和四年三月奉使东川十六日至褒城驿逡巡有黄明府见迎瞻其形容髣髴似识问其前衔即曩日逃席黄丞也説向前事黄丞惘然而悟因馈酒樽舣舟请余同载余不欲孤其意与之尽欢徧问褒阳山水则褒姒所奔褒城在其左诸葛所征之路在其右感今懐古作赠黄明府诗
　　走毂奔蹄
　　刘禹锡管城驿记劳迎展蠲洁之敬饯别起登临之思溱洧波澜嵩丘云烟四时万象来贶于我走毂奔蹄遄征急宣入而忘劳出必屡顾其舎之尤乎
　　饲马宿隼
　　孙樵褒城驿记褒城驿号天下第一及得寓目庭除甚芜堂庑甚浅乌覩其所谓宏丽者讯于驿吏则曰忠穆公尝牧梁州以褒城控二节度治所龙节虎旗驰驿奔轺以去以来毂交蹄劘由是崇侈其驿以示雄大盖当时视他驿为壮顾一嵗宾至者不下数百辈茍夕得其庇饥得其饱皆暮至朝去者宁有顾惜心耶至于掉舟则必折篙破舷碎鹢而后止渔钓则必枯泉汨泥尽鱼而后止至有饲马于轩宿隼于堂凡所以汚败室庐糜毁器用官小者其下虽气猛可制官大者其下益暴横难禁由是日益破碎不与曩类其曹八九辈虽以供馈之隙一二力治之其能补数十百人之残暴乎

　　山堂肆考卷一百七十
<子部,类书类,山堂肆考>
　　钦定四库全书
　　山堂肆考卷一百七十一　明　彭大翼　撰宫室
　　第宅
　　释名宅择也言择吉处而营之也其名起于尧舜之时蒲坂城外有舜宅是也尉缭子曰天子宅千亩诸侯宅百亩大夫以下里舎九亩宅亦曰第言有甲乙之次第也一説岀不由里门面大道者名曰第爵虽列侯食邑不满万户不得作第其舎在里中者皆不称
　　董仲舒宅
　　在江都县大东门外仲舒尝为江都易王相
　　赵充国宅
　　在巩昌府清水县北二里东汉建安中建为寺
　　孟尝君宅
　　在青州府城西北隅修身坊宋为龙兴寺夏竦记曰此田文故第也今为城隍庙
　　郦道元宅
　　道元后魏人故居在涿州楼桑村南三里
　　土木胜人
　　説苑智襄子为室美士茁夕焉智伯曰室美矣夫对曰美则美矣臣意亦有惧也髙山峻原不生草木土木胜人臣惧人不安室也室成三年而智氏亡又南部新书唐安史之乱法度隳絶中官戎帅竞治亭馆第宅力穷乃止时号木妖
　　蓬蒿没人
　　见隐士
　　请宅自固
　　见将帅上
　　买宅自汚
　　汉髙帝数使使问萧相国何为有客説何曰胡不多买田宅贱贳贷以自汚上心必安何従其计
　　必居穷僻
　　汉萧何买田宅必居穷僻不治垣舎曰令后世贤师吾俭不贤毋为势家所夺
　　敢辞嚣尘
　　白居易卜居履道里诗游宦京都二十春贫中无处可安贫长羡蜗牛犹有舎不如硕鼠解蔵身且求容立锥头地免似漂流木偶人但道吾庐心便足敢辞湫隘与嚣尘又云莫嫌地窄林亭小莫厌家贫活计防大有髙门空锁宅主人到老不曾归
　　宅近青溪
　　金陵故事南朝鼎族多在青溪而江总宅尤占胜地至宋时段约居之王安石诗往时江令宅近在青溪曲又云昔时江令宅今日段侯家
　　宅近青山
　　齐宣城太守谢朓筑室青山之南人呼为谢公宅青山在太平府城东南李白题杜甫东溪幽居诗宅近青山同谢朓
　　季一区
　　海録氏之先季处岷山之阳有田一廛有宅一区世以农桑为业自季至雄五世而传一子左思咏史诗寂寞子宅门无卿相舆寥寥空宇内所讲在虚言论凖宣尼辞赋拟相如悠悠百世后英名擅八区
　　文靖五亩
　　晋桓欲以谢安宅为营其孙谢混曰召伯之仁犹恵及甘棠文靖之徳更不保五亩之宅耶慙而止按混字叔源风流为江左第一安宅在乌衣巷口
　　姜维宅
　　在巩昌府铁堂峡前人诗乱山深处一茅庐元是姜公旧隠居惟有铁堂空峡在六韬留与子孙无
　　张华宅
　　在顺天府卢沟河北岸
　　居宋玉宅
　　梁庾信字子山肩吾之子居宋玉故宅信哀江南赋所谓诛茅宋玉宅是也
　　居王椿宅
　　后魏王椿于乡造宅事极髙壮本郡人尝呼椿为王太原一日时人忽云此乃太原王宅岂王太原宅未防尔朱荣果居椿宅封太原王
　　请地益宅
　　汉武安侯田蚡景帝王皇后母弟也武帝即位蚡以肺腑为相尝请考工地益宅上怒曰君何不遂取武库
　　取营为宅
　　唐长宁公主下嫁杨谨交造第东都使杨务廉管总第成府财防竭又取西京髙士亷左金吾卫故营合为宅右瞩都城左頫大道作三重楼以凭观帝及后数临幸置酒赋诗
　　屋如传舎
　　汉恩平侯许伯入第盖寛饶贺之酒酣仰屋而叹曰美哉富贵无常忽则易人此如舎所阅多矣惟谨惧为能久
　　宅如逆旅
　　梁徐勉戒子书吾清明门第宅西边既施宣徳寺不复方幅意谓亦逆旅舎尔何事须华常怪时人谓是我宅古往今来豪贵继踵宛其死矣定是谁室
　　特赐近第
　　史记汉髙后徳汝隂侯夏侯婴脱孝惠鲁元下邑之间也乃赐以县北第第一曰近我以尊异之注云北第第一者言近北阙之地婴取第一也
　　改筑新宅
　　苏子由因旧诗序予因卞氏故居改筑新宅其廰事陋甚有柴氏防三间求售三百余万钱力不能致子迟曰因卞之旧而易其尤亦可子孙若贤当师公俭予愧其言従之作因旧诗
