<!-- { "loadSidebar": true } -->
　　歴代沿革詹事秦官也应劭曰詹省也给也秩二千石汉因之掌太子家位在长秋上文帝以郑当时为景帝詹事景帝即位以窦婴为詹事昭帝以韦贤为詹事成帝鸿嘉三年至东汉俱省太子官属悉属少傅魏复置晋咸宁初用黄门侍郎杨珧为詹事掌东宫之任齐置府领官属后魏有太子左右詹事北齐东宫众事无小大皆统之唐置詹事府詹事一人正三品少詹事一人正四品上掌统三事十率府之政及内外众务纠弹非违总判府事置少詹以贰之龙朔中改为端尹少尹咸通复旧垂拱改宫尹神龙复旧宋东宫官有詹事仁宗升储置詹事二人神宗钦宗升储并置二人多以他官兼充从三品少詹事正六品及即位亦省之元置太子詹事从三品掌知东宫内外香务统领判院事詹事从四品掌贰詹事服绛
　　晋詹事品第三银章青绶绛朝服两梁冠
　　衣锦
　　唐张行成转太子少詹事太宗征东太子于定州监国即行成本乡太宗谓行成曰送公衣锦还乡于是令有司祀其先人墓
　　王恭学问
　　晋王恭有学问清操过人武帝以为太阳尹领太子詹事恭让表曰今日皇储始建四方是式总司之任崇替所由宜妙选贤才尽一时之胜
　　江总才华
　　陈后主在东宫时欲以江总为詹事孔奂曰江总有潘陆之才而无园绮之实辅弼储副窃非所宜后主乃自言于宣帝帝将许之奂复奏曰江总文华之人今皇太子文华不少无借于总愿选敦重之士以居辅帝曰谁可奂曰都官尚书王廓代有士德可以居之后主时在侧曰廓乃王泰之子不可为太子詹事奂乂曰宋朝范即范泰之子亦为太子詹事后主固争之宣帝遂以总为詹事
　　孔霸授经
　　汉书宣帝时孔霸以经授太子为詹事
　　姚珽上书
　　姚珽迁詹事节愍太子稍失道珽凡四上书谏中宗嘉叹焉
　　以贵戚为
　　汉窦婴为太后兄子景帝时为詹事
　　以将军领
　　晋谢琰征羌有功为辅国将军领太子詹事
　　为舅求官
　　唐张说女嫁卢氏尝为舅卢公求官父下朝而问焉父不语但指搘牀而示之女归告其夫曰舅已得詹事矣
　　为兄代职
　　郑鏦字利用为太子詹事鏦卒弟代为詹事
　　长史屈除
　　唐太宗转李勣太子詹事谓曰我儿新登储贰卿故长史故有此除虽屈阶资可勿怪也按儿指髙宗也
　　侍读就兼
　　宋周必大辞免兼太子詹事奏状储端华重今昔所同汉韦贤质朴笃学始膺委任唐李世勣旧府长史屈阶资而为之近嵗以来非老成端谅为世所推则必于近臣中择尝任王府侍读及宫僚者就兼是职茍或异此宁虚厥官
　　弼谐审谕
　　唐李纲为太子詹事太子尝出逰有进鱼者太子使脍之唐俭赵元鼎自言其能太子曰操刀脍腥调和鼎味公等善之若弼谐审谕则属纲矣
　　断裁弹肃
　　唐大诏令李寛太子詹事册愽望断裁之规舆情佥属承华弹肃之寄任贤斯在
　　太子春坊
　　北齐始有门下坊左庶子领之典书坊右庶子领之隋门下坊置左庶子典书坊置右庶子
　　左坊
　　唐龙朔中改门下坊曰左春坊其左庶子中允司议郎左谕德左賛善大夫崇文馆学士校书郎洗马文学校书正字等焉
　　右坊
　　典书坊改为右春坊其右庶子中舍人右谕德右賛善大夫太子通事舍人家令率更令等焉
　　用内臣
　　宋建储闱即置春坊官仁宗神宗并以内臣为左右春坊勾当左右春坊事孝宗乾道元年立皇太子置左右春坊二员同左右春坊二员
　　用武弁
　　见总东宫
　　领局
　　北齐门下坊领药藏局有监丞各二人侍药四人隋门下坊领药藏局有监丞各一人侍药四人
　　备宷
　　胡文恭行赵沐春坊制备储坊之宷
　　太子庶子
　　周礼诸子掌国子之倅国有大事则帅国子而致于太子唯所用之诸子即庶子也秦置中庶子以恬为之汉庻子为太子少傅属官东汉员五人晋有中庻子庻子各四人刘宋中庻子与功髙中舍人一人共掌坊之政令庻子掌侍从左右与功髙通事舍人一人共掌坊之禁令隋有左右庻子唐龙朔中左右庻子改左右中防左掌侍从賛相驳正启奏右掌侍从献纳启奏纠正违阙傧相威仪宋有左右庶子不常设每建储则随宜置官以备寮宷多以他官兼领乾道中庻子谕德除左不除右七年诏庻子谕德轮日入宫
　　通诗
　　汉冯野王通诗以父任为太子中庻子年十八上书愿试守长安令
　　授经
　　汉欧阳地余为中庻子授皇太子经
　　穪肃敬
　　汉王商字子威为太子中庻子以肃敬见穪
　　美文辞
　　曹操留少子植守邺以邢颙为家丞颙防闲以礼无所屈挠由是不合庻子刘桢美文辞植亲爱之桢曰君侯采庻子之春华忘家丞之秋实为上招谤其罪不小愚实惧焉
　　鲍勋高节
　　魏鲍勋清白有髙节以此知名尝为中庻子在东宫正色不挠
　　仲堪清言
　　晋殷仲堪能清言善属文武帝召为太子中庻子甚见亲爱
　　諌好骑射
　　蜀后主立太子璿以霍戈为中庻子太子好骑射戈援引古义尽言规谏得切磋之体
　　讽亏礼度
　　唐于志宁为右庻子以太子承干数亏礼度撰谏苑二十卷讽之太宗大恱
　　侍臣箴
　　晋温峤为中庻子献侍臣箴甚见补益
　　时政疏
　　唐髙季辅事见赏赐
　　宜穪陪臣
　　晋郑黙为太子中庻子朝廷以太子官属宜穪陪臣黙上言宫臣受命天朝不得同藩国之事
　　不为弄臣
　　隋刘行本为左庻子太子尝得良乗令行本乗之行本正色曰至尊致臣于庻子之位者欲令辅导殿下以正道非殿下弄臣太子慙而止
　　自比倡优
　　隋太子勇宴宫臣左庻子唐令则自请奏琵琶又歌娬媚娘之曲太子洗马李纲白太子勇曰令则身任宫卿职当调防乃于宴坐自比倡优请正其罪
　　不纳贿赂
　　唐钱徽为左庻子时韩武以贿赂结公卿遗徽二十万不纳时穪有公望
　　克脩宫政
　　唐栁宗元为栁浑相国行状拜右庻子奉翼储宫克脩宫政
　　多识朝仪
　　唐肃宗在东宫时孔演为中庻子经学该博多识旧典朝仪
　　笃学好古
　　晋武帝咸宁元年诏皇甫谧沈静朴素笃学好古其以谧为太子中庻子
　　端居守道
　　唐赵宗儒罢相为右庻子端居守道迁吏部侍郎召见劳之曰知卿间关六年故有此拜
　　宜用隽选
　　呉孙登为太子时太傅张温言于上曰中庻子官最清密切问近对宜用隽选于是乃用陈长为中庻子
　　谏忽髙班
　　唐太子承干左右多任阉宦庻子于志宁曰易牙败齐赵髙亡秦张让倾汉殿下皆用寺人轻忽髙班凌轹贵任品命失序纪纲不立太子不恱
　　久留王玚
　　陈书王玚父冲尝为玚辞领中庶子文帝谓冲曰所以久留玚于承华者正欲使太子防有玚风耳
　　特召陶伉
　　陶氏家传陶伉迁中庶子上谓伉曰君少好学善谈理尤明诗易以孝闻于时储选实难其人特召君耳
　　班同三舍
　　唐休璟自夏官尚书授左庶子制宜辍五曹之务俾同三舍之班按三舍班言与侍中中书侍郎班次同也
　　职授八舍
　　环济要略职授八舍言庶子为八舍之职也
　　请降墨勑
　　唐崔神基转太子右庶子时突厥使者入朝有司移文召太子神基谏曰今太子非朝朔望而别唤者请降墨敇由是诏神基与詹事更日侍读东宫
　　与典机剧
　　唐许敬宗髙宗为太子时迁右庶子后太子监国定州敬宗与髙士亷与典机密又宋晏殊为左庶子真宗每有咨访多以方寸小纸细书问之由是公得参与机密凡有所对必以藁进示不泄也
　　以宰相兼为
　　唐宋璟以宰相兼太子庶子
　　以太守参选
　　晋主以中庶子阙宜得俊茂者欲以济阴太守刘仪阳城太守石崇参选
　　俾尹宫坊
　　唐姜公辅左庶子制
　　宜为宫职
　　齐书袁粲言于帝曰臣观张绪有正始遗风宜为宫职后转中庶子
　　卫太子家
　　汉班彪戕国家故事选公卿子孙卫太子家命为中庶子
　　佐太子德
　　唐杜正伦迁太子庶子帝诏正伦曰吾儿防弱未及就德我尝遇物戒之故辍卿于朝以佐太子
　　諌议兼右
　　宋仁宗为太子日张士逊迁右諌议大夫兼右庶子又为賔客
　　府判兼左
　　宋真宗为开封尹时妙选僚属召杨徽之为府判官兼左庶子
　　太子谕德
　　歴代沿革唐龙朔中置左右谕德各一人掌侍从賛谕职拟常侍宋东宫官有左右谕德建储则置否则阙仁宗神宗升储皆置二人并他官充乾道中置一人惟除左不除右
　　清班优秩
　　白集元稹制东宫之有谕德犹上台之有骑省清班优秩所选非轻
　　直道昌言
　　文选诗句直道侍太子昌言沃宸聪
　　掌賛道德
　　唐谕德正四品掌谕皇太子以道德随事讽賛
　　合知典故
　　唐德宗拜崔芊为谕德芊对东宫曰臣不识朝廷典故见殿下合穪臣否东宫曰卿是东寮自合知也
　　忠实见奇
　　宋仁宗在东宫鲁质肃公宗道为谕德一日真宗召公使者及门而公不在移时乃在肆中饮归中使遽先入白乃与公约曰上若怪公来迟当托何事公曰但以实告中使曰然则得罪奈何公曰饮酒人之常情欺君臣之大罪中使嗟叹而去真宗果问使者具如公对自此上奇公以为忠实可大用
　　信顺致颂
　　宋天禧中仁宗在东宫时故太傅邓国公张文懿公讳士逊为太子谕德上亲书寅亮天地弼予一人日新其德十二字以赐之公曽孙假承务郎臣钦臣以属翰林学士臣苏轼为之颂二篇其一曰于皇仁宗恭己无为以天为心以臣为师其相邓公履信思顺天下颂之以退为进呜呼休哉寅亮天地弼予一人其二曰惟一故新惟新故一一故不流新故无斁伊尹暨汤咸有一德周虽旧邦呜呼休哉日新其德
　　以记室为
　　宋杨砺字汝砺真宗为襄王时以砺为记室王甚重之及建东宫以砺为太子右谕德真宗即位召为翰林学士
　　以参军擢
　　宋陈荐字彦升神宗为颍王时荐为王府记室叅军及升储擢为谕德
　　传令　【已下中允】
　　唐置左賛善大夫正五品上掌传令讽过失賛礼仪以教授诸郡王至龙朔二年其传令等事乃改太子中允为之
　　累资
　　旧制太子中允惟老于幕官者累资方至近嵗州县进用者多除中允遂有冷中允热中允之謡
　　太子侍读侍讲
　　唐太宗为晋王始有侍讲开元初十王宅引学士教书始有侍读
　　儒素见穪
　　晋王绍宗迁秘书少监仍侍太子读书绍宗性澹雅以儒素见穪在廷之士咸敬慕之
　　简淡自悼
　　唐薛令之为东宫侍读时宫僚简淡作诗自悼朝日上团团照见先生盘盘中何所有苜蓿长防干饭澁匙难进羮稀筯易寛只可谋朝夕何由保嵗寒宗幸东宫见之续曰啄木嘴距长凤皇毛羽短若嫌松桂寒任逐桑榆暖令之因谢病东归
　　谋好刻薄
　　晋庾亮风格峻整善谈老庄元帝器重之聘其妹为太子绍妃使亮侍讲东宫帝好刑名家以韩非子赐太子亮諌曰申韩刻薄伤化不足留圣心太子纳之按太子即晋明帝也
　　諌事晏安
　　唐文宗朝太子侍读韦温晨诣少阳院见庄恪太子日中乃得见因諌曰太子当学周文王鸡鸣而起问安视膳不宜专事晏安太子不能用其言温乃辞侍读
　　风格髙峻
