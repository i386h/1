<!-- { "loadSidebar": true } -->
　　暴野
　　晏子春秋齐景公时大旱乃问羣臣曰天久不雨民有饥色寡人欲少赋敛以祠灵山可乎晏子进曰夫灵山固以石为身草为髪天久不雨髪将焦身将彼独不欲雨乎祠之无益公曰吾欲祠河伯可乎晏子曰夫河伯以水为国以鱼鼈为民天久不雨百川将竭民将亡矣彼独不用雨乎祠之无益景公曰奈何曰君避宫殿暴露山野与灵山河伯共其忧其幸而雨乎公如其言三日果大雨
　　烧山
　　酉阳杂爼太原郡东有崖山天旱土人常烧此山以求雨俗传崖山神娶河伯女故河伯见大火必下雨救之
　　举石
　　杂爼荆州永丰县有卧石长九尺六寸其形似人体青黑状若雕刻若嵗旱便齐手而举之小举小雨大举大雨
　　徙市
　　礼檀弓鲁嵗旱穆公召县子而问曰天久不雨吾欲暴尫而奚若曰天则不雨而暴人之疾子虐毋乃不可欤然则吾欲暴巫而奚若曰天则不雨而望之愚妇人以求之毋乃已疏乎徙市则奚若曰天子崩巷市七日诸侯薨巷市三日为之徙市不亦可乎注云徙移也今旱而欲徙市者行防君之礼以自责也故传亮喜雨赋遵县子之徙防尤鲁侯之焚巫
　　闭南门
　　史记董仲舒为江都王相以春秋灾异之变推隂阳所以错行故求雨闭诸阳纵诸隂其止雨反是按闭阳纵隂谓如闭南门毋举火开北门水洒人之类也
　　祷西宫
　　宋仁宗庆厯间京师久旱群臣请帝亲祷于郊帝曰太史言月二日当雨今将以旦日出祷王素曰臣非太史然度是日必不雨帝问其故素对曰陛下知旦日雨而祷之不诚不诚不可动天帝竦然诏明日特诣西太乙宫祷雨命素扈从此日日甚炽埃氛翳空车驾还未薄城天大雷电而雨
　　佷山鞭石
　　盛之荆山记佷山县有一山独立峻絶西北有石穴以烛行百歩许有二大石一为隂石尝润一为阳石尝燥水旱为灾鞭隂石则雨鞭阳石则晴
　　昆池结坛
　　杂爼孙思邈隠终南山与宣律和尚相接时大旱西域僧请于昆明池结坛祈雨诏有司备香灯凡七日缩池水数尺忽有老人夜诣宣律和尚求救曰弟子昆明池龙也无雨已久非由弟子今胡僧利弟子脑将为药欺天子言祈雨命在旦夕乞和尚法力相救宣律辞曰贫道持律而已可求孙先生老人因至思邈石室求救孙谓曰我知昆明龙宫有仙方三千首尔与予予将救汝老人曰此方上帝所禁不许妄传今急矣固无所恡有顷捧方而至孙曰尔第还毋虑胡僧也自是池水忽涨数日溢岸胡僧羞恚而死
　　祭孝妇
　　东海有孝妇少寡无子养姑甚谨夫死不嫁姑告邻人曰孝妇养我勤苦哀其无子守寡我老久累无丁壮奈何遂自经而死姑女告妇杀我母吏捕孝妇妇诬服具狱上府于公以为养姑十年以孝闻此妇不杀姑也太守不听数争不能得于是公辞疾去太守竟杀孝妇郡中枯旱三年后太守至杀牛自祭孝妇塜因表其墓天立大雨嵗熟
　　罢宰臣
　　麈史朝请郎杜球言永熈幸佛寺祷雨至天庆三馆起居因驻辇问曰天久不雨柰何或对天数或对祷至诚必有应一緑衣少年越次对曰刑政不修故也上颔之而归复驻辇召緑衣者问状对曰某所守臣犯赃法当配宰相以亲不配某所守臣犯赃不当死宰相以嫌卒死之翌日上为罢宰相天即大雨緑衣者冦莱公也
　　兴师致雨
　　左僖十九年卫旱卜有事于山川不吉寗庄子曰昔周饥克殷而年丰今邢无道天其欲衞讨邢乎从之师兴而雨
　　请客值雨
　　东都周宗慤平日未尝作东一日请客久旱忽雨朱温戏之曰骄阳为虐已成灾赖有筵开周秀才莫道上天无感应故交风雨一齐来
　　积薪自焚
　　谢承后汉书戴封字平仲迁西华令时大旱祈请不获乃积薪坐其上以自焚火起而天雨逺近叹服迁中山相
　　环艾自焚
　　范晔后汉书谅辅仕郡为五官掾时夏大旱太守自祈请辅曰若日中不雨请以身塞无状于是积薪聚艾以自环搆火将自焚及中时而天云晦合须臾澍雨
　　周畅骸
　　东汉周畅字伯持为河南尹夏旱久祷无雨因收洛城旁客死骸骨万余应时澍雨
　　袁安延命
　　周斐汝南先贤传袁安字邵公为楚王相防楚王英事互相牵引拘系者千余人三年而狱不决坐掠幽而死者百余人嵗大旱安决狱事人人具録其辞状本非首谋为王所引者应时理遣一旬之中延千人之命其时甘雨滂沱嵗亦大熟
　　刺史行部
　　汉书百里嵩字景山为徐州刺史境遭旱嵩行部所至甘雨輙降东海祝其合乡等县父老诉曰人等是公百姓独不先降乃廻车赴之雨随车而下
　　太守行春
　　后汉郑字穉卿为南阳太守郡中大旱行春所到随车致雨
　　谢鲁班
　　杂爼鲁班炖煌人巧侔造化尝怨呉人杀其父于肃州城南乃作一木仙举手指呉地大旱三年吴人卜曰此班所为也乃赍物谢之班防木仙一手呉中大雨
　　烹羊
　　汉武帝时嵗小旱上令百官求雨卜式言曰县官当食租衣税而已今桑羊令吏坐市列肆贩物求利烹羊天乃雨
　　请雨通神
　　晋束晳字广防武帝时人疏广之后也太康中大旱百姓闻晳名请晳祷雨晳沭浴祷告三日大雨民歌之曰束先生通神明请天三日甘雨零我黍以育我稷以荣何以酬之愿束长生自此朝野知名擢为著作郎
　　得雨移神
　　唐司空图字表圣河中人咸通末进士尝作移雨神文曰夏月不雨民前后走神所刳羊豕而跪乞者凡三而后得请民大喜且将报祀愚独以为惑何则天以神乳育百谷必时既丰然后民相率以劳神之勤于事而祀焉今始恡其施以愁疲民是神怠天之职也必希民之求而遂应是神玩天之权也既应而俾民推怨于上归惠于已是神攘天之徳也推怨何以为义利腥羶之馈何以为仁怠天下之事何以为敬蔑是数者何以为神假曰非吾所得颛然知民之情而不时请于上是亦徒偶于位此愚所以惑也噫天不可终慢民不可久侮窃为神危之柰何
　　太后举寃
　　东观汉记永初二年三月京师旱至五月和熹邓太后幸雒阳省狱举寃未还宫而澍雨大降
　　御史辩狱
　　唐顔真卿字清臣为监察御史使河陇时五原有寃狱久不决天且旱真卿辩狱而雨郡人呼为御史雨
　　顿首祈雨
　　宋景公时大旱三年卜之以人祠乃雨公下堂顿首曰吾所以祈雨将自当之言未卒天大雨
　　减寿乞霖
　　宋髙南为奉新令祷旱未雨有愿减十年夀乞为三日霖之句朱熹时守南康闻而嘉之曰使吾属皆如髙令尹吾何忧乎
　　投魃
　　神异经南方有人长二三尺狚身而目在顶上走行如风名曰魃所见之国赤地千里一名狢遇者得之投溷中乃死旱灾即消
　　簸神
　　杂爼唐明皇命梵僧不空祈雨不空每祈雨但设数绣座手簸旋数寸木神念呪掷之自立于座上伺木神吻角牙出目演则雨至
　　泛蜥蜴
　　倦游録宋熈寜中京师久旱按古法令坊巷以瓮贮水挿栁枝泛蜥蜴小儿呼曰蜥蜴蜥蜴兴云吐雾降雨滂沱放汝归去时蜥蜴不能尽得以蝎虎代之入水即死小儿更曰寃苦寃苦我是蝎虎似恁昏沉怎得甘雨
　　浮蛇医
　　杂爼王彦威镇汴夏旱李玘过汴因留宴王以旱为言李醉曰欲雨甚易尔可求蛇医四头石瓮二枚每瓮实以水浮二蛇医以木葢宻泥之置于閙处瓮前后设席烧香选小儿十嵗以下者十余令执小青竹昼夜更击其瓮不得少辍王如言试之一日两夜雨大注
　　作土龙
　　淮南子曰土龙致雨注云汤遭旱作土龙以象云从龙
　　舞方龙
　　神农求雨书甲乙日不雨命为青龙东方小儿舞之丙丁不雨命为赤龙南方壮者舞之戊己不雨命为黄龙中央壮者舞之庚辛不雨命为白龙西方老人舞之壬癸不雨命为黑龙北方老人舞之如此不雨潜处阖南门置水其外开北门取人骨埋之如此不雨命巫祝而曝之曝之不雨积薪击鼓而焚神山
　　方士吹龙
　　抱朴子曰使者甘宗奏西域事云有方士能神呪者临泉禹歩吹气龙便浮出长十数丈更吹輙缩至数寸乃掇取着壶中或有四五龙以水养之闻有旱处便赍龙往出壶中一龙着潭中复禹歩吹之长十数丈须臾而云雨四集
　　处士驱龙
　　唐牛僧孺字思黯镇襄阳久旱有处士能豢龙公请致雨处士曰江汉间无龙独湫泊中有黑龙难制强驱之必为灾公固命之果大雨漂流万戸又宋真宗咸平间知州魏羽上雩祀五龙祈雨法诏颁诸路其法以甲乙日择东方地作坛取土造青龙丙丁日择南方地作坛取土造赤龙余三方可类推凡旱建坛取五行生成之数长吏斋三日诣龙所汲流水设香茗果率郡官日再至祝酬不用乐并巫觋雨足送龙于水
　　泥石牛
　　顾防广州记郁林郡山东南有池池有石牛嵗旱百姓杀牛祈雨以牛血和泥泥石牛背祠毕大雨洗牛背泥尽即晴
　　张画龙
　　宋朝事实择潭洞或湫泺林木深邃之所以庚辛壬癸日先斋戒以酒脯告社令筑方坛三级髙一尺濶一丈三尺坛外二十歩介白绳坛上植竹枝张画龙其图以缣素画黒鱼左顾环以天鼋十星中为白龙吐云黒色其下画水波有亦左顾吐黒气如线和金银朱丹饰龙形又设皂幡刎鵞颈取血置盘中杨枝洒水龙上郡官日再至祝雨足取龙投水中苏东坡诗长笑蛇医一寸腹衘水吐雹何时足苍鵞无罪亦可怜斩头横盘不敢哭岂知泉下有猪龙卧枕雷车踏隂轴前年太守为旱请雨防随人如散菽
　　祠女郎魂
　　昌黎诗乞雨女郎魂炰羞洁且繁庙开鼯防呌神降越巫言旱气期销荡隂官想骏奔行看五马入萧飒已随轩
　　减太官膳
　　东坡诗汤帝嗟谘征六事汉廷灾异劾三公圣朝罪己防寛大时雨愆期旱蕴隆东海得无寃死妇南阳疑有卧云龙传闻已减太官膳肉食诸公盍奏功
　　器上龙状
　　杂爼唐开元中天旱宗令僧一行祈雨一行言当得一器上有龙状方可致雨上令于内库中徧观之皆言不类数日后指一古镜鼻盘龙喜曰此有真龙矣乃持入道塲一夕而雨
　　潭中虎头
　　东坡集徐州城东有石潭与泗水通天旱置虎头于潭中可致云雨

　　山堂肆考卷四
<子部,类书类,山堂肆考>
　　钦定四库全书
　　山堂肆考卷五　　　　　明　彭大翼　撰天文
　　霜
　　刘熈释名霜者防也其气惨毒物皆丧也淮南子曰秋三月青女岀以降霜髙诱注青女乃青腰玉女司霜雪者
　　隂精
　　春秋考异霜者隂精冬令也四时代谢以霜收杀
　　隂气
　　大戴礼季秋之月霜始降盖隂气胜则凝而为霜
　　附木
　　京房易传诛不原情其霜附木不下地不教而诛其霜反在草下
　　封树
　　唐书宁王宪疾时寒甚凝霜封树或以为春秋雨木氷即此亦名树介言象介胄也宪叹曰此俗所谓树稼者也谚曰凌树稼达官怕吾其死乎宪果薨
　　杀草
　　汉武帝纪元光四年夏四月陨霜杀草自是征伐四夷师出三十余年
　　成花
　　笔谈宋次道退朝録言天圣中青州盛冬时浓霜着瓦屋皆成百花之状
　　覆蚕
　　拾遗记员峤山名环丘有氷蚕以霜雪覆之然后作茧其采五色织为文锦入水不濡投火不燃尧时海人献以为黼黻
　　驱雁
　　鲍昭诗秋霜晓驱鴈春雨暗成虹
　　鹰隼击
　　春秋感精符季秋霜始降鹰隼击王者顺天行诛以成肃杀之威
　　鹧鸪栖
　　崔豹古今注鹧鸪常向日而飞畏霜露夜栖以树叶覆其背
