<!-- { "loadSidebar": true } -->
　　东坡志林昔有二措大相与言志一云我平生不足惟饭与睡他日得志当饱吃饭饭了便睡睡了便吃饭一云我则异于是当吃了又吃何暇复睡耶
　　告饥得饭
　　杂俎南岳僧名悟空其岳西原近朱陵洞洞甚崄絶僧游览累日无幽不迹忽见前崖有道士坐绳牀僧告饥困道士起指石地曰此有米乃持斧斸石深数寸令僧探之得陈米升余即着于釡承瀑敲火煮饭劝僧食一口未毕道士笑曰君飱止此可谓薄我当毕之遂吃哽饭
　　失笑喷饭
　　苏子瞻偃竹记文与可以所画筼筜谷竹遗予云此竹数尺耳而有万尺之势筼筜谷在洋州与可尝令予作洋州三十韵筼筜谷其一也予诗曰汉川修竹贱如蓬斤斧何曽赦箨龙料得清贫馋太守渭川千亩在胸中与可是日与其妻游谷中烧笋供晚食发函见予诗失笑喷饭满案

　　山堂肆考卷一百九十三
　　钦定四库全书
　　山堂肆考卷一百九十四　明　彭大翼　撰饮食
　　粥
　　广雅粥糜饘也释名曰糜煮米使糜烂也粥濯于糜粥粥然也周书黄帝烹谷为粥韵府粥稠者曰饘稀者曰酏
　　黔敖待饿
　　礼檀弓齐大饥黔敖为食于路以待饿者而食之有饿者蒙袂辑屦贸贸然来黔敖左奉食右执饮曰嗟来食扬其目而视之曰予惟不食嗟来之食以至于斯也从而谢焉终不食而死曽子闻之曰微与其嗟也可去其谢也可食
　　祝染济贫
　　昔有姓祝名染者常遇嵗饥施粥以济四方之贫者后生一子初赴试染梦一人手持状元榜竪于门外上写四字曰施粥之报未几有人报其子状元及第
　　声闻数里
　　见富人
　　口香七日
　　金鸾宻记白居易在翰林赐防风粥一瓯食之口香七日
　　芜蒌豆粥
　　汉更始时蓟城反应王郎光武趣驾出城晨夜南驰至芜蒌亭时天寒冯异上豆粥明旦帝曰昨得公孙豆粥饥寒俱解
　　洛阳花粥
　　金门嵗节録洛阳人家寒食食桃花粥
　　为客办粥
　　世説石崇为客作豆粥咄嗟便办恒冬天得韭萍虀王恺为搤腕乃宻货崇帐下都督问所以都督曰豆至难煮唯预作熟客至但作白粥以投之韭萍虀是捣韭根杂以麦苗尔
　　举家食粥
　　见贫士
　　祀神
　　齐谐记吴县张成夜起忽见一妇人立于宅南角举手招成曰此地是君家蚕室我即是此地之神明年正月半宜作白粥泛膏于上以祀我已后年年大得蚕
　　禳鬼
　　见冬至
　　待漏进粥
　　清异録魏王继岌每荐羮以羊兔猪脔参之时卢澄为平章事趋朝待漏堂厨具小馔澄惟进粥其品曰粟粥乳粥豆沙加糖粥三种并供澄取少许并和而食厨官遂有王羮亥卯未相粥白黄之语
　　读书画粥
　　见贫士
　　着衣食粥
　　见伏日
　　典衣为粥
　　秦少游为黄本校勘钱穆父户部尚书皆居东华门少游春日有诗遗穆父云三年京国鬓如丝又见新花发故枝日典春衣非为酒举家食粥已多时穆父以米二石送之
　　煮茗
　　茶録吴人采茶煮之名茗粥
　　屑榆
　　唐阳城隠中条山嵗饥屑榆为粥
　　以粱为粥
　　郭仪恭广志辽东赤粱魏武帝以为御粥
　　和豆煮粥
　　宋范至能口数粥行家家腊月二十五淅米如珠和豆煮大杓轑铛分口数疫鬼闻香走无处
　　羮
　　説文羮五味和也
　　燕食不贰
　　礼内则大夫燕食有脍无脯有脯无脍士不贰羮胾庶人耆老不徒食注云士不贰羮胾亦谓燕食也又柳玭家诫余先君兄弟三人皆居清列非速客不贰羮胾以此皆保重名
　　常食无等
　　内则羮食自诸侯而下至于庶人无等注云羮与饭常日所食故无贵贱之等差
　　菜羮祭
　　论语孔子虽菜羮祭必齐如也
　　藜羮不糁
　　庄子曰孔子厄于陈蔡之间七日不火食藜羮不糁又庾衮羮不糁门人进饭曰已食讫
　　斟雉
　　楚辞彭铿斟雉帝何飨王逸注云彭铿好和滋味善斟雉事帝尧
　　烹猴
　　淮南子曰楚有烹猴者而召其邻人邻人以为犬羮而甘之后闻其猴据地而尽吐防其所食此未知味者
　　加盐菜
　　周礼天官亨人祭祀供大羮铏羮宾客亦如之注云大羮肉湆铏羮加盐菜又三礼图大羮不致五味铏羮则加盐菜
　　芼葵葱
　　缪袭祭仪夏祠和羮芼以葵秋祠和羮芼以葱冬祠和羮芼以韭
　　染鼎
　　左宣四年楚人献鼋于郑灵公公子宋与子家将见子公之食指动以示子家曰他日我如此必尝异味及入宰夫将解鼋相视而笑公问之子家以告及食大夫鼋羮召子公而弗与也子公怒染指于鼎尝之而出
　　轑釡
　　见叔嫂
　　以羮殄民
　　左宣二年郑公子归生受命于楚伐宋宋华元乐吕御之将战华元杀羊食士其御羊斟不与及战斟曰畴昔之羊子为政今日之事我为政与入郑师故败君子曰羊斟非人也以其私憾败国殄民刑孰大焉注云杀羊食士谓杀羊为羮以享战士也
　　以羮亡国
　　战国防中山君享士司马子期在焉羊羮不徧子期怒走楚説王伐中山中山君亡有二人挈手随后问之曰臣父尝饿且死君下壶飡哺臣之父故来死君也中山君曰吾以一椀羊羮亡国以一壶飡得二士死
　　叔敖食菜
　　见饭
　　张翰思莼
　　莼羮见致仕又陆士衡诣王武子武子有数斛羊酪指以示陆曰卿东吴何以敌此陆曰千里莼羮末下盐防
　　熊羮
　　刘向新序纣王天下怒熊羮不熟而杀庖人
　　駞羮
　　陈思王制駞蹄为羮一瓯千金号七寳羮
　　赐公权
　　唐柳公权以隔风纱书所作龙城记及八朝名品号锦様书以进上方御剪刀面月儿羮即命分赐公权
　　赐林甫
　　明皇杂録李林甫子壻郑平为户部员外郎一日林甫就院省女因邀平见其鬓发班白谓平曰帝明日当赐甘露羮郑郎共食此羮縦华皓亦必鬓黒明日果有中使至林甫第赐食因以羮与平食一夕鬓复黒
　　双晕羮
　　清异録窦俨尝病目几丧明良医劝令频食羊眼俨遂终身食之其家名双晕羮世人有呼为学士羮者
　　十逺羮
　　清异録石耳石发石线海紫菜鹿角菜天花蕈沙鱼海鳔白石决明虾魁腊用鸡羊鹑三汁和之十品不足聴阙之忌入别物恐伦类杂则风韵去矣
　　香芹
　　杜诗滑忆雕胡饭香闻锦带羮又曰鲜鲫银丝脍香芹碧涧羮
　　玉糁
　　苏子瞻曰过子忽出新意以山芋作玉糁羮色香味皆竒絶作诗云香似龙涎仍酾白味如牛乳更全清莫将南海金虀脍轻比东坡玉糁羮按隋唐嘉话南人鱼脍以细镂金橙拌之号为金虀玉脍隋时吴郡献松江脍炀帝曰所谓金虀玉脍东南佳味也
　　饼
　　饼饵闲谈饼麫餈也搜麦麫使合并为之也然其状不一入炉熬者名熬饼亦曰烧饼入笼蒸者名蒸饼亦曰馒头入汤烹之名汤饼亦曰湿麫曰不托亦曰馎饦入胡麻着之名胡饼又曰麻饼其他餲饼饼环饼名不可数计大抵皆麫食也饼以豆屑杂糖为之环饼所谓寒具是也
　　馈饼一笥
　　东汉樊晔字仲华与世祖有旧征为河东都尉引见云台世祖微时尝以事拘新野晔为市吏餽饼一笥帝不忘乃赐御服食及乗舆衣物因戯之曰一笥饼得都尉何如顿首辞谢
　　惠饼一颗
　　王欢耽学贫窭或人惠蒸饼一颗以充一日妻子尝有菜色
　　五伦夺母
　　东汉光武问第五伦曰闻卿为市掾有人遗卿母饼一笥知従外来夺还之母食饼遂探口饼出之信有之乎对曰实无此事众人以臣愚蔽故为此言也
　　伏连怒妻
　　北齐厍狄伏连为大将军性鄙吝冬至日有亲表称贺妻设豆饼连大怒
　　好食胡饼
　　续汉书汉灵帝好胡饼京师皆食胡饼人谓董卓拥胡兵破京师之验
　　讳言胡饼
　　崔鸿后赵録石季龙讳胡改胡饼为麻饼
　　食饼折字
　　晋何曽字颖考位太常性豪侈大官所供蒸饼上不折作十字不食
　　食饼汚书
　　见作画
　　卖北市
　　见壁
　　齿东床
　　见婚礼
　　进饼食仙
　　见仙
　　啖饼杖子
　　隋厍狄士文为贝州刺史其子啖官厨饼杖二百
　　封饼以闻
　　孔帖髙元裕兄少逸出为陜虢观察使有中人责陜右驿使供饼恶鞭之少逸封饼以闻宣宗怒召使者责曰山谷间是饼岂易得耶谪恭陵于是中人皆敛手
　　袖饼而食
　　常朝记于琮在班中有时袖饼而食或遗同列
　　食饼蹲踞
　　晋王长文辟为别驾不肯就后于成都市蹲踞啮胡饼刺史知其不屈礼遣之
　　鬻饼讴歌
　　见商贾
　　入朝买饼
　　嘉话刘仆射晏五鼓入朝时天寒中路见卖蒸胡饼之处热气腾煇使人买之以袍袖包裙帽底防之且谓同列曰美不可言
　　入市盛饼
　　唐杨国忠自入市衣袖中盛胡饼
　　缩葱为饼
　　侯思止食笼饼必令缩葱加肉号缩葱侍郎按笼饼即今馒头
　　糅米为饼
　　唐王世充为秦王所围粮且尽人相食至以水汨泥去砾取浮土糅米屑为饼尚书郎皆饿死
　　大珠易饼
　　见珠
　　半臂易饼
　　唐宗皇后王氏始以爱弛不自安后承问后泣曰陛下独不念阿忠脱紫半臂易麫为生日汤饼耶帝为之悯然改容阿忠者后呼其父仁皎云
　　消灾饼
　　清异録僖宗幸蜀乏食有宫人出方巾所包麫半斤许防村人献酒一偏提溲麫饼以进嫔嫱泣奏曰此消灾饼乞强进半枚
　　同阿饼
　　清异録天成中帝令作同阿饼法用碎肉与麫溲和如臂刀截每只二寸厚蒸之
　　饼赐进士
　　见登第
　　饼遗和尚
　　见僧
　　屋上置饼
　　拾遗记江东俗正月二十四日为天穿日以红缕系煎饼置屋上谓之补天穿
　　宅畔卖饼
　　见妻
　　拭刀
　　唐肃宗为太子时上使割羊臛以饼拭刀徐噉之上喜曰保福禄当如此爱惜又宇文士及尝割肉以饼拭手
　　卷筯
　　归田録晏元献清痩如削每折半饼以筯卷之抽筯就内捻头一茎食之此亦异于人也
　　吴均饼説
　　吴均説细如华山玉屑白似梁甫银泥既闻香而口问亦见色而心迷
　　束晳饼赋
　　束晳赋三春之初隂阳交际寒气既消温不至热于时宴享则馒头宜设炎律方回纯阳布畅服絺饮水随隂而凉此时为饼莫若薄壮商风既荐大火西移鸟兽氄毛树木疏枝肴馔尚温则起溲可施冬猛寒清晨之防涕冻鼻中霜成口外充虚解战汤饼为最
　　糕
　　周礼糗饵餈粉注云方言饵曰糕
　　九日糕
　　嵗时记民间九日以片糕搭小儿头上乳母祝云百事皆糕又糕上置小鹿数枚号食禄糕隋五行志童謡云七月刈禾伤早九月食糕正好言丰年之兆也
　　八月糕
　　梦华録京师八月秋社以社糕社酒相赍送
　　枣糕
　　艺苑雌黄寒食以麫为糕若蒸饼様以枣拊之名枣糕
　　花糕
　　唐武则天花朝日游园令宫女采百花和米捣碎蒸糕以赐従臣又赵宋九日以花糕法酒赐近臣
　　师徳不食
　　嘉话録袁师徳给事中髙之子也九日出糕谓坐客曰某不忍食糕俛首者久之以父名髙故耳
　　梦得不题
　　见重阳
　　肉
　　説文肴杂肉也腌渍肉也膰宗庙熟肉也谷梁传生曰脤熟曰膰葢社肉也释名熟肉有骨曰肴大脔曰胾曲礼注肉带骨曰肴纯肉曰胾
　　夏山
　　帝王世记夏桀为肉山脯林
　　殷圃
