<!-- { "loadSidebar": true } -->
　　管辂又为人卜盗鹿曰汝巷中第三家也伺无人时密发其东第七椽以瓦子着下当送还人如其言其夜盗者父病诣辂卜令担鹿皮肉着故处自愈盗如言辂乃令鹿主举椽弃瓦盗父病果愈也
　　斫狐絶火
　　管辂在田舍主人患失火辂卜曰明日南陌上有一角巾生驾黑牛故车可邀留之主人如言生不得已畱宿然意不安以为图已乃把刀出门倚积薪假寐歘有一物如兽手中持火生举刀斫腰视之乃狐也自此火遂絶
　　呼雉卜年
　　东海有女国每十月令巫持酒物呼鸟至雉入懐中剖视有五谷者主年丰有霜雪者主灾害谓之鸟卜北户录曰邕之南有鸡卵卜又除夜及将发船皆杀鸡择骨为卜鸡卜法用鸡一狗一生祝讫即杀鸡狗煮熟祭之独取鸡两眼骨上有孔裂似人物形则吉又小说杂书有虎卜紫姑卜牛蹄卜
　　炙骨
　　燕北杂记契丹行军不择日用艾和马粪于白羊琵琶骨上炙炙破便出不破即不出一云鞑靼占卜每用羊脾骨以铁锥锥之视其兆拆以决大事
　　观蹄
　　辽东志累扶余国有军事则祭天杀牛观蹄以占解者为凶合者为吉
　　厄在彭城
　　魏卜者顔恶头自言厄在彭城后游东都逢彭城王尔朱仲远将伐齐神武于邺召恶头令筮恶头野生不知避忌髙声言大恶仲逺怒其沮众斩之
　　祸在江南
　　卜珝少通易郭璞见而叹曰吾所弗如也奈何不免兵厄珝曰吾大阨在四十一为卿将当受祸耳吾亦未见子之令终也璞曰吾祸在江南甚营之未见免兆珝曰子勿为公吏可免璞曰吾不能免公吏犹子不能免卿将也后珝为刘聪军将败死于晋阳而璞亦以公吏为王敦所杀又按纲目王敦见晋明帝遣王导讨之甚怒而病转笃将举兵使郭璞筮之璞曰无成敦素疑璞助温峤又问吾夀几何璞曰明公起事祸必不久若住武昌夀不可测敦大怒曰卿夀几何曰命尽今日日中敦乃收璞斩之
　　卜木破天
　　王敦谋反梦将一木上穿破天诣许真君卜之卜曰此是未字君未可动耳
　　卜柳仆地
　　唐柳宗元自永州司马召至京师诣卜者问曰余柳姓也昨梦柳树仆地其不祥乎卜者曰生则柳树仆则柳木木者牧也君其牧柳州乎卒如其言
　　郭璞消精
　　郭璞洞林宁逺将军景则姊病四十余年吾卜之得明夷小过按卦当取独蹄猪畜之如言畜猪后妇人方睡见一丈夫衣服尽黑妇人呼其来前不肯言有所畏遂泣而去病遂少间吾尝论此事妇人之病乌精为祟也乌日禽猪月畜水火相忌自然之数取太阴之伏物消太阳之飞精日中乌三足故以独足者当之
　　葫芦知祸
　　剧谭录唐窦廷芝与卜者葫芦生相善一日谓窦曰君家祸将至非遇黄中君鬼谷子将不可救廷芝物色求之得李邺侯泌倾家结之未几朱泚乱廷芝防贼及事平徳宗命诛之泌以前事上闻得免
　　破瓮得妇
　　六帖有人失妻管辂卜之令明日于东阳城门担豚人牵与共鬭其豚逸走即共追之其人如言豚入舍突破主人瓮其妇从瓮中出
　　折获奴
　　唐杜生善占易有亡奴者问所从曰自此行逢使者恳丐其鞭若不可则以情告其人果值使者如其语使者曰去鞭吾无以进马可折道傍代之其人乃往折奴伏其下获之
　　书版
　　晋隗炤善易临终书版授其妻子曰后虽大荒勿卖宅吾亡后五年当有诏使姓龚者来此亭此人负吾金即以吾所书版索之至期妻赍版诣使者使者惘然沈吟良久乃悟取蓍筮卦卦成曰妙哉隗生吾不负金贤夫自有金在耳知吾善易故书版以寄意金有五百斤盛以青瓮埋在堂屋下去壁一丈入地九尺妻掘之乃得金如卜焉
　　堕梁
　　唐袁天罡占卦能知前后五百年事其妻谓曰汝占后世子孙荣枯若何罡占之至十世孙某极贫妻曰有救助否罡又占得本府太守于某年日月时有堕梁之厄即写一书以朱匣盛之封锁置家庙中匣外留字以示子孙流不得擅动付与第十世孙某于某年月日时将此匣送本府太守令伊起身下堂亲受后至十世孙果极贫思祖言于某年月日时将匣送府堂阶下令太守起身自接方下阶堂上梁朽堕下公座打碎开匣视之有一帖云尔救我十世孙之贫我救尔堕梁之厄太守俯伏拜谢荐其孙入仕
　　卜得父墓
　　赵矜歴襄城客死邓州官为敛后十七年子夹章始壮自襄阳往求其丧不得野哭再越旬卜人秦誗为筮曰金食其墨而火以贵其墓直丑在道之右南有贵神冢土是守宜遇西人深目而髯乃得其实明日老人过其所问之得矜墓直社北遂归
　　占得祖地
　　温大雅改其祖卜人占其地曰地则吉不利于君若何大雅曰如子言我含笑入地矣嵗余果卒
　　无劳蓍
　　晋顔含为光禄勲以老逊位郭璞尝欲为之筮含曰年在天位在人修已而天不与者命也守道而人不知者性也自有性命无劳蓍致仕二十余年九十三嵗而卒
　　图在精诚
　　陆蒙杂说季札以乐卜赵孟以诗卜襄仲归父以言卜子游子夏以威仪卜沈尹氏以政卜孔成子以礼卜其应也如响无他图在精诚而已不精诚者不能自卜况吉凶他人乎
　　马周得晋
　　唐马周欲求仕将进防于帝狐疑未决卜得火地晋解曰晋者进也葢居官益位利见王侯之象周竟以防献之拜为上相
　　李纲得鼎
　　李纲在隋仕宦不进筮之得鼎卜者曰君当为卿辅然待易姓乃得如志若仕不知退折足为败故纲后虽显于唐数称疾辞位去
　　知微韵语
　　酉阳杂俎唐天宝末处士钱知微尝至洛阳遂榜天津桥华表柱云卖卜一卦帛一疋居一日有贵公子看榜命取帛如数卜焉钱命蓍布卦曰予筮可期一生君何戏为其人曰卜事甚切先生误乎钱云请为韵语曰两头防土中心虚悬人足踏趿不肯下钱其人本意以买天津桥绐之也其精如此
　　方生防辞
　　呉越备史钱元懿终年六十六初元懿之为新定也有士方生时人号为精尝防卜辞以诣元懿曰太乙接天河金华宝贝多君年六十六别处下经过至是皆如其言
　　预定状头
　　续定命录唐太原王陟贞元初应进士举时京师有善筮者号垣下生陟从筮焉生卦成久不复言又大嗟异谓陟曰据此卦郎君后二十三年及第是嵗状头更两年而生郎君待此人应举然后同年及第某所以讶之后累举不第比张靖舍人知举陟及第榜出复于礼部南院序列参主司各通姓名见首立者乃韦瓘也陟忽忆垣下生之言试问其年韦荅云某春秋十九年陟遽应之曰先辈所隠只二年何不诚如是且先辈贞元四年生瓘矍然陟乃取垣下生所记示于众众大惊瓘由此以实告
　　连遇宰相
　　宋范蜀公蒙求曰张邓公尝谓予曰某举进士时与寇莱公游相国寺诣一卜肆卜者曰二人皆宰相也既出逢张相齐贤王相随复往诣之卜者大惊曰一日之内而有四人宰相四人相顾一笑而退因是卜者日消声亦不复有人问之卒穷饿以死而四人者其后皆为宰相公欲为之作未果
　　事必有成
　　晋温峤欲讨王敦令郭璞卜已与庾亮吉凶璞曰元吉峤曰景纯每筮不敢尽言今曰元吉是事有成也乃与亮协谋灭王敦
　　去宜及早
　　宋元丰中王荆公乞罢机政神宗未许其去公唤老僧化成为作一课更欲看命化成曰三十年前与公看命仕至宰相复何问命公曰但力求去上未许只看旦夕便得去否化曰相公得意浓时正好休要去在相公不在上不疑何卜公怅然叹服去意遂决

　　山堂肆考卷一百六十五
<子部,类书类,山堂肆考>
　　钦定四库全书
　　山堂肆考卷一百六十六　　明　彭大翼　撰技艺
　　师巫
　　男巫掌望祀望衍授号女巫掌嵗时祓除衅浴说文男曰巫女曰觋
　　舞雩
　　周礼司巫掌羣巫之政令若国大旱则帅巫而舞雩国有大烖则帅巫而造巫恒
　　守瘗
　　周礼司巫凡祭事守瘗注云祭而埋瘗祭之终也师巫守之礼毕乃去
　　下招防魄
　　宋玉招防赋帝告巫阳曰有人在下我欲辅之魂魄离散汝巫予之巫阳乃下招曰魂兮归来些
　　预知死生
　　庄子曰郑有神巫曰季咸知人死生存亡祸福夀夭期以嵗月旬日若神郑人见之皆弃而走列子见之而心醉
　　用鸡为卜
　　汉郊祀志东瓯王敬鬼夀一百六十嵗乃命粤巫立粤祝祠而以鸡卜云武帝信之粤祠鸡卜自此始
　　召虎登坛
　　神巫能结坛召虎令登坛人有罪者虎伤之无罪者虎不顾
　　聘娶良女
　　见县尹上
　　诈怖愚民
　　汉第五伦拜会稽守会稽俗多淫祀民常以牛祭神伦移书属县晓告百姓云巫祝有依托鬼神诈怖愚民者皆案论之有妄屠牛者吏辄行罚后遂断絶
　　作蛊埋宫
　　汉武末年衞后宠衰江充用事与太子衞后有隙乃使胡巫作桐木人埋太子宫充因白言宫中有蛊气遂至太子宫掘蛊得桐木人帝遂废太子
　　挟邪入禁
　　见宗族
　　家不用巫
　　顔之推家训吾家巫觋符章絶于言议汝曹所见勿为妖妄
　　疾不呼巫
　　李世勣有疾家欲呼巫不许
　　求媚
　　唐棣王琰妃韦氏以有过置别室乃求巫者宻置符于琰履中以求媚
　　祈丰
　　唐罗隠曰荆楚人淫祀者多矣有巫颇闻于乡闾其初为人祀也筵席寻常歌迎舞将祈疾者健起祈嵗者丰穰其后为人祀也羊猪鲜肥清酤满巵祈疾得死祈嵗得饥里人忿焉而思之未得适有言者曰吾昔游其家也其家无甚累故为人祀诚心罄乎中而福亦应乎外其胙必散之其后男女蕃息焉衣食广大焉故为人祀诚不得罄于中而神亦不歆乎外其胙且入其家是人非前圣而后愚盖牵于心而不暇及人耳以一巫用心尚尔况异于是者乎
　　禁其惑人
　　唐陈子昻上言巫呪营惑于人者禁之
　　勒以为农
　　宋陈希亮知长沙县毁淫祠数百区勒巫为农者七十余家
　　厌怪
　　刘文靖家数有怪召巫夜披髪衔刀为禳厌
　　败酿
　　容斋随笔襄阳邓城县巫师能用妖术败酒家所酿凡开酒坊者皆畏之
　　尅择
　　史记占候时名通名日者
　　疾日忌举乐
　　檀弓乙卯不乐注云桀以乙卯日死纣以甲子日死谓之疾日故君不举乐
　　灾月不上官
　　今之上官者多忌正五九月或谓宋朝火徳火生于寅旺于午墓于戌此三个月谓之灾月官员例减禄料无羊故谓之无羊月众皆避之又武徳诏此三月不行死刑禁屠杀
　　塟母不问
　　东汉郭镇传河南吴雄少家贫丧母营人所不封土择塟其中丧事趣办不问时日巫者皆言当族灭雄后致位司徒子孙三世廷尉
　　纳后无忌
　　晋穆帝纳后欲用九月或谓九月是忌月士曹耽荀讷等竝谓礼无忌月之文王治曰若有忌月当有忌嵗
　　修缮忌犯土
　　东汉安帝时皇太子有惊疾不安欲避幸乳母野王圣舍太子厨监邴吉以为圣舍新缮修犯土禁不可久御又宋容斋随笔今世俗营建宅舍或小遭疾厄皆云犯土故道家有谢土司章奏之文
　　婚姻忌当梁
　　晋张华少孤贫乡人刘毅竒其才以女妻焉华尝着感婚赋云彼婚姻之俗忌恶当梁之在行俗以子午卯酉为当梁年不可娶妇舅姑重禁之
　　惟主五行
