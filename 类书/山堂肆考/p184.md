<!-- { "loadSidebar": true } -->
　　范氏母者晋范献子之妻其三子游于赵氏赵简子乘马园中园中多株问曰奈何其少子曰可以三悦使民简子从之少子归伐其谋母叹曰终灭范氏者必是子也夫伐功施劳鲜能布仁乘伪行诈莫能乆长后智伯灭范氏君子谓范氏母为知难本
　　喜子出囚
　　见寛刑
　　子生弗视
　　国语叔鱼生其母视之曰是虎目而豕喙鸢肩而牛腹谿壑可盈是不可餍也必以贿死遂弗视也注云叔鱼晋大夫叔向母弟羊舌鲋也视犹相察也遂弗视不自养视也
　　子死不哭
　　唐徳宗建中四年将军髙重捷与朱泚骁将李日月战于梁山破之乘胜逐北贼伏兵掩之斩其首而去上哭之甚哀结蒲为首而葬之泚见其首亦哭曰忠臣也束蒲为身而葬之日月亦葬尸于城下归其尸于母其母不哭骂曰奚奴国家何负于汝而反死已晚矣及朱泚败独日月之母不坐
　　教子有法
　　汉书金日防母阏氏教诲二子甚有法度武帝闻而嘉之病死诏圗画其形于甘泉宫署曰休屠王阏氏按二子谓日防与弟伦也
　　勉子尽忠
　　唐王义方拜御史疾当世附丽匪人以欺朝廷将欲劾奏意必得罪问计于母母曰昔王母伏劒成陵之谊汝能尽忠吾虽死不恨
　　助子为政
　　汉崔寔母刘氏愽览书寔为五原太守有善政母助之也
　　训子能文
　　宋虞集母姓杨父文仲世以春秋名家杨氏在室即通其説适成都虞汲生集宋末兵乱汲挈家趋岭外无书可携杨氏口授集论语孟子左氏传欧苏文后集以文翰擅名当代皆杨氏内训之力也
　　忧子骤显
　　唐潘孟阳初为侍郎年未四十其母谓曰以尔之才而位丞郎使吾忧之
　　知子善养
　　宋尹焞师事程頥绍圣初尝应举发防语不善焞曰是尚可以干禄乎不对而出告頥曰焞不复应进士举矣頥曰子有母在归告其母母曰吾知汝以善养不知汝以禄养頥闻之曰贤哉母也
　　韦母受徒
　　韦逞母宋氏家世以儒学称受周官音义苻坚悯周官之学久废乃就宋氏家立讲堂置生徒百二十人隔绛纱帐而受业号宋氏为文宣君
　　房母化民
　　魏房景伯为东清河太守母崔氏通经有明识贝丘妇人列其子不孝景伯白其母母曰民未知礼义何足深责乃召其母与之对榻共食使其子侍立堂下观景伯供食未旬日悔过求还崔氏曰此虽面慙其心未化且置之凡二十余日其子叩头流血母涕泣乞还然后听之卒以孝闻
　　劝子属人
　　世説陈婴东阳人少修徳行秦末大乱东阳人欲奉婴为主母曰不可自吾为汝家妇少见贫贱一旦富贵不祥不若以兵属人事成少受其利不成祸有所归故史氏谓陵母知兴婴母知废
　　责子杀将
　　唐武宗防昌中李景让为浙西观察使有牙将迕意杖之而毙军中愤怒将为变母闻之出坐防事立景让扵庭而责之曰天子付汝以方面岂得以国家刑法为喜怒之资而妄杀无罪之人乎万一致一方不寜岂惟上负朝廷使垂老之母衔羞入地何以见汝之先人哉命左右褫其衣将挞其背将佐为请乆乃释之军中遂安
　　训子博学
　　唐顔真卿字清臣师古五世从孙也少孤母商氏躬加训导既长遂博学工词章
　　虑子吟诗
　　唐李贺七嵗能辞章尝命小奚奴背古锦囊遇所得书投其中及归母见所书多怒曰是儿欲呕出心肝乃已耳
　　坐中识人
　　唐潘孟阳母刘晏之女也时杜黄裳诣宅母问末坐緑衣少年何人曰补阙杜黄裳母曰此人全别必是贵人
　　牕间听客
　　宋张奎字宻学弟亢字宻省其母朱氏亲教督二子读书客至母輙于牕前听之客与其子论文学政事则为之设殽馔或闲话谐谑则不设也后二子皆登第奎少嗜酒尝有酒失母怒欲笞之遂不复饮终身
　　哀子被污
　　史记张汤为御史大夫三长史谋陷汤罪汤自杀汤死家产直不过五百金皆所得奉赐无他业昆弟诸子欲厚葬汤汤母曰汤为天子大臣被污恶言而死何厚葬乎载以牛车有棺无椁天子闻之曰非此母不生此子乃尽案诛三长史丞相青翟自杀出田信上惜汤稍迁其子安世
　　欲子避嫌
　　吴録孟仁为监鱼池司马自结网捕鱼作鲊寄母母还之曰汝为鱼官以鲊寄母何不避嫌耶
　　责子増忧
　　晋陶侃少为县吏掌监鱼池以鱼鲊遗母湛氏母封鲊责之曰尔以官物遗我不能益我反増吾忧耳
　　怒子废学
　　宋冦莱公少时颇爱鹰犬因废学太夫人怒举秤槌投之中足流血由是折节从学及贵母已亡每扪其疮防輙哭
　　杖习弓矢
　　宋陈尧咨善射号小由基及守荆南回母冯夫人问汝为郡有何异政尧咨曰每以弓矢为乐母曰汝父教汝以忠孝辅国家今汝不务行仁化而専务一夫之勇岂汝父之志耶杖之碎其金鱼
　　宠赐冠帔
　　宋蔡襄母有贤行仁宗特赐冠帔以宠之
　　重驭言
　　唐崔元晖为军校员外郎其母卢氏戒之曰吾见辛驭云儿子从宦者闻有人来云贫乏不能自守此是好消息闻云货资充足衣马轻肥此是恶消息吾尝重此言今坐食俸禄若不能忠清何以戴天履地特加脩洁勿累吾此意也
　　读范滂传
　　宋程仁霸女通经史有气节适苏洵生轼辙洵游学四方程教二子以书每语家人曰二子必不忝苏门尝读范滂传慨然太息轼年尚少请曰轼若为滂夫人许之乎程曰尔能为滂吾顾不能为滂母耶
　　成子勲名
　　顔氏家训王大司马母魏夫人性甚严王在湓城时为三千人将年逾四十少不如意犹棰挞之故能成其勲名
　　成子徳器
　　宋吕荣公希哲字原明申国正献公之长子而申国夫人性严有法虽甚爱公然教公事事循蹈规矩甫十嵗祁寒盛暑侍立终日不命之坐不敢坐日必以冠带见长者平居虽盛热在父母长者之侧不得去巾袜衣服无得入茶肆酒肆市井里巷郑卫之音未尝一经于耳不正之书非礼之色未尝一接于目正献公与申国夫人教训之严如此故公之徳器大异于人
　　赐诏存问
　　宋张齐贤拜中书门下平章事母孙氏年八十余封晋国夫人太宗叹母福夀赐手诏存问缙绅荣之
　　赐坐与语
　　宋贾黄中两受诏知贡举多简拔寒俊又掌吏部选事品藻精当上益知其才拜给事中防知政事召见其母王氏上赐坐与语曰教子如此真今之孟母也因赋诗以美之赐予甚厚
　　梦食金桃
　　宋陈尧佐母冯氏封燕国夫人尝入宫误食金桃宫人大笑后再入宫再食之宫人怪问冯曰吾长儿生梦食金桃叨中状头今有此兆次儿必复作状头矣宫人遂以金桃为瑞一时竞取之
　　梦授色珠
　　宋乐史宜黄人母梦异人授五色珠而生史力学有文南唐时举进士第一入宋复登甲科
　　继母
　　仪礼继母如母故孝子不敢殊也传曰继母同母也当以配父之尊居母之位齐杖之制皆如亲母大舜完廪
　　万章曰父母使舜完廪捐阶瞽防焚廪使浚井出从而揜之
　　伯竒挽车
　　周尹伯竒吉甫之子也吉甫惑于后妻逐之乃编芰荷以为衣采楟花以为食清朝践霜挽车援琴而歌唐韩愈为着履霜操云父兮儿寒母兮儿饥儿罪当笞逐儿何为儿在中野以宿以处四无人声谁与儿语儿寒何衣儿饥何食儿行于野履霜以迹母生众儿有母怜之独无母怜儿寜不悲
　　孝己见放
　　尸子曰殷髙宗之子曰孝己有孝行事亲一夜五起视衣之厚薄枕之髙下也其母早死髙宗惑后妻言放之而死天下哀之
　　申生待烹
　　宋张横渠曰无所逃而待烹申生其恭也按左传晋献公初娶齐桓公女齐姜生子名申生既而伐骊戎得骊姬生奚齐爱幸之尝欲废申生而立奚齐防申生荐祭母之胙扵公公田姬置毒胙中公归欲享姬止之曰宜试之公祭之地地坟与犬犬死与小臣小臣死姬曰贼由太子太子奔新城公乃诛其傅或谓太子入辩太子曰君实不察其罪被此名也以出人谁纳我缢于新城
　　供养不衰
　　家语曽子后母遇之无恩供养不衰其妻蒸梨不熟乃出之又东汉鲍永字君章事后母至孝妻尝于母前叱狗即去之
　　奉事甚谨
　　唐栁公权事后母薛甚谨虽姻属不知非薛所生
　　芦花代絮
　　鲁闵子骞为后母所苦以芦花衣之以代絮父知之欲出后母子骞曰母在一子单母去三子寒遂止
　　蒲蔴贮衣
　　晋王延后母以蒲蔴与延贮衣姑问之不言夏扇枕席冬以身温之母爱食鱼求不得杖之流血延叩凌而哭忽有一鱼长五尺出水上延以进母食之积日不尽母感悟于是抚之如己子
　　系蜂
　　周尹伯奇事后母至孝母不仁常欲害奇乃取蜂去其毒系扵衣上故令伯奇见之奇恐蜂伤其母以手取之母便大呼曰伯奇牵我吉甫大怒令伯奇死伯奇遂自缢父命人出其尸手中犹有死蜂父大伤痛恨其妻时人闻之皆为恸哭
　　视雀
　　晋王祥字休徴父融娶髙平薛氏生祥继室庐江朱氏生览朱遇祥无恩忽思欲食黄雀炙祥念难卒致须臾有数十黄雀飞入其幕又欲食生鱼时天寒水冻祥解衣卧冰求之冰忽自解双鲤跃出庭中有柰始结子母使祥昼视鸟雀夜则驱鼠一夜风雨大至祥抱树而泣
　　被讼无怨
　　阎纉后母诬纉盗父金讼于有司被清议所弃十年无怨色孝谨不怠母意乃解又东汉冯衍子豹年十二后母恶之因夜行毒而豹敬事逾谨
　　受譛不陈
　　崔衍父伦使吐蕃归后妻李氏敝衣以见伦问故曰衍不吾给伦怒欲袒而鞭之衍涕泣无所陈伦弟敖趋白衍所廪举送夫人所尚何云伦悟由是譛无入
　　逐子出外
　　汉薛包字孟尝后母憎包分出之日夜号泣逐不能去被责不得已庐扵舍外旦入洒扫父怒又逐之乃庐扵里门嵗余父母慙而还之
　　讼子于公
　　五代安重荣拜成徳军节度使有夫妇讼其子不孝重荣抜劒授其父使自杀之父泣曰不忍其母从旁诟骂夺其劒而逐之问故乃继母也重荣怒叱其母出从后射杀之
　　织屦给子
　　汉书翟方进字子威汝南上蔡人年十二三失父孤学给事太守府为小史数为掾史所詈辱方进自伤乃从汝南蔡父相蔡父大奇其形貌谓曰小史有封侯骨当以经术进方进心喜因病归家辞其后母欲至京师受经母怜其幼随之长安织屦以给方进读经博士受春秋积十余年以射防甲科为郎后位至丞相封髙陵侯食邑千户身既富贵而后母尚在方进内行脩洁供养甚笃
　　调药饮子
　　宋程文矩妻李氏字穆姜有二男而前妻有四子以母非所生憎毁日积而穆姜抚字益隆衣食皆兼倍所生文矩卒或谓母曰四子不孝何不分出母曰方以义导之使善及前妻子兴遇病困母亲调药饵恩情笃宻乆乃瘳兴谓三弟曰继母慈仁我曹过深矣遂将三弟诣南郑狱陈母之徳状已之过乞就刑县言于郡郡表异其母蠲其家徭四子卒为良士李氏年八十余卒
　　从子居官
　　汉书薛宣字赣君宣有两弟曰明曰脩明至南阳太守脩歴郡守京兆尹少府后母常从脩居官宣为丞相时脩为临菑令宣迎后母脩不遣后母病死脩去官持服宣谓脩三年服少能行之者兄弟相駮不可脩遂竟服由是兄弟不和乆之注云駮者执意不同犹如駮色之间杂也
　　为子求师
　　宋毕文简公士安字仁叟公少好学事继母以孝闻母曰学必求良师友乃与如宋又如郑得杨璞韩丕刘锡为友因为郑人
　　伤慈终孝
