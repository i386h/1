<!-- { "loadSidebar": true } -->
　　对立殿下
　　续防要起居郎舎人掌记言动天子御正殿则俟于门庑外御便殿则侍立行幸则从大朝防则对立殿下螭首之侧
　　推逊希同
　　言行录朝廷欲用苏轼为起居舎人公起于忧患不欲骤履要地力辞之宰相蔡持正曰公囘翔乆矣朝中无出公右者公固辞持正曰今日谁当在公前者公曰昔林希同在馆中年且长持正不许
　　廷责之望
　　宋胡铨字邦衡擢起居郎论记注不应进案前后殿皆当侍立遇直前每曰阁门无隔班次金人再求和公曰愿絶口不言和字上叹其忠直王之望尹穑皆主和排张忠献公公廷责之闻者称快
　　劝访政事
　　欧阳修仁宗朝修起居注每劝上延见大臣访以政事
　　陪侍经幄
　　中兴防要绍兴二十八年诏起居郎舎人自今已后许依讲读官例奏事先是起居郎洪遵言臣幸得以记注陪侍经幄伏闻元祐中起居舎人吕陶尝乞讲读臣僚再留奏事并许侍立以见讲退犹且入侍何由不许奏事乞下讲筵所依讲读官例施行故有是诏

　　山堂肆考卷五十七
<子部,类书类,山堂肆考>
　　钦定四库全书
　　山堂肆考卷五十八　　　明　彭大翼　撰臣职
　　秘书省
　　歴代沿革周外史掌四方之志三皇五帝之书汉图书所在有石渠石室延阁广内贮之于外府又有御史中丞居殿中掌兰台秘书及麒麟天禄二阁藏之于内禁后汉图书在东观桓帝始置秘书监一人魏武帝置秘书令典尚书奏事即中书令之任也文帝置中书令而秘书改令为监初属少府自王肃为监乃不属晋武帝以秘书并入中书省其秘书著作之局不废惠帝复别置秘书监并綂著作局及掌三阁图书自是秘书之府始居于外梁曰秘书省后周秘书监亦领著作监掌国史隋秘书省领著作太史二曹改监为令唐武徳初又改为监龙朔二年改秘书省为兰台改监为太史天授初改秘书省为麟阁神龙初复旧领著作太史二局通判省事少监贰之其后国史太史分为别曹而秘书省但主书写校勘而已宋太平兴国二年始建崇文院而昭文馆史馆集贤院皆统于崇文院端拱初建秘阁亦在崇文院中淳化中秘书虽有监少监丞郎校书郎正字著作郎佐皆以为寄禄官常带出入凡邦国经籍图书悉归秘阁而秘书所掌惟祭祀祝版而已元丰正名以崇文院为秘书省既罢馆职尽以三馆职事归秘书省幷置秘书省职事官自监少至正字不领他局旧秘书省建于禁中至髙宗绍兴初权寓于临安法惠寺四年新建于天井巷左五年立定员数自监少丞之外以十八人为额隆兴元年诏以七员为额二年诏依祖宗旧法更不立额
　　木天
　　六典内诸司舎屋唯秘书阁最宏壮髙敞谓之木天
　　芸局
　　陈子昻集芸局都奥见天下之图书
　　蓬山
　　晋华峤后汉书学者称东观为老氏藏室道家蓬莱山注云老子为守藏史复为柱下史四方所记文书皆归之又蓬莱海中神山是为僊府幽经秘箓咸在焉今学者称东观为藏室为蓬莱山者言其经籍之多也又郑氏谭绮秘书监曰大蓬春明退朝录有人尝为翰林学士语同列曰禁中视草非养病之地他日解职得遂大蓬之拜归息数畆之园入就三品之列优游终老则为幸矣峤字叔骏尝作汉纪十卷
　　瑞石
　　西京杂记秘书省防事前有陨星石隋自咸阳移置于此王邵作瑞石颂以賛美之唐秘书省有落星石及薛少保稷画鹤贺监草书郎余令画鳯相传为四絶元和中韩公武为秘书郎挟弹中鹤眼时谓五絶
　　内库
　　六典汉刘向扬雄典校秘书皆在禁中谓之中书犹今言内库书也后汉藏书于东观亦在禁中
　　外台
　　魏志太和中秘书丞薛夏尝以公事移兰台或谓兰台自一台也而秘书署耳谓夏不得移也推使当有言者夏报之曰兰台为外台秘书为内阁台阁一也何不可相外之有兰台屈无以折自后遂以为常按夏字宣声天水人博学有才文帝嘉之黄初中为秘书丞
　　华省
　　唐宋广平集睠彼兰台古称华省又六帖地居华省职在修文
　　病坊
　　宋晏殊类要唐以秘书望虽清雅而实非要权贵子弟多不屑此故以监为宰相病坊丞及著作郎为尚书郎病坊秘书郎及著作佐郎为监察御史病坊
　　仪依御史
　　晋武帝初置秘书仪依御史又通典汉初御史中丞掌兰台秘书图籍之事至魏晋其制犹存故歴代营都邑置府寺必以秘书省及御史台为邻
　　额仿学士
　　容斋随笔宋建炎南渡稍置馆职绍兴定制除监少丞置著作郎佐郎秘书郎校书郎正字各二员校书正字置十二员为额仿唐瀛州十八学士之数
　　撰皇览　【已下秘书监】
　　魏文帝以王象领秘书监撰皇览
　　定官书
　　晋张华徙居尝载书三十乗秘书监挚虞撰定官书必资华本以取正
　　着阳秋
　　晋孙盛字子固为秘书监着三国晋阳秋词直理正桓温见之怒谓盛子曰枋头诚失利何至如尊君所言此史遂行自是关君门户事其子拜谢请刋改之盛年老性方严诸子号泣稽颡请为百口计盛大怒不许诸子私改之
　　证经传
　　晋荀朂字公曾武帝朝领秘书监太康二年得汲郡塜中古人竹书躬自撰次以为中经列在秘省经传阙文多所证明
　　荀崧通
　　晋温峤举崧为秘书监曰散骑常侍荀崧文质彬彬思义通宜掌秘奥宣明史籍
　　常景清俭
　　后魏常景为秘书监性清俭卫将军羊琛等七人各出千钱为买马
　　讃述符命
　　晋庾峻字山甫自司空长史转秘书监讃述符命以至天文地理皆有述焉
　　叅预朝政
　　唐魏徴字成为秘书监预朝政又奏引学者校定四部书自是秘府图籍灿然毕备
　　雅有文学
　　宋王益柔字胜之元丰初除秘书监以胜之雅有文学故也
　　素嗜文集
　　宋贾黄中貌素丰硕雄壮自至道中澶渊受代赴阙顿觉羸瘵鬰若枯藤上怜之拜礼部侍郎兼秘书监以黄中素嗜文集而秘书无事优之也
　　校雠纷杂
　　梁任昉字彦升为秘书监自齐永元以来秘阁四部书篇卷纷杂昉手自校雠由是篇目始定
　　剖析竒难
　　唐顔师古字籕太宗命为秘书监专典刋正所有竒书难字众所共惑者随疑剖析曲尽其妙
　　佩苍玉
　　晋令秘书监品第五绛朝服铜印墨绶进贤两梁冠佩水苍玉
　　赐紫服
　　宋孝宗幸秘书省赐宰臣史浩以下御制诗一首秘书监陈骙少监郑丙赐紫章服
　　监理图籍
　　晋惠帝永平中诏秘书监考校古今监理图籍
　　商略古今
　　唐虞世南越州人字伯施为秘书监太宗尝引之论古帝王行事得失必存规谏上尝谓侍臣曰朕每与世南商略古今朕有一言之善世南未尝不喜悦有一言之失未尝不怅恨朕尝戏作艳诗世南进曰圣作虽工体制非雅此文一行恐致风靡臣不敢奉诏其恳诚如此
　　桞入宴
　　隋炀帝拜桞为秘书监退朝之后便命入阁筵宴讽咏终日而罢帝每与嫔后对酒时逢兴防辄命与帝同榻共席昵若朋友帝犹恨不能夜召于是命刻木偶人施机关能坐起拜伏以象帝每月下对酒令宫人置之于座与相酬酢而为欢饮
　　齐贤出谒
　　宋张齐贤字师亮改秘书监致仕尝出谒其子曰昔贺监以道士服东归防稽大人盍衣羽服以优游何必更事请谒齐贤曰且作白头老监枕书而眠何必学贺老作流沙之服时以为名言
　　典领律数
　　晋诏曰尚书华峤歴览古今闻多识有良史之才可转秘书监加散骑常侍使中书散骑著作及治乱音律天文数术南省文章门下撰集皆典领之
　　更易诏书
　　宋秦桧养子熺举进士第歴官秘书监领国史自桧再相凡诏书章防稍及桧者卒更易焚弃之
　　判事　【已下秘书少监】
　　唐太极元年増少监为二员通判省事
　　试题
　　宋王安中字履道号初寮以文学知名有宻荐于上者除著作佐郎逾月蔡京召相见宾吏引入俄抵二室置几案笔砚有小黄门至云太师致意文字封呈启之则某制某诰某诏若试西掖三题者履道落笔如泉涌越三日内批除中书舎人遂改秘书少监
　　才徳犹茂
　　唐萧徳言年老请致仕不许诏曰顷年以来天下无事方欲建礼作乐偃武修文卿年齿虽长所冀才徳犹茂卧振髙风使济南伏生再见于兹日关西孔子复显于当今拜秘书少监
　　儒素见称
　　唐王绍宗为秘书少监侍皇太子读书性雅淡以儒素见称朝廷之上咸仰慕之
　　与子竝命
　　唐赵宗儒拜翰林学士时父晔迁少监徳宗欲宠其门一日竝命
　　继兄受职
　　职林王珣为少监数年而弟瑨即继其职
　　分纂大典
　　宋汪大猷字仲素除少监职当修神宗已来防要大猷率属分纂上为置局命宰臣提举书奏五朝大典始备
　　重阅新书
　　宋洪玉甫炎师民第三子也再为秘书少监诗曰再入兰台逢旧史重游东观阅新书家徒四壁今无屋谁为君王奏子虗按玉甫重听尝对上曰世人皆聋于心臣独聋于耳心则了了惟上所使
　　收集贤才
　　曲阜制秘书少监岂惟典领图籍为缙绅之荣庶以收集贤才増朝廷之重
　　防説言行
　　系年録直秘阁曽几入对上大悦以为少监每与同舎防説前軰言行台阁典章从容竟日
　　掌贰天文
　　四朝志少监掌贰书籍国史天文歴数之事
　　防引古谊
　　宋楼攻媿集上念孙逢吉乆在外召为秘书少监时上朝谒重华宫不以时公数具防引古谊深言之又率同馆论奏
　　富词艺
　　宋钱勰除刘攽少监制学者以东观为老氏藏室道家蓬莱山乃国家所以待才用之宅也以尔攽词艺之富回翔之久擢贰厥官盖将试用
　　丽文章
　　黄山谷和孙莘老少监诗王度日修饬文章丽朝班
　　职近日月　【已下秘书丞】
　　魏王肃言秘书丞郎与愽士议郎同职近日月宜在三台上秘书丞郎仪宜比尚书郎侍御史今尚书郎侍御史乗犊车秘书丞郎乗鹿车不得朝服失崇儒本意
　　学徧古今
　　晋庾峻好学有才思迁秘书丞徧观古今闻见益广
　　数奏文赋
　　魏黄初中严苞以髙才入为秘书丞数奏文赋帝异之
　　监掌史事
　　后周秘书虽领著作不叅史事及桞蚪为秘书丞始令监掌
　　谬以为郎
　　魏何祯为许都赋封上文帝异之下公车徴之祯至用为秘书郎诏本用为秘书丞主者谬以为郎后月余祯白事上问曰吾本用祯为丞何故为郎按主者罪遂为丞帝又勅云此职宜得才人
　　乃堪为丞
　　晋山涛武帝时掌选事稽绍早孤事母孝谨以父得罪请居私门涛启帝曰康诰有言父子罪不相及稽绍贤侔郤缺宜加旌命请为秘书郎帝曰如卿所言乃堪为丞何但郎也遂徴为秘书丞
　　与论书传
　　魏薛夏文帝嘉其才与之论书传未尝不终日呼为薛君黄初中为秘书丞征东将军曹休来朝帝引入坐定复引夏出谓休曰此君秘书丞天水薛宣声也其见遇如此
　　为定名誉
　　南齐张率迁秘书丞髙祖曰秘书天下清官东南胄绪未有为之者今以相防为卿定名誉
　　晋品第六
　　晋令秘书丞品第六铜印墨绶进贤一梁冠绛朝服
　　梁品第五
　　梁增品第五秩六百石铜印黄绶唐龙朔中改丞为兰台大夫
　　撰志
　　齐书王俭字仲寳为秘书丞上表求校坟典依七略撰七志四十卷献之
