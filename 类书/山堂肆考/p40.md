<!-- { "loadSidebar": true } -->
　　吐贝
　　春秋运斗枢瑶光得则江吐大贝
　　泣珠
　　吴都赋泉客慷慨而泣珠
　　水出涞山
　　山海经岷山东北百三十里为崃山江水出焉又东北五十里为崌山江水出焉东流注于大江
　　水流浔阳
　　郭璞江赋分二源于崌崃流九派于浔阳
　　学字
　　四川保宁府有巴江源出大巴山至巴县东南分为三流而中央横贯势若巴字流二十里合清水江至合州与嘉陵江合又名字江唐李逺诗杜宇呼名语巴江学字流
　　投书
　　萧方等三十国春秋光禄勲殷羡之字洪乔为豫章太守将行都下贵游因寄书百余函羡之行至石头板桥投书于江曰沈者自沈浮者自浮殷洪乔不能为人作致书邮
　　过采石
　　五侯鲭录李白过采石江酒狂入水捉月而死
　　使高丽
　　宋吕公端使高丽渡江遇风涛樯折舟人大恐公怡然读书若在斋阁时
　　扣舷而唱
　　隠逸传晋贾充渡江谓夏统曰能作卿土地间曲乎统曰国人痛伍子胥忠烈为小海唱于是以足扣舷引声清激风起昼暝众皆恐惧充令妓女盛服金翠绕其舷三匝统若无闻充曰此吴儿木人石心也
　　扣舷而还
　　唐袁天纲字客师尝渡江扣舟而还或问故曰船中人鼻下气皆黒不可以济俄有一男子跛而负就舟客师曰贵人在吾可以济矣江中风起几覆得免跛男子乃娄师徳也
　　耒阳漂水
　　小説杜甫客耒阳一日过江舟中饮醉是夕江水暴涨甫为水所漂泛其尸不知落于何处宗思而不得诏求之聂令乃积空土于江上曰子美为白酒牛炙胀饱而死元稹作甫墓志谓甫扁舟下荆楚竟以寓卒旅殡岳阳其后迁祔偃师又韩退之题子美墓曰今春偶客耒阳路凄惨来寻江上墓招手借问牧牛儿牧儿指我祠堂处一堆空土烟芜里空使诗人悲叹起怨声千古寄西风寒骨一夜沈秋水当时处处多白酒牛炙如今家家有饮酒食肉皆如此何故常人无饱死捉月走入千尺波忠谏便沈汨罗底固知天意有所存三贤所归同一水过客留诗千百人千古丑声竟谁洗明时好古嫉恶人应以我意知终始按小说所载人皆辨其诬观韩诗又似真有其事矣耒阳今衡州府
　　臼口阻风
　　白居易臼口阻风诗洪涛骇浪塞江津处处邅回事事屯世上方为失途客江头又作阻风人
　　陶侃投棋
　　晋陶侃都督荆州参佐或以戏废事者乃取其蒲愽棊局之具悉投于江
　　荣老献扇
　　冷斋夜话王荣老尝宦于观州欲渡观江七日风作不得济父老曰公箧中必蓄竒物此江神极灵当献之得济荣老有玉麈尾即以献之风如故又以端砚献之风愈作又以宣包虎帐献之皆不验夜卧念曰有黄鲁直草书扇头题韦应物诗曰独怜幽草涧邉生上有黄鹂深树鸣春潮带雨晩来急野渡无人舟自横公即取视之惝怳之际曰我犹不识鬼神识之乎持以献之香火未收天水相照如两镜展对南风徐来一帆而济
　　清白
　　清白江在成都新繁县北宋赵抃过此曰吾志如此江清白虽万类混淆其中不少浊也因名
　　混同
　　混同江在辽东源出长白山北流经五国城又北合松花江东注于海
　　色如鸭头
　　唐书东夷列传有马訾水出靺鞨之白山色若鸭头故名鸭緑江西南流至安市入海唐太宗征髙丽耀兵于鸭緑水即此
　　源出龙鼻
　　四川保宁府有清漪江源出落丛山至龙鼻山合六溪水至彰明县防于涪江
　　青龙
　　青龙江在松江府城北上接松江下通沪渎吴孙权造青龙战舰于此故名又吴江县东南有白蚬江嘉定县西南有白鹤江
　　白马
　　白马江在成都崇庆州东北源自晋源废县东入新津县界
　　尧咨神防
　　翰府名谈宋陈尧咨泊舟三山矶有老叟曰来日午后有大风舟行必覆宜慎之来日天晴万里无片云舟人请解缆公曰更待之同行舟皆离岸公托以他事未行日午俄有黒云起于天末大风暴至怒涛若山舟多沈溺公惊叹又见前叟曰某实非人乃江之游奕将也以公他日当作宰相固当奉告公曰何以报徳叟曰贵人所至龙神理当卫防愿得金光明经一部足矣公许之至京以金光明经三部遣人诣三山矶投之复梦前叟曰本期得一公赐以三当令公连陞数秩再拜而去
　　苏颂孝感
　　宋苏丞相颂知婺州泝桐江水暴迅舟横欲覆魏国太夫人在舟中防溺矣公哀号赴水救之舟忽自正太夫人甫出及岸舟乃覆众以为诚孝所感
　　舟中私语
　　唐张柬之代杨元琰为荆州共乗船江中私语外家革命元琰悲涕慷慨志在王室后柬之执政引琰为羽林将军谓曰江上之言君毋忘之
　　舟中危坐
　　程伊川贬涪州渡汉江中流船几覆舟中人皆号哭伊川独正襟危坐如常已而及岸同舟有父老问曰当船危时君独无怖色何也伊川曰心存诚敬耳
　　色若黛玉
　　嘉陵江源出陜西鳯县嘉陵谷经广元昭化等州至四川保宁府其曰阆水巴水渝水汉水皆此江之异名杜甫诗嘉陵江色何所似石黛碧玉相因依正怜日破浪花出更复春从沙际归
　　水若玻瓈
　　玻瓈江在眉州蟇頥山下即岷江也源出岷山莹若玻瓈因名一名蟇頥津即唐田令孜沈孟昭图处
　　马援观鸢
　　容江在梧州府容县南源出北流县峩石乡东过藤梧至广东番禺县入海汉马援征蛮仰观飞鸢跕跕堕水中即此江
　　谢端得螺
　　螺江在福州府城西北按搜神记闽人谢端于江邉得一螺大如斗畜之家端毎归盘餐必具因宻伺之乃一姝甚丽问之答曰我天汉中白素女天帝遣我为君具饮食今当别去留殻与君端用以盛粮其米常满江以此得名
　　锦江
　　成都记濯锦江秦丞相张仪所筑蜀人以此水濯锦鲜明故名锦江
　　绣江
　　绣江在梧州府藤县东南源出广东髙州府双威寨北流经容县至此与藤江合为大江又桂林府有湘漓二江其源同出兴安县海阳山流至五里分为二南为漓水又名桂江汉讨南粤戈船将军出零陵下漓水即此流至二百里合癸水至桂林府城下合相思江入梧州界谓之湘水

　　山堂肆考卷二十
　　钦定四库全书
　　山堂肆考卷二十一　　　明　彭大翼　撰地理
　　河
　　说文河者下也随地下流而通也河神曰氷夷亦曰无夷即冯夷也冯夷以八月上庚日渡河溺死天帝署为河伯又博物志冯夷潼乡人得僊道化为河伯渎宗
　　穆天子传河与江淮济为四渎河者四渎之所宗也说苑四渎何以视诸侯能荡涤垢汚焉能道百川于海焉能出云雨千里焉为施甚大故视诸侯
　　水伯
　　孝经援神契黄河者水之伯上应天汉
　　导积石
　　夏书导河积石至于龙门南至于华隂东至于底柱又东至于孟津东过洛汭至于大伾北过洚水至于大陆又北播为九河同为逆河入于海
　　出昆仑
　　水经注及山海经注河源出昆仑之墟东流潜行地下至规期山北流分为两源一出葱岭一出于阗其河复合东注蒲昌海
　　包砥柱
　　水经砥柱山名河水分流包山而过山见水中若柱然
　　冒石门
　　山海经积石之山下有石门河水冒以西南注云冒犹覆也
　　九折
　　淮南子曰河水九折注海而流不絶者有昆仑之输也
　　八枝
　　汉世河决金隄议者欲求九河故迹而穿之未知其所以班固曰自兹距汉亡其八枝也
　　千年一清
　　拾遗记丹丘千年一烧黄河千年一清圣人之大瑞也罗隠诗莫把阿胶向北倾此中天意固难明解通银汉应须曲才出昆仑便不清髙祖誓功衣带小僊人占斗客槎轻三千年后知谁在何必劳君问太平
　　千里一曲
　　河图河水出昆仑千里一曲九曲入海
　　三日而变
　　易干凿度天降嘉应河水先清三日清变为白白变为赤赤变为变为黄各三日
　　三日不流
　　谷梁传梁山崩壅河三日不流晋侯召伯尊伯尊遇辇者问焉辇者曰君亲素缟帅羣臣哭之既而祠焉斯流矣伯尊至君问之伯尊如其言而河遂流
　　鱼跃舟
　　本纪武王渡河中流白鱼跃入王舟中
　　龙防水
　　河图黄帝梦两龙授图乃斋诣河洛求之有大鱼泛白图泝流而上帝跪而受之又运斗枢舜以太尉即位与三公临观于河有黄龙五采负图置帝前防入水而去
　　禹疏
　　孟子禹疏九河瀹济漯而注诸海
　　穆祭
　　穆天子西征猎于澹泽获白狐貉以祭河宗
　　出图
　　礼运河出马图言龙马负圗而出也
　　为祟
　　左哀六年楚昭王有疾卜河为祟大夫请祭王曰江汉睢漳楚之望也河非所获罪也
　　子朝沈珪
　　穆天子传王子朝用成周之寳珪沈于河乃自浮出津人得之河上隂不佞以温人南侵拘得玉者取其玉将卖之则变为石王定而献之与之东訾注云王定而献之言敬王定位不佞以珪来献也
　　澹台毁璧
　　水经注昔澹防子羽赍千金之璧渡河阳侯波起两蛟挟舟子羽曰吾可以义求不可以威刼操劒斩蛟蛟死波休乃投璧于河三投辄跃出乃毁璧而去示无恡意左僖二十四年晋文公及河子犯以璧授公子曰臣之罪甚多请由此亡公子曰所不与舅氏同心者有如白水投其璧于河
　　抱石沈
　　韩诗外传申徒狄非世将自投于河崔嘉闻而止之曰吾闻圣人仁士之于天地间也民之父母也今为濡足之故不救溺人可乎申徒狄曰不然桀杀关龙逄纣杀王子比干而亡天下吴杀子胥陈杀泄冶而灭其国故亡国残家非无圣智不用故也遂抱石而沈于河君子闻之曰廉矣如仁欤则吾未之见也
　　临流叹
　　魏志袁绍渡河祖授临流而叹曰上盈其志下矜其功悠悠黄河吾其济乎
　　麾阳侯而渡
　　淮南子曰武王伐纣至孟津阳侯波起人马不相见武王左操黄钺右执白旄瞑目而麾曰余在天下谁敢害余者于是波息遂渡
　　伤鸣犊而还
　　家语孔子之晋及河闻赵简子杀窦鸣犊及舜华乃临河而叹曰美哉洋洋乎丘之不济此命也子贡趋而进曰敢问何谓子曰窦鸣犊舜华贤大夫也而杀之丘闻之刳胎杀夭则麒麟不至其郊竭泽而渔则蛟龙不处其渊覆巢破卵则鳯凰不翔其邑何则君子讳伤其类也遂还
　　灌百川
　　庄子曰秋水时至百川灌河泾流之大两涘涯渚之间不辨牛马汉书成帝时河决溃金隄凡灌四郡河隄使者王延世塞以竹落长四丈大九围盛以小石两船夹载而下之三十六日河隄成改元河平
　　润九里
　　汉纪郭伋为颍川太守光武诏曰贤能太守去帝城不逺河润九里冀京师并其福
　　河上筑宫
　　史记汉文帝时河决酸溃金隄武帝元封中河决瓠子天子临河沈白马玉璧令羣臣从官自将军以下皆负薪填决河取淇园之竹以为犍天子悼功之不成乃作瓠子之歌卒塞瓠子筑宫其上名曰宣房宫而道河北行
　　河畔筑堤
　　隋炀帝自板渚引河达于淮海谓之御河河畔筑御堤以植栁
　　延年开岭
　　汉武帝时齐人延年上书请令水工开大河上岭出之胡中东注之海则关东长无水灾北邉不忧匈奴此功一成万世大利上壮之
　　张骞穷源
　　汉书张骞使大夏穷河源恶覩所谓昆仑者乎
　　贾让献防
　　汉哀帝时贾让奏治河三防徙其当水冲之人以避之放河使北入海泛滥朞月自定不劳人力谓之上防若多穿漕渠使人得以溉田谓之中防缮故隄劳费无已此最下防也
