<!-- { "loadSidebar": true } -->
　　赵河津吏之女曰女涓者简子西击楚津吏醉卧不能渡简子怒召欲杀之防惧持檝而前曰妾父闻君东渡不测之水恐风波起故祷于九江三淮之神不胜巫祝杯酌余沥醉至如此妾愿以微躯易父之死简子遂释不诛将渡用檝者少一人涓攘拳操檝而请简子遂与渡中流为简子发河激之歌简子归纳为夫人
　　延颈就刑
　　列女传东汉孔融被收女年七嵗男年九嵗以幼弱得全寄他舍主人有遗肉汁男渴而饮之女曰今日之祸岂得久活何顔知肉味乎或言于曹操收之女曰若死而有知得见父母岂非至愿乃延颈就刑
　　代传父书
　　汉伏生名胜济南人尝为秦博士文帝即位求能治尚书者闻伏生能治召之伏生年九十余不能行诏使文学掌故晁错往受之得二十九篇注云伏生老言不可晓使其女传言教错
　　踵成兄史
　　扶风曹寿字世叔其妻名昭字惠班彪之女固之妹也固着汉书其八表及天文志未竟而卒汉和帝诏昭就东观藏书阁踵而成之帝数召入宫令皇后诸贵人师事之号曰曹大家每有贡献异物輙召大家作赋颂时汉书始出多未能通者内郡马融伏于阁下从昭受读
　　袖剑刺讐
　　三国酒泉赵安女赵娥父安为同县李寿所杀娥有兄弟三人同时并死娥伤父仇不报乃帏车袖剑白日刺寿于都亭前徐诣县请受戮县长尹嘉之欲纵娥不肯去遂强载还家会赦得免州郡叹赏刊石表闾
　　抵甓报寃
　　唐卫孝女字无忌父为乡人卫长则所杀无忌甫六嵗无兄弟母改嫁女逮长志报父仇会从父大延客长则在坐无忌抵以甓杀之诣吏称父寃已报请就刑褚遂良以闻太宗免其罪
　　王父不持
　　魏荀爽女诫七嵗之男王母不抱七嵗之女王父不持亲非父母不与同车亲非兄弟不与同筵
　　太史不覩
　　齐闵王被杀其子法章变姓名为莒太史家佣夫太史敫女竒法章状貌以为非常人常窃衣食之与私焉及齐亡其臣相聚求闵王子欲立之法章乃自言于众共立法章为襄王襄王立以太史女为王后生建太史敫曰女无媒而嫁者非吾种也污吾世矣终身不覩君王后王后贤不以不覩失人子之礼也
　　慎勿为好
　　世説赵母嫁女女临去敕之曰慎勿为好女曰不为好可为恶耶母曰好尚不可为况恶乎按赵母桐乡令东郡虞韪妻颍川赵氏女也
　　愿与相近
　　汉书张禹病帝临问亲拜禹牀下禹因言臣有一女爱之甚于男逺嫁张掖太守萧咸不胜父子私恩愿与相近帝即时徙咸为农太守
　　大家女诫
　　列女传曹大家女诫七篇一卑弱二夫妇三敬顺四妇行五专心六曲从七和叔妹
　　程晓女典
　　魏程晓女典丈夫百行以功补过妇人四教以备为成是以礼有公宫宻室之教诗有牖下苹藻之奠然后家道谐允仪则表见于内若夫丽色妖容高才美辞貌足倾城言足乱国此乃兰形棘心玉曜瓦质在邦必危在家必亡
　　负土父
　　方舆记有人无男而养七女父亡负土葬之
　　治具待賔
　　唐李晟女嫁崔氏正嵗归宁晟责曰尔有家而姑在堂妇当治酒食具以待宾客何遽归耶乃却之不得进
　　王女识文
　　王隐晋书王肃女于文义过目则识祖司徒异之曰兴吾家者必此女矣惜不为男耳后为文明皇后
　　韦女续训
　　唐韦温一女归薛家善属文续曹大家女训行于世
　　系环别儿
　　汉叔先雄者犍为叔先泥和之女也永建初泥和为县功曹县长遣谒巴郡太守乗船随湍水而溺求尸不得雄昼夜号泣常欲为自沈之计所生一男一女俱幼雄各作一囊盛珠环系儿数为诀别之辞欲赴水求父尸家人每防闲之经百许日后稍解雄乗小船于父溺处恸哭遂自投水死后六日与父尸相持浮于江上郡县表言为雄立碑图其像焉
　　突围救父
　　晋荀灌崧之小女也崧为襄城太守为杜曾所围力弱食尽欲投故吏平南将军石览计无所出灌时年十三乃率勇士数十人逾城突围夜出贼追甚急灌督励将士且战且前得入鲁阳山获免遂向览乞师又代父作书与南中郎将周访结为兄弟访即遣子抚率三千人会览救崧贼闻兵至俱散走父得解围
　　不作凡妻
　　晋书贾仪女元妃尝语妹季妃曰我终不为凡人妻季妃曰我亦不为庸人妇隣人笑之后慕容垂称燕王纳元妃为继室范阳王聘季妃并如其言
　　不与凡子
　　唐处士侯高将嫁其女曰吾一女怜之必嫁官人不与凡子有王适瓌竒负气谓媒妪曰吾明经及第即官人也妪诺曰若官人即取文书来适计穷吐实妪曰无苦我只得一卷书若吿身者我袖以往公必取视公望见文书衔袖果信不疑曰足矣以女适王氏
　　知琴絶弦
　　东汉蔡琰父邕夜鼔琴弦絶时琰年六嵗闻之曰第二弦也邕故折一弦问之曰第四弦也邕曰偶中耳琰曰季札观风而知四国兴衰师旷吹律而识南风不竞由此言之何谓不知也
　　知诗佳句
　　晋谢奕女道韫聪慧有才辩叔父安问毛诗何句最佳道韫曰吉甫作诵穆如清风此句为最佳
　　防承太后
　　六帖唐栁公权开成三年上召问得失因言郭旼领邠宁而议者颇有臧否帝曰旼尚父从子太皇太后季父官无玷缺自大金吾位方镇何所更议答曰旼诚勲旧然人谓献二女乃有是除信乎帝曰女自防承太后岂献哉公权曰嫌疑间不可户晓因引王珪谏庐江王妃事是日帝命中官自南内送女还郭旼家
　　出拜将士
　　唐徳宗建中二年田悦攻临洺累月不防城中食且尽张伾饰其爱女使出拜将士曰诸军守战甚苦伾家无他物请鬻此女为将士一日之费众皆哭曰愿尽死力不敢言赏李抱贞吿急于朝诏马燧李晟等讨悦大破之
　　左思骄女
　　左思诗吾家有骄女皎皎颇白晳
　　陶潜弱女
　　陶潜诗弱女虽非男慰情良胜无
　　忽书移文
　　白乐天女金銮年十嵗忽书北山移文示家人乐天方买终南紫石欲刋文士传乃辍以刋女书
　　能解挑纹
　　唐元稹织女诗东家头白双女儿为解挑纹嫁不得稹自注云余掾荆时目击受贡绫户有终老不嫁之女
　　嘉贞五女
　　唐张嘉贞有五女一适郭元振
　　子由六女
　　东坡别子由诗森然有六女包褁布为荆盖子由有六女也又诗云平生无一女谁复叹耳耳按谚有生女耳耳之言故云
　　孙女顽僻
　　晋王坦之弟小字阿智年长昏愚无肯与为婚者孙绰曰我有一女不恶坦之白父惊喜及成婚女之顽僻过于阿智
　　任女清廉
　　宋任梦臣任西川路提防刑狱以廉节称卧病不起家徒四壁有二女贤甚赵清献守成都率僚属以俸助之二女辞不受曰岂敢汚先君清徳赵倅成伯笃意勉之遂纳于公宇之东庑既行以原物榜于门壁付之守吏二女廉洁如此且文墨议论皆士人所不逮清献以子姓娶之
　　窦女行烈
　　唐京兆人窦氏有伯仲二女永泰中为贼所剽将私之行临大谷伯曰我岂受汚于贼自投崖下而死仲亦随之京兆尹第五琦表其烈行诏旌其门
　　祝女位高
　　宋祝景先字二翁子确字永叔确女妻朱松生晦翁景先兄女妻汪勃位至枢宻确弟砱女妻汪勃之子作砺位至提刑故其乡人相传祝女位最高又祝尧臣者景先第八子盘之子也常竒第三女曰虽家贫不与凡子尧臣卒后与吕午成姻两穷相值越七年而午复中第于是祝女位高之语复喧传于乡闾按吕午字伯可朱文公书祝氏遗事午尝跋其后
　　齐女两袒【已下皆不正之女】
　　齐有一女二家求之其家语其女曰汝欲东家则左袒欲西家则右袒其女两袒父母问故对曰愿东家食而西家息以东家富而丑西家贫而美也
　　郑女双履
　　郑女宋时高安人弃俗出家自言某日当飞升至期沐浴更衣忽不见止遗双履四方汹汹祈福者填委值洪起畏来宰是邑疑之遣人物色乃与道士淫奔因籍女为官妓道士为乐工
　　文君感琴
　　见市
　　贾午偷香
　　晋韩寿美姿容贾充辟以为掾充每聚防贾女午于青琐中见寿悦之常怀存想发于吟咏后婢往寿家具述其事并言女光丽寿闻之心动遂请婢潜修音问及期往宿寿蹻捷过人逾墙而入家人莫知自是充觉女盛自拂拭悦畅有异于常后防诸吏闻寿有异香之气是外国所贡香一着人歴月不歇充计武帝惟赐已及陈骞家余无此疑寿与女通而垣墙至宻门阁极峻何由得尔乃托言有盗令人脩墙使者反曰其余无异唯东北角如有人迹而墙高非人所能逾乃取左右婢考问即以状言充秘之以女妻寿
　　魂随
　　唐张镒为衡州太守有女名倩女初镒与王生父母指腹为婚后王生父母俱亡及长成至衡州谒镒镒不言亲事令王生居花园馆中忽一夜倩女于月明中闻王生抚琴有求鳯就鸾之曲王生辞镒去倩女即病魂随王生至京师不醒如醉王生归即愈始为夫妇
　　情契
　　烟花録昔有一商美姿容泊舟于西河下岸上高楼中一美女相视月余两情已契弗遂所愿商货尽而去女思成疾而亡父遂焚之独心中一物不化如铁磨照见中有舟楼相对隐隐如有人形其父以为竒藏之后商复来访其女得所由因献金求观不觉泪下成血滴心上心即成灰
　　为家主祠
　　齐襄公淫乱令民间长女俱不得嫁名曰巫儿为家主祠也
　　与人宻约
　　浙东张忠父与罗仁卿隣居张宦族而贫罗崛兴而富宋端平间两家同日生产张生子名防谦罗生女名惜惜稍长罗女寄学于张人常戏曰同日生者合为夫妇张子罗女私以为然宻立券约誓必偕老两家父母罔知也年十数嵗尝私合于斋东石榴树下自后无间张登科后竟为夫妇
　　姊妹
　　仪礼房中内賔姑姊妹也尔雅男子谓女子先生为姊后生为妹檀弓姑姊妹女子已嫁而返兄弟不与同席而坐不与同器而食
　　谕弟自寛
　　女嬃屈原姊也楚人谓女曰嬃袁崧曰屈原有贤姊闻屈原放逐亦来归谕令自寛故离骚云女嬃之婵娟兮申申其詈予
　　戒弟勿至
　　世説王右军夫人郄氏戒二弟司空愔中郎鉴曰王家见二谢倾筐倒履见汝辈来平平耳汝可毋烦复至也
　　知弟有祸
　　鲁乗姒者乗子皮之姊也其良人死姒哭之甚悲子皮止之曰安之吾今嫁子矣已过时子皮不复言鲁君欲以子皮为相子皮问姒曰鲁君欲以我为相为之乎姒曰勿为也子皮曰何也姒曰夫临丧而言嫁一何不习礼也后过时不复言一何不达人事也子内不习礼外不达人事子不可以为相子皮曰姒欲嫁何不早言姒曰妇人之事唱而后和吾岂以欲嫁人之故而数子乎子诚相一国据大众譬犹掩目而别黑白也不有天咎必有人祸子皮勿听卒受为相未期年果被诛
　　匿弟免难
　　东汉李固自知不免于难遣子基兹燮归乡里时燮年十二姊文姬为同郡赵伯英妻宻与二兄谋豫匿燮有顷难作州郡收基兹皆死狱中文姬乃吿父门生王成曰君执义先公有古人之节今委君以六尺之孤李氏存没其在君矣成乃将燮乗江东下入徐州界变姓名为酒家佣而成卖卜于市各为异人阴相往来积十余年梁冀既诛燮乃还乡追行丧服姊弟相见悲感旁人后成卒燮以礼之每四节为设上賔之位而祠焉
　　虑弟灭名
