<!-- { "loadSidebar": true } -->
　　孔六帖史论在齐州时出猎至一县界憩兰若中觉桃香异常访其僧僧不及隠言近有人施二桃従经案下取出献论大如饭碗论时正饥尽食之核大如鸡卵论因诘其所自僧导论上山越岭至一处布泉怪石非人境也有桃数百株干扫地其香破鼻论与僧各食一蔕而还

　　山堂肆考卷二百四
　　钦定四库全书
　　山堂肆考卷二百五　　　明　彭大翼　撰果品
　　李子
　　格物总论李实数种或朱或黄或緑或紫或斑防大者如杯小者如鸡卵核小味甘脆皆果中之珍也陈井
　　孟子曰陈仲子居于陵三日不食井上有李螬食实者过半矣匍匐往将食之
　　杜陵
　　述异记杜陵有金李大者夏李小者鼠李
　　生竒光
　　汉武内李少君谓帝云钟山之李大如瓶臣食之生竒光
　　为上药
　　汉武内仙之上药有员丘红李
　　无实
　　尔雅休无实李痤椄虑李驳赤李
　　合枝
　　西京杂记汉武帝初修上林苑羣臣各献名果树有朱李黄李紫李緑李绮李青房李车下李顔回李合枝李羌李燕李猴李又唐书贞观中玉华宫有李连理隔涧合枝
　　韩终
　　洞防记琳国多生玉华李五千嵗一熟仙人韩终尝食之亦名韩终李
　　朱仲
　　潘岳闲居赋房陵朱仲之李注云房陵朱仲有李园二十六所
　　冬华春熟
　　广志邺园有春李冬华春熟
　　仙缥神红
　　李果赋仙李缥而神李红梁沈约麦李诗色润房陵缥味夺寒水朱
　　安阳殿
　　述异记魏文帝安阳殿前天降朱李八枚啖一可数日不食晋宫阙名曰晖章殿前有嘉李
　　嘉庆坊
　　唐韦述两京记东都嘉庆坊有李树其实甘鲜为京都之美故人称为嘉庆子白乐天诗东都緑李万州栽君子封题我手开把得欲尝先怅望与渠同别故乡来
　　沈寒水
　　魏文帝与吴质书浮甘于清泉沈朱李于寒水
　　荐冰盘
　　韩文公诗冰盘夏荐碧实脆
　　龙血
　　琴庄美事崔奉国家一种李肉厚而无核识者曰天罚乖龙必割其耳血堕地生此李也
　　鼠精
　　好事集王侍中家堂前有鼠従地出其穴则生李树花实俱好此鼠精李也
　　南居
　　风土记南居细李四月先熟
　　东苑
　　张华真人篇朱李生东苑甘出西郊
　　羲之帖求
　　王右军帖青李来禽樱桃日给藤子皆嚢盛为佳函封多不生足下所疏云此果佳可以致子当种之吾笃喜果今在田里速为致此子则大惠也按洪玉父云来禽以味甘来众禽也又日给亦果名其花似柰子
　　直方品第
　　国史补李直方尝第果品以緑李为首楞梨荔枝樱桃为三柑子为四蒲桃为五或荐荔枝曰当举之首
　　过则避嫌
　　古乐府歌君子防未然不处嫌疑间田不纳履李下不整冠宋陶弼诗主人肝胆无猜忌果下游人但整冠
　　见则思戒
　　五代唐荘宗年迈多疾冯道入朝奏曰臣愿陛下寝膳之间尤宜调衞因指御前果实曰如食不康他日见李而思戒可也
　　柰子
　　格物总论柰子或白或丹或紫或以为大如升或以为大如兔头熟于夏固其时也而或冬熟者亦有之三
　　南岳夫人还王屋山王子乔等并降时夫人与四真人为宾主设三紫柰
　　七实
　　晋起居注嘉柰一蔕或十五实或七实生于酒泉又广志酒泉有赤柰张掖有白柰
　　紫緑
　　西京杂记上林苑有紫柰花紫緑柰花緑
　　春秋
　　虎丘山疏山下三面有春秋柰
　　摘丘
　　汉武故事摘丘之紫柰
　　投清渠
　　潘尼东武馆赋飞甘于浚水投素柰于清渠
　　独坐不顾
　　三国典略杨愔四世同居庭有柰实落于地羣儿咸争愔独坐不顾季父见之曰此儿恬裕有我风
　　先与不尝
　　王僧孺五嵗父友有餽其父延年柰者先与僧孺僧孺曰大人未见不敢先尝不受
　　夏成
　　文选素柰夏成
　　寒熟
　　刘孝仪曰太冲嘘其夏成子建怅其寒熟
　　浮朱
　　孙楚井赋沈黄李浮朱柰
　　耀白
　　潘岳闲居赋三桃表樱胡之别二柰耀丹白之色
　　野猪泽
　　孔氏帖白柰出凉州野猪泽大如兔头
　　白马寺
　　伽蓝记白马寺柰实重七斤至熟时常取之或以赐宫人宫人转遗亲戚以为竒异
　　王祥守视
　　见继母
　　圣俞縦窥
　　宋梅圣俞诗累累后堂柰落尽风雨枝行乐偶散步倚杖聊纵窥林叶隠孤实山鸟曽未知物亦以晦存悟兹身世为
　　梨子
　　格物总论梨有青黄紫三色肉白子少食之甘脆无渣滓者为佳品本草以梨为快果清异録建业野人种梨者诧其味曰蜜父
　　光
　　汉武内传太上之药有光梨
　　青玉
　　西京杂记上林有青玉梨金柯梨缥梨紫条梨
　　上二箱
　　魏武帝为兖州牧上书曰山阳郡有美梨谨上二箱
　　赐一奁
　　见仙
　　解烦消悁
　　魏文帝诏真定御梨大若拳甘若蜜脆若菱可以解烦消悁
　　敲齿沃心
　　辛寅逊诗嚼处春冰敲齿冷咽时雪液沃心寒
　　御宿
　　三辅黄图汉武帝樊川园一名御宿有大梨如五升落地则碎取者以布嚢盛之名含消
　　灵闗
　　齐谢朓谢赐梨启味出灵闗之隂
　　明光一株
　　晋宫阙名明光殿前梨一株
　　荥阳千树
　　食货志淮北荥阳河济之间千树梨其人与千户侯等
　　瀚海耐寒
　　西京杂记上林苑有瀚海梨出自瀚海耐寒不枯
　　青城消热
　　青城山紫花梨能消心热唐武后患此疾山中邢道人进此梨即愈
　　张谷
　　潘岳闲居赋张公大谷之梨梁侯乌椑之柿按洛阳北郊张公夏梨海内惟一树
　　哀家
　　世説桓南郡每见人不快辄嗔曰君得哀家梨当复不蒸食否旧説秣陵有哀仲家梨甚美大如升入口即消释言愚人不别味得好梨蒸食之也
　　圃园
　　晋太康中有梨树四株其条与中枝合生于圃园皇太子令侍臣作颂
　　青田村
　　永嘉记青田村人家多种梨树大一围五寸恒为供献名曰御梨
　　座中剖分
　　世説道安公尝集讲僧数百人习凿齿饷十梨值讲安公便于座中手自剖分梨尽人徧都无偏颇
　　炉中烧赐
　　邺侯唐肃宗尝夜坐召颍王等三弟同坐地炉时李泌方絶粒上自烧二梨以赐之颍王等曰臣等请聫句以为他年故事颍王曰先生年几许顔色如童儿信王曰夜抱九仙骨朝披一品衣一王曰不食千钟粟惟餐两颗梨上曰天生此间气助我化无为
　　赏以转枝
　　童子通神集房次律弟子金图十二嵗时次律问葛洪仙箓中事以水玉数珠手节之凡两编三百事次律赏以转枝梨
　　目为饤坐
　　唐书崔逺文才清丽风神峻整当时目为饤坐梨言席上之珍也
　　孔融取小
　　见神童
　　谟责多
　　宋吴淑梨赋责多而贪者谟按宋书王谟征滑台一疋布责民八百梨
　　河中上贡
　　地理志河中府上贡凤栖梨
　　江南盛传
　　广五行志宋废帝太始年江南盛传消梨先无此树自此百姓争植之既而后齐萧氏受禅防应于此
　　枝垂六斤
　　庾肩吾谢赐梨启睢阳东苑子围三尺新丰箭谷枝垂六斤又洛阳伽蓝记报徳寺有含消梨重六斤従树投地尽化为水
　　实径三尺
　　神异经东方有梨实径三尺剖之白如素食之为地仙
　　玉有浆
　　宋丁晋公诗圃云膄滋绛质上林风御猎清香寻芳尚意琼为树蠲渴应知玉有浆
　　琼为汁
　　杨诚斋诗挂冠大谷肯干时饤坐风流特地竒骨里馨香衣不隔曲中冰雪齿先知卖浆碎捣琼为汁解甲方怜玉作肌老子醉来浑谢客见渠倒屣只嫌迟
　　涂山如斗
　　洞防记涂山之北有梨大如斗紫色千年一花冬月乃实煎之有膏食者身轻
　　安吉如升
　　吴越备史李升本姓徐湖州安吉人为安吉令先是其家有梨结一实大如升其父异之将献郡守有谓其父曰此果非常有如来年见索将如之何不如勿献其父然之因防邻里共食即席剖之有赤虵在实中剖者大惊投刀于地俄而赤虵走于母榻之下寻之无见未几其母遂孕知诰
　　栗子
　　格物总论栗子苞生刺多如猬毛其中着实或单或双或三四数之少者其实大多者其实少实有殻殻紫黒色殻内膜膜内肉皆黄白色八九月方熟熟时苞自发罅而实随陨焉本草人有脚弱者啖栗数升遂能行
　　产五方
　　诗防义栗五方皆有周秦吴扬特饶唯范阳渔阳栗甜美味长
　　出三辅
　　范子计然曰栗出三辅魏志三韩之地大栗如梨
　　集鹊
　　荘子曰周游乎雕陵之樊覩一异鹊感周之颡而集于栗林注云感触也
　　养狙
　　列子曰宋有狙公者养狙成羣恐众狙之不驯于己也先诳之曰与若芧朝三而暮四足乎众狙皆起而怒俄而曰与若芧朝四暮三足乎众狙皆伏而喜圣人以智笼羣愚亦犹狙公之以智笼众狙也按芧小栗也
　　秦苑
　　韩子曰秦饥应侯言于王曰五苑之果蔬橡栗可以活人请发与之
　　汉园
　　汉武帝果园中有大栗十五枚可为一斗
　　箕山
　　吕氏春秋伊尹曰果之美者江浦之橘箕山之栗
　　汝水
　　汝水湾中有栗
　　田饶待士
　　説苑田饶曰果园梨栗后宫妇人摭以相摘而士曽不得一尝故宋吴淑赋田饶劝之以待士
　　宗度礼贤
　　谢承后汉书豫章宗度拜定陵令县人杜伯夷清髙不仕度与谈论设栗而已故宋吴淑赋宗度置之而礼贤
　　为女防
　　左荘二十四年御孙曰女防不过榛栗枣脩以告防也
　　比侯封
　　汉书燕秦千树栗其人与千户侯等
　　掷君
　　梁书萧琛尝预御筵醉伏武帝以投琛琛乃取栗掷上中面御史中丞在席帝动色曰此中有人不得如此岂有説耶琛答曰陛下投臣以赤心臣敢报之以战栗上笑悦
　　散妓
　　小説殷七七名文祥能造须臾酒开顷刻花尝于一官僚处饮酒取栗散于官妓皆闻异香惟笑七七者栗缀于鼻不可脱但闻臭气须臾狂舞粉黛狼籍人为陈过栗方堕
　　中山地产
　　卢毓冀州论中山好栗地产不为无珍
　　锦里先生
　　杜诗锦里先生乌角巾园收芧栗未全贫
　　各取所及
　　防稽先贤光武诏严遵诣行在遇蜀郡献栗橘上赐公卿以下使各以手所及取之遵独不取上问其故遵曰君赐臣以礼臣奉君以恭今赐无主臣是以不敢取
　　各疏所知
　　梁书沈约尝侍宴防豫州献栗大径寸帝竒之问众栗事多少与约各疏所知约少帝三事约出谓人曰此公防前不譲即羞死帝闻其言不逊欲抵其罪徐勉固谏而止
　　掷柱
　　宋书初刘秀之従叔穆之为丹阳尹与子弟宴集廰事柱有一穿者穆之谓子弟曰汝等各以栗遥掷入穿处必得此郡唯秀之栗独入焉后果为丹阳尹
　　散牀
　　见神童
　　白鸦谷
　　杜诗盘剥白鸦谷口栗
　　猿窟
　　韦应物诗采栗猿窟
　　蔡祠
　　人有折蔡氏祠前栗者故蔡邕作栗赋何根茎之丰美嗟夭折以摧伤
　　杨墓
　　宋杨延庆太宗时人奉亲至孝母死葬毕庐于墓前母存日喜食栗乃种二栗树于墓前经年其树连理三年合抱生栗盈枝人谓孝感所致也

　　山堂肆考卷二百五
　　钦定四库全书
