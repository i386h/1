<!-- { "loadSidebar": true } -->
　　新唐书二百二十五卷宋嘉祐中曽公亮等奉诏删定方镇百官表出于梅尧臣律歴五行志出刘义史列传出于宋祁而纪志则欧阳修成之也自今观之李义甫许敬宗之奸邪而与长孙无忌同传桞宗元刘禹锡之阿附而与韩愈同传此旧史之失也新史改之非所以先君子而后小人乎刘蕡之切直而槩之于文苑吴叔之忠义而槩之于外戚阳城之卓异而槩之于隐逸孙思邈之髙尚而槩之于方技此旧史之失也新史改之非所以存大节而弃小目乎
　　宋史
　　宋史本纪四十七卷志一百六十二卷表三十二卷列传世家二百五十五卷
　　辽史
　　辽史本纪三十卷志三十一卷表八卷列传四十六卷金史本纪十九卷志三十九卷表四卷列传七十三卷已上三史皆元顺帝至正间中书右丞相托克托等奉命修又按元世祖立国史院首命修辽金二史宋亡又命史臣通修辽金宋三史以义例未定竟不能成至至正三年命托克托为都总裁特穆尔达实张起岩欧阳揭徯斯等为总裁修之或欲如晋书例以宋为世纪而辽金为载纪或谓辽立国先于宋五十年宋南渡后尝穪臣于金以为不可待制王理着三史正统论欲以辽金为北史宋祖至靖康为宋史建炎以后为南宋史一时士论非不知宋为正统然终以元承金金承辽之故疑之各持论不决诏辽金宋各为史发凢举例论賛表奏多欧阳属笔焉至明朝洪武二年翰林学士宋濓等奉勅修元史本纪三十七卷志五十二卷表六卷列传六十三卷
　　彤管记事
　　崔豹古今注牛亨问彤管何也答曰彤赤漆耳史官载事用赤管言以赤心记事也
　　石铭载书
　　北魏崔浩字伯深与弟览等共叅著作叙成国书三十卷令史闵堪请立石铭载国书以彰直笔北人忿毒相与防浩于大武帝帝大怒按法诛之尽夷其族
　　玉版金柜
　　汉晁错防刻于玉版藏于金柜与天地相终始
　　学海词林
　　唐大诏令萧嵩修国史制明乎国史所以阐大猷观乎人文所以化成天下自非钩深学海嚢括词林盛周公之典谟志仲尼之日月则何以纂叙鸿业
　　五难
　　袁崧曰史之为难也有五烦而不整一难也俗而不典二难也书不实录三难也赏罚不中四难也文不胜质五难也
　　五志
　　汉荀悦曰立典有五志焉达道义彰法式通古今着功勲表贤能干寳释云体国经治之言则书之用兵征伐之权则书之忠臣烈士孝子贞妇之节则书之文告专对之辞则书之才力伎艺殊异则书之
　　三长
　　唐郑惟忠问刘知几曰自古文士多史才少何耶曰史有三长才学识世罕兼之故史才少有学无才犹愚贾怀金不能殖货有才无学犹巧匠无楩楠弗能成室
　　三恨
　　唐薛中书元超谓所亲曰吾不才富贵过人然平生有三恨不以进士及第一恨也不娶五姓女二恨也不得修国史三恨也
　　记繁志寡
　　文忠子曰史之失自迁固始记繁而志寡春秋之失自歆向始弃经而任传然张辅曰迁叙三千年事唯五万言固叙二百年事乃八十万言是知班不如马也
　　辞约事详
　　汉献帝以班书文繁难省命荀悦依左传体为汉纪三十篇辞约事详论辨多美
　　乞成汉史
　　东汉蔡邕为五原大守王智宻譛谤讪朝廷邕虑不免亡命江海积十二年灵帝崩董卓闻其名辟之三月周歴三台及卓被诛邕在司徒王允坐闻之惊叹意殊不乐允叱之收付廷尉治罪邕陈乞黥首刖足继成汉史士大夫多矜救之不能得太尉马日防驰往谓允曰伯喈旷世逸才多识汉书当留之续成后史为一代大典且忠孝素着而所坐无名诛之无乃失人望乎允曰昔武帝不杀司马迁使作谤书流于后世方今国祚中衰戎马在郊不可令佞臣执笔在防主左右既无益圣徳复使吾党防其讪议遂死狱中
　　愿出魏书
　　北齐著作郎魏收撰后魏史帝令羣臣各言志收曰愿得直笔东观早出魏书遂命专其任
　　作传求米
　　晋陈寿为著作郎有良史才时丁仪丁廙兄弟竝有盛名于魏寿谓仪子曰可覔千斛米见与当为尊公作佳传丁不与竟不立传
　　作传纳金
　　初魏收在神武时修国史得杨休之因曰无以谢徳当为卿作佳传休之父固为北平太守以贪获罪收乃书曰固为北平甚有惠政坐公事免尔朱荣于魏为贼收以髙氏出自尔朱且纳荣子金故减其恶而増其善书成众口喧然号为秽史后髙祖以收褒贬失实诏著作郎魏澹别成之澹矫收之失甚为简要
　　文词鄙拙
　　晋王铨有著述之志毎私录晋事及功臣行状未就而卒后子隐召为著作郎令撰晋史隐文词鄙拙芜舛不伦凢书中次第可观者皆其父撰其文体混漫义不可解者隐为之也
　　议论髙强
　　五代周贾纬充史馆修撰褒贬之际爱憎任情晋桑维翰执政时薄纬之为人不甚见礼纬深衔之及叙维翰传穪维翰身没之后有白金八千铤时翰林学士徐台符纬邑人也与纬相善谓纬曰闻君叙桑魏公白金之数不亦多乎十目所覩不可厚诬纬不得已改为白金数十铤纬长于记诵应用文章未能过人而议论髙强侪軰不平目为铁嘴
　　兼丽卿云
　　汉二班传二班怀文裁成帝坟比良迁董兼丽卿云
　　自为政骏
　　唐刘知几字子元景龙初以太子中允兼修国史时宰相韦巨源纪处讷杨再思宗楚客萧至忠等皆领国史知几以为监修者多甚为国史之弊于是奏记求罢史任因为至忠言五不可曰古之国史皆出一家如鲁汉之丘明子长齐晋之董狐南史未闻借功于众也今史司取士滋多人自为荀袁家自为政骏每记一事载一书阁笔相视含毫不断头白可期汗青无日一不可也汉郡国计书先上太史副上丞相后汉公卿所撰先集公府乃上兰台故史官载事为广今惟询采二史不注起居百官弗通行状二不可也史局深籍禁门所以杜顔靣防请谒今作者如林褒贬曽未絶口而朝野咸知故孙盛取嫉权门王邵见雠贵族常人之情未能无畏三不可也古者史氏各有指归故马迁退处士进奸雄班固抑忠臣饰主阙今史官注记类禀监脩或须直辞或当隐恶十羊九牧其令难行四不可也监者不肯指授修者又不遵奉务相推避以延歳月五不可也按荀袁谓荀悦袁宏也政骏谓刘向字子政刘歆字子政也
　　宜置座右
　　唐刘知几着史通内外四十九篇讥评今古徐坚读之叹曰为史氏者宜置座右
　　讨论宫室
　　许敬宗拜侍中监修国史髙宗尝幸长安城按跸徘徊视故区处问侍臣秦汉以来几君都此敬宗曰秦都咸阳汉惠帝始城之其后苻坚姚苌宇文周居之帝复问汉武开昆明池实自何年对曰元狩三年将伐昆明夷故为此池以肄战帝乃诏敬宗为文学士讨论古宫室故区具条以闻
　　思渉鬼神
　　左氏叙事谈恩惠则煦如春日记严烈则凛若秋霜叙兴邦则滋味无量陈亡国则凄凉可悯或防词入简牍或美句入咏歌跌荡而不羣纵横而自得工侔造化思渉鬼神
　　言成轨范
　　唐刘允济为著作郎修国史尝曰史官善恶必书言成轨范使骄主贼臣惧此权顾轻哉而班生受金陈寿求米仆乃视之如浮云耳允济尝为着佐采鲁哀公后十二世接战国为鲁后春秋
　　言语模冩
　　范晔为秘书丞左迁宣城太守不得志乃删后汉书自为一家之作其作黄宪列传初无事迹以言语模写形容体段此最妙处又论撰书之意曰吾之搆思无一字空谈此书行应有赏音者自古体正而思精未有此也
　　业量该通
　　唐精择史臣诏修撰国史义在典实自非操履纯白业量该通谠正有文不堪此任所以前代史官必就中简择灼然为众所推者方令著述近日以来但知此职即知修撰非惟编缉踈舛亦恐漏泄史事今后宜于史官内简择堪任修史之人録名进内
　　不狥私请
　　唐吴兢与刘知几撰定武后实录叙张昌宗诱张説诬魏元忠事颇言説已许之頼宋璟等激劝苦切转佞为忠説读之知兢所为屡以情祈改数字兢辞曰狥公之请何名实录卒不改世谓今之董狐
　　不释旧憾
　　北齐崔俊初为常侍求人修起居注或曰魏收可俊曰收轻薄徒耳且欲防收以不孝之罪收后典国史俊恐被恶言乃悦之曰昔有班固今有魏子收缩鼻笑之其憾不释
　　三世踵修
　　唐蒋乂防从外祖吴兢学有史才贞元中为起居舎人兼史任长子伸次子偕先后歴史馆修撰三世踵修国史世穪良笔咸云蒋氏日厯
　　四人竝命
　　唐太和四年以谏议大夫王彦威户部郎中杨汉公礼部员外郎苏涤右补阙裴休竝以本官充史馆修撰故事史官不过三员少或两员至是四人竝命时论深以为非
　　敬宗猥穪
　　唐太宗尝赐长孙无忌威鳯赋至许敬宗修国史乃猥穪以赐尉遅敬徳葢敬宗子娶敬徳女孙故私之也
　　吴均私撰
　　南史吴均待诏著作累迁奉朝请先是均将着史以自名欲撰齐书求借齐起居注及羣臣行状武帝不许遂私撰齐春秋奏之帝恶其书不实使中书舎人刘之遴诘问数十条竟支离无对敕付省焚之
　　直载事功
　　唐元和中李翺转修撰以史官记事不实奏曰臣得秉笔史馆以记注为职劝善惩恶正言直笔史官之任也今善恶皆取行状谥议辞多虗美难以为防今请直载事功方穪实録
　　兼制生死
　　唐朱敬则兼修国史乃请髙史官之选以求名才韦安石阅其藁叹曰董狐何以加世人不知史官之权重于宰相葢宰相能制生人史官兼制生死古之圣君贤臣所以畏惧也
　　吉甫监修
　　唐李吉甫监修国史时宪宗尝御延英问时政记记何事吉甫对曰是宰相记天子事以授史官之实录也永徽中宰相姚璹监修国史虑造膝之言或不下闻因请随奏对而记于仗下以授史官即今时政记是也
　　祖禹分撰
　　宋范祖禹字淳甫在书局分撰唐史考其成败治乱之迹撮其机要论次成书名曰唐鉴
　　惜书缄笥
　　宋孙甫字之翰仁宗朝直史馆着唐书七十五卷未成而卒温公书其后云孙公此书甚自重惜尝别缄其藁于笥一日出而家失火弟子负其笥避池中岛上公还及门曰唐书在乎余无所问
　　抱史藏山
　　唐韦述居史职二十年禄山乱述抱国史藏于南山因以获存
　　亿代睂目
　　唐朱鹄圣记颂史臣是当国之鉴千亿代之睂目
　　千载劝惧
　　类要得失一朝而荣辱千载善人劝焉滛人惧焉
　　父子继掌
　　宋绶字公垂宋仁宗朝同修国史后其子敏求为史馆修撰父子继世掌史世以为荣
　　父子同典
　　宋李文简公焘号巽岩权同修国史先是其子垕兼国史编修实录检讨迁校书著作父子同典史事缙绅荣之又秦桧与养子熺熺与子埙祖父孙三世同领史职前此未有也
　　愿秉直笔
　　宋范旻上言家世史官愿得秉直笔成朝廷大典因以为史馆修撰旻鲁公质之子也
　　不负公议
　　宋袁枢字机仲为编修官分修列传故相章子厚家以同里宛转求公释其事公曰吾为史官书法不隐宁可负乡人不可负天下后世公议时丞相赵雄总史事见子厚传叹曰无愧古之良史
　　独任宋祁
　　宋庆厯中贾昌朝建议修唐书命宋祁与王尧臣张方平为修撰范镇宋敏求吕夏卿为编修而以昌朝为提举后诸公相继出外祁遂独秉史笔及祁又出皆将草藁自随或有疑难移文往复
　　首委崈礼
　　宋李益能撰綦北海崈礼行状主上采议臣之言肇置史官以复承平之旧笔削之任首独委公士艳其荣
