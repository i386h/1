<!-- { "loadSidebar": true } -->
　　李白大鹏赋序余昔于江陵口见天台司马子微谓余有仙风道骨可与神游八极之表因着大鹏遇希有鸟赋以自广后悔少作未穷宏达之防中年弃之复作大鹏赋其辞曰南华老仙发天机于漆园吐峥嵘之高论开浩荡之竒言徴志怪于齐谐谈北溟之有鱼吾不知其几千里其名曰鲲化成大鹏质凝胚浑脱鬐鬛于海岛张羽毛于天门刷渤海之春流晞扶桑之朝暾燀赫乎宇宙凭陵乎昆仑一鼔一动烟曚沙昬五岳为之震荡百川为之崩奔
　　灵乌赋
　　宋梅圣俞作为范文正坐贬饶州而作夫人之灵大者贤小者智兽之灵大者麟小者驹虫之灵大者龙小者鸟之灵大者鳯小者乌贤不时而用智给给兮为世所趋麟不时而出驹流汗兮扰扰于脩途龙不时而见七十二钻兮宁自保其坚躯鳯不时而鸣乌哑哑兮招唾骂于里闾范希文亦尝有此赋晋成公绥有孝乌赋
　　白鹿赋
　　唐虞世南作有金方之瑞兽乃曜质于名都既驯狎于郊甸亦腾倚于山隅素毳呈彩霜毛应图宴佳賔于雅什偶仙客于天衢
　　猿赋
　　唐呉筠作伊猿之所育于南国之曽岑动不践地居常在林虽泛泛而无防亦熙熙而有心雰岚昏而共黙风雨霁而争吟使幽人之思清畅骚客之涕沾襟何必聆嶰谷之管对雍门之琴哉歴千寻之乔木俯万仭之危峤弄游云之乱飞嬉落日之横照连肱涧饮命侣烟啸或聚而闲栖或分而迥趠寿同灵鹤性比君子阻重岩之险非虎豹所履防交柯之密岂鹏鹗能视故逄操弓惮高深而止邓公折箭含恻隠而已讵若狒狒凌人以就戮猩猩甘酒而送死又李德裕有白猿赋按筠字贞节华隂人道士
　　由鹿赋
　　唐吕温赋序正元丁夘嵗予南出襄樊之间遇野人絷鹿而至者问之答曰此为由鹿由此鹿以诱致群鹿也备言其状且曰此鹿每有所至辄鸣嗥不食者累日余喟然叹曰虞之即鹿也必以其类致之人之即人也必以其友致之实繁有徒古云然矣嗟乎鹿无情而犹知痛伤人之与谋乃安残酷者彼何人斯物微感深遂为赋之
　　黠鼠赋
　　苏子黠鼠赋序苏子夜坐有鼠方啮拊牀而止之既止复作使童子烛之有槖中空嘐嘐聱聱声在槖中曰嘻此鼠之见闭而不得出者也发而视之寂无所有举烛而索中有死鼠童子惊曰是方啮耶而遽死耶向为何声岂其鬼耶覆而出之堕地而走虽有敏者莫措其手苏子叹曰异哉是鼠之黠也闭于槖中槖坚而不可穴也故不啮而啮以声致人也不死而死以形求脱也吾闻有生莫智于人扰龙伐蛟登狩麟役万物而君之卒见使于一鼠堕此虫之计中惊脱兔于处女乌在其为智也又唐陆有稻鼠赋
　　蚯蚓赋
　　唐东方虬作
　　蜘蛛赋
　　宋张文潜作
　　牡丹赋
　　唐裴度令狐楚郑覃皆为当路所轧置之闲处至是悉还高秩舒元舆为牡丹赋一篇时称其工
　　荔枝赋
　　张九龄赋虽受气于震方实禀精于火离休和之所播渉寒暑而匪亏下合围以擢犀傍防亩而抱规紫文绀理黛叶缃枝蓊茸霮防环合棼纚如盖之张如帷之垂
　　梅花赋
　　刘禹锡上权舍人书昔宋广平之沈下僚也苏公味道时为绣衣直指使者广平投以梅花赋苏盛称之自是始知名乃列于文人之首按宋璟封广平郡公
　　桃花赋
　　唐皮日休字袭美襄阳人其桃花赋序余尝慕宋广平之为相贞姿劲质刚态毅状疑其有铁石心肠不吐软媚语观其所作梅花赋清便富丽得南朝徐庾体殊不类其为人也苏相公得而称之其名遂振日休因感广平所作复为桃花赋其辞曰轻红拖裳动则袅香宛若郑袖初见呉王夜景皎洁閧然秀发又若嫦娥欲奔明月蝶散蜂寂当闺脉脉又若妲己未闻裂帛或开故楚艶艶春曙又若息妫含情不语或临金塘或交绮井又若西子浣沙见影玉露厌浥妖红坠湿又若骊姬将谮而泣或在水濵或临江浦又若神女见郑交甫或临广筵或当高防又若韩娥将歌敛态微动轻风婆娑暖红又若飞燕舞于掌中低揺斜吹或动或止又若文姬将赋而思丰茸旖旎互交逓倚又若丽华侍宴初醉狂风猛雨一阵红去又若褒姒初随戎虏满地春色阶前砌侧又若戚姬死于鞠域花品之中此花最异以众为繁以多见鄙自是物情非关春意
　　浮萍赋
　　夏侯孝若作谓浮萍随波飘荡伤士失据而身枉也
　　枯树赋
　　庾子山作晋殷仲文风流儒雅海内知名代异时移出为东阳太守常忽忽不乐顾庭槐而叹曰此树婆娑生意尽矣子山拟以作赋
　　海赋
　　晋木华字虚尝为杨骏府主簿作海赋于廓灵海长为委输状如天轮胶戾而激转又似地轴挺拔而争回涔岭飞腾而反覆五岳鼓舞而相捶海童邀路马衔当蹊天呉乍见而髣髴蝄象暂晓而闪尸又南齐张融字思光亦作海赋以示徐恺之恺之曰此赋实超虚但恨不道盐耳融即注曰漉沙搆白熬波出素积雪中春飞霜暑路
　　江赋
　　晋郭璞字景纯作此赋总括汉泗兼包淮湘并吞沅澧汲引沮漳源二分于崌崃流九派乎浔阳
　　琼花赋
　　张昌言赋当其风入琳宫春归华屋萼折青绡色凝寒緑枝瑚兮镂氷雪蕋珠玑兮烂金粟真庭静兮朝曦丽其纎秾仙籞深兮瑞露滋其芬郁瑶林瑰艶之葱倩阆苑琼英之燿煜若盖而绣似璧而防如黄琮瑚琏璀璨乎禋坛而文佩环琚玲珑乎衣鞫桂娥竞爽借月影于氷蟾阿母来观下云軿于皓鹄俪靓质于茉莉抗素馨于薝卜笑玫瑰于尘凡鄙荼防于浅俗惟水仙可并其幽闲而江梅似同其清淑真絶代之无双久弥芳于幽谷
　　莲花赋
　　欧阳公赋曲沼微阳横塘细雨堕虹梁而窥影倚风台而欲舞覆翠被以薫香燃犀灯而照浦双心并根千株泣露送艇子于西州闻棹讴于北渚迎桃根而待檝逢宓妃而未渡迫而视之靓若星妃临水而脉脉盈盈逺而望之杳如峡女行云而朝朝暮暮东西随叶隠上下逐波浮已见双鱼能比目应笑鸳鸯防白头昔闻妃子贵东昏地上金花不染尘空留此日田田叶不见当时步步人
　　灵光殿赋
　　东汉书王逸字叔师子延寿字文考有隽才尝游鲁作灵光殿赋后蔡邕亦作此赋十年未成及见延寿所为甚竒之遂辍翰而止文考时年十三至十四过汉江溺死
　　景福殿赋
　　何平叔赋因东师之献捷就海孽之贿赂立景福之秘殿备皇居之制度其华表则镐镐铄铄赫奕章灼若日月之丽天也其奥秘则蘙蔽暧昧彷佛退概若幽星之纚连也既栉比而欑集又宏琏以丰敞兼苞博落不常一象逺而望之若摛朱霞而耀天文迫而察之若仰崇山而戴垂云
　　阿房宫赋
　　杜牧之赋六王毕四海一蜀山兀阿房出覆压三百余里隔离天日骊山北构而西折直走咸阳二川溶溶流入宫墙五步一楼十步一阁廊腰缦回檐牙高啄各抱地势钩心鬭角盘盘焉囷囷焉蜂房水涡矗不知其几千万落
　　含元殿赋
　　唐李华初作此赋以示萧颖士颖士曰景福之上灵光之下
　　登楼赋
　　董卓作乱王仲宣避难荆州依刘表登江陵城楼因懐归作此赋以述其进退危惧之情也
　　登台赋
　　陆士衡参大府于邺都以时事巡行三台登高有感故作此以言崇替也
　　归田赋
　　张平子仕不得志欲归于田因作此赋感老氏之遗戒将回驾乎蓬庐弹五弦之妙指咏周孔之图书挥翰墨以奋藻陈三王之轨模茍纵心于物外安知荣辱之所如
　　借田赋
　　潘安仁赋常伯陪乘太仆秉辔后妃献穜稑之种司农撰播殖之器挈壶掌升降之节宫正设门闾之跸
　　浮淮赋
　　东汉王粲赋从王师之南征兮浮淮水而遐逝背涡浦之曲流兮望马丘之高澨泛洪橹于中潮兮飞轻舟于濵济建众樯以成林兮譬无山之树艺
　　囚山赋
　　见山
　　梦渴赋
　　何讽作酒适衷膓神游异方烟生喉舌倘然如狂爰瞰甃以窥汲谅不任乎呼吸俄据河而俯渎乃器舟而杯斛倒鱼鼈之窟宅见蛟龙之委伏犹胄肠之不浃资宴饮而未足由是奔九江走五湖手不暇于斡运心不息于踌躇波渐竭而百川如线岸益髙而底淤将枯腹慊尔而未觉肺燥然而不濡
　　逐贫赋
　　见贫士
　　秋兴赋
　　潘安仁赋序余春秋三十有二已见二毛摄官承乏猥厠朝列夙兴晏寝匪遑底宁乃有江湖山薮之思故作此赋陈思王有秋思赋
　　秋声赋
　　刘禹锡作碧天如水窅窅悠悠百虫迎暮万叶吟秋欲辤林而潇飒潜命侣以啁啾欧阳亦有此赋
　　东征赋
　　曹大家子慤为陈留长大家随至官作东征赋自洛阳以至陈留述所经歴之地也袁宏亦有此赋
　　西征赋
　　潘安为长安令作此以述其行歴人物山川之景也
　　南征赋
　　陆士龙赋
　　北征赋
　　袁宏从桓温征鲜卑温命宏作此赋世说宏赋既成公与时贤共看时王珣在座云恨少一句得写字足韵当佳袁即揽笔益云感不絶于余心泝流风而独写公谓王曰当今不得不以此事推袁
　　闲居赋
　　潘安仁赋序太夫人在堂有羸老之疾尚何能违膝下色养而屑屑从斗筲之役乎乃作闲居赋以歌事遂情焉杨玚志操刚简未显时着闲居赋以自托陶渊明有闲情赋
　　幽通赋
　　班固悯时多用不肖而贤良之路塞故述古者得失神明之理以为幽通赋幽通者言与神遇也
　　山居赋
　　谢灵运作
　　郊居赋
　　沈约制郊居赋构思积时犹未都毕要王筠示其草王读至雌霓连蜷沈曰仆尝恐人读作霓次至坠石磓星及水县埳而带坻王皆击节赞赏沈曰知音者希真赏殆絶所以相邀正为此数句耳
　　悲士不遇赋
　　司马子长作又董仲舒有士不遇赋
　　感士不遇赋
　　陶渊明作
　　问大钧赋
　　刘禹锡久落魄郁郁不自聊因作此及摘九年等赋数篇
　　献大礼赋
　　唐宗朝杜甫献太清享庙及郊三大礼赋于蓬莱宫
　　芜城赋
　　鲍昭见广陵故城荒芜感而为此赋
　　孤蓬赋
　　邢产字神宝善属文少作孤蓬赋为时所称
　　赤壁赋
　　苏子瞻作前后赤壁赋
　　黄楼赋
　　苏子瞻守徐州増筑城以捍水患因作楼于上垩以黄土曰土实胜水名曰黄楼弟辙作黄楼赋
　　披沙拣金赋
　　栁子厚赋观其振拔污涂积以锱铢碎清光而竞出耀真质而特殊锥处囊而纎光乍比劒拭土而异彩相符用之则行斯为美矣求而必得不亦恱乎岂独媚旭日以晶荧带长川之清浅皎如珠吐疑剖蚌之乍分粲若星繁似流云之初卷
　　铸鼎象物赋
　　宋真庙朝徐奭作铸鼎象物赋有王臣威重之句蔡齐作置器赋有安天下于覆盂之句皆以文辞理致擢为第一仁宗朝吕臻作富民之要在于节俭赋有国用既省民财乃丰之句上方崇俭亦擢第一又王曽作有物混成赋云得我之小者散而为草木得我之大者聚而为山川范希文作金在镕赋云如令区别妍媸用为藻鉴倘使削平僣乱请就干将
　　恨赋
　　江淹以其遭时否塞有志不伸乃作此赋
　　别赋
　　江淹赋黯然销魂者唯别而已矣况秦呉兮絶国复燕宋兮千里或春苔兮始生乍秋风兮蹔起是以行子肠断百感凄恻风萧萧而异响云漫漫而竒色舟凝滞于水濵车逶迟于山侧掩金觞而谁御横玉柱而霑轼又曰桑中卫女上宫陈娥春草碧色春水緑波送君南浦伤如之何有别必怨有怨必盈使人意夺神骇心折骨惊虽渊云之墨妙严乐之笔精赋有凌云之称辩有雕龙之声谁能摹暂离之状写永诀之情
　　章华台赋
