<!-- { "loadSidebar": true } -->
　　汉书龚遂宣帝时为渤海太守躬率俭约劝民务农桑令口种一树榆百本薤五十本葱一畦韮家二母彘五母鸡
　　林宗待客
　　东汉郭林宗有友人夜冒雨至剪韭作炊饼食之
　　杲之三韮
　　见俭约
　　李崇二韮
　　见俭约
　　无鬼厌葱【已下葱】
　　庄子曰徐无鬼见魏武侯武侯曰先生居山林食芋果厌葱韮以賔寡人乆矣
　　隂就设葱
　　东汉井丹字大春未甞修刺人阳信侯隂就使人要之不得已而行丹至就故为设麦饭葱叶之食以观其意丹推去之曰以君侯能供甘旨故来相过何其薄乎更致盛馔乃食
　　贩葱
　　梁吕僧珍为冠军将军其先以贩葱为业
　　缩葱
　　见饼
　　浇饼
　　陈后山诗已办煑饼浇油葱
　　芼羮
　　陆放翁诗瓦盆麦饭伴邻翁黄菌青蔬放筯空一事尚非贫贱分芼羮僣用太官葱
　　薤【附蒜茄】
　　尔雅释草茖山葱葝山薤蒚山蒜清异録五代官中呼蒜为麝香草格物论茄凡三色或青或紫或白一名落酥
　　种薤百本
　　见韮
　　置薤一本
　　见太守上
　　承露
　　杜甫谢阮隠居致薤诗隠者柴门内畦蔬绕舍秋盈箱承露薤不待致书求束比青刍色圆齐玉筯头衰年闗膈冷味暖并无忧
　　负霜
　　潘安仁赋白薤负霜
　　张骞得【已下蒜】
　　汉张骞使西域得大蒜种归中国
　　周党遗
　　髙士传周党见闵仲叔食无菜遗之生蒜仲叔曰我欲省烦耳今更作烦耶受而不食
　　系臂
　　俗传社日系葱蒜于臂能聪眀计算
　　剖腹
　　宋废帝好杀将军孙超口有蒜气剖腹视之
　　斋前种茄【已下茄】
　　见太守下
　　路傍嫁茄
　　物类相感志茄树开花时取叶布于路傍以灰围之则结子多谓之嫁茄
　　改名
　　芝田録隋炀帝改名茄子为昆仑紫
　　问事
　　酉阳杂爼段成式食茄子偶问张周封茄子故事张云具食疗本草
　　金颗
　　山谷谢送银茄诗白金作颗非椎成中有万粟嚼轻氷戎州夏畦少防供感君来饭在家僧又洪舜俞老圃赋银茄为涪翁而妍
　　银包
　　山谷诗畦丁收尽垂露实叶底犹藏十二三待得银包已成殻更当乞种过江南又云君家水茄白银色殊胜埧里紫彭亨蜀人生蔬不下筯吾与北人俱眼眀按蜀人谓平川为埧
　　百赘千疣
　　张浮休颂身累百赘颈附千疣
　　光头圆脑
　　郑安诗青紫皮肤类宰官光圆头脑作腮看如何缁俗偏同嗜入口元来总一般
　　虀
　　杂志江浙间以大缸贮米泔投生菜其中作虀羮清异録俗号虀为百嵗羮言至贫亦可具虽百嵗可长享也
　　韭虀
　　见粥
　　芥虀
　　杨廷秀芥虀诗茈姜馨辣最嘉蔬孙芥芳辛不让渠蟹眼嫩汤微熟了鵞儿新酒未醒初橙香酸酽作三友露叶霜芽知防锄自笑枯肠成破瓮一生只解贮寒
　　凤胎不及
　　僧文莹玉壶诗话宋太宗命苏易简讲文中子有杨素遗子食经羮黎含糗之说上因问食品何物最珍对曰物无定味适口者珍臣止知虀汁为美臣忆一夕寒甚拥炉痛饮夜半吻燥中庭月眀残雪中覆一虀盂连茹数根臣此时自谓上界仙厨鸾脯凤胎殆恐不及屡欲作氷壶先生传纪其事因循未果也上笑而然之
　　槐面不数
　　陆放翁诗人生各自有贵贱百花开时促髙宴刘伶病醒相如渴长鱼大肉何由荐冻虀此际价千金不数清泉槐叶面摩挲便腹一欣然作歌聊续氷壶传
　　炊虀
　　唐傅奕曰惩沸羮者炊冷虀伤弓之鸟惊曲木
　　断虀
　　见贫士又范文公公少时作虀赋其警句云陶家瓮内淹成碧緑青黄措大口中嚼出宫商角征盖亲甞忍穷故得虀之妙处云
　　葵
　　格物总论葵有数种此菜葵也叶为百菜主味甘美性滑利夏末种至秋采之者谓秋葵秋种至冬采之者谓冬葵又葵有鸭脚之名
　　公仪防葵
　　鲁公仪休为相食葵而美防园葵而弃之不与人争利也
　　周颙食葵
　　齐周颙隠钟山王俭谓曰卿在山中何所食答曰赤米白盐緑葵紫蓼又问何者最佳春初早韮秋末晚菘
　　薇【附菘】
　　格物论薇即蕨也根如紫草茎亦青紫色末如小儿拳二三月采山中人作茹食之菘有二种有春菘有秋菘与蔓菁相似性最和利人有以子北地种之即化为芜菁以芜菁南地种之即化为菘清异録江右多菘菜鬻笋者多恶之骂曰笋奴菌妾也
　　采西山
　　见隠士
　　采南山
　　晋书齐王冏秉政张翰谓顾荣曰天下纷纷未已吾本山林人无望于时乆矣宜采南山蕨饮三江水
　　甲士成疾
　　搜神记郗鉴镇丹徒二月出猎有甲士折一枝食之觉心中成疾后吐出一小虵悬屋前渐干成蕨遂知此物不可生食
　　小儿开拳
　　百氏集蕨芽已作小儿拳又杨廷秀春山笋蕨诗庖凤烹龙世浪传猩唇熊掌我无縁只逢笋蕨杯盘日便是山林富贵天穉子玉肤新脱锦小儿紫臂未开拳莫嫌岭外无珍馔一味春蔬不值钱
　　类羔豚
　　东坡诗白菘类羔豚冒土出熊蹯
　　如蜜藕
　　范石湖诗拨雪挑来塌地菘味如蜜藕更肥脓朱门肉食无风味只作寻常菜把供
　　氷霜响
　　刘屏山诗周郎爱晚菘对客蒙称赏今晨喜荐新小嚼氷霜响
　　龙蛇形
　　笔谈菜品中芜菁菘芥之类或遇旱其标多结成花或如莲花或作龙蛇之形
　　薯蓣【附荠芋】
　　孙真人千金方薯蓣生于山者名山药秦楚之间名玉延荠类亦多此是今人所可食者诗所谓其甘如荠是也芋一名土芝一名蹲鸱有数种有君子芋大如斗魁青边芋大如瓶叶如盖缃色紫茎春二月畦而种之秋末冬初可掘取而食也杂爼雀芋状如雀头置干地反湿置湿地复干飞鸟触之堕走兽遇之僵
　　去非赋
　　陈去非有玉延赋擅人间之三絶色味胜而清香捧杯盂而笑领映户牖之新晴斥去懒残之芋尽弃接舆之菁
　　元晦诗
　　朱元晦山药诗怪来朽壤耀琼英小斸须匡可代耕豢豹于人尽无分蹲鸱从此不须生雪镵但使人长健石鼎何妨手自烹欲赋玉延无好语羞论蜂蜜与羊羮
　　芳被畦畴【已下荠】
　　夏侯湛荠赋见芳荠之时生被畦畴而独繁鑚重氷而滋茂蒙严霜而发鲜
　　美屏盐酪
　　陆放翁食荠诗舍东种早韮生计似庾郎舍西种小果戯学蚕丛乡惟荠天所赐青青被陵冈那美屏盐酪耿介凌雪霜
　　岷山沃野【已下芋】
　　前汉食货志蜀卓氏曰吾闻岷山之沃野有蹲鸱至死不饥乃求远迁致之于临卭按卓氏之先为赵人秦破赵始求迁于蜀
　　汝南鸿陂
　　汝南有鸿隙陂郡以为饶汉翟方进为相奏罢之王莽时亢旱郡中追怨乃作童谣曰壊陂谁翟子威饭我豆食羮芋魁言不生稻粱惟生豆芋也芋魁以芋根为魁也
　　东坡芋羮
　　东坡山芋羮诗香似龙涎仍酽白味如羊乳更全清莫将南海金虀脍轻比东坡玉糁羮
　　元晦芋魁
　　朱元晦芋魁诗沃野无凶年正得蹲鸱力区种万叶青深煨奉朝食
　　锦里园收
　　杜诗锦里先生乌角巾园收芋栗未全贫
　　懒残煨防
　　见僧
　　菠薐【附姜】
　　格物论菠薐茎微紫叶圆而长緑色性冷食之利五脏通肠胃与蛆鱼同食佳刘禹锡曰菜之菠薐本自西国中有僧将其子来如苜蓿葡萄因张骞而至也韦绚曰岂非颇棱国将来而语讹为菠薐耶姜叶似竹箭叶而长两两相对苗青根黄无花实
　　鐡甲
　　东坡诗北方苦寒今未已雪底菠薐如鐡甲
　　金镞
　　刘屏山诗金镞因形制临畦发永叹时危思撷佩楚客莫纫兰
　　孔不撤【已下姜】
　　论语孔子不撤姜食不多食
　　裴不甞
　　梁周舍占对辩捷甞与裴子野语及嗜好子野曰从来未甞食姜舍应声曰孔称不撤裴乃不甞一座皆笑
　　左慈袖姜
　　魏左慈有道术在曹操坐以百钱置袖中得蜀姜而囘
　　原父赠姜
　　梅圣俞谢刘原父赠糟姜诗刘公汉家裔才学歆向俦胸中饱经史辩论出九州曽不奉权贵但与故人投赠辛非赠甘此意当自求
　　煎茶
　　志林唐人煎茶用姜信佳也
　　去秽
　　朱元晦诗姜云能损心此谤谁能雪请论去秽功神眀看朝彻
　　性辣
　　长编秦桧之使人谕晏敦复晏答曰为我谢秦公姜桂之性到老愈辣
　　肌腻
　　刘屏山诗新芽肌理腻映日净如空恰似匀妆指柔尖带浅红
　　萝卜
　　萝卜一名蔓菁一名芦菔一名土酥叶曰芜青兵士皆种
　　刘梦得曰诸葛所止必令兵士皆种蔓青比诸蔬其利甚博故三蜀之人呼蔓青为诸葛菜
　　风霜饱经
　　刘屏山诗宻壤深根蔕风霜已饱经如何纯白质近蔕染微青
　　浄练
　　黄山谷诗金城土酥浄如练注云土酥今之芦菔也
　　甜氷
　　杨诚斋诗雪白芦菔非芦菔吃来自是辣底玉花叶蔓青非蔓菁吃来自是甜底氷东坡诗秋来霜雪满东园芦菔生儿芥有孙我与何曽同一饱不知何苦食鸡豚
　　黄花
　　韩昌黎诗黄黄芜菁花
　　玉乳
　　清异録王奭善营度不许子弟仕宦每年止令种火田玉乳萝卜壶城马面菘可致千缗
　　根微辛
　　蔓菁似菘根微辛
　　苗过茁
　　张文潜诗芜菁苗过茁














　　山堂肆考卷一百九十六
　　钦定四库全书
　　山堂肆考卷一百九十七　　眀　彭大翼　撰花品
　　花
　　尔雅华荂也今江东呼华为荂
　　簪帽
　　仇池笔记冦元弼甞言徐州通判李珣有子七嵗素不善诗忽咏落花云流水难穷目斜阳易断肠谁同砑光帽一曲舞山香父惊问之答曰西王母宴羣仙有舞者戴砑光帽帽上簮花舞山香一曲未终花皆落去
　　挿筒
　　李后主每春盛时梁栋牕壁柱栱阶砌间竝作隔筒挿杂花榜曰锦洞天
　　缕金
　　孟防时每腊日内官各献花树梁守珍献忘忧花缕金于花上曰独立仙
　　穿玦
　　钱俶以弟信镇湖州后圃芙蓉枝上穿一黄玉玦枝梢交杂不知何从而穿也信截榦取玦以献人谓真仙来游畱此以惊世耳
　　贡安石
　　汉张骞使外国十八年得涂林安石橊唐元稹诗何年安石国万里贡橊花迢递河源道因依汉使槎
　　别月支
　　杜子美陪郑广文游何将军山林诗万里戎王子何年别月支注云言万里外之花曰戎王子者以何年别月支而至中土乎
　　山下种
　　李白诗注汉道士自外国将贝多子于嵩山下种之一年三花白色香美
　　石上生
　　东坡诗注桃李冬花及金石上生花皆曰狂花
　　满县
　　晋潘安仁为河阳令命居民盛栽桃李民歌之曰潘侯政可夸河阳满县花
　　环池
　　朱弁诗种栁五年髙出屋攀条坐爱春隂緑环池又栽数品花蜀葵玫瑰与石竹
　　着身
　　见僧
　　经眼
　　杜诗一片花飞减却春风飘万防正愁人且看欲尽花经眼莫厌伤多酒入唇
　　溅泪
　　杜甫春望诗感时花溅泪恨别鸟惊心
　　绣颊
　　唐诗山花如绣颊
　　压枝
　　杜诗黄四娘家花满谿千朶万朶压枝低又上巳日徐司録园林宴集诗鬓毛垂领白花蕋压枝红
　　欹树
　　杜诗幽花欹满树曲水细通池
　　花九锡
