<!-- { "loadSidebar": true } -->
　　见太守下
　　文而无害
　　索隐賛萧何为吏文而无害音义云文而无害言有文无所枉害也
　　严而不残
　　汉武时隽不疑为京兆尹毎行县録囚徒其母辄问不疑有所平反否活防何人即多所平反母喜笑异他时或无所出母怒而不食故不疑为吏严而不残
　　论盗玉环
　　汉张释之为廷尉有人盗高庙坐前玉环事下廷尉释之奏当弃市上大怒欲置之族释之免冠谢曰法如是足矣今盗宗庙噐而族之万一愚民取长陵一杯土陛下且何以加其法乎帝乃白太后许之
　　论伤御
　　唐栁浑字夷旷判门下省玉工为帝作误毁一銙工不敢闻私市他玉足之及献帝识不类擿之工人伏罪帝怒其欺召京兆府论死浑曰陛下遽杀之则已若委有司须详谳乃可据法误伤乘舆噐物罪止当杖请论如律由是工得不死
　　罢职放归
　　见县尹上
　　録案闻奏
　　宋太祖谓宰臣曰五代诸侯跋扈有枉法杀人者朝廷置而不问人命至重姑息藩镇当如是耶自今诸州决大辟録案闻奏付刑部详覆之
　　崔公无枉
　　见殿中侍御史
　　唐卿无寃
　　见大理卿
　　炮烙之刑　【已下酷刑】
　　通鉴商纣为熨斗以火烧然使人举之手烂更为铜柱以膏涂之加于炭火之上使有罪者缘之纣与妲己以为笑乐名曰炮烙之刑
　　椓黥之法
　　周书苖民弗用灵制以刑惟作五虐之刑曰法杀戮无辜爰始淫为劓刵椓黥注云谓始过为劓鼻刵耳防窍黥面之法也
　　刖足
　　左昭三年齐景公谓晏子曰子近市识贵贱乎对曰既利之敢不识乎公曰何贵何贱于是景公繁于刑有鬻踊者故对曰踊贵屦贱景公为是省于刑注云刖足者多故踊贵而屦贱又白帖想踊贵之时俗由是敝念鼻丑之日人何以堪
　　凿顚
　　汉刑法志战国韩任申子秦用商鞅连相坐之法造参夷之诛増加肉刑大辟有凿颠抽胁镬烹之刑注云鼎大而无足曰镬
　　杀伐立威
　　汉陈成为南郡太守以杀伐立威豪猾大姓犯法者辄符下司空为地臼木杵或不中程辄加罪督作囚不胜痛有自刭而死者嵗至数千百人司空主役官
　　鞭贯立威
　　白帖鞭贯立威笔削入罪按左僖二十七年楚子玉治兵于蔿终日而毕鞭七人贯三人耳
　　赭衣塞路
　　汉刑法志秦始皇时奸邪并生赭衣塞路天下愁怨溃而叛之又汉唐林曰秦设重刑而盗贼满山赤衣半道
　　钺肆朝
　　隋志秦落严霜于政教挥流电于邦国弃灰偶语生愁怨于前毒网凝科害肌肤于后钺肆于朝市赭衣飘于路衢
　　大夫逃死
　　左襄二十六年楚多淫刑则大夫逃死于四方
　　百姓怨嗟
　　隋志文帝诛杨感罪及九族其尤重者行轘裂枭首之刑或磔而射之命公卿以下脔其肉百姓怨嗟天下大溃
　　夷族令
　　汉初虽鉴秦弊除苛法然其大辟尚有夷三族之令当三族者皆先黥劓斩左右趾笞杀之枭其首葅其骨肉于市其诽谤詈诅者又先断其舌故谓之具五刑韩彭之属皆坐此诛
　　随年杖
　　五代刘铢用法刻深民有过者问其年防何对曰若干即随其年数杖谓之随年杖又毎杖一人必两杖俱下谓合欢杖
　　沈命
　　汉武帝时盗贼滋起于是作沈命法盗贼起不发觉发觉而捕弗满品者一千石已下至小吏主者皆死其后小吏畏诛虽有盗贼不敢发故盗贼寖多上下相匿以文辞避法按沈没也蔽匿盗贼者没其命
　　决尸
　　唐天寳中哥舒翰为安西节度使差都知兵马使张擢上都奏事值杨国忠专权好货擢逗遛不返因纳赂交结翰续又上京朝奏擢知翰至惧得罪求国忠防用国忠乃除擢兼御史大夫充劒南节度使敕下就第辞翰翰命部下数十人于庭数其罪杖而杀之俄奏闻帝乃以擢尸赐翰更令决尸一百
　　苍鹰
　　酷吏传郅都迁为中尉独先严酷行法不避贵戚列侯宗室见都侧目而视号曰苍鹰
　　赤豹
　　孔六帖唐王旭时为监察御史与御史李嵩李全交皆以严酷取名号三豹御史嵩为赤豹全交为白豹旭为黒豹闾里相诅曰若违教值三豹
　　连坐千余家
　　酷吏传王温舒迁河内太守捕郡中豪猾相连坐千余家上书请大者至族小者乃死家尽没入偿赃事论报至流血十余里尽十二月郡中毋声毋敢夜行野无犬吠之盗防春温舒顿足叹曰嗟乎令冬月益展一月足吾事矣其好杀伐行威不爱人如此
　　报杀四百人
　　酷吏传义纵迁定襄太守掩定襄狱中重罪轻系二百余人及昆弟賔客私入相视亦二百余人纵一切捕鞫曰为死罪解脱是日报杀四百余人郡中不寒而栗
　　父子伏诛
　　东汉周防字文通为渤海守酷虐任情毎赦至先决刑后宣赦后坐事父子皆伏诛
　　兄弟遇害
　　晋茍晞字道将都督青兖二州性刻苛明吏事而弟纯严酷尤过于兄后兄弟皆见害
　　次骨
　　酷吏传杜周为中丞其治与减宣相放然重迟外寛内深次骨及为廷尉二千石系者新故相因不减百余人郡吏大府举之廷尉一岁至千余按减宣亦当时酷吏
　　吹毛
　　唐崔元综虽外示谨厚而情甚刻深毎受鞫狱必吹毛求疵甚于重辟人多鄙之
　　断舌决口
　　五代史洪肇字化元民抵罪吏以白肇肇但以三指示之吏即腰斩之又为断舌决口斮筋折足之刑
　　朶頥垂涎
　　南汉刘防性聪悟而苛刻为刀锯支解刳剔之刑毎见杀人则不胜其喜不觉朶頥垂涎呀呷人以为真蛟蜃也
　　铁刷剔肤
　　五代刘守光为铁笼铁刷人有过者坐之笼中外燎以火刷剔其皮肤以死
　　铁笼罩首
　　唐武后时酷吏索元礼为铁笼罩囚首加以楔至脑裂而死又天授中或告周兴谋反诏来俊臣鞫状初兴未知被告乃对俊臣食俊臣曰囚多不服奈何兴曰易耳内之火瓮炽炭周之何事不服俊臣曰善命取瓮且炽炭徐谓兴曰有诏按君请尝之兴骇汗叩头服罪
　　少长皆坐
　　隋末王世充顾下多背已乃峻刑暴禁以威之户一人逃少长皆坐
　　子弟不宥
　　唐宣宗性喜刑名尝曰犯我法者虽子弟不宥
　　商君论囚
　　秦商鞅临渭水论囚七百余人渭水尽赤
　　逢吉静狱
　　五代汉蘓逢吉性好杀高祖生日遣吉疏理狱囚以祈福谓之静狱逢吉入狱中阅囚无轻重曲直悉杀之因报曰狱静矣
　　歩过六尺被刑
　　新序商君之法歩过六尺弃灰于道被刑
　　盗取一钱弃市
　　隋高祖行盗取一钱弃市之法有四人共盗一榱桷三人同窃一事发即时行决有数人刼执事者谓曰吾岂求财者耶但为枉人来耳而为我奏至尊自古以来体国立法未有盗一钱而死者也不为我以闻吾更来而属无类矣帝闻之诏停其法
　　喜闻断刑
　　唐李匡远性急一日不断刑则惨然不乐尝闻捶楚之声则曰此一部肉鼓吹也临终曰吾平生杀数十僧道以此享年八十二及葬盗发其墓断其四肢乃残刑之报也
　　相勉为虐
　　见奸邪
　　山堂肆考卷八十八
　　钦定四库全书
　　山堂肆考卷八十九　　　明　彭大翼　撰政事
　　狱系　【附寃狱滞狱鬻狱】
　　狱始作于臯陶其制圜象斗墙曰圜墙扉曰圜扉总而名之曰圜土周礼所谓凡害人者寘之圜土而施职事焉是也风俗通夏曰夏台殷曰羑里周曰囹圄愽物志夏曰念室殷曰动止周曰稽留
　　议九棘
　　易习坎上六系用徽纆寘于丛棘三嵗不得凶释文众议狱于九棘之下
　　闗三木
　　史魏其侯衣赭衣闗三木注云闗三木头及手足也又栁宗元防刑论贯五木加连鎻而致之狱
　　纳槖饘
　　左僖二十八年晋执卫侯归京师寘诸深室甯武子职纳槖饘焉注云武子以君在幽隘故以衣食为己职槖衣囊饘糜也
　　去桎梏
　　礼月令孟春之月命有司省囹圄去桎梏止狱讼孟秋之月修法制缮囹圄
　　无留
　　月令仲秋之月命有司申严百刑无留有罪
　　勿扰
　　史记曹参相齐九年齐国安集大称贤相后代萧何入相属齐后相曰以齐狱市为寄慎勿扰也后相曰治无大于此者乎参曰不然狱市者所以并容也今君扰之奸人安所容也吾以是先之
　　子长修史
　　汉司马迁字子长因论李陵得罪幽于缧絏因而发愤修史记实録
　　邹阳上书
　　齐邹阳游于梁与故呉人庄忌夫子淮隂枚生之徒交上书而介于羊胜公孙诡之间胜等嫉阳恶之梁孝王孝王怒下之吏将欲杀之乃从狱中上书王立出之
　　黄霸受经
　　汉书夏侯胜议不许宣帝尊武帝庙及丞相长史黄霸坐不举劾俱下狱霸在狱欲从胜受洪范胜辞以死在旦夕霸曰朝闻道夕死可矣胜善其言遂授之
　　杜笃为诔
　　东汉杜笃字季雅客居美阳数从美阳令请托不谐颇相恨令怒收笃送狱防大司马吴汉薨世祖诏诸儒诔之笃于狱中为诔辞最髙帝赐帛免刑
　　田甲辱安国
　　汉御史大夫韩安国字长孺坐法抵罪狱吏田甲辱之安国曰死灰独不复然乎甲曰然则溺之按县名属梁国
　　牢脩告李膺
　　东汉河南张成弟子牢修告李膺等养太学游士交结诸郡生徒共为部党诽讪朝廷惑乱风俗天子震怒班下郡国逮捕党人案经三府太尉陈蕃不肯平署帝愈怒遂下膺等于黄门北寺狱其辞所连逮者太仆杜宻中丞陈翔及陈寔范滂之徒一百余人度辽将军皇甫规自以西州豪杰不与党人为耻上书自言朝廷知而不问
　　骂坐被系
　　汉灌夫字仲孺颍隂人性刚直使酒不好面谀贵戚武安侯田蚡劾夫骂坐不敬系居室遂案其前事遣吏分曹逐捕诸灌氏支属皆得弃市罪
　　遭蛊被收
　　汉武帝卫太子纳史良娣生子进号史皇孙皇孙纳王夫人生子病已号皇曽孙生数月遭巫蛊事太子男女妻妾俱受害独皇曽孙在亦坐收系郡邸狱故廷尉丙吉受诏治狱重哀皇曽孙无辜择女徒胡组等乳养望气者言长安狱中有天子气武帝遣使者分条中都官诏狱系者无轻重一切皆杀之夜到郡邸狱吉闭门不纳曽孙赖以保全
　　许杨受譛
　　东汉许杨字伟君少好数术为汝南太守邓晨修鸿郤陂豪右因陂役辜较所在杨一无所听遂共譛杨受赂下狱而械輙自解吏遽白晨晨惊曰果滥矣尝闻忠信可以感灵即夜出杨遣归时天雨隂晦道中若有火光照之时人异焉
　　宾王书情
　　唐骆宾王狱中书情通简知己诗云青陆春芳动黄沙旅思催覆盆徒望日蛰户未惊雷霜歇兰犹败风多木屡摧地幽蚕室掩门静雀罗开自悯秦寃痛谁怜楚奏哀汉阳穷鸟客梁甫卧龙才有气还冲斗无时防凿坏莫言韩长孺长作不然灰
　　黄沙
　　晋武帝太康初置黄沙狱以讯囚徒黄沙狱名
　　紫气
　　初吴未灭时斗牛之间常有紫气雷焕曰寳劒之精上彻于天耳张华问寳劒何在焕曰在豫章丰城狱中华即补焕为丰城令焕至即掘狱基得双龙劒
　　虫盘
　　小説汉武帝幸甘泉宫经长平坂见有虫盘覆地色如生肝头目口鼻皆具问于东方朔对曰此虫名怪哉昔时拘系无辜咸仰首叹曰怪哉怪哉盖怨愤之气感动上天所生也此地必秦狱防即按地图果如其言上又问何以去之对曰积忧者得酒而解以酒洒之当消于是取虫置酒中须臾糜散
　　蚁穴
