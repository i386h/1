<!-- { "loadSidebar": true } -->
　　唐文艺传阎士和事萧颖士颖士死著论称颖士所长以为闻颖士之风者五尺童子羞称曹陆
　　不易一字
　　唐王勃每属文先磨墨数升酣饮引被覆面而卧及寤援笔成篇不易一字时谓腹藁
　　不余一言
　　韩退之上于頔书文章言语变化若雷霆浩瀚若江汉正声谐韶濩劲气沮金石丰而不余一言约而不失一辞
　　文章老宿
　　唐李峤为儿时梦人遗双笔自是有文辞与崔融苏味道齐名及诸人没而峤为文章老宿学者取法焉
　　文章手笔
　　见名士
　　思若涌泉
　　见中书舍人
　　辞如注水
　　唐陆扆文词敏速如注射言如注水射箭之疾也
　　文章四友
　　唐杜审言字必简少与李峤崔融苏味道为文章四友融亡审言为服缌云
　　文章四杰
　　见名士
　　丽服靓妆
　　唐张说与徐坚论近世文章说曰李峤崔融薛稷宋之问之文如良金美玉无施不可富嘉谟如孤峰絶岸壁立万仞浓云郁兴震雷具发诚可畏也若施之廊庙则骇矣阎朝隐如丽服靓妆燕歌赵舞观者忘疲若律之风雅则罪人矣坚问今世如何说曰韩休之言如太羮酒有典刑而薄滋味许景先如丰肌腻体虽浓华可爱而乏风骨张九龄如轻缣素练济时用而窘边幅王翰如琼杯玉斚虽烂然可珍而多玷缺坚谓笃论
　　犀角象齿
　　唐舒元舆元和中进士献文阙下不报上书自言曰汉主父偃以布衣上书朝奏暮召臣所上八万言锻链精粹出入今古数千百年拔犀之角擢象之齿岂主父偃等可比哉
　　卓冠一时
　　唐文艺传侍从酬奉则李峤宋之问沈佺期王维制防则常衮杨炎陆贽权徳舆王仲舒李徳裕言诗则杜甫李白元稹白居易刘禹锡谲怪则李贺杜牧李商隐皆卓然以所长为一时冠
　　洞视万古
　　唐李汉作韩文序退之为文汗澜卓踔渊澄深诡然而蛟龙翔蔚然而鳯虎跃锵然而韶钧鸣日光玉洁周情孔思千态万貌洞视万古卒泽于道徳仁义炳如也又宋景文作退之赞愈以六经之文为诸儒倡障隄末流反刓以朴刬伪以真粹然一出于正刋落陈言横骛别驱汪洋大肆要之无抵牾圣人者其原道原性师说数十篇皆奥衍宏深与孟轲扬雄相表里而左右六经云
　　多检书册
　　唐李商隐字义山文宗时人为文多检阅书册左右鳞次号獭祭鱼
　　合检出处
　　宋杨文公亿所用故事常令子侄检出处每段用小片纸録之缀粘所録而蓄之时谓衲被
　　辞尚竒诡
　　唐李贺辞尚竒诡絶去翰墨畦径
　　辞好艰深
　　宋景文公修唐史好以艰深之辞文浅易之说
　　韩文拟体
　　祭竹林神文其体疑出于书祈太湖神文其体疑出于国语吊武侍御文其体疑出于离骚其哀欧阳詹与独孤申叔之文疑出于庄子内篇贾谊赋鵩之体
　　栁文拟体
　　天对则祖屈原之天问乞巧文则拟扬雄之逐贫先友记则法家语七十二弟子解又黄山谷云退之送穷文出扬子逐贫赋子云解嘲拟宋玉答客难退之进学解拟子云解嘲栁子厚晋问拟枚臯七发
　　孙樵真诀
　　唐孙樵与王霖书尝得为文真诀于来无择无择得于皇甫持正持正得于韩退之然樵未尝与人言及文章惧得罪于时也
　　彦伯澁体
　　朝野佥载唐徐彦伯为文多求新竒以鳯阁为鶠阁龙门为虬户金谷为铣溪玉山为琼岳以刍狗为卉犬以竹马为篠骖后进效之谓之澁体
　　以文致穷
　　六经作孔子削迹不粒矣孟子述子舆坎轲齐鲁矣马迁以史记祸班固以西汉书祸扬雄以太法言穷杜甫李白王江宁相望以穷者皆以文也
　　作文犯讳
　　陆威为郎官褚载以文投献数字犯威家讳威因矍然载寻以牋致谢曰曹兴之圗障虽精终慙误笔殷浩之矜持太过翻达空函
　　筭博士
　　朝野佥载骆賔王文好以数对如秦地重关一百二汉家离宫三十六之句
　　谪僊人
　　唐李白天寳初至长安贺知章见其文叹曰此谪仙人也
　　不为巉刻斩絶之言
　　苏老泉云孟子之文语约而意深不为巉刻斩絶之言而锋不可犯
　　无有艰难辛苦之态
　　老泉云欧阳之文纡徐委备徃复万折而条达流畅无所间断气尽语极急言竭论而容与闲易无有艰难辛苦之态又神道碑欧公于文天才有余丰约中度雍容俯仰不动声色而义理自胜短章大论无施不可有欲效之不诡则俗不淫则陋终不可及是以独步当世求之古人亦不可多得
　　连开姓名
　　唐杨炯为文好以古人姓名连开如云张平子之谭略陆士衡之所记潘安仁之所赋宜其陋矣仲长綂何足以知之人号防鬼簿
　　各较工拙
　　沈存中笔谭穆修张景同造朝待旦于东华门外方论文次适见有奔马践犬以死二人各记其事以较工拙穆曰马逸有黄犬遇蹄而毙景曰有犬死奔马之下时文体新变二人之语皆拙澁然当时谓之工可叹也
　　张陈相推
　　呉张纮见陈琳作武库赋应机论因与琳书深叹美之琳答曰今景兴在此足下与子布在彼所谓小巫见大巫神气殚矣
　　王苏相诮
　　西清诗话王荆公见蘓东坡醉白堂记曰乃是韩白优劣东坡闻之曰介甫防州学记乃学校防耳
　　不及退之
　　唐李朴题栁集子厚文词淳正虽不及韩退之至气格雄絶亦退之所不及然子厚论著大扺非怨愤必刺毁至辨论语下篇尤害道
　　当学马迁
　　宋唐庚字子西睂州丹棱人尝曰六经以后便有司马迁三百五篇之后便有杜子美文当学司马迁诗当学杜子美
　　中和之气
　　唐许景先常州人能文章张说曰许舍人之文虽乏峻峰激流而词防丰美得中和之气
　　纵横之学
　　邵氏后録东坡中制科王荆公问吕申公曰见苏轼制防否申公称之荆公曰全类战国文章若安石为考官必黜之故荆公后修英宗实録谓苏明允有战国纵横之学
　　求集事类
　　白居易着六帖以陶家瓶数十各题门目作七层架列斋中命诸生求集事类投瓶中倒取抄録成书故纪代无次
　　改换词语
　　见翰林学士
　　羇旅草野
　　韩文公荆南诗集序和平之音淡薄而愁思之声奥妙懽愉之辞难工而穷苦之言易好是故文章尝发于羇旅草野而王公贵人志得意满非性能而好之则不暇以为之
　　台阁山林
　　归田録夏英公尝以文谒盛度度曰子文章有馆阁气异日必显曽端伯云文章虽出于心术之微而实有二等有山林草野之文有朝廷台阁之文山林之文其气枯槁道不得行著书立言者所尚也台阁之文其气温润丰缛乃得位于时者所尚也王安国尝语余曰文章格调须得官样若韩子苍者乃台阁之文岂所谓官样者欤
　　好人讥弹
　　容斋随笔曹子建与杨徳祖书曰世人著述不能无病仆尝好人讥弹其文有不善即时改定昔丁敬礼尝作小文使仆润餙之仆自以才不若人辞不为也敬礼谓仆卿何所疑难文之佳丽吾自得之后世谁相知定吾文者耶吾尝叹此达言以为美谭后任昉为王俭主簿俭自作文令昉防正昉因定数字俭叹曰后世谁知子定吾文正用此语
　　窃人注解
　　郭象传先是注庄子者数十家莫能究其防綂向秀于旧注外为解义敷演竒致大畅风惟秋水至乐二篇未竟而卒象为人行薄以秀解义不传于世遂窃为已注乃自注秋水至乐二篇又易马蹄一篇其余众论或防定文句而已
　　学竒学澁
　　国史补唐元和之后文章则学竒于韩愈学澁于樊宗师歌行则学放旷于张籍诗句则学浅切于白居易学矫激于孟郊学浮靡于元稹俱名为元和体
　　烦句烦字
　　刘知防史通曰公羊传称郤克眇季孙行父秃卫孙良夫跛齐使跛者逆跛者秃者逆秃者眇者逆眇者宜除跛者以下字但云各以类逆者即见此为烦句也史记张苍传云年老口中无齿今盍去年及口中字可以成句而二字妄加此为烦字也
　　文有气骨
　　朱子曰前軰文字有气骨故其文庄浪今人只于枝叶上粉泽如舞讶鼔然其间男子妇人僧道杂色无所不有但都是假底旧见徐端立言石林尝云今世文章只有个减字换字法耳如言湖州必须去州字是减字法也不然则称霅上是换字法也
　　文有法度
　　朱子曰陈后山之文有法度如黄楼铭出当时诸公皆敛袵今人都无他抑扬顿挫
　　唐庚精密
　　宋唐庚为文精密通世务尝作名治察言闵俗存旧等篇学者称之
　　南丰雄浑
　　宋王震南丰文序南丰之文标鸷奔放雄浑瓌伟若三军之期猛兽之抉江湖之波涛烟云之姿状一何竒也
　　滔滔汨汨
　　东坡曰吾之文如万斛泉源不择地皆可出在平地滔滔汨汨虽一日千里无难久则真与石山曲折随物赋形而不可知也所可知者常行于所当行常止于所当止如是而已矣又纲目苏轼与弟辙父洵为文如行云流水初无定质虽嬉笑怒骂之词皆可书而诵之
　　竒竒怪怪
　　宋方岳字巨山号秋崖长于词翰有小藁行于世方澄孙序之曰竒竒怪怪之文如其人磊磊落落之气如其文理宗朝两为文学掌故后出守匡庐秀水二郡
　　记用赋体
　　宋陈后山丛谈退之作记记其事耳今之记乃论也少游谓醉翁亭记亦用赋体按陈师道字无已号后山彭城人为文师曽巩为诗学黄庭坚
　　记用传体
　　范文正公岳阳楼记用对语说时景世以为竒尹师鲁读之曰传竒体耳传竒唐裴硎所着小说也
　　玉界尺
　　五代唐赵光逄以文行知名时号玉界尺
　　锦屏风
　　东斋记夏英公言杨文公之文如锦绣屏风但无骨耳议者谓英公之文如泉水迅急至于汪洋处则不及文公也
　　熟读檀弓
　　黄鲁直曰尝问东坡作文之法坡云但熟读檀弓当得之既而取檀弓一篇读数百过然后知后世作文不及古人如观日月也
　　好读大诰
　　宋景文公未第时为学于永阳僧舍或问曰君好读何书答曰予最好读大诰故景文文多谨严至修唐书其言艰其思苦盖亦有所自欤
　　流軰推许
　　宋王珪字禹玉华阳人弱嵗竒警出语惊人其文章为流軰共推许朝廷典册皆出其手
　　坐客叹誉
　　潘子岳诗话东坡作表忠观碑荆公置座隅叶致逺杨徳逄在坐公曰斯作絶似西汉坐客叹誉不已公曰西汉谁人可拟徳逄曰王褒盖易之也公曰不可草草徳逄复曰司马相如扬雄之流乎公曰相如子云未见叙事典赡如此也直与子长驰骋上下坐客悚然曰毕竟似子长何语公徐曰楚汉以来诸侯王年表也
　　词胜理胜
　　侯希声谓李观之文词胜理韩愈之文理胜词
　　和气英气
　　诗话欧公之文和气多英气少苏公之文英气多和气少
　　表里伊训
　　东坡集诸葛亮出师表简而尽宣而不肆大哉言乎与伊训说命相表里非秦汉而下以事君为容悦者所能至也
　　取法兰亭
　　东坡尝云黄鲁直杂文多取法兰亭
　　文用宫商
　　永明末盛为文章呉兴沈休文陈郡谢晖琅琊王元长以气类相推毂汝南周彦伦善识声为文皆用宫商以平上去入为四声以此制韵不可増减号永明体按元长王融字彦伦周颙字
　　文含清浊
　　梁书范云字彦龙大重何仲言与结忘年交尝谓所亲曰顷观文人质则过俗丽则伤懦其能含清浊中今古见之何生矣仲言逊字云晋平北将军汪六世孙











　　山堂肆考卷一百二十六
　　钦定四库全书
