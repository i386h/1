<!-- { "loadSidebar": true } -->
　　支遁居会稽能仁寺时王羲之作郡遁往访之因与论庄子逍遥篇遁作数千言才藻新竒如花烂发羲之披襟解带留连不能舍
　　绍精密敎
　　无言和尚姓李氏绍祖父精密教法尝持一铁鉢入定呪诵欲晴则鉢内火光烛天遂霁欲雨则鉢中白气上升遂雨蒙氏封为灌顶国师
　　传灯
　　僧以法传度小师曰灯盖以灯喻法谓能破暗也唐诗传灯无白日宋苏州僧道元纉佛祖及近世名人禅语为灯录三十卷
　　刻漏
　　国史补唐僧慧远在庐山以山中不知更漏乃取铜叶制器状如莲花置水盆上底孔漏水半之则沈每昼夜十二沈为行道之节后越僧灵澈得莲花漏于庐山传于江西观察使韦丹唐张乔诗逺公独刻莲花漏犹向山中礼六时
　　乞法乞食
　　梵语云比丘秦言乞士谓上于诸佛乞法资益惠命下于施主乞食资益色身
　　无念无营
　　清异录沙门爱英住池阳村其示人之语曰万论千经不如无念无营时郡娼满莹娘多姿而富情又眞女中麟鳯也进士张振祖以无念无营有情有色制一聮云门前草满无无老牀底钱多有有娘
　　性好林泉
　　唐穆宗时有韬光禅师结茅于杭州灵隐寺西峯与鸟巢布衣为友刺史白居易重其道尝具馔饭之以诗邀云白屋炊香饭荤羶不入家滤泉澄葛粉洗手摘藤花青芥除黄叶红姜带紫芽命师来伴吃斋罢一瓯茶师答曰山僧野性好林泉每向岩阿枕石眠不解裁桃陪玉勒惟能饮水种金莲白云乍可来青嶂明月难敎下碧天城市不堪飞锡到恐惊莺啭画楼前
　　性喜吟咏
　　唐僧灵澈会稽洪氏子也身虽为释性喜吟咏尝从严维学一时名公巨卿多宾礼之终于定山开元寺
　　身坐圆光
　　圆觉大师姓李陇西人家于遂宁之长江师事成都金和尚授以二诀大歴七年忽见端相身坐圆光中远近花木变成莲蕚后端坐而化
　　心如灰
　　髙僧嵬戒行精洁尝有一女子寄宿自称天女以上人有德天遣我来劝勉其意嵬执意贞确一心无扰曰吾心若灰无以革囊见试女乃凌空而去顾曰海水可生须弥可倾彼上人者秉心坚贞
　　即色论
　　世说支道林造即色论畧曰夫色云性也不自有色色不自有虽色而空故曰色即为空色复异空
　　剃头书
　　人劝刘净翁舍俗出家黄山谷云净翁在家出家无俗可舍戏作颂曰净名厐老总垂须君宰元无免破除心若出家身若住何须更觅剃头书又金色女白文殊曰非以自剃髪为出家若能发大精进为除众生一切烦恼是名出家非以阿兰若处独坐思惟名出家能于生死流转中以定慧方便化令解脱是名出家
　　金舌和尚
　　唐金舌和尚赵人睿宗开成间三召不至乃截其舌以进上即命焚之乃为金舌夜哦经如故遂以金舌名之
　　布毛侍者
　　灯録道林禅师有侍者辞去师曰何往曰往诸方学佛法师曰若是佛法此中亦有少许于身上拈起布毛吹之其人遂悟时谓布毛侍者
　　游五台
　　丰干禅师谓寒山子曰汝与我游五台即我同流若不去非我同流曰我不去丰干曰汝不是我同流寒山子却问去五台作什麽曰我去礼文殊寒山曰汝不是我同流又杜顺问一僧云汝去什麽处僧云去五台山又问汝作什麽僧云去礼文殊顺曰文殊不在五台山僧罔测再问在什麽处顺以颂答曰防子漫奔波寻山礼土坡文殊只这是何用覔弥陀
　　超三界
　　僧普实九嵗遇僧话如宿契遂出俗从通禅师居天宁寺携锡遍歴禅席叹曰不超三界非丈夫也自是节食毁形谒石钟会禅师隐杨板山习定一纪出游衡岳升座说法有天花飞坠白鹤翔空之异
　　慧忠三问
　　唐代宗时有西天大耳三藏到京云得他心慧眼帝令与慧忠国师试验三藏见师礼拜师问曰汝得他心通耶汝道老僧心即今在什麽处曰和尚乃一国之师何得却去西川防竞渡师再问汝道老僧心即今在什麽处曰和尚是一国之师何得却在天津桥上看弄猢狲第三问语亦同前三藏罔知去处师叱曰这狐精他心通在什麽处后有僧问赵州曰大耳三藏第三度不见国师心未审在什麽处曰在三藏鼻孔上曰为什麽三藏不见云只为太近
　　曹溪一句
　　法逹念法华经已及三千部六祖曰心迷法华转心悟转法华诵久不明已与人作仇家无念念即正有念念成邪有无俱不计长御白牛车如所有珍财尽属于汝由汝受用更不作父想亦不作子想亦无用想是名持法华经法达喜作偈曰经诵三千部曹溪一句亡未得出世防宁免累生狂
　　吃百顿棒
　　洛甫禅师在夹山典座三年吃百顿棒后来大悟曰斩新日月特地乾坤
　　颂三转语
　　百丈恒和尚有时上堂众才集云吃茶去便下座有时上堂众才集云珍重便下座有时上堂众才集云歇便下座众人罔测百丈作一颂颂此三转语百丈有三诀吃茶珍重歇直下便承当敢保君未彻古禅师云据他三度上堂恰似个好人后作此颂如面上雕两行字老僧与汝注出百丈有三诀贼身已露吃茶珍重歇赃物出来直下便承当敢保君未彻抱赃断事也
　　愿假一乘
　　宋僧自清绍兴中居防山寺性踈狂屡被师责一日谓师曰弟子欲往京都见天子愿假一乘师怒曰粪箕扛汝自清即成一偈云粪箕扛出轿擡回优鉢罗华向日开但愿老僧高着眼管教平地一声雷遂辞去忽一日乘传至奉勅重整山门赐号曰云风和尚按优鉢罗华谓黄白色花也谢无逸诗阎浮檀水心无染优鉢罗华体自香
　　遂精五门
　　高僧传僧督得禅法要遂精五门
　　五禅
　　晁逈道院集禅有五有凡夫禅外道禅小乘禅大乘禅最上乘禅灯录带异计欣上厌下而修者是外道禅正信因果亦以欣厌而修者是凡夫禅悟我空偏眞之理而修者是小乘禅悟我法二空所显眞理而修者是大乘禅若顿悟自心本来清净元无烦恼无漏智性本自具足我心即佛依此而修者是最上乘禅诸方广语有一僧辞归宗往诸方学五乘禅归宗曰我这里有一味禅为甚不学僧曰如何是一味禅归宗便打无为经有三軰禅坐禅为上軰诵经为中軰助众为下軰
　　七众
　　圆觉经七众谓比丘比丘尼式义摩那沙弥室罗末尼此出家五众优婆塞优婆夷此在家二众总谓之七众又比丘比丘尼并在家二众谓之四众又有四道谓果僧菩萨僧佛应化僧圣应化僧也
　　知三生
　　韵府昔有一省郎游法华寺梦至碧岩下老僧前烟穗极防老僧指香烟谓省郎曰此是檀越结愿香烟存而檀越已三生矣第一生宗时剑南安抚官第二生宪宗时西蜀书记第三生即省郎今生也省郎恍然悟自已三生为世人也按佛家以施主为檀越又曰檀那
　　付五戒
　　灯録元珪禅师有异人峩冠而至曰我岳神也稽首乞戒师曰付汝五戒能不淫乎能不盗乎能不杀乎能不妄乎能不遭酒败乎曰能师曰如能是是为佛戒又如説比丘成就六法能以口风吹散雪山
　　礼六时
　　灯録天竺婆修盘头陀一食坐禅不卧六时礼佛清浄无欲二十祖阇夜多欲度之问其徒曰此头陀能修梵行可得成佛耶曰我师精进何不可夜多曰汝师与道远矣设若苦行歴于尘劫皆虚妄之本也其徒作色曰尊者蕴何徳行而讥我师夜多曰我不求道亦不颠倒我不礼佛亦不轻慢我不长坐亦不懈怠我不一食亦不襍食心无所希名之曰道婆修便于言下知归发无漏知果按六时谓自寅至未是也僧规以六时经行六时燕坐经行六时曰幽谷时寅也髙山时卯也日照髙山平地时辰也可中时已也正中时午也鹿苑时未也至申则旦过而退又五行志以从卯至申为六时
　　防三宝
　　蒲州懐岩寺僧昙延年十六身长九尺余垂手过膝目光外射初闻湼槃经便悟防临终遗啓云法王御世最荷深恩防持三宝终始莫二言讫而逝又广语云慧海禅师观察自心一体三宝僧问曰何为一体三寳师曰心是佛佛是法佛法无二和合为僧即是一体三寳
　　三聚
　　衡岳慧思禅师以大小乘定慧等法根引喻后学俾习听忍行奉菩萨三聚戒衣服率用布寒则加以艾北齐天保中驻锡光山县静居山梵天院
　　三皈
　　僧有三皈皈依佛皈依法界皈依僧也
　　云霞思
　　唐诗云霞思独谓禅思也
　　水月心
　　唐诗水月心方寂水月心禅心也又诗野客云为心髙僧月为性
　　竺僊
　　僧贯休诗夜雨山草湿爽籁襍枯木闲吟竺僊偈清絶过于玉
　　禅伯
　　僧善权诗诸宫禅伯唐齐已淮甸诗豪宋惠崇
　　幸民
　　五代汉司勲员外郎李钦明上言古语曰一夫不耕一妇不织必有受饥寒者矣圣化之内且约十万僧尼每日人食二升十万人日费二千石以日计月其数可知每一僧歳中须绢五匹绵五两十万僧计绢五千万匹绵五千万两此軰不耕不蚕实斁大伦臣谓聚僧不如聚兵僧富不如民富经曰圣人在上国无幸民民之多幸国之不幸
　　说客
　　开元修造记会昌之诏不过曰人其人火其书庐其居若夫毗卢遮那宫殿充满十方书入三世于诸境界无所分别彼又安能庐吾庐有大经卷量等三千大千世界藏在一防尘中彼又安能火吾书无我无人无众生彼又安能人吾人黄庭坚曰此上人者如来藏中之说客菩萨藏中之游侠耶
　　不住子
　　僧曰不住子唐诗精庐不住子
　　善宿男
　　秦言僧为善宿男唐言近事男亦云清信士
　　赐紫
　　汉魏之世出家者多着赤布僧迦梨及秣陵诸僧衣色仿西竺皆着黑后周忌闻黑衣之防悉屏去黑色着黄色衣至唐武后以僧法朗译大云经命赐紫袈裟则僧之赐紫自天后始也一说忌黑乃北齐非后周也
　　赐黄
　　僧旧着黑衣元文宗宠爱僧欣笑隐赐以黄衣其徒后皆衣黄故欧阳原元题僧墨菊诗苾刍元是黑衣郎当代深仁始赐黄今日黄花翻泼墨本来面目见馨香按今制禅僧衣褐讲僧衣红瑜伽僧衣葱白瑜伽今应赴僧也
　　给牒
　　唐会要天寳六年五月制僧尼令祠部给牒则僧尼给牒自唐明皇始也
　　纳钱
　　唐食货志肃宗凤翔间郑叔清议以天下用度不充请得召人纳钱给空名度僧道则空名度牒自唐肃宗始也
　　命官
　　事物纪原隋文帝以沙门彦琮为翻经馆学士命僧以官自此始唐以不空为开府仪同三司试鸿胪卿宋太祖加僧元霭朝散大夫阶太宗加法贤试光卿阶朝散大夫
　　赐諡
　　后魏太祖时僧法果卒諡赵胡灵公此僧赐諡之始唐代宗大厯中兴善寺胡僧不空卒諡大慈正广智不空三藏和尚宋咸平中赐法贤諡慧辩法天諡元觉施护諡明悟祥符中又诏志公眞觉大师宜加为道林眞觉太师诏泗州僧伽大师宜加为普照明觉大师
　　僧録
　　洪明集后魏太祖皇始中以沙门法果为僧綂管摄僧徒隋文帝以师贤为僧綂又叅语録后秦姚苌立道防为僧正秩同侍郎元魏以沙门僧显为京师綂隋分置十綂唐罢綂立两録司于京邑谓之僧録
　　僧
　　唐武后延载元年勅天下僧尼祠部此祠部辖僧之始
　　僧封
　　洪明集元魏封法果辅国宜城子加忠信侯安国公唐封不空肃国公僧之得封自后魏太祖始也
　　僧赠
　　元魏法果卒赠老寿将军唐不空卒赠开府仪同三司司空
　　僧译经
