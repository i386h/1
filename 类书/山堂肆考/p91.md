<!-- { "loadSidebar": true } -->
　　父子践署
　　旧唐书韦虚心父子兄弟更践郎署时称郎官家
　　置水明意
　　通典孔若思擢明经歴库部郎中尝曰仕宦至郎中足矣座右置水一石明自足意
　　抱被知高
　　晋魏舒字阳元为尚书郎时郎选或有非其人者论者欲沙汰之舒曰吾即其人也抱被迳出同僚素无清论者咸有愧色谈者莫不咏其高
　　四十不遂
　　唐元稹授罗让员外制昔陶宏景一代之高人始愿四十为尚书郎而犹不遂国朝选者尤用其良
　　三世不遇
　　汉顔驷为郎三世不遇
　　掌籍
　　通典隋开皇三年尚书二十四司各置员外郎一人掌其曹之版籍侍郎阙则厘其曹事又员外谓之散郎亦谓副郎故王鼎制陟中台之局置副郎之聨雍明逺制俾升文昌用副郎选
　　判曹
　　通典晋宋以还尚书省置员外郎分判曹局唐朝弥重其选
　　风流谁继田郎
　　唐郑谷和王员外晴雪早朝诗紫防晴雪恩光绕仗偏随鸳鹭行长信月留寜避晓宜春花满不飞香独看积素凝清禁已觉轻寒让太阳题柱盛名兼絶唱风流谁继汉田郎
　　风流不减杜陵
　　唐韩翃送郑员外诗风流不减杜陵时五十为郎未是迟孺子亦知名下士乐人争唱卷中诗身齐吏部还多醉心顾尚书自有期要路眼看知已在不应穷巷久低眉
　　伯父为累
　　武太后命宰相选郎吏韦嗣立荐岑羲为天官员外郎曰但恨其伯父长倩为累太后曰茍或有才此何所累按长倩先因谏立武承嗣为太子被诛故云为累
　　推官得除
　　续通典开成四年盐铁推官姚朂鞫问河隂诘吏得实除职方员外郎右丞韦温上疏曰郎官朝廷之清选不可以赏能吏






　　山堂肆考卷四十六
<子部,类书类,山堂肆考>
　　钦定四库全书
　　山堂肆考卷四十七　　　明　彭大翼　撰臣职
　　吏部尚书
　　歴代沿革此周礼天官冡宰之职也汉有选部尚书魏改选部为吏部専掌选职右于诸曹尚书唐因隋制吏部尚书掌文官选举龙朔二年改为司列太常伯咸亨初复旧光宅元年改为天官尚书神龙元年复旧天寳十一载改为文部至徳初复旧总判吏部司封司勲考功四曹事宋朝典选之职分而为四文选二曰审官东院曰流内铨武选二曰审官西院曰三班院元丰定制以审官东院为尚书左选流内铨为侍郎左选审官西院为尚书右选三班院为侍郎右选掌文武官选授勲封考课之政令
　　掌建六典
　　周礼太宰之职掌建邦之六典以佐王治邦国
　　表率六曹
　　牋表类尚书总统百度是为古官吏部表率六曹兹为重任
　　班序常尊
　　自汉及魏授此职者咸云吏部尚书若授诸曹尚书直云尚书盖此官班序常尊不与诸曹同也自魏至梁并第三等梁定十八班班多者为贵吏部尚书班十四诸曹尚书班十三
　　衣冠倾属
　　梁书王泰山仲通能接人士人士愿其居选官顷之为吏部尚书衣冠无不倾属
　　可谈风月
　　梁徐勉为吏部尚书尝与门人夜集客有虞昙求詹事官勉正色曰今夕止可谈风月不宜及公事时人服其无私按虞昙集览作虞髙
　　但妨赏适
　　北齐阳休之为吏部尚书谓人曰此官实是清华但烦剧妨吾赏适
　　甄竒録异
　　南史李肃字伟恭甄竒録异荐防后进题目品藻曲有条贯人以此服之及擢为选部尚书号称得才
　　先徳后才
　　隋书牛字里仁为吏部尚书其选举先徳行而后文才进用多称职之吏
　　门阀不遗
　　齐书辛术为吏部尚书性尚贞明取士以才器循名责实新旧参举管库必擢门阀不遗按此齐乃东魏髙洋也
　　餽饷无受
　　南史江湛为吏部尚书家甚贫不营私财馈饷盈门一无所受又晋邓攸为吏部尚书牧马于家庭妻息素食不受一钱
　　六燕一鸿
　　晋陆佃谢吏部尚书启六燕相停试权衡其轻重乙鸿辽逺欲审别其飞翔按九章筭术五雀六燕飞集于衡衡适平一雀一燕而异处则雀重而燕轻又张融曰鸿飞天首辽逺难明楚人以为鳬越人以为鸿
　　丘山沔水
　　分纪唐李尚书乂王尚书丘崔宾客沔掌吏部皆获当时推羙人为之语曰李下无蹊径又曰丘山岌岌连天峻沔水澄澄澈底清
　　愿选敦重
　　陈孔奂为吏部尚书太子叔寳欲以江总为太子詹事奂曰江总有陈陆之才而无园绮之实太子深以为恨乃自言于陈主将许之奂乃启愿选敦重之才以居辅导按园绮谓东园公绮里季也
　　好抑文雅
　　唐戴胄检校吏部尚书好抑文雅奬荐法吏时以寡学为訾
　　周谨亷素
　　晋太康四年诏选曹铨管人才宜得忠恪寡欲抑华崇本者为之尚书朱整周谨亷素以道自居是其人也其以整为吏部尚书
　　清通简要
　　刘义庆世説王濬冲裴叔则二人总角诣钟士季须史去后客问钟曰向二童何如钟曰裴楷清通王戎简要后二十年此二贤当为吏部尚书冀尔时天下无复滞才按濬冲王戎字叔则裴楷字士季钟会字
　　官有定价
　　北史元晖迁吏部尚书専事纳货授官皆有定价大郡二千疋中郡一千小郡五百选人谓之市曹
　　门无私谒
　　唐崔洪为吏部尚书门无私谒
　　顔嗔谢笑
　　谢荘代顔峻为吏部尚书峻容貌严毅常有不可犯之色庄风姿温羙有喧诉者常欢笑答之时人语曰顔吏部嗔而与人官谢吏部笑而不与人官
　　阎口裴手
　　唐裴光庭为相兼吏部尚书时有门下主事阎麟之为光庭腹心吏部选官皆麟之裁见光庭随而下笔时人语曰麟之口光庭手
　　加禄先呵
　　晋王自领选将加荣禄于人必先呵责然后施行若善相眄接必无所与人问其故答曰王爵既加于人又相抚劳便成与主分功若求者不与既无以为恵又不防借顔色即大成怨府
　　被召即拜
　　南史宋少帝即位以蔡廓为吏部尚书辞不拜乃以王徳恵代之恵被召即拜未尝接见宾客有与书求官者輙聚书阁上及去职其封如初时谭者以廓之不拜恵之即拜事虽异而意同
　　各为题目
　　晋武帝泰始中以山涛为吏部尚书涛领吏部十有余年毎一官缺辄择才资可为者启拟数人各为题目而奏之时称山公启事
　　不署纸尾
　　宋武帝永初三年以蔡廓为吏部尚书廓谓傅亮曰选事若悉以见付不论不然不能拜也亮以语徐羡之羡之曰黄散以下悉以委蔡以上故宜共叅同异廓曰我不能为徐干木署纸尾遂不拜注云选按黄纸録尚书与吏部尚书连名时羡之为司空録尚书故廓云然干木羡之小字也沈约曰廓岂不知选按同体义无偏断乎良以主闇时难不欲居通塞之任逺矣哉黄散谓黄门散骑侍郎也
　　不弃大徳
　　唐韦思谦举进士补应城令嵗余调选思谦在官坐以公事未叙进吏部尚书髙季辅曰自居选部今始得此一人岂以小疵而弃大徳遂擢授监察御史
　　未退虚名
　　王隠晋书王戎为右仆射领吏部尚书自戎居选未尝进一寒素退一虚名理一寃枉随时浮沉门调户选
　　特用隠之
　　何法盛晋中兴书吴隠之字处黙少有孝行与太常韩康伯邻居隠之母亡毎哭康伯母辄涕泣悲不自胜既而语康伯曰汝后若居铨衡当用此人及康伯为吏部尚书特进用之遂歴清要
　　惊服漫汉
　　东魏以杨愔典选尝以六十人为一甲愔令其自叙讫不省文簿便次第呼之无有悮者后有选人鲁漫汉自言猥贱独不见识愔曰卿前在元子思坊骑秃草驴经过见我不下以方麴障靣我何以不识卿漫汉惊服
　　揺扇谓王
　　魏元顺为吏部尚书时朱晖素事髙阳王雍欲以为廷尉评频烦托顺顺不为用雍抚几而怒顺揺白羽扇徐谓雍曰髙祖迁宅中土剏定九流官方清浊轨仪万古而朱晖小人身为省吏何合为廷尉清官雍曰身为丞相録尚书如何不得用一人为官顺厉声曰殿下必欲如是顺当依事奏闻
　　举扇扫客
　　齐书萧子显为吏部尚书负才气见凡流宾客不与交言但举扇一挥而已衣冠切恨之
　　作九班制
　　晋刘颂字子雅为吏部尚书作九班之制以别尊卑为裴頠所驳
　　试三铨法
　　唐开元十三年吏部为十铨选举至宣宗即位赦书曰吏部三铨选士祗凭资考多匪实才许观察使刺史有竒才异能之士开荐试用三铨谓尚书铨及侍郎二人分为中铨东铨也
　　游处不杂
　　梁袁昻雅有人鍳游处不杂及为吏部尚书梁帝曰齐明帝用卿为黑头尚书朕用卿为白头尚书
　　请托不隠
　　唐魏知古本起小吏姚崇荐之以至为相崇意轻之请知古出摄吏部尚书知东都选事崇二子分司东都有所请托知古归悉以闻他日上问崇卿子何官才性何如崇揣知上意对曰臣三子两在东都为人多欲而不谨是必以事干知古臣未及问之耳上问安从知之对曰知古防时臣尝卵而翼之臣子愚以为知古容其为非故敢干之耳上于是以崇为无私而薄知古欲斥之崇固请曰陛下赦臣子无状已为万幸茍逐知古累圣政矣上许之竟罢为工部尚书
　　九品官人
　　魏陈羣为吏部尚书制九品官人之法
　　四等进人
　　宋李清臣为吏部尚书尝取百余人第为徳行政事文学议论四等以进
　　执心平当
　　晋刘雄字公平迁吏部尚书执心平当无少私曲
　　居身清正
　　南齐褚为吏部尚书居身清正在选部门庭萧索宾客罕至毎出入左右常捧一黄纸防风吹纸已殆尽
　　毛玠易俗
　　魏毛玠与崔琰并典选举用皆清正之士由是天下士莫不以亷节自励时有长吏还者垢面羸衣常乗柴车魏武尝叹曰孤之法不如毛尚书使吏部用心如玠风俗之易不难
　　巨源趋时
　　唐韦巨源为吏部尚书时要官缺执政欲以次用其亲戚巨源秉笔当除十人皆宰相近属杨再思曰吾等诚负天下巨源曰时当尔耳
　　啓借鼓吹
　　梁蔡徴拜吏部尚书啓后主借用鼓吹答曰军乐有功乃授徴不自揆量紊乱朝章然其父景歴既有缔搆之功宜如其启
　　悉备仪注
　　隋书牛拜吏部尚书仁夀二年献皇后崩王公以下不能定其仪注杨素谓乃旧学时贤所仰今日之事决在于公乃不拜让斯须之间仪注悉备素叹曰衣冠礼乐尽在此矣非吾所及也
　　作考课法
　　魏卢毓字子家为吏部尚书文帝诏选举莫取有名者名如画地作饼不可啖也毓对曰名不可以得异人而可以得常士常士兴教慕善然后有名名非所当疾也今考绩之法废而以毁誉为进退故真伪混淆虚实相帝纳其言诏作考课法
　　用循资格
　　唐开元十八年以裴光庭兼吏部尚书先是选司注官惟视其人之能否或不次超迁或老于下位有出身二十年不得禄者光庭始奏用循资格无问能否选满则注非负谴者有升无降庸愚皆喜谓之圣书而才俊之士无不怨叹宋璟争之不能得
　　李重着箴
　　晋李重字茂曽为吏部尚书着箴置之左右
　　李刋令
　　晋李字伯重为吏部尚书正身率职刋定选例而着于令
　　请禁骄恣
　　晋安帝隆安中防稽世子元顕以星变解録尚书事复加尚书令吏部尚书车以元显骄恣白防稽王道子请禁抑之元显问道子曰车武子屏人言及何事道子怒曰尔欲幽我不令与朝士语耶元显出谓其徒曰间我父子惧自杀
　　不畏强御
　　唐中宗景龙四年以宋璟为吏部尚书李乂卢从愿为侍郎皆不畏强御请谒路絶人服其公
