<!-- { "loadSidebar": true } -->
　　宋楼钥新昌县丞防壁记余表弟汪履道丞新昌寻前人名氏自绍兴末年得李君结而下凡十余人以壁记为请报之曰昌黎蓝田有记尚可着茟乎书再来曰蓝田之文诚美矣殆有激而言不然既曰丞于一邑无不当闻而崔斯立乃日哦二松之间丞果谁负也我先人季父及吾兄皆尝为之率以勤干贰其令有声于时是邑虽小思继家声受职以来勉于所事惟恐无尺寸自见以及吾民诚知古今事不类人才有髙下顾虽欲求一日扫溉之暇不可得未可以蓝田之言为当也余读书莞然笑曰子之言有理勉防其以此记之
　　主簿
　　歴代沿革汉晋以来有主簿皆令长自调用自隋始置之唐赤县置二人他县一人武徳初以流外为之至髙宗始以为品官由吏部选授宋开寳三年诏诸县千戸以上置令簿尉四百户以上置令尉令知主簿事四百戸以下者置簿尉簿兼知县事
　　职司符印
　　白六帖职司符印主掌簿书又非熊送张主簿诗松窓久是餐霞客山县新为主印官
　　紏正非违
　　唐职林主簿紏正县内非违
　　孙寳徙舎
　　前汉书孙寳字子严颍川鄢人以明经为郡吏御史大夫张忠辟寳为属欲令授子经更为除舎设储偫孙寳自劾去忠心内不平后署寳主簿寳徙入舎祭灶请比隣甚恱忠恠之使所亲问寳前大夫为君设除大舎子自劾去者欲为髙节也今两府髙士俗不为主簿子既为之徙舎甚恱何前后不相副也寳曰髙士不为主簿而大夫以寳为可一府莫言非士安得独自髙前日君男欲学文而移寳自近礼有来学义无往教道不可诎身诎何伤且不遭者可无不为况主簿乎忠闻之大慙荐寳为议郎迁谏议大夫
　　景仁弹筝
　　晋谢景仁为豫州主簿在桓阁下闻其善弹筝呼之既至取筝与弹因歌秋风意气殊适以此大竒之
　　擡头不得
　　唐张彖豋科为华隂簿乃为守令所抑叹曰大丈夫有凌云盖世之志而拘于下位若立身矮屋之下使人擡头不得遂弃官而去
　　物色无差
　　唐顔春卿调犀浦主簿尝送徒于州亡其籍至廷口记物色凢千余人无所差长史陆象先异之
　　忧人误死
　　晋习凿齿为桓温主簿温有大志值有知天文者至温问国家祚运答曰方永温不恱异日送绢一匹钱五千其人驰诣习曰乞为标碣棺木习问其故曰赐绢一疋令仆自裁钱五千以置棺耳习曰君几误死以绢戏君以钱供道中资是听君去耳其人大喜诣温请别告以习言温笑曰习忧君误死君岂误活时语曰徒三十年读儒书不如一诣习主簿
　　诉父被诬
　　唐穆賛字相明释褐为济南主簿时父宁为和州刺史以刚直不屈于亷访使遂被诬贬泉州司户賛奔赴阙庭号泣上诉诏御史覆问宁方得雪诏曰令子申父之寃宪臣奉君之命楚劒不冲于牛斗秦防自洗于尘埃賛由是知名
　　栖鸾
　　东汉仇香考城令王涣署为主簿谓之曰枳棘非鸾鳯所栖百里非大贤之路他时论道岩廊非主簿而谁宋楼钥送刘仲起主簿诗刘郎鸾栖海濵邑不减向来人姓习凛然躯干即之温语恐伤人中有立论交虽厚笑甘醴御吏以严如束湿公余黄卷频卷舒艺圃工夫日加葺
　　除虎
　　唐顾少连字夷仲为豋封主簿邑有虎孽民患之少连命塞防阱独移文岳神虎不为害
　　得佳壻
　　唐杨于陵字达夫汉太尉震之裔释褐为句容主簿时韩滉节制金陵于陵以属吏谒谢滉甚奇之谓其妻桞氏曰夫人常欲择佳壻吾阅人多矣无如杨主簿者竟以女妻之后于陵为户部尚书
　　得伟人
　　宋薛奎守蜀或问入蜀所得曰得一伟人当以文学名世盖谓范镇也镇举进士为新安主簿
　　客舎题壁
　　唐韩琬少负才华长安中为髙邮主簿使于都场以州县徒劳率然题客舍壁曰筋力尽于髙邮容色衰于主簿岂言行之缺而友朋之过欤景龙中自亳州司户应制集于京吏部贠外蒋钦绪考琬策入髙等谓琬曰今日非友朋之过欤余昔尝与魏知古崔璩卢藏用聴湼槃经于大云寺防食之旧舍偶见题壁诸公曰此髙邮主簿叹后时耶顾问主人方知足下蓄意祈以相汲今日方申琬谢曰士感知已岂期十年之外见君子之深心乎
　　道旁折竿
　　宋程明道再调江宁府上元主簿常曰一命之士茍存心于利物于人必有所济始至邑见人持竿道旁以黏飞鸟取其竿折之及罢官舣舟郊外有数人共语自主簿折竿乡民子弟不敢畜禽鸟不严而令行大率如此
　　以文辞显
　　唐魏谷倚为太原主簿与晋阳簿富嘉谟新安簿吴少防友善皆以文辞显名时称北京三杰
　　以才名称
　　宋程伯淳主鄠县簿张山甫主武功簿与万年主簿朱光庭皆以才名称关中号为三杰
　　王佐才
　　唐李栖筠有王佐才为冠氏主簿太守李岘视若布衣交
　　公辅器
　　宋张升字杲卿少力学有志操为营丘簿留守王曽以为有公辅之器
　　遇事蠭锐
　　唐李畬为泛水主簿遇事蠭锐甚有声称虽村童厮飬一阅无不知替代姓名累转国子司业
　　落笔马奔
　　黄山谷送谢主簿诗竟陵主簿极多闻万事不理专讨论涧松无心古须鬛天球不琢中粹温落笔尘沙万马奔剧谈风霆九江翻
　　徐坚寛厚
　　唐万年主簿徐坚字元固莅政以寛厚称
　　李景忠荩
　　外史梼杌王建僭蜀李景上封事以为睂山主簿制曰旌其忠荩之心委以髯须之职崔豹古今注云羊名髯须主簿
　　赋鸽
　　唐徐浩为鲁山主簿张说尝称其才荐为集贤校理见其喜雨及五色鸽赋咨叹曰后来之英
　　控驴
　　宋韩政亿李叅政若谷未第时俱贫同赴京就试共有氊一席一割分之每出谒更迭为仆李先豋第授许州长社县主簿赴官自控妻驴韩为负一箱将至长社三十里李谓韩曰恐县吏来箱中只有钱六百以其半遗韩相持大哭后举韩亦登第皆至叅知政事
　　长者车
　　杜工部对雨邀许主簿诗座对贤人酒门聴长者车相邀愧泥泞骑马到阶除
　　高士轩
　　宋朱晦庵为同安主簿廨有燕坐之室更名曰髙士轩以令甲内凢簿所当为者大书掲之楣间当路尊敬不敢以属吏待之
　　贾岛诗碑
　　唐贾岛为长江主簿有诗名人为立诗碑
　　存亮字原
　　唐萧存亮为常熟主簿顔真卿在湖州与存亮及陆鸿渐等讨摭古今韵字所原作书数百篇
　　好礼知言
　　唐鹿城主簿潘好礼慕徐有功之为人乃著论称有功贤于张释之其略曰释之为廷尉天下无寃人徐公之断狱亦天下无寃人然释之所行甚易徐公所行甚难难易之间优劣可知矣君子以为知言
　　孙觉除害
　　宋孙觉字莘老髙邮人豋进士第调合肥主簿嵗旱州督民捕蝗觉言民方艰食若以米易之是为除害而享利守从之
　　不敢躁进
　　宋嘉定中呉渊为建德主簿丞相史弥逺馆留之语竟日大悦谓渊曰君国器也今开化新置丞欲以此处君渊对曰甫得一官何敢躁进弥逺为之改容
　　不欲诡随
　　宋王衡仲丰城人为新昌主簿居官不诡随尤善推类以得事情
　　不附官长
　　宋吕诲为旌德县簿为小官不肯附官长人以是知其逺到
　　不避形迹
　　宋任伯雨字徳翁尝为施州清江簿事有戾于民者不避形迹极言于令邑赖以治
　　诣朝白事
　　宋呉择仁字智夫为开封雍丘簿元祐中金水河堤壊十六县皆选属主役独择仁诣朝堂白事宰相范纯仁异之曰簿领中乃有是人
　　诣阙陈言
　　宋安丙淳熙中调大足主簿秩满诣阙陈蜀利害十五事言甚剀切
　　灭佛首光
　　程明道任京兆鄠县簿南山僧舎有石佛嵗传其首放光男女聚观昼夜杂处为政者畏其神莫敢禁先生诘其僧曰吾闻石佛嵗现光俟复现当取其首就观之自是不复有光
　　碎妖人像
　　宋呉县主簿孙子秀日诣学宫与诸生讨论义理有妖人自称水仙子秀往焚其庐碎其像沈其人于太湖曰实汝水仙之名矣妖遂絶
　　商英平蛮
　　宋张商英初调通州簿渝州蛮反诏运使张诜讨之惟王衮未降公言于诜曰蛮亦人耳以祸福谕之宜聴诜檄公行王衮见而下拜蛮遂平以赵清献公荐召赴阙初对即袖草茅忧国书以进擢光禄寺丞
　　陈襄辨盗
　　宋陈襄字述古为浦城主簿摄令事人有失物捕偸儿数辈莫知的为盗者襄绐之曰某庙钟至灵能辨盗犯者扪之辄有声乃引偷儿诣钟所祭祷隂涂墨钟上而以帷蔽之命其逐一引手入帷摸之出视手一人手无墨叩之遂服盖恐钟有声不敢摸也
　　人号入铁
　　齐许錞性识明速达于从政尝为司徒主簿以其能判人号入铁主簿
　　人称明镜
　　宋朱光庭为万年主簿有学行人以明镜称
　　擒投尸贼
　　宋丰城主簿杨告邑有贼杀人投尸于江人畏不敢言告亲往擒之
　　服藏钱民
　　程明道主鄠县簿令以其年少未知之民有借其兄宅以居者发地中藏钱兄之子诉曰父所藏也令曰此无证佐何以决之明道问曰尔父藏钱几何时曰四十年矣彼借宅居几何年曰二十年矣即遣吏取钱十千视之谓借宅者曰今官所铸钱不五六年即遍天下此钱皆尔未藏前数十年所铸何也其人遂服令大奇之
　　画法均税
　　程明道主上元簿近府美田皆为贵家富室以厚价薄其税而买之故田税不均先生为县令画法民不之扰而一邑之税以均
　　凖法蠲租
　　宋周宪之为益都簿外邑诉水灾州檄公检视蠲放守者吝于税少辄大言曰若多放一粒即当奏劾宪之躬行田畴所伤果多悉凖法蠲放之
　　善兵
　　乌台诗话宋谢艾以书生善用兵为西凉主簿东坡有诗圣朝若用西凉簿白羽犹能効一挥
　　勤职
　　宋袁廓为西平县主簿勾稽漏籍得民丁万余州将荐其勤职迁上蔡令
　　辨疑狱
　　宋周敦颐尝为分宁主簿有疑狱一讯立辨邑人惊诧曰老吏不如也后知南昌县邑人咸曰是能辨分宁狱者吾属得所诉矣
　　絶私谒
　　元滏阳主簿李起岩劝民兴学谕民孝弟廉耻书絶私谒三字于门见者惮之
　　活死罪囚
　　宋李士衡为鄠县主簿田重进守京兆命士衡鞫死囚五人活者四人重进即其家谓曰子有隂隲此门当髙大之
　　养前生母
　　夷坚志宋叶文鳯温陵人登进士第调官天台簿途遇生日于旅馆假寐梦人请吃麻糍既觉闻隣居老妪号哭问之妪云今日乃亡児忌辰作麻糍祭享感伤耳文鳯问儿所业乃曰吾儿业儒诗经旧文尚存叶自思生与其子死日同诗经又同命取旧稿视之又与叶及第程文一字不差叶因拜妪为前生之母奉至任所终飬
　　叶颙逊劳
　　叶颙字子昻宋绍兴中为南海主簿摄尉事盗发州檄廵尉与颙同捕巡尉获盗十数人归劳于颙颙曰掠美欺君幸赏三者皆罪不忍为也府帅曽开大喜曰仕不求达劳而能逊叶主簿宰相器也
　　李衡投劾
　　宋呉江簿李衡有部使者怙势作威侵刻下民衡不忍以敲扑迎合投劾于府拂衣而归
　　勾销名簿
