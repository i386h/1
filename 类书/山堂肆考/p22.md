<!-- { "loadSidebar": true } -->
　　隋炀帝大业十二年五月五日百僚多馈珍玩纳言苏威独献尚书或譛之曰尚书有五子之歌威意甚不逊帝怒顷之问伐髙丽事威对曰愿不发兵但赦羣盗自可得数十万兵遣之东征帝不怿曰老革多奸以贼脇我且复隠忍后月余有奏与突厥隂图不轨者竟除名按革兽皮也老革皮色枯瘁之形
　　各献服玩
　　唐代宗记端午日羣臣各献服玩上谓李泌曰先生何独无献泌曰臣自巾至履皆陛下所赐所余独一身耳上曰朕所求正在此既献其身当惟朕所用不为卿有矣
　　朱索
　　续汉书五月五日以朱索为门户饰以止恶气风俗通端午日以五色丝系臂辟鬼及兵且令人不病疫一名长命缕一名辟兵缯一名五色缕一名朱索提要録北人端午日以防丝结合欢索纒手臂宋章简公皇帝阁帖子清晓防披香朱丝续命长一丝增一嵗万缕献君王又曰茧馆初成长命缕珠囊仍带辟兵缯
　　赤符
　　抱朴子曰或问辟五兵之道曰合以五月五日作赤灵符着于心前今钗头符是也王沂公夫人阁帖子欲谢君恩郤无语心前笑指赤灵符欧阳公诗五兵消以徳何用赤灵符章简公帖子桃印敞金扉鸣环茧馆归又云赤符神印穿金镂团扇鲛销画凤文
　　夏至
　　按十一月冬至为一阳十二月大寒为二阳正月雨水为三阳二月春分为四阳三月谷雨为五阳四月小满为六阳至五月六阳剥尽一隂始生乃隂阳交防之时故谓之夏至月令阳生于子而日渐长至午则极而长之极至也天文志周天三百六十五度北极出地上三十六度南极入地下亦三十六度日行中道为黄道北至东井去极近南至牵牛去极逺东至角西至娄去极中仲夏日行北至东井去极最近故曰日北至而其出入与地之寅戌相当是以景短而晷长昼刻多而夜刻少是为夏至三礼义宗夏至有三义一以明阳气之至极二以明隂气之始生三以见日行之北至枢要云日光曰景日影曰晷日永
　　虞书敬致日永星火以正仲夏厥民因鸟兽希革注云敬致周礼所谓致日盖以夏至之日中祠日而识其景也日永昼六十刻也星火东方苍龙七宿火谓大火夏至昏之中星也正者夏至阳之极午为正阳位也因者析而又析以气愈热而民愈散处也希革鸟兽毛希少而革易也
　　景短
　　汉律厯志日道敛北去极弥近其景弥短近短乃极夏乃至焉
　　禬凶荒
　　周礼春官家宗人以冬日至致天神人鬼以夏日至致地示物鬽以禬国之凶荒民之札防注云天人阳也地物隂也阳气升而祭鬼神隂气升而祭示物鬽禬除禳也
　　施命令
　　鲁恭曰君以夏至之日施命令止四方行者所以助防隂也
　　景风
　　京房易占夏至景风用事
　　离气
　　易通卦验夏至日中赤气出直离此正气也出右万物半死出左赤地千里
　　悬土炭
　　史记天官书孟康注先至三日悬土炭于衡两端轻重适均冬至日阳气至则炭重夏至日隂气至则土重
　　寝兵鼓
　　蔡邕独断夏至寝兵鼓身欲寜志欲静故不听事
　　着五防
　　风俗通夏至着五防辟兵题曰游光游光厉鬼也知其名者无瘟疾
　　陈八音
　　东汉律厯志天子尝以至日御前殿合八能之士陈八音听乐均度占晷景钟律权土炭仿隂阳也
　　刋阳木
　　周礼秋官柞氏掌攻草木及林麓夏至日令刋阳木而火之冬日至令剥隂木而水之
　　玉律
　　东汉律厯志殿中气用玉律十二惟二至日乃
　　六月
　　六月斗建未未味也言万物向成而有滋味也是月曰季夏亦曰徂暑日在栁昏火中旦奎中其日丙丁其虫羽其音徴律中林钟日月防于鹑火
　　西猎
　　太公金匮纣以六月猎于西土发民逐禽或諌曰今六月天务覆施地务长养而发民逐禽元元之命悬于野君践一日之苗则民百日不食天子失道后必无福纣以妖言而诛之天暴风雨拔木折屋
　　北伐
　　诗小雅周宣王北伐诗曰六月栖栖戎车既饬四牡骙骙载是常服玁狁孔炽我是用急王于出征以匡王国
　　温风始至
　　礼月令季夏之月温风始至蟋蟀居壁六经天文编子位一阳虽生而未出乎地至寅位泰卦则三阳之生方出地上而温厚之气从此始焉已位乾卦六阳虽极而温厚之气未终午位一隂虽生而未害于阳必至未位遯卦而后温厚之气始尽也至极也言温厚之气至季夏而始极也按蟋蟀一名蛬一名蜻蛚即今之促织生于土中此时羽翼未成但居于穴之壁至七月则能逺飞而在野矣
　　大雨时行
　　月令是月也土润溽暑大雨时行烧薙行水利以杀草如以热汤可以粪田畴可以美土疆
　　登取鼋
　　月令季夏之月命渔师伐蛟取鼍登取鼋命泽人纳材苇命妇官染采黼黻文章必以法故
　　流金烁石
　　南史梁元帝与武陵王书季夏烦暑流金烁石
　　重阳上升
　　王粲暑赋惟林钟之季月重阳积而上升
　　太隂内闭
　　晋夏侯湛大暑赋林钟统律祝融纪节蒸泽外熈大隂内闭
　　莎鸡振羽
　　诗豳风六月莎鸡振羽按莎鸡一名梭鸡又名络纬俗名络丝娘头小而羽大有青褐二种率以六月振羽作声如纺绩故名
　　雏鹰习飞
　　月令季夏之月鹰乃学习腐草为萤注云学习雏学数飞也腐草为萤离明之极故幽类化为明类也
　　伏日
　　隂阳书夏至后第三庚为初伏第四庚为中伏立秋后初庚为末伏
　　骄阳
　　杜诗三伏忽已过骄阳化为霖欲归瀼西宅沮此江浦深
　　畏景
　　王言史诗曲池煎畏景高阁絶防颷潘岳诗南陆迎修景朱明送末垂初伏启新节隆暑方赫曦
　　金畏于火
　　厯忌释伏者何也金气伏藏之日也四时代谢皆以相生立春木代水水生木立夏火代木木生火立冬水代金金生水至于立秋以金代火金畏于火故至庚日必伏庚者金故也
　　隂廹于阳
　　顔师古曰伏者谓隂气将起廹于残阳而未得升故为藏伏因名伏日
　　割肉自誉
　　见社日
　　炮羔自劳
　　汉杨恽字子幼报孙防宗书曰田家作苦嵗时伏腊烹羊炮羔斗酒自劳酒后耳热仰天拊缶而呼乌乌按李斯上书击瓮叩缶弹筝拊髀而呼乌乌快耳者真秦声也关中旧有此曲
　　食粥
　　世説郄嘉宾三伏之月诣谢公炎暑熏赫虽复当风交扇犹沾汗淋漓谢着故绢衣食热白粥晏然无异
　　进饼
　　荆楚嵗时记伏日进汤饼名为辟恶
　　磔狗御灾
　　史记诸侯年表秦徳公二年初作伏祠磔狗邑四门以御蛊灾
　　养羊供费
　　潘安仁闲居赋养羊酤酪以供伏腊之费
　　封功臣
　　汉书高祖用良平防还定三秦席卷天下论功定封金帛宠异重复令自择伏日不同凡俗
　　闭厉鬼
　　东汉和帝永元六年初令伏闭尽日汉官旧仪伏日厉鬼行故尽日闭不干他事
　　祠黄石公
　　史记张良见下邳圯上老父出一编书曰读是则为王者师后十三年孺子见我济北谷城山下黄石即我矣遂去之旦视其书乃太公兵法也良后十三年从高帝过济北果见谷城山下黄石取而葆祠之留侯死并葬黄石冢每上塜伏腊祠黄石
　　诫褦襶子
　　程晓伏日诗平生二伏时道路无行车闭门避暑卧出入不相过今世褦襶子触热到人家主人见客来颦蹙柰此何摇扇臂中痛流汗正滂沱传诫诸高明热行宜见诃按褦襶凉笠也褦襶子者言戴凉笠之人也
　　避暑饮
　　魏文帝典略大驾都许使光禄大夫刘松北镇袁绍军常以盛夏三伏之际与绍昼夜酣饮以避一时之暑故河朔有避暑饮
　　困热赋
　　晋稽含困热赋序三伏之节始奏商秋之辰未期下里贫生居室卑狭陋巷不来清风短庑不足增廕并天而寒暑殊同世而忧乐异
　　建冰台
　　邺中记石季龙于冰井台藏冰三伏之月以冰赐大臣按冰井铜雀金虎三台皆曹操建在彰徳府临漳县
　　琢冰山
　　天寳遗事杨氏子弟每至伏中取大冰使匠琢成山周围于宴席间客虽酒酣而各有寒色至有挟纩者又以冰缕凤兽之象送王公家冰以药固之数日不消溃
　　麦荐祖
　　汉崔实四民月令初伏荐麦于祖祢
　　荷叶饮賔
　　杂俎魏正始中郑公慤三伏之际率賔僚避暑取荷叶盛酒以簮刺叶令与柄通屈茎轮囷如象鼻与賔僚傅噏之名曰碧筒酒厯下人皆效之至今厯城北有使君林

　　山堂肆考卷十一
　　钦定四库全书
　　山堂肆考卷十二　　　　明　彭大翼　撰时令
　　立秋
　　孝经纬斗指西南维为立秋
　　迎西郊
　　礼月令先立秋三日太史谒之天子曰某日立秋盛德在金天子乃斋立秋之日天子亲帅三公九卿诸侯大夫以迎秋于西郊
　　礼西方
　　周礼春官宗伯以白琥礼西方注云立秋为白精之帝故白琥以象秋气之严肃
　　鹰击
　　元命苞立秋鹰隼击
　　防祭
　　汉书音义防以立秋日祭兽王者亦以此日猎兽祭宗庙按尔雅防似貍或曰虎五指为防栁子曰防畏虎虎畏罴
　　化萤
　　易通卦验立秋腐草化为萤
　　斩牲
　　汉礼仪志立秋日迎郊毕始威武斩牲于东门荐陵庙
　　舞云翘
　　汉礼仪志立秋迎气西郊乐奏黄钟之宫歌西颢舞云翘育命所以养时训也
　　戴楸叶
　　梦华录京师立秋满街卖楸叶妇女儿童皆剪成花様戴之
　　去奸恶
　　汉孙寳字子严为京尹以立秋日署侯文为东郡督邮入见勑曰今日鹰隼始击当顺天气去奸恶以成严霜之诛
　　习战阵
　　汉礼仪志立秋日习战阵之仪名曰防刘
　　莲谢栁疎
　　唐司空曙立秋诗花酣莲报谢叶在栁呈疎按曙字文明广平人
　　干胎坎没
　　五行休王论立秋坤王兑相干胎坎没艮死震囚巽废离休
　　秋
　　前汉律厯志秋揫也言物揫敛乃成熟也纂要秋曰白藏亦曰三秋九秋素秋素商髙商景曰朗景澄景清景时曰凄辰节曰素节商节
　　少昊执矩
　　汉魏相上书西方之神少昊乗兑执矩司秋淮南子曰秋为矩方者所以矩万物也前汉律厯志义者成成者方故为矩也
　　蓐收按辔
　　昭明文选少昊司辰蓐收按辔按少昊金天氏金德之君也蓐收少昊之子名该金官之臣也
　　日行西陆
　　日通统图日行西方曰西陆
　　斗指西方
　　鹖冠子曰斗柄西指天下皆秋
　　泛昆明池
　　见夏
　　登慈恩塔
　　唐髙宗时凡天子游幸秋登慈恩浮图众僧献菊花酒称寿
　　凄日
　　诗小雅秋日凄凄百卉具腓
　　清风
　　周语火见而清风戒寒
　　降霜
　　淮南子曰秋三月青女乃出主降霜雪
　　揖月
　　天子春朝日秋夕月朝日以朝夕月以夕瓉注云郊泰畤平旦出竹宫揖日其夕西南向以揖月
　　收温
　　湛方生秋夜词秋夜清白兮播商气以收温
　　涤暑
　　李颙悲四时秋日兮火流天而涤暑风入林而疎条
　　气萧瑟
　　宋玉屈原弟子楚大夫也闵其师忠而放逐故作九辩以述其志曰悲哉秋之为气也萧瑟兮草木揺落而变衰憭栗兮若在逺行登山临水兮送将归泬寥兮天髙而气清寂寥兮收潦而水清
　　容清明
　　宋欧阳公秋声赋夫秋之为状也其色惨淡烟飞云敛其容清明天髙日晶其气栗烈砭人肌骨其意萧条山川寂寥故其为声凄凄切切呼号奋发草拂之而色变木遭之而叶脱
