<!-- { "loadSidebar": true } -->
　　拾遗记穆王巡行天下驭八龙之骏一名絶地足不践土二名翻羽行越飞禽三名奔宵夜行万里四名超影逐日而驰五名逾辉毛色炳燿六名超光一形十影七名腾雾乘云而行八名挟翼身有肉翅
　　汉文九良
　　西京杂记文帝自代还有良马九匹皆天下骏足其名曰浮云赤电絶羣逸骠紫燕緑駬龙子驎驹絶尘号为九良一曰九逸又曰九龙
　　六属
　　周礼校人掌王马之政辨六马之属种马一物戎马一物齐马一物道马一物田马一物驽马一物注云种马马之善育者玉路驾种马戎路驾戎马金路驾齐马象路驾道马田路驾田马驽马给宫中之役
　　五体
　　杂俎马有五体曰轮鼠曰外鳬曰乌头曰龙翅曰虎口
　　禁原蚕
　　周礼马质禁原蚕注云原再也天文房为天驷辰则大火蚕书蚕为龙精月值大火则浴其种是蚕为马同气莫能两大禁再蚕者恐伤马也埤雅蚕四月死五月再生蚕盛则马病故周官禁原蚕
　　祭天驷
　　周礼夏官春祭马祖执驹夏祭先牧颁马攻特秋祭马社臧仆冬祭马歩献马讲驭夫注云马祖天驷星也先牧始教人牧马者马社廐中土臧马步神为灾害马者讲择其良者以献于王也
　　齿路有诛
　　曲礼步路马必中道以足蹙路马刍有诛齿路马有诛注云步谓行步而调习之蹙与蹴同齿评量路马之年数路一作辂
　　见辂必式
　　汉书万石君过宫门必下车趋见辂马必式焉
　　知马将佚
　　家语鲁定公问于顔回曰子不闻东野毕之善御乎对曰善则善矣然其马将佚公曰何以知之囘曰臣以政知之昔者帝舜巧于使民而造父巧于使马舜不穷其民造父不穷其马故舜无佚民造父无佚马今东野毕之御也上车执辔防体正矣步骤驰骋朝礼毕矣歴险致逺马力尽矣然犹求马不已臣以此知之
　　知马必败
　　左僖十五年秦晋战于韩晋惠公乗小驷郑入也庆郑曰古者大事必乗其产生其水土而知其人心安其教训而服习其道今乗异产以从戎事进退不可周旋不能君必悔之弗听及战公马还泞而止
　　埋以敝帷
　　礼檀弓仲尼之畜狗死使子贡埋之曰吾闻敝帷不弃为埋马也敝盖不弃为埋狗也丘也贫无盖于其封也亦予之席毋使其首陷焉
　　置于华屋
　　楚王有爱马衣以文绣置华屋下席以露牀啖以脯马死欲以大夫之礼葬之乐人优孟入殿门大笑曰请以君礼葬之使诸侯闻之皆知大王贱人而贵马也王悟乃以属太官无令天下知闻
　　卫文三千
　　诗风秉心塞渊騋牝三千此诗言卫文公操心诚实而渊深故所畜之盛如此按马八尺以上为龙七尺以上为騋六尺为马
　　唐皇四百
　　唐明皇教舞马四百蹄分左右部俱有名称曰某家骄其曲曰倾杯乐马皆衣以锦绣络以金铎毎作乐奋首鼓尾纵横应节禄山取数十匹归范阳后为田承嗣所得不知其伎也一日大飨乐作马闻乐而舞廐人以为妖击之而毙
　　邢伯识声
　　左襄十八年晋侯伐齐齐夜遁邢伯告中行伯曰有班马之声齐师其遁注云班别也夜遁马不相见故作离别之声
　　齐桓用智
　　韩子曰齐桓公伐孤竹春往冬还迷惑失道管仲曰老马之智可用乃放马而随之遂得道
　　窃马而献
　　左定三年唐成公如楚有两肃爽马子常欲之弗与三年止之唐人或相与谋请代先从者许之饮先从者酒醉之窃马而献之子常乃归唐侯
　　数马以对
　　汉书石庆为太仆御出上问车中几马庆以防数马毕曰六马
　　非子善养
　　周孝王时恶来之后有非子者好马善息养之王命主马汧渭之间马大蕃息王封为附庸之君邑于秦秦之先始于此
　　大丙能御
　　淮南子曰若夫钳且大丙之御除辔衔去鞭弃防车莫动而自举马莫使而自走日行月动星耀而运电奔而鬼腾过归鴈于碣石轶鶤鸡于姑余非虑思之察手爪之巧也嗜欲形于胸中而精神逾于六马此以弗御御之也
　　遗风
　　吕氏春秋青龙之疋遗风之乗非天子不可得而具又文选双瞳夹镜两颧协月夹镜协月皆神马之相也
　　绕日
　　见日又淮南子曰日之行也不见其移也骐骥背日而驰草木为靡悬峰为薄而日在其前矣注云悬峰马蹄下鸡舌也又杂俎马夜眼名附蝉户肝名悬峯亦曰鸡舌
　　俶傥权奇
　　汉武天马歌志俶傥兮精权奇籋浮云兮晻上池
　　绳钩规矩
　　荘子徐无鬼云吾相马直者中绳曲者中钩圎者中规方者中矩
　　翘陆
　　荘子曰龁草饮水翘陆而居此马之真性也又刘禹锡説骥昔之翘陆也谓将蹄将啮抵以挝防不知其籋云也昔之嘘吸也谓为疵为疗投以药石不知其喷玉也
　　奔踶
　　汉书武帝诏马奔踶而致千里士或有负俗之累而立功名夫泛驾之马亦在乎御之而已
　　赎华元
　　左宣二年宋华元及郑公子归生战于大棘宋师败绩获华元宋人以兵车百乗文马百驷以赎华元于郑半入华元迯归
　　归卓茂
　　见徳量
　　不惜与隣
　　史记东胡求匈奴冐顿千里马冐顿问羣臣羣臣曰千里马匈奴宝也勿与冐顿曰与人邻国奈何惜一马遂以与之东胡谓冐顿畏之又欲得其阏氏冐顿复问左右左右皆怒请击之冐顿曰奈何与人邻国爱一女子乎与之东胡愈骄知匈奴有弃地又欲之冐顿问羣臣或曰此弃地与亦可不与亦可冐顿大怒曰地国之本也奈何与之言与者皆斩遂袭击东胡灭之
　　不鬻于市
　　庾嶷遁世不仕牛马有踶囓者恐伤人不鬻于市
　　食苖
　　诗小雅皎皎白驹食我苖絷之维之以永今朝皎皎白驹食我藿絷之维之以永今夕
　　恋豆
　　晋记司马宣王举兵诛曺爽桓范出赴爽难宣王谓蒋济曰智囊往矣济曰智则智矣驽马恋栈豆必不能用
　　健上甗山
　　尔雅騉蹄趼善陞甗注云騉蹄马名甗山形似甑上大下小騉蹄蹄如趼而健上甗山也秦时有騉蹄苑
　　超渡津桥
　　江表传孙权征合肥败马上津桥桥南已撤丈余无板谷吉利在马后着鞭以助马势遂得超渡
　　幕以纻衣
　　战国防汗明见春申君云夫骥之齿至矣服盐车上太行中坂迁延负辕不能上伯乐遭之下车攀而哭之解纻衣而幕之于是俯而喷仰而鸣声造于天欣伯乐之知己也
　　赎以束帛
　　韩诗外传田子方出见老马于道问于御者对曰故公家畜也罢不堪用故放出之子方曰少尽其力而老弃其身仁者不为也束帛而赎之由是穷士闻之皆归心焉
　　号为将军
　　齐太祖乗常所骑赤马入殿及践祚号此马为龙骧将军
　　号为使者
　　清异录王昶倾金钱市名马五匹各有位号曰金鞍使者千里将军致逺侯渥注公骥国公
　　方臯观
　　列子曰秦穆公谓伯乐曰子之年长矣子姓有可使求马乎对曰臣之子皆下才也臣有所与九方臯其相马非臣之比也穆公见之使行求马三月而反报曰已得之于沙丘穆公曰何马对曰牝而黄使人往取之牡而公不悦召伯乐曰败矣子之所求马者色物牝牡不能知又何马之能知也伯乐曰若臯之所观天机也得其精而忘其麄在其内而忘其外马至果天下之良马也
　　伯乐顾
　　春秋后语苏代欲见齐王説淳于髠曰人有卖骏马者见伯乐曰比三旦立于市人莫与言愿子还而视之去而顾之臣请献一朝之价伯乐如其言一旦而马价十倍今臣欲以骏马献于王莫为臣先后足下有意为臣伯乐乎请献白璧一双黄金十镒以为马食淳于髠言于王而见之
　　喷玉
　　穆天子传天子东游于黄泽宿于曲洛歌曰黄之池其马喷沙皇人威仪黄之泽其马喷玉皇人夀谷
　　流珠
　　凡骏马行则汗飞赭沫流珠又马奔驰之势曰弭尘曵练艺文写秦坰之弭尘状呉门之曳练
　　囘毛
　　尔雅囘毛在膺宜乗在肘后减阳在干茀方在背阕广注云皆别旋毛所在之名又相马法者旋毛在腹下如乳者千里
　　汗血
　　晋载记大宛有千里驹皆汗血朱鬛凤翥麟身
　　飒雾紫
　　唐太宗昭陵石刻六骏一曰青骓二曰什代赤三曰特勤骠四曰飒雾紫五曰拳毛騧六曰白蹄乌皆太宗平窦建徳王世充宋金刚薛仁杲等所乘者各有像賛明皇马有玉面花骢照夜白等号徳宗幸梁御马号望云骓饲以一品料又有如意骝代宗马髙七尺毛拳如鳞身披九花号九花虬以赐郭子仪契丹与刘昊以黄骝马周世宗号以自在将军宋仁宗马行有尺度疾徐皆中节号玉逍遥宋庄宪太后赐荆王马以僃上闲号碧云霞元世祖时于阗国献马一曰二龙一曰凤头一曰花满川
　　奔虹赤
　　囘鹘传东首利干国产良马日驰数百里唐太宗取其异者名曰干骥曰腾霜骢曰皎雪骢曰凝露曰悬光曰决波瑜曰飞霞骠曰发电赤曰流金曰翔麟紫曰奔虹赤
　　过都越国
　　汉书王褒圣主得贤臣颂驾齧膝骖乗旦王良执靶韩哀附舆纵骋驰骛忽如景靡过都越国蹶如歴块追奔电逐遗风周流八极万里一息何其辽哉按齧膝乘旦皆良马名
　　应范中图
　　宋谢庄舞马赋双璧应范三封中图
　　黒身
　　汉书音义騕者神马也赤喙黒身
　　緑耳
　　清异录鲁人东野宾王适呉至旴村店使仆夫籴米拾薪俱未来而马已脱鞍解络饱于芳草矣宾王羡叹曰緑耳公尔为四足仙人我是两脚饿鬼
　　奉先赤兔
　　汉末吕布以诛董卓功封温侯御良马曰赤兎陈思王马名惊防张飞马名豹月乌秦叔宝马名忽雷骏郭子仪马名狮子花慕容廆马名赭白
　　曺洪白鹤
　　拾遗记曺洪与魏武帝所乗马名白鹤清异录杜重威马名吉祥座景延广马名肉胡牀
　　陈悲股脚
　　吕氏春秋古相马者寒风口齿麻朝相颊女厉相口管青唇吻陈悲股脚秦牙相前賛君相后
　　谢氏唇鬐
　　后汉书马援善别名马于交趾得骆越铜鼓铸为马式上之曰臣事杨子阿得西河子舆相马骨法昔武帝时有铸铜马法献之诏立于鲁班门外更名门曰金马门臣谨依仪氏防中帛氏口齿谢氏唇鬐丁氏身中僃此数家骨相以为法马髙三尺五寸诏置宣徳殿下以为马式
　　书齿毛
　　周礼凡受马于有司者书其齿毛与其贾
　　除羸驽
　　伯乐相马经马头为王欲得方目为丞相欲得明脊为将军欲得强腹为城郭欲得张四下为令欲得长眼欲得髙匡眼睛欲得如悬铃紫艳光眼下悬蚕悬凿欲得成鼻孔欲得大鼻头欲得有王火字口中欲得赤膝骨欲圎而张耳欲相近而前竖小而厚伏龙骨欲得成颈欲得长双趺欲得大而突蹄欲得厚腹下欲得平有八字尾骨欲得髙而垂凡相马之法先除三羸五驽乃相其余大头小颈一羸也弱脊大腹二羸也小胫大蹄三羸也大头缓耳一驽也长颈不折二驽也短上长下三驽也大骼短脇四驽也浅髋薄髀五驽也
　　入市不知
　　桓谭新论薛公者长安善相马者于邉郡求得骏马骑以入市去来人不见知也后有人劳问因请观焉公曰诸卿无目不足示也
　　入朝必易
　　唐安禄山体肥毎乗驿入朝半道必易马不尔马輙仆
　　骖校以出
　　説苑晋平公出田见豹虎伏而不动还谓师旷曰覇王之君出猛兽伏而不敢起无乃是乎旷曰鹊食猥猥食鵕防鵕防食駮駮食虎夫駮之状有似校马今君必骖校马以出乎平公曰然
　　乗肥而行
　　见狂肆
　　公孙非白
