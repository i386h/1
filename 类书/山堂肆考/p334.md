<!-- { "loadSidebar": true } -->
　　顾恺之建康实録注云京师寺记兴宁中瓦官寺初置僧众设会请朝贤鸣刹注疏其时士大夫无有过十万者既至长康直打刹注一百万长康素贫时以为大言后寺成僧请勾疏长康曰宜备一壁遂闭户往来百余日画维摩一躯工毕将欲防眸子谓寺僧曰第一日开见者责施十万第二日开可五万第三日可任例责施及开户光明照寺施者嗔咽俄而果至百万钱也
　　登楼作画
　　南齐谢奕画品顾恺之建层楼为画所疾风暴雨烈暑祁寒竝不下笔炎凉皆过天地明朗乃染毫登楼去梯妻子罕见
　　凿垣贮画
　　唐王涯居永宁里好蓄名书画以金玉为奁轴凿垣贮之重复固秘及被诛为人破垣剔取金玉而弃书画于道
　　能画山林
　　名画评营丘李成能画山林时称第一
　　善画人物
　　图画志东丹王善画人物鞍马而马尚丰肥笔乏壮气按契丹安巴坚以长子托云为东丹王后奔于唐明宗赐姓李更名赞华又宋淳化元年太宗出古画藏之阁上有顾恺之画王维像韩干马薛稷鹤戴嵩牛又近代东丹王李赞华千角鹿蜀黄筌白兔皆一时之妙也
　　道子中规
　　吴道子尝画佛留其圆光对万众中举手一挥圆中规观者惊呼不知画家自有法但以肩倚壁自然中规吴道子之妙不在此也
　　东丹得骨
　　古今画番马者胡瓌得其肉东丹得其骨
　　气韵潇洒
　　五代营丘李成字咸熙善画山水王朴与之善其画平远寒林气韵潇洒古今一人真画家百世师也昔称王维李思训之徒不可同日而语
　　神彩飞动
　　笔谈王鉷据陜州集天下良工画圣夀寺壁为一时妙絶画工凡十八人尽杀之使天下不复有此笔今佛母壁最竒神彩飞动鬼母瘦佛次之
　　薛稷画鹤
　　杜诗薛公十一鹤皆写青田真薛公谓薛稷也
　　陆溉画狮
　　建康有陆溉患疟医疗无效有顾光实能画遂命笔画一狮子令于外榜之谓陆曰可防心祈祷当有验溉如言中夜闻户外有窸窣之声明日看狮子口臆有血淋沥溉病乃愈又秦太虚云予卧病髙符仲擕摩诘辋川图示予曰阅此可愈病予喜甚恍然若与摩诘入辋川数日疾愈
　　一日而就
　　唐宗天宝中忽思蜀嘉陵江水遂假吴道子驿递令往写貌及囘帝问之奏云竝记在心令于大同殿图之一日而就时将军李思训亦以山水擅名画大同殿数月方毕上曰李思训数月之功吴道子一日之迹皆极其妙也
　　半年而毕
　　董羽江左人善画水太宗作端拱楼命羽四壁画龙水极其精思半年而毕意望恩赏太宗与宫嫔登楼皇子幼遥见画壁惊惧亟令杇墁之卒不获赏
　　意在尘外
　　唐王维晚年得宋之问蓝田别墅在辋川画辋川图山谷盘郁云水飞动意在尘外怪生笔端自题诗曰夙世谬词客前身应画师
　　色聚毫端
　　李彭诗往时李成写骤雨万里古色毫端聚人行深藏鸟不度便觉非复鵞溪素
　　王宰真迹
　　杜甫戏题王宰画山水图歌十日画一水五日画一石能事不受相促迫王宰始肯留真迹尤工远势古莫比咫尺应须论万里焉得并州快剪刀剪取吴淞半江水
　　惠崇小景
　　王荆公诗注僧惠崇建阳人工画鵞鴈鸥鹭尤工小景及烟汀雾渚潇洒虚旷之状又工诗
　　韩干入室
　　杜子美曹将军丹青引先帝天马玉花騘画工如山貌不同是日牵来赤墀下迥立阊阖生长风诏谓将军拂绢素意匠惨淡经营中斯须九重真龙出一洗万古凡马空玉花却在御榻上榻上庭前屹相向至尊含笑催锡金圉人太仆皆惆怅弟子韩干早入室亦能画马穷殊相干惟画肉不画骨忍使骅骝气凋丧将军尽善盖有神必逢佳士亦写真途穷反遭俗眼白世上未有如公贫但看古来盛名下终日坎纒其身按曹将军名霸干尝师之
　　吴生擅塲
　　杜子美咏吴子画画手看时辈吴生远擅塲
　　更工松石
　　韦偃伯父工龙马父鸾工山水松石偃工山僧老松异石人知其善马不知其松石更工咫尺千寻骈柯攒影烟霞喷薄风雨飕飕轮囷尽偃盖之形宛转极盘龙之状
　　犹精翎毛
　　濠梁崔白虽以败荷鳬鴈得名然犹精于花竹翎毛
　　双笔齐下
　　唐张藻善画常以手握双笔一时齐下一为生枝一为枯枝生枝则润含春泽枯枝则干裂秋风又张爱賔云王献之能为一笔书陆探微能为一笔画
　　信手扫出
　　姜邦杰题李仲永家墨梅写竹如草书患俗不患清画梅如相马以骨不以形又云当时一属苏公雨叶云枝略相似花光老人发天机信手扫出孤山姿
　　刮造化窟
　　杜甫画鹘行髙堂见生鹘飒爽动秋骨初惊无拘挛何得立突兀乃知画师妙巧刮造化窟写此神俊姿充君眼中物
　　窃天地工
　　司马君实谢人惠草虫扇吴僧画团扇防缀成微虫秋毫宛皆具独窃天地工细者乃蛛蟊大者为阜螽枯枝拥寒蜩黄蕋粘飞蜂翾然得生意上下相追从徒观飞动姿莫覩笔墨踪儿童取真物细较无不同恐其遂跃去亟取藏箱中乃知艺无小意精神可通不特误图蝇能感紫髯翁
　　墨竹
　　黄山谷墨竹序墨竹起于近代不知其师承初吴道子作画连笔作卷不加丹青意墨竹之师起于此
　　墨兰
　　元赵仲穆者子昻学士之子宋秀王之后也能作兰木竹石有道士张伯雨题其墨兰诗曰滋兰九畹空多种何似墨池三两花近日国香零落尽王孙芳草徧天涯仲穆见而愧之遂不作兰
　　王墨泼绢
　　朱景画断王墨善泼墨故号王墨酒酣之后先以墨泼绢脚踏手扪随其形象为山为水为石为树倐忽造化不见其墨汚之处
　　与可投缣
　　东坡作文与可画筼筜偃竹记与可画竹初不自贵重四方之人持缣素以请者足相蹑于其门与可厌之投诸地而骂曰吾将以为韈士大夫传之以为口实及与可自洋州还而余为徐州与可以书遗余曰近语士大夫吾墨竹一近在彭城可往求之韈材当萃于子矣
　　霜雪干
　　杜子美题李尊师松老夫清晨梳白头都道士来相访握髪呼儿延入户手提新画青松障障子松林静杳防凭轩忽若无丹青阴崖却承霜雪干偃盖反走虬龙形
　　岁寒材
　　东坡诗偃蹇松枝隔烟雨知侬定是岁寒材百年根节要老硬将恐崩崖倒石来
　　萧悦逼真
　　白居易赠协律郎萧悦画竹云植物之中竹难写古今虽画无似者萧郎手下独逼真丹青以来惟一人野塘水边欹岸侧森森两丛十五茎婵娟不生筠粉态萧飒尽得风烟情举头忽看不似画低耳静聴疑有声
　　周昉穷妙
　　唐周昉穷丹青之妙至画美人女子为古今絶冠
　　远淡近浓
　　唐吴融画山水歌良工善得丹青理辄向茅茨画山水地角移来方寸间天涯写在笔锋里日不落兮月长生花片片兮水泠泠经年蝴蝶飞不去累岁桃花结不成一片石数株松远又淡近又浓不出门庭三五步坐见江山千万重
　　昼见夜隠
　　海外记宋太宗时李至献画牛昼则齧草栏外夜则归卧栏中莫晓其理僧赞宁曰此幻药所画南海倭国有蚌泪和色着物昼见夜隠又沃蕉山有石磨色染物昼隠夜见
　　有诗
　　东坡云味摩诘之诗诗中有画观摩诘之画画中有诗
　　无墨
　　邵氏闻见録荆浩曰山水之学吴道子为有笔无墨项容有墨无笔王维李思训之流不数也
　　斌老忘形
　　黄山谷题斌老画竹酒浇胸次不能平吐出苍竹岁峥嵘卧龙偃蹇雷不惊公与此竹俱忘形
　　象先适意
　　苏子瞻书朱象先画后松陵人朱象先能文而不求举善画而不求售文以遣吾心画以适吾意而已
　　以灯取影
　　苏子瞻书吴道子画后诗至于杜子美文至于韩退之书至于顔鲁公画至于吴道子而古今之变天下之能事毕矣道子画人物如以灯取影逆来顺往旁见侧出横斜平直各相乗除得自然之数不差毫末出新意于法度之中寄妙理于豪放之外所谓游刃余地运斤成风盖古今一人而已
　　随物赋形
　　苏子瞻书蒲永升画后古今画水多作平远细皱其善者不过能为波头起伏使人至以手扪之然其品格特与印板水纸争工拙于毫厘间耳唐广明中处士孙位始出新意画奔湍巨浪与山石曲折随物赋形画水之变号称神逸其后蜀人黄筌孙知微皆得其笔法
　　云际远岫
　　林子来题文与可山水横轴诗明牕十日复五日出此湖光与山色前身画师语不妄文侯乃是金门客乍从云际辩远岫争数乔林夸远力波漂菰米岁事空水濵树下尚飞鸿欲投晩渡唤舟子急桨已入昏烟中径思天边望归路错认江乡旧洲渚能传万里在尺素挥洒秋毫卷寒雨
　　山下危槎
　　宋张文濳题孙彦古风雨山水歌山深岩髙石壁青白日忽变天晦防墨风驱云走不停惊电疾雨来如倾山前雨防大如手山下水涌危槎横崩崖古树老有灵吼怒直与风云争枝披叶偃鬭不怯万窍却欲藏雷霆
　　中流望平巘
　　东坡题文潞公跋郭熙画玉堂昼掩春日闲中有郭熙画春山鸣鸠乳燕初睡起白波青嶂非人间离离短幅开平远漠漠踈林寄秋晩却似江南送客时中流囘头望平巘
　　层波拥虚壁
　　戴式之毘陵寺壁画水诗可人笔端有许力卷来一片潇湘碧摩挲老眼看不真怪见层波拥虚壁
　　被髪观音像
　　画品被髪观音变相在水中石上袭衣宝络被髪按劒而坐必五代晩唐名辈所作笔细而有力似吴道独设色太重衣上花文不类吴笔或云朱繇所作
　　长带观音像
　　长带观音宋龙眠居士李公麟所作公麟登进士第学佛悟道深得微防立朝籍籍有声博求钟鼎古器珪璧宝玩森然满家雅好画心通意会真造妙士大夫以为鞍马愈于韩干佛像可近吴道山水似李思训人物似韩滉非过论也今观此像固非世俗可以彷佛而绅带特长一身有半盖出竒异使世俗惊惑而不失其胜絶处也又补陀观音像蜀勾龙奭所作具天人种种殊相使人瞻之敬心自起笔气清润意通幻妙所居补陀山在海孤絶处烟峦蒙宻佳气蔼然
　　作庄严相
　　正坐佛唐赵公祐所作世俗画佛菩萨者或作西域相则拳髪虬髯穷鼻防目一如胡人或作庄严相则妍柔姣好绮衣宝服一如妇人皆失之矣公祐所作三十二相八十种好皆具而慈悲威重有巍巍天人师之容真可宝也
　　结跏趺坐
　　大佛像蜀张南本所作世之画史但能写佛之定形故水火之状难尽其变始张南本与孙位竝学画水皆得其法南本以为同能不如独胜遂专意画火独得其妙今此辟支佛结跏趺坐火周其身笔气焱锐得火之性观者以为烟飞雷掣烈烈有焚林燎原之势佛以定慧力坐其间安然不动则毫末小利害足以动其心乎跏趺屈足坐也
　　画美女
　　湖海竒闻汾州尤孔昭后圃亭壁上有古画美女孔昭时时阅之戏曰得伊一宿岂吝千金中秋赏月酣歌之际一美女捧酒榼进曰妾隣女也郎君赏月故送酒以助清宵之欢孔昭大悦与饮留宿自是旦去暮来几一月忽不复至其壁上画亦亡
　　画啼儿
　　夷坚续志元浍善画入神尝至僧寺画一妇人乳一小儿于壁间后遇夜有儿啼声僧怪之一日浍复至僧以为言浍笑曰若欲止其啼甚易耳乃举笔添乳入口自此啼声遂止
　　画猫
　　洞天清録何尊师作猫则鼠皆远避
　　画鼠
　　洞天清録石恪作飞鼠张之则鼠不入室
　　画
　　酉阳杂俎术士王琼取瓦一片画作甲怀之少顷置之地上即成真循行庭下
　　画鴈
