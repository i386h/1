<!-- { "loadSidebar": true } -->
　　鴈来
　　古今诗话北方白鴈秋深乃来来则霜降谓之霜信
　　豺祭
　　月令霜降之日豺祭兽埤雅释兽豺季秋取兽四面陈之以祀其先
　　钟鸣
　　山海经丰山有九钟是知霜鸣郭璞注霜降则钟鸣也
　　裘具
　　国语驷见而陨霜霜陨而冬裘具注云驷房星也
　　折绵
　　潘子真诗话余以黄山谷霜威朝折绵风力夜冰酒之句问所从出山谷曰劲气方凝酒清威正折绵庾肩吾诗也后余读阮籍歌畧曰阳和防弱隂气竭海冻不流绵絮折乃知折绵事始于阮籍岂山谷偶忘之耶
　　着瓦
　　白乐天诗一夜新霜着瓦轻芭蕉心折败荷倾柰寒惟有东篱菊金蕋初开晓更清
　　伯竒作操
　　杂记琴操中有履霜操者尹伯竒之所作也伯竒尹吉甫之子甫听后妻之言疑其孝子伯竒遂逐之伯竒编水荷而衣采楟花而食清朝履霜而自伤无罪见逐乃援琴而鼓之作履霜操
　　邹衍系狱
　　淮南子曰邹衍事燕惠王尽忠左右譛之王系之狱衍仰天而哭夏五月天为之下霜
　　叠银
　　郑谷诗瓦冻银成叠林凝玉作团
　　结玉
　　李白诗霜结梅梢玉隂凝竹干银
　　雪
　　大戴礼天地积隂温则为雨寒则为雪刘熈释名雪绥也水下遇寒而凝绥绥然下也雪寒甚则为粒珠寒浅则为花粉又雨与雪杂下谓之霰霰雪之始凝者也雪寒在上故髙山多雪霜寒在下故平地多霜琼丝
　　苏东坡诗超然台上雪城郭山川两竒絶海风吹破碧琉璃时见三山白银阙葢公堂前雪緑窓朱戸相明灭就中山堂雪更竒枯松怪石乱琼丝
　　瑞叶
　　冷斋诗话宋祥符中有王纶者为太子中允其女年十四自称燕华君作雪诗曰何似月娥欺不在乱飘瑞叶在人间父问瑞叶何出女曰天上有瑞木花开六出也韩诗外传草木花皆五出雪花独六出古今莫喻其理独朱文公谓地六为水之成数雪者水结为花故六出或言土之生物其成数在五故草木皆五出惟桂乃月中之木西方地四乃金之成数故桂花四出而金色且开于秋或又言雪花六出至春乃五出又东坡诗薝卜无香散六花按薝卜花即栀子花亦六出也
　　金羊
　　广异记积雪久不消有人掘地得金羊玉马髙三尺许
　　玉马
　　晋书东嬴公腾字元迈镇邺时大雪平地数尺惟门前数十歩独不积腾怪而掘之得玉马髙尺许齿皆缺腾以马乃国姓为吉祥上表献之
　　宜麦
　　朝野佥载正月见三白田公笑吓吓又西北人谚曰要宜麦见三白谓三度见雪也
　　洒篁
　　韩退之诗洒篁留直节着栁送长条
　　撒盐
　　世说谢安雪日集儿女讲论文义俄而雪聚公欣然曰白雪纷纷何所似兄子胡儿曰撒盐空中差可拟兄女道韫曰未若栁絮因风起公大笑为乐胡儿谢朗小字道韫安兄无奕女左将军王凝之妻也
　　堆
　　姑臧记羣公对雪尚隆之曰面堆金井谁调汤饼呉永素曰玉满天山难刻佩环坐间服其韵清又唐太宗诗不妆空散粉无树独飘花
　　东郭穿履
　　史记东郭先生久待诏公车贫困饥寒衣敝履不完行雪中履有上无下足尽践地道中人皆笑之
　　伯桃并衣
　　春秋燕人羊角哀与左伯桃为死友闻楚王贤二人同往见之至梁山道遇雨雪计不能俱全伯桃乃并衣粮与角哀入空树中饿死角哀至楚为上大夫乃告楚王备礼于莆塘在漂水县四十里一夕哀梦伯桃云与荆将军墓邻数苦我九月十五日幸兵于冢上助我哀泣曰冢上安知汝之胜负开棺自刎而死就于墓中
　　谢庄集衣
　　宋书大明中元日雪花降殿庭右将军谢庄下殿雪集衣白上以为瑞羣臣皆作雪花诗按纲目所载又云宋大明中正旦朝贺雪落太宰义恭衣有六出义恭奏以为瑞
　　韦斌没靴
　　唐韦斌每朝防不敢离立笑言防大雪在庭者皆振裾更立斌独不徙足雪甚几至没靴
　　孙康映书
　　宋齐记晋孙康家贫无油映雪读书交游不杂又宋王休象山人幼肄业僧舍雪积其背而不自觉
　　相如授简
　　宋谢惠连雪赋梁王游于兔园俄而防霰零宻雪下王乃歌北风于卫诗咏南山于周雅授简于司马大夫曰抽子秘思骋子妍词为寡人赋之相如揖曰臣闻雪宫建于东国雪山峙于西域岐昌发咏于来思姬满申歌于黄竹曹风以麻衣比色楚骚以幽兰俪曲盈尺则呈瑞于丰年袤丈则表沴于隂徳始縁甍而冒栋终开帘而入隙既因方而为珪亦遇圆而成璧盻隰则万顷同缟瞻山则千岩俱白
　　出粟赈贫
　　公孙子曰昔卫君重裘累茵而坐见负薪而哭者问何故对曰雪下衣薄故也君惧见乎顔色于是开府金出仓粟以赈贫穷
　　脱裘悯寒
　　晏子春秋齐景公时雪三日公衣狐白之裘晏子入公曰怪哉雨雪三日不寒晏子曰古之贤君饱而知人饥温而知人寒公曰善乃脱裘发粟以与饥寒者
　　王恭被氅
　　晋书王恭字孝伯常乗髙舆被鹤氅裘渉雪而行孟昶于篱间窥之叹曰此真神仙中人也
　　苏武吞氊
　　汉苏武字子卿使虏单于幽武于大窖中絶不与饮食天雨雪武卧啮雪与氊毛并咽之数日不死匈奴惊以为神
　　曽子作操
　　琴操曽子耕泰山下雨雪不得归思父母作梁山操
　　次仲论诗
　　盛次仲孔平仲同在馆中雪夜论诗平仲曰当作不经人道语曰斜拖阙角龙千尺澹沬墙腰月半棱次仲曰甚佳惜未大也乃曰防来天地不知晓飞入园林总是春平仲乃服
　　元宝迎宾
　　天寳遗事唐巨豪王元宝毎大雪令仆夫自所居门巷至坊口扫雪为径迎接宾客
　　欧公防客
　　渔隠丛话欧阳公在颍州因雪会客赋诗禁体物语如玉月梨梅练絮鹭鹤鹅银等字皆请勿用又东坡守汝隂遇雪会饮聚星堂约客赋诗以声色气味富贵势力为八章仍效欧公体不使盐玉鹤鹭等为比不使皓白鲜素等字落句
　　取汁种谷
　　汜胜之书取雪汁渍原蚕屎和谷种之能御旱故谓雪为五谷之精
　　取水烹茶
　　宋陶谷字秀实为学士得党太尉家姬遇雪陶取雪水烹茶谓姬曰党家有此风否对曰彼粗人安有此但能于销金帐中浅斟低唱饮羊羔儿酒耳陶黙然慙其言
　　蓝关拥马
　　青唐韩愈侄湘子有仙术方愈在朝暇日湘子种顷刻花花上拥出诗一联云云横秦岭家何在雪拥蓝关马不前后愈谏佛骨贬潮州一日途中遇雪有一人冒雪而来乃湘子也湘子曰尚忆花上之句乎公询其地乃蓝关也嗟叹久之因续成诗云云或曰湘子乃愈侄韩老成之子老成所谓十二郎是也湘子乃愈侄孙
　　灞桥骑驴
　　杂记或问郑綮近日有诗思否答曰诗思在灞桥风雪中驴子上此处何以得之
　　作诗哀民
　　穆天子传丙辰天子逰黄台之丘猎于钘山日中大寒北风雨雪有冻死人天子作黄竹诗三章以哀之
　　咏诗忆友
　　语林晋王徽之字子猷居山隂大雪夜眠觉开室命酌四望皎然因咏左思招隠诗忽忆戴安道时戴在剡溪即便夜乘轻船经宿方至既造门不前而返人问其故王曰吾本乗兴而来兴尽而返何必见安道耶安道戴逵字
　　姑射神人
　　庄子曰藐姑射之山有神人居焉肌肤若冰雪绰约如处子不食五谷吸风饮露乗云气御飞龙而游乎四海之外
　　洛浦宓妃
　　曹植洛神赋余朝京师言归东藩覩一丽人于岩之畔乃援御者而告之曰彼何人斯若此之艳也御者对曰臣闻河洛之神名曰宓妃君王所见无乃是乎余告之曰其形也翩若惊鸿婉若游龙髣髴兮若轻云之蔽月飘飖兮若流风之廻雪按宓妃宓牺氏之女溺洛水为神植托而赋焉
　　夜袭蔡城
　　唐李愬传呉元济以蔡州叛愬用李佑计夜袭蔡州防大雪蔡人不知行七十里夜半至悬瓠城雪甚城旁有鵞鹜池愬令击之以乱军声遂登城缚元济鵞鹜池即悬瓠池在今汝宁府城北门外
　　夜幸普家
　　邵氏闻见録宋太祖一日大雪叩赵普门普出见帝立风雪中曰已约晋王矣已而晋王至共于普堂中设重茵地坐炽炭烧肉普妻行酒帝以嫂呼之普从容问曰夜雪寒甚陛下何以出帝曰吾睡不着一榻之外皆他人家也故来见卿普曰南征北伐此其时也遂定下江南之防
　　徐积哀母
　　宋徐积字仲车号节孝先生事母孝谨母终庐墓三年雪夜伏墓哀号问安否雪为之消
　　世衡劳羗
　　宋种世衡知环州有羗酋牛奴讹素崛强未尝出世衡至始来郊迎世衡与约明日当至其帐慰劳是夕雪深三尺世衡冒雪而往奴讹已寝因惊起罗拜感激心服
　　僵卧不出
　　后汉袁安字邵公汝南人性清耿时大雪丈余洛阳令身出按行见民家皆除雪出至安门无有行路谓安已死令人除雪入戸见安僵卧问何以不出安曰大雪人皆饥饿不宜出以干人令以为贤举孝亷
　　袒卧不移
　　髙士传魏明帝时有焦先者人莫知所出野火烧其庐因露寝遭冬雪大至先袒卧不移人以为死就视如故
　　西园置酒
　　宋庆厯中晏元献公殊为枢宻使时西师未解防大雪置酒西园欧阳永叔赋诗寓讽曰恍然天地半夜白羣鸡失晓不及鸣清晨拜表东上阁郁郁瑞气盈空庭退朝骑马下银阙马滑不惯行瑶琼晩趋賔馆贺太尉坐觉满路流歌声便开西园扫径歩正见玉树花凋零小轩却坐对山石拂拂酒面红顔生主人与国共休戚不惟喜悦将丰登须怜鉄甲冷彻骨四十余万屯邉兵
　　南亭命觞
　　唐阙史都下大雪中书舍人路羣方于南垣茅亭肆目山雪鹿巾鹤氅搆火命觞以赏佳致
　　周咏
　　诗小雅昔我往矣杨栁依依今我来思雨雪霏霏
　　郢歌
　　宋玉对楚王曰昔有歌于郢中者其为阳春白雪国中属而和者不过数十人是其曲弥髙其和弥寡
　　满空鸾鹤
　　张安国忆秦娥词咏雪云垂幕隂风惨淡天花落天花落千林琼玖满空鸾鹤
　　千门圭璧
　　黄山谷咏雪千门委圭璧晓日烂不收
　　士卒指堕
　　匈奴传汉髙帝自将击匈奴冬大寒雨雪士卒之堕指者十二三
　　牛马毛寒
　　西京杂记汉元封二年大雪深一丈野中鸟兽皆死牛马踡缩如猬杜诗汉时长安雪数尺牛马毛寒缩如猬
　　起粟生花
　　苏东坡雪后书北台壁诗城头初日始翻鸦陌上晴泥已没车冻合玉楼寒起粟光揺银海生花遗蝗入地应千尺宿麦连云有几家老病自嗟诗力退空吟冰柱忆刘义按道家以两肩为玉楼目为银海苕溪渔话蝗遗子于地若雪深一尺则入地十丈刘义韩退之门人常作雪车冰柱二诗
　　夺鲜失素
　　谢惠连雪赋庭列瑶堦林挺琼树皓鹤夺鲜白鹇失素
　　浮光积照
　　梁刘孝绰对雪诗耻均班女扇羞俪曹人衣浮光乱粉壁积照朗彤围
　　投隙入池
　　韩退之喜雪诗骋巧先投隙潜光乱入池
　　天地无尘
　　石敏若诗风云快约千丝雨天地空无一防尘
　　乾坤不夜
　　宋舒亶诗茅君失却三神鹤王母应添五色鳞草木未香花事动乾坤不夜月华新
　　雏语鸱蹲
　　宋欧阳永叔对雪诗儿吟雏凤语翁坐冻鸱蹲
　　马惊雀避
　　东坡诗门外山光马亦惊堦前屐齿我先行风光误入长春院云月长临不夜城林逋诗清爽晓林初落索冷和春雨转飘萧堪怜雀避来闲地最爱僧冲过短桥
　　刻兽
　　黄山谷诗刻兽堆盐虎为山倒玉人
　　妆狮
　　张文潜雪狮诗六出装成百兽王日头出后便郎当撑眉拄眼人谁怕想汝应无热肚肠
　　随马
