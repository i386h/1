<!-- { "loadSidebar": true } -->
　　宋文帝宴会有荒外归化人在坐帝问尚书库部郎中顾琛曰库内兵仗有几许琛诡对曰有千万人仗旧武库兵仗多秘不言帝偶问后悔失言及琛诡对甚善之
　　高流不为
　　宋江智深元嘉末除库部郎中时高流官序不为台郎智深门孤援寡独有此选意甚不恱固辞不拜
　　中行不博
　　唐国史补朝中语云中行刑户不博前行驾车














　　山堂肆考卷四十九
<子部,类书类,山堂肆考>
　　钦定四库全书
　　山堂肆考卷五十　　　　明　彭大翼　撰臣职
　　刑部尚书
　　歴代沿革唐虞之时士师正五刑及周礼秋官大司防之职即其任也汉成帝时尚书初置二千石曹主郡国二千石又置三公曹主防狱光武改三公曹主考课二千石曹掌水火盗贼词讼魏置尚书都官郎佐督军事晋以三公尚书掌刑狱宋置都官尚书掌刑狱齐梁陈竝有都官尚书隋开皇中改都官为刑部尚书统都官刑部比部司门四曹唐龙朔中改为司刑大常伯咸亨复旧武后改为秋官尚书天寳中改为司宪宋刑部尚书侍郎郎中止爲阶官而刑部判官事二人以御史知杂以上或朝官充尚书掌天下刑狱之政令而侍郎郎中员外郎分治其事淳化中增置审刑院大中祥符中置纠察在京刑狱司元丰三年竝并归刑部五年官制行六部各正其职而刑部始得专其官
　　敬狱
　　周书司冦苏公式敬尔由狱以长我王国
　　正刑
　　礼王制司冦正刑明辟以听狱讼听之于棘木之下以狱之成告于王
　　诘四方
　　周礼大司冦之职掌建邦之三典以佐王刑邦国诘四方
　　弼五教
　　唐常衮刑部尚书制弼我五教掌兹三典
　　不前僧
　　梁书羊侃爲都官尚书宦者张僧候侃侃曰我牀非阉人所坐竟不前之时论美其贞正
　　不屈仙客
　　唐崔隐甫洁介自守以强正称爲刑部尚书帝欲相之因曰牛仙客可与语卿常见否对曰未也帝曰可见之隐甫终不诣他日又问对如初帝乃不用史氏賛严挺之拒宰相不肯见李林甫崔隐甫违诏防不屈牛仙客信刚者乎二人坐是皆不得相彼亦申其志也
　　非分妄求
　　唐睿宗景云二年以萧至忠爲刑部尚书至忠自托于太平公主公主引爲尚书华州长史蒋钦绪其妹夫也谓之曰以子之才何忧不达勿爲非分妄求至忠不应钦绪退而叹曰九代卿族一举防之可哀也哉至忠素有雅望尝自公主第门出遇宋璟璟曰非所望于萧君也至忠笑曰善乎宋生之言遽防马而去
　　不文固辞
　　唐以屈突通爲刑部尚书自以不习文固辞改爲工部
　　通漕有宠
　　唐宗天宝四年以韦坚爲刑部尚书坚以通漕有宠遂有入相之志又与李适之善李林甫由是恶之故迁以美官实夺之权也
　　决事无留
　　唐李适之拜刑部尚书夜则宴赏昼决公务廷无留事
　　覆狱歔欷
　　唐刘祥道迁司刑太常伯毎覆大狱必歔欷累叹奏决之日爲之不食
　　上疏激切
　　唐顔真卿爲检校刑部尚书永泰中元载引用私党请百官凡欲论事必先白长官长官白宰相然后奏闻真卿上疏曰天宝已后李林甫威权日盛羣臣有不先咨宰相輙奏事者不过托以他故中伤犹不敢明约百司令先白宰相如今日之事旷古未有陛下不早觉悟渐成孤立矣其激切如此于是争写内本布于外
　　不挞令吏
　　唐宗朝刑部尚书李日知在官不行捶挞而事集刑部有令吏受敕三日遗忘不行日知怒欲捶之既而谓曰我欲捶汝天下人必谓汝能撩李日知嗔受李日知杖不得比于人妻子亦将弃汝矣遂释之吏皆感恱无敢犯者
　　无黥命官
　　宋苏颂字子容神宗朝知审刑院时知州张仲宣受财枉法抵死法官援前例贷死杖黥配海岛公奏古者刑不上大夫今刑为徒恐汚辱衣冠耳仲宣由是得免杖黥止流海外自是命官无黥杖者
　　防姑鞭妇
　　唐柳公绰为刑部尚书京兆狱有姑鞭妇至死者府防以偿死公绰议曰尊敺卑非鬭且其子在以妻而戮其母非教也竟得减死
　　议盗杀党
　　宋韩忠献琦知审刑院先是盗杀同党既自己就捕例不抵死公曰此但并有其赀或欲灭其口非有自新改过之心无足矜者请更议其法乃诏盗杀其徒党而不首者毋得原
　　能息妖变
　　宋徐孝先爲都官尚书都官省在台城内年代久逺多有鬼怪每夜昏无故有声光或见人着衣冠从中出尚书周确卒于此孝先代确居之经两载妖变皆息人皆以爲贞正所致
　　请谳疑狱
　　东都事略宋燕肃字穆之知审刑院先是天下疑狱虽听奏而州郡惧得罪不敢谳故寃狱常多肃建请诸路疑狱皆听谳有不当者释其罪自是全活者众
　　刑部侍郎
　　歴代沿革周官小司冦有中大夫是其任也汉以来爲尚书侍中隋炀帝置刑部侍郎唐龙朔中改爲司刑少常伯光宅中改爲秋官侍郎天宝中爲宪部侍郎掌律令刑名覆按大理及诸司应奏之事又职林唐有大狱即命御史中丞刑部侍郎大理卿充使谓之大三司使宋元丰正名除大理卿崔台符爲刑部侍郎
　　五听
　　周礼小司冦之职以五听狱讼求民情一曰辞听二曰色听三曰气听四曰耳听五曰目听
　　八辟
　　周礼小司冦以八辟丽邦法附刑罚一曰议政之辟二曰议故之辟三曰议贤之辟四曰议能之辟五曰议功之辟六曰议勤之辟七曰议防之辟八曰议賔之辟
　　妙选道裕
　　唐太宗时刑部侍郎有阙令执政妙择其人奏闻皆不可上曰朕得其人矣往昔将作少监李道裕议张亮反形未具此言当矣虽不即从至今追悔遂以此阙授道裕按刑部尚书张亮贞观中有告亮谋反皆言当诛道裕独言反形未具不当死上不听斩之
　　宣授栖楚
　　唐穆宗宝歴初宣谏议大夫刘栖楚为刑部侍郎丞郎宣授自此始
　　王播条格
　　唐元和中王播转刑部侍郎播备举条格置之座右凡有详决疾速如神僚属叹服
　　刘瑑法律
　　唐刘瑑转刑部侍郎精于法律选制勑可用者议其轻重成一家书号大中统类
　　谏迎佛骨
　　唐宪宗时韩愈爲刑部侍郎上遣使至鳯翔迎佛骨入禁中愈上表切谏
　　奏斥伶戏
　　渑水燕谈宋元祐中驾幸凝祥池宴从臣伶人以先圣爲戏刑部侍郎孔宗翰奏云唐文宗时尝有爲此戏者诏斥去之今日岂宜有此诏付伶官于理
　　言献女爲嫌
　　唐柳公权爲刑部侍郎召问得失因言郭旼领分宁人谓献二女乃有是除信乎帝曰女自叅承太后岂献哉公权曰嫌疑间不可户晓因引王珪谏庐江王妃事是日帝命中官自南内送女还旼家
　　言杀人可悯
　　东都事略范百禄字功父除刑部侍郎有以强盗及故杀鬭杀情可矜者谳于朝法官援例贷免司马光曰杀人不死则法废矣百禄曰谓之杀人则可制刑而以爲不疑原情而以爲无可悯则不可百禄在刑部用法多平反迁吏部侍郎
　　大昌不避怨
　　宋程大昌权刑部侍郎旧法宰执初除及转防皆有给使减半其后用例浸失初意大昌请自侍从而执政执政而宰相则爲初除法当与全余爲转防皆减半遂爲定制上知公特立不避怨滋欲用之
　　文忠不邀赏
　　宋张文忠九成兼刑部侍郎一日法寺以成案上大辟公阅首末得其情因请覈实囚果诬服者也奏黜之时法官抵罚而朝论欲以平反爲赏公辞曰职在详刑而卖众以邀赏可乎
　　狱请圣裁
　　宋吕公孺字雅卿元祐初爲刑部侍郎原庙亡珠系治甚久公孺言殿中主者不一前后代者未尝以服御相授且讳日宫嫔往来不一有所亡失岂可指意吏卒狱虽具非圣裁不可上深以爲然
　　狱引旧例
　　长编初刑部有刼杀人狱侍郎彭汝砺引旧例乞加贷配执政不以爲是降特防皆杀之汝砺执以爲不可
　　刑部郎中　【附员外】
　　歴代沿革周礼大司寇之属有士师下大夫葢郎中之任也汉尚书有三公曹后汉有二千石曹魏有都官曹皆掌刑法狱讼之事晋宋齐竝以三公郎曹掌刑狱置郎中一人隋初省三公曹置刑部曹掌刑法置侍郎一人唐武徳中改爲刑部郎中龙朔中改司刑大夫咸亨光宅神龙竝随曹改复宋元丰正名初除胡瑗杜弦建炎诏刑部郎二员爲额绍兴诏见任郎官依元丰旧法分左右防治事又周礼大司寇之属有上士葢员外之任也隋开皇中置刑部员外郎炀帝改宪部承务郎唐武徳中改刑部员外郎咸亨光宅神龙竝随曹改复宋因之
　　掌律法
　　唐书郎中员外郎掌律法按覆大理及天下奏谳爲尚书侍郎之贰
　　治狱事
　　中兴题名刑部掌天下刑狱之政令而郎中员外郎分治其事
　　决疑
　　职林唐有大狱以刑部员外郎御史大夫大理寺官爲之以决疑谓之小三司使
　　守法
　　唐杜景佺爲刑部员外郎守法不挠
　　以课最改
　　职官分纪韦夏卿以课最第一转长安令改刑部员外郎
　　以进奉徴
　　唐徳宗贞元十二年宣歙判官严绶掌留务竭府库以进奉徴爲刑部员外郎幕僚进奉自绶始
　　温敏静专
　　唐白居易行王镒刑部员外郎制侍御史王镒自居殿中能察非法连鞠庶狱多协平允加以温敏静专可当是选一嵗之狱决在秋冬今方其时宜敬乃职
　　亟缓深纵
　　唐元稹行冯宿刑部员外郎制亟则失情缓则留狱深则得恕纵则生奸惟是四者持刑之权
　　例藏刑部
　　九朝通略元祐元年三省言中书置刑房检官从之独刑部员外郎刘赓上疏言元丰官制以例藏刑部可比则取钞不可则取防今中书置刑房检官非故事也诏如所请而例复藏刑部自是中外奏谳无所避矣
　　秩进雅州
　　宋至道初张昱爲刑部员外郎西川安抚奏云望授昱诸司使知雅州上以省郎之重不欲换他职故进秩加赐令服而遣
　　都官郎中
　　歴代沿革都官本因汉置司校尉其属官有都官从事一人掌中郎官不法事因以名官歴晋宋齐都官郎中竝掌京师非违得失事隋开皇改都官尚书曰刑部其都官郎曹遂掌簿録配没官私奴婢唐龙朔改曰司仆大夫咸亨复旧宋朝都官判司事一人以无职事朝官充凡俘簿籍领于他司本司无所掌元丰改制郎中员外郎始实行本司事初除韩宗良列案四建炎三年诏都官郎中以一员爲额供权司门比部又按周官司门爲司徒之属今爲司寇之属
　　掌罪
　　周礼秋官司掌五之法辩其物而掌其政令注云五罪蛮闽夷貉是也又六典后周置司掌诸奴男子入于罪女子入于舂饎之事即今都官之任也
　　督征战
　　晋稽含牋今都官中兵三曹郎昼督征战夜还治事
　　入省不数
　　南部新书省中之司都官屯田虞部主客皆闲简无事谚曰司门都官屯田水部入省不数
　　后行不博
　　国史补省中语曰后行祠屯不博中行都门
　　最爲清选
　　唐韦温奏曰国朝以来都官最爲清选不可以赏能吏
　　皆爲清秩
　　唐杜牧都官员外制书曰庶狱庶事予罔敢知此乃周文王之所以理天下也惟狱惟事防于南宫求郎之难岂敢轻易今者各有所授皆爲清秩
　　严赏功籍
　　宋周益公集建炎初庾擢都官员外郎时庶事草创赏功补副尉者不可胜计以致是非混淆公于是随事爬梳闻诸朝严其籍
　　擅作诗名
