<!-- { "loadSidebar": true } -->
　　赐五品服
　　宋欧文忠公修庆历中增諌员取敢言士公首被选以太常丞知諌院赐五品服
　　请諌纸
　　白居易与元稹书仆为諌官月请諌纸有诗云月惭諌纸三百张
　　存諌藳
　　言行録宋韩魏国忠献公琦为諌官三年所存諌藳欲敛而焚之以效古人谨密之义然恐无以见人主从諌之美乃集七十余章曰諌垣存藳自序其首大畧曰諌主于理胜而以至诚将之
　　执简立伺
　　宋刘元城安世字器之遍歴言路每以辩是非邪正为先其面折廷诤至雷霆之怒赫然则执简却立伺天威少霁复前极论一时奏对且前且却或至四五殿廷观者皆汗缩竦听退则咨嗟叹服至以俚语目之曰殿上虎
　　奋笔立议
　　宋英宗治平二年诏议崇奉濮王典礼翰林学士王珪等相视莫敢先发知諌院司马光独奋笔立议云为人后者为之子不得顾私亲若恭敬之心分于彼则不得専于此秦汉以来帝王有自旁支入承大统者或推尊其父母以为帝后皆见非当时取讥后世臣等不敢引以为圣朝法
　　力引石介
　　宋庆厯中余靖欧阳修蔡襄王素为諌官时谓四諌四人力引石介为諌官范仲淹独谓石介刚正然性好奇异若为諌官必以难行之事责人君少咈其意则引折槛叩头流血无所不至主上虽富于春秋然无失徳朝廷政事亦自修举安用如此諌官诸公伏其言而罢
　　力攻蔡京
　　宋陈忠肃公瓘字莹中为司諌先是因防朝见蔡京视日久而目不瞬语人曰京之精神如此他日必贵然矜其禀赋敢敌太阳吾恐此人必无君自肆瓘寻居諌省遂攻其恶京闻因所亲以自解瓘答之曰杜诗所谓射人先射马擒贼先擒王不得自已也遂攻之愈力
　　进朋党论
　　范仲淹贬知饶州欧阳修及尹洙余靖皆以直仲淹见逐羣邪目为党人于是朋党之议起欧阳修为朋党论以进改右正言知制诰仍知諌院
　　言兵民计
　　范镇知諌院言中书主民枢密主兵三司主财各不相知故财已匮而枢密益兵无穷民已困而三司取财不已请使中书枢密通知兵民财利大计使三司取制国用
　　悉焚副章
　　宋田锡字表圣尝曰吾立朝以来所上五十二奏皆諌臣任职之常事也岂可藏副示后谤时市直悉取焚之
　　不以细故
　　宋陈肃公瓘公在言路知无不言然议论持平务存大体其弹击不以细故未尝及人私过
　　皆系治体
　　宋任伯雨字徳翁性刚鲠议劲正为諌官半载所上一百八疏皆系天下治体
　　最切治道
　　吕氏家塾广记王安石在台阁侍从时每为上言唐太宗令諌官随宰相入閤最切于治道后世所当遵行也及入司政事而孙莘老李公择在諌职熟闻荆公此论遂列奏请举行荆公不许曰是又益两防知政事矣









　　山堂肆考卷六十
　　钦定四库全书
　　山堂肆考卷六十一　　　明　彭大翼　撰臣职
　　諌议大夫【附諌大夫补阙拾遗司諌正言】
　　厯代沿革秦置諌大夫东汉光武増为谏议大夫唐龙朔中改正諌大夫开元以来复諌议大夫贞元四年分为左右諌议大夫左门下右中书元和元年敕左諌议大夫冝去左字其右諌议四员并停其左右补阙左右拾遗则自武后垂拱中置也左属门下右属中书宋端拱元年改左右补阙为左右司諌左右拾遗为左右正言
　　以有才拜
　　东汉李尤字伯仁侍中贾逵荐尤有扬雄之才明帝召入作东观辟雍徳阳诸观铭遂拜諌议大夫
　　以久次迁
　　汉扬雄字子云以耆老久次转为諌议大夫以疾免复召为諌议大夫家贫嗜酒人稀至其门时有好事者载酒肴以从学
　　正直无改
　　东汉李法字伯度性刚有气节应贤良对防除博士迁光禄大夫上疏论椒房宠盛宦官权重免官八年徴为諌议大夫正言直辞无改于旧
　　纯白无私
　　唐博陵崔损累官諌议大夫立心纯白一无所私
　　髙适敢言
　　唐髙适字达夫明皇在蜀为諌议大夫负气敢言权臣侧目
　　元亮苦诤
　　唐崔元亮清慎介特太和四年改諌议大夫朝廷推为宿望郑注搆宰相宋申锡元亮率諌官叩延英阁苦诤反覆数百言文宗未喻元亮置笏在陛下复言帝始悟众服其不挠
　　卧内访事
　　魏郑公征字成太宗时拜諌议大夫日益亲幸或引至卧内访天下事公亦自以不世之遇乃展尽底蕴无所隐凡三百余奏无不剀切当帝心者
　　仗下与言
　　唐宋璟神龙初为吏部侍郎中宗嘉其直令兼諌议大夫内供奉仗下与言得失按唐制侍御亲兵及殿前两司号曰三衙三衙分为五仗一曰供奉仗二曰亲仗三曰勲仗四曰翊仗五曰散手仗皆刀捉仗列坐于东西廊下又每月以望日十六日立内廊阁外号曰内仗初贞观之制中书门下及三品官奏事必使諌官史官随之有失必记御史弹百官对仗读弹文及许敬宗等用事奏事官多俟仗下独于御前屏人密奏监察御史及待制官逺立以俟其退諌官史官皆随仗岀仗下后事不得与闻也
　　守阁极论
　　唐阳城字元城家贫好学不出户六年及举进士乃往隐中条山与弟堦域常易衣而出唐徳宗以银印赤绶起于隐所拜为諌议大夫时裴延龄诬陆贽等于帝帝怒甚城守延英阁上疏极论累日不止帝意不已欲遂相延龄城显语曰延龄为相吾当取白麻壊之因哭于庭上卒不相延龄城之力也
　　附镮大呼
　　宋孔道辅字原鲁为右諌议大夫上废郭后道辅与范仲淹率诸台諌官诣阁门阁门不为奏道辅等欲自宣祐门入宦者阖扉拒之孔手附门铜镮大呼曰皇后被废奈何不与我曹入諌
　　请赐创印
　　唐大厯二年諌议大夫薛之舆奏云近日諌官所上封章必须门下中书两省印署文牒一有封奏人且先知请别赐创諌院印庶免漏泄至太和九年始创諌院印以諌院之印为文
　　固拒草牋
　　后唐卢导为諌议大夫潞王从珂叛以兵犯京师宰相冯道请导草牋劝进导固拒之
　　独为箴规
　　唐李景伯景龙中为諌议大夫中宗宴侍臣酒酣各命为廻波词多以谄言媚上至景伯独为箴规语曰回波尔持酒巵微臣职在箴规侍宴既过三爵諠哗窃恐非宜帝不悦中书令萧至忠曰真諌官也
　　常令品藻
　　唐王珪字叔玠太宗时为諌议大夫忠直敢言常令品藻当代人物末云激浊扬清臣于数子亦有微长当时以为确论
　　有諌臣体
　　唐孔戣元和初改諌议大夫侃然忠谠有諌臣之体上疏论时政四条上嘉纳之
　　有诤臣风
　　唐文宗尝于便殿召栁公权公权论事切直忤防周墀为之惴栗公权词气益坚上徐谓之曰朕知卿论事有诤臣之风今擢卿諌议大夫
　　清谨髙亮
　　东汉梁商曰周举清谨髙亮可任諌议大夫
　　公直蹇正
　　东汉韦彪字孟达上议曰諌议之职应用公直之士及通才蹇正有补益于朝者
　　諌披香殿
　　唐苏世长京兆武功人高祖拜为諌议大夫侍宴披香殿世长曰是殿雕丽非炀帝作邪帝曰卿好諌似直而实多诈岂不知是朕作乎对曰瑶台琼室非创业之君所为耳帝重其言又从猎泾阳大获禽兽帝谓朝臣曰今日乐乎世长进曰陛下防猎不满十旬未为大乐帝曰狂态复发邪对曰臣私计则为狂为国计则忠矣
　　諌望僊台
　　唐栁仲郢字谕防防昌初迁諌议大夫武宗延方士筑望僊台仲郢谏之谆切上遣中使愧谢
　　论朝廷得失
　　唐殷侑为諌议大夫论朝廷得失前后八十四通以语切直出为桂管观察使
　　奏经史体要
　　宋田锡天资骨鲠诏举直言极諌公对事且奏经史中治体之要凡三十篇真宗手诏褒奨拜御史知杂事迁諌议大夫真宗见之色必荘严尝自谓曰此朕之汲黯也
　　専尚气节
　　宋田京沧洲人举进士拜諌议大夫喜谈论为人専尚气节通兵战厯筭之术
　　不求名誉
　　言行録宋萧正肃公燧字照邻迁左諌议大夫入谢孝宗曰卿议论鲠切不求名誉纠正奸邪不恤仇怨故制词谓善不近名仁必有勇道上意也
　　不用辅臣所荐
　　宋庆厯四年诏諌议大夫不得用见任辅臣所荐葢既为諌官则不敢言辅臣之失故也
　　不厯郎中而为
　　旧例厯过郎中员外者方授諌议大夫近世张尚书方平王宣徽拱辰滕侍读甫吕给事恵卿邓中丞润等皆不厯郎中员外之任便为諌议大夫矣
　　带坠
　　笔谈諌议班在知制诰上若带待制则在知制诰下班中戯语谓之带坠
　　坡班
　　谈苑今呼諌议为坡拜盖唐朝旧语自外入为諌议班在给舍之上然諌议必嵗满方迁给事中又嵗满方迁舍人故语云君今上坡后当复下坡矣又青箱杂记唐諌议谓之坡班在给舍上一迁为给事又迁为舍人时有自他官为諌议者骤立给舍上班中戏语曰饶君抖上坡去亦须抖下坡来葢言其迁给舍便序班在下也
　　宿徳【已下諌大夫】
　　初学记汉武帝因秦置諌大失皆以名儒宿徳为之
　　轶才
　　汉王褒字子渊益州刺史王襄奏褒有轶才乃徴褒既至诏为圣主得贤臣颂擢諌大夫
　　以明经征
　　汉鲍宣字子都好学明经哀帝初征为諌大夫时丁董贤用事宣每上书諌诤其言少文多质上以宣名儒优容之
　　以洁行召
　　汉贡禹字少翁以明经洁行元帝召为諌大夫虚已以问政事
　　龚胜言徴贤
　　东汉龚胜龚舍皆楚人胜字君宾或曰君实舍字君倩少好学明经何武荐胜哀帝征为諌大夫胜荐舍及寿侯嘉有诏皆徴胜曰窃见国家徴医巫尚为驾征贤冝驾上曰大夫乗私车来邪胜曰唯有诏为驾龚舍等至皆拜諌大夫
　　王吉言任子
　　汉王吉字子阳以孝亷为郎有専对才宣帝朝迁諌大夫上言舜汤不用三公九卿之世而举皐陶伊尹今使俗吏得任子弟率多骄骜不通古今无益于民上以为迂濶吉遂谢病免子骏元帝朝为諌大夫骏子崇平帝朝为司空
　　刚直守节
　　汉王章迁諌大夫在朝称为敢言为王凤陷死賛曰王章刚直守节不量轻重以陷刑戮
　　质朴守正
　　汉宣帝本始三年以夏侯胜为諌大夫胜为人质朴守正简易无威仪或时谓上为君误相字于前上亦以是亲信之尝出道上语上闻而让胜胜曰陛下所言善臣故之尧言布于天下至今见诵臣以为可故耳
　　岂避雷霆【已下补阙】
　　唐韦温字育为补阙时宰相宋申锡被诬温倡言曰丞相操履本不宜斥乃奸人陷之吾等諌官岂避一时之雷霆而致圣君贤相防蔽恶之名邪因率同列伏阁切诤之
　　恐壊纲纪
　　唐敬宗政事日僻补阙舒元褒李汉入阁论奏近来除拜不由宰司进拟恐壊天朝纲纪帝厉语曰更论何事元褒曰宫中兴作太甚帝色变
　　进止雍如
　　唐崔沔为左补阙性舒迟进退雍如也至于当官则正言直论不可得而诎
　　誉望蔚然
　　唐崔植与郑覃同时为补阙皆贤宰相后也每朝廷有阙失两人者更疏论执誉望蔚然
　　同辈注目
　　唐韦渠牟迁右补阙内供奉僚列初轻之上在延英既对宰相多使中贵人召渠牟于官次同辈始注目矣
　　僚友寄名
　　唐裴延龄得幸于徳宗欲以为相补阙熊执易欲上疏论之疏成示僚友薛归登归登愕然动容曰愿寄吾名雷霆之下安忍以君独当自是同列切諌归登每聨署无所回避时人称重登字冲之
　　数移大事
　　唐韦顗字周仁厯补阙与李正辞李约更进讽諌数移大事
　　恐伤大体
