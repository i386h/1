<!-- { "loadSidebar": true } -->
　　宋刘子翚招劒文略曰五山之精六气之英链为神器电闪霜凝此非所谓干将莫耶者乎是劒也茍得其时使刘季用之必挥拂白蛇之卧使朱云请之必齮龁佞臣之颈付之荆楚之客必喋血虏庭加之晋郑之敌必三军白首必不为属镂以害忠良必不为含光以夸幻惑必不铭金字以防奸雄必不餙文犀以资玩好必不潜于鱼腹以逞窟室之凶必不舞于鸿门以快沐猴之怒
　　莒子试人
　　左昭二十三年莒子庚舆虐而好劒茍铸劒必试诸人国人患之又将叛齐乌存帅国人以逐之
　　光武赐士
　　东观汉记世祖时异国有献名马者日行千里又进寳劒价直百金诏以马驾鼔车劒赐骑士按鼔车载鼔之车也天子卤簿中有记里鼔车
　　代形
　　神仙真人去世多以劒代形五百年后劒亦灵化
　　照胆
　　陶景刀劒録太甲以甲子嵗铸一劒名曰定光武丁以戊午嵗铸一劒名曰照胆
　　解献渔父
　　吕氏春秋伍员逃楚楚追之急至江上见一丈人刺小船方将渔从之求渉焉丈人刺船渡之已絶江问其名族不告员解劒以与之曰此劒有七星北斗文千金劒也愿献之丈人丈人曰荆国之法得伍员者爵执珪禄万石金千镒岂直千金劒乎卒不受
　　请斩佞臣
　　见纳谏
　　似流星
　　魏文帝典论魏太子丕造百辟寳劒长四尺二寸重一斤十有五两淬以清漳砺之礛防饰以文玉表以通犀光似流星名曰飞景按礛防青砺石也
　　象闰月
　　梁武帝命陶景铸劒十三口以象闰月
　　萧何上殿
　　汉髙祖六年诏定元功位次赐丞相萧何带劒履上殿入朝不趍按古者跣袜上殿朝觐今赐何履上殿盖优之也
　　梁冀入省
　　东汉书梁冀带劒入省尚书张陵呵叱令出冀跪谢陵陵不应因劾奏之诏以一嵗俸赎罪
　　赐冯
　　东观汉记建武二年遣冯异西击赤眉于关中上自河南赐异乗舆七尺玉贝劒
　　赏魏
　　张莹汉南记魏应字尹伯任城人明鲁诗章帝重之数进见论难于前特受赏赐劒玦衣服也
　　击市
　　尉缭子曰一贼挟劒击于市万人无不触辟者臣以为非一人独勇一市万人皆不肖也
　　倚户
　　淮南子曰万毕术拔劒倚户儿不夜惊
　　画影
　　拾遗记颛顼髙阳氏有画影劒腾空劒若四方有兵此劒则飞指其方故战则克未用时在匣中常如龙虎吟
　　歩光
　　曹植七啓歩光之劒华藻繁缛缀以骊龙之珠错以荆山之玉
　　刅如霜雪
　　西京杂记髙祖斩蛇劒以七彩九华玉为饰五色琉璃为匣刅上常如霜雪光景照外开囊拔鞘輙有风气射人
　　文记星辰
　　刀劒録夏禹字髙宻以庚戌年铸一劒藏之防稽秦望山上刻二十八宿面背有文面记星辰背记山水
　　劒有帝名
　　刀劒録汉平帝掘得一劒上有帝名故佩之按平帝名
　　劒有帝字
　　刀劒録魏武帝尝于谷中得一劒刻有金字铭曰孟徳王常服之
　　劒赐周瑜
　　吴孙权赤乌中有人得韩信劒帝以赐瑜
　　劒遗张轨
　　晋书张轨镇凉州遣主簿令狐亚聘南阳王模模甚悦遗轨以帝所赐劒谓轨曰自陇以西征伐割断悉心相委如此劒矣
　　挂于墓上
　　见坟墓
　　停在空中
　　世説王子乔战国时人墓在京陵有盗发之都无所见唯有一劒停在空中欲进取之劒作龙吟虎吼竟飞上天
　　越女击猿
　　吴越春秋越王问范蠡手劒之术蠡曰臣闻赵有处女出于南林之中愿王请问之王乃请女女将北见王道逢老人自称猿公公问女曰闻子善为劒愿一观之女曰妾不敢有隠也惟公所试公即拔林杪之竹似桔橰末折坠地女乃取其末袁公操其本而刺女女因举杖击之公即飞上树变为白猿女去见越王王命五校之髙才习之当此之时人皆称越女劒
　　雷公逐蛇
　　广异记唐开元末武胜之静江军忽见滩中雷公践防云逐一小黄蛇盘绕滩上静江之人戏以石投之中蛇铿然作金声雷公乃飞去使人往视得一铜劒有文曰许旌阳斩蛇第三劒云
　　黒烟属天
　　玉麈録唐成都朱善存家世寳一劒劒毎生神芝则天下晏清如安史黄巢之乱劒生黒烟属天不差毫髪
　　黒气着地
　　酉阳杂俎郑云达少时得一劒鳞铗星镡有时而吼常在庄居晴日借膝玩之忽有一人从庭树然而下紫衣朱糺髪露劒而立黒气周身状如重雾郑素有胆气佯若不见其人因言我上界人知公有异劒愿借一观郑谓曰此凡铁尔不堪君玩上界岂借此乎其人求之不已郑伺便良乆疾起斫之不中忽堕黒气着地数日方
　　蜺气
　　亢仓子曰蜚景之劒威夺白日气成紫蜺以之刈获则与厥刅也无择又越絶书太阿之劒其色如秋水
　　火精
　　杜阳编徳宗将幸奉天自携火精劒出内殿因叹曰千万年社稷岂为狗防所窃耶遂以劒斫槛上铁狻猊应手而碎上曰吾碎小宼如狻猊不足忧也及乗舆遇夜侍从皆见上仗数尺光明即火精劒也
　　切玉
　　见刀
　　刜钟
　　説苑干将莫耶刜钟不铮以之摄履不如两钱之锥也
　　道人卖劒
　　张良事汉知韩信有将佐才假作道人卖劒时信在楚王挥下信见良问曰此劒何名良曰一曰将军劒二曰诸侯劒三曰天子劒君若用此必霸诸侯信留良宿与之叙事良因説信归汉信从之
　　童子献劒
　　晋书前赵刘矅自以形质异众恐不容于俗隠迹管涔山以琴书为事常夜闲居二童子入跪曰管涔王使小臣奉谒赵皇帝献劒一口置前再拜而去以烛视之劒长二尺光泽非常赤玉为饰背有铭曰神劒服御可除众毒矅遂服之劒随四时而变为五色
　　櫑具
　　汉书暴胜之为直指使者巡郡国素闻隽不疑贤至渤海遣吏请与相见不疑冠进贤冠带櫑具劒盛服至门上谒应劭注云櫑具木标首之劒櫑为磊落壮大也
　　
　　晋灼曰古长劒首以玉作井形
　　请劒复仇
　　列子曰魏黒卵匿嫌杀丘邴章邴章之子来丹谋复父仇誓以手劒黒卵而黒卵力抗百人其视来丹犹雏鷇也来丹垂涕谋于友申抱申抱曰吾闻卫孔周其祖得殷之寳劒三僮子服之却三军之众奚不请为来丹适卫见孔周执仆礼请先纳妻子后言所欲周曰吾有三劒唯子所择一曰含光二曰承影三曰宵练此三寳之十三世矣而无所施于事来丹请其下者孔周乃归其妻子跪而授其下劒丹再拜受之执劒从黒黒醉偃卧牖下自颈至腰三斩黒卵黒卵醒怒其妻曰醉而覆我使我益疾而腰急注云匿嫌私恨也无所施事言不能害物也
　　投劒修行
　　晋载渊少好游侠常在江湖刼掠时陆机赴洛辎重甚盛渊在岸上据胡牀指挥左右机于船上遥谓渊曰君才如此亦作刼耶非独汚名亦玷宗戚渊遂涕泣投劒改过修行机珍重之便与定交
　　甲
　　管子曰葛卢之山发而出水金从之蚩尤受而制之以为劒铠此其始也世本少康子舆作甲説文首铠谓之兠鍪亦曰胄臂铠谓之釬颈铠谓之铔锻唐六典武库令甲之制有十三一曰明光二曰光要三曰细鳞四曰山文五曰乌锤六曰白布七曰皁绢八曰布背九曰歩兵十曰皮甲十一曰木甲十二曰鏁子甲十三曰马甲明光光要细鳞山文乌锤鏁子皆铁甲也皮甲以犀兕为之其余皆因所用物名焉凡为甲必先为容然后制革权其上旅与其下旅而重若一上旅谓腰以上下旅谓腰以下
　　贺吴
　　吴越春秋勾践使大夫文种于吴曰窃闻大王兴大义诛强救弱越使贱臣种以先人藏噐及甲二十领以贺君
　　献魏
　　魏志景元二年肃慎国献皮骨铁杂铠二十领
　　缀组
　　左襄三年楚子重伐吴至衡山使邓廖帅组甲三百以侵吴注云组甲以组缀甲也
　　襞纸
　　六帖徐商拜河中节度使置备征军凡千人襞纸为铠劲矢不能入
　　吴犀
　　呉夫差有衣水犀之甲者三千人又楚人以鲛革犀兕为甲
　　郑兕
　　盐铁论强楚劲郑有犀兕之甲
　　缮甲出田
　　诗郑风叔于田刺庄公也叔处于京缮甲兵以出田国人悦而归之
　　衷甲郊
　　唐王廷凑之乱诏李聴悉兵屯贝州史宪诚惧聴因取道袭之衷甲候诸郊勅士櫜兵野次魏人乃安
　　煑铠为粮
　　汉耿恭守疏勒城煑铠弩食其筋以为粮
　　覆铠以笠
　　见将帅
　　子光伏甲
　　呉越春秋公子光伏甲士于私室具酒而请王僚王僚乃被棠夷之甲三重使兵卫至光之门夹陛带甲左右皆王僚之左右也
　　叔孙帜甲
　　六帖叔孙氏之甲有帜注云帜识也
　　身不被甲
　　晋羊祜在军轻裘缓带身不被甲
　　家先藏甲
　　晋桓伊为江州刺史家先藏甲六百领预为表死乃上之诏褒纳
　　蹲甲而射
　　见习射
　　被甲而卧
　　五代史刘词暇日尝被甲枕戈而卧谓人曰吾以此取富贵岂可一日忘之
　　季龙五色
　　陆刿邺中记石季龙左右直卫万人皆着五色细铠光燿夺目
　　马燧三制
　　唐马燧造铠必短长三制称士所衣以便进趋
　　贡锁子铠
　　西域康居国开元初贡锁子铠
　　上金髤铠
　　唐髙宗时百济上金髤铠铠士被以从帝与李勣防甲光日
　　王琬夸众
　　王世充兄子琬使于窦建徳乗隋帝廐马铠甲华整出入军营以夸众
　　徳裕请人
　　李徳裕请甲人于安定由是蜀人器械皆犀鋭
　　被绯
　　北齐突至并州帝与宫人被绯甲登城以望军营甚整
　　衣黒
　　杨行宻有鋭士五千衣以黒缯黒甲号黒云都
　　旌旗
　　释名旌精也言有精光也旗期也言与众期于下也周礼冬官司常掌九旗之名物以待国事日月为常交龙为旂通帛为旃杂帛为物熊虎为旗鸟隼为旟虵为旐全羽为旞析羽为旌
　　五采
　　黄帝出军决有所攻伐作五采牙幢青牙旗引住东赤牙旗引住南白牙旗引住西黒牙旗引住北黄牙旗引住中
　　九仞
　　广雅天子之旌髙九仞诸侯七仞大夫五仞士三仞天子之旗九仞十二旒曵地诸侯七仞九旒齐轸卿大夫五仞七旒齐较士三仞五旒齐首是也
　　指敌
　　出军决始立牙之日吉气来应旌旗指敌是谓堂堂之阵正正之旗此大胜之徴也
　　警众
　　礼曲礼前有水则载青旌注曰载所谓举于旌首所以警众者也
　　五法
　　河图风后曰予告汝帝之五旗东方法青龙曰旗南方法赤鸟曰防西方法白虎曰典北方法蛇曰旂中方法黄龙曰常
　　九章
　　管子曰九章置则兵治士勇矣一曰举日章则昼行二曰举月章则夜行三曰举龙章则水行四曰举虎章则林行五曰举鸟章则行坂六曰举蛇章则行泽七曰举鹊章则行船八曰举狼章则行山九曰举韟章则载食而驾按章即旗也故礼曰以为旗章
　　四兽
　　曲礼行前朱鸟而后武左青龙而右白虎招揺在上急缮其怒注云行军旅之出也招揺北斗七星也
　　五牛
　　周迁舆服志晋元皇始制五牛之旗设青在右黄在中
　　黄鸟
　　墨子曰赤鸟衔书降曰命周武王伐殷天赐以黄鸟之旗
　　翠鳯
　　李斯上书今陛下建翠鳯之旗树灵鼍之鼔
　　雕鹗
　　列子曰黄帝与炎帝战以雕鹗鹰鸢为旗帜盖旌旗之始也
　　龙蛇
　　杜早朝诗旌旗日暖龙蛇动
　　纪功
　　周书厥有成绩纪于太常太常王者之旗也画日月之象有功者纪之于上
　　进善
