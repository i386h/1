<!-- { "loadSidebar": true } -->
　　唐韦斌陟之弟拜银青光禄大夫时陟守河东而从兄由为右金吾縚为太子少师同时列防衣冠罕比
　　兄弟恩宠
　　唐唐休璟拜检校安东都防时中宗为皇太子休璟时行进启曰张易之兄弟恩宠过甚数入禁闼非人臣所宜愿加防察
　　甥舅宦达
　　唐郝处俊与舅许圉师同里俱宦达时乡人彭氏田氏以髙赀显故江淮间语曰贵如郝许富如彭田
　　重金叠葢
　　退朝录重金谓金带上垂金鱼叠葢谓重戴归田录国初两制出入皆重戴
　　鳯阁鳌宫
　　宋李昉字明逺仕汉周归宋三入翰林两入中书有诗云三载经纶栖鳯阁五年提笔直鳌宫










　　山堂肆考卷一百九
<子部,类书类,山堂肆考>
　　钦定四库全书
　　山堂肆考卷一百十　　　明　彭大翼　撰人品
　　富人
　　曲礼问国君之富数地以对山泽之所出问大夫之富曰有宰食力祭器衣服不假问士之富以车数对问庶人之富数畜以对
　　有马千驷
　　论语齐景公有马千驷
　　致羊万头
　　史记货殖传塞之斥也唯桥姚已致马千匹牛倍之羊万头粟以万钟计按注云塞斥言边塞主斥堠卒也或曰斥开也因斥开边塞更令寛广故桥姚得恣其畜牧也桥姚人姓名
　　结驷连骑
　　子贡相卫结驷连骑过原宪宪摄敝衣冠见之子贡曰夫子病乎宪曰无财者谓之贫学道而不能者谓之病若宪贫也非病也
　　乗肥衣轻
　　论语赤之适齐也乗肥马衣轻裘
　　富埒卓氏
　　汉书程郑山东迁虏也因冶铁富埒卓氏卓氏卓王孙也
　　富过猗氏
　　孔丛子曰猗顿鲁之穷士也耕则常饥桑则常寒闻陶朱公富而徃问术焉朱公曰子欲速富当畜五防于是乃适西河大畜牛羊于猗氏之南十年之间其息不可计数赀拟王公富于猗氏故曰猗顿又货殖传猗顿用盬盐起
　　陶白
　　史记货殖范蠡既雪防稽之耻乃乗扁舟浮于江湖更名易姓适齐为鸱夷子皮之陶为朱公朱公以陶为天下之中乃治产积居与时逐而不责于人十九年之中三致千金再分散与贫交防昆弟后年衰老而听子孙子孙修业而息之遂至巨万故言富者皆称陶朱公巨万谓万万也白圭周人也当魏文侯时李悝务尽地力而白圭乐观时变人弃我取人取我与能薄饮食忍嗜欲节衣服与用事僮仆同苦乐趋时若猛兽鸷鸟之发故曰吾治生产犹伊尹吕尚之谋孙吴用兵商鞅行法是也虽欲学吾术终不告之矣按吴王杀子胥而盛以鸱夷今蠡自以有罪故以为号也大顔云若盛酒之鸱夷也用之则多所容纳亦可卷而怀之不忤于物也或曰防夷革囊也或曰生牛皮又鸱夷子皮甞事田成子成子去齐之燕子皮乃从之此出韩子
　　石罗
　　成都人罗褒初贾京师为平陵石氏持钱石氏赀次如苴亲信之乃厚赀遗褒令往巴蜀数年间致十余万褒举半遗曲阳侯依其权势凡贷于郡国者人莫敢负注云如苴谓如氏苴氏皆富人也
　　铁冶成业
　　货殖传宛孔氏之先梁人也用铁冶为业秦伐魏迁孔氏南阳大鼓铸规陂池连车骑游诸侯因通商贾之利致富数千金又云邯郸郭纵以铁冶成业与王者埓富
　　渔盐逐利
　　货殖传齐俗贱奴虏而刁间独爱贵之桀黠奴人之所患也唯刁间收取使逐渔盐之利终得其力致富数千万
　　师史乆贾
　　货殖传周人既纎而师史尤甚转毂以百数贾郡国无所不至洛阳街居在齐秦楚赵之中贫人学事富家相矜以乆贾数过邑不入门故师史能致七千万注云纎俭啬也相矜乆贾言街巷居民无田地皆相矜乆贾在此齐秦楚赵诸国也师史人姓名
　　王孙逺迁
　　货殖传蜀卓氏之先赵人也用铁冶富秦破赵迁卓氏卓氏夫妻推辇行诣迁处诸迁虏少有余财争与吏求近处葭萌唯卓氏曰此地狭薄吾闻汶山之下沃野下有蹲防至死不饥民工于市易贾乃求逺迁致之临卭大喜即铁山鼓铸富至僮千人田池射猎之乐拟于人君
　　窖粟起富
　　货殖宣曲任氏之先为督道仓吏秦之败也豪杰皆取金玉而任氏独窖仓粟楚汉相距荥阳也民不得耕种米石至万而豪杰金玉尽归任氏任氏以此得起富富人奢侈而任氏折节为俭力田畜田人争取贱贾任氏独取贵善故富者数世注云独取贵善言买物必取贵而善者不争贱价也
　　贷金致富
　　货殖吴楚七国兵起时长安中列侯封君行从军旅赍贷子钱子钱家以为侯邑国在关东关东成败未决莫肯与唯无盐氏出捐千金贷其息什之三月吴楚平一嵗之中则无盐氏之息什倍用此富埒关中
　　素封
　　货殖传今有无禄秩之奉爵邑之入而乐与之比者命曰素封注云素空也乐与之比谓人之富者其乐与王者同也
　　丹穴
　　货殖巴寡妇清其先得丹穴而擅其利数世家亦不赀清能守其业用财自卫不见侵犯始皇以为贞妇而客之为筑懐清台
　　谷量马牛
　　货殖乌氏倮者畜牧及众斥卖求竒缯物因间献遗戎主戎主什倍其偿与之畜畜至用谷量马牛秦始皇帝令倮比封君注云乌氏县名倮人名及众斥卖言畜牧及至众多之时斥而卖之以求竒物也
　　阁秤珠玉
　　通鉴光武以郭况为大鸿胪数幸其第赏赐金帛丰盛京师号况家为金穴又拾遗记况庭中起髙阁歴衡石于其上以秤量珠玉又悬明珠于四壁昼视之如星夜视之如月
　　铜山
　　见赏赐
　　金坞
　　东汉董卓字仲颖筑郿坞髙与长安城埒积谷为三十年储云事成雄据天下不成守此足以毕老及卓死坞中藏金二三万斤银九万斤竒玩杂物山崇阜积不知其数因号金坞
　　焚削契券
　　东汉樊重字君云世善农稼好货殖年八十余终素所假贷人计数百万遗令焚削契券债家慙争往偿之诸子从父勅竟不受又宋顾绰善殖家甚丰厚乡里多负债父觊之诱出文券一厨悉焚之绰懊恼弥日
　　周施亲踈
　　东汉折像字伯式父国为郁林太守有货财二亿家僮八百人及国卒像感多藏厚亡之义乃散金帛资财周施亲踈或言之像曰吾门户殖财日乆今势将衰子又不才不仁而富谓之不幸墙隙而髙其崩必疾也智者闻之咸服焉
　　辎车千乗
　　史记穰侯魏冉富于王家出关辎车千乗
　　僮客万人
　　蜀糜竺字子仲僮客万人赀产巨富
　　食口数百人
　　周尹吉甫仕至上卿其家大富食口数百人时嵗大饥设镬作粥济人其啜声闻数里
　　食邑一万户
　　汉张安世尊为公侯食邑一万户然犹身衣弋绨夫人自纺绩家僮七百人皆有手技是以能殖货富于大将军光
　　凿井得钱
　　风俗通魏郡厐俭因乱失父时俭三嵗母襁抱转客庐中一日凿井得钱千余万遂至巨富多置奴婢堂上宴客作乐有老苍头在灶下窃言曰堂上母我妇也婢以告母母问其故对曰我妇姓艾字阿宏足下有黒子腋下有瘜母曰我翁也因抱头而泣复为夫妇时人謡曰庐里厐公凿井得铜买奴得翁按瘜寄肉也
　　作埒编钱
　　世説王武子济被责移北邙下于时人多地贵济好马射买地作埒编钱匝地竟埓时人号曰金沟作埒作马埓也
　　处回寳精
　　九国志王处囘积财巨万计蜀中罕比初在太原家甚贫有相者周豹指谓人曰此子寳精也他日当大富果如其言
　　和峤钱癖
　　晋和峤字长舆富拟王者而性至吝人谓之钱癖
　　朱门青楼
　　晋麴允与游氏世为豪族西州人语曰麴与防牛羊不数头南开朱门北起青楼
　　名园甲馆
　　唐郭子仪嵗入官俸无虑二十四万缗良田美器名园甲馆不可胜纪
　　散筹算契
　　世説司徒王戎既贵且富区宅僮牧膏田水碓之属洛下无比契防鞅掌每与夫人烛下散筹算契
　　撞杵施钱
　　唐黄巢乱后修宫阙有商儿王酒胡助钱三十万贯后修安国寺上幸之为击十杵施钱万缗羣公有击至五杵者一日王酒胡乗醉入连撞百杵径辇十万缗寘寺而去
　　载金一舸
　　唐冯盎性豪侠入朝载金一舸自随
　　堆钱百屋
　　唐杜牧诗崔昭生崔芸李兼生窟郎堆钱一百屋破散何披猖今虽未即死饿冻几欲僵
　　财役里闾
　　孔帖严震本农家子以财役里闾数出赀助边又马燧后其子畅亦善殖财遂以赀甲天下晩为豪幸侵牟
　　富倾郡县
　　货殖力农畜工虞商贾为权利以成富大者倾郡中者倾县下者倾乡里者不可胜数夫纎啬筋力治生之正道也而富者必用竒胜田农拙业也而秦阳以葢一州掘冢奸事也而曲叔以起博奕恶业也而桓发用之富行贾丈夫贱行也而雍乐成以饶贩脂辱处也而雍伯千金卖浆小业也而张氏千万洒削薄技也而郅氏鼎食胃脯简防耳浊氏连骑马医浅方张里击钟此皆诚壹之所致
　　信陵下贫
　　史记列传能以富贵下贫贱贤能屈于不肖唯信陵君能行之
　　元寳敌贵
　　南部新书唐王元寳人称为富窟宗御含元殿望南山有白云横亘山间左右皆不见令急召王元寳元寳曰见一白物横在山顶不辨其状左右贵臣启曰臣等俱不见宗曰我闻至富可敌至贵朕天下之贵寳天下之富
　　守钱虏
　　东汉马援字文渊甞谓人曰凡殖财贵能施不则守钱虏耳
　　多田翁
　　唐卢从愿字子龚为刑部尚书占良田数百顷宗薄之目为多田翁
　　金钗十二行
　　唐牛僧孺字思黯白乐天酬以诗钟乳三千两金钗十二行又元载字公辅多受贿赂后事败籍其家钟乳五百两胡椒八百斛
　　锦障五十里
　　晋石崇字季伦无行检在荆州刼逺使商客致富不赀水碓三千区他物称是甞与武帝舅王恺君夫争豪恺作紫丝布障四十里崇作锦步障五十里以敌之
　　积粟数千钟
　　唐李勣字懋功家富多僮仆积粟常数千钟
　　铸财三十炉
　　见丞相
　　庆封天殃
　　左襄二十八年齐庆封奔吴吴与之朱方富于其旧惠伯曰天殆富滛人庆封又富矣穆子曰善人之富谓之赏滛人之富谓之殃天其殃之也齐庆封亡分其邑与晏子晏子不受人问曰富者人之所欲也何为不受对曰无功而赏不义之富祸之媒也非我恶富恐失富也
　　李憕地癖
　　唐李憕善殖产自都至关口田畴弥望人谓之地癖
　　不载富人
　　王充论衡扬子云作法言蜀富贾人赍钱十万愿载姓氏子云不听曰夫富无仁义犹圏中之虎槛中之羊也安得妄载
　　不交富人
　　朱子语録先人甞有杂録册子记李仲和之祖与包孝肃同读书一僧舍毎出入必经由一富人门二公未甞往见之一日富人俟其过门邀之坐二公托以他事不从他日复招饮意甚勤李欲往包公正色曰彼富人也吾徒异日或守乡郡今妄与之交岂不为他日之累乎竟不往后二公果相继典乡郡前辈立已接人之严如此
　　虞氏灭家
　　列子曰虞氏梁之富人财无量登髙临大道陈酒击博侠客相随行楼下博者射中两掩而笑飞鸢适坠其腐鼠而中侠客侠客相谓曰虞氏富乐乆矣我不侵犯又辱我以腐鼠必当灭之乃聚众攻灭其家注云此见骄奢之致祸非一涂也
　　子昂死狱
　　唐陈子昂字伯玉梓州人解官归县令段简贪暴闻其富欲害之子昻家人纳钱二十万简薄其赂捕送狱中子昻见捕自筮卦成惊曰天命不佑吾殆死乎果死狱中
　　贫士
　　孙卿子曰货财米粟之于家少有者谓之贫至无者谓之穷
　　十盗
