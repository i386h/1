<!-- { "loadSidebar": true } -->
　　唐开元中勅夀星坛宜祭老人星及角亢七宿着之常典
　　祀以槱燎
　　周礼大宗伯以槱燎祀司中司命风师雨师注云司中司命文昌第四第五星或曰中能上能月离于箕风必沙风师箕也月离于毕俾滂沱矣雨师毕也槱积也三祀皆积柴实牲体于上或有玉帛燔燎而升烟所以报阳也
　　币以方色
　　唐祀日月五星之币各以方色
　　立灵星祠
　　汉髙祖诏御史其令天下立灵星祠常以嵗时祀以牛按灵星农祥星也
　　置夀星坛
　　唐开元勅所司特置夀星坛常以千秋节日修其祀典
　　祭风雨
　　汉祭祀志圆坛外营祀风伯雨师之属
　　类东北方
　　周礼小宗伯之职兆五帝于四郊四类四望亦如之注云兆为坛之营域四郊苍帝东赤帝南白帝西黒帝北黄帝同位于南火生土也四望四镇五岳四渎凡名山大川之在四方皆望而祭之日月星辰四类也日出于东月生于西其类宜东西司中司命阳也其类宜于南雨师水也其类宜于北风伯亦宜在于东箕东方之宿也
　　祠戍丑地
　　郊祀志以丙戌日祠风伯于戍地以己丑日祠雨师于丑地用羊豕
　　燎牲
　　见祭日月星辰
　　磔狗
　　尔雅祭风神曰磔注云今俗当大道中磔狗云以止风此其象也
　　讼风伯文
　　韩昌黎讼风伯文曰维兹之旱兮其谁之由我知其端兮风伯是尤云屏屏兮吹使醨之气将交兮吹使离之铄之使气不得化寒之使云不得施嗟尔风伯兮欲逃其罪又何辞
　　移雨师文
　　司空图移雨师文曰天以神乳育百谷必时既丰然后民相率以劳神之勤于事而祀焉今始恡其施以愁疲民是神怠天之职也必希民之求而后应是神玩天之权也既应而俾民推怨于天归恵于已是神攘天之徳也推怨何以为义利腥膻之馈何以为仁怠天之事何以为敬蔑是数者何以为神
　　祭山川
　　通典黄帝祭山川典礼为多则山川祀秩自黄帝始也
　　视公视侯
　　礼王制天子祭天下名山大川五岳视三公四渎视诸侯诸侯祭名山大川之在其地者注云视三公诸侯者视其饔饩牢礼之多寡以为牲器之数也
　　于坛于坎
　　礼经考索祭山林丘陵于四坛也祭川谷水泉于四坎也牲杀不同也圭币各异也
　　系玉而祷
　　左襄十八年晋侯伐齐将济河献子以朱丝系玉二防而祷曰齐环怙恃其险负其众庶弃好背盟陵虐神主曽臣彪将帅诸侯以讨焉其官臣偃实先后之茍防有功无作神羞
　　执玉而沉
　　见汉
　　用牲于雒
　　左昭十七年晋侯使屠蒯如周请有事于雒与三涂苌谓刘子曰客容猛非祭也其伐戎乎陆浑氏甚睦于楚必是故也九月晋荀吴帅师涉自棘津使祭史先用牲于雒陆浑人弗知师从之遂灭陆浑注云有事祭也雒水名三涂山名
　　用珪于河
　　见河
　　有事桑山
　　左昭十六年郑大旱使屠击祝款竪柎有事于桑山斩其木不雨子产曰有事于山蓻山林也而斩其木其罪大矣夺之官邑注云蓺者言当养护山林使之繁殖也
　　遣祀衡山
　　唐归崇敬大厯八年遣祀衡山未至而哥舒冕乱广州监察御史请望祭而还崇敬正色曰君命岂有畏耶遂往
　　事羣望
　　见皇太子
　　祀九疑
　　史记秦始皇行至云梦望祀虞帝于九疑山
　　先事配林
　　礼器鲁人将有事于上帝必先有事于頖宫晋人将有事于河必先有事于恶池齐人将有事于泰山必先有事于配林
　　先祭百源
　　礼月令仲夏之月命有司为民祈祀山川百源注云山者水之源将欲祷雨故先祭其本源
　　加礼以祭
　　汉武帝诏曰河海润千里其令祠官脩山川之祠为嵗典加礼以祭也
　　持节以祀
　　汉宣帝诏太常曰夫江海百川之大者也今阙焉无祠其令祠官以四时祠江海雒水祈天下丰年自是五岳四渎皆有常礼皆使者持节以祀也
　　以木马代
　　史记诸名山用驹者悉以术偶马代之
　　以太牢祠
　　前燕録慕容巂夀光元年常山得璧七十一光色甚异后以为神岳之命以太牢祠之
　　乗分祷
　　孔六帖帝尝不豫太卜建言祟在山川王璵请遣女巫乗分祷天下名山大川巫皆盛服命中人护领
　　乗骡告成
　　唐开元记上到泰山益州进白骡至洁朗丰润上遂亲乗之柔顺安便不知登降之倦告成礼毕复乗而下才下山休息未久而有言白骡无疾而殪上叹惜久之諡曰白骡将军命有司具櫘椟叠石为墓墓在封禅坛北一里余
　　命卿监祭告
　　见神
　　令史官检视
　　唐礼乐志五岳四渎嵗一祭各以五郊迎气日祭之东岳泰山于兖州东镇沂山于沂州南岳衡山于衡州南镇会稽于越州中岳嵩山于河南西岳华山于华州西镇吴山于陇州北岳常山于定州北镇医巫闾于营州东海于莱州淮于唐州南海于广州江于益州西海及河于同州北海及济于河南皆令史官检视
　　祭社稷【附螺祖城隍旗纛泰厉】
　　孝经纬社土地之主也土地濶不可尽敬故封为社以报功也稷五谷之长也谷众不可徧祭故立稷神以祭之
　　殖百谷
　　礼祭法厉山氏之有天下也其子曰农能殖百谷夏之衰也周弃继之故祀以为稷注云厉山氏一云烈山氏炎帝神农也其后世子孙有名柱者能殖百谷作农官因名农
　　平九州
　　见社日
　　示本
　　郊特牲社所以神地之道也地载万物天垂象取财于地取法于天是以尊天而亲地也故教民美报焉家主中霤而国主社示本也注云上古穴居故有中霤之名与社皆土神也卿大夫之家主祭土神于中霤天子诸侯之国主祭土神于社
　　表功
　　白虎通王者所以有社稷何为天地求福报功也社稷所以有树何所以表功也
　　血祭社稷
　　周礼大宗伯以血祭社稷五祀五岳注云地道有幽隂之义故求之以血
　　食配社稷
　　汉龚遂立官社稷以夏禹配食官社稷配食官稷
　　设壝
　　周礼冬官封人凡封国设其社稷之壝注云坛在中外为壝
　　立祠
　　郊祀志汉髙祖入闗或言周兴而邑皆立后稷之祠至今血食天下于是髙祖制诏御史其令天下灵星祠常以嵗时祠以牛注云有播种功今天下邑皆祠之灵星即龙星也龙星左角曰天田盖农祥星也
　　大社大稷
　　唐通典大唐社稷设于含光门内之右以仲春仲秋二时戊日祭大社大稷礼神之玉盖用两圭有邸其牲天子皆太牢诸侯皆少牢皆黝色
　　帝社帝稷
　　唐礼志礼官韦叔夏等奏言经无先农坛礼记曰王自为立社曰王社先儒以为在籍田也永徽中犹曰籍田垂拱后乃为先农然则先农与社惟一神今先农坛请改曰帝社坛以合古者王社之义其祭凖令以孟春吉亥祠后土以勾龙氏配于是为帝社坛又立帝稷坛于西如大社大稷而坛不设方色以异于大社也
　　受风雨
　　郊特牲天子大社必受霜露风雨以逹天地之气也是故丧国之社屋之不受天阳也薄社北牗使隂明也注云薄书作亳
　　通天地
　　论衡经艺书人当览之犹社当通气于天地也故人不通览者薄社之类
　　视朝必告
　　礼曽子问诸侯适天子必告于祖奠于祢冕而出视朝命祝史告于社稷宗庙山川凡告用牲币
　　闻丧则废
　　曽子问诸侯之祭社稷俎豆既陈闻天子崩后之丧君薨夫人之丧如之何孔子曰废自薨比至于殡自唘至于反卒哭奉帅天子
　　用甲日
　　郊特牲社祭土而主隂气也君南乡于北牖下答隂之义也日用甲用日之始也注云甲为十干之首
　　择元日
　　见社日
　　习军旅
　　郊特牲季春出火为焚也然后简其车赋而歴其卒伍而君亲誓社以习军旅注云誓社誓众于社也
　　搜军实
　　鲁荘公如齐观社注云齐因祭社搜军实故公往观之
　　立栾公社
　　梁人栾布汉文帝时为燕王相燕齐之间皆为立社号栾公社
　　立石相社
　　汉石庆为齐相举国皆慕其家行不言而大治为之立社号石相社
　　陆云县社
　　晋陆云为浚仪令去官百姓追思之图画形像配食县社
　　宋登郡社
　　宋登叔阳为汝隂令号神父迁颍川守市无二价道不拾遗汝隂人配食于社
　　春祈社歌
　　隋牛歌厚地阐灵方坛崇祀建以风露树之松梓勾萌既申芟柞伊始恭祈粢盛永膺休祉
　　春祈稷歌
　　牛歌粒食兴教播厥有先尊神致洁报本惟防瞻蒲东作望杏开田方慿锡福行咏丰年
　　祭螺祖　【已下附】
　　见家
　　祭城隍
　　城隍之神其名不经见惟周礼有司民之祭及唐李阳冰有当县城隍庙记而已乃塑其像貌加以封爵岂所以明神人正名分哉
　　祭旗纛
　　旗纛之神军法之祖也王制天子出征祃于所征之地出征尚有其祭而平时独阙其祀乎观春秋荘公八年春王正月甲午祠兵可见矣唐遂建以旗节立以六纛宋则有旗节堂而朔望次日祭之故今有旗纛之祭岂非以兵戎者国家存亡之所系而不敢轻视其事欤
　　祭泰厉
　　宋岳珂曰古帝王诸侯卿大夫无后者皆致祭焉谓之泰厉公厉族厉泰厉古帝王之无后者公厉古诸侯之无后者族厉古大夫之无后者鬼有所归乃不为厉以其无所归或为人害故祭之又汉时民家皆祭乡厉



　　山堂肆考卷一百五十七
<子部,类书类,山堂肆考>
　　钦定四库全书
　　山堂肆考卷一百五十八　明　彭大翼　撰典礼
　　祀明堂
　　周书明堂方一百一十二丈室中方六十尺牖髙三尺门方十六尺东方曰青阳南方曰明堂西方曰总章北方曰堂中央曰太庙亦曰太室左为左个右为右个个者四面旁室也按明堂本明布政令之称自周公宗祀文王配上帝于此而后明堂之祀举焉更秦歴汉此礼防废唯明堂月令仅存耳
　　明庭
　　黄帝接万灵于明庭即明堂也汉书明堂图中有一殿四面无壁以茅盖通水水环宫垣为复道上有楼从西南入名曰昆仑
　　重屋
　　尸子曰明堂黄帝曰合宫有虞曰总章商曰阳馆周曰明堂
　　八牕
　　孝经援神契明堂者天子布政之宫上员下方八牕四闼在国之阳
　　九室
　　大戴礼明堂凡有九室一室有四戸八牖总三十六戸七十二牗以茅盖屋
　　五府
　　通典唐虞祀五帝于五府黄曰灵府赤曰文祖青曰神计白曰明统黑曰元秬
　　四阿
　　周礼殷人重屋堂修七寻堂崇三尺四阿重屋注云四阿若今之四柱也
　　汶上
　　郊祀志汉武帝欲治明堂奉髙帝未晓其制度济南人公玉带上黄帝明堂图于是作明堂于汶上是嵗修封则祠太一五帝于明堂合高帝祠坐对之至章帝元和二年祀五帝于汶上明堂安帝延光二年祀汶上明堂如元和故事
　　学南
　　刘宋孝武帝大明五年起明堂于国学之南丙巳之位
　　祀光武
　　汉光武中元二年初营北郊明堂明帝永平二年春祀光武于明堂以配上帝乐并如南郊
　　祀文皇
　　晋武帝宗祀文皇以配上帝
　　象天地
　　桓谭新论王者造明堂上圆下方以象天地为四面堂各从其色以仿四方
　　通神灵
　　礼仪志牛议云明堂者所以通神灵感天地出教化崇有徳也
　　礼三老
　　白虎通礼三老于明堂所以教诸侯孝祭五帝于太学所以教诸侯悌
　　统万物
