<!-- { "loadSidebar": true } -->
<子部,类书类,山堂肆考>
　　钦定四库全书
　　山堂肆考卷一百六十二　明　彭大翼　撰音乐
　　钟
　　五经通义钟秋分之音白虎通钟之为言动也隂气用事万物动成也乐音防归乐有八音各随其器而见之钟则金为之器也磬则石为之器也后世则就是而为方响之器也琴瑟则丝为之器也后世则广为琵琶箜篌之器焉曰箫曰管曰篪曰簧曰籥则竹为之器也后世则广为笛为觱篥之属曰笙曰竽则匏为之器也后世则广以笳角之类曰埙则土为之器也曰鼓则革为之器也曰柷敔则木为之器也若羯鼓拍板之属是又就革木之中而转为后世之戏谐者也
　　岐伯为钟
　　山海经炎帝之孙岐伯因鼓遂为钟又世本倕作钟
　　伶伦造钟
　　吕氏春秋黄帝命伶伦造十二钟
　　锡文
　　拾遗记昔颛顼居位文徳者则锡以钟磬武徳者则锡以干戈
　　思武
　　礼乐记钟声铿铿以立号号以立横横以立武君子聴钟声则思武臣
　　左右五钟
　　尚书大传天子左五钟右五钟又韩诗外传古者天子左右五钟将出则撞黄钟之钟而左钟皆应之入则撞蕤宾之钟而右钟皆应之
　　左右三钟
　　戴延之西征记洛阳大极殿前左右各三铜钟相对大者三十二围小者二十五围
　　周编
　　周礼春官磬师掌撃磬撃编钟注云编与韦编同钟磬皆编之十六枚在一簴不言编磬磬从钟也三礼图凡钟十六枚同为一簴谓之编钟特悬者谓之镈钟镈钟盖音之大者也
　　郑抱
　　尸子曰郑简公谓子产曰饮酒之不乐钟鼓之不鸣寡人之任也国家之不乂朝廷之不治与诸侯交之不得志子之任也子无入寡人之乐寡人无入子之朝自是以来子产治郑城门不闭国无盗贼道无饿人孔子曰若郑简公之好乐虽抱钟而朝可也
　　生一
　　乐汁图徴黄钟生一一生万物故君子铄金为钟
　　纪三
　　王粲钟铭纪之以三平之以六度量以加气齐允淑
　　仲孚读书
　　见笃学
　　僧谦得句
　　王直方诗话金轮寺僧谦夜半咏中秋月得清光何处无之句喜极撞钟
　　景阳早妆
　　见宫嫔
　　窟室夜饮
　　左襄三十年郑伯有于窟室夜饮酒撃钟又宋左师向巢每食必击钟
　　两栾
　　初学记周礼鳬氏为钟两栾谓之铣铣间谓之干干上谓之鼓鼓上谓之钲钲上谓之舞钟悬谓之旋旋虫谓之干钟带谓之篆篆间谓之枚枚间谓之景干上之靡谓之隧凡钟磬各有笋簴冩鸟兽之形大声有力者以为钟簴清声无力者以为磬簴释名横曰簨在上峻也植曰簴簴举也从旁举也
　　九乳
　　乐汁图徴君子铄金为钟四时九乳是以撞钟知君钟调则君道得注云九乳法九州也乔潭霜钟赋两栾神资九乳灵化
　　攻罪
　　乐汁图徴圣王承天定禄爵人者不过其能尊卑有位位有物物有宜功成者赏功败者罚故乐用钟注云不过其能谓量能授爵也有罪则鸣钟以攻之也
　　铭勲
　　见功臣
　　钟大将毁
　　齐景公铸大钟将悬之仲尼伯常骞晏子三人俱来朝皆曰钟将毁撞之果毁公召问之晏子曰钟天非礼是以曰将毁仲尼曰钟大悬下其气不得上薄是以曰将毁伯常骞曰今日庚申雷日也隂莫胜于雷是以曰将毁
　　钟大当图
　　愼子曰鲁庄公铸大钟曹刿入见曰今国褊小而钟大君何不图之
　　郤至惊走
　　左成十二年晋郤至如楚聘楚子享之子反相为地室而悬焉郤至将登金奏作于下惊而走出
　　智伯徃遗
　　吕氏春秋中山之君有夙繇者智伯欲伐之而无道也为大钟方车二轨以遗之夙繇之君堑岸堙谷以迎钟遂得道伐之
　　闻声遂去
　　左襄二十九年吴季札自衞如晋将宿于戚闻钟声焉曰异哉吾闻之也辩而不德必加于戮夫子获罪于君以在此惧犹不足而又何乐夫子之在此也犹燕之巢于幕上君又在殡而可以乐乎遂去之文子闻之终身不聴琴瑟注云夫子谓孙林父也
　　闻声有省
　　晋陶潜访逺公闻钟声有省攅眉而去
　　山崩
　　汉武帝时未央宫殿前钟无故自鸣三日三夜上怪之召待诏王朔问之朔对曰有兵气上更问东方朔朔对曰王朔知其一不知其二臣闻铜者土之子以隂阳气类言之子母相感山恐有崩弛者故钟先鸣上曰应在几日朔曰在三日内居三日南郡太守上言山崩延袤二十余里上大笑赐帛三十疋
　　水泛
　　上犹东山寺有大钟形旋如蛟一夕忽飞入寺前潭中遣没人出之则化为眞蛟蜿蜒可怖至今潭中水泛数十里间其声铿然震动山谷时有见之者形犹钟也
　　霜降自鸣
　　乔潭霜钟赋序南阳丰山有九钟焉霜降则自鸣
　　雷震忽吼
　　祁阳白鹤观唐末有钟重数百斤一夕震雷大雨钟吼跃入江中后有客夜宿昭潭夣一道流曰吾祁阳白鹤观道士也欲归久矣幸附后载客诺之逹明解防忽有钟卧水次上有字曰祁阳白鹤观钟客悟乃载以归
　　悬灵台殿
　　东汉灵帝铸钟四枚皆受二千斛悬玉堂及灵台殿前
　　得阁皂山
　　南部新书唐开元中内殿修斋孙智谅奉诏投龙于吉州玉笥山泊舟江侧见有异气在东川之中疑有古迹乃于阁皂山握得钟一枚重百余斤钟下得玉象三身因置阁皂观
　　杜夔审声
　　魏杜防字公良以知音为雅乐郎绍复先代古乐皆自夔始也初汉铸铜工柴玉有巧思防令铸钟其声韵清浊多不如法数毁改作玉甚厌之谓夔清浊任意更相白魏太祖太祖取所铸钟错杂更试之然后知防之精而玉之妄于是罪玉
　　张永凿滓
　　南史张永晓音律太极殿前钟声嘶孝武问永永答曰钟有铜滓乃求其处凿去之声遂清越
　　发鲸
　　东汉张衡东京赋发鲸鱼铿华钟注云发举也铿击也海中大鱼名鲸海岛又有大兽名蒲牢蒲牢畏鲸鱼鲸鱼一击蒲牢輙大鸣吼凡钟欲令声大故作蒲牢形于钟上以所击钟者为鲸鱼形钟曰华钟者以钟有刻文故云
　　雊雉
　　淮南子曰齐景公族铸大钟撞之于庭下郊雉皆雊许愼注族聚也钟声似雷雷震则雉皆应之
　　出练门江
　　天中记海坛练门江内有巨钟每月望日其潮大至水退蒲牢乃出可容一人从中穿过约其周围径一丈有余
　　鬻天寳寺
　　贑州兴国县大乘寺铜钟宋绍兴初忽一夕失之未几有客言比者文潭渔者得一钟鬻于天寳寺扣之无声大乗僧诣天寳寺求得之赎之不许乃相约曰扣之不鸣即非大乗物扣之鸣则是也天寳僧屡撃无声大乘僧一撃即鸣遂载以归
　　万钧
　　张衡东京赋洪钟万钧猛簴趪趪注云三十斤曰钧
　　千石
　　三辅黄图始皇造簴高二丈钟小者千石
　　霍山有文
　　何法盛中兴书义熈十一年霍山崩毁出铜钟六枚上有文皆科斗书人莫能识
　　吴江有字
　　虞喜志林吴时于江水中得钟有百余字募求读者竟无人晓
　　警众考辰
　　唐岑文本太极殿前钟铭金之为徳冠五材以称寳钟之为器谐八音而表节故习戎者用之以警众司律者俟之以考辰
　　清心逹气
　　李白当涂县化成寺大钟铭天以震雷鼓群动佛以鸣钟警大夣则钟之取象其义哉夫音大千所以清真心警俗虑恊响广乐所以逹元气彰天声铭皇宫所以旌丰功昭茂徳莫不配羙金鼎钟辉寳坊仍事作制岂徒然也又独孤及洪州大云寺钟铭天地以雷震万物圣人以乐节八音佛土以钟警六时
　　磬【附方响】
　　五经通义磬立秋之乐白虎通磬者夷则之气万物之成也尔雅大磬谓之毊徒撃磬谓之蹇三礼图股广三寸长尺三寸半十六枚同于笋簴谓之编磬周礼注磬之应镛曰颂磬磬之应笙曰笙磬乐音防归磬石声石有一定之声而众声依焉
　　帝喾造
　　皇图要纪帝喾造钟磬
　　无句作
　　世本无句作磬注云无句尧臣也
　　立辩
　　礼乐记石声磬磬以立辩辩以致死君子听磬声则思死封疆之臣
　　防淫
　　古者天子诸侯聴钟磬所以养行义而防淫佚也
　　禹悬
　　淮南子曰禹以五音聴政悬钟鼓磬铎置鼗以待四方之士为之号曰敎寡人以道者击鼓谕寡人以义者击钟告寡人以事者振铎语寡人以忧者击磬有狱讼告寡人者揺鼗
　　孔撃
　　论语子撃磬于衞
　　归于光政
　　酉阳襍俎歴城县光政寺有石磬形如半月扣之声闻百里至北齐时移于都内其声杳絶送归夲寺其声如故
　　得于揵为
　　汉成帝时揵为郡水滨得石磬十六枚刘向说上宜兴辟雍设胶庠隆雅颂之音以风天下又山海经鸟危之山其阳多磬玉
　　告齐
　　国语鲁饥臧文仲以玉磬告籴于齐
　　赂晋
　　左成二年晋败齐师于鞍齐侯使賔媚人赂以纪甗玉磬与地不可则听客之所为宾媚人致赂晋人不可曰必以萧同叔子为质而使齐之封内尽东其畆
　　兽舞
　　虞书防曰于予击石拊石百兽率舞
　　鸾飞
　　东汉杨阜为重泉令鸾鸟集于学宫阜击磬鸾应而飞舞
　　鲁堂
　　汉鲁共王好修宫室坏孔子旧宅以广其居升堂闻钟磬琴瑟之音遂不复坏
　　汉阁
　　汉武帝起招仙阁于甘泉宫其上悬浮金轻玉之磬
　　杨妃緑玉
　　唐杨妃善撃磬乃取蓝田緑玉琢之以为磬偹极精巧上幸蜀还乃送太常藏之
　　冯定云韶
　　唐文宗好雅乐诏太常卿冯定采开元雅乐置云韶法曲有玉磬四
　　代磬【已下方响】
　　通典梁有铜磬则今之方响也以代磬
　　似石
　　唐志方祭体似应石审此则是出于编磬之制而梁始为之者
　　防宾铁
　　琵琶录唐乐工亷郊师于曹纲精琵琶郊尝于池上弹防賔调忽闻芰荷间有物跃出岸上乃方响一片识者知是防賔调铁也郊指拨精妙致律吕相应物类相感有如此
　　直板声
　　方响夲以纎铁为之胡部无方响縁直板声不应诸调
　　杜牧方响诗
　　数条秋水挂琅玕玉手丁当怕夜寒曲尽连敲三五下恐惊珠泪落金盘
　　李允方响歌
　　穿丝透管音未歇廻风挠指惊泉咽季伦怒击珊瑚摧灵芸整鬓歩揺折
　　琴
　　白虎通琴者禁也禁止于邪以正人也琴操神农琴长三尺六寸六分象三百六十六日也广六寸象六合也上曰池下曰濵前广后狭象尊卑也上圆下方法天地也五象五行也大为君小弦为臣文王武王加二曰少宫少商以合君臣之恩也三礼图琴第一为宫次为商次爲角次为徴次为羽次为少宫次为少商凡琴曲和乐而作命之曰畅忧愁而作命之曰操
　　脩身理性
　　琴操伏羲作琴所以脩身理性反其天眞也
　　解愠阜财
　　见风
　　通神明
　　白帖神农氏削桐为琴绳丝为弦以通神明之德以合天地之和
　　知吉凶
　　酉阳杂俎琴有气曽识一道者相琴知吉凶也
　　文王思士
　　琴操文王得太公于渭阳大恱遂以为师号太公望乃援琴而鼓之自叙思士之意故有思士操
　　孔子思人
　　襍记昔鲁哀公二十一年孔子出鲁东门过故杏坛歴级而升顾谓弟子曰兹鲁将臧文仲誓盟之坛也睹物思人命琴而歌歌曰暑徃寒来春复秋夕阳西下水东流将军战马今何在野草闲花满地愁
　　奏于圜丘
　　周礼春官云和之琴瑟冬日至于地上之圜丘奏之
　　鼓于太学
　　见上已
　　洋洋翼翼
