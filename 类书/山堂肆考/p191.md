<!-- { "loadSidebar": true } -->
　　晋谢朗父据早卒朗总角时病新起体羸未堪劳于叔父安前与沙门支遁讲论遂至相苦安嫂王氏再遣信令还安留使竟其论王氏因出云新妇少遭艰难一生所寄惟在此儿因流涕携朗去安谓座客曰家嫂词情慷慨恨不使朝士见之
　　见嫂与别
　　世说阮籍嫂尝还家籍见嫂与别或讥之籍曰礼岂为我辈设耶
　　咨嫂后行
　　唐王珪奉寡嫂礼甚谨家事必咨嫂而后行
　　姒娣
　　世人疑娣姒之名皆以兄妻呼弟妇为娣弟妻呼兄妻为姒然公羊传诸侯娶一国二国徃媵以侄娣从娣者何弟也是以其弟解娣自然以长解姒长谓身之年长非夫之年长也左传穆姜不以声伯之母为姒又叔向之嫂谓叔向之妻为姒二者皆呼夫弟之妻为姒岂计夫之长幼乎
　　冡介
　　见公姑媳妇
　　妯娌
　　娣姒今或云妯娌
　　先生后生
　　尔雅女子同出谓先生为姒后生为娣注云同出谓同嫁事一夫也事一夫者以已先生为姒后生为娣
　　先娶后娶
　　唐李光进弟光顔先娶而母委以家事及光进娶母已亡弟妇籍资财纳管钥于姒光进命返之曰娣逮事姑且尝命主家事不可改因相持泣乃如初
　　称有礼法
　　王司徒浑妻钟氏字琰与弟湛妻郝氏皆有德行琰虽门高与郝氏相亲重郝不以贱下钟钟不以贵陵郝时称钟夫人之礼郝夫人之法
　　耻为妯娌
　　唐高宗以太平公主适薛绍武后以绍兄顗妻萧氏非贵族欲出之曰我女岂可与田舎女为妯娌耶或曰萧氏瑀之侄孙国家旧姻乃止
　　报姒生男
　　左昭二十八年伯石始生子容之母走谒诸姑曰长叔姒生男按伯石即杨食我夏姬之女所生也
　　送姒为尼
　　五代梁太祖破朱瑾纳其妻以归皇后张氏迎太祖于封丘太祖告之后遽见瑾妻瑾妻再拜后亦拜凄然泣下曰兖郓与司空同姓之国昆仲之间以小故兴干戈而使吾姒至此若不幸汴州不守妾亦如此矣言已又泣太祖感动乃送瑾妻为尼

　　山堂肆考卷九十五
　　钦定四库全书
　　山堂肆考卷九十六　　　明　彭大翼　撰亲属
　　兄弟
　　释名兄荒也荒大也弟第也相次第而生也
　　埙篪
　　诗小雅伯氏吹埙仲氏吹篪汉书注埙烧土为之大如鴈子有六孔世本暴辛公作篪以竹为之长尺四寸有八孔
　　枝叶
　　左文七年宋昭公将去羣公子乐豫曰不可公族公室之枝叶也若去之则本根无所庇廕矣
　　如手如足
　　李华吊古战场文谁无兄弟如手如足
　　一体一支
　　汉诏兄弟敌吾一体一支谓同父母也
　　封之有庳
　　万章曰象至不仁封之有庳
　　奔于荆蛮
　　吴泰伯与弟仲雍皆周太王之子季歴之兄也季歴贤而有圣子昌太王欲立季以及昌于是泰伯仲雍乃奔荆蛮文身断发示不可用以避季歴
　　尊命重伦
　　伯夷叔齐孤竹君之二子父欲立叔齐及父卒伯夷逊叔齐曰父命也遂逃去叔齐亦逃国人立其中子朱子曰伯夷以父命为尊叔齐以天伦为重按孤竹君姓墨名台伯夷名允字公信叔齐名智字公逹夷齐其諡也中子名仲辽
　　济世保家
　　东汉韦元将弟仲将孔融与其父书曰前日元将来渊才亮茂雅度毅济世之噐也昨日仲将来懿性昌实文敏笃诚保家之主也不意双珠近出老蚌
　　竞爽
　　左昭三年齐公孙灶卒晏子曰惜也子旗不免殆哉二惠竞爽犹可又弱一个焉姜其危哉注云灶即子雅子旗子雅之子二惠谓子尾子雅皆齐惠公之孙也
　　连飞
　　北齐崔陵字长孺为侍郎弟仲文为银青光禄大夫同日受拜命时云两凤连飞
　　让弟田宅
　　汉卜式以田畜为事有弟既壮式乃脱身出独取羊百余口田宅财物皆与弟式入山牧羊十余年得羊千余头置买田宅而弟尽破其产复分与弟
　　推弟田园
　　东汉隂庆为朝阳侯其弟员与丹皆为郎庆推其居第田园奴婢分与二弟但佩印而已
　　逃僚
　　胡传吴子夀梦有子四人长诸樊次余祭次夷昧札其季子也夀梦贤季札欲立以为嗣札辞不可然后立诸樊诸樊既除防则致国于季子又辞而去之诸樊乃舎其子而立弟约以次传必及季子故诸樊卒而余祭立余祭卒而夷昧立夷昧卒则季子宜受命以安社稷成父兄之志矣乃辞位以逃夷昧之子僚僚既立诸樊之子光曰将从先君之命则季子宜有国也如不从先君之命则我宜立僚恶得为君于是使专诸刺僚而致国乎季子季子不受去之延陵终身不入吴国
　　让宪
　　东汉居巢侯刘般薨子恺当嗣称父遗意让其弟宪遁逃十余岁有司请絶其国贾逵上书曰孔子称能以礼让为国乎何有有司不原乐善之心而防以循常之法非所以表克让之风成含之化也和帝诏听宪嗣爵征恺为郎
　　谏兄受遗
　　东汉郑均字仲虞任城人兄为县吏颇受礼遗均谏不从乃为佣得钱帛归与兄曰物尽可复得为吏坐赃终身捐弃兄感其言遂为亷洁
　　怒弟营产
　　南史孔顗字思远为司徒长史弟道存与从弟徽颇营产业二弟请假东归辎重十余船皆绵绢纸席之类顗正色曰汝辈忝为士流何至东还作贾客耶命烧尽而去按顗一作凯
　　甘美分遗
　　东汉孔奋字君鱼茂陵人笃骨肉弟竒在洛阳为诸生乃分俸禄以给之四时送衣下至脂烛所食有甘美辄分减遗竒
　　孤惸相育
　　唐阳城字亢宗举进士第后隐中条山与二弟堦域常易衣而出长不肯娶谓弟曰吾与若孤惸相育既娶则间外姓虽共处而亦踈我不忍为弟义之亦不娶终身
　　欲成弟名
　　东汉许武阳羡人明帝时太守第五伦举武充孝亷武以二弟晏普未显欲令弟成名乃请别居剖财为三自取肥田广宅二弟所得悉劣乡人皆称二弟克让而鄙武贪婪晏普竝得选举武乃防宗亲泣曰吾为兄不肖盗声窃位二弟年长未与荣禄所以求得分财成弟名誉今理产所増三倍于前愿悉以与弟一无所留于是郡中羣然称之
　　亲持兄疫
　　晋庾衮字叔褒咸宁中大疫衮二兄俱亡次兄毗复危殆父母诸弟皆出次于外衮独留不去诸父强之乃曰衮性不畏病遂亲自扶持昼夜不寐十有余旬疫势既歇家人乃返毗病得瘥衮亦无恙
　　鸾龙
　　艺文昔我兄弟如鸾如龙喻兄弟之贤也
　　羽翼
　　唐明皇赐诸王宪等书魏文帝诗云西山一何高高高殊无极上有两仙童不饮亦不食赐我一丸药光辉有五色服之四五日身体生羽翼朕毎念此宁如兄弟天生羽翼乎陈思王才足以经国家絶其朝谒卒以忧死魏祚未终司马氏夺之岂神丸效耶
　　孔融争死
　　东汉灵帝时复治钩党张俭与鲁国孔褒有旧亡抵褒不遇褒弟融年十六匿之事泄俭亡走国相收褒融送狱未知所坐融曰保纳舎藏者融也褒曰彼来投我非弟之过母曰家事任长妾当其辜一门争死郡县不能决乃上谳之诏独坐褒
　　冷平让生
　　崔鸿南燕録有司奏沙门僧智夜入临淄人冷平舎淫其寡嫂李氏平与弟安国杀之郡县按平兄弟以杀人之罪而平与安国各引首就刑让生竞死义形急难
　　三凤
　　东汉贾彪字伟节兄弟三人并有高名而彪最优时称贾氏三凤唐薛元敬少与从父收族兄德音齐名时称河东三凤收字伯褒隋内史侍郎道衡之子元敬隋选部侍郎迈之子又宋永康人谢发有五子固田因圆困迭魁太学号西州五凤
　　八龙
　　东汉荀淑字季和颍隂人有子八人曰俭裩靖焘汪爽肃旉也竝有名称时谓荀氏八龙俭字伯慈裩字仲慈靖字叔慈焘字慈光汪字孟慈爽字慈明肃字敬慈旉字幼慈又许劭字子将汝南平舆人与兄防亦知名谢子微称平舆之渊有二龙焉李元礼祖太尉修安帝时生四子亮叔训秀皆为牧守号四龙晋卞粹兄弟六人并登宰辅世称卞氏六龙辕门二龙见将帅类后魏王昕字元景生九子并风流醖籍世号王氏九龙梁栁世隆次子惔与兄悦齐名王俭称为栁氏二龙宋韩氏八龙见父类
　　共被而寝
　　东汉姜肱字伯淮彭城广威人与弟仲海季江以孝友闻常共被而寝一日俱诣郡夜遇盗欲杀之肱曰弟年幼父母所怜又未娶愿杀身济弟季江曰兄年德在前家之珍寳国之英俊乞自受戮以代兄命盗两释之
　　同被而寝
　　见亲王
　　因兄辞辟
　　东汉钟皓以二兄未显故不受公府之辟又童恢弟翊名高于恢宰府先辟之翊佯喑不就仕及恢被命乃就孝亷鲁恭怜弟平欲就其名乃托疾不仕
　　因弟弃官
　　唐杜牧分司东都因弟觊病弃官
　　诣贼救弟
　　东观汉记赵孝字长平沛国人王莽时天下荒乱人相食孝弟礼为饿贼所得孝闻即自缚诣贼曰礼久饿羸瘦不如孝肥饿贼大惊骇并释之
　　叩贼免兄
　　东汉倪萌临淄人遭岁兵荒与兄俱出城采蔬为赤眉贼所得欲杀啖之萌叩头言兄年老羸瘠不如萌肥健愿代兄贼义而不啖
　　五常
　　蜀志马良字季常眉有白毫兄弟五人并有才名谚曰马氏五常白眉最良先主辟为荆州从事位至侍中弟谡字幼常好论兵后有街亭之败
　　三嘏
　　晋刘宏字终嘏兄粹字纯嘏弟演字冲嘏并在中朝世人语曰洛中雅雅有三嘏
　　名出兄右
　　晋王珉字季琰小字僧弥洽次子也少有才艺名出兄珣右时人语曰法防非不佳僧弥难为兄耳珣字元琳小字法防洽长子也
　　名与弟齐
　　管师复自号白云先生与弟师常齐名宋熈宁间陈襄公以其经明学修荐为学官
　　识兄湼阳
　　东汉夏馥为中官所忌诏下州郡捕为党魁馥乃剪发变形入林虑山隐姓名为冶家佣亲突烟炭形貎毁瘁积二三年人无知者馥弟静载缣帛追饷之馥不受曰弟奈何载祸相饷乎委之而去后静在湼阳市中遇馥不识闻其言声乃觉而拜之蘓东坡和弟辙诗别期相近不堪闻风雨潇潇已断魂犹胜相逢不相识形容变尽语音存按末二句正用馥事
　　防兄下邳
　　风俗通吴文章少孤其兄伯武相失二十年后防兄于下邳争市计共闘伯武殴文章文章欲报击之心中怆凄手不能举大自骇也因投杖于地相问乃其兄也
　　皆有吏才
　　汉严延年兄弟五人皆有吏才至大官东海号其母曰万石严媪
　　皆有士行
　　唐陆象先元方子弟景倩景融景献景裔僧一行少时与象先兄弟相善尝谓人曰陆氏兄弟皆有士行古之荀陈无以加也
　　三世共财
　　东汉蔡邕与从弟同居三世不分财
　　一门歴宦
　　六帖唐崔湜与弟液澄从兄涖并以文翰居要官毎宴私自比东晋王谢曰吾一门入仕歴宦未尝不为天下第一
　　分荆
　　续齐谐记京兆人田眞与弟广庆三人共分财各居堂前有紫荆花一株甚茂共议破而为三至明旦即枯死真惊谓二弟曰荆本同株当分析便憔悴况人兄弟而可离是人不如木矣兄弟相感复合荆亦复茂又周景式孝子传古有兄弟意欲分异出见一荆同根接叶连隂叹曰木犹欣聚况我兄弟而殊异哉复相与雍和
　　梦草
　　刘宋谢惠连十岁能属文族兄康乐赏爱之尝曰毎有篇章对惠连辄得佳语尝于永嘉西堂思诗竟日不就忽梦见惠连即得池塘生春草园栁变鸣禽曰此语有神助非吾所能及也
　　二荀孰贤
　　东汉荀靖与弟爽俱有才名或问汝南许章曰爽与靖孰贤章曰二荀皆玉也慈明外朗叔明内润慈明爽字叔明靖字
　　三周孰贤
