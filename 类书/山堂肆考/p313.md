<!-- { "loadSidebar": true } -->
　　唐六典凡国忌日两京大观寺各散斋诸道士女道士及僧尼皆集于斋所在京文武五品以上与清官七品以上皆集各行香以退若外州县亦各定一观一寺以散斋州县官行香应设斋者盖八十有一
　　忌日着衰
　　宋丁晋公言尝见文中孺侍郎言中孺尝闻祖母当日于归时于衣笥中得一墨衰妯娌骨肉皆惊骇而诘之答曰父母教以翁姑私忌日着此衣出慰当时士族之家犹有此礼今未之闻也又语録朱文公母夫人忌日着黪墨布衫其巾亦然学者问今日服色何谓曰公岂不闻礼君子有终身之丧

　　山堂肆考卷一百五十六
　　钦定四库全书
　　山堂肆考卷一百五十七　明　彭大翼　撰典礼
　　总祭
　　尔雅祭天曰燎柴祭地曰瘗埋祭山曰庋悬祭川曰浮沉祭星曰布祭风曰磔是类是祃师祭也既伯既祷马祭也説文除恶之祭为袚防福之祭为禬道上之祭为祖洁意以享为禋以类祭神为禷祭司命为防祭豕先为槽月祭为祽祷雨为雩祷晴为禜御灾捍患
　　礼祭法圣王之制祭祀也法施于民则祀之以死勤事则祀之以劳定国则祀之能御大灾则祀之能捍大患则祀之
　　勉力崇恩
　　王充论衡凡祭祀之义有二一曰报功二曰修先报功以勉力也修先以崇恩也
　　不数不疏
　　礼祭义祭不欲数数则烦烦则不敬祭不欲疏疏则怠怠则忘是故君子合诸天道春禴秋尝霜露既降君子履之必有凄怆之心非其寒之谓也春雨露既濡君子履之必有怵惕之心如将见之
　　莫举莫废
　　礼曲礼凡祭有其废之莫敢举也有其举之莫敢废也非其所祭而祭之名曰淫祀淫祀无福注云废之莫敢举如己毁之宗庙变置之社稷不可复祀也举之莫敢废己修之坛墠己正之昭穆不敢毁变也
　　荐腥荐熟
　　周礼大宗伯以肆献祼享先王注云宗庙有祼鬯礼既祼而献有荐腥礼既荐而肆有荐熟礼既肆而馈有馈食礼
　　尽物尽志
　　礼祭统凡天之所生地之所长茍可荐者莫不咸在示尽物也外则尽物内则尽志此祭之心也
　　骍牡
　　诗小雅祭以清酒从以骍牡享于祖考执其鸾刀以唘其毛取其血膋注云骍赤色周所尚也
　　索牛
　　曲礼天子以牺牛诸侯以肥牛太夫以索牛士以羊豕注云毛色纯而不杂曰牺养于涤曰肥求得而用之曰索
　　和鬯酒
　　周官春官鬰人掌祼器凡祭祀賔客之祼事和鬯以实彛而陈之注云此祭祀谓祭宗庙社稷山川四方也鬰金香草宜以和鬯酒也
　　沐兰汤
　　刘义庆幽明录庙方四丈不牗壁道广四尺夹树兰香斋戒者煮以沐浴然后亲祭所谓沐兰汤也
　　是类是祃
　　诗大雅是类是祃是致是附注云类出师祭上帝也祃至所征之地而祭始造军法者谓黄帝及蚩尤也
　　飨帝飨亲
　　祭义唯圣人为能飨帝唯孝子为能飨亲
　　三重
　　祭统夫祭有三重焉献之属莫重于祼声莫重于升歌舞莫重于武宿夜此周道也凡三道者所以假于外以増君子之志也注云武宿夜武舞之曲名
　　十伦
　　祭统夫祭有十伦焉见事鬼神之道焉见君臣之义焉见父子之情焉见贵贱之等焉见亲疎之杀焉见爵赏之施焉见夫妇之别焉见政事之均焉见长防之序焉见上下之际焉注云伦犹义也
　　五祀七祀
　　曲礼天子祭天地祭四方祭山川祭五祀嵗徧诸侯方祀祭山川祭五祀嵗徧大夫祭五祀嵗徧士祭其先注云冬至祭天夏至祭地四时各祭其方以迎气又各望祭其方之山川五祀则春祭戸夏祭灶季夏祭中霤秋祭门冬祭行此所谓嵗徧诸侯有国国必有方祭其所居之方而已非所居之方及山川不在其境内者皆不得祭故曰方祀至祭法又谓天子立七祀加以司命泰厉诸侯五祀有司命公厉而无戸灶大夫三祀有族厉而无中霤戸灶士二祀则门行而已是法考于诸经皆不合
　　五等三等
　　宋太祖于歴代帝王制为五等之享可谓忠厚之至矣但品第之间亦有可议如进曹操于成康汉文之列次朱温于景武宪之俦不防于倒置乎于歴代忠臣义士品为三等之制可谓恩义之笃矣但去取之际不无可疑若郭汾阳之忠烈而不录元稹之憸邪而得与不防于错乱乎
　　郊祭
　　礼经考索天地以王者为主故圣王制祭天地之礼必在于国之郊然惟于即位之初而行此礼示不欲数也何后世则有三嵗或一嵗而数行焉惟以天子之尊而行此礼示不可僣也何后世固有诸侯而僣用焉惟主于尊上帝而行此礼示不可泛也何后世则有变上帝而为六天之説分南郊北郊之议焉由是古人郊祀之礼漠然无定据矣
　　泰坛泰圻
　　礼祭法燔柴于泰坛祭天也瘗埋于泰圻祭地也泰坛即圜丘泰圻即方丘
　　城南城北
　　三辅黄图天郊在长安城南地郊在长安城北
　　苍璧黄琮
　　周礼春官宗伯以玉作六器以礼天地四方以苍璧礼天以黄琮礼地以青圭礼东方以赤璋礼南方以白琥礼西方以璜礼北方注云天色苍苍璧以圆象天地色黄黄琮以方象地东方立春为苍精之帝故青圭以象春物之初生南方立夏为赤精之帝故赤璋以象夏物之眀逹西方立秋为白精之帝故白琥以象秋气之严肃北方立冬为黑精之帝故璜以象冬物之坯蛰
　　云门咸池
　　周礼大司乐奏黄钟歌大吕舞云门以祀天神奏太簇歌应钟舞咸池以祭地只
　　迎日
　　礼郊特牲郊之祭也迎长日之至也大报天而主日也兆于南郊就阳位也扫地而祭于其质也器用陶匏以象天地之性也
　　配月
　　礼祭义郊之祭大报天而主日配以月夏后氏祭其闇殷人祭其阳周人祭日以朝及闇
　　辛日
　　郊特牲牲用骍尚赤也用犊贵诚也郊之用辛也周之始郊日以至注云周家始郊祀适遇冬至是辛日自后用冬至后辛日也
　　寅月
　　三王之郊一用夏正谓建寅月也
　　定天位
　　礼运祭帝于郊所以定天位也注云天子致尊天之礼则天下知尊君之礼故曰定天位
　　则天数
　　郊特牲祭之日王被衮以象天戴冕璪十有二旒则天数也乗素车贵其质也
　　为田烛
　　郊特牲祭之日王皮弁以听祭报示民严上也汜埽反道乡为田烛弗命而民听上注云祭报报白日时早晚及牲事之备具也汜埽洒水而后埽也反道刬道路之土反之令新者在上也乡郊内六乡也六乡之民各于田首设烛照路恐王者行事之早也
　　通权火
　　汉郊祀志上宿郊见通权火注云权火防火也其法类称故谓之权火欲令光明逺照通于祀所也
　　三年一郊
　　秦始皇三年一郊常在十月
　　三嵗一郊
　　汉武帝初至雍郊见五帝后常以三嵗一郊
　　骍牲黝牲
　　冬官牧人掌牧六牲而阜蕃其物以供祭之牲牷凡阳祀用骍牲毛之隂祀用黝牲毛之注云祀分隂阳天阳而地隂日阳而月隂宗庙则昭阳而穆隂
　　阳化隂化
　　隋圜丘在国南七里每嵗冬至祀昊天玉帝方丘在国隂六里每嵗夏至祀地只南郊舞奏黄钟取阳始化也北郊舞奏林钟取隂始化也
　　四圭两圭
　　冬官典瑞掌玉瑞玉器之藏四圭有邸以祀天旅上帝两圭有邸以祀地旅四望注云邸本也犹旅邸之邸四面合琢为一圭以四时本一气五帝本一天也四圭邸于璧两圭邸于璋
　　八陛四陛
　　汉祭祀志光武建武二年正月初制郊兆于雒阳城南十里为圜坛八陛中又为重坛天地位其上皆南向西上其外坛上为五帝位其外为壝陇蜀平后乃増广郊祀以髙帝配食位在中坛上西面北上三十一年初营北郊雒阳城北四里为方坛四陛明年正月辛未郊别祀地只位南面西上以髙皇后配西面北上
　　设皇邸
　　周礼天官掌次王大旅上帝则张毡案设皇邸注云毡案张毡于案也皇邸设鳯羽于版以为屏风
　　越丧绋
　　礼王制丧三年不祭唯祭天地社稷为越绋而行事注云吉凶异道不得相干故有丧三年不祭唯祭天地社稷者不敢以卑废尊也未葬以前常属绋于輴车以备大灾丧在内而行祭于外是逾越丧绋而往也
　　见黄龙
　　汉文帝十五年春黄龙见成纪夏四月帝如雍始郊见五帝
　　获白麟
　　汉宣帝本始二年诏有司曰往者朕郊见上帝西祭陇首获白麟以献宗庙
　　黑畤
　　汉髙帝入闗问故泰畤上帝祀何帝对曰四帝有白青黄赤之祠帝曰闻天有五帝而曰四何也莫知其説于是髙祖曰吾知之矣待我而具五也乃立北畤祀黒帝故名曰黑畤盖古者天子亲祀上帝于郊因以名祭曰畤畤者神灵之所依止也
　　黄郊
　　东汉灵帝建宁二年迎气黄郊道于洛水西桥逢暴风雨从卤簿车或发盖百官霑濡而还不至郊使有司行礼迎气北郊
　　降神光
　　汉永始年行幸甘泉郊泰畤神光降于紫殿
　　因火数
　　汉郊祀志立夏之日迎夏于南郊祭赤帝祝融车旗服色皆赤注云郊去邑七里因火数也
　　百神受职
　　礼礼运礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉
　　七政永崇
　　梁简文帝南郊颂六戎列野八銮昭日驾殿星罗重宫雾出康哉徳盛美矣时丰三辰増曜七政永崇
　　天子事守
　　礼运鲁之郊禘非礼也周公其衰矣杞之郊也禹也宋之郊也契也是天子之事守也故天子祭天地诸侯祭社稷
　　皇后叅享
　　唐中宗将南郊诏定仪典时祝钦明郭山恽建言皇后为亚献禇无量与太常博士唐绍蒋钦绪因争以为郊祀国之大事其折莫若周礼周礼冬至祭天圜丘不以地配惟始祖为主亦不以妣配故后不得预也又天官内宰后祼献则賛瑶爵夫祭天无祼献乃宗庙祭耳至于内司服与冬官巾车掌后六服五路无后祭天之服与路是后不助祭天也惟汉有天地合祭皇后享事乃末代黩神事不经见不可为训
　　屏去荤茹
　　宋真宗祥符二年上曰太祖太宗每奉郊祀皆屏去荤茹朕三祀圜丘并遵行之
　　务从省约
　　宋孝宗隆兴三年诏曰太祖皇帝干徳元年郊祀诏书有云务从省约毋致劳烦仰见祀天之诚养民之心也
　　祭日月星辰
　　礼祭法日月星辰民所瞻仰也山林川谷丘陵民所取财用也非此族也不在祀典
　　精意以享
　　虞书肆类于上帝禋于六宗望于山川徧于羣神注云禋精意以享之也宗尊也所尊祭者其祀有六埋少牢于泰昭祭时也相近于坎坛祭寒暑也王宫祭日也夜明祭月也幽宗祭星也雩宗祭水旱也
　　实柴以祀
　　大宗伯以实柴祀日月星辰注云实柴谓实牲体于柴上燔燎而升烟使气上逹也
　　执圭璧
　　冬官典瑞掌王与诸侯所执之圭璧以祀日月星辰
　　用牲币
　　春官肆师之职掌立国祀之礼以佐大宗伯立大祀用玉帛牲牷立次祀用牲币立小祀用牲注云大祀天地次祀日月星辰小祀司命以下
　　坛坎
　　祭义祭日于坛祭月于坎以别幽明以制上下祭日于东祭月于西以别外内以端其位
　　朝夕
　　礼器作大事必顺天时为朝夕必放于日月注云必顺天时如唘蛰而郊龙见而雩始杀而尝闭蛰而烝皆是也大明生于东故春朝朝日必于东方月生于西故秋暮夕月必于西方又鲁语天子大采朝日与三公九卿祖识地徳少采夕月与太史司载纠防天刑
　　祝参辰
　　见星
　　祭角亢
