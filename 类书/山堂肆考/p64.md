<!-- { "loadSidebar": true } -->
　　宋太宗为宣祖之次子母昭宪皇后梦日入怀而娠后唐天成二年丁亥二月十六日生于洛阳大内夹马营是时赤光绕室异香经宿不散
　　白气充庭
　　后唐太祖在妊十三月生红光照室白气充庭井水暴溢
　　赤光满室
　　宋英宗天圣十年生于宣平坊赤光满室黄龙往来于室中
　　后榻灵芝
　　宋仁宗诞降郭太后榻下生灵芝四十二叶后享国四十二年乃瑞应云按郭太后眞宗之后仁宗嫡母景德三年崩祥符五年复立刘氏为后仁宗乃宸妃李氏所生刘后以为己子与杨淑妃同抚育之一说李氏尝夣一羽衣之士跣足从空而下云来为汝子时眞宗未有嗣闻之大嘉云当为汝成之是夕召幸有娠明年诞育仁宗仁宗防年每穿履袜亟令脱去常徒歩禁中皆呼为赤脚仙人赤脚仙乃古得道李君也李氏又尝夣二日在天其一忽坠自以衣裾承之自此有娠仁宗即位追尊李氏为章懿皇后
　　丞防赤光
　　挥麈録秀州外医张浩自云少军籍尝为德清闸官一日晚过嘉兴县忽覩丞防赤光照天疑为回禄亟入视之乃赵县丞之室适娩娠是宋孝宗诞育时也
　　千龄启圣
　　唐张说奉和千秋节宴应制诗五德生王者千龄启圣人
　　三合巩基
　　宋淳熈中孝宗及皇太子朝上皇于德寿宫置酒赋诗为乐从臣皆和周益公诗一丁扶火德三合巩皇基杨诚斋诗祖尧父舜眞千载禹子汤孙自一家又云天意分明昌火德诞辰三世总丁年盖高宗生于大观丁亥孝宗生于建炎丁未光宗生于绍兴丁卯故隂阳家以亥邜未为三合
　　天申节
　　宋吴芾表蕐渚呈祥预纪有开之庆薫风从律式逢载夙之辰
　　天寜节
　　宋宰臣章惇等表诗纪生民易称出震时惟阳月瑞集枢星肇开震夙之祥永御光华之旦离明继照敷同四海之懽天德出寕请祝万年之寿请以十月十日为天寜节
　　圣寿
　　韩愈佛骨表黄帝百十嵗少昊百嵗颛顼九十八嵗帝喾一百五嵗帝尧百十岁帝舜禹汤皆百嵗文王九十七嵗武王九十三嵗
　　天保歌
　　诗小雅天保定尔以莫不兴如山如阜如冈如陵如川之方至以莫不増如月之恒如日之升如南山之寿不骞不崩如松栢之茂无不尔或承
　　閟宫颂
　　诗鲁颂俾尔炽而昌俾尔寿而臧保彼东方鲁邦是常不亏不崩不震不腾三寿作朋如冈如陵俾尔昌而炽俾尔寿而富黄髪台背寿胥与试俾尔昌而大俾尔耆而艾万有千嵗眉寿无有害天锡公纯嘏眉寿保鲁居常与许复周公之宇鲁侯燕喜令妻寿母宜大夫士庶邦国是有既多受祉黄髪儿齿
　　梦与九龄
　　礼文王世子文王谓武王曰女何夣矣武王对曰夣帝与我九龄文王曰女以为何也武王曰西方有九国焉君王其终抚诸文王曰非也古者谓年为龄齿亦龄也我百尔九十吾与尔三焉文王九十七乃终武王九十三而终
　　闻呼万嵗
　　见嵩高山
　　华封三祝
　　庄子曰尧观乎华封华封人曰嘻圣人请祝圣人使圣人寿尧曰辞使圣人富尧曰辞使圣人多男子尧曰辞封人曰寿富多男子人之所欲也女独不欲何也尧曰多男子则多惧富则多事寿则多辱是三者非所以养德也故辞
　　麦丘三祝
　　刘向新序齐桓公田至麦丘见麦丘邑人问年几何对曰八十有三矣公曰羙哉寿乎子其以子寿祝寡人邑人曰祝主君甚寿金玉是贱人民是寳公曰至德不孤善言必再吾子复之曰祝主君使无羞学无恶下问贤者在傍諌者得人公曰至德不孤善言必三吾子复之曰祝主君使无得罪于羣臣百姓公作色曰吾闻子得罪于父臣得罪于君未闻君得罪于臣也邑人拜而起曰子得罪于父可因姑姊妹叔父而解之臣得罪于君可因便嬖左右而谢之昔桀得罪于汤纣得罪于武王此则君之得罪于臣者也莫为谢至今得罪公曰善扶而载之自御以归礼之于朝封之以麦丘而断政焉
　　玉巵上寿
　　汉高祖时淮南王等朝未央宫置酒前殿上奉玉巵为太上皇寿曰始大人常以臣亡頼不能治产业不如仲力今某之业所就孰与仲多殿上羣臣皆穪万嵗大笑为乐
　　玉杯献寿
　　汉文帝时赵人新垣平使人诣阙献玉杯刻曰人主延寿
　　明堂上寿
　　汉武帝东封防山还登明堂倪寛奉觞再拜上千万岁寿
　　凌烟为寿
　　唐太宗贞观四年突厥颉利可汗朝长安上御顺天楼盛陈文物引见上皇闻擒颉利叹曰吾付托得人复何忧哉置酒凌烟阁太宗起舞公卿迭起为寿
　　逺怀上寿
　　汉昭帝时公卿百官以帝威德怀逺祥物类应乃集朝堂
　　冦平上寿
　　唐宪宗时吴元济初平宴百僚裴度举觞曰陛下神武独断冦逆削平愿与九州四海上千万嵗寿
　　生日罢宴乐
　　唐太宗贞观二十年十二月谓长孙无忌等曰今日吾生日世俗皆为乐在朕翻成伤感诗云哀哀父母生我劬劳何以劬劳之日更为宴乐乎
　　生日却贡献
　　唐德宗建中元年夏四月生日四方贡献皆不受李正巳田恱献缣三万匹上悉归之度支以代租赋
　　号万嵗乐
　　唐武后造鸟歌万岁乐盖鹦鹉与秦吉了鸟俱能言后喜其能谐和以高平调奏之至宪宗时刘去鸟歌改入黄钟正宫调号圣朝万岁乐
　　作千秋乐
　　唐开元十六年八月初五日宗以降诞日宴百官于花蕚楼下作千秋乐丞相源乾曜等请以是日为千秋节布于天下咸令宴乐羣臣皆献寳镜张九龄乃述前兴废之际为书五卷谓之千秋金鉴録上之
　　诸将上寿
　　唐太宗时七德舞初成观者皆踊跃诸将上寿穪万岁
　　诸道献寿
　　唐代宗大历元年冬十月上生日诸道节度使献金帛器服珍玩骏马为寿共値缗钱二十四万常衮上言节度使非能男耕女织必取之于民敛怨求媚不可长也请却之上不听
　　正旦庆寿
　　宋高祖绍兴二十九年正旦以太后八十上诣慈寜宫行庆寿礼依建隆故事许百官称贺
　　立春庆寿
　　宋孝宗淳熈二十年十二月以太上皇来年圣寿七十预于立春日诣德寿宫行庆寿礼开宴凌虚阁下

　　山堂肆考卷三十二
<子部,类书类,山堂肆考>
　　钦定四库全书
　　山堂肆考卷三十三　　　明　彭大翼　撰君道
　　圣德
　　商书明王慎德四夷咸賔又曰咸有一德德惟一动罔不吉德二三动罔不凶
　　钦明文德
　　虞书若稽古帝尧曰放勲钦明文思安安允恭克让光被四表格于上下
　　温恭允塞
　　虞书若稽古帝舜曰重华协于帝濬哲文明温恭允塞德升闻
　　克勤克俭
　　虞书帝曰来禹洚水儆予成允成功惟汝贤克勤于邦克俭于家不自满假惟汝贤
　　克明克类
　　诗大雅维此王季帝度其心貊其德音其德克明克明克类克长克君
　　不迩声色
　　商书惟王不迩声色不殖货利德懋懋官功懋懋赏用人惟已改过不吝克寛克仁彰信兆民
　　不侮鳏寡
　　周书惟乃丕显考文王克明德慎罚不敢侮鳏寡庸庸只只威威显民用肇造我区夏无逸文王徽柔懿恭怀保小民惠鲜鳏寡
　　恭黙思道
　　商书王庸作书以诰曰以台正于四方台恐徳弗类兹故弗言恭黙思道梦帝赉予良弼其代予言
　　夙夜毖祀
　　周书惟公德明光于上下勤施于四方旁作穆穆迓衡不迷文武勤教予冲子夙夜毖祀
　　好谋能听
　　汉髙祖有大度不事家人生业而性明达好谋能听
　　雄才大畧
　　班固曰孝武初立罢黜百家表章六经兴太学脩郊祀改正朔定厯数协音律号令文章焕焉可述如武帝之雄才大畧不改文帝之恭俭以济斯民虽诗书所穪何以加焉
　　躬脩黙
　　汉文帝躬脩黙以道德为丽以仁义为凖
　　总揽权纲
　　东汉光武身济大业兢兢如不及明慎政体总揽权纲量时度力举无过事
　　诏恤饥寒
　　汉景帝诏雕文刻镂伤农事者也锦绣纂组害女工者也农事伤则饥之本女工害则寒之原饥寒并至而能亡为非者寡矣
　　事从寛厚
　　东汉章帝每事必从寛厚感陈宠之义除惨狱之科深元元之爱着胎养之令平徭简赋人赖其庆而又体之以忠恕文之以礼乐故蕃辅克谐羣后让德
　　幽枉必达
　　东汉明帝善刑理法令分明日晏坐朝幽枉必达内外无幸曲之私在上无矜大之色
　　倜傥不羁
　　唐髙祖倜傥不羁豁达有大度且至性刚直无所矫凡有委任推以赤心
　　聪明英武
　　唐太宗聪明英武绰有大志求士若不及从谏如转圜
　　刚明果断
　　唐宪宗刚明果断志平僣叛能用忠谋不惑羣谋卒收成功
　　孝友节俭
　　宋太祖享年五十性孝友节俭质任自然不事矫节
　　忠厚恻怛
　　宋仁宗在位四十二年恭俭仁恕忠厚恻怛所以培国本者厚矣諡之曰仁诚无愧焉
　　笃好文籍
　　宋太宗亲録囚徒洞察微隐断决庶事日旰忘食抑祥瑞之献郤尊美之称乐忠谠之言徴遗逸之士其于文籍尤所笃好
　　表章理学
　　宋理宗表章理学使濓洛考亭之道大明于天下
　　圣孝
　　孟子曰孝子之至莫大乎尊亲尊亲之至莫大乎以天下养
　　虞舜大孝
　　中庸舜其大孝也与德为圣人尊为天子富有四海之内宗庙享之子孙保之
　　武王达孝
　　中庸武王周公其达孝矣乎夫孝者善继人之志善述人之事者也
　　进药先尝
　　汉文帝居代时母薄太后尝病三年帝目不交睫衣不解带汤药非先尝弗进仁孝闻于天下
　　进御亲试
　　唐宗自蜀还御望贤宫南楼肃宗望楼辟易下马趋进楼前再拜称贺宗下楼帝匍匐捧宗足呜咽不自胜扶宗升殿尚食每进一味必先尝之飞龙御马必先选视然后进御
　　谒陵悲恸
　　东汉明帝尝谒原陵夜梦先帝太后如平生既寤悲不能胜明旦率百官上陵帝从席前伏御床视太后镜奁中物感恸悲涕左右皆泣莫能仰视
　　望陵涕泗
　　唐宗开元十七年谒桥陵至壖垣西关下马望陵涕泗行及神武门号恸再拜且以三府兵马供衞遂谒定陵献陵昭陵干陵乃还
　　必欲终礼
　　晋武帝居文帝丧虽从汉魏之制既除服而深衣素冠降席撤膳哀毁如初丧者有司奏改服进膳不许必终礼而后服吉及太后之丧亦如之
　　不忍为乐
　　见圣寿
　　送跣行
　　唐髙宗性至孝初元贞太后遇祁寒跣行二十余里足皆流血毁顿之极哀感行路有时得珍味必先荐享而后食
　　侍疾髪变
　　唐髙宗为皇太子时太宗尝命逰观习射太子辞以非儿所好愿奉至尊居膝下后从幸翠微宫太宗苦痢增剧太子侍疾旬日之间髪有变白者太宗泣曰古之孝者不过文王汝今昼夜不离吾侧口尝汤药盛年髪变为白则汝之孝敬过文王矣吾虽殒殁亦无所恨
　　纳履入阙
　　唐贞观十三年帝谒献陵至小次降舆纳履入阙门西向再拜恸哭俯伏礼毕改服入寝宫执馔以献阅髙祖及太穆后服御悲感左右步出司马北门泥行二百步
　　掖辇至宫
　　宋髙宗绍兴三十二年传位于太子眘太子固让不许遂即位班退上皇即驾之德寿宫帝服袍履步出祥曦门冐雨掖辇以行及宫门弗止上皇麾谢再三且令左右扶掖以还
　　朝会庆殿
