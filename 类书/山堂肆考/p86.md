<!-- { "loadSidebar": true } -->
　　辽使问安
　　宋富弼早有公辅之望天下皆称曰富公名闻夷狄辽使每至必问其出处安否
　　儿童皆诵
　　宋诚斋杨先生尝遗施圣与书曰司马公盛徳大业丕绩宏模儿童走卒皆知公而诵之至于斟酌元气调和胾羮恢然有所兼容慨然无所顾慕用力劳而收效博者某知之天知之非儿童走卒所与知也又苏东坡尝以诗贺司马公曰儿童诵君实走卒知司马按圣与防字也
　　宦妾不知
　　宋仁宗问王素曰孰可命以相事者素曰臣何敢言上曰姑言之素曰惟宦官宫妾不知名者可充其任仁宗曰如此则富弼可素曰陛下得之矣富公既相大夫皆举笏相贺按素字仲仪文正公之子
　　字赐商英
　　宋朝实録时久旱不雨彗星出张文忠公商英拜相之日大雨如注彗星不见上喜亲书商霖二大字赐之
　　诗示赵鼎
　　言行録赵鼎为相上御书车攻诗宣示宰执鼎入谢上曰车攻宣王中兴之诗今当与卿等夙夜勉励以修政事攘夷狄






　　山堂肆考卷四十三
　　钦定四库全书
　　山堂肆考卷四十四　　　明　彭大翼　撰臣职
　　叅知政事
　　厯代沿革后魏古弼为尚书令叅知政事叅知政事之名此其始也宋干徳二年太祖相赵普畏其专将择官以为副而难其名称召陶谷问曰下丞相一等有何官对曰唐有叅知机务叅知政事今可用之遂命薛居正等为叅知政事仍令不押班不知印不升政事堂止令就宣徽使防上视事殿庭别设塼位于宰相后敕尾书衔降宰相数字月俸杂给半之开寳六年诏薛居正等于都堂与宰相同议公事又诏中书门下押班知印宜令与居正同知雍熙四年御史言文徳殿常朝百官皆有塼位惟叅知政事未有诏今依位排砌至道元年诏叅知政事与宰相分日知印押正衙其塼位先与宰相异今宜合为一竝得升都堂二年又诏自今叅知政事不知印押班其塼位列宰相后不升政事堂然押勅齐防行则竝马至今不易大元尚书省置叅知政事二员为宰相之贰盛陈节俭
　　隋苏威与髙頴叅掌朝政见宫中以银为幔钩因盛陈节俭之美上为改容雕饰旧物悉命除毁
　　劝行仁义
　　唐魏徴字元成贞观三年以秘书监叅预朝政于是帝即位四年以来岁断死罪二十九防致刑措米斗三钱夜戸不闭行旅不赍粮取给于道帝谓羣臣曰此徴劝我行仁义既效矣
　　忠直励行
　　唐戴胄为吏部尚书叅与朝政太宗尝谓羣臣曰戴胄于我无骨肉之亲但其忠直励行情深体国事有机要无不以闻所进官爵以酬厥劳尔
　　刚毅守节
　　宋薛简肃公奎字宿艺拜叅知政事入谢上曰先帝尝言卿可用吾今用卿矣公感激自励而素刚毅守节不茍合既与政犹挺立无所牵随
　　叅议朝章
　　魏徴知门下省事诏朝章国典竝许叅议得失他日上宴羣臣曰纳忠谏正朕违为国家长利惟徴而已虽古名臣亦何以加亲解佩刀以赐焉
　　通知省事
　　官制旧典近诏复置叅知政事二员通知三省事
　　论议明辨
　　唐萧瑀叅预朝政论议明辨不能容人之短上尝谓曰卿守道耿介古无以过然善恶太明或有时而失瑀顿首谢曰既教又许以忠亮虽死日犹生年也
　　风度端凝
　　职源宋李沆尝侍曲宴太宗目送之曰李沆风度端凝真贵人也俄除叅知政事
　　文词清丽
　　翰林盛事唐崔湜初执政年二十七容止端雅文词清丽尝出端门下天津马上自吟曰春还上林苑花满洛阳城张燕公时为工部侍郎望之叹曰此句可效位可得其年不可及也
　　学问该洽
　　宋贾昌朝学问该洽叅预钧衡庶绩咸秩
　　不语禁省事
　　唐杨师道拜侍中叅预朝政亲遇甚隆渥然性周慎未尝语禁省事
　　颇攻中书短
　　倦游録苏易简晚年急于进用因召见颇攻中书之短遂叅大政
　　遇事不依违
　　言行録周益公必大除叅知政事上曰近见卿遇事殊不依违执政之于宰相事任非逺自当和而不同公曰韩琦欧阳修殿上有所争退则欢然无间可为法
　　论事不阿屈
　　言行録宋唐质肃公介拜叅知政事与同列论事未尝阿屈虽在帝前必究切辨析要是非之归帝以是益敬之而天下翕然想望风采一日与诸子曰吾备位政府知无不言桃李固未尝与汝裁培而荆棘则甚多矣
　　面折利用
　　言行録宋鲁肃简公宗道立朝刚正嫉恶少容在政府七年务裁抑侥幸不以名器私人枢宻使曹利用恃权骄横公屡于帝前面折之时贵戚用事者目为鱼头叅政因其姓且言骨鲠如鱼头也
　　面折贾琰
　　职源宋窦偁与贾琰同事太宗府中太宗尝与诸王射琰称賛而多矫诞偁叱之太宗不乐因罢会白太祖出偁泾州后为叅知政事太宗谓曰卿何以至此曰陛下以藩邸旧恩太宗曰非也卿尝面折贾琰赏卿之直耳
　　轮员押麻
　　淳熙玉堂杂记凡锁院文臣职事官承务郎厘务官通直郎以上明日赴文徳殿听麻宰相枢宻皆不往惟轮叅政一员押麻麻卷自内出阁门启御封两吏对展宣赞舎人南面搢笏义手摘首尾词及阶官姓名下数句大声读之不尽宣也听讫阁内官以授叅政叅政付中书吏百官不拜而退若大诏令及册后之类则宰相文武百僚俱入
　　轮日知印
　　防要至道元年诏曰自今叅知政事宜与宰相轮日知印押正衙并得升都堂
　　劳过学士
　　东斋记事宋孙梦得为叅知政事曰俸禄差厚耳与学士亦不甚相逺但清优不如学士而劳责过之
　　职均宰相
　　丁未録张方平除叅知政事制叅议大政虽下丞相一等至于坐断庙堂之论上则斡元元以调四时下则鬯至仁泽万类近则羣臣仰首以承徳逺则殊俗交臂以待命盖与宰相之职业均矣
　　不禁朋党
　　涑水记闻宋庆厯四年上与执政论及朋党事叅政范仲淹对曰自古以来正邪在朝未尝不各自为一党不可禁也在圣鉴辨之耳诚使君子相朋为善于国家何害
　　上荐人材
　　言行録赵忠简公鼎字元镇召还除叅知政事上令鼎荐人材公即以朱震范同吕祉陈槖吕本中林季仲董棻上之
　　天章阁条事
　　言行録范文正公叅知政事每进见必以太平责之既而再赐手诏趣使条天下事又开天章阁召见赐坐授以纸笔使防于前公退而条列所宜先十数事上之公每取班簿见不才监司姓名一笔勾之以次更易富郑公谓公曰一笔勾焉知一家哭公曰一家哭何如一路哭
　　天章阁观书
　　言行録宋元宪公庠帝召二府天章阁观书因问天下利病事公时叅知政事独进曰臣等愿至中书条上既退草数千言奏之后皆施用
　　同议都堂
　　宋开寳六年六月诏叅政薛居正吕余庆于都堂与宰相赵普同议公事
　　权兼宻院
　　言行録赵鼎上言仁宗时陜西用兵令宰臣兼枢宻院今臣既兼叅预政事亦令权兼枢宻则事体归一无前人所谓宻院调兵而三省不知三省财竭而宻院用兵不止者矣
　　赐及其母
　　事略宋贾黄中两受诏知贡举多简拔寒俊号为无私又掌吏部选事品藻精当上益知其才拜给事中叅知政事召见其母王氏赐坐与诏曰教子如此真所谓今之孟母也因赋诗以美之赐予甚厚
　　恩加其父
　　春明退朝録叅知政事卢朱崖吴正肃与尚书张公安道枢副陈尧叟张文孝呉文肃等朝廷多优厚之加其父恩命焉
　　奉事宼凖
　　宋张洎为给事中叅知政事与宼凖同列先是凖知吏部选事洎掌考功为吏部官属凖年少新进气鋭思得老儒附以自大洎夙夜坐曹每冠带候凖于省门揖而退不交一谭凖益重之及既同秉大政凖颇忌之洎奉事宼凖愈谨政事一决于凖无所叅预
　　救解多逊
　　宋李昉素与卢多逊善待之不疑多逊知政事譛昉于上前人有言于昉昉曰卢与我厚不当尔后卢贬昉知政事上言及卢事昉颇捄解之上因言卢多逊寻常毁卿不值一钱昉始信人言不诬上由此益重昉常目之为善人
　　中书令
　　厯代沿革周官内史掌书王命即其任也汉有中书谒者令丞自武帝游宴后庭公卿不得入始用宦者典尚书谓之中书谒者置令仆射元帝遂委以政事成帝罢中书宦者更以士人为之魏黄初改中书令为秘书改令为监典尚书奏事东晋更重其职宋齐后魏亦置监令后周依周礼春官府置内史中大夫二人葢比中书监令之任后又増为上大夫隋文帝废三公府僚命中书令与侍中知政事遂为宰相之任炀帝改为内书令唐武徳初又改为内史令后又改为中书令龙朔二年改为西台右相光宅二年改为凤阁内史开元初改为紫薇令宋中书令正一品以检校官兼中书令谓之使相太祖太宗时加中书令者惟赵普一人大元中书省有中书令乃宰相之职掌丞天子平章万几
　　凤阁鸾台
　　自隋唐以来除改百官必有诰勅而其制葢须由中书门下省故刘祎之云不经凤阁鸾台何谓之勅
　　铜印墨绶
　　晋制中书令铜印墨绶进贤两梁冠绛朝服佩水苍玉乗轺车
　　左右曹
　　应劭汉官仪中书省分左右曹受尚书事前世文士以中书在右因谓中书为右曹又中书省与尚书省门下省谓之三省尚书省为南省门下中书省为北省又谓门下尚书省为左省中书省为右省又谓之西省西掖内枢纶阁紫薇省故白居易诗今年寒食夜西省凤池头徐公干诗谁谓相去逺隔此西掖垣
　　东西台
　　唐龙朔中改左右曹为东西台又宋治平二年祖无择言门下中书与尚书省其长官皆宰相之任今乃左省在西右省在东不可乞将中书省与门下省对移
　　鸡树
　　魏晋世语刘放孙资共典枢要夏侯献曹肇心内不平殿中有鸡栖树二人相谓曰此亦久矣其能复几盖指中书监刘放中书令孙资也文选凤池清切鸡木深严
　　凤池
　　通要中书省地在枢近多承宠任是以人皆固其位为凤凰池晋荀朂自中书监迁尚书令人贺之乃发恚曰夺我凤凰池诸君何贺之有
　　一朝大手
　　唐大诏令武徳开元中有陈叔达苏颋等为大手笔掌书王命故一朝言语焕然成文
　　奕世令闻
　　晋阳秋中书令王献之卒以王珉为中书令世称大王令小王令珉父洽永和中尝为中书令至此珉复继父为之人以为奕世令闻
　　妻子不粒
　　北史魏高允字伯恭拜中书令厯事五帝出入三省五十年司徒陆丽曰髙允虽宠待而家贫妻子不粒魏主即日幸其第惟有草屋数间布被缊袍防中盐菜而已魏主叹息赐以粟帛拜其子悦为郡守允固辞不许帝重允常称为令公而不名
　　父子相失
　　唐崔湜拜中书令时父挹为吏部尚书性贪数为人请托以干湜湜多不从由是父子相失宗在东宫时数幸湜第申欵宻
　　中书五郎
　　晋陈淮为中书令张华为监淮与华俱处机宻而推崇之每至直诏书无大小必先示华华得诏书则不复示淮省中号淮为中书五郎
　　令公四俊
　　唐张嘉贞为中书令引进苗延嗣吕太一员嘉靖崔训四人皆位清要四人颇招权时人语曰令公四俊苗吕崔员
　　专车
　　曹嘉之晋记中书监与中书令旧例同车入朝至和峤为令而荀朂为监峤性强抗专车而坐乃使监令异车自此始也
　　隔坐
　　吴録纪隲字子上景皇时隲父亮为尚书令隲为中书令每朝防诏以屛风隔其坐
　　文本不受贺
