<!-- { "loadSidebar": true } -->
　　汉张欧字叔明安丘侯説之子也武帝元朔四年拜御史大夫自欧为吏未尝以言案人専以诚长者处官官属以为长者亦不敢太欺事有可却却之不可者不得已为流涕面对而封之其爱人如此却之谓平反也面封不忍见也
　　弗以私害公
　　唐敬栝拜御史大夫隠然持重弗以私害公
　　宰相避路
　　唐制御史大夫与御史中丞午后三刻岀回避宰相如午前出宰相回避大夫中丞
　　贵戚泥楼
　　唐李景让为御史大夫内臣贵戚有看街楼阁皆泥之畏其弹劾也又宗舅郑光卒诏罢朝三日景让上书言不可使外戚强盛止罢朝两日
　　名望召拜
　　唐李元素元和初拜御史大夫自贞元中位阙久难其人至是元素以名望召拜中外耸听
　　兄弟并拜
　　唐肃宗幸灵武李岘应召至行在拜扶风太守既收京师拜户部尚书守京兆尹兼御史大夫时岘兄峘为武部侍郎成都尹兼御史大夫至徳中宗还京岘自蜀至又兼御史大夫兄弟俱判台事又合制封公长安士庶皆美之
　　明法律
　　汉杜延年字幼公周少子也寛厚明法律拜御史大夫居父官不敢当旧位坐卧皆易其处
　　理寃滞
　　唐薛谦光拜御史大夫时僧慧范恃太平公主权势夺民邸肆谦光将加弹奏或请寝之谦光曰宪台理寃滞何所回避朝弹暮黜亦可矣
　　旧齿宏材
　　唐中宗授杨再思左台大夫制避车要秩非徳靡升専席雄班惟贤是属侍中杨再思衣冠旧齿廊庙宏材寒暑不易其心始终弗亏其度在明时而有立居暗室以无欺投水陈谟迈汉朝之三杰霑沙作相掩虞日之五臣
　　荣级通任
　　中宗授苏珦右台大夫制乌台峻秩望总鐡冠苍佩崇班威髙石室诚副相之荣级实次卿之通任苏防词吞楚泽量湛黄陂既光大厦之材堪入巨川之用西京展骥道掩题与右辅凭熊风超露冕朱帷雾彻初停州县之劳白简霜凝宜屏权豪之气
　　劾奏易之
　　唐魏元忠为御史大夫甞奏张易之等罪易之诉于太后反诬元忠
　　劾降崔漪
　　唐顔真卿为御史大夫方朝廷草昧而真卿执法如平日侍郎崔漪諌议李何忌皆被劾斥降广平王緫兵二十万往长安辞日当阙不敢乗马趋出梐乃乗王府都虞管崇嗣先王而骑真卿劾之帝还奏慰答曰朕子每出谆谆教戒故不敢失崇嗣老而躄卿姑容之百官肃然
　　宋璟监杖
　　唐宗开元三年贬御史大夫宋璟为睦州刺史坐监朝堂杖人杖轻故也纲目发明御史大夫风宪之长在汉为三公之官而使之监杖则非其职矣
　　景让辱台
　　唐大中间李景让进御史大夫甫视事即劾免侍御史孙玉汝等威肃当朝为大夫三月防宣宗择相尽书当选者之名置器中黙祷宪宗前射取之而景让名不与世谓除大夫百日不得为相而有他官相者谓之辱台景让不平见宰相自陈考深当代即拜西川节度使丐致仕
　　南台
　　挥麈録唐高宗改三省为南台故呼御史台为南台赵璘之因话録武后朝御史有左右肃政之号当时亦谓左台右台宋朝李建中为分司西京留司御史世以西台日之
　　北门
　　北齐邺都故事御史台在宫阙西南其门北开取冬杀之义今东都门不向北开者葢欲变古之制或建造者不习故事耳或曰隋初移都之时兵部尚书兼御史大夫欲向省便故开北门
　　经术可尚
　　初唐李宗闵恶郑覃在禁中数言事奏罢其侍读文宗从容谓宰相曰殷侑经术颇似郑覃宗闵对曰覃侑经术诚可尚然议论不足听李徳裕曰覃侑议论他人不欲闻惟陛下欲闻之幸甚后旬日宣制岀除覃御史大夫
　　敷奏不阿
　　唐元载当国恣横代宗不能堪隂引刚鲠大臣自助渐收载权拜李栖筠为御史大夫始栖筠见帝敷奏明辨不阿附帝心善之故今制麻自中以授朝臣莫知也
　　盛门
　　唐李叔明初与弟仲通俱尹京兆及兼御史中丞并节制剑南又与子升俱兼大夫蜀人推为盛门
　　髙位
　　唐韦挺拜御史大夫太宗谓曰卿此拜独朕意耳左右大臣无为卿地者挺谢曰臣驽劣不足以辱髙位且臣非勲旧而超处藩邸故僚之上愿后臣以劝立功者上不许
　　隐甫称职
　　唐崔隐甫拜御史大夫初台中自监察御史以下旧皆得専事无所承谘隐甫始一切令归禀乃得行有忤意辄劾正多贬黜者台吏侧目威名赫然
　　杜淹侵官
　　唐杜淹为御史大夫建言诸司文案稽期请以御史检促太宗以问仆射封伦伦对曰设官各以其事治御史劾不法而索案求疵是太苛且侵官淹黙然
　　不急细事
　　唐崔纵为御史大夫处大体不急细事狱讼成付僚属而已
　　不引大体
　　唐李朝隐天下以其有素望每御史大夫缺冀朝隐得之及居职不引大体惟先细务由是名少衰
　　御史中丞
　　歴代沿革周官小宰之职掌建邦之宫刑即御史中丞之任也秦时御史大夫有两丞一曰御史丞一曰中丞在殿中兰台掌图籍秘书汉因之谓中丞为中执法晋宋以来不置大夫以中丞为台主自齐梁皆谓之南司后魏为御史中尉后周曰司宪中大夫隋以国讳省中丞唐制大夫以中丞为之贰宋沿唐制大夫无正员止为兼官中丞除正员外或带他官専席而坐
　　见尚书令
　　分路而行
　　魏氏春秋故事御史中丞与洛阳令相遇则分路而行以主逐捕不欲稽留也
　　执法殿中
　　汉元帝擢陈咸为御史中丞总领州郡奏事课第诸御史执法殿中公卿以下皆畏惮之
　　执宪毂下
　　汉谷永上疏曰薛宣前为御史中丞执宪毂下不吐刚不茹柔举错时当
　　青绶
　　东汉中丞两梁冠铜印青绶宋中丞铜印黒绶进贤两梁冠佩水苍玉介帻绛朝服
　　乌衣
　　南史王僧防为御史中丞甲族由来多不居宪台僧防为此官乃曰此是乌衣郎坐处分纪江左中丞虽一时髦彦然膏粱名士犹不乐
　　申明旧典
　　东汉马威字威卿援兄子也拜御史中丞申明旧典奉法察举无所回避百僚惮之唐开元初姜晦为中丞先是中丞不拜宰相衔命四方者廷中揖见后稍屈下晦独遵旧体谓御史曰不如故事者且奏由是台仪复振
　　指切时政
　　宋张升为中丞仁宗以其指切时政无所避畏谓之曰卿孤立乃能如是升曰臣朴学愚忠仰托睿圣致位侍从是为不孤今陛下之臣持禄养望者多而赤心报国者少似陛下孤立也仁宗亦为之感动
　　道穆破车
　　见公主
　　琅琊碎鞍
　　北齐宗室琅琊王俨领御史中丞旧制王公皆遥驻车马以待中丞过其或少迟则赤棒击之武成欲宠俨使依旧制俨出北宫中丞之威仪司徒之卤簿莫不毕备帝在华林园东门张幕隔青丝步障观之遣中贵骤马止不得入自言奉敕以赤棒碎其鞍帝大笑
　　四世此职
　　南史梁王淮之字元鲁拜中丞为百僚所惮自彪之至淮之四世皆此职焉
　　三世此官
　　唐卢奕拜中丞自懐谨与焕及奕三世居此官清节似之时传其美
　　刘瑀使气
　　南史宋刘瑀为御史中丞恃性使气在朝之士莫不畏其笔端
　　张缅图形
　　梁张缅为中丞号为劲直梁武帝遣图其形于台省以励当官
　　近世独步
　　梁江淹字文通为中丞明帝曰今君为南司是以震肃百僚也淹乃弹中书令谢朓等内外肃然帝曰自宋以来无严中丞君今日可谓近世独步
　　先朝直声
　　宋唐介召为御史中丞英宗面谕曰卿在先朝有直声今自朕选非由左右言也
　　台主
　　谢灵运晋书汉尚书为中台御史为宪台谒者为外台是为三台自汉罢御史大夫而宪台犹置以丞为台主即中丞是也
　　宪长
　　通典宪府故事三院御史由大夫中丞自辟独孤朗为中丞时崔沔郑居中不由宪长除授朗拒不纳又唐防昌元年中书门下奏云大夫秩崇官不常置中丞当为台宪之长
　　恵开不阿
　　晋萧恵开为御史中丞奉法不阿权戚百僚惮之
　　王恬可畏
　　晋中兴书王恬字元愉为御史中丞值海西公废太宗即位未解严大司马桓温屯中堂夜吹警角恬劾奏大不敬请治罪明日温见奏事叹曰此儿乃敢弹我真可畏也
　　权豪震肃
　　晋周处为中丞奏石崇王彤等正绳直笔权豪震肃
　　朝野喧腾
　　刘宋江文蔚为中丞自王义之后旷数百年未有危言激论如此之彰灼者故权右振竦朝野喧腾誊写弹文为之纸贵
　　鞭储傅
　　晋梅陶自叙余居中丞尝以法鞭皇太子傅亲友莫不致諌余笑而应之曰堂髙由陛皇太子所以崇于上由吾奉王者法也
　　弹帝弟
　　南史徐陵为御史中丞时安成王顼为司空以帝弟之尊权倾朝野直兵鲍僧献假王威风抑塞词讼陵乃引南台官属奏弹之自是朝廷肃然
　　督察万里
　　北齐司马子瑞为中丞选御史表云周兴鐡柱汉制绣衣簪白笔而绳违驭骢马而明目故能出则督察万里入则纠劾百僚
　　呵止半坊
　　唐舒元襃上疏曰元和长庆中中丞呵止不过半坊今乃至两街谓之笼街喝道其崇髙自大亦甚矣
　　熊逺忠公
　　晋熊逺字孝文迁中丞中宗每叹其忠公又曰卿在朝正色不茹柔不吐刚忠亮至劲可谓王臣
　　陆杲鲠直
　　梁陆杲为御史中丞性鲠直无所顾望山阴令虞眉在任赃汚杲收劾之中书舍人黄睦之以眉事托杲杲不答武帝闻之以问杲杲曰有之帝曰识睦之否答曰不识时睦之在御侧上指示曰此人是也杲谓曰君小人何敢以罪人属南司睦之失色
　　千步清道
　　后魏御史中丞出入千步清道与皇王太子分道王公逊避
　　百官避路
　　职官分纪中丞卤簿至百官避路
　　簪裾预防
　　南史梁任昉为中丞簪辐辏预其防者殷芸到溉刘孺显刘孝绰陆陲而已号曰龙门之防虽贵公子孙不得与也又昉为中丞后进皆宗之到溉刘孝绰等车轨日至号兰台聚
　　兄弟并驺
　　唐三朝典略梁张绾字孝卿为中丞兄绩为仆射元日朝防及百司就列兄弟并道驺两涂时人荣之
　　驾北省
　　元魏崔暹为御史中尉尚书移牒索御史监选不与及暹为仆射还索御史宋防道判云崔仆射昔在宪司笼驾北省今居礼阁控制南司遂不与
　　望南宫
　　唐尚书省东西隅有小桥相承曰抝项桥言侍御中丞及殿中久次者至此必抝顶望南宫也
　　乞弛盐禁
　　魏宣武朝御史中尉甄琛言一家之长必惠养子孙天下之君必恵养兆民未有为人父母而吝其醯醢富有羣生而其一物者也今县官鄣防河东盐池而收其利是専口腹而不及四体也乞弛盐禁与共之魏主从其言罢盐池之禁
　　当嗣家声
　　唐狄兼谟迁中丞帝曰御史台朝廷纪纲纪纲正则朝廷正朝廷正则天下正畏忌顾望则职事废矣卿梁公后当嗣家声兼谟顿首谢
　　宣慰淮西
　　唐宪宗时诸军讨淮西久未有功上遣御史中丞裴度诣行营宣慰察用兵形胜度还言淮西必可取之状
　　宣慰河北
　　唐武宗遣御史中丞李回宣慰河北三镇回至河朔何敬王元逵张仲武皆具櫜鞬郊迎立于道左不敢令人控马让制使先行自兵兴以来未之有也回明辨有胆气三镇无不奉诏
　　风望整严
　　唐髙元裕开成中迁御史中丞风望整严上言曰御史府纪纲之地官属选用宜得实才其不才者臣请岀之
　　气貌孤峻
　　唐崔从气貌孤峻正色立朝弹奏不避裴度为中丞荐从自代
　　未甞搏击
