<!-- { "loadSidebar": true } -->
　　宋蔡襄为福建路转运使复古塘以溉民田人利之为立生祠于塘侧又奏减闽人五代时丁口税之半
　　杨纮去贪
　　宋富弼荐纮为江东转运使纮甞言不法之人如肆贪于一郡一邑害良民千万家不若去之止不利一家耳
　　致尧可畏
　　宋曾致尧为两浙转运使时谏议大夫魏庠知苏州介旧恩以进致尧劾其罪太宗曰是人敢治魏庠可畏也
　　王素不苛
　　宋王懿敏公素为淮南都转运使兼按察使时初置按察皆以苛刻相尚公独不苛然贪吏有自投劾而去者
　　驰原隰访疾苦
　　宋赵忠定公汝愚将漕江西毎轻车擕主案吏二兵一驰原隰访民疾苦自帅阃而下悉严惮之
　　入溪洞谕祸福
　　宋丁谓为防州转运使时溪洞蛮作乱公自入溪洞谕以祸福蛮酋感泣刻石境上还所掠万余人
　　监司自处
　　宋孙甫为两浙转运使时范文正守杭州以大臣或便宜从事公曰范公贵臣也吾屈于此不得不伸于彼矣由是一切绳之以法而常以监司自处范公遇之无倦色及退而不能无恨公遇范公不少下退而未甞不称羡其贤也
　　时軰见推
　　宋张于湖除查籥防州路运判制尔文学议论见推时辈久在近服宜知朕指将输之任辍汝以行尔其宣布朕不遐弃
　　赐绯衣
　　宋侯陟除淮南转运使赐绯衣袋带
　　赐锦袍
　　宋景佑间河北河东陜西三路漕臣赐方胜练鹊锦袍从刘定之请也
　　举防勤
　　宋咸平四年秘书丞查道上言朝廷命转运使不惟商度金谷葢以廉察郡县臧否请自今转运使副得替先批书一任曾举若干廉勤才识之士曾奏若干贪残猥滥之人朝廷量其臧否以行赏罚从之
　　察能否
　　宋景佑元年令诸路转运使副察所部官吏能否辨为三等公勤亷干文武可取利益于国惠及于民者为上干事而无治声者为次猥懦而贪慢公不治赃状未露滥声颇彰者为下竝列状以闻
　　有志澄清
　　宋李绚字公素景佑中及第授大理评事通判邠州召试授太子中允直集贤院未几除京西转运使时吕文靖执政好擢用奇才谓曰朝廷之制未甞有释褐再任为转运使者以学士才器高爽故有此授宜副朝廷任使之意绚到任即有澄清之志
　　有力供调
　　宋李士衡为河北漕真宗幸澶州东封西祀供调百万亿士衡有力焉
　　定役书
　　宋范景仁举所知鲜于侁除利漕兼提举常平上曰鲜于侁定利路役书可为诸路法又上书陈时政阙失移京都转运
　　减治课
　　宋陈尧佐为河东转运河东地寒而民贫奏除石炭税减官冶铁课嵗数十万以便民曰转运征利之官也然利有本末下有余则上足吾岂为俗吏哉
　　禄米赈民
　　宋谏议扈称为梓路转运使属嵗饥道殣相望称先出禄米以赈民故富家大族皆愿以米输官全活者数万人
　　粮储备邉
　　宋范忠宣公纯仁自陜转运副使召还神宗问曰卿在陜西久主漕挽必精意邉事城郭甲兵粮储何如对曰城郭粗安甲兵粗修粮储粗备
　　募商输粟
　　宋仁宗时范祥为陜西转运使制置解盐事以盐募商旅输刍粟于陜以实邉尽弛兵民辇运之役公私便之
　　置吏督租
　　唐韦坚善探主意见宇文融等以力剥财物争行进奉而得恩顾坚乃以转运江淮租赋所在请置吏督察以禆国之仓廪嵗增钜万
　　给纸上数
　　见翰林学士
　　赐诗宠行
　　东都事略宋王随直史馆出为京西转运使时随父母在洛中京西乃其所部也真宗赐诗宠其行复以羊酒赐使过家时人荣之
　　奸吏悚服
　　宋赵抃为梓州路转运使穷城小邑无所不至父老喜慰奸吏悚服
　　重辟平反
　　宋胡则为广西转运使按宜州重辟凡十九人为平反者九人
　　观察使
　　歴代沿革唐贞观初遣大使十三人廵省天下诸州水旱则遣使始有廵察安抚之名神龙三年以五品已上二十人为十道廵察使察举州县再周而代景云二年置十道按察使各一人开元二年改曰十道按察采访处置使二十年改曰采访使分十五道天寳末又兼黜陟使乾元中改曰观察处置使宋沿唐制置诸州观察使祥符中诏观察使竝带刺史政和中诏承宣观察使仍不带持节等
　　老穉歌思
　　唐宣宗与宰相论元和循吏孰为第一周墀曰臣甞守江西闻观察使韦丹功徳被八州没四十年老穉歌思如丹尚存乃诏上丹功次刻石于碑后子宙亦为江西观察使政尚简易江西以为世官
　　内外引荐
　　唐代宗大厯中以陈少逰为宣歙观察使少逰善结权贵初除桂管恶其道逺多瘴宦官董秀掌枢少逰请嵗献五万缗又纳贿于元载子仲武内外引荐遂改宣歙
　　不抑谷价
　　唐宪宗元和三年卢坦为宣歙观察使坦到官值嵗饥谷价日增或请抑之坦曰宣歙谷少仰食四方若价贱则商船不来益困矣既而米斗二百商旅辐辏民頼以生
　　为缓租期
　　唐韦温为陜虢观察使当输租而麦未熟吏白督之温曰使民货田中穗以供赋可乎为缓期而赋办
　　夜分决事
　　唐崔咸字重易迁陜虢观察使自旦至暮与賔僚痛饮常醉不醒簿领堆积至夜分乃决事裁剖精明无毫厘之差吏胥称为神人
　　夜中登城
　　唐宪宗元和五年以吕元膺为鄂岳观察使元膺甞欲夜登城门已鎻守者不为开左右曰中丞也对曰夜中谁辨真伪虽中丞亦不可元膺乃还明日擢为重职
　　献箴
　　唐敬宗逰幸无常比眤羣小浙西观察使李徳裕遣使献丹扆箴六首一曰宵衣以讽视朝稀晚二曰正服以讽服御乖异三曰罢献以讽徴求玩好四曰纳诲以讽侮弃谠言五曰辨邪以讽信任羣小六曰防微以讽轻出逰幸
　　削禁
　　唐崔倰累迁湖南观察使旧法虽丰年贸易不许出境他郡灾荒不之恤倰至谓吏民曰闭籴以重困民岂人情乎因削其禁自是商贾流行赀物益饶
　　设乡校
　　唐常衮京兆人建中初为福建观察使闽人未知学衮至设乡校使作为文章亲加劝导由是俗为一变嵗贡士与内州等
　　缮陴隍
　　唐张建封字本立贞元四年为徐泗濠观察使时四方多故乃缮陴隍益治兵四鄙悦附李希烈遣悍卒来战建封皆沮衂之
　　毁祠修壁
　　唐韩滉迁浙东西观察使因京都未平筑石头五城自京口抵玉山又毁上元道佛祠四十区修为壁由是建业抵京岘楼雉相望
　　捐费代输
　　唐崔郾出为虢州观察使先是上供财乏夺官俸助输嵗率八十余万郾曰吏不能赡私安能恤民吾不能独治安得徒自封耶即捐府中常费代输
　　美誉四腾
　　唐呉凑为福建观察使为政清勤美誉四腾与宰相窦参有憾参常短毁之又言凑有风痹帝召还验其疾非是由是不直参
　　恶俗大变
　　李徳裕为浙西观察使南方信巫虽父母疠疫子弃之不敢养徳裕择长老谕以孝慈大伦数年恶俗大变
　　元稹逰湖
　　唐元稹为浙东观察使防稽山水竒秀所辟幕职皆当时文士而镜湖秦望之逰月三四焉副使窦巩海内知名与稹酬倡至今称兰亭絶唱白居易贺诗稽山镜水欢逰地犀带金章荣贵身
　　李臯造垒
　　唐宗室曹王臯拜湖南观察使前帅辛京杲贪暴部将王国良据县反命荆黔洪桂兵讨之再嵗不能下臯至遗书曰观将军非敢为大逆者特逃谗抗死耳我固为京杲诬者幸雪何忍以兵加将军哉国良得书喜且畏因请降然尚防首臯即单骑称使者造国良垒贼延使者入臯大呼其军曰有识曹王者乎我来受国良降国良今安在一军错愕不敢动国良迎拜叩头请罪臯执手约为兄弟尽焚其攻守器具散其兵
　　声乐不闻
　　唐薛平寳鼎人易三镇而声乐不闻于家宪宗时以治行迁御史大夫后封河东郡公
　　烽燧不置
　　唐懿宗时王式为浙东观察使贼裘甫作乱式擒送京师斩之诸将还越式大置酒防诸将诸将请曰某等生长军中久更行阵今幸从公破贼然私有所不喻者敢问公之始至军食方急而遽散之何也式曰贼聚谷以诱饥人吾给之食则彼不为盗矣且诸县无守兵贼至则仓谷适足资之耳不置烽燧何也式曰烽燧所以趣救兵也今兵尽行无以继之徒惊士民使自溃乱耳皆拜曰非所及也
　　请除刺史
　　唐徳宗贞元四年以程懐直为沧州观察使懐直请分景城弓高为景州并请除刺史上喜曰三十年无此事矣以徐绅为景州刺史按景城弓高皆汉县名
　　奏责中人
　　唐宣宗大中六年以高少逸为陜虢观察使有勅使过陜右怒饼黒鞭驿使见血少逸以闻帝怒责之中人皆敛手
　　为治有威惠
　　唐僖宗时黄巢转掠福建建州人陈岩聚众数千保乡里号九龙军观察使郑镒表岩以自代岩为治有威惠闽人安之
　　为官甚清忠
　　唐王纬与李泌甞为江西观察司路嗣恭判官泌执奏纬与已有私恩徳宗许为泌报徳故进纬给事中后浙西观察使阙泌拟纬帝曰是朕为君报徳者乎黄门要地独不留议事耶对曰浙西赋入尤剧纬为官甚清忠能惠养民故请遣之诏可
　　嵗寒不移
　　张建封为观察使入觐徳宗礼遇加等及还镇赐诗又令中使赍常所执鞭赐曰卿忠正节义嵗寒不移故以赐卿表卿忠节也一説建封赐鞭乃为徐泗濠节度使时事
　　风节不立
　　唐扶为福州观察使滥杀人风节不立及卒奴婢争财有司按其赀至十余万
　　蠲租钱三百万
　　唐卫次公河东人为陜虢观察使蠲租钱三百万
　　罢酤钱九十万
　　唐王仲舒为江西观察使初江西防酒禁民私酿民甚苦之仲舒奏罢酤钱九十万
　　齐映进瓶
　　唐齐映为桂管江西观察使始映罢不以罪冀得复进乃厚敛贡献以中帝欲初诸藩进银瓶止五尺李兼在江西始进六尺至映乃进八尺
　　李琮归印
　　尉迟偓中朝故事李琮为湖南观察使渔者献鲤一头长数尺琮命家人烹之腹中得印一面文曰衡山县印琮令防吏索衡山县近日文书视其印篆分明似新铸者乃遣召衡山令擕印来阅之果然新铸也琮屏人诘之令伏罪曰旧印为恶人窃去某与主吏竝忧刑戮所以潜命工人为之今则唯俟死命也琮悯之为秘其事碎新印令赍旧印归县罕有知者
　　赐以时服
　　唐贞元中赐观察使新制时服上曰观察以鴈衔威仪委取其行列有序冀牧人有威仪也
　　易以武弁
　　宋陈尧咨自龙图阁拜观察使乃自陈曰臣本儒生陛下易以武弁所惜者腰下无金鱼袋耳因命特系金鱼以示优恩

　　山堂肆考卷六十八
<子部,类书类,山堂肆考>
　　钦定四库全书
　　山堂肆考卷六十九　　　明　彭大翼　撰臣职
　　提刑按察使
