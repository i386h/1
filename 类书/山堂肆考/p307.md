<!-- { "loadSidebar": true } -->
　　檀弓石骀仲卒无适子有庶子六人卜所以为后者曰沐浴佩玉则兆五人者皆沐浴佩玉石祁子曰孰有执亲之丧而沐浴佩玉者乎不沐浴佩玉石祁子兆卫人以为有知也注云骀仲卫大夫曰沐浴佩玉则兆卜人之言也兆亦有凶卜者以求吉为主故经以兆言吉也
　　绳缨菅屦
　　礼丧服四制父母之丧衰冠绳缨菅屦三日而沐朞十二月而练冠三年而祥比终兹三节者仁者可以观其爱焉智者可以观其理焉强者可以观其志焉注云三节谓三月练与祥也
　　布衣粝食
　　罗逊居父丧几致毁灭服除犹布衣粝食
　　心絶志悲
　　礼问丧心怅焉怆焉惚焉忾焉心絶志悲而已矣
　　柴毁骨立
　　隋邳公苏咸为右仆射以母忧去职柴毁骨立上敇威曰公徳行髙人情寄殊重必须割抑为国惜身朕之于卿分为君父宜依朕防以礼自存按柴毁言瘦如柴也骨立言无肉而惟有骨也
　　鸠巢
　　东汉徐宪在丧过哀有白鸠巢其户侧后举为孝廉朝廷称为白鸠郎
　　兎绕
　　见坟墓
　　伯鸾死孝
　　见狂肆
　　和峤生孝
　　晋王戎为吏部尚书丁母忧不拘礼制饮酒食肉或观奕棋而容貌毁悴杖而后起和峤亦居父丧以礼法自持量米而食哀毁不逾于戎武帝谓刘毅曰和峤毁顿过礼使人忧之毅曰峤虽寝苫食粥乃生孝耳至于王戎所谓死孝陛下当先忧之
　　对芋呜咽
　　鲜于文宗甫七嵗父以种芋时亡明年此时对芋呜咽如此者终身
　　执苏终身
　　邵旭防年母病思洛苏食之不得而死旭甚悼之后毎嵗洛苏熟时执苏哀号终身不忍食
　　居废栉沐
　　元让母终庐于墓次居常俱废栉沐饭蔬饮水而已
　　借无茵席
　　元徳秀母亡庐于墓侧食不盐酪借无茵席
　　渍血获尸
　　唐王少父隋末死兵乱少甫十嵗哀泣求尸时野中白骨堆积难以识认或曰以子血渍而渗者父胔也少血镵肤阅旬而获尸
　　徒跣获柩
　　孔帖崔衍遭父丧徒跣防柩行千里道路为之流涕又李百药侍父母丧还徒跣数千里虽除丧容貌癯毁者累年
　　拥坟椎膺
　　唐李华作灵武二孝子賛侯知道程俱罗生养以孝殁奉以哀庐于塜次号泣无节拥坟椎膺声气咽塞下入九泉上彻九天
　　寝地得疾
　　宋元祐元年九月司马光卒京师人罢市往吊及如陜塟送者如哭私亲岭南封州父老亦相率具祭都中四方皆画像以祀饮食必祝焉子康居丧因寝地得腹疾召医李积于兖乡民闻之告积曰百姓受司马公恩深今其子病愿速往也积至康疾不可为矣
　　丧兄弟
　　礼杂记凡异居始闻兄弟之丧唯以哭对可也其始麻散带绖又云主兄弟之丧虽防亦虞之
　　死不为衰
　　檀弓成人有其兄死而不为衰者闻子臯将为成宰遂为衰成人曰蚕则绩而蟹有匡范则冠而蝉有緌兄则死而子臯为之衰
　　死不受吊
　　晋周顗被害王敦使人吊焉弟嵩曰亡兄天下有义人为天下无义人所杀何所吊耶敦衔之因事诛嵩
　　朞年不离坟
　　东汉马援兄卒援行服朞年不离坟墓所
　　即吉未复膳
　　南史谢曜卒弟微服虽除犹不噉鱼肉沙门慧琳谓曰檀越素多疾即吉犹未复膳无益伤生岂所以望于君耶微曰衣冠之变礼不可逾在心之哀实未能已
　　人琴俱亡
　　世说王徽之弟献之卒子猷便索舆来奔丧都不哭子敬素好琴便径入坐灵牀上取子敬琴弹弦既不调掷地云子敬子敬人琴俱亡因恸哭良乆月余亦卒
　　风流顿尽
　　齐张绪字思曼亡后从弟融赍酒于灵前酌酒恸哭曰阿兄风流顿尽
　　哀兄戒贪佞
　　唐元徳秀死族弟结哭之恸或曰子哭过哀结曰若知礼之过而不知情之至吾大夫生六十年未尝识女色未尝有十畆之地十尺之宅十嵗之僮未尝完布帛而衣具五味而食吾哀之以戒荒淫贪佞纨绮梁肉之徒也
　　召弟托子孙
　　唐李勣弟弼为晋州刺史上以勣疾召为司卫卿使省视勣忽语曰我似少愈可置酒相乐列子孙于下将罢谓弼曰我即死欲有言恐悲哭不得尽言故召汝一诀尔我见房龄杜如晦髙季辅皆辛苦立门户将以贻后悉为不肖子败之我子孙今以付汝汝可谨察之其不励言行交防非类者急挝杀之毋令后人笑吾犹吾笑房杜也
　　丧夫
　　礼丧大记男子不死于妇人之手
　　独用帷殡
　　檀弓帷殡非古也自敬姜之哭穆伯始也注云礼朝夕哭殡之时必褰开其帷敬姜哭其夫穆伯之殡乃以避嫌而不复褰帷自此以后人皆效之故记者云非古也
　　不受郊吊
　　见妻
　　哭夫以礼
　　檀弓穆伯之丧敬姜昼哭文伯之丧昼夜哭孔子曰知礼矣注云哭夫以礼哭子以情中以节矣故孔子美之
　　纳夫于正
　　髙士传黔娄先生卒覆以布被覆头则足见覆足则头见曾西曰斜其被则敛矣妻曰斜之有余不若正之不足先生生而不斜死而斜之非先生意也
　　城崩
　　齐庄公伐莒梁殖战而死妻无子无所归乃枕其夫尸哭于城下十日而城为之崩既塟曰吾何归矣乃赴淄川而死
　　俗变
　　孟子曰华周梁之妻善哭其夫而变国俗
　　諡夫以康
　　黔娄先生死其妻以康为諡曾子曰先生在时食不充口衣不盖形死则手足不敛何乐于此而諡为康乎妻曰昔先生君尝授之以政以为国相辞而不受是有余贵也君尝赐之粟三千钟先生辞而不受是有余富也彼先生者甘天下之淡味安天下之卑位不戚戚于贫贱不忻忻于富贵求仁而得仁求义而得义諡曰康不亦宜乎
　　诔夫以德
　　见诔
　　守义不嫁
　　诗鄘风泛彼栢舟在彼中河髧彼两髦实维我仪之死矢靡他母也天只不谅人只此卫世子共伯早死其妻共姜守义父母欲夺而嫁之故作诗自誓
　　逺嫌不归
　　见妻
　　悉辞羽仪
　　唐魏征薨上命百官九品以上皆赴丧给羽葆鼓吹陪塟昭陵其妻裴氏曰征平生俭素今塟以一品羽仪非亡者之意悉辞不受以布车载柩而归
　　能当门户
　　刘禹锡撰史仆射神道碑仆射史孝章妻博陵崔氏自仆射没以迄于塟其当门户备祭祀建碑表皆崔氏之能也
　　丧妻
　　礼杂记注治妇人之丧事者皆以夫之爵尊卑为升降无异礼也
　　丧耦
　　毛诗序丧其配耦
　　断弦
　　诗云妻子好合如鼓瑟琴故世俗夫丧妻者曰断弦言如琴瑟之断其弦也复娶者谓之续弦又孟蜀时秦州节度使王承俭筑城获瓦棺中有石刻曰隋渭州刺史张崇妻王氏铭文云深深塟玉郁郁埋香
　　鼓盆歌
　　庄子妻死惠子吊之庄子方箕踞鼓盆而歌惠子曰与人居长子老身死不哭亦足矣又鼓盆而歌不亦甚乎庄子曰不然人且偃然寝于巨室而我噭噭然随而哭之自以为不通乎命故止也
　　炊臼梦
　　杂爼小人徐道升言江淮有王生善卜贾客张赡将归梦炊臼中问王生生言君归不见妻矣臼中炊固无釡也贾客至家妻已卒数月
　　符融行志
　　东汉符融贫妻亡无以殡乡人欲为备棺服融不受曰古之塟者弃之中野唯妻子可以行其志但即土埋藏而已
　　荀粲伤神
　　魏荀粲字奉倩常曰妇人才智不足论自宜以色为主聘骠骑将军曹洪女有艳色冬月尝病热粲出中庭自取冷还以身熨之后妇病亡未殡傅嘏往唁粲不哭而伤神嘏曰子之娶也遗才而存色此自易遇何哀之甚粲曰佳人难再得顾逝者不能有倾城之异然未易可遇也痛悼不已嵗余亦卒
　　不敢复娶
　　汉王吉之子骏为少府妻死不复娶或问之骏曰徳非曾参子非华元亦何敢复娶
　　不能止哀
　　宋刘廷式未第时议娶既第而妻瞽卒娶之后廷式倅宻州而妻死式丧之逾年而哀不衰不肯复娶苏轼问之曰哀生于爱爱生于色今君爱何从生哀何从出乎廷式曰吾知丧吾妻而已吾若缘色而生爱缘爱而生哀色衰爱弛吾哀亦亡则凡扬袂倚市目招而心挑者皆可以为妻耶轼深感其言
　　本心岂违
　　魏管寜妻卒知故劝再娶寜曰每省曾子王骏之言意常嘉之岂违本心
　　悲情顿释
　　宗少文妻罗氏亦有髙情与少文恊趣罗亡后少文哀之过甚既而辍哭寻理悲情顿释谓沙门慧坚曰死生之分未易可逹三复至教方能遣哀
　　慢服会晏
　　庐江太守周龛明日当除妇服今日请客奏伎丞相长史周顗等三十余人同会刘隗奏曰嫡妻长子皆杖居庐故周景王有二年之丧既除而享春秋犹讥况龛匹夫暮宴朝祥慢服之愆难逭请免龛官顗等知龛有丧吉会非礼各夺俸一月
　　除服作诗
　　晋孙楚妻亡至除服作诗示王武子武子曰未知文于情生情于文生览之凄然增伉俪之重
　　为人所笑
　　晋刘实字子真丧妻为庐杖之制终丧不御肉轻薄子笑之实不以为意
　　为人所讥
　　王龚妻亡与诸子并杖行服时人讥之
　　侍母不忧
　　六帖李畬妻亡时母病恐母悲伤约家人无以哭闻母所朝夕省侍无忧色
　　抱儿以泣
　　韩愈吊武侍御画佛文曰唐武侍御丧其配敛其遗服栉珥鞶帨于亡月十五日出陈之抱婴儿以泣有浮屠者谕之曰是岂有益耶吾师云人死则为鬼鬼且复为人随所积善恶受报环复不穷也西方有佛焉其土大乐能圗是佛而礼之往生莫不如意韩愈闻而吊之曰圗西方人兮道之勤以妄塞悲兮慰新魂
　　伤往赋
　　刘禹钖伤往赋序予授室九年而鳏痛若人之天阏弗遂也作赋以伤之冀夫览者有以增伉俪之重云赋曰寳瑟僵兮弦柱絶瑶台倾兮镜奁空阅刀尺之余泽见巾箱之故封翫服俨兮犹具繁华谢兮焉从又黄山谷着悼往赋
　　悼亡诗
　　白乐天悼亡诗半死梧桐老病身重泉一念一伤神手携稚子夜归院月冷房空不见人又潘岳悼亡诗如彼投林鸟双栖一朝只如彼逰川鱼比目中惊拆春风縁隙来晨霤承檐滴寝息何时忘沉忧日盈积庶几有时衰庄缶犹可击
　　丧子
　　请车
　　论语顔渊死顔路请子之车以为之椁
　　封箧
　　晋王导尝还台其子恱未尝不送又为襞敛箱箧中物恱亡导还台至常送处必恸哭至台其母封箧不忍开之初悦为中书郎导梦人以百万钱买悦潜为祈祷者备矣寻掘地得钱百万意甚恶之一一皆藏闭及恱疾笃忧念特至不食积日忽见一人形状甚伟被甲持刀导问是何人曰仆蒋侯也公儿不佳欲为请命故来耳导因与之食食毕谓导曰中书命尽非可救也言讫不见悦亦殒絶
　　哭子丧明
　　檀弓子夏丧其子而丧其明曽子吊之哭子夏亦哭曰天乎予之无罪也曾子怒曰商汝何无罪也吾与汝事夫子于洙泗之间退而老于西河之上使西河之民疑汝于夫子尔罪一也丧尔亲使民未有闻焉尔罪二也丧尔子丧尔明尔罪三也而曰尔何无罪与子夏投其杖而拜曰吾过矣吾过矣吾离群而索居亦已乆矣
　　泣子成血
　　杂爼顾况字逋翁姑苏人丧一子年十七其子魂游恍惚如梦不离其家顾悲伤不已因作诗吟之且哭诗云老人丧爱子日暮泣成血老人年七十不作多时别其子听之感恸因自誓当再为顾家子经日如被人执至一处若县吏者断令托生顾家已后都无所知忽觉心醒开目认其屋宇兄弟满侧惟语不得至七嵗其兄批之忽曰我是尔兄何故批我一家惊异方叙前生事歴歴不悮弟妹小名悉遍呼之此即进士顾非熊也成式常访之涕泣为成式言
　　溺死于江
