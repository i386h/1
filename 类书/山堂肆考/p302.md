<!-- { "loadSidebar": true } -->
　　史记周穆王好神仙尝欲使车辙马迹徧于天下以仿黄帝又觞西王母于瑶池之上王母谣曰白云在天道里悠悠山川间之将子无死尚能复来
　　享钧台
　　左昭四年楚子合诸侯于申椒举言于楚子曰夏启有钧台之享商汤有景亳之命周武有孟津之誓成有岐阳之搜康有酆宫之朝穆有涂山之防齐桓有召陵之师晋文有践土之盟君其何用
　　燕羣臣
　　诗小雅呦呦鹿鸣食野之苹我有嘉宾鼔瑟吹笙吹笙鼔簧承筐是将人之好我示我周行此宴享宾客之诗
　　燕诸侯
　　诗小雅湛湛露斯匪阳不晞厌厌夜饮不醉无归此天子燕诸侯之诗
　　燕朋友
　　小雅相彼鸟矣犹求友声矧伊人矣不求友生此燕朋友故旧之乐歌
　　亲宾客
　　周礼春官宗伯以飨燕之礼亲四方之宾客
　　明贵贱
　　礼燕义席小卿次上卿大夫次小卿士庶子以次就位于下献君君举旅行酬而后献卿卿举旅行酬而后献大夫大夫举旅行酬而后献士士举旅行酬而后献庶子俎豆牲醴荐羞皆有等差所以明贵贱也
　　观威仪
　　左成十四年衞侯享苦成叔寗惠子相成叔傲寗子曰苦成叔家其亡乎古之为享食也以观威仪省祸福也今夫子傲取祸之道也按成叔即郤犨
　　享有备物
　　左僖三十年王使周公阅来聘飨有昌歜白黑形盐辞曰国君文足昭也武足畏也则有备物之享以象其德荐五味羞嘉谷盐虎形以献其功吾何以堪之注云白熬稻黒熬黍
　　宴有折俎
　　左宣十六年冬晋侯使士防平王室定王享之原襄公相礼殽烝武子私问其故王闻之召武子曰季氏而弗闻乎王享有体荐宴有折俎公当享卿当宴王室之礼也注云王室之礼享则半解其体而荐之所以示恭俭宴则体解则折升之于俎物皆可食所以示慈惠也公当用享礼体荐卿当用燕礼折俎此王室之典礼不可易也今士防卿也虽享亦当用宴礼
　　宴过三爵
　　左宣二年晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下
　　享用一献
　　左昭元年赵孟叔孙豹曹大夫入于郑郑伯兼享之子皮戒赵孟礼终赵孟赋瓠叶子皮遂戒穆叔且告之穆叔曰赵孟欲一献子其从之及享具五献之笾豆于幕下赵孟辞私于子产曰武请于冡宰矣乃用一献注云小雅瓠叶诗义取古人不以微薄废礼虽瓠叶兔首犹与宾客享之
　　穆姜出房
　　左成九年季文子如宋致女复命公享之赋韩奕之五章穆姜出于房再拜曰大夫勤辱不忘先君以及嗣君施及未亡人先君犹有望也敢拜大夫之重勤又赋丝衣之卒章而入
　　杜蒉入寝
　　礼檀弓知悼子卒未葬平公饮酒师旷李调侍鼓钟杜蒉自外来闻钟声曰安在曰在寝杜蒉入寝歴阶而升酌曰旷饮斯又酌曰调饮斯又酌堂上北面坐饮之降趋而出平公呼而进之曰尔饮旷何也曰子卯不乐知悼子在堂斯其为子卯也大矣旷也太师也不以诏是以饮之也尔饮调何也曰调也君之防臣也为一饮一食忘君之疾是以饮之也尔饮何也曰蒉也宰夫也非刀匕是供又敢与知防是以饮之也平公曰寡人亦有过焉酌而饮寡人杜蒉洗而觯公谓侍者曰如我死则必毋废斯爵也至于今既毕献斯觯谓之杜举注云知悼子晋大夫名防
　　膳夫为主
　　周礼膳夫王燕饮酒则为献主注云凡王燕诸侯皆于路寝使膳夫为主人王不为主以燕礼轻故王不酌也
　　大夫为宾
　　礼燕义设宾主饮酒之礼也使宰夫为献主臣莫敢与君抗礼也不以公卿为宾而以大夫为宾为疑也明嫌之义也
　　加笾
　　左昭六年夏季孙宿如晋拜莒田也晋侯享之有加笾武子退使行人吿曰小国之事大国也茍免于讨不敢求贶得贶不过三献今豆有加下臣弗堪无乃戾也韩宣子曰寡君以为驩也对曰寡君犹未敢况下臣君之也敢闻加贶固请彻加而得卒事晋人以为知礼重其好货
　　投壶
　　左昭十二年晋侯以齐侯宴中行穆子相投壶晋侯先穆子曰有酒如淮有肉如坻寡君中此为诸侯师中之齐侯举矢曰有酒如渑有肉如陵寡人中此与君代兴亦中之
　　置酒歌风
　　见圣制
　　锡宴喜雨
　　宋太祖大宴雨暴作上不悦赵普奏曰外面百姓正望雨官家大宴何妨只损得些陈设湿得些乐官衣裳但令雨中作杂剧更可笑上大喜宣令雨中作乐又宣劝满饮尽欢而罢
　　夫人执尊
　　齐桓公与管仲饮酒掘新井而柴焉十日斋戒召仲至公执爵夫人执尊觞三行管仲趋出
　　贵妃赍器
　　孔帖麟州刺史韦云起告裴寂反按讯无状帝谓寂曰朕有天下卿推毂成之也容有贰哉所以遣吏按讯者欲天下信公不反耳诏三贵妃赍玉食寳器宴其家
　　宴长乐宫
　　汉髙帝长乐宫成诸侯羣臣皆朝贺置法酒诸侍坐者皆俯身抑首以次起上夀觞九行谒者奏罢酒无敢諠哗失礼者于是上曰吾乃今日知为皇帝之贵也
　　享含元殿
　　见耆英
　　宴广达楼
　　唐河西节度使王君防破吐蕃以功迁左羽林大将军明皇宴君防及其妻夏氏于广达楼赐金帛夏亦自以战功封武成郡夫人
　　宴同明殿
　　唐中宗为庐陵王齐澣上言请抑诸武迎太子于东宫不报及太子还宫武后召澣宴同明殿谕曰使朕母子如初卿预有力焉
　　学士得从
　　唐制凡天子飨防游豫唯宰相学士得从时李适为学士夏宴葡萄园得赐朱樱
　　风宪不徃
　　唐李栖筠字贞一故事赐百官宴曲江教坊倡优杂侍栖筠以任风宪独不徃台中遂以为法
　　独习击刺
　　见节度使
　　不许諠哗
　　宋真宗景德二年诏自今宴防宜令御史台预定位次告示各令端肃不许諠哗殿上委大夫中丞廊下委左右巡使弹奏仍令阁门宣徽使互相察举敢蔽匿者紏之
　　优人入戏
　　范蜀公东斋遗事宋仁宗朝与侍臣赏花钓鱼宴赋诗天圣中永兴军进山水石上因命赋山水石头出于不意诗多荒恶者中坐优人入戏各执纸笔若吟咏状一人忽仆于石上曰数日来作赏花钓鱼诗凖备应制却被这石头擦倒明日降出诗命中书铨定内鄙恶者与外任
　　中使附语
　　金坡遗事宋冦莱公在中书多召两制就第饮宴必闭关苛留之李宗谔不胜酒尝从门扉下出得马而走后谔为修宫使恩顾渐深一日召至王宸殿赐酒宗谔坚辞以醉且云日暮上令中使附耳语云此中不须从门扉下出
　　宴贡士于琼林院
　　见求贤
　　宴辅臣于玉津园
　　宋孝宗淳熈元年夏宴辅臣于玉津园谓叶衡等曰朝廷用人止论其贤否如何不可有党如唐之牛李其党相攻四十年不解皆縁主听不明所以致此
　　贡献
　　尚书禹别九州任土作贡其物可以特进者曰贡盛之于筐而进者曰篚若不常岁贡须赐命而后贡者曰锡贡又周礼有九贡致邦国之用献者谓贡篚赐贡之外所进奉者也礼曲礼献车马者执防绥献甲者执胄献杖者执末献民虏者操右袂献粟者执右契献米者操量鼔献熟食者操酱齐献田宅者操书致此其制也
　　贡獒
　　周书惟克商遂通道于九夷八蛮西旅底贡厥獒太保乃作旅獒用训于王
　　献雉
　　见朝会
　　纨牛
　　周成王时西夷贡献卢纨牛纨牛牛之小者孔晁注曰卜卢卢之西北戎今泸水是也
　　文马
　　东观汉记建武二十六年南单于遣使献骆駞二头文马十匹
　　江
　　夏书九江纳锡大注云尺二寸曰大出九江水中
　　海贝
　　尚书大传夏成五服外薄四海南海献鱼革珍珠大贝贝古以为货
　　丹鹄
　　拾遗记周昭王二十四年涂脩国献青凤丹鹄各一雄一雌孟夏时凤鹊皆脱易毛羽聚鹊翅以为扇缉凤羽以饰车盖
　　白鹇
　　西京杂记闽越王献髙祖白鹇一双髙祖大悦厚报使者
　　駮骡
　　郭子横洞防记元封四年修弥国献駮骡髙十尺色赤斑背有日月之象帝以金埏为鏁绊以宝器盛刍饲之
　　细鸟
　　元封中毕勒国贡细鸟以方尺之玉笼盛数百头形如大蝇状似鹦鹉声闻数里如黄鹄之音也国人以此鸟候时亦名候日虫帝置之宫内旬日俱飞去帝甚惜之求之不复得明年见细鸟集帷幕或入衣袖妃嫔皆悦之有集其衣者辄爱幸至武帝末稍稍自死人犹爱其皮服其皮者多为丈夫所
　　昆吾剑
　　列子曰周穆王征西戎献昆吾之剑与赤刀切玉如切泥
　　吉光裘
　　十洲记东方朔曰天汉三年西国王使使献吉光裘
　　楛矢砮石
　　周武王时肃慎氏贡楛矢砮石其长尺有咫楛木名砮石可为矢镞八寸曰咫
　　火油薇水
　　五代占城国显德五年其国王因德漫遣使贡猛火油八十四瓶蔷薇水十五瓶其表以贝多叶书之以香木为函猛火油以洒物得水则出火蔷薇水云得自西域以洒衣虽敝而香不减
　　蔓苔
　　见宫嫔
　　芳苡
　　洞防记元鼎元年起招仙阁阁燃芳苡灯此草形如麻奔卢国来献又周书成王时康人有献桴苡者其实服之宜子
　　香草
　　洞防记光和元年波祗国亦名波弋国献神精香草一名荃蘼一名春芜一根而百条其皮如丝可为布所谓春芜布坚密如氷纨也握之一片满宫皆香妇人带之弥有芬馥
　　文
　　王逸荔枝赋大哉圣皇处乎中州东野贡落疏之文南浦上黄甘之华橘
　　合枝李
　　西京杂记初修上林苑羣臣逺方各献异果有合枝李
　　同心梨
　　段龙凉州记吕光时炖煌太守宋歆献同心之梨
　　青金镜
　　洞防记望蟾阁上有青金镜广四尺元光中波祗国所献照见魑魅百鬼不敢隠形
　　紫玉壶
　　交州杂记太康四年林邑王范能献紫水精唾壶一口青白水精唾壶二口山海经曰堂夜之山多水玉郭注曰水玉即水精
　　青带
　　鱼豢魏略汉阳嘉三年疏勒国献西海青石带
　　白环
　　帝王世纪西王母慕舜德来献白环及玦并贡益地图
　　氷蚕
　　拾遗记员峤之山有氷蚕长十寸黒色有麟角以雪霜覆之然后为茧其色五彩织为文锦入水不濡投火不燎唐尧之世海人献之以为黼黻
　　火鼠
　　魏志景初二年二月西域献火浣布东方朔神异经南荒之外有火山昼夜火燃火中有鼠重百斤毛长二尺余细如丝可以作布鼠白色时时出外以水濯而沃之则死取其毛织以为布
　　龙脑香
　　唐贞观中西域摩揭陀遣使贡龙脑香玺书优答
　　鱼牙防
　　开元中新罗国数入朝献果下马朝霞防鱼牙防海豹皮
　　玉印
　　宋徽宗大观二年春受八宝于大庆殿先是有以玉印六寸纽献者文曰承天福延万亿永无极诏名镇国宝至是又得良玉工帝命作六宝以合秦制天子六玺之数与受命镇国通曰八宝
　　玉圭
　　宋徽宗政和二年民间有得玉圭来献者帝御大庆殿受贺
　　乡饮
　　吕氏曰乡饮酒者乡人以时防聚饮酒之礼也因饮酒而射则谓之乡射汉成帝鸿嘉元年行乡饮酒礼有雉飞集于庭
　　杀羔
　　诗豳风朋酒斯飨曰杀羔羊跻彼公堂称彼兕觥万夀无疆注云两尊曰朋乡饮酒之礼两尊壶于房户间是也
　　烹狗
　　礼乡饮酒义烹狗于东方祖阳气之发于东方也
　　致絜致敬
　　礼乡饮酒义主人拜迎宾于庠门之外入三揖而后至阶三让而后升所以致尊让也盥洗觯所以致絜也拜至拜洗拜受拜送拜既所以致敬也
