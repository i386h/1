<!-- { "loadSidebar": true } -->
<子部,类书类,山堂肆考>
　　钦定四库全书
　　山堂肆考卷九十九　　　明　彭大翼　撰亲属
　　宠妾
　　礼曲礼买妾不知其姓则卜之郊特牲妻不在妾御不敢当夕丧服小记士妾有子而为之缌无子则已外妇
　　汉书齐悼惠王母为高祖外妇
　　旁妻
　　汉书王禁多娶旁妻禁元后父也
　　专房
　　霍后传宠之专房防乂陈鸿长恨歌宴専席宠専房
　　列屋
　　韩文曲眉丰颊清声而便体秀外而惠中飘轻裾翳长袖粉白黛緑者列屋而闲居妬宠而负恃争妍而取怜
　　能道旧事
　　东汉伶之妾樊通徳乃赵飞燕女史也能道飞燕姊妹事伶曰其人俱灰灭矣疲精神驰嗜欲宁知终为荒田野草乎通徳掩袖视烛影以手拥髻凄然泣下伶因作飞燕传按伶与班固同时有文名
　　能为新声
　　晋王导与周顗及朝士诣尚书纪瞻观妓瞻有爱妾能为新声顗于众中欲通其妾顔无怍色有司奏免顗官诏特原之
　　緑珠
　　緑珠姓梁白州博白县人生双角山下美而艳石崇为交趾采访使以真珠一斛买之崇有别庐在河南金谷涧中崇乃即川阜制园馆处緑珠于此孙秀使人求之崇不许秀因譛于赵王伦收兵忽至崇谓緑珠曰我为尔获罪緑珠曰愿效死于君前崇止之遽坠楼而死崇弃东市崇字季伦生于青州故小字曰齐奴又季伦尝屑沈水香尘末布象牀上使所爱妾践之无迹则赐真珠百琲若有迹者即节其饮食令体轻故闺中相戏曰尔非细骨轻躯那得百琲真珠
　　碧玉
　　唐武后时左司郎中乔知之有美妾曰碧玉武承嗣借教歌僮纳之不还乔知之作緑珠怨宻寄之其末云辞君去君终不忍徒劳掩袂伤铅粉百年离恨在高楼一代荣华为君尽碧玉见诗赴井死承嗣得诗于裙带大怒讽罗吉吿知之族诛之
　　夏侯妓衣
　　梁夏侯亶字世龙性俭啬有妓妾十数人无被服姿容每有客常隔帘奏乐时谓帘为夏侯妓衣
　　申王妓围
　　天寳遗事唐申王每冬月苦寒令宫女宻围而坐谓之妓围
　　延之坠牀
　　南宋顔延之有爱姬非姬食不饱寝不安姬凭宠荡延之坠牀至损子峻杀之延之痛哭曰贵人杀汝非我杀汝以冬日临哭忽见妾排屏风以压延之延之惧坠地因病卒
　　杨凭幽舍
　　唐杨凭入拜京兆尹与御史中丞李夷简有隙因劾凭江西奸赃及他不法诏李鄘赵昌即台防讯时凭幽众妾于永乐别舍谤议颇讙故夷简籍之痛摘发欲抵以死
　　桃叶
　　晋王献之爱妾名桃叶其妹曰桃根献之尝临渡歌以送之曰桃叶复桃叶渡江不用楫但渡无所苦我自来迎接后人因名渡曰桃叶按渡在金陵秦淮口不用楫谓横波急也
　　柳枝
　　唐语林韩退之有二侍姬名柳枝绛桃初退之奉使王庭凑至寿阳驿有诗云风光欲动别长安春半边城特地寒不见园花并巷柳马头惟有月团圆盖有所属也迨奉使归柳枝逾后园窜去家人追获诗云别来杨柳街头树摆乱春风只欲飞惟有小桃园里在留花不发待郎归自是专属意绛桃矣
　　挟宠愿封
　　唐刘从谏妻裴氏有妾韦挟宠愿封夫人裴许之及诏至裴怒毁诏不与从谏他日防裴党复出诏裴抵去曰淄青李师道四世阻命不闻侧室受封君承朝廷姑息宜自黜削以求洗濯顾以婢为夫人族不日灭矣从谏赧然而去
　　念爱不嫁
　　唐贞元中尚书张建封节制武宁纳歌妓关盻盻于燕子楼后公殁盻盻念旧爱不嫁处是楼十余年尝题诗见志白乐天赓和之复赠一絶黄金不惜买娥眉拣得如花四五枝歌舞教成心力尽一朝身去不相随盻盻得诗泣曰自公薨背妾非不能死恐百世之后以我公重色有从死之妾是玷我公清范也所以偷生耳怏怏旬日不食而卒
　　易马
　　异闻録酒徒鲍生多畜声妓外弟韦生好乘骏马游行四方各求所好一日相遇于山寺两易所好乃以女妓善四弦者换紫叱拨紫叱拨马名又苏东坡谪黄州临行有蒋运使饯公公命春娘劝酒蒋问春娘随去否公曰欲还其母家蒋曰公去必须骑马我以白马易春娘可乎公诺之春娘敛衽而前曰妾闻景公斩廏吏而晏子谏之夫子廏焚而不问马皆贵人贱畜也学士以人换马则贵畜贱人矣因占一絶为人莫作妇人身百年苦乐由他人今日始知人贱畜胸中怨恨向谁伸遂下阶触槐而死
　　随鸦
　　杜大中自行伍为将与物无情虽妻有过亦以公杖杖之有爱妾才色俱美大中牋表皆此妾所为一日大中方寝妾至见几间有纸颇佳书临江仙一阕有彩鳯随鸦之语大中觉而视之云鸦且打鳯于是掌其面至项折而毙
　　通意韩翃
　　异闻録昌黎韩翃字君平有诗名落托贫甚有李生者与翃友善其幸姬曰栁氏艳絶一时李生居之别第而馆翃于其侧栁氏遂得通意焉李生后知韩意遂以栁赠韩乂以资三十万佐韩之费明年礼部侍郎杨渡擢翃上第后别栁省家于清河嵗余栁氏乏食鬻妆具以自给天寳末盗覆二京士民奔骇栁氏乃剪发毁形寄迹法灵寺是时淄青节度使侯希逸素闻翃名奏为从事及宣宗皇帝以神武反正翃乃遣使间行求栁氏以练囊盛麸金而题之曰章台栁章台栁昔日青青今在否纵使长条似旧垂也应攀折他人手栁氏捧金呜咽答诗曰杨栁枝芳菲节可恨年年赠离别一叶随风忽报秋纵使君来岂堪折无何有畨将沙咤利者窃知栁名刼以归第宠之专房及希逸除左仆射入觐翃得从行至京师已失栁氏所止偶于龙首冈见栁氏栁氏自车中问曰得非韩员外乎某乃栁氏也使女奴窃言失身沙咤利请诘旦幸相待于通政门韩及期而往栁以轻素结玉盒实以香膏自车中投之曰当遂永诀韩大不胜情防淄青诸将合乐酒楼使人请翃翃强应之然意色皆丧音韵凄咽有虞许俊者抚剑言曰此必有故愿一效用翃具以实告俊曰请足下数字当立致之乃衣缦胡佩双鞬从一骑径造咤利第俟其出行数里排闼大呼曰将军中恶使召夫人仆侍辟易无敢仰视遂升堂出翃札示栁氏挟之跨鞍马倐忽乃至四座惊叹时沙咤利恩宠殊等翃惧祸及诉于希逸希逸以事闻诸朝诏栁氏还翃按此韩翃即是唐徳宗时知制诰者与韩通意乃翃少年之事
　　注目李靖
　　唐李靖谒杨素素有一姬执红拂侍侧注目于靖久之靖归逆旅夜有紫衣戴帽人叩门靖延入脱衣去帽乃十八九一美人也靖惊诘之告曰妾杨家红拂妓也丝萝愿托乔木乃与俱适太原
　　安石携游
　　晋谢安栖迟东山放情丘壑好音乐每游赏必携妓以从
　　孙晟环侍
　　南唐孙晟官至司空每食不设几案使妓各执一器环立而侍谓之肉台盘
　　任其所之
　　世説晋王处仲敦荒恣于色体为之弊左右谏之处仲曰吾乃不觉耳若如此甚易也乃开后阁驱诸婢妾数十人出路任其所之
　　未能遣此
　　齐张环位光禄大夫妓妾盈房或讥其衰暮蓄妓环曰我少好音律老而方解平生嗜欲无一复存唯未能遣此耳
　　桃口栁腰
　　云溪友议白乐天有二妾樊素善歌小蛮善舞尝有诗曰樱桃樊素口杨栁小蛮腰后乐天年老又病风欲放樊素素惨然泣下不忍去乐天亦愍然不能对遂作不能忘情吟
　　仙资玉质
　　唐元载宠妾薛瑶英能诗书善歌舞仙资玉质肌香体轻虽旋波移光飞燕緑珠不能过也载处以金丝帐却尘褥衣以红绡衣又以瑶英不胜重衣乃于异国求龙绡衣一袭无一两重惟贾至杨公南与载友善往往得见其歌舞
　　诵赋
　　蜀刘琰字威硕侍婢十人悉教读书能诵鲁灵光殿赋又世説王丞相导有幸妾姓雷颇预政事纳贿赂蔡公谓之雷尚书
　　主书
　　唐韦陟字安卿迁吏部侍郎常以五彩笺为书记使侍妾主之其裁答授意而已陟惟署名自谓所书陟字若五朶云时人慕之号郇公五云体
　　効死报主
　　十六国春秋张天锡疾美人阎姬薛姬二人国色并有殊宠天锡每谓曰汝二人何以报我我死后岂可更为人妻皆曰尊君不讳妾请即死于前洒扫地下无他志
　　怀姙嫁人
　　杜牧之守郡时有妾怀妊而出以嫁州人杜筠后生子即荀鹤也
　　回面避之
　　齐王琨性谨慎顔师伯豪贵设女乐邀琨传酒行炙皆命妓每行至琨琨令置牀上回面避之然后取坐上皆笑
　　闻声幸矣
　　天寳遗事宁王有宠姬美姿色善讴唱客莫得见李白侍酒戏谓王曰闻王有宠姬善歌今酒殽醉饱羣公宴倦王何吝此女不示于众王笑谓左右设七寳花障召宠姬歌于障后白起谢曰虽不许见面闻其声亦幸矣
　　翾风别玉
　　石季伦爱妾名翾风魏末于胡中得之年十五容貌无与比者妙别玉声能观金色石氏骄侈其珍寳瑰竒皆殊方异国所得莫有辨识其出处者乃使翾风辨其声色竝知其所出之地言西方北方玉声沈重而性温润佩服益人性灵东方南方玉声轻柔而性清凉佩服利人精神石氏侍儿美艳者数千人翾风最以文词擅爱后年至三十妙年者争嫉之崇受譛即退翾风为房老使主羣少或作翔风非是
　　玉箫遗环
　　云溪友议唐韦臯少游江夏居姜史君之馆有小青衣曰玉箫年七嵗常令侍臯后年长有情及韦去与玉箫约曰后七年再来遗玉箫以白玉指环并诗曰黄雀衔来已数春别时留解赠佳人长江不见鱼书至为遣相思梦入秦逾八年不至玉箫絶食而殒后十年韦理蜀不替因作生日东川卢八座遣送一歌姬未满破亦以玉箫为号观之乃真玉箫也
　　立指
　　昆仑奴传唐大厯中有崔生其父与盖代之勲臣一品者熟生时为干牛其父使往省一品疾生年少容貌如玉发言清雅一品命妓引生入室生拜传父命一品命坐与语遂命衣红绡妓者擎绯桃一瓯与生食生少年赧妓辈不食一品命红绡妓以匙进之生不得已而食妓哂之遂告辞而去因命红绡妓送出院时生回顾妓立三指又反掌者三然后指胸前小镜云记取生归达一品意返学院神迷意夺日不暇食但吟诗自娱时家中有昆仑磨勒曰郎君心中有事何不报老奴即当为郎君作解生骇其言异遂具吿知又白其隐语磨勒曰有何难防立三指者一品宅中有十院歌姬此乃第三院耳反掌者三数十五指以应十五之数胸前小镜者十五夜月圆如镜令郎君来耳磨勒乃于十五夜挝杀一品宅守院猛犬三更时负生逾十重垣入第三院门掀帘而入后又负生与姬飞出峻垣十余重一品之家守御无有惊者遂归学院匿之按一品即郭汾阳公
　　破顔
　　唐杜牧为御史分司洛阳时李司徒愿罢镇闲居声妓豪侈洛中名士多谒之李高防朝客以杜持宪不敢邀致杜遣坐客达意愿预防李邀之既至独坐南行瞪目注视问云闻有紫云者孰是李指之杜凝睇良久曰名不虗得宜以见惠李俯而笑诸妓亦回首破顔杜乃自饮起吟曰华堂今日绮筵开谁遣分司御史来忽发狂言惊满座两行红粉一时回意气闲逸傍若无人
　　纳沈述师
　　丽情集张好好善歌为沈述师著作以双鬟纳之
　　赠郑还古
　　沈真真栁将军爱妓也以赠郑还古
　　屛姬待
　　唐卢鬼面蓝色郭子仪病甚问疾将至子仪乃屏姬侍隐几而待家人怪问其故子仪曰外陋而内险妇人见之必笑使此人得志吾族无遗类矣
　　出妓宴京
　　见翰林学士
　　呼卢易妓
