<!-- { "loadSidebar": true } -->
　　隋改执金吾曰卫所领军士名佽飞以执御非违按汉宣帝神爵元年西羌反应募佽飞射士注云周时佽飞渡江越人在船下负船将覆之佽飞入水杀之汉因以材力名官又吕氏春秋荆有兹非得寳劔于干将渡江中流两蛟绕舟兹非拔劒赴江刺杀之荆王闻之任以执珪后世以为勇力之官疑兹非即佽飞也顔师古注取其便利轻疾若飞故号佽飞
　　摧摘奸伏
　　唐宗室晦迁执金吾将军摧摘奸伏无留隠吏民畏之
　　多识旧仪
　　唐宗室若水为左金吾卫大将军兼通事舍人多识旧仪进止可观
　　好察细事
　　唐徳宗时金吾卫大将军李翰好伺察城中细事
　　强力嫉恶
　　唐田仁防麟徳中转右金吾卫将军强力嫉恶昼夜廵警自京城至衢路越法者无不立发京师贵贱咸惮之
　　传符警漏
　　唐常相除右金吾制晓传银棨之符夜警金吾之漏
　　棰死恶少
　　唐杜中立歴左右金吾卫大将军京师恶少优戏道中具驺唱呵卫自谓卢言京兆中立率从吏捕繋立棰死之
　　劾徙妖巫
　　唐田仁防为右金吾有巫传鬼道惑众自言能活死人市里尊之如神仁防劾之徙于邉
　　上尊下安
　　唐徳宗以山陵近禁屠宰郭子仪人犯禁金吾右将军裴谞奏之或谓曰君独不为郭公地乎谞曰郭公勲高望重上新即位以为附之者众吾故发其小过以明郭公之不足畏上尊天子下安大臣不亦可乎
　　内训外察
　　徐集熊罴宣力辇毂无尘内训却非之士外察何留之禁
　　领兵咸阳
　　唐张献甫累迁至左金吾李怀光叛吐蕃冦邉献甫领禁兵戍咸阳累年兵农悦安
　　见上灵武
　　唐李嗣业为执金吾安禄山反上在灵武诏嗣业赴行在谒见上谓曰今日得卿胜数十万众事之济否实在卿也
　　入直殿中　【已下诸卫将军】
　　晋羊祜迁中领军悉统宿卫入直殿中
　　听事堂北
　　隋高颎拜右卫大将军毎坐朝堂北槐树下聼事其树不依行列有司请伐之上特不令剪去以示后人其见重如此
　　领八镇
　　唐百官志左右神防军掌领卫兵及内外八镇
　　列八屯
　　白集郑何除卫将军制周设七萃汉列八屯皆所以拱卫王宫肃严徼道
　　解帯投地
　　隋皇甫无逸转右武卫将军见王世充簒立遂弃母妻斩关自归骑追及之无逸解金帯投于地
　　佩刀备身
　　唐王及善除右千牛卫将军帝曰以尔忠谨故擢二品要职羣臣非搜辟不得至朕所尔佩大横刀在朕侧亦知此官贵乎按后魏有官名千牛卫备身本掌乗舆御刀盖取庖丁为惠文君解数十牛而刃若新发于硎之义此刀可以备身因以名官
　　声称继景先
　　梁书臧质迁中领军为人敏赡有风力职事甚理天监中呉平之后萧景先甞居此职甚着声称至是质复继之
　　清谨比日防
　　唐阿史那忠苏尼失子也性清谨为右骁卫大将军宿卫四十八年无纎隙时比之金日防
　　不畏彊御
　　晋中兴书陶回拜领军将军回性方刚不畏彊御丹阳尹桓景颇以供事为司徒王导所悦回甞慷慨论景非正人不宜与狎防荧惑守南斗回谓导曰公以眀徳辅弼人主当亲正逺邪而与桓景造膝荧惑何由退舍导深愧之
　　久张爪牙
　　白集李演除左卫上将军制王者法钩陈设环列非勲勤之将信近之臣则何以久张爪牙转置肘腋又班固传周以钩陈之位卫以严更之署注云周环也钩陈紫宫外星名宫卫之位亦象之严更之署行夜之司也
　　习知制度
　　唐厐玉久宿卫习知朝廷制度高祖顾诸将多不闲仪检故授玉领军武卫大将军使众观以为模矱
　　遣弹琵琶
　　唐高祖即位拜柴绍为左翼卫大将军累从征讨转右骁卫大将军吐谷浑党项冦邉毎据高射绍军绍安坐不动遣人弹琵琶
　　亲厯二百战
　　唐秦叔寳拜左卫大将军后稍移疾甞曰吾少长戎马间亲厯二百战出血数百斛安得不病
　　宿卫三十年
　　唐薛平授右卫将军宿卫三十年
　　忠勇之誉
　　唐高祖以李粲为右监门卫大将军粲以年老辞上曰卿忠勇之誉闻于隋今年齿虽迈筋力未衰监门之职特借公处分岂欲烦公筋力耶于是粲自非入殿庭皆诏乗蜀马论者荣之
　　腹心之任
　　唐元微之行于季友右羽林制天子六军必有材官佽飞超乗挽强之士在焉董之以威待之以信分八舍之众寡均二广之逸劳皆将军之力也是以李大亮上直禁中而文皇安寝则腹心爪牙之任斯不细矣注云羽林宿卫之官言其如羽之疾如林之多也又云天有羽林大将军之星因以名官
　　拒门不开
　　唐段志为左骁卫大将军文徳皇后葬志勒兵卫章武门太宗夜遣中官至志拒曰军门不夜开使者示诏志曰夜不能辨真伪比旦帝叹曰真将军也
　　脱巾固諌
　　唐执失思力为左领军太宗将逐兎后苑思力脱巾跪而固諌乃止
　　犯法无纵
　　唐屈突通为右武卫将军莅官劲正有犯法者虽亲无纵其弟盖为长安令亦以方严显时语曰宁食三斗葱不逢屈突通宁食三斗艾不见屈突盖
　　临难不屈
　　唐刘基授右骁卫大将军讨薛举战浅水原总管军皆没惟基一军能戮力矢尽被擒帝以基临难不屈优护其家
　　典飞骑
　　唐姜确字行本太宗选趫才衣五色袍乗六闲马直屯宫宿仗内毎上出幸即以从拜行本左屯卫将军分典飞骑
　　训材官
　　白集行王士则制统良家之骑士训期门之材官
　　护建章宫
　　白集王辅元授左羽林卫将军制国家设十二卫犹汉之南北军而左右羽林尤称亲重自诸卫而移镇者谓之美迁掌勾陈而护建章借廵警而严武卫
　　对延英殿
　　唐李景略为羽林卫将军徳宗召对延英殿论奏衎衎有大臣风采
　　性资谨畏
　　职林张延师为左卫大将军性资谨畏典羽林三十年未甞有过
　　敷奏详辩
　　唐姜柔逺美姿容敷奏详辩武后时为左鹰卫将军
　　与尚书更为
　　唐韦凑为右卫大将军宗谓曰故事诸卫大将军与尚书更为近时职轻故用卿以重此官其毋辞寻徙河南尹
　　自方镇罢归
　　宋隆兴间孝宗讨论唐太宗环卫制度汤思退曰环卫官唐时有职事本朝无职事祖宗旧制自方镇罢皆归环卫故也
　　处右处左
　　白帖上将军处右偏将军处左
　　判出判入
　　孔帖左右监门卫掌诸门禁卫及门籍凡以物货器用入宫者左监门将军判入右监门将军判出月一易其籍天子行幸则率属于门监守
　　厯官
　　厯代沿革少昊氏以鸟名官有鳯鸟氏为厯正高阳氏命南正重司天尧有羲和之官三代各有太史周又有冯相保章氏秦有太史令胡母氏汉有司马谈父子相继为此官秦汉以来太史之任盖兼成周太史冯相保章三职唐有太史局又改浑天局太史监司天台宋改司天监有大监小监元改太史局有令有判掌占天文及风云气灾祥之事日具所占以闻嵗一颁厯则造进御览祭祀冠婚丧塟则择所用日
　　钦天
　　虞书乃命羲和钦若昊天
　　厎日
　　左桓十七年冬十月朔日有食之不书日官失之也天子有日官诸侯有日御日者居卿以厎日礼也注云天子掌厯者位尊体重故不在六卿之数而从卿之位故曰居卿厎平也谓平厯数也
　　齐七政
　　虞书正月上日受终于文祖在璿玑玉衡以齐七政
　　叙三辰
　　晋书高阳氏命南正重叙三辰唐虞则羲和夏则昆吾殷则巫咸周则史佚鲁梓慎宋子韦齐甘徳郑禆灶魏石申唯巫咸甘石之説为后代所宗
　　颁告朔
　　周礼太史正嵗年以序事颁之于官府及都鄙颁告朔于邦国注云中气匝为嵗朔气匝为年
　　作浑仪
　　东汉张衡为太史官作浑天仪以漏水转于室内与天时应若符合又宋太平兴国四年司天监生张思训本唐李淳风梁令瓉之法创式以献制于禁中日月行度成于自然不假人运命置文眀殿东南鼔楼擢思训为浑仪丞
　　分八节
　　汉律厯志炎帝分八节以治农功轩帝纪三纲而阐书契乃使羲和占日常仪占月车区占星气伶伦造律吕大挠造甲子首作算数容成综斯六术考定象象述而着焉谓之调厯
　　探五行
　　汉律厯志探五行之精占斗魁所建始作甲乙以名日谓之干作子丑以名月谓之支支干相配以成六旬
　　无失经纪
　　礼月令孟春命太史司天厯日月星辰宿离不忒无失经纪注云厯推测也占也宿二十八宿离犹歴也七曜为经二十八宿为纪
　　惟知占
　　史通自古太史之职惟以著述为宗而兼掌厯象日月隂阳气数司马迁既没续史记者禇先生冯商扬雄之徒并以别职知史务于是太史之署非复记言之司故张衡高堂隆等其当官见称者惟知占而已又按唐子西辨陈夀蜀不置史官论曰春秋之时卜田宅者占云日者皆称太史则太史殆隂阳家者流然书赵盾书崔杼者亦称太史则太史又似掌注记者盖方是时学者多知天文而卜兴废者亦不纯用蓍太史伯以祝融之功而推楚国之必兴太史赵以虞舜之徳而占陈氏之未亡其议论证据有絶人者故隂阳注记得兼掌之汉司马谈父子为太史令以论著为己任而又掌天官则兼掌之效于兹可见魏晋之际始置著作郎自是太史分而为二孔明之时尚未分也然观后主景耀元年史官奏景星见于是大赦改元而曰蜀不置史官妄矣
　　和人道
　　西汉律厯志治厯明时所以和人道也
　　考天时
　　晋律厯志后秦姚兴曰治厯之法必审日月之行然后可以上考天时下察地化一失其本则四时变移
　　太初厯
　　汉武帝太初元年大中大夫公孙卿壶遂太史令司马迁言厯纪壊废宜改正朔倪寛议宜用夏正乃诏造汉太初厯以正月为嵗首
　　景初厯
　　晋志魏明帝景初元年杨伟作景初厯帝遂改正朔以建丑为正改其年三月为立夏孟仲季虽与夏正不同至于郊祀搜狩班宣时令皆以建寅为正至晋武帝防始元年改名防始厯
　　四分厯
　　汉武帝太初元年作太初厯施行百余年考其行度日有退无进月有进无退光武建武八年朱浮言厯不正宜更改至章帝元和元年上命官综校四分厯施行之
　　三綂厯
　　汉孝成之世刘向总六厯作五纪论子歆作三綂厯及谱
　　乾象厯
　　晋律厯志汉灵帝时刘洪考史书自古迄今厯法始悟四分厯于天踈濶斗分太多更以五百八十九为纪法百四十五为斗分作乾象法冬至日日在斗二十五度名曰乾象厯
　　皇极厯
　　隋志开皇二年袁充奏日长影短高祖以厯付皇太子遣更精详日长之太子召厯算咸集刘焯以太子新立増修其书名曰皇极厯
　　麟徳厯
　　唐高宗麟徳中李淳风以戊寅厯推歩浸踈乃增损刘焯皇极厯更撰麟徳厯行之
　　大衍厯
　　唐宗开元九年诏僧一行作新厯名开元大衍厯目太初至麟徳厯有二十三家与天虽不逺而未宻至一行宻矣其倚数立法固无易也后世虽有改作者皆依仿而已
　　黄初厯
　　晋志魏文帝黄初中高堂隆详议厯数当有改革韩翊以为乾象厯减斗分太过其后陈羣以为翊所建犹恐未审乃以乾象厯互相错校更撰厯曰黄初
　　至徳厯
