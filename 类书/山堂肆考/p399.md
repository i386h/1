<!-- { "loadSidebar": true } -->
　　花奴质
　　开元遗事汝阳王璡尝戴砑硝防打曲上自摘朱槿花置防上极滑乆而方安曲终花不坠以为能曰花奴资质明莹必是神僊中谪坠来也
　　朝荣
　　白乐天诗朝荣殊可惜暮落实堪嗟
　　夕陨
　　白乐天诗秋开已寂莫夕陨何纷纷正怜少顔色复叹不逡巡男儿老富贵女子晚婚姻头白始得志色衰方事人又李义山诗风露凄凄秋景繁可怜荣落在朝昏未央宫里三千女但保红顔莫保恩
　　色是空
　　僧绍隆朱槿花诗朱槿移栽释梵中老僧非是爱花红朝开暮落浑闲事祗要人知色是空
　　英无艶
　　白乐天白槿花诗秋蕣晩英无艳色何因栽种在人家使君只爱罗敷面争解回头爱白花
　　花荣一日
　　白乐天诗槿花一日自为荣
　　花似去年
　　白乐天黄槿花诗赤板桥西小竹篱槿花还似去年时
　　金屑
　　其花深红色五出大如蜀葵有蕋一条长于花叶上缀金屑日光所铄疑若熖生一丛之上日开数百朶
　　锦堆
　　杨诚斋诗大路踈篱锦作堆朝开暮落复朝开抽苞粔籹轻拖糁近蔕胭脂酽抹腮占破半年犹道少何曽一日不芳来花中却是渠长命换旧添新底用催
　　杨栁花
　　格物总论栁花树髙二三丈许枝条袅娜叶细而长三月间结花如绵白飘落时轻狂撩乱漫空如雪杨花颇相类然树低枝叶亦短小
　　蜂粘
　　杜诗仰蜂粘落絮
　　雀啄
　　杜诗雀啄江头黄栁花
　　度竹
　　韩诗桞花闲度竹又杜丽人行杨花覆白苹
　　化萍
　　东坡诗注杨花入水经宿化为浮萍
　　随风
　　刘禹锡诗轻盈袅娜占年华舞榭妆楼处处遮春尽絮飞留不住随风好去落谁家又古诗百花长恨风吹落惟有杨花独爱风
　　作雪
　　韩退之诗杨花榆荚无才思祗解漫天作雪飞
　　入墙
　　刘梦得诗炀帝行宫汴水濵数株残栁不胜春晚来风起花如雪飞入宫墙不见人
　　糁径
　　杜诗糁径杨花飞白氊
　　防衣
　　杜诗轻轻栁絮防人衣
　　飞绵
　　周美成蝶恋花词蠢蠢黄金初脱后暖日飞绵取次粘牕牖不见长条低拂酒赠行应已输先手　莺掷金梭飞不透小榭危楼处处添竒秀何日隋堤萦马首路长人倦空思旧
　　颠狂
　　杜诗颠狂栁絮随风舞
　　撩乱
　　刘禹锡诗撩乱舞晴空发人无限思又蔡确诗杨花三月暮撩乱送春归尽日闲相逐无风亦自飞轻轻防乳燕故故扑征衣莫上髙楼望徘徊满落晖
　　浮踪浪迹
　　杨诚斋诗只道垂杨管别离杨花一去不思归浮踪浪迹无拘束飞到蛛丝也不飞
　　轻飞乱舞
　　章质夫水龙吟词咏杨花燕忙莺懒芳残正堤上柳花飘坠轻飞乱舞防画青林全无才思闲趂逰丝静临深院日长门闭傍珠散漫垂垂欲下依前被风扶起兰帐玉人睡觉怪春衣雪霑琼缀绣床渐满香毬无数才圆却碎时见蜂儿仰粘轻粉鱼吞池水望章防路杳金鞍逰荡有盈盈泪
　　芦花
　　格物丛话芦苇之未秀者也有节如竹至末抽頴頴上生花花色白或谓之荻花即此
　　带雨沉波
　　杜诗摧折不自禁秋风吹若何暂时花带雨几处叶沉波体弱春苗蚤丛长夜露多江湖后揺落亦恐嵗蹉跎
　　避世卜邻
　　杨诚斋诗避世水云国卜邻鸥鹭家风前挥玉麈霜后幻杨花骨相縁诗痩秋声诉月华欲招卢处士归去老生涯
　　留客晚
　　杜诗芦花留客晚
　　使人愁
　　东坡诗雨折霜干不耐秋白花黄叶使人愁月明小艇湖邉宿即是江南鹦鹉洲
　　蓼花
　　格物丛话春苗夏茂秋始华华如红糁様不计其数也花能结子树身髙者丈余节生如竹八九月间防缀烂漫亦甚可爱一种丛生髙不下二尺许细茎弱叶似桞其味香辣叶底亦抽短穗着糁糁红花俗名辣蓼人多贱之
　　聚虫
　　孔臧蓼虫赋覩兹茂蓼纷葩吐盈猗那随风緑叶厉茎爰有蠕虫厥状似螟羣聚其间食之以生又战国防蓼虫在蓼则生在芥则死非蓼仁而芥贼也
　　愁鹭
　　郑谷诗簇簇复悠悠年年拂漫流差池伴黄菊冷落过清秋晚带鸣虫急寒藏宿鹭愁故溪归不得慿仗系渔舟
　　被堤岸
　　栁诗蓼花被堤岸
　　入船牕
　　李元膺诗蓼花无数入船牕
　　沾雨
　　张忠定诗红穗已沾巫峡雨緑痕犹带锦江泥狂吟不觉惊幽鹭坐困翻疑在旧溪
　　蘸霞
　　林和靖诗簇簇菰蒲映蓼花水痕天影蘸秋霞
　　素馨花
　　格物丛话素馨旧名那悉茗与茉莉花皆胡人从西域移入南海自此中国所在而有其花四瓣有黄白色者藤身枝袅娜叶小甚无刻缺而香不及于茉莉云
　　田栽
　　见茉莉
　　塜生
　　山志昔刘王侍女名素馨其塜上生此花因以得名
　　花穿弱缕
　　古诗细花穿弱缕盘向緑云鬟
　　质备众馨
　　朱待制诗众芳发越充南溟梅花脑飞水弄沉露积笺檀薪降真薫陆光射琉璃瓶山川草木一天芬素质如玉备众馨
　　爱伴孤髙
　　陈止斋诗羞将姿媚随花谱爱伴孤髙上月评独恨遇寒成弱植色香殊不逊梅兄
　　羞御铅华
　　郑松牕诗妙香真色得之天羞御铅华学女妍
　　牵牛花
　　格物丛论牵牛花蔓生篱落而上叶有棱角与枫叶相类七八月间着花如鼓子稍大作碧色其子可入药也
　　小房
　　本草陶隐居曰作藤生花状如扁豆黄色子作小房实黒色形如毬子核疗脚气此药始出田野人牵牛易药故以名之
　　髙架
　　文与可诗柔条长百尺秀蕚包千叶不惜作髙架为君相引接
　　染姜
　　梅圣俞诗楚女雾露中篱上摘牵牛花蔓相连延星宿光未收采之一何早日出顔色休持寘梅牕间染姜奉盘羞烂如瑚枝恼翁齿牙柔齿牙不能粲粱肉坐为雠
　　入药
　　见格物论
　　著茜衫
　　杨诚斋诗素罗笠顶碧罗檐脱卸蓝裳着茜衫望见竹篱心独喜翩然飞上翠云篸
　　织锦裳
　　杨诚斋诗莫笑渠侬不服箱天孙为织锦云裳浪言偷得星桥巧只解氷盘染茈姜
　　倚栏
　　古诗银汉初移漏欲残歩虗人倚玉栏杆僊衣染得天邉碧乞与人间向晓看
　　绕篱
　　杨诚斋诗晚思欢欣晩思愁绕篱萦架太娇柔木犀未发芙蓉老买断西风恣意秋
　　凌霄花
　　格物丛话凌霄花蔓生纒古木而上每一茎着数叶七八月开花赤色有斑防开时向下
　　孤标
　　白乐天诗有木名凌霄擢秀挺孤标偶依一株树遂抽百尺条贾昌朝诗披云似有凌云志向日寜无捧日心珍重青松好依托直从平地起千寻
　　细叶
　　欧阳炯诗凌霄多半绕棕榈深染栀黄色不如满树防风吹细叶一条龙甲飐清虗
　　清顺覔词
　　钱塘西湖有诗僧清顺居其下自名藏吾坞门前有二古松各有凌霄花络其上顺尝昼卧苏子瞻为郡一日屏骑从过之松风搔然顺指落花覔句子瞻为作木兰花词云防龙对起白角苍顔烟雨里踈影防香下有幽人昼梦长　湖风清软双鹊飞来争噪晚翠飐红轻时坠凌霄百尺英
　　圣俞作赋
　　梅圣俞赋厥草惟夭厥木惟乔草有柔蔓木有繁条縁根兮附蒂布叶兮敷苖朱华灿兮下覆本榦蔽兮不昭嗟乎此木几嵗几年而至于合抱夫何此草一旦一夕而遂曰凌霄是使藜藿蒿艾慕髙艳而仰翘翘也安知苹藻自洁蕙兰自芳芙蓉出汚而自丽芝不根而自长或纫佩带或采顷筐或制裳于骚客或登歌于乐章故得为馨为荐为嘉为祥皆无附着亦以名扬奚必托危柯而后昌吾谓木老多枯风髙必折当是时将恐摧为朽荄不复萌蘖岂得与百卉并列也耶
　　气类固未合
　　梅圣俞诗草木不解行随生自有理观此引蔓柔必慿髙树起气类固未合索纒岂由已仰见苍虬枝上发丹霞蕋层霄不易凌樵斧者谁子
　　萦纒不自由
　　曽南丰诗固知臭味非相类其奈萦纒不自由
　　木兰花
　　格物总论木兰花树髙八九尺味辛经寒不凋花粉红色香不及桂二三月间开也
　　生芝
　　古今注孝哀帝元年芝生于后庭木兰树上
　　襍桂
　　刘招山诗君不见同时素馨与茉莉究竟带些脂粉气又不见钱塘欲语娇荷花麄枝大叶忒铅华何如个様隐君子色气不俗真有味根苗在处傲炎凉敢与松栢争雪霜菽桂荑莸君杂处小牕相对毋相忘
　　茂叶弱条
　　晋成公绥赋蓊青翠之茂叶繁旖旎之弱条谅抗节而矫时独滋茂而不凋
　　紫房素艳
　　白乐天诗紫房日照胭脂折素艳风吹腻粉开悟得独饶脂粉态木兰曽作女郎来
　　蒙题句
　　岚斋録张为苏州刺史植木兰花于堂前尝花盛时燕客命即席赋之陆蒙后至张连酌浮之径醉强索笔题两句洞庭波浪无津日日征帆送逺人頺然醉倒客欲续之皆莫详其意既而蒙稍醒续曰几度木兰船上望不知元是此花身遂为絶唱
　　于君授书
　　神僊传北海于君病癞见市有卖药姓公孙帛者因问之公曰明日木兰树下当授卿于君明日徃授素书二以之消灾救病无不愈者
　　弄粉
　　李义山诗二月二十五木兰开折初初犹新病酒复似乆离居悲絶更倾国惊心闻逺书紫丝何日障油壁防时车弄粉知伤重调红或有余波痕空映袜烟态不胜裙桂岭含芳逺莲塘属意踈瑶姬与神女长短定何如
　　洗妆
　　郑毅夫诗未识春风面先闻乐府名洗妆妃出塞进艇客登瀛
　　桐花
　　格物总论桐花树生树髙一二丈许中空枝榦扶踈叶大尺余花有白紫红数色红者谓之頳桐又有一种谓之刺桐皆夏初始花也
　　绕城
　　郡志温陵城畱从效重加板筑植刺桐环绕之其树髙大而枝叶蔚茂初夏开花极鲜红如叶先萌芽而其花后发主明年五谷丰熟故丁谓诗曰闻得乡人説刺桐花如后发始年丰我今至此忧民切只爱青青不爱红
　　夹衢
　　陈陶诗猗猗小艳夹通衢晴日薫风笑越姝只是红芳移不得刺桐屏障满中都
　　好隂
　　元防之紫桐诗陇月山上馆紫桐垂好隂可怜黯淡色无人知此心舜没苍梧野凤归丹穴吟遗落在人世光华那复深年年怨春意不竞桃李林惟占清明后牡丹还复侵况此空馆闭云谁恣幽深徒烦乌噪集不语山嵚岑满院青苔地一树莲花簮自开还自落暗芳终暗沉尔生不得所我愿裁为琴
　　髙意
　　刘原父诗一株青玉立千叶緑云委亭亭五丈余髙意犹未已山僧年九十清净老不死自云手种时一颗青桐子

　　山堂肆考卷二百一
<子部,类书类,山堂肆考>
　　钦定四库全书
　　山堂肆考卷二百二　　　明　彭大翼　撰草卉
　　草
　　博物志黄帝问师旷吾欲知嵗之苦乐善恶可乎对曰嵗欲丰甘草先生甘草荠也嵗欲苦苦草先生苦草葶也嵗欲恶恶草先生恶草水藻也嵗欲旱旱草先生旱草蒺防也嵗欲疫病草先生病草谓艾也又草之总名曰卉
　　知旬朔
　　博物志尧时土阶三等有草生庭名曰蓂荚草十五日已前日生一叶十五日已后日落一叶若小尽则一叶厌而不落尧观之以知旬朔
　　记嵗时
　　后汉书定昌羌俗无文字但草木荣落以记嵗时
　　指佞
　　博物志尧时有屈轶草佞人入朝则屈而指之名指佞草
　　表瑞
　　酉阳杂爼山戎之北有红草茎长一丈叶如车轮色如朝虹齐桓时山戎献其种乃植之于庭以表伯者之瑞
　　茀道
