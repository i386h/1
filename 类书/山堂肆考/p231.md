<!-- { "loadSidebar": true } -->
　　谢尚字仁祖为豫章主簿在桓大司马阁下桓闻其善弹筝便呼之既前取筝令弹仁祖理抚筝因歌秋风意气殊适桓大以此知之
　　弄笛
　　晋桓伊字叔夏有蔡邕柯亭笛尝自吹之王徽之赴京泊舟清溪侧与伊素不相识伊从岸上过徽之使人谓曰闻君善笛试为我一奏伊时已贵显素闻徽之名便下车踞胡牀为作三调弄讫上车去賔客不交一言
　　吹箫
　　吾衍字子行玩防一世人或来谒者茍非所愿见輙从楼上遥语曰吾出有间矣顾弹琴吹洞箫抚弄如意不辍
　　径入顾园
　　见园
　　径卧厐榻
　　先主初入蜀彭永年诣厐士元值厐有客永年与厐素不相识径上厐榻上卧语厐曰俟客罢当与卿善谈须防客去厐就永年坐永年又先责厐食然后共语因留宿至于经日厐大善之按蜀志彭□字永年广汉人容貌甚伟姿性骄傲先主防为治中从事□嚚然自矜武侯密表□心大志广难可保安左迁江阳太守
　　王澄弄
　　晋王澄字平子为荆州将之官送者倾朝澄见树上鹊巢便脱衣巾上树探而弄之神气肃然旁若无人
　　毕卓持螯
　　晋毕卓字世茂新蔡人尝谓人曰给酒满数百斛船四时甘味置两头左手持蟹螯右手持酒杯拍浮酒池中便足了一生矣
　　倒着接防
　　晋山简字季伦涛之子永嘉初出鎭襄阳诸习氏者荆土豪族有佳园池简每出游之池上輙醉而归曰此是我髙阳池也襄阳小儿歌曰山公时一醉径造髙阳池日暮倒载归酩酊无所知复能乘骏马倒着白接防举鞭问葛彊何如并州儿注云彊乃简爱将并州人也白接防一云即今襴衫一云用白纱作巾也南朝虽帝王亦服白纱帽
　　起索便器
　　世説谢万字万石安之弟在兄前欲起索便器于时阮思旷在坐曰新出门户笃而无礼
　　八达
　　晋光逸字孟祖为胡毋辅之所器属辅之与谢鲲阮放毕卓羊曼桓彛阮孚散发裸袒闭户酣饮累日逸将排户入守者不听便脱衣露顶于狗窦中窥之而大叫辅之惊曰他人必不能尔必我孟祖也遽呼入与饮不舍昼夜人谓之八达
　　七贤
　　见隠士
　　尽哀哭兵女
　　阮籍任情纵诞不拘检节时兵家女有才色未嫁而死阮初不识其父兄径往哭之尽哀而返
　　重服追姑婢
　　世説阮咸字仲容先幸姑家鲜卑婢及居母防姑当逺移初云当留婢既发定将去仲容借客驴着重服自追之累骑而返曰人种不可失即遥集之母也按遥集阮孚字咸幸姑婢所生之子也孚始生咸与姑书曰胡婢遂生胡儿姑答书曰鲁灵光殿赋云胡人遥集于上楹孚可字曰遥集
　　执铎挽歌
　　谢长史庾左丞既免官并肆情纵诞或乘露车厯游郊野既醉则相与执铎挽歌不屑物议按谢防卿梁天监中至左光禄长史庾仲容字子仲漪之子徽之之孙尝为尚书左丞
　　懐杯就酌
　　宋愼伯筠字东美秋夜待潮于钱塘江沙上露坐设大酒尊及置一杯对月独饮意象傲逸吟啸自若顾子敦适遇之亦懐一杯就其尊对酌伯筠不问子敦亦不与语酒尽各散去
　　寄卧何斋
　　王仆射敬尝往何氏防女值尚之不在寄斋中卧俄顷尚之还敬使二婢守阁不听尚之前直语云正热不堪相见君可且去尚之遂移于他室按敬女适何尚之弟述之
　　直造王坐
　　萧侍中琛初为太学博士时王俭当朝萧年少未为所知自负才气欲往俭俭方宴乐游苑萧着虎皮鞾防桃枝杖直造俭坐
　　不对残客
　　张吏部纉与何敬容意趣不协敬容居权轴賔客辐辏有过诣吏部者纉輙拒不前曰吾不能对何敬容残客
　　不喜俗人
　　阮宣子通率简任不脩人事絶不喜见俗人时误相逢即便舎去
　　手巾挿腰
　　王戎颖脱不持仪形好乘巴马虽为三司率尔私行廵省田园不从一人自以手巾揷腰
　　玊簮揷髻
　　徐孝穆陵为吏部尚书缙绅之士皆向慕焉陈暄以玉冒簮揷髻红丝布裹头袍拂腂鞾至膝不陈爵里直上孝穆坐孝穆初不识命吏持下陈徐歩而出举止自若意色无异遂作书谤孝穆孝穆名誉为之少减
　　常呼父字
　　晋胡毋辅之子谦之才学不及父而傲纵过之酣醉常呼父字辅之亦不介意辅之尝酣饮谦之曰彦国年老不得为尔将令我尻背东壁辅之欢笑呼入共饮按辅之字彦国谦之字子光
　　好犯守名
　　齐书王亮为晋陵太守晋陵令沈防之性麄踈好犯亮讳亮不堪遂启废之
　　与驺卒饮
　　谢防卿为尚书左丞尝预乐游苑不得饮至醉及还因诣道邉酒垆停车褰幔脱衣换酒与车前驺卒对饮观者如堵几卿处之自若
　　召豪吏饮
　　五代何承裕嗜酒狂逸歴盩厔咸阳二县令醉则露首跨牛趋府府尹王彦昭以其名士容之往往召豪吏接坐引满吏因醉挟私白事承裕笑曰此见罔也当受杖杖讫复召与饮
　　不为后名
　　世説张翰字季鹰纵任不拘时号江东歩兵或谓之曰卿乃可纵适一时独不为身后名耶答曰使我有身后名不如即时一杯酒
　　不拘小节
　　晋阳秋祖逖性通彻不拘小节永嘉中扬土大饥门下賔从多事攻剽逖輙拥防全卫谈者以此少之
　　醉眠妇侧
　　世説阮籍邻家妇有美色当垆沽酒阮与王安丰常从妇饮酒阮醉便眠其妇侧夫始殊疑之伺察终无他意
　　醉卧客懐
　　唐阳城字亢宗为谏议大夫八年日夜与二弟痛饮客有欲谏止者城揣知其意乃强客饮客辞城即自引满客不得已与酬酢或醉卧席上或先醉卧客懐中竟不听客语
　　寒入县令被
　　晋光逸为县小吏县令使送客冒寒复遇雨冻湿及还防令不在解衣入令被中卧令欲责之逸曰若不暂温必然冻死奈何惜一被而杀一人乎令竒之
　　醉登鎭将牀
　　见幕官
　　哭途
　　阮籍率意独驾行不由径车迹所穷恸哭而返
　　攫石
　　宋米芾字元章守涟水地接灵壁畜石甚富一一品目加以美名时杨次公杰为察使知米好石废事因往亷焉至郡正色言曰朝廷以千里郡邑付公汲汲公务犹惧有阙那得终日弄石都不省録尔役当録郡事不然按牍一上悔亦何及米径前以手于左袖中取一石其状嵌空玲珑峯峦洞穴皆具色极清润米举石宛转翻覆以示杨曰如此石安得不爱杨殊不顾廼纳之左袖又出一石叠嶂层峦竒巧又胜又纳之左袖最后出一石尽天划神镂之巧又顾杨曰如此石安得不爱杨忽曰非独公爱我亦爱也即就米手攫得之径登车去
　　愿得宋袆
　　宋袆是石崇妓緑珠弟子有国色善吹笛后在晋明帝宫帝疾危笃羣臣进谏请出宋袆时朝臣悉在帝问卿诸人谁欲得者众人无言阮遥集时为吏部尚书对曰愿以赐臣帝即遣出与之
　　长揖石苞
　　晋孙子荆为骠骑叅军时石苞在骠骑府孙负其才气又侮易石苞初至不拜但长揖直语苞曰天子命我叅卿军事
　　中庭晒头
　　世説谢太傅安与谢万共出西过呉郡阿万欲相与共萃王恬许太傅云恐伊不必酬汝意不足尔犹苦要太傅坚不回万乃独往坐少时王便入门内谢殊有欣色以为厚待已良久乃沐头散发而出亦不坐仍据胡牀在中庭晒头神色傲迈了无相酬对意谢乃还未至船呼大傅曰阿螭不作尔按王恬小字螭虎
　　逆旅濯足
　　马周字賔王尝客于汴为浚仪令崔贤所辱感激而西舎于新丰逆旅主人不之顾周乃以斗酒濯足一説呼酒一斗八升悠然独酌众异之
　　狂不可及
　　见子
　　好不能改
　　冯吉字惟一洛阳人父道周中书令吉晋天福初任校书郎周显徳中迁太常少卿不持检操雅好琵琶教坊供奉号名手者亦莫能及父道戒令勿习吉性所好亦不能改道欲辱之因家宴令吉奏琵琶为寿赐以束帛吉置于肩左抱琵琶按膝再拜如伶官状了无怍色
　　常苦饥贫
　　魏书胡叟字伦许不治产业常苦饥贫不以为耻养子螟蛉以自给养见车马荣贵者视之蔑如不以经意
　　不喜拜揖
　　唐王绩性简放不喜拜揖其兄通知之不婴以家事乡族庆吊冠婚皆不与也
　　仗气凌忽
　　梁刘长史孝绰小字阿士仗气负才多所凌忽毎于朝集公卿间无所与语輙呼驺卒访道途间事
　　恃才蹇傲
　　孔平仲续世説杜审言字必简甫之祖也恃才蹇傲为时辈所嫉登封中苏味道为天官侍郎审言预选试判讫谓人曰味道必死人问其故审言曰见吾判自当羞死又谓人曰吾之文章合得屈宋作衙官吾之书迹合得王羲之北面其矜诞如此
　　延符求酒
　　齐张充字延符绪子也武帝时朝政皆取决于王中书俭王一日方宴聚亲宾延符縠巾葛帔至便求酒言论放逸一坐尽倾按南史武帝欲以张绪为尚书仆射俭不可充以为愠因与俭书俭以书示绪绪杖充一百
　　曼卿载盐
　　宋石曼卿以馆职通判海州官满日载私盐两船至寿春托知州王子野货之时禁网踈濶曼卿亦不为人所忌市中公然卖学士盐
　　肩舆造竹
　　世説王子猷尝行过吴中见一士大夫家有好竹主人知猷当往乃洒埽施设在防事坐相待王肩舆径造竹下讽笑良久主人已失望犹冀还当通遂直欲出门主人大不堪便令左右闭门不令出王更以此为赏主人乃留坐尽欢而去又宋袁粲事亦相类
　　拄拐防花
　　宋刘跛子青州人常拄一拐毎嵗必至洛阳防花馆范家园春尽即还为人谈噱有味范家子弟多狎之又张丞相天觉召自荆湖适刘跛子与客饮市桥闻车骑过甚都起观之跛子挽丞相衣使且共饮张因作诗曰迁客湖湘召赴京车蹄迎迓一何荣争如与子市桥饮且免人间宠辱惊
　　扬捶锻铁
　　世説钟士季先不识嵇康要时贤儁之士俱往寻康康方大树下锻向子期为佐鼓排康扬捶不辍傍若无人移时不交一言钟起去康曰何所闻而来何所见而去钟曰闻所闻而来见所见而去
　　拥被对壶
　　齐孙腾与司马子如共诣李元忠逢其方坐树下拥被对壶庭室芜旷使婢卷两褥以质酒徐谓二人曰不意今日披藜藿也
　　解带偃伏
　　晋王丞相导尝诣髙坐道人道人解带偃伏悟言神解见尚书卞望之便敛衿饰容时叹皆得其所
　　岸帻笑咏
　　世説桓宣武迁荆州引谢奕为司马奕犹推布衣交在温坐岸帻啸咏无异常日宣武毎曰我方外司马遂因酒转无朝夕礼桓舎入内奕輙复随去后奕醉温往主许避之主曰君无狂司马我何由得相见
　　殷安屈指
　　朝野佥载殷安尝谓人曰自古圣贤不过五人伏羲画八卦穷天地之旨一也乃屈一指神农殖百谷济万民二也乃屈二指周公制礼作乐百代常行三也乃屈三指孔子前知无穷后知无极防乎其萃出乎其类四也乃屈四指自是之后无屈安指者良久曰并安五也其不逊如此
　　恕先效颦
　　宋郭忠恕字恕先洛阳人放旷不羁尤不与俗人伍太宗闻其名召赴阙馆于内侍省窦神兴舎恕先长须而美一日忽尽去之神兴惊问其故答曰聊以效颦
　　晏殊把柁
　　宋丞相晏殊知南京王琪张亢为幕客泛舟湖中常以诸妓自随晏公把柁王张操篙王是南人知行舟次第至桥下故使船触柱而横厉声曰晏稍使柁不正也
　　铁崖榜门
　　元杨维祯字铁崖晩年卧起小蓬台不复下直榜于门曰客至不下楼恕老懒见客不答礼恕老病客问事不对恕老黙发言无所避恕老迂饮酒不辍乐恕老狂其诞情傲世如此









　　山堂肆考卷一百十六
　　钦定四库全书
