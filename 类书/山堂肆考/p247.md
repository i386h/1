<!-- { "loadSidebar": true } -->
　　晋杜预功成之后耽思经籍作春秋左传集解尝对武帝曰臣有左传癖
　　升屋读书
　　齐江泌少贫夜随月光读书月斜则握卷升屋以尽余光
　　走厠挟书
　　宋谢希深尝言宋公序同在史院每走厠必挟书以徃讽诵之声琅然闻于逺近
　　燎蔴炬读书
　　梁刘峻字孝标燎蔴炬以读书或昏睡致爇其须
　　燃松节读书
　　南北朝顾欢盐官人家贫无以受业每于舍后听人诵书无遗亡者夕则燃松节读书有孝行母亡水浆不入口者七日南齐高帝召为太学博士不就唐毕咸燃薪读书
　　以杖自击
　　梁沈峻好学临欲睡以杖自击以惊之
　　以钟为限
　　南史丘仲孚字公信少好读书以中宵鸣钟为限叔父灵鞠称为千里驹
　　织帘读书
　　齐沈麟士家贫织帘读书手口不辍号织帘先生后居相位归养其亲人号曰织帘相公来也
　　燃荻读书
　　顔氏家训梁世彭城刘绮交州刺史勃之孙早孤家贫常无灯折荻尺寸燃之读书义阳朱詹世居江陵家贫无资累日不爨时吞纸以实腹寒无氊被抱犬而卧犬亦饥虚起行盗食呼之不至哀声动邻犹不废业卒成大儒
　　仕不释卷
　　五代范质字文素自徙仕以来未尝释卷人或问之答曰昔尝有异人与吾言他日必当大用茍如是言无学术何以处之
　　老不去书
　　宋洪兴祖字庆善自少至老未尝一日去书尝作程瑀论语解序引不使大臣怨乎不以秦桧以为讥已编管昭州
　　昼夜不释卷
　　梁沈约少孤读书昼夜不释卷母恐其劳生疾常为之减油灭火
　　寒暑不释卷
　　唐蒋乂结发志学至老不厌虽甚寒暑卷不释手
　　怀饼读书
　　郭宣徽逹少时日怀二饼读书于京师西楼上饥即食饼沽酒一升饮之再读书抵暮始归日以为常
　　画粥读书
　　见贫士
　　枕上作文
　　宋钱思公谓谢希深曰余平生所作义多在三上谓马上枕上厠上也盖惟此处可以属思耳又尝语僚属曰一生唯好读书坐则读经史卧则读小说上厠则阅小词未尝顷刻释卷也
　　帐中肄业
　　范文正公少时多延贤士胡瑗孙复石介李觏之徒与之游昼夜肄业帐中夜分不寝后公防夫人李氏收其帐顶如墨色时以示诸子曰尔父少时勤学灯烟迹也公有四子纯佑纯仁纯礼纯粹
　　彭年篝灯
　　宋陈彭年幼好学母以一子特所钟爱禁其夜读彭年篝灯密室不令母知
　　温公警枕
　　司马温公以圆木为警枕少睡则枕转而觉乃起读书
　　不欲休卧
　　春秋时寗越中牟人问其友何以免耕稼之苦其友曰莫如学学三十年则可以免越请用十五年人将休吾不休人将卧吾不卧学十五嵗而周威王师之
　　不暇寝食
　　后魏李彪家世寒微高悦家富典籍彪于其家手抄口诵不暇寝食
　　刘向精思
　　刘向专精思于经术昼则诵书夜观星宿
　　李铉假寐
　　北齐李家素贫春夏务农冬乃入学三冬不畜枕每睡假寐而已
　　不事盥栉
　　唐虞世南与兄世基同受学于顾野王十余年精思不懈至累旬不盥栉
　　不解衣衾
　　宋方渐知梅州所至以书自随积至数千卷皆手自窜定就寝不解衣衾林光朝质之答曰解衣拥衾防有所检讨则怀安就寝矣増四壁为阁以藏其书榜曰富文
　　五十执经
　　唐宗室则之嗜学年五十余尚执经太学
　　八十校书
　　见耆英
　　终日不出山岩
　　唐崔从少孤贫寓居太原与仲兄同隐山林苦心力学属嵗兵荒至于絶食饮水栖衡而讲诵不辍怡然终日不出山岩如是者十年
　　经年不出墅门
　　唐裴休兄弟同学于别墅经年不出墅门昼课经籍夜课诗赋
　　休澣不废书
　　唐裴炎补文生每休澣他生或山游炎读书不废
　　倥偬不去书
　　唐马总入为户部尚书虽吏事倥偬书不去前论著颇多
　　不告劬勚
　　栁宗元送班孝亷序研精典坟不告劬勚
　　不答候问
　　鲁平字叔陵好学不倦不答候问之礼友以此短之平欣然自得时人语曰五经复兴鲁叔陵
　　贵显读书
　　唐杜佑性嗜学虽贵显犹夜分读书
　　颠沛著书
　　唐李徳裕以器业自负好著书虽位极台辅而读书不辍初贬潮阳在苍黄颠沛之中犹留心著述
　　避难阅肆书
　　徐文逺避难长安家贫无以自给其兄休鬻书为业文逺日阅书于肆博览五经尤精春秋左传
　　为吏读院书
　　唐阳城字亢宗性好学贫不能得书求为吏集贤院窃院书读之昼夜不出户者六年无所不通
　　祓濯开经
　　唐萧徳言晚节学愈苦每开经輙祓濯束带危坐妻子谏曰老人何终日自苦如此答曰对先圣之言何敢惮劳
　　感激力学
　　赵武孟少游猎以所获餽其母母泣曰汝不好学而傲荡吾安望哉不为食武孟感激遂力学淹该书记
　　亡失衣冠
　　东汉朱穆字公叔躭学专精鋭意讲诵或时思至不自知亡失衣冠颠坠阬岸其父以为颛愚防不知马之防足
　　不越户限
　　宋张九成字子韶八嵗通六经大防十四游乡校闭阁读书寒折胶暑烁金不越户限比舍穴隙以视则敛膝危坐对置大编若与神明为伍

　　山堂肆考卷一百二十四
　　钦定四库全书
　　山堂肆考卷一百二十五　明　彭大翼　撰文学
　　博学
　　礼记博闻彊识而让者谓之君子
　　土怪
　　国语季桓子穿井获如土缶其中有羊焉使问之仲尼曰吾穿井而获狗何也对曰以某所闻羊也丘闻之木之怪曰防蝄蜽水之怪曰龙罔象土之怪曰坟羊按夔一足越人谓之山防人面猴身能言蝄蜽山精好学人声能迷惑人龙神兽不常见故亦曰怪罔象能食人坟羊雌雄不成者
　　水祥
　　见雨
　　雀衔金书
　　抱朴子曰呉王伐石治宫室于合石中得紫文金简之书不能读遣使问仲尼而欺仲尼曰呉王闲居有赤雀衔书以置殿上不知其义故逺咨呈仲尼曰此乃灵寳之方长生之法禹之所服隐在水邦年齐天地朝于紫庭者也禹将仙化封之名山石函之中今乃赤雀衔之殆天授也
　　隼贯楛矢
　　国语孔子在陈有隼集于陈侯之庭而死楛矢贯之石砮矢长尺有咫陈惠公使问仲尼仲尼曰隼之来也逺矣此肃慎氏之矢也昔武王克商通道于九夷八蛮使各以其方贿来贡于是肃慎氏贡楛矢石砮矢长尺有咫先王欲昭其令徳之致逺也以分大姬配虞胡公而封诸陈君若使有司求之故府其可得乎使求得之金椟
　　识防风骨
　　见长人
　　识牛铎声
　　晋荀朂字公鲁于路逢赵贾人牛铎识其声及掌音乐未调乃曰得赵之牛铎即谐矣遂下郡国送铎音乐遂调
　　预知庙灾
　　家语孔子在陈陈侯就之燕游焉行路之人云鲁司铎灾及宗庙以告孔子子曰所及者其桓僖之庙陈侯曰何以知之子曰礼祖有功而宗有徳故不毁其庙今桓僖之亲尽矣又功徳不足以存其庙而鲁不毁是以天灾加之三日鲁使至问焉则桓僖也
　　类知哭声
　　家语孔子在卫昧旦晨兴顔回侍侧闻哭声甚哀曰此哭声非但为死者而已又有生离别者也孔子曰何以知之对曰回闻桓山之鸟生四子焉羽翼既成将分于四海其母悲鸣而送之哀声有似于此谓其徃而不返也回窃以音类知之孔子使人问哭者果曰父死家贫卖子以塟与之长诀子曰回也善于识音矣
　　螽见失闰
　　家语季康子问于孔子曰今周十二月夏之十月而犹有螽何也对曰丘闻之火伏而后蛰者毕今火犹西流司歴过也季康子曰所失者防月也孔子曰于夏十月火既没矣今火见再失闰也
　　麟出非时
　　家语叔孙氏之车士曰子鉏商采薪于大野获麟焉折其前左足载以归叔孙以为不祥弃之郊外使人告孔子曰有麏而角者何也孔子徃观之曰麟也胡为来哉反袂拭面涕泣沾衿叔孙闻之然后取之子贡问曰夫子何泣尔孔子曰麟之至为明王也出非其时而见害吾是以伤焉
　　探鱼胁
　　仲尼困于陈蔡夜弦歌于堂上有异人披甲持戈立于庭子路与鬭不胜仲尼谛视之语子路曰何不探其胁子路遂探其胁即时而落乃巨鱼也剖而食之明日遂行
　　望马光
　　家语顔回望呉门白马见一疋练孔子曰马也然则马之光景一疋长耳故后人号马为一疋又续博物志顔回与孔子俱上泰山东南望呉昌门外孔子见白马指谓回曰若见呉昌门乎回曰见之有系练之状孔子抚其目而止之未防回发白齿落遂以病死盖精力不及圣人而强役之也
　　博渉史传
　　梁鲍泉字润玉博渉史传兼有文笔为通直侍郎元帝尝戏谓之曰卿面如冠玉还疑木偶须似猬毛徒劳绕喙
　　富有文艺
　　宋张洎为翰林学士太宗尝谓近臣曰张洎富有文艺至今尚苦学江东士人之冠也甚见宠遇至道元年拜叅知政事
　　辨豕
　　家语卜商反卫见读史志者云晋师伐秦三豕渡河子夏曰非也己亥耳读史志者问诸晋史果曰己亥于是卫以子夏为圣
　　悟熊
　　见梦感又骆宾王文曰识呉门之白马卜将圣之多能悟晋国之黄熊见君子之博物
　　能读坟典
　　左昭十二年楚灵王与右尹子革语左史倚相趋过王曰是良史也子善视之是能读三坟五典八索九丘对曰臣尝闻焉昔周穆王欲肆其心周行天下祭公谋父作祈招之诗以止王心王是以获没于只宫臣问其诗而不知也若问逺焉其焉能知之王曰子能乎对曰能其诗曰祈招之愔愔式昭徳音思我王度式如玉式如金形民之力而无醉饱之心王揖而入馈不食寝不寐数日不能自克以及于难注云三坟即伏羲神农黄帝之书也五典即少昊颛顼高辛唐尧虞舜之书也八索八卦之说九丘九州之志谋父祭公名周卿士也招祈父名周司马也臣子革自称问问于倚相也言问穆王近事且不知若问坟典之逺事倚相又安能晓其义盖激发灵王之问倚相以寓规谏之意不能自克以及于难谓王能感悟子革之言卒不能自克其求鼎求田之欲以及于篡弑之难也
　　能究天文
　　宋刘攽字贡父学问广博自浮屠老子以及山经地志阴阳卜筮医药天人皆能究知尝与吕溱济叔同在礼部夜观镇星指曰于汉当得子否乃得女居数日使者言宫中两夫人当就馆数日果生两公主
　　具述亡书
　　见尚书令
　　并识旧事
　　南宋王淮之字元曽自曽祖彪之祖父临之约之家世相传并识江左旧事缄之青箱世谓之青箱王氏学淮之究识旧仪问无不对
　　诵道旁碑
　　见碑
　　知山下简
　　嵩山之下有古简一枚上有两行科斗书张华问束晳晳曰此汉明帝显节陵防文也检验果然
　　识錞于乐
　　见太常少卿
　　叩涔阳钟
　　唐扬收字藏之耕于涔阳得古钟高尺余收叩之曰此姑洗角也既刮拭有刻在栾果如其言
　　博极羣书
　　汉扬雄口吃不能剧谭而博极羣书
　　通贯六艺
　　东汉张衡通贯六艺尤致思于天文阴阳厯筭作浑天仪着灵宪经
　　防狱鸡碑
　　见神童
　　经苑学海
　　任永何休皆东汉人俱博学人称永为经苑休为学海又谓郑康成为经神
　　号武库
　　晋杜预字元凯朝野号为杜武库言无所不有也又房辉逺牛称为五经库唐谷耶律褚遂良称为九经库北梦言李涪博学礼乐之事号为周礼库
　　号学府
　　见名士
　　经史笥
