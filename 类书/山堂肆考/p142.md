<!-- { "loadSidebar": true } -->
　　唐张九龄字子夀言六合之众悬命于县令宅生于刺史今京辅雄望之郡尚且少择至于江淮陇三河大府之外由京官出者或身有累或政无闻用牧守之任为斥逐之地或因附防以忝髙位或武夫流外计资而得不计其才刺史乃尔县令尚何言哉
　　草木知名
　　唐张万福元城人徳宗时为濠州刺史上召谓曰先帝改尔名正者所以褒也朕谓江淮草木亦知尔威名若从所改恐贼不晓是卿也复赐旧名又万福所莅九州皆有惠爱尝图形凌烟阁卒年九十自始至终禄食七十年未尝一日言病
　　耆老歌徳
　　狄仁杰为寜州刺史御史郭翰巡陇右入寜州境耆老歌刺史徳美者盈路翰表荐之以为工部侍郎
　　赐清白箴
　　唐许圉师为襄阳刺史部有受赃者不忍按但赐以清白箴其人自愧后脩饬更为亷士
　　示孝友传
　　唐李栖筠字贞一赵人为常州刺史大起学校堂上画孝友传示诸生为乡饮酒礼登歌降饮人人知劝以治行进封賛皇县男赐一子官人刻石颂徳
　　无留无滞
　　梁书始兴王憺字僧逺为荆州刺史曹无留事狱无滞囚及还朝人歌曰始兴王人之爹赴民急如水火何时复来乳哺我及重临荆州男女出境迎者万余人
　　亦易亦难
　　南北朝魏王雍为相州刺史魏主戒之曰作牧之道亦易亦难其身正不令而行故易其身不正虽令不从故难雍一遵主命在任累有政绩
　　给义舍
　　唐袁滋字徳深为华州刺史政清简流民至者给地居之名曰义舎及代将行耆老遮道不得去代者杨于陵曰吾不敢易袁公政人皆罗拜乃得去
　　垦公田
　　唐徐申迁韶州刺史按公田之废者募人耕垦以所收之半畀之嵗入凡三万斛又创驿堠作大市民便之及去户增过半州民以其有功请为立生祠
　　纵民归敛
　　唐敬晖为卫州刺史时河北经突厥所骚方秋筑城备之晖曰金汤非粟不守岂有弃农亩事池湟哉纵民归敛阖郡利安
　　释囚归省
　　唐吕元膺为蕲州刺史尝录囚囚或白父母在明日歳旦不得省为恨囚泣元膺恻然悉释械归之而戒还期吏白不可答曰吾以信待人人岂我违后果如期而至自是羣盗感愧悉避境去
　　计庸赎
　　唐韩愈改袁州刺史袁人以男女为过期不赎则没入之愈至悉计庸得赎所没归之父母七百余人因与约禁其为
　　以田占租
　　唐李翺字习之为庐州刺史时州大旱无籍者皆散四方权豪贱市小民田屋牟厚利而窭户仍输赋翺下教使以田占租无得隠收豪室税万二千缗贫弱以安
　　复为相州
　　隋梁彦先字脩之拜赵州刺史言于上曰臣前待罪相州风俗险陂目臣为戴防臣自分废黜无复衣冠之望不谓天恩复垂收采请复为相州改易调变其风俗上答隆恩上从之复为相州刺使豪猾间彦先自请而来莫不嗤笑彦先下车发摘奸隠有若神明于是豪猾之徒莫不窜伏阖境大治
　　重授并州
　　魏梁习字子虞迁并州刺史边境咸安文帝即位以习有誉并土重授并州政治常为天下最
　　务劝农桑
　　三国范晷为雍州刺史时百姓困弊晷倾心化导务劝农桑一部赖之
　　不责文学
　　唐薛珏迁楚州刺史时诏举刺史县令者且百人宰相欲校以文辞珏曰求良吏不可责文学宜以爱人为本宰相多其说
　　止献饩牵
　　唐宗封禅还次宋州宴从官谓张说曰今朕有事岱宗而懐州刺史王丘饩牵之外一无他献魏州崔沔供帐无锦綉示我以俭济州裴耀卿表数百言莫非规諌朕尝置之座隅如三人者不劳人以示恩真良吏矣按腥曰饩生曰牵
　　不受请托
　　东汉左雄安帝时为冀州刺史性清严不受人请托奏按二千石贪猾无所回忌
　　兄弟并有恩惠
　　梁夏侯防为南豫州刺史立堰溉田境内赖之兄亶先经此任并有恩惠百姓歌曰我之有州赖得夏侯前兄后弟敷政优优
　　妻子仅免饥寒
　　唐崔祈父卒事母益谨歳为母季子偿负不可胜计故官为刺史妻子仅免饥寒
　　治尚简易
　　唐大厯中独孤及为常州刺史治尚简易人人爱戴路不拾遗余粮栖亩甘露降其庭
　　政号亷平
　　唐刘徳威贞观初为绵州刺史政号亷平百姓立石颂徳
　　立碑市旁
　　唐贾敦頥迁洛州刺史洛多豪右占田逾制敦頥举以没官者三千余顷以赋贫民发奸摘伏下不能欺百姓为立碑大市旁称颂美政及咸亨初弟敦实为洛州长史亦寛惠人心懐向又立碑于兄碑之侧号曰棠棣碑
　　立碑流所
　　唐狄仁杰先为寜州刺史抚和戎落得其欢心郡人立碑颂徳后迁豫州刺史时越王兵败支党余三千人皆论死仁杰释其械宻疏云非其本意诖误至此有诏免死悉谪戍边道出寜州父老问曰狄使君活汝耶因相与泣碑下斋三日乃去至流所亦为立碑按寜州属陕西庆阳府
　　特髙车盖
　　汉黄覇为扬州刺史有治绩宣帝诏赐车盖特髙一丈别驾主簿车缇油屏以彰有徳
　　并给羽仪
　　苏亮为岐州刺史朝廷以其牧本州特给路车鼓吹先还其宅并给骑士三千列羽仪逰乡党故人聚观旬月而后入州世以为荣
　　恩信谕盗
　　唐冯元常相州人徙眉州刺史剑南有盗夜掠人昼伏山谷元常谕以恩信约其悔过自新盗相率脱甲面缚
　　谷帛散贫
　　后魏韦珍太和中为郢州刺史魏主赐以马与谷帛乃集境内孤贫者散与之曰天子以我抚绥卿等故赐以谷帛吾何敢独有之
　　广设耳目
　　后魏阳逸为光州刺史为政爱人广设耳目时人谓有千里眼
　　宜用心腹
　　伽蓝记齐土风俗浅薄郡守初至皆懐塼叩头以见意及其代去以塼击之言其终始向背之异也魏李延赏为青州刺史帝谓曰懐塼之俗世号难治宜用好心腹
　　饰治以文
　　唐长安初苏味道为益州刺史以文饰治遇事明恕
　　律己以正
　　宋汉州刺史安守忠时冦难甫平使事旁千公帑不足守忠出私钱以给用太祖每遣使必戒之曰安守忠在蜀律己以正汝当效其为人
　　石门饮泉
　　见泉
　　洛滨赐膳
　　唐宗自选诸司长官有声望者为刺史大理卿源光裕尚书左丞杨承令兵部侍郎冦泚等十一人皆在选中命宰相诸王及诸司长官台卿御史饯于洛滨赐以御膳上自书十韵诗命髙力士赐之
　　先质经义
　　唐髙智周治尚文雅行部先见诸生质经义及政事得失然后录狱讼考耕饷勤堕以为常
　　无损功名
　　北史史寜字永和为凉州刺史遣使诣朝太祖即以所服冠履衣被及弓箭甲弰等赐寜谓其人曰为朕谢凉州孤解衣以衣公公推心以辅孤其善始善终毋损功名也
　　呼为慈父
　　唐李桐客贞观初为通州刺史治尚清平民呼为慈父按通州今防州府达县西魏改万州为通州
　　呼为慈母
　　隋辛公义为岷州刺史土俗一人有病合门避之公义欲变其俗检部内有病者舆置已之防事迎医疗之召其亲戚谕之曰若相染者吾死久矣诸病家子孙皆惭谢而去合境之内呼为慈母
　　清不及祖
　　唐陆长源为汝州刺史率易无威仪而清白自将及去汝州送车二乗曰吾祖罢魏州有车一乗而图书半之吾愧不及先人去
　　清不如父
　　晋胡质为荆州刺史子威自京省父辞归父赐缣一匹威曰安得此绢质曰吾俸禄之余与汝为行粮威拜受而归后威为徐州武帝问曰卿孰与父清对曰臣不如父臣父清唯畏人知臣清惟畏人不知
　　两城送欵
　　唐李听为楚州刺史淮南兵绵弱郓人素易之听日为整饬士皆思奋即掩贼不虞遂取海州攻朐山降之于是东海懐仁两城望风送欵
　　四州有名
　　孔帖郭孝恪歴贝赵江淮四州刺史所至有能名
　　请免负租
　　唐元结为道州刺史以民困甚不忍加赋上言臣州为贼焚粮储屋宅男女牛马几尽请免百姓所负租税及租庸使和市杂物十三万缗
　　奏毁淫祀
　　唐狄光嗣仁杰子为许州刺史罢不切之征奏毁淫祀时论韪之
　　以薛字孙
　　唐薛逢为巴州刺史人歌之曰日出而耕日入而归吏不到门夜不掩扉有孩有童愿以名垂何以字之薛孙薛儿
　　以阳名子
　　唐阳城为道州刺史治民如治家宜罚罚之宜赏赏之不以簿书介意月俸取足而已州产侏儒歳贡诸朝城哀其生离奏罢之州人感其徳以阳名子
　　諌捕鸂
　　唐倪若水开元初为汴州刺史諌遣宦官诣江南捕取防防鸂等鸟置苑中
　　呪徙鳄鱼
　　唐韩愈出为潮州刺史潮州恶溪有鳄鱼食民畜产且尽愈为文呪之约三日徙呪之夕震雷起尽徙于海
　　面察能否
　　唐宣宗诏刺史毋得外徙必令至京师面察能否然后除之令狐绹尝徙其故人为隣州刺史便道之官上以问绹曰以其道近省送迎耳上曰朕以刺史多非其人为百姓害故欲一一访问知其优劣以行黜陟而诏命既行直废阁不用宰相可谓有权
　　妙选贤良
　　武太后尝与宰相议及刺史县令李峤唐休璟等奏言朝廷物议莫不重内官轻外职除授牧伯多是贬累之人风俗不澄实由于此望于台阁寺监妙选贤良分典大州共康庻绩臣等请辍近侍率先具僚太后命书名探之得凤阁侍郎韦嗣立御史大夫杨再思等二十人各以本官检校刺史其后政绩可称者唯常州薛谦光徐州司马锽而已
　　铸铁灌贼
　　北史魏杨津字罗汉除定州刺史时贼残掠州境津置垆铸铁持以灌贼贼遂相告曰不畏利槊坚城惟畏杨公铁星
　　哭金感夷
　　隋文帝时梁毗为西寜州刺史十一年蛮夷酋长皆以金多者为豪逓相攻夺畧无寜歳毗患之后诸酋以金遗毗毗置金坐侧对之恸哭谓之曰此物饥不可食寒不可衣汝等以此相灭今将此来欲杀我耶一无所纳蛮夷感悟遂不相攻击
　　有君子心
　　隋杨达字士达为鄯郑赵三州刺史文帝差品天下牧宰达为第一杨素每曰有君子貌兼君子心者惟杨达耳
　　得方伯体
　　南史吉翰字休文为益州刺史在任着美绩甚得方伯体
　　均赋他郡
　　唐韩休出为虢州刺史虢于东西京为近州乗舆所至常税廐刍休请均赋他郡中书令张说曰免虢而与他州此守臣私惠耳休曰刺史知民之弊而不救岂为政哉讫如休请
　　还储本州
　　唐李素直徙蒲州刺史将行还所余储并释器于本州赍图书就道
　　画像自戒
　　后周申徽字世仪为襄州刺史画杨震像于寝室以自戒及代还人吏送者数十里不絶徽慨然懐媿因赋诗于清水亭闻者竞来就读逓相谓曰此申公手迹也并冩诵之
　　哦诗自娱
　　唐韦应物贞元初为苏州刺史在郡暇日惟焚香哦诗以自娱风流雅韵播于吴中
　　父子风教
　　南北朝魏郑述祖继其父道昭为兖州刺史有人入市盗布其父怒曰何故负吾君执以归首述祖原之自是无盗百姓歌曰大郑公小郑公相去十五载风教犹相同
　　兄弟声誉
　　唐岑羲陕州总管甚有政绩弟仲翔为陕州刺史兄弟相踵为守并驰声誉
　　风观月楼
　　南北朝魏邢邵字子才为西兖州刺史有善政枹鼓不鸣吏人奸伏守令长短无不知之在郡起清风观明月楼
　　三梁十驿
　　唐裴耀卿为济州刺史郡当走集地广户寡会天子东巡耀卿置三梁十驿科敛均省上甚嘉之
　　薛聪遗爱
　　后魏薛聪为齐州刺史政尚简静卒于州人吏追思留所坐榻以为遗爱
　　廖齐遗恩
