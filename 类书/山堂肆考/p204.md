<!-- { "loadSidebar": true } -->
　　唐郭仲翔元振弟之子也元振以托姚州都督李表为判官时吴保安以仲翔同里见仲翔曰愿得因子得事李将军仲翔力荐之表为掌书记后与姚隽蛮战败没仲翔亦被执蛮人必求千缣乃肯赎会元振物故吴保安欲营归仲翔苦无赀乃力居货十年得缣七百都督杨安又以官资助之保安即委与蛮得仲翔归后仲翔为代州户曹保安为彭山丞客死其妻亦没丧不克归仲翔曰吾赖吴公生吾死今亲没可行其志矣乃为服缞绖囊骨徒跣负归庐墓三年后仲翔又为岚风长史迎保安子为之娶妻而让以官
　　耻漏名籍
　　东汉灵帝时复治钩党杀司校尉李膺等百余人门生故吏并被禁锢侍御史景毅子顾为膺门徒未有録牒不及于谴毅慨然曰本谓膺贤遣子师之岂可漏脱名籍茍安而已遂自表免归
　　専取仁义
　　东汉山阳髙平人张俭亡命困迫望门投止莫不重其名行破家相容后流传东莱止李笃家外黄令毛钦操兵到门笃引钦就席曰张俭负罪岂得藏之若审在此此人名士明廷宁宜执之乎钦因起抚笃曰蘧伯玉耻独为君子足下如何専取仁义笃曰今欲分之明廷载半去矣钦叹息而去
　　致米乞贫民
　　东汉梁商字伯夏常曰多藏厚亡为子孙累所得俸钱及两宫赏赐便置中门外未尝入藏悉分与昆弟中外年凶谷贵多有饥者辄令苍头以牛致米及盐菜钱于四城门外乞贫民不告以姓名
　　举柩贫士
　　元杭人王溪月名夀衍字眉叟少为道士后管领浙之开元宫时浙省都事刘时中海内名士也既卒贫无以为眉叟亲徃吊哭周其遗孤举其柩于徳清与已之夀穴相近春秋祭扫不阙人以为难
　　裴度还带
　　裴度字中立河东闻喜人相者谓曰公形神稍异若不贵必饿死度一日度香山寺见一妇人置缇防于僧栏楯上祈祝良久不取而去度追付不及待亦不至乃挈归迟明复往寺之妇人果至公问故答曰父无罪被系昨告人假得玉带一犀带二以赂要津不幸失于此老父不测之祸无所逃矣度遂还其带妇人请留其半公不受而还之后相者见之大惊曰公隂徳及物前程万里非吾术所能知也
　　思永还钗
　　宋彭思永字秀长八九嵗时晨出就学得金钗于门外黙坐其处以访者有一吏徘徊久之问故果坠钗者即付之吏谢以金不受吏叹骇而去又渔阳窦禹钧三十无子元夕往延庆寺烧香忽于后殿阶侧拾得银贰百两金三十两持归明日诣寺物主还之后公至谏议五子皆登科
　　散绢助亲
　　见宗族
　　出金付主
　　唐李勉字卿少贫客游梁宋与诸生共逆旅诸生病且死出白金谓勉曰左右无知者幸君以此为我余即君自取勉许诺既余金置棺下后其家谒勉共啓墓出金付之
　　不负名贤
　　晋兵伐吴张巨先督沈莹诸葛靓等逆之牛渚吴军大败靓欲遁去使迎巨先巨先不肯去靓自往牵之曰天下存亡自有大数岂卿一人所支何故自取死辱巨先流涕曰仲思今日是我死日也我作儿童时便为卿家丞相所拔常恐不得其死负名贤知顾今以身徇社稷复何所遁耶莫牵曳我靓流涕放之去数百步见巨先为晋军所杀按巨先悌字襄阳人仲思靓字诞之子
　　为殡孤妪
　　晋刘驎之字子骥盛徳为当时所推百里外有孤妪病将死语人曰唯有刘长史当埋我耳子骥亲往之值终为治棺殡
　　收养孤弱
　　吴陆瑁字子璋丞相逊族弟官至选部尚书与同郡徐原素不相识原临死遗书托以孤弱瑁为起坟收养其子又从父绩早亡一子一女皆数嵗瑁迎养至长乃别
　　叩解鬭争
　　嵇康髙士传髙凤字文通居乡时邻里有争财者持兵而鬭文通往解之不已乃脱巾叩头请曰仁义逊议奈何弃之争者投兵谢罪
　　米囷济之
　　呉鲁肃以赈穷为务甚得邑人欢心周瑜为居巢长将数百人过肃并告资粮肃家有二囷米各二千斛乃指一囷与瑜瑜益知其竒也遂相结定侨札之分按侨札子产季札也
　　麦舟助丧
　　宋范纯仁少时父文正公遣到苏州贩麦五百斛见故人石曼卿三丧未毕留滞丹阳纯仁即以麦舟付之单骑竟归至家文正曰东吴见故旧否公道曼卿事曰何不以麦舟与之纯仁曰已付之矣
　　乞人填门
　　东汉尚书令符稚为人乐施乞人填门尝曰天下物何常吾今日富明日贫耳忽一日不施则意不防
　　刺客守墓
　　魏以王慧龙为荥阳太守宋主遣刺客吕伯刺之伯诈为降人求屏人语慧龙疑之吏探其懐得尺刀伯请死慧龙曰各为其主耳释之后慧龙卒伯守其墓终身不去
　　乞分食邑
　　魏曹真少与宗人曹遵乡人朱赞并事太祖二人早亡真乞分所食邑封二人子诏褒美之
　　为置产业
　　张裔字君嗣与杨恭善及恭早死遗孤尚未成人裔迎与分屋而居同事恭母恭子长为置产业使立门户
　　请兵赴难
　　曹操围张超于雍丘超曰惟臧洪当来救吾众曰袁曹方睦洪为袁所表用必不败好以招祸超曰子源天下义士终不背本洪时为东郡太守徒跣号泣从绍请兵将赴其难绍不与雍丘遂溃超自杀洪怨绍絶不与通绍杀之洪邑人陈容少亲慕洪时在绍坐起谓绍曰将军举大事而先诛忠义岂合天意使人牵出谓曰汝非臧洪涛空复尔为容顾曰仁义岂有常蹈之则为君子背之则为小人今日宁与臧洪同日而死不与将军同日而生遂复见杀在坐无不叹息
　　诣狱明寃
　　晋恵帝时宦人孟玖有宠于成都王颖欲用其父为邯郸令右司马陆机固执不可玖深怨之及长沙王乂奉帝与颖战玖弟超为小督不受机节度轻兵独战败没玖疑机杀之谮于颖曰机有二心于长沙颖怒使牵秀收机杀之又收机弟云及司马孙拯下狱以拯尝劝机杀超也玖扶颖入催令杀云夷三族狱吏掠拯数百两踝骨见终言机寃玖等令狱吏诈为拯辞亦夷三族拯门人费慈宰意诣阙明拯寃拯譬遣之曰吾义不负二陆死自吾分卿何为尔耶曰君既不负二陆仆又安可负君固言拯寃玖又杀之
　　刘邺申寃
　　唐李徳裕以朋党抱诬死海上令狐绹久当国更数赦不为复官爵至懿宗立绹去位刘邺乃申其寃复其官爵世髙其义
　　多祚诛逆
　　唐张柬之将诛二张以李多祚素有节概可动以义乃从容谓曰将军居北门几何曰三十年矣将军击钟鼎食贵重当世非大帝恩乎多祚泣数行下曰死且不忘柬之曰将军知感恩则知所以报今在东宫乃大帝子而嬖竖擅权危逼宗社国家废兴在将军答曰茍利王室惟公所使乃引天地以自誓柬之遂与定谋以敬晖李谌为右羽林将军命总禁兵与多祚王同皎请太子至武门斩关入及长生殿白武后曰诸将诛逆臣张易之张昌宗恐漏大谋不敢豫奏顿首请归死后病卧顾李谌曰我遇而父子不薄亦豫是耶
　　恐负翟黑子
　　见东宫官
　　不负贺拔惎
　　唐王丞相起字举之再主文柄欲以白敏中为状元病其人与贺拔惎为友惎有文而落拓丞相密令亲知通意敏中使与惎絶复约敏中为具敏中许之既而惎果造敏中门左右绐以敏中他适惎迟留不言而去俄顷敏中跃出呼左右召惎悉以实告且曰一第何门不可致奈何轻负至交相与欢醉而寝前人来见之大怒而去具言于丞相丞相曰我比只得白敏中今当更取贺拔惎矣
　　饷钱济馁
　　刘宋刘凝之隠居荆州年饥衡阳王义季虑凝之馁毙饷钱十万凝之大喜将钱至市门观有饥色者悉分与之顷刻而尽
　　敛钱治装
　　宋王回哲宗时为睦亲宅讲书与司谏邹浩善刘皇后立浩论之及浩南迁人莫敢顾回独敛交游钱与治装往来经理且慰安其母逻者以闻诏下狱众为之惧回居之宴如御史诘之对曰实尝预此不敢欺也
　　收生骸
　　益部耆旧传王忳字少林诣京师于客舍见书生病甚生曰我命须臾腰下有黄金十斤愿以相与乞收骸骨未问姓名因絶忳卖一斤以给棺絮九斤置生棺下后忳为大度亭长有骏马驰入亭而止大风吹绣被坠前忳乗马到雒县马逸入他舍主人曰此我家马也因问所由得马忳具説其状并及绣被人曰卿何隂徳而致此忳因言书生事主人怅然曰我子也姓金名彦大恩久不报天以此彰卿徳耳
　　收瘗陵骨
　　宋唐珏字玉潜会稽山隂人家贫聚徙授经营滫瀡以养母元至元十五年戊寅总江南浮屠杨琏真伽怙宠横行率其党顿萧山发宋家诸陵寝断残肢体弃骨草莽间珏闻之痛愤亟货家具并行贷通得白金具酒醪邀里中少年若干辈狎坐轰饮少年起请曰君儒者若是将何为焉珏惨然具以告愿收遗骇共瘗之众谢曰诺乃斵木为柜复以黄绢为囊各置其表曰某陵某陵分委而散遣之各蕝地以藏诘旦事讫来集出白金酬之戒勿泄越七日总浮屠下令裒陵骨杂马牛枯骼筑一白塔压之名曰镇南杭民悲戚不忍仰视了不知陵骨之犹存也明年上元珏出观灯归忽坐殒良久始苏曰吾见持书吏来告曰王召君因导我往谒有冕旒坐殿上者数黄衣贵人降揖曰借君掩骸其有以报珏乃陞陛造王前王谓曰汝受命窭且贫兼无妻若子今忠义动天帝命锡汝伉俪子三人田三顷拜谢而出遂觉自是总浮屠败以死山隂人始有籍籍传珏事者未几越有袁治中为子求师有以珏荐者一见置賔馆礼敬特加情欵益笃且语左右曰唐先生家甚寒吾当料理使有妻有田不数月二事俱惬珏后获三子凡梦中神所许稽其数无一不合
　　选士嫁舞女
　　见宠妾
　　具赀嫁侍婢
　　辍耕録钱伯全尝纳一女鬟丰姿秀雅其室劝伯全私之伯全正色曰我所以置此者欲侍巾栉耳汝乃欲败吾徳耶具赀嫁之
　　死匿卢子迁
　　北史魏中书生卢度世字子迁以崔浩事逃在髙阳郑罴家罴匿之使者逮罴长子罴戒之曰君子杀身以成仁汝虽死勿言其子奉命大被拷掠乃至火爇其体以死卒无所言及魏主临江问宋使者曰卢度世亡命已应至彼使者曰不闻魏主乃赦度世后度世自出魏主以为中书侍郎度世乃为弟娶郑罴妹以报徳
　　终养王仁辅
　　元处士倪瓒字元镇自先世以来代雄于赀元镇厌弃纷华清修好义其师巩昌王仁辅老而无嗣奉养终其身殁为制服执丧营务致诚慤当世称之
　　壊室出丧
　　金兖州平隂人王去非尝就举不得意即屏去督妻孥耕织以给伏腊家居教授束脩有余辄分恵于人比邻有丧忌东出西北又皆人居南则去非家也乃壊蚕室使南出
　　倾囊办
　　宋查道字湛然淳化中赴试贫不能上道亲戚裒钱三万遗之道岀滑州过父友吕翁家翁无以母及兄将鬻其女以办襄事道倾囊中钱与之又嫁其女


　　山堂肆考卷一百二
<子部,类书类,山堂肆考>
　　钦定四库全书
　　山堂肆考卷一百三　　　明　彭大翼　撰人品
　　名士
　　左传令名徳之舆也荀子曰君子务积于身则贵名起之如日月
　　天下髙士
　　燕将攻齐聊城拔之或谮之燕王燕将保聊城不敢归齐田单攻之嵗余不下鲁仲连乃为书约之矢以射城中遗燕将曰为公计者不归燕则归齐今独守孤城齐兵日益而燕救不至将何为乎燕将见书泣三日遂自杀聊城乱田单克之归言仲连于齐王欲爵之仲连逃之海上曰吾与富贵而诎于人宁贫贱而轻世肆志焉魏王问天下之髙士于子顺子顺曰世无其人也抑可以为次其鲁仲连乎
　　天下奇才
