<!-- { "loadSidebar": true } -->
　　离鸿晨吟
　　晋潘岳秋兴赋游气朝兴槁叶夕殒何防阳之短晷觉凉夜之方永日曈曚以含光露凄清以凝冷熠燿灿于阶闼蟀蟋鸣乎轩屏听离鸿之晨吟望流火之余景
　　蟋蟀宵征
　　宋玉九辩雁廱廱而南游兮鹍鸡啁哳而悲鸣独申旦而不寐兮哀蟋蟀之宵征
　　万寳成
　　淮南子曰春气发而百草生正得秋而万寳成注云天地以万物为寳也
　　一叶落
　　淮南子曰一叶落而天下知秋
　　谨门闾
　　管子曰秋三月以庚辛之日发五政一禁愽簺二无见五兵之刃三慎旅农趣聚收四补缺折修垣墙谨门闾五徇时五谷
　　脩城郭
　　淮南子曰西方之极三色之山石城金室饮气之民不死之野少昊蓐收之所司者万二千里其令曰审用法诛必辜修城郭补决窦拥溪谷守门闾
　　歌玉京
　　卢绛遇白衣女子歌曰玉京人去秋萧瑟画檐鹊起梧桐前
　　开古镜
　　韩退之诗长安雨洗新秋出极目古镜开尘函黄山谷用其语风云开古镜淮海熨氷纨
　　苇风荷露
　　僧惠休诗苇风荷露逼人寒午梦天髙眼界寛落落与谁同此意纎纎初月上云端
　　水天霜月
　　宋舒亶诗纎尘不动天如水一色无痕月共霜
　　菊静莲愁
　　唐赵嘏字承祐山阳人长安秋望诗云物凄凉拂曙流汉家宫阙动髙秋残星几防鴈横塞长笛一声人倚楼紫艶半开篱菊静红衣落尽渚莲愁鲈鱼正美不归去空戴南冠学楚囚
　　菊散荷疎
　　唐太宗诗菊散金风起荷疎玉露漙
　　潦收水洁
　　唐虞世南赋云既净而天髙潦将收而水洁
　　月淡烟沉
　　唐吴融字子华山阴人凉思诗曰松间小槛接波平月淡烟沉暑气清半夜水禽栖不定绿荷风动露珠倾
　　陵阳食气
　　陵阳子明经春食朝霞朝霞者日始欲出赤黄气也秋食沦阴沦阴者日没后赤黄气也冬饮沆瀣沆瀣者北方夜半之气也夏食正阳正阳者南方日中之气也并天地黄之气是为六气按子明姓窦汉丹阳人尝获白鱼剖之得丹书论服饵之术遂得僊
　　匈奴立威
　　汉晁错传匈奴立威始于折胶注云秋气至胶可折弓弩可用匈奴尝以为候而出军
　　萧晨
　　殷仲文诗哲匠感萧晨注云萧晨秋晨也
　　阴气
　　管子曰西方曰辰其时曰秋其气曰阴
　　蒲栁先零
　　晋顾恺之曰蒲栁之质望秋先零
　　梧楸早脱
　　刘禹锡赋晩枝多露蝉之思夕蔓趣寒螀之愁至若松竹含韵梧楸早脱惊绮疏之晓吹堕碧砌之凉月
　　七月
　　是月斗建申申身也言万物身体皆成也纂要七月曰孟秋亦曰初秋首秋上秋肇秋又曰凉月相月日在翼昏建星中旦毕中其日庚辛其虫毛其音商律中夷则日月防于鹑尾
　　烹菽
　　诗豳风七月烹葵及菽注云葵菜名菽豆也
　　食
　　豳风七月食八月断壶注曰食断壶盖亦去圃为场之渐也
　　大火流
　　豳风七月流火杜诗大火向西流流下也
　　清商至
　　文选清商应秋至溽暑随节阑
　　禁奸
　　礼月令是月也命有司修法制缮囹圄具桎梏禁止奸愼罪邪务搏执
　　行戮
　　月令孟秋之月凉风至白露降寒蝉鸣鹰乃祭鸟用始行戮
　　选士厉兵
　　月令是月也天子乃命将帅选士厉兵简练杰俊专任有功以征不义诘诛暴慢以明好恶顺彼逺方
　　瞻伤察创
　　月令命理瞻伤察创视折审断决狱讼必端平戮有罪严断刑天地始肃不可以赢
　　金柔火老
　　韩诗金柔气尚低火老候愈浊
　　烟浮露洗
　　张芸叟诗急雨收残暑西风吹暮蝉烟浮水空濶露洗月华圆
　　七夕
　　续齐谐记武阳城武丁有僊道谓其弟曰七月七夕织女当渡河暂谐牵牛世人至今谓织女嫁牵牛夫者是也岁时杂记七月六日有雨谓织女洗车雨七日有雨谓洒泪雨
　　曝衣
　　太液池西有汉武帝曝衣楼七月七夕宫女出衣曝之
　　标裈
　　竹林七贤论阮咸字仲容籍兄子也诸阮颇善居室内足于财唯阮籍一巷好酒而贫旧俗七月七日法当晒衣诸阮庭中烂然莫非绨锦籍兄子咸时方总角乃竪长竿标大布犊鼻裈曝于庭中曰未能免俗聊复尔耳
　　晒书
　　世説郝隆字仕治汲郡人七月七日见邻人皆曝衣物隆乃仰卧曝腹于庭人问故答曰我晒腹中书耳
　　结字
　　金门岁节记洛阳人家七夕结万字造明星酒装同心脍
　　乞巧
　　京师旧俗七月七夕贵家多结防楼于庭铺陈磨喝乐花酒炙笔研针线或儿童裁诗女郎呈巧焚香列拜谓之乞巧栁宗元有乞巧文
　　种生
　　京师旧俗七月七日以菉豆小豆小麦贮磁器内以水浸之生芽数寸以红蓝丝缕束之谓之种生于街心防幙张设货卖
　　织女渡河
　　淮南子曰乌鹊七月七夕填河而渡织女谢惠连咏牛女诗云汉有灵匹弥年阙相从
　　婴儿浮水
　　唐岁时记七夕俗以蜡作婴儿形浮于水中以为妇人宜子之祥谓之化生
　　考福
　　道书七月七日为庆生中会此日地官三宫九府四十二曹同会天水二官六宫十八府七十八曹同考罪福
　　祈寿
　　感遇集郭子仪至银州夜见左右皆赤光仰视空中骈车绣幄中有一美女自天而下子仪拜祝云今七月七夕必是织女降临愿赐长夀富贵女咲谓曰大富贵亦寿考言讫冉冉升天子仪后立功贵盛年九十余薨
　　获寳
　　唐开元中有李氏为尼号曰真如天寳七年七月七夕忽见五色云坠地一囊中有五物乃寳玉也至肃宗元年真如为神人召往化城见天帝授以八寳俾献于朝眞如乃并前五物皆献之
　　得梭
　　秘阁闲话蔡州蔡氏每七夕乞巧祷以酒果忽见流星坠筵中明日上得金梭自是巧思益进
　　穿七孔针
　　荆楚岁时记七夕妇人结防楼穿七孔针以金银鍮石为针陈果于庭中以乞巧有蟢子网在上为得巧西京杂记汉防女常以七夕穿七孔针于开襟楼齐武帝起层城观七月七夕宫人多登之穿针天寳遗事宫中七夕陈花果酒炙设坐具以祀牛女二星妃嫔各执九孔针五色线向月穿之过者为得巧
　　赠七寳枕
　　墨庄冗录太原郭翰少有清标乗月卧庭中视空中有人冉冉而下乃一少女明艳絶代曰吾天之织女也上帝赐命游人间愿乞神契乃升堂同枕至晓辞去后夜复来翰戏之曰牵牛郎何在乃敢独行对曰阴阳变化闗渠何事至七夕忽不来数夜方至翰问曰相见乐乎笑曰天上那比人间问曰此来何迟曰人中五日彼一夕耳忽一夜凄恻流涕曰帝命有期便当永诀以七寳枕留别而去
　　宴圃
　　晋潘尼字正叔七月七日侍皇太子宴圃园作诗商风初授辰火防流朱明送夏少昊迎秋嘉禾茂园芳草被畴于时我后以豫以游
　　宴华清
　　开元遗事帝与妃子每至七夕在华清宫宴时宫女各以蜘蛛内之小金盒中至晓开视蜘蛛丝稀宻以为得巧之多少
　　窦后神光
　　东汉书窦后少小头秃不为家人所齿遇七夕人皆看织女独不许后出乃有神光照室
　　杨妃私誓
　　唐宗与杨贵妃避暑骊山宫七夕夜半妃独侍上凭肩宻语相誓愿世世为夫妇故白乐天长恨歌七月七日长生殿夜半无人私语时在天愿为比翼鸟在地愿为连理枝
　　王乔乗鹤
　　刘向列僊传王子乔周灵王太子晋也好吹笙作鳯鸣游伊洛间道士浮丘公接上嵩山三十余年后于山上告桓良曰告我家七月七日待我于缑氏山头至日果乗白鹤驻山顶望之不得到举手谢时人而去后世称太子驾白鹤驾以此
　　方平驾龙
　　列僊传吴蔡经去家时已老及还更少壮须发皆黑语家中曰七月七日王方平当来可作数百斛饮待之至日方平果来乗羽车驾五龙闻金鼓箫管人马之声方平名逺为总真真人
　　青鸟集殿
　　汉武帝内传七月七日帝于承华殿斋正中有一青鸟从西方来集殿前上问东方朔朔曰西王母欲来有顷王母至二青鸟侍旁帝与朔于朱雀中窥王母时母以桃七枚献帝帝欲留核种之王母曰此桃三千年生花三千年结实非下土所植又指方朔曰此儿已三偷桃矣
　　赤龙至冶
　　列僊传陶安公者六安铸冶师也一朝火散上紫色冲天安公伏冶下须臾朱雀止冶上曰安公安公冶与天通七月七日迎汝以赤龙后赤龙至安公骑之而上
　　生猗兰殿
　　汉武故事景帝梦髙祖谓己曰王美人生子可名为彘后美人以乙酉年七月七日生武帝于猗兰殿又洞冥记景帝梦一赤彘从云中下崇芳阁帝觉而坐于阁上果见赤气如林来蔽户牖乃改阁为猗兰殿使王夫人居之旬余帝梦神女捧日以授王夫人吞之十四月而生武帝
　　生参合殿
　　后魏书道武帝七月七日生于参合殿
　　燃九防灯
　　汉武帝内传七月七日扫除宫掖张云锦之帷燃九防之灯夜二唱后西王母驾五色斑龙上殿
　　临百子池
　　西京杂记戚夫人侍儿贾佩兰在宫时见戚夫人侍髙祖七月七日临百子池作于阗乐乐毕以五色缕相羁谓之相连爱
　　月帐
　　罗隠七夕诗月帐星河次第开两情惟恐曙光催时人不用穿针待没得心情送巧来
　　云阶
　　杜牧七夕诗云阶月地一相过未抵今年别恨多最恨明朝洗车雨不教回脚渡天河
　　龙梭
　　张文恭诗鳯律惊秋气龙梭静夜机星桥百枝动云露七香飞
　　鳯驾
　　何逊诗僊车驻七襄鳯驾出天潢月映九防火风吹百和香
　　中元
　　道书七月十五为中元
　　庆月
　　修行记七月中元乃大庆之月
　　斋日
　　王建宫词灯前飞入玉阶虫未卧先闻半夜钟看即中元斋日到白盘金线绣真容
　　地官校籍
　　道书七月十五日中元九地灵官神僊兵马同下人间校定罪福晏殊类要当地官校籍之辰是白帝乗时之运
　　天尊福世
　　道藏经七月十五日乃太上老君同元始天尊会集福世界
　　设盂兰盆
　　盂兰盆经目连比丘见其亡母生饿鬼中即以鉢盛饭往饷其母食未及口化成灰炭目连大呌驰还白佛佛言汝母罪重非汝一人之力所奈何当须十万众僧至七月十五日当为七代父母现在父母厄难中者具百味五果着盆中供养十方大德佛勅众僧皆为施主祝愿七代父母行禅定意然后受食目连如言设盂兰盆其母因得脱一切饿鬼之苦又唐代宗笃信浮屠七月望日宫中造盂兰盆缀餙镠琲设髙祖以下七圣位幡节衣服皆具自禁内分诣道佛祠铙吹鼓舞奔走相属唐杨烱盂兰盆赋上可以荐元符于七庙下可以纳羣动于三车释氏要览梵语盂兰犹华言解倒悬也盆则中华器也
　　作都醮
　　道德经中元之日地官校籍搜选人间分别善恶诸大圣众普诣宫中简定刼数人鬼传录饿鬼囚徒一时皆集以其日作都大醮于玉京山采诸花果珍物幢幡寳盖庄严供养之具献诸圣众及与道士日夜诵经十方大圣齐咏灵篇囚徒饿鬼始得免于众苦得还人中
　　张灯
　　开寳四年七月中元节京城张灯
　　泛舟
　　苏东坡赋壬戌之秋七月既望苏子与客泛舟游于赤壁之下
　　八月
　　八月斗建酉酉緧也言万物皆緧缩也八月曰仲秋亦曰仲啇日在角昏牵牛中旦觜觿中其日庚辛其虫毛其音啇律中南宫日月会于寿星
　　蓼风
