<!-- { "loadSidebar": true } -->
　　凡不以罪死者曰累屈原赴湘死故曰湘累
　　楚囚
　　左成九年晋景公观于军府见钟仪问之曰南冠而絷者谁也有司对曰郑人所献楚囚也
　　瑞娥
　　晋郭璞燕賛燕燕于飞瑞娥以卵注云妇人有孕曰瑞王莽传所谓有子孙瑞郭賛本此
　　防婢
　　南史王琨防婢所生今骂防奴本此
　　信使
　　司马相如谕蜀檄故遣信使晓谕百姓
　　互郎
　　贡父诗话今人谓驵侩为牙郎本谓之互郎以其主互市事也
　　石友
　　文选投分寄石友言如石坚之友也
　　金夫
　　蒙六三曰见金夫不有躬谓以金赂女而挑之若鲁秋胡之类
　　伍伯
　　伍当也伯道也使之导引当道陌中以驱除也今俗呼行杖人为伍伯东汉曹节传骑营五百注云五百字即为伍伯
　　工
　　工巧工也
　　黄口
　　黄口小儿也
　　龆
　　文选龆巷歌黄髪击壤
　　童骑
　　张敞出从童骑言以童奴为骑而自从也又苏武传有宦骑言宦者而为骑也
　　民萌
　　萌与氓同无知之貌
　　季豹
　　小男也
　　阿龙
　　王濬小字也
　　东方佳人
　　文选絶代而独立者信东方之佳人
　　西园公子
　　唐诗西园公子名无忌南国佳人字莫愁
　　逋逃主
　　书武成商王受暴殄天物害虐烝民为天下逋逃主萃渊薮
　　株送徒
　　汉武帝时富人鬭鸡走狗马弋猎博戏乱齐民诸犯令相引者决为徒役命曰株送徒
　　游徼
　　逻卒也
　　流庸
　　汉昭帝诏比嵗不登民匮于食流庸未尽还注云流庸言弃其本乡而为人庸作也
　　介特
　　介特谓单身民也左传收介特谓録之使不离散也
　　散从
　　宋朝役夫之名有衙前散从衙前今之内班门子散从今之外班皂也
　　红顔子
　　唐诗寄言全盛红顔子
　　黄头郎
　　史记汉邓通蜀郡南安人以櫂船为黄头郎注云土水之母故施黄旄于船头因以名其郎曰黄头郎一説刺船之郎皆黄帽取土胜水也故曰黄头郎
　　皁衣吏
　　战国赵左师触龙语太后曰贱息舒祺最少不肖而臣衰窃爱之愿得补黒衣之阙注云黒衣尸祝之服所谓袨服也汉张敞传备皁衣二十余年谷永传擢之皁衣之吏
　　乌衣郎
　　江左谓王谢子弟为乌衣郎又汉蔡邕有青衣婢尝作青衣赋葢惜其美质而居贱役也
　　河阳妓
　　古诗悬胜河阳妓
　　邯郸倡
　　古诗堂上罗酒尊使作邯郸倡
　　北叟
　　汉书北叟颇识其倚伏
　　南翁
　　晋初隠者自号南翁
　　绣旗女将
　　见金史尝与李全战
　　锦繖夫人
　　梁冯寳妻洗氏封石龙夫人凡战则锦繖寳幰至老未尝败北年八十而终智勇福三者全矣古今女将第一人也
　　下走
　　自谦言趋走之役也自称于君士大夫则曰下臣后庭宫妾主陈列者曰下陈
　　上才
　　古诗髙楼切思妇西园游上才
　　夸毗子
　　唐诗便便夸毗子荣耀更相持按小雅无为夸毗注云小人之于人不大言以夸之则防言以毗之夸大也毗附也
　　佁儗人
　　佁儗固滞貌唐诗知非佁儗人
　　修姱女
　　古诗既美修姱女
　　防漠君
　　谢惠连改埋古冢祭之不知其名字假号防漠君云
　　宁馨儿
　　程大昌演繁露宁馨犹言恁地也晋书宁馨宁字相传多作去声如张谓诗家无阿堵物门有宁馨儿是也刘禹锡送日本僧诗为问中原学道者防人雄猛得宁馨则又作平声要之平仄虽殊其意一也容斋随笔宁馨字晋宋间人语助耳后人遂以宁馨为佳或以为鄙皆非
　　镜机子
　　谓能镜照机微也
　　箕頴客
　　许由巢父辈也
　　幽并儿
　　善战者也古诗少解孙呉法家本幽并儿
　　姏姆
　　老女之称
　　婸徒
　　汉书西南夷女人自称曰婸徒方言巴濮之人自称曰阿阳阳我也
　　人地
　　齐王融自恃人地三十内望为公辅人地谓人物门地也
　　人林
　　谓人才之林也古诗冠履预人林
　　瓦合卒
　　郦食其谓髙祖曰足下起瓦合之卒注云谓如破瓦之相合虽曰聚合而不齐同
　　木彊人
　　周昌传賛昌木彊人也言其强质如木石云
　　赘壻
　　师古曰谓之赘壻者言其不当出妻家亦犹人身之有肬赘非应所有也史记淳于髠齐之赘壻也
　　獶人
　　扬雄传獶人亡则匠石辍斤而不敢斵按獶古之善涂塈者施广领大袖以仰涂而领袖不汚有小飞泥误着鼻因令匠石挥斤而斵之知匠石之善斵故敢使之也师古曰獶拭也故谓涂者为獶人
　　绮纨
　　汉书班伯与王许子弟为羣在于绮襦纨袴之间非其好也晋灼注白绮之襦氷纨之袴也师古注纨素也绮今细绂也竝贵戚子弟之服
　　裠屐
　　史云裠屐少年裠裳屐履也言服饰之美犹云衣冠子弟也
　　鼎贵
　　自父祖以来皆贵谓之鼎贵
　　素封
　　史记富者无禄秩之奉爵邑之入而乐与之比者命曰素封韵府千金之家与王者同乐岂所谓素侯者耶
　　跨灶子
　　灶上有釡言子过于父也
　　避俗翁
　　唐诗陶潜避俗翁
　　行
　　唐李济翁资暇録古文使字作山八子左传言行李乃是行使后人误为李字耳
　　嫛婗
　　人始生曰嫛婗
　　迈心矫志
　　文选迈心旷矫志崇邈言心事美大举志髙逺也
　　怀霜临云
　　文选心懔懔以怀霜志而临云言心志髙洁也
　　三属
　　东汉肃宗元和元年诏曰往者妖言大狱所及广逺一人犯罪禁至三属注云三属即三族谓父族母族妻族也
　　五宗
　　司马迁作五宗世家按景帝子凡十三人为王而母五人所生迁谓同母者为一宗故曰五宗
　　少从
　　师古曰汉时谓随使而出外国者为少从总言其少年而从使也
　　大驵
　　东汉郭泰传段干木晋国之大驵説文驵侩也谓合两家之卖买如今之度市也
　　阀阅
　　东汉章帝诏每寻前世举人贡士或起甽亩不系阀阅注云明其等曰阀积其功曰阅
　　镜衡
　　吏部藻镜铨衡故曰镜衡
　　家人子
　　外戚传昭仪位视丞相爵比诸侯王降至上家人子中家人子乃宫人名号也
　　舎人儿
　　舎人儿主廏内小吏称儿者以幼弱故系其父
　　婉娩
　　礼女子十年不出姆教婉娩注云婉谓言语娩谓容貌
　　仳倠
　　丑女也楚辞仳倠倚于弥楹偓促谈于庙堂
　　漫浪翁
　　宋刘羲仲恕之子涣之孙也文学风节能世其家号漫浪翁又为漫浪翁图黄山谷书其后云子刘子读书千卷无不贯穿不可谓漫未见古人如不克见既见古人曰吾未能如古人也不可谓浪年未四十而学日夜进不可谓翁
　　豪夺吏
　　谓大贾富家豪夺吾民者也
　　辁讽徒
　　荘子曰辁才讽説之徒辁才谓揣量浅见之士也讽説谓道听涂説者
　　狭邪子
　　巷居之人也古诗寄言狭邪子讵知陇道难
　　银鹿
　　唐顔眞卿家僮名银鹿事鲁公终身
　　金凤
　　闽王鏻妻早卒继室金氏贤而不见答有婢金凤姓陈鏻嬖之遂立为后
　　重台
　　辍耕録凡婢役于婢者谓之重台
　　轻客
　　光武念兄伯升素结轻客必举大事轻客谓轻生之客也
　　天阉
　　辍耕録世有男子虽娶妇而终身无嗣育者谓之天阉世俗命之曰黄门晋海西公尝有此疾北齐李庶生而天阉
　　人疴
　　女人身有男女二形者谓之人疴
　　三语掾
　　晋阮瞻字千里性清虚自得见司徒王戎戎问曰圣人贵名教老荘明自然其防同异答曰将无同戎咨叹良久即辟为掾时人谓之三语掾
　　一字师
　　唐郑谷幼有诗名僧齐已携早梅诗诣之谷为改数枝开作一枝开齐已不觉下拜以为一字师
　　紫宫女
　　未央宫一名紫薇宫唐诗由来紫宫女共妬青娥睂
　　白屋士
　　自谦微贱也
　　桃李人
　　喻小人也
　　兰蕙客
　　古诗念此兰蕙客徒有芳菲质
　　悴族
　　艺文寒门悴族
　　素流
　　谓布素之流也
　　二妙
　　指二客为二妙也唐诗空闻二妙归
　　七雄
　　秦及六国也
　　滑稽雄
　　扬子依隠玩世其滑稽之雄乎按滑稽圆转貌
　　纷纶客
　　谓俗士也古诗随彼纷纶客泛泛若鳬鹥
　　鹖冠子
　　楚人隠居深山中以鹖为冠故云鹖冠子
　　鹿皮翁
　　古之隠者居深山中着鹿皮因号焉

　　山堂肆考卷二百三十
<子部,类书类,山堂肆考>
　　钦定四库全书
　　山堂肆考卷二百三十一　明　彭大翼　撰补遗
　　身体
　　忿滀
　　即郁结也
　　便姢
　　轻丽貌
　　遳脆
　　轻躁貌文选禀质遳脆
　　鬖髿
　　发乱貌
　　籧篨
　　籧篨本竹席名喻人之臃肿不能俯者戚施本竹器名喻人之伛偻不能仰者故国语籧篨不可使俯戚施不可使仰一说籧篨喻口柔戚施喻面柔
　　氀毼
　　本夷狄服名今喻人之性劣者
　　聋瞆
　　国语蒙不可使视聋瞆不可使听嚚瘖不可使言僮昏不可使谋有眸子而无见曰蒙无眸子曰耳不别五声曰聋生而聋曰瞆口不道忠信之言为嚚口不能言者为瘖僮无知昏暗乱也
　　伛偻
　　背曲曰伛腰曲曰偻与荘子痀偻同又与偊旅同
　　睚眦
　　汉书报睚眦怨注云睚举眼也眦即眦字谓目匡也言举目相忤者即报之也一说睚眦瞠目貌
　　盱衡
　　汉书盱衡厉色注云盱张目衡举目眉上曰衡
　　槁项黄馘
　　槁项项瘦而无肉黄馘发黄而披耳也皆老人之貌
　　卬首信眉
　　卬首即仰首信与伸同文选卬首伸眉论列是非言得意貌
　　謦欬
　　荘子曰逃空虚者闻人足音跫然而喜矣况乎昆弟亲戚之謦欬其侧者乎謦小声欬大声
　　欠伸
　　曲礼侍坐于君子君子欠伸撰杖屦视日蚤暮侍坐者请出矣按气乏则欠体疲则伸撰犹持也
　　面谩
　　谩欺诳也
　　心仪
　　汉书许后传心仪霍军仪向也谓心附向之也
　　肺附
　　汉田蚡以肺附为相肺附谓肝肺相附着言至亲也
　　肩随
　　曲礼年长以倍则父事之十年以长则兄事之五年以长则肩随之肩随谓竝行而差退也
　　色授
　　汉书色授魂予谓彼以色来授此以魂与接也
　　意行
　　管夷吾曰恣意之所欲行刘禹锡蛮子歌曰腰斧上髙山意行无旧路
　　磬折
　　曲礼立则磬折垂佩磬折言偻折如磬之背
　　箕踞
　　汉书箕踞骂詈箕踞谓坐伸两足以手按膝其形如箕也
　　眉语
　　古诗防眉语度纱轻眼笑来又妇人以眉妩媚人曰眉妩目转含语而不言曰眼语
　　目成
　　楚辞忽与余兮目成谓以目相视成亲好也汉书吕公因目固留髙祖不欲显言故动目而留之也
　　气使
　　汉书家富势足目指气使
　　象恭
　　书曰象恭滔天言貌恭而心不然也
　　臆对
　　韵府口不能言请以臆对
　　耳回
　　汉书目骇耳回言视聴皆惊也又行路而聴曰耳剽汉书耳剽日久剽刼也史记不知味曰耳食又魏吴质耳语曹丕曰王当行流涕可也
　　盭
　　言足不可行也
　　跧伏
