<!-- { "loadSidebar": true } -->
　　魏周辅有诗上陈亚犯古人一聨亚不为礼周辅复上一絶句云无所用心惟饱食争如窓下作新词文章自古多相犯刚被人言爱窃诗亚次韵曰昔贤自是堪加罪谁敢言君爱窃词尀耐古人多意智预先偷子一聨诗又僧恵崇自负其诗有河分冈势断春入烧痕青之句或以其犯古作诗嘲之曰河分冈势司空曙春入烧痕刘长卿不是师偷古人句古人诗句犯师兄
　　张华叹伏
　　晋成公绥字子绥少有俊才不求闻达张华见其诗文叹伏以为絶唱
　　荆公赏和
　　宋俞紫芝字秀老扬州人少有髙行不娶得浮屠心法王荆公居钟山与秀老数相往来尤爱重之每见于诗云公诗何以解人愁初日芙蓉映碧流未怕元刘争独步不妨陶谢与同游而秀老又有夜深童子唤不起猛虎一声山月高之句尤为荆公所赏和按紫芝弟澹字清老亦不娶滑稽善谐谑又使酒好骂不若兄之恬静
　　小秦王歌
　　直方诗话东坡作彭门守时过徐州李公择中秋席上作一絶云暮云收尽溢清寒银汉无声转玉盘此宵此景不长好明月明年何处看其后黄山谷在黔南合以小秦王歌之
　　老禅僧续
　　宋之问游灵隠寺月夜赋诗云鹫岭郁岧嶤龙宫锁寂寥久不能续有一老坐禅僧曰何不道楼观沧海日门对浙江潮之问愕然讶其遒丽遂续终篇云桂子月中落天香云外飘扪萝登塔逺刳木引泉遥霜薄花更发氷轻叶互凋夙龄尚遐异披对涤烦嚣待入天台路看余渡石桥迟明僧不见人以为即骆賔王也
　　作诗得妾
　　隋唐嘉话李德林为内史令与杨素共执隋政素以功臣豪侈后房妇女锦衣玉食者千人德林子百药夜入其室则其宠妾所召也素俱执于庭将斩之百药年未二十仪容儁秀意惜之曰闻汝善为文可作诗自叙称吾意当免汝死因解缚授以纸笔诗立就素览之欣然以妾与之并资从数十万
　　为诗赠僧
　　张碧之子瀛事广南刘氏官至曹郎尝为歌赠琴棋僧其诗曰我尝听师法一说波上莲花水中月不垢不浄是色空无法无空亦无灭我尝听师禅一观浪溢鼇头蟾魄满沙河世界尽空空一寸寒灰冷灯畔我尝听师琴一抚长松唤住秋山雨弦中雅弄若鉴金指下寒泉流太古我又听师棋一着山头坐沈红日脚阿谁称是国手人罗浮道士赌却鹤法懐斟下红霞丹束手不敢争头角同列见之曰非其父不生其子

　　山堂肆考卷一百二十七
<子部,类书类,山堂肆考>
　　钦定四库全书
　　山堂肆考卷一百二十八　明　彭大翼　撰文学
　　诗【下】
　　深逺闲雅
　　诗眼云有一句内作两节者如老杜诗不知西阁意肯别定留人谓肯别耶定留人耶黄山谷爱其深逺闲雅也
　　简古淡泊
　　志林李杜之后诗人虽有逺韵而才不逮意独韦应物栁子厚发纎秾于简古寄至味于淡泊非余子所及也
　　赤手捕蛇
　　孙樵与王霖书玉川子月蚀诗韩吏部进学解莫不拔地倚天句句欲活读之如赤手捕长蛇不施控勒骑生马
　　赤手缚麟
　　陈后山诗黄生学诗用力新急手疾口如飜盆迩来结字穏且匀但须赤手缚麒麟
　　惊走樵夫
　　唐末诗人周朴吟诗尚苦澁每遇物搜竒抉思日旰忘返尝野逢负薪者忽持之且厉声曰我得之矣樵夫矍然惊骇弃薪而走遇游徼卒疑樵者为偷儿执而讯之朴徐往告卒曰适见负薪因得句耳卒乃释之
　　唐突京尹
　　唐元和中元白诗尚轻浅贾岛独变入于癖以矫艶丽尝跨驴张盖横截天街时秋风正厉黄叶可扫岛忽吟曰落叶满长安求足一聨杳不可得不知身之所从也因之唐突大京兆尹刘栖楚被系一夕释之
　　遂和十篇
　　见嘲谑上
　　止寄一句
　　见重阳
　　析韦一言
　　宋寇准为巴东令巴东有秋风亭准析唐韦应物野渡无人舟自横一言为二句云野水无人渡孤舟尽日横识者预知其大用
　　得杜一体
　　临川呉氏云诗之体不一人之才亦不一各以其体才各成一家言自三百十一篇已不可一槩齐而况后之作者乎宋时王苏黄三家各得杜之一体涪翁于苏迥不相同苏门诸人其初略不之许坡翁独深器重以为絶伦眼高一世而不必人之同乎己也如此
　　温八吟
　　唐温庭筠本名岐字飞卿并州祁人彦博之后为文不起草每作赋一韵一吟而已场中号温八吟又云每入试八义手而八韵成
　　张三影
　　见名士
　　圆美流转
　　南史王詹事筠字元礼工于诗沈休文谓其叔父次道曰贤弟子文章之美可谓独步昔谢晖尝语曰好诗圆美流转如弹丸近见筠诗方知此言为实
　　博雅丽
　　魏孝静人日登云龙门崔悛侍宴又勅其子瞻令近御坐亦有应诏诗帝问邢邵曰此诗何如其父邢曰悛博雅丽瞻气调清新并诗人之冠燕罢共嗟赏之咸曰今日之宴并为崔瞻父子按悛字长孺瞻字彦通
　　龙甲凤毛
　　古今诗话张季鹰黄华之唱潘正叔緑繁之良虽不具美而文彩髙丽并得虬龙片甲凤皇一毛事同驳圣宜居中品
　　相襭鄂花
　　宋晁补之字无咎工于诗陈无已戏之曰闻道新诗能入样相州红襭鄂州花以当时重此二物也
　　忽变常调
　　唐殷璠云崔颢年少为诗名陷轻薄晩节忽变常调风骨凛然一窥塞垣说尽戎族可与鲍昭并驾也
　　多用助语
　　宋王介衢州人以制科登第终于馆职知州作诗多用助语足句其送人应举诗落句云上林春色好携手去来兮又赠人落第诗命也岂终否时乎不暂留勉哉藏素业以待嵗之秋此格古未有也
　　格韵髙絶
　　东坡云黄鲁直诗如蝤蛑江瑶柱格韵高絶盘飱尽废然不可多食
　　防趣幽深
　　朱晦庵与巩仲至书陆放翁笔力愈健但恨无故被天津桥上胡孙扰乱却为大耳三藏觑见栁州南涧等诗最是放不下者但其气格高逺防趣幽深故读之者苦不甚觉又语録陈后山初见东坡时诗不甚好到得为正字时笔力便髙妙如题赵大年所画髙轩过图晩知书画真有益却悔嵗月来无多极有笔力
　　超出畦径
　　韵语阳秋载米友仁不及陪东坡往金山作水陆与栖霞阁二诗谓其超出翰墨畦径盖自迈往凌云之气流出非寻常循规索矩者之可到也友仁字元晖芾之子
　　陶写风物
　　宋温陵陈知柔字体仁自号休斋居士初在天台奉安舆徧游名山归至防稽爱岩壑之秀留止二年后罢贺州归留惠阳三年暇日泛澧湖登白鹤峰追和东坡诗陶写罗浮风物殆尽
　　诗多态度
　　韩文公诗云君诗多态度蔼蔼春空云东野动惊俗天葩吐竒芬张籍学古淡轩昻避鸡羣阿买不识字颇知书八分诗成使之写亦足张吾军险语破鬼胆髙词嫓皇坟
　　诗有句法
　　朱语録古人诗中有句法今人只是直说去如陈简斋诗乱云交翠嶂细雨湿青林暖日薫杨栁浓隂醉海棠是甚麽句法按宋陈与义字去非号简斋
　　诗戒怨刺
　　后山丛谈苏诗始学刘禹锡故多怨刺学诗不可不慎也晩学太白至其得意则似之然失于粗以其得之易也
　　诗贵布置
　　苕溪诗话山谷言文章必谨布置予以此概考古人法度如杜甫赠韦见素一诗前贤録为压卷盖布置最得正体如宫府甲第防堂房屋各有定处不可乱也惟韩文原道与书之尧典如此其他皆谓之变体可也
　　散在人间
　　僧齐已诗李白李贺遗机杼散在人间不知处闻君收在芙蓉江日鬭鲛人织秋浦
　　独立物表
　　东坡见山谷诗于孙觉之坐上异之后过季常于济南见其诗以为超逸絶尘独立万物之表由是名始震
　　曹植七哀
　　曹子建有七哀诗谓痛而哀义而哀感而哀怨而哀耳目闻见而哀口叹而哀鼻酸而哀杜甫有八哀诗哀李北海等八人
　　照邻五悲
　　唐卢照邻字杲之作五悲文伤不遇时也
　　张衡四愁
　　东汉张衡字平子不乐久处机密阳嘉中出为河间相时国王骄奢不尊法度又多豪右兼并之家天下渐敝郁郁不得志为四愁其一曰美人赠我金错刀何以报之英琼瑶路逺莫致倚逍遥何为懐忧心烦劳余见文选又张景阳有拟四愁诗其一云佳人遗我緑绮琴何以报之双南金愿因流波超重深终然莫致増永吟
　　曹邺四怨
　　唐曹邺字业之桂林人大中进士尝作四怨三愁五情诗其怨云庭花已结子岩花犹弄色谁令生处逺用尽春工力其愁云别家须未生到城须似发朝朝临水望灞水不入越其情云空城野雀饥咬咬复飞飞忽见官仓粟官仓无空时为舍人韦慤所知力荐于主司乃中榜
　　小胥抄
　　老杜诗云抄诗听小胥小胥小吏也又山谷诗岂非牛腰束抄诗听小胥
　　老妪解
　　冷斋夜话白乐天每作诗令一老妪解之问曰解否解则録之不解则易之故唐末之诗近于鄙俚
　　缓辔吟诗
　　见叅知政事崔湜事
　　闭门觅句
　　朱子语録闭门觅句陈无已对客挥毫秦少游无已平时出行觉有诗思便急归拥被卧而思之呻吟如病者或累日而后起真是闭门觅句也如秦少游诗甚巧谓之对客挥毫者想他合下得句便巧耳
　　名闻东南
　　见名士
　　名悬日月
　　杜子美过陈子昻故宅诗位下曷足伤所重在圣贤有才继骚雅哲匠不比肩公生扬马后名与日月悬
　　浮脆轻艶
　　玉壶清话长沙徐东野诗浮脆轻艳如铅华歌舞媚一时樽俎其佳句不过牡丹宿醉兰蕙春悲霞宫日城剪红刻翠而已
　　铿锵幽眇
　　唐杨凭字虚受善诗文韩愈荆潭唱和诗序常侍杨公有唱斯和铿锵发金石幽眇感鬼神所谓才全而能钜也
　　缜密方严
　　朱子曰石曼卿诗极雄豪而缜密方严如筹笔诗有意中流水逺愁外旧山青之句极佳惜不见其全集按曼卿字延年宋城人少以气自豪遗落世事自顾不合于时乃隠于酒
　　温柔敦厚
　　杨山曰诗尚谲谏唯言之者无罪闻之者足以戒乃有补观东坡诗只是讥诮朝廷殊无温柔敦厚之气以此人得而罪之若程伯淳诗则闻者自然感动如和温公诸人禊饮诗云未须愁日暮天际是轻云泛舟诗云只恐风花一片飞何其温柔敦厚也
　　诗有声色
　　张芸叟诗话石曼卿诗如饥鹰乍归迅逸不可言欧阳永叔诗如春服既成春酒既酾登山临水竟日忘归王介甫诗如空中有声月中有色执着不得苏子瞻诗如武库乍开干戈森然不觉神子细防检不无利钝梅圣俞诗如深山道人草衣葛屦王公大人见之不觉屈膝郭功甫诗如大排筵席终日揖逊而适口者少
　　诗有香气
　　宋王冀公未第时寒窘依于幕府章圣以寿王尹开封一日晩过其舍左右不虞王且至亟取纸屏障风王顾屏间一聨云龙带晩烟离洞府鴈拖秋色入衡阳大喜赏爱曰此语落落若有香气何人诗也对曰某门客王钦若作王遽召之一见钦若风采大喜后信任颇专致位上相风云之防实基于此
　　刻削情状
　　笠泽丛书陆作李长吉诗序吾闻淫畋渔者谓之暴天物天物不可暴又可抉摘刻削露其情状天能不致罚耶长吉夭东野穷玉溪生官不挂朝籍而死正坐是耳
　　髣髴形容
