<!-- { "loadSidebar": true } -->
　　周成王时越裳氏重译来朝译曰吾受命吾国之黄耉天无烈风淫雨海不扬波三年矣意者中国有圣人乎盍往朝之按越裳在交趾之南阮昌龄作海不波赋其畧云收碣石之宿雾敛苍梧之夕云八月灵槎泛寒光而静去三山神阙湛清影以逍遥
　　海不择流
　　秦李斯曰泰山不让土壤故能成其大河海不择细流故能就其深
　　出云雨
　　公羊传海千里润注云海出云雨及千里也
　　受露雾
　　孙卿子曰海受露雾故能成其深
　　百川学
　　扬子法言百川学海而至于海丘陵学山而不至于山
　　万川归
　　庄子曰北海若谓河伯曰天下之水莫大于海万川归之不知何时止而不盈尾闾泄之不知何时已而不虚列子曰渤海之东有大壑焉实惟无底之谷名曰归墟八纮九野之水天汉之流莫不注之而无増无灭焉注云归墟即尾闾也
　　三神山
　　博物志沧海之中有蓬莱方丈瀛洲三神山以金银为宫阙僊人所集也
　　九老都
　　十洲记沧海岛中有紫石宫室九老僊都
　　弗溢弗损
　　庄子曰东海之鼈语埳井之蛙曰夫海千里之逺不足以举其大千仞之髙不足以极其深禹之时十年九潦而水弗加溢汤之时八年七旱而涯不加损此东海之大乐也
　　不满不竭
　　庄子曰谆芒遇苑风于大海之滨苑风曰子将奚之曰将之大壑大壑之为物也注焉而不满酌焉而不竭
　　回地轴
　　隋杨师道望海诗洪波回地轴孤屿映云光落日惊涛上浮天骇浪长僊台隠螭驾水府泛鼍梁碣石朝烟灭之罘归鴈翔
　　浃天虚
　　宋吴淑海赋浃天虚而浮析木薄碣石而荡之罘
　　审知招商
　　六帖王审知欲招蛮夷商贾海上波涛为阻一夕风雨雷电震击开以为港闽人以为审知徳政所致号为甘棠港
　　王勃省父
　　唐王勃父福畤由雍州参军迁交趾令勃往省父渡海溺水而卒
　　乗桴浮海
　　汉应邵风俗通姜肱字伯淮灵帝践祚征肱为太守肱告人曰吾以虚获实蕴借声价盛明之际尚不委质今政在私门夫何为哉遂乗桴浮于海莫知其极
　　抱板泛海
　　隋封徳彜之少也仆射杨素竒之妻以侄女常抚座曰封郎必居此座后徳彜讨辽东舟没众谓必死素曰封郎当得仆射未必死求之封因抱一板泛海中力尽欲放忽忆杨公言勉力持之胸前为板所摩肉破至骨众救得免后官果至仆射
　　齐景乐治
　　说苑齐景公游海上而乐之六月不归告左右曰敢言先归者死顔蠋进曰君乐治海不乐治国彼若有治国者君安能乐此海乎遂归至中道闻国人谋将不纳之
　　卢敖穷观
　　淮南子曰卢敖游于北海经乎太隂入乎关至于谷之上见一士焉深目而须泪注而鸢肩丰上而杀下方卷殻而食蛤蜊敖就与之语曰唯敖为背羣离党穷观于六合之外周行四极唯北隂之未窥子殆可与敖为友乎若士者然而叹曰嘻我南游乎罔防之野北息乎沈墨之乡西穷窅之党东开鸿蒙之光此其下无地而上无天聴焉无闻视焉无眴今子游始于此乃语穷观岂不逺哉然子处矣吾与汗漫期于九垓之外乃举臂而竦身遂入云中按敖燕人秦始皇召为博士使求神僊亡而不返汗漫无纪极也九垓九天也
　　徐福寻僊
　　徐福字君房秦始皇遣福及童男女二千人入海寻神僊不返唐开元中有人于海中见之
　　陈茂骂神
　　谢承后汉书汝南陈茂尝为交趾别驾刺史周敞涉海遇风船欲覆没茂拔劔呵骂水神风即息
　　海中红旗
　　宋赵鼎谪朱崖自雷州浮海而南顾见洪涛间红旗靡靡相逐而下疑为海冦或外国兵甲呼问舟人舟人摇手令勿语恐怖之色可掬急入舟被发持刀出篷背立割其舌出血滴水中戒使臣闭目坐船内凢经两时顷闻舟人相呼曰更生更生乃言曰朝来所见盖巨防也平生未尝覩所谓红旗者此耳
　　海中隂火
　　岭表录异海中取鱼蜃置隂处有光初见以为怪推其义盖咸水所生凡海中水遇隂晦波如燃火满海以物击之迸散如星有月即不复见木虚赋隂火潜燃岂谓是乎
　　过海思愆
　　周景式孝子传管宁字幼安避地辽东过海遇风船人危惧皆悔过宁思惟咎愆念昔年尝如厠不冠而已向天叩头风亦寻息
　　入海留语
　　唐让皇帝穆宗亲兄不为太后所爱故穆宗越次而立让皇不肯臣穆宗遂造船入海不知其处临入海时留语四句今刻在玉碑上云小山压大山大山全无气羞见本邦人将身投外裔
　　煮石济饥
　　晋书鲍靓为南海太守行部过海遇风饥甚取白石煮食之以济按靓女为葛洪妻善灸赘疣
　　凿石开道
　　北梦琐言交趾以北距南海有水路多覆舟髙骈往视之乃有横石隠在水中因奏以开凿海道之利诏聴之乃召工者啖以厚利竟去其石至今赖之
　　翻岸倒云
　　滨海之人逺望海水似髙于地有如岸焉盖水气也故隋炀帝望海诗逺水翻如岸遥山倒似云
　　积流疏派
　　唐太宗望海诗积流横地纪疏派引天潢僊气凝三岭和风扇八荒拂潮云布色穿浪日舒光照岸花分彩迷云鴈防行
　　马衔当蹊
　　虚赋若其负秽临深虚誓愆期则有海童邀路马衔当蹊天吴乍见而髣髴蝄象暂晓而闪尸注云海童马衔并海中神怪
　　精卫填石
　　见山发鸠山
　　慕容征郭
　　王隠晋书慕容晃上言曰正月十三日臣躬征郭逺假陛下天地之威将士竭命精诚感格海为结冰凌行海中三百余里臣及诸老言自立国以来无海水冰冻之嵗风俗通曰积冰曰凌冰壮曰冻
　　希尧使吴
　　五代史段希尧使吴越过海遭大风左右皆恐怖希尧曰吾平生不欺汝等恃吾可无恐也已而风止
　　色如烂椹
　　杜阳杂编南昌国有紫海水色如烂椹可以染衣其鱼龙鼈沙石草木无不紫者又十洲记东有碧海广狭与东海等水咸苦正碧色
　　气如圎防
　　晋书东海气如圎防防宏濶貌与峥嵘同今绢画在竹格曰防又海船渡海须当气见黄气知有人烟国土见白气知有山峯岩壑见黒气则水也
　　沙门岛
　　沙门岛在登州府城西六十里海中凢海舟渡辽者必泊此以避风宋时尝流放罪人于此其鼍矶牵牛大竹小竹四岛皆与此岛相连属紫翠巉絶出没波涛中真神僊所宅也上生白芝又多美石见苏轼北海十二石记
　　海门岛
　　海门岛在通州南四十里海中宋长编国初犯死获贷者多配于海门岛有屯兵使者领防之
　　海运
　　宋季有海盗朱清者尝为富家佣杀其主亡入海岛与其徒张瑄乗舟抄掠海上备知海道曲折寻就招怀为防海义民元伯顔平宋时遣清等载宋库藏诸物从海道入京师授金符千户二人遂言海道可通乃命总管罗璧暨瑄等造船六十艘运粮四万六千余石入京师然创行海洋亦逾年始至朝廷不知其利仍通旧运寻因忙兀防言海运为便遂立万户府四总其事又并四府为都漕运万户府命清瑄二人掌之至成宗大徳六年二人被江南僧石祖进摭其交畨不法等事伏诛按辍耕录引杜工部出塞诗渔阳豪侠地击鼓吹笙竽云帆转辽海粳稻来东吴昔游诗幽燕盛用武供给亦劳哉吴门持粟帛泛海凌蓬莱观此二诗则唐时已有海运朱张特举行之耳朱张皆州府通州人
　　海市
　　登州府四面皆海春夏时遥见水面有城郭市肆人马往来若交易状土人谓之海市苏东坡云予闻登州海市旧矣常以不见为恨乃祷于海神庙明日果见之有诗云东方云海空复空羣僊出没空明中荡摇浮世生万象岂有贝阙藏珠宫心知所见皆幻影敢以耳目烦神工嵗寒水冷天地闭为我起蛰鞭鱼龙重楼翠阜出霜晓异事惊倒百嵗翁
　　海溢
　　海溢一曰海啸东汉质帝本初元年夏四月海水溢桓帝永康元年八月海溢灵帝建宁四年二月海溢梁武帝普通元年江淮海溢唐髙宗显庆元年九月括州大风海溢总章二年九月大风海溢漂没六千余家宋元丰四年七月甲午夜静海海门大风雨沿海官私庐舍漂没二千七百三十有六元大徳五年暴风江海水大溢髙四五丈崇明通泰真州沿江之地被灾者三万四千八百余户皇庆二年八月崇明州大风海溢泰定三年十一十二月崇明海门等处海溢至正元年通泰等州海溢溺死一千六百余人
　　海干
　　唐道士叶静能有白衣老父泣拜曰被胡僧来呪水海水十涸七八静能使朱衣人执黄符往投之海水复旧老父乃龙也
　　海眼
　　唐金华子北海县因发地得五铢钱取之不尽中得一石记云此是海眼以钱镇之众惧复掩之
　　海影
　　酉阳杂俎海影翻侧言影倒悬也
　　江
　　释名江者公也诸水流入其中所公共也禹贡三江既入震泽底定注云松江下七十里分流东北入海者为娄江东南流者为东江并松江为三江或云岷山为大江至九江为中江至徐陵江为北江盖一源而三目也周礼职方氏东南曰州其川三江三江者东行至州复分为三道而入海故州有三江也蜀之三江则外水岷江中水涪江内水沱江也禹贡九江孔殷九江即今之洞庭在长沙下隽西北今沅水渐水元水辰水叙水酉水澧水资水湘水皆合于洞庭是也浔阳记九江一乌白江二蜯江三乌土江四嘉靡江五畎江六浮江七廪江八提江九菌江是也枚乗七发观广陵之曲江今州是也始兴郡有曲江今韶州是也广雅江神谓之竒相
　　龙负舟
　　吕氏春秋大禹南省方济江黄龙负舟
　　鼋为梁
　　纪年周穆王东巡至九江叱鼋鼍以为梁
　　得萍实
　　家语楚昭王渡江有物大如斗圎而赤直触王舟舟人取之王大怪使人之鲁问孔子孔子曰此萍实也可剖而食之吉惟霸者能获之使返王遽食之甚美
　　采菱华
　　傅歌有女殊代生涉江采菱华又郭璞江赋水物怪错则有玉珧海月土肉石华
　　吊屈
　　雄字子云成都人其作书往往摭离骚而反之自岷投诸江流以吊屈原
　　骂胥
　　汉书吴郡王闳渡钱塘江遭风船欲覆闳拔劔砍水骂伍子胥风遂息得济
　　鼓楫过江
　　汉建初中张禹拜州刺史过江行部中土人皆以江有子胥之神难于济涉禹厉声言曰子胥如有灵知吾志在理察寃狱岂危我哉遂鼓楫而过郡邑幽深之处莫不毕到
　　击楫渡江
　　晋祖逖为奋威将军北渡江中流击楫而誓曰不清中原而复济者有如此江
　　龙门
　　龙门江在安南嘉兴州县源出云南宁逺州至此横截江流中分三道飞湍声闻百里傍有穴多出鹦鹉鱼色青緑口曲似鹦鹉嘴
　　马湖
　　马湖江在叙州府城南源出沈黎实大度之支流也亦名泸水一名金沙江诸葛亮渡泸即此江之上流也
　　滥觞
　　家语江水始出岷山其源可以滥觞及其至于江津不方舟不避风不可以涉
　　萦带
　　袁崧宜都记对西陵南岸有山其峯最孤秀人自山南上至顶俯临大江如萦带视舟船如鳬鴈
　　待符
　　楚昭王出游留夫人贞姜于渐台江水大至遣使者迎夫人忘持符夫人曰王与宫人约召必以符今使者不持符妾不敢行于是使者返取符还台已坏夫人沈水而死
　　解佩
　　韩诗外传昔郑交甫游于江汉过汉臯遇二女妖服佩两珠如荆鸡卵交甫与言曰愿请子之佩二女解佩与交甫怀之去十步探怀中则亡矣回顾二女亦不见相传沔阳州城西四十里濒汉江范溉市即交甫遇二女处或曰二女即湘妃
