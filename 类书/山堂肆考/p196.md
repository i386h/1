<!-- { "loadSidebar": true } -->
　　濮阳严遂字仲子事韩哀侯与韩相侠累有郄严仲子恐诛求人可以报侠累者至齐得聂政杀侠累因自抉眼出肠以死韩取尸暴于市购之曰有能言杀侠累者与千金政姊嫈闻之乃伏尸哭极哀曰是轵深井里人聂政也妾奈何畏殁身之诛终灭贤弟之名乃大呼天者三卒于邑悲哀而死政之旁
　　论弟无行
　　汉义纵少时与张次翁俱攻剽为盗纵姊以医幸王太后太后问子有兄弟欲官乎姊曰有弟无行不可太后乃吿上拜纵为郎
　　随弟赴官
　　晋郭奕迁雍州刺史有寡姊随奕之官姊僮仆多有奸犯而为人所纠者奕按省毕曰大丈夫岂可以老姊求名乃遣而不问
　　抱弟听读
　　汉贾逵年五嵗其姊闻隣家读书每抱逵就篱听之十嵗乃诵六经
　　召为美人
　　史记万石君名奋其父赵人也姓石氏汉高祖东击项羽过河内时奋年十五为小吏侍高祖高祖爱其恭敬问曰若何有对曰奋独有母不幸失明家有姊能鼓琴高祖召为美人以奋为中涓受书谒徙其家长安中戚里以姊为美人故也官至孝文时积功劳为大中大夫又为太子太孝景立以为九卿徙为诸侯相长子建次子甲次子乙次子庆皆以驯行孝谨官至二千石帝因号为万石君
　　封为夫人
　　纲目唐宗天寳七载冬十一月以贵妃姊为国夫人贵妃姊三人皆有才色上呼之为姨出入宫掖并承恩泽至是封韩虢秦国夫人小説大姨为韩国夫人三姨为虢国夫人八姨为秦国夫人同日拜命皆月给钱十万贯为脂粉之资
　　待姊有礼
　　唐苏颋事寡姊有礼世称其徳
　　处姊薄恩
　　宋朱脩之薄于恩情有姊在乡里饥寒脩之为荆州刺史未尝供赡一日往姊家姊为设菜羮粗饭激之脩之曰此贫家好食进之致饱
　　姊妻代王
　　史记赵襄子以姊为代王妻欲并代约与代王遇于句注之塞令工人作为金斗长其尾令可以击人与代王饮酒使防人反斗以击杀之其姊闻之因磨笄以自刺至今有磨笄山
　　姊嫁陆氏
　　唐张廵姊嫁陆氏军中号陆家姑
　　刖姊失官
　　韩子曰梁车薪为邺令其姊往见之值暮而后至郭门闭因逾郭入而车薪刖其足赵成侯以为不慈夺玺而逐之
　　悲姊辞职
　　李元素少孤事长姊甚谨及姊卒悲痛成疾辞职
　　留钱还姊
　　东汉范丹字史云姊姊饭之以姊夫不徳留钱百文姊使人追还丹竟不受又太原郝子廉曾过姊家饭宻留五十钱置席下而去
　　捐廪奉姊
　　唐裴守真养寡姊甚谨永淳初关中旱悉以廪禄奉姊
　　以姊为师
　　见宫嫔
　　事姊如母
　　唐杨慎矜兄弟友爱事姊如母
　　辍馔饷姊
　　因话録庾约为河南兵曹有寡姊在家庾常于公堂辍已馔以饷其姊同官嘉叹
　　作粥进姊
　　唐李勣性友爱其姊尝病勣亲为作粥风回爇其须鬓姊曰仆妾甚多何自苦如是勣曰顾姊老勣亦老虽欲久为姊煑粥其可得乎
　　图壻不谐
　　见夫
　　怒弟不断
　　宋廖莹中江行杂録周恭帝幼冲军政皆决于韩通时宋太祖为殿前防检多智略屡立战功将士皆归心焉及将北征京师民间諠言出军之日当立防检作天子富室或挈家迯匿独宫中不知太祖惧宻以吿家人曰外间汹汹如此将若之何太祖姊方在防引面杖逐太祖击之曰大丈夫临大事可否当决诸胸中乃来家恐怖妇女何为
　　使备嫔嫱
　　左昭二年晋韩须如齐逆女齐陈无宇送女致少姜少姜有宠于晋侯谓之少齐少姜卒齐侯使晏婴请继室于晋曰寡人不腆先君之适以备内官焜燿寡人之望则又无禄早世陨命寡人失望君若不忘先君之好惠顾齐国辱收寡人徼福于太公丁公照临敝邑镇抚其社稷则犹有先君之适及遗姑姊妹若而人君若不弃敝邑而辱使董振择之以备嫔嫱寡人之望也
　　命为妯娌
　　北魏崔休弟之子愍字长谦济州刺史卢尚之欲以长女妻之休又为子防求尚之次女曰家道多由妇人欲命姊妹为妯娌尚之感其义于是同日成婚
　　园妹进春申
　　史记楚考烈王无子春申君患之求妇人宜子者进之甚众卒无子赵人李园持其女弟欲进之春申君曰可得见乎曰可于是园乃进其女弟即幸于春申君知其有娠园乃与女弟谋使女弟説春申君曰楚王贵幸君虽兄弟不如今君相楚王二十余年而王无子即千嵗后将更立兄弟兄弟立祸且及身矣今妾有娠而人莫知诚以君之重而进妾于楚王王必幸妾妾赖天而有男则是君之子为王也春申君大然之即出李园妹谨舍而言诸楚王王召入幸之遂生男立为太子李园妹为王后李园恐春申君语泄而益骄阴养死士杀春申君以灭口
　　权妹妻刘备
　　蜀先主在荆州孙权以妹妻之妹才捷刚猛有诸兄风侍婢百余皆执刀侍立先主每入内心常凛凛
　　膺妹妻钟瑾
　　东汉李膺之姑为钟皓兄之妻生子瑾好学慕古与膺同年俱有令名膺祖太尉修常言瑾似我家性以膺妹妻之生四子亮叔训秀号四龙安帝时俱为牧守
　　图妹妻常修
　　常修娶关图之妹为妻
　　班妹上书
　　曹寿妻大家班超之妹也超为都防在絶域年老思入玉门关妹乃上书曰妾兄超延命沙漠三十余年骨肉生离不复相识上因徴超还
　　李妹临画
　　宋李尚书公择之妹能临竹木石等画黄山谷有诗
　　妹能吟诗
　　张奎妻王荆公之妹也能诗
　　妹能属文
　　南楚新闻关图有妹能属文尝语人曰有一进士所恨不栉耳
　　为妹择对
　　世説王浑妻钟氏生女令淑武子为妹求简美对而未得有兵家子有儁才欲以妹妻之乃白母母曰诚是才者其地可遗然要令我见武子乃令兵儿与羣小杂处使母帷中察之既而母谓武子曰如此衣形者是汝所拟者非耶武子曰是也母曰此才足以拔萃然地寒不有长年不得申其才用观其形骨必不寿不可与婚武子从之兵儿数年果亡按此王浑字冲是魏司徒昶之子济之父所谓太原王氏也
　　言妹有才
　　南宋鲍令辉昭之妹也歌诗清巧拟古尤胜昭尝答武帝云臣妹才自亚于左芬臣才不及太冲耳
　　郑妹被强
　　左昭元年郑徐吾犯之妹美公孙楚聘之矣公孙黑又使强委禽焉
　　李妹见诬
　　河南李淑卿为功曹应举孝廉同时应举人欲害之使婢宣言淑卿淫其寡妹不合应孝廉淑卿杜门自絶其妹伤被淫名遂到府门自杀淑卿亦自杀明已无他也后三年霹雳击害淑卿者以其尸置淑卿塜前
　　孝标三妹
　　梁刘孝标有三妹一嫁琅琊王叔英一嫁吴郡张嵊四山一嫁东海徐悱敬业并有文才而徐妻文尤清拔所谓刘三娘字令是也悱卒令为祭文辞甚悲怆父勉欲为哀辞见此文乃阁笔又令兄孝绰罢官不出为诗题其门曰闭门罢庆吊高卧谢公卿令续之曰落花扫仍合藂兰摘复生
　　彦道二妹
　　晋袁彦道有二妹一适殷深源一适谢仁祖
　　适谢顾
　　晋王凝之妻谢道韫朗之妹遏之姊也有才辩同郡张妹亦有才质适顾氏尝称其妹欲以敌之有济尼者并游二家或问其优劣答曰王夫人神情散朗故有林下风顾家妇清心玉映自是闺房之秀
　　适巴邹
　　元时李氏女适巴长卿甚贫女亦安之诸姊妹中有适邹者甚富而笑之巴妻遂作巴家富诗谁道巴家窘巴家十倍邹池中罗水马庭下列蜗牛燕麦纷无数榆钱散不收夜来添骤富新月挂银钩
　　忧妹饥寒
　　后魏崔亮家贫佣书自业时陇西李冲当朝亮从兄光往依之因谓亮曰安能久事笔砚何不往就李氏彼家饶书固可得学亮曰弟妹饥寒岂可独饱自可观书于市安能防人眉睫乎
　　称妹慈惠
　　冯左藏娶开封张显女早世女临终曰吾妹慈惠可抚诸孤遂娶之
　　姑
　　释名父之姊妹曰姑姑故也言于己为久故之人也尔雅父之姊妹为姑王父之姊妹为王姑曾祖王父之姊妹为曾祖王姑父之从姊妹为从姑父之从父姊妹为从祖姑父之从祖姊妹为族祖姑又妻之姊妹同出曰姨母之姊妹曰姨母女子谓姊妹之夫曰私男子谓姊妹之夫曰出同出者谓俱嫁也
　　鲁姑存侄
　　列女传鲁义姑者野人之妇也齐攻鲁至郊遥见一人携一儿抱一儿及军至乃弃抱者而抱携者将欲射之就而问曰所抱者谁之子对曰兄之子所弃者谁之子曰己子也妾见大军不能两全遂弃所生之子军曰子之于母甚痛于心何弃所生而抱兄子对曰子之于母私爱也侄之从姑公义也背公向私妾不为也齐军曰鲁郊有妇人犹持节行况朝廷乎遂回军不伐鲁鲁君闻之赐束帛号曰义姑
　　吕姑怒侄
　　通鉴吕禄时出游猎过其姑吕氏嬃大怒曰若为将而弃军吕氏今无处矣乃悉出珠玉寳器散堂上曰毋为他人守也
　　却姑祠具
　　东汉桓姑为杨赐夫人父鸾卒姑赴哀将至止于传舍整饰从者而后入心非之及姑劳问终无所言号哭而已赐遣吏因县发取祠具拒不受后每至京师未尝舍杨氏
　　作姑墓志
　　唐柳宗元亡姑陈君夫人权厝志陈君谓宗元曰子之姑孝于家移于我之长睦于族施于吾之党是用賔而礼之如益者之友今则去我已矣吾无以报焉愿以为志
　　自婚姑女
　　晋温峤丧妇从姑刘氏家有一女甚有姿慧姑以属峤覔婿峤自有婚意答曰佳婿难得但如峤如何姑曰何可希汝比也他日公报云已得婿矣门第粗可婿身才名位不减峤因下玉镜台一枚姑大喜既婚交礼毕姑女披纱扇抚掌大笑曰我固疑是老奴果如所卜
　　幼养姑家
　　孔帖周世宗柴后兄守礼之子幼从姑养太祖家以谨厚见爱按太祖谓周太祖郭威世宗谓晋王荣威之养子也柴后太祖之后姑指柴后而言
　　班姑
　　班彪之姑婕妤人谓之班姑
　　徐姑
　　黄山谷之姑适徐氏曰徐姑尝有题徐氏姑寿安君寿梅亭诗
　　自执劳苦【已下姨】
　　魏宦者符承祖方用事亲姻争趋附以求利其从母杨氏为姚氏妇独否尝谓承祖之母曰姊虽有一时之荣不若妹有无忧之乐与之衣服多不受强与之则曰我夫家世贫美衣服使人不安与之奴婢则曰我家无食不能饲也常着敝衣自执劳苦承祖遣车迎之不肯起强使人抱车上则大哭曰尔欲杀我由是符氏内外号为痴姨及承祖败有司执其二姨至殿庭其一姨伏法魏主闻姚氏姨贫敝特赦之
　　甘守贫贱
　　朝野佥载狄仁杰为相有卢氏堂姨居午桥南别墅仁杰因卢姨安否适见表弟挟弓矢携雉兔归仁杰因启姨曰某今为相表弟有何愿悉如其防姨曰相自为贵老姨止此一子不欲令事女主甘守贫贱分外无所望也仁杰慙而退
　　再娶小姨
　　欧阳文忠公与王宣徽拱辰同为薛简肃公子壻文忠公先娶长女拱辰娶其次后文忠妻卒再娶其妹故文忠公有旧女婿为新女婿大姨夫作小姨夫之戏苏东坡先娶乡贡进士王弗女其继室又其从女弟也
　　择娶小姨
　　龙图刘公晔未第时娶赵尚书晃之长女早亡而赵氏犹有二妹皆未适人既而刘公登科晃捐馆赵夫人复欲妻之使媒妁通意刘曰若云武有之徳则不敢为姻如言禹别之州则庶可从命盖刘公不欲七姨为匹意欲九姨议亲故也夫人谓曰谚云薄饼从上揭刘郎才及第岂得便拣防人家女刘曰非敢有择但七姨骨相寒薄遂娶九姨后生七子几忱皆至大官七姨后适关生竟不第落泊穷馁暮年刘氏养之终身

　　山堂肆考卷九十八
