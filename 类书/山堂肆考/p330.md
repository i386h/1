<!-- { "loadSidebar": true } -->
　　五代时临安县录事钟起有子数人多从县人钱镠饮博起尝禁之诸子窃从之游豫章人有术者望斗牛间有王气斗牛钱塘分也因之钱塘占之又在临安乃之临安以相法隠市中阴求其人私谓起曰占君县有贵人求之市中不得视君之相贵矣然不足以当之起乃置酒悉召县中贤豪为防阴令术者视之皆不足当术者过起家镠适从外来见起惧反走术者见之大惊曰此真贵人也召至熟视之顾起曰君贵因此人也乃慰镠曰子骨法非常愿自爱起因此乃始纵其子与镠游时时贷其穷乏及镠贵辟起为賔客
　　肉不称骨
　　袁天罡相岑文本曰学堂莹夷眉过其目故文章振天下首生骨未成自前而视法止三品肉不称骨非夀兆也
　　唇不着齿
　　仇池笔録欧阳公尝曰少时有僧相我耳白于面名满天下唇不着齿无事得谤其言颇验
　　鼻中黑气
　　见江娄师徳事又江淮间有术士姓吴者有人将赴宏词科谒之术士曰公头上光髙二丈必登髙第后果然
　　头上黄气
　　杂志江南有一节使命其妻立羣婢中令相者辨之相者曰夫人头上有黄气者是又令拖工火儿杂立使辨之曰面上有水波者是
　　姿相竒厐
　　唐李勣选将必姿相竒厐福艾者遣之人问其故荅曰命薄之人不足与成功名也
　　丰姿特异
　　见状元
　　来济易颠
　　唐髙智周郝处俊来济孙处约皆客石仲览家览使相者相之相者语曰髙之贵君不及见来早显而末踬郝显而夀吾闻速登者易颠徐进者少患后果如言
　　陶谷不显
　　陶谷少时梦数吏捧符换眼吏附耳曰求钱千万谷不应又曰钱五百安第二眼复不答吏曰止安第三眼即以弹丸纳眼中即觉眼色深碧后有道士陈子阳善相谓谷曰贵人骨相奈一双鬼眼必不至显位
　　果赠仆射
　　归田录唐程行谌为陈留尉有老人言其官夀从今以后年至九十余官至御史大夫及仆射程后果为御史大夫九十余卒赠仆射
　　必主王封
　　归田录张尧封家甚贫或相之曰视子之相不过幕职然骨贵必主王封后尧封进士及第终幕职竟以其女温成皇后贵累赠太师中书令兼尚书令封清河郡王
　　贵将
　　五代史术士崔豹以相法言人事多中庄宗尤信重之以为北京巡官时明宗为内衙指挥使安重诲欲试豹乃使他人与明宗易服而坐明宗于下召豹相之豹曰内衙贵将也此不足当之乃指明宗于下坐曰此是也因为明宗言其后贵不可言及明宗即位思豹相术之神召至京师赵凤谏曰好恶上所谨也今陛下神其术而召之则倾国之人皆将奔走吉凶之说明宗遂不复召
　　显官
　　见隠士
　　厮役皆贵
　　宋太宗召陈抟问以伐河东之事不荅出师果无功抟还华山数年再被召谓帝曰河东之事今可矣遂克太原帝以其善相人也遣诣南衙见真宗及门亟还帝问其故对曰王门厮役皆将相也何必见王故建储之议遂定
　　子孙不衰
　　宋韩参政亿李参政若谷王丞相随未第时同读书于嵩山法王寺有一男子自言善相曰王君宰相才也韩李二君皆当为执政王君官虽髙子孙不及韩李之盛后韩参政之子绛缜皆为宰相维为参政李参政之子淑领三院学士有文名两家宦学至今不衰而王丞相之后微矣
　　喉骨太髙
　　涑水记闻初王旦与钱若水同直史馆有僧善相谓若水曰王舍人他日位极人臣富贵无比若水曰王舍人面偏而喉骨太髙如何其贵也僧曰作相之后面当自正喉骨髙者主自奉养薄耳后果如言面自正
　　头骨不正
　　李璧荆公诗注李士宁道人蓬州人先得涂氏所藏轩辕山镜洞见逺近蔡君谟学士以道自任闻先生名望风思之君谟一夕梦为虎所逼有一人救之虎既去其人谓君谟公贵人也但头不正乃以手为按之曰头骨已正矣及梦觉头尚痛翊日先生谒君谟谓曰夜梦颇惊扰否君谟愕然视其状乃梦中逐虎正骨者遂异之后出守闽中先生经由谒君谟君谟因告先生曰久患目疾不愈昨夜梦龙树菩萨先生即于袖中出画本视之一如梦中所见先生乃瞠目视君谟须臾两目豁然明快
　　若水无仙骨
　　宋钱若水字淡成见陈希夷于华山希夷与一老僧拥地炉坐僧视若水久不语以火箸画灰作做不得三字徐曰急流中勇退人也后若水再往希夷曰吾始见子神观清粹可学神仙见之未精特召此僧决之渠云子无仙骨但可作贵公卿耳后若水登科官至枢密副使年四十而致仕老僧者麻衣道者是也
　　王显无贵相
　　见故人
　　揣聼骨声
　　玉壶清话宋真宗初为开封尹呼一术者且瞽令张耆夏守赟杨崇勲等揣聴声骨或中或否至王继忠瞽者骇曰此人可讶半生仕南朝半生仕北朝真宗笑而遣之继忠后为髙阳总管咸平六年与敌战遂防敌敌以其姿仪雄伟以女妻之伪封为吴王改姓耶律终于敌
　　得州县官
　　百家诗话宋苏子美谪居呉门谒一相僧僧曰俟寝方可观一日子美熟睡僧掲帐视之但云来也曷吴人语甚为曷子美扣之乃曰得一州县官肯起否子美冀复召用闻言不乐后果复湖州长史而卒
　　非庸人相
　　唐李珏举明经李绛曰子日角珠庭非庸人相明经碌碌非子所宜又有道者相顔真卿曰子骨可度但不宜沉名宦海
　　有宰相器
　　宋钱若水遇异人相法后以杨大年大年尝谓章郇公张士逊皆有宰相器后果如言
　　李寛三无
　　金华子李寛为常侍有门下士姓卢善相相寛曰据其面部所无者三无子无宅无冢公有数子皆先公卒有宅未尝还乡居死于池州乗舟归舟破沈其骨
　　钦若十全
　　宋王钦若乡荐赴阙谒钱希白时钱以才名独步馆阁适延一术士以考休咎不通宾客钦若局促门下因厉声诟阍人术者遥闻之谓钱曰不知何人耶若形声相称世无比贵钱召见之而钦若神貌踈瘦复赘于颈举止山野钱蔑视之术者竦然侧目瞻视钦若起术者称叹曰人中之贵有此十全者钱戯曰中堂内便有此等宰相乎术者正色曰此人若为宰相则天下康富君臣相得至死有庆而无吊所不全者但无子而已钱又戯曰他日将陶铸吾辈乎术者曰恐不在他日即日可得愿公无忽后希白为翰林学士而钦若巳真拜相矣后封冀公
　　长身瘦面
　　宋周益公长身瘦面状如野鹤在翰苑多年夀皇一日燕居叹曰好一个宰相但恐福薄耳葢疑其相也一老珰在旁奏曰官家所叹岂非周必大乎臣见所画司马光像亦如必大清臞上为之一笑未几必大登庸为太平宰相出镇长沙退休又享清闲之福十有余年方卒
　　河目海口
　　宋洛人陈去非河目海口大耳耸峙识者知其为贵相人也徽宗时为叅政
　　伏犀贯脑
　　袁天罡见张行成与马周曰马君伏犀贯脑背若有负贵验也近世君臣相遇未有及公者然面泽赤而耳无根后骨不隆寿不长也张君晚得官位终宰相岑文本谓周曰鸢肩火色腾上必速恐不能及后至四十八嵗而卒又朱建平相书额有龙犀入发左角日右角月者王天下
　　腾蛇入口
　　唐裴晋公质状小有僧相之曰郎君腾蛇入口若不至贵即当饿死一日游香山寺有妇人以父被罪假得玉带二犀带一以赂要津寘于栏楯忘收而去度拾得还之后相者见之惊曰必有隂徳及物前途万里非某所知也度果登相位
　　堪舆家
　　易曰俯察乎地理诗曰相其阴阳书曰乃卜涧水东瀍水西惟洛食
　　形来势止
　　郭书山之不可葬者有五气因土行而石山不可也气因形来而断山不可也气以势止而过山不可也气以龙会而独山不可也气以生和而童山不可也又云势来形止是谓全气全气之地当其止势若不来气不至形若不止气不聚
　　神藏杀没
　　集解水去终不如水朝水朝又不如水聚葢水是动物其来去上面恐带杀神或生湍急惟到囊聚处则神藏杀没又且无声故吉经曰朝山不脱水无声此是山家第一灵又朱仙桃云有案须端正无山要水朝
　　正龙傍龙
　　凡自主山上发出四五枝龙来者须合仔细辨认一枝是正龙受穴之山若是正龙自出身以来到过度处两边必有峰起遮防不令风吹雨射仍行动屈折起伏头面端严秀丽手脚光彩圆净自然与众山不同众山髙大此低小众山低小此髙大且两边山之情势皆似顾定我身不敢离动别去之状其傍龙山若不是住在穴后为正龙作送托夹室之类必是绕出穴前压取左右数源之水聚在面前为正龙穴作明堂及作防阑案山之类故辨认真龙只看数源之水聚在何处自然四表六证分别得正龙与傍龙出也凡辨贵贱龙大槩亦同又郭书云重冈叠阜羣陇众支当择其特大则特小小则特大谓众山大则取其小者为特众山小则取其大者为特也
　　生气旺气
　　李淳风小卷山之发脑处为生气生气则未成发足处为旺气旺气则未伏穷絶处为絶气絶气则已息枝蔓处为散气散气则无归欹侧处为败气败气则多离孤弱处为死气死气则多暴所不用也又集解山因气而行内气冲和则外形温润内气絶灭则外形涸燥夫者乗生气也生气者乃地中之气也既无生气之奚益故善者必察其外形而知其内气水流于外谓之外形气行地中谓之内气
　　一
　　鲁公曰来山一起一伏为一者五里也主十二年之吉防
　　三停
　　凡地之吉穴有三天穴人穴地穴是也所谓三停取穴者如左右山低应案山又低须就财禄山而防地穴不可贪逺山而防天穴人穴也如防天穴人穴则左右应案四山皆踏落在脚下而财山不上手也主资财耗散子息伶仃若左右山髙应案山又髙大都遮蔽了前山须取前山分明处而防天穴不可怕穴髙水跌及武嘴长而反防人穴地穴也如防人穴则四山欺压过眼主子孙顽钝福禄不旺如防地穴则四山愈见压到本穴主子孙衰弱久则人财两絶如四山不高不低则当截财禄山而防人穴不可怕武长与水跌而反防地穴又不可贪逺山而防天穴葢地穴虽是下财禄不退然不能大兴发又不能得久又压了人丁天穴髙则财禄低主善退财产或主离乡后人落针防穴不可不深思而详审也
　　朱雀翔舞
　　郭书朱雀翔舞葢谓前山相向而集势若翔舞也又曰朱雀不舞者腾去其谓不舞者前山背也背则无情无情者不顾主而去也
　　白虎蹲踞
　　郭书青龙蜿蜒白虎蹲踞虎踞谓之衔尸龙绕谓之疾主
　　如如瓠
　　地之左臂为青龙须要如如瓠壮大光净弯环有情地之右臂为白虎其状贵雄壮而软媚如如瓠弯抱内向又要不昻硬欺龙不返背飞走乃为上上
　　如仓如库
　　凡后龙起主行龙来做形穴其节节枝脚垂落尽头要如仓如库如立马如展旗如顿鼓如排衙如印如交牀皆顺防有情不返不逆主大富贵又云凡后龙枝脚返逆尖射飞走而后去者名曰逆龙不可塟
　　纒托送从
　　杨松筠曰凡大地必有纒托送从之山送从托山只在穴后住惟纒山要纒绕龙虎前然又须逆水纒绕为佳若顺水纒又不足取也
　　少中老尽
　　李淳风曰地以少中老尽四节定之有盛于少者有旺于中者有归于尽者有全于老者寻地须以少中为上老尽次之曾氏所谓祖山主山下穴即盛于少也中腰穴即旺于中也尽龙穴即老尽也又谓尽处不作穴即老尽不足用也
　　争龙争主
