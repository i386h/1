<!-- { "loadSidebar": true } -->
　　唐文宗曰牛僧孺可为大夫郑覃曰顷为中丞未尝搏击恐无风望上曰鸾凤与鹰隼事异
　　多所驳异
　　唐窦参为中丞举劾无所回忌徳宗数召见与语天下大事或决大议帝深器之然多与宰相驳异
　　孔纬嫉恶
　　唐孔纬为中丞器志方雅嫉恶如仇既緫权纲中外不绳而肃
　　余庆下人
　　唐郑余庆迁御史中丞务谦谨下人常引御史坐与论议
　　屈附林甫
　　初唐宗以杨慎矜知御史中丞事时李林甫専权公卿之进有不出其门者必以罪去之慎矜固辞不受至是林甫以慎矜屈附于已复以为中丞
　　急弹安石
　　宋熙宁中王安石初拜防政吕献可任御史中丞将入对而翰林学士司马温公侍讲迩英亦将趋资善堂以俟宣召相遇于涂温公密问曰今日请对欲言何事献可举手曰袖中弹文乃新防也温公愕然曰奈何论之献可曰王安石虽有时名然好执偏见不通物情置之政府天下必受其弊此乃腹心之疾顾可缓邪未防安石变法百姓骚然温公退居洛阳每曰吕献可之先见予所不及献可诲字端之孙也
　　兼判户部
　　唐大中三年中丞魏謩兼判户部謩奏曰御史台纪纲之地不宜与泉货吏杂处乞罢综戸部事从之
　　不就翰林
　　宋宰相吕頥浩専恣中丞赵鼎论之迁鼎翰林学士鼎引司马光故事以不习骈骊不就迁吏部尚书复辞章十数上頥浩罢鼎即岀视中丞事
　　延英目送
　　唐武元衡为中丞延英殿对罢徳宗日送之曰真宰相也持平无私纲条悉举
　　延和面论
　　宋苏辙为中丞时元丰旧党分布中外多起谗邪以摇撼在朝吕微仲刘莘老遂欲引用其党以平旧怨谓之调停辙于延和面论其非退以劄子进入宣仁皇后命宰执于前读之仍谕之曰苏辙疑吾君臣兼用邪正言极中理自此防用邪正之説衰矣
　　崔暹坠刺
　　纲目魏自正光以后在位多贪汚高欢启以宋逰道为御史中尉北齐王高澄请以崔暹为之以宋逰道为尚书左丞谓曰卿一人处南台一人处北省当使天下肃然澄与诸公出之东山遇暹于道前驱为赤棒所击澄回马避之尚书令司马子如太师咸阳王垣贪黩暹弹之削其官爵及高澄纳琅琊公主意暹必諌暹入谘事不复假以顔色居三日暹懐刺坠于前澄问何为暹竦然曰未得通公主澄大悦把暹臂入见崔季舒闻之语人曰崔暹常忿吾佞及其自作乃过于吾
　　拱辰引裾
　　宋仁宗召夏竦为枢宻副使諌官欧阳修等交章论其在陜西畏懦不肯尽力兼之挟诈任数奸邪倾险中丞王拱辰亦言竦经略西师无功而归今置诸二府何以励世因极论之帝未省遽起拱辰前引帝裾毕其説前后十八疏帝乃悟诏竦归镇拜杜衍为枢密使
　　诋诃纷然
　　唐李绅为中丞宰相李逢吉忌其刚乃以韩愈为京兆尹兼御史大夫免台防以激绅后果不相下诋诃纷然遂两罢之
　　封识宛然
　　宋太祖闻中丞刘温叟清介遣吏以钱五百千赐之温叟受之封于西舍次年重午送角黍纨扇所遣吏即前送钱者见西舍封识宛然
　　驱迫坠沟
　　梁王僧孺防贫母鬻纱布携僧孺至市遇中丞卤簿驱迫坠沟中及僧孺拜中丞悲感不自胜
　　传呼过关
　　宋御史中丞刘温叟好古执礼一日晚过明徳门西关前宋太祖方与黄门数人登楼温叟知之令传呼依常而过翌日请对且言人主非时登楼则下必希望恩赏臣所以呵道而过欲示众以陛下非时不登楼也宋主善之
　　不辱吾笔
　　宋仁宗天圣五年以程琳为御史中丞宰相张知白最器琳当除命喜曰不辱吾笔琳谥文简知白谥文节
　　止呼其官
　　宋辛简肃公次膺除御史中丞纠弹不为苛察闻者知惧章疏一出天下韪之上方励精政事眷遇隆厚呼其官而不名
　　半嵗始授
　　宋御史中丞刘温叟卒有请除中丞者宋太祖曰必得纯厚如温叟者乃可命太子宾客边光范兼判御史台事居半嵗始授中丞其不轻任人如此
　　三月即真
　　唐舒元舆权知御史中丞防帝録囚元舆奏辩剖断详悉明审不三月即真然専附郑注注所恶者举绳逐之而宪长之职遂隳矣
　　法自贵始
　　宋韩康肃公绛权御史中丞孙沔吕溱等守藩犯法从官聨章请贯其罪公曰法自贵者始更相救援则公道废矣遂并劾之
　　言必先白
　　归田録御史台故事三院御史言事必先白中丞自刘子仪为中丞始榜台中言今后御史有言不须先白中丞遂以为例
　　乞立根本
　　宋仁宗嘉祐中以包拯为中丞拯言东宫虚位日久天下以为忧夫万物皆有根本太子者天下之根本也根本不立祸孰大焉帝曰卿欲立谁拯曰臣非才备位所以乞豫建太子者为宗庙万世计耳陛下问臣欲立谁是疑臣也臣年七十且无子非邀后福者帝喜曰徐当议之
　　不求福报
　　宋孝宗淳熈中以黄治为御史中丞治为人质直端重有大臣体尝言居家不欺亲仕不欺君仰不欺天俯不欺人幽不欺鬼神何用求福报哉
　　执囊
　　梁官制中丞给威仪十人其八人武冠绛鞲执青仪囊在前
　　横挺
　　东轩笔録御史台有阍吏台中四十年声喏之时每以所执之挺待中丞贤否贤则横其挺不贤则直其挺凡为中丞惟恐其直时范讽为中丞一日视其挺直问曰尔挺忽直岂我之失邪吏曰昨日中丞召客谕庖人造食指挥者数四又教戒之数四大凡役人者当授人以法观其成何俟喋喋之繁若此使宰天下如此不亦劳乎某心鄙之不自觉其杖之直也范大笑惭明日视之挺复横矣
　　岂求相识
　　宋孙抃为御史中丞荐唐介吴中复为御史或问曰君未与二人识面而遽荐之何也答曰昔人耻为呈身御史今岂求识面台官也后二人皆以风力称于天下
　　须选老成
　　宋仁宗尝言中丞纪纲之首须选老成者为之朕弄印久矣无如吾同姓命赵槩为之
　　丰稷读传
　　宋丰稷为中丞宦官寖盛稷懐唐书上殿为读仇士良传数行上曰已谕之矣稷伪不闻读毕
　　张咏献文
　　言行録张咏为御史中丞真宗曰卿平生著述防多可进来公遂以所着进上阅于龙图阁未竟命赐坐且曰今日暑甚令黄门于御几取常执红绡金龙扇赐公曰美今日献文事













　　山堂肆考卷六十二
<子部,类书类,山堂肆考>
　　钦定四库全书
　　山堂肆考卷六十三　　　明　彭大翼　撰臣职
　　侍御史
　　歴代沿革周制御史在殿柱之间故谓之柱下史秦改为侍御史汉因秦制置侍御史十五员受公卿奏事唐以侍御史分掌公廨推弹宋以知杂御史为侍御史言事官为殿中侍御史六察官为监察御史旧以中丞兼检理使殿中侍御史兼左右巡使监察御史兼监察使至是使名悉罢之
　　掌令
　　周礼天官御史掌邦国都鄙及万民之治令以賛冢宰
　　治书
　　汉宣帝幸宣室斋居决事令侍御史二人治书治书御史始此又唐孙伏伽为治书侍御史先被内旨而制未出归卧其家无喜色顷之舆吏至门子弟惊白伏伽徐起见之时称雅量
　　铁冠
　　汉官仪侍御史周官也为柱下史冠法冠一名柱后以鐡为柱言其审固不挠常清峻也又御史冠獬豸冠獬豸神羊此兽主触不直楚王获之以为冠秦灭楚以其冠赐执法近臣服之
　　绣衣
　　汉武帝所制御史有绣衣直指岀讨奸猾治大狱
　　劾奏霍光
　　汉严延年迁侍御史时霍光废昌邑王立宣帝延年劾奏霍光专废立无人臣礼奏虽寝朝廷肃然敬惮之
　　请收梁冀
　　东汉陈翔拜侍御史元日朝贺大将军梁冀威仪不整翔奏请收冀理其罪时人奇之
　　横劒当车
　　东汉种暠顺帝时为侍御史监护太子于承光宫中常侍髙梵受勅迎太子不赍诏书太子太傅杜乔疑而不决暠乃横劒当车曰太子国之储副常侍无一尺诏书安知非挟奸耶梵不敢争驰还奏之诏报太子乃得去乔退而叹息嘉暠临事不惑
　　持防勅门
　　陈夀耆旧传杨仁字文义明帝引见问当代政治之事仁对上大奇之拜仁侍御史明帝崩是时诸马贵盛各争入宫仁披甲持防遮勅宫门不令得入
　　乘骢
　　东汉桓典字公雅荣之曽孙灵帝拜为侍御史是时宦官乱政典执法无所回避常乘骢马京师语曰行行且止避骢马御史
　　悬豹
　　见舆卫
　　轫轮
　　见总諌官
　　执囊
　　南史何思澄为治书侍御史晋宋以来此职甚轻梁天监初始重其选车前依尚书二丞给三驺执盛印青囊
　　写幽州图
　　东汉李恂拜侍御史持节使幽州宣布恩泽慰抚北狄所过皆图冩山川屯田聚落百余卷悉封奏肃宗嘉之
　　陈辽东状
　　唐贾言忠为侍御史奉使辽东还高宗问以军事言忠画其山川地势且陈辽东可平之状
　　讼言楚狱之寃
　　东汉明帝永平中楚王英与方士造作图书有逆谋废徙丹阳自杀是时穷治楚狱相连系者尚数千人侍御史寒朗心伤其寃上言讼之帝意解诏遣朗岀后二日自幸洛阳狱録囚徒理出千余人时天旱即雨按朗字伯奇尝举孝亷为济隂令
　　奏正唐室之号
　　张柬之既迁则天于上阳宫中宗犹以皇太子监国告武氏之庙侍御史崔潭奏曰方今国命初复正其徽号自当称唐以顺万姓之心奈何告武氏庙哉宜毁此庙复唐鸿业中宗深纳之
　　名望素髙
　　三国吴志杨廷式强正忠直名望素髙及为宪台人皆属望
　　风力愈劲
　　宋王素字仲仪諡敏懿既升台风力愈劲尝与同列奏事上前事有不合众皆引去公方论列是非必俟得旨乃退帝曰真御史也议者目为独击鹘
　　皁雕
　　唐王志愔为侍御史执法刚正百僚畏惮时人呼为皁雕御史言其顾瞻人吏如雕鹗之视燕雀也
　　白兎
　　唐王义衡水人素无行嗣圣中迁侍御史义初贱时求傍舍瓜不与及为御史乃腾文言园有白兎令县集众捕逐畦瓜蹂践立尽内史李昭徳曰昔闻苍鹰狱吏今见白兎御史
　　风霜任
　　通典御史为风霜之任纠弹不法百僚震恐
　　耳目官
　　唐王申伯御史制御史吾耳目官非清明劲正不偏不挠者安可使辨淑慝振纪纲广吾聪明哉
　　贞栢
　　续通典御史台御史防前有两株栢唐总章中李元同张仁祎为侍御史所植也杜易简为之賛曰爰有贞栢徙植清台麝条霜劲蚕叶风开始逢鹊喜终见乌来
　　脆梨
　　唐贾言忠撰御史本草以里行及试员外为合口椒最有毒监察为开口椒毒微歇殿中为萝卜亦曰生姜虽辛辣而不为患侍御史为脆梨渐入佳味又侯味虚着百官本草题御史大热有毒主除邪疾杜奸回振寃滞攻贪浊服之长精神
　　设榻
　　通典侍御史号台端他人称曰端公其知杂事者谓之杂端最为雄剧食座之南横设一榻谓之南牀例不岀累月迁登南省故号为南牀百日或以南牀为痴牀言其倨傲如痴也殿中监察皆不得坐
　　哄堂
　　侍御史凡上堂絶言笑有不忍者杂端大笑则阖座皆笑谓之哄堂哄堂不罚
　　陪直
　　御史初入台陪直二十五日为伏豹直取不岀之义御史立处为班心故东坡次御史张舜民诗班心突兀见长身
　　辱台
　　御史初入台吏人防拜黙黙而退谓之鬼防宋制御史入台满十旬无章疏者有辱台之罚
　　惊落胆
