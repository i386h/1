<!-- { "loadSidebar": true } -->
　　宋司马温公行状李玮尚兖国公主主以骄恣闻不安于李氏诏玮出知衞州公主入居禁中而玮母杨归其兄璋散遣其家人温公言陛下追念母家使玮尚公主今乃母子离析家事流落陛下独无雨露之恩凄恻之心乎玮既责降公主亦不得无罪上感悟诏公主降封沂国待李氏恩礼不衰

　　山堂肆考卷四十一
　　钦定四库全书卷
　　山堂肆考卷四十二　　　明　彭大翼　撰臣职
　　三公
　　厯代沿革太师太傅太保古官也自周成王立太师太傅太保为三公少师少傅少保为三孤以贰之始有定制周礼有六卿无三公周公以冡宰兼太师则三公止为兼官而未尝有专职秦不师古以丞相御史大夫太尉为三公汉袭秦旧至哀平间以太司马大司徒大司空为三公复置太师太傅太保始尊师傅位在三公上谓之上公后汉魏晋江左俱因之后周依周礼改为三公隋氏又为三师李唐因之宋初无所改政和二年诏云古无三师之称合依三代为三公官不必备惟其人为真相之任若降三公即为宰相靖康末诏依元丰故事以仆射为宰相三官止为阶官不复与三省之政大元依汉唐旧制以太师太傅太保为三师太尉司徒司空为三公
　　经邦
　　周书兹惟三公论道经邦燮理阴阳官不必备惟其人
　　平国
　　唐百官志三公佐天子平邦国理阴阳无所不綂
　　具瞻
　　诗小雅维石岩岩赫赫师尹民具尔瞻晋荀朂曰三公具瞻所归不可用非其人
　　叅听
　　礼王制大司宼以狱之成告于王王命三公叅听之三公以狱之成告于王王三又然后制刑
　　八命
　　春官典命上之三公八命及其出封皆加一等又礼王制制三公一命卷若有加则赐也不过九命注云制者言三公命服之制也命数止于九天子之三公八命着鷩冕若加一命则为上公与王者之后同而着衮冕故云一命卷若为三公而有加衮者是出于特恩之赐非例当然故云若有加则赐也人臣无过九命者唐杨巨源诗道协陶钧力恩回日月光一言归社稷九命备圭璋
　　三阶
　　汉东方朔对武帝曰愿陈泰阶六符应劭注泰阶六符经泰阶者天之三阶也上阶为天子中阶为诸侯下阶为士庶人中阶上星为诸侯三公下星为卿大夫三阶平则阴阳和风雨时天下大安
　　法三光
　　韩非子曰三公象鼎足也数三者法三光也
　　调七政
　　汉天文志杓南三星及魁第一星西三星皆曰三公主宣徳化调七政和阴阳之官也
　　备员
　　东汉光武虽置三公事归台阁三公之职备员而已
　　奉职
　　东汉章帝永平六年王雒山出寳鼎诏曰易曰鼎象三公岂公卿奉职得理耶其赐三公帛
　　衮衣绣裳
　　诗豳风我觏之子衮衣绣裳注云王迎周公当以上公之服往见之
　　金章紫绶
　　齐职仪三师品第一金章紫绶进贤三梁冠绛朝服又春官宗伯以玉作六瑞以等邦国王执镇圭公执桓圭侯执信圭伯执躬圭子执谷璧男执蒲璧按圭制下方上员取象天地内有孔谓之好好有玉谓之肉肉倍好为璧好倍肉为环
　　王者下舆
　　东汉安帝朝陈忠上防曰三公称曰冡宰王者改容而礼在舆为下御坐为起入则叅对而议政事出则监察而量是非
　　中书读策
　　唐张延赏奏故事册拜三公中书令读策侍中奉礼如阙即以宰相摄之
　　调训五品
　　东汉陈忠荐刘恺曰三公者上则台阶下象山岳股肱元首鼎足居职协和阴阳调训五品
　　师范一人
　　齐职仪三师者师范一人仪刑四海冠冕百辟从容论道自非勲崇徳重无以居之
　　责吏事
　　汉光武方以吏事责三公故功臣不用注云太尉公掌四方兵事司徒公掌人民孝悌谦让事司空公掌水土营城邑浚沟洫修坟坊事此所谓吏事责三公也
　　举谣言
　　东汉蔡邕上疏五年制书令三公举谣言是时奉公者欣然得志又汉官仪三公听察长吏臧否人所疾苦条奏之是为举谣言也
　　饰诈
　　汉汲黯曰公孙位三公俸禄甚多然为布被此诈也上问谢曰有之夫以三公为布被诚饰诈以钓名
　　纠非
　　东汉章帝诏春秋之义以贵礼贱自今三公竝宜明纠非法宣振国威
　　大儒
　　荀子儒效篇大儒故天子三公也又君道篇上贤使之为三公
　　元老
　　王隐晋书王祥拜太保制曰耆艾元老髙行清粹朕所毗倚以崇道化
　　道问喘牛
　　汉丙吉出逢羣鬭者死伤横道吉过之不问前逢人逐牛牛喘吐舌使骑问逐牛行几里矣掾吏谓前后失问吉曰民鬬伤京兆尹职当禁捕宰相不亲小事非当于道路问也方春牛喘此时气节恐有所伤三公典调阴阳职当忧是以问之掾吏乃服以吉为知大体
　　门施行马
　　汉魏三公门施行马注云礼掌舎设梐枑杜子春云梐枑行马也所以断人出入枑者交互其木以为遮阑也魏以杨彪为光禄大夫又令门施行马以优崇之
　　杨震四世
　　汉农杨寳生震震生秉秉生赐赐生彪四世为三公又袁宏至绍四世五公
　　赵熹三叶
　　东观汉记诏曰行太尉事赵熹三叶在位为国元老其以熹为太傅熹时年八十继母在堂口不言老
　　名冠天下
　　汉光武即位诏前宻令卓茂名冠天下当受重赏今以茂为太傅封褒徳侯赐几杖车马
　　志清本朝
　　东汉灵帝以陈蕃为太傅与胡广叅録尚书事志欲芟夷阉宦以清本朝
　　秩称万石
　　百官表汉制三公号称万石又六典注梁制十八班班尊者为贵上公班第十八秩万石
　　府有三门
　　隋百官志三公府三门当中开黄阁设内屏职官分纪陈旧制三公黄阁防事置鸱尾后主时萧摩诃以功授侍中骠骑大将军特诏摩诃开阁门施行马防事寝堂竝置鸱尾
　　道术通明
　　汉官仪太师孔光道术通明宜居四辅训导帝躬
　　事体练达
　　东汉胡广为太傅年八十四练达事体明解朝章虽无謇直之风屡有补阙之益在公台二十余年礼任甚优一履司空再作司徒三登太尉又为太傅其所辟命皆天下之士与故吏陈蕃李咸竝为三司蕃等每朝命尝称疾以逊广
　　履行髙洁
　　晋郑冲抗表致仕诏曰太傅韬徳深邃履行髙洁可谓朝之隽老屡以年髙告退宜听其所执以寿光公就第几杖不朝
　　接物谦抑
　　宋文彦博位将相者五十余年徧厯公孤两以太师致仕虽位貌隆重而平居接物谦抑尊徳乐善如恐不及
　　赠佩刀
　　晋王祥徐州刺史吕防辟为别驾防有佩刀相者以为三公可服此刀防以祥有台辅之望故相赠后祥果为太保祥临薨以刀授弟览曰汝后必兴足称此刀览后厯世多贤才兴于江左
　　赐几杖
　　南史宋废帝加沈庆之几杖给三望车庆之每朝贺乗犊鼻无幰车履行田园无人从行遇之者不知为三公也庆之尝曰我每游履田园有人时与马成三无人时与马成二今乗此车安所之乎及所赐几杖竝固让不受
　　名应图箓
　　汉光武尤信防言以王梁孙成名应图箓越登槐鼎之任
　　职典天地
　　晋魏瓘奏三公职典天地宗掌人物国之大事取义于此
　　父子同居
　　晋司马望安平王孚之长子咸熙中位司徒入晋封义阳王迁太傅兼大司马时孚已为太宰父子同居上公位百代以来未之有也
　　兄弟竝登
　　三十国春秋卞粹以清辨闻于时兄弟六人竝登三公世称六龙
　　黒头三公
　　晋诸葛恢为临沂令名亚王导庾亮谓曰明府当作黒头三公
　　折臂三公
　　见坟墓
　　落水三公
　　南史宋司徒禇渊因送湖州刺史王僧防阁道坏坠水仆射王俭惊跳下车谢超宗恃才使气多凌忽抚掌大笑曰落水三公堕车仆射渊出水沾湿狼藉超宗先在僧防舫中大声曰有天道焉有地道焉天所不容地所不受投畀河伯河伯不受渊大怒曰寒士不逊超宗曰我不卖袁刘得富贵焉能免寒士
　　平世三公
　　南宋蔡廓字子度宋武帝以其正直补御史中丞多所纠正帝常云蔡廓可为平世三公
　　钟繇膝疾
　　魏太傅钟繇有膝疾拜起不便每朝见使载车舆虎贲舁上殿就坐是后三公有疾遂为故事
　　陶侃手文
　　异苑晋陶侃左手有文直达中指至横文上节便絶占者以为此文若通位无极侃以针挑令彻血流弹壁上仍作公字以纸裛之公字愈明
　　乗舆上殿
　　晋何曾为太傅乞逊位诏令每朝防劎履乗舆上殿如汉相国萧何魏太傅钟繇故事
　　乗马出游
　　晋王戎位虽总鼎司而委事僚采间乗小马从便门出游见者不知其为三公也
　　开徳宣符
　　晋天文志天文上三台六星两两而居起文昌抵太微一曰天柱三公之位也在人曰三公在天曰三台开徳宣符也
　　昭徳塞违
　　晋天文志三台六星西近文昌二星曰上台为司命次二星曰中台为司中东二星曰下台为司禄所以昭徳塞违也又周礼大宗伯防上台司命为太尉中台司中为司徒下台司禄为司空故后汉郎顗传三公上应台阶下同元首
　　闻车马声
　　晋魏舒未达时诣野王止宿主人妻夜产俄而闻车马之声相问寝者谁曰魏公舒自知当为公矣其后果为司徒
　　备金石乐
　　晋成帝临轩遣使拜太傅太尉司徒仪注大乐宿悬于殿庭门下奏非祭祀宴享则无设乐之制太常蔡谟议曰凡敬其事则备其礼礼备则有乐今大拜辅相临轩遣使宜有金石之乐从之
　　咨大事
　　职官分纪魏初三公无事希预朝政髙柔上防曰古者刑政有疑辄议于槐棘之下自今以后朝有疑议及刑狱大事宜数以咨访三公三公朝朔望之日可特延入讲论得失文帝嘉纳焉
　　设小防
　　分纪前代三公策拜皆设小防所以崇宰辅之制自魏末以后废格不行至石鉴拜司徒有诏令设防遂以为常
　　多有谏诤
　　东汉邓彪在位清白为百僚式和帝即位拜太傅多有谏诤
　　不理威仪
　　达奚武贱时好华丽及居太傅不理威仪行常单马门不施防常昼掩一扇或谓公位冠羣后功名盖代出入仪衞不称具瞻何轻率如是武曰天下未平恩徳未报安所事威仪乎言者慙而退
　　食不兼味
　　长孙道生拜司空加侍中性忠厚防谨衣不华饰食不兼味一熊皮障泥十年不易时人比之晏婴
　　饭惟脱粟
　　汉纪荀爽为三公食不过一肉脱粟饭
　　明允笃诚
　　晋起居注太保衞瓘明允笃诚有匪躬之志其给千兵骑百人
　　康宁福寿
　　宋张齐贤四践两府九居八座以三公就第康宁福寿世罕其比
　　梦松
　　呉嗣主传注丁固梦松生腹上谓人曰松字十八公也后十八岁吾其为公乎卒如梦焉
　　植槐
　　宋王文正公旦沈黙好学父祐器之常曰此儿异日必为三公因手植三槐于庭以为识
　　尊宠如賔
　　东汉明帝以邓禹先帝元勲拜为太傅每进见必令东向注云臣当北面尊之如宾故令东向
　　间退谢客
　　宋绍兴十一年韩世忠以太傅奉朝请秦桧方主和议世忠乃求间退杜门谢客
　　诏给帷服
　　东汉张禹拜太傅录尚书事刘苍以殇帝防冲欲令重臣居禁内乃诏禹舎宫中给帷帐牀褥太官朝夕进食五日归府每朝賛与三公絶席
　　赍赐器币
　　防要宋淳化二年帝遣右正言张康赍太师赵普生辰器币鞍马就西京赐之故事非同平章无生辰国信之例上以普勲旧故特异其礼
　　兼领六卿
