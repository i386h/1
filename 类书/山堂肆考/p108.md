<!-- { "loadSidebar": true } -->
　　唐阳峤为国子祭酒引用尹知章范行恭赵黙为学官皆名儒之冠
　　敦请处士
　　言行录吕正献公公着为祭酒所举学官如王回吴政姜潜张载皆一世大儒王存顾临为元祐名臣常秩吴申黄履朱临盛侨亦显于世处士陈頥隠居不仕公命博士即其家敦请以为太学正頥固辞公即命驾过之
　　言折贾充
　　晋武帝泰始八年免国子祭酒庾纯官寻复用之贾充与朝士宴庾纯与充争言充曰父老不归养卿为无天地纯曰髙贵乡公何在充慙上表解职纯亦自劾仍下五府正其臧否石苞以纯荣宦忘亲当除名齐王攸以纯于礼律未有违者诏复以纯为祭酒
　　疏救汝愚
　　宋宁宗时贾似道窜赵汝愚于永州祭酒李祥等连疏救争俱被斥
　　末年举昙济
　　吴均齐春秋王备为国子祭酒讲孝经末年举谢昙济自代
　　到处説项斯
　　杨祭酒玚公心爱才常知江表之士项斯赠诗曰几度见诗诗总好及观标格过于诗平生不会藏人善到处逢人説项斯
　　以宰相领
　　唐文宗时郑覃以宰相领祭酒
　　以黄门拜
　　后周卢诞本名恭祖拜给事黄门侍郎魏帝诏曰经师易得人师难求朕诸儿渐长欲命卿为师于是以诞为学府词宗勑晋王以下皆拜之于帝前因赐名诞拜国子祭酒
　　终身愿为
　　宋书丘灵鞠领东观祭酒曰人居官愿速迁使我为祭酒终身不恨也
　　歴朝所贵
　　后唐天成中祭酒员阙中书奏祭酒之资歴朝所贵望令宰臣兼祭酒崔协兼判
　　皆推汪澥
　　宋汪澥自布衣为国子学正又为司业祭酒官以儒名者三十年时论皆推之
　　无逾杨时
　　宋杨时字中立兼国子祭酒先是呉敏乞用时以靖太学至是时以召对上言诸生伏阙纷纷欲忠于朝廷耳本无他意但择老成者为之贰长即定矣上喜曰此无逾卿者乃亟命时时至太学召诸生慰劳焉
　　为师儒首
　　宋官制崇宁中立辟雍置大司成一员为师儒者总辟雍太学之政令位在诸曹侍郎之上
　　眞圣人后
　　元世祖至元十九年以宋衍国公孔洙为国子祭酒自宋南渡初其四十八代孙端友子玠寓衢州帝既平宋议所立或言孔氏子孙寓衢者乃其宗子召洙赴阙洙逊于居曲阜者帝曰宁违荣而不违亲眞圣人后也遂命为国子祭酒
　　国子司业
　　歴代沿革隋炀帝大业三年国子监初置司业一人唐置司业二人从四品副贰祭酒同判监事龙朔二年改少司成咸亨初复旧凡祭酒司业皆师儒之官非其人不居宋有同判监事同管勾监事以带职朝官充元丰正名置司业掌三学之教法政令隆兴中司业不与祭酒并除乾道七年孝宗曰司业乃祭酒之贰并置何妨于是始并置
　　窦牟恺悌
　　韩退之作窦公司业墓志铭公讳牟善为文尤长于诗孝爱谨厚举进士登第其教诲于学也严而有礼扶善遏过明上下之分以躬先之恂恂恺悌得师之道
　　张籍狷直
　　唐张籍乌江人官至国子司业性狷直不容于物是时韩愈以文衡轻重天下士而籍为愈客且荐于朝自是名播人口一时贤才争与之游
　　独歌蟋蟀
　　唐中宗景龙中郭山恽为国子司业上与近臣宴集令各效伎艺以为乐山恽独歌鹿鸣蟋蟀明日赐山恽敇嘉美之
　　不奏芝草
　　黄简肃公中行状公为司业时芝草生武成庙官吏请以闻公不答官吏阴画以闻宰相召长贰诘之曰治世之瑞抑而不奏何耶祭酒周公管未对公指其画曰治世何用此为周退谓人曰黄公之言精切简当惜不使为諌诤官也
　　刋定仪注
　　唐韦叔夏迁成均司业久视元年制自今有司所脩仪注并委叔夏刋定
　　讲求治体
　　宋施师防字圣与公之为司业也诸生固已仰服公日上堂延见诸生勉之学古且务讲求治乱之体士论归之
　　诸生请留
　　唐阳城字亢宗为国子司业直言得罪贬道州刺史诸生何蕃季偿等贰百人顿首阙下请留城栁子厚与太学诸生书阳公有博厚恢之德能并容善伪来者不拒而论者以为阳公过于纳汚无人师之道是大不然
　　诸生相庆
　　宋陈埙史弥逺之甥绍定中为太常博士上疏乞去君侧之蛊媚以正主德从天下之公论以新庶政盖指贾贵妃及弥逺也至理宗嘉熈四年为国子司业诸生相庆以为得师论者以中兴国学未有也
　　张叅冩经
　　唐张叅为国子司业年老尝手冩九经以为读书不如冩书
　　太宝进书
　　宋王太宝字元龟知袁州暇日寻理旧所著述得周易证义十卷毛诗国风证义六卷表进之上谓宰相曰王太宝所进书深得经旨其以为国子司业兼崇政殿説书赐五品服
　　诗训后进
　　韩愈送杨巨源序国子司业杨君巨源方以能诗训后进一旦以年满七十亦白丞相去归其乡
　　劄辨伪学
　　宋宁宗时右正言刘德秀乞禁伪学由是博士孙元卿等皆罢司业汪逵入劄子辨之德秀以为狂言亦被斥
　　文体敝壊
　　宋龚原少师王安石安石改学校法尝引原自助及原为司业遂请以安石所撰字説及王雱论语孟子义刋板传学者故学校之文靡然从之其敝壊自原始
　　学问渊深
　　宋髙闶字抑崇靳县人绍兴元年进士后除礼部侍郎秦桧疑之出知筠州髙宗召为国子监司业谕之曰太学复兴欲得学问渊深德行纯正者为师表故以命卿
　　国子监丞
　　歴代沿革隋置国子丞三人唐一人掌判监事凡六学生每嵗有业成上于监者以其业与司业祭酒试之登第者白祭酒上于尚书礼部
　　掌出纳
　　宋景祐二年孙祖德请于直讲京官内差一员充监丞掌钱谷出纳之事
　　参政令
　　初寮除胡端平制设属成均参厘政令庶事之务惟丞是司
　　彯缨
　　唐张燕公徙国子丞制东朝束带银榜増辉西序彯缨环林益润
　　纠局
　　唐王履贞丞防连理树赋学为教原丞为纠局生于学者表王化之大同植于防者知官政之无曲
　　上书
　　言行录赵忠简公鼎为相国子监丞张戒上书几八千言自谓恐忤圣意上谓宰执曰朕熟览之其忧国爱君之心诚可嘉朕将大开言路以防壅蔽欲赏之沈与求曰陛下如此何患不闻尽言
　　奉职
　　白六帖当文治之朝奉成均之职
　　国子博士　【附直讲助教学録学正主簿】
　　博士秦官也汉因之晋咸宁初置国子博士一人取履行清淳通明典义者为之隋省国子博士大业中复置唐増置五人宋初无国子博士有直讲八人大观元年薛昻乞置国子博士四员国子正录各二员与太学官分掌教导
　　端委佩玉
　　晋中兴书博士之职端委佩玉朝廷大典必询度之
　　戒属励徒
　　唐皮日休移成均博士书西域氏之教其徒日以讲习决释其法为事吾之视太学又足为西域氏之羞矣奚不日戒其属月励其徒年持六籍日决百代俾诸生于圣典洞知大晓乎
　　筑舘
　　唐郑防郑州人宗爱其才为筑广文馆以防为博士防以不知广文曹司何在诉于宰相宰相曰上置广文馆以居贤者令后世言广文博士自君始不亦可乎防乃就职杜甫赠以诗诸公衮衮登台省广文先生官独冷甲第纷纷厌梁肉广文先生饭不足
　　扫门
　　熊安生字植之初仕北齐为国子博士周武帝入邺安生遂令扫门家人怪而问之安生曰周帝重道尊儒必将见我矣俄而帝幸其第诏不听拜亲执其手引与同坐谓曰朕何如武王安生曰武王伐纣悬首白旗陛下平齐兵不血刃愚谓圣略为优矣帝大悦赐帛三百疋米三百石宅一区并赐象笏及九环金带又周帝尝使尹公正问周礼所疑安生一一演説公正嗟服
　　负讥招刺
　　皮日休与博士书足下由文阃为诸生之蓍作后来之绵蕝得不思居其位者不愧其道处于职者不堕其业乎否则市大易负乗之讥招诗人伐檀之刺矣
　　号寒啼饥
　　韩愈再为四门博士才髙数诎官又下迁乃作进学解以自谕博士三年冗不见治命与仇谋取败几时冬暖而儿号寒年登而妻啼饥头童齿豁竟死何禆不知虑此而反教人为
　　德行文词
　　唐归崇敬请德行纯洁文词雅正形容庄重可为师表者委四品以上各举所知在外敦遣为博士学生朝晡请益师二时堂上训授道义以文行忠信孝弟睦友月省日试时考嵗贡以生徒及第多少为博士考课
　　贤良方正
　　宋秦观字少游元祐初苏轼以贤良方正荐于朝除太学博士
　　淹识羣书
　　唐谷律那贞观中累迁国子博士淹识羣书禇遂良称为九经库
　　博通九经
　　宋处士王昭素博通九经着易论三十三卷太祖徴为国子博士令讲乾卦九五飞龙在天则敛容曰此正当陛下今日之事因示讽諌太祖大悦又问治世养民之术昭素曰治世莫若爱民养身莫若寡欲太祖爱其言书于屏几
　　发毛诗题
　　唐盖文懿公为博士尝开讲发毛诗题公卿更相问难公发风雅甚得人致敬按文懿盖文逹谥也
　　讲周易卦
　　宋李觉字仲明迁国子博士太宗幸国子监诏觉讲易泰卦觉因述天地感通君臣相应之旨太宗甚悦改判国子监又权邦彦字朝美为博士徽宗幸学设幄堂上恩锡有差延见诸生命公讲下武诗言明理畅
　　疏留张栻
　　宋杨万里召为国子博士上疏乞留左司员外郎张栻黜军监韩玉玉罢由是名重朝廷
　　论留汝愚
　　宋宁宗初即位韩侂胄用事谋罢右丞相赵汝愚知临安府徐谊与国子博士杨简抗论留之右正言李沐尝有怨于汝愚劾谊等为党皆斥之
　　教养学徒　【已下直讲】
　　宋仁宗皇祐四年以胡瑗为国子监直讲瑗既居太学其徒至不能容取旁官舍处之礼部得士瑗弟子十常居四五随才髙下喜自脩饬衣服容止往往相类人遇之不问可知为瑗弟子也时与孙明复同为直讲复教养生徒不及瑗而治经过之然二人论见多不合常相避不见
　　歌诵圣德
　　宋庆厯中国子监直讲石介笃学尚志乐善嫉恶会吕夷简罢相章得象晏殊贾昌朝韩琦范仲淹富弼同时执政而欧阳脩蔡襄王素余靖并为諌官夏竦既拜复夺之以杜衍代因大喜曰此盛德事也歌诵吾职其可已乎作庆厯圣德诗曰众贤之进如茅斯抜大奸之去如距斯脱其言大奸盖斥疎也诗且出孙明复闻之曰介祸始于此矣范仲淹亦谓韩琦曰为此鬼怪辈壊事也
　　讲禹谟
　　宋咸平元年崔頥正为国子直讲于后殿讲大禹谟赐五品服他日对辅臣曰頥正讲説甚精卿等更访经明行脩之人具名以闻
　　讲説命
　　言行录宋孙宣公奭与宋宗古为国子直讲太宗幸监命奭绯服讲説命
　　讲乾卦威福
　　庆厯五年上幸国子监命直讲孙明复讲易乾卦言王者当法乾元以揽威福汉元帝优游不断失干刚之道也上善之赐五品服
　　讲泰卦君臣
　　东都事畧冯元字道宗为国子直讲真宗召元讲易泰卦因推君道尊臣道卑上下交感所以能辅相天地裁成万物眞宗悦除直龙图阁
　　直气　【已下助教】
　　释无可赠敬睦助教诗禁掖人知连状荐国庠官满一家贫清仪都道蓬瀛客直气堪为諌诤臣
　　竒文
　　韩退之作薛君墓志君讳公达字大顺少气髙为文有气力务出于奇以不同世俗为主今天子脩太学宫用公卿言诏拜国子防教分教东都生
　　引于秘省
　　唐盖文懿公武德初歴国子助教髙祖引于秘书省教授王公之子
　　召以布衣
