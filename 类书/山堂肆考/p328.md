<!-- { "loadSidebar": true } -->
　　文中子门人薛收曰何为命也子曰稽之于天合之于人吉凶曲折无所逃乎非君子孰能知之
　　李广不侯
　　汉李广为人长猨臂文帝时为郞骑常侍从上射猎格杀猛兽帝曰惜李广不逢时令当高祖世万戸侯岂足道哉
　　吴育不相
　　宋陈执中免相仁宗问谁可代者执中举吴育上遂召赴阙防乾元殿赐宴偶醉坐睡忽惊顾拊牀呼其从者上愕然卽除西京留台育之不相命矣夫然晚有心疾亦难大用
　　数多蹇剥
　　唐魏元忠有善相者谓曰公当位极人臣然命数多蹇剥时有忧惧不足为虑但可当事便行闻言则应后元忠累遭谴责忆相者之言未尝少屈其志
　　会有隆替
　　宋刘昌言太宗时为起居郞善捭阖以迎主意未几以谏议知枢密院君臣之会隆替有限圣眷忽解曰昌言奏对皆操南音朕理会一字不得遂罢
　　不遇宣宗
　　唐宣宗微行遇温庭筠于逆旅温不识傲然诘之曰公非司马长史之流乎又曰得非文叅簿尉之类乎帝曰非也乃谪庭筠为方城尉
　　不遇宗
　　见诗
　　出门心痛
　　朝野佥载魏征为仆射有二典事之长叅时征方寝二人窻下平章一人曰我等官职总由此老翁一人曰总由天上征闻之作书固封遣由此老翁者送至侍郞处云与此人一好官其人不知出门心痛转凭由天上者送书明日引注由老翁者被放由天上者得留征问知其故叹曰官职禄料由天信不诬也
　　半道足伤
　　能改斋漫录宋仁宗御便殿有二近侍争辩声闻御前仁宗闻之对曰甲言贵贱在命乙言防贱在至尊帝黙然即以小金合各书数字藏于中曰先到者保奏给事有劳推恩封秘甚严先命乙携一往内东门司约及半道复命甲携一继往无何内东门司保奏甲推恩问之乃是乙至半道足跌伤甚莫能行甲遂先到
　　虚中星术
　　韩退之作墓志铭李虚中最深于五行以人之始生年月日所値日辰支干相生胜衰死旺相斟酌推人寿夭贵贱利不利輙先处其年时百不失一也又李翺命解或曰贵与富在我而已以智求则得之不求则不得何命之为或曰不然求之有不得而不求有得之者皆命也人事何为二子出或问曰二子之言孰是对曰是皆陷人于不善之言也以智而求之者盗耕人之田者也皆以为命者弗耕而望收者也吾无取焉耳
　　处讷厯学
　　湘山野录唐王处讷通星厯之学太宗时僧赞宁撰僧史十卷充史馆编修寿八十四处讷推其命孤薄三命禽略六壬遁甲俱无寿贵之处谓宁曰师生时正得天贵星临门必有列土侯王在户否宁曰母尝谓某生时方卧草钱文穆王元瓘往临安县拜茔至门雨作避于茅檐甚久浣浴襁籍徘徊方去
　　命在斗牛
　　韩愈三星行我生之辰月宿南斗牛奋其角箕张其口牛不见服箱斗不挹酒浆箕独有神灵无时停簸扬无善名以闻无惠声以攘名声相乗除得少失有余三星各在天什五东西陈嗟汝牛与斗汝独不能神宋苏内翰云吾生遭口语无数葢生之辰与韩退之相似命宫在斗牛而身宫亦在焉故其赠术士谢正臣诗曰生时値宿斗牛箕
　　命带刑杀
　　宋张端义防耳集有老于谈命者下问后进云汝今之术即我向时之术汝若何验我若何不验后进者云向之士大夫命占得禄防生旺皆是防人今之士大夫之命多带刑杀冲击方是防人汝不见今日为监司郡守帅阃者日以杀人为事乎老者叹服
　　王庆叙功
　　唐庄宗时禁旅王庆乞叙功赏曰侍从济河日臣系第一队入汴臣属前锋乞迁补庄宗颔之他日又言亦不纳庄宗好乐乐工子弟至有得官者谓庆曰子何不学我吹管庆稍稍能之亦不获用后事李嗣源亦言其劳庄宗曰知庆薄有功但每见则心愤然安得有赐与之意因举唐太宗诗曰待余心肯日是汝命通时夫天下生灵赏罚之柄悬于一人而所言若此则进退诚有命也又金宣宗闻温敦太平卒谓宰相曰朕屡欲授太平一职每以事阻今仅授之未数日而亡岂非天耶章宗闻张万公卒叹曰朕囘将拜万公丞相而遂不起命也
　　德秀讯命
　　宋眞徳秀字希元未第以命讯日者和叔敎之曰须忘富贵利达之心按和叔袁燮字理宗朝为寳谟阁学士
　　圣贤薄命
　　杜诗自古圣贤多薄命英雄恶少皆封侯
　　君相造命
　　唐德宗与李泌论即位以来宰相曰人言卢奸邪朕殊不觉泌曰此之所以为奸邪也倘陛下觉之岂有建中之乱上曰建中之乱术士请豫城奉天此葢天命非所能致也泌曰天命他人皆可言惟君相不可言若君相言天命则礼乐刑赏不复用矣
　　不挠法求祐
　　六帖冯宿疾革将断重刑家人请宥之以求祐宿曰命之修短天也挠法以求祐吾不敢
　　不就医求活
　　见丧事
　　不为舍人
　　六帖王朴问宰相李谷曰扈载不为舍人何也谷曰非不知其才然载命薄恐不能胜朴曰公为宰相以进贤退不肖乃言命耶已而召拜知制诰及为学士岁中卒
　　不得馆职
　　归田录梅圣俞以诗名三十年终不得一馆职晚年与修唐书书成未奏而卒
　　岂料沉浮
　　杜子美送韦评事云百年赋命定岂料沉与浮
　　独略智愚
　　陆子静赠谈命汪坚老五行书以人始生年月日时所値日辰推贵贱贫富寿夭祸福详矣乃独略于智愚贤不肖曰纯粹清明则归之富贵寿福曰驳杂浊晦则归之贱贫夭祸夫易有否泰君子小人之道迭相消长各有盛衰而纯驳清浊明晦不在盛衰而在君子小人今顾略于智愚贤不肖而必以纯粹清明归之富贵寿福驳杂浊晦归之贱贫夭祸则吾于五行书诚有所不解子盍为我言之
　　生与韩王同
　　宋人记昔军校与赵韩王同年月日时生若韩王有一大迁除军校则有一大责罚有小陞转则军校亦微有谴诃
　　生与鲁公合
　　蔡绦聚谈阴阳家流穷五行之术数不得为无至一切听之反弃人事斯跌矣先鲁公生庆厯丁亥其月当壬寅日当壬辰时为辛亥在昔幼时之命者或不取之及逢时遇主而后操术者人人夸其格局之高足发贤者之一哂尔大观改元岁复丁亥东都顺天门有郑氏正月五日亥时生一子岁月日时适与鲁公合其家大喜极意抚爱谓且必贵长则恣听其所欲为始年十有八当春末携妓从浮浪人跃大马游金明池晚自花中醉归马忽跃入波中水浸而死
　　三处各合
　　归田录章郇公得象曰人生贵贱莫不有命但生年月时临胎有三处合者不为宰相亦为枢副张方平宋子京退而召术者泛以朝士命推之唯得梁适吕公弼命各有三处合皇祐间梁为相熙宁中吕为枢密使皆如其言
　　四柱皆同
　　宋文文山赠朱斗南序今人闾巷间固有四柱皆同而祸福全不相类者以耳目所接推之常有一二则耳目之所不接者安知其非千非百而命亦难乎其断矣葢星辰之向背日月之逺近东西南北天地之气所受各有浅深则命之布于十二时者不害其同而吉凶寿夭变化交错正自不等譬之生物松一类也竹一本也或千或万同时受气然其后荣者枯者长者短者曲者直者被斧斤者厯落而傲年岁者其所遭遇了然不侔故命之所同有矣而其所到岂必尽同哉
　　化成偶中
　　却扫编宋熙寜元丰间有僧化成者以命术闻于京师时蔡元长元度兄弟始赴省试同往访焉既语以年月率尔语元长曰此武官大使臣命也他时衣食不阙而已余不可望也语元度曰此命甚佳今岁便当登第十余年间可为侍从又十年为执政然决不为眞宰相晚年当以使相终既退元长大病其言元度曰观其推步卤莽如此何足信哉更俟旬日再往访之旬日复往僧已不复记再以年月语之率尔而言悉如前説兄弟相顾大惊然是年遂同登科自是相继贵显夫化成于元长则大谬如此而于元度终身无一语之差以此知世所谓命类不可信其有合者皆偶中也
　　萧佑奇中
　　吴伯清作萧佑字説谈命者萧佑字顺夫言人贵贱贫富寿殀多奇中吾戒之勿易其言也

　　山堂肆考卷一百六十四
<子部,类书类,山堂肆考>
　　钦定四库全书
　　山堂肆考卷一百六十五　明　彭大翼　撰技艺
　　相士
　　青箱杂记相形不如相心心相有三十六善不近小人不忘故旧不念旧恶常行隂德之类三十六善全有位极人臣谚曰有心无相相逐心生有相无心相随心灭
　　八彩二瞳
　　淮南子曰尧眉八彩舜目二瞳子春秋孔演图苍颉四目史记项羽亦重瞳子
　　三漏四乳
　　淮南子曰禹耳三漏文王四乳臯陶鸟喙又尸子禹长颈鸟喙史记越勾践鸟喙按三漏言有三穴也
　　龙颜
　　史记汉高帝为人隆准而龙顔美须髯左股有七十二黑子
　　凤颈
　　唐袁天罡见武后母曰夫人法当生贵子后方幼姆抱以见罡绐以男天罡视其步与目惊曰龙瞳凤颈若为男当作天子
　　帝王貌
　　孔丛子曰仲尼圣人之表河目隆颡是帝王之貌史记孔子独立郭东门郑人或谓子贡曰东门有人其颡似尧其项类臯陶其肩类子产然自腰以下不及禹三寸身长九尺六寸累累然若丧家之狗
　　神仙状
　　九国志呉殷字文圭赴进士举途中遇一叟目文圭久之谓人曰向者见一人眉緑拳必入口神仙状也如学道当冲虚不尔有大名于天下文圭于干宁中果擢第
　　商瞿有子
　　瞿鲁人字子木孔子弟子也年长无子其母欲为娶别室孔子使之齐瞿母请之孔子曰无忧年四十余当有五丈夫子后果然
　　李广不侯
　　史记李广与望气王朔语曰自汉征匈奴广未尝不在其中而诸校尉才能不及中庸以军功取封矦者数十人广不为后人然终无尺寸功以得封邑何也岂吾相不当矦耶固命也朔曰将军自念岂尝有所恨乎广曰吾尝为陇西守羌尝反吾诱而降者八百余人吾诈而同日杀之至今大恨独此耳朔曰祸莫大于杀已降此将军所以不得侯者也
　　谷必有后
　　左文元年王使内史叔服来会塟公孙敖闻其能相人见其二子焉叔服曰谷也食子难也收子谷也丰下必有后于鲁注云谷敖长子文伯也食子奉祭祀供养者也难敖次子惠叔也收子葬子之身也
　　范岂久贫
　　吴志吕范少为县吏有姿容邑人刘氏家富女美范求之母欲勿与刘氏曰观吕子衡宁久贫贱耶遂与之
　　女愿为妾
　　单父人吕公好相人见汉髙祖状貌因重敬之引入坐酒防固留高祖曰臣相人多矣无如季相愿季自爱臣有息女愿为箕帚妾酒罢吕媪怒曰公始常竒此女欲与贵人沛令求之不与何自妄许与刘季吕公曰此非儿女子所知也卒与之
　　奴当封侯
　　见奴
　　熊虎之状
　　左宣四年初楚司马子良生子越椒子文曰是子也熊虎之状豺狼之声弗杀必灭若敖氏矣子良不可子文以为大慼及将死聚其族曰椒也知政乃速行矣无及于难且泣曰鬼犹求食若敖氏之鬼不其馁而令尹子文卒子越为令尹乃杀伯嬴将攻王秋七月楚子与若敖氏战于皋浒遂灭若敖氏按子文子良之兄王楚庄王也越椒战败王遂灭其族子文子良皆若敖之子孙
　　龙凤之姿
　　唐太宗生四嵗有书生谒髙祖曰公相贵人也必有贵子及见太宗曰龙凤之姿天日之表必能济世安民又唐俭尝说世民建大计髙祖尝召访之俭曰公日角龙庭姓协图防系天下望久矣若外聚豪杰北招戎狄右收燕赵济河而南以据秦雍汤武之业也
　　当至丞相
