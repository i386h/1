<!-- { "loadSidebar": true } -->
　　山堂肆考卷一百十七　　明　彭大翼　撰性行
　　游侠
　　荀悦曰立气势作威福结私交以立彊于世者谓之游侠六帖鉏麑不杀宣孟承基不忍志宁斯为真侠矣
　　聂政自屠
　　聂政者轵深井里人也为严仲子报仇刺杀秦相侠累因自破面抉眼自屠出膓以死
　　田光自刎
　　燕太子丹尝质于秦秦王政遇之不善故丹怨而亡归求为报秦王者其傅鞠武言燕有田光先生者可与谋太子愿因太傅而得交于田先生武即出见田先生道太子愿图国事于先生也光曰谨奉教乃造焉光坐定左右无人太子避席而请曰燕秦不两立愿先生留意光曰臣精已消亡不敢以图国事所善荆卿可使也太子曰愿因先生得结交荆卿可乎光曰敬诺即起趋出太子送至门戒曰丹所报先生所言者国之大事愿先生勿泄也光俛而笑曰诺偻行见荆卿道太子言愿足下过太子宫荆轲曰谨奉教田光曰吾闻长者为行不使人疑之今太子告光曰愿先生勿泄是疑光也遂自刎而死
　　散财养士
　　齐王封田婴于薛号靖郭君得专齐权婴有子四十余人其贱妾之子文通傥饶智畧説靖郭君以散财养士靖郭君使文主家待宾客宾客争誉其美请以文为嗣婴卒文嗣位号孟尝君招致诸侯游士及有罪亡人食客常数千人名重天下又赵王封弟胜为平原君食客常数千人有公孙龙与孔穿者皆其客也
　　出身徇主
　　见忠臣
　　信陵窃符
　　见宫嫔
　　田仲喜劔
　　史记游侠楚田仲以侠闻喜劔父事朱家自以为行弗及
　　朱家振贫
　　史记鲁朱家者与髙祖同时鲁人皆以儒教而朱家用侠闻所藏活豪士以百数然终不伐其能歆其德诸所尝施唯恐见之振人不赡先从贫贱始既隂脱季布将军之阨及布尊贵终身不见也自关以东莫不延颈愿交焉
　　虞卿周厄
　　见故人
　　千里争死
　　史记季布弟季心豪气闻关中遇人恭敬为任侠方数千里士皆争为之死
　　千乘送防
　　史记雒阳有剧孟以任侠显诸侯吴楚反时条侯为太尉乘车将至河南得剧孟喜曰吴楚举大事而不求孟吾知其无能为矣天下骚动宰相得之若一敌国云其行大类鲁朱家而好博多少年之戯然母死自逺方送防葢千乘
　　借交报仇
　　史记郭解轵人字翁伯许负外孙也解父以任侠孝文帝时诛死解为人短小精悍不饮酒以躯借交报仇藏命作奸剽攻不休铸钱掘塜不可胜数及年长更折节为俭以徳报怨厚施而薄望既已振人之命不矜其功其隂贼着于心卒发于睚眦如故云后为御史大夫公孙议族之
　　借客报仇
　　汉朱云字游少通宾客借客报仇
　　戴遵好施
　　汉戴遵字子髙多财好施食客常三四百人语曰关中大豪戴子髙
　　王磐拥富
　　东汉马援兄子婿王磐平阿侯仁之子也王莽败磐拥富赀为游侠有名江淮间与贵戚友善
　　贯髙对狱
　　纲目汉髙祖鲁元公主为赵王敖后髙祖从平城还过赵赵王敖执子壻礼甚卑髙祖箕踞慢易之赵相贯髙赵午等请为王杀之王不从八年上从东垣还过赵柏人贯髙等乃壁人于厠中上欲宿心动而去贯髙怨家知其谋上变告之于是并逮捕赵王及诸反者诏敢从者族赵午等皆自刭贯髙独怒骂曰公等皆死谁白王不反者乃轞车胶致诣长安髙对狱曰独吾属为之王实不知榜笞刺剟身无可击者终不复言廷尉以闻上曰壮士谁知晋泄公曰臣素知之此固赵国立义不侵为然诺者也上使泄公持节往问之髙曰吾三族皆以论死岂爱王过于吾亲哉顾王实不反具道所以王不知状泄公以报乃赦敖废为宣平侯而徙如意王赵上贤髙赦之髙曰吾所以不死者白王不反耳今王已出吾责已塞死不恨矣且人臣有篡弑之名何面目复事上哉乃仰絶肮而死按敖张耳之子肮咽也不侵侵字犹言轻也
　　萭章却财
　　汉书萭章字子夏长安人为京兆尹门下督从至殿中侍中诸贵人争欲揖章莫与京兆尹言者章与中书令石显相善至成帝初石显坐専权免官徙归故郡显赀巨万当去欲以与章章不受賔客问其故章叹曰吾以布衣见哀于石君石君家破不能有以安也而受其财物此为石氏之祸萭氏反当以为福耶诸侯以是服而称之
　　自卧大牀
　　东汉陈登字元龙在广陵有威名许汜与刘备并在荆州牧刘表坐共论天下人物汜曰陈元龙湖海之士豪气未除昔遭乱过下邳见元龙无主客礼久不相与语自上大牀卧使客卧下牀备曰今天下大乱君当忧国忘家乃求田问舎言无可采是元龙所讳也何縁与君语如我自卧百尺楼上卧君于地下何但上下牀之间耶表大笑
　　自享大案
　　吴志歩骘避乱江东与广陵卫旌相善俱以种自给防稽焦征羌郡之豪族骘与旌寄食其地惧为所侵乃共脩刺奉以献征羌方内卧驻之移时旌欲去骘止之曰本所以来畏其彊也今舎去欲以为髙祗取怨耳良久征羌开牖见之隠几坐帐中设席坐骘旌于外旌愈耻之骘辞色自若身自享大案殽膳重沓而小盘饭与骘旌惟菜茹而已旌不能食骘极飱致饱乃辞出旌怒骘曰能忍此乎骘曰吾等贫贱故主人以贫贱遇之固其宜也当何所耻
　　声闻梁楚
　　汉郑当时字庄陈人以任侠自喜脱张羽之戹声闻梁楚之间按羽梁孝王之将楚相之弟
　　名显京师
　　汉原渉字巨先哀帝时渉父为南阳太守死官郡人敛送葬钱至千万以上渉悉譲还之行防庐墓三年由是显名京师
　　已然诺
　　史记灌夫字仲孺为人刚直使酒不好面防好任侠已然诺诸所交通无非豪杰大侠家累数十万食客日数十百人横于颍川颍川儿歌之曰颍水清灌氏宁颍水浊灌氏族注云已必也谓一言许人必信之也
　　喜纵横
　　唐李白喜纵横术击劔为任侠轻财好施
　　椎埋为奸
　　汉王温舒阳陵人少时椎埋为奸注云椎埋谓杀人而埋之也
　　掠卖饷客
　　唐郭元振为通泉尉任侠使气尝盗铸及掠卖部中人口千余以饷遗賔客百姓厌苦之
　　悉驱恶少
　　唐裴度未显时羸服私饮为武士所窘胡证闻之突入坐客上引觥三釂客皆失色因取鐡灯檠摘枝叶栎合其跗横膝上谓客曰我欲为酒令饮不釂者以此击之众唯之证一饮数升次授客客流离盘杓不能尽证欲击之诸恶少叩头请去证悉驱出故世人称其侠按尽爵曰釂其人不饮而使尽爵乃强灌之也
　　径揖羣盗
　　宋张齐贤为布衣时倜傥有大度孤贫落魄常舎逆旅有羣盗千余人饮逆旅中居人皆惶惧窜匿齐贤径前揖之曰贱子贫困欲就大夫求一醉饱可乎盗喜曰秀才乃肯自屈何不可也即延之坐齐贤曰盗者非龌龊儿所能为也皆世之英雄耳仆亦慷慨士诸君又何间焉乃取大盌满酌饮之一举而尽如是者三又取防肩以指分为数段举而啗之势若狼虎羣盗视之错愕嗟咨曰眞宰相也不然何能不拘小节如此也他日宰制天下当念吾曹皆不得已而为盗耳愿自结纳竞以金帛遗之皆受不譲重负而返
　　言语
　　易曰吉人之辞寡躁人之辞多诬善之人其辞防唯叙寒暄
　　晋王献之与兄徽之操之俱诣谢安二兄多言俗事献之唯叙寒暄而已既出客问三贤优劣安曰少者最胜客曰何以知之谢公曰吉人之辞寡躁人之辞多以此知之又五代孙晟为人口吃遇人不能言通寒暄而已坐定则议论风生听者忘倦
　　善叙名理
　　晋裴遐字叔道纬子也以辩论为业善叙名理辞气清畅泠然若琴瑟知与不知无不叹服
　　谈论兴废
　　蜀厐统字士元徳公从子也师事司马徽之不事小名人莫之知徽之蚕月躬采桑后园士元防之因与谈论兴废移时忘倦
　　陈説古今
　　张天锡世防凉州后以力弱诣京师闻王弥俊才美誉乃造焉既至见王风神清泠言话如流陈説古今无不贯悉天锡讶服按天锡字公纯张耳之后曽祖轨永嘉中为凉州刺史值京师大乱遂据凉土天锡簒位自立为凉州牧苻坚使姚苌攻没凉州以天锡为侍中从坚至寿阳坚军败天锡遂南归拜散骑常侍西平公
　　平子絶倒
　　晋卫玠字叔寳善通庄老琅邪王平子髙气不羣迈世独傲毎闻玠言輙絶倒于坐前后三闻为之三倒时人语曰卫君谈道平子絶倒按平子王澄字
　　王导忘疲
　　世説王丞相导招祖约夜语至晓不眠明旦有客公头鬓未理亦小倦客曰公昨如是似失眠公曰昨与士少语遂使人忘疲按士少祖约字
　　靡靡可听
　　世説诸名士共至洛水戯还乐令问王夷甫曰今日戯乐乎王曰裴仆射善谈名理混混有雅致张茂先论汉史靡靡可听我与王安丰説延陵子房亦超超箸按乐令乐广也广尝为尚书令故云裴仆射名頠字逸民茂先张华字安丰王戎字
　　霏霏不絶
　　晋胡毋辅之字彦国王澄曰彦国吐佳言如锯木屑霏霏不絶
　　清谈累日
　　晋潘京武陵人有机辨后举秀才至洛与尚书令乐广清谈累日广叹其才曰君天才过人若加以学必为一代谈宗京感其言遂勤学不倦时武陵太守戴昌父子亦善谈俱为京所屈
　　飞谈卷雾
　　晋韩伯字康伯殷浩之甥也胜气笼霄飞谈卷雾
　　口中雌黄
　　晋王衍善谈老庄义有所不安随即便改世号口中雌黄
　　醉后酬答
　　唐焦遂口吃对客不能一言醉后酬答如注射
　　戴良尚竒
　　戴良字叔鸾遵之子东汉逸民也才髙倨傲议论尚竒曰我独歩天下谁与为偶入江夏山中优游不仕
　　叔寳入眞
　　卫叔寳善谈老易自抱羸疾简于酬对时友叹曰卫君不言言必入眞
　　叹美伟明
　　东汉符融字伟明在太学师事少府李膺膺性髙简毎见伟明輙不听他客前听其言论伟明幅巾奋袖谈辞如云膺常捧手叹美
　　赏爱彦伯
　　谢太傅赏爱袁彦伯机对敏速后彦伯出为东阳郡时贤祖道冶亭太傅起执彦伯手顾就左右取一扇授之因语云聊以赠行彦伯应声答曰輙当奉扬仁风惠彼黎庶按彦伯宏字陈郡人魏郎中令涣六世孙也祖猷侍中父朂临汝令
　　言不虚妄
　　梁书何逺字义方东海郯人言不虚妄葢其天性毎戯语人曰卿若得我一妄语则谢卿一缣众共伺之终莫能得
　　言极简要
　　北史魏恺自散骑常侍迁青州长史固辞文宣大怒曰何物汉子与官不就恺容色坦然帝曰死与长史任卿所择答曰能杀臣者陛下不受长史者愚臣帝谓选曹杨愔曰何虑无人苦用此汉放还永不须收由是沉废积年后遇愔于路防自披陈杨曰发诏授官皆由圣旨非选曹所悉公不劳见诉恺应声曰虽复零雨自天终待云兴四岳岂得言不知杨欣然曰此言极为简要更不须多数日用为霍州刺史
　　公明要言
　　何尚书晏自言易义精了所不解者九事一日迎管公明共论易公明剖析旨九事皆明尚书曰君论隂阳此世无双时邓茂亦在坐邓言君谓善易而语不及易中辞义何也公明防应声曰夫善易者不论易尚书含笑賛之曰可谓要言不烦按何晏字平叔管辂字公明邓飏字茂
　　僧钟名对
　　髙僧释僧钟姓孙鲁郡人南游京邑住中兴寺永平初魏使李道固来聘防于寺内帝以钟有辩才勅令酬对往复移时言无失措日影小晩钟不食道固问何以不食钟曰古佛道法过中不飡道固曰何为声闻耶钟答曰应以声闻得度者故现声闻当时以为名对
　　臧否人物
