<!-- { "loadSidebar": true } -->
　　宋胡瑗字翼之海陵人号安定先生其为人师言行而身化之使诚明者逹昏愚者厉而顽傲者革故其为法严而信为道久而尊时方尚词赋而胡学独置经义治事斋以敦实学择疏通有器局者居之其弟子散在四方随其人之贤愚皆循循雅饬言谈举止无不相类不问可知为胡公弟子学者相与称先生不问可知为胡公也王安石诗先收先生作梁栋次第收拾桷与榱
　　教谕欵宻
　　宋唐子西十五岁上任德翁序曰薛郡任公之教授通义也有少年书生曰唐庚者诵书不甚多属文不甚工碌碌落落无可称道一日持一轴书掉三寸舌草衣麻屦攘袂登门危言髙论不识忌讳公一见而嗟异之再见而礼貌之三见而矜恤之劝戒勤笃教谕欵宻某久之而不能自安退而谘之于客曰公于我厚矣吾将图报矣吾欲胁肩谄笑巧言令色以顺适其意以是报公可乎客曰不可是小人之报也吾将抱长劒挟匕首有恶声至者以血溅其襟以是报公可乎客曰是侠客之报也吾将淬文锋砺词锷庻几起腾奋跃髙飞逺举于天下使天下之人指之曰斯人也出于任公之门以是报公可乎客曰唯唯是国士之报也因书以为序
　　学问渊源
　　宋吕希哲始与程頥同游学察其学问渊源非他人比首以师礼事之由是知见日益广大
　　先儆心
　　宋胡瑗为国子先生日番禺有大商遣其子来就学其子儇宕所赍千金染病甚瘠客于逆旅若将毙者其父偶至京师携其子谒胡先生告其故先生曰是宜先儆其心而后诱之以道者也乃取一帙书授之曰汝读是可以先知养生之术知养生而后可以进学矣其子视其书乃黄帝素问也读未竟痛悔自责胡知其已悟召而诲之二三年遂登上第而归
　　先学走
　　朱子语録宋蔡京晚岁渐觉事势狼狈亦有隐忧其从子应之自兴化来京因访问近日有甚人才应之曰福州有张觷字柔直者抱负甚竒时适到部京遂宾致之为塾客柔直以师道自居待诸生严厉诸生已不能堪一日呼诸生来前曰汝曹曾学走乎诸生曰某等闻先生长者之教但令缓行柔直曰天下被汝翁作坏了早晚贼发先到汝家汝曹若学得走缓急可以逃死诸子大惊走告京曰先生忽心恙如此京矍然曰此非汝所知也即入书院与柔直倾倒因访策焉柔直曰今日救时已是迟了只是收拾人才是第一义京因扣其所知遂以杨山为对山自是有召命
　　门弟
　　礼记檀弓事师无犯无隐左右就养无方
　　步趋
　　家语顔渊问于仲尼曰夫子步亦步夫子趋亦趋夫子驰亦驰夫子奔逸絶尘而回瞠乎其后矣注云瞠直目以视也
　　唯诺
　　曲礼抠衣趋隅必慎唯诺此弟子待先生之礼也按抠提也欲便于坐故抠之趋隅由席角而升坐也唯诺皆应辞既坐定又当谨于应对也
　　筑宫
　　史记邹子如燕昭王拥篲先驱请列弟子之礼而受业筑碣石宫身亲往师之
　　除舍
　　见主簿
　　匿名听讲
　　世说服防字子慎河南荥阳人将注春秋欲叅考同异闻崔烈集门生讲传遂匿姓名为烈门人赁作食每至讲时輙窃听户壁间既知其不能逾已稍共书生叙其短长烈闻不测何人然素闻防名意疑之明早往未及寤便呼子慎子慎防不觉惊应遂相与友善
　　髠头讼寃
　　郑字巨君楚王英反引师焦贶贶被收道病亡殁妻子禁狱诸生惧连及皆变姓名逃罪独髠头负锁为讼贶寃显宗赦贶家属躬送贶丧及妻子还乡里
　　袪衣
　　韩诗外传孟尝君请学于闵子使车往迎闵子闵子曰礼有来学无往教致师而学不能学往教则不能化君也君所谓不能学者也臣所谓不能化君者也于是孟尝君曰敬闻命矣明日袪衣请业
　　负笈
　　东汉李固邰之子也少好学尝改易姓名杖策骑驴负笈从师不逺千里遂究览坟典为世大儒毎到太学宻入公府定省父母不令同业诸生知其为邰子也按笈书箱也
　　作字
　　汉扬雄恬于势利好古乐道欲以文章成名于世用心于内不求于外人皆忽之唯刘秀及范逡敬焉而桓谭以为絶伦钜鹿侯芭师事之刘棻尝从雄作奇字刘歆观之曰空自苦耳
　　乞言
　　王隐晋书魏高贵乡公之入也将从先典乃命王祥为三老侍中郑小同为五更祥南面设几杖以师道自居帝北面乞言
　　听乐后堂
　　汉书安昌侯张禹字子文河南轵县人成就弟子尤著者淮阳彭宣沛郡戴崇宣为人恭俭有法度而崇恺悌多智崇每禹常责师宜置酒设乐与弟子相娱禹将崇入后堂饮食妇女相对优人弦管铿锵极乐昏夜乃罢而宣之来也禹见之于便坐讲论经义日晏赐食不过一肉巵酒相对宣未尝得至后堂及两人皆闻知各自得也
　　执经垄畔
　　东汉孙期少为诸生通京氏易及古文尚书家贫牧豕泽中逺人从学者皆执经垄畔以追之
　　嘲眠
　　东汉边韶字孝先教授数百人常昼卧弟子私嘲之曰边孝先腹便便懒读书但欲眠韶应声答曰边为姓孝为字腹便便五经笥但欲眠思经事寐为周公通梦静与孔子同意师而可嘲出何典记
　　问病
　　荀攸字公逹魏文帝在东宫时太祖谓曰荀公逹人之师表汝当尽礼敬之攸尝病太子问病独拜床下又后秦姚为太子时受经于太学博士淳于岐岐病以师者人之表范传先圣之训加在三之义不可以不重亲诣省病拜于床下
　　三年不学
　　说苑公明宣学于曾子三年不读书曽子曰宣而居参之门三年不学何也公明宣曰安敢不学宣见夫子居宫庭亲在叱叱之声未尝至于犬马宣说之学而未能宣见夫子之应宾客恭俭而不懈惰宣说之学而未能宣见夫子之居朝廷严临下而不毁伤宣说之学而未能说此三者学而未能宣安敢不学而居夫子之门乎曾子避席谢之曰参不及宣其学而已
　　数日辞归
　　唐史沈重讲学授徒徐旷从之不数日辞归曰先生所说纸上语耳若奥境犹有所未见者
　　从受春秋
　　汉严彭祖字公子与顔安乐俱事眭孟孟弟子百余人惟二子能质问疑义孟曰春秋之学在二子矣由是公羊春秋有严顔之学又后汉钟兴从少傅丁恭受春秋明帝召拜郎中令授皇太子及诸王侯经封闗内侯兴辞无功不受让于师于是封恭闗内侯
　　往受尚书
　　见女
　　申公弟子
　　汉申公弟子为博士者十余人孔安国至临淮太守周覊夏寛为内史鲁阳至东海太守缪生为内史徐偃为中尉
　　韩公弟子
　　卢仝传曰贾岛刘又皆韩门弟子
　　贯械救师
　　东汉桓帝时宦者唐衡左悺等共谮杜乔帝亦怨之防刘文等谋立清河王蒜梁冀因诬李固杜乔与文交通収固下狱门生王调贯械上书太后诏赦之冀畏其终为巳害更奏前事固竟死狱中又使人胁乔使自引决乔不听收系之亦死于狱注贯穿也械桎梏也
　　贯箭救师
　　魏杨収从范叔受易叔后为出妻所告系狱収以箭贯耳抱叔子伏道侧讼叔寃帝感曰乞赐杨生师也
　　蹑屣逺从
　　魏邴原字根矩欲逺游学诣安丘孙崧崧辞曰君乡里郑君君知之乎原答曰然崧曰学览古今博闻强识钩深致逺诚学者之师模也君乃舍之蹑屣千里所谓以郑为东家丘也原曰人各有志所向不同有登山而采玉者有入海而探珠者岂可以登山者不如海之深入海者不如山之高哉君谓仆以郑为东家丘则君以仆为西家之愚夫耶崧辞谢焉按家语云孔子西家有愚夫不能识孔子是圣人曰彼东家丘吾知之矣崧言原舍郑君而来亦如愚夫不知孔子也又原家贫隣有书舍原过之必泣其师问之曰何泣原曰孤者易伤贫者易感其师曰欲学何书原曰无钱资师曰有志徒相教不求资也原遂从学焉
　　上疏特荐
　　唐李德裕荐师疏云前试宣州溧水县尉胡震博通六经华皓一志臣童幼之时从震授业岂谓年逾四纪位列三公虽自君恩亦由儒训幸因家旧事輙敢荐闻
　　不知是非
　　列子师老商氏友伯高子进二子之道乗风而归尹生闻之从列子居数月不省舍因间请蕲其术者十反而十不吿尹生怼而请辞列子曰姬将告汝所学于夫子者矣自吾之事夫子友若人也三年之后心不敢念是非口不敢言利害始得夫子一盼而已五年之后心庚念是非口庚言利害夫子始一解颜而笑七年之后从心之所念庚无是非从口之所言庚无利害夫子始一引吾并席而坐九年之后横心之所念横口之所出亦不知我之是非利害欤亦不知彼之是非利害欤亦不知夫子之为我师若人之为我友内外进矣按夫子指老商氏若人指伯高子庚更也向也
　　必愧礼乐
　　唐魏征曰大业之际征也尝与诸贤侍文中子先生谓征及房杜曰生辈虽聪明特逹然非董薛程仇之比虽逢明主必愧礼乐
　　太守称弟子
　　东汉应劭字仲逺博学多闻举高第拜泰山太守战却黄巾三十万众郡内以安尝自賛于郑曰故泰山太守应仲逺北面称弟子何如笑曰仲尼之门考以四科回赐之徒不称官阀劭有惭色
　　帝王称弟子
　　唐高祖镇太原时引张复为客以经授秦王后太宗即位赐燕月池帝从容曰今日弟子何如曰昔孔子门人三千达者无子男之位臣翼賛一人乃王天下计臣之功过于先圣帝为之笑
　　献粟来学
　　汉贾逵通经门徒来学不逺万里献粟盈仓或云逵非力耕乃舌耕也
　　裹粮受业
　　宋纪诏征士周勣于东陵立学裹粮受业者百余人
　　师事孔璠
　　北史李谧初师事小学博士孔璠后璠复就谧请业同门生语曰青成蓝蓝谢青师何常在明经注云青成蓝比谧从璠学蓝谢青比璠复从谧学又按荀子劝学篇青出于蓝而青于蓝氷水为之而寒于水
　　辱知韩愈
　　韩昌黎先生没门人陇西李汉辱知最厚且亲遂收拾遗文无所遗失
　　少从刘歆
　　东汉孙奋字君鱼少从刘歆受春秋左氏传歆称之谓门人曰吾已从君鱼受道矣
　　少从胡瑗
　　安定先生胡翼之在湖学时福唐刘彛执中往从之学者数百人尽为高第凡纪纲于学者彛之力为多后彛召对上问从学何人对曰臣少从学于安定先生胡瑗上曰其人文章与王安石孰优对曰时瑗以道德仁义教东南诸生而王安石方在场屋修进士业圣人之道有体有用有文国家取士不以体用为本而尚声律浮华之词是以风俗偷薄臣师瑗深病其失遂明体用之学以授诸生今学者皆明圣人体用以为政教之本皆臣师之功也上恱
　　监库从师
　　宋赵蕃受学于刘清之清之守衡州乃求监安仁赡军酒库因以卒业至衡而清之罢即丐祠从清之归其后真德秀书之国史曰蕃于师友之际盖如此肯负国乎
　　设坐拜师
　　宋陈自强尝为韩胄童子师及胄当国自强入都待铨欲见之无以自通僦居主人出入胄家为入言之一日胄召自强比至从官毕集胄设褥于堂延自强升坐再拜次召从官同坐从官踧踖莫敢居上者胄徐曰陈先生老儒汨没可念客唯唯明日交荐其才即除太学録
　　吟风
　　宋周敦頥为南安军司理洛人程珦摄通守事与敦頥语知其学为知道也使其子颢頥受学焉茂叔每令寻孔颜乐处所乐何事颢常曰自见周茂叔后吟风弄月以归有吾与防也之意
　　立雪
　　见雪

　　山堂肆考卷一百四
<子部,类书类,山堂肆考>
　　钦定四库全书
　　山堂肆考卷一百五　　　明　彭大翼　撰人品
　　朋友【附面交】
