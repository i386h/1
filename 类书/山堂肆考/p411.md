<!-- { "loadSidebar": true } -->
　　十洲记扶桑在碧海中上有天帝宫东王所治树长数千丈两两同根更相依倚僊人食其椹体作金色
　　枝枝相植
　　曹植艳歌行出自蓟北门遥望胡地桑枝枝自相植叶叶自相当
　　君仲供母
　　见子
　　杨沛课民
　　魏畧杨沛为新郑长课民畜桑椹防豆积得千余斛后太祖军无粮沛进之齐书沈瑀为建徳令教民一丁种桑十五株柿果亦同女丁半之顷之成林人皆欢悦
　　舍东羽葆
　　蜀志先主舍东南角篱下有桑树髙丈余遥望童童若羽葆车葢往来者皆恠此树非凡谓当出贵人先主少时与宗中诸儿戏于树下则曰吾必当乗此羽葆车葢
　　宅南车葢
　　齐书太祖宅在武进宅南有桑树髙三丈横出四枝如车葢太祖方数嵗游其下从兄敬宗谓曰此树为汝生也
　　依之作栋
　　汉书陈留申屠蟠耻郡无处士遂闭门养志为蓬室依大桑以为栋梁
　　用以为桮
　　后汉书髙为琅琊相妻子不入官舍用桑桮盛浆
　　圆丘无枝
　　山海经东北海外圆丘之南有三桑木长百仞无枝
　　辽川无种
　　后燕录辽川初无桑及慕容廆通于晋求种江南平州之桑悉由吴来

　　山堂肆考卷二百十
　　钦定四库全书
　　山堂肆考卷二百十一　　明　彭大翼　撰羽虫
　　凤【附鸾】
　　格物总论凤神鸟也雄曰鳯雌曰凰五色备举出东方君子之国见则天下安宁飞则禽鸟随之故曰羽虫三百六十而鳯凰为之长山海经凤鸟自舞鸾鸟自歌鸾始生类鳯乆则五彩变易
　　止于东园
　　韩诗外黄帝即位宇内和平未见鳯凰乃召天老而问之曰鳯象何如天老对曰夫鳯象鸿前而麟后蛇头而鱼尾龙文而身燕颔而鸡喙首戴徳颈掲义背负仁心入信翼挟礼足履文尾系武小音金大音鼓延颈奋翼五色僃举住则安来则喜游必择所饥不妄下黄帝于是乃服黄衣带黄绅戴黄冠斋于中宫鳯乃蔽日而至止帝东园集梧桐树食竹实没身不去
　　长于南郭
　　易林鳯生五雏长于南郭君子康宁身荣悦乐
　　以鳯纪官
　　左昭十七年郯子对昭子曰我髙祖少皥之立也鳯鸟适至故纪于鸟为鸟师而鸟名鳯鸟氏厯正也注云鳯鸟知天时故名厯正之官
　　候鳯调律
　　抱朴子曰帝轩辕鳯鸣以调律
　　衔图
　　合成图黄帝坐扈洛上与大司马容光等临观鳯凰衔图置帝前黄帝再拜受图
　　授玺
　　合成图尧生丹朱与太尉舜临观有凤凰负图授尧图以赤玉为押长三尺广八寸黄金检白玉绳封两头其章曰天勅帝符玺五字
　　巢阁
　　帝王世纪黄帝服斋于中宫坐于扈洛上乃有大鸟体备五色巢于阿阁
　　止庭
　　尚书中尧即政七十年凤凰止庭蔡邕琴操周成王时天下大治鳯凰来仪于庭成王乃援琴而歌曰鳯凰翔兮紫庭余何徳兮以感灵
　　好文则翔
　　帝王世纪主好文则鳯凰翔尚书大舜好生恶杀鳯凰巢其树
　　入朝而舞
　　师旷禽经干臯断舌则坐歌孔雀拍尾则立舞人胜之也鸾入夜而歌鳯入朝而歌天胜之也又吕氏春秋帝喾有圣徳作乐六英鳯凰鼓翼而舞
　　在郊棷
　　礼运天不爱其道地不爱其寳人不爱其情则鳯凰在郊棷鸟兽之卵胎皆可俯而闚也
　　絶云霓
　　宋玉曰鳯凰上击九千仞絶云霓负苍天藩篱之鸟岂能与之料天地之髙哉
　　览九州
　　天老对黄帝曰鳯能究万物通天地五音览九州观八极也
　　翔千仭
　　汉贾谊吊屈原赋鳯凰翔于千仭兮览徳辉而下之
　　濯弱水
　　淮南子曰鳯过昆仑饮砥柱濯羽弱水暮宿丹宫见则天下安寕
　　集上林
　　汉书宣帝时鳯凰集上林乃作鳯凰殿以答嘉瑞
　　孟亏随鳯
　　括地图萧孟亏人首鸟身其先为虞氏驯百禽夏后氏之末民始食卵孟亏去之鳯凰随焉止于丹山去九疑万八千里此山多竹长千仞鳯凰食竹实孟亏食木实
　　离珠饲鳯
　　淮南子曰南方有鸟名为鳯天为生食其树名琼枝以璆琳琅玕为实天又生离珠一人三头递卧逓起以饲琅玕
　　毛可为裘
　　拾遗记周昭王以青鳯之毛为二裘一曰燠质一曰暄肌厉王末犹寳此物后厉王流于彘人得之有犯大辟者以青鳯毛赎罪片毛则准千金
　　胶能续弦
　　十洲记鳯麟洲在西海中四靣有弱水绕之一名鳯麟仙家煑鳯喙及麟角合煎作胶名曰续弦胶或名连金泥能续弓弩絶弦刀剑断刃
　　生十子
　　易林鳯有十子同巢共母懽以相保
　　将九雏
　　二石伪事邺中有鳯凰将九雏在延明门外道西
　　其羽翽翽
　　诗大雅鳯凰于飞翽翽其羽
　　其声嗷嗷
　　杜甫朱鳯行君不见潇湘之山衡山髙山巅朱鳯声嗷嗷侧身长顾求其曹翅垂口噤心甚劳
　　六象
　　六帖鳯有六象头象天目象日背象月翼象风足象地尾象纬注云纬五纬也
　　九苞
　　六帖鳯有九苞一曰口归命二曰心合度三曰耳听达四曰舌屈伸五曰色光彩六曰冠矩周七曰距鋭钩八曰音激扬九曰腹文户注云度天度也周当作朱户所由出入也一说眼合度
　　七徳
　　六帖鳯有七徳首戴徳颈揭义背负仁翼挟礼心抱信足履文尾系武
　　五文
　　六帖首文曰徳翼文曰礼背文曰义膺文曰仁腹文曰信行鸣曰归嘻止鸣曰提扶夜鸣曰善哉晨鸣曰贺世飞鸣曰即都知我唯黄持竹实来也
　　覩影悲鸣【已下鸾】
　　异苑罽賔国获一鸾欲其鸣而不能致乃饰以金樊食以珍羞对之愈戚三年不鸣夫人曰尝闻鸾见类则鸣乃悬镜照之鸾覩影悲鸣中宵一奋而絶
　　应声飞舞
　　东观汉记章帝时郡国王阜字世公为重泉令吏民向化鸾止学馆阜使授官掾公沙叠为张雅乐鸾乃举足垂翅应乐声而飞舞复止县屋留十余日乃去
　　集木
　　拾遗记蓬莱浮木之干有青鸾集其上
　　集车
　　埤雅上古之时鸾舆动此鸟輙集车上雄鸣于前雌应于后后世不能致作和鸾以象之因谓之鸾仗鸾雌曰和雄曰鸾礼在舆则闻和鸾之声葢取诸此
　　栖松
　　汉书方储遭母忧负土成坟种松千株鸾鸟栖其上
　　栖槐
　　三辅决录注辛缮治春秋防纬隠居华隂光武徴不至有大鸟髙五尺鸡头燕颔蛇颈鱼尾五色备举而多青栖缮槐木旬日不去宏农太守以闻诏问百僚咸以为鳯太史令蔡衡对曰凡象鳯者五多赤色者鳯多青色者鸾多黄色者鹓多紫色者鷟多白色者鹄今此鸟多青乃鸾非鳯也上善其言三公闻之咸逊位避缮
　　素娥乗鸾
　　见中秋
　　洪崖乘鸾
　　豫章记鸾冈在西山洪崖先生乘鸾所憇之处也
　　神灵之精
　　说文鸾神灵之精也赤色五采鸣中五音颂声作则至
　　歌舞之容
　　唐孔頴逹曰燕雀有啁噍之感鸾鳯有歌舞之容
　　鹤
　　淮南子曰鸡知将旦鹤知夜半其鸣髙亮闻八九里雌者声差下董仲舒繁露鹤所夀者无死气于中也宋李昉以鹤为仙客东坡以为道士黄庭经以为胎仙
　　羽族宗长
　　李浮丘伯相鹤经鹤阳鸟也而游于隂因金气乗火精以自养金数九火数七故七年小变十六年大变百六十年变止千六百年形定体尚防故其色白声闻天故头赤食于水故其喙长轩于前故后指短栖于陆故足髙而尾凋翔于云故毛丰而肉踈大喉以吐故修颈以纳新故夀不可量行必依洲渚止不集林木葢羽族之宗长仙人之骐骥也
　　胎化仙禽
　　鲍照舞鹤赋散幽经以验物伟胎化之仙禽
　　歩斗
　　埤雅鹤雌雄相随如道士歩斗履其迹而孕又曰以声交而孕又相鹤经鸣则声闻于天飞则一举千里二年落子毛易黒防三年产伏后七年羽翮具后七年飞薄云汉复七年舞应节后七年昼夜十二时鸣中律后七年不食生物大毛落小毛生洁白如雪或纯黒泥水不汚复百六十年雌雄相视目睛不转而孕一千六百年饮而不食胎化产鸾鳯同为羣圣人在位则与鳯凰翔于甸
　　祥
　　清异録唐韦嗣立宅后林麓邃宻有黄鹤一双栖于宅之左侧每为其家祥报吉有喜庆事必先期盘翔
　　髙脚踈节
　　埤雅鹤之上相隆鼻短口则少眠髙脚踈节则多力露眼赤睛则视逺囘翎亚膺则体轻鳯翼雀毛则善飞背鼈腹则能产轻前重后则善舞洪髀纎趾则能行又曰鹤体洁白举则髙至鸣则逺闻
　　紫顶丹眸
　　李白画鹤赞紫顶烟赩丹眸星皎
　　声闻天
　　诗小雅鹤鸣于九臯声闻于天
　　性警露
　　见露
　　翔金穴
　　茅君内传茅君盈留句曲山一日告三弟曰吾去有局任不得数相往来父老歌曰茅山连金穴江湖据下流三神乘白鹤各在一山头山头佳雨灌得稻陆田亦复周妻子保堂室使我无百忧白鹤翔金穴何时复来游
　　饮瑶池
　　鲍照赋朝戏乎芝田夕饮乎瑶池
　　养青田
　　永嘉郡记青田有双白鹤年年生伏子长大便去惟余父母一双在耳精白可爱皆云神人所养
　　集华表
　　见仙
　　知山川
　　离骚经黄鹤之一举兮知山川之纡曲再举兮知天地之圜方
　　邈江海
　　吴淑赋自西北而遥集邈江海而遐举
　　登木
　　抱朴子曰千嵗之鹤能登木其未千嵗者终不集树
　　栖松
　　白帖鹤千嵗栖于偃葢松又乐天感鹤诗饥不啄腐鼠渇不饮盗泉
　　乘轩
　　左闵二年狄人伐卫卫懿公好鹤有乘轩者将战国人受甲者皆曰使鹤鹤实有禄位余焉能战
　　入帐
　　茅君传有好道者入庙见一鹤入帐中曰鹤入帐者皆是九转还丹之使
　　衔珠
　　搜神记哙参行遇鹤被伤乃收养之放去至一夜雌雄皆衔明珠以报参其珠鬻数万缗参家遂富
　　取箭
　　会稽记射的山南有白鹤山此鹤为仙人取箭
　　止江夏楼
　　述异传荀瓌字叔玮事母孝好道术潜栖却粒尝东游憇江夏黄鹤楼上望西南有一物飘然降自霄汉俄顷而至乃驾鹤之賔也鹤止户侧仙者就席羽衣虹裳相与欵对已乃辞去跨鹤腾空然烟灭
　　化慈恩塔
　　河东记太和中长安城南韦曲慈恩寺塔月夜有一羙人从三四青衣绕塔言笑忽顾侍俾白院僧借笔砚于架上题诗云黄子陂头好月明忘却华亭绕塔行烟收山低翠黛横折得荷花逺恨生僧将烛之化为白鹤飞去
　　汉坛
　　东观汉记章帝至岱宗柴望毕白鹤三十从西南来立坛上
　　吴市
　　见市
　　君子化鹤
　　抱朴子曰周穆王南征一军尽化君子为鹤为猿小人为沙为虫
　　吊客化鹤
　　见坟墓
　　称鹤善舞
　　晋羊叔子有鹤能舞尝向客称之及客至试使驱来氃氋而不能舞世説殷中君尝称刘尊祖于庾公庾公甚忻便取为佐引见坐榻上与语刘尔日殊不称庾小失望遂名为羊公鹤
　　夸鹤胎生
　　墨客挥犀刘渊材迂濶好怪尝蓄两鹤客至夸曰此仙禽也凡禽卵生此禽胎生语未卒园丁报曰鹤夜生一卵渊材呵曰敢谤鹤耶未防鹤展颈伏地复诞一卵渊材叹曰鹤亦败道吾乃为刘禹锡嘉话所误自今除孔子佛老语余皆须勘验
　　聼琴而舞
　　史记师旷援琴而鼓一奏之有鹤集于郭门再奏之延颈而鸣舒翼而舞
　　破鼓而飞
　　见鼓
　　涂修献周
　　拾遗记周穆王时涂修国献青鳯二十丹鹤一雄一雌饲以潭臯之粟饮以溶溪之水唼以太湖之萍
