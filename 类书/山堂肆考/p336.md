<!-- { "loadSidebar": true } -->
　　汉宣帝甘露三年单于入朝上思股肱之美乃图其人于麒麟阁法其形貌署其官爵唯霍光不名曰大司马大将军博陆侯其末曰典属国苏武明帝追感前世功臣乃图画二十八将于南宫云台始于邓禹终于耿纪又有王常李通窦融卓茂合三十二人惟马援以椒房之亲不与唐太宗贞观十七年图画勲臣于凌烟阁乃河间元王孝恭房梁公龄杜叶公如晦魏郑公征李衞公靖李英公勣虞永兴公世南尉迟鄂公敬徳段褒公志等合二十二人
　　不防目睛
　　顾恺之每画神成或数年不防睛人问之答曰神写照正在阿堵中耳阿堵犹言那个也
　　明防瞳子
　　恺之欲图殷仲堪堪有目疾固辞恺之曰明府正为眼耳若明防瞳子飞白拂上使如轻云之蔽月岂不美乎仲堪从之
　　宜置丘壑
　　顾恺之为谢鲲像在石岩里云此子宜置丘壑中按晋明帝尝谓鲲曰以君方庾亮何如鲲对曰端委朝堂使百僚凖则鲲不如亮一丘一壑自谓过之
　　欲置山岩
　　东坡赠写真何克秀才君不见潞州别驾眼如电左手挂弓横撚箭又不见雪中骑驴孟浩然皱睂吟诗肩耸山饥寒富贵两安在空有遗像留人间此身常拟同外物浮云变化无踪迹问君何苦写我真君言好之聊自适黄冠野服山家容意欲置我山岩中勲名将相今何限往写褒公与鄂公
　　颊上益三毛
　　世说顾长康画裴叔则像颊上益三毛人问其故顾曰裴楷儁朗有识具正此是其识具观者觉神明殊胜
　　睂后加三纹
　　苏东坡传神记传神之难在目其次在颧颊吾尝于灯下顾自见其颊影使人就壁模之不作睂目见者皆失笑知其为吾也目与颧颊似余无不似者睂与鼻口可以增减取似夫传神与相一道欲得其人之天法当于众中阴察之今乃使人具衣冠坐注视一物彼方敛容自持岂复见其天乎凡人意思各有所在或在睂目或在鼻口顾虎头云颊上加三毛觉精采殊胜则此人意思盖在须颊间也优孟学孙叔敖抵掌谈笑至使人谓死者复生此岂举体皆似亦得其意思所在而已使画者悟此理则人人可以为顾陆吾尝见僧惟真画曾鲁公像初不甚似一日往见公归而喜甚曰吾得之矣乃于睂后加三纹作俛首仰视睂而頞蹙者遂大似南都程懐立众称其能于吾神大得其全故以吾所闻助发云
　　麋鹿姿
　　宋朱元晦赠写真郭拱辰序世之传神写照者能稍得其形似已得称为良工郭拱辰叔瞻乃能并与其精神意趣而尽得之斯亦竒矣拱辰尝为予作大小二像宛然麋鹿之姿林野之性持以示人计虽相闻而不相识者亦有以知其为予也因其告行书以为赠
　　龙鳯质
　　东坡赠写御容妙善师天容五色谁敢画老师古寺昼闭房梦中神授心有得觉来信手笔已忘幅巾常服俨不动孤臣入门涕自滂元老侑坐须睂古虎臣侍立冠劒长平生惯写龙鳯质肯顾草间猿与獐都门踏破铁门限黄金白璧空堆牀迩来摹写亦知我谓是先帝白发郎
　　东方朔画像
　　夏侯湛孝若赞矫矫先生肥遯居贞退不终否进亦避荣临世濯足稀古振缨涅而无滓既浊能清我来自东言适兹邑敬问墟坟企伫原隰徘徊寺寝遗像在图周旋祠宇庭序荒芜肃肃先生岂焉是居昔在有徳罔不遗灵天秩有礼神监孔明彷佛风尘用垂颂声
　　吕洞賔画像
　　滕宗谅守巴陵有华州囘道士上谒风骨耸秀滕知其异人口占诗赠之曰华州囘道士来到岳阳城别我游何处秋风一劒横囘闻之怃然大笑而别或云谅宻令画工图其形
　　杜甫画像
　　王介甫赞吾观少陵诗谓与元气侔力能排天干九地壮顔毅色不可求浩荡八极中生物岂不稠妍丑巨细千万殊竟莫见其何雕锼惜哉命之穷颠侧不见收青衫老更斥饿走半九州瘦妻僵前子扑后攘攘盗贼森戈矛尝愿天子圣大臣各伊周宁令吾庐独破受冻死不忍四海赤子寒飕飕伤屯悼屈止一身嗟时之人我所羞所以见公像再拜涕泗流推公之心古亦少愿起公从公好
　　李白画像
　　陈后山和饶节咏周昉画李白像醉色尽玉色起分明尚带金井水乌纱白苎真天人不用更着山岩里
　　武侯画像
　　张敬夫赞惟忠武侯识其大者仗义履正卓然不舍方卧南阳若将终身三顾而起时哉屈伸难平者事不昧者机大纲既得万目乃随我奉天讨不震不竦惟其一心而以时动噫侯此心万世不冺遗像有严瞻者起敬
　　桃椎画像
　　括异记成都画师姓许善传神一日有道人敝衣容貌憔悴求传神许笑之其人解布囊出黄道服鹿皮冠白玉簮顶冠易衣危坐以手摩面则童顔矣引其须应手而黑乃一美丈夫也许惊曰不知神仙临降道人曰君传吾神置肆中有求售止取千钱后有识者云此唐神仙朱桃椎像也求者辐辏许贪画直每像辄取二千梦道人谓曰汝福有限安得过取掌其左颊既寤头遂偏
　　裴晋公画像
　　裴晋公自题画像赞尔才不长尔貌不胡为将胡为相一片灵台丹青莫状
　　韩文公画像
　　笔谈世人画韩退之像小面美髯乃江南韩熙载耳熙载諡文靖亦谓之韩文公因此谬为退之退之肥而寡髯后世不复辩也
　　欧文忠画像
　　陈后山云欧阳公像公家与苏睂山皆有之而各自是也盖苏本韵胜而失形家本形似而失韵形而不韵乃所谓画非传神也
　　张乖崖画像
　　宋张乖崖公守蜀及代去留一卷实封文字与僧正希白且云候十年观此后十年公薨于陈州讣至蜀人罢市号恸希白为公设大会斋请知府凌策谏议发开所留文字乃公画像衣褐系縚草褁自为赞曰乖则违俗崖不利物乖崖之名聊以表徳遂画其像于天庆观仙游阁又为之立祠
　　朱晦庵画像
　　陈同父赞体备阳刚之纯气含喜怒之正晬面盎背吾不知其何乐端居深念吾不知其何病置之钓台擦不住写之云台捉不定天下之生久矣以聴上帝之命
　　吕伯恭画像
　　朱元晦赞以一身而备四气之和以一心而含千古之秘推其有足以尊主而庇民出其余足以范俗而垂世
　　杨诚斋画像
　　诚斋自赞汝翎弗长汝趾弗强毋驶汝顽毋竞汝骧于崖于滨其窈其茫曀曀见光弋谁汝伤秋作月荒春作花荒哦者逊尫釂者逊狂汝老是乡莫与汝争铓
　　张敬夫画像
　　朱元晦赞扩仁义之端可以弥六合谨义利之辩至于析秋毫拳拳乎其致主之功汲汲乎其干父之劳仡仡乎其任道之勇卓卓乎其立心之髙知之者识其春风沂水之乐不知者以为湖海一世之豪彼其休山立之姿既与其不可传者死矣观于此者尚有以卜其见伊吕而失萧曹也
　　辛稼轩画像
　　陈同父赞眼光有棱足以照映一世之豪背脾有负足以荷载四国之重呼而来麾而去无所逃天地之间挠弗浊澄弗清岂自为将相之种故曰真鼠枉用真虎可以不用而用也者所以为天宠也按稼轩名弃疾字幼安
　　周子充画像
　　子充自赞方丈蓬瀛早陪羣英鳯掖鼇扄中敷帝文晩侍严宸徧持枢纽若非精神满腹则当容貌动人何敛頥而折頞弗走俗而抗容岂所谓相形不如相心见面不如闻名者耶
　　张功父画像
　　杨诚斋赞功父像香火斋祓伊蒲文物一何佛也襟带诗书步武琼琚又何儒也门有珠履坐有桃李一何佳公子也氷茹雪食雕碎月魄又何穷诗客也约斋子方内欤方外欤风流欤穷愁欤老夫不知君其问诸白鸥按功父名镃号约斋循王之孙也有吏才能诗
　　苏东坡画像
　　黄鲁直赞出于峨睂司马班金马石渠阅士如墙上前论事释之冯唐言语以为阶而投诸云梦之黄东坡之酒赤壁之笛嬉笑怒骂皆成文章解羁而归紫微玉堂子瞻之徳未变于初尔而名之曰元祐之党贬之朱崖儋耳方其金马石渠不自知其东坡赤壁也及其东坡赤壁不自意其紫微玉堂也及其紫微玉堂不自知其朱崖儋耳也九州四海知有东坡东坡归矣民笑且歌一日不朝其间容戈其一丘一壑则无如此道人何
　　濂溪画像　【以下六赞皆朱元晦着】
　　道丧千载圣远言湮不有先觉孰开后人书不尽言图不尽意风月无边庭草交翠
　　明道画像
　　休山立玉色金声元气之会浑然天成瑞日祥云和风甘雨龙徳正中厥施斯普
　　伊川画像
　　规员矩方绳直凖平允矣君子展也大成布帛之文菽粟之味知徳者希孰识其真
　　康节画像
　　天挺人豪英迈盖世驾风鞭霆厯览无际手探月窟足蹑天根闲中今古醉里乾坤
　　横渠画像
　　早悦孙吴晚逃佛老勇撤臯皮一变至道精思力践妙契疾书订顽之训示我广居
　　洓水画像
　　笃学力行清修苦节有徳有言有功有烈深衣大带张拱徐趋遗像凛然可肃薄夫
　　赠写真李道士
　　苏子由赠写真李道士君不见景灵六殿图功臣进贤大羽东西陈能令将相长在世自古独有曹将军嵩髙李师掉头笑自言弄笔曹前身百年遗像谁能识满朝冠剑多伟人据鞍一见心有得临牕相对疑通神十年江海须半脱归来俛仰慙簮绅一挥七尺倚墙立客来顾我诚似君金章紫绶本非有緑蓑黄篛甘长贫何如画作白衣老置之茅屋全吾真
　　赠写真王处士
　　杨廷秀赠写真氷鉴处士王温叔我不如森森千丈松我不如濯濯春月栁发踈鬓秃巳雪霜皮皱肉皱真老丑叶生画时顔尚朱王生画时骨更癯一生爱山吟不就两肩化作秋山瘦君不见褒公鄂公图凌烟腰间羽箭大如椽又不见浣花醉图粉墨落日斜泥滑驴失脚贵人寒士两相嗤画图犹在人已非王生王生且停手不如生前一杯酒
　　难写精微
　　宋胡邦衡赠写真刘琮画莫难于写真非写形似之难写心之精微为难也盖君子小人貌或类而心不同写其形似而不得其心之精微或以小人为君子未见其能写也乡老刘琮庆先天机精到得金粟影笔法恨世无褒鄂之毛骨以发其竒或逢佳士或寻常人质鬼貌蓝钦頥折额时一弄翰曲尽形似虽君子小人骨相或同间不容发而其心判然自殊如泾渭之不相乱老杜所谓乃知画师妙巧括造化窟其在斯人欤按金粟影者老杜诗云虎头金粟影神妙独难忘盖佛经有金粟如来顾恺之所画维摩居士像即金粟影也
　　兼移情性
　　画断郭汾阳女婿赵纵令韩干写真又请周昉写真二人皆有能名令公尝列二真于坐末未能定其优劣因女赵夫人归省问云此何人对曰赵郎也又云何者最似曰两画緫似前画得赵郎形貌后画兼移其神思情性笑语之姿是日定二画之优劣








　　山堂肆考卷一百六十七
　　钦定四库全书
　　山堂肆考卷一百六十八　明　彭大翼　撰技艺
　　习射
　　礼射义古者诸侯之射也必先行燕礼乡大夫士之射也必先行乡饮酒之礼
　　主皮
　　周礼地官乡老及乡大夫羣吏献贤能之书于王王再拜受之登于天府退而以乡射之礼五物询众庶一曰和二曰容三曰主皮四曰和容五曰兴舞注云和内志正也容外体重也主皮中也和容中不骄也不中不慑也兴舞其节比于乐也
　　绎志
　　礼射义射之为言绎也或曰舍也绎者各绎已志也
　　观徳行
　　射义射者进退周旋必中礼内志正外体直然后持弓矢审固持弓矢审固然后可以言中此可以观徳行矣其节天子以驺虞为节诸侯以貍首为节卿大夫以采苹为节士以采蘩为节注云节者歌诗以为发矢之节度也一终为一节
　　饰礼乐
