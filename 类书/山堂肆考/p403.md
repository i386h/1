<!-- { "loadSidebar": true } -->
　　蜀志唐天寳中取涪州荔枝自子午谷路进入
　　南海飞驰
　　唐书杨妃生于蜀性好荔枝南海荔枝胜于蜀者故每嵗飞驰以进七日七夜至京人马多毙于路百姓苦之
　　燕支颗
　　白乐天诗星缀连心朶珠排耀眼房燕支掌中颗甘露舌头浆
　　水晶丸
　　刘贡父诗锦筵火齐堆金盘五月甘浆破齿寒南国已随朱夏熟北人犹指画图看烟岚不续丹樱献玉座空悲羯皷残相见任夸双蒂美多情莫唱水晶丸欧阳公浪淘沙五岭麦秋残荔子初丹绛纱嚢里水晶丸可惜天教生处逺不近长安　往事忆开元妃子偏怜一従魂散马嵬闗只有红尘无驿使满眼骊山
　　侧生
　　左思三都赋卭竹縁岭囷桂临崖旁挺龙目侧生荔枝张九龄赋虽观上国之光而被侧生之诮杜子美诗侧生野岸及江浦不热丹宫满玉壶云壑布衣骀背死劳人害马翠眉须林壑布衣指唐羌也
　　早熟
　　今之广南州郡与防梓之间所出大率早熟肌肉薄而味甘酸其精好者仅比东闽之下等
　　南方珍果
　　魏文帝诏南方果之珍异者有龙眼荔枝令嵗贡焉
　　南州嘉树
　　刘贡父诗南州积炎徳嘉树淩冬緑薫风海上来丹荔迎夏熟煌煌锦绣林亭亭翡翠屋鹄头烂晨霞天酒莹寒玉
　　形如帷葢
　　白乐天荔枝图序荔枝生巴蜀间树形团团如帷葢叶如冬青华如橘春荣实如丹夏熟朶如葡萄核如枇杷殻如红缯膜如紫绡瓤肉洁白如冰雪浆液甘酸如醴酪若离本枝一日而色变二日而香变三日而味变四五日外色香味尽去矣杜阳编乐天在忠州为荔枝图寄朝士
　　性畏髙寒
　　蔡君谟荔枝谱闽中惟四郡有之福州最多兴化军最为竒特泉漳时亦有名夫以一木之实生于海滨嵓险之逺而能名彻上京外被夷狄重于当世是亦有足贵者其为果品卓然第一然性畏髙寒不堪移植而又道里辽絶不得班于卢橘江橙之右少发光彩此所以为之叹惜而不可不述也
　　土人为煎
　　叙州府土人善为荔枝煎可以致逺黄山谷诗王公权家荔枝緑廖致平家緑荔枝试倾一杯重碧色抉剥千颗轻红肌酦醅葡萄未足数堆盘马乳不同时谁能同此絶胜味惟有老杜东楼诗
　　方士傅药
　　明皇命方士以药傅荔枝根得核小宫人呼为丁香子
　　紫文绀理
　　张九龄荔枝赋紫文绀理黛叶缃枝蓊茸霮防环合棼纚如葢之张如帷之垂灵根所盘不髙不卑陋下泽之沮洳恶层崖之险彼前志之或妄何侧生之见疵
　　火实天浆
　　东坡诗丞相祠堂下将军大树傍炎云骈火实瑞露酌天浆
　　龙牙凤爪
　　宋洪景卢云莆田荔枝名品皆出天成虽以其核种之终与其本不相类宋香之后无宋香所存者孙枝耳陈紫之后无陈紫过墙则为小陈紫矣里人谓此果形状变态百出不可以理求或似龙牙或类凤爪钗头红之可簪緑珠子之旁缀是岂人力所能加哉
　　鸡冠马乳
　　刘彦冲荔子诗炎蒸午枕梦沧浪落落星苞喜乍尝笔下丹青千品色钗头风露一枝香鸡冠借喻何轻许马乳争名固不量直待当时妃子笑骊山千古事凄凉
　　冰蚕茧
　　宋陶弼诗五月南游渴欣逢荔子丹殻匀仙鹤顶肉露水晶丸色映离为火甘殊木作酸枝繁恐相染树重欲成团赤蚌遗珠颗红犀露角端爽能消内热润可濯中干一簇冰蚕茧千苞火凤冠隔瓤银叶嫩透膜玉浆寒
　　赪虬珠
　　东坡诗先生洗琖酌佳醑冰盘荐此赪虬珠
　　纎手擘
　　东坡减字木兰花词闽溪珍献过海云帆来似箭玉座金盘不贡竒葩四十年　轻红酽白雅称佳人纎手擘骨细肌香恰似当年十八娘
　　笑脸看
　　古满庭芳词年年输帝里欢呼内监妆防金盘况曽得真妃笑脸频看
　　植上林苑【已下龙眼】
　　三辅黄图汉武帝破南越得龙眼荔枝菖蒲各百余本植上林苑中因起扶荔宫
　　撒长春殿
　　见元宵
　　流膏乳
　　苏东坡防州龙眼诗龙眼与荔枝异出同父祖端如柑与橘未易相可否异哉西海滨琪树罗圃似桃李一一流膏乳坐疑星殒空又恐珠还浦
　　割蜜脾
　　宋刘子翚龙眼诗幽株傍挺緑婆娑啄咂虽微奈美何香割蜜脾知韵胜价轻鱼目为生多左思赋咏名初出玉局揄扬论岂颇地极海南秋更暑登盘犹足洗沈疴
　　梅子
　　格物总论梅子有数种大者如小儿拳小者如弹丸一种员小松脆多液无滓者名消梅一种结实多双名重叶梅一种一蒂双实名鸳鸯梅一种蜡梅亦结子者名狗蝇梅其味甘酸噉多能使人齿弱人多用以造煎最耐久蔵惟消梅可青噉也
　　宰相和羮
　　商书若作和羮尔惟盐梅
　　人君燕食
　　礼记内则牛脩鹿脯田豕脯麋脯麕脯麋鹿田豕麕皆有轩雉兔皆有芼爵鷃蜩范芝栭蔆椇栗榛柿桃李梅杏楂梨姜桂注云自牛脩至此三十一物皆人君燕食所加庶羞也
　　和兽
　　内则脍春用葱秋用芥豚春用韭秋用蓼脂用葱膏用薤三牲用藙和用醯兽用梅注云藙茱茰也兽用梅以梅和兽也
　　熟鱼
　　神异经北方荒外有石湖方千里中有横公鱼夜化为人刺之不入煮之不死以乌梅二十七煮之即熟可已邪病
　　含以香口
　　诗疏义梅杏类也煮干为苏置羮虀中可含以香口
　　望以止渴
　　世説魏武帝行失道三军皆渴而无水帝令曰前有梅林饶子甘酸可以解渴士卒闻之皆口中出水
　　孙亮渍蜜
　　吴志孙亮出西苑食生梅使黄门就中蔵吏取蜜渍梅蜜中有鼠屎侍中请付狱推问亮曰此易知耳令破鼠屎屎里燥亮大笑曰久在蜜中中当湿今中燥必黄门所为乃首服
　　绮里煮金
　　抱朴子曰绮里丹法用铅百斤煮以雄黄皆成金太刚以猪膏煮之太柔以梅煮之
　　萧仿还槁
　　见节度
　　杨偓食青
　　五代杨偓方宴食青梅赵康凝顾偓曰勿多食发小儿热诸将以为慢仍贬康凝于海陵
　　士馈一瓶
　　笔谈吴人多谓梅子为曹公以尝望梅止渴也又谓鵞为右军以尝冩经换鵞也有士人遗醋梅与燖鵞者作书云醋浸曹公一瓶汤燖右军两只
　　人致一斛
　　语林范至能啖梅人尝致一斛奁至能食之须臾而尽
　　杏子
　　格物总论杏叶似梅差大而微红香于梅而酸不及核与肉自相离其仁可入药典术杏者嵗星之精管子曰五沃之土其木冝杏
　　孔子坛
　　庄子曰孔子游缁帷之林休坐乎杏坛之上
　　老子祠
　　述异记頼乡老子祠前有缥杏
　　范蠡宅
　　地志范蠡宅在湖中有梅杏大如拳
　　董奉林
　　见仙
　　三
　　南岳夫人仙人有三紫杏
　　六出
　　西京杂记上林苑有蓬莱杏东海都尉于台献一株花杂五色六出云是仙人所食者
　　汉彩
　　汉武帝上林苑有文杏谓其材有文彩也
　　魏珍
　　卢毓冀州论魏郡有好杏地产不为无珍
　　含章四株
　　洛阳宫殿簿含章殿前杏四株
　　显阳六株
　　宫殿簿显阳殿前杏六株
　　孙楚为酪
　　荆楚嵗时记孙楚祭介子推云一盘醴酪二盂今寒食有杏酪麦粥即其类也玉烛寳典今寒食人家研杏仁为酪以汤沃之
　　士安知味
　　晏春秋衞伦过予言及于味称魏故侍中刘子阳食饼知盐生精味之至也予曰师旷识劳薪易牙识淄渑子阳今之妙士也定之何难伦因命仆取粮糗以进予尝之曰麦也有杏李柰味三果之熟不同时子焉得兼之伦笑而不言退告人曰士安之识过刘氏
　　师旷占秋
　　师旷占杏多实不虫来年秋熟
　　卢谌祠夏
　　卢谌祭法夏祠用杏
　　张隣
　　后周张元性廉洁南隣有杏两株杏熟多落元园中元悉以还主
　　马第
　　见园
　　朱超送核
　　朱超石与兄书光武坟邉杏甚美今奉送其核
　　廷秀攀条
　　宋杨廷秀折杏子诗轻风动髙枝可望不可摘耸肩跂一足偶尔攀翻得攀条初亦喜折条还复惜聊将挿鬓归空樽有余沥
　　桃子
　　格物总论桃实大者如小儿拳小者如鸡卵夏五六月方熟味甘香不酸澁亦果中之珍也
　　六果之下
　　家语孔子侍坐于鲁哀公哀公赐之桃与黍孔子先饭黍而后食桃公曰以黍雪桃尔对曰黍五谷之长桃六果之下君子不以贵雪贱
　　五木之精
　　典术桃者五木之精其精生鬼门能制百鬼春秋运斗枢玉衡星之精散为桃
　　馈三士
　　见膂力
　　食二郎
　　幽明録汉永平中刘晨阮肇共入天台迷不得返粮食乏尽得山上数桃啖之遂不饥下山见一大溪邉有二女因要还家勑婢云刘阮二郎向虽得琼实犹尚虚弊可速作食遂停半年懐土而归
　　上林紫文
　　西京杂记上林有秦桃樱桃缃核桃绮叶桃霜桃金城桃紫文桃
　　景阳赤色
　　洛阳伽蓝记景阳山百果园有仙人桃其色赤表里照彻得霜乃熟亦出昆仑山又曰王母桃
　　植于霜林
　　拾遗记汉明帝世有献巨核桃者霜下结花隆暑方熟使植于霜林
　　生于云台
　　神仙张陵沛人也弟子赵升就陵受学陵已七次试之其第七试者陵与诸弟子登云台山絶岩上有一桃树旁生石壁下临不测去三四丈有大桃实陵谓诸弟子曰得此桃者当告以要道弟子皆流汗无敢视者升独曰神人所防何险之有乃従上自掷正投桃树上取桃满懐而石壁峭峻不能得还乃掷百枚与陵陵分桃赐诸弟子余二枚陵自食一留一以待升陵乃伸手引升升忽已还乃以向一桃与升
　　以半啖君
　　韩子曰昔弥子瑕有宠于卫君食桃而甘以其半啖君君曰爱我哉忘其口而啖寡人
　　以五献帝
　　见仙
　　禁従者
　　新序魏文侯见箕季従者食其桃箕季禁之文侯曰箕季岂爱桃哉是教我下无犯上也
　　欺家人
　　抱朴子曰五原蔡綖入山而还欺家人曰到昆仑山有玉桃形如世间者但光明洞彻而坚须玉井水洗之便软而可食
　　度索山
　　山海经东海有山名度索上有大桃屈蟠三千里名曰蟠桃
　　波斯国
　　南蛮志波斯国有波淡树长五六丈围四五尺三月开花色白结实状如桃子而形偏故谓之偏桃其肉苦澁不堪食核中仁子甘美西域诸国共珍之
　　方朔偷
　　见仙
　　刘纲呪
　　神仙刘纲与妻樊夫人俱有道术各自言胜中庭有大桃树夫妻各呪其一桃便鬭相击良久所呪桃走出篱外
　　共食仙桃
　　尹喜内老子西游省太真王母共食碧桃紫梨
　　盗食御桃
　　钟离意别周书言秦吏赵凯以私恨告国民吴且生盗食宗庙御桃且生对曰民不敢食王曰剖其腹出其桃史记恶而书之曰食桃之肉当有遗核不知此而剖人腹以求桃非理也
　　成蹊
　　见桃花
　　变石
　　南康五山上有石桃故老云古有桃树生于岭巅隠沦之士将大取其实因变成石焉
　　服之愈病
　　抱朴子曰桃胶以桑木炭渍服之愈百病久服体有光能絶谷又神仙髙丘公服桃胶而得仙
　　食之解劳
　　酉阳杂俎洛城华林园有冬桃十月始熟形如括蒌食之可以解劳
　　郑街
　　韩子曰子产治郑桃枣之防于街者莫援也
　　石苑
　　邺中记石虎苑中有勾鼻桃重二斤半
　　桓求种
　　世説桓崖在京下有好桃桓就求种不得佳者曰徳之休明则肃慎贡其楛矢如其不尔篱落间物亦不可得也
　　史论觉香
