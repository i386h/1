<!-- { "loadSidebar": true } -->
　　凡草书之体如人坐卧行立揖逊忿争乘舟跃马歌舞擗踊一切变态各有义理不可忽也
　　以意传薛稷
　　唐魏征子叔瑜善草以笔意传子华及甥薛稷世称善书者前有虞褚后有薛魏
　　以书问东坡
　　东坡志林刘十五论李十八草书谓之鹦哥娇盖谓鹦鹉能言不过数句而已后十八书稍进问仆曰比旧日何如仆答曰可作秦吉了矣然仆此言有公在干侯之意
　　龙所见
　　赵壹非草书云草圣之兴上非天象所出下非河洛所吐中非圣人所造盖秦末官书烦冗羽檄分飞故为草趣急速耳今之学者不思其简易之指直以为崔杜之法龙所见也鑚坚仰髙忘其罢劳夕不遑息昃不暇食十日一笔月数丸墨领袖如皁唇齿常黑然其为字无益工拙亦效颦者之憎丑学步者之失节也
　　江山所助
　　黄山谷自作草圣后余居开元寺之怡偲堂坐见江山此中作草似得江山之助
　　不治他技
　　韩愈送髙闲上人序往时张旭善草书不治他技喜怒窘穷忧悲愉佚怨恨思慕酣醉无聊不平有动于心必于草书发之故其书变动犹鬼神不可端倪以此终其身而名后世今闲之于草书有旭之心哉
　　不践古人
　　东坡评草书古人云匆匆不及草书此语非是若匆匆不及是平时有意于学此弊之极遂至于周越仲翼无足怪也吾书虽不甚精然自出新意不践古人是一快也
　　笔迹雄杰
　　杨风子善草书笔迹雄杰有二王顔栁之风以心疾致仕人号杨风子
　　笔法俊快
　　东轩笔録本朝尚书郎周越以书名天圣景祐间然笔法软俗无古气梅尧臣作诗闲淡无味时苏舜钦喜为健句而草书尤工尝曰吾不幸写字为人比周越作诗为人比梅尧臣良可叹也
　　篆书
　　衞恒四体书势两汉铭勒杂以古文篆籀及八分为之魏晋以还篆文遂盛郭忠恕法书苑曰自小篆散而八分生八分破而书出书悖而行书作行书往而草书圣自以下吾不欲观
　　文龙鳞
　　杂记体有六篆巧妙入神或象文或比龙鳞纡体放尾长翅短身扬波震激鹰跱鸾停
　　钗头鼎足
　　法书苑窦泉小篆賛曰钗头屈玉鼎足垂金
　　变科斗文
　　史记周宣王时史籀变科斗文以为大篆李斯变苍颉篇取籀省文谓之小篆
　　得螎匾法
　　湘山野録江南徐骑省铉善小篆映日视之画之中心有一缕浓墨正当其中乃笔锋直下不倒尝在画中耳铉尝自谓吾晚年始得螎匾法凡小篆喜瘦而长螎匾法非老笔不能按篆法匾者谓之螎匾徐铉称为老手石鼔文是也韩愈有石鼓歌欧阳永叔有跋石鼔文
　　象形
　　剪刀篆韦诞所作象其形也
　　垂脚
　　小篆俗皆喜长太长则无法但以方楷一字半为度一字为正体半字为垂脚脚不过三凡有三脚当以正脚为主余畧收短如旛脚可也若生甘之等字却以上出为脚如草木之为物正生则上出枝倒悬则下出枝耳
　　本于务光
　　薤叶篆曹喜本务光之法垂枝浓直以小篆书之按务光尧时人尝作倒薤之书
　　始于衞瓘
　　栁叶篆始于晋衞瓘
　　书章表
　　垂露篆防缀轻盈象露之垂曹喜以书章表
　　观星象
　　璎珞篆始于刘徳升观星象为之
　　方圆流峙
　　唐李阳氷上季大夫论古篆阳氷志在古篆殆三十年想见前人遗迹美则美矣惜其未有防画但偏旁模刻而已乃复仰观俯察六合之际于天地山川得方圎流峙之形于日月星辰得经纬昭囘之度于云霞草木得霏布滋蔓之容于衣冠人物得揖逊周旋之体于须眉口鼻得喜怒惨舒之分于虫鱼禽兽得屈伸飞动之理于骨角齿牙得摆拉咀嚼之势
　　劲健端妙
　　法书苑释无惑同安人为翰林待诏善小篆劲健端妙士大夫藏以为宝徐铉郑文宝查道髙绅等皆江东人虽称善篆弗能及也
　　玉筯
　　唐舒元舆篆志秦李斯变苍颉籀文为玉筯篆成一家法式歴两汉三国至隋更八姓无有出其右者赵郡李氏子阳氷生皇唐开元天子时独能穷入篆室隔一千年而与李斯相见其格峻其力猛天以字宝瑞吾唐矣又阳氷篆字人不能及号书中虎又号笔虎
　　金剪
　　续仙传唐司马承祯字子徽善篆书别为一体号金剪书
　　书
　　秦下邽人程邈字元岑为县狱吏得罪始皇幽系云阳狱中在狱覃思十年易小篆为书三千字奏之始皇大喜免其罪用为御史
　　竹简写尚书
　　尚书序鲁共王壊孔子旧宅于壁中得先人所藏古文虞夏商周之书皆科斗文字时人无能知者乃为文更以竹简书之
　　绢素写文选
　　唐裴行俭工草中宗尝给绢素诏写文选秘爱其法行俭每曰褚遂良非精笔佳墨未尝辄书不择笔墨而妍捷者唯余与虞世南耳
　　刻蔡邕书
　　汉灵帝命蔡邕为古文篆书刻于石碑碑始立观视及模写者车千余辆拥塞街巷
　　变右军法
　　王献之善书变右军法为今体字画秀媚妙絶时伦与父俱得名其章草疎弱殊不及父有问羲之云世论卿书不逮献之答曰殊不尔也他日见献之问尊君书何如献之不答论者曰君固当不如献之笑而不答曰人那得知也
　　逼真世南
　　法书苑唐太宗学虞世南书每难于戈法一日书戬字召世南补写其戈以示魏征曰朕学世南书似尽其法卿看之征曰天笔所临万象不能逃其形非臣所可拟抑观圣作惟戬字戈法逼真上深叹其藻识
　　超逾子敬
　　王僧防雅善书宋文帝见其书素扇叹曰非惟字迹超逾子敬而器雅尤觉过之子敬王献之字
　　飞白
　　飞白者东汉左中郎蔡邕所作灵帝嘉平中诏邕作圣皇篇篇成诣鸿都门上时方修饰鸿都门邕待诏门下见役人以垩箒成字心悦焉归而为飞白之书归田録白通作帛凡飞帛以防画象物形惟防最难工一説字大而轻防故谓之飞白
　　题宫
　　飞白书汉末魏初并以题署宫殿剏法于八分穷防于小篆自非蔡公设妙岂能诣此又王隠王愔并云飞白变楷制也本是宫殿题署势亦劲大字轻防不漏故名飞白
　　书寺
　　梁武帝造寺令萧子云飞白大书萧字至今一字存焉又帝谓子云曰蔡邕飞而不白羲之白而不飞飞白之间在卿斟酌耳又张延赏于江南得子云壁书萧字一匣以归洛阳授张谂谂置之修善里结亭号曰萧斋
　　屈顾宝先
　　吴郡顾宝先卓越多竒颇自矜其技能王僧防乃作飞白书以示之宝先曰下官今为飞白屈矣
　　赐戴至徳
　　唐髙宗为飞白书出赐戴至徳曰泛洪流俟舟楫赐郝处俊曰飞九霄假六翮
　　登牀而得
　　唐太宗宴武门作飞白字赐羣臣或至乗酒争取于帝前散骑常侍刘洎登御床引手得之帝笑曰昔闻婕妤辞醉辇今见常侍登御床故东坡诗遥怜醉常侍一笑开天容
　　搢笏以观
　　宋范蜀公东斋记嘉祐间上召羣臣天章阁下观御书阅御物上亲作飞白书令左右搢笏以观
　　四字赐苏易简
　　见翰林承防
　　二字赐李唐卿
　　宋仁宗至和中有待诏李唐卿撰飞白三百防以进自谓穷尽物象上特为清净二字以赐之其六防尤竒絶又出三百防之外
　　荣光属天
　　欧阳脩作仁庙飞白书记夫玉韫石而珠藏渊其光气常见于外也故山辉如白虹水变为五色者至宝之所在也今赐书之藏于室也吾知将有望气者言荣光起而属天必赐书之所在也
　　轻云蔽月
　　东坡作文与可飞白賛始予见其诗与文又得见其行草篆也以为止此矣既没一年而复见其飞白美哉多乎其尽万物之态也霏霏乎其若轻云之蔽月翻翻乎其若长空之卷斾也猗猗乎其若游丝之萦栁絮袅袅乎其若流水之舞荇带也离离乎其逺而相属缩缩乎其近而不隘也其工至于如此而予今乃知之则予知与可者固无防而其所不知者盖不可胜计也

　　山堂肆考卷一百三十三
<子部,类书类,山堂肆考>
　　钦定四库全书
　　山堂肆考卷一百三十四　明　彭大翼　撰諡法
　　制諡【上】
　　史记諡者行之迹号者功之表车服者位之章是以大行受大名细行受细名行岀于己名生于人名谓諡号也
　　己死定諡
　　礼檀弓幼名冠字五十以伯仲死諡周道也
　　将葬制諡
　　史记諡法解惟周公旦太公望开嗣王业建功牧野终将葬乃制諡
　　无爵不諡
　　礼郊特牲古者生无爵死无諡注云殷以前大夫以上乃为爵死则为諡周制虽爵及命士死不諡也
　　暴贵不諡
　　曲礼君子已孤不更名已孤暴贵不为父作諡
　　易名
　　檀弓卫公叔文子卒其子戌请諡于君曰日月有时将葬矣请所以易其名者君曰昔者卫国凶饥夫子为粥与国之饿者是不亦惠乎衞国有难夫子以其死衞寡人不亦贞乎夫子聴衞国之政修其班制以与四邻交衞国之社稷不辱不亦文乎故谓夫子贞惠文子
　　壹惠
　　礼表记子曰先王諡以尊名节以壹惠耻名之浮于行也注云諡以尊名为美諡以尊显其声名也壹专也惠善也善行虽多难以枚举但节其大者以专其善故曰节以壹惠也
　　追諡文宣
　　唐防要开元二十七年追諡孔子为文宣王宋大中祥符五年追諡至圣元加諡大成曰大成至圣文宣王明朝因之至嘉靖间改为先师孔子
　　加諡昭烈
　　唐上元元年尊太公望为武成王宋大中祥符元年加諡昭烈武成王
　　諡父曰成
　　左文元年楚太子商臣以宫甲围成王王请食熊蹯而死弗聴丁未王缢諡之曰灵不瞑曰成乃瞑
　　諡君为共
　　左襄十三年楚子疾告大夫曰不谷不徳亡师于鄢以辱社稷为大夫忧若以大夫之灵获保首领以没于地唯是春秋窀穸之事所以従先君于祢庙者请为灵若厉大夫择焉既卒子囊谋諡大夫曰君有命矣子囊曰君命以共若之何毁之赫赫楚国而君临之抚有蛮夷奄征南海以属诸夏而知其过可不谓共乎请諡之共大夫従之
　　妇人加諡
　　穆天子传盛姬卒諡为淑人加妇人諡始此
　　太子加諡
　　晋太子申生卒晋人諡为恭太子諡始此
　　太后加諡
　　汉世母后无諡髙祖尊先母为昭灵夫人尊髙后为昭灵后至明帝葬阴太后始建光烈之称然犹未以諡名也其后母后止有二諡至宋仁宗时刘太后崩諡荘献明肃则母加四諡自此始矣
　　公主赐諡
　　杨侃职林唐贞元十五年故唐安公主赐諡荘穆则公主諡自此始及考唐髙祖女平阳公主起兵防佐已諡为昭齐髙帝女妻沈攸之子文和已諡为兴宪则公主赐諡又非自唐安始矣
　　岐王赠諡
　　唐岐王范卒宗赠諡惠文太子史断云范乃宗之弟而是时官又为太子傅顾以太子諡之颠倒不伦一至于此
　　宁王追諡
　　唐宋王名成器后改封宁王名宪开元二十九年薨上哀惋特甚曰天下兄之天下也固让于我为皇太伯常名不足以处之乃諡曰让皇帝其子汝阳王璡表述先志固让不许代宗时又追赠曰齐王
　　赵成子
　　晋赵夙生衰衰字子余諡成衰生盾盾字孟諡宣子丰舒问于贾季曰衰与盾孰贤对曰衰冬之日也盾夏之日也
　　赵文子
　　赵武盾之孙庄子朔之遗腹子为晋大夫荐白屋之士六十家举管库之士七十余家諡文文子生景叔景叔生简子鞅
　　魏庄子
