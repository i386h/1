<!-- { "loadSidebar": true } -->
　　性空禅师居大慈山无水神人告曰明日有水是夕二虎跑地泉水涌出因号泉为虎跑
　　鸽水
　　蓝田悟真寺有高僧写槃经羣鸽自空中水添砚
　　宿桑
　　汉襄楷曰浮屠不三宿桑下不欲久生恩爱精之至也释氏经沙门受道者日中一食树下一宿慎莫再矣恐久则爱恋之心生也黄山开元记夫沙门者不住资生行乞取足日中受供林下托宿故赵州以断薪续禅牀药山以三篾绕腹一日不作不食
　　摩松
　　奘法师俗姓陈缑氏人唐贞观初往西域取经手摩灵岩寺松曰吾西去汝可西长若归即东向使弟子知之及去其枝年年西向忽一年东向弟子曰吾师归矣果然因号松曰摩顶松
　　一行造厯
　　唐僧一行张公谨之孙自幼聦黠师事普寂禅师于嵩山见卢鸿文一览成诵因穷大衍厯数宗召问曰卿何能对曰善记览即以宫人籍示之览毕如素所习读宗呼为圣人汉洛下闳造大衍厯云厯八百岁当差一日有圣人出而定之一行适当其期乃造大衍厯而正其差谬卒谥大慧禅师又续博志一行俗姓张名璲后出家改名敬贤
　　禅月投诗
　　僧贯休姓姜兰谿人唐天复间入蜀蜀主赐号禅月大师苦节峻行善草书钱镠称吴越王贯休以诗投之云贵逼身来不自由几年辛苦踏山丘满堂花醉三千客一劔霜寒十四州莱子衣裳宫锦窄谢公篇咏绮霞羞他年名上凌云阁岂羡当年万户侯王爱其诗遗客谓曰教和尚改十四州为四十州方与相见休曰州亦难添诗亦难改闲云孤鹤何天不可飞耶飘然入蜀贯休尝画罗汉已毕十五身忽从禅定起自冩本身以足之今第十六身是也
　　养鹰不放
　　晋支遁姓关字道林常养鹰马而不乘放或问之曰爱其神俊
　　骑马何妨
　　宋禅惠大师雅州名山人屡举不第元符间郡守吕由诚以僧勑戏之师即削发为僧或叩以佛法不许乘马师即曰文殊驾狮子普贤跨象王新来一个佛骑马也何妨其机敏如此
　　见月大笑
　　药山和尚叅石头得法住药山尝一夜登山径行忽云开见月大笑一声应澧阳九十里居民闻之尽谓在东家也石头姓陈
　　立雪不动
　　见佛祖
　　赤髭
　　佛陀耶舍为人赤髭善解毗婆沙时人号曰赤髭毗耶沙
　　白足
　　释昙如足白于面虽跣渉泥水未尝汚浊天下咸称曰白足和尚拓拔焘克长安灭佛法昙如见焘焘令斩之不伤焘怒按劒斫之亦不伤唯斫处有防如线复令餧虎虎不敢近焘遂顶礼悔过
　　晨鸡暮钟
　　有僧问守清禅师如何是和尚家风曰一瓶兼一鉢到处是生涯又问佛法大意曰扰扰匆匆晨鸡暮钟
　　白云茅屋
　　有僧问广严院咸泽禅师如何是广严家风曰一坞白云三间茅屋
　　玉带镇山门
　　佛印禅师法名了元饶州人东坡与之游时住润州金山寺东坡赴杭过润为留数日一日值师挂牌与弟子入室公便服入方丈见之师曰内翰何来此间无坐处公戏曰借和尚四大作禅牀师曰山僧有一转语内翰言下即答当从所请不然愿留所系玉带以镇山门公许之便解带置几上师云山僧四大本空五蕴非有内翰欲于何处坐公拟议未即答师急呼侍者云收此玉带永镇山门公笑而与之师遂取衲裙相报
　　草鞵挂方丈
　　昔有一住山僧或谋攘之僧乃挂草鞵一防于方丈前题诗云方丈前头挂草鞋流行坎止任安排老僧脚底从来濶未必枯髅就此埋
　　杖策闲游
　　昶公河南辉县人自幼頴悟精劝戒律住持白茅寺一日杖策闲游谓其徒曰寺东山坞间脩篁古柳异于他境乃吾栖真之所竟如其言
　　倚栏闲唱
　　仁王寺有一僧喜唱望江南后出山主一刹未几欲归作诗当初只得转头衘转得头衔转不堪何似仁王高阁上倚栏闲唱望江南故李元善每倦游则曰吾欲唱望江南矣
　　能外形骸
　　僧大颠姓杨氏初居罗浮山后归潮阳灵山唐韩愈云潮州有一老僧号大颠颇聦明识道理故自山召至州郭留十数日实能外形骸以理自胜不为事物侵乱与之语虽不尽解要自胸中无滞碍以为难得因与往来及愈祭神海上遂造其庐及回留衣与别
　　能断思想
　　卧轮禅师有偈云卧轮有伎俩能断百思想对境心不起菩提日月长六祖慧能曰此偈未明心地因作偈曰慧能没伎俩不断百思想对境心数起菩提作麽长
　　叩杖涌泉
　　慧逺法师姓贾鴈门楼烦人晋时随沙门道安南游远见庐山清浄乃以杖叩地曰若此中可栖当使朽壤抽泉言毕清流涌出遂建龙泉寺
　　乘杯渡河
　　高僧杯渡者不知其姓名常乘木杯渡河因名焉不脩细行不甚精持饮酒食肉与俗人不殊
　　翠竹黄花
　　灯录迷人不知此身无象应物现形遂唤青青翠竹总是法身郁郁黄花无非般若黄花若是般若般若即同无情翠竹若是法身法身即同草木如此之言宁堪齿录
　　寒灰火
　　古禅师曰无心即是道若得无心轮回永断但学休心如痴如愚似胞胎中出来第一莫记一个字在心一向如寒灰火枯木石头又似一个无孔铁椎始得
　　解虎盛龙
　　太白胡僧歌序太白中峰絶顶有胡僧不知几百歳睂已长数寸身不制缯帛衣以草叶常持楞严经东峰有鬬虎弱者将而僧以杖解之西湫有毒龙久而为患而僧以器贮之余尝有独坐之意闻而悦之乃为歌云闻有胡僧在太白兰若去天三百尺一持楞伽入中峰世人难见但闻钟牕边锡杖解两虎牀下鉢盂盛一龙草衣不针亦不线两耳垂肩睂覆面
　　施蚊餧蛭
　　灯录子薰名文炬隠囊山高岩下趺坐旬浃不食诵经口吐异光或临水餧蛭或袒露施蚊行则两虎随之正觉常指之曰辟支佛化身也
　　断去来心
　　灯录惠朗禅师号大朗振朗禅师号小朗唐严维送普选二上人诗云遥知大小朗已断去来心金刚经过去心不可得未来心不可得见在心不可得
　　通内外典
　　僧道潜于潜人通内外典尤喜为诗苏轼守杭日卜智果精舍居之又为作叅寥泉铭轼称其诗无一防蔬笋气体制絶似储光羲非近世诗僧比
　　木兰击钟
　　见贫人
　　岳山破灶
　　嵩山有破灶和尚居岳山有庙甚灵惟安一灶逺近祭祀烹杀物命一日师入庙以杖敲灶三下咄云此灶只是泥瓦合成圣从何来又打三下灶乃堕落须有一人青衣忽然设拜师曰是什麽人曰我是灶神久受业报今师説无生法脱此处生天特来致谢因号破灶和尚
　　善属诗文
　　汤惠休宋孝武时沙门也善属诗文帝命之还俗官至州从事江淹尝拟汤惠休杂篇二十一首
　　旁通书史
　　僧惠洪新昌人字觉范姓彭氏禅学最深注金刚经楞严经旁通书史尤工于诗与陈了翁黄山谷各友善所着有甘露集林间集冷斋夜话天厨禁脔
　　骂佛骂祖
　　徳山宣鉴禅师辞龙潭龙潭谓众曰有一个汉眼如劒口似盘一棒打不回头他时向孤峰顶上立吾道在沩山闻闻之曰是伊将来有把茅葢头骂佛骂祖去在
　　嗜蜜嗜琴
　　僧仲殊嗜蜜思聦嗜琴故苏东坡诗招得琴聦与蜜殊
　　天花雨地
　　酉阳杂爼大厯初大同坊云华寺僧俨讲经天雨花至地咫尺而灭夜有光烛室又僧有戒行严洁者天遣如来献花
　　天花着身
　　维摩经时维摩诘室有一天女见诸天人説法便见其身即以天花散诸菩萨大弟子身上花至诸菩萨即皆堕落至大弟子便着身不堕天女曰是花无所分别仁者自生分别想尔结习未尽故花着身结习尽者花不着身唐僧皎然有诗天女来相试将花欲染衣禅心定不起还捧旧花归
　　送客过溪
　　见溪
　　侍帝幸寺
　　宋孝宗幸天竺及灵隠寺有僧净辉者随侍上见飞来峰问辉曰既是飞来如何不飞去对曰一动不如一静又见观音手持数珠问曰何用曰念观音菩萨又问自念则甚曰求人不如求己帝大喜
　　社里宗雷
　　慧逺法师始住龙泉精舍后刺史桓伊乃为逺于庐山之东立房殿即东林寺也于是彭城刘遗民豫章雷次宗鴈门周续之新蔡毕頴之南阳宗炳等二十三人竝弃世遗荣依逺游止故山谷诗青箬湖边寻陆顾白莲社里覔宗雷
　　法中龙象
　　逹磨波罗提法中之龙象也智度论龙象言其力大水行中龙力大陆行中象力大故负荷大法者比之龙象
　　泥中莲花
　　姚主以妓女逼令鸠摩罗什受之罗什乃自讲説云譬如臭泥中生莲花但取莲花勿取臭泥
　　庭前栢树
　　灯录僧问如何是祖师西来意一僧答曰庭前栢子树
　　圣贤送食
　　云居觉禅师叅见洞山悟本大师后住山庵每月十五日须回问讯洞山一日洞山问庵中饭食何如曰俱无洞山曰每日吃甚麽曰每日常有圣贤送食来洞山喝云将谓汝个人作麽生郤感圣贤送食觉从此归庵自僃茶食于是圣贤又送食来即不见庵主
　　士夫馈粟
　　宋时西湖多诗僧熈宁间有僧清顺字怡然可久字逸老者所居皆湖山胜处而清顺尤约介不妄交人无大故不入城市士夫有以米粟馈者受不过数斗盎贮几上日取二三合啖之蔬笋之供恒缺乏也
　　书招渊明
　　庐阜记晋慧逺法师居庐山与刘驎之等结白莲社以书招陶渊明陶曰弟子性嗜酒若许饮即往矣逺许之陶至无酒攅睂而去驎之字遗民一字子舆号柴翁以尝作柴桑令也不知者以为陶渊明又谢灵运求入净社逺师以心杂止之
　　诗辞钟王
　　僧寂名躭章年十九入灵石山南平钟王尝尽礼致之不赴但作诗付使者云摧残枯木倚寒林几度逢春不变心樵客见之犹不采郢人何事苦搜寻
　　普愿游庄
　　南泉普愿禅师姓王拟取明日游庄其夜土地神先报庄主庄主乃预为僃师到问庄主争知老僧来庄主云昨夜土地神报师来师曰王老脩行无力郤被鬼神觑见
　　净真投海
　　浄真华亭人宋嘉定间为兴圣寺僧有道行嘉熈间浙江钱塘江坍真作偈呈赵端明遂以身投海三日而还谓众曰我在龙宫説法龙神听受此江不复崩矣语讫复入于海安抚上其事勑赐防国真法师
　　堕鴈
　　西域有比丘见羣鴈飞乃曰可充我食一鴈即堕地佛曰此鴈王也不可食因立鴈塔
　　闻鵶
　　灯录益州无住禅师尝务宴寂于时庭树鵶鸣杜鸿渐问师闻否曰闻鵶去又问师闻否曰闻鸿渐曰鵶去无声何师言闻曰闻非有闻非关闻性本来不生何曾有灭有声之时是声尘自生无声之时是声尘自灭而此之闻性不随声生不随声灭悟此闻性即免声尘所缚
　　弄狮
　　药山禅师问云岩闻汝解弄狮子是否曰是弄得几出岩曰弄得六出药山曰我亦弄得一出岩后到沩山沩山问长老在药山弄狮子是否云岩曰是曰长弄麽还有置时云岩曰要弄即弄要置即置
　　唤虎
　　潭州华林善觉禅师时观察使裴休访之问有侍者否师曰有两个乃唤大空小空二虎自庵后出师曰有客且去二虎咆哮而去休问作何行业感得如斯师曰山僧常念观音经
　　召鱼
　　蜀普录东川解魔寺僧吉祥魁梧多力受饭五鉢日夜诵经五函池中鱼知其数以名召之皆出水面使去皆没
　　巢鹊
　　杭州道林禅师姓吴名元卿初至秦望山见长松枝叶蟠屈如葢遂栖其上复有鹊巢其侧人目为鸟窠和尚太守白居易入山曰师住处甚危险师曰太守危险尤甚曰弟子位镇山河何险之有曰心火相交性识不停
　　不近人
