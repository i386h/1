<!-- { "loadSidebar": true } -->
　　山海经诸州出金极多品蔡州出瓜子金云南出颗块金在山石间采之
　　西汉价贱
　　三朝圣政録宋太宗问杜镐曰西汉赐予悉用黄金近代为难得之货何也对曰西汉多金由彼时佛事未兴金价甚贱也又仇池笔记王莽败时省中黄金二十万斤陈平四万斤间楚董卓郿坞金亦多其余赏赐三五十斤者不可胜数近世不以斤计虽人主未有以百金与人者何古多而今少也凿山披沙无虚日金何徃哉颇疑宝货神变不可测复归山泽耶
　　郭巨一釡
　　见子
　　赵普十瓶
　　见餽遗
　　陵间白鼠
　　白泽图白鼠以昏时见于丘陵之间视所出入中有金
　　石上黄鸟
　　异苑金康王旷井上有一洗浣石时见赤气后有贾人寄宿忽求买之未及度钱子妇孙氏覩二黄鸟鬭于石上疾徃掩取变成黄金贾人不知索市愈急既得撞破石内止空二鸟处
　　银
　　尔雅白金谓之银其美者谓之镣杂俎山上有薤下有金山上有葱下有银白帖银山常出素雾
　　梁州贡
　　夏书梁州厥贡璆铁银镂
　　钟山宝
　　尔雅钟山之宝有银烛谓有精光如烛也
　　三品
　　汉武帝元狩四年又造银锡白金三品以天用莫如龙圆之以象天其文龙重八两用三千地用莫如马方之以象地其文马差小重六两用五百人用莫如王撱之以象人其文重四两用三百如淳曰银锡白金者杂银锡而为之也
　　六名
　　新莽始建国之二年下书曰宝货皆重则小用不给皆轻则僦载烦费轻重大小各有差品则用便而民乐于是更作金银贝钱布之品名曰宝货凡五物六名二十八品
　　朱提一流
　　汉书朱提银重八两为一流直一千五百八十他银一流直一千是为银货注云朱提县名属犍为
　　白登七两
　　后魏书银出始兴阳山县又出桂阳阳安县骊山有银矿二石得银七两白登山亦有银矿八石得银七两
　　水煎
　　真诰汉期门郎程伟妻通神变化煎水银成银伟欲从受方妻谓伟骨相不应得之逼之不已妻乃尸解去
　　雪化
　　见雪
　　镂盘
　　后魏书大武皇帝和平二年诏中尚坊作黄金合盘镂以白银钿以玫瑰
　　错鼎
　　阮谌三礼图牛鼎受一斛天子饰以黄金错以白银
　　开禁
　　后魏书孝明帝开恒州银山之禁与人共之
　　收税
　　唐掌冶署令丞二人掌范镕金银铜铁使人得采而官收以税
　　首山银砾
　　王韶之始兴记宋元嘉元年夏霖雨小首山崩自巅及麓崩处有光耀居人徃观皆是银砾铸之成银
　　任山银砂
　　广州记广州市司用银米遂成县任山有银穴穴有银砂瑞应图王者宴不及醉刑罚得中人不为非则银瓮出
　　东坡建寺
　　宋苏东坡少年在金山寺读书治牀下土见一大瓮白银以土埋之语僧曰吾得官当修建寺宇后数年举进士令家人掘前银修寺命僧计数留后为验十年东坡辞官归家与僧较其数则与所得俸禄相同也又幽怪録韦元方外兄裴璞卒元方见一武吏跃马而来乃璞也谓元方曰吾为陇右三州掠刺使生人一饮一酌无非前定况财宝隂司所籍其获有限过数则隂吏来掠之子之逢吾亦是前定合得白金二斤过此则当掠故不敢厚也
　　赵璘移牀
　　稽神録寿州大将赵璘本州有凶宅人莫敢居璘居之独据中堂夜有物推牀曰我等在此已久为君所压甚不快君可速去鬼乃相与移其牀于庭下璘亦安寝明日于堂上置牀处掘得银一窖宅遂安
　　系男女
　　魏志秽国男女系银广数寸以为饰
　　散孤贫
　　元世祖时有安童者年十三从叔父入朝世祖见其聪异有大志擢为丞相后归乡里见一大蛇走入穴中安令人掘之得一窖白银安曰此天与我我必与诸人乃召乡里孤贫老弱者尽散其银以赈之人沾其惠咸称天公宰相















　　山堂肆考卷一百八十四
<子部,类书类,山堂肆考>
　　钦定四库全书
　　山堂肆考卷一百八十五　明　彭大翼　撰珍寳
　　铜
　　汉书凡律度量衡用铜者所以同天下齐风俗也铜为物至精不为燥湿寒暑变其节不为风雨雪霜改其形有似乎士君子之行是以用铜也
　　铸鼎
　　黄帝采首山之铜铸鼎于荆山下
　　铸钟
　　左僖十八年郑伯始朝于楚楚子赐之金既而悔之与之盟曰无以铸兵故以铸三钟注云金铜鐡之属楚子以楚金利故誓使郑文公无得以赐金铸兵器既誓乃以铸三钟
　　若耶
　　越絶书若耶溪涸而出铜欧冶以为纯钩之体
　　丹阳
　　汉食货志古者金有三品赤金为下注云赤金丹阳铜也
　　豫章铜山
　　汉呉王濞有豫章郡铜山招致天下亡命者盗铸钱以故无赋而国用饶足
　　严道铜山
　　见星士
　　凿山
　　孔氏帖韩洄上言今商州红崖冶产铜而冶源监乆废请凿山取铜即治旧监置十炉铸之岁得钱十万二千缗
　　凿井
　　见富人
　　和酒
　　朝野佥载定州人崔务坠马折足医者令取铜末和酒服之遂痊及务亡后十余年改葬视其胫骨折处有铜束之
　　激水
　　酉阳杂俎衡阳唐安县东有略塘塘有铜神徃徃有铜声激水水为变緑作铜腥鱼尽死
　　天下岁采
　　食货志唐元和中天下岁采铜二十六万六千斤及宣宗时岁率采铜六十五万六千斤
　　天下岁产
　　朝野杂记宋朝铜坑冶闽蜀湖广江淮浙路皆有之祖宗时天下岁产铜七百五万斤有竒渡江后其数日减
　　市于高丽
　　五代周世宗时遣尚书水部员外韩彦卿以帛数千疋市铜于高丽以铸钱又孔帖高丽贡铜五万斤
　　访于江南
　　宋张齐贤初除转运使太宗谓曰江南多出铜即为朕宻经营之齐贤乃访得江南承防丁钊歴指饶信处州山谷产铜铅锡之所又求前代铸法惟饶州永平监用唐开元钱料坚实可乆于是定取其法岁铸三十万贯凡用铜八十五万斤铅三十六万斤锡十六万斤齐贤诣阙面陈其事帝可之
　　锡
　　酉阳杂爼山上有姜则下有铜锡
　　受其入征
　　周礼秋官职金掌凡金玉锡石丹青之戒令受其入征者辨其物之恶与其数量掲而玺之入其金锡于为兵器之府入其玉石丹青于守藏之府注云受其入则取诸地官所自入者受其征则取诸民而官所税赋者
　　巡其禁令
　　周礼冬官丱人掌金玉锡石之地而为之厉禁以守之若以时取之则物其地图而授之巡其禁令注云物其地者视其色以别其所产也利之所在奸弊百出既禁之又令之又从而巡之然后丱人取之而入于职金职金受之而入其金锡于兵器之府入其玉石丹青于受藏之府所以待邦之大用而玉府又所以供王之玩好者也
　　临贺产
　　本草图经临贺产锡尤盛
　　鄞山出
　　越絶书鄞山破而出锡欧冶以为纯钩之体
　　上下齐
　　见金
　　黑浊气
　　凡铸金之状金与锡黑浊之气竭黄白次之黄白之气竭青白次之青白之气竭青气次之然后可铸之
　　黄英掘瓮
　　英长安人为佣于富家窥见主人埋金银一瓮于屋后乆谋之不得主人死英求归夜入其舍后掘瓮尽取金银归谓妻曰一场大富贵也妻笑曰子为人佣安得有富贵乎晓视瓮中皆败锡也英叹曰富贵原是生成不可茍求也
　　郑苗篆瓶
　　五代周有郑苗者有文才而贫从人打锡营生一日为宦家打酒瓶篆字于瓶上曰瓮头春拍塞座上客諠哗主官见之荐为工部员外郎
　　鐡
　　説文鐡黑金也
　　梁州贡
　　夏书梁州厥贡鐡镂注云镂刚鐡也
　　荆山多
　　山海经荆山其隂多鐡
　　兽啮
　　南方有兽名曰啮鐡大如水牛色如漆食鐡其粪可作兵器其利如钢
　　蛟畏
　　闻见録峡有长芦寺临江门起水中毎为蛟所壊宋明肃太后以服用为资以建寺长老曰后必欲起之须用生鐡数万斤叠其下乃成葢蛟畏鐡也
　　貊舐
　　蜀都赋注建宁郡有兽名貊黑毛白臆似熊而小以舌舐鐡须臾便数十斤
　　兔食
　　拾遗记昆吾山有兽如兔食铜鐡呉国武库中兵刅俱尽而封署如故得双兔杀之其胆肾如鐡方知兵刅为兔所食也乃铸肾为二劒雄为干将雌为莫耶
　　造军器
　　黄帝之先不用鐡至帝始炒鐡铸锅釜造干戈军器之物
　　铸刑鼎
　　左昭二十九年冬晋赵鞅荀寅帅师城汝滨遂赋晋国一鼓鐡以铸刑鼎注云令晋国各出功力其鼓石为鐡令一鼓而足也
　　禁铸鐡器
　　汉武帝元狩四年置盐鐡官诏禁民私铸鐡器煑盐者釱左趾注云釱以鐡为之着左趾以代刖
　　愿罢鐡官
　　汉昭帝即位诏郡国举贤良方正之士问民疾苦皆愿罢盐鐡官毋与天下争利桑羊难以为安边足用之本不可废也
　　郭休击鐡
　　天宝遗事太白山隠士郭休有运气絶粒之术以锤击一片鐡子鸟兽闻之即集庭下名曰唤鐡
　　尉迟打鐡
　　逸史隋末一书生居太原苦于贫其所居扺官库因穴而入见有钱数万贯遂欲携挈而归见一金甲神人持戈曰汝要钱可取尉迟公帖来此尉迟公钱也书生访求至鐡冶处有尉迟敬德者方袒露蓬首锻炼之次乃前拜之公问曰何故生曰乞钱五百贯以济贫困尉迟怒曰打鐡人安得钱乃侮我耳生曰足下他日富贵若能哀悯但乞一帖公不得已与一帖曰钱付某人五百贯并署日月姓名书生携去公与其徒大笑以其妄也书生郤至库复见金甲神人令系帖于梁上高处书生取去钱五百贯后敬德佐神尧立殊功勅赐钱一库开库欠五百贯欲罪主者忽于梁上得帖子视之乃打鐡时所书惊叹累日因求书生具言其事厚遣之
　　钱
　　郑注钱泉也其藏曰泉其行曰布取名流行无不徧也汉书大钱文曰宝货肉好皆有周郭肉钱形也好钱孔也
　　九府
　　汉食货志周武王时太公为周立九府圜法黄金方寸为重一斤钱圜函方轻重以铢布帛广二尺二寸为幅长四丈为疋故货寳于金利于刀流于泉布于布束于帛按九府者周官太府玉府内府外府泉府天府职内职币职金皆掌财货之官圜谓均而通也一説圜即钱也名钱为刀者以其利于民也束聚也
　　三官
　　汉武帝元狩二年悉禁郡国无铸钱专令上林三官铸非三官钱不得行按平准书注武帝置水衡都尉主上林苑属官有上林均输鐡官辨铜令然则上林三官其是此三令乎
　　母子相权
　　国语周景王患钱轻将铸大钱单穆公曰不可古者天灾降戾于是乎量资币权轻重以振救民民患轻则为之作重币以行之于是乎有母权子而行民皆得焉若不堪重则多作轻以行之亦不废重于是乎子权母而小大利之今王废而作重民失其资能无匮乎王弗聴卒铸大钱注云母重也其倍大故为母子轻也其轻少半故为子民患币之轻而物贵则为重币以平之权时而行以废其轻故曰母权子民皆得者本末有无皆得其利也民患币重则多作轻钱而行之亦不废去重者故曰子权母言以重者贸其贵以轻者贸其贱如此则钱有大小而民皆得以为利也
　　隂阳竝见
　　唐书乾元中李辅国奏内飞龙廏铸铜钟乃投乾元钱二文于罏中祈曰如圣躬万福国祚无疆凶孽殄除则愿不消不烁一隂一阳竝见于外及钟成一如所祈
　　靑蚨
