<!-- { "loadSidebar": true } -->
　　尸子曰少昊金天氏邑于穷桑日五色互照又王充论衡曰桀无道两日并照在东者将起西者将灭费昌问冯夷曰何者为殷何者为夏冯夷曰西夏也东殷也于是费昌徙族归殷
　　重光
　　汉明帝为太子乐人作歌四章以赞太子之徳一曰日重光二曰月重轮三曰星重曜四曰海重润
　　夜出东莱
　　解道彪齐地记齐有不夜县古者有日夜出于东莱故莱人立城以不夜为名在今登州府文登县东北
　　夜迎东方
　　李益诗朝游碧峯三十六夜向天坛月边宿仙人携我搴玉英坛上夜半东方明仙钟撞撞迎海日海中离离三山出霞梯赤城遥可分霓旌绛节拥彤云八龙五凤纷在御王母欲上朝元君
　　田夫负暄
　　列子曰宋有田夫自曝于日不知天下之有广厦隩室绵纩狐貉顾谓其妻曰负日之暄人莫知者以献吾君将有重赏里之富室告之曰昔人有美戎菽甘枲茎芹萍子者对鄕豪称之鄕豪取而尝之蜇于口惨于腹众哂而怨之其人大慙子亦此类也
　　夸父追影
　　列子曰夸父不量力欲追日影逐之于嵎谷之际渴欲得饮赴饮河渭河渭不足将走北饮大泽未至道渴而死弃其杖化为邓林按夸父神人名
　　日下黒光
　　周显徳七年正月癸卯日既出其下复有一日相掩黒光摩荡乆之
　　日中黒子
　　宋政和二年四月辛卯日中有黒子乍二乍三如栗徳祐二年二月朔日中有黒子如鵞卵相荡
　　日中无影
　　吕氏春秋白水之南建木之下日中无影盖天地之中也又宋景徳元年十二月甲辰日有二影如三日状
　　日中有字
　　帝王世纪汉文帝时日中有王字
　　入懐为祥
　　史记汉景帝王夫人妊娠梦日入怀以生武帝故宋愽士呉淑事类赋云入怀为汉武之祥
　　举头知近
　　晋明帝幼而聪慧元帝宠爱之年数歳常置膝前属长安吏来帝因问之曰日与长安孰近对曰长安近不闻人従日边来只闻人従长安来居然可知也元帝念之明日宴羣臣又问之对曰日近帝动容曰何乃异昨日之言乎对曰举头则见日不见长安以是知近帝大悦
　　施光
　　周髀日犹火月犹水火则施光水则含影
　　吐气
　　淮南子曰天道曰圎地道曰方方者主幽圎者主明明者吐气者也是故火曰外景幽者含气者也是故水曰内景吐气者施含气者化
　　龙照
　　山海经钟山之神名曰烛隂视为昼瞑为夜吹为冬呼为夏身长千里人靣蛇身赤色又名烛龙天不足西北无隂阳消息故有龙火精以往照天门云
　　鸡鸣
　　中记东南桃都山有大树名木枝上有天鸡日出照此木鸡即鸣天下鸡皆鸣又汉官仪太山东南名日观鸡一鸣时见日出长三丈许
　　麟闘
　　淮南子曰物类相动本标相应故阳燧见日则燃而为火方诸见月则津而为水虎啸而谷风至龙举而景云属麒麟鬬而日月食鲸鱼死而彗星出蚕珥丝而商弦絶贲星坠而渤海决注云麒麟一角之兽故与日相符
　　骥行
　　王充论衡日昼行千里夜行千里骐骥昼行亦一千里然则日行舒疾与骐骥歩相类或又曰日出自旸谷次于汜自明及晦所行几里荅曰厯家言周天赤道一百七万四千里日行一昼夜而一周春秋二分昼夜各行其半而夏长冬短一进一退又各以其十之一焉耳
　　流金
　　楚辞宋玉招魂十日代出流金铄石易防同契日为流珠
　　连璧
　　易坤灵图至徳之朝日月若连璧也
　　两珥
　　杂占书日冠者如半晕也法当在日上有冠文有两珥者尤吉
　　半规
　　谢灵运诗遥峯隐半规半规者日落峯外也
　　天使
　　淮南子曰四时者天之吏日月者天之使
　　君兄
　　春秋感精符人主兄日姊月
　　二国御
　　山海经羲和东方二国名日所由过也毎日出二国人为御推升太虚故唐虞取以名官也
　　万国明
　　宋太祖时王师围金陵唐使徐来朝盛称其主秋月之篇为天下诵传太祖大笑曰寒士语吾不道也吾微时自秦中归道华山下醉卧田间觉而日出有句云未离海底千山暗才到中天万国眀铉大惊殿上称夀按秋月篇史作秋日
　　铜钲
　　苏东坡诗云岭上晴云如擘絮树头初日挂铜钲
　　金轮
　　刘禹锡罗浮夜半见日诗隂阳迭用事乃俾夜作晨咿喔天鸡鸣扶桑色昕昕赤波千万里涌出黄金轮
　　近人逺人
　　按地居天之中地平不当天之半地上天多地下天少是以日出日落时见日大近人也日中时见日小逺人也日初出时见日大宜暖热而尚寒凉者隂凝而阳未盛也日中时见日小宜寒凉而反暖热者阳盛而隂已消也申未时愈热者阳积而盛也
　　南行北行
　　广海冬热者由冬日南行正当戴日之下故热朔北夏寒者夏日虽北行然朔北直当隂山之背处日光斜及故寒由此观之南北寒热亦由于日也又日月光之所照经八十一万里至冬日南行三万里至夏日北行三万里春秋东西之行亦如之日月之光不至则万物寝息
　　隂蔽阳明【已下日蚀】
　　孔光传日者众阳之宗人君之表至尊之象君徳衰微隂道盛强侵蔽阳明则日蚀应之又杜钦曰日食地震阳微隂盛也
　　臣壅君明
　　唐书日君道也无朏魄之变月臣道也逺日益明近日益亏望与日轨相防则徙而浸逺逺极又徙而近交所以注人臣之象也望而正于黄道是谓臣干君明则阳斯食矣朔而正于黄道是谓臣壅君明则阳为之食矣若过至未分月或变行而避之或五星潜在日下御侮而救之或涉交数浅或在阳厯阳盛隂微则不食或徳之休明而有小焉则天为之隐虽交而不食此四者皆徳教之所由生也
　　食于朔
　　诗小雅十月之交朔日辛卯日有食之亦孔之丑按十月纯隂凝其无阳故谓之阳月纯隂而食隂壮之盛也故君子以为变
　　食于晦
　　汉文纪十一月晦日有食之谪见于天灾孰大焉
　　分至不为灾
　　左昭二十一年秋七月日有食之公问于梓慎曰是何物也祸福何为对曰二至二分日有食之不为灾日月之行也分同道也至相过也其他月则为灾阳不充也故常为水
　　交防则必食
　　春秋正义日月之防自有常数每一百七十三日有余日月之道一交则日月必食
　　如月初生
　　东汉书黄琬祖父琼为魏郡守时日食而京师不见琼表日食之状太后诏问日食多少琼久而无对琬年七歳在傍谓琼曰何不言日食之余如月之初琼遂用其言答诏
　　如钩不尽
　　汉五行志征和四年八月辛酉晦日有食之不尽如钩又通鉴梁武帝大清元年正月朔日有食之不尽如钩唐开元十七年冬十月戊午朔日有食之不尽如钩
　　应亏不亏
　　唐开元二年二月庚寅朔太史奏太阳应亏不亏姚崇表贺请书之史册
　　当食不食
　　唐开元十二年七月戊午朔于厯当食半强自交趾至朔方候之乃不食十二月庚戌朔于厯当食大半时东封泰山还次梁宋间皇帝彻膳不举乐不盖素服日亦不食时羣臣与八荒君长之来助祭者皆奉夀称庆肃然臣服虽筭术乖舛不宜如此然后知徳之动天不俟终日矣
　　伐鼓于朝
　　左庄二十五年六月辛未朔日有食之鼓用牲于社伐鼓于朝
　　以丝禜社
　　公羊传日有食之以朱丝禜社
　　瞽奏鼓
　　夏书乃季秋月朔辰弗集于房瞽奏鼓啬夫驰庻人走注云辰日月防次之名房所次之宿也集合也不合则日食可知凡日食天子伐鼓于社责工瞽乐官进鼓则伐之啬夫主币之官驰币以礼天神也众人走供救日月之百役也
　　士击柝
　　谷梁传天子救日置五麾陈五兵五鼓诸侯置三麾陈三兵三鼓大夫击门士击柝言充其阳也麾旌旛也五兵戈防钺弓矢也
　　正阳月食
　　归田録宋仁宗景祐元年四月日有食之正阳之月自古所忌按四月为纯阳故谓之正阳之月
　　正旦日食
　　宋仁宗康定元年嘉祐四年神宗熈宁元年俱正旦日食
　　荡阳事
　　礼婚义男教不脩阳事不得适见于天日为之食故日食则天子素服而脩六宫之职荡天下之阳事
　　谢毒虫
　　宋梅圣俞日蚀歌老鸦居处已自稳三足鼎峙何乖慵而今有嘴不能噪而今有爪不能攻但看怪物翳天眼方且省事保尔躬日月与物固无恶应由此鸟招祸凶吾意髣髴料此鸟定亦闪避离日宫安逢后羿不乖暴直与审慤弯强弓射此贾怨鸟以谢恶毒虫二曜各安次灾害无由逢

　　山堂肆考巻二
<子部,类书类,山堂肆考>
　　钦定四库全书
　　山堂肆考卷三　　　　　明　彭大翼　撰天文
　　月　【附月蚀】
　　淮南子曰月一名夜光月御曰望舒亦曰纎阿尚书大传曰晦而月见西方谓之朓朔而月见东方谓之朒亦谓之侧匿释名朏月未成明也魄月始生魄也朔苏也月死复苏生也晦灰也死为灰月光尽似之也月半之名其形一旁曲一旁直若张弓也望日月遥相望也注云承大月月生二日谓之魄承小月月生三日谓之朏
　　生明
　　尚书大传书云哉生明哉生魄説者以为朔后月明生而魄死望后月明死而魄生故书以朔望生明生魄纪月也注云哉始也又干凿度曰月三日成魄八日成光
　　养魄
　　十洲记冬至后月养魄于广寒宫
　　似镜
　　汉京房曰月与星辰隂者也有形无光日照之乃有光先师以为日似弹丸月似镜体或以为月亦似弹丸日照处则明不照处则闇一説其质常圎其体本黒受日之光而白
　　如圭
　　江文通别赋秋露如珠秋月如圭
　　悬弓偃瓦
　　侯鲭録新月占雨説月如悬弓少雨多风月如偃瓦不求自下
　　让璧烧银
　　梁戴嵩月重轮诗浮川疑譲璧入户类烧银
　　女狄吞精
　　遁甲开山图荣氏解女狄暮汲石纽山下泉水中得月精如鸡子爱而含之不觉吞下遂有娠十四月生夏禹
　　嫦娥窃药
　　张衡灵宪羿请不死之药于西王母羿妻嫦娥窃以奔月将往枚筮之于有黄有黄占之曰吉翩翩归妹独将西行逢天晦芒毋惊毋恐后且大昌嫦娥遂托身于月是为蟾蜍袁郊诗云嫦娥窃药出人间藏在蟾宫不放还后羿遍寻无覔处谁知天上亦容奸
　　牛喘
　　刘义庆世説满奋字武秋在晋武帝坐北下作琉璃屏似宻实疎奋有寒色帝笑之奋曰臣犹呉牛见月而喘注云呉牛畏暑见月疑是日所以喘也
　　鹊飞
　　魏武帝短歌行月明星稀乌鹊南飞绕树三匝无枝可栖
　　占姓
　　左成十六年楚晋将战晋侯梦吕锜射中月退入于泥占之曰姬姓日也异姓月也必楚王也及战射中共王目锜死之
　　见名
　　防稽先贤传阚泽字徳润年十三梦见名字炳然在月中
　　磨蛤水生
　　淮南子曰方诸见月则津而为水髙诱注云方诸隂燧大蛤也磨拭令热以向月则水生也
　　画灰晕缺
　　淮南子曰画芦灰而月晕阙许慎注云有军事相围守则月晕以芦灰为环缺其一面则月圎亦阙于上
　　观蓂
　　帝王世纪尧时有草夹阶而生毎月朔日生一荚至月半则生十五荚十六日后落一荚至月晦而落尽若月小余一荚一名厯荚一名僊茆故抱朴子曰昔帝辕候凤鸣以调律唐尧观蓂荚以知月
　　伐桂
　　酉阳杂爼月中桂树髙五百丈下有一人常斫之树创随合其人姓呉名刚西河人学僊有过谪令伐桂
　　庾亮登楼
