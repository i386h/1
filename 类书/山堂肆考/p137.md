<!-- { "loadSidebar": true } -->
　　宋初王方贽奉命均两浙杂税钱氏旧法亩税三斗方贽令出一斗使还朝廷责其擅减国税方贽曰亩税一斗天下通法两浙既为王民岂可复狥伪国之旧上从之
　　不用旧礼
　　宋洪迈字景卢号容斋皓季子也为起居舍人髙宗绍兴中使金贺即位且报聘迈至燕金阁门见图书不如式抑令于表中改陪臣二字朝见之仪必欲用旧礼迈执不可金锁使馆三日水浆不入及见金人语不逊欲留迈张浩不可乃遣还
　　知辽山川
　　宋刘敞字原父博闻强记素知辽山川道里及奉使契丹辽人道自古北口回曲千余里方至栁河敞问曰自松亭趋栁河甚径而近不数日可至中都何不道彼而道此辽人相顾惊愧曰诚如公言但自通好以来置驿如此不敢易也敞使还命知扬州
　　责辽侮慢
　　宋仁宗时孔道辅奉使契丹契丹主宴者使优人以文宣王为戯道辅艴然径出契丹使主客者邀道辅还坐且令之谢道辅正色责之曰中国与北朝通好以礼文相接今俳优之徒慢侮先圣而不之禁北朝之过也何以谢为契丹君臣黙然又酌大巵谓曰方天寒饮此可致和气道辅曰不和固无害
　　绘西域图
　　宋盛度字公量为三司户部判官奉使陕西防质汉唐故地绘为西域圗以献
　　从本朝厯
　　宋苏颂充北朝生辰使在辽中遇冬至本朝厯先北朝厯一日北人问公孰是答曰厯家筭术小异迟速不同譬如亥时气节当交犹是今夕若逾数刻即为子时为明日矣或先或后各从本朝之厯可也辽深然之
　　录外国事
　　唐韦机使突厥道梗三年不得归裂裾录所过诸国风俗人物为西征记比还太宗问外国事即以书献之
　　见中国人
　　唐贞观中遣职方郎陈大徳使髙丽大徳初入其境欲知山川风俗所至城邑以绫绮遗其守者遂得游歴见中国人隋时从军没于髙丽者因问亲戚存没大徳曰皆无恙咸涕泣相告数日后隋人望之而哭者徧于郊野
　　不觊先归
　　宋朱弁副王伦使金久之金将议和当遣一人受书还欲弁与伦探防决去留弁曰吾来固自分必死岂应今日觊幸先归愿正使受书归报天子伦将归弁谓伦曰古之使者有节以为信今无节有印印亦节也愿留之使弁得抱以死死不腐矣伦解以授弁弁受而懐之卧起与俱
　　不敢生还
　　宋曹利用使契丹真宗曰契丹如贪歳币乃国家细事或求闗南之地当以理絶之利用对曰虏若妄有所求臣不敢生还利用见虏果首及关南地利用曰割地之议死不敢闻虏度不可夺遂决通好之议
　　具陈情伪
　　唐崔伦以右庻子使吐蕃虏执伦逼为书约城中降伦不从更囚逻婆城阅六歳不屈乃遣还代宗见之为感动呜咽伦即具陈虏之情伪及山川险易指画帝前人服其议
　　克防事机
　　唐崔敦礼字安上少慕苏武为人故屡使突厥前后建明克防事机
　　固辞官爵
　　宋仁宗庆厯中契丹来求关南地上令吕夷简择报聘者夷简不悦冨弼因荐之弼得命即入对叩头曰主忧臣辱臣不爱其死帝为动色进弼枢宻直学士弼辞曰国家有急义不惮劳奈何逆以官爵赂之遂往
　　愿就鼎镬
　　宋髙宗建炎中遣洪皓使金留一年粘没喝迫之使事刘豫皓曰万里衔命不得奉两宫南归恨力不能磔逆豫忍事之耶留亦死不即刘豫亦死不愿偷生狗防间愿就鼎镬无悔粘没喝怒将杀之旁一校曰此真忠臣也目止剑士为皓跪请得流递冷山
　　易书以行
　　宗仁宗复遣冨弼持和亲增币二议及誓书往契丹且命受口传之辞于政府既行次乐夀谓副使张茂实曰吾为使者而不见国书脱书词与口传异吾事败矣启视果不同疾还都入见执政易书以行及至契丹不复议婚专欲增币契丹主曰南朝既增我币其词当曰献弼曰南朝为兄岂有兄献于弟乎契丹主曰然则为纳字可乎弼曰亦不可契丹主曰南朝以厚币遗我是惧我矣于二字何有弼曰本朝兼爱南北不惮更成或不得已而至于用兵当以曲直为胜负余非使臣所知也契丹知其不可夺乃自遣人与弼偕来且议献纳二字帝用晏殊议竟以纳字与之
　　置币而返
　　宋徽宗时秘书郎卫肤敏假给事中往贺金主生辰奏曰彼生辰后天寜节五日金人未及入贺而反先之已失国体万一金使不来为朝廷羞奈何请至燕山观之彼若不来则以币置境上而已帝可其奏既至金使果不来遂置币而返
　　彻兵独往
　　宋时牂牁献地命唐恪往抚慰之夷人始自疑甲以逆之恪尽彻兵卫独将驺卒数十人往夷人望见欢呼投兵听命感泣拜舞曰不图今日得沾王化
　　立班不动
　　宋施师防使金致命金廷立班既定相仪者以亲王将至命师防退位师防屹立请至数四不肯少动在廷相顾骇愕知其有守不敢复请及金使至阙问馆伴云师防今居何官馆伴于班中指以示之金使恍然曰一见正人令人眼明
　　卒正敌国礼
　　宋魏使金具言天子神圣才杰奋起和则两国享其福战则将士防其利金主君臣环听拱竦馆使张恭愈以国称大宋脇杞去大字拒之卒正敌国礼
　　不就陪臣班
　　宋沈起字兴宗奉使契丹至其庭其着位与西夏使同班起曰西夏陪臣不当与王人齿辞不就列力争之遂升本朝使者班
　　琵琶侑饮
　　宋王拱辰字君贶至和三年以三司使聘契丹见其主于混同江设宴垂钓每得鱼必酌酒饮客亲鼓琵琶以侑饮谓其相曰此少年状元也
　　屋栋聚观
　　宋许将字仲元奉使契丹涉北境居人骑屋栋聚观曰看南朝状元

　　山堂肆考卷六十九
　　钦定四库全书
　　山堂肆考卷七十　　　　明　彭大翼　撰臣职
　　总将帅【上】
　　春秋传将者三军之司命白集金方之气凝为将星王者法天选贤士故授之以钺燕集将为天目国命所寄
　　丈人
　　易师贞丈人吉无咎言用兵之道利于得正而任老成之人也
　　长子
　　易师六三象长子帅师以中行也弟子舆尸使不当也
　　四国是皇
　　诗豳风既破我斧又缺我斨周公东征四国是皇哀我人斯亦孔之将
　　万方为宪
　　诗小雅薄伐玁狁至于太原文武吉甫万邦为宪
　　鹰
　　诗大雅维师尚父时维鹰扬言如鹰之将击而飞扬也
　　鹤列
　　酉阳杂俎鱼丽鹤列皆阵名
　　王者推毂
　　冯唐传古王者之选将也跪而推毂曰阃以内寡人制之阃以外将军制之
　　天子式车
　　汉文帝劳军至细栁不得入乃使使持节诏将军吾欲劳军周亚夫传言开壁门天子乃按辔徐行至营亚夫持兵揖曰介胄之士不拜请以军礼见天子为改容式车成礼而去注云细栁原名在西安府城内昆明池之南
　　斋庙受斧
　　魏志凡将出征必斋戒于庙受斧故曰斋斧
　　凿门受钺
　　白帖凿凶门授钺葢凡将军受命必凿凶门而出以示有必死之志也
　　说礼敦诗
　　左僖二十七年楚子围宋晋文公搜于被庐作三军谋元帅赵衰曰郤縠可臣亟闻其言矣说礼乐而敦诗书诗书义之府也礼乐徳之则也徳义利之本也君其试之乃使縠将中军
　　受成释奠
　　诗鲁颂在泮献囚注古者出兵受成于学及其反也释奠于学
　　三鼓克齐
　　左庄十年齐师伐我公将战曹刿请从战于长勺公将鼓之刿曰未可齐人三鼓刿曰可矣齐师败绩公将驰之刿曰未可下视其辙登轼而望之曰可矣遂逐齐师既克公问其故对曰夫战勇气也一鼓作气再而衰三而竭彼竭我盈故克之夫大国难测也惧有伏焉吾视其辙乱望其旗靡故逐之
　　三驾屈楚
　　左襄九年晋悼公归国谋所以息民魏绛请施舍输积聚以贷行之期年国乃有节三驾而楚不能与争注云三驾三次兴师也
　　宠臣监军
　　齐以司马穣苴将兵扞燕晋之师苴曰臣素卑贱愿得君之宠臣国之所尊者以监军景公使庄贾往苴与贾约日中防于军门苴先驰至军贾素骄贵夕时乃至苴遂斩以狥三军之士皆震栗燕晋之师闻之悉引而归皆复所侵之地
　　宠姬习战
　　齐孙武子以兵法见吴王阖庐王曰子之书吾尽观之可以小试勒兵乎曰可王曰可试以妇人乎曰可于是出宫中美人得百八十人武乃分为二队以王之宠姬二人为队长皆令持防令曰汝前视心左视左手右视右手后即视背妇人曰诺约束既毕即三令五申而鼓之右妇人大笑复三令五申而鼓之左妇人复大笑武欲斩左右队长王从台上见且斩爱姬趣使下令曰寡人已知将军能用兵矣愿勿斩此二姬也武曰将在军君命有所不受遂斩队长二人以狥用其次为队长于是复鼓之妇人左右前后跪起皆中规矩绳墨
　　智伯投机
　　左襄十年晋荀偃士匄请伐偪阳而封宋向戍焉荀防曰城小而固胜之不武不胜为笑固请之围之弗克偃匄请曰水潦将降惧不能归请班师智伯怒投之以机曰汝既勤君而兴诸侯牵率老夫以至于此既无武守而又欲易余罪七日不克必尔乎取之偃匄帅卒攻偪阳亲受矢石甲午灭之智伯即荀防也
　　宜僚弄丸
　　楚与宋战而败熊宜僚弄丸八个在空中一个在手一军皆停战望之楚免于难按宜僚楚勇士善弄丸白公胜作乱石乞曰市南有熊宜僚可当五百人往告之不许承之以剑不动弄丸如故左思魏都赋宜僚弄丸而两家之难解即此
　　多请田宅
　　秦始皇遣李信将兵二十万击楚为楚所败始皇怒自至频阳起王翦曰寡人不用将军计故至此将军虽老独忍弃寡人乎翦曰大王必不得已用臣非六十万不可王许之王自送至灞上翦请美田宅甚众曰为大王将有功终不得封侯臣请田宅为子孙业耳王大笑既行又使使者归请之或曰将军乞贷亦已甚矣翦曰王怛中而不信人今空国而委我不有以自坚顾令王坐而疑我矣
　　不持糗粮
　　唐郝玭贞元中在邉积三十年每讨贼不持糗粮取粮于敌
　　防马犯蔡
　　左僖二十八年楚子玉请战晋胥臣防马以虎皮先犯陈蔡陈蔡奔楚右师溃栾枝使舆曳柴而伪遁楚师驰之原轸郤溱以中军公族横击之狐毛狐偃以上军夹攻子西楚左师溃楚师败绩子玉收其卒而止
　　火牛奔燕
　　燕将乐毅下齐七十余城独莒即墨二城未下毅并军围之即墨大夫战死即墨人以田单宗人多智习兵立为将以守即墨顷之燕昭王薨恵王自为太子时不快于乐毅单乃纵反间于恵王王信之即使骑刼代将毅遂奔赵燕将士由是愤惋不和田单乃收城中得牛千余为绛缯衣画以五采龙文束兵刃于其角灌脂束苇于其尾凿城数十穴夜纵牛烧苇端壮士五千随之牛热怒奔燕军所触尽死伤而城中鼓噪从之燕军败走追亡逐北至河上七十余城皆复
　　批亢虚
　　周显王时魏伐赵围邯郸齐威王使田忌为将孙膑为师以救赵忌欲引兵之赵孙子曰夫解杂乱纷紏者不控拳救鬬者不抟撠批亢虚形格势禁则自为解耳今梁之轻兵鋭卒竭于外而老弱疲于内若引兵疾走其都彼必释赵而自救是我一举解赵之围而收弊于魏也忌从之十月邯郸降魏魏师还与齐战于桂陵魏师败绩
　　避鋭待衰
　　东汉凉州贼王国围陈仓董卓请左将军皇甫嵩速救之嵩曰陈仓虽小未易可拔王国攻之不下其众必疲疲而击之全胜之道也国攻陈仓八十余日不下疲敝解去嵩进兵击之卓曰穷冦勿追归师勿遏嵩曰前吾不击避其鋭也今而击之待其衰也所击疲师非归师也国众且走莫有鬬志以整击乱非穷冦也
