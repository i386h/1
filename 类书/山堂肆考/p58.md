<!-- { "loadSidebar": true } -->
　　舆地志秦始皇遣徐福发童男女千人渡海求蓬莱仙因筑城侨居童男女号丱兮城一名千童城今在河间府塩山县东北
　　五公
　　五公城在保定府满城县河北汉王谭不从王莾与五子避难于此光武封其子元才北平侯显才蒲隂侯益才安嘉侯仲才新安侯季才唐侯因名其城曰五公一名五大夫城
　　金墉
　　金墉城在河南郡洛阳故城西北角三国魏明帝所筑元帝禅位于晋王炎出舎于金墉即此
　　玉璧
　　玉璧城在平阳府稷山县西南元魏时筑东魏髙欢击魏宇文防使王思政守玉璧以断其归路欢解围去魏徙思政为荆州刺史使之举可代守玉璧者思政举韦孝寛守之
　　白帝
　　白帝城在防州府防州为周鱼复国秦置巴郡汉公孙述僣伪更曰白帝城唐复改蘷州十道志述穪白帝者以据西方色尚白也
　　锦官
　　锦官城在成都府万里桥南因蜀有锦官故名犹合浦之有珠官也
　　娄伯起沙
　　白氏六帖魏祖征马超每渡渭为超骑所突营不得立又多沙不可筑城娄子伯说曰今天寒可起沙为城以水灌之魏祖从其言一夜而成
　　僧孺陶甓
　　唐主欲于鄂州置武昌节度使鄂城土恶亟壊比歳増筑赋茅于民吏倚以为扰牛僧孺请陶甓以成五年工毕鄂人无复歳费
　　髙骈易砖
　　唐髙骈徙劒南西川节度使成都城歳坏骈易以砖甓陴堞完固负城丘陵悉垦平之以便农桑讫工成未有名骈筮得大畜曰畜者养也济以刚健笃实光辉日新吉孰大焉文宜去下存上因名大城
　　阿利蒸土
　　夏主赫连勃勃以叱干阿利湏为将作大匠发夷夏十万人筑都城于朔方黑水之南曰朕方统一天下君临万邦新城宜名统万阿利性巧而残忍蒸土筑城锥入一寸即杀筑者而更筑之
　　织锦
　　西安府永寿县南有梁山宫秦始皇建宫城皆用文石名织锦城
　　覆盂
　　髙邮州城曰盂城其地四隅皆低为沮洳蒲苇之泽城基独髙状如覆盂故名秦少游诗吾乡如覆盂地据楚脊环以万顷湖粘天无四壁
　　马走
　　搜神记秦人建城于武州塞将城而崩者数矣忽有马驰走周旋父老异之因依以筑城乃不崩遂名马邑按地记马邑属鴈门郡
　　鹿游
　　王歆之始兴记含涯有白鹿城晋咸康中郡人张鲂作令十年甚有惠政白鹿群游取一而献之因以名城
　　下鱼
　　袁崧宜都记佷山县东有山四靣絶壁若城郭然中有林木池水人田种其上昔晋永嘉之乱土人登此避贼贼守之经年食尽取池鱼掷下与贼以示不穷贼遂退散因名其山曰下鱼城
　　聚鸭
　　无锡县东有鸭城呉王于此聚鳬鸭养之
　　无忧
　　无忧城在成都府西威州境内唐李德裕所筑吐蕃呼曰无忧城
　　永乐
　　宋神宗时沈括知延州请城永乐诏给事中徐禧徃议之即此城在今延安府米脂县西接宥州界夏人必争之地也
　　三牛
　　三牛城即凤阳府旧城葢郡介淮濠多水灾牛土畜故以厌之宋郡守梅询初梦三牛鬭于庭又有人称相公上谒及得濠州见廨有三石牛既而吕夷简来为倅恍如梦中
　　五羊
　　五羊城在广州府南海县汉初赵佗所筑呉交州刺史歩隲复脩之后为黄巢所焚寰宇记城周回十里初有仙人骑五色羊执六穗秬而至故城名五羊
　　芙蓉
　　蜀王孟昶僣拟宫苑城上尽种芙蓉谓左右曰真锦城也
　　刺桐
　　泉州府有刺桐城初筑时绕城皆树刺桐
　　谢安遐想
　　晋谢安尝与王羲之登冶城悠然遐想有超世之志李白诗冶城访古绩犹有谢公墩想像东山姿缅懐右军言按冶城在金陵朝天宫后本呉冶铸之地故名冶城谢公墩亦在焉宋王安石诗我名公字偶相同我室公墩在眼中公去我来墩属我不应墩姓尚随公人谓王与谢争墩
　　魏罐前知
　　古今诗话魏罐侍郎初知广州子城一角忽頺见一古砖有四大字云委于鬼工乃魏字也公感其字大筑新之后罢还未防侬智髙冦广州外城一击而圮独子城坚民頼以生贼平朝廷以公前知有备加谏议大夫再知广州
　　和戎
　　武后周以郭元震为凉州都督突厥吐蕃频歳奄至城下元震于南境夹山置和戎城北境碛中置白亭军控其要冲拓州境千百里自是冦不敢复至城下
　　平夏
　　宋章楶知渭州以夏人猖獗上言请城葫芦河川据形势以偪夏许之遂合熈河秦凤等四路之师阳缮理他呰数十所以示怯而隂具板筑守战之备以城葫芦河川凡二旬而城告成赐名平夏
　　不夜
　　见日
　　宜春
　　宜春城在汝宁府城西南汉旧县晋改曰宜春
　　会茶
　　徐州之北有茶城相传楚汉会茶之所
　　劝酒
　　酒城在蘓州坛塘畔相传呉夫差祭子胥处临祭劝酒故名酒一名坛城
　　九里
　　九里城在常熟县北九里故名呉王牧马于此今有洗马池
　　五国
　　五国城在辽东三万衞北一千里自此而东分为五国故名去金上京东北一千里又名鹘里改路宋建炎中金徙防钦二帝于五国城即此
　　雉城
　　南阳府城北有雉城秦文公时有阳伯者逄两童子化为双雉其雄西飞止陈仓其雌东飞止此故名雉城
　　螺城
　　安南乂安府东岸有越王城一名螺城汉时安阳王所筑安阳王旧都越地故又穪越王城
　　边塞
　　舆地提纲边之为言近也言近于外也说文塞隔也古今注秦筑长城土色皆紫汉塞亦然故名紫塞轩辕丘
　　山海经穷山际有轩辕丘射者不敢西向畏黄帝之威灵也
　　元昊宫
　　陜西宁夏衞贺兰山之北有元昊宫昔赵元昊据有夏地居兴州阻河依山为固因建宫于此
　　居延城
　　陜西行都司甘州衞东北有居延城即汉张掖郡武帝使路博德于此筑障捍边又汉中府略阳县西北有大岭宋将呉璘于此筑垒以拒金兵其傍地名防金平
　　柔逺城
　　唐太和中李德裕为西川节度使以南诏入冦民不聊生乃置雄邉子弟筑仗义城以制大渡清溪闗之阻作御侮城以控荣经猗角之势作柔逺城以扼西山吐蕃复卭徕闗以夺蛮险逺民乃安
　　黄花镇
　　镇在顺天府昌平县东北自是而东至古北口凡四十闗口其闗差大者曰大小峪曰白马闗曰陈家峪闗曰吊马峪闗古北口在本府宻云县东北一百二十里
　　白杨口
　　白杨口在昌平县西凡二十七闗至天津闗
　　无定河
　　无定河在延安府青涧县东南入黄河一名奢延水后人因溃沙急流深浅不定故名唐陈祐诗无定河邉暮笛声赫连防畔旅人情凾闗归路千余里一夕秋风白髪生
　　可跋海
　　可跋海在西畨境周回七十余里东南流至云南合西洱河号漾备水又东南出会川为泸水
　　李陵防
　　外夷哈密衞东南境有髙騣山相近有望乡岭岭上有石龛乃汉李陵题字处又唐地志云中郡都护府有燕然山山有李陵防葢陵不得归登此以望汉也
　　苏武庙
　　苏武牧羝处在陜西行都司镇蕃衞东苏武山上有苏武庙
　　娘子泉
　　娘子泉在哈宻衞畏吾儿河之束胡呼为可敦卜刺
　　贰师城
　　贰师城在大宛国其地多善马汉武帝欲于此地取马故号李广利为贰师将军
　　养马川
　　川在四川乌撒军民府城东夷人牧马于此
　　飞狐道
　　道在大同府广昌县北入怀仁县界汉郦食其说髙祖塞飞狐之口及光武建武中卢芳与乌桓连兵冦邉遣将军杜茂治飞狐道筑亭障脩烽燧以备之即此按飞狐道相传有狐于紫荆岭食松子五粒成飞仙故名飞狐因名其地曰飞狐道又直万全右衞有野狐岭势极髙峻风力猛烈鴈飞遇风輙堕地
　　热海
　　热海在西域碎叶国东天寒不冻
　　隂山
　　见地理山
　　鸳鸯泊
　　直万全都司云州堡西北有鸳鸯泊周囘八十里其水停积不流自辽金以来为放牧之所
　　螳螂川
　　云南府有螳螂川其源自滇池萦廻安宁州治过昆阳州富民县入金沙江
　　雕鹗堡
　　万全都司宣府城东有雕鹗堡本元云州之雕窠
　　鸊鹈泉
　　唐李益早渡破讷沙诗破讷沙头鴈正飞鸊鹈泉上战初归平明日出东南地满碛寒光生铁衣
　　羊肠坂
　　山西潞州壶闗县东南有羊肠坂长三里盘屈如羊肠
　　鸡头山
　　鸡头山在平凉府北崆峒山之西以形似鸡故名秦始皇廵陇西北地至鸡头山过囘中及东汉王孟塞鸡头道即此
　　石铭陉
　　陉在大同府灵丘县西水东南流入此陉有石铭其上云冀州北界
　　金沙江
　　金沙江在云南缅甸军民宣慰司濶五里余水势甚盛缅人恃以为险
　　钦州铜鼓
　　防州府钦州有铜鼓古蛮人所用也一说孔明征蛮之具
　　交趾铜柱
　　广州记马援征交趾立铜柱为汉之极界交趾人过其下每以石培之遂成丘陵援有誓云铜柱折交趾灭培之惧其折也唐马总又建二铜柱劖着唐德以明其为伏波之裔一统志所载铜柱在钦州分茅岭下
　　桑园河
　　桑园河在云南北胜州其源自云南县经过州西南桑园村下流入金沙江又北直保安州西南四十里有桑干河一名防水自浑源川流至州境与温河洋河合流东南入宛平县界为卢沟河苏东坡诗北渡桑干氷欲结心畏穷庐三尺雪南渡桑干风始和氷开易水应玉波
　　栗林寨
　　栗林寨在陕西岷州衞南十五里自是而南又有老鼠川等十寨
　　八逹岭
　　在隆庆府城南居庸闗外
　　三岔河
　　三岔河在临洮府西北一十里
　　荨蔴岭
　　荨蔴岭在直万全都司怀安衞城北
　　苜蓿峯
　　唐岑参题苜蓿峯寄家人诗苜蓿峯邉逄立春葫芦河上泪沾巾闺中只是空思想不见沙塲愁杀人西域记塞外无邮驿徃徃以峯代驿玉门闗外有五峯苜蓿其一也又云葫芦河下广上狭囘波甚急深不可渡河上置玉门闗即西境之咽喉也在真定府宁晋县东南源自顺德府流经任县至此滙为泽
　　漫天涡
　　漫天涡在保州境金太和初更名拂云平
　　爱阳河
　　爱阳河在宣府城北炭山西北本放牧之地深可尺余下有顽水黒色者数尺水上有浮草性凉尤宜牧马生黄花大如钱人马蹂践萎悴明日复生如新
　　黄龙府
　　黄龙府即慕容氏和龙城五代时契丹封晋王重贵为负义侯徙之黄龙府即其地也宋徽宗政和五年金主攻辽黄龙府次混同江无舟以渡使一人道前乗赭白马轻渉曰视吾鞭所指而行诸军随之以济遂克黄龙府
　　白马津
　　萧子显诗遥闻白马津上吏传道黄龙征戍儿
　　青蛉河
　　云南姚安军民府有青蛉河源出三巢山流至府南四十里潴为石地湖周广二百余里分为东汹溪西汹溪至府城合流至大姚县南复东入金沙江
　　白龙堆
　　西汉匈奴传注白龙堆形如土龙无头有尾髙大者二三丈卑者丈余皆东北向在西域中楼兰王所居之地
　　瓯脱
　　西汉匈奴传东胡与匈奴二国之间有弃地千余里各居其邉名为瓯脱东胡请于冐顿欲有之冐顿怒曰地国之本也不与袭东胡灭之注云瓯脱土室也胡儿作于境上以伺望汉人者立王以主之顔师古曰境上斥堠之室为瓯脱若今伏宿舎也
　　候城
　　汉匈奴传注汉制每塞要处别筑为城置人镇守谓之候城
　　拂云祠
