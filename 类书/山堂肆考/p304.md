<!-- { "loadSidebar": true } -->
　　见御轮程子曰奠鴈取其不再耦也
　　求凰
　　徐陵玉台新咏司马相如琴心挑文君歌曰凤兮凤兮归故乡遨游四海求其凰又云凤兮凤兮从我栖得托字尾兮永为妃
　　金屋
　　见皇后
　　宝窗
　　唐李林甫有六女厅事壁开一横窗饰以杂宝以绛纱使六女戏于窗下每子弟入谒使女于窗下自选可意者事之
　　入币
　　周礼媒氏凡嫁女娶妻入币纯帛无过五两注云五两十端也每端二丈十端二十丈也又礼杂记纳币一束束五两两五寻注云一束十卷也八尺为寻每寻为一匹从两端卷至中则五匹为五个两卷矣故曰束五两
　　牵丝
　　天宝遗事唐郭元振美丰姿宰相张嘉贞欲纳为壻与之言曰吾有五女各持一丝在幔后子前牵之得者为妇元振见丝有五色乃牵一红丝遂得第三女
　　乗龙
　　楚国先贤传孙隽字文英与李元礼俱娶太尉桓叔元女人谓桓叔元两女乗龙言得壻如龙也杜子美诗云门防多喜气女壻近乗龙宋景文云承家男得凤择壻女乗龙
　　射雀
　　见皇后
　　鱼水
　　管子曰齐桓公使管仲求甯戚戚应之曰浩浩乎育育乎管仲不知婢子曰诗有之浩浩者水育育者鱼未有室家安召我居注云水鱼喻人配偶甯戚有伉俪之思故陈此诗
　　葭莩
　　汉书中山靖王曰合羣臣亦有葭莩之亲注云葭芦也莩者其筩中白皮言其轻薄而附着也故以为喻
　　九子墨
　　汉郑众言婚礼有合欢铃取其和谐有九子墨取其多子酉阳杂俎近代婚礼纳采有合欢嘉禾阿胶九子蒲朱苇双石绵絮长命缕干漆九事胶漆取其固绵絮取其调柔蒲苇取其心可屈可伸也嘉禾分福也双石义在两固也
　　百子帐
　　语录唐人婚礼多用百子帐特贵其名与婚为宜而其制度则非有子孙众多之义盖其制本戎虏穹庐佛庐之具礼之微者也卷柳为圏以相连锁可张阖为其圏之多也故以百子总之亦非真有百圏也
　　顺天时
　　周礼地官媒氏掌万民之判仲春之月令防男女郑注曰仲春阴阳之交以成婚礼顺天时也
　　占星候
　　诗唐风绸缪束薪三星在天今夕何夕见此良人绸缪束刍三星在隅今夕何夕见此邂逅绸缪束楚三星在戸今夕何夕见此粲者注云国乱民贫男女有失其时而后得遂其婚姻之礼者故诗人叙其妇语夫之词云云也三星心也在天昏始见于东方建辰之月也隅东南隅也昬见之星至此则夜乆矣户室户也户必南出昬见之星至此则夜分矣一说心星有尊卑夫妇之象为二月之合宿故嫁娶者以为候焉
　　必用昏昕
　　仪礼昏礼凡行事必用昏昕郑注曰用昕使也用昏壻也遣使行纁吉礼必用昕时亲迎必用昏时
　　皆以秋冬
　　圣证论古人嫁娶皆以秋冬毛苌男女失时不逮秋冬也
　　乗鱼轩
　　左闵二年衞戴公立齐侯归夫人鱼轩注云妇人谓嫁曰归夫人齐侯女戴公妻也将鱼皮以饰车故曰鱼轩盖齐侯归夫人于戴公而乗鱼轩也
　　挽鹿车
　　见公姑媳妇
　　秦晋相匹
　　左僖二十三年晋重耳至秦秦伯纳女五人怀嬴与焉奉匜沃盥既而挥之怀嬴怒曰秦晋匹也何以卑我注云怀嬴子圉妻匜沃盥之器言捧匜以供沃盥也
　　王谢非偶
　　通鉴梁纪侯景请娶于王谢上曰王谢门髙非偶可于朱张以下访之景恚恨表疏稍悖慢
　　郑忽辞齐
　　左桓六年郑太子忽帅师救齐齐请妻之忽固辞人问其故曰受室而归是以师婚也
　　不疑辞霍
　　汉隽不疑为京尹霍光欲以女妻之不疑畏其权盛大固辞
　　竹笥木履
　　东汉逸民戴良有五女皆以练裳布被竹笥木履而遣之
　　椎髻布衣
　　见妻
　　郑王世婚
　　汉郑崇本髙密大族世与王家相嫁娶也又徐州古丰县一村唯朱陈两姓世世为婚姻
　　潘杨世亲
　　晋杨经字仲武潘岳作诔文曰借三叶世亲之恩而子之姑余之伉俪焉潘杨之睦有自来矣
　　为帚示训
　　庾衮孤兄女名芳将遣嫁衮乃刈荆苕为箕帚训其女
　　提壶为礼
　　南宋孔淳之字彦深性髙尚居防稽剡县与徴士王敬为方外之交敬以女适淳之子尚以乌羊系所乗车辕提壶为礼至则尽欢共饮迄暮而归
　　假币以聘
　　陈平少时家贫好读书及长可娶妇富人莫与者贫者平亦耻之户牖富人张负有女孙五嫁夫辄死人莫敢娶平欲得之邑中有大丧负见平于丧所独视伟平归谓其子仲曰吾以女孙与陈平仲曰平贫不事事一县中尽笑其所为独奈何与之女负曰人固有美好如陈平而长贫贱者乎卒与女为平贫乃假贷币以聘予酒肉之资以内妇负戒其孙曰毋以贫故事人不谨事兄伯如事乃父事嫂如事乃母平既娶张氏资用益饶游道日广
　　赍装以迎
　　唐栁玭家训东都仁和里裴尚书寛子孙众盛实为名阀天后时宰相魏同选为壻未成婚而魏陷罗织狱家徙岭表及将北还女已逾筓其家无以为资须下髪为尼有一尼自外至曰女福丰厚必有令匹子孙将徧天下宜北归家人遂不敢议及至荆门则裴赍装以迎矣今势利之徒舍信誓如反掌则裴子孙蕃衍乃天之报施也
　　自择子南
　　左昭元年郑徐吾犯之妹美公孙楚聘之矣公孙黒又使强委禽焉犯请于二子使女自择焉子晳盛饰入布币而出子南戎服入左右射超乗而出女自房观之曰子晳信美矣子南夫也适子南氏子南即公孙楚子晳即公孙黑
　　自择神武
　　北齐武明皇后娄少聪悟强族多聘之并不肯行及见神武在城上执役惊曰此真吾夫也父母不得已而许焉
　　因怨追婚
　　三国袁术字公路为子娶吕布女后布怨术女已在途追还絶婚
　　因隙絶婚
　　晋王珣兄弟皆谢氏壻以猜嫌致隙太传遂与珣兄弟絶婚
　　不择髙门
　　东汉虞诩字升卿嫁娶不择髙门
　　止求小姓
　　吴虞翻字仲翔会稽人与弟书曰长子容当为求妇其父如此谁肯嫁之逺求小姓足使生子天其福人不在贵族雄之才非出孔氏虞世家法反生痴子
　　女妻孝子
　　刘殷字长盛张宣子以女妻之戒其女曰刘殷至孝防感才识絶世终必逺到汝谨事之
　　女妻贫士
　　白厚贫士也娶富室刘纯才女送乌珰十事麸纸为书刘大笑答以真珠一升紫鸭千头又使家僮撒烛花盈路厚大慙
　　不欲下嫁
　　北史崔巨伦有姊眀慧有才行眇一目内外亲族莫有求者其家议欲下嫁之巨伦姑赵国季叔之妻闻之惭感曰吾兄盛德不幸早世肯令此女屈事卑族乃为其子纳之时人叹其义
　　不忍无归
　　宋郑叔通初定夏氏女为婚及登第归则夏氏女已痖其伯姒欲别择叔通坚不可曰此女某若不娶平生遂无所归况以无恙而定婚因有疾而遂弃岂人情乎竟娶之
　　镜台为聘
　　见姑
　　剪刀为聘
　　南史江祐求范云女为婚因酒酣巾箱中取剪刀与云曰且以为聘云笑而受之至祐贵云曰昔与将军俱为黄鹄将军今化为凤皇荆布之室理隔华盛因出剪刀还之祐更姻他族
　　不为乱伦
　　晋陆玩为侍中司空兄晔为尚书仆射录光禄事父英为髙平相玩子纳为尚书令王导初在江左请婚于陆陆曰培塿无松柏薫莸不同器玩不为乱伦之始
　　不欲失信
　　南史韦放字元直与吴郡张率皆有侧室怀孕因指腹为婚其后各产男女未及长成而率亡放为徐州刺史时有贵室请婚者放曰吾不失信于吾友乃以息岐娶率女又以女适率子时称放能笃旧
　　以逺悔婚
　　晋王裒字伟元与管彦为友约男女为婚彦后葬父于洛阳裒遂别嫁其女谓彦弟馥曰昔嫁姊妹皆以逺吉凶断絶今贤兄葬父洛阳则京邑岂吾结好之意哉馥曰吾嫂齐人也当还裒曰岂有葬父洛阳而随妻去齐如此去就何婚之有
　　因姓止婚
　　唐白敏中为相尝欲以进士侯温为子壻且有日矣其妻卢氏曰身为宰相愿为我壻者多矣已既姓白又以侯氏子为壻必为人呼作白侯耳敏中乃止
　　求甲门
　　国史补序张说好求山东婚姻凡与张氏亲者皆为甲门又李敬之进吏部尚书三娶皆山东旧族
　　通名族
　　唐李日知既贵诸子方总角皆通婚名族时人讥之
　　娶嫠
　　汉明帝戏第五伦曰闻卿为吏而挝妇翁有之乎对曰臣三娶皆嫠女
　　娶废
　　唐孙泰姨老以二女托于泰曰长女损一目汝可妻其女弟姨卒泰娶其姊或诘之答曰人有废疾非泰何适又宋刘廷式本田家子邻舍翁有女约与为婚契阔数年式登第归乡访邻翁而翁已死女因病双瞽家极困饥廷式使人申前好而女家辞以疾且以佣耕不敢姻士大夫廷式曰与翁有约岂可以翁死女疾而背之乎卒与成婚闺门极睦后生数子廷式尝坐小谴监司欲罪之嘉其美行为之濶略后妻死哭之甚哀东坡髙其行为文以美之又周恭叔自太学早年登科幼议母党之女登科后其女双瞽遂娶之爱过常人伊川曰某未三十时做不得此事
　　以刘嫁刘
　　晋刘颂嫁女于临淮陈矫矫本刘氏子与颂近亲出养于姑改姓陈氏中山刘友讥之颂曰舜后姚虞陈田本同根系而世皆为婚礼律不禁今与此同为婚可也
　　以王娶王
　　司空王基当世大儒而不达礼为子纳司空王沈女以姓同而源异也又王莽娶王咸女亦同姓也
　　女妻叅军
　　唐裴寛为润州叅军刺史韦诜有女择所宜归登楼见一人于圃有所瘗藏访诸吏吏曰叅军裴寛也诜问状答曰适有人以鹿为饷不敢自欺故瘗之诜叹异乃引为按察判官许妻以女归语其妻曰尝求佳壻今得矣明日帏其族人使观之寛时衣碧瘠而长既入族人皆笑呼为碧鹳雀诜曰爱其女必以为贤公侯妻也何以貌求人卒妻之
　　女妻廐卒
　　刺史杜广初为刘景廐卒景因问广事广所对曲有条章景执广手曰久负贤者告其妻曰吾为女求夫三年不觉廐中有骐骥也于是妻之
　　投卷得妻
　　唐卢储投卷谒李翺尚书翺长女年及筓见卷寻绎数四曰此人必为状头李闻之乃纳为壻来年果状头及第过殿试径赴佳期作催妆诗曰昔年将去玉京游第一仙人许状头今日已成秦晋会早教鸾凤下妆楼
　　题诗得妻
　　见谒见又渔隠丛话宋王氏女幼聪慧父母择配未偶壮年不嫁作咏怀诗云白藕作花风已秋不堪残睡更回头晚云带雨归飞急去作西窗一夜愁赵德麟才博方鳏居因见此诗遂求婚余以为此二十八字媒也
　　女妻丁谓
　　丁颢与窦偁同幕时颢子谓尚幼偁见而竒之曰此子后当以文致逺以女妻之
　　女妻富臯
　　晏元献有女求壻范文正公曰公女若嫁官人某不敢知必求国士无如富臯晏遂以女妻之富弼初名臯
　　斥去帷幔
　　范文正公之子纯仁娶妇或传妇以罗为帷幔者公不恱曰罗绮岂帷幔之物耶吾家素清俭安得乱吾家法敢持至吾家者当火于庭
　　不论资装
　　司马温公曰婚姻者所以合二姓之好上以事宗庙下以继后世也今世俗之贪鄙者将娶妇先问资装之厚薄将嫁女先问聘财之多少是乃驵侩鬻奴卖婢之法岂得谓之士大夫婚姻哉
　　女配柳庄
　　蔡大寳一女择配见柳庄有逺量曰襄阳水镜也遂妻之
　　女配孟嘉
　　晋陶侃以女配孟嘉
　　选王禹玉
　　宋郑戬字天休选王禹玉为壻后拜相
　　选郑达夫
　　宋郑达夫字居中王禹玉选为壻后拜相
　　葛
