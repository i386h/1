<!-- { "loadSidebar": true } -->
　　国语周定王使单襄公聘于宋遂假道于陈以聘楚火朝觌矣道茀不可行也单子归告王曰陈后不有大咎国必亡王曰何故对曰先王之教曰雨毕而除道水涸而成梁草木解而备藏陨霜而冬裘具清风至而修城郭宫室今陈国火朝觌矣而道路若塞野场若弃泽不陂障川无舟梁是废先王之教也其能乆乎注云火心星也觌见也草秽塞路为茀朝见谓夏正十月心星晨见于辰也
　　护门
　　杂俎常山北有草名防门寘诸门上夜有人过则叱之
　　仲蔚居
　　见隠士
　　郑山
　　三齐畧记不其城东有郑教授山之下生草如薤叶土人名作康成书带草故东坡诗曰庭下已生书带草使君疑是郑康成
　　饲马
　　洞冥记东方朔云臣有吉云草种于九景山中二千嵗一花臣种一千九百九十九年矣明年应生花臣走往刈之以饲马马食之不饥帝许之朔平旦而去至暮而返背负数束其叶似麦而金色剉以饲马马即肥泽
　　散羊
　　见庄
　　益夀
　　博物志黄帝问天姥曰天地所生之草岂有食之令人生死者乎天姥曰太阳之草名黄精饵之可以益夀太隂之草名钩吻入口立死人信钩吻之杀人不信黄精之益夀不亦惑乎
　　养神
　　太平广记秦时大宛中多枉死者横道有鸟如乌衔草以覆死人面遂活鬼谷先生曰此草是瀛洲不死草也生琼田中亦名养神芝
　　路边人状
　　风俗通汉灵帝光和元年陈留济隂诸郡路边草生作人状操持矛弩牛马万状僃具后闗东诛董卓陈留济隂弃好即戎吏民殱残草妖之兴岂不信然
　　山上敌形
　　晋书苻坚至夀春与苻融登城而望王师见部阵齐整将士精锐又北望八公山上草木皆类人形顾谓融曰此亦勍敌也何谓少乎怃然有惧色
　　酿酒
　　洞冥记甜谿水如蜜东方朔游此水将数斛以献帝帝以投隂井井遂常甜而寒瑶琨去玉门九万里有壁草如麦剉以酿酒饮一合则三旬不醒饮甜谿水则醒也
　　煎汤
　　退耕録唐元和时馆阁煎汤饮待学士者乃麒麟草也
　　连枝
　　西京杂记乐游苑中自生玫瑰树树下多苜蓿一名懐风茂陵人谓为连枝草
　　结叶
　　汉元帝永光二年天雨草草叶相糺结如弹丸
　　王孙草
　　刘安招隠词春草生兮萋萋王孙游兮不归张东父古词萋萋芳草忆王孙栁外楼髙空断魂又唐诗窻外王孙草
　　仙人草
　　谢恵连赞园有嘉草名曰仙人又虞美人草谓之舞草雅州有之
　　合欢
　　杂俎合欢草状如蓍株百茎昼则众条扶疎夜乃合为一茎谓之神草
　　醒醉
　　开元遗事兴庆池南岸有草数丛叶细心劲有醉者过其旁嗅之立醒谓之醒醉草
　　迎凉
　　杜阳编李辅国家夏则设迎凉草其色类碧干类苦竹叶细如杉
　　慎火
　　杂爼慎火即景天也俗呼为慎火草本草曰一名水母花主明目轻身
　　如绶
　　尔雅释草虉绶注云虉小草也有杂色似绶
　　似袍
　　古诗穆穆清风至吹我罗裳裾青袍似春草长条从风舒杜诗曰汀草乱青袍
　　无风独揺
　　水经魏兴锡义山多生蘅草其草有风不偃无风独摇
　　望月则舒
　　杂俎望舒草出扶支国草红色叶如莲叶见月出则舒月没则卷故曰望舒
　　食之已瘿
　　山海经天帝之山有草焉其状如葵其臭如蘼芜名曰杜蘅可以走马食之已瘿
　　佩之已疠
　　山海经浮山有草焉名曰薫草麻叶而方茎赤花而黑实臭如蘼芜佩之可以已疠
　　王戎植栅
　　孔六帖王戎徙安南都防浚濠堑又绕栅外植刺人草冦不可冒
　　元载造阁
　　杜阳编元载造芸晖阁芸晖草出于阗国香洁如玉入土不朽为屑以涂壁故名之
　　乌食
　　杂爼南方有地日草日中三足乌欲下食此草羲和之驭以手掩乌目
　　蛾止
　　广记有园客者济隂人尝植五色香草积十年采其实一日有五色蛾止其旁客收而畜之至蚕时有女夜半至自称客妻道蚕之状客与俱蚕得一百二十头茧皆如瓮
　　叶似薯预
　　杂俎三白草初生不白入夏叶端方白农人之莳曰三叶白草毕秀矣其叶似薯蓣
　　叶如决眀
　　杂俎舞草出雅州独茎三叶叶如决明一叶在茎端两叶居茎之半相对人或近之歌及抵掌讴曲必动叶如舞即虞美人草也
　　塞外衰
　　李陵与苏武书凉风九月塞外草衰夜不能寐侧耳逺听胡笳互动牧马悲鸣
　　江南长
　　丘希范与陈伯之书暮春三月江南草长杂花生树羣莺乱飞
　　江浦
　　江淹别赋春草碧色春水緑波送君南浦伤如之何
　　苏台
　　古词咸阳原上姑苏台下肠断緑波南浦迢遥归思碧连云解送春山尽处
　　烧不尽
　　乐天诗离离原上草一嵗一枯荣野火烧不尽春风吹又生
　　拨不开
　　刘禹锡诗馆娃宫外姑苏台欝欝芊芊拨不开
　　合丹
　　山海经姑瑶之山帝女死焉化为瑶草按瑶草乃瑚树之类仙家用以合丹药
　　成蜜
　　杂俎蜜草出北天竺国此草蔓生大叶秋冬不死因被霜露遂成蜜如塞上蓬盐
　　生戸
　　白虎通王者继嗣平则賔连濶达生于戸
　　映堦
　　杜诗映堦碧草自春色又云碧草委墙隅又云碧知湖外草
　　如有意
　　文选诗春草如有意罗生玉堂隂
　　不知名
　　杜诗春草不知名蒙茸被逺汀又刘原父诗春草绵绵不可名水边原上乱抽荣似嫌车马繁华处才入城门便不生杨诚斋诗山无人迹草长青异彩竒香不识名
　　梦草
　　杂俎汉武时异国所献草类蒲昼缩入地夜若抽萌懐其草自知梦之好恶帝思李夫人懐之輙梦因改曰懐梦草
　　睡草
　　桂林有睡草见之令人睡一名醉草又名懒妇箴
　　如盆甑
　　杂俎盆甑草即牵牛子也结实后断之如盆甑其中有子如蔓如薯蓣
　　似纶组
　　尔雅释草纶似纶组似组东海有之帛似帛布似布华山有之注云纶今有秩啬夫所带青丝纶组绶也海中草生彩理有象之者因以名云华山中草叶有象布帛者因以名云
　　通语
　　太极山有华芝草采而服之可以通万里之语
　　驻顔
　　石上草即菖蒲也古诗冀采石上草得以驻余顔
　　苜蓿
　　罽賔国多苜蓿草宛马所嗜也张骞奉使西域采归或曰菜名又西京杂记苜蓿一名懐风一名光风风在其间常萧萧然日照其花有光彩故名光风茂陵人谓之连枝草
　　蘼芜
　　山海经洞庭之山其草多蘼芜芍药芎防按蘼芜似蛇床而香又尔雅乱人者若芎防之与藁本蛇床之与蘼芜也
　　石兰
　　香草也楚词疏石兰兮为芳
　　水松
　　水松草名生海中
　　迷迭
　　西都香草也出西域可佩服曹植有迷迭香赋
　　卷施
　　亦草名尔雅卷施草拔心不死注云宿莽也
　　乌昧
　　范文正公传嵗大蝗旱诏公奉使安抚江淮还进贫民所食乌昧草呈乞宣示六宫戚里用抑奢侈
　　鳬茈
　　草名生下田苗如龙须草根如指可食
　　鼠尾
　　鼠尾劲草也可染皂色
　　牛唇
　　牛唇鴈足彘肩皆草名又有名乌足者乌足之叶化为蝴蝶根化为蛴螬
　　随气
　　文选日感随气草言草色随气序而生故因望而感懐也
　　懐香
　　懐香亦草名嵇康有懐香赋
　　瓦矢
　　赛玛尔堪有瓦矢草状类野蒿结实小而甚香可以辟蠧
　　铜匙
　　杂俎铜匙草生水中叶如剪刀
　　虺牀
　　虺牀即蛇牀草也又有草名虎杖似红草有刺可以染赤
　　马舄
　　马舄即芣苢也今虾蟆草是也
　　虎櫐
　　草名纒蔓林树而生芰
　　牛蕲
　　即茭草也叶细鋭似芹可食
　　合离
　　洛南山产合离草
　　葍防
　　大叶白花如指可以充啖又草木状有吉利草形如金钗股根类芍药交广人多蓄蛊毒惟此草解之
　　益母
　　此草方茎曲面对节生枝五六月节节开紫花
　　宜男
　　即萱草也
　　欝金
　　芳草也酿酒可以降神又香可佩
　　结缕
　　横目草一名结缕言蔓草如缕之结也一名鼓筝草
　　息鸡
　　五代史契丹袅潭有息鸡草味美而本大马食不过一本而饱
　　起鹿
　　杂俎天名精一曰鹿活草昔青州刘宋元嘉射一鹿剖五脏以此草塞之蹶然而起怪而拔草复倒如此三度宻以此草种之多主伤折俗呼为刘草
　　向暗
　　杜阳编唐顺宗即位拘尔国贡变昼草有类芭蕉可长三尺而一茎千叶树之则百歩内昏黒如夜始藏于百寳匝中上见而怒曰此背明向暗之物何贵之有并匣焚之
　　依隂
　　潘岳闲居赋蘘荷依隂时藿向阳
　　麋舌
　　尔雅释草萿麋舌注云今麋舌草春生叶有似于舌故云又杂俎鸭舌草生水中似莼
　　龙须
　　龙须草可以为席出虎邱寺虎须草可为灯炷出金华府春草岩
　　乃东
　　夏枯草名乃东
　　离南
　　离南亦草名生江南髙丈许叶大茎中有蘘一名商活脱
　　迎风
　　刘禹锡诗金谷园中见日迟铜驼陌上迎风草又古诗云乱生金谷谁为主又琼州出知风草丛生若藤蔓土人视其节以占一嵗风毎一节则一风无节则无风
　　积雪
　　杂俎地钱草叶圆茎细蔓生溪涧边一曰积雪草亦曰连钱草
　　能使驰走
　　孔帖孙甑生有道术能使草为人骑之驰走
　　留与醉眠
　　唐韩偓诗花落江堤簇暖烟雨余江色逺相连香轮莫碾青青破留与游人一醉眠
　　谢池
　　见兄弟
　　周窻
　　程明道曰周茂叔窻前草不除去或问之云与自家意思一般
　　羊刺
　　北史髙昌国有草名羊刺其上生铃而味甚嘉美
　　龙刍
　　拾遗记东海岛中有草名龙刍马食之日行千里穆天子养八骏于此岛又草木状鹤草出南海蔓生叶如栁而短当夏开花色浅紫形如飞鹤觜背翅尾皆具
　　竹
　　山海经竹六十年一易根易根必生花结实而枯死实落土复生六年还成林
　　扬州贡
　　夏书扬州厥贡篠簜注云篠箭簜大竹又荆州厥贡惟箘簵楛注云簵竹名楛木名皆可以为矢也
　　嶰谷生
　　吕氏春秋黄帝使伶伦自大夏之西昆仑之隂取竹于嶰谷生其窍厚薄均者断两节长六寸九分而间吹之以为黄钟之宫是为律之本也
　　淇澳
　　诗卫风瞻彼淇澳緑竹猗猗
　　渭川
　　史记渭川千亩竹其人与千户侯等
　　穆林
　　穆天子传天子西征休于池之上乃奏广乐三日而终是曰乐池乃树之竹是曰竹林
　　舜林
　　山海经附禺之山舜竹林在焉大可为舟注云舜林中竹一节可为一舟
　　会稽竹箭
　　尔雅东南之美有会稽之竹箭焉
　　南诏竹刑
　　唐书南诏治国无刑名桎梏之具凡有罪者以竹五本束之挞其背
　　娥皇染斑
　　博物志舜南巡不返于苍梧之下尧二女娥皇女英追之不及至洞庭之山泪下染竹即斑
　　离娄服汁
　　神仙传离娄公服竹汁及饵桂得仙
　　慈姥箫管
　　丹阳记江宁县慈姥之山生箫管竹
　　少室釡甑
　　孝经河图少室之山有大竹堪为釡甑
　　员池扫地
　　东阳记昆山去芜城山十里峯岭髙峻秀出云表故老相传云岭上有员池池边有竹大风至垂屈扫地洁净如人扫也
　　遯水成林
