<!-- { "loadSidebar": true } -->
　　晋刘钧滔母孙氏箜篌赋其略曰徴班输之造噐命伶伦以调律浮音穆以遐畅沉响幽而若絶乐操则寒条反荣哀曼则晨华朝防邈渐离之清角超子野之白雪路险悲秦道难怨蜀遗逸悼行迈之离秋风哀年时之速陵危柱以颉颃凭哀以踯躅于是数转难测声变无方或冉弱以飘沉或顿挫以抑或散角以放羽或摅徴以骋商
　　垂珠碎玉
　　顾况李供奉箜篌歌畧曰大似秋鴈聮聨度陇关小似春燕喃喃向人语手头疾腕头软来来去去如风卷声清泠泠鸣索索垂珠碎玉空中落美女争窥玳瑁帘圣人卷上眞珠箔
　　美人善弹
　　杂俎魏髙阳王雍美人徐月华善弹卧箜篌为明妃出塞之声逸史曰有李生者其舅姓卢有道术别久忽相遇邀生诣其居曰求得一妓善箜篌令侍饮李生视箜篌上有朱字云云中辨江树天际识归舟卢曰此人名家莫要作婚姻否李莫测而退后生娶陆长源女乃所见于卢家者问何能答曰善箜篌及示之朱字宛然李生具说其事女亦曰徃尝夣至一处亦记见生
　　监军为乐
　　唐哥舒翰监军李大宜在军中不治事与将士弹箜篌为乐


　　山堂肆考卷一百六十二
<子部,类书类,山堂肆考>
　　钦定四库全书
　　山堂肆考卷一百六十三　明　彭大翼　撰音乐
　　筝
　　风俗通筝者上圆象天下平象地中空凖六合弦柱十二拟十二月乃仁智之器也今幷凉二州筝形如瑟不知谁改也又有所谓与筑者形如瑟两头俱方七弦七柱以竹润其端而轧之筑形似琴以竹为之大头安弦弦十二或五弦以竹击之
　　恬造
　　风俗通筝秦声也恬所造故云
　　桓伊抚
　　晋桓伊字叔夏为豫州都督时谢安壻王国寳专利无厌安每抑制之后国寳因以安功名极盛谗于晋孝武孝武颇疑之一日帝召伊宴饮安侍坐帝命伊吹笛伊神色无忤即为一弄乃放笛云臣于筝分乃不及笛然自是韵合歌管并请一鼔帝许之乃抚筝而歌怨诗曰为君既不易为臣良独难忠信事不显乃有见疑患周旦佐文武金縢功不刋推心辅王政二叔反流言声节慷慨俯仰可观安泣下沾衿起席就之捋其须曰使君于此不凡帝甚有愧色
　　罗敷陌上
　　见妻
　　吕布帐中
　　吕布字奉先诣袁绍绍患布欲杀之遣三十六兵被铠迎布使着帐边卧布知之便于帐中鼓筝诸兵卧布出帐去兵不觉也
　　移风易俗
　　东汉侯瑾筝赋上感天地下动鬼神享祀宗祖酬酢嘉賔移风易俗混同人伦莫有尚于筝矣
　　感天合地
　　阮瑀筝赋清者感天浊者合地五声并用动静简易
　　应六律
　　魏阮瑀筝赋筝长六尺以应律数弦有十二以象四时柱高三寸以象三才
　　总八风
　　晋陶融妻陈氏筝赋列柱成阵既和且平总八风而熙泰羌贯防而洞灵
　　停弦系爪
　　梁简文帝诗停弦时系爪息吹治唇朱按妓女以鹿角琢为爪以弹筝曰系爪
　　引刀斩指
　　唐樊彦深妻魏氏者扬州人彦深卒妻陷徐敬业兵中闻其知音逼令鼓筝魏曰国亡不死而逼我管弦引刀斩指不从
　　金丝
　　梁孝元帝和弹筝人诗琼柱动金丝秦声发赵曲流征含阳春美手过如玉
　　银甲
　　杜诗银甲弹筝用
　　听轧筝
　　刘禹锡听轧筝诗满座无言听轧筝秋山碧树一蝉清只因曽送秦王女写得云间鸾鳯声
　　赠弹筝
　　温庭筠赠弹筝者天寳年间事玉皇曽将新曲教寜王钿蝉金鴈皆零落一曲伊州泪万行
　　箫
　　虞书箫韶九成鳯凰来仪箫肃也其声肃肃然而清也编竹为之长尺有五寸箫大者二十三管无底小者十六管有底无底者谓之洞箫又雅箫长尺四寸颂箫尺二寸
　　伏羲作
　　通礼义纂伏羲作箫十六管
　　女娲造
　　刘凭事始女娲氏造箫
　　乐师均
　　礼月令仲夏之月命乐师修鞞鼓均琴瑟管箫
　　先祖听
　　诗周颂既备乃奏箫管备举喤喤厥声肃雝和鸣先祖是听
　　夏至之乐
　　易通卦验箫夏至之乐夏至火用事其数七
　　仲吕之气
　　白虎通箫者仲吕之气
　　子胥乞食
　　史记伍子胥鼓腹吹箫乞食于吴市中
　　周勃给防
　　见贱士
　　大言小筊
　　尔雅大箫谓之言编二十三管长尺四寸小者谓之筊十六管长尺二寸
　　长浊短清
　　蔡邕月令箫长则浊短则清以蜜蜡实其底则管和而音调常与琴瑟相参
　　象鳯翼
　　风俗通舜作箫其形参差以象鳯翼
　　作鳯鸣
　　见僊
　　越王不喜
　　吕氏春秋客有以吹箫见越王者上下宫商和而越王不喜或谓之野音而王乃恱之
　　灵帝能吹
　　东汉灵帝能吹箫
　　巨音
　　汉王褒洞箫赋其略曰听其巨音则周流汜滥并包吐含若慈父之畜子也耳其妙声则清静厌瘱顺叙卑迖若孝子之事父也澎濞慷慨一似壮士优柔温润又似君子
　　絶弄
　　梁刘孝仪咏箫诗危声合歌鼓絶弄混笙篪
　　蓟子陌上
　　葛洪神仙传蓟子训少尝仕郡人莫知其有道术三百余年顔色不变及死殡之宿昔棺鞫然作雷霆音光照宅宇见棺葢飞在中庭棺中无复有人但余履耳须臾闻陌上人马箫鼓之声
　　张骏墓中
　　萧方等三十国春秋凉州人胡安盗发晋文王张骏墓见骏貌如生得赤玉箫紫玉笛
　　笛　【附觱篥】
　　风俗通笛涤也所以涤邪秽纳之于雅正也长一尺四寸七孔孔各应一律説文笛七孔籥也笛三孔晋书周礼金石有一定之音故诸音皆受钟磬之均至于享宴殿堂之上不悬钟磬则以笛有一定之调故诸弦歌皆从笛为正也
　　鳯鸣
　　史记黄帝使伶伦伐竹于昆谿作笛吹之似鳯鸣
　　龙吟
　　乐书剪云梦之霜筠法龙吟之异韵
　　丘仲作
　　风俗通汉武时丘仲作笛
　　列和吹
　　白氏帖晋列和善吹笛荀朂尝问列和曰若不知律吕之义作乐者均高下清浊之调当以何名之和曰每合乐时随歌者清浊声假如声浊者用三尺二笛因名曰此三尺二调声清者用二尺九笛因名曰此二尺九调汉魏相传施行皆然也
　　衡山简枝
　　楚宋玉笛赋序余尝观于衡山之阳见竒篠异干罕节简枝之丛生也其处磅磄千仞絶谿淩阜隆崛万丈盘石双起丹水涌其左醴泉流其右师旷将为阳春北郑白雪之曲取其雄焉宋意将送荆卿于易水之上得其雌焉
　　柯亭良竹
　　晋伏滔长笛赋序余同僚桓子野有长笛传之耆老云蔡邕所制也初邕避乱江南宿于柯亭之馆馆中以竹为椽仰而盼之曰良竹也取以为笛竒声独絶厯代传之
　　咸阳宫
　　西京杂记汉髙祖初入咸阳宫周行府库金玉珍寳不可胜计其尤异者有玉笛长二尺三寸六孔名曰昭华之琯
　　平阳邬
　　马融长笛赋序融性好音律能鼓琴吹笛而为督邮无留事独卧郿县平阳邬中有雒客舍逆旅吹笛为气出精列相和融去京师逾年蹔闻甚悲而乐之追慕王子渊枚乗刘伯康傅武仲等箫琴笙颂唯笛独无故聊复备数作长笛赋注云气出精列二曲名
　　野王三弄
　　见狂肆
　　老父三声
　　博异志贾客吕筠卿尝于仲春夜泊舟于君山侧命酒吹笛数曲忽见一老父拏舟而来遂于懐袖中出笛三管其一大如合拱其次如常人所蓄其一絶小如细笔管筠卿请老父一吹老父曰其大者诸天之乐不可发其次者对洞府诸仙合乐而吹其小者是老身与朋侪可乐者试为子吹之不知可终一曲否言毕抽笛吹之三声湖上风动波涛沆瀁鱼龙跳喷五声六声君山上鸟兽叫噪月色昏昧舟人大恐老父遂止
　　断膓
　　晋阮咸字仲容闻笛声曰客中月夜闻此声使人断肠杜诗吹笛秋山风月清谁家巧作断肠声
　　怡志
　　伏滔长笛赋达足以协徳宣猷穷足以怡志保身兼四德而称隽故名流而器珍
　　感音思旧
　　见故人
　　失声杀妓
　　晋书帝舅王恺尝置酒王导王敦俱往女妓吹笛小失声拂恺意便令黄门殴杀之一坐改容恺神色自若
　　加一孔
　　马融长笛赋其辞曰近世双笛从羌起羌人伐竹未及已龙吟水中不见已截竹吹之声相似剡其上孔通洞之裁以当簻便易持易京君明识音律故本四孔加以一君明所加孔后出是谓商声五音毕汉京房字君明修易故曰易京
　　减五分
　　乐纂黄钟笛晋时三尺八寸元嘉九年大乐令钟宗之减为三尺七寸十四年治书令奚纵又减五分为三尺六寸五分
　　明皇亲御
　　见乐章
　　乐人卧吹
　　唐汉中王瑀为太常卿早起闻永兴里人吹笛问是太常乐人否对曰然后因阅乐挞之曰某日何得卧吹乐人惊谢按瑀乃寜王之子一説是汝阳王璡知卧吹笛
　　军中乐
　　乐纂司马法军中之乐鼓笛为上使闻之者壮勇而乐和细丝高竹不可用也虑悲声感人士卒思归故耳
　　路傍愁
　　乐纂横笛小篪也梁朝歌云快马不须鞭抝折杨栁枝下马吹横笛愁杀路傍儿
　　吹鹧鸪
　　唐许浑听吹鹧鸪诗金谷歌传第一流鹧鸪清怨碧云愁夜来省得曽闻处万里月明湘水流按鹧鸪笛曲名
　　吹阿滥
　　见乐章又贺方回长短句云待月上潮平波艶塞管孤吹新阿滥
　　占尽江月
　　唐刘禹锡武昌老人説笛歌武昌老人八十余手把庾令相问书自言年少学吹笛早事曹王曽感激往年征鎭戍蕲州楚山萧萧笛竹秋当时买材恣摉索典却身上乌貂裘古苔苍苍封老节石上孤生饱风雪商声五音随指发水中龙应行云絶曽将黄鹤楼上吹一声占尽秋江月如今老去兴犹迟音韵高低耳不知气力已防心尚在时时一曲梦中吹
　　飞尽庭梅
　　唐戎昱闻笛诗日夜思归切笛声寒更哀愁人不愿听自到枕前来风起塞云断夜深明月开平明独惆怅飞尽一庭梅
　　妃窃
　　唐明皇尝置五王帐长枕大被与兄弟同处贵妃因窃寜王玉笛吹以此忤防放出后复召入故张祐诗曰梨花静院无人见闲把寜王玉笛吹
　　鬼吹
　　幽防记代郡界有一亭多鬼怪不可诣忽有诸生壮勇行歌止宿于亭夜中有鬼吹五孔笛止一手不能得摄笛诸生笑谓鬼曰汝止有一手那得徧笛我为汝吹来鬼云谓我少指耶乃数十指出诸生拔劒斫之得一老雄鸡从者并鸡雏耳
　　山石可裂
　　国史补李丹好事尝得村舍烟竹截以为笛以遗李謩謩自此吹笛为天下第一尝月夜泛江吹之寥亮逸发俄有客立于岸呼船请载旣至请笛吹之其音清壮山石可裂謩平生未尝见及入破呼吸盘僻而此笛应手粉碎客忽不见疑其为蛟龙也
　　岩谷俱震
　　宋朱元晦铁笛亭诗序侍郎胡明仲尝与武夷山隐者刘君兼道游刘少时游侠使气晚更晦迹自放山水间善吹铁笛有穿云裂石之声故胡公诗有更烦横铁笛吹与众仙听之句予与客数人寻其故迹适有笛声发林外悲壮回欝岩谷俱震追感赋诗云何人轰铁笛喷薄两崖开千载留余响犹疑笙鹤来
　　通灵逹微
　　蔡邕长笛赋逺可以通灵逹微近可以写情畅神
　　随歌逐舞
　　姚崇笛诗随歌响更发逐舞声弥亮
　　叫云
　　古诗横玉叶云清似水满空霜逐一声飞
　　催日
　　韩诗鸣笛急吹催落日清歌缓送感行人
　　折杨栁
　　杜子美吹笛诗胡骑中宵堪北走武陵一曲想南征故园杨栁今揺落安得愁中却尽生按折杨栁乐府笛曲名晋桓伊尝为征南将军撰折杨栁曲
