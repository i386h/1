<!-- { "loadSidebar": true } -->
　　祭荐祭酒
　　祭荐祭酒敬礼也哜肺尝礼也啐酒成礼也
　　象三光
　　宾主象天地也介僎象阴阳也三宾象三光也
　　象四时
　　让之三也象月之三日而成魄也四面之坐象四时也
　　辅宾辅主
　　天地严凝之气始于西南而盛于西北此天地之尊严气也此天地之义气也天地温厚之气始于东北而盛于东南此天地盛德气也此天地仁气也主人者尊宾故坐宾于西北而坐介于西南以辅宾宾者接人以义者也故坐于西北主人者接人以仁以德厚者也故坐于东南而坐僎于东北以辅主人也
　　立宾立主
　　立宾以象天立主以象地设介僎以象日月立三宾以象三光古之制礼也经之以天地纪之以日月叅之以三光政教之本也注云前言介僎象阴阳此言象日月者前章言气故以阴阳言之此章言体故以日月象之
　　尊长养老
　　乡饮酒之礼六十者坐五十者立侍以听政役所以明尊长也六十者三豆七十者四豆八十者五豆九十者六豆所以明养老也民知尊长养老而后能入孝弟民入孝弟出尊长养老而后成教教成而后国可安也
　　正身安国
　　贵贱明隆杀辨和乐而不流弟长而无遗安燕而不乱此五行者足以正身安国矣彼国安而天下安故曰吾观于乡而知王道之易易也
　　在泮
　　诗鲁颂思乐泮水薄采其茆鲁侯戾止在泮饮酒既饮旨酒永锡难老此饮于泮宫而颂祷之词也
　　临雍
　　晋武帝临辟雍行乡饮酒礼
　　诏行学校
　　东汉明帝永平二年三月诏郡县行乡饮酒礼于学校
　　颁示州县
　　唐太宗贞观六年诏天下行乡饮酒礼曰比年丰稔闾里无事乃有堕业之人不顾家产朋游无度酣宴是耽败危身德自非澄源正本何以革兹敝俗可先録乡饮酒礼一卷颁示天下每年令州县长官亲率长幼依礼行之庶乎时尚亷耻人知敬让
　　人皆知劝
　　唐李栖筠为常州刺史行乡饮酒礼登歌降饮人皆知劝
　　时以为迂
　　五代李愚为左仆射是时兵革方兴天下多事请州县贡士行乡饮酒礼时以为迂阔不用








　　山堂肆考卷一百五十二
　　钦定四库全书
　　山堂肆考卷一百五十三　明　彭大翼　撰典礼
　　冠礼
　　礼曰冠礼废则天下无成人矣然必父母无期以上丧始可行之
　　父命
　　孟子曰丈夫之冠也父命之
　　母拜
　　礼冠义见于母母拜之见于兄弟兄弟拜之成人而与为礼也
　　十九而冠
　　荀子曰天子诸侯十九而冠冠而听治其教至也
　　十二而冠
　　文公家礼二十而冠士礼也天子诸侯十二而冠曲礼男子二十冠而字女子许嫁筓而字注云许嫁则十五而筓未许嫁则二十而筓亦成人之道也故字之
　　筮宾
　　家礼行冠礼前期三日筮宾如求日之仪古礼筮宾今不能然但择朋友贤而有礼者一人可也前期三日主人自诣其家随意致辞请之地逺则遣子弟致书筮日所以求夫天之吉筮宾所以择夫人之贤
　　宿宾
　　家礼前一日遣子弟以书致辞曰某官执事某将以来日加冠于子某若某亲某子某吾子既许以惠来矣敢宿答书曰承命以来日行礼既见宿敢不夙兴
　　设盥洗
　　家礼设盥洗于厅事如祠堂仪以帟幕为房于厅事之南北或厅事无西阶则以垩画而分之
　　陈冠服
　　家礼厥明宿兴陈冠服有官者公服带靴笏无官者襴衫带靴通用皂衫深衣大带履栉掠皆以卓子陈于房中凡衣服皆束领以北为上又用卓子设酒注盏盘并脯醢楪于衣服卓子之北其幞头帽子并冠巾各以一盘盛之以帕陈于西阶执事者一人守之凡冠者席与宾主位次皆用灰依图界画长子则布席于阼阶上之东少西北向众子则布席阼阶上之东少西南向若宗子自冠则如长子之席少南主人以下盛服就位主人席在阼阶下少东西向择子弟亲戚习礼者一人为傧立于门外宾既至暂于便处少憩以待主人之出主人将出时宾于门外东面立赞者在右少退傧者入告主人出门左西向再拜宾答拜主人揖赞者赞者报揖主人遂揖而行宾赞从之入门分庭而行揖逊而至阶又揖逊而升主人由阼阶先升少东西向宾由西阶升少西东向赞者盥洗由西阶升立于房中西向賔揖将冠者出房即席行三加礼
　　三加
　　士礼始加缁布不忘本也次加皮弁朝服也三加爵弁祭服也不忘本然后能事君能事君然后能事神所谓三加弥尊喻其志者如是而已若诸侯则始加缁布冠缋緌次加皮弁三加爵弁四加冕天子则始冠朱组缨次皮弁三爵弁四冕五衮冕矣又文公家礼三加始加冠巾再加帽子三加幞头
　　三祝
　　始祝曰令月令日始加元服弃尔幼志顺尔成德夀考维祺以介景福再祝曰吉日令辰乃申尔服承尔威仪淑谨尔德睂夀万年永受胡福三祝曰以岁之正以月之令咸加尔服兄弟具在以成厥德黄耇无疆受天之庆
　　拜尊长
　　家礼父母堂中南面坐诸叔父兄在东序诸叔父南向诸兄西向诸妇女在西序诸叔女姑南向诸姊嫂东向冠者北向拜父母父母为之起同居有尊长则父母命冠者诣其室拜之尊者为之起还就东西序每列皆再拜应答拜者答拜若非宗子之子则先见宗子及诸尊于父者于堂乃就私室见父母及余亲若宗子自冠有母则拜母如仪族人宗之者皆来见于堂上宗子西向拜其尊长每列再拜受卑幼者拜
　　见执友
　　家礼既冠遂出见于乡先生及父之执友冠者拜先生执友皆答拜若有诲之则对如对宾之辞且拜之先生执友不答拜
　　筮于庙门
　　仪礼士冠礼筮于庙门注云筮者以蓍问日吉凶于易也冠必筮日庙门者重以成人之礼成子孙也庙谓祢庙亲其亲也家礼古者筮日今不能然但正月内择一日可也前期三日主人告于祠堂主人谓冠者之祖父母父母若宗子已孤而自冠则自为主人也
　　醮于客位
　　礼郊特牲醮于客位加有成也家礼三加之后行醮礼
　　敬名
　　郊特牲冠而字之敬其名也
　　告字
　　家礼宾降阶东向主人降阶西向冠者降自西阶少东南向宾字之曰礼仪既备令月吉日昭告尔字爰字孔嘉髦士攸宜宜之于嘏永受保之冠者对辞曰某不敏敢不夙夜祗奉又礼书既字宾出主人送于庙门外请醴宾宾就次乃礼宾以一献之礼主人酬宾束帛俪皮注云束帛十端也一匹为两端十端为五匹俪皮两鹿皮也
　　尊事
　　礼冠义冠者礼之始也嘉事之重者也是故古者重冠重冠故行之于庙行之于庙者所以尊重事尊重事而不敢擅重事不敢擅重事所以自卑而尊先祖也
　　重礼
　　冠义古者冠礼筮日筮宾所以敬冠事敬冠事所以重礼重礼所以为国本也注云重礼则人道立此国之所以为国也故曰为国本
　　礼行乐节
　　左襄公九年晋悼公防诸侯伐郑公送晋侯晋侯以公宴于河上问公年季武子曰会于沙随之岁寡君以生晋侯曰十二年矣是谓一终一星终也国君十五而生子冠而生子礼也君可以冠矣大夫盍为冠具武子对曰君冠必以祼享之礼行之以金石之乐节之以先君之祧处之今寡君在行未可具也请及兄弟之国而假备焉公还及衞冠于成公之庙假钟磬焉礼也
　　容正色齐
　　冠义凡人之所以为人者礼义也礼义之始在于正容体齐顔色顺辞令容体正顔色齐辞令顺而后礼义备以正君臣亲父子和长幼君臣正父子亲长幼和而后礼义立故冠而后服僃服备而后容体正顔色齐辞令顺
　　应亨贻诗
　　东汉永平四年应亨外弟王景系兄弟四人并冠亨贻之诗曰济济四令弟妙年践二九令月惟吉日成服加元首
　　黄香献颂
　　东汉黄香天子冠颂厥日王于太皥厥时叶于百神既臻庙而成礼乃回轸而及宫正朝服以享宴撞太蔟之庭钟咸进酌于金罍献万年之玉觞
　　沈约冠子
　　梁沈约冠子祝文蠲兹令日元服肇加成德既举童心自化行之则至无谓道賖敦以秋实食以春华无耻下问乃致髙车子孙千亿广树厥家
　　尹谷冠子
　　宋帝显德祐二年元兵破潭州时知衡州尹谷寓城中知事不可为乃为二子行冠礼或曰此何时行此迂阔事谷曰正欲令儿曹冠带见先人于地下耳既毕礼与其家人自焚死
　　婚礼　【附媒】
　　尔雅妇之父母曰婚壻之父母曰姻白虎通婚者昏时行礼故曰婚姻者妇人因夫故曰姻仪礼婚有六礼曰纳采曰问名曰纳吉曰纳徴曰请期曰亲迎礼曾子问娶妇之家三日不举乐思嗣亲也嫁女之家三日不息烛思相离也
　　合好
　　礼昏义昏礼者将合二姓之好上以事宗庙而下以继后世也
　　厚别
　　礼郊特牲夫昏礼万世之始也娶于异姓所以附远厚别也又魏袁淮正论云同姓不相娶何也曰逺别也曰今之人外内相婚礼与曰中外之亲近于同姓同姓且犹不可况中外之亲乎今以古人不言因谓之可婚不知礼者也
　　合巹
　　昏义父亲醮子而命之迎壻执雁入揖让升堂再拜奠鴈盖亲受之于父母也降出御妇车而壻授绥御轮三周先俟于门外妇至壻揖妇以入共牢而食合巹而酳所以合体同尊卑以亲之也注云共牢而食同食一牲不异牲也合巹而酳以一瓢分为两瓢谓之卺壻与妇各执一片以酳酳演也谓食毕饮酒演安其气也
　　跨鞍
　　酉阳杂俎今娶妇家新人入门跨马鞍此其始也五代刘岳书仪今之士族当婚之夕以两椅相背置一马鞍反令壻坐其上饮以三爵女家遣人三请而后下谓之上髙座此义未详
　　结缡
　　诗豳风之子于归皇驳其马亲结其缡九十其仪注云缡妇人之袆母戒女而为之施衿结缡也
　　施衿
　　仪礼父送女命之曰戒之敬之夙夜毋违命母施衿结帨曰勉之敬之夙夜毋违宫事庶母及门内施鞶申之以父母之命命之曰敬恭听尔父母之言夙夜无愆视尔衿鞶注云鞶小囊盛帨巾者男用韦女用缯帛
　　执巾栉
　　左僖二十二年晋太子圉为质于秦将逃归谓嬴氏曰与子归乎对曰子晋太子而辱于秦子之欲归不亦宜乎寡君之使婢子侍执巾栉以固子也从子而归弃君命也不敢从亦不敢言遂逃归
　　纳槟榔
　　唐南蛮歌罗国其俗嫁娶者纳槟榔多至三百盘
　　宜家
　　诗周南之子于归宜其室家
　　着代
　　礼昏义厥明舅姑共飨妇以一献之礼奠酬舅姑先降自西阶妇降自阼阶以着代也
　　系臂
　　见宫嫔今定亲之家亦有系臂者续古事也杜牧之诗绛缕犹封系臂纱
　　结髪
　　语录程正叔言结髪为夫妇者只称其少小也如云结髪事匈奴只言初上头时非谓合髻子也
　　齐姜宋子
　　诗陈风岂其食鱼必河之鲂岂其娶妻必齐之姜岂其食鱼必河之鲤岂其娶妻必宋之子
　　汾甥蹶子
　　诗大雅韩侯娶妻汾王之甥蹶父之子韩侯迎止于蹶之里百两彭彭八鸾锵锵不显其光诸娣从之祁祁如云韩侯顾之烂其盈门注云汾王厉王也厉王流于彘在汾水之上故云蹶父周之卿士
　　凤占
　　左庄二十二年初懿氏卜妻陈敬仲其妻占之曰吉是谓凤凰于飞和鸣锵锵有妫之后将育于姜五世其昌并于正卿八世之后莫之与京注云懿氏陈大夫懿氏卜以女妻敬仲也
　　卜
　　左僖四年初晋献公欲以骊姬为夫人卜之不吉筮之吉公曰从筮卜人曰筮短长不如从长弗听立之
　　奠鴈
