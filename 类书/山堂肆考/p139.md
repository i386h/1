<!-- { "loadSidebar": true } -->
　　隋杜陵人史万歳以功加上开府时南寜夷防靓反诏万歳讨之入自蜻蜓川行数百里见诸葛亮纪功碑铭其背曰万歳之后有胜我者过此由是仆碑而进破其部三十余万勒石诵美隋徳而还
　　战国爪牙
　　子思言于卫侯曰茍变之材可将五百乗公曰吾知其可将然为吏食人二鸡子故弗用也子思曰圣人之官犹大匠之用木梓连抱而有数尺之朽良工不弃今君处战国之世选爪牙之士而以二卵弃干城之将不可使闻于邻国
　　蚕丛保障
　　纲目发明宋吴璘守西蜀二十余年屹然为蚕丛之保障蜀帅自玠之亡惟璘而已岂不为中兴之良将乎按成都府古蚕丛之国蚕丛氏初为蜀侯后称蜀王教民桑蚕俗呼为青衣神
　　一旅下江东
　　歴年图孙破虏以孤逺之兵决忠愤之志首犯贼锋汛扫陵寝有足多者讨逆以童子提一旅之众挥马棰以下江东耆儒宿将狼狈失据开地千里真英才也按孙坚为破虏将军防为讨逆将军
　　三箭定天山
　　唐髙宗时铁勒九姓合十余万令骁骑数十来挑战薛仁贵为铁勒道行军副总管发三矢杀三人余皆气慑请降军中歌曰将军三箭定天山壮士长歌入汉关
　　身被三创
　　汉盖勲为羌所败身被三创坚坐不动羌浈吾以身扞众曰盖长史贤人汝曹杀之为负天勲仰骂之浈吾下马以与勲勲不肯上马羣羌服勲义勇送归汉阳
　　面中六矢
　　安禄山将令狐潮围雍丘潮与张廵有旧廵使郎将雷万春于城上与潮相闻语未絶贼以弩射之面中六矢而不动潮疑其木人使谍问之乃大惊遥谓廵曰向见雷将军方知足下军令矣然其如天道何廵谓之曰君未识人伦焉知天道
　　割髪置地
　　魏志太祖出军令无败人田麦犯者死骑皆下马持麦相待太祖马乃腾入田中勅主爵议罚对曰春秋罚不加尊太祖曰作法自犯何以率下然孤为军帅不可杀请自刑乃防剑割髪置地
　　举手指天
　　晋安帝时刘裕抗表伐南燕过大岘燕兵不出举手指天喜形于色左右曰公未见敌而先喜何也裕曰兵已过险士有必死之志余粮栖亩人无匮乏之忧虏已入吾掌中矣
　　嗅地知兵
　　齐斛律金敕勒酋长也尝为淮朔军主行兵用匈奴法望尘知马步多少嗅地知兵之逺近又五代周徳威勇而多智望尘知敌数状貌雄伟笑不改容人见之凛如也后破夹寨拜振武节度使
　　指节示将
　　梁武帝豫州刺史韦叡攻魏小岘未防出行围栅魏出数百人陈于门外叡欲击之诸将皆曰向者轻来未有战备徐还授甲乃可进耳叡曰不然魏城中二千余人足以固守今无故出人于外必其骁勇者也茍能挫之其城自拔众犹迟疑叡指其节曰朝廷授此非以为饰韦叡法不可犯也遂进击之魏兵败走因急攻之中宿而拔
　　合肥韦虎
　　南北朝魏遣齐王萧寳夤中山王元英围梁钟离梁武帝遣弟临川王宏督兵御之宏惧停车不前魏人遗以巾帼且歌之曰不畏萧娘与吕姥但畏合肥有韦虎按萧娘即宏也吕姥即吕僧珍僧珍尝劝宏曰知难而退不亦善乎韦虎即韦叡梁命叡救钟离夜趋邵阳洲截洲为城
　　荆州杜彪
　　梁西荆州刺史杜山从膂力过人便马善射所佩霞明朱弓四石余力每出挑战魏军惮之号为杜彪
　　费袆可人
　　魏曹爽防汉中后主遣费祎救之将行光禄大夫来敏诣别求共围棋时羽檄交至人马擐甲严驾已讫袆与对戯了无倦色敏曰向聊观试卿耳君信可人必能办贼
　　吴进好汉
　　宋杨沂中统制官吴进将所部二千人还临安进勇于战鬭常对御骑上曰好汉进闻之刺好汉吴进字作背心每阅兵则披以示众
　　悬旌万里
　　见使臣
　　建节一方
　　宋王刚中在蜀时吴璘姚仲等皆以大将建节雄于一方守帅以文治则玩于柔而号令不行以武竞则窒于暴而下情不通惟刚中检身以法示人以礼不立崖堑恩威并行羽檄纷沓从容裁决皆中机防
　　一军皆惊
　　汉萧何曰诸将易得耳如韩信国士无双王必欲争天下非信无可计事者请王设坛具礼拜之诸将皆喜人人自以为得大将至拜乃信也一军皆惊
　　万众莫抗
　　世説桓石防小字镇恶年十七八未被举而童已呼为镇恶郎尝住宣武斋头从征枋头车骑冲没阵左右莫能先救宣武谓曰汝叔落贼汝知否防闻之气甚奋命朱辟为副防马于数万众中莫有抗者径致冲还三军叹服
　　夘命辰行
　　唐髙崇文为长城使奉诏征刘辟御军常若冦至夘受命而辰行器用无阙
　　喜来悲晚
　　唐仆固懐恩反代宗以郭子仪为关内河东副元帅懐恩将士闻之喜曰吾辈从懐恩为不义何面目见汾阳王子仪如汾州懐恩之众数万悉归之咸鼓舞涕泣喜其来而悲其晩也
　　威震蕐夏
　　关侯解良人事蜀先主称万人敌拜前将军假节钺威震华夏为世虎臣尝刺顔良报效曹公有国士风二子平兴亦知名
　　防取幽燕
　　杨文广延昭子从狄青南征宋英宗称为名将累迁兴州防御使秦凤副都总管后徙定州迁步军都虞辽人争地界文广献阵图并取幽燕之防
　　射妻
　　隋将尧君素守河东唐遣独孤懐恩攻之不下遣其妻至城下谓之曰隋室已亡君何自苦君素曰天下名义非妇人所知引弓射之应而倒
　　射子
　　侯景反东西道都督裴之髙栁仲礼等各以兵入援景囚之髙弟侄子孙列阵前以鼎镬刀锯随其后谓曰裴公不降今即烹之之髙召善射者使射其子不中山堂肆考卷七十
<子部,类书类,山堂肆考>
　　钦定四库全书
　　山堂肆考卷七十一　　　明　彭大翼　撰臣职
　　总将帅【下】
　　烧舸败魏
　　曹操既破荆州遂伐吴孙权集诸将佐议皆请迎之独周瑜不可曰请得精兵三万人保为将军破之权曰君言正与孤合遂遣瑜及程普等与刘备并力逆操于赤壁瑜部将黄盖曰今冦众我寡难与持久操军方连船舰首尾相接可烧而走也乃取防冲鬭舰十艘载燥荻枯柴灌油其中褁以帷幕上建牙旗豫备走舸系于其尾先以书遗操诈云欲降时东南风急葢以十舰最着前中流举帆余船以次俱进操军吏士皆出营立观指言葢降去北军二里余葢与诸船同时发火火烈风猛船往如箭烧尽北船延及岸上营落顷之烟熖涨天人马烧溺死者甚众操军遂败走刘备周瑜追至南郡操军死者大半引军北还
　　融鎻降吴
　　晋武帝大举兵分道伐吴吴于江碛要害处并以铁鎻横截之又作铁锥长丈余暗置江中逆拒舟舰龙骧将军王濬作大筏数十令善水者以筏先行遇铁锥锥辄者筏而去又作大炬长十余丈大数十围灌以麻油在船前遇鎻燃炬烧之须臾融液断絶船无所碍遂克西陵荆门夷道杜预遣牙门周防等帅竒兵八百夜渡江袭乐乡多张旗帜起火巴山吴都督孙歆惧与伍延书曰北来诸军飞渡江也濬由是举帆直指建业鼓噪入石头吴主皓面缚舆榇诣军门降
　　佩刀赠光顔
　　唐马燧谓李光顔曰君有竒相终必光大解所佩刀赠之后从髙崇文平剑南数搴旗防军出入若神
　　寳剑遗元翼
　　唐成徳兵马使王庭凑杀节度使田正时深州刺史牛元翼成徳良将也魏节度使李愬以寳剑玉带遗之曰昔吾先人以此剑立大勲吾又以之平蔡州今以授公努力剪庭凑元翼以剑狥于军报曰愿尽死
　　白衣陷阵
　　唐薛仁贵应募征辽尝着白衣陷阵屡立竒功太宗曰朕不喜得辽东喜得彪将
　　黑衣缒城
　　唐张廵守雍丘城中矢尽乃缚草为人千余披以黑衣夜缒城下令狐潮军士争射之得矢数十万其后复夜缒人贼笑不设备乃以死士百人斫潮营潮军大乱焚垒而去
　　苍头公
　　南宋沈庆之字先元嘉中雍州羣蛮入冦命庆之为建武将军庆之好戴狐防蛮每见庆之军辄惧曰苍头公来矣
　　黑面王
　　宋尹继伦败契丹耶律休哥于徐河契丹主相戒曰当避黑面大王以继伦面黑故也
　　一人破二贼
　　唐宪宗朝淄青节度使李师道以天子鋭意诛蔡者武元衡賛之也一日元衡早朝宻遣刺客自暗中杀之取其颅骨而去又击裴度伤其首或请罢度官以安恒郓之心帝怒曰若罢度官朝廷无复纪纲矣吾用度一人足破二贼乃以度为中书侍郎同平章事悉以用兵之事委之
　　两军絷四将
　　唐肃宗问李泌曰今强敌如此何时事定对曰以臣料之不过二年天下无事矣上曰何故对曰贼之骁将不过史思明安守忠田干真张忠智等数人而已今若命李光弼自太原出井陉郭子仪自冯翊入河东则思明忠智不敢离范阳常山守忠干真不敢离长安是以两军絷四将也
　　伐栢为庵
　　后周武帝伐齐其弟齐王宪宻谓永昌公椿曰为营不须帐幕可伐栢为庵令兵去之后贼犹致疑及被敕追还率兵夜返齐人果谓栢庵为帐幕至翌日始悟
　　褁罽为铠
　　唐李元谅鸷敢有谋时兵兴仓卒乃褁罽为铠剡蒿为矢军气乃振
　　执旗乗驴
　　五代梁刘鄩以晋兵在魏州晋阳必虚欲袭取之潜引兵自黄泽西去晋人怪鄩军数日不出遣骑觇之时见旌旗循堞往来晋主曰吾闻刘鄩用兵一步百计此必诈也更使人觇之乃草为人执旗乗驴在城上尔晋主即发骑兵追之又命李嗣恩倍道先入晋阳勒兵为备鄩粮尽又闻晋有备追兵在后众惧将溃还守莘城
　　持炬乗駞
　　五代周世宗征濠夜遣兵持炬乗槖駞絶淮濠兵惊以为鬼乗龙今凤阳府有乗龙洲
　　扬水退虏
　　见井
　　量沙全军
　　南宋檀道济等战败魏军后魏纵轻骑邀击焚烧谷草道济食尽欲引还军有降魏者具告之魏人追之众汹惧将溃道济夜唱筹量沙以所余米覆其上及旦魏军见之谓道济资粮有余以降者为妄斩之道济得全军而还
　　奋矟奔魏军
　　南齐周盘龙与魏军战其子奉叔单马率二百余人陷阵魏万余骑张两翼围之一骑还报奉叔已没盘龙驰马奋矟奔魏军魏人莫不披靡时奉叔已大杀魏军得出矣盘龙不知乃东西触击魏军奉叔见其父久不出复跃马入阵父子两骑萦搅数万人魏军大败盘龙父子由是名播北国髙帝嘉盘龙功送金钗十二枚与爱妾杜氏手勅曰饷周公阿杜
　　带箭入棱阵
　　隋炀帝遣将军陈棱讨杜伏威伏威迎出挑战棱军射中其额伏威怒曰不杀汝矢不拔乃带箭驰入棱阵大呼冲击众皆披靡获所射将使拔箭出乃斩之携其首入棱军示之又杀数十人而还
　　麾扇溃军
　　晋顾荣字彦先吴平入洛广陵相陈敏反假荣丹阳内史讨之荣以白羽扇麾之其军自溃因名战处为麾扇渡
　　免冑示虏
　　唐突厥余党入冦并州薛仁贵将兵击之虏问唐大将为谁应之曰薛仁贵虏曰吾闻仁贵流象州死久矣何以绐我仁贵免胄示之面虏相顾失色下马列拜稍引去因击破之
　　挺身説回纥
　　唐代宗时回纥与吐蕃合兵围泾阳郭子仪曰今众寡不敌难以力胜不若挺身说之可不战而下也遂与数骑出使人传呼曰令公来回纥大惊太师药葛罗执弓注矢立阵前子仪免胄释甲投鎗而进诸酋长皆下马罗拜子仪亦下马执药葛罗手责以负约药葛罗曰吾为仆固懐恩所悮负公诚深今请为公尽力以谢过遂与定约而还后回纥遂大破吐蕃杀获万计
　　齧指示进明
