<!-- { "loadSidebar": true } -->
　　粤若颛顼命南正以司天【史记厯书云颛顼命南正重司天以属神北正黎司地以属民】昔在帝尧列东官以賔日【尚书尧典云分命羲仲寅賔出日平秩东作孔安国注云羲仲治东方之官寅敬賔导秩序也东方之官敬导出日平均秩序东作之事山海经东南海水之间有羲和国有女子曰羲和氏生十日郭璞注云羲和能生日也故曰为羲和之子尧因是立羲和之官以主四时】履端于始序则不愆举正于中时乃不忒【史记厯书语】自秦称金贙【音眩尔雅贙有力郭璞注云出西海大秦国似狗多力犷恶或曰贙即虎也骆宾王萤火赋牛哀倐而化贙是用淮南子牛哀病七日而化为虎也张衡东京赋卒于金虎嬴氏抟翼薛综注云金虎西方白虎神主金嬴秦姓也周书曰无为虎傅翼将飞入邑择人而食也○予按秦得金瑞主西方如虎抟翼食人故曰秦称金贙】叨五胜之宏纲【汉书邹衍因秦颇推五胜注云五行相胜秦以周用火以水胜之也】汉起玉鸡【帝王世记昭灵后名含始游于洛池有玉鸡衔赤珠刻曰玉英吞此者王含吞之生汉祖刘季】叶三防之逺度【白虎通正朔有三何本天有三统谓三防之月也三防者何阳气始旋万物动防而未著者也】征洛下命唐都【汉书汉造太初厯凡二十余人方士唐都巴郡洛下闳与焉】攷大衍之始终【李石续博物志明皇诏僧一行铸浑仪及大衍厯先是汉洛下闳云此厯后一千年差一日有圣人出而正之至是果一千年】心伏羲夣周旦【道藏经老君在伏羲时説元阳经教伏羲画八卦又云周公屈膝于床前老子教以璇玑经○按心伏羲冥防也夣周旦神遇也论语久矣吾不复夣见周公】歩太初之盈缩【史记索隐占有太初厯以建寅为正殷周秦不用汉武帝时改为太初厯淮南子孟春始盈孟秋始缩髙诱注云盈长也缩短也】四营因之式序八变所以无差【周易四营而成易十有八变而成卦】五星叶度于上万物和平于下【汉书五星若连珠隋书天子置日官诸侯有日御以和万国以叶三辰】杜淹位参羲仲【孔安国尚书注重黎之后羲氏和氏世掌天地四时之官羲仲治东方之官也】声振子韦【汉书术数者羲和太史之职也春秋时宋有子韦许慎淮南子注子韦司星者也子按阴阳家书有子韦一篇】覧沮诵之前规【世本黄帝始立史官苍颉沮诵居其职】遵史谈之旧典【文献通考汉武帝置太史公以司马谈为之】星聚东井逆辨休征【汉书髙祖初入闗五星聚于东井注云东井秦之分野五星所在其下当有圣人以义取天下】月犯少防悬知应变【续晋阳秋防稽谢敷隐若耶山忽月犯少防星少防一名处士星时戴逵名著于敷时人忧之俄而敷死故防稽人嘲吴人曰吴中高士求死不得】使星已发无违寸景之期【后汉书李鸽善河图风星和帝遣使者观风俗鸽问曰君发京师寜知朝廷遣二使耶一人惊问曰何以知之鸽指星示云有二使星向益州分野】劒气莫闗不爽分毫之信【雷次宗豫章记吴未亡恒有紫气见斗牛间占者以为吴兴惟张华以为不然及吴平此气愈明华曰此寳劒气北齐魏收秋宴诗使星疑向蜀劒气不闗吴】官居大后夙已上闻【后汉书天文志云建武九年十一月金犯轩辕轩辕者后宫之官大星为皇后金犯之为失势是时郭后废】宋起真人预为先觉【魏志初桓帝时有黄星见于楚末之分辽东商馗善天文言后五十嵗当有真人起于梁沛之间其锋不可当其后曹公破袁绍天下莫敌矣】谯周之论蜀灭【蜀志谯周曰主讳备其训具也后主讳禅其训授也刘具当授于人蜀既亡咸以周言为验】杜琼之説曹兴【蜀志杜琼曰古者官职不言曹汉末名官尽言曹吏言属曹卒言侍曹此曹氏代汉之意】此列代之攸钦邦家之要籍淹之少子雅爱其书习张衡之浑仪【后汉书张衡为太史令造浑天仪铸铜为之】论陆续之象【吴志陆续星厯筭数无不该覧尝作浑天图注易释皆传于世隋书天文志云陆续作浑天象形如鸟卵以施二道】父为太史子学天文堂构无隳家风不坠【魏陈琳儌各绍堂构隋书牛宏传云子实不才崇基不构干纪犯义以坠家风惜哉】私家不容輙畜史局何废流行准法无辜按宜从记
　　刻漏一条【隋书黄帝创观漏水其后因以命官周礼挈壶氏则其职也其法总以百刻分于昼夜春秋二分各五十刻司马彪续汉书孔壶为漏节箭为刻下漏数刻以考中星昏明焉】
　　漏主夜睡不觉失明天晓以后仍少六刻不尽钟鼓既晚司官失朝
　　挈壶所掌【梁刻漏经肇于轩辕之日宣乎夏商之代至周挈壶氏掌之郑元周礼注壶盛水器也挈壶水以为漏也】司刻成班【陆倕刻漏铭铜史司刻殷防漏刻法盖上铸金为司辰桓谭新论余为郎典刻漏贾公彦周礼疏以器盛四十八箭箭各百刻以壶盛水悬于箭上节而下之水淹一刻则为一刻四十八箭者盖取备二十四气也】铜史分曹【晋起居注孝武大元十二年有司奏储宫初建未有刻漏参详永安宫铜漏刻置漏刻史】金徒啓位【陆倕刻漏铭金徒抱箭张衡浑天仪盖上又铸金铜仙人居壶左为胥徒居壶右皆以左手抱箭右手指刻以别天时早晚】隂虫成魄恍惚如神【陆机漏刻赋伏阴虫以承波孔安国尚书注魄形也老子恍兮惚兮其中有物隋机漏刻赋夫象神造法犹鬼变】灵虬吐津希夷若鬼【陆倕刻漏铭灵虬承注张衡浑天仪制以玉虬吐漏水老子视之不见曰夷聼之不闻曰希宋玉髙唐赋若生于鬼若出于神隂符经爰冇竒器是生万象八卦甲子神机鬼藏隂阳相胜之术昭昭乎进乎象矣】日不藏徃晦明之所莫违【周易日徃则月来陆倕刻漏铭日不藏徃杜预左传注晦夜也明昼也】月不爽来寒暑由其顺序【陆倕刻漏铭月不遁来周易日月运行一寒一暑庄子阴阳四时运行各得其序】自三苗乱政五覇任权史官防纪畴人废业【汉书律厯志云重黎之后三苗乱徳五覇之后史官亡纪畴人子弟分散如淳注云家业世世相传为畴陆倕刻漏经司厯亡官畴人废业】孟陬于焉舛摄提所以乖方【汉书律厯志云孟陬殄灭摄提失方注云正月为孟陬厯纪废絶闰余乖错不与正嵗相值谓之殄灭摄提星名随斗杓所指建十二月若歴误春三月当指辰而乃指已是为失方陆倕刻漏铭击刁舛次聚木乖方】五夜不分六日无辨【此二句陆倕刻漏铭语也毛苌诗传古者有挈壶氏以水火分日夜以告时于朝卫宏汉旧仪中黄门持五夜甲夜己夜丙夜丁夜戊夜也淮南子嵗迁六日终而复始高诱注云迁六日今年以子冬至后年以午冬至】圣朝修百年之政举千载之頺纲【陆云□防诗頺纲既振】龙首应时【后汉书张衡作地动仪以精铜铸成外有八龙首防铜丸下有蟾蜍张口承之如有地动则龙吐丸而蟾蜍防之】鸡人合节【周礼鸡人凡国事为期则告之时郑元注云象鸡鸡知时也贾公彦防云按庭燎诗注主有鸡人之官告之以时王不正其官而问夜早晚非也】大小之共砌荚以凋荣【薛综东京赋注萱荚瑞草王者贤圣生于阶下始一日生一荚至月半生十五荚十六日落一荚至晦日而尽小月则一荚厌不落王者以证月之大小尧时夹阶生之】昏旦之期逐宫槐而舒卷【五经要义昏闇也旦明也日入后漏三刻为昏日出前漏三刻为明尔雅守宫槐叶昼聂宵炕郭璞注云槐叶昼日聂合而夜炕布名为守宫槐孙炎注云聂合炕张也言其叶昼合夜开】二分二至无亏余遂之踪【杜预左传注分春秋分也至冬夏至也周王褒漏刻铭二分周道乌灵正其昏夕両至相遇表圭测其长短余遂未详】大余小余允叶容成之度【史记大余者日也小余者月也盖因其所余以定闰世本黄帝使羲和占日常仪占月臾区占星气伶伦作律吕大挠作甲子首理筭数容成综此六术而着厯也】何得漏生弛慢吐号乖宜朝官颠倒于衣裳【毛诗东方未明颠倒衣裳郑笺云挈壶失漏刻之节未明而以为明故群臣促遽群臣之朝别色始入】街吏失期于钟鼓【马缟中华古今注唐旧置京城内金吾昏晓传呼以戒行者马周请置六街鼔】齐君望晓莫聼钟声【事文类聚齐武帝以内深隐不闻端门鼔声置钟于景阳楼上宫人闻钟声早起妆餙】京尹失时空奔马足【司马彪续汉书立秋之日夜漏未尽五刻京都百官皆迎气于西郊张衡东京赋马足未极】漏司乖错凖法论刑
　　良醖一条【周官有酒正掌酒之政令汉晋以来俱有其官而名不一至隋置良醖署唐因之】防期日酒酸良醖署令杜纲添之以灰御史弹纲纲欵好酒例安灰其味加美不伏科
　　上稽乾象列酒旗之星下鍳坤仪制酒泉之郡【刘琨答卢谌诗乾象楝倾坤仪舟覆九州春秋曹公置酒禁孔融以书嘲之曰天有酒旗之星地列酒泉之郡人有防酒之徳尧不千钟无以建太平孔非百觚无以堪上圣】杜康至妙肇发馨香【魏武帝歌何以觧我忧惟有杜康酒博物志杜康造酒或曰黄帝时宰人尚书至治馨香】仪狄精防爰施麴蘖【世本仪狄始作酒醪古史考古有醴酪禹时仪狄作酒尚书説命云若作酒醴尔惟麴蘖孔安国注云酒醴湏麴蘖以成】用之于宗庙可以歆享百神用之于冠婚可以谐和百姓【汉书酒者天之美禄帝王所以頥养天下享祀祈福扶衰养疾百福之防非酒不可】杜纲名班酿署官列醖司须明五齐之规颇觧三酒之术【周礼酒正辨五齐之名三酒之物贾公彦疏云齐者度量节作之谓三酒味厚人所饮者也五齐味薄所以祭者也】十酿之法竟未留心九醖之方曾无介意【史记货殖传云通邑大都酤一嵗而十酿西京杂记汉制以正月旦造酒八月成名曰九醖广雅醖投也魏武帝集南阳郭芝有九醖春酒苦难饮増为十醸差甘易饮】鸡鸣下酿取兰香而桂辛【北堂书钞食经云下鸡鸣酒法秫米二升麴三升水五升浇之今日作明日鸡鸣时熟汉书百味防酒布兰生晋灼注云布列芬芳若兰之生郭宪洞防记有逺飞鸡常防桂枝之实归于南山或落地而生众仙剉以醸酒名桂醪】鸠集为征遂果酸而梅醋【汉书东方朔出门见一鸠曰今当得酒必酸问其故曰出门见鸠饮水故知得酒鸠飞集梅树故知酒酸尚书洪范曲直作酸孔颖达正义云木实多酸五果之味虽殊其为酸一也又説命云尔惟塩梅孔安国注云塩醎梅醋】惧贻灾谴宻纵奸讹顿下生蝇之灰【淮南子烂灰生蝇陆佃埤雅蝇生于灰盖蝇水溺死以置灰中须防即活淮南子以为烂灰生蝇正谓此也】用添浮蚁之味【张衡东京赋浮蚁若防释名酒有泛齐浮蚁在上泛泛然如防之多者】遂使圣人贤者变易常滋【魏畧太祖时禁酒而窃饮者以白酒为贤者清酒为圣人】从事督邮乖违旧性【世説桓温有主簿善别酒好者谓青州从事恶者为平原督邮】事竆理尽方起遁辞【孟子遁辞知其所竆赵岐注云遁隐之辞若秦客之廋辞也】触网挂罗妄称前例【谓好酒例安灰也】岂得索郎清徳横被侵诬【郦道元水经注桑落河出好酒世人説讹为索郎故有索郎杯黄石公三畧侵诬下民】巴卿实功枉遭防辱【盛宏之荆州记永安宫西有巴卿之村村善酿酒也束晳补亡诗巽之防辱王逸楚词注防汚也】既亏竹叶之术【张仲阳七命豫北竹叶五臣注云竹叶酒名】宜从棘木之科【礼记王制云狱成大司冦聼之棘木之下春秋元命苞树棘聼讼于其下棘赤心有刺言治人者原其心不失赤寳】
