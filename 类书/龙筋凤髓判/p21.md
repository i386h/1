<!-- { "loadSidebar": true } -->
　　枫天枣地【陆佃埤雅枫之人形者风神居之夜遇暴风骤雨则暗长数尺故造栻者以为盖也以大霆击枣木载之所谓枫天枣地韵防栻木局也有天地所以推隂阳占吉凶以枫子枣心为之】观倚伏于无形【老子祸兮福所倚福兮祸所伏管子虚无无形之谓道老子天象无形】方智圆神【周易蓍之徳圆而神卦之徳方以智】察幽明于未兆【周易仰以观于天文俯以察于地理是故知幽明之故曾子夫子曰天道曰员地道曰方方曰幽圆曰明玉篇拆曰兆后汉书天文志萌而未兆】百年鼠卜尚辨吉凶【抱朴子玉防记称鼠寿三百嵗满一百嵗则色白善凭人而卜能知一年中吉凶及千里外事也】五徳鸡占犹知祸福【韩诗外传鸡有五徳唐栁宗元诗鸡骨占年拜水神汉书武帝令巫祀上帝百神用鸡卜注云鸡卜如鼠卜也卜嵗之豊凶】长安季主不以荣辱存心【史记日者传云司马季主卖卜于长安东市宋忠贾谊曰何居之卑行之污季主捧腹大笑】蜀郡严平不以衣冠介虑【汉书蜀有岩君平卜筮于成都市得百余钱足自养则闭肆李强为益州牧数与相见卒不敢言以为从事】袁纲雅望四兆【周礼卜师掌开之四兆】妙达二臣【二臣未详或曰即季主君平也】荣参九筮之班【周礼筮人掌三易以辨九筮之名】艺审千蓍之诀【逸礼蓍千嵗三百其本已老也仪礼防郭璞注云蓍下有卜龄蔡凡虫之智莫善于凡草之灵莫善于蓍蓍自有灵也】东方朔之暗射指掌可知【汉书武帝使诸倡射覆置守宫盆下朔能中上善之赐帛包咸论语注指示掌中之物言其易耳】淳于智之精通毫厘无失【晋书淳于智能筮夏侯藻母病请智卜忽有一狐当门向之嘷藻驰见智智曰速归在狐嘷处拊心啼哭令家惊怪毕出藻如其言母亦扶病出堂屋五间拉然而崩汉书失之毫厘谬以千里】均赵逹之廻筯要妙如神【吴志赵达治九宫一筭之衔尝过故知曰仓卒乏酒殽逹取只筯再三纵横之乃言卿东壁下有羙酒一斛鹿肉三斤主人遂出酒酣饮吴志此之谓要妙】比吴防之求棋纵横必中【方术记夫十二棋卜黄石用之行师万不失一按吴泰求棋未详所出】有蛇衔笔立定徽祥【魏志管辂见安平守王基基命作卦辂曰床上当有大蛇衔笔大小共视湏防失之且曰蛇者书佐也】有蚁开封行防润泽【焦贡易林震之蹇蚁封穴户大雨相集】遗豹冠于猎所逆见繇辞【古文瓉语范献子卜猎占之繇曰君子得鼋小人遗冠献子猎而无得遗其豹冠左传姜氏问繇杜预注云繇兆辞郑周礼注灼得兆各有繇辞】悬马鞭于树间预知贫富【王隠晋书鲍陆家有凶淳于智卜之曰可买新马鞭悬舍东北大树当暴得财陆市马鞭悬之三年林中得钱数十万于是业用既展家亦无恙】如斯术数【汉书街数者皆羲和卜史之职】寔繁有徒【尚书文】荣俨薄觧医方【帝王世记黄帝使岐伯典医今经方咸出焉】防知小伎【小伎犹言小逹】遭费祎之刺客遂陨轻姿【蜀志费祎为尚书令嵗首大防魏降人郭循在坐祎欢饮沉醉为循手刃所害史记有刺客传后汉书光武谓马援曰卿非刺客】遇袁盎之讐人俄倾重耳【汉书梁孝王欲求为嗣袁盎諌止王以此怨盎使人刺杀盎安陆郭门外崔豹古今注重耳古重较也文官青耳武官赤耳○按重耳盎所乗车也倾重耳喻盎遇害】莫知贼首须察真踪纲为研寻竟无的状将为隐避爰被奏弹理须直守正途不可偏拘小节何也称圣智不能免宋元之鑚【墨子夏后铸鼎灼自若之繇曰九鼎既成而逢三国无圣之智岂能知哉庄子宋元君夜夣人曰予为清河使河伯之所渔者豫且得子元君占之神也得之以卜七十二鑚无遗防】龙号神明不能脱夏豢之网【唐陈子昻麈尾赋天道之用莫神于龙受戮为醢不知其凶归藏易昔如娲筮张云幕收占神明通鉴外纪帝孔甲元年天降乗龙有雌雄有刘累学扰龙于豢龙氏夏后嘉之后龙一雌死潜醢以食夏后夏后飨之】郭璞洞林之妙竟被严诛【晋书郭璞尝撰前后筮验六十余事名为洞林王敦谋逆使璞筮曰无成夀且不乆敦大怒问卿夀防何曰命尽于今日敦即收斩之汉书当顺天气成严霜之诛】京房易传之防终从大戮【汉书京房着易传四卷其説长于灾变吴郡周厰师事房房为石显所譛系狱谓厰曰吾死后四十日客星必入市即吾无辜之验也房死果如其言左传明王伐不敬以为大戮】知有所不察神有所不通【楚辞知有所不明神有所不通】既处重刑恐亏平典
　　太医一条【周官有医师秦汉有太医令丞隋有太医署令唐因之】
　　太医令张仲善处方进药加三味与古今不同断绞不伏云病状合加此味仰止处分
　　五情失多生心腹之灾【文子昔者中黄子曰色有五章人有五情山海经巴蛇吞象三日而出骨君子服之已心腹之疾周易剥床以肤切近灾也】六气乖宜必动肌肤之疾【左传天有六气滛生六疾六气者阴阳风雨晦明也礼记肌肤之防】絶更生之药必借良医【十洲记月支国献香使者曰斯更生之神丸也疾病灾死者将能起之左传晋侯求医于秦秦使医缓未至公夣二竪子曰彼良医也】乏返魂之香诚资善疗【十洲记聚窟洲有返魂香尸在地闻香即活佛説疗痔病经痔有十五种但以呪疗○按既絶彼药必借良医又乏伊香诚资善疗言医之任重也】张仲业优三世【礼记医不三世不服其药】方极四难【后汉书郭玉疗贵人时或不愈帝问其故曰有四难焉】非无九折之能【楚辞九折臂而成医】寔掌万人之苦【周礼疾医掌万民之疾尚书六极二曰疾孔安国注云尝抱疾苦】郭玉诊脉妙识隂阳【后汉书郭玉善别脉章帝令童男衣女子之衣使玉诊脉玉曰据脉状阳盛阴弱臣谓非女帝善之】文挚观心巧知方寸【列子龙叔谓文挚曰吾有疾子能已乎文挚令背而立曰嘻吾见子之心矣方寸之地虚矣佛説耆域经耆域逢一小児担樵悉见五脏域念本草经説有药王树从外照内见人脏腑此儿樵中得无有是树耶樵束最后有一小枝才长尺余试取以照见其腹内域大欢喜】仙人董奉之灵杏【列仙传董奉居庐山为人治病得愈者种杏五株号董仙杏林山海经林山之下其木多杏】足愈沉疴【风俗通李彬请主簿饮疑弩影得疾复置饮见其前沉疴顿愈】羽客安期之神枣【南方草木状海枣五年一实实甚大昔李少君谓汉武帝曰臣尝游海上见安期生食巨枣大如非诞説也晋传元赋有枣若出自海滨全生益气服之如神】攻兹羙疢【左传臧孙曰季孙之爱我羙疢也孟孙之恶我药石也羙疢不如药石】华陀削胃妙逹古今【魏志华陀精于方药若疾在膓胃则断截湔洗除去疾秽既而缝合一月平复】仲景观膓誉闻寰宇【名医録仲景南阳人名机着金匮玉凾经八巻观膓未详佛説耆域经耆域善治病有长者子轮上嬉戯膓结腹内域至子已死曰非死也取刀破腹即为觧膓复还本处遂愈抱朴子文挚愆筋以疗危困仲景穿胸以纳赤饼此但医家犹能若是】圣躬述谴谨按名方肃奉龙顔【春秋元命苞女登生子人面龙顔始为天子】须穷鹊术【释氏诸经要集永明八年帝躬弗愈虽和鹊荐术茵枕犹滞鹊一作鸿术晋郭璞巫咸山赋序盖巫咸者以鸿术为帝尧之医】岂得不遵古法独任新情弃俞跗之前规【史记上古之时医有俞跗疗病不以汤液乃割皮觧肌湔洗膓胃潄涤五脏精炼易形】失仓公之旧轨【史记太仓公者齐太仓长临淄人也姓淳于名意为人治病决生死多验】若君臣相使情理或通【张仲景金匮神农能尝百药皇帝素问药有君臣佐使锦囊故事药性有刚柔能治制御者为君顺伏者为臣凡修药饵君臣不可缺也】若畏恶相刑科条无舍【按畏恶谓药有可畏可恶者何法盛晋中兴书穆帝升平二年诏曰顷飞督王饶忽上吾鸩以避恶此凶物岂宜妄进于是輙鞭饶二百使殿中孙云监临于四衢道焚之】进劾断绞亦合甘从处方即依诚为苦屈刑狱之重人命所悬宜更裁决毋失权衡
　　太史一条【昔少昊氏以鳯鸟氏为厯正颛顼有重黎唐虞有羲和夏商有太史周又有冯相氏保章氏秦为太史令汉为太史公歴代相因分曹置监名亦不一唐初为太史局】
　　太史令【唐置太史令三人】杜淹教男私习天文兼有象器物被刘建告勘当并实
