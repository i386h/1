<!-- { "loadSidebar": true } -->
　　千八百国王者以列郡分州【吕氏春秋禹决流防河所活者千八百国汉书贾山至言云周葢千八百国史记秦始皇并天下分置三十六郡汉书昔在黄帝画野分州】三十六所圣人有离宫别舘【班固西都赋离宫别舘三十六所三辅故事上林四百余里离别非一所也】鹊宇衔月【三辅黄图武帝起鳷鹊观汉东宫故事东宫有鹊门陆徳明音义宇屋四垂也】共五柞而连隂【汉书武帝建五柞宫因五柞树以名】龙台造天【三辅故事龙台高六丈三齐畧记平昌城内有台髙六丈神龙出入其中故名龙台张衡东京赋圜阙竦以造天孔安国尚书注造至也】将九华而接影【魏志文帝筑九华台秤木轻重造之虽高随风揺动而不倾明帝惧其危以大木扶之即壊】三阳地邻崿坂【一统志嵩山一名崿岭在嵩山东南】境带嵩邱【潘岳怀旧赋前瞻太室后眺嵩邱】斜瞻玉女之祠【嵩山记山有玉女台云汉武帝见三仙玉女因以名台】近瞰井公之博【穆天子传天子东征与井公博三日不决】爰兹胜壤【陈知防中岳碑洪惟至灵宅兹胜壤】聿啓深宫【毛诗閟宫有洫注云閟深闭也】取酸枣之前基【薛道衡宴喜赋韩王酸枣之观荒踈芜漫楚国阳云之台空见尘埃】探棠梨之旧制【三辅黄图汉有棠梨宫】栁佺职惟经搆【毛诗经始灵台注云经度也尚书若考作室子弗肯堂矧肯构】位掌欂栌【汉武帝柏梁台诗将作大匠云柱枅□栌相支持许氏説文□栌柱上枅苍颉篇枅柱上方木】拱木僝于林衡全模授于梓匠【左思魏都赋僝栱木于林衡授全模于梓匠五臣注云僝理木之器两手合抱曰拱林衡主山林之官梓匠攻木之人】鳯池青琐【见前门下省注】参差鴈齿之阶【庾信温汤泉碑秦皇余石仍为齿鴈之阶汉武帝故事骊山汤初始皇砌石起宇至汉武又加修饰焉】鸾庭绮【文选古诗交防结绮薛综西京赋注防刻穿之也绮文缯也此刻镂以象之】错落鱼鳞之屋【班固西都赋隋侯明月错落其间楚辞鱼鳞屋兮龙堂庾信温汤泉碑汉武旧陶即用鱼鳞之瓦】璿题耀日【扬雄甘泉赋璿题玉英应劭注云题头也榱椽之头皆以玉饰张衡西京赋引耀日月】耸瑇瑁之金椽【汉武故事上起神屋椽涂以金刻瑇瑁为禽兽以薄其上】珠网悬星【宋玉招魂网户珠缀刻方连些注云以木为门扉而刻为方目如罗网之状江淹拟从驾诗宸网拟星悬】洞琉璃之寳阁【汉武故事上起神屋扉屏悉以白琉璃作之光照洞澈十洲记方丈山上有琉璃宫崔融嵩山启母碑周施瑇瑁之椽徧覆琉璃之瓦】似王彬之勤苦自覔封侯【晋书王彬为大匠以营创勤苦赐爵闗内侯】匪魏覇之忧人怡然受乐【谢承后汉书魏覇为钜鹿太守妻子不到官舍常念兄嫂在家勤苦已独尊乐故常服麄粝】仲华省费之誉未展其能【汝南先贤传后汉应谨字仲华为将作大匠省费亿万】伯直士卒之先罕闻其效【白氏六帖后汉陈伯直为将作大匠桓帝崩营陵寝皆躬亲作工为士卒先】壮丽则论功极大【汉书萧何治未央宫上见其壮丽甚怒何曰非壮丽无以重威】劳役则死者还多【孔丛子陈惠侯起陵阳之台坐法死者数十人又执二监吏将杀之孔子曰古圣王为台未有不戮一人而致工若此者也侯黙然赦所执吏】勤劳补拙而有余功过相除而不足人未疲而事就乍可论优【左传梁伯好功亟城而弗处民疲而弗堪】大半毙而功成若为征赏【韦昭前汉书注凣数三分有二为大半列女后传楚子发之母谓子发曰使人入于死地而康乐于上虽有得胜非其术也】加阶放选已自偏矜挝鼓自强何为浅见【周礼太仆建路鼓于大寝之门以待逹穷者】輙惊圣听不得无辜法有正条理宜科结
　　水衡监二条【舜命益作虞以掌山泽周有川衡汉有水衡晋省水衡置都水台随置都水监唐又改为水衡监】
　　五月五日洛水竞渡船十只请差使于扬州修造湏钱五千贯请速分付
　　水衡列职【汉书武帝初置水衡都尉】池苑分曹【顔师古汉书注山林之官曰衡掌诸池苑故称水衡】既知逰观之娱【顔师古汉书注水衡葢主上林离宫燕休之处】兼总铸钱之府【汉书文帝禁郡国无得铸钱专令上林二官铸而天下非官钱不得行周庾信华林马射赋水衡之钱山积】河隄谒者服彼贤冠都水使司佩其苍玉【文献通考初秦汉有都水长丞武帝以都水官多乃置左右使者以领之至东京凡都水皆罢并置河隄谒者又曰都水使宋铜印墨绶进贤两梁冠佩水苍玉】允厘舟楫肃掌陂池【文献通考秦汉有都水长丞主陂塘灌溉魏世主天下水军舟船】陈勰之绩既深【晋诸公讃陈勰有巧思迁都水使者洛阳记云千金隄勰所置】王延之效斯重【汉书武帝时河隄大坏以校尉王延领河隄谒者】斗柄停午【孝经纬芒种后十五日斗指午为夏至梁元帝纂要日在午曰停午】律中賔【吕氏春秋仲夏之月律中賔髙诱注云隂气萎在下象主人阳气在上象賔客】葛亮渉泸之时【诸葛亮出师表五月渡泸深入不毛】田文始生之日【史记田文以五月五日生父勿举母私举之文长啓父曰不举五日子何也曰及户不利文曰何不髙其户父贤之立为嗣】续命之缕渐染成风辟兵之缯因循不絶【风土记端午造白索繋臂一曰续命缕一曰辟兵缯】朱丝约粽变成南楚之宜【续齐谐记屈原五月五日投汩罗死楚人哀之毎至此日以竹筒贮米投水祭之建武元年长沙欧回见人自称三闾大夫曰见祭甚善常苦蛟龙所窃可以栋叶塞上以防丝约防之二物蛟龙所畏世人作粽并五防丝及栋叶皆汩罗之遗风也风土记端午造百索系臂一名五色丝一名朱丝】紫艾禳灾大啓中州之俗【荆楚记五日采艾悬户上以禳毒气以师旷占有嵗病则艾草先生故也文选苏武诗山海隔中州注云中州中国也】剪鸜鹆之舌必是能言【异苑五月五日剪鸜鹆之舌能学人语】收乌鹊之脑自然懐恋【本草五月五日鹊脑入术家用】爰因此日竞渡为欢【楚传竞渡起于勾践时记谓五月五日屈原投汩罗人以舟楫拯之至今为俗嵗华纪丽云因勾践以成风拯屈原而为俗也】兰桡鸣鹤之舟【扬雄方言楫谓之桡周庾信泛江诗兰桡避荻洲西京杂记太乙池有鸣鹤舟】桂棹晨鳬之舸【洞记影娥池有鸿毛船或以青桂之枝为棹或以木兰之心为楫魏王粲海赋乗菌桂之舟晨鳬之舸穆天子传天子乗鳬舟郭璞注云舟为鳬形今吴之青雀舫其遗象也】鸭头泛滥与青雀而争飞【呉志诸葛恪置鸭头船晋书陶侃有青雀舫】鹢首参差共飞龙而竞逐【淮南子龙舟鹢首髙诱注云鹢大鸟也画其象着船首以御水患晋宫阁记大渊池有飞龙舟】黄头执櫂疑素鲤之凌波【汉书邓通以櫂船为黄头郎注云胜水故刺船郎着黄帽束晢补亡诗凌波赴汨郭璞江赋抚凌波而鳬跃广韵凌驰也】白衣扬橹类苍乌之拂浪【呉志吕蒙取闗羽使白衣揺橹作啇贾人状礼斗威仪江海不扬波东海输之苍乌】竞渡所用轻利为工【荆楚记南方竞渡治其舟使轻利谓之飞鳬】创修十只之舟费直五千余贯金舟不可以泛水玉楫不可以乗湍【抱朴子琼艘瑶楫无渉水之用】造数计则无多用钱如何太广玩物防志所寳惟贤【二句旅獒文】岂将有限之财以供无益之费【尚书不作无益害有益】所请非急未可辄依
　　水工郑国状请决汉水直山凿山通道至伊水入洛湏夫五百万乃运江淮租极便
　　水曰润下火曰炎上【洪范文孔安国注润下炎上言其自然之本性也】顺性则易从【汉书书称水曰润下为水得其性孟子禹之治水水之道也注云顺水之性周易易从则有功】违方则难理【韩诗外传夫水者縁理而行吴越春秋禹发金简玉字注云言通水之理潘岳闗中记昆明池云尧时理水讫停舟此池】祗如汉江已北伊瀍之南岩嶂崷崪以造天岗嶝峥嵘而括地【班固西都赋岩峻崷崪金石峥嵘张衡东京赋圜阙竦以造天杨烱少姨碑凭河图而括地】层峯切汉飞鸟迷林絶壑穷山奔豹失路【梁范云巫山髙诗岩悬兽无迹林暗鸟疑飞○自岩嶂崷崪以下言地势险固也】探深泉之月兔罕有其功【王充论衡儒者言月中兔夫月水也兔在水中无不死者焦氏易林上山求鱼入水挽兔市非其归自令乆留】捉髙标之日乌未闻其可【左思蜀都赋阳乌回翼乎髙标图经髙标山名郭璞十日讃十日并出草木焦枯羿乃控仰落阳乌】后稷之播殖九谷不能使苗稼冬生夏禹之引决百川不能使江河西注【淮南子禹决江防河而不能使水西流稷辟土而不能使禾冬生闗尹子天不能冬莲春菊是以圣人不违时地不能洛橘汶貉是以圣人不违俗○自探深泉月兔以下正发明违方则难理也】郑国才非识古智未趋今【淮南子越人学逺射参天而发镝在五歩内今学者欲学古而不知变是越人射也】乏袁敏之多能【魏文帝多能典论少时持复自谓无对俗多双战袁敏以单攻复毎为若神对家不知所出】谢郦长之愽览【北魏书郦道元字善长涿郡人为御史中尉平生好学歴覧羣书尝着水经注四十卷】进不量力【左传不度徳不量力】退不省躬【尚书惟干戈省厥躬】逆地势而开山【杨烱少姨碑用遁甲而开山遁甲开山图有巨灵胡者偏得坤元之道能造山川出江河】絶天真以决水【孟子性犹湍水决诸东方则东流述征记华山与首阳本一山河神巨灵擘其上足踏其下分两山以通河流今掌足迹犹存】区区浅见輙与造化争功【释氏甄正论功侔造化之功力迈陶钧之力顔君平老子指归功与造化争流潘岳西征赋侔造化以制作穷山海之奥秘】琐琐庸情拟共隂阳竞气【汉书晁错叔传云错之琐才智小谋大杨烱少姨碑喷薄隂阳之气】衔枚塞海为惷已深【周礼衔枚氏顔师古汉书注枚状如着许氏説文枚干也山海经发鸠之山有鸟名精卫是炎帝之女逰东海溺而不返故常取西山之木石以填海焉】捧土填河在愚弥甚【后汉书朱浮与彭宠书云河濵之人捧土以塞孟津多见其不知量也】妄为劳役虚费人功【魏志明帝欲平北邙使登台可望孟津辛毗谏曰天地之性髙髙下下今反之既非其理加以损费人功民不堪役帝乃止】既贪罔上之条合处欺天之罪审问情状方可论科
　　沙苑监二条【沙苑在同州冯翊县唐置沙苑掌牧飬】
　　鸿胪寺状穪黙啜使人朝宴设番客沙苑监李秀供羊痩小邉使咸怨御史弹付法
