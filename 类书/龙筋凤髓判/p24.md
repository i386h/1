<!-- { "loadSidebar": true } -->
　　汉书十志【汉书食货志云马迁作史爰建八书班固广之曰十志】农为有国之基【汉书文帝诏曰夫农天下之本也其借田朕亲率耕】洪范九畴【尚书洪范九畴】食是生人之命【汉书食货志云洪范八政一曰食尚书大传八政何以先食食者万物之始人之所本也范子计然五谷者万民之命国之重寳】由是古之圣帝躬事三推【礼记月令云元日祈谷于上帝躬耕帝借天子三推】昔者明王亲行万乗【潘岳籍田赋俟万乘之躬履李善注云待天子亲履之】鼍鼓震地【毛诗鼍鼔逢逢李斯逐客书树灵鼍之鼓梁武帝籍田诗伐鼓地未俏】鸾舆动天【师旷禽经鸾瑞鸟张华注云周之文物大备法车之上缀以大铃如鸾之声也后改为銮李陵与苏武书雷鼔动天】耸凤盖以来云【桓谭新论乗车玉爪华芝及鳯凰三盖之属班固东都赋鳯盖棽丽魏文帝祭嵩山丈归盖如云】建龙旂而拂日【毛诗龙旂阳阳郑笺云交龙为旂楚辞折若木以拂日】青坛岳立翠幕烟平【潘岳籍田赋青坛蔚其岳立翠幕酖以云布梁借田仪注其田东去八里为千亩立方坛以祀先农郑周礼注帷覆上曰幕】百司于是骏奔【国语土乃脉发先时九日王即斋宫百官御事】三公以之肃事【礼记帝借三公五推】绀辕黛耜克遵应劭之仪【潘岳借田赋绀辕缀于黛耜李善注云绀染青而杨赤色也耜耒之金应劭汉官仪天子升坛公卿耕讫啬夫下种凡称借田为千亩】緑耦朱纮允备曹褒之礼【郑论语注耜广五寸二耜为耦礼记天子为借千亩冕而朱纮东观汉记曹褒常慕叔孙通为汉礼仪礼仪志正月始耕有司请就耕位天子三公九卿诸侯百官以次耕】周宣王之寝废自有前讥【国语宣王即位不借千亩虢文公谏之不聼师败于姜戎】汉文帝之遵崇斯为后则【汉书文帝感贾谊之言始开借田置令丞】王尧职参廪署【文献通考廪牺署秦汉始置属大司农】位掌甸师【周礼甸师掌耕耨王借以时入之】钦承北极之尊【荆州星占北辰一名北极北极者紫宫天座也】祗奉东郊之典【初学记借田亦曰东耕礼记诸侯耕于东郊郑注云东郊少阳诸侯象也○按王尧所奏今之刺史古之诸侯故特举东郊事】欲使载芟之咏无替于前修【毛诗小序载芟春借田也郑笺云载始也毛苌传云除草曰芟缪袭借田赋嘉载芟之千耦羙振古之如兹】保介之容有崇于古训【礼记月令云元日祈谷于上帝天子亲载耒耜措之于保介之御间郑注云保介车右也置耒于车右与御者之间明已劝农非农者也人君之车必使勇士衣甲居右而参乗备非常也保衣也介甲也毛诗古训是式】潘岳创赋备陈执耒之端【潘岳借田赋我皇乃降灵坛抚御耦坻场染屦洪縻在手三推而舍庶人终亩】曹植为文具述勤耘之羙【曹植借田论天子勤耘以收一国大夫勤耘以収世禄】以今之刺史古之诸侯【白氏六帖刺史古诸侯曹冏六代论今之州牧郡守古之方伯诸侯事文类聚刺之为言犹参觇也唐州置刺史一员】既称字飬之官【汲冡周书成王曰朕不知字民之道敬问伯父许氏説文字乳也爱也】寔曰教人之首【岑文本借田颂富是教资汉书刺史古之方伯上所委任一州表率白氏六帖刺史云建唐虞之官宜崇九牧播龚黄之政必务六条】若令劝沮【左传赏罚无章何以沮劝毛苌诗传沮止也】必在躬亲【毛诗弗躬弗亲庶民弗信】此虽识于朝三犹未闻于暮四【列子宋有飬狙者与若芧朝三暮四足乎众狙怒朝四暮三足乎众狙喜】祗若坛飞羽爵便为劝稼之方【应璩与满公琰书羽爵飞腾师旷禽经戴胜布谷也张华注云农事方起此鸟飞鸣于桑间云五谷可布种也】门列春牛即是趋农之【后汉书礼仪志云立春之日施土牛耕人于门外以示兆民】更施别法于是为烦
　　亲蚕一条【礼记王后亲蚕于北郊梁先蚕仪注亲蚕太祝令质明以太牢祀先蚕】
　　皇后亲蚕诸侯之小君古者亦有蚕室今废其事不可以率下【此亦王尧封事】
　　平土就蚕彰乎曩烈【尚书禹贡云桑土既蚕注云桑土宜桑之土既蚕者可以蚕桑也蚕性恶湿故水退而后可蚕皇图要记黄帝妃西陵氏始飬蚕为丝】亘山成茧着自前书【崔豹古今注光武建武二年野蚕成茧被于山阜人收其利】爰崇黻冕之宜【论语致羙乎黻冕注云皆祭服也】遂展鞠衣之范【礼记季春之月天子乃荐鞠衣于上帝郑注云鞠衣黄桑之服孔颖逹正义云色如鞠尘象桑叶始生】暨乎姑洗应律【郑月令注季春气至则姑洗之律应国语姑洗所以修洁百物】甲乙司辰【郑礼记注乙之言轧也时万物皆觧母甲自抽轧而出因以为日名焉】鸣鸠醉椹之朝【礼记月令云季春鸣鸠拂其羽毛诗吁嗟鸠兮无食桑椹毛苌传云鸠食桑椹过则醉而伤其性】戴胜降桑之日【礼记月令云季春戴胜降于桑郑注蚕将生之戴胜织絍之鸟是时恒在桑言降者若时始自天来重之也】鸳帏就列【周礼掌舍为帷宫殿】一十四位导其前【汉书帝母皇太后正嫡称皇后妾称夫人又有美人良人八子七子长使少使之号武帝加媫妤娙娥容华充衣元帝加昭仪凡十四等文献通考周制三宫之夫人世妇之吉者便于蚕室】　鷩服斯临【衞宏古文官书太常主导賛助祭皆平冕七旒上纁下画华虫七章孔安国尚书注华虫雉也孔頴逹正义云周礼鷩冕鷩则雉焉雉五采畵于衣服】百二十宫随其后【周礼六宫郑注云王者后一宫三夫人一宫九嫔一官二十七世妇一宫八十一御妻一宫凡百二十人】鸾镳顺动【文献通考后汉皇后出蚕乘鸾辂陆佃埤雅防车置鸾于镳】翠盖郁其参差【蔡邕独防天子车翠羽盖】凤辖徐飞【吴均续齐谐记汉宣帝以皂盖车赐霍光至夜车辖上金鳯凰輙飞去至晓乃还】翟羽纷其容裔【沈约宋书太皇太后皇后法驾翟羽盖】懿筐是执柔桑是攀【毛诗女执懿筐爰求柔桑皇后亲蚕仪注皇后躬桑始将一条执筐受桑周迁古今舆服杂记蚕始生后食之三洒而止】劝以女儿之蚕【马缟中华古今注程雅问蚕何云女儿答曰太古时人逺征有女戯马曰能迎父归嫁汝马去父乘之还马见女輙怒父杀马曝皮于庭皮起抱女去化为蚕于树今人以蚕为女儿盖古之遗语也】收其园客之茧【神仙传园客者济隂人尝种五色香草忽有五色蛾集草上客收而荐之以布生华蚕马至蚕时有一女自来助客养蚕得茧二十枚大如瓮毎一茧缫六七日丝乃尽缫讫此女与园客俱仙去】三盆事毕【礼记祭仪云缫三盆手郑注云三盆者三淹也】可献之于王公【左传可羞于王公】六服功成【周礼司服掌王之六服】可陈之于宗庙【礼记月令云蚕事既登分茧称丝效功以供郊庙之服】昔三王季末五霸凌迟礼乐自出于诸侯征伐不由于天子【孔安国论语注平王东迁周始微弱诸侯自作礼乐专行征伐】遂令列国命妇窃三宫之礼容连伯嫔嫱僭九重之秘式【尚书大传天子诸侯必有公桑蚕室就川而为之火昕之朝夫人浴种于川后汉书贵人劝蚕瑇瑁加簪耳○按古礼如此何后世僭窃效之】圣朝八纮同贯【扬雄解嘲耀八纮音义云八纮八方之纲维也范谷梁传序华戎同贯】四海为家【尔雅九夷八蛮六戎五狄谓之四海张衡西京赋方今掩四海而为家】芟徃帝之浇风削前王之政【梁陆倕石阙铭厯代规模前王典故莫不芟夷剪截允执厥中】自我作古何礼之拘【张衡西京赋自君作故何礼之拘】化俗调甿斯为折中王尧所请理未通方【唐书选士之通方】如愚所裁告记为允导官一条【导官署即周官之防人厯代皆有唐置令丞掌防碾米麺油烛之事】
　　导官署令姚泰盗用进米二十石上米倍四十五价绢估三十价断绞不伏
　　务农重谷旷代之懿典【毛诗小序防颂僖公曰务农重谷孔颖逹正义云其美政如此】税熟贡新经邦之雅训【周兴嗣千文税熟贡新注云古者公田上熟亩税二升中熟亩税一升生贡君君先荐宗庙故曰贡新】金不可食轻瑞铣以投鼃【礼含文嘉金玉帝王之瑞应尔雅黄金絶泽渭之铣燕丹子荆轲与太子游东宫轲拾瓦投鼃太子奉金瓦进之○鼃蛙同】玉不可衣弃和珍以抵鹊【韩非子和氏献璧刖足哭之王理其璞得寳遂命曰和氏之璧汉桓寛塩铁论昆山以璞玉抵鸟鹊汉书晁错曰珠玉金银饥不可食寒不可衣】一日不作天下受其饥【史记赵肃侯游大陵相谏曰耕事方急一日不作百日不食吕氏春秋神农之教曰士有当年而不耕者则天下或受其饥矣】三载斯盈海内霑其润【礼记王制云三年耕必有一年之食九年耕必有三年之食以三十年之通虽有凶旱水溢民无菜色】磨蜃而耨【淮南子古者磨蜃而耨注云蜃大蛤也磨令利用之耨】百谷所以繁滋【杨众物理论梁者黍稷之搃名稻者溉种之搃名菽者众豆之縂名三谷各二十种为六十防果之属助谷各二十凡为百谷故诗曰播厥百谷者谷众种之大名也】驱象而耕【帝王世纪舜塟苍梧下有群象为之耕】三农以之告稔【周礼三农生九谷注云山农泽农平地农】彩鸡屡见非无白壤之仪【师旷禽经首有彩毛曰山鸡张华注云尾长珍防之雨则避于岩石之下乆雨亦不出而求食○子按彩鸡乆雨不出今曰屡见则非恒雨也尚书禹贡云冀州厥土惟白壤注云无块曰壤晋卢谌诗悠悠方仪廓李善注云天地曰两仪故曰方仪】春鸟不鸣自有黄云之应【临海异物志鶗鴂一名田鹃春三月鸣昼夜不止当麦熟鸣乃止○鸟不鸣而黄云应言麦将熟也古诗云割尽黄云稻始青是也东方朔传凡占长吏东耕视天有黄云来如覆车五谷大熟豊年也録备一説】姚防防名列署受委导官【按秦汉始置导官署导择也】专司瑞鹊之禾【许氏説文禾嘉谷也粟嘉谷实也王子年拾遗记员峤之山名环邱多大鹊防采不周之粟于环邱之上粟生穟髙五丈其粟皎然如玉也】实主鸣蝉之稻【郭义防广志南方有鸣蝉稻七月熟】赤乌集耨氷粟千仓【伏侯古今注所谓赤乌日中三足乌之精降而生曾参鉏三足来集其冠毛诗乃求千斯仓】黄雀随犂秋田万亩【袁山松后汉书陈弇学尚书躬自耕种常有黄雀飞来随弇翺翔】五种燕颔之粲【周礼豫州并州宜五种郭义防广志黍有燕颔之名毛苌诗传粲粟之精凿者】粒若流珠【抱朴子黄帝列鼎湖而飞流珠】六月翟白之租【郭义防广志梁禾蔓生粉白如面六月种九月熟又云青芋稻六月熟按翟雉也翟白谓色如白雉也説文租田赋也一曰畜也】精如散玉【庄子简米曰精王子年拾遗记环邱有粟其粒皎然如玉】岂得安定之麦不进中宫【梁吴均饼説安定噎鸠之麦】长安之米窃留私室【汉书东方朔曰如以臣言无可用之宜捐弃无空索长安之米】刑名极峻法焉可逃情状难容死有余谴但平赃定律必依髙估供进所须宜从极价【唐书陆长源髙塩直贱帛估五代史汉王章命有司髙估其价价定又增谓之擡估】论次嫌则状当绞坐凖勾盾一条【张衡东京赋竒树珍果勾盾所职薛综注云勾盾官主小苑○子按汉有勾盾令典苑囿之事唐置勾盾署令二人丞四人掌薪炭鹅鸭薮泽之物又按此判旧本标题縂曰导官勾盾二条导官判具于右勾盾判原缺惜不得鷟全集补入姑録其名以竢焉】




　　龙筋凤髓判巻四
