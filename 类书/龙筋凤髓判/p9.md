<!-- { "loadSidebar": true } -->
　　沉沉少府掌其山海之资【汉书少府掌山海池泽之税名曰禁钱以给私飬自别为藏少者小也故称少府】隠隠内藏职在瓌竒之货【唐书龙朔二年改少府监为内府监韩阳天文要集离珠五星在湏女北离珠为藏府也天积者天入藏府也张衡西京赋瓌货方至鸟集鳞萃薛综注云瓌竒货也】瑇瑁象牙之寳万里云奔【诸蕃志瑇瑁形似甲黒白斑文许氏説文象南越大兽牙三年一乳汉书孝武覩犀象瑇瑁则建朱崖七郡自是明珠文甲通犀翠羽之珍盈于后宫】瑚马脑之珍三邦辐凑【三辅黄图西陂池有瑚树南越王所献号为烽火树至夜影常焕然魏文帝马脑赋马脑玉属出自西域有似马脑故名文子羣臣辐凑张湛注云如众辐之集于毂】百万钱之重寳实表贞亷【后汉书刘宠自防稽太守徴为将作大匠老叟五六人赍百钱送宠为选受一大钱其清如此】二千石之崇班方求清素【汉书马延年为将作大匠成帝以勤苦赐秩二千石○按景帝改少府为将作大匠故刘宠马延年事亦引用】薛宣之才茂行洁乃应斯荣【汉书薛宣为少府谷永曰少府宣才茂行洁上以为御史大夫】王观之守法不移方堪斯任【魏志王观徙少府大将军曹爽奢放多有干求惮观守法乃徙为大守】贺敬挈瓶小智【左传虽有挈瓶之智陆机文赋患挈瓶之防屡空李善注云挈瓶喻小人之智】荷蒉庸才【论语有荷蒉而过孔氏之门者刑昺防云担掲草器之人干寳晋纪摠论驱走之人凡庸之才】谢杨阜之公清【魏志杨阜迁少府上防曰昔邵信臣为少府奏罢浮食今宜节度帝纳之】非孔融之朗悟【后汉书孔融防有异才李膺叹曰髙明必为伟器后征为少府】祗如桃笙象簟拟进乗舆【左思呉都赋桃笙象簟竹谱桃枝竹皮滑而黄可以为席杨雄方言簟宋魏之间谓之笙五色线集汉武帝以象牙簟赐李夫人】翠被鸳禂咸供御用【楚辞翡翠珠被烂齐光左传楚子翠被杜预注云翠羽餙被也毛苌诗传禂单被也西京杂记赵飞燕为皇后女弟昭仪上禭一十五条有鸳鸯被】岂得外为防盗【汉书张汤为儿时防盗肉掘防与肉具狱磔于堂下】内纵狼贪【史记桀有防臣名曰赵良教为无道劝以狼贪】未闻匡鼎之贤【汉书匡衡好学尤精诗诸儒语曰无説诗匡鼎来张彦云匡衡少时名鼎】已防敬声之谴【汉书公孙贺为丞相子敬声擅用北军钱发觉下狱死】赤衿之席【赤衿未详晋东宫旧事太子有赤皮席太子纳妃有赤花双文簟】輙入私家文祫之衿【未详】拟移公室【此正题中盗御茵席三十事也】盗物数逾三十断流遂越二千理合甘徒仍怀苦诉款称物虽部分未进御前执此曲途深乖直道但供玩好奏进珍竒监当各有司存拟进便为御物何必要湏入内方可为偷法有正条理湏明典府史杜元掌造金玺遂盗一枚铸败为酒器断绞不伏云东玉未进合凖常盗不合死
　　传国之寳有道必资【山堂考索髙祖入咸阳得秦玺世世传受号曰传国寳】式开瑞象之文【周礼典瑞郑元注云典瑞若今符玺郎尚书中河龙图洛书赤文象字以授轩辕】祗啓象麟之享【晋书元帝时有白玉麒麟神玺出于江宁其文曰长寿百年日有重晖皆以为中兴之象焉】白玉为检【河图舜即位黄龙负图白玉检黄金绳曰黄帝符玺】映犀钮以分辉【许氏説文钮印鼻也司马彪续汉书二千石以下至四百石佩双印皆以黒犀若天子玺则虎钮蔡邕独断天子玺以玉螭虎钮】黄金为绳【河图见上】莹龙缣而动色【赵书刘聪徙治平阳于汾水中得白玉玺龙钮初学记古者以缣帛依书长短截之名曰幡纸○按龙缣天子覆玺之帛葢玺既龙钮故缣曰龙缣】既施寳玉【蔡邕独断秦以来天子独以印称玺又独以玉】复假金银【汉官仪武帝令通官印方寸王公侯金二千石银皆钮】封以青布之嚢【崔豹古今注青嚢所以盛印也奏劾者则以青囊盛印于前示奉王法而行也】带以采组之绶【山堂考索秦始皇得蓝田白玉为玺绂佩既废乃以采组连结于禭光明章表转相结受故谓之绶应劭汉官仪印绶佩之组也】杜一介庸琐【刘熈孟子注陈仲子齐一介士也江淹杂诗庙廊非庸器汉书晁错之琐材】千载寒防【春秋孔演图宵人之世多饥寒宗均注云宵犹小也】驰防十年之门【汉书张释之事文帝十年不得调】始预九流之选【李垂吏部箴铨管九流郑元诗笺选者谓于论等之中最上也鲍照诗十载学无就善宦一朝通】理湏恪勤匪懈守孙贺之曹【汉书公孙贺武帝拜为丞相不受印绶顿首涕泣人问其故曰恐负重责】夙夜在公奉常林之教【魏志常林明帝进封髙阳鄕侯节操清峻】岂得小心之誉未出于街庭【礼记小心而畏义】大怼之踪已流于台寺【怼本作憝恶也尚书元恶大憝】创此六玺輙盗一枚残螭角之辉【太平御覧秦始皇以蓝田玉制玺螭钮文献通考王莾簒位就元后求玺乃出玺投之地玺上螭一角缺】翻作褭蹄之用【汉书武帝诏曰徃者朕郊上帝泰山见金宜铸黄金为麟趾褭蹄以协瑞焉注云古有骏马名騕　赤喙黒身日行万五千里也】方寸妙篆【孔氏杂説汉时印不甚大淮南王曰方寸之印丈二之组是也北史魏文帝兴安二年于苑内获方寸玉印汉官仪秦始皇制玺李斯篆文以鱼鸟篆刻之】奄就炉销五字灵文【汉书武帝改正朔数用五纪注云谓印文也文不足五者以之字足之春秋合诚图鳯凰负图授尧其章五字曰天赤帝符玺道藏经老君以真气结成寳字八角垂芒为云篆之形】俄从灰坏量其犯状罪不容诛语其刑名死有余责既投无赦之律合处不敬之论【左传明王伐不敬以为大戮战国防起居不敬恐获死罪于前】禹泣既不原辜汤祝如何免罪【史记禹出见罪人而泣帝王世纪汤见张网四靣乃去其面祝曰不用命乃入网○禹泣不原汤祝何免此正无赦之律也】宜从绞防以肃朝章
　　将作监二条【唐虞共工周官考功秦为将作少府汉为将作大将隋立将作监唐因之】大匠【唐将作监设大匠一人总判】吴淳掌造东都罗城墙髙九仞隍深五丈正属春时妨农作百姓诉至秋收后淳自求功抑而不许御史弹非时兴造付法不伏
　　九卿分统【文献通考汉以将作少府等谓之九寺大卿尚书冡宰统百官】汉朝开木之官【汉书将作少府掌修土木之工】百工惟时【臯陶谟文孔安国注云工官也】周礼置梓材之职【初学记唐叔封卫周公惧齿少乃作梓材篇孔颖逹尚书防梓木之善者治之宜精因以为木之工匠名】斧斤动役测之以寒暑【左思魏都赋测之寒暑李善注云周礼以土圭测日影日南多暑日北多寒】版筑兴功揆之以日星【左思魏都赋揆日晷考星曜刘渊林注云诗定之方中作于楚宫揆之以日作于楚室定营室星方中可以兴功也】以人从欲【左传以欲从人则可以人从欲鲜济】倾宫就而纣亡【扬雄甘泉赋袭璿室与倾宫服虔注云桀作璿室纣作倾宫】以欲从人露台休而汉盛【汉书文帝欲作露台计之直百金曰百金中人十室之产也何以台为】吴淳任居大匠职重缮工【文献通考秦有将作少府汉景帝更名将作大匠唐龙朔二年改匠作为缮工监】践李固之前规【后汉书李固自荆州刺史迁将作大匠】蹑曹褒之旧迹【曹褒制汉礼其为将作未详】建都河洛【班固东都赋立号髙邑建都河洛】起役伊瀍【张衡东京赋审曲靣势左伊右瀍】百堵所以云兴【庾阑杨都赋枕百堵之层城毛诗百堵皆兴郑元笺云五版为堵晋书顾凯之言防稽山川之状云兴霞蔚】九仞由其岳立【淮南子鲧作九仞之城五经异义天子之城九仞鲍照芜城赋格髙五岳】畚篑鱼贯强脊者使之负持锹杵鴈行长胫者使之踏挿【淮南子伊尹之兴土功也修胫者使之跖镢强脊者使之负土注云长胫以蹋揷者使深入周礼大役之礼任众也注云筑宫室所以任人力强弱】优旃欲漆之郭虽复难周【史记秦二世欲漆其城优旃曰善顾难为防屋耳】张仪覆锦之城于焉易就【益州记益州城张仪所筑锦城在州南华阳国志成都城故锦宫也锦工织锦濯于江中则鲜明濯他江则不如故名锦里城】九重之邑【淮南子昆仑山有层城九里】无劳走马之形【捜神记秦人筑城数崩有马驰走因马迹为城乃定遂名马邑】万家之都【沈约安陆王碑郛壥之内云屋万家】自有卧龙之异【王隠晋书凉州城有卧龙城形故名卧龙城】理湏候隙启闭【左传农隙讲事又云启塞授时注云门户道桥曰启城郭墙堑曰塞】务在从时【礼记月令云凡举大事必顺其时毎歳孟秋之月补城郭仲秋之月筑城郭】下不夺于三农【孟子百亩之田勿夺其时周礼三农生九谷郑元注云三农原隰及平地】上不亏于八部【越纪书阖闾筑城陆门八象八风水门八象八卦吴越春秋子胥为吴造大城陆门八象天八风水门八象地八河图括地象天有九部八纪地有九州八柱】仓庚迁木殊非濬洫之辰【毛诗有鸣仓庚又云迁于乔木郑元笺云仓庚鸣可蚕之候也迁徙也从深谷移处髙木左思魏都赋崇墉濬洫刘渊林注云濬深也洫城沟也】戴胜降桑岂是营都之日【礼记月令云季春之月戴胜降于桑郑元注云戴胜织纴之鸟是时恒在桑言降者若时始自天来重之也汉书娄敬云昔成王乃营成周都洛】宁有自求防效广弃人功既废春畴宜从霜典
　　少匠【唐将监设少匠二人】栁佺掌造三阳宫【在登丰县唐圣厯间建】台观壮丽三月而成夫匠疲劳死者十五六掌作官等加两阶被选挝鼓诉屈
