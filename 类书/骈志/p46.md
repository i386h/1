<!-- { "loadSidebar": true } -->
　　弃母履大人之迹
　　金楼子成汤母感狼星之精又感黑龙而成
　　宋符瑞志髙辛氏之世妃曰姜嫄助祭郊禖见大人迹履之当时歆如有人道感巳遂有娠而生男以为不祥弃之隘巷牛羊避而不践又送之山林之中防伐林者荐覆之又取而置寒氷上大鸟来以一翼借覆之姜嫄以为异乃收养焉名之曰弃长为尧稷官有功于民
　　得于空桑
　　生于空桑
　　吕氏春秋有侁氏女子采桑得婴儿于空桑之中献之其君其君令烰人养之察其所以然曰其母居伊水之上孕梦有神告之曰臼出水而东走母明日视臼出水告其隣东走十里而顾其邑尽为水身因化为空桑
　　又林间録树提伽生于火中伊尹生于空桑
　　春秋孔演图孔子母徴在逰大冢之陂睡夣黑帝使请与已交语曰女乳必于空桑之中觉则若感生丘于空桑中
　　寤生
　　寝生
　　左传初郑武公娶于申曰武姜生庄公及共叔段庄公寤生惊姜氏故名曰寤生遂恶之【杜注寐寤而庄公已生故惊而恶之　林注杜氏谓寤寐而庄公已生非也如此当喜何得复惊而恶之史记云寤生生之难是也此当为难生故武姜困而后寤武姜因寤而惊以其事名庄公】
　　载记夀阗之在孕母胡掖氏因寝而产于被中
　　虎乳子文
　　虎乳秦氏
　　左传初若敖娶于防生鬬伯比若敖卒从其母畜于防滛于防子之女生子文焉防夫人使弃诸梦泽中虎乳之防子田见之惧而归夫人以告遂使收之楚人谓乳谷谓虎于莵故命之曰鬬谷于莵以其女妻伯比实为令尹子文
　　水经注沔水西有孝子墓河南秦氏性至孝事亲无倦亲殁之后负土成坟常泣血墓侧人有咏蓼莪者氏为泣涕悲不自胜于墓所得病不能食虎常乳之百余日卒今林木幽茂号曰孝子墓也
　　狼乳
　　猪嘘
　　汉书张骞曰臣居匈奴中闻乌孙王号昆莫昆莫父难兠靡本与大月氏俱在祁连炖煌间小国也大月氏攻杀难兠靡夺其地人民亾走匈奴子昆莫新生傅父布就翎侯抱亡置草中为求食还见狼乳之又乌衔肉翔其旁以为神遂持归匈奴单于爱养之及壮以其父民众与昆莫使将兵数有功
　　论衡北夷槖离国王侍婢有娠王欲杀之婢对曰有气大如鸡子从天而下我故有娠后产子捐于猪溷中猪以口气嘘之不死复徙置马栏中欲使马借杀之马复以口气嘘之不死王疑以为天子令其母收取奴畜之名东明令牧牛马东明善射王恐夺其国也欲杀之东明走南至掩淲水以弓击水鱼鼈浮为梁东明得渡鱼鼈解防追兵不得渡因都王夫余故北夷有夫余国焉
　　卢绾与髙帝同日生
　　孝伯与武帝同日生
　　汉书卢绾丰人也与髙祖同里绾亲与髙祖太上皇相爱及生男髙祖绾同日生里中持羊酒贺两家及髙祖绾壮学书又相爱也里中嘉两家亲相爱生子同日壮又相爱复贺羊酒
　　北史宇文孝伯生与武帝同日
　　子大之生母见一匹练
　　文伯之生父见一木杖
　　论衡虞子大陈留东莞人也其生时以夜适免母身母见其上若一匹练状径上天明以问人人皆曰吉贵气与天通长大仕宦位至司徒
　　又公广文伯河东蒲坂人也其生以夜半时适生有人从门呼其父名父出应之不见人有一木杖植其门侧其父持杖入门以示人人占曰吉文伯长大学宦位至广汉太守
　　羊叔子记前身
　　刘三复记三生
　　晋书羊祜字叔子年五嵗时命乳母取所防金镮乳母曰汝先无此物祜即诣邻人李氏东垣桑树中探得之主人惊曰此吾亡儿所失物也云何持去乳母具言之李氏悲惋时人异之谓李氏子则祜之前身也
　　北夣言唐太和中李徳裕鎭淛西有刘三复者少贫苦学有才思时王人赍御书至以赐德裕德裕试其所为谓曰子可为我草表能立搆或归以创之三复曰文理贵中不贵其速德裕以为当言三复又请曰渔歌樵唱皆传公述作愿以文集见示德裕出数轴与之三复乃体而为表德裕嘉之因遣诣阙求试果登第歴任台阁三复能记三生事云曾为马常患渴望驿而嘶伤其蹄则心连痛后三复乗焉过硗确之地必为缓辔有辙石必去之其家不施门限虑伤马蹄也
　　六月六日生
　　五月五日生
　　吴越春秋注蜀石泉有禹庙相传禹六月六日生史记齐田文婴贱妾子也以五月五日生婴勅令勿举其母窃举之文长成因兄弟以见婴怒文启曰君所以不举五月子者何故婴曰五月子者长与户齐将不利其父母文曰人生受命于天乎将受命于戸邪婴黙然文曰必受命于天君何忧邪必受命于户则髙其戸耳谁能至者婴曰子休矣后文立是为孟尝君　西京杂记王鳯以五月五日生其父以俗谚欲不举其叔父曰昔田文以此日生以故事推之非不祥也遂举之　殷芸小说胡广本姓黄以五月五日生父母恶之藏之葫芦弃之河流岸侧居人收飬及长有盛名父母欲取之广以为背其所生则害义背其所养则忘恩两无所归托葫芦生也　孝子传纪迈五月五日生其母弃之村人纪善妻养之年六岁本父母云汝是我儿迈涕泣佣所得輙上母　宋书王鎭恶猛孙也以五月五日生家人因俗忌欲出令继疎宗猛见竒之曰此非常儿将兴吾门矣故名之为鎭恶　北齐书南阳王绰以五月五日辰时生强暴无度后为韩长鸾令亲信诬谋反被杀经四百余日大敛顔色毛发皆如生俗曰五月五日生者脑不坏故也　旧唐书崔信明以五月五日正中时生有异雀数头身形甚小五色毕偹集于树鼓翼齐鸣其声清亮隋太史令史良使至青州遇而占之曰此儿必文藻焕烂声名播于天下雀形旣小禄位殆不髙矣　陜西志唐肃宗时张嘉字伯达以五月五日生名五郎少好儒术以节义自负【癸辛杂志宋徽宗以五月五日生以俗忌因改作十月十日为天宁节　困学斋杂録金转运田时秀字彦寔易县人大定十九年进士所居里名半十行第五以五月五日生小名五儿年二十五应乡府省殿四试俱第五名年五十五以八月十五卒】论衡云讳举正月五月子以为正月五月子杀父与母不得已举之父母偶死则信而谓之眞矣夫正月五月子何故杀父与母人之含气在腹肠之内其生十月而产其一元气也正与二月何殊五与六月何异而谓之凶也
　　河洛龙见
　　河洛凤集
　　易干凿度帝王始兴河洛龙见察其黑首者人正白者地正赤者天正
　　沈约宋书黄帝斋于中宫坐于扈洛水之上有凤皇集不食生虫不履生草其雄自歌其雌自舞
　　黄龙神灵之精
　　青龙大辰之精
　　瑞应图黄龙者四龙之长四方之正色神灵之精也能巨细能幽明能短能长乍存乍亡王者不漉池而渔则应和气而逰于池沼
　　魏缪袭青龙赋葢青龙者大辰之精木官之瑞　又瑞应图青龙水之精垂雨而下不处深泉有仁圣君子在位不肖斥退则见
　　赤龙御图
　　负书
　　尚书中武王观于河沉璧礼毕且退至于日昧荣灮并塞河青云浮洛赤龙临坛衔甲之图吐之而去
　　又尧率羣臣东沉璧于河退至于下稷赤灮起负书出赤文成字
　　洛出书
　　洛见鲤文
　　沈约宋书洛书者天符也王者德至川泉则洛出书
　　河图黄帝游于洛见鲤鱼长三丈青身无鳞赤文成字也
　　屈轶指佞
　　萐莆杀蝇
　　博物志黄帝时羣瑞毕臻有屈轶之草生于庭佞人入朝则草指之是以佞人不敢进　论衡太平之时屈轶生于庭之末若草之状主指佞人　唐书云惟袁与薛人中屈轶
　　说文萐莆瑞草也尧时生于庖厨扇暑而凉　宋志萐莆一名倚扇状如蓬大枝叶小根根如丝转而成风杀蝇尧时生于厨　春秋潜潭巴曰君和则孶于庖厨　瑞应图一名倚萐倚扇宾阁舜时生于厨
　　赤乌衔谷
　　赤爵衔书
　　宋符瑞志武王伐纣渡孟津中流白鱼跃入王舟王燔鱼以告天有火自天止于王屋流为赤乌乌衔谷焉
　　竹书纪年赤爵衔书及丰置于昌戸
　　吕后望气得沛公
　　亚父望气知沛公
　　汉书髙祖隐于芒砀山泽间吕后与人俱求常得之髙祖怪问之吕后曰季所居上常有云气故从往常得季髙祖喜沛中子弟或闻之多欲附者矣【按水经注芒砀县之间山泽深固多怀神智有仙者涓子注主并隐砀山得道汉髙祖隐之吕后望气知之即于是处】楚汉春秋项王在鸿门亚父曰吾使人望沛公其气冲天五色相缪或似龙或似云非人臣之相可诛之汉髙祖防项羽范增目羽羽不应樊哙杖盾撞人入食豕肩羽壮之【按京房易曰何以知贤人隐师曰视四方常有大云五色具而不两其下贤人隐矣】
　　鳯凰下郡国
　　郡国送苍麟
　　郊祀志宣帝幸河东之明年正月鳯凰集祋祤于所集处得玉寳起歩夀宫乃下诏赦天下后间岁鳯凰神爵甘露降集京师赦天下其冬鳯凰集上林乃作鳯皇殿以答嘉瑞明年正月复幸甘泉郊泰畤改元曰五鳯
　　宣帝时鳯皇下郡国凡五十余所
　　载记石季龙时郡国前后送苍麟十六白鹿七季龙命司虞张昌柱调之以驾芝葢列于充庭之乗
　　鸾止学宫
　　鸾栖槐树
　　东观记王阜为重泉令鸾鸟集止学宫阜使椽沙叠为张雅乐击磬鸟举足垂翼应声而舞止县庭留十余日乃去
　　决疑注申缮字公文治春秋谶纬隐居华隂光武征不至有大鸟髙五尺鸡头燕颔虵颈鱼尾五色僃举而多青栖缮槐树旬时不去农太守以闻诏问百寮皆以为鳯太史令蔡衡对曰凡象鳯者有五多赤色者鳯多青色者鸾多黄色者鹓雏多紫色者鸑鷟多白色者鹄今此鸟多青乃鸾非鳯也上善其言王公闻之咸逊位避缮不起
　　天马
　　神马
　　汉书天子发书易【邓展云发易书以卜】曰神马当从西北来得乌孙马好名曰天马及得宛汗血马益壮更名乌孙马曰西极马宛马曰天马云
　　华阳国志滇池县郡治故滇国也有泽水周廻二百里所出深广下流浅狭如倒流故曰滇池长老传言池中有神马或交马即生骏马俗穪之曰滇池驹日行五百里
　　甘泉宫九茎夜光芝
　　华阳洞五种夜光芝
　　汉旧仪元封二年甘泉宫产芝有九茎金色六叶朱实夜有光乃作芝房之歌神爵元年金芝九茎产于函德殿铜池中铜池承霤也
　　眞诰罗江大霍有洞台中有五色隐芝华阳洞亦有五色夜光芝良常山有英火芝此物在地如荧火状其实似草而非也大如豆形紫华夜视有光得食一枚心中一孔明食七枚七孔明可夜书计得食四十七枚夀万年　按本草青芝曰龙芝赤芝曰丹芝黄芝曰金芝白芝曰玉芝黑芝曰芝紫芝曰木芝抱朴子赤者如瑚白者如截肪黑者如泽漆青者如翠羽黄者如紫金而皆光明洞彻如坚氷也晦夜去之二三百歩便望见其光矣
　　神光兴于殿傍
　　神光满于坛上
　　郊祀志汉宣帝即位由武帝正统兴故立三年尊孝武庙为世宗行所廵狩郡国皆立庙告祠世宗庙日有白鹤集后庭以立世宗庙告祠孝昭寝有雁五色集殿前西河筑世宗庙神光兴于殿有鸟如白鹤前赤后青神光又兴于房中如烛状广川国世宗庙殿上有钟音门戸大开夜有光殿上尽明上乃下诏赦天下
　　梁武帝纪永熈五年春正月辛夘祀南郊大赦赐孝弟力田爵一级先是一日丙夜南郊令觧涤之等到郊所履行忽闻异香三随风至及将行事奏乐迎神毕有神光圆满坛上朱紫黄白杂色食顷乃灭
　　称万嵗者三
　　呼万岁者三
