<!-- { "loadSidebar": true } -->
　　白帖注孟子曰人之善不善在乎目其心正则童子了然其心不正则童子眊然
　　曾子养曾晳必有酒肉
　　无肴膳闵曾不能率养
　　盐铁论云孝子日甘毳以养口轻暖以养体曾子养曾晳必有酒肉无端絻虽公西赤不能以为容无肴膳虽闵曾不能以率养
　　迁于负夏
　　迁于负黍
　　帝王世纪云迁于负黍　又史记云就时于负夏
　　文王生于岐周
　　文王生于东夷
　　陆贾新语文王生于东夷大禹出于西羗世殊而地絶法合而度同　史记六国表注皇甫谧云孟子称禹生石纽西夷人也
　　子产以乘舆济人
　　景差以陪乘载人
　　说苑景差相郑郑人有冬渉水者出而胫寒后景差过之下陪乗而载之覆以上衽晋叔向闻之曰景子为人国相岂不顾哉吾闻良吏居之三月而沟渠修十月而津梁成六畜且不濡足而况人乎
　　蔽贤者不祥
　　不知贤不祥
　　晏子春秋曰有贤而不知一不祥知而不用二不祥用而不任三不祥　说苑齐景公猎上山见虎下泽见蛇问晏子曰此不祥邪曰有贤不知知而不用用而不任此不祥也山是虎室泽是蛇窟何不祥乎
　　周公思兼
　　周公兼思
　　尚书大传云周公兼思三王之道以施于春秋冬夏
　　诗亡春秋作
　　雅废春秋作
　　文中子曰小雅废春秋作
　　晋之乗楚之梼杌
　　楚之乗晋之梼杌
　　后汉纪云楚之乗晋之梼杌鲁之春秋其事一也袁宏曰定哀之间鲁君子左丘明论集其文作左传三十篇又撰异同号曰国语二十篇由是乗梼杌之事遂闇而左氏国语独彰　公羊传云春秋鲁之信史也其序则齐桓晋文其会则主会者为之也其词则丘有罪焉尔
　　庾公斯学射于尹公他
　　尹公他学射于庾公差
　　左传初尹公他学射于庾公差庾公差学射于公孙丁二子为孙氏追公公孙丁御公庾公差曰射为背师不射为戮射两钩而还
　　爱人者人恒爱之
　　自爱然后人爱诸
　　子曰人必其自爱也然后人爱诸人必其自敬也然后人敬诸自爱仁之至也自敬礼之至也未有不自爱敬而人爱敬之者也
　　君子有终身之忧无一朝之患
　　君子有终身之乐无一朝之忧
　　说苑云君子有终身之忧无一朝之患顺道而行循理而言喜不加易怒不加难　又子路问孔子曰君子亦有忧乎孔子曰无也君子之修其行未得则乐其意既己得又乐其知是以有终身之乐无一日之忧小人则不然其未之得则忧不得既己得之又恐失之是以有终身之忧无一日之乐
　　我亦人也
　　我何人也
　　贾太傅曰舜何人也我何人也夫啓耳目载心意从立移徙与我同性而舜独有贤圣之名眀君子之实而我曾无邻里之问寛徇之智者独何与然则舜僶俛而加志我儃僈而弗省耳
　　是以如是其急
　　自任如此其重
　　盐铁论曰禹稷自布衣思天下有不得其所者若已推而纳之沟中故起而佐尧平治水土教民稼穑其自任天下如此其重也岂云食禄以养其妻子而已乎夫食万人之力者其忧任其劳
　　请冦退而反
　　请冦罢而复
　　说苑鲁人攻鄪曾子辞于鄪君曰请出冦罢而后复来请姑母使狗豕入吾舍鄪君曰寡人之于先生也人无不闻今鲁人攻我而先生去我我胡守先生之舍鲁人果攻鄪而数之罪十而曾子之所争者九鲁师罢鄪君复修曾子舍而后迎之
　　父母恶之劳而不怨
　　父母恶之惧而无怨
　　礼记曾子曰父母爱之喜而弗忘父母恶之惧而无怨【注无怨无怨于父母之心】父母有过谏而不逆
　　不若是恝
　　不若是□
　　说文云□忽也从心□声孟子曰孝子之心不若是□呼□切
　　父母之不我爱
　　弟妹之不我亲
　　路史云父母之不我爱弟妹之不我亲【按越絶书舜亲父假母兄狂弟傲舜求为变心易志尸子亦云舜事亲养兄为天下法路史舜妹婐首许氏说文云或作画婐一音画也婐又或作击一作系列女传舜女弟系与二嫂谐】
　　有妻子则慕妻子
　　妻子具则孝衰矣
　　管子曰众人之用其心也其事亲也妻子具则孝衰矣其事君也爵禄满则忠衰矣
　　五十而慕
　　五十犹慕
　　新序曰舜年五十犹婴儿慕可谓至孝矣　孟子尝曰舜年五十不失其孺子之心【见郑康成坊记注】
　　使舜完廪
　　使其涂廪
　　竹书纪年沈约注曰舜父母憎舜使其涂廪自下焚之舜服鸟工衣服飞去又使浚井自上填之以石舜服龙工衣自旁而出
　　郁陶思君尔
　　思舜正郁陶
　　史记瞽叟象喜以舜为己死象曰本谋者象象与其父母分于是曰舜妻尧二女与琴象取之牛羊仓廪与父母象乃止舜宫居鼓其琴舜往见之象鄂不怿曰我思舜正郁陶舜曰然尔其庶矣
　　象日以杀舜为事
　　瞽叟象每欲杀舜
　　路史世传瞽叟与象每欲杀舜其妹婐首每为之解
　　流共工于幽州
　　流共工于幽陵
　　史记流共工于幽陵以变北狄放驩兠于崇山以变南蛮迁三苖于三危以变西戎殛鲧于羽山以变东夷四辠而天下咸服
　　亲之欲其贵爱之欲其富
　　爱之欲其富亲之欲其贵
　　史记三王世家太史公云古人有言曰爱之欲其富亲之欲其贵故王者疆土建国封立子弟所以褒亲亲序骨肉尊先祖贵支体广同姓于天下也是以形埶【势同】彊而王室安自古至今所由来久矣非有异也
　　源源而来
　　謜謜而来
　　说文云謜謜徐言也从言原声孟子曰故謜謜而来鱼怨切
　　舜见瞽瞍其容有蹙
　　舜见瞽瞍其容造焉
　　韩非子引记曰舜见瞽瞍其容造焉孔子曰当是时也危哉天下岌岌有道者父固不得而子君固不得而臣也
　　天无二日民无二王
　　天无二日土无二王
　　礼坊记子云天无二日土无二王家无二主尊无二上示民有君臣之别也春秋不称楚越之王丧【书卒不书葬夷之也】礼君不称天【避天子也】大夫不称君【避国君也】恐民之惑也　前汉高帝纪云上五日一朝太公太公家令说太公曰天无二日土无二王皇帝子乃人主也太公虽父乃人臣也奈何令人主朝人臣如此威重不得申后上朝太公太公拥篲迎门郤行欲拜上大惊挟太公太公曰帝人主奈何以我乱天下法荀悦曰孝经云虽天子必有尊也言有父也王者必父事三老以示天下所以眀有孝也无父犹设三老之礼况其存者乎孝莫大于严父故后稷配天尊之至也禹不先鲧汤不先契文王不先不窋古之道子尊不加于父母家令之言于是过矣
　　舜荐禹于天
　　舜荐禹为嗣
　　史记云帝舜荐禹于天为嗣十七年而帝舜崩三年丧毕禹辞辟舜之子商均于阳城天下诸侯皆去商均而朝禹禹于是遂即天子位　宋书符瑞志舜在位十有四年奏钟石笙筦未罢而天下大靁雨疾风发屋拔木桴鼓播地钟磬乱行舞人顿扶乐正狂走舜乃璿持衡而笑曰明哉夫天下非一人之天下也亦乃见于钟石筦笙乃荐禹于天使行天子事于时和气普应庆云兴焉
　　吾君之子也
　　帝禹之子也
　　史记云帝禹东巡狩至于会稽而崩以天下授益三年之丧毕益让帝禹之子啓而辟居箕山之阳禹子啓贤天下属意焉及禹崩虽授益益之佐禹日浅天下未洽故诸侯皆去益而朝啓曰吾君帝禹之子也于是启遂即天子之位　越絶书云夏启献牺于益启者禹之子益与禹臣于舜舜传之禹荐益而封之百里禹崩启立晓知王事达于君臣之义益死之后啓嵗善牺牲以祀之经曰夏启善牺于益此之谓也
　　外丙二年仲壬四年
　　外丁三年仲壬四年
　　陶隠居年纪云殷汤治十三年外丁治三年仲壬治四年太甲治十年沃丁治十三年太戊治十年外壬治三年沃甲治四年盘庚治九年小辛治七年
　　五羊之皮要秦穆公
　　五羊之皮笼百里奚
　　庄子云汤以庖人笼伊尹秦穆公以五羊之皮笼百里奚
　　接淅而行
　　滰淅而行
　　说文引孟子去齐滰淅而行滰音其两切漉干渍米言不待炊而行也　异闻集李言甫铭曰孟子去齐而滰淅唐本作滰字本许氏语
　　孔子圣之时者也
　　孔子圣之中者也
　　韩诗外传云孔子圣人之中者也
　　金声而玉振
　　玉润而金声
　　后汉班固传玉润而金声【注孟子曰孔子徳如金声也】
　　周室班爵禄
　　王者制爵禄
　　礼记王制云王者之制爵禄公侯伯子男凡五等诸侯之上大夫卿下大夫上士中士下士凡五等　制农田百亩百亩之分上农夫食九人其次食八人其次食七人其次食六人下农夫食五人庶人在官者其禄以是为差也诸侯之下士视上农夫禄足以代其耕也中士倍下士上士倍中士下大夫倍上士卿四大夫禄君十卿禄次国之卿三大夫禄君十卿禄小国之卿倍大夫禄君十卿禄次国之上卿位当大国之中中当其下下当其上大夫小国之上卿位当大国之下卿中当其上大夫下当其下大夫其有中士下士者数各居其上之三分凡四海之内九州州方千里州建百里之国三十七十里之国六十五十里之国百有二十凡二百一十国名山大泽不以封其余以为附庸闲田八州州二百一十国天子之县内方百里之国九七十里之国二十有一五十里之国六十有三凡九十三国名山大泽不以朌【音班】其余以禄士以为闲田凡九州千七百七十三国天子之元士诸侯之附庸不与　天子三公九卿二十七大夫八十一元士大国三卿皆命于天子下大夫五人上士二十七人次国三卿二卿命于天子一卿命于其君下大夫五人上士二十七人小国二卿皆命于其君下大夫五人上士二十七人　制三公一命卷【音衮】若有加则赐也不过九命次国之君不过七命小国之君不过五命大国之卿不过三命下卿再命小国之卿与下大夫一命　吕氏春秋云上田夫食九人下田夫食五人可以益不可以损一人治之十人食之六畜皆在其中矣
　　帝馆甥于贰室
　　帝馆之于贰室
　　路史舜之濳徳尧实知之南面而与之言席龙垤而防翳乗防不移而尧志得始尚见帝帝馆之于贰室于是锡之絺衣雅琴命之姚姓
　　辞尊辞富
　　辞贵辞富
　　礼坊记君子辞贵不辞贱辞富不辞贫则乱益亡故君子与其使食浮于人也宁使人浮于食
　　在国曰市井之臣
　　在邦曰市井之臣
　　仪礼在邦则曰市井之臣在野则曰草茅之臣庶人则曰刺草之臣
　　孟子论夜气
　　屈子论夜气
　　楚辞逺逰篇云一气孔神兮于中夜存虚以待之兮无为之先
　　惟心之谓与
　　人心其神乎
　　子云人心其神矣乎操则存舍则亡能常操而存者其惟圣人乎　庄子云其热焦火其寒凝氷其疾俛仰之间而再抚四海之外其居也渊而静其动也县而天偾骄而不可系者其惟人心乎
　　舍生取义
　　舍生重义
　　后汉书范论云夫专为义则伤生专为生则骞义若义重于生舍生可也生重于义全生可也
　　杯水救车薪
　　一勺救车薪
　　文子云水之势胜火一勺不能救一车之薪金之势胜木一刅不能残一林土之势胜水一块不能塞一河　杜恕笃论云水性胜火分之以釜甑则火彊而水弱人性胜志分之以利欲则志彊而性弱
　　服尧之服
　　冠尧之冠
