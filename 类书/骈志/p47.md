<!-- { "loadSidebar": true } -->
　　汉武帝纪帝至于中岳获駮麃见夏后启毋石翌日亲登嵩髙御史乗属在庙旁吏卒咸闻呼万岁者三于是令祠官加增太室祠以山下户三百为之奉邑名曰崈髙
　　北史开皇十三年廓州界连云山响称万岁者三诏颁郡国仍遣使醮山所其日景云浮于上雉兎驯坛侧
　　又太原事迹杂记武德初太行山大声曰唐国兴理万年
　　上林僵栁自起
　　曲阿倒栁复生
　　汉书昭帝元鳯二年上林有栁树枯僵自起
　　晋志康帝初为吴王成帝咸和六年五月曲阿有栁树倒池六载是月忽复起生九年吴雄家桃榆复生又孝武帝四岁时哀帝兴宁三年西昌县脩明家僵栗复生
　　栁叶成文
　　大木书文
　　汉书上林僵栁复起生枝叶虫啮其叶成文曰公孙病已立
　　稽神録梁开平二年使其将李思安改潞州营于壶关伐木为栅破一大木中朱书文六字曰天十四载石进思安表上之其羣臣皆贺以为十四年必有远夷贡寳者司天少监徐鸿独谓其所亲曰自古无一字为年号者上天符命岂缺文乎吾以为丙申之岁当有石氏王此地者天字取四字中两画加之于旁则丙字也移四字外围以十贯之即申字也后至丙申岁晋髙祖以石姓起幷州如鸿之言
　　泰山石立
　　瓠山石立
　　汉书眭传孝昭元鳯三年正月泰山莱芜山南匈匈有数千人声民视之有大石自立髙丈五尺大四十八围入地深八尺三石为足石立后有白鸟数千下集其旁眭推春秋之意以为石栁皆隂类下民之象而泰山者岱宗之岳王者易姓告代之处今大石自立僵栁自起非人力所为此当有从匹夫为天子者枯社木复生故废之家公孙氏当复生者也孟意亦不知其所在即说曰汉家尧后有传国之运汉帝宜谁差天下【谁问差择也问择天下贤人】防以帝位孟竟以妖言诛【宣帝即位征孟子为郎】
　　又东平炀王云哀帝时无盐危山土自起覆草如驰道状又瓠山召转立云及后谒自之石所祭治石象瓠山立石束倍草幷祠之建平三年息夫躬孙宠等共因幸臣董贤告之是时哀帝被疾多所恶事下有司逮王后谒下狱验治
　　梦天谓已道成是我子
　　闻空中言唐公是天子
　　南史参军崔灵运梦天谓已萧道成是我第十九子我去年已使授其天子位考自三皇五帝以降受命之次至帝为十九也
　　旧唐书髙祖为太原留守镇幷州时武士彠诘朝尝于街内独行闻空中有言曰唐公是天子
　　神人呼太宗我令汝作天子
　　玉像呼睿宗尔后当为天子
　　册府元唐太宗尝夜于嘉猷门见神人长数丈素衣冠呼太宗曰我当令汝作天子太宗再拜忽不见又睿宗初生含凉殿则天乃于殿内造佛寺有玉像焉及长闲观其侧玉像忽言尔后当为天子
　　隋炀居藩礼贺称万乗
　　则天男服天纲识为女主
　　旧唐书隋炀帝居藩召乙弗礼相已礼跪而贺曰大王骨法非常必为万乗之主诚愿戒之在得炀帝即位召天下道术人置坊以居之仍令礼统摄帝见海内渐乱象错谬内懐忧恐常谓礼曰卿昔相朕其言已验且占相道术朕颇自知卿更相朕今当何如礼逡廵不敢答帝廹曰卿言与朕术不同罪当死礼曰臣本观相书凡人之相有类于陛下者不得善终臣闻圣人不相故知凡圣不同耳又则天初在襁褓袁天纲来至第中谓其母曰惟夫人骨法必生贵子乃召诸子令天纲相之见元庆元爽曰此二子皆保家之主官可至三品见韩国夫人曰此女亦大贵然不利其夫乳母时抱则天衣男子之服天纲曰此郞君子神色爽彻不可易知试令行看于是歩于牀前仍令举目天纲大惊曰此郞君子龙睛鳯颈贵人之极也更转侧视之又惊曰必若是女实不可窥测后当为天下之主矣
　　靴迹留石
　　蜗迹成天
　　旧唐书武徳六年车骑将刘山涛上书言髙祖龙潜时数往来洛郊之庄曾践二石靴迹见于石中至今犹在髙祖令凿之深二寸余其迹愈明乃止
　　酉阳杂俎睿宗为冀王时寝斋壁上蜗迹成天字惧遽扫之经数日如初及即位雕玉铸黄金为蜗形分置于释道像前
　　气成楼阁
　　水变芳醪
　　旧唐书肃宗自奉天而北夕次永夀百姓遮道献牛酒有白云起西北长数丈如楼阁之状议者以为天子之气
　　唐宣宗在藩时常从驾回而误坠马人不之觉比二更方能兴时天大雪四顾悄无人声上寒甚防廵警者至大惊上曰我灮王也不悟至此方困且渴若为我求水警者即于旁近得水以进遂委而去上良久起举瓯将饮顾瓯中水尽为芳醪矣
　　当璧者神所立
　　像成者奉为王
　　左传初共王无冢适有宠子五人无适立焉乃大有事于羣望而祈曰请神择于五人者使主社稷乃徧以璧见于羣望曰当璧而拜者神所立也谁敢违之既乃与巴姬宻埋璧于太室之庭使五人斋而入拜康王跨之灵王肘加焉子干子晳皆逺之平王弱抱而入再拜皆压纽
　　魏书尒朱荣发晋阳犹疑所立乃以铜铸髙祖及咸阳王禧等六王子孙像成者当奉为主惟庄帝独就又荣既有异图遂铸金为己像数四不成
　　野人与块
　　蜀主报土
　　左传晋公子重耳之及于难也过卫卫文公不礼焉出于五鹿乞食于野人野人与之块公子怒欲鞭之子犯曰天赐也稽首受而载之
　　华阳国志周显王之世蜀王有褒汉之地因猎谷中与秦惠王遇惠王以金一笥遗蜀王王报珍玩之物物化为土惠王怒羣臣贺曰天泰我矣王将得蜀土地惠王喜乃作石牛五头朝防金其后曰牛便金有养卒百人蜀人悦之使使请石牛惠王许之乃遣五丁迎石牛旣不便金怒遣还之乃嘲秦人曰东方牧犊儿秦人笑之曰吾虽牧犊当得蜀也
　　以夣搏占晋胜
　　以彗鬭占晋胜
　　左传城濮之役晋侯夣与楚子搏楚子伏已而盬其脑【杜注盬啑也林注夣搏时楚子伏晋侯之上而以口啑其脑也】是以惧子犯曰吉我得天楚伏其罪吾且柔之矣【杜注晋矦上向故得天楚子下向地故伏其罪脑所以柔物子犯审见事宜故权言以答梦】
　　论衡晋文公将与楚成王战于城濮彗星出楚楚操其柄以问咎犯咎犯对曰以彗鬬倒之者胜
　　次掷得雉
　　三掷尽卢
　　晋书刘毅传东府聚樗蒲大掷余幷黑犊以还惟刘裕与毅在后毅次掷得雉大喜曰非不能卢不事此耳裕因挼五木曰老兄试为卿答旣而四子俱黑其一子转跃未定裕厉声喝之即成卢焉毅曰亦知公不能以此见借
　　载记慕容垂子寳因防樗蒲誓之曰若富贵可期频得三卢于是三掷尽卢寳拜而受赐故云五木之祥
　　董卓名谶
　　曹丕名谶
　　英雄记时有謡言曰千里草何青青十日卜犹不生又作董逃之歌
　　吴録初魏文帝即位孙权尝从容问羣臣曰曹丕以盛年即位恐孤不能及之诸卿以为何如羣臣未对阚泽曰不及十年丕其没矣大王勿忧也权曰何以知之泽曰以字言之不十为丕此其数也文帝果七年而崩
　　探扎得符
　　铸铜成像【见上】
　　后汉书赤睂求军中景王后者得七十余人惟刘盆子与兄茂及前西安矦刘孝最为近属樊崇等议曰闻古天子将兵称上将军乃书扎为符曰上将军又以两空扎置笥中遂于郑北设坛塲祠城阳景王诸三老从事皆大防陛下列盆子等三人居中立以年次探扎盆子最防后探得符
　　耕时闻鞞铎音
　　山中闻传漏响
　　载记石勒方力耕毎闻鞞铎之声归以告其母母曰作劳耳鸣非不祥也
　　南史齐世祖避难揭阳山有白雀来集闻山中有清声传漏响
　　江宁九十九洲
　　灨石二十四滩
　　梁本纪江陵先有九十九洲古老相承云洲满百当出天子桓之为荆州刺史内懐簒逆之心乃遣凿破一洲以应百数随而崩防竟无所成宋文帝为宜都王在藩一洲自立俄而文帝簒统后遇元凶之祸此洲还没太清末枝江阳之阁浦复生一洲羣公上疏称庆明年而帝即位承圣末其洲与大岸相通惟九十九云
　　陈本纪武帝发南康灨石旧有二十四滩滩多巨石行旅以为难帝之发水暴起数丈三百里间巨石皆没
　　僣号梦得十二之期
　　僭号筮得数年之期
　　后汉书公孙述欲簒夣有人语之曰八厶子系十二为期觉谓其妻曰虽贵而祚短若何妻对曰朝闻道夕死尚可况十二乎防有龙出其府殿中夜有光耀述以为符瑞因刻其掌文曰公孙帝建武元年四月遂自立为天子号成家
　　载记罗恒解思明等劝李夀称镇西将军益州牧成都王称藩于晋而任调与司马蔡兴侍中李艳及张烈等劝夀自立夀命筮之占者曰可数年天子调喜曰一日尚为足而况数年乎思明曰数年天子孰与百世诸侯夀曰朝闻道夕死可矣任侯之言策之上也
　　南史初荀伯玉微时有善相墓者谓其父曰君墓当出暴贵者但不得乆耳又出失行女子伯玉闻之曰朝闻道夕死可矣顷之伯玉姊当嫁明日应行今夕逃遁随人去家寻求不能得后遂出家为尼伯玉卒败亡　又梁武帝以九锡之出范云忽中疾居二日半召医徐文伯视之文伯曰缓之一月乃复欲速即时愈政恐二年不复可救云曰朝闻夕死而况二年文伯乃下火而床焉重衣以覆之有顷流汗于此即起二年果卒
　　髙祖忌栢人
　　征南忌彭亡
　　史记髙祖从平城过赵赵王张敖朝夕袒韝蔽【徐广曰韝者臂捍也】自上食礼甚卑有子壻礼髙祖箕踞詈甚慢易之赵相贯髙赵午等年六十余故张耳客也生平为气乃怒曰吾王孱王也说王曰夫天下豪杰并起能者先立今王事髙祖甚恭而髙祖无礼请为王杀之张敖齧其指出血曰君何言之误且先人亡国頼髙祖得复国徳流子孙秋毫皆髙祖力也愿君无复出口贯髙赵午等十余人皆相谓曰乃吾辈非也吾王长者不倍徳且吾等义不辱今怨髙祖辱我王故欲杀之何乃洿王为乎令事成归王事败独身坐耳汉八年上从东垣还过赵贯髙等乃壁人柏人【索隐曰谓于柏人县馆舍壁中着人欲为变也】要之置【韦昭曰为供置也】上过欲宿心动问曰县名为何曰柏人柏人者廹于人也不宿而去后汉书公孙述闻汉兵在平曲故遣大兵逆之及岑彭至武阳绕出延岑军后蜀地震骇述大惊以杖击地曰是何神也彭所营地名彭亡闻而恶之欲徙防日暮蜀刺客诈为亡奴降夜刺杀彭　范晔论曰昔髙祖忌柏人之名违之以全福征南恶彭亡之地留之以生灾岂几虑自有明惑将期数使之然乎
　　死犬城
　　豆入牛口
　　典畧睢固字白旣杀杨丑军屯射犬时有巫诫固曰将军字而此邑名犬见犬其势必惊宜急移去固不从遂战死
　　旧唐书窦建徳为秦王所破中枪窜于牛口渚车骑将军白士让杨武威生获之先是军中有童謡曰豆入牛口势不得乆建徳竹至牛口渚甚恶之果败于此地
　　周舒释当涂之谶
　　谯周广杜琼之言
　　蜀志时人有问春秋谶于周舒曰代汉者当涂髙此何谓也舒曰当途髙者魏也乡党学者私传其语又谯周问于杜琼曰昔周征君以为当涂髙者魏也其义何也琼答曰魏阙名也当涂而髙圣人取类而言耳又问周曰宁复有所怪邪周曰未达也琼又曰古者名官职不言曹始自汉已来名官尽言曹吏言属曹卒言侍曹此殆天意也
