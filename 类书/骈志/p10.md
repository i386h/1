<!-- { "loadSidebar": true } -->
　　史记田横既自刭高帝为之流涕而拜其二客为都尉发卒二千人以王者礼葬田横既葬二客穿其冢旁孔皆自刭下从之高帝闻之乃大惊以田横之客皆贤吾闻其余尚五百人在海中使使召之至则闻田横死亦皆自杀于是乃知田横兄弟皆得士也按齐田横墓在偃师西十五里崔豹古今注云薤露蒿里送哀歌也出自横门人横自杀门人伤之而作悲歌言人命如薤上露易晞防至李延年乃分为二曲薤露送王公贵人蒿里送士大夫庶人使挽逝者歌之俗呼为挽歌
　　魏志诸葛诞既死诞麾下数百人坐不降见斩皆曰为诸葛公死不恨其得人心如此　干宝晋纪曰数百人拱手为列每斩一人辄降之竟不变至尽时人比之田横
　　如何一日杀二烈士
　　奈何一日杀二义士
　　魏志臧洪传洪邑人陈容少为书生亲慕洪随洪为东郡丞城未败洪遣出袁绍令在坐见洪当死起谓绍曰将军举大事欲为天下除防而专先诛忠义岂合天意臧洪发举为郡将奈何杀之绍慙左右使人牵出谓曰汝非臧洪俦空复尔为容顾曰夫仁义岂有常蹈之则君子背之则小人今日宁与臧洪同日而死不与将军同日而生复见杀在绍坐者无不叹息窃相谓曰如何一日杀二烈士
　　南史仓曹参军金城边荣为府録事所辱沈攸之为荣鞭杀录事攸之自江陵下以荣为畱府司马守城张敬儿将至人或説之使降荣曰受沈公厚恩一朝缓急便改易本心不能也城败见敬儿敬儿问曰边公何为同人作贼不早来荣曰沈荆州是宋世忠臣不可谓之贼身本不蕲生何须见问敬儿曰死何难命斩之荣欢笑而去容无异色太山程邕之者素依随荣至是抱持荣谓敬儿曰君入人国不闻仁惠之声而先戮义士三楚之人宁蹈江汉而死岂肯与将军同日而生敬儿曰求死甚易何为不许先杀邕之然后及荣三军莫不垂泣曰奈何一日杀二义士
　　王叔治独能冒难
　　王僧达必来赴义
　　魏志王修字叔治北海孔融曽召以为主簿守高宻令高宻孙氏素豪侠人客数犯法民有相刼者贼入孙氏吏不能执修将吏民围之孙氏拒守吏民畏惮不敢近修令吏民敢有不攻者与同罪孙氏惧乃出贼由是豪强慑服举孝亷修让邴原融不听时天下乱遂不行顷之郡中有反者修闻融有难夜往奔融贼初发融谓左右曰能冒难来唯王修耳
　　南史元凶弑立孝武发寻阳沈庆之谓人曰王僧达必来赴义人问其所以庆之曰虏马饮江王出赴难见其在先帝前议论开张执意明决以此言之其必至也僧达寻至孝武即以为长史
　　事人当如此
　　为臣当若此
　　北史綦连猛为神武亲信后都督尒朱文畅将为逆猛曰昔事其父兄宁今日受死不忍告而杀之神武闻之曰事人当如此舍其罪而益亲之
　　又周尅并州傅伏闻后主已被获率众入城于防事前北面哭良久然后降周武见曰何不早降伏涕泣曰臣三世衣食齐家被任如此革命不能自死羞见天地周武亲执手曰为臣当若此朕平齐唯见公一人
　　孔车收葬主父
　　云敞收葬呉章
　　汉书主父偃方贵幸时客以千数及族死无一人视独孔车收葬焉上闻以车为长者
　　又云敞师事呉章章为当世名儒教授尤盛弟子千余人王莽以为恶人党皆当禁锢不得仕宦门人尽更名他师敞时为大司徒掾自劾呉章弟子收抱章尸归棺敛葬之京师称焉
　　宁为袁粲死不作彦回生
　　宁为王陵死不作贾充生
　　南史宋禇彦回归心齐高帝世颇以名节讥之于时百姓语曰可怜石头城宁为袁粲死不作彦回生又齐高帝遣沈攸之子司徒左长史元琰赍废帝刳斮之具以示攸之攸之曰宁为王陵死不作贾充生
　　魏室忠臣
　　晋家遗老
　　晋书司马孚性至慎废立之际未尝预谋及武帝受禅陈留王就金墉城孚拜辞执王手流涕欷曰臣死之日固大魏之纯臣也　南史梁王琳举义为陈将呉明彻所杀传首建康悬之于市琳故吏朱玚致书陈仆射徐陵求琳首曰窃以典午将灭徐广为晋家遗老当涂已谢马孚称魏室忠臣梁故建宁公琳轻躬殉主以身许国徒蕴包胥之念终遘苌之至使身没九泉头行万里身首异处封树靡卜玚早造末僚预参下席降薛君之吐握荷魏公之知遇是用霑巾雨袂痛可识之顔囘肠疾首切犹生之面伏惟圣恩博厚明诏爰发赦王经之哭许田横之葬玚虽刍贱窃亦有心琳经莅夀阳曽游江右愿归彼境还修窀穸庶孤坟既筑或飞衘土之鷰丰碑式树时畱堕泪之人近故旧王绾等已有论牒仰制议不遂所陈昔亷公告逝即肥川而建营域叔孙云亡仍芍陂而植楸槚由此言之抑有其例不使夀春城下唯传报葛之人沧州岛上独有悲田之客昩死陈祈伏待刑宪陵嘉其志节又明彻亦数梦琳求首并为啓陈主而许之
　　宋书徐广传桓簒位安帝出宫徐广陪列悲恸哀动左右及武帝受禅恭帝逊位广又哀感涕泣交流谢晦见之谓曰徐公将无小过广收泪荅曰身与君不同君为宋朝佐命吾乃晋室遗老悲喜之事固不同时乃更欷因表衰老乞归桑梓性好读书老犹不倦
　　范孟博慨然有澄清天下之志
　　房彦谦慨然有澄清天下之志
　　后汉范滂字孟博少厉清节为州里所服时冀州饥荒盗贼羣起乃以滂为清诏使按察之滂登车揽辔慨然有澄清天下之志及至州境守令自知臧污望风解印绶去其所举奏莫不厌塞众议
　　北史时置司官以房彦谦公方宿着时望所归征授司刺史谦亦慨然有澄清天下之志凡所荐举皆人伦表式其有弹射当之者曽无怨言
　　介子弃觚
　　仲升投笔
　　西京杂记傅介子年十四好学书尝弃觚而叹曰大丈夫当立功絶域何能坐事散儒后卒斩匈奴使者还拜中郎复斩楼兰王首封义阳侯
　　后汉班超字仲升家贫常为官佣书以供养久劳苦尝辍业投笔叹曰大丈夫无它志畧犹当效傅介子张骞立功异域以取封侯安能久事笔研间乎左右皆笑之超曰小子安知壮士志哉其后行诣相者曰祭酒布衣诸生耳而当封侯万里之外超问其状相指曰生燕颔虎颈飞而食肉此万里侯相也　又南史蒯恩为县差伐马刍常负大束兼倍余人每舍刍于地叹曰大丈夫弯弓三石奈何充马士武帝闻之即给器仗后以军功封都乡侯
　　不乘高车驷马终不出闗
　　不乘赤车驷马不过汝下
　　水经注昔郭丹西入闗感慨于其下曰不乘驷马高车终不出闗　后汉书丹从师入长安买符函谷闗乃慨然叹曰丹不乘使者车终不出闗既至京师常为都讲诸儒咸敬重之大司马严光请丹辞病不就王莽又徴之遂与诸生逃于北地更始二年三公举丹贤能徴为諌议大夫持节使归南阳丹自去家十有二年果乘高车出闗如其志焉【按注符即繻也前书音义曰旧出入关皆用符符烦因裂繻帛分持复出合之以为符信买符作真符也】东观记曰丹从宛人陈洮买入闗符既入闗封符乞人也
　　华阳国志司马相如初入长安题市门曰不乘赤车驷马不过汝下也其郫西上有永平桥于是江众多作桥故蜀立里多以桥为名
　　起宅开门欲使容长防
　　立宅起门当使容马车
　　晋书王濬恢廓有大志尝起宅开门前路广数十歩人或谓之何太过濬曰吾欲使容长防幡旗众咸笑之濬曰陈胜有言燕雀安知鸿鹄之志
　　又陈頵父防立宅起门頵曰当使容马车防笑而从之及州辟部从事乘马车还家宗党荣之
　　王敦咏魏武帝乐府歌
　　萧詧诵魏武帝乐府歌
　　晋书王敦每酒后辄咏魏武帝乐府歌曰老骥伏志在千里烈士暮年壮心不已以如意打唾壶为节壶边尽缺
　　周书萧詧疆土既狭居常怏怏每诵老马伏志在千里烈士暮年壮心不已未尝不盱衡扼腕叹咤者久之
　　愿得美酒五百斛船
　　愿得酒满数百斛船
　　呉书郑泉博学有竒志而性嗜酒其闲居每曰愿得美酒满五百斛船以四时甘脆置两头反覆没饮之惫即住而啖肴膳酒有斗升减随即益之不亦快乎晋书毕卓尝谓人曰得酒满数百斛船四时甘味置两头右手持酒杯左手持蟹螯拍浮酒船中便足了一生矣
　　坐客常满樽酒不空
　　座无空席门不停賔
　　张璠汉纪孔融以法免官岁余拜大中大夫虽居家失势而賔客日满其门爱才乐酒常叹曰坐上客常满樽中酒不空吾无忧矣
　　晋书王浑镇夀阳不尚刑名处断明允时呉人新附颇懐畏惧浑抚循羇旅虗懐绥纳座无空席门不停賔于是江东之士莫不恱附
　　便自有濠濮间想
　　使人有伊洛间意
　　世说简文入华林园顾谓左右曰防心处不必在逺翳然林水便自有濠濮间想也觉鸟兽禽鱼自来亲人
　　南史车骑将军王彧尝与谢孺子宴桐台孺子吹笙或自起舞既而叹曰今日真使人飘飖有伊洛间意
　　羲之坦腹东牀
　　延明奋衣坐席
　　晋书太尉郗鉴使门生求女壻于王导导令就东厢徧观子弟门生归谓鍳曰王氏诸少并佳然闻信至咸自矜持惟一人在东牀坦腹食独若不闻鉴曰此正佳壻邪访之乃羲之也遂以女妻之
　　北史刘延明年十四就博士郭瑀瑀弟子五百余人通经业者八十余人瑀有女始笄妙选良偶有心于延明遂别设一席谓弟子曰吾有一女欲覔一快女壻谁坐此席者吾当婚焉延明遂奋衣坐神志湛然曰延明其人也瑀遂以女妻之
　　开閤驱放
　　即时遣出
　　晋书王敦尝荒恣于色体为之疲左右諌之敦曰此甚易耳乃开后閤驱诸婢妾数十人并放之
　　南史宋武帝平闗中得姚兴从女有盛宠以之废事谢晦諌即时遣出
　　谢奕为方外司马
　　王昕为方外司马
　　世説谢奕字无奕桓温辟为司马奕既上犹推布衣交在温坐岸帻笑咏无异常日宣武每曰我方外司马遂因酒转无朝夕礼桓舍入内奕辄复随去后至奕醉温往主许避之主曰君无狂司马我何由得相见
　　北史王昕性闲澹寡欲虽王事鞅掌而雅操不移在并州虽戎马填闾未尝以世务为累良辰美景啸咏遨游登临山水以谈防为事人士谓之方外司马
　　许掾有济胜之具
　　刘歊有济胜之具
　　世説许掾好游山水而体便登渉时人云许非徒有胜情实有济胜之具
　　南史刘歊性重典乐尤爱山水登危履险必尽幽遐人莫能及皆叹其有济胜之具
　　径造竹下
　　直造竹所
　　世説王子猷尝行过呉中见一士夫家极有好竹主已知子猷当徃乃洒扫施设在听事坐相待王肩舆径造竹下讽啸良久主已失望犹冀还当通遂直欲出门主人大不堪便令左右闭门不听出乃留坐尽欢而去
　　南史宋元粲为丹阳尹郡南一家颇有竹居粲率尔歩徃不通主人直造竹所啸咏自得主人出语笑欣然俄而车骑羽仪并至门方知是袁尹
　　韩昌黎登华山华隂令百计取之方下
　　杜少陵游岳庙耒阳令棹舟迎之乃还
　　国史补韩文公登华山之巅顾视其穷极幽险心悸目不能下发狂号哭投书于家人诀别华隂令百计取之方能下
　　旧唐书严武镇成都杜甫依之武卒甫无所倚及郭英乂代武镇成都英乂武人麤暴无能刺谒乃游东蜀依高适既至而适卒是岁崔宁杀英乂杨子琳攻西川蜀中大乱甫以其家避乱荆楚扁舟下峡未维舟而江陵乱乃泝防湘流游衡山寓居耒阳甫尝游岳庙为暴水所阻旬日不得食耒阳聂令知之自棹舟迎甫而还
　　师伯遽敛子
　　韦叡遽反子
