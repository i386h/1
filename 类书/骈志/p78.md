<!-- { "loadSidebar": true } -->
　　傅子云冠尧之冠行桀之行亦桀也服桀之服行尧之行亦尧也　桓寛引孟子曰尧舜之道非逺人也而人不思之耳
　　五就汤五就桀
　　三就文三入殷
　　鬼谷子云伊尹五就汤五就桀然后合于汤吕望三就文王三入殷而不能有所眀然后合于文王
　　是故无贤者也
　　夫子诚无善耳
　　韩诗外传孟子说齐宣王而不说淳于髠侍孟子曰今日说公之君不说意者其未知善之为善乎淳于髠曰夫子亦诚无善耳昔瓠巴鼓瑟而濳鱼出听伯牙鼔琴而六马仰秣鱼马犹知善之为善而况君人者也孟子曰夫雷电之起也破竹折木震惊天下而不能使聋者卒有闻日月之明徧照天下而不能使盲者卒有见今公之君若此也淳于髠曰不然昔日揖封生髙商齐人好歌杞梁之妻悲哭而人称咏夫声无细而不闻行无隠而不形夫子茍贤居鲁而鲁国之削何也孟子曰不用贤削何有也吞舟之鱼不居濳泽度量之士不居污世夫萟冬至必雕吾亦时矣　齐策淳于髠一日而见七人于宣王王曰子来寡人闻之千里而一士是比肩而立百世而一圣若随踵而至也今子一朝而见七士则士不亦众乎淳于髠曰不然夫鸟同翼者而聚居兽同足者而俱行今求柴胡桔梗于沮泽则累世不得一焉及之睾黍梁父之隂则防车而载耳夫物各有畴今髠贤者之畴也王求士于髠若挹水于河而取火于燧也髠将复见之岂特七士也【评曰髠漫托贤者之畴夫贤孰如孟子哉髠弗之识彼所见七士可知己髠之识贤殆无异瞽师之别黒白也】
　　五霸三王之罪人
　　六国五霸之罪人
　　前汉纪荀悦曰五霸三王之罪人也六国五霸之罪人也夫四豪六国之罪人也
　　齐桓公盟诸侯
　　晋文公盟诸侯
　　春秋繁露桓公曰无贮粟无障谷无易树子无以妾为妻　管子与楚王遇于召陵之上而令于遇上曰毋贮粟毋曲隄毋擅废适子无置妾以为妻
　　晋文公春秋文公合诸侯而盟曰吾闻国之昏不由声色必由奸利好乐声色者滛也贪奸者惑也夫滛惑之国不亡必残自今以来无以美妾疑妻无以奸情害公无以货利示下其有之者是谓伐其根素流于华叶若此者有患无忧有冦勿弭不如言者盟示之于是君子闻之曰文公其知道乎其不王者犹无佐也　左传襄十一年秋七月同盟于亳范宣子曰不慎必失诸侯诸侯道敝而无成能无贰乎乃盟载书曰凡我同盟毋蕰年毋壅利毋保奸毋留慝救灾患恤祸乱同好恶奨王室或间兹命司慎司盟名山名川羣神羣祀先王先公七姓十二国之祖明神殛之俾失其民队命亡氏踣其国家【注曰七姓晋鲁衞郑曹滕姬姓邾小邾曹姓宋子姓齐姜姓莒已姓杞姒姓薛任姓实十三国言十二误也】
　　无曲防无遏籴
　　无障谷无贮粟
　　公羊传云无障谷无贮粟　谷梁无雍泉无讫籴
　　由今之道
　　居今之朝
　　盐铁论孟子曰居今之朝不易其俗而成千乗之势不能一朝居也
　　君子所过者化所存者神
　　仁人所过者化所存者神
　　荀子云仁人之兵所过者化所存者神【按朱紫阳曰似是见成语如金声玉振之类故孟荀皆用之荀卿非孟子必不肯用其语也】
　　有事君人者
　　有事人君者
　　后汉书陈蕃疏臣闻有事社稷者社稷是为有事人君者容悦是为今臣恩圣朝备位九列见非不谏则容悦矣
　　昏暮叩人门户无弗与者
　　昏暮叩人门户贪夫不恡
　　盐铁论云富则仁生澹则民争止昏暮叩人门户求水火贪夫不恡【音吝】何则所饶也夫为政而使菽粟如水火民安有不仁者乎　淮南子曰扣门求火无不与者饶足也故林中不货薪湖上不鬻鱼者也
　　舜蹠之分
　　尧桀之分
　　汉书萧望之曰尧桀之分在于义利而已
　　不拔一毛
　　不损一毛
　　列子云杨朱曰伯成子高不以一毫利物舍国而隠耕大禹不以一身自利一体偏枯古之人损一毫利天下不与也悉天下奉一身不取也人人不损一毫人人不利天下天下治矣禽子问杨朱曰去子体之一毛以济一世汝为之乎杨子曰世固非一毛之所济禽子曰假济为之乎杨子弗应禽子出语孟孙阳孟孙阳曰子不达夫子之心吾请言之有侵若肌肤获万金者若为之乎曰为之孟孙阳曰有断若一节得一国子为之乎禽子黙然有间孟孙阳曰一毛微于肌肤肌肤微于一节省矣然则积一毛以成肌肤积肌肤以成一节一毛固一体万分中之一物奈何轻之乎禽子曰吾不能所以答子然则以子之言问老关尹则子言当矣以吾言问大禹墨翟则吾言当矣
　　摩顶放踵
　　摩顶致踵
　　文选李善注孟子曰墨子兼爱摩顶致于踵利天下为之【刘熙曰致至也】
　　其君用之则安富尊荣
　　王公大人用吾言必治
　　墨子云王公大人用吾言必治匹夫徒歩之士用吾言行必修故翟以为虽不耕而食饥不织而衣寒功贤于耕而食之织而衣之者也故翟以为虽不耕织乎而功贤于耕织也　荀子秦昭王问孙卿曰儒无益于人之国孙卿子曰儒者法先王隆礼义谨乎臣子而致贵其上者也人主用之则势在本朝而宜不用则退编百姓而慤必为顺下矣虽穷困冻馁必不以邪道为贫无置锥之地而眀于持社稷之大义呜呼而莫之能应然而通乎财万物养百姓之经纪势在人上则王公之材也在人下则社稷之臣国君之宝也虽隠于穷阎漏屋人莫不贵之道诚存也仲尼将为司冦沈犹氏不敢朝饮其羊公慎氏出其妻慎溃氏逾境而徙鲁之粥牛马者不豫贾必蚤正以待之者也居于阙党阙党之子弟罔不分有亲者取多孝悌以化之也儒者在本朝则美政在下位则美俗儒之为人下如是矣王曰然则其为人上何如孙卿曰其为人上也广大矣志意定乎内礼节修乎朝法则度量正乎官忠信爱利形乎下通于四海则天下应之如讙是何也则贵名白而天下治也故近者歌讴而乐之逺者竭蹷而趋之四海之内若一家通达之属莫不从服夫是之谓人师夫其为人下也如彼其为人上也如此何谓其无益于人之国也昭王曰善
　　孟子称进锐退速
　　老子称进锐退速
　　后汉书李固传用老子曰其进锐者其退速【章懐太子注按孟子有此文谢承书亦云孟子而续书复云老子】
　　放饭流歠
　　小饭大歠
　　枚乗七发云小饭大歠如汤沃雪
　　流杵
　　浮杵
　　论衡云若孔子言殆沮浮杵若孟子之言近不血刅浮杵过其实不血刅亦失其正一圣一贤共论一纣轻重殊称多少异实
　　善陈善战
　　善师善陈
　　谷梁传云善师者不陈善陈者不战善战者不死
　　二女果
　　二女婐
　　说文婐防也一曰女侍曰婐读若騧或若委从女果声孟轲曰舜为天子二女婐乌果切　子华子曰尧居于衢室之宫垂衣而襞幅邃如神眀之居辑五瑞以见羣后带幅舃而入觐者如众星之拱北尧则若固有之也舜游于岩廊之上被袗衣而鼓五之琴画日月于大常备十有二章黼黻黄烂如也出则有鸾和动则有环佩歩趋中于茎韶之节舜亦若固有之也
　　使人昭昭
　　俗人昭昭
　　老子云俗人昭昭我独若昏俗人察察我独闷闷
　　徃者不追来者不拒
　　来者不距去者不止
　　荀子云子贡曰君子正身以俟欲来者不距欲去者不止　尚书大传东郭子思问于子贡曰夫子之门何其杂也子贡曰夫櫽括之旁多枉木良医之门多疾人砥砺之旁多顽钝夫子修道以俟天来者不止是以杂也
　　养心莫善寡欲
　　养心莫善于诚
　　荀子云养心莫善于诚【程子曰既诚矣又何用养此已不识诚又不知所以养】
　　不食羊
　　不尝梹榔
　　齐书任昉父遥本性重槟榔以为常饵临终求之不得好者昉亦所嗜好深以为恨终身不尝槟榔　梁书陶子锵母嗜莼母没后尝以供莼及后一冬营莼不得痛恨恸哭遂长断莼味　华阳国志狼偶二亲病时不能食肉偶终身不食肉
　　恶似而非者
　　皆似而非者
　　魏策云夫物多相类而非也幽莠之幼也似禾黧牛之黄色也似虎白骨疑象碔夫类玉此皆似之而非者也　吕氏春秋云使人大迷惑者必物之相似也玉人之所患患石之似玉者相剑者之所患患剑之似吴干者贤者之所患患人之博文辩言而似通者相似之物此愚者之所大惑而圣人之所加虑也文选阮元瑜曰夫似是之言莫不动听因形设象易为变观济注曰乃佞人之言皆似是加以辩利故能动听因形势以设比象故易改观心必信而为之者多　淮南子云使人之相去也如玉之与石美之与恶则论人易矣夫乱人者芎防之与藁本也蛇床之与麋芜也此皆相似者故剑工惑剑之似莫邪者惟欧冶能名其种玉工玉之似碧卢者惟猗顿不失其情闇主乱于奸臣小人之疑君子者惟圣人能见微以知明　旧唐书唐次曰邪径败良田防口乱善人恶其莠言之蠧政也葢谓似信而诈似忠而非便便可以动心捷捷可以乱徳岂止鶗鴂雕卉薏苡惑珠者哉
　　由孔子而来至于今
　　由孟子而来至于今
　　春秋胡传曰仲尼至于孟子百有余嵗若顔曾则见而知之若孟子则闻而知之由孟子而来至于今千有余嵗矣其书未亡其出于人心者犹在葢有不得已焉耳则亦有不得已焉耳矣

　　骈志卷二十
