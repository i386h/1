<!-- { "loadSidebar": true } -->
　　孝经援神契舜手握褒【宋均注手中有褒字也喻从劳苦起受褒饰致天祚】孝经钩命决仲尼虎掌是谓威射　又论语摘辅象云澹台灭明岐掌是谓正直仲弓钩文在手是谓知始宰我手握户是谓守道子游手握文雅是谓敏士公冶长手握辅是谓习道子贡手握正是谓受相公伯周手握直期是谓疾恶
　　舜目重瞳项羽亦重瞳
　　重耳仳脇张仪亦仳脇
　　史记周生曰舜目盖重瞳子又闻项羽亦重瞳子羽岂其苖裔邪何兴之暴也　刘子云颜回重瞳　汉书王莽重瞳子　凉州记吕光身长八尺四寸目重瞳子左肘有肉中　梁书沈约左目重瞳子腰有紫痣聪明过人好坟籍聚书至二万卷都下无比　北史隋鱼俱罗相表异人目有重瞳言闻数百歩隂为帝所忌梁敬真希防奏杀之　五代史梁康王友孜目重瞳子尝窃自负以为当为天子　南唐书李煜重瞳子
　　论衡晋公子重耳仳脇为诸矦覇苏秦骨鼻为六国相张仪仳脇亦相秦　左传晋公子重耳及曹曹共公闻其骈脇欲观其祼浴薄而观之【杜预注骈脇合干】　南史梁武帝日角龙颜重岳虎顾舌文八字项有浮灮身映日无景两骻骈骨
　　越王长颈乌喙
　　秦王长目鸷膺
　　史记范蠡自齐遗大夫文种书曰蜚鸟尽良弓藏狡兔死走狗烹越王为人长颈乌喙可与共患难不可与共安乐子何不去种见书称病不朝人或防种且作乱越王乃赐种劔曰子教寡人伐呉七术寡人用其三而败呉其四在子子为我从先王试之种遂自杀
　　论衡大梁人尉缭説秦始皇以并天下之计始皇从其册与之抗礼衣服饮食与之齐同缭曰秦王为人龙凖长目鸷膺豺声少恩虎视狼心居约易以下人得志亦轻视人我布衣也然见我常身自下我诚使秦王须得志天下皆为虏矣不可与交游乃亡去
　　蜂目豺声
　　豺声豹视
　　晋书王敦传潘滔见敦而目之曰处仲蜂目已露但豺声未振若不噬人亦当为人所噬
　　又王弥传隐者董仲道见而谓之曰君豺声豹视好乱乐祸若天下骚扰不作士大夫矣
　　魏武帝捉刀立牀头
　　宋世祖改服观魏使
　　世説魏武将见匈奴使自以形陋不足雄逺国使崔季珪代帝自捉刀立牀头令间谍问曰魏王何如匈奴使荅曰魏王雅望非常然牀头捉刀人此乃英雄也魏武闻之追杀此使
　　南史魏太武大举至淮南时孝武帝镇彭城魏使尚书李孝伯至帝遣长史张畅与语而帝改服观之孝伯目帝不辍及出谓人曰张矦侧有人风骨视瞻非常人也
　　单于迁延却退
　　蕃人莫敢仰视
　　前汉河平四年单于来朝引见白虎殿丞相王商坐未央宫中单于前拜谒商商起离席与言单于仰视商貌大畏之迁延却退天子闻而叹曰此真汉相矣北史韦艺为营州总管艺容貌瓌伟每夷狄参谒必整仪卫盛服以见之独坐满一榻蕃人畏惧莫敢仰视
　　图形禳鬼
　　写形愈疟
　　南史檀道济雄名大振魏甚惮之图之以禳鬼又桓康随武帝起兵摧坚陷阵膂力絶人所经村邑恣行暴害江南人畏之以其名怖小儿画其形于寺中病疟者写形贴着牀壁无不立愈
　　手与麈尾柄同色
　　手与玉如意不分
　　晋书王衍每捉玉柄麈尾与手同色
　　南史简文帝手执玉如意不相分辨
　　烂烂如岩下电
　　闪闪如岩下电
　　晋书王戎形状短小眸子洞彻视日而眼照不亏裴楷见而目之曰戎眼烂烂如岩下电
　　又裴令公有儁容姿一旦有疾至困惠帝使王夷甫往看裴方向壁卧闻王使至强囘视之王出语人曰双眸闪闪若岩下电
　　頽唐如玉山之将崩
　　傀俄若玉山之将崩
　　世説时人目夏矦太初朗朗如日月之入懐李安国頽唐如玉山之将崩
　　又嵇康身长七尺八寸风姿特秀见者叹曰萧萧肃肃爽朗清举或云肃肃如松下风高而徐引山公曰嵇叔夜之为人也岩岩若孤松之独立其醉也傀俄若玉山之将崩
　　两玉人
　　二天人
　　南史谢晦谢混俱在武帝前帝目之曰一时顿有两玉人
　　北史崔子约与兄子瞻俱寄居佛寺仪望俱华沙门以为二天人
　　投果满车
　　衣宝盈车
　　晋书潘岳少时常挟弹出洛阳道妇人遇之者皆连手萦绕投之以果遂满车而归时张载甚丑每行小儿以瓦石掷之委顿而反　又世説潘安仁妙有姿容好神情少时挟弹出洛阳道妇人遇者莫不连手共萦之左太冲絶丑亦复效岳遨游于是羣妪齐共乱唾之委顿而返
　　拾遗记王溥挟竹简挿笔于洛阳市佣书美于形貌又多文辞来僦其书者丈夫赠其衣冠妇人遗其珠玉一日之中衣宝盈车而归
　　期期
　　艾艾
　　汉书周昌为人吃高帝欲废太子昌曰臣口不能言然臣期期知其不可陛下欲废太子臣期期不奉诏上欣然而笑即罢
　　世説邓艾以口吃不得作干佐为稻田守丛草吏魏志尝语称艾艾晋文王戏之曰卿云艾艾定是几艾对曰凤兮凤兮故是一凤
　　惠庄口不能剧谈
　　雄口不能剧谈
　　两京杂记长安有儒生曰惠庄闻朱云折五鹿充宗之角乃叹息曰栗犊反能尔耶吾终耻溺死沟中遂裹粮从云云与言庄不能对逡廵而去拊心谓人曰吾口不能剧谈此中多有
　　汉书雄口吃不能剧谈而好深湛之思
　　夏矦扑镜
　　张裕扑镜
　　魏志夏矦惇为流矢所中伤左目　魏略惇每照镜恚怒辄扑镜于地
　　蜀志张裕晓相术每举镜视面自知刑死未尝不扑之于地　初先主与刘璋会涪时裕为璋从事侍坐其人饶须先主嘲之曰昔吾居涿郡特多毛姓东西南北皆诸毛也涿令称曰诸毛绕涿居乎裕即荅曰昔有作上党潞长迁为涿令涿令者去官还家时人与书欲署潞则失涿欲署涿则失潞乃署曰潞涿君先主无须故裕以此反之先主常衔其不逊加忿其漏言乃显裕諌争汉中不验下狱将诛之诸葛亮表请其罪先主荅曰芳兰生门不得不鉏裕遂弃市后魏氏之立先主之薨皆如裕所刻
　　王白须
　　谢白面
　　晋书王彪之年二十须鬓皓白时人谓之王白须又谢石少患面创疗之莫愈乃自匿夜有物来防其创随防随差防处甚白故世呼为谢白面
　　黄须儿竟大竒
　　黄颔儿何足拜
　　魏志鲜卑大人轲比能将数万骑观望强弱见任城王彰力战所向皆破乃请服北方悉平时太祖在长安召彰诣行在所彰自代过邺太子谓彰曰卿新有功今当见上宜勿自伐应对常若不足者彰到如太子言归功诸将太祖喜持彰须曰黄须儿竟大竒也北史神武塟后崔防窃言黄颔小儿堪当重任不崔暹外兄李慎以告暹暹啓文襄絶防朝谒防要拜道左文襄发怒曰黄颔儿何足拜也
　　黄面儿
　　白面儿
　　唐书贾餗会曲江故事尹自门歩入揖御史餗骑而入御史杨俭苏特固争餗曰黄面儿敢尔
　　五代史末帝遣使者监督刘鄩军鄩召诸将谋曰主上深居禁中与白面儿谋必败人事
　　文在手曰虞
　　文在手曰友
　　论衡云晋唐叔生文在其手曰虞
　　左传成季之将生也桓公使卜楚丘之父卜之曰男也其名曰友及生有文在其手曰友遂以命之　又宋仲子生有文在其手曰为鲁夫人　三十六国春秋刘渊生而左手有文曰渊遂以命之　载记刘元海十二月而生左手文有其名遂以名焉
　　背赤文起成字曰艸付
　　臂肉脉起成字曰巨覇
　　载记苻坚母茍氏尝游漳水祈子于西门豹祠其夜茍梦与神交因而有孕十二月而生坚焉有神光自天烛其庭背有赤文隐起成字曰艸付臣又土王咸阳
　　又吕光左臂肉脉起成字文曰巨覇
　　郭解短小精悍　　　　楼护短小精辩
　　延年短小精悍　　　　李绅眇小精悍
　　史记郭解为人短小精悍不饮酒少时隂贼慨不快意身所杀甚众以躯借交报讐藏命作奸剽攻不休及铸钱掘冢固不可胜数适有天幸窘急常得脱若遇赦及解年长更折节为俭以徳报怨厚施而薄望然其自喜为侠益甚既已振人之命不矜其功其隂贼着于心卒发于睚眦如故云
　　汉书严延年为人短小精悍敏捷于事
　　又楼护为人短小精辩论议常依名节听之者皆竦与谷永俱为五矦上客
　　旧唐书李绅形状眇小而精悍能为歌诗乡赋之年讽诵多在人口
　　短主簿
　　鐡主簿
　　世説王珣郗超并有竒才为大司马所眷拔珣为主簿超为记室防军超为人多须珣状短小于时荆州为之语曰防军短主簿能令公喜能令公怒北史许惇为司徒主簿以明断见称人号为入鐡主簿
　　孟幽州业重一千斤
　　南阳王保重八百斤
　　语林孟业甚肥或以为千斤武帝乃作一大秤挂壁业入见武帝曰朕欲自秤有几斤业答曰陛下欲秤臣耳无烦复劳圣躬于是秤业果得千斤
　　晋书南阳王保体质丰伟自称重八百斤
　　姜维胆如斗
　　李瞻胆如升
　　世语曰姜维死时见剖胆大如斗
　　南史矦景之为逆也东阳人李瞻起兵为贼所杀见其胆者乃如升焉
　　无令须汚土
　　无令土汚须
　　后汉书温序拜谒者迁护羌校尉序行郡至襄武为隗嚣将茍宇所拘刼宇谓序曰子若与我并威同力天下可图也序大怒叱宇因以节檛杀数人宇曰此义士死节可赐以劔序受劔衔须于口顾左右曰既为贼所廹杀无令须汚土遂伏劒死
　　前赵录刘聪以谗慝故诛詹事曹光光临刑举止自若谓刑者曰取席敷之无令土汚吾须
　　一宿髪白
　　数日髪白
　　齐书谢超宗下廷尉一宿髪白皓首　又徐夤尝有罪繋狱旦日原之而髪皓白武帝问其故曰臣思于内而髪变于外当时称之
　　旧唐书李日知神龙初为给事中母老病取急调侍数日须髪輙白
　　髪若动
　　髪如直
　　旧唐书顔杲卿被杀徇首于衢莫敢收有张凑者得其髪持谒上皇是夕见梦帝寤为祭后凑归髪于其妻妻疑之髪若动云
　　大中遗事轩辕先生居罗浮山宣宗召禁中问道术能散髪箕踞用气攻其髪条条如鐡线直
　　换眼
　　易鼻
　　卓异记陶谷少时梦数吏云奉符换眼吏附耳求钱十万安第一眼谷不应又云钱五万安第二眼复不答吏曰可安第三眼即以二弹丸纳眼中既觉眼色深碧后有善相道士陈紫阳曰好贵人气柰一双鬼眼竟不至大位
　　括异志徐郎中筠少梦神人状甚伟手携竹篮其中皆人鼻端视徐曰形相非薄但其鼻曲而小吾与若易之遂于篮中择一鼻先劓徐鼻掷去以所择鼻安之仍以手指周固四际梦中亦觉痛楚神笑曰好一正郎鼻也徐之鼻素隆不正自梦易之后自然端直歴官驾部郎中
　　李克用号独眼龙
　　王延禀谓独眼龙
　　五代史李克用少骁勇军中号曰李鵶儿其一目眇及其贵也又号独眼龙威名盖于代北
　　五国故事王延禀审知之养子眇一目人谓之独眼龙
　　刺胷作花
　　饰面用花
　　天宝军录云日南廐山连接不知几千里裸人所居白民之后也刺其胷前作花有物如粉而紫色画其两目下去前二齿以为美饰
　　酉阳杂俎今妇人面饰用花子起自昭容上官氏所制以掩防迹大厯以前士大夫妻多妬悍者婢妾小不如意辄印面故有月钱【附】百姓间有面戴青志如黥旧言妇人在草蓐亡者以墨其面不尔则不利后人　越人习水必镂身以避蛟龙之患今南中绣面老子盖雕题之遗俗也
　　胷刺张燕公诗
　　身刺白舍人诗
