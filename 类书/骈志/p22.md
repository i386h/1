<!-- { "loadSidebar": true } -->
　　侯莫陈悦诈云腹痛
　　史记吴世家公子光伏甲士于窟室而谒王僚饮王僚使兵陈于道自王宫至光之家门阶户席皆王僚之亲也人夹持铍公子光详为足疾入于窟室使专诸置匕首于炙鱼之中以进食手匕首刺王僚铍交于匈遂杀王僚【索隐曰详音阳】
　　北史侯莫陈悦説贺防岳入营共论兵事悦诈云腹痛起而徐行令其壻元洪景斩岳于幕中
　　叔展呼山鞠穷
　　钦明乞酱梁墨
　　左传楚师傅于萧还无社与司马言号申叔展叔展曰有麦麴乎曰无有山鞠穷乎曰无河鱼腹疾柰何曰目于眢井而拯之若为茅绖哭井则已明日萧溃申叔视其井则茅绖存焉号而出之【杜预注麦麴鞠穷所以御湿欲使无社逃泥水中无社不解故曰无军中不敢正言故谬语河鱼腹疾言无御湿药将病无社意解欲入井故使叔展视虚废井而求拯已出溺为拯叔展又教结茅以表井须哭乃应以为信】旧唐书许钦明尝出按部突厥默啜率众数万奄至城下钦明大呼曰贼中都无饮食城内有美酱乞二升梁米乞二斗墨乞一铤是时贼营处四靣阻泥河惟有一路得入钦明乞此物以喻城中冀其简兵陈将候夜掩袭城中无悟其防者
　　多请田宅以自坚
　　大受金贿以自秽
　　史记王翦既至闗使使还请善田者五軰或曰将军之乞贷亦已甚矣王翦曰不然夫秦王怚而不信人今空秦国甲士而专委于我我不多请田宅为子孙业以自坚顾令秦王坐而疑我矣【怚音麄徐广曰怚一作麄】北史梁睿初平王谦自以威名太盛恐为时所忌遂大受金贿以自秽
　　虏中吾指
　　虏中吾足
　　汉书高帝数项羽十罪羽大怒伏弩射中汉王伤胸乃扪足曰虏中吾指
　　南史郢城平武帝命众军即日俱下杨公则受命先驱江州既定连旌东下直造建邺公则号令严明秋毫不犯所在莫不頼焉大军至新林公则自越城移屯领军府垒北楼与南掖门相对尝登楼望战城中遥见麾葢纵神锋弩射之矢贯胡牀左右皆失色公则曰虏几中吾足谈笑如初东昏夜选勇士攻公则栅军中惊扰公则坚卧不起徐命击之东昬军乃退
　　量沙散米
　　聚土覆米
　　南史檀道济军至厯城以资运竭乃还时人降魏者具説粮食已罄于是士卒忧惧莫有固志道济夜唱筹量沙以所余少米散其上及旦魏军谓资粮有余故不复追　又载记晋龙骧将军胡彬为苻融所逼粮尽诈沙以示融军
　　北史贺若敦次湘州俄而秋水泛溢江路遂断粮援既絶恐陈将侯瑱等知其粮少乃于营内多为聚土覆之以米召侧近村人阳有所访问随即遣之瑱等闻之良以为实　又晋书祖逖以囊盛土如米状使千人运之
　　诈服魏人衣若叛投闗西者
　　伪为周文书若从外送来者
　　北史韩雄为东徐州刺史东魏雍州刺史郭叔略接境颇为边患雄宻图之轻将十骑夜入其境伏于道侧遣都督韩仕于略城服东魏人衣诈若自河阳叛投闗西者略出驰之雄自后射之再发咸中遂斩略首
　　又杨檦至建州东魏众渐盛檦以孤军无援且腹背受敌谋欲防还复恐义徒背判遂伪为周文书遣人若从外送来者云已遣军四道赴援因令人漏泄使所在知之又分土人义酋令各领所部四出抄掠拟供军费檦分遣讫遂于夜中防还邵郡
　　庄生请赦以除星变
　　一行请赦以禳星变
　　史记朱公居陶生少子少子及壮而朱公中男杀人囚于楚朱公曰杀人而死軄也然吾闻千金之子不死于市告其少子往视之乃装黄金千镒置褐器中载以一牛车且遣其少子朱公长男固请欲行朱公不听长男曰家有长子曰家督今弟有罪大人不遣乃遣少弟是吾不肖当自杀其母为言曰今遣少子未必能生中子也而先空亡长男柰何朱公不得已而遣长子为一封书遗故所善庄生曰至则进千金于庄生所听其所为慎无与争事长男既行亦自私赍数百金至楚庄生家负郭披藜藋到门居甚贫然长男发书进千金如其父言庄生曰可疾去矣慎毋留弟出勿问所以然长男既去不过庄生而私留以其私赍献遗楚国贵人用事者庄生虽居穷阎然以廉直闻于国自楚王以下皆师尊之及朱公进金非有意受也欲以成事后复归之以为信耳故金至谓其妇曰此朱公之金有如病不宿诫后复归勿动而朱公长男不知其意以为殊无短长也庄生间时入见楚王言某星宿某此则害于楚楚王素信庄生曰今为柰何庄生曰独以徳为可以除之楚王曰生休矣寡人将行之王乃使使者封三钱之府楚贵人惊告朱公长男曰王且赦曰何以也曰每王且赦常封三钱之府昨暮王使使封之【注曰王且赦常封三钱之府者钱币至重虑人或逆知有赦盗窃之所以封钱府备盗窃也汉灵帝时河内张成能侯风角知将有赦教子杀人捕得七日赦出此其类也】朱公长男以为赦弟固当出也重千金虚弃庄生无所为也乃复见庄生庄生惊曰若不去邪长男曰固未也初为事弟弟今议自赦故辞生去庄生知其意欲复得其金曰若自入室取金长男即自入室取金持去独自欢幸庄生羞为儿子所卖乃入见楚王曰臣前言某星事王言欲以脩徳报之今臣出道路皆言陶之富人朱公之子杀人囚楚其家多持金钱赂王左右故王非能恤楚国而赦乃以朱公子故也楚王大怒曰寡人虽不徳耳柰何以朱公之子故而施惠乎令论杀朱公子明日遂下赦令朱公长男竟持其弟防归至其母及邑人尽哀之唯朱公独笑曰吾固知必杀其弟也彼非不爱其弟顾有所不能忍者也
　　酉阳杂爼僧一行博览无不知尤善于数钩深藏往当时学者莫能测防时家贫隣有王姥前后济之数十万及一行开元中承上敬遇言无不可常思报之防王姥儿犯杀人罪狱未具姥访一行求救一行曰姥要金帛当十倍酬也明君执法难以请【一曰情】如何王姥防手大骂曰何用识此僧一行从而谢之终不顾一行心计浑天寺中工役数百乃命空其室内徙大瓮于中又宻选常住奴二人授以布囊谓曰某坊某角有废园汝向中濳伺从午至昏当有物入来其数七可尽掩之失一则杖汝奴如言而往至酉后果有羣豕至奴悉获而归一行大喜令寘瓮中覆以木葢封以六一泥朱题梵字数十其徒莫测诘朝中使叩门急召至便殿宗迎问曰太史奏昨夜北斗不见是何祥也师有以禳之乎一行曰后魏时失荧惑至今帝车不见古所无者天将大警于陛下也夫匹妇匹夫不得其所则陨霜赤旱盛徳所感乃能退舍感之切者其在枯出系乎释门以瞠心壊一切善慈心降一切魔如臣曲见莫若大赦天下宗从之又其夕太史奏北斗一星见凡七日而复
　　公孙上前背约
　　赵退翁上前背约
　　汉书公孙尝与公卿约议至上前皆背其约以顺上指汲黯庭诘曰齐人多诈而无情始与臣等建此议今皆背之不忠上问谢曰夫知臣者以臣为忠不知臣者以臣为不忠上然言
　　旧唐书赵憬字退翁与陆贽同知政事时延龄奸诈恣睢满朝侧目憬初与贽约于上前论之及延英奏对贽极言延龄奸邪诳诞之状不可任用徳宗不悦形于顔色憬黙然无言由是罢贽平章事而憬当国矣
　　含辛为泪
　　应声便号
　　载记慕容熈后苻氏死制百寮于宫内哭临令沙门素服使有司按检哭者有泪以为忠孝无则罪之于是羣臣震惧莫不含辛以为泪焉
　　南史刘徳愿为孝武狎侮上宠殷贵妃薨毕数与羣臣至殷墓谓徳愿曰卿哭贵妃若悲当加厚赏徳愿应声便号恸抚膺擗踊涕泗交流上甚悦以为豫州刺史

　　骈志卷六
<子部,类书类,骈志>
　　钦定四库全书
　　骈志卷七
　　明　陈禹谟　撰
　　丁部上
　　桀失金椎
　　纣走玉马
　　孝经援神契后偷任威折其玉斗失其金椎【后指桀】论语比考防殷惑妲己王马走　任昉牋云玉马骏奔表微子之去
　　桀作璇室
　　纣作倾宫
　　寰宇记綘县璇台琼室在城南门夏桀造
　　晏子春秋夏之衰也其王桀作璇室商之衰也其王纣作倾宫
　　斮朝渉之胫
　　锲朝渉之胫
　　泰誓商王受斮朝渉之胫剖贤人之心【按淇县界有斮胫河】宋策康王骂国老谏臣为无顔之冠以示勇剖伛之背锲朝渉之胫而国人大骇
　　商纣剔孕妇
　　东昏剖产妇
　　周书商王受刳剔孕妇【皇甫谧云纣剖比干妻以观其胎】
　　南史东昏侯时出游走驱斥百姓尝至沈公城有一妇人当产不去因剖腹看男女
　　射天殴地
　　射天笞地
　　论衡纣父帝乙射天殴地游泾渭之间雷电击而杀之
　　宋策康王欲霸之速成故射天笞地斩社稷而焚灭之曰威服天下鬼神
　　从台上弹人　　　　嗾獒搏人
　　在楼上弹人　　　　夺儿饲狗
　　左传晋灵公不君厚敛以雕墙从台上弹人而观其辟丸也　又饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬭且出
　　北史齐南阳王绰为定州刺史汲井水为后池在楼上弹人　又好微行游猎无度恣情强暴有妇人抱儿在路走避入草绰夺其儿饲波斯狗妇人号哭绰怒又纵狗使食狗不食涂以儿血乃食焉　载记石季龙善弹数弹人军中以为毒患
　　观人避丸【见上】
　　观人避箭
　　旧唐书巢王元吉守并州性好畋猎载网罟三十余两尝言我宁三日不食不能一日不猎又尝当衢而射观人避箭以为笑乐
　　幽王举烽不信
　　田仓举烽不实
　　周本纪褒姒不好笑幽王欲其笑万方故不笑幽王为烽燧大鼓有冦至则举燧火诸侯悉至至而无冦褒姒乃大笑幽王説之为数举燧火其后不信诸侯益亦不至及犬戎攻幽王幽王举烽火征兵兵莫至遂杀幽王骊山下虏褒姒尽取周赂而去　又吕览周宅酆镐近戎人与诸侯约为高葆祷于王路置皷其上逺近相闻即戎冦至传皷相告诸侯之兵皆至救天子戎冦尝至幽王击皷诸侯之兵皆至褒姒大説喜之幽王欲褒姒之笑也因数击皷诸侯之兵数至而无冦至于后戎冦真至幽王身走乃死于骊山之下为天下笑此夫以无冦失真冦者也
　　酉阳杂爼武溪夷田强遣长子鲁居上城次子某居中城少子仓居下城三垒相次以拒汉兵光武二十四年遣武威将军刘尚征之尚未至仓获白龞为臛举烽请两兄兄至无事及尚军来仓举火鲁等以为不实仓遂战而死
　　仅亦守府
　　但为寄坐
　　国语晋文公既定襄王于郏鄏王劳之以地辞请隧焉王弗许曰今天降祸灾于周室余一人仅亦守府又不佞以勤叔父而班先王之大物以赏私徳其叔父实应且憎以非余一人余一人岂敢有爱也先民有言曰改玉改行叔父若能光裕大徳更姓改物以创制天下自显庸也而缩取备物以镇抚百姓余一人其流辟于裔土何辞之与有若由是姬姓也尚将列为公侯以复先王之軄大物其未可改也
　　魏志司马宣王奏曹爽曰大将军爽背弃顾命败乱国典内则僭拟外专威权破壊诸营尽防禁兵羣官要軄皆置所亲殿中宿卫厯世旧人皆复斥出欲置新人以树私计根据盘牙纵恣日甚外既如此又以黄门张当为都监专共交闗看察至尊候伺神器离间二宫伤害骨肉天下汹汹懐危惧陛下但为寄坐岂得久安此非先帝诏陛下及臣升御牀之本意也昔赵高极意秦氏以灭吕霍早断汉祚永昌此乃陛下之大鉴臣受命之时也
　　言秦冦至者射之
　　报齐冦至者杀之
