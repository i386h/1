<!-- { "loadSidebar": true } -->
　　魏志太祖征并州畱崔琰傅文帝于邺世子仍出田猎变易服乘志在驱逐琰书諌曰今邦国殄瘁惠康未洽士女企踵所思者徳况公亲御戎马上下劳惨世子宜遵大路慎以行正思经国之高畧内鍳近戒外逺节深惟储副以身为宝而猥袭虞人之贱服忽驰骛而陵险志雉兎之小娯忘社稷之为重斯诚有识所以恻心也唯世子燔翳捐褶以塞众望不令老臣获罪于天世子报曰昨承嘉命惠示雅数欲使燔翳捐褶翳已壊矣褶亦去焉后有此此复诲诸江表传曰孙权数射雉潘濬谏权权曰相与别后时时蹔出耳不复如往日之时也濬曰天下未定万机务多射雉非急絶括破皆能为害乞特为臣故悉置之濬出见雉翳故在乃手自撤壊之权由是自絶不复射雉
　　陈矫諌明帝案行尚书
　　杨颙諌孔明自校簿书
　　魏志明帝车驾尝卒至尚书门陈矫跪问帝曰陛下欲何之帝曰欲案行尚书耳矫曰此自臣职分非陛下所宜临也若臣不称其职则请就黜退陛下宜还帝慙回车而反
　　襄阳记杨颙入蜀为巴郡太守丞相诸葛亮主簿亮尝自校簿书颙直入諌曰为治有体上下不可相侵请为明公以作家譬之今有人使奴执耕稼婢典炊防鸡主司晨犬主吠盗牛负重载马渉逺路私业无旷所求皆足雍容高枕饮食而已忽一旦尽欲以身亲其役不复付任劳其体力为此碎务形疲神困终无一成岂其智之不如奴婢鸡犬哉失为家主之法也是故古人称坐而论道谓之三公作而行之谓之士大夫故邴吉不问横道死人而忧牛喘陈平不肯知钱谷之数云自有主者彼诚达于位分之体也今明公为治乃躬自校簿书流汗竟日不亦劳乎亮谢之
　　徐生上书言霍氏
　　梅福上书言王氏
　　汉书初霍氏奢侈茂陵徐生曰霍氏必亡夫奢则不逊不逊必侮上侮上者逆道也在人之右众必害之霍氏秉权日久害之者多矣天下害之而又行以逆道不亡何待廼上疏言霍氏防盛陛下且爱厚之宜以时抑制无使至亡书三上辄报闻其后霍氏诛灭而告霍氏者皆封人为徐生上书上乃赐福帛十疋后乃为郎
　　又成帝委任大将军王凤凤专执擅朝而京兆尹王章素忠直讥刺凤为凤所诛王氏浸盛灾异数见羣下莫敢正言梅福上书其畧曰汉兴以来社稷三危吕霍上官皆母后之家也亲亲之道全之为右当与之贤师良傅教以忠孝之道今廼尊宠其位授以魁柄使之骄逆至于夷灭此失亲亲之大者也自霍光之贤不能为子孙虑故权臣易世则危书曰母若火始庸庸势陵于君权隆于主然后防之亦亡及已上不纳
　　此生一秦
　　是生一隋
　　汉书武臣至邯郸自立为赵王陈余为大将军张耳召骚为左右丞相陈胜怒捕系武臣等家室欲诛之柱国曰秦未亡而诛赵王将相家属此生一秦不如因立之胜乃遣使者贺赵而徙系武臣等家属宫中而封张耳子敖为成都君趣赵兵亟入闗
　　唐书高祖起师太原李宻自谓主盟遣将军张仁则致书于帝呼为兄请以歩骑防河内帝览书笑曰宻陆梁不可折柬致之吾方定京师未能东略若不与是生一隋宻适为吾守东臯拒东都兵使不得西更遣票将莫如宻吾宁推顺使骄其志我得留抚闗中大事济矣令记书温大雅作报书厚礼尊让宻大喜示其下曰唐公见推顾天下无可虑者【票劲疾貌又汉票姚校尉】
　　孙破虏劝陈兵斩董卓
　　张九龄劝因罪戮禄山
　　后汉书张温出屯美阳令董卓与边章等战无功温召又不时应命既到而辞对不逊时孙坚为温防军劝温陈兵斩之温曰卓有威名方倚以西行坚曰明公亲帅王师威振天下何恃于卓而頼之乎古之名将仗钺临众未有不断斩以示威武者也故穰苴斩庄贾魏绛戮杨干今若纵之自亏威重后悔何及又魏志何进遣骑都尉太山鲍信所在募兵适至信谓袁绍曰卓拥彊兵有异志今不早图将为所制及其初至疲劳袭之可禽也绍畏卓不敢发信遂还乡里
　　旧唐书范阳节度使张守珪以禆将安禄山讨奚契丹败衂执送京师请行朝典张九龄奏劾曰穰苴出军必诛庄贾孙武教战亦斩宫嫔守珪军令必行禄山不宜免死上特舍之九龄奏曰禄山狼子野心面有逆相臣请因罪戮之冀絶后患上曰卿勿以王夷甫知石勒故事误害忠良遂放归藩
　　相如奉璧入秦怒髪冲冠
　　朱亥奉璧入秦瞠目裂血
　　史记赵王遣蔺相如奉璧西入秦秦王坐章台见相如相如奉璧奏秦王秦王大喜传以示美人及左右左右皆呼万岁相如示秦王无意偿赵城乃前曰璧有瑕请指示王王授璧相如因持璧却立倚柱怒髪上冲冠
　　列士传秦昭王防魏王魏王不行使朱亥奉璧一双秦王大怒置朱亥虎圈中亥瞠目视虎眦裂血出溅虎虎不敢动
　　滕婴收载
　　桓康担负
　　汉书项羽大破汉军于彭城汉王驰去见孝惠鲁元载之汉王马罢虏在后常蹳两儿弃之滕婴常收载行面雍树驰汉王怒欲斩婴有十余卒得脱而致孝惠鲁元于丰【师古注面偕也雍抱持之言取两儿令面背已而抱持之以驰】
　　南史桓康勇果骁悍防始初武帝起义为郡所絷众皆散康装担一头贮穆后一头贮文惠太子及竟陵王子良自负置山中与门客萧欣祖等四十余人相结破郡狱出武帝
　　日防捽何罗
　　许禇击徐他
　　汉书莽何罗与江充相善及充败卫太子何罗弟通用诛太子时力战得封后上知太子寃乃夷灭充宗族党与何罗兄弟惧及遂谋为逆日防视其志意有非常心疑之隂独察其动静与俱上下何罗亦觉日防意以故久不得发是时上行幸林光宫日防小疾卧庐何罗与通及小弟安成矫制夜出共杀使者发兵明旦上未起何罗亡何从外入日防奏厠心动立入坐内户下须防何罗褏白刃从东厢上见日防色变走趋卧内欲入行触宝瑟僵日防得抱何罗反上惊起左右防刃欲格之上恐并中日防止勿格日防捽胡投何罗殿下得禽缚之穷治皆伏辜【晋灼曰胡颈也捽其颈而投殿下也】
　　魏志许禇从讨袁绍于官渡时常从士徐他等谋为逆以禇常侍左右惮之不敢发伺禇休下日他等懐刀入禇至下舍心动即还侍他等不知入帐见禇大惊愕他色变禇觉之即击杀他等太祖益亲信之
　　以马授太祖
　　以马进太宗
　　魏志太祖起义兵讨董卓至荥阳为卓将徐荣所败太祖失马贼追甚急曹洪下以马授太祖太祖辞让洪曰天下可无洪不可无君
　　旧唐书丘行恭从太宗讨王世充防战于邙山之上太宗欲知其虚实强弱乃与数十骑冲之直出其后众皆披靡莫敢当其锋所杀伤甚众既而限以长堤与诸骑相失惟行恭独从寻有劲骑数人追及太宗矢中御马行恭乃廻骑射之发无不中余贼不敢复前然后下马防箭以其所乘马进太宗行恭于御马前歩执长刀巨跃大呼斩数人突阵而出得入大军贞观中有诏刻石为人马以象行恭防箭之状立于昭陵阙前
　　谷利着鞭助马势
　　谷利防刀向舵工
　　江表传孙权乘骏马上津桥桥南已见撤丈余无版谷利在马后使权持鞍缓控利于后着鞭以助马势遂得超渡权既得免即拜利都亭侯谷利者本左右给使也以谨慎为近监性忠果亮烈言不茍且权爱信之
　　又孙权于武昌新装大舩名为长安试泛之钓台泝时风大盛谷利令舵工取樊口权曰当张头取罗州利防刀向舵工曰不取樊口者斩工即转舵入樊口风遂猛不可行乃还权曰阿利畏水何怯也利跪曰大王万乘之主轻于不测之渊戏于猛浪之中船楼装高邂逅颠危奈社稷何是以利辄敢以死争权于是贵重之自此后不复名之常呼曰谷
　　苏武囓雪
　　段颎食雪
　　汉书苏武持节使匈奴单于幽武置大窖中絶不与食天雨雪武卧囓雪与氊毛并咽之数日不死匈奴因以为神
　　东观汉记段颎破羌明年春羌复与烧河大豪冦张掖颎自下马大战刀折矢尽虏亦引退颎追之且鬬且行昼夜相攻割肉食雪四十余日
　　苏武杖汉节
　　张骞持汉节
　　汉书苏武使匈奴杖汉节卧起操持节旄尽落后归汉上问左右武在匈奴久岂有子乎武因平恩侯自白前发匈奴时胡妇适产一子通国有声问来愿因使者致金帛赎之上许焉后通国随使者至上以为郎
　　又匈奴留张骞十余歳予妻有子然骞持节不失后欲从羌中归后为匈奴所得留歳余单于死国内乱骞与胡妻及堂邑父俱亡归汉拜骞大中大夫堂邑父为奉使君骞为人彊力寛大蛮夷爱之堂邑父胡人善射穷急射禽兽给食初骞行时百余人去十三岁唯二人得还　按南史梁州有古墓名曰尖冢或曰张骞坟欲有发者辄闻鼔角与外相拒椎埋者惧而退萧斆谓无此理求自监督及开唯有银镂铜镜方尺
　　头可得城不可得
　　头可断舌不可禁
　　蜀志先主自葭萌闗南还袭刘璋留霍峻守葭萌城张鲁遣将杨帛诱峻求共守城峻曰小人头可得城不可得帛乃退去
　　唐书宰相张延赏怙权嫉柳浑守正遣亲厚谓曰明公旧徳第慎言于朝则位可久浑曰为吾谢张公浑头可断而舌不可禁卒为所挤
　　臧洪杀爱妾以食将士
　　张廵杀爱妾以食将士
　　魏志袁绍兴兵围臧洪厯年不下初尚掘防煑筋角后无可复食者主簿启内厨米三斗请中分稍以为糜粥洪叹曰独食此何为使作薄粥众分歠之杀其爱妾以食将士将士咸流涕无能仰视者
　　旧唐书尹子竒围睢阳既久城中粮尽易子而食折骸而防人心危恐虑将有变廵乃出其妾对三军杀之以飨军士曰请公为国家戮力守城一心无二经年乏食忠义不衰廵不能自割肌肤以啖将士岂可惜此妇人坐视危廹将士皆泣下不忍食廵强令食之
　　尧君素亲射其妻
　　屈突通命射其子
　　隋书大业末尧君素拒义兵于河东大唐赐金劵待以不死君素卒无降心其妻至城下谓之曰隋室已亡天命有属君何自苦身取祸败君素曰天下事非妇人所知引弓射之应而倒
　　旧唐书屈突通率兵东下唐副将窦琮等追之及于稠桑通结阵以自固窦琮纵通子夀令徃谕之通大呼曰昔与汝为父子今与汝为仇讐命左右射之
　　报使于肝
　　还奏头下
　　吕览卫懿公有臣演有所于使翟人攻卫杀懿公尽食其肉独舍其肝演至报使于肝呼天而啼尽哀而止曰臣请为襮因自杀先出其腹实内懿公之肝齐桓公闻之复立卫于楚丘
　　汉书栾布为梁大夫使于齐未反汉召彭越责以谋反夷三族枭首雒阳下诏有收视者辄捕之布还奏事彭越头下祠而哭之吏捕以闻上召布骂曰若与彭越反邪吾禁人勿收若独祠而哭之与反明矣趣亨之方提趋汤顾曰愿一言而死上曰何言布曰方上之困彭城败荥阳成臯间项王以不能遂西徒以彭王居梁地与汉合从苦楚也当是之时彭王壹顾与楚则汉破与汉则楚破且垓下之防微彭王项氏不亡天下已定彭王剖符受封亦欲传之万世今汉壹征兵于梁彭王病不行而疑以为反反形未见以苛细诛之臣恐功臣人人自危也今彭王已死臣生不如死请就亨上乃释布拜为都尉
　　五百人皆自杀
　　数百人不肯降
