<!-- { "loadSidebar": true } -->
　　北史库狄士文尝入朝遇隋文帝赐公卿入左藏任取多少人皆极重士文独口衔绢一疋两手各持一疋上问其故士文曰臣口手俱足余无所须
　　萧放为广州俸外不入其门
　　卢钧为广州市舶一不干预
　　旧唐书萧放为广州刺史岭南节度使放性公廉南海虽富珍竒月俸之外不入其门家人疾病医工治药须乌梅左右于公厨取之放知而命还促买于市又卢钧为广州刺史御史大夫岭南节度使南海有蛮舶之利珍货辐辏旧帅作法兴利以致富凡为南海者靡不梱载而归钧性仁恕为政廉洁请监军领市舶使己一不干预自贞元以来衣冠得罪流放岭表者因而物故子孙贫悴虽遇赦不能自还凡在封境者钧减俸钱为营槥椟其家疾病死防则为之医药殡殓孤儿稚女为之婚嫁凡数百家由是山越之俗服其徳义令不严而人化
　　冯伉不受遗帛徳宗因而授令
　　僧孺不受送物穆宗因而命相
　　旧唐书泽潞节度使李抱贞卒冯伉为吊赠使抱贞男遗伉帛数百匹不纳又专送至京伉因表奏固请不受属醴泉阙县令宰臣进人名帝意不可谓宰臣曰前使泽潞不受财帛者此人必有清政可以授之遂改醴泉令县中百姓多猾为着谕十四篇大略指明忠孝仁义劝学务农每乡给一卷俾其传习在县七年韦渠牟荐为给事中
　　又初韩入朝以宣武旧事人多流言其子公武以家财厚赂权幸及多言者班列之中悉受其遗俄而父子俱卒孤孙防小穆宗恐为厮养窃盗乃命中使至其家阅其宅簿以付家老而簿上俱有纳赂之所唯于牛僧孺官侧朱书曰某月日送牛侍郎物若干不受却付讫穆宗按簿甚説居无何议命相帝首可僧孺之名
　　一狐裘三十年
　　一熊皮数十年
　　檀弓曾子曰晏子可谓知礼也已恭敬之有焉有若曰晏子一狐裘三十年遣车一乘及墓而反国君七个遣车七乘大夫五个遣车五乘晏子焉知礼曾子曰国无道君子耻盈礼焉国奢则示之以俭国俭则示之以礼
　　魏书司空长孙道生廉约身为三司而衣不华饰食不兼味一熊皮障泥数十年不易
　　先减仆从
　　即减车骑
　　北史袁叔徳候李僧伽先减仆从然后入门曰见此贤令吾羞对轩冕
　　旧唐书杨绾字公权元载伏诛绾拜相绾久积公辅之望及诏出朝野相贺绾素以徳行着闻质性贞廉车服俭朴居庙堂未数月人心自化御史中丞崔寛剑南四川节度使宁之弟家富于财有别墅在皇城之南池馆台榭当时第一寛即日濳遣毁拆中书令郭子仪在邠州行营闻绾拜相座内音乐散五分之四京兆尹黎干以承恩每出入驺驭百余亦即日减损车骑唯留十骑而已其余望风变奢从俭者不可胜数其镇俗移风若此　又魏志毛玠典选举务以俭率人
　　鲍宣夫妻共挽鹿车
　　凝之夫妻共乘蒲车
　　后汉书鲍宣妻者桓氏女也字少君宣尝就少君父学父竒其清苦故以女妻之装送资贿甚盛宣不恱谓妻曰少君生富骄习美饰而吾实贫贱不敢当礼妻曰大夫以先生修徳守约故使贱妾侍执巾栉既奉承君子唯命是从宣笑曰是吾志也妻乃悉归侍御服饰更着短布衣与宣共挽鹿车归乡里拜姑礼毕提瓮出汲修行妇道乡郡称之宣哀帝时官至司頴校尉子永中兴初为鲁郡太守永子昱从容问少君曰太夫人宁复识挽鹿车时否对曰先姑有言存不忘亡安不忘危吾焉敢忘乎
　　南史刘凝之妻梁州刺史郭铨女也遣送丰丽凝之悉散之属亲妻亦能不慕荣华与凝之共居俭苦夫妻共乘蒲笨车出市买易周用之外辄以施人
　　石庆以策数马
　　干威下殿就视
　　史记万石君少子庆为太仆御出上问车几马庆以策数马毕举手曰六马庆于诸子中最为简易矣然犹若此
　　北史淮南太守杨琳尝与十余人同来谒见帝问张干威曰其首立者为谁干威下殿就视而答曰淮南太守杨琳帝谓干威曰卿为谒者大夫而乃不识参见人何也干威对曰臣非不识杨琳但虑不审所以不敢轻对
　　审谨无他
　　醇谨无它
　　汉书石庆为丞相文深审谨无他大畧
　　又卫绾以戏车为郎事文帝功次迁中郎将醇谨无它孝景为太子时召上左右饮而绾称病不行文帝且崩时属孝景曰绾长者善遇之及景帝立岁余不孰何绾【服虔曰不问也】绾日以谨力
　　霍子孟小心谨慎未尝有过
　　苖晋卿小心畏慎未尝有忤
　　汉初霍光字子孟初为奉车都尉光禄大夫出则奉车入侍左右出入禁闼二十余年小心谨慎未尝有过甚见亲信
　　旧唐书苖晋卿寛厚廉谨为政举大纲不问小过所到有惠化及秉钧衡小心畏慎未尝忤人意性聪敏达练事体百司文簿经目必晓而修身守位以智自全议者比汉之胡广
　　闻宻事说向亲旧
　　闻臧否乱以他语
　　南史谢晦或以朝廷宻事语谢瞻瞻辄向亲旧説以为戏笑以絶其言
　　又谢微口不言人短见兄曜好臧否人物每闻之常乱以他语　又微每献替及陈事必手焚书草人莫之知上以微能膳羞每就求食微与亲旧经营及进之后亲人问上所御微不答别以余语酬之
　　邑号朝歌墨子廻车
　　邑名朝歌顔渊不舍
　　文选邹阳上书梁孝王曰里名胜母曾子不入邑号朝歌墨子廻车【按晋灼曰史记乐书作朝歌之音朝歌者歌不时也故墨子闻之恶而车不迳其邑】
　　论语撰考防曰邑名朝歌顔渊不舍七十弟子掩目宰予独顾由蹷堕车宋均曰子路患宰予顾视凶地故以足蹷之使堕车也　淮南子曰曾子立孝不过胜母之闾墨子非乐不入朝歌之邑曾子立廉不饮盗泉所谓养志者也
　　里名胜母曾子不入【见上】
　　里名胜母曾子敛襟
　　论语撰考防水名盗泉仲尼不饮里名胜母曽子敛襟【按尸子曰孔子至于胜母暮矣而不宿于盗泉渴矣而不饮恶其名也】
　　冠一免安可冠也
　　门一杜其可开乎
　　汉书贡禹举贤良为河南令岁余以职事为府官所责免冠谢禹曰冠一免安复可冠也
　　晋书汜腾举孝廉除郎中属天下兵乱去官还家太守张閟造之闭门不见礼遗一无受叹曰生于乱世贵而能贫乃可以免散家财五十万以施宗族柴门灌园琴书自适张轨征之为府司马腾曰门一杜其可开乎
　　拒闗不开
　　须诏乃开
　　后汉郅恽为上东城门侯帝尝出猎车驾夜还恽拒闗不开帝令从者见面于门间恽曰火明燎逺遂不受诏帝乃回从东中门入明日恽上书谏曰昔文王不敢盘于游田以万人为忧而陛下逺猎山林夜以继昼其如社稷宗庙何书奏赐布百疋贬东中门候为防封尉　又北史文宣尝近出令张曜居守帝夜还曜不时开门勒兵严备帝驻跸门外久之催廹甚急曜以夜深须火至面识门乃可开于是独出见帝帝笑曰卿欲效郅君章也乃使曜前开门然后入嗟赏之赐以金防
　　南史谢庄为侍中领前军将军时宋孝武出行夜还敇开门庄守居以棨信或虚须墨诏乃开上后因宴从容曰卿欲效郅君章邪对曰犯尘露晨往宵还容致不逞之徒妄生矫诈臣是以伏须神笔
　　赵熹横劔当阶
　　崔光攘衰振杖
　　后汉光武崩赵熹受遗诏典防礼是时藩王皆在京师自王莽簒乱旧典不存皇太子与东海王等杂止同席宪章无序熹乃正色横劔殿阶扶下诸王以明尊卑时藩国官属出入宫省与百寮无别熹乃表奏谒者将护分止它县诸王并令就邸唯朝晡入临整礼仪严门卫内外肃然
　　北史宣武崩后二日广平王懐扶疾入临以母弟之亲径至太极西庑哀恸禁内呼侍中黄门领军二卫云身欲上殿哭大行又须入见主上诸人皆愕然相视无敢抗对者崔光独攘衰振杖引汉光武初崩太尉赵熹横劔当阶推下亲王故事辞色甚厉闻者莫不称善壮光理义有据懐声泪俱止云侍中以古事裁我我不敢不服于是遂还
　　刘行本置笏于地
　　禇遂良置笏殿阶
　　北史刘行本传隋文帝践祚拜谏大夫检校中书侍郎上尝怒一郎于殿前笞之行本进曰此人素清其过又小上不顾行本正当上前曰陛下不以臣不肖令臣在左右臣言若是陛下安得不听臣言若非当致之于理安得轻臣而不顾臣所言非私因置笏于地而退上敛容谢之遂原所笞者
　　唐书高帝将立武昭仪禇遂良曰皇后本名家奉事先帝先帝疾执陛下手语臣曰我儿与妇今付卿且徳音在陛下耳可遽忘之皇后无他过不可废帝不恱翌日复言对曰陛下必欲改立后者请更择贵姓昭仪昔事先帝身接帷笫今立之奈天下耳目何帝羞黙遂良因致笏殿阶叩头流血曰还陛下此笏丐归田里帝大怒命引出
　　郑余庆执诏封还
　　韦贯之持籍不与
　　旧唐书有医工崔懐自淮南小将为黄州司马敇至南省郑余庆执之封还以为诸道散将无故受正员五品官是开徼幸之路且无阙可供
　　又新罗人金忠义以机巧进至少府监防其子为两馆生韦贯之持其籍不与曰工商之子不当仕忠义以艺通权幸为请者非一贯之持之愈坚既而疏陈忠义不宜汚朝籍词理恳切竟罢去之
　　批敕
　　涂诏
　　旧唐书李藩为给事中制敇有不可遂于黄敇后批之吏曰宜别连白纸藩曰别以白纸是文状岂曰批敇邪
　　又李藩为门下侍郎同平章事时河东节度使王锷用钱数千万赂遗权幸求兼宰相藩与权徳舆在中书有宻防曰王锷可兼宰相宜即拟来藩遂以笔涂兼相字却奏上云不可徳舆失色曰纵不可宜别作奏岂可以笔涂诏邪曰势廹矣出今日便不可止日又暮何暇别作奏事果寝
　　李大亮不顺台使求名鹰
　　倪若水不听宦官采防防
　　旧唐书李大亮为凉州都督以惠政闻尝有台使到州见有名鹰讽大亮献之大亮宻表曰陛下久絶畋猎而使者求鹰若是陛下之意深乖昔防如其自擅便是使非其人太宗下之书曰以卿兼资文武志懐贞确故委藩牧当兹重寄比在州镇声绩逺彰念此忠勤无忘寤寐使遣献鹰遂不曲顺论今引古逺献直言披露腹心非常恳到覧用嘉叹古人称一言之重侔于千金卿之此言深足贵矣今赐卿胡饼一枚虽无千镒之重是朕自用之物又赐荀悦汉纪一部又倪若水为汴州刺史宗令宦官徃江南采防防等诸鸟路由汴州若水知之上表谏曰方今九夏时忙三农作苦田夫拥耒蚕妇持桑而以此时采捕竒禽异鸟供园池之翫逺自江岭达于京师水惫舟船陆倦担负饭之以鱼肉间之以稻粱道路观者岂不以陛下贱人贵鸟也宗手诏答曰朕先使人取少杂鸟其使不识朕意采鸟稍多卿具奏其事辞诚忠恳深称朕意朕已量事决罚禽鸟并令放讫今赐卿物四十段用答至言　又隋唐嘉话杨徳干高宗朝为万年令有宦官恃贵宠放鹞不避人禾稼徳干擒而杖之悉拔其鹞头宦者涕泣祖背以示于帝帝曰尔情知此汉狞何须犯他百姓竟不之问
　　臣无所解惟知诵书
　　臣无所解惟请诵诗
　　南史齐高帝幸华林宴集使各效技艺褚彦囘弹琵琶王僧防桺世隆弹琴沈文季歌子夜来张敬儿舞王俭曰臣无所解惟知诵书因跪上前诵相如封禅书上笑曰此盛徳吾何以堪之后上使陆澄诵孝经起自仲尼居俭曰臣所谓博而寡要臣请诵之乃讲君子之事上章上曰善张子布更觉非竒也
