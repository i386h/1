<!-- { "loadSidebar": true } -->
　　又易水东迳孔山北山下有钟乳穴穴出佳乳采者煹火寻炒入穴里许渡一水濳通流注其深可涉于中众穴竒分令出入者疑迷不知所趣每于疑路必有歴记返者乃寻孔以自逹上又有大孔壑逹洞开故以孔山为名也　魏土地记云代城东南二十五里有马头山其侧有钟乳穴　又水经注隂陵县之阳亭北小屈有石穴不测所穷言穴出钟乳　又大洪山下有石门夹障层峻岩髙皆数百许仞入石门得钟乳穴穴上素崖壁立非人迹所及穴中多钟乳凝膏下垂望齐氷雪微津细液滴沥不断
　　石鱼山
　　石鷰山
　　水经注石鱼山下多石山髙八十丈余广十里石色墨而理若云母开发一重輙有鱼形鳞鬐首尾宛若刻画长数寸鱼形备足烧之作鱼膏因以名之又石鷰山其山有口绀而状鷰因以名山其石或大或小若母子焉及其雷风相薄则石燕羣飞颉颃如真鷰矣罗君章云今鷰不必复飞也
　　醉石
　　醒石
　　庐山记陶渊明所居栗里有大石渊明常醉眠其上名曰醉石
　　唐余録李徳裕于平泉别墅采天下珍木怪石为园池之玩有醒酒石徳裕尤所寳惜醉即踞之
　　褒汉丙穴出嘉鱼
　　柏枝丙穴出嘉鱼
　　水经注褒水东南得丙水口水上承丙穴穴出嘉鱼常以三月出十月入地穴口广五六尺去平地七八尺泉悬注鱼自穴下透入水穴口向丙故曰丙穴下注褒水故左思称嘉鱼出于丙穴良木攅于褒谷又柏枝山下有丙穴穴方数丈中嘉鱼常以春末游渚冬初入穴抑褒汉丙穴之类也
　　鸟鼠同穴
　　鱼龙同穴
　　水经注郑曰鸟鼠之山有鸟焉与鼠飞行而处之又有止而同穴之山焉是二山也鸟名为赊似鵽而黄黑色鼠如家鼠而短尾穿地而共处鼠内而鸟外孔安国曰共为防雄杜彦逹曰同穴止宿养子互相哺食长大乃止张晏言不相为牝牡故因以名山拾遗记南浔之国有洞穴隂源其下通地脉中有毛龙时蜕骨于旷泽之中鱼龙同穴而处
　　烟从山出
　　火从地出
　　西域记屈茨北二百里有山夜则火光昼日但烟人取此山石炭冶此山铁恒充三十六国用
　　风俗记曰圁隂县西五十里有鸿门亭天封菀火井庙火从地中出【圁音银】
　　石廪
　　石仓
　　临川记石廪其中可容千斛廪开则岁俭闭则年丰鄱阳记钱仓石在饶州石形如仓囷昔渔人夜宿石上忽见石开窥其石中有钱取之盈艇因名焉
　　弱水西流
　　弱水南流
　　禹贡弱水既西郑氏云众水皆东此水独西故记其西下也
　　旧唐书东女国其王所居名康延川中有弱水南流用牛皮为船以渡
　　三日五变
　　千年一清
　　易干凿度云天降嘉应河水先清三日清变为白白变为赤赤变为变为黄各三日
　　拾遗记丹丘千年一烧黄河千年一清皆至圣之君以为大瑞　又云黄河清而圣人出
　　半月东流半月西流
　　子时潮上午时潮落
　　寰宇记云江浙钦亷之潮皆有定候琼海之潮半月东流半月西流潮之大小随长短星不系月之盛衰广西志桂林府圣水岩侧子时潮上午时潮落三五十年有一大潮
　　一日再增再减
　　一日十溢十竭
　　水经注潮汐塘水一日再增再减盈缩以时未尝愆期同于潮水因名此塘为朝夕塘
　　又连水东南流注于淮淮水又东南流而又与斟水合水导源近出东岩下穴口若井一日之中十溢十竭信若潮流
　　石门贪泉
　　横流贪泉
　　晋书吴隐之字处黙介立有清操桓欲救岭南之以隐之为广州刺史未至州二十里地名石门有水曰贪泉饮者懐无厌之欲隐之既至语其亲人曰不见可欲使心不乱越崖丧清吾知之矣乃至泉所酌而饮之因赋诗曰古人饮此水一防懐千金试使夷齐饮终当不易心及在州清操愈厉　又南越志石门之水俗云经大庾则清秽之气分饮石门则缁素之质变即吴隐之酌饮之所也　又寰宇记隐之罢郡见妻箧中有沉香一片遂投石门内水中后人谓之沈香浦亦曰投香浦
　　水经注横流溪溪水甚小冬夏不干俗以为贪泉饮者輙冒于财贿同于广州石门贪泉矣亷介为二千石则不饮之昔隐之挹而不辞岂为能溷其真乎盖亦恶其名也
　　盗泉
　　狂泉
　　淮南曾子立亷不饮盗泉所谓养志者也　尸子孔子至于胜母县暮矣而不宿过于盗泉渴矣而不饮恶其名也　又论语撰考防水名盗泉仲尼不饮里名胜母曾子敛襟　元和志盗泉在泗水县源出髙径山之隂
　　南史宋袁粲尝谓周旋人曰昔有一国国中一水号曰狂泉国人饮此水无不狂惟国君穿井而汲独得无恙国人既竝狂反谓国主之不狂为狂于是聚谋共执国主疗其狂疾火艾针药莫不毕至国主不任其苦于是到泉所酌水而饮之饮毕便狂君臣大小其狂若一众乃懽然我既不狂难以独立比亦欲试饮此水矣
　　方湖
　　员渊
　　拾遗记员峤山一名环丘上有方湖周廻千里又岱舆山有员渊千里常沸腾以金石投之则烂如土矣
　　好溪
　　愚溪
　　地理志处州东十里有恶溪多水怪宣宗时刺史段成式有善政水怪潜去民谓之好溪
　　柳河东集愚溪诗序云灌水之阳有溪焉东流入于潇水或曰冉氏尝居也故姓是溪为冉溪或曰可以染也名之以其能故谓之染溪余以愚触罪谪潇水上爱是溪入二三里得其尤絶者家焉古有愚公谷今予家是溪而名莫定土之居者犹龂龂然不可以不更也故更之为愚溪
　　穷水
　　富水
　　水经云淮水又东北穷水入焉　注曰丰水亦曰穷水音戎竝声相近字随读转流结为陂谓之穷陂塘堰虽沦犹用不辍陂水四分农事用康北流注于淮又大阳山水有二源大富水出山之阳南流而左合小富水小富水出山之东而南迳三王城之东前汉末王匡王奉王常所屯故谓之三王城城中有故碑文字阙落不可复识其水屈而西南流右合大富水俗谓之大泌水也
　　粉水
　　锦江
　　华阳国志汉初犍为张君为太守忽得仙道从此升度其祠下有清水穴巴人以此水为粉则膏晖鲜芳贡粉京师因名粉水故世谓江州堕休粉也
　　又云锦江织锦濯其中则鲜明濯他江则不好故命曰锦里
　　大翮山温汤
　　徐无城温源
　　魏土地记沮阳城东北六十里有大翮小翮山山上神名大翮神山屋东有温汤水口其山在县西北二十里峯峦四十里上庙则次仲庙也右出温汤疗治万病泉所发之麓俗谓之土亭山此水炎热倍甚诸汤下足便烂人体疗疾者要湏别引消息用之耳水经注温源之水养疾者不能澡其炎漂以其过灼故魏氏土地记曰徐无城东有温汤即此也
　　汤谷可以熟米
　　温水可以燖鸡
　　水经注温泉水出北山七泉竒发炎热特甚阚驷曰县有汤水可以疗疾矣汤侧又有寒泉焉地势不殊而炎凉异致虽隆火盛月肃若氷容矣浑流同溪南流注滍水又东迳胡木山东流又防温泉口水出北山阜炎势竒毒疴疾之徒无能澡其冲漂救养者咸去汤十许步别池然后可入汤侧有石铭云皇女汤可以疗万疾者也故杜彦逹云热如沸汤可以熟米饭之愈百病道士亲身沐浴一日三饭多少自在四十日后身中万病愈三虫死学道遭难逢危终无悔心可以牢神存志即南都赋所谓汤谷涌其后者也又温水出竟陵之新汤县东泽中口径二丈五尺垠岸重沙端净可爱静以察之则渊泉如镜闻人声则汤奋发无所复见矣其热可以燖鸡洪浏百余步冷若寒泉
　　火井
　　汤井
　　水经注火山上有大井南北六十七步广减尺许源深不见底炎势上升常若微雷发响以草防则烟腾火发
　　又火井东五六尺有汤井广轮与火井相状势热又同以草内之则不然皆沾濡露结故俗以汤井为目
　　居民钓鱼者先请
　　路人摘花者先请
　　水经注长水中有神鱼大者二尺小者一尺居民钓鱼先陈所湏多少拜而请之拜讫投钩饵得鱼过数者水輙波涌暴风率起树木摧折
　　又长水侧生异花路人欲摘者皆当先请不敢扳取　又东亭村北山甚髙峻上合下空空徼东西广二丈许起髙如屋中有石林甚整顿傍生野韭人往乞者神许则风吹制分随偃而输不得过越不偃而输輙凶
　　获轮于桑干泉
　　得笠于长溪
　　水经注桑干泉潜承太原汾县县北燕京山之大池池在山源之上世谓之天池方里余其水阳晘不耗隂淋不滥无能测其源深也古老相传言尝有人乘车于池侧忽遇大风飘之于水有人获其轮于桑干泉故知二水濳流通注矣
　　又袁山崧曰往人有冬过风井山者置笠穴中风吸之经日还步长溪得其笠则知濳通矣
　　正月至十月迳之害人
　　三月至十月迳之必死
　　水经注永昌县西北迳其郡西水左右具饶犀象山有钩虵长七八丈尾末有蚑虵在山涧水中以尾钩岸上人牛食之此水傍瘴气时恶气中有物不见其形其作有声中木则折中人则害名曰鬼弹惟十一月十二月差可渡正月至十月迳之无不害人故郡有罪人徙之禁防不过十日皆死也
　　又泸峰最为髙秀孤髙三千余丈是山于晋太康中崩震动郡邑水之左右马步之迳裁通而特有瘴气三月四月迳之必死非此时犹令人閟吐五月以后行者差得无害故诸葛亮表言五月渡泸并日而食臣非不自惜也顾王业不可偏全于蜀故也益州记曰泸水源出曲罗下三百里始曰泸水两峯有杀气暑月旧不行故武侯以夏渡为艰
　　呪潮
　　射潮
　　髙僧传唐灵隐寺释寳逹者以持宻呪为务往时江潮大至激射湖上诸山逹为呪之忽一夜江涛中有伟人至冠朱衣导从甚繁谓逹曰身是子胥复讐雪耻者非他也师慈心为物已闻命矣言讫而灭明日寺僧怪其车马之喧因言其事自尔西岸沙涨弥年
　　吴越备史梁开平四年钱武肃王始筑捍海塘在候潮通江门外江涛昼夜冲击沙岸版筑不能就因命强弩数百以射波头又亲祝胥山祠仍为诗一章函置海门既而涛头遂趋西陵乃运巨石盛以筑笼植巨材捍之城基始定其重濠垒堑通衢广陌亦由是而成焉　钱塘遗事钱王射潮退避后遂以铁铸成箭様其大如杵作亭路傍埋箭亭中出土外犹七尺许以示镇压之义
　　七女池
　　五女激
　　水经注壻水东迳七女冢冢夹水罗布如七星高十余丈周廻数畆元嘉六年大水破坟坟崩出铜不可称计得一塼刻云项氏伯无子七女造椁世人疑是项伯冢水北有七女池池东有明月池状如偃月皆相通注谓之张良渠盖良所开也
　　又沔水北岸数里有大石激名曰五女激或言女父为人所害居固城五女思复父怨故立激以攻城城北今沦于水亦云有人葬沔北墓宅将为水毁其人五女无男皆悉巨富共脩此激似今坟宅然激作甚工又云女嫁为隂县佷子家货万金而自少不从父语父临亡意欲葬山下恐儿不从故命言葬我着渚下石碛上佷子曰我由来不奉教今从语遂尽散家财作石冢积土绕之成一洲长数百步元康中始为水所壊今石皆如半榻许数百枚聚在水中佷子是前汉人襄阳太守胡烈有惠化补塞堤决民赖其利
　　相传歴山
　　相传首阳
　　括地志蒲州府河东县雷首山亦名歴山南有舜井又越州余姚县有歴山舜井濮州雷泽县有歴山舜井又有姚墟云生舜处也妫州外城中有舜井城北有歴山皆云舜所耕处
