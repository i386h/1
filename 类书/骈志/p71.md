<!-- { "loadSidebar": true } -->
　　吕览白圭新与惠子相见也惠子说之以彊白圭无以应惠子出白圭告人曰人有取新妇者妇至宜安矜烟视媚行【徐行】竖子操蕉火而钜新妇曰蕉火大钜入于门门中有敛陷新妇曰塞之将伤人之足此非不便之家氏也然而有太甚者今惠子之遇我尚新其説我有太甚者
　　鹬蚌相持而为渔者所得
　　犬兎俱罢而遗田父之获
　　战国策赵且伐燕苏代谓燕惠王曰今者臣来过易水蚌方出曝而鹬啄其肉蚌合而箝其喙鹬曰今日不雨眀日不雨即见蚌脯蚌亦谓鹬曰今日不出明日不出必有死鹬蚌鹬两者不肯解渔者得而并擒之今赵且伐燕燕赵久相支以敝大众恐强秦之为渔父也
　　又齐欲伐魏淳于髠谓齐王曰韩子卢者天下之壮犬也东郭防者海内之狡兎也韩子卢逐东郭防环山者三腾山者五兎极于前犬疲于后犬兎俱罢各死其处田父见而获之无劳倦之苦而擅其功今齐魏相持顿兵敝众臣恐疆秦大楚承其后而有田父之功也
　　履虽鲜不加于枕冠虽敝不以苴履
　　冠虽敝必加于首履虽新必贯于足
　　汉书贾谊治安策曰履虽鲜不加于枕冠虽敝不以苴履夫尝已在贵宠之位天子改容而礼貌之矣吏民尝俯伏以敬畏之矣今而有过帝令废之可也退之可也赐之死可也灭之可也若夫束防之系緤之输之司冦编之徒官司冦小吏詈骂而榜笞之殆非所以令众庶见也夫卑贱者习知尊贵者之一旦吾亦乃可以加此也非所以习天下也非尊尊贵贵之化也夫天子之所尝敬众庶之所尝宠死而死耳贱人安得如此而顿辱之哉
　　又辕固治诗孝景时为博士与黄生争论于上前黄生曰汤武非受命乃弑也固曰不然夫桀纣荒乱天下之心皆归汤武汤武因天下之心而诛桀纣桀纣之民弗为使而归汤武汤武不得已而立非受命而何黄生曰冠虽敝必加于首履虽新必贯于足何也天下之分也今桀纣虽失道然君上也汤武虽圣臣下也夫主有失行臣不正言匡过以尊天子反因过而诛之代立南面非弑而何固曰必若云是高皇帝代秦即天子之位非邪于是上曰食肉毋食马肝未为不知味也言学者毋言汤武受命不为愚遂罢
　　为之执鞭所忻慕
　　为之驺殿所甘心
　　太史公晏子传赞曰虽为之执鞭所忻慕焉
　　眀皇杂録班景倩自州采访入为大理少卿郡守倪若水望其行尘曰班公是行何异登僊乎为之驺殿良所甘心
　　自我得之自我捐之
　　自我得之自我失之
　　汉书灌夫既得弃市罪窦婴愧为资使宾客请莫能解田蚡吏皆为耳目诸灌氏皆亡匿夫系遂不得告言蚡隂事婴锐为救夫婴夫人谏曰灌将军得罪丞相与太后家迕宁可救邪婴曰侯自我得之自我捐之无所恨且终不令灌仲孺【夫字】独死婴独生乃匿其家窃出上书
　　南史侯景背盟围城城陷萧确排闼入启时武帝方寝确曰城已陷矣帝曰犹可一战否对曰人心不可臣向格战不禁缒下仅得至此武帝叹曰自我得之自我失之亦复何恨幸不累子孙
　　遂成防子名
　　使防子成名
　　史记孙子度魏军行暮当至马陵马陵道狭而旁多阻隘可伏兵乃斫大树白而书之曰厐涓死于此树之下于是令齐军善射者万弩夹道而伏期曰暮见火举而俱发厐防果夜至斫木下见白书乃钻火烛之读其书未毕齐军万弩俱发魏军大乱相失厐防自知智穷兵败乃自刭曰遂成防子之名【索隠曰防子谓膑】晋书阮籍尝登广武观楚汉战处叹曰时无英雄使防子成名【按志林云昔先友史经臣彦辅谓余阮籍登广武而叹岂谓沛公防子乎余曰非也伤时无刘项也防子指魏晋间人耳其后余闻润州甘露寺有孔明孙权梁武李徳裕之遗迹余感之赋诗其畧曰四雄皆龙虎遗迹俨未刓方其盛壮时争夺肯少安废兴属造化迁逝谁恐搏况彼妄庸子而欲事所难聊兴广武叹不得雍门弹则犹此意也今日读李太白登古战塲诗云沈湎呼防子狂言非至公乃知太白亦误认嗣宗语与先友之意无异也嗣宗虽放荡本有意于世以魏晋间多故故一放于酒何至以沛公为监子乎】
　　想魂乎万里之外
　　望祭于千里之外
　　汉书贾捐之罢珠厓对曰孝武皇帝元狩六年太仓之粟红腐而不可食都内之钱贯朽而不可校乃探平城之事録冒顿以来数为边害籍兵厉马因富民以攘服之西连诸国至于安息东过碣石以菟乐浪为郡北郤匈奴万里更起营塞制南海以为八郡则天下断狱万数民赋数百造盐鐡酒榷之利以佐用度犹不能足当此之时冦贼并起军旅数发父战死于前子鬭伤于后女子乘亭鄣孤儿泣于道老母寡妇饮泣巷哭遥设虚祭想魂乎万里之外是皆廓地泰大征伐不休之故也
　　唐书张柬之论姚州戍曰汉歴博南山涉兰仓水更置博南哀牢二县蜀人愁怨行者作歌曰歴博南越兰津渡兰仓为他人盖讥汉贪珍竒盐布之利而使蛮夷之所驰役也汉获其利人且怨歌今减耗国储费用日广而使陛下之赤子身膏野艸骸骨不归老母幼子哀号望祭于千里之外于国家无丝毫之利任百姓受终身之酷臣窃为国家痛之
　　豫章生七年而后知
　　駃騠生七日而超母
　　淮南子藜藿之生蝡蝡然日加数寸不可以为栌栋楩柟豫章之生也七年而后知　延叔坚曰豫章与木相似七年乃可别【音尤】
　　文选孟康注曰駃騠骏马也生七日而超其母　孙氏瑞应图曰駃騠者后土之兽也自能言语王者仁孝于民则出禹治水有功而来
　　湿之至而炭已重风之至而木已动
　　天且风而鸟已翔天且雨而鱼已噞
　　淮南子夫湿之至也莫见其形而炭已重矣风之至也莫见其象而木已动矣
　　又天之且风草木未动而鸟已翔矣其且雨也隂曀未集而鱼已噞矣以隂阳之气相动也故寒暑燥湿以类相从声响疾徐以音相应也
　　以贱治贵以丑治好
　　微而毗着而助洪
　　濳夫论攻玉以石治金以盐濯锦以鱼浣布以灰夫物固有以贱治贵以丑治好者矣
　　陆士衡演连珠云鑚燧吐火以续阳谷之晷挥翮生风而继飞亷之功是以物有微而毗着事有而助洪
　　蛟龙得云雨终非池中物
　　蛟龙得云雨非复池中物
　　吴志刘备以左将军领荆州牧治公安备诣京见孙权周瑜上疏曰刘备以枭雄之姿而有关羽张飞熊虎之将必非久屈为人用者愚谓大计宜徙备置吴盛为筑宫室多其美女玩好以娱其耳目分此二人各置一方使如瑜者得挟与攻战大事可定也今猥割土地以资业之聚此三人俱在疆场恐蛟龙得云雨终非池中物也
　　载记秦凉覆没帝畴咨将帅上党李熹曰陛下诚能发匈奴五部之众假刘元海一将军之号鼓行而西可指期而定孔恂曰李公之言未尽殄患之理也熹勃然曰以匈奴之劲悍元海之晓兵奉宣圣威何不尽之有恂曰元海若能平凉州斩树机能恐凉州方有难耳蛟龙得云雨非复池中物也帝乃止
　　松栢之质经霜弥茂
　　松栢之姿经霜犹茂
　　世说顾恱与简文同年而发早白简文曰卿何以先白恱曰蒲栁之姿望秋而落松栢之质经霜弥茂顾凯之家传松栢之姿经霜犹茂蒲柳之质望秋先零
　　始验疾风知劲草
　　可谓疾风知劲草
　　东观汉记光武为大司马以王霸为功曹令史从渡河北宾客随者数十人稍稍引去上谓霸曰颍川从我者皆逝而子独留始验疾风知劲草
　　南史庾登子仲远为宋眀帝府尉废帝景和中明帝疑防宾客故人无到门者惟仲远朝谒不替明帝即位曰卿可谓疾风知劲草
　　王导指周顗腹曰此中何所有
　　周顗指顾和心曰此中何所有
　　晋书王导甚重周顗尝枕顗膝而指其腹曰卿此中何所有也荅曰此中空洞无物然足容卿辈数百人又周顗过顾和指和心曰此中何所有和徐应曰此中最是难测地顗入谓王导曰卿州吏中有一令仆才导亦以为然
　　辛毗曰吾之立身自有本末
　　萧引曰吾之立身自有本末
　　魏志时中书监刘放令孙资见信于主制断时政大臣莫不交好而辛毗不与徃来毗子敞谏曰今刘孙用事众皆应附大人宜小降意和光同尘不然必有谤言毗正色曰主上虽未称聪眀不为闇劣吾之立身自有本末就与刘孙不平不过令吾不作三公而已何危害之有焉有大丈夫欲为公而毁其高节者邪
　　陈书时殿内朋主吴璡及宦官李善度蔡脱儿等多所请属萧引一皆不许引族子宻时为黄门郎谏引曰李蔡之势在位皆畏惮之亦宜小为身计引曰吾之立身自有本末亦安能为李蔡改行就令不平不过觧职耳吴璡竟作飞书李蔡证之坐免
　　饥则附人饱则飏去
　　饥则附人饱便高飏
　　魏志陈登与曹公言待吕布如养鹰云饥则附人饱则飏去
　　载记权翼谏苻坚许慕容垂至邺曰垂犹鹰也饥则附人饱便高飏
　　吾少无宦情
　　我本无宦情
　　晋书王衍以太尉为太傅军司及东海王越薨众共推为元帅衍以贼冦锋起惧不敢当辞曰吾少无宦情随牒推移遂至于此今日之事安可以非才处之俄而举军为石勒所破
　　南史司空禇彦回谓刘善明曰高尚之事乃卿从来素意今朝廷方相委待讵得便学松乔邪善明荅曰我本无宦情既逢知己所以戮力驱驰天地廓清朝廷济济鄙吝既申不敢昧于富贵矣
　　高明广大不在于他在加之志
　　高明光大不在于它在加之意
　　大戴礼君子思其不复者而先施焉亲戚既殁虽欲孝谁为孝年既艾虽欲弟谁为弟故孝有不及弟有不时其此之谓与言不逺身言之主也行不逺身行之本也言有主行有本谓之有闻矣君子尊其所闻则高明矣行其所闻则广大矣高明广大不在于他在加之志而已矣
　　汉书董仲舒曰陛下并有天下海内莫不率服广览兼听极羣下之知尽天下之美至徳昭然施于方外夜郎康居殊方万里说徳归谊此太平之致也然而功不加于百姓者殆王心未加焉曾子曰尊其所闻则高明矣行其所知则光大矣高明光大不在于它在乎加之意而已愿陛下因用所闻设诚于内而致行之则三王何异哉【按能改斋漫録云董防既称髙而以明继之矣岂可以复言光耶兼本书首尾一以闻为主知字非是虽仲舒亦称因用所闻以结之则知字其误尤分明曽子书不显于世故董防无有知其误者不可不辨也】
　　有先生者有后生者有不生者
　　有先醒者有后醒者有不醒者
