<!-- { "loadSidebar": true } -->
　　魏氏春秋云许允之出为镇北也喜谓其妻曰吾知免矣妻曰祸见于此何免之有允善相印将拜以印不善使更刻之如此者三允曰印虽始成而已被辱问送印者果懐之而坠之于厠相印书曰相印法本出陈长文长文以语韦仲将即工杨利从仲将受法以语许士宗利以法术占吉凶十可中八九仲将问长文从谁得法长文曰本出汉世有相印相笏经又有鹰经牛经马经印工宗养以法语程申伯是故有一十二家相法传于世
　　南史庾道愍精于相板宋明帝时山阳王休祐屡以言语忤顔见道愍托以已板为他物令道愍占之道愍曰此乃甚贵然使人多愆忤休祐以禇彦囬详宻求换其板他日彦囬侍明帝自称下官帝多忌甚不悦休祐具以状言帝意乃解　又綦毋珍之在西州时有一手板相者云当贵每以此言动帝又图黄门郎帝尝问之曰西州时手板何在珍之曰此是黄门手板官何湏问
　　南部新书有李参军者善相笏知休咎必验呼为李相笏又有龙复本者无目凡有象简竹笏以手捻之必知官禄年寿
　　周宣相梦
　　赵直占梦
　　魏志周宣为郡吏太守杨沛梦人曰八月一日曹公当至必与君杖饮以药酒使宣占之是时黄巾贼起宣对曰夫杖起弱者药治人病八月一日贼必除灭至期贼果破　文帝问宣曰吾梦殿屋两瓦堕地化为双鸳鸯此何谓也宣对曰后宫当有暴死者帝曰吾诈卿耳宣对曰犬梦者意耳茍以形言便占吉凶言未毕而黄门令奏宫人相杀帝复问曰我昨夜梦青气自地属天宣对曰天下有贵女子寃死是时帝已遣使赐甄后玺书闻宣言而悔之遣人追赐者不及　帝复问曰吾梦摩钱文欲令灭而更愈明此何谓耶宣怅然不对帝重问之宣对曰此自陛下家事虽意欲尔而太后不听是以文欲灭而明耳时帝欲治弟植之罪偪于太后但加贬爵以宣为中郎属太史　尝有问宣曰吾昨夜梦见刍狗其占何也宣荅曰君欲得美食有顷出行果遇丰膳后又问宣曰昨夜复梦见刍狗何也宣曰君宜堕车折脚宜戒慎之顷之果如宣言后又问宣昨夜复梦见刍狗何也宣曰君家欲失火当善防之俄遂火起语宣曰前后三时皆不梦也聊试君耳何以皆验耶宣曰此神灵动君使言故与真梦无异也又问宣三梦刍狗而其占不同何也宣曰刍狗者祭神之物故君始梦当得饮食也祭神即讫则刍狗为车所轹故中梦当堕车折脚也刍狗既车轹之后必载以为樵故后梦忧失火也
　　蜀志魏延梦头上生角以问占梦赵直直诈延曰夫麒麟有角而不用此不战而贼欲自破之象也退而告人曰角之为字刀下用也刀下用刀其凶甚矣蒋琬见推之后夜梦有一牛头在门前流血滂沱意甚恶之呼问直直曰夫见血者事分明也牛角及鼻公字之象君位必当至公大吉之徴也　蜀志注何祗尝梦井中生桒以问直直曰桒非井中之物防当移植然桒字四十八君寿恐不过此祗笑言得此足矣后为犍为郡年四十八卒如直所言
　　射龙
　　屠龙
　　尸子韩雉见申羊于鲁有龙饮于沂韩雉曰吾闻也出见虎抟之见龙射之今弗射是不得行吾闻也遂射之
　　庄子朱泙漫学屠龙于支离益单千金之家三年技成而无所用其巧
　　射梅
　　射蔗
　　南史柳恽尝与琅琊王瞻博射嫌其皮濶乃摘梅帖乌珠之上发必命中观者惊骇
　　济书宜都王铿善射常以棚的大濶曰终日射候何难之有乃取甘蔗揷地百步射之十发十中
　　养由基射猿
　　养由基射蜻
　　吕览荆王有神白猿王自射之则抟树而嬉使养由基射之始调弓矫矢术发猿拥树而号
　　尸子楚庄王命养由基射蜻蛉曰吾愿生得养由基援弓射之拂左翼
　　曹丕善左右射
　　董卓善左右射
　　典略文帝自叙曰尚书令荀彧奉使犒军见余谈论之末彧言闻君善左右射此实难能余言执事未覩夫项发口纵俯马蹄而仰月支也彧喜笑曰乃尔余曰埒有常径的有常所虽每发輙中非至妙也若驰平原赴丰草要狡兽截轻禽使弓不虚弯所中必洞斯则妙矣
　　魏志董卓有才武膂力少比双带两鞬左右驰射
　　二狐俱获
　　双鴈俱落
　　南史山强工骑射弯弓五石为奏事中散从献文猎方山有两狐起于御前诏强射之百步内二狐俱获北史斛律光以库直事文襄从出野见鴈双飞来文襄使光驰射之以二矢俱落焉
　　二箭下双防
　　一发贯二雕
　　后魏秦王翰弟干善弓马以驰从明元于白登之东北有双防飞鸣于上帝命左右射之莫能中防旋飞稍髙干以二箭下双防
　　南史突厥摄固独爱长孙晟每共游猎留之竟歳尝有二雕飞而争肉固以箭两只与晟请射取之晟驰往遇雕相攫遂一发双贯焉摄图喜命诸子弟贵人皆相亲友冀昵近之以学弹射
　　见二鹿授箭
　　见双鳬授弓
　　北史尒朱荣曾送台使见二鹿授兆二箭令取供今食遂构火以待之俄而兆获其一荣欲夸使人责兆不尽取杖之五十　又尉迟纲尝从周文北狩云阳见五鹿俱走纲获其三
　　又贺拔胜从宴昆明池时有双鳬游池上周文授弓矢于胜曰不见公射乆矣请以为欢胜射之一发俱中因拜曰使胜得奉神武以讨不庭皆此类也　又魏孝武即位蠕蠕等诸蕃并遣使朝贡帝临轩宴之有鸱飞鸣于殿前帝素知窦炽善射因欲矜示逺人乃给炽御箭两只命射之鸱乃应而落诸蕃人咸叹异焉帝大悦
　　落雕都督
　　射鸱都将
　　北齐书斛律光尝从世宗于洹桥校猎见一大鸟云表飞飏光引弓射之正中其颈此鸟形如车轮旋转而下至地乃大雕也世宗取而观之深壮异焉丞相属邢子髙见而叹曰此射雕手也当时传号落雕都督
　　后魏书秦王翰弟干善弓马以骑从明元于白登之东北有双鸱飞鸣于上帝命左右射之莫能中鸱旋飞稍髙干以二箭下双鸱帝赐之御马弓矢以旌其能军中于是号干为射鸱都将
　　画维摩神光满室
　　画释迦视之如生
　　尉迟偓金陵六朝记顾恺之于瓦官寺画维摩神光满室累日方散
　　又王定之于白马寺画释迦像视之如生
　　误落笔因画为蝇
　　误落墨因作駮牛
　　尉迟偓金陵六朝记曹不兴赤乌元年游青溪见赤龙凌波面而出乃走笔图之藏于秘阁是歳大旱乃出龙祭之则甘雨霶霈又为吴王画屏风误落笔因画为蝇吴王以袂拂之不去方悟焉又冩葛仙公真容世传之　按吴録云曹不兴善画权使画屏风误落笔防素因就以作蝇既进御权以为生蝇举手弹之
　　又王致之为桓温画扇悮落墨因作駮牛甚妙
　　宿其下十日
　　宿其傍三日
　　隋唐嘉话阎立本家代善画至荆州张僧繇见之曰定虚得名耳明日更往曰名下定无虚士坐卧观之留宿其下十日不能去
　　又率更令欧阳询行见古碑索靖所书驻马观之良乆而去数百步复还下马伫立疲则布毯坐观因宿其傍三日而后去
　　阎立本悔画
　　陆鸿渐毁茶
　　旧唐书阎立本善图画工于冩真秦府十八学士图及贞观中凌烟阁功臣图并立本之迹也时人咸称其妙太宗尝与侍臣学士泛舟于春苑池中有异鸟随波容与太宗击赏数赐诏座者为咏召立本令冩焉时阁外传呼云画师阎立本时已为主爵郎中奔走流汗俯伏池侧手挥丹粉瞻望座賔不胜媿赧退诫其子曰吾少好读书幸免面墙缘情染翰颇及侪流惟以丹青见知躬役之务辱莫大焉汝冝深诫勿习此末伎立本为性所好欲罢不能也及为右相与左相姜恪对掌枢宻恪既歴任将军立功塞外立本惟善于图画非宰相之器故时人以千字文语曰左相宣威沙漠右相驰誉丹青
　　唐书陆羽字鸿渐性嗜茶着经三篇言茶之原之法之具尤偹犬下益知饮茶矣时鬻茶者至陶羽形置炀突间祀为茶神有常伯熊者因羽论复广着茶之功御史大犬李季卿宣慰江南次临淮知伯熊善煮茶召之伯熊执器前季卿为再举杯至江南又有荐羽者召之羽衣野服挈具而入季卿不为礼羽愧之更着毁茶论其后尚茶成风时回纥入朝始驱马市茶
　　魏文帝善弹棊
　　王僧防善累棊
　　博物志魏文帝善弹棊能用手巾角时有一书生又能低头以所着葛巾角撇棊　世説曰弹棊始自魏宫内妆奁戯也文帝于此技亦特好有客自云能帝使为之妙逾于帝
　　南史王僧防累十二博棊既不坠落亦不重作
　　拾子如龙鳯形
　　下子成一首诗
　　酉阳杂爼晋鸠摩罗什与人碁拾敌死子空处如龙鳯形
　　棊天洞览王勃围棋率下四子成一首诗勃犹诧之向人曰吾目夺造化虽一时之间百用亦可
　　捶钩者非钩无察
　　承蜩者唯蜩之知
　　庄子大马之捶钩者年八十矣而不失毫芒大马曰子巧与有道与曰臣有守也臣之年二十而好捶钩于物无视也非钩无察也是用之者假不用者也以长得其用而况乎无不用者乎物孰不资焉　注曰大马大司马也江东三魏之间谓鍜为捶钩剑名又仲尼适楚出于林中见痀偻者承蜩犹掇之也仲尼曰子巧乎有道耶曰我有道也吾六月累丸二而不坠则失者锱铢累三而不坠则失者十一累五而不坠犹掇之也吾处身也若厥株拘吾执臂也若槁木之枝虽天地之大万物之多而唯蜩翼之知吾不反不侧不以万物易蜩之翼何为而不得孔子顾谓弟子曰用志不分乃凝于神其痀偻丈人之谓乎
　　偃师所造倡者
　　马钧所作木人
　　列子周穆王西廵狩越昆仑不至弇山反还未及中国道有献工人名偃师穆王荐之问曰若有何能偃师曰臣惟命所试然臣已有所造愿王先观之穆王曰日以俱来吾与若俱观之翌日偃师谒见王王荐之曰若与偕来者何人耶对曰臣之所造能倡者穆王惊视之趣步俯仰信人也巧夫顉其頥则歌合律捧其手则舞应节千变万化惟意所适王以为实人也与盛姬内御并观之技将终倡者瞬其目而招王之左右侍妾王大怒立欲诛偃师偃师大慑立剖散倡者以示王皆傅防革木胶漆白黑丹青之所为王谛料之内则肝胆心肺脾肾肠胃外则筋骨肢节皮毛齿髪皆假物也而无不毕具者合防复如初见王试废其心则口不能言废其肝则目不能视废其肾则足不能步穆王始悦而叹曰人之巧乃可与造化者同功乎诏贰车载之以归
　　魏志注人有上百戯者能设而不能动也帝以问马钧可动否对曰可动帝曰其巧可益否对曰可益受诏作之以大木雕构使其形若轮平地施之潜以水发焉设为女乐舞象至令木人击皷吹箫作山岳使木人跳丸掷剑縁絙倒立出入自在百官行署舂磨鬭鸡变巧百端【评曰倡者假矣谁知己之百骸九窍尽假也木人幻矣谁知己之声音笑貎悉幻也彼妄认四大为自身相六尘缘影为自心相者岂认幻化人亦真人耶】
　　鲁般刻木为仙
　　鲁般刻木为鹤
　　酉阳杂爼鲁般炖煌人未详年代巧侔造化尝作木鸢其父乘之至吴防吴人以为妖杀之般怨吴人杀其父于肃州城南作一木仙人举手指东南吴地大旱三年人曰般所为也于是赍物巨千谢之般为断其一手其月吴中大雨唐初工人尚祈祷其木仙述异记天姹山南峯昔鲁般刻木为鹤一飞七百里后放于北山西峯上汉武帝使人往取之遂飞上南峯往往天将雨则翼翅动揺若将飞奋
　　墨子为鸢一日而败
　　公输为鹊三日不下
