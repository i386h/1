<!-- { "loadSidebar": true } -->
　　杨孚异物志鸬鷀能没于深水取鱼而食之不生卵而孕雏于池泽间既胎而又吐生多者八九少者五六相连而出若系绪焉水鸟而巢高树之上　又杜台卿淮赋鸬鷀吐雏于八九防防衔翼而低昻本草衍义冦宗奭尝官于澧州公宇后有大木一株其上有鸬鷀三四十巢日夕观之既能交合兼有卵殻布地其色碧岂得雏吐口中是全未考寻可见当日听人之误言也
　　鹈鹕集于芝池魏文下诏
　　鹙鸟获于宫内崔光进言
　　魏黄初中有鹈鹕集于灵芝池文帝下诏以曹恭公逺君子近小人博求贤俊太尉华歆由此逊位而让管宁
　　魏书肃宗时获秃鹙鸟于宫内诏以示崔光光表曰示所得大鸟此即诗所谓有鹙在梁者也臣闻野物入舍古人以为不善是以张臶恶鵀贾谊忌鵩鹈鹕暂集而去前王犹为至诫况今亲入宫禁为人所获方被畜养晏然不以为惧凖诸往义信有殊矣衞侯好鹤曹伯爱鴈身死国灭可为寒心
　　雀入于海为蛤
　　雉入于淮为蜃
　　夏小正九月雀入于海为蛤盖有矣非常入也又十月雉入于淮为蜃蜃者蒲芦也　按晋语赵简子叹曰雀入于海为蛤雉入于淮为蜃【小曰蛤大曰蜃皆介物蚌类也】鼋鼍鱼龞莫不能化唯人不能哀夫窦犨侍曰臣闻之君子哀无人不哀无贿哀无徳不哀无宠哀名之不令不哀年之不登夫中行范氏不恤庶难而欲擅晋国今其子孙将耕于齐宗庙之牺为畎亩之勤人之化也何日之有
　　孝鹅
　　灵鸡
　　寰宇记天宝末徳清沈朝家有鹅育卵而肠出以死其雏悲鸣不复食啄败荐覆之乂衔刍草母前若祭奠状长吁数声而死沈氏异而埋之后人因呼为孝鹅冢
　　高僧传唐杭州径山释法钦姓朱氏尝养一鸡不食生类随之若影不游他所及其入长安长鸣三日而絶今鸡冢在焉
　　见蛇则噪而贲
　　见蛇则宛而跃
　　禽经云鹊见蛇则噪而贲孔雀见蛇则宛而跃
　　见异类差翅鸣
　　见同类拊翅鸣
　　禽经云鹅见异类差翅鸣鸡见同类拊翅鸣
　　喜日鹅
　　垂露鸭
　　洞记有喜日鹅至日出时衔翅而舞又名曰舞日鹅
　　又有升蕖鸭赤色每止于芙蓉上不食五谷唯咂叶上垂露因名垂露鸭一名丹毛鳬
　　野鸡先鸣而后鼓翼
　　家鸡先鼓翼而后鸣
　　物类相感志云警畜能知时虽风雨隂霾而戒时不忒时至则啼人以为候故周书纬云鸡阳鸟也所以为人四时也又云野鸡属隂先鸣而后鼓翼家鸡属阳先鼓翼而后鸣
　　长鸣鸡
　　逺飞鸡
　　西京杂记长鸣鸡一食顷不絶长距善鬭
　　洞记有逺飞鸡夕则还依人晓则絶飞四海朝往夕还祝鸡公善养鸡得逺飞鸡之卵伏之名曰翻明鸡如鹄大色紫有翼翼下有目亦曰目羽鸡
　　伺晨鸡
　　司夜鸡
　　西京杂记成帝时交趾越嶲献伺晨鸡即下漏验之晷刻无差
　　洞防记有司夜鸡随鼓节而鸣不息从夜至晓一更为一声五更为五声亦曰五时鸡
　　枭逢鸠告以东徙
　　鸠遇枭止其巢吴
　　説苑枭逢鸠鸠曰子将安之枭曰我将东徙鸠曰子改鸣则可不能改鸣犹恶子之声也
　　曹子建集令禽恶鸟论昔荆之枭将徙巢于呉鸠遇之曰子将安之枭曰将巢于呉鸠曰何去荆而巢呉乎枭曰荆人恶予之声鸠曰子能革子之声则免无为去荆而巢呉也如不能革子之声则呉楚之民不异情也为子之计者莫若宛颈戢翼终身勿复鸣也
　　用枭镜以祠黄帝
　　作枭羮以赐百官
　　郊祀志古天子尝以春解祠祠黄帝用一枭破镜【师古曰解祠者谓祠祭以解罪求福张晏曰黄帝五帝之首也岁之始也枭恶逆之鸟方士虗诞云以岁始祓除凶灾令神仙之帝食恶逆之物使天下为逆者破防讫竟无有遗育也孟康曰枭鸟名食母破镜兽名食父黄帝欲絶其类使百吏祠皆用之破镜如防而虎眼】
　　又如淳注曰五月五日作枭羮以赐百官
　　鸧鸽胎生
　　囊狸卵生
　　韩诗内传云鸧鸽胎生孔子渡江见而异之
　　异物志狸十有一种囊狸卵生
　　雁衔芦
　　龟藏六
　　古今注雁自河北渡江南瘦瘠能高飞不畏缯缴江南沃饶每至还河北体肥不能高飞恐为虞人所获常衔芦长数寸以防缯缴焉　淮南子夫雁从风而飞以爱气力衔芦而翔以避弋缴　抱朴子智禽衔芦以避网水牛结阵以却虎
　　杂阿含经有龟被野于所包藏六而不出野干怒而舍去佛告诸比丘当如龟藏六自藏六根魔不得便法句经昔有道人河边学道但念六尘心无宁息
　　龟从河出水狗将噉龟龟缩头尾四脚藏于甲中狗不能得便狗去还出便得入水道人因悟我不及龟放恣六情不知死至
　　虎导
　　鹿随
　　符瑞志宋元嘉二十五年白虎见蜀郡二赤虎导前又瑞应图白虎者义兽也一名驺虞王者徳至禽
　　兽泽洞幽则见
　　五代史永平三年五月驺虞见璧山有二鹿随之
　　见则天下大穰
　　见则天下大风
　　山海经钦山有兽焉其状如豚而有牙其名曰当康其鸣自呌见则天下大穰　泰器之山观水出焉西流注于流沙是多文鳐鱼状如鲤鱼鱼身而鸟翼苍文而白首赤喙尝行西海游于东海以夜飞其音如鸾鸡其味酸甘食之已狂见则天下大穰　玉山有兽焉其状如犬而豹文其角如牛其名曰狡其音如吠犬见则其国大穰
　　又几山有兽焉其状如彘黄身白头白尾名曰闻见则天下大风　少咸之山有兽焉其状如犬而人面善投见人则笑其名山其行如风见则天下大风
　　见则天下大水
　　见则天下大旱
　　山海经空桑之山有兽焉其状如牛而虎文其音如钦其名曰軨軨其呜自呌见则天下大水　犲山有兽焉其状如夸父而彘毛其音如呼见则天下大水剡山有兽焉其状如彘而人面黄身而赤尾其名
　　曰合窳其音如婴儿是兽也食人亦食虫蛇见则天下大水　阳山多化蛇其状如人面而豺身鸟翼而蛇行其音如叱呼见则其邑大水　敖岸之山有兽焉其状如白鹿而四角名曰夫诸见则其邑大水长右之山有兽焉其状如禺而四耳其名长右其音如吟见则其郡县大水　崇吾之山有鸟焉其状如鳬而一翼一目相得而飞名曰蛮蛮见则天下大水玉山有鸟焉其状如翟而赤名曰胜遇是食鱼其
　　音如録见则其国大水　邽山蒙水出焉南流注于洋水其中多黄贝蠃鱼鱼身而鸟翼音如鸳鸯见则其邑大水
　　又姑逢之山有兽焉其状如狐而有翼其音如鸿鴈若呜曰獙獙见则天下大旱　独山末涂之水出焉而东流注于沔其中多螩防其状如黄蛇鱼翼出入有光见则其邑大旱　女烝之山膏水出焉而西注于鬲水其中多薄鱼其状如鳣鱼而一目其音如欧见则天下大旱　子桐之山子桐之水出焉而西流注于余如之泽其中多鱼其状如鱼而鸟翼出入有光其音如鸳鸯见则天下大旱　崦嵫之山有鸟焉其状如鸮而人面蜼身犬尾其名自号也见则其邑大旱　錞于母逢之山浴水出焉有大蛇赤首白身其音如牛见则其邑大旱　太华之山有蛇焉名曰肥六足四翼见则天下大旱　浑夕之山有蛇一首两身名曰肥遗见则其国大旱
　　触邪兽
　　饲邪兽
　　述异记獬豸者一角之羊也性知人有罪臯陶治狱其罪疑者令羊触之　又唐长庆中陇上出异兽如猴腰尾皆长色青迅猛见蕃人即捕而食之遇汉人则否
　　神异经穷其兽似牛而色狸尾长曵地其声似狗狗头人形钩爪锯牙逢忠信之人齧而食之逢奸邪者则擒禽兽而饲之【穷其当作穷竒】
　　除凶
　　蠲忿
　　梁祚魏国统云西南夷土有异犀三角夜行如大炬火照数千歩或时解脱则藏于深宻之处不欲令人见之王者贵其异以为簪能消除凶逆
　　杜阳编懿宗周昌公主出降带蠲忿犀其犀圆如弹丸入土不朽烂带之令人蠲忿怒
　　御兵
　　御凶
　　山海经中曲之山有兽焉其状如马而白身黑尾一角虎牙爪音如鼓音其名曰駮是食虎豹可以御兵虢山其鸟多寓状如防而鸟翼其音如羊可以御兵騩山正囘之水出焉而北流注于河其中多飞鱼
　　其状如豚而赤文服之不畏雷可以御兵　少室之山休水出焉而北流注于洛其中多防鱼状如蜼而长距足白而对食者无蛊疾可以御兵
　　又隂山有兽焉其状如狸而白首名曰天狗其音如橊橊可以御凶　英鞮之山涴水出焉而北注于陵羊之泽是多冉遗之鱼鱼身蛇首六足其目如马耳食之使人不眯可以御凶　讲山有木焉名曰帝屋叶状如椒反伤赤实可以御凶【反伤刺下勾也】
　　辟尘
　　试毒
　　本草李司封宗易尝言石驸马保吉知陈州其州廨一皆新之每毁旧屋则坐于下风尘自分去人皆惊怪之盖其所服辟尘犀也　岭表录异辟尘犀为妇簪梳尘不着髪
　　抱朴子通天犀有白理如线者以盛米置羣鸡中鸡欲往啄米至辄惊却故南人名为骇鸡犀得其角一尺以上刻为鱼而衔以入水水常为开方三尺可得气息水中以其角为义导者试煑毒药为汤以义导搅之皆生白沫无复毒物则无沫起也　北户录注通天犀置大雾重露下终不沾濡又堪辨毒或中毒箭刺于疮中立愈盖犀食百毒棘刺故也　南越志海中出离水犀似牛其出入有光水为之开
　　旧唐书拂防国一名大秦有鸟似鹅其毛緑色常在王边倚枕上坐每进食有毒其鸟輙鸣
　　双双合体
　　蛩蛩假足
　　山海经云南海之外有二青兽相并名曰双双【注云言体合为一也公羊传双双而俱至】
　　説苑孔子曰北方有兽其名曰蟨前足防后足兎是兽也甚矣其爱蛩蛩巨虚也食得甘草必齧以遗蛩蛩巨虚蛩蛩巨虚见人将来必负蟨以走蟨非性之爱蛩蛩巨虚也为其假足之故也二兽者亦非性之爱蟨也为其得甘草而遗之故也
　　血堪染鞾
　　猩猩血可染罽
　　本草宋建武中安西县主簿韦文礼进雌雄二头帝曰吾闻能负千钧若既力如此何能致之彼土人丁銮进曰见人喜笑则上唇掩其目人以钉钉着额上任其奔驰死而取之髪极长血堪染鞾其毛一似猕猴人面红赤色作人言马声善知生死饮其血使人见鬼帝闻而欣然命工图之华阳国志永昌郡有猩猩能言其血可以染朱罽色鲜不黯
　　狮能御象
　　狮能伏虎
　　宋书宗慤字元干随檀和之伐林邑入象浦林邑王范阳迈倾国来拒以兵装被象前后无际慤曰吾闻狮子威服百兽乃制其形与象相御象果惊奔众因溃散遂克林邑收其异宝杂物不可胜计
　　洛阳伽蓝记元魏波斯国献狮子永安末始逹京师庄帝谓侍中李彧曰朕闻虎见狮子必伏可覔试之于是诏近山郡县捕虎以进巩县山阳并进二虎一豹见狮子悉瞑目不敢仰视园中素有一育熊性甚驯善帝令取试之虞人牵育熊至闻狮子气惊怖跳踉曵鎻而起帝大笑　旧説狮子虎见之而伏豹见之而瞑熊见之而跃
　　象胆随四时
　　蚺胆随三旬
　　类苑淳化中上苑一象毙太宗命取胆不获徐曰当在前左足果得之问其故曰象胆随四时在足今方春故知之
　　酉阳杂俎蚺蛇胆上旬近头中旬在心下旬近尾又朝野佥载云五月五日取时胆两柱相去五六尺系蛇头尾以杖于腹下来去扣之胆即聚以刀刲取药封放之不死复更取看肋下有痕即放
　　木代象牙
　　木代犀角
　　南越志象牙长一丈余脱其牙则深藏之削木代之可得不尔穷其主得乃已
