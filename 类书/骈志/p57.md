<!-- { "loadSidebar": true } -->
　　汉书朱建楚人也故尝为淮南王黥布相有罪去后复事布布欲反时问建建谏止之布不听听梁父矦遂反汉既诛布闻建諌之高祖赐建号平原君家徙长安为人辩有口刻廉刚直行不茍合义不取容辟阳矦行不正得幸吕太后欲知建建不肯见及建母死贫未有以发丧方假贷服具陆贾素与建善乃见辟阳矦贺曰平原君母死何乃贺我陆生曰前日君矦欲知平原君平原君义不知君以其母故今其母死君诚厚送防则彼为君死矣辟阳矦乃奉百金裞列矦贵人以辟阳矦故往赙凡五百金久之人或毁辟阳矦惠帝大怒下吏欲诛之太后慙不可言大臣多害辟阳矦行欲遂诛之辟阳矦困急使人欲见建建辞曰狱急不敢见君建乃求见孝惠幸臣闳籍孺説曰君所以得幸帝天下莫不闻今辟阳矦幸太后而下吏道路皆言君谗欲杀之今日辟阳矦诛旦日太后含怒亦诛君君何不肉袒为辟阳矦言帝帝听君出辟阳矦太后大驩两主俱幸君君富贵益倍矣于是闳籍孺大恐从其计言帝帝果出辟阳矦辟阳矦之囚欲见建建不见辟阳矦以为背之大怒及其成功出之大惊
　　萧何封鄼矦
　　臧宫封鄼矦
　　汉书萧何传汉五年高祖杀项羽即皇帝位论功行封羣臣争功岁余不决上以何功最盛先封为鄼矦【鄼属南阳】食邑八千户
　　后汉书臧宫与呉汉并灭公孙述光武以蜀新定拜宫为广汉太守十三年増邑更封鄼矦
　　路博徳为伏波将军
　　马文渊为伏波将军
　　汉书路博徳以卫尉为伏波将军伐破南越益封后汉书马援字文渊时交趾女子征侧及女弟征贰反攻没其郡九眞日南合浦蛮夷皆应之冦略岭外六十余城侧自立为王于是玺书拜援伏波将军援平峤南所过辄为郡县治城郭穿渠灌溉以利其民条奏越律与汉律驳者十余事与越人申明旧制以约束之自后骆越奏行马将军故事　援军还将至故人多迎劳之平陵人孟冀名有计谋于坐贺援援谓之曰吾望子有善言反同众人邪昔伏波将军路博徳开置七郡裁封数百户今我微劳猥向大县功薄赏厚何以能长久乎先生奚用相济冀曰愚不及援曰方今匈奴乌桓尚扰北边欲自请击之男儿要当死于边野以马革裹尸还葬耳何能卧牀上在儿女子手中邪冀曰谅为烈士当如此矣　案东观记援上书臣所假伏波将军印书伏字犬外向城臯令印皐字为白下羊丞印四下羊尉印白下人人下羊即一县长吏印文不同恐天下不正者多符印所以为信也所宜齐同荐晓古文字者事下大司空正郡国印章奏可
　　大冯君小冯君
　　大秦君小秦君
　　汉书冯野王字君卿立字圣卿立居职公廉治行略与野王相似而多知有恩贷好为条教吏民嘉美野王立相代为太守歌之曰大冯君小冯君兄弟继踵相因循聪明贤智惠吏民政如鲁卫徳化钧周公康叔犹二君
　　旧唐书秦景通与弟暐尤精汉书当时习汉书者皆宗师之常云景通为大秦君暐为小秦君若不经其兄弟指授则谓之不经师匠无足称也景通贞观中为洗马
　　大南郡小南郡　　　　大郑公小郑公
　　大鸿胪小鸿胪
　　南史刘之遴字思贞除南郡太守武帝谓曰卿母年徳并高故令卿衣锦还乡尽荣养之礼弟之亨字嘉会代之遴为南郡太守上问朱异曰之亨代兄喜不兄弟因循岂直大冯小冯而已又谓尚书令何敬容曰荆州长史南郡太守皆是仆射出入今者之亨便是九转在郡有异绩吏人称之卒荆土懐之不复称名号为大南郡小南郡
　　北史郑述祖字恭文少聪敏有风检为先逹所称齐天保中为兖州刺史时穆子容为廵省使叹曰古人有言闻伯夷之风贪夫廉懦夫有立志今之郑兖州见之矣迁光州刺史初述祖父为兖州于郑城南小山起斋亭刻石为记述祖时年九岁及为刺史往寻旧迹得一破石有铭云中岳先生郑道昭之白云堂述祖对之呜咽悲恸羣寮有人入市盗布其父怒曰何负吾君执之以归首述祖特原之自是境内无盗百姓歌曰大郑公小郑公相去五十载风教犹尚同魏畧始南阳韩暨以宿徳在宣前为大鸿胪暨为人贤及宣在后亦称职故鸿胪中为之语曰大鸿胪小鸿胪前后治行曷相如
　　郭伯济封汾阳子
　　郭子仪封汾阳王
　　魏志郭淮字伯济咸熙中开建五等以淮着勲前朝改封汾阳子　按淮初封阳曲矦诏曰昔汉川之役几至倾覆淮临危济难功书王府在闗右三十余年外征冦虏内绥民夷比岁以来摧破廖化禽虏句安功绩显著朕甚嘉之
　　旧唐中上元三年河中军杀其帅李国贞时太原节度邓景山亦为部下所杀恐其合从连贼朝廷忧之后辈帅臣未能弹压势不获已遂用郭子仪为朔方河中北庭潞仪泽沁等州节度行营兼兴平定国副元帅充本管观察处置使进封汾阳郡王出鎭绛州【据此是前后有两郭汾阳矣又刘宋王华以诛徐羡之功追封新建县矦其子定矦嗣爵本朝王伯安尊人亦讳华所封伯爵亦得新建可谓数之巧合】
　　李卫公药师
　　李卫公文饶
　　旧唐书李靖字药师裔孙芳任凤翔府司参军诣阙进高祖太宗所赐卫国公靖官告敕书手诏等十余卷内四卷太宗文皇帝笔迹文宗宝惜不能释手其佩笔尚堪书金装木匣制作精巧帝并留禁中令书工模写本还之赐芳绢二百匹衣服靴笏以酬之唐书李徳裕字文饶既被放左拾遗丁柔立内愍伤之为上书直其寃坐阿附贬南阳尉懿宗时诏追复徳裕太子少保卫国公赐尚书左仆射距其没十年
　　万石君
　　万石妪
　　史记石奋长子建次子甲次子乙次子庆皆以驯行孝谨官皆至二千石于是景帝曰石君及四子皆二千石人臣尊宠乃集其门号奋为万石君
　　又后汉书冯勤字伯伟魏郡繁阳人也曾祖父宣帝时为农太守有八子皆为二千石赵魏间荣之号曰万石君焉兄弟形皆伟壮唯勤祖父偃长不满七尺常自耻短陋恐子孙之似也乃为子伉娶长妻伉生勤八尺三寸八岁善计铫期荐于光武在事精勤遂见亲识每引进帝辄顾谓左右曰佳乎吏也后厯官司徒号称任职勤母年八十每会见诏敇勿拜令御者扶上殿谓诸王曰使勤贵宠者此母也汉书严延年兄弟五人皆有吏材至大官东海号曰万石严妪
　　韦氏父子入相
　　李氏父子复相
　　汉书韦贤代蔡义为丞相时贤年七十余为相五岁少子成复以明经厯位至丞相
　　旧唐书李徳裕父吉甫年五十一出鎭淮南五十四自淮南复相今徳裕镇淮南复入相一如父之年亦为异事
　　三日厯三台
　　十旬迁四职
　　后汉董卓切敇州郡举蔡邕诣府邕不得已到署祭酒甚见敬重举高第补侍御史又转侍书御史迁尚书三日之间周厯三台
　　北史唐瑾转荆州总管府长史入为吏部中大夫厯御正纳言内史中大夫曽未十旬遂迁四职　又苏亮自大统以来无岁不转官一年或至三迁佥曰才至不怪其速也
　　三世山隂
　　三世观察
　　齐书山隂东土大县难为长官傅僧佑在县有称子琰为武康令迁山隂令尤明察又著名二县皆谓之傅圣父子并着竒绩时云诸傅有治县谱子孙相传不以示人时刘明亦有吏能厯山隂令政常为天下第一琰子刿代明为山隂问明答曰我有竒术卿家谱所不载临别当相示既曰作县令唯日食一升饭而莫饮酒此第一策也
　　旧唐书崔郾字广略昭愍时为陜州观察使旧弊有上供不足夺吏俸以益之岁八十万郾以廉使常用之直代之居二年政绩闻于朝迁鄂岳浙西观察使至用寛政安疲人及居鄂渚则峻法严刑未尝贳一死罪江湖之间萑蒲是丛因造冲小舰上下千里朞月而尽获羣盗凡三按廉车率由清简少事财用有余人遂宁防子瑶厯浙西鄂岳观察使瑾为湖南观察使
　　祖父并经此职
　　祖父皆为此职
　　南史谢举掌吏部尚书举祖庄父兄览并经此职前代少比
　　又王承为国子祭酒承祖俭父暕皆为此职三世为国师前代未之有





　　骈志卷十五
<子部,类书类,骈志>
　　钦定四库全书
　　骈志卷十六
　　明　陈禹谟　撰
　　辛部下
　　梁武帝迎佛发
　　唐宪宗迎佛骨
　　南史梁大同五年扶南国遣使送生犀又言其国有佛发长一丈二尺诏遣沙门释灵寳随使往迎之先是三年八月武帝改造阿育王佛塔出旧塔下舍利及佛爪发发青绀色众僧以手伸之随手长短放之则旋屈为蠡形　按僧伽经云佛发青而细犹如藕茎丝佛三昧经云我昔在官沐头以尺量发长一丈二尺放已右旋还成蠡文则与帝所得同也
　　旧唐书鳯翔法门寺有防国真身塔塔内有释迦文佛指骨一节其书本传法三十年一开开则岁丰人泰元和十四年正月上令中使杜英竒押宫人三十人持香花赴临臯驿迎佛骨自光顺门入大内留禁中三日乃送诸寺王公士庶奔走舍施唯恐在后百姓有废业破产烧顶灼骨而求供养者韩愈素不喜佛上疏谏
　　以头施人
　　以眼施人
　　水经注释法显所谓糺尸罗国汉言截头也佛为菩萨时以头施人故因名国国东有投身饲饿虎处皆起塔又陀卫国是阿育王子法益所治邑佛为菩萨时亦扵此国以眼施人其处亦起大塔
　　鉢容二斗少华投中便满
　　鉢受三斗终日香花不满
　　法显传陀卫国有佛鉢月氏王大兴兵众来伐此国欲持鉢去置鉢象上象不能进更作四轮车载然八象共牵复不进王知缘于是起塔留鉢供养鉢容二斗杂色而黑多四际分明厚可二分甚光泽贫人以少华投中便满富人以多花供养正复百千万斛终亦不满
　　佛图曰佛鉢青玉也受三斗许彼国寳之供养时愿终日香花不满则如言愿一把满则亦便如言
　　掘视惟有一石
　　改葬惟有空皮
　　晋书佛图澄卒于邺宫寺后有沙门从雍州来称见澄西入闗石季龙掘而视之惟有一石而无尸旧唐书道士刘道合为高宗合还丹丹成而上之咸亨中卒及帝营奉天宫迁道合之殡室弟子开棺将改葬其尸唯有空皮而背上开坼有似蝉蜕尽失其齿骨众谓尸解高宗闻之不悦曰刘师为我合药自服仙去
　　伯阳乘青牛
　　君逹骑青牛
　　列异传老子西游闗令尹喜望见其有紫气浮闗而老子果乘青牛而过
　　神仙传封君逹陇西人服链水银年百岁视之如年三十许骑青牛故号青牛道人
　　青鸟西方来
　　赤龙东南上
　　汉武故事七月七日上于承华斋忽有一青鸟从西方来集殿前上问东方朔朔曰此王母欲来也有顷王母至有二青鸟如乌侍王母傍
　　列仙传陶安公者六安铸冶师也数行火火一旦散上行紫色冲天安公伏冶下求哀须臾朱雀止冶上曰安公安公冶与天通七月七日迎汝以赤龙至期赤龙到大雨安公骑之东南上一城邑数万人众共送视之皆与辞决去
　　鱼知名
　　鸡知名
　　蜀普録东川降魔寺僧吉祥魁梧多力受飰五鉢日夜诵经九函池中鱼知其数以名召之皆出水面使去即没
　　列仙传祝鸡翁居尸乡北山下养鸡百余牢鸡皆有名字千余头暮栖于树昼日放散呼名即种别而至
　　举罗张之得一只舄
　　以石掷之得一只履
　　后汉王乔者河东人也显宗世为叶令乔有神术每月朔望常自县诣台朝帝怪其来数而不见车骑宻令太史伺望之言其临至輙有双鳬从东南而来于是鳬至举罗张之但得一只舄焉乃诏上方騐视则四年中所赐尚书官属履也
