<!-- { "loadSidebar": true } -->
　　蜀志张纮子官至南郡太守尚书　江表传曰清介有高行而才不及纮　按呉书曰纮见柟榴枕爱其文为作赋陈琳在北见之以示人曰此吾乡张子纲【子纲綋字】所作也后纮见陈琳作武库赋应机论与琳书深叹美之琳答曰自仆在河北与天下隔此间率少于文章易为雄霸故使仆受此过差之谈非其实也今景兴在此足下与子布在彼所谓小巫见大巫神气尽矣纮既好文学又善楷篆书与孔融书自书融遗纮书曰前劳手笔多篆书每举篇见字欣然独笑如复覩其人也
　　张温以车骑将军出讨
　　张温以辅义中郎出使
　　后汉书中平二年秋七月三辅螟左车骑将军皇甫嵩免八月以司空张温为车骑将军讨北宫伯玉十一月张温破北宫伯玉于美阳
　　呉志张温以辅义中郎将使蜀孙权谓温曰卿不宜逺出恐诸葛孔明不知吾所以与曹氏通意以故屈卿行若山越都除便欲大搆于蜀行人之义受命不受辞也温对曰臣入无腹心之规出无专对之用惧无张老延誉之功又无子产陈事之效然诸葛亮逹见计数必知神虑屈伸之宜加受朝廷天覆之惠推亮之心必无疑贰温至蜀诣阙拜章曰昔高宗以谅闇昌殷祚于再兴成王以防冲隆周徳于太平功冒溥天声贯防极今陛下聪明之姿等契往古总百揆于良佐参列精之炳燿遐迩望风莫不欣赖呉国勤任旅力清澄江浒愿与有道平一宇内委心协规有如河水军事兴烦使役乏少是以忍鄙倍之羞使下臣温通致情好陛下敦崇礼义未便耻忽臣自入逺境及即近郊频劳来恩诏辄加以荣自惧悚怛若惊谨奉所赍函书一封蜀甚贵其才
　　张纲埋车轮
　　张纲脩攻具
　　后汉书汉安元年选遣八使徇行风俗皆耆儒知名多厯显位唯张纲年少官次最微余人受命之部而纲独埋其车轮于洛阳都亭曰豺狼当道安问狐狸按周举传曰诏遣八使廵行风俗同时俱拜天下
　　号曰八俊刺史二千石有臧罪者驿马上之墨绶已下便收其有清勤忠惠宜表异者状闻【八使名见顺帝纪】宋书武帝北讨慕容超超尚书郎张纲乞师于姚兴自长安反太山太山申宣执送之纲有巧思先是帝修攻具城上人曰汝不得张纲何能为也及至升诸楼以示之城内莫不失色　按纲修攻具成设飞楼县梯木幔板屋冠以牛皮弓矢无所用之
　　呉严武以围棋知名
　　唐严武以门防策名
　　吴録曰严武字子卿卫尉畯再从子也围棋莫与为辈
　　旧唐书严武中书侍郎挺之子也神气隽爽敏于闻见防有成人之风读书不究精义渉猎而已弱冠以门防策名
　　吴桓彞不肯署名
　　晋桓彞不从伪降
　　吴志孙綝使光禄勲孟宗告庙废孙亮召羣司议曰少帝荒陋昬乱不可以处大位承宗庙以告先帝废之诸君若有不同者下异议皆震怖曰唯将军令綝遣中书郎李崇夺亮玺绶以亮罪状班告逺近尚书桓彞不肯署名綝怒杀之　汉晋春秋曰彞魏尚书令阶之弟吴録曰晋武帝问薛莹吴之名臣莹对称有忠贞之节
　　晋书苏峻之乱桓据广徳固守经年势孤力屈贼曰桓若降者当待以优礼将士多劝伪降更思后举不从辞气壮烈志节不挠城陷为韩晃所害初与郭璞善尝令璞筮卦成璞以手坏之问
　　其故曰卦与吾同丈夫当此非命如何【评曰二桓姓名既肖节义复埒异哉】
　　王沉文籍先生
　　王沉东野丈人
　　晋书王沉字处道时魏高贵乡公好学有文才引沉及裴秀数于东堂讲防属文号沉为文籍先生秀为儒林丈人
　　又文苑传王沉字彦伯作释时论以东野丈人自寓载记刘聪朝复有一王沉
　　太原王澄
　　琅邪王澄
　　晋书太原王济弟澄字道深辩慧有才藻
　　又琅邪王澄字平子生而警悟虽未能言见人举动便识其意王衍妻郭性贪鄙欲令婢路上担粪澄年十四諌郭以为不可郭大怒谓澄曰昔夫人临终以小郎属新妇不以新妇属小郎因捉其衣裾将杖之澄争得脱逾而走
　　司空张华
　　仆射张华
　　晋书张华尽忠匡辅弥缝补阙虽当闇主虐后之朝而海内晏然华之功也华惧后族之盛作女史箴以为讽贾后虽凶妬而知敬重华久之论前后功勲进封壮武郡公华十余让中诏敦譬乃受数年代下邳王晃为司空领著作
　　载记姚兴遣使聘于慕容超超遣其仆射张华给事中宗正元入长安送大乐伎一百二十人于姚兴兴大悦延华入防酒酣乐作兴黄门侍郎尹雅谓华曰昔殷之将亡乐师归周今皇秦道盛燕乐来庭废兴之兆见于此矣华曰自古帝王为道不同权谲之理会于功成故老子曰将欲与之必先取之今总章西入必由余东归祸福之验此其兆乎兴怒曰昔齐楚竞辩二国连师卿小国之臣何敢抗衡朝士华逊辞曰奉使之始实愿交欢上国上国既遗小国之臣辱及寡君社稷臣亦何心而不仰酬兴善之
　　中书郎成公绥
　　太史令成公绥
　　晋书成公绥防而聪敏博渉经传性寡欲不营资产家贫岁饥常晏如也少有隽才词赋甚丽闲黙自守不求闻逹时有孝乌每集其庐舍绥谓有反哺之徳以为祥禽乃作赋美之张华雅重绥每见其文叹伏以为絶伦荐之太常征为博士厯秘书郎转丞迁中书郎每与华受诏并为诗赋又与贾充等防定法律载记义熈三年慕容超祀南郊将登坛有兽大如马状类防而色赤集于圜丘之侧俄而不知所在须臾大风暴起天地昼昬其行宫羽仪皆振裂超惧宻问其太史令成公绥对曰陛下信用奸臣诛戮贤良赋敛繁多事役殷苦所致也超惧而大赦
　　刘为荆州刺史
　　刘为泉州刺史
　　晋书太安中张昌作乱转使持节南蛮校尉荆州刺史刘率前将军赵让等讨昌自方城至宛新野所向皆平于时流人在荆州十余万户羇旅贫乏多为盗贼乃给其田种粮食擢其贤才随资叙用时总章大乐伶人避乱多至荆州或劝可作乐者曰昔刘景升以礼壊乐崩令杜防为天子合乐乐成欲庭作之防曰为天子合乐而庭作之恐非将军本意吾常为之叹息今主上尘吾未能展效臣节虽有家伎犹不宜听况御乐哉乃下郡县使安慰之须朝廷旋返送署本署
　　隋书刘拜泉州刺史会高智慧作乱以兵攻州城守百余日救兵不至前后出战死亡大半粮尽无所食与士卒数百人煑犀甲腰带及剥树皮而食之一无离叛贼知其饥饿欲降之抗节弥厉贼悉众来攻城陷为贼所害上闻而嘉叹者久之　后汉书董卓杀执金吾丁原司空刘免董卓自为司空
　　秦将姚崇
　　唐相姚崇
　　载记鲜卑薛勃于贰城为魏军所伐遣使请救姚兴兴使姚崇赴救魏师既还薛勃复叛崇伐而执之大收其士马而还
　　旧唐书姚崇本名元崇字元之先天二年宗讲武在新丰驿召元之代郭元振为兵部尚书同中书门下三品复迁紫防令避开元尊号又改名崇进封梁国公是时上初即位务修徳政军国庶务多访于崇同时丞相卢懐慎源乾曜等但唯诺而已崇独当重任明于吏道断割不滞
　　今仲舒何如昔仲舒
　　今李膺何如昔李膺
　　南史直阁将军董蛮粗有气力萧子响要与同行蛮曰殿下癫如雷敢相随邪子响笑曰君敢出此语亦复竒癫上闻而不悦曰人名蛮复何容得蕴借乃改名为仲舒谓曰今日仲舒何如昔日仲舒答曰昔日仲舒出自私庭今日仲舒降自天帝以此言之胜昔逺矣【按汉书董仲舒广川人少治春秋孝景时为博士下帷讲诵弟子传以久次相授业或莫见其面　师古注曰言新学者但就其旧弟子受业不必亲见仲舒】
　　又李膺为新昌矦萧藻主簿使至都武帝悦之谓曰今李膺何如昔李膺对曰今胜昔问其故对曰昔事桓灵之主今逢尧舜之君帝嘉其对以如意击席者久之【按后汉书李膺字元礼以声名自高士有被其容接者名为登龙门】
　　文章李益　　　　　诗人韩翃
　　孝子江泌
　　旧唐书李益肃宗朝宰相揆之族子登进士第长为歌诗贞元末与宗人李贺齐名每作一篇为教坊乐人以赂求取唱为供奉歌词其征人歌早行篇好事者画为屏障乐峯前沙似雪受降城外月如霜之句天下以为歌词然少有痴病而多猜忌防闲妻妾过为苛酷而有散灰扃户之谭闻于时故时谓妬痴为李益疾　新唐书时又有太子舍人李益同在朝故世言文章李益以辨云【按因话録李尚书益有宗人庶子同名俱出于姑臧公时人谓尚书为文章李益庶子为门户李益而尚书亦兼门地焉尝姻族间有礼会尚书归笑谓家人曰大堪笑今日局席两个坐头总是李益】
　　唐书韩翃字君平南阳人矦希逸表佐淄青幕府府罢十年不出李勉在宣武复辟之俄以驾部郎中知制诰时有两韩翃其一为刺史宰相请孰与徳宗曰与诗人韩翃【按本事诗天宝末举进士制诰阙人中书两进名徳宗批曰与韩翃时有与翃同姓名者为江淮刺史又具二人同进御笔复批曰春城无处不飞花寒食东风御栁斜日暮汉宫传蜡烛轻烟散入五矦家又批曰与此韩翃时建中初也】
　　唐书江泌字士清母亡后以生阙供养遇鲑不忍食食菜不食心以其有生意也泌族人兖州治中泌黄门郎愈子与泌同名世谓泌为孝子江泌以别之
　　太公号尚父
　　子仪号尚父
　　诗曰维师尚父时维鹰
　　旧唐书徳宗即位诏郭子仪还朝摄冢宰充山陵使赐号尚父进位太尉中书令増实封通计二千户给一千五百人粮二百匹马草料所领诸使副元帅并罢诸子弟女壻拜官者十余人
　　商太宰
　　呉太宰
　　列子商太宰【商宋国也宋都商丘故二名焉太宰官名】见孔子曰丘圣者欤孔子曰圣则丘何敢然则丘博学多识者也商太宰曰三王圣者欤孔子曰三王善任智勇者圣则丘不知曰五帝圣者欤孔子曰五帝善任仁义者圣则丘弗知曰三皇圣者欤孔子曰三皇善任因时者圣则丘弗知商太宰大骇曰然则孰者为圣孔子动容有间曰西方之人有圣者焉不治而不乱不言而自信不化而自行荡荡乎民无能名焉丘疑其为圣弗知眞为圣欤眞不圣欤
　　左传公会吴于槖臯吴子使太宰嚭请寻盟公不欲使子贡对曰盟所以周信也故心以制之玉帛以奉之言以结之明神以要之寡君以为茍有盟焉弗可改也已若犹可改日盟何益今吾子曰必寻盟若可寻也亦可寒也乃不寻盟　説苑子贡见太宰嚭嚭问曰孔子何如对曰臣不足以知之太宰曰子不知何以事之对曰唯不知故事之夫子其犹太山林也百姓各足其材焉太宰曰子増夫子乎对曰夫子不可増也夫赐其犹一累壤也以一累壤増太山不益其高且为不知太宰嚭曰然则子有所酌也对曰天下有大樽而子独不酌焉不识谁之罪也　越絶书越王杀太宰嚭戮其妻子以其不忠信断絶吴之世
　　赵平原君
　　汉平原君
　　史记平原赵君胜者赵之诸公子也诸子中胜最贤喜賔客賔客葢至者数千人
