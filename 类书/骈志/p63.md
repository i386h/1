<!-- { "loadSidebar": true } -->
　　开山图山出不灰之木生火之石案注云其木色墨似炭而无叶有石赤如丹以一石相磨则火发以然无火可以终身今则无之
　　慎火树
　　胜火木
　　南越志广州有大树可以御火山北谓之慎火或谓戒火多种屋上以防火
　　伏琛齐地记武城东南有胜火木方俗音曰挺子其木经野火烧炭不灭故东方朔谓为不灰之木　又抱朴子曰南海萧丘之上生一种木虽为火所着但少焦黒人或得以为薪者炊熟则灌灭之用之不穷
　　平仲木
　　君迁树
　　呉都赋平仲之木实白如银君迁之树子如瓠形
　　凤条
　　孙枝
　　酉阳杂俎厯城房家园其中杂树森竦或有人折其桐枝者博陵君輙曰何为伤吾凤条
　　风俗通梧桐生于峄阳采东南孙枝为琴声极清丽周礼注孙枝之根末生者也盖桐孙亦然
　　树槐
　　种槐
　　金匮武王问太公曰天下神来甚众恐有试者何以待之太公曰请树槐于王门内有益者入无益者距之
　　后周书韦孝寛为雍州刺史先是路侧一里置以土堠经雨頽毁每须修之孝寛临州勅部内当堠处置槐树既免修复行路又得庇防文帝后见之于是令诸州道一里种一树十里种三树百里种五树
　　一日三荣三悴
　　一日三眠三起
　　玉箱杂记晋阳都城北角有槐树一日之间三荣三悴三辅故事汉苑中有柳状如人号曰人柳一日三眠三起
　　椹可以为粮
　　桑可以充衣
　　异苑汉兴平元年九月桑再椹时刘徳军小沛年荒谷贵士众皆饥仰以为粮
　　唐书李徳裕居家以俭约自处每谓子孙曰吾性不好货财遂至贫乏然吾近京城有赐田十顷耕之可以充食桑若干根可以充衣
　　圣柰
　　仙桃
　　洽闻记河州凤林闗有灵岩寺每七月十五日溪中流出圣柰大如盏以为常
　　神仙传仙桃出苏眤仙坛有人至心祈之輙落坛上或至五六颗形如石块赤黄色破之如有核三重研饮之立愈众疾尤治邪气
　　哀家梨
　　高聪梨
　　世説桓南郡每见人不快輙嗔云君得哀家梨当复蒸食否
　　北史魏高聪以高肇之党弹废于家断絶人事惟修营园果世称高聪梨以为珍异
　　眞定梨
　　箭谷梨
　　魏文帝诏眞定御梨大若拳甘若蜜脆若菱可以解烦释渴
　　广志新丰箭谷梨　谢朓赐紫梨啓味出灵闗之隂防珍玉津之澨岂徒眞定归美大谷慙滋　又庾肩吾启睢阳东苑子圜三尺新丰箭谷枝悬六斤
　　千年枣
　　三星枣
　　杜还经行记大食国有千年枣
　　广志河东安邑枣东郡谷城紫枣长二寸西王母枣大如李核三月熟在众果之先洛阳宫后园河内汲郡枣一名墟枣一名安益枣东海蒸枣洛阳夏后枣安平信都大枣单父枣梁国夫人枣大白枣一名曰蹙咨小核多肌三星枣骈白枣灌枣此四者宫园所种枣有狗牙鸡心牛头羊矢猕防细腰之名又有枣大枣﨑亷枣桂枣夕枣之名
　　杏核如笠
　　桃核尺余
　　神仙感遇传裴航冉从伯遇白衣老人裴渴甚求茗老人指一土龛此中有少浆可就取裴视龛中有杏核一扇如笠满中有浆浆色正白乃力举饮之不复饥渴浆味如杏酪老人曰君饮杏浆当哭九族亲情且以酒色为诫也
　　野人闲话蜀文谷于中书刘光祚处见桃核杯杯濶尺余纹彩灿然眞蟠桃之实也刘自云少时游华岳见一道士以此核酌泉盥潄观之惊骇道士以半片授之　又墨庄漫录有人以桃核半枚献王黼者中容米三四斗
　　枣长四五寸
　　枣长六七寸
　　大业拾遗信都献仲思枣四百枚枣长四五寸正紫色细文文皱小核味甘胜于青州枣北齐时有山人仲思得此枣种之因以为名亦名仙枣时海内惟有数株
　　神异经北方荒中有枣林焉其高五十丈敷张枝条数里余疾风不能偃雷电不能摧其子长六七寸围过其长熟色如朱干之不缩气味润泽殊于常枣食之可以安躯益气赤松子云北方大枣味有殊既可益气又安躯
　　七尺枣
　　三尺梨
　　述异记北方有七尺之枣南方有三尺之梨凡人不得见或见而食之即为地仙
　　榴名三十八
　　榴重五六斤
　　碎録河隂石榴名三十八中只有三十八子也酉阳杂俎大食勿斯离国石榴重五六斤
　　十二枚及一尺
　　十五枚为一升
　　酉阳杂俎卫公言滑州樱桃十二枚及一尺
　　三秦记汉武帝果园栗十五枚为一升
　　一蒂十七实
　　一蒂十二实
　　南方草木状呉黄武中交趾太守士燮献橘十七实同一蒂以为瑞异羣臣毕贺
　　建武故事晋咸和六年西平将军庾亮送橘十二实共同一蒂以为瑞异　又三国典略梁矦景未平王僧辨献嘉橘一蒂二十五子于湘东王王荅之曰昔文康献橘十有二子用今方古彼有慙色今景之凶恶既稔凯歌之声已及嘉瑞逺臻但增哽慰
　　合成树分三衢
　　独根树分二枝
　　南越志博罗县有合成树十围去地二丈分为三衢东向一衢大叶似楝子如橄榄而硬削去皮南人以为糁南向一衢橄榄西向一衢橄榄
　　金楼子有树名独根分为二枝其东向一枝是木威树南向一枝是橄榄树
　　楠谓之让木
　　橘谓之让木
　　武林郡记雉山有木名交让众木敷荣后方萌芽亦更岁更荣枯也　又楠木植之成行列枝叶若相避然谓之让木
　　杂志橘树直竦枝叶不相妨蜀人谓之让木
　　荔枝曲
　　荔枝图
　　甘泽谣天宝十四岁六月日于骊山驻跸是贵妃诞辰上命许云封等小部音声乐长生殿仍奏新曲未有曲会南海进荔枝因以曲名荔枝香左右欢呼声动山谷是年禄山叛
　　旧唐书白居易为忠州刺史在郡为木莲荔枝图寄朝中亲友各记其状曰荔枝生巴峡间树影团团如帷盖叶如桂冬青华如橘春荣实如丹夏熟朶如蒲桃核如枇杷殻如红缯膜如紫绡瓤肉洁白如氷雪浆液甘酸如醴如酪大略如彼其实过之若离本枝一日而色变二日而香变三日而味变四五日外色香味尽去矣
　　北梦言唐刘仆射崇龟以清俭自居甚昭物论尝召同列餐苦为饆饠朝士有知其矫乃潜问小苍头曰仆射晨餐何物苍头曰泼生吃了也朝中闻而哂之又镇番禺效呉隐之为人京国亲知贫乏者颙俟濡救但画荔枝图自作赋以遗之
　　乌椑大如酒盏
　　橊子大如椀盏
　　地里志梁矦园有乌椑八棱大如酒盏　闲居赋梁矦乌枇之柿
　　邺中记石虎苑中有安石橊子大如椀盏其味不酸又晋安帝起居注武陵临沅献安石橊子大如椀
　　其味不酸一蒂五实
　　栗大如拳
　　栗大如柿
　　西京杂记上林苑有矦栗瑰栗魁栗榛栗峄阳栗峄阳都尉曹龙所献大如拳
　　诗经义疏栗五方皆有周秦呉特饶唯渔阳范阳栗甜美长味他方不及也倭韩国上栗大如鸡子亦短味不美桂阳有栗丛生大如柿　又广志栗有闗中矦栗大如鸡子梁州献栗径寸半越中栗大如拳地里志诸暨产如拳之栗　后汉四夷传马韩出
　　大栗如梨　魏志东夷魏国出大栗如梨
　　橘逾淮为枳
　　貉逾汶则死
　　周礼考工记橘逾淮而北为枳鹦鹆不逾济貉逾汶则死此地气然也
　　水经注瞿塘滩上有神庙尤至灵验刺史二千石经过皆不得鸣角伐鼓商旅上水恐触石有声乃以布裹篙足今则不能尔犹飨荐不辍此峡多猿猿不生北岸非唯一处或有取之放着北山中初不闻声将同貉兽渡汶而不生矣【按此则峡之北岸自昔不闻猿声矣诗人所称两岸猿声其谓之何】
　　竹为栋梁
　　竹为釡甑
　　异物志有竹曰防其大数围节间相去局促其中实满坚强以为屋榱断截便以为栋梁不复加斤斧也孝经河图少室之山大竹堪为釡甑　又云南记云南有实心竹文采斑駮殊好可为器物其土以为枪干
　　涕竹为船
　　簟竹为布
　　神异经南方荒中有涕【音泲】竹长数百丈围三丈五六尺厚八九寸可以为船　又南方草木状云丘竹一节为船出扶南今交广有竹节长二丈其围一二丈者往往有之
　　南方草木状簟竹叶疎而大一节相去五六尺出九眞彼人取嫩者磓浸纺绩为布谓之竹疎布
　　溱州通竹无节
　　昌州海棠有香
　　北户録溱州通竹直上无节空心也　又高潘州有疎节竹五六尺一节僧道多以为杖
　　花谱海棠有色无香惟蜀中昌州海棠花有香其木合抱故昌州号曰海棠香国州治前有香霏閤每花或二十余叶香气醲郁
　　入水即干出水便湿
　　置干反湿置湿反干
　　王羲之云石脾入之水即干出之水便湿
　　酉阳杂俎雀芋如雀头置干地反湿置湿地反干
　　惠子大瓠之种
　　田仲坚瓠之类
　　庄子惠子谓庄子曰魏王贻我大瓠之种我树之成而实五石以盛水浆其坚不能自举也剖之以为瓢则瓠落无所容非不呺然大也吾为其无用而掊之庄子曰夫子固拙于用大矣子有五石之瓠何不虑以为大樽而浮乎江湖而忧其瓠落无所容则夫子犹有蓬之心也夫　吕氏春秋白圭谓魏王曰市丘之鼎以烹鸡多洎之则淡而不可食少洎之则焦而不熟而视之踽焉美无所可用惠子之言有似于此韩子齐有居士田仲者宋人屈谷见之曰谷闻先生之义不恃仰人而食今谷有树瓠之道坚如石厚而无窍献之仲曰夫瓠所贵者谓其可以盛也今厚而无窍则不可剖以盛物而任重如坚石则不可以剖而以斟吾无以瓠为也曰然谷将以欲弃之今田仲不恃仰人而食亦无益人之国亦坚瓠之类也
　　都夷香食一片则厯月不饥
　　春芜布握一片则满室皆香
　　洞防记都夷香如枣核食一片则厯月不饥以粒如粟米许投水中俄而满大盂也
　　洞防记波祗国亦名波弋国献神精香草亦名荃蘼一名春芜一根百条其间如竹节柔软其皮如丝可为布所谓春芜布亦名香荃布坚宻如氷纨也握一片满室皆香妇人带之弥月芬馥
　　招凉珠
　　迎凉草
　　拾遗记黑蚌珠千年一生燕昭王常懐此珠当盛暑之月体自轻凉号消暑招凉之珠
　　杜阳编李辅国家夏则于堂中设迎凉草其象类碧而干似苦竹叶细如松虽若干枯而未尝凋落盛暑挂之窓户间则凉风自至
　　龙与金
　　蛇衔珠
　　法苑俱名国有商人驱八牛牧于泽中时有离车捕得一龙云将食之商人以八牛易致取放别池中龙忽人语邀入宫中有龙女与八饼金云此是龙金截已更生足汝父母眷属终身用之不尽
　　説苑隋县溠水侧有断蛇丘昔隋矦出而见大蛇中断疑其灵使人以药封之蛇乃能去因号其处为断蛇丘岁余蛇衔珠以报其珠径寸纯白夜有光明如月之照谓之隋矦珠亦曰灵蛇珠丘南有隋季良大夫池
　　衔双明珠
　　衔赤玉珠
　　搜神记哙参养母至孝曾有鹤为戎人所射穷而归之参收养治疗疮愈放之后鹤夜到门外参炳烛视之雌雄各至衔双明珠报参焉
　　张氏家传禧字彦祥除效毂令有鹤负矢集禧庭禧以甘草汤洗之傅药留养十余日疮愈飞去月余衔赤玉珠二枚置禧庭事
　　马肝石
　　黄蛇珠
　　洞防记元鼎五年郅支国贡马肝石半青半白如今之马肝舂碎以和九转之丹服之弥年不饥渴也以之拂髪白者皆黒帝坐羣臣于甘泉殿有髪白者以石拂之应手皆黑是时公卿语曰不用作方伯惟须马肝石此石酷烈不和丹砂不可近髪
