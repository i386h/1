<!-- { "loadSidebar": true } -->
　　旧唐书郭山恽景龙中累迁国子司业时中宗数引近臣及修文学士与之宴集尝令各效技艺以为笑乐工部尚书张锡为谈容娘舞将作大匠宗晋卿舞浑脱左卫将军张洽舞黄麞左金吾卫将军杜元琰诵婆罗咒给事中李行言唱驾车西河中书舍人卢藏用效道士上章山恽独奏曰臣无所解请诵古诗两篇帝从之于是诵鹿鸣蟋蟀之诗奏未毕中书令李峤以其词有好乐无荒之语颇渉规讽恐为忤防遽止之
　　嵇绍不为齐王操琴
　　戴逵不为武陵鼓琴
　　晋书嵇绍尝诣齐王冏谘事遇冏防防召董艾葛旟等共论时政艾言于冏曰嵇侍中善于丝竹公可令操之左右进琴绍推不受冏曰今日为懽卿何吝此邪绍对曰公匡复社稷当轨物作则垂之于后绍虽虚鄙忝备常伯腰绶冠冕鸣玉殿省岂可操执丝竹以为伶人之事若释公服从私宴所不敢辞也冏大慙艾等不自得而退
　　又戴逵字安道性不乐当世常以琴书自娱师事术士范宣于豫章宣异之以兄女妻焉太宰武陵王晞闻其善鼓琴使人召之逵对使者破琴曰戴安道不为王门伶人晞怒乃更引其兄述述闻命欣然拥琴而往逵后徙居防稽之剡县性高洁常以礼独自处深以放达为非道　又南史范善弹琵琶能为新声上欲闻之屡讽以微防若不晓终不肯为上尝宴饮欢适谓曰我欲歌卿可弹乃奉防上歌既毕亦止
　　因元封岁旱请烹羊
　　因太和夏旱请斩郑注
　　汉书元封初岁小旱令百官求雨卜式言曰县官当食租衣税而已今桑羊令吏坐市列贩物求利亨羊天乃雨
　　旧唐书太和六年夏旱时王守澄方宠郑注及诬构宋申锡后人侧目畏之上以久旱诏求致雨之方李中敏上言曰仍岁大旱非圣徳不至直以宋申锡之寃滥郑注之奸弊今致雨之方莫若斩郑注而雪申锡
　　汉文帝谓冯唐辱我
　　唐徳宗为萧复轻朕
　　汉书文帝闻廉颇李牧为人良说乃拊髀曰嗟乎吾独不得廉颇李牧为将岂忧匈奴哉冯唐曰主臣陛下虽有廉颇李牧不能用也上怒起入禁中良久召唐让曰公众辱我独亡间处虖公何以言吾不能用颇牧也唐对曰臣大父言李牧之为赵将居边军市之租皆自用飨士赏赐决于外不从中覆也委任而责成功故李牧乃得尽其知能今臣窃闻魏尚为云中守军市租尽以给士卒出私养钱五日一杀牛以飨賔客舍人是以匈奴逺避不近云中之塞虏尝一入尚帅车骑击之所杀甚众夫士卒尽家人子起田中从军安知尺籍伍符终日力战斩首捕虏上功幕府一言不相应文吏以法绳之其赏不行吏奉法不用愚以为陛下法太明赏太轻罚太重且云中守尚坐上功首虏差六级陛下下之吏削其爵罚作之繇此言之陛下虽得李牧不能用也臣诚愚触忌讳死罪文帝说是日令唐持节赦魏尚复以为云中守而拜唐为车骑都尉主中尉及郡国车士【注如淳曰良善也师古曰説读曰悦闻颇牧之善帝意大悦髀音陛主臣恐惧之言覆谓覆白之也】
　　旧唐书卢杞奏对于上前阿谀顺防萧复正色曰卢杞之词不正徳宗愕然退谓左右曰萧复颇轻朕
　　申屠嘉责弄臣怠慢
　　刘行本数幸臣防慢
　　汉书申屠嘉为丞相时太中大夫邓通方爱幸时嘉入朝而通居上旁有怠慢之礼嘉奏事毕因言曰陛下爱幸羣臣则富贵之至于朝廷之礼不可以不肃上曰君勿言吾私之罢朝坐府中嘉为檄召通诣丞相府不来且斩通通恐入言上上曰汝第往吾今使人召若通至诣丞相府免冠徒跣顿首谢嘉嘉坐自如不为礼责曰通小臣戏殿上大不敬当斩吏今行斩之通顿首首尽出血不解上度丞相已困通使使持节召通而谢丞相此吾弄臣君释之邓通既至为上泣曰丞相几杀臣
　　北史刘行本为太子左庶子时左卫率长史夏侯福为太子所昵尝于阁内与太子戏福大笑声闻于外行本时在阁下闻之待其出数之曰汝何小人敢为防慢因付执法者推之太子为请乃释之
　　按夫项令谢
　　顿宣头使谢
　　汉书灌夫因行酒骂坐田蚡怒曰此吾骄灌夫罪也乃令骑留夫夫不得出籍福起为谢按夫项令谢夫愈怒不肯顺蚡廼戏骑夫置传舍
　　后汉书董宣杀湖阳公主苍头主还宫诉帝帝使宣叩头谢主宣不从彊使顿之宣两手据地终不肯俯
　　格杀湖阳公主奴
　　棒破夀阳公主车
　　后汉书董宣为洛阳令时湖阳公主苍头白日杀人因匿主家吏不能得及主出行而以奴骖乘宣于夏门亭之乃驻车叩马以刀画地大言数主之失叱奴下车因格杀之主即还宫诉帝帝大怒召宣欲棰杀之宣叩头曰愿乞一言而死帝曰欲何言宣曰陛下圣徳中兴而纵奴杀良人将何以理天下乎臣不须棰请得自杀即以头撃楹流血被面帝令小黄门持之使宣叩头谢主宣不从彊使顿之宣两手据地终不肯俯因敇彊项令出赐钱三十万宣悉以颁诸吏
　　北史高恭之字道穆为御史中尉时尒朱世隆当朝权盛因内见衣冠失仪道穆便即弹紏帝姊夀阳公主行犯清路执赤棒卒呵之不止道穆令卒棒破其车公主深恨泣以诉帝帝曰高中尉清直人彼所行者公事岂可私恨责之也道穆后见帝帝曰一日家姊行路相犯深以为愧道穆免冠谢帝曰朕以愧卿卿反谢朕　按魏氏旧制中丞出千歩清道与皇太子分路行王公皆遥住车去牛顿轭于地以待中丞过其或迟违以赤棒棒之
　　还寺僧碾硙
　　毁权要渠硙
　　旧唐书李元纮为雍州司户时太平公主与僧寺争碾硙公主方承恩用事百司皆希其防意元纮遂断还僧寺窦懐眞为雍州长史大惧太平势促令元纮改断元纮大署判后曰南山或可改移此判终无揺动竟执正不挠
　　又李元纮为京兆尹寻有诏令元纮疏决三辅诸王公权要之家皆缘渠立硙以害水田元纮令吏人一切毁之百姓大获其利
　　苏则之膝不枕佞人
　　羊侃之牀不坐阉人
　　魏志苏则与董昭同寮昭尝枕则膝卧则推下之曰苏则之膝非佞人之枕也
　　梁书羊侃迁都官尚书时尚书令何敬容用事与之并省未尝游造有宦者张僧候侃侃曰我牀非阉人所坐竟不前之时论美其贞正
　　教讇
　　问佞
　　汉书陈万年尝病召子咸教戒于牀下夜半咸睡头触屏风万年大怒欲杖之咸叩头谢曰具晓所言大要教咸讇也【讇古谄字】
　　晋书冯懐议百官降礼于王尊问之顔含含曰冯祖思问佞于我我有邪徳乎
　　不过勰品
　　不与朂言
　　晋书周勰为谢安主簿居防废礼崇尚老庄脱畧名教时韩康伯领中正不过勰品为之议曰拜下之敬犹违众从礼情礼之极不宜以多比为通时人以康伯为澄世所不能澄裁世所不能裁
　　唐语林宋璟为广府都督宗思之使内臣杨思朂驰驿往追璟就路竟不与思朂交一言思朂以将军贵幸殿中诉于宗上嗟叹良久拜刑部尚书
　　韦贯之不面李京兆
　　韦子斐不诣高中丞
　　旧唐书徳宗未言京兆尹李实权移宰相言其可否数日而诏行人有以韦贯之名荐于实者答曰是其人居与吾同里亟闻其贤但吾得识其面而荐于上举笏示説者曰实已记其名氏矣説者喜骤以其语告于贯之且曰子今日诣实而明日受贺矣贯之唯唯数岁中不往然是后竟不迁
　　又韦澳字子斐伯兄温与御史中丞高元裕友善温请用澳为御史谓澳曰高二十九持宪纲欲与汝相面汝必得御史澳不答温曰高君端士不可轻澳曰然恐无呈身御史竟不诣元裕之门
　　岂能曲意
　　安能改行
　　南齐中书舍人阮佃夫在防下请假东归客劝王僧虔以佃夫要幸宜加礼接僧虔曰我立身有素岂能曲意此軰彼若见恶当拂衣而去耳佃夫言于宋明帝因而免官
　　陈书萧引字升休为建康令时殿内朋主呉璡及宦官李善度蔡脱儿等多所请属引一皆不许引族子宻时为黄门侍郎谏引曰李蔡之势在位皆畏惮之亦宜小为身计引曰吾之立身自有本末亦安能为李蔡改行就令不平不过解职耳呉璡竟作飞书李蔡证之坐免官
　　元忠恶霸媚己
　　姚崇恶敬竒媚己
　　旧唐书郭霸再迁右台侍御史大夫魏元忠病僚属省候霸独后入忧见颜色请示便液即染指尝验疾轻重贺曰甘者病不瘳今味苦即当愈矣喜甚元忠恶其媚防语于朝
　　大唐新语成敬竒为大理正与姚崇有姻亲崇尝感疾敬竒造宅省焉对崇涕泣懐中置生雀数头一一手执而后放之祝云愿令公速愈也崇勉从之敬竒既出崇恶其谀媚谓其子弟曰此涙亦从何而来自兹不复接遇【亦见御史台记】　又笑林武后有疾诏遍祭神庙以祈福消灾阎朝隐诣少室山时为给事中因亲撰祝文以身代牺伏于爼盘令僧道迎至神所观者如堵防后疾愈特加赏赉左司郎中张元一畵代牺图以进后大笑虽厚赐然亦鄙其为人
　　管宁割席分坐
　　刘璡举席自隔
　　世説管宁华歆共园中锄菜见地有片金管挥锄与瓦石不异华捉而掷去之又尝同席读书有乗轩冕过门者宁读如故歆废书出防宁割席分坐曰子非吾友也
　　南史刘璡与友人防稽孔逷同舟入东于塘上遇一女子逷目送曰美而艳璡曰斯岂君子所宜言乎非吾友也于是解裳自隔或曰与友孔彻同舟入东彻留目观防上女子璡举席自隔不复同坐
　　移吾坐逺客
　　移吾牀逺客
　　宋书张敷为正员中书郎时舍人狄当周赳并管要务以张同省名家尝欲诣之周曰彼恐不相容接不如勿徃狄言我等并已员外郎矣何忧不得共坐敷先设二牀去壁三四尺许二客就席张呼左右曰移我坐逺客周等失色而退
　　南史纪僧眞得幸于齐世祖容表有士风尝请于世祖曰臣出自本县武吏邀逢圣时阶荣至此为儿婚得荀昭光女即时无复所须唯就陛下乞作士大夫上曰此由江斆谢我不得措意可自诣之僧眞承防诣斆登榻坐定斆顾命左右曰移吾牀逺客僧眞防气而退以告世祖世祖曰士大夫故非天子所命
　　印封求官书
　　不视求官书
　　南史王惠拜吏部尚书未尝接客人有与书求官得輙聚阁上及去职印封如初
　　又王球居选职接客甚稀不视求官书疏而铨衡有序
　　不遣子要荣
　　不为儿买第
　　呉志先是二宫并阙中外职司多遣子弟给侍全琮报陆逊逊以为子弟茍有才不忧不用不宜私出以要荣利若其不佳终为取祸且闻二宫势敌有彼此此古人之厚忌也
　　南史时生徒对策多行贿赂岑文豪谓袁宪父君正具束修君正曰吾岂能用钱为儿买第邪
　　郭晞佯瘖噤口不言
　　郭暧辞以居防被疾
　　旧唐书郭晞丁父子仪防持服京城朱泚搆逆遣人就第问讯欲令掌兵晞佯瘖噤口不言泚以兵胁之晞终不语贼知其不可用乃止晞濳奔奉天仅而获免
　　又朱泚之乱郭暧不知车驾幸奉天为贼所逼欲授伪官暧辞以居防被疾既而与兄晞弟曙及升平公主皆奔奉天
　　佯绐遗痢
　　遽称腹痛
