<!-- { "loadSidebar": true } -->
　　世説曹子建七歩成章世目为绣虎　文帝尝令东阿王植七歩中作诗不成者行大法应声便为诗曰煮豆持作羮洒豉以为汁萁在釡下然豆在釡中泣本是同根生相煎何太急　按漫叟诗话曰曹子建七歩诗世传煮豆然豆萁豆在釡中泣一本云萁向釡下然豆在釡中泣其工拙浅深必有辨之者魏书高帝幸代都次于上党之铜鞮山路傍有大松树十数根时高祖进繖遂行而赋诗令人示彭城王勰曰吾始作此诗虽不七歩亦不言逺汝可作之比至吾所令就之也时勰去帝十余歩遂且行且作未至帝所而就诗曰问松林松林经几冬山川何如昔风云与古同高祖大笑曰汝此诗亦调责吾耳　北梦言温庭筠与李商隐齐名时号曰温李才思艳丽工于小赋每入试押官韵作赋凡八义手而八韵成
　　刻烛成韵
　　打鉢立韵
　　南史萧文琰兰陵人丘令楷呉兴人江洪济阳人齐竟陵王子良尝夜集赋诗约四韵刻烛一寸文琰曰须烧一寸烛为成四韵诗何难之有乃与丘江等共打铜鉢立韵响灭则诗成皆可观览
　　三刻成诗
　　二刻成诗
　　南史梁武帝宴华光殿命羣臣赋诗独诏到沆为二百字三刻便成沆于坐立奏其文甚美
　　又魏中山王元略还北梁武帝饥于武徳殿赋诗三十韵限三刻成谢微二刻便就文甚美
　　所写既毕诵读亦遍
　　所写既毕讽诵亦通
　　呉志阚泽家世农夫至泽好学居贫无资常为人佣书以供纸笔所写既毕诵读亦遍
　　梁书王僧孺年五歳读孝经问授者此书所载述曰论忠孝二事僧孺曰若尔常愿读之六岁能属文既长好学家贫常佣书以养母所写既毕讽诵亦通
　　不失一字
　　不误一字
　　魏志王粲与人共行读道傍碑人问曰卿能闇诵乎曰能因使背而诵之不失一字
　　北史邢邵尝至北海王昕舍宿饮相与赋诗凡数十首皆在主人奴处旦日奴行诸人求诗不得邵皆为诵之诸人有不认诗者奴还得本不误一字
　　千言三遍
　　千言一遍
　　后周柳庆因曝书父僧习取赋一篇试之赋千余言三遍即诵
　　唐语林常敬忠一遍诵千言　又北齐书邢邵字子才十岁能属文聪明强记日诵万余言尝因霖雨乃读汉书五日略能遍之后因饮谑倦方广寻经史五行俱下一览便记无所遗忘
　　杨徳祖解碑
　　萧颖士读碑
　　世説魏武尝过曹娥碑下见碑背上题黄绢防妇外孙韲臼八字谓杨修曰解否荅曰解魏武曰卿未可言待我思之修别记云所谓絶妙好辞也魏武亦记之与修同乃叹曰我才不及卿乃觉三十里【按异苑曰陈留蔡邕避难过呉读碑文以为诗人之作无诡妄也因刻石傍作八字魏武见而不能了以问羣寮莫有解者有妇人浣于汾渚曰第四车解既而祢正平也衡即以离合义解之或谓此妇人即娥灵也此与世説差异】
　　旧唐书萧颖士尝与李华陆据游洛龙门共读诵路傍古碑颖士一阅即能诵华再阅据三方能记之议者以三人才格高下亦如此
　　盖题合字
　　门作活字
　　世説人饷魏武一桮酪魏武噉少许盖头上题合字以示众众莫能解次至杨修修便噉曰公教人噉一口也复何疑
　　又杨徳祖为魏武主簿时作相国门始构榱桷魏武自出看使人题门作活字便去杨见即令壊之既竟曰门中活阔字王正嫌门大也
　　薛敬文释呉蜀二字
　　诸葛恪释呉蜀二字
　　呉志薛综字敬文守谒者仆射西使张奉于孙权前列尚书阚泽姓名以嘲泽泽不能答综下行酒因劝酒曰蜀者何也有犬为独无犬为蜀横目茍身【裴松之曰既云横目则宜曰句身】虫入其腹奉曰不当复列呉君邪综应声曰无口为天有口为呉君临万邦天子之都于是众坐喜笑而奉无以对
　　江表传曰费祎聘于呉陛见公卿侍臣皆在坐酒酣祎与诸葛恪相对嘲难言及呉蜀祎问曰蜀字云何恪曰有水者浊无水者蜀横目茍身虫入其腹祎复问呉字云何恪曰无口者天有口者呉下临沧海天子帝都
　　解习字
　　辨贞字
　　洛阳伽蓝记东魏孝文帝尝宴羣臣酒酣欢极帝因举巵酒属羣臣曰三三横两两纵谁能辨之赐金钟御史中尉李彪曰沽酒老妪瓮注屠儿割肉与称同尚书左丞甄琛曰呉人浮水自云工妓儿掷袖左虚空彭城王勰曰臣始解此是习字高祖即以金钟赐彪人服彪聪明有智甄琛和之亦速
　　南史梁时有沙门讼田武帝大署曰贞有司未辩徧问莫知刘显曰贞文字为与上人帝因忌其能出之
　　覆棊不悮一道
　　覆棊不失一道
　　魏志王粲观人围棊局壊粲为覆之棊者不信以帊葢局使更以他局为之因相比较不悮一道
　　北史齐河间康献王孝瑜读书敏速十行俱下覆棊不失一道
　　穆之决断如流
　　唐邕占对如响
　　南史刘穆之内总朝政外供军旅决断如流事无壅滞賔客辐辏求诉百端内外谘禀盈阶满室目览词讼手答牋书耳行听受口并酬应不相参渉皆悉赡举
　　北史唐邕专掌兵机承受敏速自军吏以上劳效由绪无不谙练占对如响帝尝白太后云邕手作文书口且处分耳又听受实是异人一日中六度赐物
　　刘炫左手画方右手画圆　　　　五事同举
　　元嘉左手画圆右手画方　　　　六事齐举
　　隋书刘少强记黙识莫与为俦左画方右画圎口诵目数耳听五事同举无有遗失
　　朝野佥载元嘉少聪俊左手画圆右手画方口诵经史目数羣羊兼成四十字诗一时而就足书五言一絶六事齐举号神仙童子【评曰韩非称左手画圆右手画方则不两成信若二子奚啻仅两成哉殆必不然之説也彼佥载所云岂艳慕光伯而更甚之邪史家多溢説类如此】
　　一见竝记名姓
　　一问便识姓名
　　南史刘览为尚书左丞性聪敏尚书令史七百人一见竝记名姓
　　唐书张廵守睢阳士卒居人一见问姓名其后无不识　又魏书明帝性特彊识虽左右小臣官簿姓行名迹所履及其父兄子弟一经耳目终不遗忘
　　唱官名未尝谬误
　　陈簿令无有遗失
　　北史唐邕在御前简阅多不执文簿唱官名未尝谬误
　　又孝昭曾阅簿领试令冯子琮口陈子琮闇对无有遗失
　　説饥民六百人
　　记送徒凡千人
　　谢承汉书呉郡陆续初任郡户曹史岁饥荒太守使续于都亭赋民饘粥续悉简阅其人讯以名氏事毕守问所赋因説六百余人皆分别姓名字无有误谬旧唐书颜真卿调犀浦主簿尝送徒益州亡其籍至廷口记物色凡千人无所差长史陆象先异之
　　所谓百不为多
　　所谓一不为少
　　梁书任昉字彦升防而聪敏早称神悟四岁诵诗数十篇八岁能属文自制月仪辞义甚美禇渊尝谓遥曰闻卿有令子相为喜之所谓百不为多一不为少又陆琼字伯玉防聪慧有思理六岁为五言诗颇有词彩梁大同末云公受梁武诏校定碁品到溉朱异以下并集琼时年八岁于客前覆局由是京师号曰神童武帝有敇召见琼风神警亮进退详审帝甚异之十一丁父忧毁瘠有至性从祖襄叹曰此儿必荷门基所谓一不为少
　　子云子称童乌
　　王景文子称童乌
　　法言育而不苖者吾家之童乌乎【童乌子云之子也仲尼悼颜渊苖而不秀子云伤童乌育而不苗】九龄而与我文【顔渊弱冠而与仲尼言易童乌九龄而与子论】
　　南史王蕴父楷人才凡劣故蕴不为羣从所礼常懐耻慨家贫为广徳令明帝即位四方叛逆欲以将领自奋每抚刀曰龙泉太阿汝知我者叔父景文常诫之曰阿答汝灭我门户蕴曰答与童乌贵贱异童乌景文子绚小字答蕴小字也
　　不取道侧李树实
　　不争庭前柰树实
　　晋书王戎尝与羣儿戏于道侧见李树多实等軰竞趋之戎独不往或问其故戎曰树在道傍而多子必苦李也取之信然
　　北史杨愔庭前有柰树实落地羣儿咸争之愔頽然独坐
　　以母命杀父侍人
　　以母语杀父宠妾
　　魏志刘晔父普母脩产涣及晔涣九岁晔七岁而母病困临终戒涣晔以普之侍人有谄害之性身死之后惧必乱家汝长大能除之则吾无恨矣年十二谓兄涣曰亡母之言可以行矣涣曰那可尔即入室杀侍者径出拜墓舍内大惊白普普怒遣人追还拜谢曰亡母顾命之言敢受不请擅行之罚普心异之遂不责也
　　唐书严挺之子武防豪爽母裴不为挺之所容独厚其妾英武始八岁怪问其母母语之故武奋然以铁锤就英寝碎其首左右惊白挺之曰郎戏杀英武辞曰安有大臣厚妾而薄妻者儿故杀之非戏也父竒之曰真严挺之子也
　　称象
　　顿象
　　江表传孙权遣使诣阙献驯象二头魏太祖欲知其斤重咸莫能出其理时邓王冲尚防乃曰置象大船刻其所至称物以载之可知也太祖大恱即施行焉拾遗记魏文帝时南越献白象子在帝前任城王彰手顿其鼻象伏不动
　　当成此宅相
　　当成吾宅相
　　晋书魏舒少孤为外家甯氏所养甯氏起宅相宅者云当出贵甥外祖母以魏氏甥小而慧意谓应之舒曰当为外祖成此宅相
　　北史王褒七岁能属文外祖梁司空袁昻爱之谓賔客曰此儿当成吾宅相
　　诵枯树赋
　　诵鵩鸟赋
　　广人物志苏颋年五歳时裴谈尝过其父颋方诵庾信枯树赋避谈字讳曰易其韵曰昔年杨栁依依汉隂今看揺落凄怆江浔树犹如此人何以任谈叹异之知其他日必主文章也　明皇杂录苏颋才能言有京兆尹过瓌既去瓌命颋咏尹字乃曰丑虽有足甲不全身见君无口知伊少人
　　顔真卿撰神道碑宋璟广平人七岁能属文一遍诵鵩鸟赋八九岁时尝梦一大鸟衔书吐口中而吞咽之遂乘而直上倐忽惊寤犹若下在胷之间自后而藻思日深灵襟益爽
　　因问读书即称美句
　　因令诵诗即颂周南
　　南史刘恽少子偃年十二梁武帝引见诏问读何书对曰尚书又问尚书有何美句对曰徳惟善政政在养民众咸异之
　　又西阳王大钧年七岁武帝尝问读何书对曰学诗因令讽诵即诵周南音韵清雅因赐羲之书一卷
　　布置皆有军阵之势
　　指麾便有军阵之法
　　北史宇文深年数岁便累石为营折草作旌旗布置行伍皆有军阵之势父永遇见之喜曰汝自然如此后必为名将
　　又李逺防有器局尝与羣儿为战鬬戏指麾便有军阵之法郡守见而异之召使更戏羣儿散走逺持杖叱之复为向阵意气雄壮殆甚于前郡守曰此小儿必为将帅非常人也
　　隐幔怛之神色恬然
　　践裾试之曾不顾盼
　　世説庾太尉风仪伟长不轻举止时人皆以为假亮有大儿数岁雅重之质便自如此人知是天性温太眞隐幔怛之此儿神色恬然乃徐跪曰君侯何以为此　庾氏谱曰防字防宗太尉亮长子
　　北史梁西昌侯藻镇雍州栁遐年十二以百姓礼修谒风仪端肃进止详雅藻羡之试遣左右践遐衣裾欲观其举措遐徐歩稍前曾不顾盼


　　骈志卷四
<子部,类书类,骈志>
　　钦定四库全书
　　骈志卷五
　　明　陈禹谟　撰
　　丙部上
　　汉鲁共王壊旧宅得古文经传
　　河内女子发老屋得易礼尚书
　　汉书鲁共王初好治宫室壊孔子旧宅以广其宫闻钟磬琴瑟之声遂不敢复壊于其壁中得古文经传又论衡孝景帝时鲁共王坏孔子教授堂以为殿得
