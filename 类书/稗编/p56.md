<!-- { "loadSidebar": true } -->
　　卢仝氏曰书里克杀其君之子知晋之不君奚齐也陷杀申生者骊姬也奚齐方当防弱未必预谋故春秋于奚齐不以贼讨而以子书谓虽勿杀可也况卓以骊姬娣子又何罪乎荀息受托于申生旣杀之后未为从君于昬也然国人方以申生之死为寃而里克实忌奚齐之立故杀奚齐而迎立重耳国语所载里克及防郑使屠岸夷请纳重耳者必即此时事也葢从众望而假以公心犹有可诿及重耳不欲犯乱辞使不从则荀息乃执先君之命以立卓里防亦既北靣事之而为君矣卓立而夷吾隂结里防以求入焉于是克又弑卓而立夷吾此何以自解哉事之本末固有次序而国语载纳文公事于弑卓之前则有所不通矣且荀息之死实死于卓于奚齐可以不死者也然里克必不以杀奚齐之谋告之而左氏以为里克将杀奚齐先吿荀息息将死之而里克谓为无益此岂近于人情邪
　　朱子曰晋里克事只以春秋所书未见其是非国语载骊姬隂托里克之妻其后里克守不定遂有中立之説他当时只难里克克若不变太子可安由是观之里克之罪眀矣天下无中立之事自家若排得他退便用排退他若柰何不得便用自死今骊姬一许他中立他便求生避祸正如隋髙祖簒周韦孝寛初甚不能平一见众人被杀他便去降他问里克当献公在时不能极力理防及献公死后却杀奚齐此亦未是曰这般事便是难説献公在日与他説不聴又怎生奈何得他后来亦用理防只是不合杀了他其君之子云者未立之恒称公羊以为未逾年之君非也遇弑虽未逾年称君观商人亦未逾年而曰齐人弑其君则可知矣赵氏曰齐舍亦未逾年君也不云其君之子故谷梁国人不子之义是也
　　刘氏曰里克能不聴优施之谋寗喜能不从孙林父之乱陈乞能不随景公之惑则晋无杀世子之祸卫无逐君之恶齐无立嬖孽之变矣患皆在媮合茍容逢君之恶故春秋成其君臣之名以正其簒弑之罪也所谓不知其义被之空言不敢辞矣不然卓与剽荼岂有宜为君之义哉陈平之王吕氏诛少帝也似此皆不眀于大臣之分者也
　　论衞元咺
　　僖公二十有八年春晋侯伐衞衞侯出奔楚　六月衞侯郑自楚复归于衞衞元咺出奔晋冬晋人执衞侯归之于京师衞元咺自晋复归于衞　三十年秋衞杀其大夫元咺及公子瑕　衞侯郑归于衞
　　公羊曷为伐衞晋侯将侵曹假涂于卫卫曰不可得则固将伐之也归之于者何归于者何归之于者罪已定矣归于者罪未定也罪未定则何以得为伯讨归之于者执之于天子之侧者也罪定不定已可知矣归于者非执之于天子之侧者也罪定不定未可知也衞侯之罪何杀叔武也何以不书为叔武讳也春秋为贤者讳何贤乎叔武让国也其让国柰何文公逐衞侯而立叔武叔武辞立而他人立则恐衞侯之不得反也故于是己立然后为践土之防治反衞侯衞侯得反曰叔武簒我元咺争之曰叔武无罪终杀叔武元咺走而出此晋侯也其称人何贬曷为贬卫之祸文公为之也文公为之柰何文公逐衞侯而立叔武使人兄弟相疑放乎杀母弟者文公为之也元咺自晋复归自者何有力焉者也此执其君其言自何为叔武争也卫侯未至其称国以杀何道杀也此杀其大夫其言归何归恶乎元咺也曷为归恶乎元咺元咺之事君也君出则己入君入则己出以为不臣也
　　谷梁称国以杀罪累上也以是为讼君也衞侯在外其以累上之辞言之何也待其杀而后入也杜氏曰元咺虽为叔武讼诉失君臣之节故书奔凡奔皆恶也
　　髙邮孙氏曰瑕见立于元咺以咺及之者言瑕之见杀由于咺咺存则瑕存咺死则瑕死也言自楚复归于衞者衞侯郑奔楚由楚而得返于衞也衞侯郑与楚比周故楚人返之于衞晋侯使元咺奉公子瑕受盟于践土衞侯复归故元咺惧奔晋以诉之晋人执衞侯归之于京师者元咺故也晋文既胜强楚不能招擕抚贰以崇大徳助其臣而执其君非所以宗诸侯也故曰晋人以疾之晋文既执衞侯归之于京师乃返元咺于衞此言衞杀其大夫元咺及公子瑕衞侯郑归于衞者衞侯道杀二子而归也按二十八年晋文执衞侯归之于京师衞侯得返惧二子之不纳也故道杀二子而归衞侯道杀二子而归无恶文者二子之祸皆晋文为之也
　　刘敞曰失国而名者别二君也衞有君矣衞侯何以不名贤衞子也贤衞子则何以不名言叔武之不有其国也叔武者曷为者也衞侯之弟也摄君之事而不处其位戴君之徳而不私其名上治之天子下治之诸侯以求反衞侯于国是以称之衞子也　衞侯郑何以名贬曷为贬杀叔武也叔武治反衞侯衞侯驱而入射叔武而杀之其言归何易也其易柰何叔武在内也　曷为或言归于或言归之于归于者正也归之于者不正也文公使元咺与衞侯讼文公右元咺刖卫大夫鍼荘子杀士荣然后执衞侯归之于京师文公之聴也已颇古者盖君臣无狱诸侯不专杀　其言复归何大夫无复复者位已絶也己絶而复恶也恶则其言归何易也其易柰何以文公为之主也　称国以杀大夫者罪累上也何言乎及公子瑕以罪及之也公子瑕元咺之厚也　衞侯郑何以名贬曷为贬其始复也杀叔武矣其又复也杀元咺及公子瑕是暴戾而无亲也则其言归何易也其易柰何晋人执衞侯归之于京师使医酖之不死臧文仲言于鲁僖公公为之请纳玉于王与晋侯皆十防自是免衞侯此复归也何以不言复不与复也曷为不与复贼杀其亲则正之放弑其君则残之内外乱鸟兽行则防之三王之正也
　　赵氏曰诸侯出奔无不名者而衞成之奔独不名非其罪也衞叛华即夷子买戍之楚人救之则衞比于楚固矣安得为无罪然楚兵已败衞何敢抗晋晋舍而安之可也乃逼而出之何耶然则安知晋逼而出之曰观践土之防衞侯未反而衞子就盟则衞子必晋之所立而成公之奔非晋逼之不出也晋文负霸主之威迫胁小国之君而擅废置之故不名衞侯所以着晋文之罪也　诸侯出不名而归名之出善而归恶也其出既善而归安得恶归有所废杀也有所废杀则经何以不书不必书义自见矣初成公之出晋立叔武于衞践土之盟所谓衞子是也今衞侯复归所谓衞子者何以置之哉不杀则废矣夫衞子非簒也晋实立之故凡诸侯在丧逾年则称子以其未逾年不敢君也今践土之防叔武非在丧亦以衞子书衞子葢迫于晋命而摄衞政实不敢君以待衞侯之反也则衞子亦所谓贤者欤衞侯书复归则国逆之非外纳之矣国逆之是衞子之意也衞侯入而不察以为衞子簒也故杀之夫衞子者乃隐公而衞成即桓公也以逊而得逆以贤而得罪此圣人于叔武书子以见其逊且贤于衞侯书名以见其逆且有罪也其义葢已着矣安在书杀衞子而见其恶哉此春秋微而显者也　元咺衞子之徒也晋侯立衞子而元咺相之今衞侯入而杀衞子故元咺奔晋以诉焉君何可诉哉君有过则諌諌而不聴则去之不去则死之衞子之贤衞成不当杀而杀諌之可也不可諌死之可也死衞之难其犹不失为晋荀息况衞子之贤非奚齐比哉咺而死之其义当加荀息一等今乃胁晋以讼君虽讼而得直其如逆君之罪何卒之衞侯再入终与子瑕同死不死于义而死于逆元咺之愚甚矣　晋文直元咺之讼而执衞侯晋侯之私也归之京师天下之公也以一国之私而冐以公天下之名已不自决而移其失于王此晋文之所谓谲者也衞侯之杀叔武固非所当杀尔而元咺讼君岂所当讼邪晋侯执元咺而责衞侯则两得其罪今反执卫侯纵元咺于衞则是长其臣而陵其君也衞侯既有罪然执于其所不当执则不得为霸讨故于晋书人既执非其所当执而归之京师是已为非而移之于天王其可乎春秋书执诸侯而归京师者二成十五年晋侯执曹伯归于京师归之于者迁词也晋执而不正于是迁之于王假王命以释之葢自执而自释之则失刑为愈甚故假之王也晋则自便矣王何负而得失刑谤哉是则晋文之谲也　晋文之执衞侯以其杀已之所立也归元咺以其忠已之所立也且衞侯与元咺姑无问其曲直而晋侯之立者当立与不当立晋侯一言自讼则衞狱自判矣晋侯逼胁衞侯而出之乃立叔武于衞叔武岂宜有衞者哉及衞侯之归而去其所不顺亦人情之必至者元咺胁晋而讼其君以杀叔武之故也晋文不自责其立叔武之非而责衞侯杀叔武之罪知衞侯杀叔武为不当杀而不知元咺讼其君为不当讼也自投于昏直情不反愈行而愈失道原其本则初不逐衞君不必立叔武不立叔武不必执衞侯不执衞侯不必归元咺不归元咺卫不再乱彼其逐衞君立叔武执衞侯既往不咎可也而元咺安可归之衞复为衞之祸哉归元咺是长无君之恶而稔成衞国无穷之患也则晋之为晋抑亦无君之国欤若元咺者使晋诛之以令天下或执以畀其君使甘心焉天下莫不称快今反助其虐而俾归衞卒之衞乱者三年而后定晋文为之也　晋执衞成归京师衞无君者二年于兹矣衞国之柄专于元咺今衞侯将归必杀元咺而后入固其宜也而公子瑕何人亦与其戮哉吾意元咺讼君而得国国人不欲也故奉公子瑕以顺国人之情其实元咺专衞耳公子瑕者贤耶愚耶壮耶稚耶吾不得而知然其实无志乎君衞者也故圣人不以君书亦不去族则知其无意于衞也元咺强之而已故以元咺加其上焉则夫瑕固无罪而元咺衞之逆臣也不得讨贼之辞书何耶盖元咺之杀非国人共诛之出于成公将入之意也是则成公以私憾杀之安得为国讨与晋杀里克之意同　春秋书执诸侯归京师者二晋文执衞成与成十五年晋厉执曹成是也然曹成之归不名而衞成书名曹成书归自京师而衞成书归于衞此其所以异者不可不考也曹成之归无罪也故不名衞成之归有恶也故名曹成之归天王释之故书归自京师衞成之归晋释之故书归于衞衞成何罪耶自楚归则杀叔武自京归则杀公子瑖兄弟天伦也非周公之不得已有所不必诛而叔武子瑖何诛哉叔武之摄以晋子瑖之立以元咺衞固不能抗晋也杀元咺足矣彼叔武摄政以待公之还公子瑖逼于元咺而非得已皆兄弟之贤者也贤者不可忮而杀之况兄弟乎此其所以为恶而不免于圣人之诛也安可不明以别之然晋侯于此又不容无罪也初而执之固非其罪矣乃移恶于京师既归京师则释之与否听天王之命可也今乃已请而归之且初执无罪则过归于王今释无辜则善归于已京师岂晋侯分谤之地而天王岂晋侯木偶之玩哉此其罪有不容贷者故圣人书归于卫则命不系于王而权亦不归于晋使若衞侯之自归也此又意之寓于言外不可以文求考也
