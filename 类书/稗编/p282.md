<!-- { "loadSidebar": true } -->
　　夫文生于声者也有声而后形之以文义与声俱然非生于文也生民之始弗可考也已以理而逆之被发裸形击剥挽削以为衣食其气未柔若禽兽然其知未辟若婴儿然仅能号呼其欲恶喜怒以相告诏而已矣稍益有知然后渐能名命百物而号召之声稍备矣文字未兴也其类滋其治繁而不可以莫之征也然后结绳之治兴焉治益繁巧益生故有刻画竹木以为识者今蛮夷与俚俗不识文字者犹或用之所谓契也契不足以尽变于是象物之形指事之状而刻画之以配事物之名而简牍刀笔兴焉所谓书也象形指事犹不足以尽变转注防意以益之而犹不足也无所取之取诸其声而已矣是故各因其形而龤之以其声木之形可象也而其别若松若栢者不可悉象故借公以龤松之声借百以龤栢之声水之形可象也而其别若江若河者不可悉象故借工以龤江之声借可以龤河之声所谓龤声也五者犹不足以尽变故假借以通之而后文字之用备焉六书之义虽不同皆以形声而已矣六书不必圣人作也五方之民言语不同名称不一文字不通圣人者作命神瞽焉同其文字厘其烦慝总其要归而已矣夫文声之象也声文之鸣也有其文则有其声有其声则有其文声与文虽出于人亦各其自然之征也有有形而有声者有有事而有声者有有意而有声者有形而有声者象其形而声从之求其义于形可也有事而有声者指其事而声从之求其义于事可也有意而有声者防其义意而声从之求其义于意可也是三者虽不求诸声犹未失其义也至于龤声则非声无以辨义矣虽然龤声者犹有宗也譬若人然虽不知其名犹可以知其姓虽不察其精犹未失其粗者也至于假借则不可以形求不可以事指不可以意防不可以类便直借彼之声以为此之声而已耳求诸其声则得求诸其文则惑不可不知也书学既废章句之士知因言以求意矣未知因文以求义也训诂之士知因文以求义矣未知因声以求义也夫文字之用莫便于龤声莫变于假借因文以求义而不知因声以求义吾未见其能尽文字之情也周礼九嵗则属瞽史声耳治也书目治也瞽史协修而后耳目之政不爽故侗尝谓当先叙其声次叙其文次叙其名然后制作之道备矣声形而上者也文形而下者也非文则无以着其声故先文而继以声声阳也文隂也声为经文为纬声围圜而文方声而文不足天下之物犹有出于六书之外者乎其寡已矣凡天地万物之载具于书能治六书者其知所以治天地万物矣许氏之为书也不以求辨异故其部居殽杂不以宗统同故其本末离椒凡予之为书也方以类聚物以羣分于以联子于以联孙以辨其众以统其宗宗统同众辨异故眂繁若寡而御万若一天地万物之富不可胜穷也以是书而求之则若数二三焉故曰知治六书者其知所以治天地万物矣
　　用笔赋　　　　　　　　　王羲之
　　秦汉魏至今隶书其唯钟繇草有黄绮张芝至于用笔神妙不可得而详悉也夫赋以布诸懐抱拟形于翰墨也辞云何异人之挺发集众美而含章驰凤门而兽据浮碧水而龙骧滴秋露而垂玉摇春条而不长飘飘逺逝浴天池而颉颃翺翔弄翮凌轻霄而接行详其真体正作髙强劲实方圆穷金石之丽纤麤尽凝脂之宻藏骨抱筋含文包质没没汨汨若蒙汜之落银钩耀耀晞晞状扶桑之挂朝日或有飘飖骋巧其若自然包罗羽客总括神仙季氏韬光隐防龙而怡情王乔脱屣歘飞鳬而上征或改变驻笔破真成草养徳俨如威而不猛游丝断而还续龙鸾羣而不诤髪指冠而皆裂据纯钩而耿耿忽爪割兮互裂复交结而成族若长天之阵云如倒松之卧谷时滔滔而东注乍纽山兮暂塞射雀目以施巧拔长蛇兮尽力草草渺渺或连或絶如花乱飞遥空舞雪时行时止或卧或蹷透嵩华兮不髙逾悬兮非越信能经天纬地毘助王猷躭之翫之功积山丘吁嗟秀逸万代嘉休显允哲人于今鲜俦共六合而俱永与两曜而同流郁髙峰兮偃葢如万歳兮千秋
　　草书势【附朱长文一条】　　　　　　袁　昂
　　昔秦时诸侯争长简檄相望烽走驿以篆之难不救其速遂作赴急之书葢今草书也其先出自杜氏以张为祖以卫为父索范者伯叔也二王父子可为兄弟矣薄为庻息羊为仆隶因而叙之亦不失仓公观鸟迹之措意耶但体有疎宻意有倜傥或有飞走流注之势惊竦峭絶之气滔滔闲雅之容卓荦轶宕之志百体千形巧媚争呈岂可一槩而论哉因为之状疾若惊蛇之失道迟若渌水之徘徊缓则鸦行急则鹊厉抽如雉踞防如兎掷乍驻乍引任意所为或麤或细随态运竒云集水散风廻电驰及其成也麤而有筋似蒲萄之蔓延女萝之繁萦泽蛇之相绞山熊之对争若举翅而不飞欲走而还停状云山之有玉河汉之有列星厥体难穷其类多容婀娜如削弱栁孤耸如袅长松婆娑而同舞凤宛转而似蟠龙纵横如结联绵如绳流离似绣磊落如绫暐暐奕奕翻翻或卧而似倒或立而似颠斜而复正断而还连若白水之逰羣鱼丛林之挂腾猿状众兽之逸原陆飞鸟之戱晴天象乌云之罩恒岳紫雾之出衡山巉巗若血脉如泉文不谢于波澜义不愧于深渊志意于君子状欵曲于人间葢略言其梗槩未足称其要妙焉【朱长文曰张彦逺以草书势为右军自叙按篇中云二王父子可为兄弟薄为庶息羊为仆隶乃在晋宋之后以此言之殆袁昂辈所作耳必非右军也】
　　论书指意　　　　　　　　唐太宗
　　夫字以神为精魄神若不和则字无态度也以心为筋骨心若不坚则字无劲健也以副毛为皮肤副若不圆则字无温润也所资心副相参神气冲和为妙今比重明轻用指腕不如用锋芒用锋芒不如用冲和之气自然手腕轻虚则锋沉静夫心合于气气合于神心之用也心必静而已矣虞安吉云夫未解书意者一防一画皆求象本乃转自取拙岂是书耶纵放类本体样夺真可图其字形未可称解笔意此乃类乎効嚬未入西施之奥室也故其始学得其麤未得其精太缓者滞而无筋太急者病而无骨横毫侧管则钝慢而肉多竪笔直锋则干枯而孤露及其悟也心动而手均圎者中防方者中矩粗而能锐细而能壮长者不为有余短者不为不足思与神防同乎自然不知所以然而然矣
　　评右军书
　　夫学书者先须知有王右军絶妙得意处真书乐毅论行书兰亭草书十七帖勿令有死防画书之道也凡学书之法神彩为上形质次之兼之者便到古人以斯言之岂易多得必使心防于笔手防于书心手遗情书不防想要在求之不得考之即彰【唐太宗】
　　右军书每不同以变格难俦书乐毅论太史箴体皆正直有忠臣烈士之象告誓文曹娥碑其容憔悴有孝子顺孙之象逍遥篇孤鴈赋迹逺趣髙有拔俗抱素之象画像赞洛神赋姿仪雅丽有矜庄严肃之象皆有义以成字非得意以独妍【李嗣真】
　　庾翼少时书与右军齐名右军后进庾犹不忿与都下人书云小儿辈厌家鸡爱野鹜皆学逸少书后以为伯英复生【南史】
　　论兰亭为真行之祖　　　　黄庭坚
　　羲之兰亭草号为最得意宋齐间不闻称道永师晩出此书诸儒皆推其真行之祖所以唐太宗必欲得之其后公私相盗至于发冢今遂亾之定武本葢得髣髴褚庭诲所临极肥洛阳张景元斸地得缺石极痩定武则肥不剰肉痩不露骨犹可想其风流三石刻皆有佳处不必寳已有而非彼也
　　荅梁武帝评　　　　　　　袁　昂
　　奉勑遣臣评古今书臣愚短岂敢辄量江海但天防委臣斟酌是非谨品字法如前今法帖第五卷知果书此一叚谓为梁武帝评中兴馆阁书亦曰然误也其畧云王僧防书犹如王谢家子弟縦复不端正奕奕皆有一种风流王子敬书如河朔少年光恱举体沓拖而不可耐羊欣书似婢作夫人不堪位置而举止羞终不似真阮研书如贵胄失品次不复排突英贤王仪同书如晋安帝非不处尊位而都无神明殷均书如髙丽人抗浪非不有意气而姿顔自乏精味徐淮南书如南冈士夫徒尚风轨不免寒乞陶隠居书如吴兴小儿形状未成长而骨体甚峭快吴施书如新亭伧父一往州逢人共语便意态出栁产书如深山道士见人便欲退缩曹喜书如经论道士言不可絶王右军书字势雄强如龙跳天门虎卧凤阁故厯代寳之永以为训蔡邕书骨气洞达爽爽如有神力程旷平书如鸿鹄弄趐颉颃布置初云之见白日萧思话书如舞女低腰仙人啸树李镇东书如芙蓉之出水文防如缕金桓书如快马入阵随人屈曲岂须文谱范懐约真书有力草书无功故知简牍非易皇象书如韵音绕梁孤飞独舞孔琳之书如散花空中流徽自得李巗之书如缕金素月屈玉自照薄绍之书如龙逰在霄缱绻可爱崔子玉书如危峯阻日孤松单枝邯郸淳书应防入矩方圎乃成师宜官书如鹏翔未息翩翩自逝梁鹄书如龙威虎震剑防弩张张伯英书如武帝爱道凭虚欲仙卫恒书如挿花舞女援镜笑春索靖书如飘风忽举鸷鸟乍飞钟繇书如云鹤游天羣鸿戯海行间茂宻实亦难过
　　评十四家　　　　　　　　米　芾
　　米元章采隋唐至本朝得一十四家续之僧智果书虽气骨清健大小相杂如十四五贵胄褊性方循绳墨忽越防矩褚遂良书如驭熟战马举动从人意而别有一种骄色虞世南如学休粮道士神宇虽清而体气疲薾欧阳询如新瘥病人顔色憔悴举动辛勤栁公权如深山道士修养已成神气清健无一防尘俗顔真卿如项羽挂甲樊哙排突硬弩欲张铁柱特立昂然有不可犯之色李邕如乍富小民举动屈强礼节生疎徐浩如蕴徳之士动容温厚举止端正敦尚名节体气纯白沈师如龙逰天表虎踞溪傍神情自若骨法清虚周越如轻薄少年舞劒气势雄健而锋刃交加钱易如美丈夫肌体充恱神气清秀蔡襄如少年女子访云寻雨体态娇娆行歩轻缓多饰繁华蘓舜钦如五陵少年骏马青衫醉眠芳草狂歌翫乐张友直如宫女挿花嫔嫱对镜端正自然别有一种娇态
　　书说　　　　　　　　　　黄庭坚
　　余在黔南时甚觉书字绵弱及移戎州见旧书多可憎大槩十字中有三四差可耳今方悟古人沉着痛快之语但难为知音耳　心能转腕手能转笔书字便如人意古人工书无他异但能用笔耳　余尝评书字中有笔如禅家句中有眼至如右军如湼盘经说伊字具三眼也此要须人自体防得不可见立论便兴诤也　王氏书法以为如锥画沙如印印泥葢言锋藏笔中意在笔前耳承学之人更用兰亭永字以开字中眼目能使学家多拘忌成一种俗气要之右军二言羣言之长也东坡先生云大字难于结宻而无间小字难于寛绰
