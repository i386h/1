<!-- { "loadSidebar": true } -->
　　臣窃以为议者拘孝文之小仁而轻违圣王之典刑未详之甚莫过于此今死刑重故非命者众生刑轻故罪不禁奸所以然者肉刑之不用所致也今为徒者类性元恶不轨之族也去家悬逺作役山谷饥寒切身志不聊生又有亷士介者茍虑不首死则皆为盗贼矣况本性奸凶无赖之徒乎又今徒富者输财计日归家乃无役之人也贫者起为奸盗又不制之虏也不刑则罪无所禁不制则羣恶横肆为法若此道不尽善也是以徒亡日属贼盗日烦亡之数者至有十数得辄加刑日益一嵗此为终身之徒也自顾反善无期而灾困逼身其志亡思盗势不得息事使之然也古者用刑以止刑今反于此诸重犯亡者髪过三寸辄重髠之此以刑生刑加作一嵗此以徒生徒也亡者积多系囚猥畜议者曰囚不可不赦复从而赦之此为刑不制罪法不胜奸下知法之不胜相聚而谋为不轨月异而嵗不同故自顷以来奸恶陵暴所在充斥议者不深思此故而曰肉刑于名忤听孰与贼盗不禁圣王之制肉刑逺有深理其事可得而言非徒惩其畏剥割之痛而不为也乃去其为恶之具使夫奸人无用复肆其志止奸絶本理之尽也亡者刖足无所用复亡盗者截手无所用复盗淫者割其势理亦如之除恶塞源莫善于此非徒然也此等已刑之后使各归家父母妻子共相飬恤不流离于途路有今之困创愈可役上准古制随宜业作虽已刑残不为虚弃而所患都塞又生育繁阜之道自若也今宜取死刑之限轻及三犯逃亡淫盗悉以肉刑代之其三嵗刑以下已自杖罚遣又宜制其罚数使有常限不得减此其有宜重者又任之官长应四五嵗刑者皆髠笞笞至一百稍行使各有差悉不复居作然后刑不复生刑徒不复生徒而残体为戮终身作诫人见其痛畏而不犯必数倍于今且为恶者随发被刑去其为恶之具此为诸已刑者皆良士也岂与全其为奸之手足而蹴居必死之穷地同哉而犹曰肉刑不可用臣窃以为不识务之甚也疏上又不见省
　　肉刑宜复不宜复议　　　　通　考
　　王导贺循等议曰盗者窃人之财淫者奸人之色亡者避叛之役皆无杀害也刖之以刑刑之则止而加之斩戮戮过其罪死不可生纵虐于此嵗以巨计此乃仁人君子所不忍闻而况行之于政乎或者乃曰死犹不惩而况于刑然甿者防也其至愚矣虽加斩戮忽为灰土死事日徃生欲日存未以为改若刑诸市朝朝夕鉴戒刑者咏为恶之永痛恶者覩残刖之长废故足惧也然后知先王之轻刑以御物明诚以惩愚其理逺矣尚书令刁协等议以今中兴祚崇大命惟新诚宜设肉刑寛法以育人然惧羣小愚弊习翫所见而忽异闻或未能咸服愚谓行刑之时先明申法令乐刑者刖甘死者杀则心服矣古典刑不上大夫今士人有犯者谓宜如旧不在刑例则进退惟允尚书周顗等议以为复肉刑以代死诚是圣王之至德哀矜之覆然窃以为刑罚轻重随时而作时人少死而易威则从轻而寛之时人多罪而难威则以死刑而济之肉刑平代所应立非救弊之宜也方今圣化草创人有余奸习恶之徒为非未已截头绞颈尚不刑禁而乃更断足劓鼻轻其刑罚使欲为恶者轻犯官刑蹈罪更众是为轻其刑诱其人于罪残其身以加楚毒也昔之畏死刑以为善人者今皆犯轻刑而残其身畏重之常人反为犯轻而致困此皆何异断刖常人以为恩仁也恐受刑者转广而为非者日多踊贵屦贱有鼻者丑也徒有轻刑之名而实开长恶之源不如杀以止杀重以全轻权小停之须圣化渐着兆庻易感之日徐施行也议奏元帝犹欲从展所上大将军王敦以为百姓习俗日乆忽复肉刑必骇逺近且逆防未殄不宜有惨酷之声以闻天下于是乃止
　　请复肉刑疏　　　　　　　曾　布
　　初韩绛请用肉刑曾布复上议曰先王之制刑罚未尝不本于仁然而有断肢体刻肌肤以至于杀戮非得已也葢人之有罪赎刑不足以惩之故不得已而加之以墨劓剕宫大辟然审适轻重则又有流宥之法至汉文帝除肉刑而定笞棰之令后世因之以为律大辟之次处以流刑代墨劓剕宫之法不惟非先王流宥之意而又失轻重之差古者乡田同井人皆安土重迁流之逺方无所资给徒隷困辱以至终身近世人民轻去乡土转徙四方因而为患而居作一年即听附籍比于古亦轻矣况折杖之法于古为鞭扑之刑刑轻不能止恶故犯法日益众其终必至于杀戮是欲轻而反重也今大辟之目至多取其情可贷者处之以肉刑则人之获生者必众若军士亡去应斩贼盗赃满应绞则刖其足犯良人于法应死而情轻者处以宫刑至于劓墨则用刺配之法降此而后为流徒杖笞之罪则制刑有差等矣
　　纪歴朝善谳【十三条】　　　　　通　考
