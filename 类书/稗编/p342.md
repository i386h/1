<!-- { "loadSidebar": true } -->
　　兵有正有竒善审敌者然后识正竒之用敌坚则用正敌脆则用竒正以挫之竒以掩之均胜之道也夫计里而行尅日而战正也非吾之所谓正依险而伏乗间而起竒也非吾之所谓竒竒正之説存乎兵制而已矣正兵节制之兵也竒兵简防之兵也节制之兵其法繁其行密隅落钩连曲折相对进无速奔退无遽走前者开后者治后者力进前者更休一以当十十以当百诈者不能勇者不能突当之则破触之则摧此所谓正兵而以挫坚敌也简防之兵其法畧其行防号令简一表里洞贯进如飚风退如疾电地险峻则鱼贯而前道迂曲则鴈行而进以一击百以百击万间者不及知能者不及拒望之则恐遇之则溃此所谓竒兵而以掩脆敌也然而竒兵以简防寓节制非废节制也正兵以节制存简防非弃简防也唯善治戎者为能制之唯天下竒才为能用之昔者李靖葢天下之竒才也平突厥以竒兵而太宗问何以讨高丽则欲用正兵此其意晓然可见矣颉利之敌脆敌也竒兵以临之使之不及拒苏文之敌坚敌也正兵以临之则彼无所用其能矣故吾尝谓诸葛孔明所用之兵无非正靖所用之兵无非竒其亦以时之所遇有难易而敌之所当有坚脆欤请遂言之东都之末英雄之都防也大者争雄小者固守孔明于是以正兵临之南收孟获七纵七擒西攻祁山三郡响应一战而枭王双再出而走郭淮兵退木门张郃追之交锋而毙师次渭南司马懿拒之卒不敢决战其阵堂堂其旗正正此非正兵不能然也隋室之季太宗独雄之时也大者仅能自守小者不能有立靖于是以竒兵临之要险设伏而枭冉肇乗【阙】傅垒而破萧铣轻兵至丹阳而公祏擒劲骑袭定襄而颉利走出其不意掩其无僃此非竒兵不能为也然靖亦甞一用正兵矣提师西征决防深入大战数十卒破吐谷浑此岂非正兵欤将以是平高丽而不幸疾亟矣故吾尝谓自汉以来识竒正之用者孔明与靖而已然非深晓机者孰肯以吾言为信哉嗟夫竒兵之效防正兵之效迂孔明非不欲用竒也而时之难敌之艰势有所不可者彼郭淮司马懿之徒未甞无诈谋也使吾以竒兵乗之彼亦将挟诈以覆我矣故孔明特持之以正兵欲收功于数年之后而不幸早丧论者见其功之不成遂以为不用竒之罪是所谓不能尽人之词而欲断其曲直也悲夫
　　狄仁杰　　　　　　　　　苏　辙
　　母后临朝据人君之地而私其亲有志之士将欲正之常患不克汉吕后欲王诸吕王陵以髙帝旧约争之曰非刘氏而王天下共击之背之不可言虽直不见省陵幸而不死亦废不用唐武后废庐陵王立豫王豫王虽在位未甞省天下事徐敬业为之起兵于外裴炎争之于内皆不旋踵为戮何者位尊权重臣下所无奈何势必至此也惠帝之亡也陈平听张辟疆计封王诸吕吕后安之故平与周勃得执将相之柄以伺其间后复听陆贾交欢周勃将相之权不分故周勃得入北军左袒一呼而吕氏以亡豫王既立武后革命称帝追尊祖考封王子弟戕杀天下豪俊志得气满以为武氏有泰山之安矣狄仁杰虽为宰相而未甞一言及后欲以三思为太子访之大臣仁杰乃曰臣观天人未厌唐德顷匈奴犯边陛下使三思募士逾月不及千人及使庐陵王不浃旬得五万人今欲立嗣非庐陵不可后怒罢议久之复召问曰朕数梦双陆不胜何也对曰双陆不胜无子也意者天以此儆陛下耶文皇帝身蹈锋刃百战以有天下传之子孙先帝寝疾诏陛下监国陛下掩神器而取之十余年矣又欲以三思为后且母子与姑侄孰亲陛下立庐陵王则千秋万岁血食于太庙三思立庙无祔姑之礼后感悟即日遣徐彦伯迎庐陵王于房州而立之葢王陵裴炎迎祸乱之锋欲以一言折之故不废则死陈平狄仁杰待其已衰而徐正之故身与国俱全惟吕后无子亲止于侄故没身而后变武后有子母子之爱人情之所同故老而自复由此观之陈狄之所以成功者皆以缓得之也然庐陵既立而张易之昌宗未去仁杰犹置之不问复授之张柬之俟其恶稔而后取岂以祸乱之根生于母子之间不如是则必至于毁伤故耶老氏有言将欲歙之必固张之将欲弱之必固强之将欲废之必固兴之将欲夺之必固与之是谓微明柔胜刚弱胜强鱼不可以脱于渊国之利器不可以示人二公得之矣
　　郭子仪　　　　　　　　　【欧阳修方孝孺】
　　唐书賛曰天寳末盗发幽陵外阻内讧子仪自朔方提孤军转战逐北谊不还顾当是时天子西走唐祚若赘斿而能辅太子再造王室及大难畧平遭防惎诡夺兵柄然朝闻命夕引道无纎介自嫌及被围泾阳单骑见虏压以至诚猜忍沮谋虽唐命方永亦由忠贯日月神明扶持者哉及光弼等畏偪不终而子仪完名髙节烂然独着福防永终虽齐桓晋文比之为褊唐史臣裴垍称权倾天下而朝不忌功葢一世而上不疑侈穷人欲而议者不之贬呜呼垍诚知言其子孙多以功名显葢盛德后云
　　方氏曰寓高世之意于众人之迹受天下之疑被身后之谤而不辞者君子之用心也名誉不脩固众人之所耻而名誉太盛者尤君子之所畏挟莫尚之功负葢世之名居危疑之地自古鲜有不败者而郭子仪能以功名终此其人之贤宜若有特立絶俗之行而史氏谓其穷奢极欲而人不非之论者尤史氏之妄以为子仪必不至此而不知子仪所以为智也有忠正之心而不见信于主有安当世之才而不能使当世安乎己以尽其用皆有以致之而然耳子仪之贤其思之熟矣提大将之节夺海内于群盗之手而归之唐威声振乎夷狄功德加乎羣臣此中主之所不能无疑者况肃代之陋狭徳宗之猜忌乎于是时也子仪之子犹意其薄天子而不为则庸夫小人之过揣谬度子仪之心者多矣虽置万喙自解于天下犹不能自明也子仪以为使己见疑于君防吾君有杀功臣之名不若少狥众人之迹以自污使君臣俱全而己独受奢欲之名之为愈也故其事虽类乎众人之为而其心实在乎安国家利社稷使巧佞之徒知己之不足疑而其君释然不复知其为可忌其深虑逺计邈乎不可及非真有意于奢欲也明矣而论者至今疑之望子仪太高者以为必不肯为待子仪太浅者遂以子仪果不忘情于利欲奢而至于穷欲而至于极稍知礼义者之所羞为子仪曷为而为之乎求其迹而不能察其心宜乎知子仪者鲜矣沛公入闗而无所取妇女无所幸范増疑其有大志而劝项籍急击勿失使子仪不以此自污宁知朝恩元载不以疑沛公者譛子仪乎裴度功名不及子仪逺甚李逢吉之党谤其名应图防非敬宗察之度几不免矣子仪虽受谤于羣小而未有以不臣为言者尤可见子仪之智非度可望也虽然名者人之所惜也子仪受污秽之名而不辞岂其所愿哉故人处危疑之地而行不失义若伊尹周公后世之法也不得已而以利禄自累此子仪之智也亦子仪之不幸也夫
　　陆贽　　　　　　　　　　苏　辙
　　昔吾先君博观古今议论而以陆贽为贤吾幼而读其书其贤比汉贾谊而详练过之贽始以从官事唐徳宗老而为宰相从之出奔而与之反国弥缝其阙而济其危亡比其老也功业定矣而卒毙于裴延龄之手其故何也孔子曰南人有言曰人而无恒不可以作巫医善夫不恒其徳或承之羞贽以有恒之德而事德宗之无恒以巫医之明而治无恒之疾是以承其羞耳帝即位之初好名而贪功河朔三叛父子相袭三十年矣帝将以天下之力胜之田悦惊疑而起朱滔王武俊和之帝使马燧李抱真李芃三将往迎其锋胜负之势未决也帝急于成功复使李晟出禁卫之兵李怀光举朔方之众五将萃于魏郊而淮西李希烈乗间而起兵连祸结常赋所不能赡于是为之抽贯筭间假贷商贾空内以事外闗中已乱而帝不知也贽曰今两河淮西为祸乱之首者独四五凶人而已臣料其间必有旁遭诖误内畜危疑而计不能止者未必能处心积虑果于僣逆也而况胁从之党乎陛下若能招怀以礼悔祸以诚使来者必安安者必久人知获免则谁愿复为恶者纵有野心难驯臣知从化者必过半矣帝尤意西师可以必克忽其言不用未几而泾原叛卒之变起仓皇避寇半年而归帝亦省而厌兵矣于是行一切之政専以姑息涵养藩鎭凡节度使死将佐之得士心者皆就命留后虽以簒夺请命者亦如之宣武刘士宁以暴慢失众其将李万荣因其出畋闭门逐之帝将命以其位贽曰如士宁之恶万荣弃而违之可也讨而逐之可也惟伺隙而簒取其位则不可何者方鎭之臣事多专制欲加之罪谁无辞者若使倾夺之徒辄得其处则四方诸将无复安者矣且万荣搆乱之日诸郡守将固非其同谋也一城士众亦未必皆其党也方成败逆顺之势交战于中其肯捐躯与之同恶乎今若选命贤将降诏军中奬万荣抚定之功别加宠任褒将士辑睦之义例赐恩赏使众知保安则谁肯复助其乱万荣纵欲防扈势亦无所至矣帝方茍安无事竟亦不许由此观之帝常持无恒之心故前勇而后怯贽常持有恒之心故勇怯各得其当然其君臣之间异同至此虽欲上下相保不可得矣防昌中卢龙诸将连害帅臣最后张绛杀陈行泰宰相李德裕以为河朔请帅皆报下太速故军得以安若稍缓之必且有变既而回鹘乌介可汗扰天德塞军使张仲武请以夲军击之德裕问知仲武可用言之武宗举以为帅张绛既为其下所杀而仲武遂以功名终徳裕之谋则贽之故智也然帝之出也以陈京赵賛而贽之逐也以程异裴延龄其祸皆出于聚敛之臣贽之贤非不知也帝归自兴元贽因事言曰齐桓公自莒入齐伯业既成而管仲以不忘在莒为戒卫献公自齐还卫诸大夫逆诸境者执其手而与之言逆于门者颔之而已戒心之易忘而骄心之易生齐卫之君陛下之蓍也贽言既切而帝终不改吾以为使贽反国而为鸱夷子皮浮舟而去则其君臣之间超然无后患然后可以言智也哉
　　范仲淹　　　　　　　　　苏　轼
　　古之君子如伊尹太公管仲乐毅之流其王伯之畧皆定于畎畞中非仕而后学者也淮隂矦见髙帝于汉中论刘项短长画取三秦如指诸掌及佐帝定天下汉中之言无一不酬者诸葛孔明卧草庐中与先主论曹操孙权规取刘璋因蜀之资以争天下终身不易其言此岂口传耳受甞试为之而侥幸其或成者哉公在天圣中居太夫人忧则已有忧天下致太平之意故为万言书以遗宰相天下传诵至用为将擢为执政考其平生所为无岀此书者其于仁义礼乐忠信孝悌葢如饥渴之于饮食欲须臾忘而不可得如火之热如水之湿葢其天性有不得不然者












　　稗编卷九十八
<子部,类书类,稗编>
　　钦定四库全书
　　稗编卷九十九　　　　　明　唐顺之　撰节
　　立节论　　　　　　　　　刘　向
