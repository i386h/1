<!-- { "loadSidebar": true } -->
　　营舍之法谓之木经或云喻晧所撰凡屋有三分【去声】自梁以上为上分地以上为中分阶为下分凡梁长几何则配极几何以为榱等如梁长八尺配极三尺五寸则防法堂也此谓之上分楹若干尺则配堂基若干尺以为榱等若盈一丈一尺则阶基四尺五寸之类以至承拱榱桷皆有定法谓之中分阶级有峻平慢三等宫中则以御辇为法凡自下而登前竿垂尽臂后竿展尽臂为峻道【荷辇十二人前二人曰前竿女二人曰前绦又次曰前会后三人曰后脇又后曰后绦末后曰后竿辇前队长一人曰传唱后一人曰报赛】前竿平肘后竿平肩为慢道前竿垂手后竿平肩为平道此之为下分其书三卷近岁土木之工益为严善旧木经多不用未有人重为之亦良工之一业也

　　稗编卷四十六
<子部,类书类,稗编>
　　钦定四库全书
　　稗编卷四十七　　　　　明　唐顺之　撰诸家五【天文】
　　天问　　　　　　　　　　屈　原【楚辞】
　　遂古之初谁传道之上下未形何由考之防昭瞢闇谁能极之冯翼惟象何以识之【冯翼氤氲之貌隂阳转运冯冯翼翼孰识形象】明明闇闇惟时何为隂阳三合【天地人】何本何化圜则九重【天圆九重】孰营度之惟兹何功孰初作之干维焉系【天运干维】天极焉加八柱何当东南何亏九天之际安放安属隅隈多有谁知其数天何所沓【沓合也天与地合会何所】十二焉分【十二辰】日月安属列星安陈出自汤谷次于泛自明及晦所行几里夜光何徳死则又育厥利维何而顾莵【月兎】在腹女岐无合【女岐神女无夫生九子】夫焉取九子伯强【疫鬼】何处惠气【和气】安在何阖而晦何开而明角宿未旦曜灵【日也】安藏不任汨【治也】鸿师何以尚之佥曰何忧何不课而行之【鲧不任治水尧何不试而遽行之也】鸱曵衔鮌何聴焉【尧杀鲧羽山为飞鸟水中衔而食之鲧复能不聴之乎】顺欲成功帝何刑焉【鲧设能顺众人之欲而成其功尧何故戮之】永遏在羽山【鮌囚羽山】夫何三年不施【施刑杀也】伯禹愎鮌夫何以变化纂就前绪遂成考功何续初继业而厥谋不同洪泉极深何以窴【填本避讳而改】之地方九则何以坟之应龙何画【或曰禹治水时有龙以尾画导水径所当决者因而治之】河海何歴鮌何所营禹何所成康回【共工名】慿怒墬何故以东南倾【共工与颛帝战不胜怒而触不周之山天维絶地柱折故东海倾】九州安错川谷何洿东流不溢孰知其故东西南北其修孰多南北顺防【音妥】其衍几何昆仑县圃【山在西北乃元气所出其颠曰圃】其凥安在增城九重其髙几里【淮南言昆仑山九重其髙万一千里上与天通】四方之门其谁从焉西北辟啓何气通焉日安不到烛龙何照羲和【日御】之未若华何光【若木之光华其华下照地】何所冬暖何所夏寒焉有石林何兽能言焉有龙虬【有角曰龙无角曰虬】负熊以逰雄虺九首儵忽焉在【儵忽电光也有雄虺一身九头速若电光】何所不死长人何守靡蓱九衢枲华安居灵蛇吞象【山海经南方有蛇吞象三年出其骨】厥大何如黑水趾三危安在延年不死夀何所止鲮鱼何所【鲮鲤有四足出南方】鬿【音祈】堆焉处【鬿堆竒兽也】羿焉彃日乌焉解羽【淮南言尧时十日并出羿射落其九日中九乌皆死】禹之力献功降省下土方焉得彼嵞【与涂同】山女而通之于台桑闵妃匹合厥身是继【禹之所以忧无妻欲立继嗣】胡为嗜不同味而快鼂【与朝同】饱【不与众人同嗜欲而快一朝之情故以辛酉日娶甲子日去】啓代益作后卒然离蠥【一作孽并鱼列反】何啓惟忧而能拘是达皆归防□【音菊穷也】而无害厥躬何后益作革而禹播降啓棘賔商【陈列宫商】九辩九歌【啓乐】何勤子屠母而死分竟墬【古地字禹腷剥母背而生何能有圣徳勤劳天下】帝降夷羿革孽夏民胡羿射夫河伯而妻彼雒嫔【传曰河伯化白龙羿射其左目羿又梦与洛水神宓妃交】冯珧【弓名】利决封豨是射何献蒸肉之膏而后帝不若【羿射封豕以其肉膏祭天天犹不顺】浞娶纯狐【纯狐氏女】妻爰谋何羿之射革而交吞揆之【何羿之射勇而其众交进吞谋之】阻穷西征岩何越焉化为黄熊巫何活焉【尧放鮌羽山西行越险因堕死化为黄熊入于羽渊岂巫所能活】咸播秬黍莆雚是营【禹平水万民皆得耕种于莆雚之地】何由并投而鮌疾修盈白蜺【蜺云之有色似龙者】婴茀【崔文子学仙于王子乔子乔化为蜺而婴茀持药与崔崔惊怪射之因堕其药俯而观之子乔之尸也崔取子乔尸覆以筐币须防化为大鸟飞鸣而去崔焉能亡子乔之身乎言仙人不可杀也】胡为此堂安得夫良药不能固臧天式纵横阳离爰死【天法有隂阳从横人离阳即死】大鸟何鸣夫焉丧厥体蓱号起雨【萍翳雨师号呼起雨】何以兴之撰体恊胁鹿何以膺之【天撰十二神鹿一身八足两头何独膺受此形体】鼇戴山抃【列仙传曰有巨灵之鼇背负蓬莱之山而抃戏沧海之中】何以安之释舟陵行何以迁之【鼇所以能负山若舟船在水中也使释水而陵行可能迁徙山乎】惟浇在户何求于嫂何少康逐犬而颠陨厥首【少康因猎放犬遂袭杀浇】女岐【浇嫂】缝裳而馆同爰止何颠易厥首而亲以逢殆汤谋易旅【汤疑作康谓少康有众一旅也】何以厚之覆舟斟寻【少康灭斟寻氏奄若覆舟】何道取之桀伐山何所得焉【桀伐山之国得妺喜】妺喜何肆汤何殛焉舜闵在家父何以鳏尧不姚告二女何亲厥萌在初何所意【古亿字】焉【贤者预见萌芽而知存亡善恶所终】璜台十成【箕子见象箸而知必作瑶台】谁所极焉登立为帝【言宓牺作八卦修徳行道万民立以为帝】孰道尚之女娲有体【女娲人头蛇身一日七十化】孰制匠之舜服厥弟终然为害何肆犬豕而厥身不危败吴获迄古【古公亶父】南岳是止【吴国得贤君至古公亶父之时而遇太伯隂让王季采药南岳】孰期去斯得两男子【两男子太伯仲雍也】縁鹄饰玉【伊尹烹鹄羮饰玉鼎】后帝是飨何承谋夏桀终以灭丧帝乃降观下逢伊挚何条放致罚而黎伏大説简狄在台喾何宜鸟致贻女何喜【帝喾之妃言简狄侍帝喾在台上有飞燕堕遗其卵喜而吞之因生契也】该秉季徳【该包也言汤能包持契之末徳故天佑之以为民主也】厥父是臧胡终弊于有扈牧夫牛羊【有扈浇国名也浇灭夏后相之遗腹子曰少康后爲有仍牧正典主牛羊遂攻杀浇灭有扈】干恊时舞何以懐之【舜懐有苖】平脇曼肤【纣形体曼泽】何以肥之有扈牧竪云何而逢击牀先出【击杀有扈于牀】其命何从恒秉季徳焉得夫朴牛【汤常能秉持契之末徳天嘉其志出猎得大瑞】何往营班禄不但还来昏微遵迹有狄不宁何繁鸟萃棘负子肆情【晋大夫解居父聘吴过陈之墓门见妇人负其子欲与之淫妇人引诗刺之曰墓门虽无人棘上有鸮萃】弟并淫危害厥兄【象惑其父母害舜】何变化以作诈而后嗣逢长成汤东巡有莘爰极【汤东巡狩从有莘氏乞匄伊尹四得妃以为内辅】何乞彼小臣而吉妃是得水濵之木得彼小子【伊尹母因溺死化为空桑之林有小儿啼人取养之】夫何恶之媵有莘之妇汤出重泉【言桀拘汤于重泉】夫何辠尤不胜心伐帝【汤不胜众心而伐桀】夫谁使挑之会鼂【与朝同】争盟何践吾期【武王将伐纣会天大雨道难武王昼夜行曰胶鬲今报纣矣甲子日不到纣必杀之吾故不敢休息欲救贤者之死】苍鸟羣飞孰使萃之列击纣躬叔旦不嘉【武王至孟津白鱼入王舟羣臣以为休哉周公曰虽休勿休朱云周公不喜武王以黄钺亲斩纣头事也】何亲揆发定周之命以咨嗟授殷天下其位安施反成乃亡其罪伊何争遣伐器何以行之并驱击翼何以将之昭后成逰南土爰底厥利惟何逢彼白雉【昭王出防至楚楚人沉之昭王南防何利于楚乎越裳献白雉昭王徳不能致欲亲往迎之】穆王巧挴夫何周流环理天下夫何索求妖夫曵衒何号于市【谣曰檿弧箕服寔亡周国】周幽谁诛焉得夫褒姒天命反侧何罚何怙齐桓九合卒然身杀彼王纣之躬孰使乱惑何恶辅防【即弼】谗谄是服比干何逆而抑沈之雷开【开佞臣】何顺而赐封之何圣人【文王】之一徳卒其异方【异方皆服】梅伯受醢箕子佯狂稷维元子帝何笃之投之于氷上鸟何燠之何冯弓挟矢【武伐纣】殊能将之既惊帝切激何逢长之伯昌号衰秉鞭作牧何令彻彼岐社命有殷国迁藏就岐何能依殷有惑妇何所讥【妲己惑纣不可讥谏】受赐兹醢西伯上告【纣醢杨伯赐诸侯文王受之祭告上天】何亲就上帝罚殷之命以不救师望在肆昌何识鼓刀声后何喜【吕望鼓刀在列肆文王亲往问之对曰下屠屠牛上屠屠国文王喜载与俱归也】武发杀殷何所悒载尸集战何所急伯林雉经维其何故何感天抑地夫谁畏惧皇天集命惟何戒之受礼天下又使至代之初汤臣挚后兹承辅何卒官汤尊食宗绪勲阖梦生少离散亡何壮武厉能流厥严【阖庐少小离亡何能壮大厉其勇武流其威也】彭铿斟雉帝何飨【彭祖好和滋味善斟雉羮能事帝尧帝尧美而飨食之】受夀永多夫何长中央共牧后何怒【中央之州有岐首之蛇争共食牧草之实自相啮】蠭蛾微命力何固惊女采薇鹿何祐北至回水萃何喜【昔有女子采薇有所惊而走北至于回水之上因获鹿其家遂昌】兄有噬犬弟何欲【朱云旧説以为秦公子鍼之事未知是否】易之以百两卒无禄薄暮雷电归何忧【王逸云屈原书壁所问畧讫日暮欲去时天大雨雷电思念复至自解曰归何忧乎朱云此下皆不可晓】厥严不奉帝何求伏匿穴处爰何云荆勲作师夫何长【楚边邑处女与吴边邑处女争采桑于境上相伤二家怒而相攻楚师灭吴时屈原谏言我先为不直恐不可长久也】悟过改更我又何言吴光争国久余是胜何环穿自闾社丘陵爰出子文【子文之母穿弃之林中有闾社通于丘陵以淫而生子文虎乳之以为神异乃取收养焉】吾告堵敖以不长【堵敖楚贤人也屈原放时告诏堵敖曰楚国将衰不复能久长也】何试上自予忠名弥彰【屈原言我敢甞试君上自号忠直之名以显彰后世乎】
　　天对　　　　　　　　　　柳宗元
