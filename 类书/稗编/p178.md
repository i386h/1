<!-- { "loadSidebar": true } -->
　　天地者隂阳之气也日月隂阳之精而放乎天地以行者也日阳道也君子之象也其卦离离为火火从日也故日出而火事作日中而火盛日入而火事息焉火阳属也然火为水妃反属乎隂葢离之为卦一隂居中而正位是阳须隂以成者也观夫日中之景如鸡如乌者鸡酉物也酉西方也四时为秋五行为金西隂方也秋商吕也金杀气也乌之色黔黔为黒黒之质为隂隂死气也故火之为用为熯为焚为烹煎为餁熟无或萌生之道焉惟无生也属隂明矣然火之燬物烬余归土土能生物生生不穷是隂极而反乎阳也故离日之火为阳也亦明然非假乎隂不能自成也月隂道也小人之道也其卦坎坎为水水从月也故月出而海潮生月正而海潮平月没而海潮汐矣水隂属也然水能胜火反属乎阳葢坎之为卦一阳居中以正位是二隂以从阳者也观夫月中之景如兎如蟾者蟾兎卯物也卯东方也四时为春五行为木东阳方也春角律也木仁徳也兎非耦生非耦则竒竒阳数也兎蟾之色白白之质为阳阳生气也故水之用为润为滋为膏泽为涵濡无或非生之道焉惟能生也属阳明矣然水之沈物液以成木木能生火火烬无余是阳亢而反属乎隂也故坎月之水为隂也亦明然不借乎阳无以资生也葢隂阳也日月也体相生也用相须也茍乖戾焉则阳为癏阳隂为痴隂二气弗交日月嵗时之功弗成天地生成之道废矣日之行也晷舒以迟轨循三道日躔一度匝三百六十五度四分度之一盈三百有六旬有六日之期以一嵗乃一周天以分至而定四时分也者隂阳二气之中也至也者隂阳二气之复也时之为言实也序也候也实则不虚也序则不悖也候而有征也故繇日而旬旬而月月而晦晦而嵗嵗功共成君子之道备矣月之行也晷数以疾辀汰九道日逾十三度有竒仅三十日而匝心危毕张之纮必一月而一周天以望而纪三旬也者日月二景之中也望也者日月二景之防也旬之为言宣也溥也始也宣荡日之阳也溥歴乎九逵也日终于十而始于一也故繇日而旬旬而月月而嵗嵗功共成小人之道饬矣日之以分至而定四时也子为十二辰之首故月至子而一阳生日南至南至者少阳发轫南陆晷驯于长按辔安行税驾于北陆也阳之生也孳基于子纽诱于丑引申于寅冒茂于卯至卯而春始分分者阳徳正中中而壮壮而大大而振迅于辰盛駃于巳至巳而阳老矣醖而成暑卦为纯干阳之极也物极必反矣午为十二辰之中也日中必昃故月至午而一隂生日北至北至者少隂发轫北陆晷短以疾倍道兼行税驾于南陆也隂之生也咢吐于午昧暧于未凭陈于申宿留于酉而秋始分分者隂徳方中中亦大大而欝勃于戌凝阂于亥至亥而隂老矣结而为寒卦为重坤隂之极也一阳复生君子之道长矣斯则日驭一嵗周天之行也月之望而纪三旬也朔为一月之首故月建朔而朏于东月南至南至者太隂遇少阳之末光发轫南陆渐得阳辉益而轮满税驾于北陆也月之耀也缩朒于朔生明于三八日而上则日泊月光交半矣而半半而増日耿月华辐轮浸广十有四日为几几望也日月相望光合轮圆阳资隂满之极也满招损矣望为一月之中也月盈则亏故光西垂月北至北至者少隂失太阳之秒光发轫北陆渐逺阳辉偏刓而缺税驾于南陆也朏盛将倾生魄于三八日而下则日背月光去半矣而半半而损日月背驰轮辐竒袤至二十有九为晦晦灰頽也阳烬而残隂老而羸隂失阳助之极也极亦乆矣朓生于西小人之道消矣斯则月毂一月一周天之行也请详论之日之经于天也犹织者之有经焉葢日以二十八宿三百六十五度四分度之一嫓三百六旬六日之算十有二月之纪循三道中轨布为一嵗周天之大经既经矣未有不须纬以成者也故月之纬乎天犹织者之纬焉葢月以朓朏望之程歴心危毕张之次三旬三十日小大之策曲折十二周天之纬以纬日抒一嵗周天之经共成报嵗之功譬之织者之运梭纬经积丝而忽而分而寸而尺而丈幅缜致以成一机之功者焉亦犹君子布政于上小人用命于下以叶济一代隆平之治也然日驾迟驱嵗天一周四时行焉体君之道逸而为尊者也月驭捷驰月旬三始十有二周以佐时成嵗体臣之道劳而处卑者也虽日月以三旬一周天之象焉夫朔之朒日之冬至之候也上而分中春分之候也望而魄日之夏至之候也下而分中秋分之候也彼春之分也日在卯卯茂也四阳用壮百物畅茂人徒见其品彚繁芜枝干防达殊不知物壮则老而成熟陨获之渐随之是阳壮之时隂已用事故不待午而始生特至午而发露之耳亦犹君子之措百为小人日用其中而不知也彼秋之分也月在酉酉敛也四阳用伤百物揫敛人徒见其叶荄黄落条枝槎枿殊不知去故就新而勾萌甲坼之渐随之是则强隂之时阳已亭毒故不待子而始生特至子而奋迅之耳亦犹小人决胜于外君子运筹于中也吾故曰隂阳也日月也不可须叟离也可离君子小人朋党之论兴也
　　论日月食　　　　　　　　史伯璿
　　诗十月之交篇日有食之晦朔日月之合东西同度南北同道则月掩日而日为之食望而日月之对同度同道则月亢日而月为之食按月掩日而日食之说易晓月亢日而月食之说难晓先儒有谓日之质本隂隂则中有闇处望而对度对道则月与日亢为日中闇处所射故食此横渠之意即诗传之所本也其说尤可疑夫日光外照无处不明纵有暗在内亦但自暗于内而已又安能出外射月使之失明乎惟张衡之说似易晓衡谓对日之冲其大如日日光不照谓之暗虚暗虚逢月则月食值星则星亡今厯家望月行黄道则值暗虚矣值暗虚有表里浅深故食有南北多少按暗虚之说无以易矣但曰其大如日则恐大不止此葢月食有歴两三个时辰者若暗虚大只如日则食安得如此乆今天文家图暗虚之象可以容受三四个月体有初食食既食甚之分可见暗虚之大不止如日而已但不知对日之冲何故有暗虚在彼愚窃以私意揣度恐暗虚只是大地之影非他物也葢地在天之中日丽天而行虽天大地小地遮日之光不尽日光散出地之四外而月常得受之以为明然凡物有形者莫不有影地虽小于天而不得为无影既曰有影则影之所在不得不在对日之冲矣葢地正当天之中日则附乎天体而行故日在东则地之影必在西日在下则地之影必在上月既受日之光以为光若行值地影则无日光可受而月亦无以为光矣安有不食者乎如此则暗虚只是地影可见既是地则其大不止如日又可见矣不然则日光无所不照暗虚既曰在对日之冲何故独不为日所照乎臆度之言无所依据姑记于此将俟有道而就正焉
　　论嵗星　　　　　　　　　洪　迈
　　十有二嵗注嵗星为阳右行于天太嵗为隂左行于地十二嵗而小周潏水云嵗星在天嵗隂在地天官书曰嵗隂在摄提格嵗星在星纪嵗隂在单阏嵗星在枵自嘉祐丁酉验之多差近年尤甚嵗星常先月余近年以来常先一百二十余日愚考大衍厯议曰嵗星自商周迄春秋之季率百二十余年而超一次战国后其行寖急至汉尚微差及哀平间余势乃尽更八十四年而超一次三山陈氏谓如左氏之说则寅而在卯午而在亥如史记之说则寅而在丑辰而在亥以次推之皆不同汲冡师春谓嵗星每嵗而减一分积百四十四年而满本数则为超辰之限
　　又论嵗星　　　　　　　　熊朋来
　　襄二十八年春无氷梓慎曰今兹宋郑其饥哉嵗在星纪而淫于枵注引襄十八年董叔曰天道多在西北谓是年嵗星在亥自襄十八年至二十八年行十一宫当在星纪如左氏之法是嵗星午年在亥未年在戌申年在酉酉年在申戌年在未亥年在午子年在己丑年在辰寅年在卯卯年在寅辰年在丑巳年在子襄十八年丙午据今厯家躔度约法则午年木星在辰依史记天官书则午年当在酉襄二十八年丙辰据今厯家躔度约法则辰年木星在午依史记天官书则辰年当在亥皆与左氏言嵗星不同又如昭九年书夏四月陈灾左传郑禆灶曰五年陈将复封封五十二年而亡嵗五及鹑火而陈卒亡故曰五十二年本注是年在星纪嵗五及大梁而陈复封自大梁四年而及鹑火又曰周四十八年凡五及鹑火愚按昭公八年楚灭陈九年戊辰据今厯家躔度约法辰年木星在午依史记天官书则辰年当在亥左氏说嵗星自为一家昭九年戊辰嵗在星纪正如襄二十八年丙辰嵗在星纪所谓五十二年者当哀公十二年戊午不见陈亡是年楚公子结伐陈吴救陈未尝亡也又如昭三十二年辛卯伐越史墨曰不及四十年越其有吴乎越得嵗而吴伐之本注此年嵗在星纪星纪吴越之分嵗星所在其国有福按十二星本无吴止有越以左氏嵗星例推之卯年当在寅而淫于星纪者也据今厯家筭木星约法则卯年当在未依史记天官书则卯年当在子愚尝观天象而证之则厯家所筭木星乃嵗星之昏见者也天官书所言嵗星乃嵗星之晨见者也各有其星在焉昏见者先他星而出晨见者后他星而入恒以寅年寅月卯年卯月【余年依例】朝昏候之可见皆谓嵗星也惟左氏所言未知为何星又如王猛克壶闗之年当海西公太和五年庚午申谓福徳在燕赵秋谓天道在燕当时秦太史论彗星亦云尾箕燕分然午年嵗星不在尾箕之分又如吴救陈伐晋言嵗镇守斗福徳在吴当秦世祖建元十八年壬午则午年亦不当在吴越之分此时所谓嵗星与左传午年在亥之例又不同必有至当之说以俟知天道者










　　稗编卷四十九
<子部,类书类,稗编>
　　钦定四库全书
　　稗编卷五十　　　　　　明　唐顺之　撰诸家八【天文】
　　唐日月变食孛彗诸变　　　欧阳脩【后同】
