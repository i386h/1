<!-- { "loadSidebar": true } -->
　　秦之为狄其始于殽之战欤夫秦以臯子之余践岐酆之地膺显服以为诸侯春秋之狄之也岂以其地哉观秦入春秋七十五年而始见经实穆之十五年由是秦之得书于册者才六君然其间秦事之可攷舍入鄀灭庸好我盟蜀数事之外大抵秦晋兵争之迹尔盖自穆公释韩之憾而从晋文于践土之盟于是防于温防于翟泉偕役于围郑戮力同心犹骖之靳未始有隙者入滑之师啓衅自秦利人之危以袭其国不哀人之丧而越其境背盟失信以贪勤民而弃其师是狄道也由殽之战遂有彭衙之战令狐之战河曲之战其余晋之伐秦者六秦之伐晋者亦六暴两国之师兴数十年报复之师更四君而未已也盖自襄公十一年战栎之后秦晋交伐之文始絶书于经原始要终则春秋所为狄秦于殽者良有以也然尝即春秋所笔以求诗书之所载秦之本末尚有可得而攷者矣夫春秋书秦之事亦甚贬矣至于尚书百篇终以秦誓乃甚有取于穆公悔过之善秦诗十篇虽穆公无美有刺而详记秦仲以来强大之由不少杀焉何哉吁圣人用夏变夷之意甚切矣秦起西邮与戎狄杂居本以富强为先襄公以后一以耕战自力而不知以礼义终成之气象大抵似戎读车粼驷驖小戎数诗可以槩见穆公深惩力创于殽之役处仁迁义向背好恶从而一变前日所诋墓木既拱者非今日之所谓膂力既愆之良士耶而庶几有之前日所喜过周超乘者非今之所谓射御不违之勇夫邪而庶几能不辱之截截巧言能移人之辞者固前人求之惟恐其少也今乃以其徒寔繁而厌之方寸既改羣动皆移充此心也帝王何逺之有蒹葭之诗无可作也何秦俗之不可变哉而秦之卒为狄则是可叹矣故圣人于诗述秦仲始大之由以眀秦有常变之俗于书偏述穆公悔过之美以着穆公几有能变之道于春秋则追贬穆公始祸之迹歴感秦晋交兵之事而狄之以惜秦之终不变也吁岂不深切着眀矣哉葢殽战之后穆公之身伐秦者再既亦不能实誓师之言矣尚何责于来世君子观穆公以前秦事未有足称由穆公以后秦君皆不及穆甚则穆公一身实秦国本末盛衰之所系可不察哉
　　序越世纪
　　越事之经可一二数矣虽然君子有观焉夫越以伯禹之苖裔受防稽之别封其来已久入春秋百九十余年越始见经以吴楚之僭春秋夷之其极盛也犹得书子越终于春秋之世常不过以国称岂非僻陋之甚乎独勾践与吴之事可以励臣子之节为振媮激懦之劝是未容置而弗论也葢越自楚灵之强尝从之以伐吴而阖闾之立遂因之以仇越是以夫差败于檇李而懐必报之忿及勾践困于夫椒而遂成不释之讐然十二年间越事为治吴其诋矣吁深于仇人者无急谋巧于用国者无迩功齐复纪讐君子不乐其力之有余鲁释齐怨君子不怒其力之不足当太王之时而不殄厥愠不陨厥问以駾昆夷可也当秦襄之世而驷牡孔阜俴驷孔羣以讨西戎亦可也有田一成有众一旅则纶之余邑足以祀夏务财训农通商惠工则曹之遗民亦足以造衞此皆已事之騐夫五千之甲众至小也防稽之栖地至褊也仇吴之念隠于柔服之初胜吴之计蓄于卧薪尝胆之时而沼吴之志卒逞于生聚教训之后二十年间所欲尽从如探嚢取物如执劵责负岂非勾践之所以伯种蠡之所以善谋伍子胥之徒之所甚忌者欤吁天下之事无小大也能胜者势而先胜者理可为者力而必为者志由越之事则兴事造业者亦可以畧观之矣
　　序戎世纪
　　春秋之世戎为中国患亟矣虽然亦有由也先王居梼杌于四夷使夷不干夏戎不偪华周室之衰王政不行于是贽币不通言语不同之人遂居衣冠礼乐之地盖荘僖之前经之所书犹不过曰戎曰北戎曰山戎僖文以后始有所谓姜戎者雒戎者陆浑戎者名号虽殊种类不一犬羊杂居葢莫甚于东周之季矣呜呼戎狄是膺荆舒是惩周公法也齐晋之伯均为有功于中国然以经攷之齐有攘戎之功晋有致戎之罪不可不察也何以言之隠桓以来戎狃于东迁之衅恣睢孰甚焉楚丘之变凡伯为执侵曹之祸赤子以归是非细故小变矣然皆齐桓之未兴与齐伯之未定也盟幽以后桓公始大振治戎之旅向者我之盟防相寻凡以戎故燕之职贡不至亦凡以戎故自桓公过鲁以谋之而鲁患息偕许以伐之而燕衅弭戎之攘齐实致之而晋自惠之世实诱戎以迁于伊襄之地实挟戎以之于殽自时厥后晋常恃戎以为掎角之助戎常事晋以为不侵叛之臣故其势不得不至于陆梁异时徐吾之役瑕嘉亦既平茅戎于周矣而蠢蠢之众犹得挟救垂之怨以败王师向之防范宣子尝欲退驹支于盟矣而諓諓之辞终得援惠襄之旧以为晋赐戎之张谁实启之故尝观詹桓伯责晋之辞有曰戎有中国谁之咎也后稷封殖天下今戎制之不亦难乎吁周公膺戎之法废矣桓公攘戎之功衰矣晋人致戎之罪不可逭矣
　　序狄世纪
　　春秋之世戎狄俱为中国患然戎轻而狄重戎之类有山戎姜戎雒戎而独名戎者为最强狄之类有赤狄白狄长狄而独名狄者亦最强狄比诸戎性尤悍鸷戎虽侵暴中国其强易弱狄人敢于灭国当齐桓之世与闻中国之政不但侵暴而已也然尝攷之经狄之患莫甚于僖文之春秋矣齐之初伯尝谋邢衞之难自是数十年间尝置狄于不问晋之盛时不过败狄于箕之一役未几一二世以后乃累治狄而不置何耶纵狄若齐桓之茍谋而无损于伯业之盛治狄诚晋人之隽功而适足以见伯业之衰亦可以攷其故欤盖尝论之齐自桓公数年经营以免邢衞于难也防柽以来荆患方张郑志未固方将并谋毕力改北辕而南向以图治荆之功召陵聼命诸侯已勤矣是犹门户之冦既悉力以去之藩篱之侮茍幸其不至于为患盍亦少安焉以息吾室内之人此齐桓之谋国能量其力之所可为管仲之相君能度其徳之所能举故纵狄不问而卒无损于伯业之盛晋自景厉君臣不相聼以为邲之败也平丘以降诸侯尽离伯业大去于是含垢隠耻闭南关而北出以寻治狄之忿狄虽大创而晋之威重亦隳矣是犹乌获遇盗扄户以避之羞其不以力称乃逞虐于厮役为士者笑之此皆伯宗荀伯之谬欲以文其丧弱之垢韩范诸人之专欲以行其厚自封植之谋故治狄不置适以见伯业之衰夫畧近效而图大体故纵狄而不足以为懦匿大耻以求防功故治狄而不足以为武齐晋之故亦槩可攷矣虽然春秋之世诸侯防狄之患者凡八国当齐桓之盛犹所不免而自晋襄以后咸无闻焉晋人剪除之力亦岂可揜哉惟其舍内以事外也是以君子无取焉
　　序夷防国纪
　　深哉逺乎春秋之为中国虑也大而吴楚之君戎狄之人亦既深排而力抑痛惩而亟膺之矣至于蕞尔之夷至无足道圣人犹必因事谨识焉何哉呜呼春秋之世其始也王室与伯者相为强弱其后也王室不必尊矣乃中国与夷狄相为消长又其后也中国不足畏矣夷狄又自相为盛衰观隠桓之初夷之见于经者不过曰戎曰荆尔荘僖以后介也徐也舒也庸也始累累而书于册巴以人称甲潞以氏称鲜虞廧咎如以号称盖不一而足呜呼彼吴楚戎狄之国既得以交起而迭仆也更废而互兴也藐然极陋之夷习于逞志而安知其终不足以抗衡哉是圣人之所忧也在易过之初六曰羸豕孚蹢躅夫遇隂始生而将长之卦也制之之道当于其防羸弱之豕虽未能强猛而中心常在于跳踯犹隂防而在外其心常在于剥阳小人虽防而其心常在于胜君子中国之有夷狄犹阳之有隂君子之有小人也春秋于其防国曽不少畧焉其为中国虑岂不甚深逺乎虽然春秋之世紏逖异类一正诸华亦惟齐晋之伯是頼也夫何治大舍小其力已有不假为者当齐桓始伯徐舒有争晋文盛时介萧有恶则下是亦安为之谋哉吁终至于是齐晋攘夷之烈信防矣
　　序附夷国世纪
　　春秋诸侯逼于从夷者众矣当荆楚甚强之时自鲁宋大国至于邾莒小侯未有不折而从之者也春秋于齐之盟曰人楚以人诸侯也于宋之役曰人楚以人诸侯也租之防殊吴以致鲁鄬之防没郑而逃陈其贬絶之甚矣然至防宋而列书大夫防申而悉书诸侯防黄池则着晋而不设公端若无所贬焉何哉亦尝求其故矣彼伯业不竞不在诸侯主齐盟者亦既俛焉聼命于吴楚而偕之为防矣则宋我陈蔡郑许之国何尤乎宋我陈蔡郑许之国不足罪则夫小于宋我陈蔡郑许之国又何尤乎故尝观齐桓之伯能帖荆于召陵而不能止江黄之伐晋文之伯能致秦败楚于城濮而不能保鄀六之不亡桓文且尔他何望哉小国尚安所恃而不奔走于从夷耶是故崇属于秦郯属于吴沈徐胡顿皆属于楚凡小国在夷狄之宇下者信有罪焉尔齐晋益防中国不复能以一矢遗夷狄而封豕长蛇之类自相雄夺其得免于灭亡者亦鲜焉吁小国之甘于从夷将以求免也而终无以自存又何其甚不幸欤昔吴伐郯季文子曰中国之无伯也世变至是春秋安得而不终乎

　　稗编卷十八
<子部,类书类,稗编>
　　钦定四库全书
　　稗编卷十九　　　　　　明　唐顺之　撰礼经一
　　三礼总辨　　　　　　　郑　樵【后同】
　　仪礼者述冠婚丧祭朝聘飨射威仪之事
　　周礼者周官政典之书述官府职掌之礼
　　礼记者乃古经十七篇之外诸儒杂记合为一书三礼并是郑注北朝徐道明兼通之以授熊安生孔頴达采取其说以为正义
　　礼之别也有三曰周礼曰礼记曰仪礼孝经疏曰礼经三百威仪三千礼经説曰正经三百动礼三千礼器曰礼经三百曲礼三千中庸曰礼仪三百威仪三千详此诸文当时制作本有二书其三百篇者记言官府职掌上下之序其三千者皆委曲升降进退之辞故知周礼仪礼乃周人之礼而所谓礼记者特二礼之传注耳汉兴礼经焚烧独甚惟鲁髙堂生所传士礼一十七篇今之仪礼是也与夫后苍曲台杂记数万言【曲台天子射宫西京无学行礼于曲台后苍礼记数万言号曲台杂记】今之礼记是也而周礼一书至武帝时河间献王得之于女子李氏失其冬官以考功记足之献于武帝时藏之秘府五家之莫得见焉【五家髙堂生传萧奋奋孟卿卿后苍苍传大戴小戴】汉世诸儒授皆以曲台杂记故二戴礼在宣帝时立学官周礼仪礼世虽其书未有名家者至郑康成然后二经之训释始具至孔颍逹贾公彦而后三经之疏始备焉
　　仲长统曰周礼之经礼记之礼记作于汉儒虽名为经其实传也陆徳明曰此记二礼之遗缺故名礼记如介僎宾主仪礼特言其名礼记兼述其事意今之礼记特仪礼之耳以冩为文或亲承圣防或师儒相谓之注者不敢授特注巳意而已皇氏以为自汉以前为自汉以后为注然王肃在郑之后亦谓之其説非也
　　三礼同异辨
