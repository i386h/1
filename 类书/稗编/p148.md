<!-- { "loadSidebar": true } -->
　　黄钟宫则曰正宫夹钟宫则曰中吕宫林钟宫则曰南吕宫夷则宫则曰仙吕宫之类宋儒沈括谓自古无能明其义者臣愚以琴与管推而得之以琴言第一弦散声黄钟大吕之宫也律极长声极浊此弦隔一隔二隔三隔四皆不足以应之必按其商徽得夹钟宫而与第二弦散声相应【一弦按商徽先得太簇太簇中管故取夹钟】曰正宫不曰夹钟宫而曰正宫者盖言夹钟奉而行之其实黄钟也次按第二弦商徴得中吕而与第三弦散声相应【二弦按商徽先得姑洗姑洗中管故取仲吕】曰中吕宫以次至第五弦散声南吕无射应钟之宫声也按其商徽得黄钟清少宫而与第六弦散声相应【按五弦商徽先得应钟应钟与南吕同弦为中管故用黄钟清】曰黄钟宫不曰无射宫而曰黄钟宫者虽本于无射其实第六弦黄钟少宫为之主也以管言古笛商孔在宫孔之上清商署皆以后出孔为宫准琴律也有周以来相承用之故大乐署称清商署皆此义也或曰然则黄钟正声果不为用乎曰黄钟君也至尊无对不下行臣职实转生十一宫八十四声而不为他律役者也五代王朴有虚宫之説谓以黄钟为主虚之而不敢用必有所受矣故圣人作乐特设四清声以代之国语伶州鸠曰细均有钟而无镈昭其大也【凡钟大者为钟小者为镈以宫商言之宫为钟声商为镈以商角言之商为钟而角为镈角与羽亦然】大均有镈而无钟鸣其细也盖谓大吕太簇夹钟姑洗为均其声大必改用其清商为宫而不用本律是谓有镈而无钟夷则南吕无射为均其声细必改用黄钟大吕太簇而不用其本律是谓有钟而无镈黄钟全律其声极大虚之不以为宫是谓甚大无镈然后太均之宫不至于甚大细均之羽不至于甚细声应相保而和平出焉先儒谓乐用四清声所以避臣民陵廹之嫌正细大不逾之义也
　　事神事人之异
　　周礼大司乐曰乃奏黄钟歌大吕舞云门以祀天神圜钟为宫黄钟为角太簇为徴姑洗为羽圜钟者夹钟也夹钟为宫其名正宫黄钟之宫也故曰奏黄钟歌大吕黄钟为角其名越调角越调角本应钟以中管故进而用黄钟中吕之角也太簇为徴其名中吕徴中吕之徴也姑洗为羽其名平调中吕之羽也黄钟为角太簇为徴姑洗为羽皆统于中吕而中吕统于黄钟是祀天之乐皆黄钟也曰乃奏太簇歌应钟舞咸池以祀地乃奏姑洗歌南吕舞大韶以祀四望乃奏蕤宾歌函钟舞大夏以祭山川凡乐函钟为宫太簇为角姑洗为徴南吕为羽函钟者林钟也林钟为宫其名南吕宫林钟之宫也太簇为角其名大食调林钟之角也姑洗为徴其名林钟徴林钟之徴也林钟为宫当以蕤宾为羽其名髙平调嫌与宫声同位避之而用南吕其名黄钟调其实林钟之羽也其曰奏太簇奏其角也奏姑洗奏其徴也奏蕤宾奏其羽也【蕤宾用于山川则与林钟无兼】太簇为角姑洗为徴蕤宾为羽皆统于林钟是祀地之乐皆林钟也乃奏夷则歌中吕舞大濩以享先妣奏无射歌夹钟舞大武以享先祖黄钟为宫大吕为角太簇为徴应钟为羽黄钟为宫者其名黄钟宫无射之宫也其合为夹钟太簇为徴者其名中吕徴中吕之徴也其合为夷则奏无射奏其宫也奏其宫者歌其角歌小吕者歌其徴也歌其徴者奏其羽是祀人鬼之乐北方亥子丑幽隂之地也夫祀乐天神必统于黄钟地神必统于林钟人鬼必幽隂之地其于五声则有徴而无商【先儒谓商属金杀声也鬼神畏之故不用】其逗留曲折不行乎二变其依咏弦节不假乎衬声盖不以事人之道而事神也燕防乐二十八调随在用之初无所择其于五声则有商而无徴其逗留曲折则行乎二变其咏叹唱和非加衬字不足以行之此祀乐燕乐所以分也
　　古乐未变
　　考伶州鸠之言知古乐未尝变
　　古乐以无射为黄钟宫黄钟为正宫夹钟为中吕宫林钟为南吕宫夷则为仙吕宫之类本于琴瑟尚宫钟尚羽匏竹利制之义此伶州鸠对景王之言国语载之甚详实有周以来雅乐也隋柱国郑译以苏祗婆琵琶声考校大乐所奏林钟之宫应用林钟为宫乃用黄钟为宫应用南吕为商乃用太簇为商应用应钟为角乃用姑洗为角故林钟一宫七声三声并戾其十一宫七十七音例皆乖越
　　臣按大乐夷则宫用其角声黄钟清六字俗呼仙吕宫既以黄钟为宫则太簇商姑洗角自然之序也凡丝声林钟夷则同弦同柱是林钟与夷则同用黄钟清为宫也然则郑译谓大乐所奏林钟宫者其实夷则之清角俗呼仙吕宫者是已故后魏张干谓祖莹曰刘芳所造六格郊丘宗庙之乐北庙黄钟之均实夷则之调盖大乐二十八调干知之而刘秀郑译軰未知也译据苏祗婆胡曲反改华夏旧法以就之万宝常知其为亡国之音为是故耳沈括云郑译始条具十二均转生八十四调清浊混淆纷乱无统盖言教坊所掌者皆译所改以臣观之今之大乐犹有周之旧实未尝改也何以知其然今之乐夷则宫以黄钟为宫夹钟宫以中吕为宫之类正译所谓大乐乖戾者也教坊者古制氏也世守其业凡一弦一管一字虽国工不敢轻动宋儒马端临曰景祐之乐李照主之太常歌工病其太浊歌不成声私赂铸工加减铜剂声稍清歌乃叶而照卒不知元丰之乐杨杰主之欲废旧钟乐工不平一夕易之而杰亦不知崇宁之乐魏汉津主之欲请帝中指寸为律径围为容盛其后止用中指寸不用径围且制器不成剂量工人但随律调之大率有非汉津之本説者而汉津亦不知然则学士大夫之説卒不能胜工师之説是乐制虽曰屡变其实未尝变也
　　雅乐声律世世在大乐宫其制则夹钟为黄钟宫中吕为夹钟宫黄钟清为夷则宫夹钟清为无射宫若是者于师不能言其义学士大夫无所与考故不知其为雅也然而无有议其非者盖铿锵鼔舞之节存犹可遡流寻源而得之君子崇古守宪之道当如是矣夫黄钟不以黄钟为宫而以夹钟夷则不以夷则为宫而以黄钟其源出于琴也琴第一弦黄钟也按十三徽得太簇之宫声曰形晋形晋之长近夹钟故夹钟为黄钟之宫第四弦夷则也按十三徽得无射为夷则之宫然南吕无射应钟三律同徽其管短其声促不可为宫故夷则之宫遇无射必进而改用黄钟亦犹水火金木土谷正徳利用厚生其数惟九故古乐夹钟为宫则以黄钟为角太簇为徴姑洗为羽十二律用九而已后魏刘芳隋郑译始以黄钟为黄钟宫夷则为夷则宫盖不知其生于琴徽也自是儒者言乐率祖二子顾指大乐为异而力诋之呜呼大乐何尝异好异者乱之耳夫律莫深于京氏易器莫古于琴还宫莫详于周礼镈钟莫辩于国语编悬莫备于水滨之磬五者雅之所宗也今列八十四调而以五者更互考之仅仅乎若符劵之相合牡钥之相受毫厘秒忽莫可移易工师所不能言者粲然于是编覩之矣其亦千数百年来一快事哉若夫定元声去艳辞删繁音以归于古淡愚于雅乐发微备言之兹不复出云
　　辩西京诸儒之惑
　　西京诸儒惑圜钟函钟之説故郊祀宗庙乐唯用黄钟一均时太常丞鲍邺始旋十二定夫旋宫以七声为均均言韵也古无韵字犹言一韵声也始以某律为宫某律为商某律为角某律为徴某律为羽某律为少宫某律为少徴亦曰变曰比一均成则五声为之节族此旋宫也杨收传今按邺之意黄钟为宫则太簇为商姑洗为角林钟为徴南吕为羽应钟为变宫蕤宾为变徴此据旋宫所当之律言之而未知其生于琴徽也后魏刘芳隋郑译论乐实祖乎此以琴言之第一弦黄钟以夹钟为宫黄钟为徴第二弦夹钟以中吕为宫黄钟为角第三弦蕤宾以夷则为宫黄钟为商四弦夷则以黄钟为宫今乐家正宫黄钟宫也起夹钟黄钟徴起黄钟于辰并属子中吕宫夹钟宫也起中吕林钟角夹钟角也起黄钟于辰并属卯仙吕宫夷则宫也起黄钟于辰属申黄钟宫无射宫也起黄钟于辰属戌凡此皆生于琴徽而刘芳等未知也然古乐祀天神圜钟宫内以黄钟为角不曰奏圜钟而曰奏黄钟祀地只函钟宫内以太簇为角不曰奏函钟而曰奏姑洗祀四望函钟宫内以姑洗为徴不曰奏函钟而曰奏姑洗祀山川函钟宫内以蕤宾为羽不曰奏函钟而曰奏蕤宾皆以当徽之律名之不论其弦之所出也至于祀先妣夷则宫内以黄钟为宫若依天神地只例当曰奏黄钟乃曰奏夷则盖夷则在四弦其宫徽为南吕其声短促不可为宫进而用其少宫弦【第六弦也】散声少宫在五弦之外不得称黄钟止可称夷则祀先祖无射宫内以太簇为徽【无射本以太簇为宫而曰寅四位太簇于为徴盖人鬼止于亥子丑序为徽故为徴】依天神地祗例当曰奏太簇乃曰奏无射盖无射在五弦其宫徽为黄钟其声尤促不可为宫进而用其少商弦【第七弦也】散声少商在五弦之外不得称太簇止可称无射知乎此则周礼之亡乐国语之大均小均皆以当徽之律名之非以弦之所出也
　　三弦独退一徽与五弦相应
　　黄钟均内一弦二弦四弦五弦皆按十徽隔一相应惟三弦独退一位按十一徽与五弦相应古今无能明其义者宋儒朱熹姜防皆释其义然牵合傅防终难通晓臣愚为之説曰一弦黄钟大吕以仲吕为角中有太簇夹钟姑洗二弦太簇夹钟以林钟为角中有姑洗仲吕蕤宾四弦林钟夷则以黄钟清为角中有南吕无射应钟五弦南吕无射应钟以夹钟清为角中有黄钟大吕太簇皆隔三律而占两徽故其角声皆在十徽惟三弦姑洗仲吕以无射为角则中隔蕤宾林钟夷则南吕四律乃占三徽必退一徽于十一徽按之取南吕为角乃得自然之序或曰林钟夷则以黄钟为角南吕无射以夹钟为角皆中隔四律而亦按十徽何也曰南吕无射应钟同居八徽自夷则起宫则无射为商而黄钟为角自无射起宫则大吕为商夹钟为角惟仲吕居十徽蕤宾居十徽九徽之间自仲吕起宫则蕤宾为商南吕为角无因更及无射矣此气数自然之节量也以是知律吕之有二变莫非造化至理陈氏乐书谆谆欲去之盖未察乎此耳














　　稗编卷四十一
　　钦定四库全书
　　稗编卷四十二　　　　　明　唐顺之　撰乐七
　　古乐之难复
