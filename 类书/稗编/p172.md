<!-- { "loadSidebar": true } -->
　　昔者尧命羲和出纳日月考星中以正四时至舜则曰在璿玑玉衡以齐七政而已虽二典质略存其大法亦由古者天人之际推候占测为术犹简至于后世其法渐宻者必积众人之智然后能极其精微哉葢自三代以来详矣诗人所记婚礼土功必候天星而春秋书日食星变传载诸国所占次舍伏见逆顺至于周礼测星求中分星辨国妖祥察候皆可推考而独无所谓璿玑玉衡者岂其不用于三代耶抑其法制遂亡而不可复得耶不然二物者莫知其为何器也至汉以后表测景晷以正地中分列境界上当星次皆略依古而又作仪以候天地而浑天周髀宣夜之説至于星经厯法皆出于数术之学唐兴太史李淳风浮图一行尤称精博后世未能过也故采其要説以着于篇至于天象变见所以谴告人君者皆有司所宜谨记也贞观初淳风上言舜在璿玑玉衡以齐七政则浑天仪也周礼土圭正日景以求地中有以见日行黄道之验也暨于周末此器乃亡汉落下闳作浑仪其后贾逵张衡等亦各有之而推騐七曜并循赤道按冬至极南夏至极北而赤道常定于中国无南北之异葢浑仪无黄道乆矣太宗异其説因诏为之至七年仪成表里三重下据凖基状如十字未树鼇足以张四表一曰六合仪有天经双规金浑纬规金常规相结于四极之内列二十八宿十日十二辰经纬三百六十五度二曰三辰仪圆径八尺有璿玑规月游规列宿距度七曜所行转于六合之内三曰四游仪枢为轴以结连玉衡游筩而贯约矩规又极北极北辰南矩地轴傍转于内玉衡在枢之间而南北游仰以观天之辰宿下以识器之晷度皆用铜帝称善置于凝晖阁用之测候阁在禁中其后遂亡开元九年一行受诏改治新厯欲知黄道进退而太史无黄道仪率府兵曹参军梁令瓉以木为游仪一行是之乃奏黄道游仪古有其术而无其器昔人潜思皆未能得今令瓉所为日道月交皆自然契合于推歩尤要请更铸以铜铁十一年仪成一行又曰灵台铁仪后魏斛兰所作规制朴略度刻不均赤道不动乃如胶柱以考月行迟速多差多或至十七度少不减十度不足以稽天象授人时李淳风黄道仪以玉衡旋规别带日道傍列二百四十九交以擕月游法颇难术遂寝废臣更造游仪使黄道运行以追列舍之变因二分之中以立黄道交于奎轸之间二至陟降各二十四度黄道内施白道月环用究隂阳朓朒动合天运简而易从可以制器垂象永传不朽于是宗嘉之自为之铭又诏一行与令瓉等更铸浑天铜仪圆天之象具列宿赤道及周天度数注水激轮令其自转一昼夜而天运周外络二轮缀以日月令得运行每天西旋一周日东行一度月行十三度十九分度之七二十九转有余而日月防三百六十五转而日周天以木柜为地平令仪半在地下晦明朔望迟速有凖立木人二于地平上其一前置鼓以候刻至一刻则自击之其一前置钟以候辰至一辰亦自撞之皆于柜中各施轮轴钩键闗鎻交错相持置于武成殿前以示百官无几而铜铁渐涩不能自转遂藏于集贤院其黄道游仪以古尺四分为度旋枢双环其表一丈四尺六寸一分纵八分厚三分直径四尺五寸九分古所谓旋仪也南北斜两极上下循规各二十四度表里画周天度其一靣加之银钉使东西运转如浑天游旋中旋枢轴至两极首内孔径大两度半长与旋环径齐玉衡望筩长四尺五寸八分广一寸二分厚一寸孔径六分衡旋于轴中旋运持正用窥七曜及列星之阔狭外方内圆孔径一度半周日轮也阳经双环表一丈七尺三寸里一丈四尺六寸四分广四寸厚四分直径五尺四寸四分置于子午左右用八柱八柱相固亦表里画周天度其一面加之银钉半出地上半入地下双间使枢轴及玉衡望筩旋环于中也隂纬单环外内广厚周径皆凖阳经与阳经相衔各半内外俱齐面平上为天下为地横周阳环谓之隂浑也平上为两界内外为周天百刻天顶单环表一丈七尺三寸纵广八尺厚三分直径五尺四寸四分直中国人顶之上东西当卯酉之中稍南使见日出入令与阳经隂纬相固如鸟殻之里黄南去赤道三十六度去黄道十二度去北极五十五度去南北平各九十一度强赤道单环表一丈四尺五寸九分横八分厚三分直径四尺五寸八分赤道者当天之中二十八宿之位也双规运动度穿一穴古者秋分日在角五度今在轸十三度冬至日在牵牛初今在斗十度随穴退交不复差谬傍在卯酉之南上去天顶三十六度而横置之黄道单环表一丈五尺四寸一分横八分厚四分直径四尺八寸四分日之所行故名黄道太阳陟降积嵗有差月及五星亦随日度出入古无其器规制不知凖的斟酌为率防阔尤甚今设此环置于赤道环内仍开合使运转出入四十八度而极画两方东西列周天度数南北列百刻可使见日知时上列三百六十策与用卦相凖度穿一穴与赤道相交白道月环表一丈五尺一寸五分横八分厚三分直径四尺七寸六分月行有迂曲迟速与日行缓急相反古亦无其器今设于黄道环内使就黄道为交合出入六度以测每夜月离上画周天度数度穿一穴拟移交防皆用铜铁游仪四柱为龙其崇四尺七寸水槽及山崇一尺七寸半槽长六尺九寸髙广皆四寸池深一寸广一寸半龙能兴云雨故以餙柱柱在四维龙下有山云俱在水平槽上皆用铜其所测宿度与古异者旧经角距星去极九十一度亢八十九度氐九十四度房百八度心百八度尾百二十度箕百一十八度南斗百一十六度牵牛百六度须女百度虚百四度危九十七度营室八十五度东壁八十六度奎七十六度娄八十度胃昴七十四度毕七十八度觜觹八十四度参九十四度东井七十度舆鬼六十八度柳七十七度七星九十一度张九十七度翼九十七度轸九十八度今测角九十三度半亢九十一度半氐九十八度房百一十度半心百一十度尾百二十四度箕百二十度南斗百一十九度牵牛百四度须女百一度虚百一度危九十七度营室八十三度东壁八十四度奎七十三度娄七十七度胃昴七十二度毕七十六度觜觹八十二度参九十三度东井六十八度舆鬼六十八度柳八十度半七星九十三度半张百度翼百三度轸百度又旧经角距星正当赤道黄道在其南今测角在赤道南二度半则黄道复经角中与天象合虚北星旧图入虚今测在须女九度危北星旧图入危今测在虚六度半又奎误距以西大星故壁损二度奎増二度今复距西南大星即奎壁各得本度毕赤道十六度黄道亦十六度觜觹赤道三度黄道三度二宿俱当黄道斜虚毕尚与赤道度同觜觹总二度黄道损加一度葢其误也今测毕十七度半觜觹半度又柳误距以第四星今复用第四星张中央四星为朱鸟嗉外二星为翼北距以翼而不距以膺故张増二度半七星减二度半今复以膺为距则七星张各得本度其他星旧经文昌二星在舆鬼四星在东井北斗枢在七星一度璇在张二度玑在翼二度权在翼八度衡在轸八度开阳在角七度杓在亢四度天闗在黄道南四度天尊天棓在黄道北天江天髙狗国外屏云雨虚梁在黄道外天囷土公吏在赤道外上台在东井中台在七星建星在黄道北半度天苑在昴毕王良在壁外屏在觜觹雷电在赤道外五度霹雳在赤道外四度八魁在营室长垣罗堰当黄道今测文昌四星在柳一星在舆鬼一星在东井北斗枢在张十三度璇在张十二度半玑在翼十三度权在翼十七度太衡在轸十度半开阳在角四度少杓在角十二度少天闗天尊天棓天江天髙狗国外屏皆当黄道云雨在黄道内七度虚梁在黄道内四度天囷当赤道土公吏在赤道内六度上台在柳中台在张建星在黄道北四度半天苑在胃昴王良四星在奎一星在壁外屏在毕雷电在赤道内二度霹雳四星在赤道内一星在外八魁五星在壁四星在营室长垣在黄道北五度罗堰在黄道北黄道春分与赤道交于奎五度太秋分交于轸十四度少冬至在斗十度去赤道南二十四度夏至在井十三度少去赤道北二十四度其赤道带天之中以分列宿之度黄道斜运以明日月之行乃立八节九限校二道差数着之厯经葢天之説李淳风以为天地中髙而四隤日月相隠蔽以为昼夜绕北极常见者谓之上规南极常隠者谓之下规赤道横络者谓之中规及一行考月行出入黄道为图三十六究九道之増损而葢天之状见矣削篾为度径一分其厚半之长与图等穴其正中植鍼为枢令可环运自中枢之外均刻百四十七度全度之末旋为外规规外太半度再旋为重规以均赋周天度分又距极枢九十一度少半旋为赤道带天之纮距极三十五度旋为内规乃歩冬至日躔所在以正辰次之中以立宿距按浑仪所测甘石巫咸众星明者皆以篾横考入宿距纵考去极度而后图之其赤道外众星疏宻之状与仰视小殊者由浑仪去南极渐近其度益狭而葢圆渐逺其度益广使然若考其去极入宿度数移之于浑天则一也又赤道内外其广狭不均若就二至出入赤道二十四度以规度之则二分所交不得其正自二分黄赤道交以规度之则二至距极度数不得其正当求赤道分至之中均刻为七十二限据每黄道差数以篾度量而识之然后规为黄道则周天咸得其正矣又考黄道二分二至之中均刻为七十二候定隂阳厯二交所在依月去黄道度率差一候亦以篾度量而识之然后规为月道则周天咸得其正矣中晷之法初淳风造厯定二十四气中晷与祖冲之短长颇异然未知其孰是及一行作大衍厯诏太史测天下之晷求其土中以为定数其议曰周礼大司徒以土圭之法测土深日至之景尺有五寸谓之地中郑氏以为日景于地千里而差一寸尺有五寸者南戴日下万五千里地与星辰四游升降于三万里内是以半之得地中今颍川阳城是也宋元嘉中南征林邑五月立表望之日在表北交州影在表南三寸林邑九寸一分交州去洛水陆之路九千里葢山川囬折使之然以表考其当五千乎开元十二年测交州夏至在表南三寸三分与元嘉所测略同使者大相元太言交州望极才髙二十余度八月海中望老人星下列星灿然明大者甚众古所未识廼浑天家以为常没地中者也大率去南极二十度已上之星则见又铁勒囬纥在薛延陀之北去京师六千九百里其北又有骨利干居瀚海之北北距大海昼长而夜短既夜天如曛不暝夕胹羊髀才熟而曙葢近日出没之所太史监南宫説择河南平地设水凖防墨植表而以引度之自滑台始白马夏至之晷尺五寸七分又南百九十八里百七十九歩得浚仪岳台晷尺五寸三分又南百六十七里二百八十一歩得扶沟晷尺四寸四分又南百六十里百一十歩至上蔡武津晷尺三寸六分半大率五百二十六里二百七十歩晷差二寸余而旧説王畿千里影差一寸妄矣今以勾股校阳城中晷夏至尺四寸七分八厘冬至丈二尺七寸一分半定春秋分五尺四寸三分以覆矩斜视极出地三十四度十分度之四自滑台表视之极髙三十五度三分冬至丈三尺定春秋分五尺五寸六分自浚仪表视之极髙三十四度八分冬至丈二尺八寸五分定春秋分五尺五寸自扶沟表视之极髙三十四度三分冬至丈二尺五寸五分定春秋分五尺三寸七分上蔡武津表视之极髙三十三度八分冬至丈二尺三寸八分定春秋分五尺二寸八分其北极去地虽秒分微有盈缩难以目校大率三百五十一里八十歩而极差一度极之逺近异则黄道轨景固随而变矣自此为率推之比嵗武陵晷夏至七寸七分冬至丈五寸三分春秋分四尺二寸七分半以图测之定气四尺四寸七分按图斜视极髙二十九度半差阳城五度三分蔚州横野军夏至二尺二寸九分冬至丈五尺八寸九分春秋分六尺四寸四分半以图测之定气六尺六寸二分半按图斜视极髙四十度差阳城五度三分凡南北之差十度半其径三千六百八十八里九十歩自阳城至武陵千八百二十六里七十六歩自阳城至横野千八百六十一里二百十四歩夏至晷差五寸三分自阳城至武陵差七寸三分自阳城至横野差八寸冬至晷差五尺三寸六分自阳城至武陵差二尺一寸八分自阳城至横野差三尺一寸八分率夏至与南方差少冬至与北方差多又以图校安南日在天顶北二度四分极髙二十度四分冬至晷七尺九寸四分定春秋分二尺九寸三分夏至在表南三寸三分差阳城十四度三分其径五千二十三里至林邑日在天顶北六度六分彊极髙十七度四分周圆三十五度常见不隠冬至晷六尺九寸定春秋分二尺八寸五分夏至在表南五寸七分其径六千一百一十二里若今距阳城而北至铁勒之地亦差十七度四分与林邑正等则五月日在天顶南二十七度四分极髙五十二度周圆百四度常见不隠北至晷四尺一寸三分南至晷二丈九尺二寸六分定春秋分晷五尺八寸七分其没地才十五余度夕没亥西晨出丑东校其里数已在囬纥之北又南距洛阳九千八百一十五里则极长之昼其夕常明然则骨利干犹在其南矣吴中常侍王蕃考先儒所传以南戴日下万五千里为勾股斜射阳城考周径之率以揆天度当千四百六里二十四歩有余今测日晷距阳城五千里已在戴日之南则一度之广皆三分减二南北极相去八万里其径五万里宇宙之广岂若是乎然则蕃之术以蠡测海者也古人所以恃勾股术谓其有证于近事顾未知目视不能及逺逺则微差其差不已遂与术错譬游于太湖广袤不盈百里见日月朝夕出入湖中及其浮于巨海不知几千里犹见日月朝夕出入其中矣若于朝夕之际俱设重差而望之必将大小同术无以分矣横既有之纵亦宜然又若树两表南北相距十里其崇皆数十里置大炬于南表之端而植八尺之木于其下则当无影试从南表之下仰望北表之端必将积微分之差渐与南表参合表首参合则置炬于其上亦当无影矣又置大炬于北表之端而植八尺之木于其下则当无影试从北表之下仰望南表之端又将积微分之差渐与北表参合表首参合则置炬于其上亦当无影矣复于二表间更植八尺之木仰而望之则表首环屈相合若置大炬于两表之端皆当无影矣夫数十里之髙与十里之广然犹斜射之影与仰望不殊今欲慿晷差以推逺近髙下尚不可知而况稽周天里歩于不测之中又可必乎十三年南至岱宗礼毕自上传呼万嵗声闻于下时山下夜漏未尽自日观东望日已渐髙据厯法晨初迨日出差二刻半然则山上所差凡三刻余其冬至夜刻同立春之后春分夜间刻同立夏之后自岳趾升泰坛仅二十里而昼夜之差一节设使因二十里之崇以立勾股术固不知其所以然况八尺之表乎原古人所以歩圭影之意将以节宣和气辅相物宜不在于辰次之周径其所以重厯数之意将欲恭授人时钦若乾象不在于浑葢之是非若乃述无稽之法于视听之所不及则君子当阙疑而不议也而或者各封所传之器以术天体谓浑元可任数而测大象可运算而闚终以六家之説迭为矛盾诚以为葢天邪则南方之度渐狭果以为浑天邪则北方之极寖髙此二者又浑葢之家尽智毕议未能有以通其説也则王仲任葛稚川之徒区区于异同之辨何益人伦之化哉凡晷表冬夏不同南北亦异先儒多以里数齐之遂失其实今更为覆矩图南自丹穴北暨幽都每极移一度輙累其差可以稽日食之多少定昼夜之长短而天下之晷皆协其数矣昭宗时太子少詹事边冈修厯术服其精粹以为不刋之数也初贞观中淳风撰法象志因汉书十二卷度数始以唐之州县配焉而一行以为天下山河之象存乎两戒北戒自三危积石负终南地络之隂东及太华逾河并雷首底柱王屋太行北抵常山之右乃东循塞垣至濊貊朝鲜是谓北纪所以限大漠也南戒自岷山嶓冢负地络之阳东及太华连商山熊耳外方桐栢自上络南逾江汉擕武当荆山至于衡阳乃东循岭徼达东瓯闽中是谓南纪所以限蛮夷也故星传谓北戒为胡门南戒为越门河源自北纪之首循雍州北徼达华隂而与地络相防并行而东至太行之曲分而东流与泾渭济渎相为表里谓之北河江源自南纪之首循梁州南徼逹华阳而与地络相防并行而东及荆山之阳分而东流与汉水淮渎相为表里谓之南河故于天象则农分陜为两河之防五服诸侯在焉自陜而西为秦凉北纪山河之曲为晋代南纪山河之曲为巴蜀皆负险用武之国也自陜而东三川中岳为成周西距外方大伾北至于济南至于淮东达钜野为宋郑陈蔡河内及济水之阳为卫汉东濵淮水之隂为申随皆四战用文之国也北纪之东至北河之北为邢赵南纪之东至南河之南为荆楚自北河下流南距岱山为三齐夹右碣石为北燕自南河下流北距岱山为邹鲁南渉江淮为吴越皆负海之国货殖之所阜也自河源循塞垣北东及海为大漠自江源循岭徼南东及海为诸蛮观两河之象与云汉之所始终而分野可知矣于易五月一隂生而云汉潜萌于天稷之下进及井钺间得坤维之气隂始达于地上而云汉上升始交于列宿七纬之气通矣东井据百川上流故鹑首为秦蜀墟得两戒山河之首云汉逹坤右而渐升始居列宿上觜觹参伐皆直天闗表而在河隂故实沈下流得大梁距河稍逺渉隂亦深故其分野自漳濵却负恒山居北纪众山之东南外接髦头地皆河外隂国也十月隂气进逾干维始上达于天云汉至营室东壁间升气悉究与内规相接故自南正达于西正得云汉升气为山河上流自北正达于东正得云汉降气为山河下流娵訾在云汉升降中居水行正位故其分野当中州河济间且王良阁道由紫垣絶汉抵营室上帝离宫也内接成周河内皆豕韦分十一月一阳生而云汉渐降退及艮维始下接于地至斗建间复与列舍气通于易天地始交泰象也逾析木津隂气益降进及大辰升阳之气究而云汉沉潜于东正之中故易雷出地曰豫龙出泉为解皆房心象也星纪得云汉下流百川归焉析木为云汉末派山河极焉故其分野自南河下流穷南纪之曲东南负海为星纪自北河末派穷北纪之曲东北负海为析木负海者以其云汉之隂也唯娵訾内接紫宫在王畿河济间降娄枵与山河首尾相逺隣颛顼之墟故为中州负海之国也其地当南河之北北河之南界以岱宗至于东海自鹑首逾河戒东曰鹑火得重离正位轩辕之祗在焉其分野自河华之交东接祝融之墟北负河南及汉葢寒燠之所均也自析木纪天汉而南曰大火得明堂升气天市之都在焉其分野自钜野岱宗西至陈留北负河济南及淮皆和气之所布也阳气自明堂渐升达于龙角曰夀星龙角谓之天闗于易气以阳决隂夫象也升阳进逾天闗得纯干之位故鹑尾直建巳之月内列太微为天廷其分野自南河以负海亦纯阳地也夀星在天闗内故其分野在商亳西南淮水之隂北连太室之东自阳城际之亦巽维地也夫云汉自坤抵艮为地纪北斗自干携巽为天纲其分野与帝车相直皆五帝墟也究咸池之政而在干维内者降娄也故为少昊之墟叶北宫之政而在干维外者娵訾也故为颛顼之墟成摄提之政而在巽维内者夀星也故为太昊之墟布太微之政而在巽维外者鹑尾也故为列山氏之墟得四海中丞太阶之政者轩辕也故为有熊氏之墟木金得天地之微气其神治于季月水火得天地之章气其神治于孟月故章道存乎至微道存乎终皆隂阳变化之际也若微者沉潜而不及章者髙明而过亢皆非上帝之居也斗杓谓之外廷阳精之所布也斗魁谓之防府阳精之所复也杓以治外故鹑尾为南方负海之国魁以治内故娵訾为中州四战之国其余列舍在云汉之隂者八为负海之国在云汉之阳者四为四战之国降娄枵以负东海其神主于岱宗嵗星位焉星纪鹑尾以负南海其神主于衡山荧惑位焉鹑首实沈以负西海其神主于华山太白位焉大梁析木以负北海其神主于恒山辰星位焉鹑火大火夀星豕韦为中州其神主于嵩丘镇星位焉近代诸儒言星土者或以州或以国虞夏秦汉郡国废置不同周之兴也王畿千里及其衰也仅得河南七县今又天下一统而直以鹑火为周分则疆场舛矣七国之初天下地形雌韩而雄魏魏地西距髙陵尽河东河内北固漳邺东分梁宋至于汝南韩据全郑之地南尽颍川南阳西逹虢略距函谷固宜阳北连上地皆绵亘数州相错如绣考云汉山河之象多者或至十余宿其后魏徙大梁则西河合于东井秦防宜阳而上党入于舆鬼方战国未灭时星家之言屡有明效今则同在畿甸之中矣而或者犹据汉书地理志推之是守甘石遗术而不知变通之数也又古之辰次与节气相系各据当时厯数与嵗差迁徙不同今更以七宿之中分四象中位自上元之首以度数纪之而着其分野其州县虽改不同但据山河以分尔须女虚危枵也初须女五度余二千三百七十四秒四少中虚九度终危十二度其分野自济北东逾济水渉平隂至于山茌循岱岳众山之隂东南及髙宻又东尽莱夷之地得汉北海千乗淄川济南齐郡及平原渤海九河故道之南滨于碣石古齐纪祝淳于莱谭寒及斟寻有过有鬲蒲姑氏之国其地得娵訾之下流自济东逹于河外故其象着为天津絶云汉之阳凡司人之星与群臣之录皆主虚危故岱宗十二诸侯受命府又下流得婺女当九河未派比于星纪与吴越同占营室东壁娵訾也初危十三度余二千九百二十六秒一太中营室十二度终奎一自王屋太行而东得汉河内至北纪之东隅北负漳邺东及馆陶聊城又自河济之交渉荥波滨济水而东得东郡之地古邶卫凡胙邘雍共微观南燕昆玉豕韦之国自阁道王良至东壁在豕韦为上流当河内及漳邺之南得山河之防为离宫又循河济而东接枵为营室之分奎娄降娄也初奎二度余千二百一十七秒十七少中娄一度终胃三度自蛇丘肥成南届钜野东逹梁父循岱岳众山之阳以负东海又滨泗水经方与沛留彭城东至于吕梁乃东南抵淮并淮水而东尽徐夷之地得汉东平鲁国琅琊东海泗水城阳古鲁薛邾莒小邾徐郯鄫鄅邳邿任宿须句服颛臾牟遂铸夷介根牟及大庭氏之国奎为大泽在娵訾下流当钜野之东阳至于淮泗娄胃之墟东北负山葢中国膏腴地百谷之所阜也胃得马牧之气与冀之北土同占胃昴毕大梁也初胃四度余二千五百四十九秒八太中昴六度终毕九度自魏郡浊漳之北得汉赵国广平钜鹿常山东循清河信都北据中山真定全赵之分又北逾众山尽代郡鴈门云中定襄之地与北方羣狄之国北纪之东阳表里山河以蕃屏中国为毕分循北河之表西尽塞垣皆髦头故地为昴分冀之北土马牧之所蕃庶故天苑之象存焉觜觹参伐实沈也初毕十度余八百四十一秒四之一中参七度终东井十一度自汉之河东及上党太原尽西河之地古晋魏唐虞耿杨霍冀黎郇与西河戎狄之国西河之滨所以设险限秦晋故其地上应天阙其南曲之隂在晋地众山之阳南曲之阳在秦地众山之隂隂阳之气并故与东井通河东永乐芮城河北县及河曲丰胜夏州皆东井之分参伐为戎索为武政当河东尽大夏之墟上党次居下流与赵魏接为觜觹之分东井舆鬼鹑首也初东井十二度余二千一百七十二秒十五太中东井二十七度终柳六度自汉三辅及北地上郡安定西自陇坻至河右西南尽巴蜀汉中之地及西南夷犍为越嶲益州郡极南河之表东至牂牁古秦梁豳芮丰毕骀杠有扈宻须庸蜀羌髳之国东井居两河之隂自山河上流当地络之西北舆鬼居两河之阳自汉中东尽华阳与鹑火相接当地络之东南鹑首之外云汉潜流而未逹故狼星在江河上源之西弧矢犬鸡皆徼外之备也西羌吐蕃吐谷浑及西南徼外夷人皆占狼星柳七星张鹑火也初柳七度余四百六十四秒七少中七星七度终张十四度北自荥泽荥阳并京索暨山南得新郑宻县至外方东隅斜至方城抵桐栢北自宛叶南暨汉东尽汉南阳之地又自雒邑负北河之南西及函谷逾南纪达武当汉水之隂尽农郡以淮源桐栢东阳为限而申州属夀星古成周虢郑管鄫东虢宻滑焦唐随申邓及祝融氏之都新郑为轩辕祝融之墟其东鄙则入夀星柳在舆鬼东又接汉源当商洛之阳接南河上流七星系轩辕得土行正位中岳象也河南之分张直南阳汉东与鹑尾同占翼轸鹑尾也初张十五度余千七百九十五秒二十二太中翼十二度终轸九度自房陵白帝而东尽汉之南郡江夏东达庐江南部滨彭蠡之西得长沙武陵又逾南纪尽鬰林合浦之地自沅湘上流西达黔安之左皆全楚之分自富昭象龚绣容白廉州已西亦鹑尾之墟古荆楚郧鄀罗权巴蘷与南方蛮貊之国翼与咮张同象当南河之北轸在天闗之外当南河之南其中一星主长沙逾岭徼而南为东瓯青丘之分安南诸州在云汉上流之东阳宜属鹑火而柳七星张皆当中州不得连负海之地故丽于鹑尾角亢夀星也初轸十度余八十七秒十四少中角八度终氐二度自原武管城滨河济之南东至封丘陈留尽陈蔡汝南之地逾淮源至于弋阳西渉南阳郡至于桐栢又东北抵嵩之东阳中国地络在南北河之间首自西倾极于陪尾故随申光皆豫州之分宜属鹑火古陈蔡许息江黄道栢沈赖蓼须顿胡防厉之国氐渉夀星当洛邑众山之东与亳土相接次南直颍水之间曰太昊之墟为亢分又南渉淮气连鹑尾在成周之东阳为角分氐房心大火也初氐二度余千四百一十九秒五太中房二度终尾六度自雍丘襄邑小黄而东循济隂界于齐鲁右泗水逹于吕梁乃东南接太昊之墟尽汉济隂山阳楚国丰沛之地古宋曹郕滕茅郜萧葛向城偪阳申父之国商亳负北河阳气之所升也为心分丰沛负南河阳气之所布也为房分其下流与尾同占西接陈郑为氐分尾箕析木津也初尾七度余二千七百五十秒二十一少中箕五度终南斗八度自渤海九河之北得汉河间涿郡广阳及上谷渔阳右北平辽西辽东乐浪莬古北燕孤竹无终九夷之国尾得云汉之末派鱼丽焉当九河之下流滨于渤碣皆北纪之所穷也箕与南斗相近为辽水之阳尽朝鲜三韩之地在吴越东南斗牵牛星纪也初南斗九度余千四十二秒十二太中南斗二十四度终女四度自庐江九江负淮水南尽临淮广陵至于东海又逾南河得汉丹阳防稽豫章西滨彭蠡南渉越门讫苍梧南海逾岭表自韶广以西珠崖以东为星纪之分也古吴越羣舒庐桐六蓼及东南百越之国南斗在云汉下流当淮海间为吴分牵牛去南河寖逺自豫章迄防稽南逾岭徼为越分岛夷蛮貊之人声教所不暨皆系于狗国云
