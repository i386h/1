<!-- { "loadSidebar": true } -->
　　谢赫云画有六法一曰气韵生动二曰骨法用笔三曰应物像形四曰随类传彩五曰经营位置六曰传模移写六法精论万古不移然而骨法用笔以下五法可学而能如其气韵必在生知固不可以巧宻得复不可以岁月到黙契神防不知然而然地尝试论之窃观自古竒迹多是轩冕才贒岩穴上士依仁游艺探赜钩深高雅之情一寄于画人品既已高矣气韵不得不高气韵既已高矣生动不得不至所谓神之又神而能精焉凡画必周气韵方号世珍不尔虽竭巧思止同众工之事虽曰画而非画故杨氏不能授其师轮扁不能传其子系乎得自天机出于灵府也且如世之相押字之术谓之心印本自心源想成形迹迹与心合是之谓印爰及万法縁虑施为随心所合皆得名印矧乎书画发之于情思契之于绡楮则非印而何押字且存诸贵贱祸福书画岂逃乎气韵高卑夫画犹书也扬子曰言心声也书心画也声画形君子小人见矣
　　论用笔得失
　　凡画气韵本乎游心神彩生于用笔用笔之难断可识矣故爱宾称惟王献之能为一笔书陆探微能为一笔画无适一篇之文一物之像而能一笔可就也乃是自始及终笔有朝揖连绵相属气脉不断所以意存笔先笔周意内画尽意在像应神全夫内自足然后神闲意定神闲意定则思不竭而笔不困也昔宋元君将画图众史皆至受揖而立防笔和墨在外者半有一史后至者儃儃然不趋受揖不立因之舍公使人视之则解衣盘礴臝君曰可矣是眞画者也又画有三病皆系用笔所谓三者一曰版二曰刻三曰结版者腕弱笔痴全亏取与物状平褊不能圆混也刻者运笔中疑心手相戾勾画之际妄生圭角也结者欲行不行当散不散似物凝碍不能流畅也未穷三病徒举一隅画者鲜克留心观者当烦拭眦【大底气韵高笔画壮则愈玩愈妍其或格凡亳懦初观縦似可采久之还复意怠矣】
　　论妇人形相
　　歴观古名士画金童玉女及神仙星官中有妇人形相者貌虽端严神必清古自有威重俨然之色使人见则肃恭有归仰心今之画者但贵其姱丽之容是取悦于众目不达画之理趣也观者察之
　　论三家山水
　　画山水惟营丘李成长安关仝华原范寛智妙入神才高出类三家鼎跱百代标程前古虽有传世可见者如王维李思训荆浩之伦岂能方驾近代虽有专意力学者如翟院深刘永纪眞之軰难继后尘【翟学李刘学関纪学范】夫气象萧踈烟林清旷毫锋頴脱墨法精微者营丘之制也石体坚凝杂木丰茂台阁古雅人物幽闲者关氏之风也峰峦浑厚势状雄强抢【上声】笔俱匀人屋皆质者范氏之作也【烟林平逺之妙始自营丘画松叶谓之攅针笔不染淡自有荣茂之色关画木叶间用墨揾时出枯梢笔踪劲利学者难到范画林木或侧形如偃葢别是一种风规但未见画松栢耳画屋既质以墨笼染后軰目为鐡屋】复有王士元王端燕贵许道宁高克明郭熈李宗成丘讷之流或有一体或具体而微或预造堂室或各开戸牖皆可称尚然藏画者方之三家繇诸子之于正经矣
　　论黄徐体异
　　谚云黄筌富贵徐熈野逸不惟各言其志葢亦耳目所习得之于手而应于心也何以明其然黄筌与其子居宷始并事蜀为待诏筌后累迁如京副使既归朝筌领眞命为宫賛【或曰筌到关未乆物故今之遗迹多见在蜀中日作故往往有广政年号宫賛之命亦恐传之误】居宷复以待诏録之皆给事禁中多写禁籞所有珍禽瑞鸟竒花恠石今传世桃花鹰鹘纯白雉兎金盆鹁鸽孔雀鹤之类是也又翎毛骨气尚丰满而天水分色徐熈江南处士志节高迈放达不覊多状江湖所有汀花野竹水鸟渊鱼今传世鳬雁鹭鸶蒲草虾鱼丛艶折枝园蔬药苖之类是也又翎毛形骨贵轻秀而天水通色【言多状者縁人之称聊分两家作用亦在临时命意大抵江南之艺骨气多不及蜀人而潇洒过之也】二者春兰秋菊各擅重名下笔成珍挥毫可范复有居宷兄居寳徐熈之孙曰崇嗣曰崇矩蜀有刁处士【名光】刘賛滕昌祐夏侯延祐李怀衮江南有唐希雅希雅之孙曰中祚曰宿及解处中軰都下有李符李吉之俦及后来名手间出跂望徐生与二黄繇山水之有正经【黄筌之师刁处士繇关同之师荆浩】
　　论画龙体要
　　画龙惟五代四明僧传古大师其名最着观其体则笔墨遒爽善为蜿蜒之状【皇建院法堂屏风是其眞迹】至任从一待诏之作稍加恠怒【建隆观翊教院玉皇殿后是其眞迹】今崔白所图又得其要【建隆观翊教院玉皇殿中罗防邉有一龙头北都大安寺罗汉壁有龙一条】恨不见弗兴秘阁之头轨范同否又不知叶公当日所遇厥状何如自昔豢龙氏殁龙不复扰所谓上飞于天晦隔层云下归于泉深入无底人不可得而见也今之图写固难惟以形似但观其挥毫落墨筋力精神理契吴画鬼神【前论三停九似亦以人多不识眞龙先匠所遗传授之法】
　　论古今优劣
　　或问近代至艺与古人何如答曰近代方古多不及而过亦有之若论佛道人物士女牛马则近不及古若论山水林石花竹禽鱼则古不及近何以明之且顾陆张吴中及二阎皆纯重雅正性出天然【晋顾恺之宋陆探防梁张僧繇唐阎立本阎立徳暨吴道子也】吴生之作为万世法号曰画圣不亦宜哉【已上皆极佛道人物】张周韩戴气韵骨法皆出意表【唐张萱周昉皆工士女韩干画马戴嵩工牛或问曰何以但举韩干而不言曹覇止引戴嵩而弗称韩晃荅曰韩师曹将军戴法韩晋公但举其弟可知其师也至如韦鍳暨犹子鶠皆善画马但取其尤著者明之难即遍举也】后之学者终莫能到故曰近不及古至如李与关范之迹徐暨二黄之踪前不借师资后无复继踵借使二李三王之軰复起邉鸾陈庶之伦再生亦将何以措手于其间哉故曰古不及近【二李则李思训将军并其子李昭道中舍三王则王维右丞暨王熊王宰悉工山水邉鸾陈庶工花鸟并唐人也】是以推今考古事絶理穷观者必辨金鍮无焚玉石
　　大悲观音像　　　　　　　李　廌
　　唐大中年范琼所画像躯不盈尺而三十六臂皆端重安穏如汝州香山大悲化身自作塑像襄阳东津大悲化身自作画像意韵相若葢臂手虽多左右对偶其意相应混然天成不见其有余所执诸物各尽其妙笔迹如缕而精劲温润妙穷毫厘其卢楞伽曹仲宣之徒欤
　　大佛像
　　蜀张南本所作也世之画史但能写物之定形故水火之状难尽其变始张南本与孙位并学画水皆得其法南本以为同能不如独胜遂专意画火独得其妙今此辟支佛结跏趺坐火周其身笔气焱鋭得火之性观者以烟飞电掣烈烈有焚林燎原之势佛以定慧力坐其间安然不动则岂毫末小利害足以动其心乎予为之偈曰大士坐禅心若水月火周其身炽焰炎烈静观无始火本不热与火相忘何生何灭吾观若人孰惧烧刼
　　正坐佛
　　唐赵公祐所作予逺祖相国卫公为浙西观察使幕中僚也世俗画佛菩萨者或作西域相则拳髪虬髯穹鼻黝目一如胡人或作庄严相妍柔姣好竒衣寳服一如妇人皆失之矣公祐所作三十二相八十种好皆具而慈悲威重有巍巍天人师之容笔迹劲细用色精宻缣素暗腐而丹青不渝眞可寳也
　　普陁观音像
　　蜀勾龙爽所作具天人种种殊相寳珠缨络铢衣绀髻使人瞻之敬心自起笔气清润意通幻妙所居普陀伽山在海岸孤絶处烟峦宻佳气蔼然予尝与德鳞雨后望襄阳鳯林诸山气象畧相似颇恨是中无此大士也
　　被髪观音变相
　　在水中石上袭衣寳络被髪按劒而坐非近世所能为必五代或晩唐名軰所作笔细而有力似吴道元独设色太重衣上花文不类吴笔或云朱繇疑或是也观世音闻声以示现今此形相世所罕作吾弗知其为何等身得度故现此身而为説法也
　　长带观音
　　龙眠居士李伯时所作名公麟登进士第以文学有名于时学佛悟道深得微防立朝籍籍有声博求钟鼎古器珪璧寳玩森然满家雅好画心通意微眞造妙葢其天才轶举皆过人也士大夫以谓鞍马愈于韩干佛像可近吴道元山水似李思训人物似韩滉非过论也今观此像固非世俗可以彷佛而绅带特长一身有半葢出竒异使世俗惊惑而不识其胜絶处也比见伯时为延安吕观文吉甫作石上卧观音像前此未闻有此様亦出竒也唐阎立本杨炎能画不害其为贵人王维郑虔能画不害其为贒士国朝燕龙图穆之宋郎中复古与伯时皆能画何愧于古耶
　　楼居仙图
　　郭忠恕恕先所作中书令赵韩王普思黙堂印相国王冀公钦若太原钦若图书作石似李思训作树似王摩诘至于屋木楼阁恕先自为一家最为独妙栋梁楹桷望之中虚若可蹑足防楯牖戸则若可以扪歴而开阖之也以毫计寸以分计尺以尺计丈増而倍之以作大宇皆中规度曽无小差非至详至悉委曲于法度之内者不能也然恕先仕于朝跅防不覊放浪玩世卒以傲恣流窜海岛中道仆地蜕形仙去其图写楼居乃如此精宻非徒精宻也萧散简逺无尘埃气东坡先生尝为之赞长松参天苍壁挿水缥缈飞观慿栏谁子空寂歴烟雨灭没恕先在焉呼之或出非神仙中人孰能知神仙之乐而审于画也予尝见恕先清泰元年所作盘车图粉本水磨大图今并此图最能知其妙处孔子所谓从心所欲不逾矩庄子所谓猖狂妄行而蹈乎大方者乎其为人无法度如彼其为画有法度如此则知天下妙理从容自能中度使恕先规度量而为之则亦疲矣恕先亦为是乎
　　仙游图
　　唐关仝所作故相国丁公印章在焉仝画山水入妙然于人物非工每有得意者必使胡翼主人物此图神仙翼所作也大石丛立矻然万仞色若精鐡上无尘埃下无粪壤四靣斩絶不通人迹而深岩委涧有楼观洞府鸾鹤花竹之胜杖履而遨游者皆羽毛飘飘若仰风而上征者非仙灵所居而何石之并者左右视之各见其圆鋭长短逺近之势石之坐卧者上下视之各见其方圜广狭薄厚之形笔墨略到便能移人心目使人必求其意趣此又足以见其能也
　　雪钟馗
　　破巾短褐束缚一鬼荷于担端行雪林中想见武举不第胷中未平又怒鬼物扰人擒捕击搏戯用余勇也皆孙知微所作知微华阳眞人有尊行寓意于画隠者也笔墨神妙超然度越众人乖崖公咏镇蜀雅闻其名欲一见之终不可致张公去在僧舍饮亟损车骑却鸣驺往诣之即投阁遁去乖崖公还朝出劒关逢一村童持知微书负一箧迎道左书曰公所喜者画也今以二图为献问知微所在即曰适一山人以书授我信去已逺矣张公益叹其高余外曽祖正惠马公知节守成都知微日居府中相从甚善得画最多马公解所服金带赠之即系于苎袍上人见其标韵萧散白衣金带皆以为孙思邈李太白也马公在前朝贵人中最名识画一时公卿家画往往听其审定葢久与知微语得辩之要故也
　　玉皇朝防图
