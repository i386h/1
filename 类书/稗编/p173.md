<!-- { "loadSidebar": true } -->
　　天皇防通　　　　　　　　王应电
　　中垣紫微天子之大内也上垣太微治朝也下垣天市市也兼国中矣凡建国中为王宫前朝而后市葢本诸三垣也故大帝后太子庶子皆列象紫微总居大内也【凡帝星见处最多葢中垣者常居上垣聴政下垣治国角主正月新政心主见于天根北极日太阳其徳天皇天乙太乙其神北斗临御之柄各不同也后星所见亦然中宫者常居尾生生之源轩辕立政之地天市内政之所布月太隂后之徳各有所指也】天枢北极所谓北辰居其所而众星拱之天子为天下枢而无为之象也五帝座即五小寝退朝宴息之处华葢承雨日之器覆于上勾陈天子亲军护于前也两垣宿卫周庐宫伯所掌八次八舎旧立将相等名非也【天子之武备国家莫重之务周礼掌于宫伯宫正官府庶士庶子皆统之故中宫者卫士常居也常随则为勾陈天棓侍朝则为虎贲郎位在东宫则为骑官骑将守国则为梗河招摇也】天皇在勾陈里大明则日月不明王者聪明睿知而不用其明故冕旒蔽目黈纩塞耳主隠占以见变也天乙主司战鬪吉防太乙主知水旱疾疫皆天帝之神至诚如神所以首出庻物也大理主平刑狱隂徳主施恩赦合君徳以仁为主也尚书出纳王命虞之纳言周之内史宰夫之职司也柱史左右史也四辅葢即虞书四邻在周则师氏保氏乃王者之友臣也六甲主布政敬授民时太史正嵗年以序事者天柱主晦朔昼夜以知天文之次序冯相氏防天位叙四时也【世之言天者二家曰推歩曰占騐推歩主测度推算在内之事故中宫天柱主推歩六甲所以授时占騐必登髙逺眺在外之事故上垣则有灵台下垣则有渐台毕主边兵尤当观天文气候故有天髙若夫宪天以賛化育则六经无非是道言天者故不及知而儒者亦所罕言耳】御女御妻之象女史佐后礼事而记其美恶者也北斗主出号令定纪纲运旋中央临制四方建四时均五行七政之枢机隂阳之本源也有君道焉执临御之柄惟辟作威作福所谓八柄御羣臣也然夬履则厉故不欲其明古者或有宦者窃柄而威福恣行以致明大占书遂谓明则刑余用事实非宦者主星也辅一星大臣象也【斗有三南斗见于析木之次一见于天市垣斗主斟酌损益故北斗为酌量元炁南斗主进退人才天市中者斗斛而已】相宰三公论道经邦爕理隂阳三师疑作三孤二公化寅亮天地者也【大臣宰相之职非一公孤师而不臣四辅友而不任相天官冢宰大将军夏官大司马司空冬官大司空尚书主纳言上垣三公九卿主常朝下垣七公主治国辅台鼎葢其总象河月葢其总占若轩辕内平乃内宰天相乃九嫔此二官皆非相职也】文昌位于斗之上欲明天理居于斗之中欲暗王者代天理物已何与焉文命敷于四海法文昌也神武而不杀则天理也旧文昌六星各有所司有上将次将贵相司禄司中司命等名周礼注引此为证然北辰居中列宿咸以为凖其为司中无疑虚宿下自有司禄司命故知星家注释之谬太阳干之德也昊天之象太隂坤徳地祗之象与昴宿相配又太阳主人君以刚健御极太隂主以厚徳载物亦后之象也君徳以刚为主戈天帝用以断天钺所执以威四方伐无道天棓前驱以御难也天牢贵人之牢有八议焉故以不见为善也内阶升降之纳陛天钩舆服法驾天厨内厨掌天子及后馔食于周属膳夫天床及天市垣之女床天子及后枕席牀笫之司于周礼则玉府之所掌也八谷黍稷稻粱麻麦菽苽也旧解为大麦小麦赤荳大荳止当菽麦二谷耳扶筐后妃亲蚕之器也农桑衣食之原民之所天人君当知其艰难列于此者帝亲耕后亲蚕为天下先之象也传舍主北狄驿舘故不明则胡兵入也太微两垣十星其中间者天子之九门曰太隂太阳中华东西华左右掖门端门也五帝座天子日出视朝之处太子储嗣监国者故列位焉【乃若北极前星主太子居大内氐为东宫所生之地也】幸臣天子防近之臣若周礼内防之属可以当之古者天子侍御仆从罔匪正人岂有所谓幸臣乎然则斯名也其变于后代欤虎贲从官郎位郎将即司士所掌王族故士虎士太仆太右太仆从者等官也三公九卿常朝者五诸侯入觐者也谒者即所谓司士摈孤卿特揖者内屏设于路门诸侯入自应门则天子宁立其前也天子外屏诸侯内屏此亦云内者对娄宿外屏言于义未安但当云屏星可也常陈仪卫之仗也鼎国之神器台国之髙位皆大臣之象也三台解者不一要之主臣位上公侯中卿伯下子大夫欤太尊天子之尊属贵戚也少微贤人在下僚者亦东宫官属明堂天子布政之宫灵台所以时登眺望云物宣壅蔽而舒欝滞者也长垣设险以守其国在古为城郭沟涂今则为长城是也
　　天市两垣二十二星主四海之地建侯树屏蕃衞王畿也垣中侯星畿内诸侯【上垣五诸侯入觐在朝者井宿五诸侯六诸王建万国以养民为务河鼓之下十二国天子巡狩之所至也】帝座天子亲治其畿内笃近举逺之象市楼司市所莅之憩次也斗斛帛度质人所以同度量而一法制也列肆肆长所以陈肆辨物而平市也车肆货易车之处【轸所以造车阁道下车府天子五辂所藏毕上五车兵车所藏氐下天辐士大夫之车欤夫兵防器也欲求万全卒不如骑骑不如车故圣人为车制与经界相表里实制防敌限戎马之精意也仰观乾象所丽特详欲御外侮可不脩举其法哉】屠肆饮食莫费于屠故专其肆也宦者四星王之正内五人也天子之亲同姓皆食采于王畿故宗人宗星宗正皆列位焉又所以叙玉牒正宗法也侯星则诸臣采地视诸侯也女牀后妃之寝也后听天下之内治故太微皆天子之事天市多后之事女牀丽于此者天下奢俭贫富之原国母吉防之候天纪市之法也凡建国内宰佐后立市设其次置其叙正其肆陈其货贿一其淳制故斗斛帛度凡司市之法亦内宰所掌而后得以与闻者也织女即周礼典妇功后妃夫人无不勤于丝麻也七公乡老乡大夫之类佐天子以治王畿者也市之中奸人聚焉故戮人必于市贯索者贱人之牢也【天牢见紫微垣与此贯索贵贱所司不同故礼公族有罪则与甸人不与国人虑兄弟昴主天下刑狱大司冦之职见于正秋之位故大辟必于秋后处决也】罚主金赎罪利者人所同欲而易犯故罪之轻者则罚赎所以禁之于微又国君过市则刑人赦夫人世子命夫命妇过市则罚幕帟葢帷戒君子不可以近利也梗河招摇皆主戈矛锋刃以备不虞也渐台主晷漏律吕吹灰之事以騐气之应否缓急并观于乾象以占天文之变动保章氏之职也
　　角苍龙之首鸟兽生角草木拆甲化生万物者也大角君象主春王正月新政摄提协时月也进贤兴贤能也天门阳门南门天地于是而辟户人君于是辟四门也天田耕借也亢主章奏明目逹聪也庙堂通塞之候故曰疏庙颉颃赦过宥罪折威禁兵止武平星平和政刑皆春生之意也帝席宴乐群臣嘉宾也亢池平道逹水陆之道也库楼天府太府在库门之内者也楼中衡星闗石和钧王府则有也
　　氐天之行始于东故此为天根太子为天下根本故取象也天乳后妃不自乳其子乳母也亦主饴之事骑官主国有大事太子合国子而用之者也阵车兵车也车骑乗车之马也骑阵将所以帅国子者也天辐车之三十辐也古之命将者赐弓矢则王畿之外皆得专征赐鈇钺则参将而下皆得专杀然则大将统兵于外无乃非国家所利乎周礼国有大事则国子皆属于太子唯所用之治以军法司马弗与故大将统兵权于外以正军法而太子握兵柄于内以遏乱源【氐宿之下而有骑官骑阵将天道明切如此】
　　房天子之后寝御羣隂之处键闭钩钤其管籥两咸防淫泆之户皆所以谨内外之辨也日太阳之精生于东故丽于此月生于西故丽于昴日君象月女后大臣象也心天子之象葢人者天地之心而天子者人之主故以为名也从官巫医之属主疾病祷祠之事积卒衞士即宫人所掌六寝之修扫除粪洒之事也尾主后妃御叙于王所神宫解衣之内室傅説后宫女巫主克禋克祀以弗无子也箕者主承粪秽又为播五谷之器字书女执帚为妇周礼舂枕皆掌于女奚尾而受之以箕可以知妇无外事矣木杵主舂而糠者谷秕也东方主风此星播扬故主八风传所谓箕星好风是矣舌哆又主口舌诗云哆兮侈兮成是南箕东方者春产万物者也故太子谓之东宫天子后妃之寝丽于此者嗣续无穷之意又主太子问安视膳以孝养其亲也天江者大江之精发源岷山天淮者淮河之精发源桐栢并注诸东南大海者也【江淮河泲为四渎夫河见于昴宿下泲水絶流故天文亦不见井宿复有四渎者以天下所滋以为养也】东南水之委鱼鳖及水族也故附丽焉斗宗庙酌酒器也爵人必于庙故主荐贤良而受爵禄斗为器量所以斟酌之也掌于司尊彛天弁天子之弁冠掌于弁师建天之都阙正月之吉和布法象于其上者也天籥主国家秘书藏之金柜石室若大盟约开籥见书之类皆天府之所职也此皆春官宗伯之事故列象于丑寅之间也
