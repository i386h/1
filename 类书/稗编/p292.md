<!-- { "loadSidebar": true } -->
　　夫画者成教化助人伦穷神变测幽微与六籍同功四时并运发于天然非由述作古先圣王受命应箓则有字効灵龙图呈寳自巢燧以来皆有此瑞庖牺氏发于荣河中典籍图画萌矣轩辕氏得于温洛中史皇苍颉状焉是时也书画同体而未分象制肇创而犹略无以传其意故有书无以见其形故有画按字学之体六其六曰鸟书在幡信上书端鸟头者则画之流也【汉末大司空甄丰校字体有六曰鸟书即幡信上作防鸟形也】顔光禄云图载之意有三一曰图理卦象是也二曰图识字学是也三曰图形绘画是也又周官教国子以六书其三曰象形则画之意也故知书画异名而同体也【周礼保氏掌六书其一曰象形亦苍颉之遗意也】洎乎有虞作绘绘画明矣既就彰施仍深比象于是礼乐大阐教化由兴故能揖让而天下治广雅云画类也尔雅云画形也説文云画畛也象田畛畔所以画也释名曰画挂也以彩色挂象物也故钟鼎刻则识魑魅而知神奸旂章明则昭轨度而备国制清庙肃而尊彛陈广轮度而疆理辨以忠以孝尽在云台有烈有勲皆登麟阁见善足以戒恶见恶足以思贒畱乎形容式昭盛德之事具其成败以传既徃之踪纪传所以叙其事不能载其容赋诵所以咏其美不能备其象图画之制所以兼之也故陆士衡云丹青之兴比雅颂之述作美大业之馨香宣物莫大于言存形莫善于画此之谓也是以汉明宫殿賛兹粉绘之功蜀郡学堂义存劝戒之道马后女子尚愿载君于唐尧石勒羯胡犹观自古之忠孝岂同博奕用心自是名教乐事
　　论画杂评　　　　　　　　髙　拱
　　志于道据于德依于仁游于艺艺也者虽志道之士所不能忘然特游之而已画亦艺也进乎妙则不知艺之为道道之为艺此梓庆之削鐻轮扁之斵轮昔人亦有所取焉于是画道释像与夫儒冠之风仪使人瞻之仰之其有覩形而悟者岂曰小补之哉其以道释名家者晋宋则顾陆梁隋则张展軰盖一时出乎其类者矣至于有唐则吴道遂称独歩殆将前无古人五代如曹仲元亦骎骎度越前軰至宋则绘事之工凌轹晋宋间人物如道士李得柔画神仙得之于气骨设色之妙一时名重如孙知微軰皆风斯在下若赵裔高文进軰于道释亦籍籍有名者然裔学朱繇如婢作夫人举止羞澁终不似眞文进蜀人世俗多以蜀画为名家是虚得名耳
　　昔人论人物则曰白晳如瓠其为张苍眉目若画其为马援神姿高彻之如王衍闲雅甚都之如相如容仪俊爽之如裴楷体貌闲丽之如宋玉至于论美女则蛾眉皓齿如东邻之女瓌姿艶逸如洛浦之神至有善为妖态作愁眉啼妆堕马髻折腰歩龋齿笑者皆是形容见于议论之际而然也若夫殷仲堪之眸子裴楷之颊毛精神有取于阿堵中高逸可置之丘壑间者又非议论之所能及此画者有以造不言之妙也故画人物最为难工虽得其形似则往往乏韵故自吴晋以来号为名手者才得三十三人其卓然可传者则吴之曹弗兴晋之卫恊隋之郑法士唐吴道郑防周昉五代赵才王商宋李公麟彼虽笔端无口而尚论古之人至于品流之高下一见而可以得之者也宫室有量台门有制而山节藻棁虽文仲不得以滥也画者取此而备之形容岂徒为是台榭户牖之壮观者哉虽一防一笔必求诸绳矩比他画为难工故自晋宋迄于梁隋未闻其工者歴五代以还仅得卫贒以画宫室得名宋郭忠恕既出视卫贒軰不足数矣信夫画之中规矩凖绳者为难工游规矩凖绳之内而不为所窘如忠恕之高古者岂复有斯人之徒欤
　　解缦胡之缨而敛衽魏阙袖操戈之手而思禀正朔梯山航海稽首称藩愿受一防而为氓至有遣子弟入学率贡职奔走而来賔者则虽异域之逺风声气俗之不同亦古先哲王所未尝或弃也此番族所以见于丹青之传然画者多取其佩弓刀挟弧矢游猎狗马之玩若所甚贬然亦所以陋蛮夷之风而有以尊华夏化原之信厚也今自唐至宋画之有见于世者凡五人唐有胡瓌胡防至五代有李賛华之流皆笔法可传者盖賛华系出北虏是为东丹王故所画非中华衣冠而悉其风土故习是则五方之民虽器械异制衣服异宜亦可按图而考也后有高益赵光辅张戡与李成軰虽驰誉于时盖光辅以气骨为主而格俗戡成全拘形似而乏气骨皆不兼其所长
　　易之干龙有所谓在田在渊在天以言其变化超忽不见制畜以比夫利见大人诗之鱼藻有所谓颁其首莘其尾依其蒲以言其游深泳广相忘江湖以比夫难致之贒者则画虽小道故有可观其鱼龙之作亦诗易之相为表里者也龙虽形容所不及然叶公好之而眞龙乃至则龙之为画其传乆矣吴曹弗兴尝于溪中见赤龙出水冩以献孙皓世以为神后失其传至五代才得传古其放逸处未必古人所能到宋董羽遂以龙水得名于时寔近代之絶笔也鱼虽耳目之所玩宜工者为多而画者多作庖中几上物乏所以为乗风破浪之势此未免絓乎世议也五代袁防专以鱼蠏驰誉宋刘宷亦以此知名若徐白徐臯等軰亦以画鱼得名于时然所画无涵泳噞喁之态使人但垂涎耳不复有临渊之羡宜不得传之谱也
　　岳鎭川灵海涵地负至于造化之神秀隂阳之明晦万里之逺可得之于咫尺间其非胸中自有丘壑发而见诸形容未必知此自唐至宋画山水得名者类非画家者流而多岀于缙绅士大夫然得其气韵者或乏笔法或得笔法者多失位置兼众妙而有之者亦世难其人盖昔人以泉石膏肓烟霞痼疾为幽人隐士之诮是则山水之于画市之于康衢世目未必售也至唐有李思训卢鸿王维张璪軰五代有荆浩关仝是皆不独画造其妙而人品甚高若不可及者至宋李成一岀虽师法荆浩而擅出蓝之誉数子之法遂亦扫地无余如范寛郭熈王诜之流固己各自名家而皆得其一体不足以窥其奥也
　　马与牛者畜兽也画史以状马牛而得名者为多至虎豹鹿豕獐兎则非驯习之者也画者因取其原野荒寒跳梁奔逸不就覊馽之状以寄笔间豪迈之气而已若乃犬羊猫狸又其近人之物最为难工花间竹外舞裀綉幄得其不为摇尾乞怜之态故工至于此者世难得其人粤自晋迄宋马则晋有史道硕唐有曹覇韩干之流牛则唐有戴嵩与其弟戴峄五代有厉归真宋有朱义軰犬则唐有赵愽文五代有张及之宋有宗室令松羊则五代有罗塞翁虎则唐有李渐宋有赵邈龊猫则五代有李霭之宋有王凝何尊师若包鼎之虎裴文睍之牛非无时名也气俗而野使包鼎之视李渐裴文睍之望戴嵩岂不缩手于袖间耶
　　隂阳一嘘而敷荣一吸而揫敛则葩华秀茂见于百卉众木者不可胜计其自形自色虽造物未尝容心而粉饰大化文明天下亦所以观众目恊和气焉而羽虫有三百六十声音顔色饮啄态度逺而巢居野处眠沙泳浦戯广浮深近而穿屋贺厦知歳司晨啼春噪晩者亦莫知其几何固虽不预乎人事然上古采以为官称圣人取以配象类或以着为冠冕或以画于车服岂无补于世哉故诗人六义多识于鸟兽草木之名而律厯四时亦记其荣枯语嘿之所以绘事之妙多寓兴于此与诗人相表里焉故花之于牡丹芍药禽之于鸾鳯孔翠必使之富贵而松竹梅菊鸥鹭鴈鹜必见之幽闲至于鹤之轩昻鹰隼之击搏杨栁梧桐之扶踈风流乔松古栢之歳寒磊落展张于图绘以兴起人之意者率能夺造化而移精神遐想若登临覧物之有得也自唐迄宋如薛鹤郭鹞边鸾之花至黄筌徐熈赵昌崔白等俱以是名家者班班相望若牛戬李怀衮之徒亦以画花鸟为时之所知戬作百雀图其飞鸣俛啄曲尽其态然工巧有余而殊乏高韵怀衮设色轻薄独以柔婉鲜华为有得若取之于气骨则有所不足故不得附名于谱也绘事之求形似舍丹青朱黄铅粉则失之是岂知画之贵乎有笔不在夫丹青朱黄铅粉之工也故有以淡墨挥扫整整斜斜不专于形似而独得于象外者往往不出于画史而多出于词人墨卿之所作盖胷中所得固己吞云夣之八九而文章翰墨形容所不逮故一寄于毫楮则拂云而高寒傲雪而玉立与夫招月吟风之状虽执热使人亟挟纩也至于布景致思不盈咫尺而万里可论则又岂俗工所能到哉画墨竹与夫小景五代独得李颇宋宗室頵士人文同軰故知不以着色而专求形似者世罕其人
　　蔬菓于冩生最为难工论者以为郊外之蔬易工于水濵之蔬而水濵之蔬又易工于园畦之蔬也坠地之果易工于折枝之果而折枝之果又易工于林间之果也今以是求画者之工拙信乎其知言也况夫苹蘩之可羞含桃之可荐然则丹青者岂徒事朱铅而取玩哉诗人多识草木虫鱼之性而画者其所以毫夺造化思入妙微亦诗人之作也若草虫者凡见诸诗人之比兴故因附于此且自陈至宋其名传而画存者陈有顾野王五代有唐垓軰宋有郭元方释居宁之流
　　王维山水诀　　　　　　　郭　思【后同】
　　夫画道之中水墨最为上肇自然之性成造化之功或咫尺之图写百千里之景东西南北宛尔目前春夏秋冬生于笔下初铺水际忌为浮泛之山次布路岐莫作连绵之道主峯最宜高耸客山湏是奔趋廻抱处僧舍可安水陆邉人家可置村庄着数树以成林枝湏抱体山崖合一水而瀑泻泉不乱流渡口只宜寂寂人行湏是踈踈泛舟檝之桥梁且宜高耸着渔人之钓艇低乃无妨悬崖险峻之间好安恠木峭壁巉岩之处莫可通途逺岫与云容相接遥天共水色交光山钩鏁处沿流防出其中路接危时栈道可安于此平地楼台偏宜高栁映人家名山寺观雅称竒杉衬楼阁逺景烟笼深岩云锁酒旗则当路高悬客帆宜过水低挂逺山湏要低排近树惟宜防迸手亲笔砚之余有时游戯三昧岁月遥永颇探幽微妙悟者不在多言善学者还从规矩
　　荆浩山水赋
　　凡画山水意在笔先丈山尺树寸马豆人逺人无目逺树无枝逺山无皴隐隐似眉逺水无波高与云齐此其诀也山腰云塞石壁泉塞楼台树塞道路人塞石防三面路看两蹊树观顶水看岸基此其法也凡画山水尖峭者平夷者岭峭壁者崖有穴者岫悬石者岩形圆者峦路通者川两山夹路者壑两山夹水者涧注水者溪泉通者谷路下小土山者坡极目而平者坂若能辨别此类则粗知山水之彷佛也观者先看气象后辨清浊分宾主之朝揖列羣之威仪多则乱少则慢不多不少要分逺近逺山不得连近山逺水不得连近水山腰回抱寺观可安断岸乱堤小桥可置有路处人行无路处林木岸断处古渡山断处荒村水濶处征帆林宻处店舍临崖古木露根而藤纒临流石岸嵌空而水防凡作林木逺者踈平近者高宻有叶者枝柔无叶者枝硬松皮如鳞栢皮纒身生于土者修长而净直长于石者拳曲而伶仃古木节多而半死寒林扶踈而萧森春景则雾鎻烟笼树林隐隐远水拖蓝山色堆青夏景则林木蔽天緑芜平坂倚云瀑布行人羽扇近水幽亭秋景则水天一色踈林鴈横烟塞芦袅沙汀冬景则树枝雪压老樵负薪渔舟倚岸水浅沙平冻云黯淡酒帘孤村风雨则不分天地难辨东西行人笠渔父簔衣有风无雨但看树枝有雨无风枝叶垂下雨霁则云收天碧山光添翠网晒斜晖晓景则千山欲曙雾霭霏霏曚昽残月晓色熹微暮景则山衔残日帆卸江湄路人归急半掩柴扉或烟斜雾横或逺岫云归或秋江晚渡或古塜断碑如此之类湏要笔法布置更看临期山形不得犯重树头不得整齐山借树为衣树借山为骨树不可繁要见山之秀丽山不可乱要显树之精神若留意于此者湏心防于微
　　歌曰
