<!-- { "loadSidebar": true } -->
　　朱子曰天之形圆如弹丸朝夜运转其南北两端后髙前下乃其枢轴不动之处其运转者亦无形质但如劲风之旋当画则自左旋而向右向夕则自前降而归后当夜则自右转而复左将旦则自后升而趋前旋转无穷升降不息是为天体而实非有体也地则气之查滓聚成形质者但以其束于劲风旋转之中故得以兀然浮空甚乆而不坠耳昔黄帝问于岐伯曰地有凭乎岐伯曰大气举之亦谓此也其曰九重则自地之外气之旋转益逺益大益清益刚空阳之数而至于九则极清极刚而无复有涯矣　朱子曰天转也非自东而西也非环旋转磨却是侧转　今按先儒谓天左旋者背北靣南视之则其运如络丝背东靣西视之则其运如转车是也　或问曰天行健朱子曰惟胡安定説得好其言曰天者干之形干者天之用天形苍然南枢入地下三十六度北枢出地上三十六度状如倚杵其用则一昼夜行九十余万里人一呼一吸为一息一息之间天行已八十余里人一昼夜有一万三千六百余息故天行九十余万里天之行健可知因言天之气运转不息故阁得地在中间或未逹曰如防珠椀底只恁运转不住故在空中不坠少息则坠矣今按丹书言人一昼夜有一万三千五百息一千一百二十五息乃应一时胡氏之言葢取诸此　或问天地之所以髙深朱子曰公且说天是如何得髙天只是气非独是髙只今人在地上便只见如此髙要之连地下亦只是天天只管旋来转去天大了故旋得许多查滓在中间世间无一个物事大故地恁地大地只是气之查滓故厚而深也　朱子曰地却是有空缺处天则四方上下都周匝无空缺偪塞充满皆是天地之四向底下却靠着天天包地其气无不通恁地看来浑只是天了气却从地中迸出又见地之广处天包乎地天之气又行乎地之中故横渠云地对天不过　问易本义云干一而实故以质言而曰大坤二而虚故以量言而曰广朱子曰此两句说得极分晓葢曰以形言之则天包地外地在天中所以说天之质大以理与气言之则天之气却尽在地之中地尽承受得天之气所以说地之量广天只是一个物事一故实从里面便出来流行发生只是一个物事所以说干一而实地虽坚实却虚天之气流行乎地之中皆从里靣发出来所以说坤二而虚问云地如肺形质虽硬而中本虚故阳气升降乎其中无所障碍虽金石也透过去地便承受得这气发育万物曰然要之天形如一个鼓鞴天便是那鼓鞴外靣皮殻子中间包得许多气开阖消长所以说干一而实地中间尽是这气来徃升降縁中间虚故容得这气来徃升降以其包得地所以说其质之大以其容得天之气所以说其量之广非是说地之形有尽故以量言也只是说地尽容得天之气所以说其量之广耳今厯家用律吕候气其法最精气之至也分寸不差便是这气都在地中透出来如十一月冬至用黄钟管距地九寸以葭灰实其中至之日气至灰去晷刻不差　朱子曰周礼注土圭一寸折一千里天地四游升降不过三万里土圭之景尺有五寸折一万五千里以其在地之中故南北东西去各三万里问何谓四游曰谓地之四游升降不过三万里非谓天地中间相去止三万里也春游过东三万里夏游过南三万里秋游过西三万里冬游过北三万里今厯家筭数如此以土圭测之皆合曰譬如大盆盛水而以虚器浮其中四边定四方若器浮过东三寸以一寸折万里则去西三寸亦如地之浮于水上蹉过东方三万里则逺去西方亦三万矣南北亦然然则冬夏昼夜之长短非日晷出没之所为乃地之游转四方而然耳曰然曰人如何测得如此恐无此理曰虽不可知然厯家推筭其数皆合恐有此理也今按郑氏曰地厚三万里春分之时地正当中自此渐渐而下至夏至地下万五千里地之上畔与天中平夏至之后地渐渐而上至秋分地正当天之中央自此地渐渐而上至冬至上游万五千里地之下畔与天中平自冬至后地又渐渐而下此所谓地升降于三万里中也　朱子曰天无体只二十八宿便是体　今按尔雅疏曰天是太虚本无形体但指诸星运转以为天尔或问天有形质否抑只是气朱子曰只是个旋风下輭上坚道家谓之刚风人常说天有九重分九处为号非也只是旋有九尔但下靣气较浊而暗上靣至髙处则至清至明尔　问晋志论浑天以为天外是水所以浮天而载地是如何朱子曰天外无水地下是水载
　　又论天地　　　　　　　　史伯璿【后同】
　　天问集注地则气之查滓聚成形质者但以其束于劲风旋转之中故得以兀然浮空甚乆而不坠耳黄帝问于岐伯曰地有凭乎岐伯曰大气举之亦此谓也按邵子天地自相依附之言至矣尽矣朱子此说亦不过推广邵子之说而言尔本无可疑所未晓者气运水动地若无可根着则不免有随气与水而动之患况地之广厚虽曰以气行乎其中故得浮而不沉然以极重之物无所根着乃能乆浮而不沉于心终有所未逹者不知如何愚窃以意度之地若有所根着则其势当在下在下则当天之南枢入地三十六度处何以知之葢天半在地上半在地下此特就地靣言之尔地有如此之广博则必有如此之深厚今地之在水靣者可见在水下者不可见是则地之深厚皆在下也深厚既皆在下则天之半在地下者宜多为容水与地之所不得如半在地上者之空虚矣况水靣之地北髙南下而东南又有不满之处以此度之则天之两极所以北髙而南下者正以地之形势亦北髙而南下也如此南方水下之地当极深极厚其下必有所根着之处矣天体绕地左旋无停息时地若有所根着宜在南枢不动之处非地之形质根着乎天也天若果有非实非虚之体运乎地外则南枢所在必当亦有非实非虚之体与地相贯通矣如此则地之所以兀然浮空乆而不坠者非惟大气有以举之亦天体有以贯之譬如花中之实其根蔕若不相连则生意何由而相通哉至于气之运乎地外水之束乎气中者自与此不相妨也臆度之说如此岂其然哉姑志于此云尔按书传引浑天之说曰天之形状似鸟卵地居其中天包地外如卵之裹黄圆如弹丸故曰浑天言其形体浑浑然也其术以为天半覆地上半在地下其天居地上见者一百八十三度半强地下亦然北极出地上三十六度南极入地下亦三十六度以此观之是地正当天之中也然地有如此之广博宜必有如此之深厚今特地靣正当天之中耳是地之深厚皆在下也愚既以言于前矣又按文公天问注曰地则气之查滓聚成形质者但以其束于劲风旋转之中故得以兀然浮空甚乆而不坠耳今自地以上何尝见有所谓如劲风之气哉地下若亦如此则水与地何所承载而自立耶意者自地以上皆为化生人物之区域若即有如劲风之气行乎其间则化育何以寕息而得遂哉如此则至刚至劲之气宜在去地几万里之上近天象所丽之处而后运也以在上者推之则四方与在下者宜亦皆然如此则地与水之在下者当极深极厚在四方者当极广极博必充满逼塞于大气旋转之中而后可是故地与水之外即劲气之所旋转劲气之内即是地与水之所充塞气之与水与地相去无毫髪间然则在下地形终极之处与天体相接不相接非愚所能及也姑志所疑以俟知道者而请问焉尔以前所论观之则在内者上虚而下实皆是寕静之区在外者东升而西没方是刚劲之气内外相依附动静相表里而天地之体叚可识矣愚尝于清夜之间仰瞻星象森罗可以想见混沦旁礴圎方髙广之度虽曰天大地小然形气固各当有分量若形自有限气独无涯则气大形小辽絶已甚无乃隂阳不相称乎以愚度之气是运动发散之物若无范围之于外将恐空虚无极则在外周徧之势难亦恐外散则在内刚劲之力减故必有范围之者然后有至刚至劲之气外薄乎范围之体而不得出则内依乎寕静之区而不停运而相依相附自有不容不然者矣又按在易之离彖传曰日月星辰丽乎天百谷草木丽乎土圣人以日月星辰对百谷草木而言以天对土而言以此观之则天为有体耶无体耶愚不得而知也但若以为日月星辰即天之体则土之体不可但以百谷草木当之明矣以百谷草木不可为土之体推之则天之体与日月星辰之体二欤一欤愚亦不可得而知也姑志于此以俟知道者而请问焉浑天说曰天之形状似鸟卵地居其中天包地外犹卵之裹黄圆如弹丸故曰浑天言其形体浑浑然也佛氏以为有须弥山山之四畔有四大部州总名娑婆世界日月星辰皆围绕山腰而行南昼则北夜东以为夕西以为旦其在三方亦然如浑天之说则天大于地如须弥山之说则地大于天天大于地则以无涯之气囿有限之形所谓大气举之劲风所束是也若然则伊川所疑卓置地上地置何处之问此说可以答之地大于天则须弥山与四大部州至髙大极广不知当于何处安放此不通之论也如浑天之说则天半覆地上半在地下唯北极去地三十六度故绕北极七十二度常见不隠可也如须弥山之说则山既极髙北郁单越与南阎浮提西防拏尼与东汾维岱皆隔山不相见日月星辰绕山腰而行方其在北者则南皆不之见可也今绕北极七十二度星辰何故常在山腰南畔并不行到其余三方并不为山所遮隔耶此又不通之论也佛氏往往窃盖天周髀之说而少变之以为此説反不如盖天斗极居中故常见之说为可通盖佛氏本不知天之形状如何又不肯自以为不知故谬为此説且务欺诳愚世以掩覆其有所不知之羞而已易干大象天行健语録曰惟胡安定说得好因举其说曰天形苍然南极入地下三十六度北极出地上三十六度状如倚杵其用则一昼一夜行九十余万里人一呼一吸为一息一息之间天行已八十余里人一昼一夜有万三千六百余息故天行九十余万里灵耀论云一度二千六百三十二里千四百六十一分里之三百四十八周百七万九百一十三里者是天周圆之里数也径三十五万七千九百七十一里此二十八宿周囬直径之数也书许氏丛说引晋天文志以夏至之日景而以勾股法计之自地上去天得八万一千三百九十四里三十歩五尺三寸六分此天径之半倍之得十六万二千七百八十八里六十一歩四尺七寸二分以周率乗之径率约之得五十一万三千六百八十七里六十八歩一尺八寸二分此周天之数也今以其数分之每度计一千四百单六里一百四十三歩三尺五寸七分三厘八毫离骚天问所行几里朱子注曰厯家以为周天赤道一百七万四千里愚按胡氏谓一息天行八十里则万三千六百息当有一百八万八千里今但言故天行九十余万里岂一时计筭之未审耶抑后人传写之有误耶但胡氏皆以有余言之则亦大约如此而已今以息数所积校之灵耀所载仅差万有余里而已而晋志所计乃不及一半何其相辽絶如此以愚度之当以胡氏说息数所积及灵耀论所言里数为当葢天内是地地形之广约作十万里海水亦作地筭天体若不如此大如何容得地在中间形气相依形既如此广气若不极其厚如何束得形住如何举得形起况地在天中日月丽天而行月常受日光为光惟地小天大故地之四外空旷辽廓日月之行虽有隔地之时然天去地逺则日光无时不旁出地外而月常得受之以为光故必如灵耀论径三十五万之説然后地之四靣各有十余万里之空日光乃不为地所碍尔若如晋志径十六万里之说则地之四靣仅各有二三万里之空日光安得不为地所碍耶姑记臆说以俟知者而问焉
　　月星不受日光辨
