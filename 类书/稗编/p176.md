<!-- { "loadSidebar": true } -->
　　史氏曰天问夜光何徳死而又育厥利惟何而顾兎在腹集注答曰云云惟近世沈括之言曰月本无光犹一银丸日耀之乃光耳光之初生日在其傍故光侧而所见才如钩日渐逺则斜照而光稍满大抵如一弹丸以粉涂其半侧视之则粉处如钩对视之则正圆也云云性理防元文公曰纬星是隂中之阳经星是阳中之隂葢五星皆是木火土金水之气上结而成却受日光经星却是阳气之余凝结者亦受日光但经星则闪烁开辟其光不定纬星则不然纵有芒角其本体之光亦自不亏按沈氏之说愚窃有所未晓者夫集注又曰或者以为日月在天如两镜相照而地居其中四旁皆空水也此乃实见非臆度之论但曰月本无光日耀之乃光如此则日光必照着月月乃有光耳若日光为物所遮隔照不着月则月乃无以为光乎今或者既曰日月在天如两镜相照而地居其中则是日月之行不免隔地之时若日光为地体所障月体为地影所蔽则月必无日光可受又将何以为光乎愚尝以此为月食之说终是不慊于心何者葢地体甚大若谓其有影则凡物之影必倍于形地之与水岂无十万里之广厚则对日之冲其影又当倍此以天度言之一度才二千六百三十二里有余耳九行与黄道近者只在一度间极逺者不过六度便以六度计之不过一万五千七百九十二里有余而已而地与水之影在对日之冲者乃有一二十万里之广大可以遮六七十度不知月行入在此影中日光亦能照及之否故谓地为无影则可若不免有影政恐月若本自无光须待日耀之乃光则为地影所蔽失光之时岂一夕二夕而已今则月自生明之后无夕不光虽有时而食亦不过一时之顷而已不知又何说也又按文公星亦受日光之说朱子又尝言天地间本无光光皆是日之光故月与星有光者皆是受日之光以为光亦此意也愚亦有所未达者夫既曰月与星皆受光则月之生明必在合朔之第三日是时月去日已三四十度矣然始生之明不过一线之微耳渐増以至于半而渐増至于满而望望后渐亏以至于晦亦然无明生顿满之理也今经星纬星近日逺日光皆圆满满皆无以渐者姑以金星言之金星附日而行自距合后进在日前只去日十八度便夕见西方或退在日后亦只去日十八度便晨见东方是时去日如此之近皆一见便满不如月之生明有渐亦不知此何说也愚窃以意度之夫星去日虽近而光亦满不如月之生明有渐则似乎星自有光不待受日光以为光者星若果自有光乌知月之不亦自有光乎若月之所以有魄者葢日月与星虽总谓之三光而隂阳大小则异焉是故日为太阳犹四象之老阳六十四卦之乾卦是纯乎阳之象也月为太隂犹四象之老隂六十四卦之坤卦是纯乎隂之象也日纯乎阳故其光独盛而其体四面皆光月纯乎隂故光不及日其体半光而半晦光乃其面晦乃其背即所谓魄尔日全体光而月半体光者阳全隂半之意也至于星则隂阳合体而不纯矣文公谓纬星是隂中之阳经星是阳中之隂隂中之阳阳中之隂犹四象之少阳少隂六十四卦中凡隂阳合体之六十二卦是不纯乎阳不纯乎隂之象也不纯乎隂故其光皆全不如月之半明半晦不纯乎阳故其光虽全而不如日之独盛也三光之体不同恐或如此星既本自有光则近日逺日光皆圆满不必致疑可也独月之近日逺日而光有盈亏之异则未得其说窃以为日君象月臣象臣主敬君故月常面日而不敢背此其光所以生而满自满而亏皆以渐而进退也此即沈氏弹丸以粉涂半侧视对视之说但彼主日耀之光此主月自有光为异耳至于日君月臣臣主敬君月常靣日之说何以知其然耶曰以九行与黄道离合逺近之势而知之也观九行与黄道相交相去之势则知月之光月既不敢当日道而行又不敢去日道太逺逺去不过六度而已甚则日失中道则月亦变行月于行之常变皆不违乎日如此非臣敬君之意而何如此则常靣日而不敢背亦何足怪乎既曰月自有光则地影遮隔之疑可释矣然则日月有时而食何也曰月常靣日魄乃其背则朔月掩日而日食亦自与先贤之说不相背但望月之食则张衡所谓对日之冲有暗虚者月若望行黄道则适与之值故为所掩而食耳曰然则对日之冲何故有暗虚在彼曰天象所有有非人所能尽知者对日之冲与太阳逺处徃徃常自有幽暗之象在焉其大如日与日同运亦未可知也既不能凌倒景旁日月以目击其实则只当以古人此说为据而已尚何言哉凿说缪妄岂曰可信疑不敢蓄姑笔于此以俟知道云尔或疑在易坎为水又为月水光在内可以鉴形于内而不可以照物于外故月之体如水之黒非受日光则无以照物于外今曰月自有光则与水异矣曰日月在天之象也岂可以为尽同于地之水火哉假如日月尽同于水火则合朔月或食日之时火何以不熄水何以不燥而日月尚得两无恙乎况辰星明谓之水星其体尚不如水之黒而自有光则月之自有光又何可疑之有
　　月受日光　　　　　　　　朱　熹
　　朱子曰夜光月也死其晦也育生也此问月有何徳乃能死而复生月有何利而顾望之兎常居其腹乎答曰厯家旧说月朔则去日渐逺故魄死而明生既望则去日渐近故魄生而明死至晦而朔则又逺日而明复生所谓死而复育也此说误矣若果如此则未望之前西近东逺而始生之明当在月东既望之后东近西逺而未死之明却在月西矣安得未望载魄于西既望终魄于东而遡日以为明乎故惟近世沈括之说乃为得之括之言曰月本无光犹一银丸日耀之乃光耳光之初生日在其傍故光侧而所见才如钩日渐逺则斜照而光稍满大抵如一弹丸以粉涂其半侧视之则粉处如钩对视之则正圎也近嵗王普又申其説曰月生明之夕但见其一钩至日月相望而人处其中方得见其全明必有神人能凌空倒景旁日月而徃参其间则虽晦之时亦得见其全明而与望夕无异耳以此观之则知月光常满但自人所立处视之有偏有正故见其光有盈有亏非既死而复生也若顾兎在腹之问则世俗桂树蛙兎之传其惑乆矣或者以为日月在天如两镜相照而地居其中四旁皆空水也故月中微黒之处乃镜中大地之影畧有形似而非真有是物也斯言有理足破千古之疑矣
　　日行　　　　　　　　　　　刘　安
　　日出于旸谷浴于咸池拂于扶桑是谓晨明登于扶桑爰始将行是谓朏明至于曲阿是谓旦明至于曽泉是谓蚤食至于桑野是谓晏食至于衡阳是谓禺中至于昆吾是谓正中至于鸟次是谓小还至于悲谷是谓餔时至于女纪是谓大还至于渊虞是谓髙舂至于连石是谓下舂至于悲泉爰息其马是谓县车至于虞渊是谓黄昏至于谷是谓定昏日入于虞渊之汜曙于谷之浦行九州七舍有五亿万七千三百九里淮南鸿烈解
　　月行　　　　　　　　　　张行成
　　观物张氏曰日月冬至以后行阳度而渐长夏至以后行隂度而渐短虽以阳临隂为客之礼亦不敢自肆也诸厯家说月一日至四日行最疾日夜行十四度余五日至八日行次疾日夜行十三度余自九日至十九日其行迟日行十二度余二十日至二十三日行又小疾日夜行十二度余二十四日至晦行又大疾日夜行十四度余以一月均之则日得十三度十九分度之七也逺日则明生而行迟近日则魄生而行疾有君臣之义焉
　　论月五星　　　　　　　　宋　濂
　　宋濂楚客对曰宋子泛舟西上夜泊彭蠡褰篷而坐时长空无云明月皎然孤照众星环列一一可数同舟有楚客者忽指月问曰日月一也此何有亏盈乎宋子曰不然也月圆如珠其体本无光借日为光背日之半常暗向日之半常明其常明者正如望夕初无亏盈但月之去日度数有逺近人之观月地势有正偏故若有亏盈耳曰然则其有夜食奈何曰此为地影之所隔也月上地中而日居下地影既隔则日光不照其隔或多或少故所食有浅有深葢地居天内如鸡子中黄其形不过与月同大地与月相当则其食既矣唯天之体冲漠无际然其围径之数及去地几千万里巧筭者亦可以推之也客曰月之为说既闻命矣五星盈缩占者时有不合此何以无定论乎宋子曰五星从黄道内外而行考其盈缩则于分段距度防宜精审近代占天家于测景授时之法诚可谓度越前古至于星占则微有不同且如辛亥嵗正月乙酉朔火当躔房五度彼则谓在房之一度二月辛巳火当入斗初度彼则谓在三月己巳正月己酉金木始当同度彼则谓在乙巳其后騐之天象所失昭然若论水星距日之度盈缩之间终不逾二十三度半之外彼则谓正月癸卯水躔斗十九度在晨疾段中较之日躔虚六度已距二十七度此尤所未解然天道未易言必得明理之儒如许衡者出正之可也客曰星厯之学儒者亦在所讲乎宋子弗答趣侍史具衾入舟而寝
　　七政左旋说　　　　　　　吴　澄
　　草庐吴氏曰天与七政八者皆动今人只将天做硬盘却以七政之动在天盘上行古来厯家非不知七政亦左行但顺行难筭只得将其逆退与天度相直处筭之因此遂谓日月五星逆行也譬如两船使风皆趋北其一船行缓者见前船之快但觉自己之船如倒退南行然其实只是行缓赶前船不着故也今当以太虚中作一空盘却以八者之行较其迟速天行最速一日过了太虚空盘一度镇星之行比天稍迟于太虚盘中虽畧过了些子而不及于天积二十八个月则不及天三十度嵗星之行比镇星尤迟其不及于天积十二个月与天争差三十度荧惑之行比嵗星更迟其不及于天积六十日争差三十度太阳之行比荧惑又迟但在太虚之盘中一日行一周匝无余无欠比天之行一日不及天一度积一月则不及天三十度太白之行稍迟于太阳但有疾时迟疾相准则与太阳同辰星之行又稍迟于太白但有疾时迟疾相准则与太白同太隂之行最迟一日所及比天为差十二三四度其行迟故退数最多今人多不晓以为逆行则谓太隂之行最疾也今次其行之疾迟天一土二木三火四日五金六水七月八天土木火其行之速过于日金水月其行之迟又不及日此其大率也　邵子曰天左旋日右旋又曰左旋右行天日之交　河图括地象曰天左动起于牵牛地右动起于毕
　　七政违天右转论　　　　　史伯璿
