<!-- { "loadSidebar": true } -->
　　洛书非洪范也昔箕子之告武王曰我闻在昔鲧陻洪水汨陈其五行帝乃震怒不畀洪范九畴彛伦攸斁鲧则殛死禹乃嗣兴天乃锡禹洪范九畴彛伦攸叙初不言洪范为洛书也孔子之系易曰河出圗洛出书圣人则之未始以洛书为洪范也葢分圗书为易范而以洪范九畴合洛书则自汉儒孔安国刘向歆诸儒始其说以谓河圗者伏羲氏王天下龙马出河负圗其背其数十遂则其文以画八卦洛书者禹治水时神出洛负文其背其数九禹因而第之以定九畴后世儒者以为九畴帝王之大法而洛书圣言也遂皆信之而莫或辩其非然孰知河圗洛书者皆伏羲之所以作易而洪范九畴则禹之所自叙而非洛书也自今观之以洛书为洪范其不可信者六夫其以河圗为十者即天一至地十也洛书为九者即初一至次九也且河圗之十不徒曰自一至十而已天一生水地六成之水位在北故一与六皆居北以水生成于其位也地二生火天七成之火位在南故二与七皆居南以火生成于其位也东西中之为木金土无不皆然至论其数则一三五七九凡二十五天数也皆白文而为阳为竒二四六八十凡三十地数也皆黒文而为隂为偶此其隂阳之理竒偶之数生成之位推而验之于易无不合者其谓之易宜也若洛书之为洪范则于义也何居不过以其数之九而已然一以白文而在下者指为五行则五行岂有阳与竒之义乎二以黒文而在左肩者指为五事则五事岂有隂与偶之义乎八政皇极稽疑福极乌在其为阳与竒五纪三徳庶徴乌在其为隂与偶乎又其为阳与竒之数二十有五为隂与偶之数二十通为四十有五则其于九畴何取焉是故隂阳竒偶之数洪范无是也而徒指其名数之九以为九畴则洛书之为洛书直而列之曰一二三四五六七八九足矣奚必黒白而纵横之积为四十五而效河圗之为乎此其不可信者一也且河圗洛书所列者数也洪范所陈者理也在天惟五行在人惟五事五事防五行天人之合也八政者人之所以因乎天也五纪者天之所以示乎人也皇极者人君之所以建极也三徳者治之所以应变也稽疑者以人而聼于天也庶徴者推天而徴之人也福极者人感而天应之也是则九畴之自一至九所陈者三才之至理而圣人所以防赞经纶极而至于天人证应祸福之际以为治天下之法者也其义岂在数乎岂如易之所谓天一地十者中含义数必有圗而后明可以索之无穷推之不竭乎汉儒徒见易系以河圗与洛书并言而洛书之数九遂以为九畴耳审如是则河圗之数十也伏羲画卦何为止于八乎此其不可信者二也先儒有言河圗之自一至十即洪范之五行而河圗五十有五之数乃九畴之子目夫河圗固五行之数而五行特九畴之一耳信如斯则是复有八河圗而后九畴乃备也若九畴之子目虽合河圗五十有五之数而洛书之数乃止于四十有五使以洛书为九畴则其子目已缺其十矣本圗之数不能足而待他圗以足之则造化之示人者不亦既踈且逺乎而况九畴言理不言数故皇极之一不为少庶征之十不为多三德之三不为细福极之十一不为钜今乃类而数之而幸其偶合五十有五之数使皇极侪于庻徴之恒旸恒雨六极之忧贫恶弱而亦备一数之列不其不伦之甚乎且其数虽五十有五而于隂阳竒偶方位将安取义乎此其不可信者三也班固五行志举刘歆之说以初一曰五行至威用六极六十五字为洛书之本文以本文为禹之所叙则可以为之所负而列于背者则不可夫既有是六十五字则九畴之理与其次序亦已灿然明白矣岂复有白文二十五黒文二十而为戴履左右肩足之形乎使既有是六十五字而又有是四十五数竝列于背则其为赘疣不亦甚乎此其不可信者四也且箕子之陈九畴首以鲧陻洪水发之者诚以九畴首五行而五行首于水水未平则三才皆不得其宁此彛伦之所为斁也水既治则天地由之而立生民由之而安政化由之而成而后九畴可得而施此彛伦所为叙也彛伦之叙即九畴之叙者也葢洪范九畴原出于天鲧逆水性汨陈五行故帝震怒不以畀之禹顺水性地平天成故天以锡之耳先言帝不畀鲧而后言天锡禹则可见所谓畀所谓锡者即九畴所陈三才之至理治天下之大法初非有物之可騐有迹之可求也岂曰平水之后天果锡禹神而负夫畴乎仲虺曰天乃锡王勇智鲁颂曰天锡公纯嘏言圣人之资质天下之上夀皆天所赋予岂必有是物而后可谓之锡乎使天果因禹功成锡之神以为瑞如箫韶奏而鳯仪春秋作而麟至则箕子所叙直美禹功可矣奚必以鲧功之不成先之乎此其不可信者五也夫九畴之纲禹叙之犹羲文之画卦也而其目箕子陈之犹孔子作彖象之辞以明易也武王访之犹访太公而受丹书也天以是理锡之禹禹明其理而着之畴以垂示万世为不刋之经岂有诡异神竒之事乎郑康成据春秋纬文有云河以通干出天苞洛以流坤吐地符又云河龙圗发洛书感又云河圗有九篇洛书有六篇夫圣人但言圗书出于河洛而已岂尝言龙之事乎又乌有所谓九篇六篇者乎孔安国至谓天与禹神负文而出诚亦怪妄也已人神接对手笔粲然者防谦之王钦若之天书也岂所以言圣经乎此其不可信者六也然则洛书果何为者也曰河圗洛书皆天地自然之数而圣人取之以作易者也于洪范何与焉羣言淆乱质诸圣而止河出圗洛出书圣人则之者非圣人之言欤吾以圣人之言而断圣人之经其有弗信者欤刘牧氏尝言河圗洛书同出于伏羲之世而河南程子亦谓圣人见河圗洛书而画八卦吾是以知孔安国刘向歆父子班固郑康成之徒以为河圗授羲洛书锡禹者皆非也或曰河圗之数即所谓天一至地十者固也洛书之数其果何所征乎曰洛书之数其亦不出于是矣是故朱子于易学启蒙葢详言之其言曰河圗以五生数合五成数而同处其方葢揭其全以示人而道其常数之体也洛书以五竒数统四偶数而各居其所葢主于阳以统隂而肇其变数之用也中为主而外为客故河圗以生居中而成居外正为君而侧为臣故洛书以竒居正而偶居侧此朱子之说也而吾以谓洛书之竒偶相对即河圗之数散而未合者也河圗之生成相配即洛书之数合而有属者也二者葢名异而实同也谓之实同者葢皆本于天一至地十之数谓之名异者河圗之十洛书之九其指各有在也是故自一至五者五行也自六至九者四象也而四象即水火金木也土为分旺故不言老少而五之外无十此洛书之所以止于九也论其方位则一为太阳之位九为太阳之数故一与九对也二为少隂之位八为少隂之数故二与八对也三为少阳之位七为少阳之数故三与七对也四为太隂之位六为太隂之数故四与六对也是则以洛书之数而论易其隂阳之理竒偶之数方位之所若合符节虽系辞未尝明言然即是而推之如指诸掌矣朱子亦尝言洛书者圣人所以作八卦而复曰九畴并出焉则犹不能不惑于汉儒经纬表里之说故也呜呼事有出于圣经明白可信而后世弗之信而顾信汉儒傅防之说其甚者葢莫如以洛书为洪范矣吾故曰洛书非洪范也河圗洛书皆天地自然之数而圣人取之以作易者也
　　伏羲画八卦圗　　　　　　郑　樵【奥谕后同】
　　阳道主变其数以进为极隂
　　道主化其数以退为极阳以
　　进为极故干为父而得九震
　　长男而得八坎中男而得七
　　艮少男而得六凡成数皆阳
　　主之隂以退为极故坤为母
　　而得一巽长女而得二离中
　　女而得三兊少女而得四凡
　　生数皆隂主之所以五数十
　　数不用也


　　乾坤纵而六子横震兊
　　横而八卦纵阳五数三
　　男皆竒合父十八数
　　隂四数三女皆偶合母
　　十八数









　　论先天后天之易
　　先天始于复姤终于剥夬此伏羲之易也后天始于乾坤终于未济此文王之易也先天之易取乾坤离坎居四正位者取其纯乎干纯乎坤纯乎中虚纯乎中满也反对纯乎一卦也后天之易以坎离震兊居四正位者取其金木水火之正炁生民日用一之不可无也尝谓先天者易之道后天者易之书系辞首篇便说天尊地卑乾坤定矣至变化见矣此言先天自然之易次言圣人说卦观象系辞焉而明吉凶至刚柔者昼夜之象此言后天已然之易先天得于伏羲歴数千载更文王周公孔子不以语人而其圗独传于陈希夷先生何也葢未有此易先有此象未有此数先有此理昔者伏羲之作易其示诸人葢特以象云耳而理与数皆不传焉非秘之也圣人以为天地之数后世必有因象而发眀之者不可以一人之见遽尽其蕴也是以文王作卦辞以明理周公孔子作爻彖象大传之辞以明理而大衍五十之数防天两地之数五行生成之数亦由是而间见也而理与数之学兴自理数之学兴而伏羲六十四卦见其画未晓其象于是希夷陈先生始发之以示斯世其曰干一兊二离三震四巽五坎六艮七坤八只此十六字卲康节得之于希夷将启手足之日又为圗以示人防之系辞所载则六十四卦伏羲之前已具矣此上系必以先天之易为之防而下系又序十三卦之制作于其后者此也
　　后天文王之易必以离坎震兊居四正而处干位于西北坤位于西南者何也曰以天地之象言之水火金木天地之正气生民之日用不可无故以坎离震兊居四正位辰极居北而少西天神之所宅也昆仑居西而少南地祗之所舍也故西北为干而西南为坤也揺荡万物莫如风一气自东而南故东南为巽五岳之尊莫如泰岳地形自北而东故东北为艮此皆象之大者若以理而论之干居西北父道也父道尊严严凝之气盛于西北西北者万物成就肃杀之方也坤居西南母道也母道养育万物万物之生盛于西南西南者万物长养茂盛之方也坎艮震方位次于干者干统三男而长男用事也巽离兊方位夹乎坤者坤统三女而长女代母也若以气而论之西北盛隂用事而隂气盛矣非至健莫能与争故隂阳相薄曰战乎干而干位焉战胜则阳气起故坎险以一阳犯众隂而位乎北万物于此时方以用藏受纳为劳故曰劳乎坎艮者止也东北之卦也物来地上将出而止待春之谓也此万物之所以成终成始故曰成乎艮物之始生动出乎震洁齐乎巽故曰出乎震齐乎巽至南方得明而相见故曰相见乎离坤者地也万物致养乎地故曰致役乎坤兊正秋也万物以成就为说故曰说言乎兊此文王后天之易次序也夫易有体有用有常有变此后天所以异于先天也
　　先天后天圗论　　　　　　熊朋来
