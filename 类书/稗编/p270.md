<!-- { "loadSidebar": true } -->
　　金石例云前辈作文各有入门处退之本孟子永叔亦祖孟子故其议论纯正少疵子厚明允皆自言其所得处明允多自战国防中来视子厚为不纯子瞻亦祖其家学气焰赫奕人多慕之然少纯正要之自六经来则源深而流长人但见其正大温粹不知其所养者有本也此最当谨所习之始若不谨则末可知本既立必学问充就而后识见造诣凡见之议论言语者皆正大纯粹如冠冕佩玉入宗庙之中人自起敬学力既到体制亦不可不知如记赞铭颂序跋各有其体不知其体则喻人无容仪虽有实行识者几人哉体制既熟一篇之中起头结尾缴换曲折反覆难应关锁血脉其妙不可以言尽要须自得于古人
　　扪虱新话云文章不使事最难使事多亦最难不使事难于立意使事多难于遣辞能立意者未必能造语能遣辞者未必能免俗大抵为文者多知难者少萤雪丛説曰尝见陈同甫亮在太学议论作文之法经句不全两史句不全三不用古人句只用古人意若用古人语不用古人句能造古人所不到处至于使事而不为事使或似使事而不使事或似不使事而使事皆是使他事来影带出题之意非直使本事也若夫布置开阖首尾该贯曲折关键意思常新若方若圆若长若短断自有成摹不可随他规矩尺寸走也苟自得作文三昧又非常法所能尽也
　　纬文琐语云篇中不可有冗章章中不可有冗句句中不可有冗字亦不可有龃龉处　为文当要转常为竒囘俗入雅纵横出没圆融无滞乃可与言逺
　　文章精义云作文须要血脉贯穿造语用事妥帖前世号能文者无不知此文字须要数行整齐处数行不整齐处意对处文却不必对文不对处意着对　学文切不可学怪句且须明白正大务要十句百句只作一句贯串意脉説得通处尽管説去説得反覆竭处自住所谓行乎其所当行止乎其所不得不止也　文章不难于巧而难于拙不难于曲而难于直不难于细而难于粗不难于华而难于质
　　容斋随笔云退之自言作为文章上规姚姒盘诰春秋易诗左氏庄骚太史子云相如闳其中而肆于外子厚自言毎为文章本之诗书礼春秋易参之谷梁孟荀庄老国语离骚太史公此韩栁为文之防要学者宜思之作议论文字须考引事实无差忒乃可传信后世东
　　坡作二防赞云孝宣中兴以法驭人杀盖韩杨盖三良臣先生怜之振袂脱屣使知区区不足骄士其立意超卓如此然以其时考之元康三年二防去位后二年盖寛饶诛又三年韩延夀诛又三年杨恽诛方二防去时三人无恙
　　谢叠山云凡学文初要胆大终要心小由粗入细由俗入雅由繁入简由豪宕入纯粹　圣人立言与庸众人异贬一人不必多言只一字一句贬之其辱不可当褒一人不必多言只一字一句褒之其荣不可当孔子褒管仲只四句一匡天下民到于今受其赐微管仲吾其被发左衽矣孟子学孔子者也褒百里奚只三句相秦而显其君于天下可传于后世不贤而能之乎韩文公学孔孟者也褒孟子初只两句然赖其言而今学者尚知宗孔氏崇仁义贵王贱霸而已终只两句向无孟氏则皆服左衽而言侏离矣与孔子褒管仲之语同　欧阳公作苏老泉墓志云眉山在西南数千里外公父子一日隐然名动京师而苏之文章遂擅天下亦得此法东坡作史评必有一段万世不可磨灭之理使吾身
　　生其人之时居其人之位遇其人之事当如何处置妙法从老泉来凡议论好事须要一段歹説凡议论一段不好事须要一段好説文势亦圆活义理亦精微意味亦悠长
　　王小畜云文以传道古圣人不得已而为之谓欲句之难通义之难晓必不然矣诗三百篇皆可以播管弦荐宗庙书者二帝三王之世之文也文之古无出于此则曰惠迪吉从逆凶又曰徳日新万邦惟懐志自满九族乃离在礼儒行夫子之文也则曰衣冠中动作慎在易则曰乾道成男坤道成女日月运行一寒一暑夫岂句之难通义之难晓耶今为文而舍六经又何法哉若第取书之吊由灵易之朋盍簪者法其语而谓之古是岂谓之古文哉
　　元遗山云文章要有曲折不可作直头布袋然曲折太多则语意繁碎整理不下反不若直头布袋之为愈也文则云文有以繁为贵者若檀弓石祁子沐浴佩玉庄子之大块噫气用者字韩子送孟东野序用鸣字上宰相书至今称周公之徳其下又有不衰二字凡此类则以繁为贵又有以简为贵者若舜典至于中岳如岱礼西岳如初史记事在某人传凡此类则又以简为贵也但繁而不厌其多简而不遗其意乃为善矣　文有助辞犹礼之有傧乐之有相也礼无傧则不行乐无相则不谐文无助则不顺檀弓曰勿之有悔焉耳矣孟子曰寡人尽心焉耳矣檀弓曰我吊也与哉左氏传曰独吾君也乎哉凡此一句而三字连助不嫌其多也左氏传曰其有以知之矣又曰其无乃是也乎此二句六字成句而四字为助亦不嫌其多也檀弓曰南宫縚之妻之姑之丧乐记曰不知手之舞之足之蹈之也凡此不嫌用之字为多礼记曰言则大矣美矣盛矣此不嫌用矣字为多檀弓曰美哉轮焉论语曰富哉言乎凡此四字成句而助辞半之不如是文不健也左氏传曰美哉泱泱乎大风也哉表东海者其太公乎国未可量也此又每句终用助读之殊无龃龉艰辛之态　诗人用助辞多用韵在其上有用也辞若何其处也必有与也有用而辞若俟我于着乎而充耳以素乎而有用矣辞若陟彼砠矣我马瘏矣有用忌辞若抑磬控忌抑纵送忌有用兮辞若其实七兮迨其吉兮有用之辞若知子之顺之杂佩以问之有用止辞如既曰庸止曷又从止有用且辞若椒聊且逺条且又礼记散文亦有韵协如曰礼行于郊而百神受职焉礼行于社而百货可极焉礼行于祖庙而孝慈服焉礼行于五祀而正法则焉
　　丽泽文説云结文字须要精神不要闲言语韩文公获麟解结云麟之所以为麟者以徳不以形若麟之出不待圣人则其谓之不祥也亦宜送浮屠文畅序结余既重栁请又嘉浮屠能喜文辞于是乎书欧公纵囚论结是以尧舜三王之治必本于人情不立异以为髙不逆情以干誉皆此法也【已上皆辨体】
　　小説载卢携貌陋尝以文章谒韦宙韦氏子弟多肆轻侮宙语之曰卢虽人物不然观其文章有首尾异日必贵后竟如其言本朝夏英公亦尝以文章谒盛文肃公文肃曰子文章有舘阁气异日必显后亦如其言然余尝究之文章虽皆出于心术而实有两等有山林草野之文有朝廷台阁之文山林草野之文则其气枯槁憔悴乃道不得行著书立言者之所尚也朝廷台阁之文则其气温润丰缛乃得行其道代言华国者之所尚也故本朝杨大年宋宣献宋莒公胡武平所撰制诏皆婉美淳厚过于前世燕许常逺甚而其为人亦各类其文章王安国尝语余曰文章格调须是官様岂安国言官様亦谓有舘阁气耶又今世乐艺亦有两般格调若教坊格调则婉媚风流外道格调则粗野嘲至于村歌社舞则又甚马兹亦与文章相类【宋朝类苑】
　　徐节孝云某少读货殖传见所谓人弃我取人取我与遂悟为学法盖学能知人所不能知为文能用人所不能用斯为善矣文字须浑成而不断续滔滔如江河斯为极妙若退之近之矣然未及孟子之一二
　　人当先养其气气全则精神全其为文则刚而敏治事则有果断所谓先立其大者也故凡人之文必如其气班固之文可谓新美然体格和顺无太史公之严近世孙明复石徂徕公之文虽不若欧阳之丰富新美然自严毅可畏【辩体】
　　王临川云某常患近世之文辞弗顾于理理弗顾于事以襞积故实为有学以雕绘语句为精新譬之撷竒花之英积而玩之虽光华新采鲜缛可爱求其根柢济用则蔑如也【本集】
　　曾南丰与王介甫书云欧公更欲足下少开廓其文勿用造语及摸拟前人欧云孟韩文虽髙不必似之也取其自然耳【本集】
　　苏子由尝云作文要使心如旋床大事大圆成小事小圆转每句如珠圆又云读上林赋如观君子佩玉冠冕折旋揖让吐音皆中规矩终日仪观无不可观又云庄周养生一篇诵之如神龙行空爪指鳞翼所及皆合规矩可谓竒矣
　　宋楼昉迂斋云古人用字古人名字明用不如暗用前代故事实説不如虚説五行家之言以为明合不如暗合拱实不如拱虚知此説可以悟作文之法
　　潘子岳诗话云韩文拟体祭竹林神文其体疑出于书祈大湖神文其体疑出于国语吊武侍御文其体疑出于离骚其哀欧阳詹独孤申叔之文疑合于庄子内篇贾谊鵩赋之体栁文拟体天对则祖屈平之天问其乞巧之文则拟雄之逐贫先友记则法家语七十二子解
　　栁文如峻峰絶壑壁立千仭间见层出森然于苍烟杳霭之外望之者不能跻跻之者不能逾
　　东坡初为赵清献公作表忠观碑或持以示王荆公公读之沉吟曰此何语耶时有客在傍遽诋訿之公不答读再三又携之而起且行且读忽叹曰此三王世家也客大惭又云荆公以东坡表忠观碑寘坐隅叶致逺杨徳逢在坐公曰斯作絶似西汉坐客叹誉不已公曰西汉谁人可拟徳逢曰王褒盖易之也公曰不可草草徳逢复曰司马相如雄之流乎公曰相如子云未见其叙事典赡若此也直须与子长驰骋上下坐客悚然曰毕竟似子长何语公徐曰楚汉以来诸侯王年表也东坡中制科王荆公问吕申公曰见苏轼制防否申公称之荆公曰全类战国文章若安石为考官必黜之故荆公后脩英宗实录谓苏明允有战国纵横之学邵氏后录云欧文和气多英气少苏文和气少英气多栾城遗言云子瞻之文竒吾文但稳耳
　　王文公居钟山有客自黄州来公曰东坡近日有何作对曰东坡宿于临臯亭醉梦中而起作宝相藏记千余言才防定一两字而已有墨本适畱舟中公遣健步徃取而至时月出东方林影在地公展读于风檐喜见须眉曰子瞻人中龙也然有一字未稳客请愿闻之公曰日胜日负不若日胜日贫耳东坡闻之抚掌大笑以公为知言
　　东坡诗文落笔辄为人传诵每一篇到欧公为终日喜前后类如此一日与子棐论文因及东坡公叹曰汝记吾言三十年后世上人更不道着我也崇寜间海外诗盛行后生不复有言欧公者
　　欧阳公每为文既成必自窜易至有不畱本初一字者其为文章则书而傅之屋壁出入观省之至于尺牍单简亦必立藁其精审如此每一篇出士大夫皆传写讽诵唯覩其浑然天成莫究斧凿之迹也
　　东坡尝云鲁直杂文专法兰亭
　　性理论宋诸文人文　　　　朱　熹
