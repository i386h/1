<!-- { "loadSidebar": true } -->
　　陈亮论曰英雄之士常以多算胜少筭而未甞幸人之无算也敌人无算凡天下之有筭者类能胜之岂惟英雄哉故夫以英雄之才而临无算之敌俛首而取之曽不足以闗其思虑而竒谋至计无所自发此非英雄之所幸为也至若敌人去已不逺筹算时出其势凡以廹我吾居其间随机而应之窘之而愈知费之而愈新愈出愈竒而沛然常若有余天下始知英雄之为不可当矣且夫天下必有好强不可制之敌而后天使英雄之士出佐其君以制天下之变以息天下之争使敌无算则进少有筭则遂逡廵而不敢前则是胜负之数未可判而天下之患未可息也是何足以辱英雄之名哉天之所生必不如是也夫项氏之患蚩尤以来所未有也故韩信出佐髙祖而刼制之彼其所以谋之者可谓尽矣不以其兵与之角而欲先下诸国以孤其势故一举而定三秦再举而虏魏豹三举而擒夏说廼欲引兵遂下井陉李左车欲假竒兵三万人从间道絶其辎重余不能用信廼一举而破赵议者以为使左车之防行则信必不敢下井陉矣嗟夫此何待信之薄哉信而非英雄则可若英雄也则计必不出此矣且赵不破则燕不服燕不服则齐未可平齐未可平则刘项之权未有所分也信之用兵古今一人而已今屈于左车之计而不能决刘项之雌雄亦何取于信哉故吾谓左车之防行则信亦下井陉赵亦破余亦擒左车亦就缚请遂筹之夫善用兵者不内人于死地今余兵当其前左车之兵絶其后进退不可可谓死地矣内人于死地而求人之不出竒谋智者固如是乎余甞言信兵虽号数万其实不过数千则知余兵虽号二十万其实不过十万也今分三万以与左车则余所统者不过六七万耳吾既下井陉因留数千人扼险以为后拒以防左车之竒兵廼引兵压赵垒而阵彼必不肯战何者左车亦甞教之也迟之二三日密遣数千人间往伏险戒之曰望赵军出而逐我即起据其壁乃使人廵军大呼曰贼兵断后不如急归于是引兵而反彼必谓吾计已穷而又知左车竒兵实以断吾后也此虽智者亦必举军逐我而况余贪得忘失之心然其未已乎彼兵逐我势将相廹廼鼓噪反兵而战兵在死地人人死鬬而吾之伏兵据其壁而击其背余固可以一举而擒也余擒则三万之兵可以传呼而溃矣孰谓左车之计果能沮信之兵乎且夫断后之兵古之智将固甞以是而胜也然其胜甞出于敌人之不意今左车之计未行而信已觇知之此虽有天下之至计犹得预为之僃而况左车之计乎且善谋者鬼神不能窥使敌人得窥之则不得为善谋矣推此言之左车之计可知矣司马迁班固不逹兵机以为信然乃记于传曰广武君防不用信使人间视知之乃敢引兵遂下从迁固之言则信特幸人之无算者尔彼岂知广武君之防用而信亦敢下兵哉昔者曹操伐张绣而刘表断其后操随机应之卒败绣表夫绣不下于余表不下于左车而操之用兵特信之流亚也操能败绣表信独不能破余左车乎从是观之则吾之说有不妄者矣
　　孔明【附玉露　　　　　　　刘安世一段　　　　　　　　张　栻】
　　元城刘氏曰淮隂武侯二人不同若论人品则淮隂不及孔明逺甚若论功业而武侯何寥寥也马永卿曰西南者汉始终之地也故汉起于西南而卒终于此而淮隂当汉之初兴故能卓卓如此武侯之时火将烬矣故无所成也曰此固然也淮隂所以得便宜者以平日名太卑而武侯之所以无成者以平日名太髙也淮隂有乞食跨下之辱也而武侯既隐于隆中而当时谓之卧龙此一事也又淮隂既事项梁又从项羽又归汉而武侯则必待三顾而后起此又一事也又汉楚之时用兵者皆非淮隂之敌而甞易之故淮隂能取胜也三国之时若司马仲逹辈乃武侯等辈人也而又素畏孔明故武侯不能取胜也譬如奕棋有二国手一国手未有名而对之乃低棋不知其为国手而甞易之故狼狈大败有一国手已有名对局者亦国手而差弱焉谨以待之故胜败未分也且淮隂既平魏赵而功业如此其卓荦也而龙且尚且轻之曰吾生平知韩信之为人易与耳寄食于漂母无资身之防受辱于跨下无兼人之勇以淮隂平日名素卑也孔明与司马宣王对垒不能取尺寸地宣王受其巾帼之辱而不敢出兵至其已死按行军垒犹曰天下竒才也故当时有死诸葛走生仲逹之嘲以孔明平日名素髙故也人品髙下不同而其功业反相去之逺者由此
　　南轩张氏曰三代衰五伯起而功利之説盈天下谋国者不复知正义明道之为贵三老董公独得宏纲以告汉高帝惜髙帝未能尽其用也武侯当汉祚之季乃能执其机而用之其言曰汉贼不两立臣鞠躬尽瘁死而后已至于成败利钝非臣之明所能逆覩呜呼此夏少康四十年经营宗祀而卒以配天之夲心也若侯者可谓有正大之体矣自幼读书独观大畧晨夜从容抱膝长啸其胷中所见岂浅识所能窥哉髙卧隆中不求闻达葢将终身焉昭烈汉室之胄也而三顾之于草庐名义既正好贤之意又笃安得不以身许之昭烈与侯相周旋一以道义而忘势受遗之际君臣肝胆相照无纎芥形迹何其盛矣侯恢复规模先务爲根夲之计方建兴初务农训兵内治国事国事既定北向致讨军旅将发拳拳之心实在后主拜表纳忠反复曲折专以宫中府中之事为言且陈亲贤人逺小人之义荐郭攸之等使在左右一篇之中三四致意焉而其终章尤为切至矦之虑抑深且逺矣即侯行事而观之絶姑息之私意夲常理之大公如明镜洞然四达无间听言惟恐不及见善若出诸己用人各尽其能至或有罪虽入幕上宾如马谡流涕诛之而弗释也故李平廖立既被废放没齿懐德葢侯于斯世所欲不存焉娶妇沔南惟贤是取人之讪笑不复顾也身都将相三十年间及其既没内无余帛外无赢财视天下无一足以动其中者其事后主小心恭恪一国之柄举出其手而人不知其有权彼怀奸稔逆窃窃窥人宗祀者雨雪见睍而谓矦敌哉矦之规模至使耕者杂于渭濵而军无私焉舆图之复已恢恢然在目中矣不幸薨谢匪天数然欤或谓侯劝昭烈取荆州为不义不知刘琮既已迎降于操则荆州固魏之荆州矣于以取之岂不正乎惜昭烈之失此机也又或谓魏延之防惜矦不用不知夫天将昌汉以矦之举措扫擒乱贼直余事尔行险侥幸非矦志也呜呼秦汉以来士狃于战国之余习张子房为防出者而犹未免乎权以伯术若矦真豪杰之才无文王犹兴者耶然使矦得防于洙泗之间讲学以终之则其所至又非余所知也予毎恨陈寿私且陋凡矦经畧次第与夫烛幽消患治国用人驭军行师之要悉闇而不彰幸杂见于他传及裴松之所注因裒而集之不敢饰辞以忘其实其妄载非实者则削之庶几读书者可以得矦之心近世钜公作史书编年乃以魏年号接汉献之统故其所书名不正而言不顺予谓献帝虽废而昭烈以正义立于蜀武矦辅之汉统未坠地也要尽后主末年始系魏之年号为正始矦在隆中传称以管乐自许予谓侯葢师慕王者之佐其歩趋则然岂与管乐同在功利之域者意其传者之误故不复云【玉露曰诸葛孔明曰吾心如秤不能为人作轻重至哉言乎能此则吾心即造化也杀之而不怨利之而不庸已不劳而万物服矣乃知孔明长啸草庐时其所讲不在伊吕下杜少陵云伯仲之间见伊吕指挥若定失萧曹可谓识孔明心事矣】
　　陶渊明【附玉露　　　　　　朱　熹一段　　　　　　　魏了翁】
　　朱氏曰陶渊明有髙志逺识不能俯仰时俗故作归去来词以见其志抑以其自谓晋臣耻事二姓自刘裕将移晋祚遂不复仕则其意亦不为不悲矣然其词义夷旷萧散虽托楚声而无其尤怨切蹙之病云
　　鹤山魏氏曰世之称美陶公者曰荣利不足以易其守也声味不足以累其真也文词不足以溺其志也是亦近之而公之所以悠然自得之趣则未之深识也风雅以降诗人之词乐而不淫哀而不伤以物观物而不牵于物吟咏性情而不累于情孰有能如公者乎有谢康乐之忠而勇退过之有阮嗣宗之逹而不至于放有元次山之漫而不着其迹此岂小小进退所能窥其际耶先儒所谓经道之余因间观时因静照物因时起志因物寓言因志发咏因言成诗因咏成声因诗成音者陶公有焉【玉露曰陶渊明神释形影诗曰大钧无私力万里自森着人为三才中岂不以我故我神自谓也人与天地并立为三才以此心之神也若块然血肉岂足以竝天地哉末云纵浪大化中不喜亦不惧应尽便须尽无复独多虑乃是不以死生祸福动其心秦然委顺养神之道也渊明可谓知道之士】
　　房龄　　　　　　　　　眞德秀
　　眞氏曰房龄佐太宗定天下及终相位凡三十二年以四事攷之其持身也敬其谋国也忠葢庶几乎古大臣之风也至于用人则委谏争于王魏付征伐于英卫使众善毕集于君退然若无所能者此一节葢秦汉以来未有能及乏者史谓新进更用事龄不吝权以年表攷之武德九年龄始相自是二十余年间若长孙无忌萧瑀李靖高士防辈或旧人或勲戚同预大政固其宜也若王珪魏征则太宗之仇臣实与龄先后进用而温彦博戴胄刘洎岑文夲马周褚遂良之徒皆新进之士也当龄柄国之时更迭与政各得以功名自见未闻梁公有贪权忌能之意也吁梁公之休休有容如此亦岂秦汉以来所能及哉彼奸邪如李林甫卢辈顾视同列一有得君者必挤而去之其所引用必己之私党欲使国家大柄不在其身则在其党举朝之士无一人能与己分权无一人能与己立异然后富贵荣宠可保于无穷其卒也未有如所欲者后之君子其于梁公之用心当端拜而师之而于林甫之行事以为刻骨之戒则庶乎其得之
　　李靖　　　　　　　　　　陈　亮
