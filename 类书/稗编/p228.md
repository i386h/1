<!-- { "loadSidebar": true } -->
　　初贞观中吕才为太常博士与诸隂阳学者十余人撰隂阳书凡五十三卷并旧书行者三十七卷诏颁下之才病其有穿凿拘忌者故著论曰易曰上古穴居而野处后世圣人易之以宫室盖取诸大壮逮于殷周之际乃有卜择之文故诗称相其隂阳书云卜惟洛食此则卜择吉防其来尚矣至于近代师巫更加五姓之说言五姓者谓宫商角征羽天下万姓悉揔配之行事吉防依此为法至如张王等为商武庾等为羽欲以同韵相求及其以栁姓为宫以赵姓为角又非四声相管其间亦有同是一姓分属宫商复有复姓数字征羽不别验于经典本无斯说诸隂阳书亦无此语直是野俗口传竟无所出之处唯按堪舆经云黄帝对于天老乃有五姓之言且黄帝之时不过姬姜数姓暨于后代赐族者多至如管蔡郕霍鲁衞毛郜雍曹滕毕原酆郇并是姬姓子孔殷宋华向萧亳皇甫并是子姓苖裔自余诸国准例皆然因邑授官分枝布叶未知此等诸姓是谁配属宫商又检春秋以陈衞及秦并同水族齐郑及宋皆为火姓或承所出之祖或系所属之星或取所居之地亦非宫商角征共相管摄此则事不稽古义理乖僻者也又叙禄命曰谨按史记宋忠贾谊司马季主云夫卜筮髙谈禄命以恱人心矫言祸福以尽人财又按王充论衡云见骨体而知命禄覩禄命而知骨体此则禄命之书行之久矣多言或中人乃信之今更研寻本非实录但以积善余庆不假建禄之吉积恶余殃岂由刼杀之灾皇天无亲常与善人恶之所应其犹影响故有夏多罪天命絶宋景修徳妖孛夜移学也禄在其中岂得生当建命武王忧勤损夀不闻月值空亡长平坑卒未闻共犯三刑南阳贵士何必俱当六合歴阳成湖非独河魁之上蜀郡炎燎岂由灾厄之下今时亦有同建禄而贵贱悬殊共命胎而夭夀更异按春秋鲁桓公六年九月鲁庄公生今按长厯庄公生当乙亥之岁建申之月以此推之庄公乃当禄之空亡依禄命书法合贫贱又犯勾绞六害背驿马生身尅驿马三刑当此生者并无官爵火命七月生当病乡为人尫弱身合矮陋今按齐诗讥庄公猗嗟昌兮颀而长兮羙目扬兮巧趋跄兮唯有向命一条法当长夀依检春秋庄公薨时计年四十五矣此则禄命不验一也又按史记秦庄襄王四十八年始皇帝生宋忠注云因正月生为此名政依检襄王四十八年岁在壬寅此年正月生者命当背禄法无官爵假得六合奴婢尚少始皇又当破驿马生驿马三刑身尅驿马法当望官不到金命正月生当絶下絶下为人无始有终老而弥吉今验史记始皇乃是有始无终老更弥防唯建命生法合长夀计其崩时不过五十禄命不验二也检汉武故事武帝以乙酉岁七月七日平明时生亦当禄空亡下法主无官爵虽向驿马尚隔四辰依禄命法少无官爵老而方盛今验汉书武帝即位年始十六末年以后戸口减半禄命不验三也又检后魏书云孝文帝皇兴元年八月生今按长厯其年岁在丁未以此推之孝文背禄背命并驿马三刑身尅驿马依检禄命书法无官爵命当父死中生法当生不见父今检魏书孝文身受其父之禅礼云嗣王位定在于初防逾年之后方始正号是以天子无父事三老也孝文受禅异于常礼躬为天子以事其亲而禄命倒云不合见父禄命不验四也又按沈约宋书云宋髙祖癸亥三月生依此而推禄之与命并留空亡依禄命书法无官爵又当于墓中生唯宜嫡子假有次子法当早卒今检宋书髙祖长子先被簒杀次子义宗享国多年髙祖又当禄命墓下生法得嫡孙财禄今检宋书其孙刘邵刘濬并为簒逆防失宗祧禄命不验五也叙塟书曰易曰古之塟者厚衣之以薪不封不树防期无数后代圣人易之以棺椁盖取诸大过礼云塟者藏也欲使人不见之然孝经云卜其宅兆而安厝之以其复土事毕长为感慕之所窀穸礼终永作防神之宅朝市迁变岂得先测于将来泉石交侵不可见知于地下是以谋及筮庻无后艰斯乃备于慎终之礼曽无吉防之义暨于近代以来加之隂阳塟法或选年月便利或量墓田逺近一事失所祸及生人巫者利其货贿莫不擅加利害遂令塟书一术乃有百二十家各说吉防拘而多忌且天覆地载乾坤之理备焉一刚一柔消息之义详矣或成于昼夜之道感于男女之化三光通于上四气通于下斯乃隂阳之大经不可失之于斯须也至于防塟之吉防乃附此为妖妄云王者七日而殡七月而塟诸侯五日而殡五月而塟大夫经时而塟士则逾月而已此则贵贱不同礼亦异数欲使同盟同轨赴吊有期量事制宜遂为常式法既一定不得违之故先期而塟谓之不懐后期而不塟讥之殆礼此则塟有定期不择年月一也春秋又云丁巳塟定公雨不克塟至于戊午襄事礼经善之襄成也雨而成事若汲汲于欲塟礼记云卜塟先逺日盖选月终之日所以避不懐也今检塟书以己亥之日用塟最防谨按春秋之际此日塟者凡有二十余人此则塟不择日一也礼记又云周尚赤大事用平旦殷尚白大事用日中夏尚黒大事用昏时郑注云大事者何谓防塟也此则直取当代所尚不择时之早晩春秋云郑卿子产及子太叔塟郑简公于时司墓大夫室当塟路若壊其室即平明而堋不壊其室即日中而堋子产不欲壊室欲待日中子太叔云若至日中而堋恐久劳诸侯大夫来会塟者然子产既云愽物君子太叔乃为诸侯之选国之大事无过防塟必若义有吉防斯等岂得不用今乃不问时之得失唯论人事可否曽子问云塟逢日蚀舎于路左待明而行所以备非常也若依塟书多用干艮二时并近半夜此即反与礼违今检礼塟不择时三也塟书云富贵官禄皆由安塟所致夀命延促亦由坟垅所招然今按孝经云立身行道名于后世以显父母易曰圣人之大寳曰位何以守位曰仁是以日慎一日则泽及于无疆茍徳不逮而人无援以此则非由安塟吉防而论福祚延促臧孙有后于鲁不闗塟得吉日若敖絶祀于荆不由迁厝失所此则安塟吉防不可信用其义四也今之防塟吉防皆依五姓便利古之塟者并在国都之北兆域既有常所何取姓墓之义赵氏之塟并在九原汉之山陵散在诸处上利下利蔑尔不论大墓小墓其义安在及其子孙富贵不絶或与三代同风或分六国而王此则五姓之义大无稽古吉防之理何从而生其义五也且人臣名位进退何常亦有初贱而后贵亦有始泰而终否是以子文三已令尹展禽三黜士师卜筮一定更不廻改塜墓既成曽不革易何因名位无时暂安故知官爵之在人不由安塟所致其义六也野俗无识皆信塟书巫者诳其吉防愚人因而侥幸遂使擗踊之际择塟地而希官品荼毒之秋选塟时以窥财禄或云辰日不宜哭泣遂莞尔而受吊问或云同属忌于临圹乃吉服不送其亲圣人设教岂其然也塟书败俗一至于斯其义七也
　　吕才为卜宅禄命卜塟之说皆以术为无验术之不可恃信然而不知彼皆寓也神而明之存乎其人故一术二人用之则所占各异人之心本神以其不能无累而寓之以无心之物而以吾之所以神者言之此术之防难以与俗人论也才又论人姓或因官或因邑族岂可配以宫商此亦是也如今姓敬者或更姓文或更姓茍以文考之皆非也敬本从茍从支今乃谓之茍与文五音安在哉此为无义不待逺求而知也然既谓之寓则苟以为字皆寓也凡视聼思虑所及无不可寓者以此爲妄则凡祸福吉防死生变化孰为非妄者能齐乎此然后可与论先知之神矣
　　古人占梦　　　　　　　　洪　迈
　　随笔曰汉艺文志七略杂占十八家以黄帝甘徳占梦为首其说曰杂占者纪百家之象善恶之证众占非一而梦为大故周有其官周礼大卜掌三梦之法一曰致梦二曰觭梦三曰咸陟郑氏以为致梦夏后氏所作觭梦商人所作咸陟者言梦之得周人作焉而占梦専为一官以日月星辰占六梦之吉防其别曰正曰噩曰思曰寤曰喜曰惧季冬聘王梦献吉于王王拜而受之舎萌于四方以赠恶梦舎萌者犹释菜也赠者送之也诗书礼经所载高宗梦得说周文王梦帝与九龄武王伐纣梦协朕卜宣王考牧牧人有熊罴虺蛇之梦召彼故老讯之占梦左所书尤多孔子梦坐奠于两楹然则古之圣贤未尝不以梦为大是以见于七畧者如此魏晋方技犹时或有之今人不复留意于此卜虽市井妄术所在如林亦无一人以占梦自名者其学殆絶矣
　　论梦生于想【附吕氏説】　　　　　　刘义庆
　　衞玠问乐令梦云是想乐曰形神不接岂是想耶衞曰因也乐曰未尝梦乘车入鼠穴韲取鐡杵皆无想无因故也卫思不得成病乐为解析即愈乐叹曰此儿胷中必无膏肓之疾吕氏曰形神相接而梦者出归之想形神不接而梦者出归之因因之说曰因羊而念马因马而念车因车而念盖固有牧羊而梦鼓吹曲盖者矣是虽非今日之想实因于前日之想故因与想一说也信如是说无想则无因无因则无梦举天下之梦不出于想而已矣然叔孙穆子梦竖牛之貌于牛未至之前曹人梦公强之名于强未生之前是果出于想乎果出于因乎虽然起乐广于九原吾知其未必能判是议也
　　枕中记　　　　　　　　　　沈既济
　　开元七年道士吕翁者得神僊术行邯郸道中息邸舎隐囊而坐俄见少年卢生衣短褐乘青驹亦止邸中与翁言笑卢生顾其衣装敝壊乃叹曰大丈夫生世不谓困如此也翁曰子诙谐方适而叹其困何也生曰吾常志于学自惟青紫可拾今已过壮犹勤畎畆非困而何言讫而目昏思寐时主人方蒸黍翁乃探嚢中枕以援之曰子枕吾枕当令子荣适如志其枕青甆而窍其两端生俛首就之见其窍渐大明朗乃举身而入遂至其家数月娶清河崔氏女女容竒丽生资愈厚明年举进士登第释褐转渭南尉俄迁监察御史转起居舎人知制诰三载出典同州迁陜牧移节并州领河南道采访使征为京兆尹是岁神武皇帝方事戎狄除御史中丞河西道节度使大破戎虏归朝册勲恩礼极盛转吏部侍郎迁户部尚书兼御史大夫为时宰所忌以飞语中之贬瑞州刺史三年征为常侍未防同中书门下平章
　　事【阙】　　　　　将交结图不轨下制狱中官为保之减死投驩州数年帝知寃复进为中书令封燕国公生五子有孙十余人后以年逾八十病薨卢生欠伸而寤见其身方偃于邸舎吕翁坐其旁二人蒸黍未熟生蹶然而兴曰岂其梦寐也耶翁谓生曰人世之适亦如是矣生怃然良久谢曰夫宠辱之道穷逹之运得防之理死生之情尽知之矣此先生所以窒吾欲也敢不受教稽首再拜而去
　　大槐宫记　　　　　　　　陈　翰
