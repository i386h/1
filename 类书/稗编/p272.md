<!-- { "loadSidebar": true } -->
　　性无不统心无不宰气无不充人以是而生故材无不全矣其或不全非材之罪也学术之差品节之紊异端之害惑之也今之去古逺矣众人之去圣人也下也幸而不亡者大圣大贤惠世之书也学之者以是性与是心与是气即书以求之俾邪正之术明诚伪之辨分先后之品节不差笃行而固守谓其材之不能全吾不信也诸生从余问学有年矣而余梗于他故不能始卒成夫教育英才之乐故具为陈读书为学之次序庶不至于差且紊而败其全材也先秦三代之书六经语孟为大世变既下风俗日壊学者与世俯仰莫之致力欲其材之全得乎三代之学大小之次第先后之品节虽有余绪竟亦莫知适从惟当致力六经语孟耳世人徃徃以语孟为问学之始而不知语孟圣贤之成终者所谓博学而详説之将以反説约者也圣贤以是为终学者以是为始未説圣贤之详遽説圣贤之约不亦背驰矣乎所谓顔状未离于婴孩髙谈已及于性命者也虽然句读训诂不可不通惟当熟读不可强解优游讽诵涵泳胸中虽不明了以为先入之主可也必欲明之不凿则惑耳六经既毕反而求之自得之矣治六经必自诗始古之人十三诵诗盖吟咏情性感发志意中和之音在意焉人之不明血气蔽之耳诗能导情性而开血气使幼而常闻歌诵之声长而不失刺美之意虽有血气焉得而蔽也诗而后书书所谓圣人之情见乎辞者也即辞以求情情可得矣血气既开情性既得大本立矣本立则可以徴夫用用莫大于礼三代之礼废矣见于今者汉儒所集之礼记周公所着之周礼也二书既治非春秋无以断也春秋以天道王法断天下之事业也春秋既治则圣人之用见矣本诸诗以求其情本诸书以求其辞本诸礼以求其节本诸春秋以求其断然后以诗书礼为学之体春秋为学之用体用一贯本末具举天下之理穷理穷而性尽矣穷理尽性以至于命而后学夫易易也者圣人所以成终而成始也学者于是用心焉是故诗书礼乐不明则不可以学春秋五经不明则不可以学易夫不知其粗者则其精者岂能知也迩者未尽则其逺者岂能尽也学者多好髙务逺求名而遗实逾分而逺探躐等而力穷故人异学家异传圣人之意晦而不明也六经自火于秦传注于汉防释于唐议论于宋日起而日变学者亦当知其先后不以彼之言而变吾之良知也近世学者徃徃舍传注防释便发诸儒之议论盖不知论议之学自传注防释出特更作正大髙明之论尔传注防释之于经十得其六七宋儒用力之勤铲伪似眞补其三四而备之也故必先传注而后防释防释而后议论始终原委推索究竟以己意体察为之权衡折之于天理人情之至勿好新竒勿好僻异勿好诋讦勿生穿凿平吾心易吾气充周隐微毋使亏欠若发强弩必当穿彻而中的若论罪囚棒棒见血而得情毋惨刻毋细碎毋诞妄毋临深以为髙渊实昭旷开朗恳恻然后为得也六经既治语孟既精而后学史先立乎其大者小者弗能夺也胸中有六经语孟为主彼废兴之迹不吾欺也如持平衡如悬明镜轻重寝飏在吾目中学史亦有次第古无经史之分诗书春秋皆史也因圣人删定笔削立大经大典即为经也史之兴自汉氏始先秦之书如左氏传国语世本战国防皆掇拾记録无完书司马迁大集羣书为史记上下数千载亦云备矣然而议论或驳而不纯取其纯而舍其驳可也后世史记皆宗迁法大同而小异其创法立制纂承六经取三代之余烬为百世之准绳若迁者可为史氏之良者也班固前汉史与迁不相上下其大原则出于迁而书少加密矣东汉史成于范其人诡异好竒故其书似之然论赞情状有律亚于迁固自谓赞是吾文之竒作诸序论徃徃不减过秦则比拟太过三国陈夀所作任私意而好文竒功伟迹徃徃削没非裴松之小传一代英伟之士遂为夀所诬后世果有作者必当改作以正夀之罪奋昭烈之幽光破曹瞒之鬼贼千古一快也晋史成于李唐房杜诸人故独归美太宗耳繁芜滋漫诬谈隐语鄙防之事具载之甚失史体三国过于略而晋书过于繁南北七代各有其书至唐李延夀总为南北史遣辞记事颇为得中而其事迹汚秽虽欲文之而莫能文矣隋史成于唐兴亡之际徼讦好恶有浮于言者唐史二旧书刘煦所作固未完备文不称事而新书成于宋欧宋诸公虽云完备而文有作为之意或过其实而议论纯正非旧书之比也然学者当先旧而后新五代二书皆成于宋旧则薛居正新则欧阳子也新书一出前史皆废所谓一洗凡马空者也宋金史皆未成金史只有实録宋事纂录甚多而东都事略最为详备是则前世之史也学者必读歴代全史考之废兴之由邪正之迹国体国势制度文物坦然明白时以六经防要立论其间以试己意然后取温公之通鉴宋儒之议论校其长短是非如是可谓之学史矣学者徃徃全史未见急于要名欲以为谈説之资嘴吻之备至于通鉴亦不全读抄撮钩节通鉴之大防温公之微意随以昧没其所以成就亦浅浅乎史既治则读诸子老庄列隂符四书皆出一律虽云道家者流其间有至理存取其理而不取其寓可也素问一书虽云医家者流三代先秦之要典也学者亦当致力孙呉姜黄之书虽云兵家智术战陈之事亦有名言不可弃也荀子议论过髙好竒致有性恶之説然其王霸之辨仁义之言不可废也管子一书霸者之略虽非王道亦当读也子云太法言发孔孟遗意后世或有异论者以其有性善恶混之説剧秦美新之论事莾而汉韩子谓其文颇滞澁苏子谓以艰险之辞文肤浅之理而温公甚推重之以为在孟荀之上或抑或莫适所定虽然取其辞而不取其节可也贾谊董仲舒刘向皆有书惜其犹有战国纵横之余习惟董子三防明白纯正孟轲之亚非刘贾所企也文中子生于南北偏驳之后隋政横流之际而立教河汾作成将相基唐之治可谓大儒矣其书成于门弟子董薛姚窦之流故比拟时有太过遣辞发问甚似论语而其格言至论有汉儒所未道者亦孟轲氏之亚也韩子之书浑厚典丽李唐一代之元气也与汉氏比隆矣其诋斥佛老扶持周孔亦孟轲氏之亚也诸子既治宋兴以来诸公之书周程张之性理邵康节之象数欧苏司马之经济徃徃肩汉唐而踵三代尤当致力也孔子曰志于道据于徳依于仁矣艺亦不可不游也今之所谓艺与古之所谓艺者不同礼乐射御书数古之所谓艺也今人虽致力而亦不能世变使然耳今之所谓艺者随世变而下矣虽然不可不学也诗文字画今所谓艺亦当致力所以华国所以济物所以饰身无不在也学诗当以六义为本三百篇其至者也三百之流降而为辞赋离骚楚词其至者也词赋本诗之一义秦汉而下赋遂专盛至于三都两京极矣然对偶属韵不出乎诗之律所谓源逺而末益分者也魏晋而降诗学日盛曹刘陶谢其至者也隋唐而降诗学日变变而得正李杜韩其至者也周宋而降诗学日弱弱而后强欧苏黄其至者也故作诗者不能三百篇则曹刘陶谢不能曹刘陶谢则李杜韩不能李杜韩则欧苏黄而乃効晚唐之萎薾学温李之尖新拟卢仝之怪诞非所以为诗也至于作文六经之文尚矣不可企及也先秦古文可学矣左氏国语之顿挫典丽战国防之清刻华峭庄周之雄辨谷梁之简婉楚词之幽博太史公之防峻汉而下其文可学矣贾谊之壮丽董仲舒之冲畅刘向之规格司马相如之富丽子云之防险班孟坚之宏雅魏而下陵夷至于李唐其文可学矣韩文公之浑厚栁宗元之光洁张燕公之髙壮杜牧之之豪缛元次山之精约陈子昻之古雅李翺皇甫湜之温粹元微之白乐天之平易陆防李徳之经济李唐而下陵夷至于宋其文可学矣欧阳子之正大苏明允之老健王临川之清新苏子瞻之宏肆曽子固之开阖司马温公之笃实下此而无学矣学者苟能取诸家之长贯而一之以足乎已而不蹈袭捆束时出而时晦以为有用之文则可以经纬天地辉光日月也字画之工拙先秦不以为事科斗篆正行草汉氏而下随俗而变去古逺而古意日衰魏晋以来其学始盛自天子大臣至处士徃徃以能书名家变态百出法度备具遂为专门之学故宋髙祖病不能书不足厌人望刘穆之使放笔大书亦自过人一纸可三四字其风俗所尚如此至于李唐学书愈众字画于士夫固为末技而众人所尚不得不专力学者苟欲学之篆则先秦欵识金石刻魏晋金石刻唐以来李阳氷等所当学也正书当以篆意为本有篆意则自髙古钟太傅王右军顔平原苏东坡其规矩准绳之大匠也欧率更张长史李北海徐浩栁诚悬杨凝式蔡君谟米芾黄鲁直萃之以厉吾气参之以肆吾博可也虽或不工亦不俗矣技至于不俗则亦已矣如是而治经治史如是而读诸子及宋兴诸公书如是而为诗文如是而为字画大小长短浅深迟速各底于成则可以为君相可以为将帅可以致君为尧舜可以措天下如泰山之安时不与志用不与材则可以立徳可以立言著书垂世可以为大儒不与草木共朽碌碌以偷生孑孑以自存弃天之至善壊已之全材也朂哉诸生毋替兹命
　　读书　　　　　　　　　　罗大经【后同】
　　北魏王珪问博士李先曰天下何物最益人神智先曰莫若书荆公诗曰物变有万殊心思才一曲读书谓耶夫着一能读书之心横于胸中则锢滞有我其心已与古人天渊悬隔矣何自而得其活法之妙哉吕东莱解尚书云书者尧舜禹汤文武周公孔子之精神心术尽寓其中观书者不求其心之所在夫何益然欲求古人之心必先求吾心乃可见古人之心此论最好真读书之法也当时赵清献公之折荆公曰臯防稷契何书可读此亦激于求胜之辞未足以服荆公夫自文籍既生以来便有书皋防之前三坟亦书也伏羲所画之卦亦书也太公所称黄帝颛帝之丹书亦书也孟子所称放勲曰亦书也岂得谓无书哉特皋防稷契之所以读者当必与荆公不同耳当时答荆公之辞只当曰公若锢于有我之私不能虚心观理稽众从人是乃不能读书也呜呼荆公徃矣后之君子穷而讲道明理达而抚世酬物谨无着一能读书之心横在胸中也哉
　　心思
　　书曰思曰睿睿作圣子曰神心惚恍经纬万方孔丛子曰心之精神是谓圣管子曰思之思之又重思之思之不通鬼神将通之非鬼神之力也精诚之极也邵子曰天向一中分造化人从心上起经纶或曰易言何思何虑何也曰始于思终于无思非不思也不待思也此不识不知而顺帝则从心所欲而不逾矩庖丁之解牛轮扁之斵轮痀偻之承蜩岂更待于思乎

　　稗编卷七十七
<子部,类书类,稗编>
　　钦定四库全书
　　稗编卷七十八　　　　　明　唐顺之　撰文艺七【书法】
　　十体书断　　　　　　　　张懐瓘
　　按古文者黄帝史苍颉所造也颉首四目通于神明仰观奎星圆曲之势俯察文鸟迹之象博采众美合而为字是曰古文孝经援神契云奎主文章苍颉仿象是也科斗即古文别名苍颉即古文之祖也
　　按大篆者周宣王太史史籒所作也或云柱下史始变古文或同或异谓之为篆篆者传也传其物理施之无穷鄄鄷定六书三曰篆书八体书法一曰大篆又汉书艺文志云史籒十五篇并此也所谓篆籒葢其子孙是也史籒即大篆之祖也
　　按籒文者周太史史籒所作也与古文大篆小异后人以名称书谓之籒文七畧曰史籒者周时史官教学童书也与孔氏壁中古文异体鄄鄷定六书二曰竒字是也其迹有石皷文存焉陈苍李斯小篆兼采其意史籒即籒文之祖也
