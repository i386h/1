<!-- { "loadSidebar": true } -->
　　蘓子曰此先王之所不能免也国之有奸也犹鸟兽之有猛鸷昆虫之有毒螫也区处条理使各安其处则有之矣锄而尽去之则无是道也吾考之世变知六国之所以久存而秦之所以速亡者葢出于此不可以不察也夫智勇辨力此四者皆天民之秀杰者也类不能恶衣食以养人皆役人以自养者也故先王分天下之富贵与此四者共之此四者不失职则民靖矣四者虽异先王因俗设法使出于一三代以上出于学战国至秦出于客汉以后出于郡县吏魏晋以来出于九品中正隋唐至今出于科举虽不尽然取其多者论之六国之君虐用其民不减始皇二世然当是时百姓无一人叛者以凡民之秀杰者多以客养之不失职也其力耕以奉上皆椎鲁无能为者虽欲怨叛而莫为之先此其所以少安而不即亡也始皇初欲逐客用李斯之言而止既并天下则以客为无用于是任法而不任人谓民可以恃法而治谓吏不必才取能守吾法而已故堕名城杀豪杰民之秀异者散而归田畆向之食于四公子吕不韦之徒者皆安归哉不知其能槁项黄馘以老死于布褐乎抑将辍耕太息以俟时也秦之乱虽成于二世然使始皇知畏此四人者有以处之使不失职秦之亡不至若是速也纵百万虎狼于山林而饥渇之不知其将噬人世以始皇为智吾不信也楚汉之祸生民尽矣豪杰宜无几而代相陈豨从车千乗萧曹为政莫之禁也至文景武之世法令至密然吴濞淮南梁王魏其武安之流皆争致賔客世主不问也岂惩秦之祸以为爵禄不能尽縻天下士故少寛之使得或出于此也邪若夫先王之政则不然曰君子学道则爱人小人学道则易使也呜呼此岂秦汉之所及也哉
　　论刺客　　　　　　　　　苏　辙
　　周衰礼义不明而小人奋身以犯上相夸以为贤孔子疾之齐豹以卫司寇杀卫侯之兄絷蔡公孙翻以大夫弑其君申春秋皆书盗而不名所谓求名而不得者也太史公传刺客凡五人皆豹翻之类耳而其称之不容口失春秋之意矣独豫让为旧君报赵襄子有古复讐之义如荆轲刺秦始皇虽始皇以强暴失天下心闻者快之要以盗贼乗人主不意法不可长也至曹沬之事予以左氏考之鲁庄公十年沬始以谋干庄公公用之败齐于长勺自是鲁未甞败十三年而防齐侯于柯安得所谓三战三败沬以匕首刼齐桓求侵地者哉始公羊髙采异说载沬事于春秋其后战国游士多称沬以为口实而实非也庄公之御齐沬问所以战以小惠小信不足恃惟忠为可以一战沬葢知义者也而肯以其身为刺客之用乎春秋宋楚盟于城下齐鲁盟于夹谷皆以要盟不书书平及防而已使沬信以匕首刼桓公得非要盟乎而春秋书公防齐侯盟于柯足以知其非要盟也是以削去曹沬而録其四人然亦非所谓贤也
　　书刺客传后　　　　　　　王安石
　　曹沬将而亡人之城又刼天下盟主管仲因弗倍以市信一时可也予独怪智伯国士豫让岂顾不用其防耶让诚国士也曽不能逆策三晋救智伯之亡一死区区尚足校哉其亦不欺其意者也聂政售于严仲子荆轲豢于燕太子丹此两人者汚隐困约之时自贵其身不妄愿知亦曰有待焉彼挟道德以待世者何如哉
　　西汉游侠传论　　　　　　班　固
　　古者天子建国诸侯立家自卿大夫以至于庶人各有等差是以民服事其上而下无觊觎孔子曰天下有道政不在大夫百官有司奉法承令以修所职失职有诛侵官有罚夫然故上下相顺而庶事理焉周室既微礼乐征伐自诸侯出桓文之后大夫世权陪臣执命陵夷至于战国合从连衡力政争彊繇是列国公子魏有信陵赵有平原齐有孟甞楚有春申皆借王公之势竞为游侠鸡鸣狗盗无不賔礼而赵相虞卿弃国捐君以周穷交魏齐之厄信陵无忌窃符矫命戮将专师以赴平原之急皆以取重诸侯显名天下搤掔【古腕字】而游谈者以四豪为称首于是背公死党之议成守职奉上之义废矣及至汉兴禁网疏阔未之匡改也是故代相陈豨从车千乗而吴濞淮南皆招賔客以千数外戚大臣魏其武安之属竞逐于京师布衣游侠剧孟郭解之徒驰骛于闾阎权行州域力折公侯众庶荣其名迹凯而慕之虽其陷于刑辟自与杀身成名若季路仇牧死而不悔也故曽子曰上失其道民散久矣非明王在上示之以好恶齐之以礼法民曷繇知禁而反正乎古之正法五伯三王辠人也而六国五伯之辠人也夫四豪者又六国之辠人也况于郭解之伦以匹夫之细窃生杀之权其辠已不容于诛矣观其温良泛爱振穷周急谦退不伐亦皆有絶异之姿惜乎不入于道徳茍放纵于末流杀身亡宗非不幸也自魏其武安淮南之后天子切齿卫霍改节然郡国豪杰处处各有京师亲戚冠葢相望亦古今常道莫足言者唯成帝时外家王氏賔客为盛而楼护为帅及王莽时诸公之间陈遵为雄闾里之侠原渉为魁
　　汉纪游侠论　　　　　　　荀　悦
　　世有三游德之贼也立气势作威福结私交以立强于世者谓之游侠饰辨辞设诈谋驰逐于天下以要时势者谓之游说色取仁以合时好连党类立虚誉以为权利者谓之游行此三者伤道害德败法惑世乱之所由生也国有四民各修其业不由四民之业者谓之奸民奸民不生王道乃成凡此三逰生于季世制度不立纲纪弛废以毁誉为荣辱以喜怒为赏罚是以奔走驰骋越职僭度饰华废实竞趣时利简父兄之尊而崇賔客之礼薄骨肉之恩而笃朋友之爱忘修身之道而求众人之誉割衣食之业以供飨宴之好苞苴盈于门庭聘问交于道路书记繁于公文私务众于官事于是流俗成而正道坏矣是以圣王在上经国序民正其制度善恶要于功罪而不淫于毁誉听其言而责其事举其名而指其实故虚伪之行不得设诬罔之辞不得行有罪恶者无侥幸无罪过者不忧惧请谒无所行货赂无所用养之以仁惠文之以礼乐则风俗定而大化成矣
　　秀州刺客　　　　　　　　罗大经
　　苗刘之乱张魏公在秀议举勤王之师一夕独坐从者皆寝忽一人持刃立烛后公知为刺客徐问曰岂非苗傅刘正彦遣汝来杀我乎曰然公曰若是则取吾首以去可也曰我亦知书宁肯为贼用况公忠义如此岂忍害公恐公防闲不严有继至者故来相告尔公问欲金帛乎笑曰杀公何患无然则留事我乎曰我有老母在河北未可留也问其姓名俛而不答摄衣跃而登屋屋瓦无声方月明去如飞明日公命取死囚斩之曰夜来获奸细公后尝牧河北物色之不可得此又贤于鉏麑矣孰谓世间无竒男子乎殆唐劒客之流也

　　稗编卷九十九
　　钦定四库全书
　　稗编卷一百　　　　　　明　唐顺之　撰隐逸
　　传蛊之上九　　　　　　程　颐
　　上九居蛊之终无系应于下处事之外无所事之地也以刚明之才无应援而处无事之地是贤人君子不偶于时而髙洁自守不累于世务者也故云不事王侯高尚其事古之人有行之者伊尹太公望之始曽子子思之徒是也不屈道以徇时既不得施设于天下则自善其身尊髙敦尚其事守其志节而已士之自髙尚亦非一道有怀抱道德不偶于时而高洁自守者有知止足之道退而自保者有量能度分安于不求知者有清介自守不屑天下之事独洁其身者所处虽有得失小大之殊皆自高尚其事者也象所谓志可则者进退合道者也
　　楚狂接舆　　　　　　　　韩　婴【外传后同】
　　楚狂接舆躬耕以食其妻之市未返楚王使使者赍金百镒造门曰大王使臣奉金百镒愿请先生治河南接舆笑而不应使者遂不得辞而去妻从市而来曰先生少而为义岂将老而遗之哉门外车轶何其深也接舆曰今者王使使者赍金百镒欲使我治河南其妻曰岂许之乎曰未也妻曰君使不从非忠也从之是遗义也不如去之乃夫负釡甑妻戴经器变易姓字莫知其所之论语曰色斯举矣翔而后集接舆之妻是也诗曰逝将去汝适彼乐土乐土乐土爰得我所
　　北郭先生
　　楚庄王使使赍金百斤聘北郭先生先生曰臣有箕箒之使愿入计之即谓妇人曰楚欲以我为相今日相即结驷列骑食方丈于前如何妇人曰夫子以织屦为食食粥毚履无怵惕之忧者何哉与物无治也今如结驷列骑所安不过容膝食方丈于前所甘不过一肉以容膝之安一肉之味而殉楚国之忧其可乎于是遂不应聘与妇去之诗曰彼羙淑姬可与晤言
　　论严子陵　　　　　　　　罗大经【玉露】
　　余三十年前于钓台壁间尘埃漫漶中得一诗云生涯千顷水云寛舒卷乾坤一钓竿梦里偶然伸只脚渠知天子是何官不知何人作也句意颇佳近时戴式之诗云万事无心一钓竿三公不换此江山当初误识刘文叔惹起虚名满世间句虽甚爽意实未然今考史籍光武儒者也素号谨厚观诸母之言可见矣子陵意气豪迈实人中龙故有狂奴之称方其相友于隐约之中伤王室之陵夷叹海宇之横溃知光武为帝胄之英名义甚正所以激发其志气而道之以除凶剪逆吹火德于既灰者当必有成谋矣异时披图兴叹岸帻迎笑雄姿英发视向时谨敕之文叔如二人焉子陵实隂有功于其间天下既定从容访帝共榻之卧足加帝腹情义如此子陵岂以匹夫自嫌而帝亦岂以万乗自居哉当是之时而欲使之俛首为三公宜其不屑就矣史臣不察乃以之与周党同称夫周党特一隐士耳岂若子陵友真主于濳龙之日而琢磨讲贯隠然有功于中兴之业者哉余甞题钓台云平生谨敕刘文叔却与狂奴意气投激发濳龙云雨志了知功跨邓元侯讲磨濳佐汉中兴岂是空标处士名堪笑史臣无卓识却将周党与同称
　　东汉逸民传论　　　　　　范　晔
　　易称遯之时义大矣哉又曰不事王侯高尚其事是以尧称则天不屈颍阳之高武尽羙矣终全孤竹之洁自兹以降风流弥繁长往之轨未殊而感致之数匪一或隠居以求其志或廻避以全其道或静己以鎭其躁或去危以图其安或垢俗以动其概或疵物以激其情然观其甘心畎亩之中憔悴江海之上岂必亲鱼鸟乐林草哉亦云性分所至而已故蒙耻之賔屡黜不去其国蹈海之节千乗莫移其情适使矫易去就则不能相为矣彼虽硁硁有类沽名者然而蝉蜕嚣埃之中自致寰区之外异夫饰智巧以逐浮利者乎荀卿有言曰志意修则骄富贵道义重则轻王公也汉室中微王莽簒位士之蕴借义愤甚矣是时裂冠毁冕相携持而去之者盖不可胜数扬雄曰鸿飞防防弋者何慕焉言其违患之逺也光武侧席幽人求之若不及旌帛蒲车之所征贲相望于岩中矣若薛方逢萌聘而不肯至严光周党王覇至而不能屈羣方咸遂志士怀仁斯固所谓举逸民天下归心者乎肃宗亦礼郑均而徴高鳯以成其节自后帝徳稍衰邪嬖当朝处子耿介羞与卿相等列至乃抗愤而不顾多失其中行焉葢録其絶尘不反同夫作者列之此篇
　　论管幼安　　　　　　　　蘓　轼
　　曹操既得志士人靡然归之荀文若盛名犹为之经营谋虑一旦小异便为谋杀程昱郭嘉之流不足数也孔文举竒逸博闻志大而才踈每所论建輙中操意况肯为用然终亦不免桓温谓孟嘉曰人不可以无势我能驾驭卿夫温之才百倍于嘉所以云尔者自知其隂贼险狠不为髙人胜士所比数尔管幼安怀寳遯世就闲海表其视曹操父子眞穿窬斗筲而已终身不屈既不得而杀予以为贤于文若文举逺矣
　　徐孺子　　　　　　　　　曽　巩
