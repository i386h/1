<!-- { "loadSidebar": true } -->
　　孔氏曰木可以輮曲直巽顺之谓风取其在上摇木号令齐物如绳直木为工绳直之类白风去尘为洁白长风行之逺髙风性髙逺又木生而上风性前却为进退不能果敢决断亦进退之义臭风所发也亦风之逺闻于人也风落树之华叶如人之少发额濶为广亦寡发之义躁人之眼其色多白躁人之情多近于利木生蕃盛于市则三倍之宜利躁卦风之势极于躁急也龚氏曰绳因形而直物工因时而制变白者无入而不受采长者风之行髙者木之升隂内则退阳外则进以巽适事柔而已矣故为不果无所不入故为臭发血之余一隂伏于二阳之下则髪之达于上者寡隂小而阳大阳在上故为广颡眼为体而止目为用而作离中二则是以精供明故为目巽二在下明不正也故为多白眼商人执鸡则知时而善动故为近利市三倍巽隂而伏则若静者其性善入则其伏必起故为躁卦本义荀九家有为杨为鹳张子曰隂气凝聚阳在外者不得入则周旋不舍而为风进斋徐氏曰巽入也物之入者莫如木气之善入者莫如风绳纠木之曲而取直者工引绳之直而制木者巽德之制故为绳直为工巽少隂故于色为白木下入而上升故为长为髙隂性多疑故为进退为不果隂伏于下气郁不散故为臭发隂也阳盛于上为寡发二阳在上为广颡离为目反离中爻于下故为多白眼隂得乎阳故为近利市三倍或谓离日中为市而巽近之故有此象震为决躁巽三爻皆变则为震故其究为躁卦融堂钱氏曰为木者榦阳而根隂也为长者风行也为髙者木性也寡发者隂血不升广颡者阳气上盛也节斋蔡氏曰为进退不果者一隂盘旋于二阳之下也临川呉氏曰臭者香羶腥焦朽之五气凡物有声色臭味声臭属阳色味属隂巽二阳外达故为臭反以三隅则震一阳内主为声兑者巽之反体为味艮者震之反体为色也为寡发为广颡为多白眼皆上阳盛也以头言隂血盛者发多阳气盛者发少以颡言阳体胜者额广隂体胜者额狭以眼言白者为阳黑者为隂离目上下白而黑者居中黑白相间而停均巽目上中白而黑者在下上白多于黑也为近利市三倍义理阳也利欲隂也震阳在内义理主于内也故一刚为主于内之卦为无妄巽隂在内利欲主于内也故为近利曰市三倍者犹诗言贾三倍谓市物而得利三倍近利之至甚者也其究为躁卦三画皆变则为震也震之三画皆变则成巽巽之中上二画变则成坤于震不变其初画之阳而但变其中上二画故其究为干而不为巽于巽先变其初画之隂而尽变其初中上三画故其究为震而不为坤盖喜隂卦为阳卦阳卦为纯阳卦而不欲阳卦为隂卦隂卦为纯隂也双湖胡氏曰夫子于巽卦取象称木本之渐六四余皆自取
　　坎为水为沟渎为隐伏为矫輮为弓轮其于人也为加忧为心病为耳痛为血卦为赤其于马也为美脊为亟心为下首为薄蹄为曳其于舆也为多眚为通为月为盗其于木也为坚多心
　　孔氏曰为水取北方之行沟渎取水行无不通隐伏取水藏地中使曲者直为矫使直者曲为輮弓者激矢如水激射也轮者运行如水行也加忧取其忧险难为心病忧险难也劳卦为坎听劳则耳痛也人之有血如地有水为赤取血之色美脊取其阳在中亟急也取其中坚内动下首取其水流向下薄蹄取其迫地而行曳亦取其磨地而行为舆取其表里有隂力弱不能重载常忧灾眚为通取水行有孔穴月水之精盗行濳窃坚多心刚在内也龚氏曰车之盖撩为月水者言流而不积也其下为轮以利转言行险而不殆也素问曰西方生金在志为忧北方生水在志为恐以恐对忧则有力矣故为加忧寒气水之胜也大热受邪心病生焉故为心病恐则伤肾肾伤则耳痛薄蹄行不利也为曳盈科而进也一阳在内而处则其载重二隂在下则其势弱败乃自取之也为心病阳陷而不灵也为耳痛阳塞而不通也溪谷如脉络故为血北方也一阳生故为赤亟心阳欲亨也下首犹之为豕薄蹄迫地而弱曳弱而迟非若风之速也本义荀九家有为宫为律为可为栋为丛棘为狐为蒺藜为桎梏阎氏彦升曰坎一阳在内而明二隂在外而陷内眀外陷故为水沟渎所以行水水流而不盈故为沟渎进斋徐氏曰内明外暗者水与月也坎内阳外隂故为水为月阳匿隂中故为隐伏为盗太以水为盗隂阳家以武为盗以其皆属北方之坎也阳在隂中抑而能制故为矫輮弓盖二十八所以蔽其车之上轮辐三十六所以载其车之下弓与轮皆矫輮之所成也阳陷隂中故为加忧心耳皆以虚为体坎中实则为病为痛三画之卦上画为马颡下画为马足坎中画阳故为美脊为亟心上柔故又为下首下柔故又为薄蹄为曳柔在下不任重故于舆为多眚坎维心亨故为通刚在中故于木为坚多心郑氏正夫曰阳居中而无隂以蔽之则见而不隐阳在下而动得时则起而不伏坎则隂陷阳而包之故为隐伏火藏在心坎水胜之故为心病水藏在肾开窍于耳而水在志为恐恐则伤肾故为耳痛气为阳运动常显血为隂流行常幽血在形如水在天地间故为血卦临川王氏曰水之势一曲一直一方一圆皆顺其势之所利而因其人之所导故为矫輮临川吴氏曰为血卦离火在人身为气坎水在人身为血也为赤者得干中画之阳故与干同色也其于马也为美脊为亟心为下首为薄蹄脊者外体之中心者内藏之中坎阳在中故脊美心亟急也上画柔故首下而不昂下画柔故蹄薄而不厚其于舆为多眚者谓有险陷而多阻碍也盖行于险道不若坤舆之行于平地者易且安也沙随程氏曰坎于马为曳者陷则失健也潘氏曰通者水之性月者水之精也双湖胡氏曰夫子取坎卦象如轮本既未济爻如心本坎卦彖如血本需卦爻如马本屯卦爻如舆本睽卦爻如盗本贲等卦爻此外皆自取
　　离为火为日为电为中女为甲胄为戈兵其于人也为大腹为乾卦为鳖为蟹为蠃为蚌为龟其于木也为科上槁
　　孔氏曰为火南方之行日火之精电之明火类甲胄刚在外戈兵刚在外以自捍懐隂气为大腹乾卦日所烜也鳖蟹蠃蚌龟皆取刚在外科空也木既空中上必枯槁龚氏曰火縁物以为体丽天而久照者日丽乎隂而其光发散者电也外刚而衞柔为甲胄上鋭而丽物为戈兵背阳也腹隂也大腹者内隂而外阳也其性躁故为乾卦皆外刚而内柔也柔之性静故为鳖刚之性躁故为蟹蠃则形鋭而善丽蚌则内虚而含明龟则内明而显幽本义荀九家有为牝牛节斋蔡氏曰内暗外明者火与日也离内隂外阳故为火为日隂丽于阳则明故为电刚在外故为甲胄为戈兵中虚故于人为大腹火熯燥故为乾卦外刚内柔故为鳖为蟹为蠃为蚌为龟中虚故于木为科上槁科空也木既中空上必枯槁矣南轩张氏曰甲胄外坚所以象离之画戈兵上鋭所以象离之性腹隂而有容坤为腹离得坤中爻亦为腹张子曰离为乾卦于木为科上槁附而燥也括苍龚氏曰科上槁中虚而外干也双湖胡氏曰按张子谓附而燥是不以科为木科为水盈科之科谓科巢之附于木上者也科中虚有离象燥则科上之木干燥耳如鹊巢之类皆是以木枝结构而成也又按夫子取离卦象如日本离晋革丰彖辞如龟本颐损益似体此外皆所自取
　　艮为山为径路为小石为门阙为果蓏为阍寺为指为狗为鼠为黔喙之属其于木也为坚多节
　　孔氏曰隂在下为止阳在上为髙山也山虽髙而有涧道为径路也小石艮为山又为阳卦之小者有径路又崇髙为门阙木实为果草实为蓏出山谷中阍寺取其禁止人也指取其执止物狗鼠取其皆止人家黔喙之属山居之兽坚劲多节山之所生本义荀九家有为鼻为虎为狐陈安卿説麻衣易以艮为鼻朱子曰鼻者面之山晋管辂已如此説郑氏正夫曰静以止者山也临川吴氏曰为径路径者路之小也艮者震之反体髙山之上成蹊非如平地之大途也为小石刚在坤土之上象山顶髙处之小石坎刚在坤土之中则象平地土中之大石也为门阙阙者门之出入处上画连亘中下二画双峙而虚似门阙也为果蓏果者木实蓏者草实干纯刚故为木果艮一刚在上者木之果二柔在下者草之蓏为鼠为黔喙之属皆谓前刚也黔字当与钤通以铁持束物者黔喙之属山居猛兽齿牙坚利如铁能食生物者也其于木也为坚多节刚在外也平庵项氏曰震为旉为蕃鲜草木之始也艮为果蓏草木之终也果蓏能终又能始故于艮之象为切开封耿氏曰周官阍人掌王宫中门之禁止物之不应入者寺人掌王之内人及宫女之戒令止物之不得出者皆为阻于前而衞内之柔者也冷氏曰鸟善以喙止物者黔喙之属也巽能曲直故为木之全材坎阳内故坚多心艮阳上故坚多节离为火于木生盛则藏于本生衰则显于末故为科上槁白云郭氏曰三阳卦艮独不言马者其刚在上所用益小故于兽畜无行健之功徒有啮噬之象双湖胡氏曰艮为山一阳髙出二隂之上而止其所也为指艮为手而所用以止物者又在指也又按夫子取艮卦象如石本之豫互体之爻如鼠本之晋互体之爻如果本之剥上爻此外皆所自取
　　兑为泽为少女为巫为口舌为毁折为附决其于地也为刚卤为妾为羊
　　孔氏曰泽隂卦之小地类卑也巫口舌之官西方五事为言口舌言语之具也西方主秋秋物成熟稾秆之属则毁折果蓏之属则附决为刚卤水所停则醎卤也为妾少女从姊为娣也羊性顺也胡氏曰泽润下巫取其顺口舌能説人羊中壮而外顺龚氏曰兑柔而説泽象也以言説神则为巫以言感人则为口舌以趣时言之则为毁折反所谓蕃鲜也以立本言之则隂见而有所附阳动而有所决反所谓决躁也素问曰辛散酸收甘缓苦坚咸耎而此于地为刚卤者外柔而二阳在下也外柔则有所承故于女为妾二阳在下则内狠为羊其在地为大泽虫鱼説焉在天为雨泽百谷説焉为附决不足于震也震动斯决而无所附矣本义荀九家有为常为辅颊进斋徐氏曰隂停于外故为泽巫口舌之官以口语説神者兑上拆口象故为巫为口舌金气始杀条枯实落故为毁折柔附于刚刚乃决柔故曰附决润极故为刚卤阳在下为刚隂在上为卤刚卤之地不能生物卤者水之死气也坎水絶于下而泽见于上则足以为卤而已汉上朱氏曰泽者水之聚二阳沈于下一隂见于上坎兑一也故坎壅成泽泽决成川口者説见于外也舌者动于内也郑氏正夫曰通乎幽者以言説乎神故为巫交乎显者以言説乎人故为口舌融堂钱氏曰为毁折上柔象为刚卤水本柔也凝而卤阳聚于下也息斋余氏曰隂在上皆有决义震阳动故躁兑隂説故附决躁者有所去以达其怒也附决者始虽亲而动不免于去也平庵项氏曰地之卤非不润也暂暵而干已而复润天下之润者莫久焉然不生物以其润气之在外也见于外者其上则甘而为露露之凝为霜其下则咸而为卤卤之凝也为盐二者皆杀物之具也郑少梅谓刚者出金卤者出盐虽不生五谷而寳藏兴焉此天地之仁也
