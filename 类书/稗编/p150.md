<!-- { "loadSidebar": true } -->
　　宫县四面编钟编声各四簴镈钟十二簴通为二十并建鼔四以应二十四气自汉以来相承用之陈氏乐书乃谓编钟编声各十二通为三十六簴其意以为十二律还宫各有其簴也盖不知自大吕以下十一律皆生于黄钟黄钟为宫以下诸律还相为宫各得七声而八十四声皆统于黄钟一簴矣若谓各有其簴非惟不统于一其诸侯九簴缺其三卿大夫六簴缺其半士三簴缺其九何以成乐
　　编钟编磬十六枚为簴
　　周礼小胥凡县钟磬半为堵全为肆注曰钟磬者编县之二八十六枚而在一簴必云十六者明十二律之有四清声也下层黄钟大吕太簇夹钟姑洗仲吕蕤賔林钟八枚自右而左上层夷则南吕无射应钟黄钟清大吕清太簇清夹钟清八枚自左而右必曰二八者明编钟之有序考击之有法也汉服防谓十二钟当十二辰更加七律为十九后周长孙绍谓七始合正倍为十四梁武帝又倍三为二十一后魏公孙崇又参县之合正倍为二十四唐分大小二调兼用十六与二十四至宋范镇又欲废四清为十二惟杨杰元祐大乐议曰编钟编磬十六其来逺矣岂独见于周礼小胥之注哉汉成帝时犍为郡于水濵得古磬十六枚帝因是陈礼乐雅颂之声载于礼乐志不为不详汉承秦秦未尝制作礼乐其称古磬十六乃二帝三王之遗法也臣按康成之注杨杰之议皆援古为证非骋亿説也十六枚同在一簴之文明甚而陈旸乐书毎序一器必以废二变四清以就其一偏之説殆不知而作者又箫大者二十四管小者十六管竽三十六簧笙十三簧皆一器而可还宫吹之隋郑译献新乐十二月各一笙毎笙十六管斛斯徴驳之曰既无相生之理又无还宫之义深恐郑声乱乐未合古制盖箫之制众管同在一底竽笙众管同在一匏犹钟磬同在一簴也而译不知宜其为斛斯徴所驳
　　古度曲之源
　　古之诗今之词曲也若不能歌其诗但能説其义非诗之本义也汉去三代未逺仲尼三百篇大乐氏例能歌之厥后声歌之乐日微至曹魏时惟杜防古雅乐鹿鸣驺虞伐檀文王四曲而已魏太和中左延年改驺虞伐檀文王三曲更作声节惟因防鹿鸣全不改易其一曰于赫篇准鹿鸣声其二曰巍巍篇准驺虞声其三曰洋洋篇准文王声其四复用鹿鸣而除古伐檀晋承魏氏之旧作祖宗篇准鹿鸣于皇篇准于赫邦国篇准洋洋明明篇准巍巍其章句长短声节髙下大畧因乎诗之雅颂虽其平仄未必尽同而依咏之间自可谐协故仪礼经通解载小雅国风十二诗谱黄钟清宫无射清商二调也而晋乐志有杜防笛二其三尺二者所以奏无射二尺九者所以奏黄钟乃知诗谱为防旧物未经延年所改也先儒谓古雅四曲亡于魏晋由是观之其实未尝亡耳然所谓鹿鸣用黄钟清宫闗雎用无射清商者以二曲皆用黄钟清宫起调毕曲中间逗遛曲折不出乎一均七声之外而已非谓某句必用某律某律必管某字而不可以移易也古之度曲大概如此隋唐以降郑译诸人以臆更作使夫清庙之歌徒谐俚耳髙下混淆纷乱无统于雅颂之向微矣独大乐署所掌十七宫调以不太常故乐官得以世守之而不敢易但撰辞长短不齐各限以平仄为一定之制学士大夫有作亦必循其制为之谓之新乐府推原其始黄钟宫诸曲当如四牡之于鹿鸣无射清商诸曲当如葛覃之于闗雎起调毕曲之律同其逗遛曲折不必尽同也尝以古辞求之晋稽康有风入松之曲唐僧皎然拟之为五言诗今大乐双调有风入松乃首句七言末句六言与皎然之作全不相似岂此曲可五言亦可七言乎李贺申胡子篥歌亦五言当时工师尚能于席间裁为平调奏之今人不能也意者凡曲皆古诗乐家以其起调毕曲之字偶用一调谱之遂加衬字为曲非先定其律而后撰其辞以辏合之亦非谓此曲必入某调而不可易也故中吕双调皆有醉春风越调中吕皆有鬬鹌鹑正宫仙吕皆有端正好若是者不必徧举可见凡曲无一定之调但一诗而十七宫调皆可更迭奏之矣
　　乐之邪正在辞不在律
　　或曰信如此説则宛诗謡俗之曲无有不可奏者而得谓之雅乎曰不然乐之邪正在辞不在律夫人之情发而为辞假器以写之是之谓声声也者精神志气之所运贯金石昭日星感万物通鬼神而不可掩者也故清庙之歌冲淡而荘敬闗雎之什中正而和平七月质而裕三侯壮而逺易水敢死而不悔越人防而懐慙桑中淫以荡此非其器所能为其辞使然也近世儒者薄其事故乐章髙者太文而或乖于律不及者依咏平仄卒入于俚呜呼撰辞一事其可茍乎哉
　　大乐繁声太多当删
　　假令黄钟醉花隂本五句并换头止五十二字起调当用黄清六今乐家乃先用六五凡工等为衬声然后用中吕上字起调以律推之乃是黄钟清角非黄钟宫也又加衬八十余字繁声太多音节太宻去古益逺矣盖始作此曲者或四言或五言七言必有衬字以赞助之通为五十二字后人撰辞并其衬字亦用辞填实工师不知于定腔五十二字外又加衬字至八十余皆淫哇之声也必删去之始为近古
　　古今乐制辞度曲不同
　　臣按子夏之言以圣人治定功成正六律和五声弦歌诗颂为古乐以郑卫齐宋淫溺骄烦之音为新乐郑卫齐宋之乐与圣人之乐本同器其曲本同律也特其辞淫荡无耻惰慢不恭而又务于奸声繁节以悦人此其所以不同耳孟子曰今之乐犹古之乐虽至于讽切时君与民同乐然古乐今乐之同异亦自可见非徒春秋战国之时为然纣好北鄙之音师延作靡靡之乐是有周以前固有今乐矣非独殷周古者建国禁其淫过凶慢之声是三代以前固有今乐矣夫今乐与古乐同者器也律也其不同者制词有邪正敬慢也度曲之节有繁简严媚浓淡也用其所同而去其所不同使其词一归于正其曲淡而不艳其节稀而不宻则古乐岂外是哉白居易曰正始之音其若何朱弦疎越清庙歌一弹一唱再三叹曲淡节稀声不多盖有以识此矣茍徒曰今乐非古乐而不知其所以异古乐即今乐而不知其所以同几何而不为臆説也哉
　　风雅颂不必过为分别
　　诗之体有三曰风曰雅曰颂风者闾阎之间民之所吟讽也则以之观民风雅者朝廷之上君臣之所咏歌王政所由兴废也则施之于燕享颂者美盛徳告成功者也则施之祭祀然乡饮酒工歌鹿鸣四牡皇皇者华笙南陔白华华黍乃间歌鱼丽笙由庚歌南有嘉鱼笙崇丘歌南山有台笙由仪用雅矣乃合乐周南闗雎葛覃卷耳召南鹊巢采蘩采苹兼之以风焉燕礼亦如之大射乃歌鹿鸣三终三终乃管新宫三终用雅矣而天子以驺虞为节诸侯以貍首为节卿大夫以采苹为节士以采蘩为节兼之以风焉是风与雅并用未必分也肆夏繁遏渠颂也而叔孙穆子以为天子享元侯之诗大雅奏而西阶之西有颂磬焉是雅颂未必分也而宋儒郑樵乃拳拳于风雅颂之分其为论曰三代之后始则风雅不分次则雅颂无别次则颂亡次则礼亡汉武帝之乐上之回圣人出雅也艾如张雉子斑风也合而为鼔吹曲燕歌行幽蓟列国之风也煌煌京洛行都人之雅也合而为相和歌是风雅不分矣明帝定四品之乐一曰大予郊庙上陵用之二曰雅颂辟雍享射用之三曰黄门鼓吹天子宴羣臣用之四曰短箫铙歌军中用之古者雅用于人颂用于神今应用颂者而用大予应用雅者而用黄门是雅颂不分矣曹魏准鹿鸣作于赫以祀武帝准驺虞作巍巍以祀文帝准文王作洋洋以祀明帝纯用风雅而无颂此颂之所以亡也颂亡则乐亡矣虽乐亡礼犹存宗庙之礼不用于天明有尊亲也鬼神之礼不用于人知有幽明也梁武帝作十二雅郊庙明堂王朝之礼展运用之天地之事宗庙之事君臣之事同其事矣乐之失也自汉武始其亡也自梁武始马端临驳之曰汉之大予雅颂黄门鼔吹者其乐章
　　无存惟短箫铙歌二十二曲大率叙战阵之事然名之曰上之回廵幸之事也上陵祭祀之事也朱鹭祥瑞之事也艾如张巫山髙钓竿篇之属则各指其事非専为战伐也晋魏以来仿汉制为之而易其名各述其伐叛讨乱肇造区宇之事是晋魏以来短箫铙歌即古雅颂矣雅颂何尝亡哉书曰诗言志歌永言声依永律和声盖谓诗者所以言其心之所向也歌者所以引其言使之长也金石丝竹之声必依循乎所永之言也五凡工尺上等字之律所以和乐之声也歌即咏也咏即永言也宋志大乐七失其一曰歌不永言声不依永律不和声盖金声舂容失之则重石声温润失之则轻土声函胡失之则下竹声清越失之则髙丝声纎微失之则细革声隆大失之则洪匏声丛聚失之则长木声无余失之则短惟人禀中和之气而有中和之声八音律吕皆以人声为度言虽永不可以逾其声今歌者或咏一言而滥及数律或章句已阕而乐音未终所谓歌不永言也请节其繁声以一声歌一言且诗言人志咏以为歌五声随歌是谓依永律吕协奏谓和声先儒以为依人音而制乐托乐器以写音乐本效人非人效乐者此也今祭祀乐章并随月律声不依永以咏依声律不和声以声和律非古制也已上论声依永律和声之义但谓祭祀乐章并随月律为声不依永律不和声则非盖古人随月用律以其诗章首一言用其月之律谱之次视平仄髙下而以均内七声赞助成曲末复归于本律斯为协律非谓章首一字必属某律不可移易也由是言之诗首之字十二律皆可协矣又曰请节其繁声以一声歌一言亦非也师乙曰歌者上如抗下如队曲如折止如槀木倨中矩句中钩累累乎殷如贯珠故歌之为言也长言之也今乐家亦有折声上生四位掣声下隔二宫反声宫闰相顶丁声上下相同之説若止以一声配一言何得谓之永言哉
　　元稹乐府古题序
　　其畧曰诗讫于周离骚讫于楚是后诗之流为二十四名赋颂铭赞文诔箴诗行咏吟题怨叹章篇操引謡讴歌曲词调皆诗人六义之余而作者之防由操而下八名皆起于郊祭军宾吉凶苦乐之际在因声以度词审调以节唱句度长短之数声韵平上之差莫不由之准度而又区别其在琴瑟者为操引采民氓者为讴謡备曲度者总得谓之歌曲词调斯皆由乐以定词非选词以配乐也由诗而下九名皆属事而作虽题号不同而悉谓之诗可也后之审乐者往往采取其词度为歌曲盖选词以配乐非由乐以定词也今详其意由乐以定词谓依乐律之平仄髙下以操其词有一定之制不可増损移易也选词以配乐谓撰词既成随其平仄髙下度为歌曲亦可协于乐律非有一定之制也其説亦不然盖古人度曲视其词章首一字随意以何律谱之初非谓此词必属某均某律而不可以他律易之也如鹿鸣用黄钟清起调毕曲谓之正宫则四牡至南山有台皆可用正宫其间逗遛曲折不必尽同非谓句度之长短音声之髙下悉欲比鹿鸣也王荆公论乐曰先有词而后以律度为曲是声依咏若先定律而后以词填实之则是咏依声也张横渠亦曰古乐决非先定腔非深知乐者焉能与于此今之黄钟醉花隂中吕粉蝶儿之类其句之长短字之多寡声之平仄悉按旧作不敢毫髪移易此正微之所谓由乐以定词非选词以配乐者失古人度曲之义逺矣
　　好为异説以乱雅
　　伏羲琴夫子琴号钟响泉韵磬诸名琴陈氏乐书皆列俗部以其有七弦也使琴去少宫少商止存五弦则世所古曲皆不可弹矣是知非独郑声乱雅凡好为异説者其乱雅为尤甚焉
　　筝本颂琴别名
　　颂琴十三弦移柱应律其制与筝无异古宫县用之合颂声也是知筝本颂琴后世以其似呼其名遂名之曰筝而列之俗部使颂琴受诬不得跻于雅可叹也已
