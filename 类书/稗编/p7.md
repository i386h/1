<!-- { "loadSidebar": true } -->
　　系辞云河出圗洛出书圣人则之又礼纬含文嘉曰伏羲徳合上下天应以鸟兽文章地应以河圗洛书伏羲则而象之乃作八卦故孔安国马融王肃姚信等并云伏羲得河圗而作易是则伏羲虽得河圗复须仰观俯察以相防正然后画卦伏羲初画八卦万物之象皆在其中故系辞曰八卦成列象在其中矣是也虽有万物之象其万物变通之理犹自未备故因其八卦而更重之卦有六爻遂重为六十四卦也系辞曰因而重之爻在其中矣是也然重卦之人诸儒不同凡有四说王辅嗣等以为伏羲重卦郑之徒以为神农重卦孙盛以为夏禹重卦史迁等以为文王重卦其言夏禹及文王重卦者案系辞神农之时已有盖取益与噬嗑以此论之不攻自破其言神农重卦亦未为得今以诸文騐之案说卦云昔者圣人之作易也幽赞于神明而生蓍凡言作者创造之谓也神农以后便是述脩不可谓之作也则幽赞用蓍谓伏羲矣故干凿度云垂皇防者羲上系论用蓍云四营而成易十有八变而成卦既言圣人作易十八变成卦明用蓍在六爻之后非三画之时伏羲用蓍即伏羲已重卦矣说卦又云昔者圣人之作易也将以顺性命之理是以立天之道曰隂与阳立地之道曰柔与刚立人之道曰仁与义兼三才而两之故易六画而成卦既言圣人作易兼三才而两之又非神农始重卦矣又上系云易有圣人之道四焉以言者尚其辞以动者尚其变以制器者尚其象以卜筮者尚其占此之四事皆在六爻之后何者三画之时未有彖繇不得有尚其辞因而重之始有变动三画不动不得有尚其变揲蓍布爻方用之卜筮蓍起六爻之后三画不得有尚其占自然中间以制器者尚其象亦非三画之时今伏羲结绳而为网罟则是制器明伏羲已重卦矣又周礼小史掌三皇五帝之书明三皇已有书也下系云上古结绳而治后世圣人易之以书契盖取诸夬既象夬卦而造书契伏羲有书契则有夬卦矣故孔安国书序云古者伏羲氏之王天下也始画八卦造书契以代结绳之政又曰伏羲神农黄帝之书谓之三坟是也又八卦小成爻象未备重三成六能事毕矣若言重卦起自神农其为功也岂比系辞而已哉何因易纬等数所歴三圣但云伏羲文王孔子竟不及神农明神农但有葢取诸益不重卦矣故今依王辅嗣以伏羲既画八卦即自重为六十四卦为得其实其重卦之意备在说卦此不具叙伏羲之时道尚质素画卦重爻足以垂法后代浇讹德不如古爻象不足以为教故作系辞以明之
　　卦辞作于文王　　　　　　郑　樵【后同】
　　陆徳明曰宓羲因河圗而画八卦因而重之为六十四卦文王作卦辞周公作爻辞孔子作十翼三圣不数周公以父统子业也宓羲初画八卦之时一卦虽有隂阳之象未必三画以象三才冩天地雷风水火山泽之象乃谓之卦初有三画犹以为未足以尽万物变通之理必重为六画而后天下之能事毕矣故曰六爻成卦易纬曰卦者挂也言垂挂物象以示人故谓之卦卦辞亦谓之系辞言文王系属其文辞于逐卦之下亦谓之繇辞繇者抽也言抽出易中吉凶悔吝之事谓之繇易系曰易之兴也其于中古乎作易者其有忧患乎又曰易之兴也其当殷之末世周之盛徳耶当文王与纣之事耶葢谓文王遭羑里之拘而作卦耳此卦辞为文王之眀验也
　　爻辞作于周公
　　周公被流言之变而作爻辞故于三百八十四爻各有辞效天地隂阳君臣人事万物变化之理尽矣爻辞之中如入于穴不速之客来如或系之牛行人之得邑人之灾如见豕负涂载鬼一车如鸟焚其巢旅人先笑后号咷捜櫽其辞使世人观之其言若出于无心者实皆至理之所寓特圣人不能遽以告人耳此非周公不能作也爻辞亦谓之系辞大传言系辞者五皆指爻辞为系辞谓周公系属其辞于逐卦之下故亦谓之系辞惟爻辞为周公作故多文王已后事升之六四王用享于岐山明夷之六五箕子之明夷彖文曰以蒙大难文王以之既济之九五东隣杀牛不如西隣之禴祭小过之六五密云不雨自我西郊详此诸文爻辞作于周公无疑矣
　　论卦辞爻辞谁作　　　　　【孔颖达陈　臯】
　　周易系辞凡有二说一说卦辞爻辞并是文王所作案系辞云易之兴也其于中古乎作易者其有忧患乎又曰易之兴也其当殷之末世周之盛德耶当文王与纣之事耶又干凿度云垂皇防者羲卦道演徳者文成命者孔通卦验又云苍牙通灵昌之成孔演命眀道经准此诸文伏羲制卦文王系辞孔子作十翼易歴三圣只谓此也故史迁云文王囚而演易即是作易者其有忧患乎郑学之徒并依此说也二以为騐爻辞多是文王后事案升卦六四王用享于岐山武王克殷之后始追号文王为王若爻辞是文王所制不应云王用享于岐山又明夷六五箕子之明夷武王观兵之后箕子始被囚奴文王不宜豫言箕子之明夷又既济九五东隣杀牛不如西隣之禴祭说者皆云西隣谓文王东隣谓纣文王之时纣尚南面岂容自言已徳受福胜殷又欲抗君之国遂言东西相隣而已又左传韩宣子适鲁见易象云吾乃知周公之徳周公被流言之谤亦得为忧患也验此诸说以为卦辞文王爻辞周公马融陆绩等并同此说今依而用之所以只言三圣不数周公者以父统子业故也案礼稽命徴曰文王见礼壊乐崩道孤无主故説经礼三百威仪三千其三百三千即周公所制周官仪礼明文王本有此意周公述而成之故系之文王然则易之爻辞亦是文王本意故易纬但言文王也陈臯曰孔子曰易之兴也其当殷之末世周之盛徳耶当文王与纣之事耶是以知爻卦之辞皆文王所作也且六十四卦卦辞皆不言文王与纣之事惟直指卦徳及吉凶而已独爻辞有文王与纣之事由是知爻辞亦文王所作非周公也小过小畜云密云不雨自我西郊文王自言已徳之未及施也东隣杀牛不如西隣之禴祭此文王言纣之不道神必不福之也泰归妹曰帝乙归妹帝乙纣之父文王之所君也故文王多引之箕子之明夷亦文王时事也居商之末周德初盛岂非文王时乎若周公之时不得为衰世也騐此非周公之事明矣或曰武王克商之后遂追号文王升卦不当云王用亨于岐山升者将升进其道此太王顺民之心避敌岐山下因以兴周之事也若以周未克商不当号王文王世子武王答文王曰西方有九国焉君王其终抚诸则是文王未崩时已有君王之称矣又曰武王观兵之后箕子始被囚奴不应豫言箕子之明夷曰箕子圣贤为纣不用自晦其明以蒙大难有日矣非因其囚奴而曰箕子之明夷也又曰文王之时纣尚南面岂容自言已徳受福胜商又欲抗君之国言东西之相隣耶曰文王自受命即曰王矣虽纣未灭国人已王之又何疑于相抗哉当纣之时文王已专征伐既克崇又戡黎矣书曰惟十有一年大统未集谓文王之十一年也文王受命惟中身厥享国五十年而曰十一年则是计受命之年也其曰王自无嫌矣又曰韩宣子适鲁见春秋之法故美周公之徳见易象故知周之所以王所见各别所美又殊安得而释之哉
　　文王作易爻辞辨　　　　　胡一桂【文献后同】
　　冯厚斋解明夷六五箕子之明夷云箕字蜀本作其字此继统而当明伤之时之象其指大君当明伤之时而传之子则其子亦为明夷矣又谓文王作爻辞移置君象于上六以初登于天后入于地况明夷之主六五在下而承之明夷之主之子之象也子继明夷之治利在于贞明不可以复夷也后世以其为箕遂傅防于文王与纣事甚至以爻辞为周公作而非文王葢箕子之囚奴在文王羑里之后方演易时箕子之明未夷也李隆山深然其说谓班马只言文王演卦又曰人更三圣世歴三古止言包羲文王孔子未尝及周公也马融陆绩王肃姚信始有周公作爻辞之说絶不经见孔頴逹始引韩宣子见易象与鲁春秋而知周公之德与周之所以王为周公爻辞之证审尔谓周公作爻辞可也而春秋又将属之周公乎此论确矣愚谓以爻辞为文王作固自有据况夫子唯曰易之兴也当文王与纣之事乎是故其辞危言辞只说文王未尝及周公则所谓辞者安知非卦爻之辞邪愚固已疑之矣然考箕子囚奴诚在文王羑里之后文王决无预言之理而随之王用亨于西山升之王用亨于岐山又诚类太王文王之事夏商之王未有亨于岐山者朱子解作卜祭山川之义诸侯祭境内山川亦正二王为侯时事以此观之则爻辞未必果文王所作故谓之作于周公韩宣子见易象之言诚可证也隆山辨鲁春秋之说葢自不晓其义耳宣子本意自说见易象则知周公之徳见鲁春秋则知周之所以王也周之王犹能为春秋之时之主义甚昭然若厚斋因蜀本其字之误尽疑天下之本反改而从之尤有所未可前汉赵賔正蜀人解明夷六五箕子为荄兹则蜀本箕字初未尝作其字况厚斋谓父当暗世而传子故其子亦为明夷歴考前古惟尧舜老而舜禹摄此乃明徳相继夏商之王未见父在而子立者惟桀纣可当明夷之主其肯遽传之子乎冯氏见后世北齐末主前宋徽钦而有是说谓文王作爻辞乃取此义乎爻辞称帝乙箕子自是一例况明夷箕子之称又自有夫子彖传为之证据彖传利艰贞箕子以之之辞与爻辞箕子之明夷利贞之辞正相应乌可传防蜀本一字之误以证爻辞为非周公作哉愚故不能无辨以祛读者之惑
　　易文言辨
　　或疑文言非夫子作葢以第一节与穆姜之言不异本义以为疑古有此语穆姜称之夫子亦有取焉得之矣然犹以为疑之初亦未尝质言之者葢尝妄论之曰若果如或疑则何止文言虽大象亦谓之非夫子作可也何者八卦取象虽多而其要则天地山泽雷木风水云泉雨火电日今考文王彖辞自震雷之外离虽取象于日而未尝象火周公爻辞自巽木离日之外虽三取雨象亦未尝专取坎他则未之闻焉至夫子翼易始列八卦之象而六十四卦大象于是乎始各有定属如是则夫子以前凡引易者不当有同焉可也而左传所载卜筮之辞多取八物之象此皆在夫子之前而引易以占者如此若然则大象亦谓之非夫子作可也谓夫子已前元有可也谓夫子作者非也今欲知其果作于夫子而无疑其将何说以证尝反覆思之而得其说春秋夫子笔削之经也左传春秋经传也夫子系易实在作春秋之前絶笔于获麟葢不特春秋之絶笔亦诸经之絶笔也左氏生夫子之后尊信夫子春秋始为之传由此观之谓易有取于左传乎抑左传有取于易也又观其文法要皆左氏之笔而穆姜为人淫慝迷乱安得自知其过而有此正大之言如弃位而姣等语决知非出于其口如是则四徳之说是左氏本文言语作为穆姜之言明矣至若占辞多取诸八物亦非当时史氏语实左氏本夫子大象以文之一时不暇详密遽以夫子所作之象为夫子以前之人之辞也又如国语载司空季子为晋文公占得国之辞又不特取诸八物且有及于坎劳卦之说如是则并与说卦亦谓之非夫子作可乎大抵居今之世读古圣人书只当以经证经不当以传证经若经有可疑他经无证阙之可也何况夫子十翼其目可数今乃因传文反致疑于经可乎愚以是知文言大象真夫子作而左氏所引不足为惑故不得不辨
　　论系辞非圣人作　　　　　欧阳脩
