<!-- { "loadSidebar": true } -->
　　胡汝嘉嵗本谓今夜之子时即是来日则今年之子月当为来年立论详而易明引证的而易信故近世多以十一月为来年向因先子塟用子月悉主汝嘉之説或谓春夏秋冬一嵗之叙也岂有冬而后春之理帝尧之厯象授时亦首春而次夏夫子谓行夏之时以其得天道之正也两説交战于中深思其故久之乃得其説然后决以吾夫子之言为正夫每日夜有十二时者太阳随天之运而周行于方隅之十二位也故日到子方则为子时到午方则为午时每年之有十二月者太阳丽天而歴于天轮之十二星次也是以日次子位当虚宿之躔度而立春虚乃子位之正天中之一阳也天道左旋日次子而为春之正月次亥为二月次戌为三月左旋而歴十二位以定十二月也地道右旋故毎日之太阳在子位为子时顺子丑寅夘歴十二位而定十二时也葢太阳每一日顺行十二方隅而为十二时太阳毎一嵗逆躔十二星次而为十二月胡汝嘉不晓厯法故为此论知天道更新于子而不知太阳次天轮之子为更新也是说也惟深于星厯者知之正月建寅太阳次虚太隂次危日月皆在天轮之子位此天道之一阳更新也
　　焦氏易林　　　　　　　　通　考【后同】
　　晁氏曰汉天水焦延寿传易于孟喜此其所著书也费直题其前曰六十四卦变爻有唐渝王序所书毎卦变六十四总四千九十六首皆为韵语与左氏传载凤凰于飞和鸣锵锵汉书所载大横庚庚予为天王之语絶相类岂古之卜者各有此等书耶
　　石林叶氏曰吾家有焦赣易林京房易传二书大抵皆卜筮隂阳气之言不复更及易道考之班固儒林传汉初传易大抵皆本之田何而焦赣独得隠士之说以授京房赣尝从孟喜问易防喜死房即以其学出孟氏其徒瞿牧白生不肯皆曰非也然孟喜虽受学田王孙至其隂阳灾变言田生死时枕喜膝独传喜其实妄也故梁丘贺辨以为田生絶施讐手中时喜归东海无此事则二氏书其源流固无所本纵焦赣书出孟氏固谬矣如赵賔説箕子明夷为箕子者万物方荄兹也云受于喜为喜为名之则喜乃妄人而已
　　陈氏曰又名大易通变凡四千九十六卦其辞假出于经史其意雅通于神祗葢一卦可以变六十四也旧见沙随程逈所记南渡诸人以易林筮国事多竒验求之累年寳庆丁亥始得之莆田皆韵语古雅颇类左氏所载繇辞或时援引古事其中亦多重复或诸卦数爻共一繇莫可考也
　　京房易传
　　本房治易事梁人焦延寿字赣赣尝曰得我道以亡身者京生也其説长于灾变分六十四卦更直日用事以风雨寒温为【孟康曰分卦直日之法一爻主一日六十四卦为三百六十日余四卦震离兊坎为方伯监司之官所以用震离兊坎者是二至二分用事之日又是四时各専主之气各卦主时其占法各以其日观其善恶也】各有占验房用之尤精
　　晁氏读书记曰汉艺文志易京氏凡三种八十九篇唐艺文志有京氏章句十卷而占存者五种二十三卷今其章句亡矣乃略见于僧一行及李鼎祚之书今者曰京氏积算易三卷杂占条例法一卷名与古不同所谓积算易疑隋唐志之错卦是也杂占条例法者疑隋唐志之逆刺占灾异是也景迂尝曰是书兆乾坤之二象以成八卦卦凡八变六十有四于其徃来升降之际以观消息盈虚于天地之元而酬酢乎万物之变者炳然在目也大抵辨三易运五行正四时谨二十四气悉七十二而位五星降二十八宿其进退以防而为一卦之主者谓之世竒耦相与据一以超二而为主之相者谓之应世之所位而隂阳之肆者谓之飞隂阳肇乎所配而终不脱乎本【以飞某卦之位乃伏某宫之位】以隠赜佐神明者谓之伏起乎世而周乎内外参乎本数以纪月者谓之建【阙】终始极乎数而不可竆以纪日者谓之积【含于中而以四为用一卦偹四卦者谓之互干建甲子于初坤建甲午于上八卦之上乃生一世之初】初一世之五位乃分而为五世之位其五世之上乃为游魂之世五世之初乃为归魂之世而归魂之初乃生后卦之初其建刚日则节气柔日则中气其数虚则二十有八盈则三十有六葢其可言者如此若夫象遗乎意意遗乎言则错综其用唯变所适茍非彰往而察来微显而阐幽者曷足以与此易学自商瞿至孟喜授受甚明房受之喜而瞿牧白生者不肯讱京房曰京非孟氏学也刘向亦疑亰托之孟氏予不知当时为何説也今以当时之书验之葢有孟氏京房十一篇灾异孟氏京房六十六篇同为一家之言则其源委孰可诬哉石林叶氏曰世京房易学据汉书传易自商瞿至田王孙皆自有次第故言易者以田王孙为正孟喜从王孙学好自称誉得易家隂阳灾变书诈言王孙死时枕喜股膝独传已为梁丘贺所排矣京房受学焦延寿延寿受学孟喜孟喜且不为当时所信况延寿乎史谓延寿独得隠士之説托之孟氏易家不相同皆京氏为异党而受梁丘贺学者亦京房顔师古谓别一人亦受学田何今世有京房易皆隂阳厯数之书又有京氏杂算数十篇其言厐杂専主占筮两人莫知为谁审为受延寿学者今考京房本以卦气直日为説与其书不类占事知来房乃犯恭石显自不能保其身亦何贵于占乎易于佗经孔子最所致意葢言五十而学易可以无大过而自司马迁以来学者皆言孔子传商瞿瞿本非门人髙第略无一言见于论语性与天道子贡且不得闻而谓商瞿得之乎
　　朱子语録曰京房卦气用六日七分季通云康莭亦用六日七分但不见康节説处又曰京房辈説数捉他那影里才发见处便算将去且如今日一个人来相见便就那相见底时节算得这个是好人不是好人用得极精宻他只是动便算得静便算不得
　　陈氏书録解题曰京房易传三卷积算杂占条例一卷吴欝林太守陆绩注京氏学废絶乆矣所谓章句者既不复传而占之存于世者仅若此校之前志什百之一二耳今世术士所用世应飞伏游魂归魂纳甲之说皆出亰氏晁景迂尝为京氏学也用其传为易式云或作四卷而条例居其首又有参同契律厯志见隂阳家専言占
　　壬遁出于易　　　　　　　朱　震
　　宋咸贬京房闗朗辈假易以行壬遁卜祝隂阳术数之学圣人之防无有焉何如以是卦直月以是爻直是日何不起他卦而独起中孚朱子发辨之曰頴达王传易纬消息之卦不可非也六壬参时日而得易之坎离遁甲分九宫而得易之河图皆得易之一端而不能尽又诸儒假壬遁言易以笼天下不知壬遁实出于易而言易者亦何假夫壬遁哉圣人推隂阳消息之理以明得失存亡之象咸信刚柔进退而不信消息易纬之学是终日数十而不知二五也
　　论京氏易变卦　　　　　　胡一桂【后同】
　　愚按亰氏所定变法八纯卦只各变得五卦至于游魂卦已是所变第五卦第四爻所变归魂卦又是游魂卦下体三爻连变所得者则是六十四卦内八纯卦所不能变者游归凡六十卦而八游卦必自各八卦内第六卦第四爻来八归卦亦必自八游卦内卦来而八宫卦亦不宜交互变矣至于筮卦则纯卦上爻初未尝不变他卦但未能变本宫游归上爻而纯卦自上爻外他爻亦未尝不能变本宫游归而游归二卦亦不必从某卦来也但得卦后某卦属某宫几世某卦属某宫游归则不可易尔房虽不能制卦之不变卦虽能尽变亦不能不受制于房房虽自是一法终是吾圣人之法广大周溥如天之不可及也
　　世应例
　　平庵项氏曰京氏易法只用八卦为本得本卦者皆以上为世爻得归魂卦者皆以三为世爻亦因下体复得本卦而三在本卦为上也其余六卦皆以所变之爻为世世之对为应凡其所谓变者非以九六变也皆自八纯卦积而上之知其为某爻之所变耳如干本卦上九为世九三为应干初变姤为一世卦初六为世九四为应再变遯为二世卦六二为世九五为应三变否为三世卦六三为世上九为应四变夬为四世卦六四为世初六为应五变剥为五世卦六五为世六二为应剥之四复变为晋谓之游魂卦九四为世初六为应【愚谓九四干之本爻又在上卦故曰游魂】晋下卦皆变为大有坤复归干谓之归魂卦九三为世上九为应【愚谓下体反干本卦又在内卦故曰归魂】余放此
　　论卦气直日之非
　　图象辨疑曰京房直日之説以坎离震兊各主一方以六十卦分主一嵗凡三百六十五日四分之一卦得六日七分其为算固周且悉矣然以坎离震兊之与乾坤诸卦一也坎离震兊主二十四气而乾坤诸卦主六日七分何耶合六十卦为日三百六十五四分之一附之一嵗则有余而加之闰则不足若之何其主一嵗耶一嵗之中盈缩余闰初无常时而卦之所直则有定日又乌能寒温耶且使夫六十四卦所配之日皆惟我之所分则何独六日七分而后可吾将合六十四卦而以一嵗三百五十四日均之则一卦直五日四十二分五厘亦可也吾将损四正而用六十卦以当三百五十四日则卦直五日七十二分亦可也不然惟用八卦以当三百五十四日则卦直四十四日二十分又谁曰不可凡去取多寡惟我之所制则人皆可为矣何取乎经此房之罪也是以司马温公又以为一卦御六日二百四十分日之二十一而后之学者又各以己见敷而为图配之以七十二六十律六十甲子二十八宿所行之度环其下而分缀之详绎其义与其所之卦初无毫厘相属此岂六十四卦之于七十二六十律六十甲子二十八宿曽不具是理哉去取多寡随已分缀必欲某系之某则不可也此其弊盖自房始或曰房之术以风雨寒温各有效验则何可贬曰非也天下之小术虽阅择日时算布五行察寻地脉以至猥邪僻之书无不借易以为説盖天下之物无有不丽于隂阳者故浅陋之术皆得假圣人之糟粕以为精深所以惑斯人而取售于世房之所以用之屡验者廼其术也而非易也而不知房之所托也呜呼房之是非亦晓然可见东都无易学白虎诸儒取其説以着易纬而唐孔頴达防复之七日来复以为六日七分之数谬误相承以至今也
　　论卦气起中孚之非
