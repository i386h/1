<!-- { "loadSidebar": true } -->
　　始虞氏卦变乾坤生坎离干息而生复临泰大壮夬坤消而生姤遯否观剥自复来者一卦【豫】自临来者四卦【明夷解升震】自泰来者九卦【蛊贲恒损井归妹丰节既济】自大壮来者六卦【需大畜大过暌鼎兑】自夬来者一卦【同人】自遯来者五卦【讼无妄家人革巽】自否来者八卦【随噬嗑咸益困渐涣未济】自观来者五卦【晋蹇颐萃艮】自剥来者一卦【谦】而屯生于坎防生于艮比生于师颐小过生于晋睽生于大壮或生于无妄旅生于贲或生于噬嗑中孚生于讼小畜变需上复变讼初姤无生卦师同人夬大有兑四卦阙李鼎祚取蜀才卢氏之书补其三卦变而颐卦虞以为生于晋侯果以为生于观今以图考之其合于图者三十有六卦又时有所疑不合者二十有八卦夫自下而上谓之升自上而下谓之降升者生也息也降者消也隂生阳阳生隂隂复生阳阳复生隂升降消息循环无穷然不离于乾坤一生二二生三至于三极矣故凡卦五隂一阳者皆自复来复一爻五变而成五卦【同人履小畜大有夬】凡卦四隂二阳者皆自临来临五复五变而成十四卦【明夷震屯颐升解坎防小过萃观蹇晋艮】凡卦四阳二隂者皆自遯来遯五复五变而成十四卦【讼巽鼎大过无妄家人离革中孚大畜大壮睽颐兑】凡卦三隂三阳者皆自泰来泰三变而成九卦【归妹节损丰既济贲恒井蛊】凡卦三阳三隂者皆自否来否三复三变而成九卦【渐旅咸涣未济困益噬嗑随】乾坤大父母也姤复小父母也坎离得乾坤之用者也颐大过小过中孚或曰先儒谓贲本泰卦岂乾坤重而为泰又由泰而变乎曰此论之卦也所谓之卦者皆变而之他卦周易以变为占一卦变而为六十四卦六十四卦变而为四千九十六卦而卜筮者尚之也焦延夀之易林所以兴也圣人因其刚柔相变系之以辞焉以明往来屈伸利害吉凶之无常也故君子居则观其象而玩其辞动则观其变而玩其占占与辞一也故乾坤重而为泰者八卦变而为六十四卦也由泰而为贲者一卦变而为六十三卦也
　　林氏曰易曰刚柔相易皆本诸乾坤也凡三子之卦言刚来者明此本坤也而干来化之凡三女之卦言柔来者明此本干也而坤来化之故凡言是者皆三子三女相值之卦也非是卦则无是言也谓泰变为贲此大惑也曰不然也往者以内外言也自内而之外谓之往自外而之内谓之来请复借贲卦言之柔来而文刚者坤之柔自外卦下而来文乎干之刚也分刚上而文柔者干之刚自内卦上而往文乎坤之柔也于柔言来则知分刚上而文柔者往也于刚言上则知柔来而文刚者下也上者出也下者入也此所谓出入以度内外此所谓上下无常也若言柔来者明此本干也则不当分刚上而文柔当曰刚来而文柔也无妄之象曰刚自外来而为主于内外卦干已三画矣谓之自外来则当卦外来乎故干施一阳于坤以化其隂而生三子坤施一隂于干以化其阳而生三女者乾坤相易以生六子成八卦也上下往来周流无穷者刚柔相交以尽其爻之变也故爻之言往来言上下内外者岂惟三子三女相值之卦而已哉
　　论八卦生六十四卦　　　　全君卿【李衡】
　　乾坤之生六子可得而知也八卦之为六十四其可得而知乎不牵于数不惑于气而后可知也夫易固有数而八卦之成列不可以数言也卦固有气而六爻之适变未可以气言也以数而言者求于八卦之先而未至于象也以气而言者转于六爻之后不归于象也求于八卦之先而牵于数故谓坎离先天地得于六爻之后而惑乎气故谓卦气起中孚盖数与象与气于卦之相生其迹甚近而其理甚微宜乎説者之不能别而纷纭于其间也譬之于人其智愚夀夭者数也其四体具者象也其动息语黙者气也今目之曰人者将以其智愚夀夭与其动息语黙之如何而称之耶亦以其四体之具而称之耶其生而智愚夀夭则置而不言其动息语黙之何如则未议及之盖有生而后有动息语黙数之与象象之与气亦何异于是有数而后有象有象而后知其气也有数而后得其象是以三画为干而六画为坤谓之乾坤而【阙】　　六则卦之相生不可以数言而可以象言也有象而后知其气是以有复之象而后明之曰七日来复有临之象而后推之曰八月有凶则卦之相生可以象言而未可以气言也茍质之于经以乾坤为之始以六子为之次叙不为异端小説之所夺一本于象以求六十四卦始终之变则其谁曰不然圣人之言曰震一索而得男故谓之长男巽一索而得女故谓之长女坎再索而得男故谓之中男离再索而得女故谓之中女艮三索而得男故谓之少男兑三索而得女故谓之少女其言曰震一索而得男巽一索而得女者犹言曰一索而得震为男一索而得巽为女也此诸卦相生之法也夫隂阳者相求之物也由其相求而后有生生之用成万物之象焉是以乾坤之位定八卦之爻重隂必求阳阳必求隂始于一隂一阳之相求六子以次而生再变而穷十有二卦之象成矣干之初求于坤得震而为长男则谓之复坤之初求于干得巽而为长女则谓之姤干之二求于坤得坎而为中男则谓之师坤之二求于干得离而为中女则谓之同人干之三求于坤得艮而为少男则谓之谦坤之三求于干得兑而为少女则谓之履此其一变也干之四求于坤得震而为长男则谓之豫坤之四求于干得巽而为长女则谓之小畜干之五求于坤得坎而为中男则谓之比坤之五求于干得离而为中女则谓之大有干之六求于坤得艮而为少男则谓之剥坤之六求于干得兑而为少女则谓之夬此其再变而穷也以此而推其中则二隂二阳之相求六子以次而生起于屯鼎四变而穷而二十四卦之象成矣又以此而推其终则三隂三阳之相求六子以次而生起于否泰三变而穷而十有八卦之象成矣与夫求之于数得之于气而涉乎异端之説之纷纭者孰为简易哉
　　先甲后甲之义　　　　　　熊朋来
　　或问蛊之先甲后甲有以甲子戌申为先甲午辰寅为后者有以丁辛为甲三日之先后者巽之先庚后庚有以庚午辰寅为先庚子戌申为后者有以丁癸为庚三日之先后者不知蛊何取于甲巽何取于庚也曰蛊随相伏蛊之三隂随之三阳伏焉蛊初爻变大畜则内卦为干先甲也至五爻变无妄则外卦为干后甲也蛊之彖传言先甲后甲曰天行也所以言甲者干甲也巽震二卦亦相伏所以言庚者震庚也又问干甲震庚于纳甲通矣蛊之先甲后甲于卦辞言之巽之先庚后庚于九五爻辞言之何也蛊随反对以卦之全体得干故言先甲后甲于卦辞也重巽伏震先庚也九五变则三至五又互震后庚也周公因蛊之干甲记巽之震庚巽九五变为巽之蛊六五变为蛊之巽庚甲相直巽蛊相入特于五爻言之宜也三日者或曰三爻也
　　互论　　　　　　　　　　陆　秉
　　夫圣人之作易也假三才日月隂阳寒暑刚柔逮乎万物之象以为之教而已故伏义之始得竒数于天得偶数于地以为刚柔二画因而六之以刚为干天之象也以柔为坤地之象也既生六子而遂至六十四焉故上世圣人观画知化而自取足焉后之人不能究也故文王为之繇周公辞其爻仲尼翼其经且曰夫干阳物也刚且健有马之象夫坤隂物也柔且顺有牛之象焉是则既明其干意曰刚坤意曰柔【阙】　道矣经曰乾元用九见羣龙无首吉盖言既刚之纯也不可复刚焉必也无首而后得又曰坤元用六利永贞盖言既柔之纯也不可复柔焉必也永贞而后可辅嗣曰九天之德也能用天德乃见羣龙之义焉夫以刚健而居人之首则物之所不与也以柔顺而为不正则佞邪之道也故干吉在无首坤利在永贞康伯曰所贵刚者闲邪存诚含洪居中顺而不失其正者也若刚以厉物则非刚之道柔以卑佞则非柔之义是以圣人假乾坤刚柔二理以为教而已夫既明乎无首永贞之义则六九可遗而羣龙无取矣今徒譊譊曰六九何数也羣龙牛马何类也无乃弃意泥象之甚而于圣人之意戾耶先儒如虞翻崔憬辈之用互体如京房郎顗辈之用五行去圣人逺矣
　　互卦附象　　　　　　　　洪　迈【随笔】
　　易系辞云杂物撰德辨是与非则非其中爻不备中爻者谓二三四及三四五也如坤坎为师而六五之爻曰长子帅师以正应九二而言盖指二至四为震也坤艮为谦而初六之爻曰用涉大川盖自是而上则六二九三六四为坎也归妹之六五曰帝乙归妹以下配九二而言盖指震也而泰之六五亦曰帝乙归妹固亦下配九二而九三六四六五盖震体云他皆类此
　　易卦辞称利涉大川者七不利涉者一爻辞称利涉者二用涉者一不可涉者一需讼未济指坎体而言益中孚指巽体而言涣指坎巽而言盖坎为水有大川之象而巽为木木可为舟楫以济川故益之彖曰木道乃行中孚之彖曰乗木舟虚涣之彖曰乗木有功又舟楫之利实取诸涣正合二体以取象也谦蛊则中爻有坎同人大畜则中爻有巽颐之反对大过方有巽体五去之逺所以言不可涉上则变而之对卦故利涉云
　　易中所言鱼皆指巽也姤卦巽下干上故九二有鱼九四无鱼井内卦为巽故二有射鲋之象中孚外卦为巽故曰豚鱼吉剥卦五隂而一阳方一隂自下生变干为姤其下三爻乃巽体也二隂生而为遯则六二九三九四乃巽体三隂生而为否则六三九四九五乃巽体四隂生而为观则上三爻乃巽体至五隂为剥则巽始亡故六五之爻辞曰贯鱼盖指下四爻皆从巽来如鱼骈头而贯也或曰説卦不言巽为鱼今何以知之曰以类而知之説卦所不该者多矣如长子长女中女少女见于震巽离兑之中而坎艮之下不言为中男为少男之类他皆可推也兑为羊易之称羊者凡三卦夬之九四曰牵羊悔亡归妹之上六曰士刲羊无血皆兑也大壮内外卦为震与干而三爻皆称羊者自复之一阳推而上之至二为临则兑体已见故九三曰羝羊触藩羸其角言三阳为泰而消兑也自是而阳上进至于干而后已六五丧羊于易谓九三九四六五为兑也上六复触藩不能退盖阳方夬决岂容上兑俨然乎九四中爻亦本兑而云不羸者頼震阳之壮耳蹇卦艮下坎上见险而止故诸爻皆有蹇难之辞独六二重言蹇蹇説者以为六二与九五为正应如臣之事君当以身任国家之责虽蹇之又蹇亦匪躬以济之此解释文义之旨也若寻绎爻画则有説焉盖外卦一坎诸爻所同而自六二推之上承九三六四又为坎体是一卦之中已有二坎也故重言之解卦坎下震上动而免乎险矣六三将出险乃有负乗致寇之咎岂非上承九四六五又为坎乎坎为舆为盗既获出险而复蹈焉宜其可丑而致戎也是皆中爻之义云
　　论林黄中易　　　　　　　朱　熹
　　林侍郎黄中论易有太极是生两仪两仪生四象四象生八卦就一卦言之全体为太极内外为两仪内外及互体为四象又颠倒取为八卦先生曰如此则不是生却是包也始画卦时只是个隂阳奇偶一生两两生四四生八而已方其为太极未有两仪也由太极而后生两仪方其为两仪未有四象也由两仪而后生四象方其为四象未有八卦也由四象而后生八卦此之谓生若以为包则是未有太极已先有两仪未有两仪已先有四象未有四象已先有八卦矣林曰惟其包之所以生之也先生曰包如母之懐子子在母中生如母之产子子在母外

　　稗编卷四
<子部,类书类,稗编>
　　钦定四库全书
　　稗编卷五　　　　　　　明　唐顺之　撰易四
　　八卦取象　　　　　　　全君卿
