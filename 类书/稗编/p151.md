<!-- { "loadSidebar": true } -->
　　头管即古管
　　头管九孔自下而上管体中翕然为合字第一孔四字第二孔一字第三孔生字第四孔后出勾字第五孔尺字第六孔工字第七孔凡字第八孔后出六字第九孔五字大乐以此先诸乐谓之头管其来久矣经曰嘒嘒管声下管象武之类是也后世以其似呼其名名之曰篥甚者谓胡人卷芦叶吹之亦犹篴本古雅而谓起于羌乃列之胡部呜呼圣人之乐岂终不用管而管岂真不用稍也耶今之头管律中大吕详见元声
　　管色字谱五凡工尺上四六一勾合管九孔六勾二字并后出合字在管体中自下而上合字为黄钟正声下四大吕髙四太簇共第一孔下一夹钟髙一姑洗共第二孔上字仲吕第三孔勾字蕤宾后出第四孔尺字林钟第五孔下工夷则髙工南吕共第六孔下凡无射髙凡应钟共第七孔六字黄钟清后出第八孔下五大吕清髙五太簇清五夹钟清共第九孔九孔内四一工凡皆有髙下二声五字有髙下三声惟上勾尺无髙下盖仲蕤林三律不分清浊自然应律也十字者载籍无可考惟楚辞大招曰二八接武投诗赋只叩钟调磬娱人乱只四上竞气极声变只注曰四上未详今按招魂曰吴歈蔡讴奏大吕些大吕为宫其谱下四仲吕为角其谱上字四上竞气谓宫角相应也
　　声律
　　今按乐之音声号呼召于天地之间庶几神明闻之因而来格此谓以音声感召鬼神也愚窃以为其説近之矣然而未得其真也盖奏圜钟则房心之气动而天帝明堂在是矣非谓以圜钟之声感召房心也奏函钟则未坤之气动而天社四渎五岳在是矣非谓函钟之声感召未坤也奏黄钟则虚危之气动而宗庙陵寝在是矣非谓以黄钟之声感召虚危也师旷曰吾骤歌北风又歌南风南风不竞多死声楚必无功盖北风者黄钟大吕也于野为晋南风者蕤宾林钟也于野为楚歌其声而吹律以和之即见晋之风劲楚之风弱且多死声非谓吹此律以召北风南风也或曰数寸之管何以能管辖天文地理无毫髪爽耶曰观于衡玑之制可见矣天之体千数万里之逺而周旋盈掬之规可以准之盖地下之景一寸准天上一千里虽曰小大殊形而十有二辰三百六十有六之次舍则一定而不易也故圜钟之管七寸四分小分九强中含房心之气函钟之管六寸中含未坤之气黄钟之管九寸中含虚危之气吹之而其气动神不离乎其中矣
　　论啸
　　夫气激于喉中而浊谓之言激于舌而清谓之啸言之浊可以通人事达性情啸之清可以感鬼神致不死盖出其言善千里应之出其啸善万灵受职斯古之学道者哉老君授王母母授南极真人真人授广成子广成子授风后风后授啸父啸父授务光务光授尧尧授舜舜演之为琴与禹自后乃废续有晋太行山僊君公孙获之乃得道而去无所授焉阮嗣宗得少分其后湮灭不复闻矣
　　权舆章第一
　　夫权舆者啸之始也夫人精神内定心目外息我且不竞物无害者身常足心常乐神常定然后可以议权舆之门天气正地气和风云朗畅日月调顺然后丧其神亡其身玉液傍润灵泉外洒调畅其出入之息端正其唇齿之位安其颊辅和其舌端考击于寂寞之间而后发折撮五太之精华髙下自恣无始无卒者权舆之音近而论之犹众音之发调令聴者审其一音也耳有所主心有所击于情性和于心神当然后入之外激以舌约其上齿之里大开两唇而激其气令其出谓之外激也内激用舌以前法闭两唇于一角小启如麦芒通其气令声在内谓之内激也含用舌如上法两唇但起如言殊字而激其气令声含而不散矣藏用舌如上法正其颊辅端其唇吻无所动用而有潜发于内也散以舌约其上齿之内寛如两椒大开两唇而激其气必散于为【阙】也越用舌如上法毎一声以舌约其上腭令断絶用口如言失字谓之越也大沈用舌如外激法用气令自髙而低大张其喉令口中含之大物气煌煌而雄者谓之大沈也小沈用舌如上法小遏其气令扬大小沈属【阙】命鬼吟龙多用之疋用舌如上法如言疋字髙低随其宜咤用舌如上法如言咤字髙低随其宜五太者五色也宫商徴羽角所为之五太九八五少为应故为之太以配仁义礼智信此有音之本谓声者皆不逃五太但以宫商发应各使次序理则声理乱则声乱五少者五太之应五太自有隂阳然太权而言五太为阳五少为隂用声之至详而后发凡十二法象一嵗十二月内激为黄钟外激为应钟大沈为太簇小沈为夹钟五太为姑洗五少为仲吕散为蕤宾越为林钟疋为夷则咤为南吕含为无射藏为大吕律吕相生而成文此则十二法之首也
　　流云　　　深谿虎　　髙栁蝉　　空林夜鬼巫峡猿　　下鸿鹄　　古木　　　鸢【阙】龙吟

　　稗编卷四十二
<子部,类书类,稗编>
　　钦定四库全书
　　稗编卷四十三　　　　　明　唐顺之　撰诸家一
　　艺文志　　　　　　　　　班　固
　　昔仲尼没而微言絶七十子防而大义乖故春秋分为五诗分为四易有数家之传战国从衡真伪分争诸子之言纷然殽乱至秦患之乃燔灭文章以愚黔首汉兴改秦之败大收篇籍广开献书之路迄孝武世书缺简脱礼壊乐崩圣上喟然而称曰朕甚闵焉于是建藏书之防置冩书之官下及诸子传说皆充天府至成帝时以书颇散亡使谒者陈农求遗书于天下诏光禄大夫刘向校经传诸子诗赋歩兵校尉任宏校兵书太史令尹咸校数术侍医李柱国校方技每一书已向輙条其篇目撮其防意録而奏之防向卒哀帝复使向子侍中奉车都尉歆卒父业歆于是总羣书而奏其七畧故有辑畧有六艺略有诸子略有诗赋略有兵书略有术数略有方技畧今删其要以备篇籍
　　凡小学十家四十五篇易曰上古结绳以治后世圣人易之以书契百官以治万民以察盖取诸夬夬于王庭言其宣于王者朝廷其用最大也古者八岁入小学故周官保氏掌养国子教之六书谓象形象事象意象声转注假借造字之本也汉兴萧何草律亦着其法曰太史试学童能讽书九千字以上乃得为史又以六体试之课最者以为尚书御史史书令史吏民上书字或不正輙举劾六体者古文竒字篆书书缪篆虫书皆所以通知古今文字摹印章书幡信也古制书必同文不知则阙问诸故老至于衰世是非无正人用其私故孔子曰吾犹及史之阙文也今亡矣夫盖伤其寖不正史籕篇者周时史官教学童书也与孔氏壁中古文异体苍颉七章者秦丞相李斯所作也爰歴六章者车府令赵高所作也博学七章者太史令胡母敬所作也文字多取史籕篇而篆体复颇异所谓秦篆者也是时始造书矣起于官狱多事茍趋省易施之于徒也汉兴闾里书师合苍颉爰歴博学三篇防六十字以为一章凡五十五章并为苍颉篇武帝时司马相如作凡将篇无复字元帝时黄门令史游作急就篇成帝时将作大匠李长作元尚书篇皆苍颉中正字也凡将则颇有出矣至元始中徴天下通小学者以百数各令记字于庭中扬雄取其有用者以作训纂篇顺续苍颉又易苍颉中重复之字凡八十九章臣复续雄作十三章凡一百三章无复字六艺羣书所载略备矣苍颉多古字俗师失其读宣帝时徴齐人能正读者张敞从受之传至外孙之子杜林为作训故并列焉凡六艺一百三家三千一百二十三篇六艺之文乐以和神仁之表也诗以正言义之用也礼以明体明者着见故无训也书以广听知之术也春秋以防事信之符也五者盖五常之道相须而备而易为之原故曰易不可见则乾坤或几乎息矣言与天地为终始也至于五学世有变改犹五行之更用事焉古之学者耕且养三年而通一艺存其大体玩经文而已是故用日少而畜德多三十而五经立也后世经传既已乖离博学者又不思多闻阙疑之义而务碎义逃难便辞巧説破壊形体説五字之文至于三二万言后进弥以驰逐故幼童而守一艺白首而后能言安其所习毁所不见终以自蔽此学者之大患也
　　儒家者流盖出于司徒之官助人君顺隂阳明教化者也游文于六经之中留意于仁义之际祖述尧舜宪章文武宗师仲尼以重其言于道最为高孔子曰如有所誉其有所试唐虞之际殷周之盛仲尼之业已试之效者也然惑者既失精防而辟者又随时抑扬违离道本茍以哗众取宠后进循之是以五经乖析儒学寖衰此辟儒之患
　　道家者流盖出于史官歴记成败存亡祸福古今之道然后知秉要执本清虚以自守卑弱以自持此君人南面之术也合于尧之克让易之谦谦一谦而四益此其所长也及放者为之则欲絶去礼乐兼弃仁义曰独任清虚可以为治
　　隂阳家者流盖出于羲和之官敬顺昊天厯象日月星辰敬授民时此其所长也及拘者为之则牵于禁忌泥于小数舍人事而任鬼神
　　法家者流盖出于理官信赏必罚以辅礼制易曰先王以明罚饬法此其所长也及刻者为之则无教化去仁爱专任刑法而欲以致治至于残害至亲伤恩薄厚名家者流盖出于礼官古者名位不同礼亦异数孔子曰必也正名乎名不正则言不顺言不顺则事不成此其所长也及譥者为之则茍钩鈲析乱而已
　　墨家者流盖出于清庙之官茅屋采椽是以贵俭养三老五更是以兼爱一士大射是以上贤宗祀严父是以右鬼顺四时而行是以非命以孝视天下是以尚同此其所长也及蔽者为之见俭之利因以非礼推兼爱之意而不知别亲踈
　　从横家者流盖出于行人之官孔子曰诵诗三百使于四方不能颛对虽多亦奚以为又曰使乎使乎言其当权事制宜受命而不受词此其所长也及邪人为之则上诈谖而弃其信
　　杂家者流盖出于议官兼儒墨合名法知国体之有此见王治之无不贯此其所长也及荡者为之则漫羡而无所归心
　　农家者流盖出于农稷之官播百谷劝耕桑以足衣食故八政一曰食二曰货孔子曰所重民食此其所长也及鄙者为之以为无所事圣王欲使君臣并耕悖上下之序
　　小説家者流盖出于稗官街谈巷语道聼涂説者之所造也孔子曰虽小道必有可观者焉致逺恐泥是以君子不为也然亦弗灭也闾里小智者之所及亦使缀而不忘如或一言可采此亦蒭荛狂夫之议也诸子十家其可观者九家而已皆起于王道既微诸侯力政时君世主好恶殊方是以九家之术蠭出并作各引一端崇其所善以此驰説取合诸侯其言虽殊辟犹水火相灭亦相生也仁之与义敬之与和相反而皆相成也易曰天下同归而殊涂一致而百虑今异家者各推所长穷知究虑以明其指虽有蔽短合其要归亦六经之支流余裔使其人遭明王圣主得其所折中皆股肱之材已仲尼有言礼失而求诸野方今去圣乆逺道术缺废无所更索彼九家者不犹愈于野乎若能脩六艺之术而观此九家之言舍短取长则可以通万方之略矣兵权谋者以正守国以竒用兵先计而后战兼形势包隂阳用技巧者也
　　兵形势者靁动风举后发而先至离合背乡变化无常以轻疾制敌者也
　　兵隂阳者顺时而发推刑德随斗击因五胜假鬼神而为助者也
