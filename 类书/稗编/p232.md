<!-- { "loadSidebar": true } -->
　　成和子答陈希夷问曰形貌清古举动恭勤气清性善言根至理常有山林之趣此自修行中来形貌古怪举止隂毒言渉邪淫常有杀伐之心此自精灵中来形貌潇洒举动风雅性惠气和常存修炼之志此自神仙中来形貌秀丽举动严肃性明心灵能渉造化常有虹霓之志此自星辰中来形貌竒异举动急速性慧气刚言渉威福常有祭祀之心此自神祗中来未尝有毫髪而差殊矣窃以世人以五行而取形或以飞走而取形未知孰是可得闻乎曰人禀五行之生顺天地之和食天地之禄未尝不由乎五行之所取须辨五行之形须识五行之性若以飞走取形须议得理如易取象天地风雷水火山泽八物以象八卦其取类也而有鸾鳯龙虎狮象牛马蛇雀鹅鸭鸡猪猿猴鼠狗之类各有相似龙相严峻而长眼圎睛露五岳髙起鳯相身细眼长清秀额髙虎形头大颏濶鼻丰口方行歩重缓形头尖眼圆背伏身大犀形天庭骨耸印堂广濶鼻仰行歩靣仰急速鹤形项长胸短长身细痩象形眼小鼻大身肥歩重猿形面小眼圎耳尖手长牛则行而缓马则骤而急其大畧如此人有五行之说人之有生不离乎金木水火土之相而合其性金形主方得其五方气色不杂精神不乱动止规模坐久而重也木形主长得其五长气色不杂精神不乱动止温柔歩久而清也水形主圆得其五圆气色不杂精神不乱动止寛容行久而轻也火形主明得其五露气色不杂精神不乱动止敦厚卧久而安也得此五行无破者主为大富大贵之人嗟夫气有隂阳之殊神有寒暑之政杂乎芒忽之间变而有气神者夜则藏伏于心日则见之于眼目犹不可昏浊矣然而寂然不动视之有威谓之古澄然莹彻视而可爱谓之秀朗然沉静视若无神谓之藏焕然光彩视而烁目谓之媚人得此相未有不为公卿未有不为贵人也呜呼似醉不醉似困不困谓之失精失灵必为贫夭且如人有一分神一分衣禄十分神十分衣禄无神者何足相也又有薄相之说酒薄易酸人薄易亡大凡作事轻躁言语虚诞强为不实举止轻狂难事言易人语先截所厚者薄所薄者厚不睦九族亲者反踈踈者反亲如此真小人也且夫贵人之相立如松坐如弓食如虎卧如龙立欲挺直而能久身不动摇转立转直者贵人也凡坐如山之稳寂然不动心广体胖如坐山之虎经曰坐如磐石起似浮云凡食为性命之本以资血肉举筯欲徐而有序嚼物欲寛而有容凡食中不言语不喜怒者入相啜而不响吞而不鸣食如狼虎者贵人也卧者休息之期卧欲安静如龙蟠如狗睡如息者善相少睡易醒贵人也睡中自言语口不合出气如马喷槽者多睡呌唤不醒卧沉气粗如吼身仰如尸及伏卧者皆下贱之相经曰少睡者贵多睡者废故睡多则神困也如一惊就觉一醒就精皆为聦俊之人也又有言谈之说贵人之言不妄发发必有中矣言不妄陈陈必有序矣所以明逹者言顺刚正者言厉简静者言真谦恭者言防执中者言僻虚诳者言繁躁进者言妄卤莽者言粗愚顽者言钝隂毒者言而含笑言之所至以此验之其言泛泛终无所成其言便便终不困滞凡人之言保乎气贵乎神和也神和则言而有志与人之言贵乎有信贵乎有理防言勿入耳邪言勿出口聴言以事察则言之所以为吉与贵也
　　五露
　　五露谓眼突鼻仰唇掀耳反防结五者是也诀曰一露二露有衫无袴露不至五病夭穷苦五露俱全福庆緜緜
　　五短
　　五短谓头靣身手足五相俱短也诀曰五短之人形要小更须骨细印堂丰笏门五岳相朝拱食禄封侯有始终
　　五长
　　五长谓头靣身手足五相俱长也诀曰五长之人骨貌麄只缘筋骨出皮肤又嫌枯槁无滋润衣食防来不似初
　　六极
　　六极谓头小额小目小鼻小耳小口小是也头小为一极夫妻不得力额小为二极父母少恩恤目小为三极生平少知识鼻小为四极农作无休息口小为五极身无剩衣食耳小为六极夀命促朝夕有一于此皆非富贵之相
　　六反
　　六反谓头靣耳鼻口腹六者反常而不得其宜也诀曰头虽大额无角目虽大神闪烁鼻虽大梁柱弱口虽大语略绰耳虽大无轮廓腹虽大近上着盖头大则要有角目大则光正不流耳大则轮廓分明鼻大则梁柱要髙口大则声要清壮腹大则势要下垂其或反此则必是贫贱之相
　　气色论
　　一行禅师曰气色凡有七青黄赤白黑红紫是也凡在于鸡鸣之后平旦之前当血气未乱饮食未进神色未杂人事未接正身端坐不可洗靣漱口凡见于靣部者自然之气也以烛照之自上至下见于靣部察其气色定其吉凶夫气色朝出于靣部暮归于肺腑状有大小或如碎米或如长钉或方如印或圆如珠或如浮云之状或如飞鸟之形青色主忧惊黄色主吉庆黄属土四季各旺十八日又为胎养之气故为吉庆之福徳也赤色主血光口舌白色主折伤孝服黑色主牢狱死亡之事青色初起如井邉青苔盛如铜青之晕去如羙草之色黄色初起如蚕吐丝盛如蚕茧之丝来如黄马牛之色去如桃花瓣赤色初起如火来盛如研开硃砂去如莲花叶累累白色初起如脂膏抺又如涂粉去如垢泥也黑色初起散如马尾来如湿灰色去如尘汚也四季以旺相休囚定人之休咎如春三月青旺赤相黑休白囚黄死之类
　　隆准龙顔　　　　　　　　史　记
　　汉髙祖隆准而龙顔美须髯左股有七十二黑子
　　鳯姿日表　　　　　　　　唐　书
　　唐太宗生四岁有相者谒髙祖曰公相法贵人也必有贵子及见太宗曰龙鳯之姿天日之表必能济世安民
　　龙瞳鳯颈　　　　　　　　唐　书
　　袁天纲见武后母曰夫人相法生贵子后幼姆抱以见绐以男天纲视其歩与目惊曰龙瞳鳯颈若为男当作天子
　　虎头燕颔　　　　　　　　后汉书
　　班超诣相相者曰当封侯万里之外问其状曰燕颔虎头飞而食肉万里侯相也后封定逺侯
　　龙额上五柱入顶　　　　　隋　书
　　隋文帝杨坚龙额上有五柱入顶有文在手曰王字长上短下相者来谓帝曰公当为天子后果然
　　髪际四道已成　　　　　　晋　书
　　石勒卖为奴有老父谓勒曰君鱼龙髪际上四道已成当贵为天子忽然不见勒后僣位
　　鸱目虎吻　　　　　　　　汉　书
　　王莽为侈口蹷顄露眼赤睛大声而嘶长七尺五寸反膺髙视瞰临左右有方技待诏黄门者或问以莽形貌待诏曰所谓鸱目虎吻豺狼之声者也故能食人亦当为人所食
　　骨类多逊　　　　　　　　魏　泰
　　寇莱公十九及第有相者曰君相甚贵骨体类卢多逊但及第太早恐不善终若早退庻免深祸
　　眼似王敦　　　　　　　　邵伯温
　　李承之在仁宗朝官州县因邸吏报包拯拜参政或曰朝廷自此多事矣承之正色曰包公无能为今知鄞县王安石眼多白甚似王敦他日乱天下者此人也
　　寝熟可相　　　　　　　　百家诗篇
　　苏子羙谪居吴门有相僧子羙谒之云俟寝方可观子羙一日熟睡僧掲帐视之但云来得也曷吴人语甚为曷子羙扣之乃曰得一州县官肯起否子羙意复召用闻之不乐果复湖州长史而卒
　　奴有侯相　　　　　　　　史　记
　　卫青为所生父郑季牧羊至甘泉居室有钳徒相青曰贵人也官至封侯青笑曰奴之生得无笞骂足矣安得封侯事乎后击匈奴封闗内侯
　　当刑而王　　　　　　　　史　记
　　黥布姓英氏少时客相之曰当刑而王及壮坐法黥布欣然而笑曰人相我当刑而王几是乎
　　裴晋公隂徳　　　　　　　王保定
　　裴晋公质状小有相者曰郎君若不至贵即当饥死一日游香山寺有妇人以父避罪假得玉带二犀带一以赂津要致于栏楯忘收而去度得而授之后见相者曰必有隂徳及物前程万里非某所知也
　　栁浑笃学　　　　　　　　唐　书
　　柳浑十余岁有巫告曰儿相夭且贱为浮屠可缓死诸父欲从其言浑曰去圣教为异术不若速死学愈笃后至宰相
　　耳白于靣　　　　　　　　苏　轼
　　欧公尝曰少时有僧相我耳白于靣名满天下唇不着齿无事得谤其言颇验
　　大贵人　　　　　　　　　百家诗篇
　　陈莹中尝入朝已立班上御朝差晩早日照耀众莫敢仰视蔡京注目久而不瞬莹中私谓中省曰此公视日不瞬乃大贵人也
　　伏犀贯玉枕右辅泽而动　　唐　书
　　袁天纲见窦轨曰君伏犀贯玉枕辅角全起十年且显立功在梁益间后轨为益州行台仆射天纲复曰赤脉贯瞳方语而浮赤入大宅公为将必多杀愿自戒轨果坐事见召天纲曰公毋忧右辅泽而动不久必还果还为都督
　　兰台学堂全　　　　　　　唐　书
　　袁天纲相杜淹曰公兰台学堂全且博将以文章显后淹以侍御史为学士
　　速登者易颠　　　　　　　唐　书
　　髙智周郝处俊来济孙处约客石仲覧家仲覧使相工视之工语曰髙之贵君不及见来早显而末踬郝显而夀吾闻速登者易颠徐进者少患后济等皆显
　　语迟者神定　　　　　　　唐　书
　　杨士琰生数岁未言相者视之曰语迟者神定必为重器
　　李固足履文　　　　　　后汉书
　　李固顶角匿犀足履文后为太尉
　　靣长而身短　　　　　　　五代史
　　五代桑维翰为人丑怪身短而靣长常临镜自竒曰七尺之身不如一尺之靣后至相
　　靣偏而喉骨髙　　　　　　司马光
　　初王旦与钱若水同直史馆有僧善相谓若水曰王舎人他日位极人臣富贵无比若水曰王舎人靣偏而防骨髙如何其贵也僧曰作相之后靣偏自正防骨髙者主自奉养薄耳后果如言靣自正
　　手摩重瞳　　　　　　　　灯录
　　庐山智常禅师以目有重瞳遂得药手按摩目眦俱赤号赤眼归宗和尚
　　指有竪理　　　　　　　　晋　书
　　相者谓陶侃曰君左手中指有竪理当为公贵不可言侃以针刺决之见血洒壁上乃为公字后果如所云
　　河目龙颡　　　　　　　　袁天纲
　　孔丛子曰仲尼圣人之表河目龙颡是帝皇之貌史记孔子立东门人曰其颡似尧其顶类臯陶其肩类子产然自腰以下不及禹三寸身长九尺六寸累累若防家之狗钩命决曰仲尼海口言养食海泽也
　　河目海口　　　　　　　　宋　史
　　洛人陈去非河目海口大耳耸峙识者知其为贵人也徽庙时为参政
　　圣贤异貌　　　　　　　　淮南子
　　尧眉八彩舜目二瞳子禹耳三漏文王四乳臯陶马喙【三漏有三穴也】
　　手相甚贵　　　　　　　　魏　泰
　　王克正仕江南归本朝直舎人院及死无子其家修佛事唯一女十余岁跪炉于像前会陈入吊出语人曰王氏女吾虽不见其靣但观其捧炉手相甚贵若是男子当白衣入翰林女子嫁即为国夫人后陈晋公恕为参知政事一日太宗从容问曰卿娶谁氏有防子对曰臣无妻今有二子太宗曰王克正江南旧族身后唯一女令淑卿可作配晋公辞年髙太宗敦谕再三遂纳为室不数日封郡夫人如陈之相也
　　蔡泽懐印　　　　　　　　史　记
