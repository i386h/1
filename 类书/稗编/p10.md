<!-- { "loadSidebar": true } -->
　　坎六四其以隂柔得位而上承中正之君略与巽同然又有险之性焉以此处多惧之地则宜矣故八卦亦无凶悔之辞【一作隂承阳其势已顺而其才质且能周还曲折不违于正道是宜处多惧而无咎也】艮六四以柔止之才承柔止之君虽已身得正而于君事则有不能自济者必借刚阳之才而后可以成功故离九应之则终得婚媾震九应之则颠颐获吉至于止干之健纳兑之説皆可成功而有喜不尔处剥见凶处蛊见吝矣艮以能止为义能止其身则无咎可也坤六四坤之六四不问有应与否皆无凶咎盖为臣之道大体主顺不顺则无以事君也
　　五五上卦之中乃人君之位也诸爻之德莫精于此故在干则刚健而断在坤则重厚而顺未或有先之者至于坎险之孚诚离丽之文明巽顺于理艮笃于实皆能首出乎庶物不问何时克济大事传谓五多功者此也独震忌强辅兑比小人于君道未善观其戒之之辞则可知
　　干九五刚健中正处得君位不问何时皆无悔吝惟履之刚决同人之私昵不合君道故有厉有号咷也兑九五下履不正之强辅上比柔邪之小人非君之善道也然以其中正也故下有忌而可胜上有説而可决大哉中正之为德也
　　离六五强辅强师而六以文明柔中之才而丽之悔可忘也事可济也然更得九二应之为贵故大有睽鼎未济皆吉而他卦止以得位得中而免耳
　　震六五九四阳刚不正之臣为动之主而六五以柔中乗之其势可嫌也得九二刚中应之其势颇振动故恒大壮解归妺比他卦为优而丰之二五以明动相资故其辞亦异焉胜于豫震小过之无应也
　　巽九五以巽处中正又君臣相得而刚柔相济相得则无内难相济则有成功不待于应自可无咎应则尤为美也
　　坎九五以刚阳之才处极尊之位中而且正可以有为也然适在险中未能遽出故诸卦皆有须待之义夫能为者才也得为者位也可为者时也有才位而无其时惟待为可待而至于可则无咎矣
　　艮六五君辅皆柔且无相得之义本不可有为也以六有静止得中之才上依而下任也故仅能成功然非可大有为也更或无应是不得于臣又不得于民于君道何取焉
　　坤六五坤六居五虽不当位然柔顺重厚合于时中有君人之度焉得九二刚中应之则事乃可济故师泰临升或吉或无咎而他卦则戒之之辞为尤重盖隂柔之才不克大事且鲜能永贞故也
　　上上事之终时之极也其才之刚柔内之应否虽或取义不一然终莫及上与终之重也是故难之将出者则指其可由之方【否解困涣未济】事之既成者则示以可保之道【蛊无妄颐家人萃渐】才适时甚足贵也【随离临艮】时过适则难与行也【乾坤小畜泰节中孚大过恒益艮兑小过既济】义之善或不必劝则直云其吉也【大有剥大畜遯睽鼎】势之恶或不可解则但言其凶也【屯讼比噬嗑复坎明夷夬归妹丰旅巽小过既济】有始不得志而终无悔吝者【同人姤】有始餍其欲而终有祸败者【萃旅】因其偏而用者才可尚也【晋升】反其常而动者事已穷也【师谦贲损】质虽不美而冀其或改焉则犹吿之【大壮益震节】位虽处极而见其可行焉则亦与之【需蹇】艮有成终之义故八卦皆善【蛊贲剥大畜颐损艮】履系于所履观系于所生吉凶不敢主言也大抵积微而盛过盛而衰有不可变者有不能不变者六爻教戒之辞惟此为最少大传谓其上易知岂非事之已成乎
　　易总论　　　　　　　　　王　弼
　　乾坤成列震巽始出坎离居中艮兑在末制用之名也天地定位山泽通气雷风相薄水火相逮写载之形也形以写载为象名以观象为义故象者意之迹而名者象之为也夫卦以应时治乱时也爻以适时变通时也世有解蹇故功有利害时有济否故业有变通是以大人君子虎豹其变而通之以尽利也静则象濳龙以遯世动则宜在田以见德巨则弥纶天地之外细则曲成秋毫之内物无不丽乎理事无不由乎道道义之门于斯乎存故二五多功三四多凶违世恶变适时贵中大畜尚积明夷好昧豫损在进谦益在退为之有才用之有时得失有地进退有司不诬也夫动得所感虽独不惧静得所恒虽杂不着故卦有幽明治乱之象也爻有内外贵贱之象也位有刚柔静躁之象也感不以义虽迩而不可怀也应必以理虽逺而不可弃也刚未必胜失所据也柔未必危得所御也夫适时之变不在多算合世之功不待博救统之有宗理之有主善从事者司契而已故言易知行易从也
　　夫彖者何也统其二象之材以言乎卦断者也卦有晦明则爻有隂阳之义位有刚柔故才有静躁之宜二五多誉卦之宗也三四多惧爻失中也茍获其中虽弱必治茍非其正虽强必灾是以大有六五柔非其体在卦之宗虽柔犹吉同人九三刚得其位非爻之中虽刚犹危强而失正则强不足安弱而得中则弱不足患东邻百胜而亳社斯丧周虽陶穴而有汝坟自此观之断可识矣知其断者明乎彖者也是故上天下泽谓之履此称物而言者也见险而止谓之蹇此度时而言者也是故义有通塞则事形于出处才有躁静则【阙】见其语默若困之有言不信乖于时者也节之不出门庭违于出者也违世之怨怨不在细乖时之宜咎不在大匪言之难处言难也匪行之易知行易也是故虽物之杂而中爻备其义焉虽象之众而断辞具其材焉必材之具名不患寡必义之备爻不待众卦之德干名虽约也而六龙为之御天品物为之流形位之在五爻虽一也而天下为之感应羣体为之致用静言其要要在乎彖明者以之大观其思岂细故哉
　　夫象者何也总言一卦之体因外物以设名者也圣人有以见天下之至赜而拟诸其形容大则包天地以贞观小则备万物以取类是故言不足多言有遗也象不足异象有外也忘迹者行之适也舎物者神之全也外其象以求志而理可见矣遗其言以观象而事可察矣夫责言者则以文害志而有象者则以物妨情情之所适若循环之无穷理之所生若转圆之无方千变可为之图万物可为之容触类而长之备物而象之斯可以观意为足不可以审象为善也故或相倾以辩或相危以乱此贵口者之累也不为月辰错顺之候正求星厯妖异之占此存象者之贵也独不闻圣人之言邪易曰公用射隼于髙墉之上获之无不利子曰隼者禽也弓矢者器也射之者人也君子藏器于身待时而动何不利之有动而不括是以出而有获语成器而动者也圣人之言既自如斯分别明白可谓无外矣而好事者方始为之辞焉卦有震坎之象爻又有离雷震百里诸侯上公之位也积爻累象有似髙墉坎为弓轮又为隐伏离为龙鸟又为戈兵兵而隐伏藏器之象兵及飞鸟获之之义难者犹嫌其濶略射必假手而艮象于类不通专自疑惑则彼説滋章圣人攻乎异端而诬罔始兴迷误后昆其游孔门不观其议也
　　夫体义者在乎象变通者存乎爻大人者形与万物接神与造化偕入则乗濳龙出则乗飞龙逺以观道迩以瞻器其数无轨而不可既也君子者健以行志非以神明变通者也故自强不息以行其志君子之道也惟可与于健之体义而未可与于健之变通也故于象称君子举其体义者也于爻称大人叙其变通者也或有在爻而称大人者义则尽于象故也若离之为明其何不照变而通之无所不造故其象云大人继明照于四方也或有在爻而称大人者义有待于变故也若否卦全説君子避难不荣于禄与时通塞可以适否而安其身未足以兼善天下在否而休也惟大人为能休天地之否达济凝滞开阐幽门斯谓变否而亨者也故六二云大人否亨而九五云大人休否也夫象赡而爻不足者离卦之类是也义尽于象而不待于爻也爻备而象不具者否卦之类是也象所未尽而待爻以备也故象以体示而爻以变明存斯以考其义则穷通之旨显而开塞之涂见矣
　　夫彖者全论一卦之体而象者各举一爻之义一卦所无世之遗也爻或有焉才之所生也故才生于世所不足观其逆顺以定得失之占察其乖合以明休咎之征若小畜卦称宻云不雨而上九爻云既雨既处在于不雨之时而独以能雨为德者存乎物之所欲也若履卦称履虎尾不咥人亨而六三爻云履虎尾咥人凶在于履亨之时而独以见咥为凶者存乎众之所忌也夫负世之才虽小无易适时之望虽大无难是以君子洗心知终将有为也问焉而动每居其适斯可以旁通而无际矣
　　夫神以知来来无方也智以藏往往有常也物有常然犹方之有所止数无常体犹圆之无所穷故蓍之变通以设神之象也卦别爻分辞有典常智之类也智有所止可以多识前言往行神无所穷可以逆照来事之会故蓍圆以象神卦方以象智也
　　周易正义序　　　　　　孔颖达
　　夫易者象也爻者效也圣人有以仰观俯察象天地而育羣品云行雨施效四时以生万物若用之以顺则两仪序而百物和若行之以逆则六位倾而五行乱故王者动必则天地之道不使一物失其性行必协隂阳之宜不使一物受其害故能弥纶宇宙酬酢神明宗社所以无穷风声所以不朽非夫道极妙孰能与于此乎斯乃乾坤之大造生灵之所益也若夫龙出于河则八卦宣其象麟伤于泽则十翼彰其用业资九圣时歴三古及秦亡金镜未坠斯文汉理珠囊重兴儒雅其传易者西都则有丁孟京田东都则有荀刘马郑大体更相祖述非有絶伦惟魏世王辅嗣之注独冠古今所以江左诸儒并传其学河北学者罕能及之其江南义疏十有余家皆辞尚虚义多浮诞原夫易理难穷虽复之又至于垂范作则便是有而教有若论住内住外之空就能就所之説斯乃义涉于释氏非为教于孔门也既背其本又违于注至若复卦云七日来复竝解云七日当为七月谓阳气从五月建午而消至十一月建子始复所歴七辰故云七月今案辅嗣注云阳气始剥尽至来复时凡七日则是阳气剥尽之后凡经七日始复但阳气虽建午始消至建戌之月阳气犹在何得称七月来复故郑康成引易纬之説建戌之月以阳气既尽建亥之月纯隂用事至建子之月阳气始生隔此纯隂一卦卦主六日七分举其成数言之而云七日来复仲尼之纬分明辅嗣之注若此康成之説遗迹可寻辅嗣注之于前诸儒背之于后考其义理其可通乎又蛊卦云先甲三日后甲三日辅嗣注云甲者创制之令又若汉世之时甲令乙令也辅嗣又云令洽乃诛故后之三日又巽卦云先庚三日后庚三日辅嗣注云申命令谓之庚辅嗣又云甲庚皆申命之谓也诸儒同于郑氏之説以为甲者宣令之日先之三日而用辛也欲取改新之义后之三日而用丁也取其丁宁之义王氏注意本不如此而又不顾其注妄作异端今既奉勑删定考察其事必以仲尼为宗义理可诠先以辅嗣为本去其华而取其实欲使信而有征其文简其理约寡而制众变而能通仍恐鄙才短见意未周尽谨与博士马嘉运助教赵干叶等对共参议详其可否为之正义凡十有四卷庶望上裨圣道下益将来故序其大略附之卷首尔
　　七日来复之义　　　　　　章俊卿
