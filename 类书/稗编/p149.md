<!-- { "loadSidebar": true } -->
　　先儒谓古乐之难复其説有三一曰先王之乐絶于秦自汉以还杜防荀朂诸人私相议拟制为雅乐以鸣一代之盛然皆独智暗解不由师名虽为雅其声则俗而已臣窃以为不然使秦不戮有周之畴人不毁前代之县簴则古之律同孤竹之管云和之琴瑟今亦无复存者故虽有咸英韶濩之音仅足一代之用而莫能嘉恵于后世是岂圣人之心哉圣人知器之不可以久存也必制为可久之法以继之法也者不随形而壊可以之无穷者也是故周礼太师之所掌礼运礼记之所记国语之所述史记之所书杂出迭见能使人因文焉以防其意引绪焉以求其端裒序焉以写其声固不必伶伦复生而后可以为乐矣矧夫汉初犹有雅乐声律采齐肆夏鹿鸣等什时复奏之魏晋以降虽有更作然必依咏弦节逗遛曲折皆系于旧不敢有所改易若小雅国风诗谱至今尚存无恙也由是言之杜防诸人之乐虽未必尽合乎古然亦岂至甚相逺哉二曰八十四声生于十有二律十有二律生于黄钟黄钟者声气之元万事之根本也自非神解度律均钟何足以知之此亦不然周礼太师以六律为之音盖言先令歌者作声而吹律以合之视律与歌声同乃令歌其所宜之诗此以律效人而非以人效律也故论乐者徒曰乐髙于律或下于律虽贤者有所未喻直曰乐声髙下于歌声则童子可知也故必以人声为主而截管以效之则元声可得而定矣夫人声也者气出于喉而为声其轻重清浊疾徐之节盖有促之不能使之宻豁之不能使之疎损之不能使之少益之不能使之多者其一定不易之伦还相为宫之序心实主之然其不疾而速不行而至之妙又非预为拟度而后然者是声音之道虽存乎人其实出于天也圣人作乐毋亦写乎是耳后世求律太深以谓人声凡近无足贵者乃索诸幻眇而不得则从事乎斛铭玉尺累黍气等术而讐校乎毫厘秒忽之末卒无定论圣人设教本因人情曽谓若是乎其谲且艰哉三曰乐之兴废在治不在律汉文帝时天下安乐虽不制律不害其为律也此又大非所以论乐者周礼太师执同律以聼军声而诏吉凶史迁因探其本谓文帝偃兵息民聼军之律格而弗用非谓不用乐也信如其説五帝三王之世何假于乐后世时和年丰秦之缶羌之簻胡儿之笳桑间濮上之曲亦可奏之郊庙用之朝廷邪是治天下必以礼乐为先务固不専恃乎律而亦不可不深讲乎律也夫乐之为道有声容有节奏有义理儒者能言其理钩深致逺靡所不至而于节奏之详顾未之及工师能纪其铿锵鼔舞而不能言其理是以雅郑杂奏而莫之能辩也夫节奏之详既未之及犹可因其铿锵鼓舞之仅存者以求其所缺壊不存者则大雅之音将由是而可复使徒各骋其臆説而必以制氏之业为非是求以明乐适益其晦耳呜呼言乐者幸毋徒骋其臆説哉谨按经史百氏知乐当先求元声元声既定则音调自归于正而雅俗之分居然可见次及制器度曲宫县舞节之类亦皆悉备虽未敢谓尽得古乐之蕴奥然于伶州鸠之言司马迁之书盖有若符节之相合者伏望圣明垂采焉则二帝三王制作之盛复见于今日矣
　　求元声法
　　律书曰黄钟之实十七万七千一百四十七管长九寸是十二律之管惟黄钟之宫为最长故谓之元声犹言头一声也然所谓九寸者非度之以凡尺本乎人声而得之也其法令歌者作声取其最下一声而以竹长九寸上下空围九方分者为管吹其体中翕声以效之视管声比人声稍髙则増管令长比人声稍下则减管令短上下游移以裁之必其与人声合一而无差乃以此管命为九寸黄钟之宫也次以子谷秬黍中者一千二百粒实管中视黍不足则易管令小有余则易管令大以此管命为黄钟径围是谓以声生律以律生尺而元声在是矣此管体中翕声谓之合字以合字写之琴瑟第一弦钟磬第一板篪笛第一孔笙竽第一簧则八音皆正以此管上下相生即得已后十一律而律吕皆正宋儒程颢曰清者极吹尽清浊者极吹尽浊向中间折取一声即口中声盖以黄钟之半律为中声也其法与此同
　　今之管律中大吕
　　头管六寸八分以古尺计之实八寸四分大吕管也管体中翕声乃四字非合字宋儒沈括云教坊乐髙二均弱合字比太簇微下谓近大吕也可谓审于聆音矣盖琴家先挑武弦散声按第四弦九徽取声应之次挑第四弦散声按第一弦九徽取声应之遂以第一弦散声为黄钟宫不知武弦既非黄钟所生则第一弦之散声特谓其合乎六寸八分之管而呼为黄钟宜其以四字为合字而莫之或知也
　　蕤宾上生大吕
　　律吕相生凡阳生隂为下生隂生阳为上生蕤宾阳律也当下生大吕得八万二千九百四十四此律书所定也而吕氏春秋淮南子皆谓蕤宾复上生大吕故乐家大吕之实十六万五千八百八十八先儒以为大吕本八万二千九百四十四乐家用其倍律耳盖气之用必从本律声音之用当从其宜今以琴律考之大吕散声第一弦蕤宾在第三弦蕤宾生大吕乃隔一上生夷则生夹钟无射生仲吕亦然惟姑洗生应钟太簇生南吕其所生律之弦皆在本律之下是谓不能上生则吕氏春秋淮南子之説不为无据矣
　　半律清声
　　右正律十二皆有全有半凡二十四内黄钟林钟南吕应钟夷则五半律不用正律用者十九变律七皆有全有半凡十四内黄钟太簇姑洗应钟四全律及应钟一半律不用变律用者九共二十八律而已用者还宫之所生也不用者还宫之所不及也蔡氏以为正律内夷则有半变律内有应钟而无蕤宾今以还宫推之知其非是或曰黄钟大吕太簇夹钟四律皆有半律故设四清声是矣然姑洗仲吕蕤宾林钟夷则南吕无射七律亦有半律而不设清声何也曰凡律或倍或半或四分一止是此声故皆清浊相应惟黄钟大吕太簇夹钟管极长声极浊若非清声则八律还宫所加四律必不为所役此四清声所以设也先儒谓臣民不可相凌若事物则无相凌即七律无清声之义也
　　古笛今笛
　　古笛毎均当各有其笛自上而下第一孔为宫第二孔变宫第三孔羽第四孔徴第五附孔变徴笛体中角最上后出孔商　今笛无长短自下而上笛体中黄钟宫也第一孔大吕太簇商也第二孔夹钟姑洗正角也第三孔仲吕蕤宾清角变徴也第四孔林钟正徴也第五孔夷则南吕羽也第六孔无射应钟变宫也其哨声黄钟半律清宫也然则今笛其实古清角之调耳后魏刘芳造六格郊丘之乐张干讥其北庙厢黄钟之均实夷则之调余三厢宫商不和而共用一笛以干之言观之十二宫同用一笛惟黄钟太簇姑洗蕤宾林钟南吕应钟七律可以还宫其大吕夹钟仲吕夷则无射五律不在均内虽曰假而用之其实非正声也
　　凡曲髙下止是一声
　　凡乐毎调皆具七声而乐家惟取其起调毕曲之律以名之盖以起调之声为主中间逗遛曲折虽行乎均内七声末复归于本律谓以六声赞助以成其调其实一声也沈括曰凡曲止是一声清浊髙下如萦缕耳深知此义
　　五声无徴
　　五声无徴者假令黄钟一变生林钟为徴林钟之实得黄钟三分之二凡律或倍或半或四分之一皆不离本律之声然则三分之二其去宫声不逺将变未变之间耳故林钟为徴不以林钟起宫而用其角声应钟为宫应钟中管又进而用黄钟为宫是黄钟之徴即黄钟之宫也余律仿此姜防大乐议曰奏林钟而声或黄钟谓宫声之未改也周礼祀乐夹钟为宫应用无射为徴而改用太簇林钟为宫应用太簇为徴而改用姑洗黄钟为宫应用林钟为徴而改用太簇其义可见説者乃欲循其序而补之何耶
　　丝竹有自然之声
　　琴律有长短故徽有疎宻当徽则鸣差徽则否若以木声取之其不当徽处犹或有声至泛声则当徽处清越而有余韵不当徽处輙咽不成声故造琴安徽不必度以尺寸视琴之长自龙龈至临岳折半为中以弦绳之于其中取泛声清越有余韵者定中徽上下或差分来其声輙否中徽既定其外为第八第九第十第十一第十二第十三徽而止其内为第六第五第四第三第二第一徽而止其当徽则鸣不当徽则否悉与中徽同此造化真至之理也非独琴为然凡丝声皆如此人但不察耳非独丝声竹声亦然造笛者去吹孔下行四寸半作第六孔为黄钟清又下行四寸半作第一孔为大吕太簇二者之间分为四孔第五孔为夷则南吕其哨声为无射应钟第四孔为蕤宾林钟第三孔为仲吕第二孔为夹钟姑洗自下而上笛体中翕声宫也第一孔商也第二孔正角也第三孔清角也第四孔变徴正徴也第五孔羽也哨声变宫也第六孔清宫也其当孔处作孔则其声清越不当孔处作孔则其声輙劣亦自然之理
　　国语十二宫用七
　　国语周景王问于伶州鸠曰七律者何对曰昔武王伐殷嵗在鹑火月在天驷日在析木之津辰在斗柄星在天鼋星与日辰之位皆在北维颛顼之所建也帝喾受之我姬氏出自天鼋及析木者有建星及牵牛焉则我皇妣大姜之侄伯陵之后逢公之所冯神也嵗之所在则我有周之分野也月之所在辰马农祥也我太祖后稷之所经纬也王欲合是五位三所而用之自鹑及驷七列也南北之揆七同也凡神人以数合之以声昭之数合声和然后可同也故以七同其数而以律和其声于是乎有七律王以二月癸亥夜陈未毕而雨以夷则之上宫毕之当辰辰在戍上故长夷则之上宫名之曰羽所以藩屏民则也王以黄钟之下宫布戎于牧之野故谓之厉所以厉六师也以太簇之下宫布令于商昭显文徳底纣之多罪故谓之宣所以宣三王之徳也反及嬴内以无射之上宫布宪施令于百姓故谓之嬴乱所以优柔容民也
　　右国语伶州鸠对景王之言明乐有七宫之义也七律者先儒皆谓乐有五声至武王始加变宫变徴二声而为七臣独以为景王之问在十有二宫而用七盖武王伐殷之时嵗在鹑火月在天驷日在析木越三日而辰星在天鼋鹑火张也天驷房也自张至房经七星为七律自午至子歴七辰为七同是以有七宫非谓古无七声武王始加之也曰夷则之上宫谓夷则之清角今之仙吕宫也无射之上宫谓无射之清商今之黄钟宫也黄钟之下宫谓黄钟之下徴今之南吕宫也太簇之下宫谓太簇之下徴今之歇指调也武王伐纣所用者此四宫谓之宫者调之首十二宫内用七宫也注谓一均之七声误矣
　　十二宫去其中管为七
　　臣按十二宫用七去其中管而言也自子黄钟至亥应钟十二宫各具七声共八十四声内寅太簇七声与丑大吕七声同字谱宫声同四字商声同一字角声同上勾徴声同工字羽声同凡字辰姑洗七声与卯夹钟七声同字谱宫声同一字商声同上勾徴声同凡字惟角羽二声有尺工六五之异酉南吕七声与申夷则七声同字谱宫声同工字商声同凡字徴声同一字羽声同上勾惟角声有六五之异午蕤宾亥应钟亦各七声虽与前位不同然黄钟均内以蕤宾为变徴应钟为变宫二变名曰和谬不可为调已上五宫共五七三十五调皆以中管名之中管云者谓其声在前后二律之间而与前律同出一孔以之制调音韵重虽强易其名终无所表异视前律为不逮故不用也十二宫除此外七宫而已唐祖孝孙参定雅乐古钟十二近代惟用其七余五钟仍号哑钟莫能通者张文收吹律调之五钟皆响彻盖钟无不响者以不用故以哑名之随管击之宁得不应当时盖未考中管之説耳
　　周汉相承宫县二十簴
