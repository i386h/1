<!-- { "loadSidebar": true } -->
　　东南之山多竒秀天地非为东南私也东南之地极下水潦之所归以漱濯开露之所出故其地薄其水浅其山多竒峰峭壁而斗出霄汉之外瀑布千丈飞落于云霞之表如华山垂溜非不千丈也如华山者鲜尔纵有浑厚者亦多出地上而非出地中也　西北之山多浑厚天地非为西北偏也西北之地极高水源之所出以冈陇拥肿之所埋故其地厚其水深其山多堆阜盘礴而连延不断于千里之外介丘有顶而迤逦防萃于四逵之野如嵩山少室非不峭防也如嵩少类者鲜尔纵有峭防者亦多出地中而非地上也　嵩山多好溪华山多好峰衡山多好别岫常山多好列岫泰山特好主峰天台武夷庐霍雁荡岷峨巫峡天坛王屋林虑武当皆天下名山巨鎭天地寳藏所出仙圣窟宅所隐竒崛神秀莫可穷其要妙欲夺其造化则莫神于好莫精于勤莫大于饱游饫看歴歴罗列于胷中而目不见绢素手不知笔墨磊磊落落杳杳漠漠莫非吾画此怀素夜闻嘉陵江水声而草圣益佳张顚见公孙大娘舞剑器而笔势益俊者也今执笔者所飬之不扩充所覧之不淳熟所经之不众多所取之不精粹而得纸拂壁水墨遽下不知何以掇景于烟霞之表发兴于溪山之顚哉后生妄语其病可数何谓所飬欲扩大近者画手有仁者乐山图作一叟支頥于峰畔智者乐水图作一叟侧耳于岩前此不扩大之病也葢仁者乐山宜如白乐天草堂图山居之意裕足也智者乐水宜如王摩诘辋川图水中之乐饶给也仁智所乐岂只一夫之形状可见之哉何谓所覧欲淳熟近世画工画山则峰不过三五峰画水则波不过三五波此不淳熟之病也葢画山高者下者大者小者盎晬向背顚顶朝揖其体浑然相应则山之美意足矣画水齐者汨者卷而飞激者引而舒长者其状宛然自足则水之态富赡也何谓所经之不众多近世画手生吴越者写东南之耸瘦居咸秦者皃关陇之壮浪学范寛者乏营丘之秀媚师王维者缺关仝之风骨凡此之类咎在于所经之不众多也何谓所取之不精粹千里之山不能尽竒万里之水岂能尽秀太行枕华夏而面目者林虑泰山占齐鲁而胜絶者龙岩一槩画之版图何异凡此之类咎在于所取之不精粹也故专于坡陀失之粗专于幽闲失之薄专于人物失之俗专于楼观失之冗专于石则骨露专于土则肉多笔迹不混成谓之踈踈则无眞意墨色不滋润谓之枯枯则无生意水不潺湲则谓之死水云不自在则谓之冻云山无明晦则谓之无日影山无隐见则谓之无烟霭今山日到处明日不到处晦山因日影之常形也明晦不分焉故曰无日影今山烟霭到处隐烟霭不到处见山因烟霞之常态也隠见不分焉故曰无烟霭山大物也其形欲耸防欲偃蹇欲轩豁欲箕踞欲盘礴欲浑厚欲雄豪欲精神欲严重欲顾盼欲朝揖欲上有葢欲下有乗欲前有据欲后有倚欲下瞰而若临观欲上游而若指麾此山之大体也　水活物也其形欲深静欲柔滑欲汪洋欲廻环欲肥腻欲喷薄欲激射欲多泉欲逺流欲瀑布挿天欲溅扑入地欲渔钓怡怡欲草木欣欣欲挟烟云而秀媚欲照溪谷而光辉此水之活体也　山以水为血脉以草木为毛髪以烟云为神彩故山得水而活得草木而华得烟云而秀媚水以山为面以亭榭为眉目以渔钓为精神故水得山而媚得亭榭而明快得渔钓而旷落此山水之布置也　山有高有下高者血脉在下其肩股开张基脚壮厚峦岫冈势培拥相勾连映带不絶此高山也故如是高山谓之不孤谓之不仆下者血脉在上其顚半落项领相攀根基厐大堆阜臃肿直下深挿莫测其浅深此浅山也故如是浅山谓之不薄谓之不泄高山而孤体干有仆之理浅山而薄神气有泄之理此山水之体裁也　石者天地之骨也骨贵坚深而不浅露水者天地之血也血贵周流而不凝滞　山无烟云如春无花草　山无云则不秀无水则不媚无道路则不活无林木则不生无深逺则浅无平逺则近无高逺则下　山有三逺自山下而仰山顚谓之高逺自山前而窥山后谓之深逺自近山而望逺山谓之平逺高逺之色清明深逺之色重晦平逺之色有明有晦高逺之势突兀深逺之意重叠平逺之意冲融而缥缥缈缈其人物之在三逺也高逺者明了深逺者细碎平逺者冲澹明了者不短细碎者不长冲澹者不大此三逺也　山有三大山大于木木大于人山不数十百如木之大则山不大木不数十百如人之大则木不大木之所以比夫人者先自其叶而人之所以比夫木者先自其头木叶若干可以敌人之头人之头自若干叶而成之则人之大小木之大小山之大小自此而皆中程度此三大也　山欲高尽出之则不高烟霞鎻其腰则高矣水欲逺尽出之则不逺掩映断其则逺矣葢山尽出不唯无秀防之高兼何异画碓嘴水尽出不唯无盘折之逺兼何异画蚯蚓　正面溪山林木盘折委曲铺设其景而来不厌其详所以足人目之近寻也傍邉平逺峤岭重叠钩连缥缈而去不厌其逺所以极人目之旷望也逺山无皴逺水无波逺人无目非无也如无耳
　　画意
　　世人止知吾落笔作画却不知画非易事庄子説画史解衣盘礴此眞得画家之法人湏飬得胷中寛快意思悦适如所谓易直子谅油然之心生则人之咲啼情状物之尖斜偃侧自然布列于心中不觉见之于笔下晋人顾恺之必搆层楼以为画所此眞古之达士不然则志意已抑郁沉滞局在一曲如何得写貌物情摅发人思哉假如工人斵琴得峄阳孤桐巧手妙意洞然于中则朴材在地枝叶未披而雷氏成琴晓然已在于目其意烦体悖拙鲁闷嘿之人见铦凿利刀不知下手之处焉得焦尾五声音于清风流水哉更如前人言诗是无形画画是有形诗哲人多谈此言吾人所师余因暇日阅晋唐古今诗什其中佳句有道尽人腹中之事有装出人目前之景然不因静居燕坐明净几一炷炉香万虑消沉则佳句好意亦看不出幽情美趣亦想不成即画之主意亦岂易及乎境界已熟心手已应方始纵横中度左右逢原世人将就率意触情草草便得思因记先子尝所诵道古人清篇秀句有发于佳思而可画者并思亦尝旁搜广引先子谓为可用者咸録之于下
　　女几山头春雪消路傍仙杏发柔条心期欲去知何日惆怅回车下野桥【羊士谔望女几山】独访山家歇还涉茅屋斜连隔松叶主人闻语未开门绕篱野菜飞黄蝶【长孙左辅寻山家】南游兄弟几时还知在三湘五岭间独立衡门秋水濶寒鸦飞去日沉山【窦巩】钓罢孤舟系苇梢酒开新瓮鲊开包自从江浙为渔父二十余年手不抛【无名氏】舍南舍北皆春水但见羣鸥日日来【老杜】渡水蹇驴双耳直避风羸仆一肩高【卢雪诗】行到水穷处坐看云起时【王摩诘】六月杖藜来石路午隂多处听潺湲【王介甫】数声离岸防几防别州山【魏野】逺水兼天净孤城隐雾深【老杜】犬眠花影地牛牧雨声陂【刘后村】宻竹滴残雨高峰留夕阳【夏侯叔简】天遥来雁小江濶去帆孤【姚合】雪意未成云着地秋声不断雁连天【钱惟演】春潮带雨晚来急野渡无人舟自横【韦应物】相看临逺水独自坐孤舟【郑谷】
　　画诀
　　凡经营下笔必合天地何谓天地谓如一尺半幅之上上留天之位下留地之位中间方立意定景见世之初学遽把笔下去率尔立意触情涂抹满幅看之塡塞人目已令人意不快那得取赏于潇洒见情于高大哉山水先理防大山名为主峰主峰已定方作以次近者逺者小者大者以其一境主之于此故曰主峰如君臣上下也　林石先理防一大松名为宗老宗老意定方作以次襍窠小卉女萝碎石以其一山表之于此故曰宗老如君子小人也　山有戴土山有戴石土山戴石林木瘦耸石山戴土林木肥茂木有在山木有在水在山者土厚之处有千尺之松在水者土薄之处有数尺之蘗水有流水石有盘石水有瀑布石有怪石瀑布练飞于林表恠石虎蹲于路隅　雨有欲雨雪有欲雪雨有大雨雪有大雪雨有雨霁雪有雪霁风有急风云有归云风有大风云有轻云大风有吹沙走石之势轻云有薄罗引素之容　店舍依溪不依水冲依溪以近水不依水冲以为害或有依水冲者水虽冲之必无水害处也村落依陆不依山依陆以便耕不依山以为耕逺或有依山者山之间必有可耕处也　大松大石必画于大岸大坡之上不可作于浅滩平渚之邉　一种使笔不可反为笔使一种用墨不可反为墨用笔与墨人之浅近事二物且不知所以操纵又焉得成絶妙也哉此亦非难近取诸书法正与此类也故説者谓王右军喜鵞意在取其转项如人之执笔转腕以结字此正与论画用笔同故世之人多谓善书者往往善画葢由其转腕用笔之不滞也或曰墨之用何如荅曰用焦墨用宿墨用退墨用埃墨不一而足不一而得【详见下文】
　　砚用石用瓦用盆用瓮片墨用精墨而已不必用东川与西山笔用尖者圆者麄者细者如针者如刷者运墨有时而用淡墨有时而用浓墨有时而用焦墨有时而用宿墨有时而用退墨有时而用厨中埃墨有时而取青黛襍墨水而用之用淡墨六七加而成深即墨色滋润而不枯燥用浓墨焦墨欲特然取其限界非浓与焦则松棱石角不了然故尔了然然后用清墨水重叠过之即墨色分明常如雾露中出也淡墨重叠旋旋而取之谓之干淡以鋭笔横卧惹惹而取之谓之皴擦以水墨再三而淋之谓之渲以水墨滚同而泽之谓之刷以笔头直往而指之谓之捽以笔头特下而指之谓之擢以笔端而注之谓之防防施于人物亦施于木叶以笔引而去之谓之画画施于楼屋亦施于松针雪色用淡浓墨作浓淡但墨之色不一而染就烟色就缣素本色萦拂以淡水而痕之不可见笔墨迹风色用黄土或埃墨而得之土色用淡墨埃墨而得之石色用青黛和墨而浅深取之瀑布用缣素本色但焦墨作其旁以得之水色春緑夏碧秋青冬黒天色春晃夏苍秋浄冬黯
　　画之处所湏冬燠夏凉宏堂防宇画之志思湏百虑不干神盘意豁老杜诗所谓五日画一水十日画一石能事不受相促逼王宰始肯留眞迹斯言得之矣
　　画题
　　世説所载戴安道一事安道就陈留范宣学宣之读书抄书安道皆学至于安道学画宣乃以为无用而不喜安道于是取南都赋为宣画其所赋内前代衣冠宫室人物鸟兽草木山川莫不毕具而一一有所证据有所徴考宣跃然从之曰画之有益如是然后重画然则自帝王名公巨儒相袭而画者皆有所为述作也如今成都周公礼殿有西晋益州刺史张牧画三皇五帝三代至汉以来君臣贒圣人物灿然满殿令人识万世礼乐故王右军恨不克见而今为士大夫之室则世之俗工下吏务细巧又岂知古人于画事别有意防哉
