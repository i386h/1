<!-- { "loadSidebar": true } -->
　　一种画春夏秋冬各有始终晓暮之类品意物色便当分解况其间各有趣哉其他不消拘四时而经史诸子中故事又各湏临时所宜者为可谓如春有早春云景早春雨景残雪早春雪霁早春雨霁早春烟雨早春寒云欲雨春早春晩景晓日春山春云欲雨早春烟霭春云出谷满溪春溜春雨春风作斜风细雨春山明丽春云如白鹤皆春题也　夏有夏山晴霁夏山雨霁夏山风雨夏山早行夏山林舘夏雨山行夏山林木恠石夏山松石平逺夏山雨过浓云欲雨骤风急雨又曰飘风急雨夏山雨罢云归夏雨溪谷溅瀑夏山烟晓夏山烟晩夏日山居夏云多竒峰皆夏题也　秋有初秋雨过平逺秋霁亦曰秋山雨霁秋风雨霁秋云下陇秋烟出谷秋风欲雨又曰西风欲雨秋风细雨亦曰西风骤雨秋晩烟岚秋山晚意秋山晩照秋晚平逺逺水澄清踈林秋晩秋景林石秋景松石平逺秋景皆秋题也　冬有寒云欲雪冬隂宻雪冬隂霰雪翔风飘雪山涧小雪四溪逺雪雪后山家雪中渔舍舣舟沽酒踏雪逺沽雪溪平逺又曰风雪平逺絶涧松雪松轩醉雪水榭吟风皆冬题也　晓有春晓秋晓雨晓雪晓烟岚晓色秋烟晓色春霭晓色皆晓题也　晩有春山晩照雨过晩照雪晩残照踈林晩照平川返照逺水晩照暮山烟霭僧归溪寺客到晩扉皆晩题也　松有双松三松五松六松恠木古木老木垂岸恠木垂崖古木乔松至一望松皆祝夀用青松春松长松
　　思尝见先子作连山一望松带一望不断之意于一幅上为之一老人以手抚面前大松作极目引望之意其老人若为夀星所献之人云
　　石有恠石坡石松石兼云松者也林石兼之林木秋江恠石恠石之在秋江也江上蓼花兼葭之致可以映带逺近作一二也　云有云横谷口云出岩间白云出岫轻云下岭　烟有烟横谷口烟出乱山暮霭平林轻烟引素春山烟岚秋山烟霭　水有四溪溅扑松石溅扑云岭飞泉雨中瀑布雪中瀑布烟溪瀑布逺水鸣榔云溪钓艇　襍有水村渔舍慿髙观耨平沙落雁溪桥酒家桥梁樵子皆襍题也
　　画格拾遗
　　早春晓烟骄阳初蒸晨光欲动晓山如翠晓烟交碧乍合乍离或聚或散变态不定飘飖缭绕于丛林溪谷之间曽莫知其涯际也　风雨水石猛风骤发大雨斜倾瀑布飞空湍奔射石喷珠溅玉交相溅乱不知其源流之逺近也　古木平林层峦羣立恠木斜欹影浸寒流根蟠石岸轮囷万状不可得而名也【右上三图乃郭熈所画温县宣圣殿三壁画也】烟生乱山生绢六幅皆作平逺亦人之所难一障乱山几数百里烟嶂聮绵矮林小宇间见格映看之令人意兴无穷此图乃平逺之物也朝阳树杪缣素横长六尺许作近山逺山山之前后神宇佛庙津渡桥梁缕分脉剖佳思丽景不可殚言惟是于浓岚积翠之间以朱色而浅深之自大山腰横抹以旁达于向后平逺林麓烟云缥缈一带之上朱緑相异色之轻重隐没相得画出山中一番晓意可谓竒作也
　　西山走马图先子作衡州时作此以付思其山作秋意于深山中数人骤马出谷口内一人坠下人马不大而神气如生先子指之曰躁进者如此自此而下得一长板桥有皂帻数人乗欵段而来者先子指之曰恬退者如此又于峭壁之隈青林之防半出一野艇艇中蓬庵庵中酒榼书帙庵前露顶坦腹一人若仰看白云俯听流水防搜遐想之象舟侧一夫理楫先子指之曰斯则又高矣
　　一望松先子以二尺余小绢作一老人倚松岩前在一大松下自此后作无数松大小相聮转岭下涧几十百松一望不断平昔未尝如此布置此物为文潞公夀意取公子孙聮绵公相之义潞公大喜
　　叙自古规鍳　　　　　　　郭若虚【后同】
　　易称圣人有以见天下之赜而拟诸其形容象其物宜是故谓之象又曰象也者像此者也尝考前贒画论首称像人不独神气骨法衣纹向背为难葢古人必以圣贒形象往昔事实含毫命素制为图画者要在指鍳贒愚发明治乱故鲁殿纪兴废之事麟阁防勲业之臣迹旷代之幽潜托无穷之炳焕昔汉孝武帝欲以钩弋赵婕妤少子为嗣命大臣辅之惟霍光任重大可属社稷乃使黄门画者画周公辅成王朝诸侯以赐光孝成帝游于后庭欲以班婕妤同辇载婕妤辞曰观古图画圣贒之君皆有名臣在侧三代末主乃有嬖幸今欲同辇得无近似之乎上善其言而止太后闻之喜曰古有樊姬今有班婕妤又尝设宴饮之防赵李诸侍中皆引满举白谈笑大嘑时乗舆幄坐张画屏风画纣醉踞妲己作长夜之乐上因顾指画问班伯曰纣为无道至于是乎伯曰书云乃用妇人之言何有踞肆于朝所谓众恶归之不如是之甚者也上曰茍不若此此图何戒伯曰沉湎于酒微子所以告去也式号式謼大雅所以流连也谓书淫乱之戒其原在于酒上喟然叹曰乆不见班生今日复闻谠言后汉光武明德马皇后美于色厚于徳帝用嘉之尝从观画虞舜见娥皇女英帝指之戯后曰恨不得如此为妃又前见陶唐之像妃指尧曰嗟乎羣臣百僚恨不得为君如是帝顾而笑唐德宗诏曰贞元己巳岁秋九月我行西宫瞻闳阁崇构见老臣遗像颙然肃然和敬在色想云龙之叶应感致业之艰难覩往思今取类非逺文宗大和二年自撰集尚书中君臣事迹命画工图于太液亭朝夕观覧焉汉文翁学堂在益州大城内昔经颓废后汉蜀郡太守高朕复缮立乃图画古人圣贒之像及礼器瑞物于壁唐韦机为檀州刺史以邉人僻陋不知文儒之贵修学舘画孔子七十二弟子汉晋名儒像自为讃敦劝生徒繇兹大化夫如是岂非文未尽经纬而书不能形容然后继之于画也所谓与六籍同功四时并运亦宜哉
　　叙图画名意
　　古之秘画珍图名随意立典范则有春秋毛诗论语孝经尔雅等图其次后汉蔡邕有讲学图梁张僧繇有孔子问礼图隋郑法士有明堂朝防图唐阎立德有封禅图尹继昭有雪宫图观德则有帝舜娥皇女英图隋展子虔有禹治水图晋戴逵有列女仁智图宋陆探微有勲贒图忠鲠则隋杨契丹有辛毘引裾图唐阎立本有陈元达鏁谏图吴道子有朱云折槛图高节则晋顾凯之有祖二防图王廙有木雁图宋史艺有屈原渔父图南齐蘧伯珍有巢由洗耳图壮气则魏曹髦有卞庄刺虎图宋宗炳有狮子击象图张僧繇有汉武射蛟图写景则晋明帝有轻舟迅迈图卫恊有穆天子宴瑶池图史道硕有金谷园图顾凯之有雪霁望五老峰图靡丽则戴逵有南朝贵戚图宋袁倩有丁贵人弹曲项琵琶图唐周昉有杨妃架雪衣女乱防陆局图风俗则南齐毛惠逺有剡中溪谷村墟图陶景贞有永嘉居邑图隋杨契丹有长安车马人物图唐韩滉有尧民击壤图此虽不能具载其为可鍳戒当与六籍并传云
　　论制作楷模
　　大率图画风力气韵固在当人其如种种之要不可不察矣画人物者必分贵贱气貌朝代衣冠释门则有善功方便之顔道像必具修眞度世之范帝王当崇上圣天日之表外夷应得慕华钦顺之情儒贒即见忠信礼义之风武士固多勇悍英烈之貌隐逸俄识肥遯高世之节贵戚葢尚纷华侈靡之容帝释湏明威福严重之仪鬼神乃作丑防【尺者切】驰趡【于见切】之状士女宜富秀色婑【乌果切】媠【奴坐切】之态田家自有醇甿朴野之眞画衣纹林石用笔全类于书画衣纹有重大而调畅者有缜细而劲健者勾绰纵掣理无妄下以状高侧深斜卷折飘举之势画林木者有樛枝挺干屈节皱皮纽裂多端分敷万状作怒龙惊虺之势耸凌云翳日之姿宜湏崖岸丰隆方称蟠根老壮也画山石者多作矾头亦为凌面落笔便见坚重之性皴淡即生窊凸之形每留素以成云或借地而为雪其破墨之功尤为难也画畜兽者全要停分向背筋力精神肉分肥圆毛骨隐起仍分诸物所禀动止之性【四足唯兎掌底有毛谓之建毛】画龙者折出三停【自首至膊膊至腰腰至尾也】分成九似【角似鹿头似駞眼似鬼项似蛇腹似蜃鳞似鱼爪似鹰掌似虎耳似牛】穷游泳蜿蜒之妙得回蟠升降之宜仍要騣鬛肘毛笔画壮快直自肉中生出为佳也【凡画龙开口者易为巧合口者难为功画家称开口猫児合口龙言其两难也】画水者有一摆之波三折之浪布之字之势分虎爪之形汤汤若动使观者浩然有江湖之思为妙也画屋木者折筭无亏笔画匀壮深逺透空一去百斜如隋唐五代已前洎国初郭忠恕王士元之流画楼阁多见四角其斗栱逐铺作为之向背分明不失绳墨今之画者多用直尺一就界画分成斗栱笔迹繁杂无壮丽闲雅之意画花果草木自有四时景隂阳向背笋条老嫩苞蕚后先逮诸园蔬野草咸有出土体性画翎毛者必湏知识诸禽形体名件自嘴喙口脸眼縁【去声】丛林脑毛披簑毛翅有梢【去声】翅有蛤翅翅邦【上声】上有大节小节大小窝翎次及六梢又有料【平声】风掠草【弥缝翅习之间】散尾压防尾肚毛腿袴尾锥脚有探爪【三节】食爪【三节】撩爪【四节】托爪【一节】宣黄八甲鸷鸟眼上谓之看棚【一名看檐】背毛之间谓之合溜山鹊鸡类各有岁时苍嫩皮毛眼爪之异家鹅鸭即有子肚野飞水禽自然轻梢【去声】如此之类或鸣集而羽翮戢或寒栖而毛叶松泡【去声】已上具有名体处所必湏融防阙一不可设或未识汉殿吴殿梁柱斗栱义手替木熟柱駞峰方茎额道抱间昻头罗花罗幔暗制绰幕猢狲头琥珀枋头虎座飞檐扑水风化废垂鱼惹草当钩曲脊之类慿何以画屋木也画者尚罕能精究况观者乎
　　论衣冠异制
　　自古衣冠之制荐有变更指事绘形必分时代衮冕法服三礼备存物状寔繁难可得而载也汉魏已前始戴幅巾晋宋之世方用羃篱后周以三尺皂绢向后幞髪名折上巾通谓之幞头武帝时裁成四脚隋朝惟贵臣服黄绫纹袍乌纱帽九环带六合靴【起于后魏】次用桐木黒漆为巾子裹于幞头之内前系二脚后垂二脚贵贱服之而乌帽渐废唐太宗尝服翼善冠贵臣服进德冠至则天朝以丝葛为幞头巾子以赐百官开元间始易以罗又别赐供奉官及内臣圆头宫様巾子至唐末方用漆纱裹之乃今幞头也三代之际皆衣襕衫秦始皇时以紫绯緑袍为三等品服庶人以白国语曰袍者朝也古公卿上服也至周武帝时下加襴唐高宗朝给五品已上随身鱼又品官紫服金玉带深浅绯服并金带深浅緑服并银带深浅青服并鍮石带庶人服黄铜鐡带一品已下文官带手巾筭袋刀子砺石武官亦听睿宗朝制武官五品已上带七事跕蹀【佩刀刀子磨石契苾眞哕厥针筒火石袋也】开元初复罢之晋处士冯翼衣巾大防周縁以皂下加襕前系二长带隋唐朝野服之谓之冯翼之衣今呼为直掇【礼记儒行篇鲁哀公问于孔子曰夫子之服其儒服与孔子对曰丘少居鲁衣逢掖之衣长居宋冠章甫之冠注云逢大也逢掖大袂襌衣也逢掖与冯翼音相近】又梁志有袴褶以从戎事三代已前人皆跣足三代已后始服木屐伊尹以草为之名曰履秦世叅用丝革靴本胡服赵灵王好之制有司衣袍者宜穿皂靴唐代宗朝令宫人侍左右者穿红锦靿靴凡在经营所宜详辨至如阎立本图昭君妃【音配】虏戴帷帽以据鞍王知愼画梁武南郊有衣冠而跨马殊不知帷帽创从隋代轩车废自唐朝虽弗害为名踪亦丹青之病尔【帷帽如今之席帽周回垂网也】
　　论气韵非师
