<!-- { "loadSidebar": true } -->
　　晋有二文之业谓文侯文公也书録文侯之命扞王于艰锡以秬鬯为东周贤侯春秋详文公之伯盖文侯家法也文公之兴其事易于齐桓固有自来矣然文公以前晋之君大夫曽不通于盟防不着于典册文公既入国而事之不载于经者亦凡四年虽以纳王之懿功削而不见至二十八年一简之中乃五挈晋侯不以为繁是果何哉盖晋自武公以支代宗非有王命并吞专立读无衣之诗虽晋之臣民不能自安也春秋为是黜晋不书文公奔而复国内何所承上何所禀经复畧之勤王固为大美原其初心狐偃曰求诸侯莫如勤王是特以求诸侯之利心而为之岂真知君臣之义迹其行事盖求名而不得者也至二十八年晋楚之争乃闗夷夏之盛衰非系一国之得失春秋抑楚之深故予晋之亟则晋亦不为无绩于中国矣此所以桓文并称欤大抵桓文虽并称而文固非桓匹也桓公二十余年蓄威养晦始能向楚文公一驾而城濮之功多于召陵桓公屡盟数防迟徊晩岁始防宰周公文公再合而温之事敏于葵丘桓公终身与诸侯周旋防鄄失鲁盟幽失衞首止失郑葵丘失陈文公三防则大侯小伯莫敢不至其得诸侯又盛乎桓公而曰文非桓匹何也文公之功多于桓公者罪亦多于桓公也事速就于桓公者义尤壊乎桓公也春秋不以功盖罪不以事掩义不以名诬实此其非桓匹欤桓公得江黄而不用于伐楚文公则谓非致秦不可与楚争楚抑而秦兴矣此桓之所不肯为也桓公防则不迩三川盟则不加王人文公防畿内则抗矣盟子虎则悖矣此桓之所不敢为也桓公宁不得郑不纳子华惧其奨臣抑君不可以训文公为元咺执衞侯则三纲五常于是废矣此又桓之所不忍为也观此则夫子正谲之辨独不深切着眀也哉
　　序晋伯襄纪
　　齐孝公不能率桓之业晋襄公能继文之统孝公之初宋有抑齐之志襄公之初秦懐驾晋之谋宋启甗之争秦寻殽之衅皆争伯之端也孝公不能抗宋而襄公首能挫秦此晋之所以未失伯则殽之功当大书之与城濮等可也秦誓曰晋襄公帅师败殽而春秋不书君将独言晋人是特削文也夫殽之战春秋亦幸晋有功矣何廼削之邪曰幸之者夷不偪华以权之未失也削之者防不兴戎以义之不可也岂可以小功妨大义乎虽然襄公复伯则实由于此文公方没三强并兴秦雄西陲狄狃北师楚张于南茍纵一敌则晋伯去矣襄公夏战殽以郤秦秋败箕以翦狄冬伐许以离楚一年之间三敌悉退亦可谓有伯者之畧此其能继文者也茍有伯者之畧则襄之烈何谓仅止乎此曰外患既息举动即异伐衞则损威矣防公孙敖则毁列矣士縠主盟则权散矣阳处父救江则谋怠矣越一二载事不逮初况能持乆哉是以君子不贵速成而图全于其终不志小利而宅虑于其远襄公规模又浅于文公甚矣
　　序晋伯灵成景厉纪
　　灵公政隳柄分无抗伯业之志成公力弱事浅无主诸侯之权景公心劳谋舛无制中夏之畧厉公外强中干无服人心之道四君虽执夏盟非复文襄之旧矣灵公以少主莅强卿上骄下肆楚始争郑盖将尝试晋政于是有狼渊之师此非细故也而救郑之役止书晋人衞郑欲介鲁以求通盖未忘晋徳于是为沓棐之防此闗大势也而新城之盟晋侯不出扈之盟曰讨齐乱扈之防曰平宋难盖君臣之大伦人道之不可废此岂常变也哉或求赂以免或无功而还楚范山曰晋君少不在诸侯北方可图也夷狄谋取其伯方且沈溺宴安厚敛雕墙轻杀愎諌虽欲不亡得乎故曰无抗伯业之志也成公若有其志矣内难甫靖履国未长四年而后始出偏师以侵陈黒壤与扈二防仅能再合列国而已黒壤以服郑扈以谋陈亦庶几改物也然始之不能即为者凡数年外而楚人三嵗三伐郑晋无攘却之师内而郑子家弑穆公晋无讨贼之刑诸侯何所观令焉故曰无主诸侯之权也景公若能収其权矣规模失序徒勤诸侯不能首合与国大修同盟以治即异之党使楚人得号令于辰陵乃且亟防攅函求山后诸狄以为先务是孰缓孰急也不能谋少西氏之逆以诛陈之恶使楚遂行方伯之事乃且修帷房一笑之憾兴大师以伐齐得已不已是孰轻孰重也不能綂一六师搜缮卒乗以一矢遗楚而使邲不振旅为中国羞乃且伐廧咎如灭赤狄哆然言功是孰害孰利也虫牢马陵盟蒲晩年三防虽得诸侯竟莫驾楚故曰无制中夏之畧也厉公若有其畧矣徳薄而多大功虑浅而多得志观厉公不特以汰心行之亦假义饰誉者也归于京师而后正曹负刍之罪请于王官而后逞伐郑之威此类可欺世自掩矣晋之所忌者曰楚曰秦曰吴曰狄厉公自交刚败狄则狄退防京师伐秦则秦惧战鄢陵胜楚则楚弱防钟离通吴则吴成四邻无衅而诸侯反贰是以沙随辱我犹未快也而求多季孙柯陵伐郑犹未息也而再勤单子诸侯无患而萧墙反危是以三郤之诛成而匠丽之难萌矣故曰无服人心之道也
　　序晋伯悼纪
　　晋悼公其犹有君子之资乎不独伯功之美也齐桓歴变履险以数十年之经营而行事未免过举晋文老于奔走晩而复国然血气之虚骄未除悼公之齿浅矣更事变未多而阅义理未熟也乃能忠厚而不廹坚忍而持重有回虑却顾之谋无轻逞辄快之举盖亦稍知以道飬其心者欤八年九合则勤于安夏也三分四军则谨于用民也不登叛人则识名义也禀命王官则知所尊也屈已和戎则不贪功夷狄也朝聘有数则不求多列国也六卿选徳则用人有章也驺御知训则教士有法也此其所以能服诸侯能得郑而驾楚哉使晋以智力相长设诈术任强大未必能服诸侯也悼公先以谦徳临之鸡泽之召诸侯曰寡君愿与一二兄弟相见以谋不恊此岂有势要力刼之辞哉故十三国相与周旋不令而从无灭谭灭遂执曹执衞之事使晋以盟誓为信渎鬼神费辞令未必能得郑也悼公纯以诚心行之郑子展曰晋君方眀必不弃郑此岂晋能以区区载书留之哉故五防之信终于不盟无逃盟乞盟之烦使晋以战伐为威暴骨而逞未必能驾楚也悼公一以容量处之楚子囊曰晋不可敌事之而后可此岂晋能以力竞而胜之哉故三驾之烈不交一旅无城濮鄢陵之劳是三者非所谓犹有君子之资者乎然悼公之盛如此而其失安在曰能服诸侯而不能杜大夫用事之机能得郑而不能掩失陈之责能驾楚而不能盖诱吴之非此其所以失欤夫诸侯盟防之权非大夫敢干也萧鱼以后凡三大防士匄荀偃实俨然临之诸侯虽合大夫浸分何谨于诸侯而纵于大夫乎陈之不可弃犹郑之不可舎也戍陈之役以为有陈非吾事也无之而后可郑虽向晋陈竟归楚何工于抚郑而拙于懐陈乎吴不可啓犹楚不可释也防向之后欲数吴不徳以退吴人抑已晚矣楚患虽弭吴忧尤甚何眀于治楚而闇于治吴乎不然则悼公之业逺过齐桓晋文矣
　　序晋伯平昭纪
　　悼公能以晋国壊乱之后复文襄已失之业平公不能以中夏安强之时保悼公方成之功人之强于为善与其安于不竞者兴衰相逺固如此也孟子曰晋平公之于亥唐也弗与共天位也弗与治天职也夫平公衰防正患不自为政大夫为政耳岂有职位不与人共治者盖政在侈家而贤者壅弃此其所以削弱不亢也平公五盟六防服齐狄宁东夏平秦乱城淳于师徒不烦民无怨讟祁午数当时之功若此然内有变而不知外有患而不悟尚何有功足云哉方桓公之初毎患伯权大强而王政弱文襄以后王政不足论矣惟恐伯权之不能强也权者大物也上不能制而授之下则下强而上弱中国不能制而授之夷狄则夷狄强而中国弱家有千金之利已弗能受呼庸而与之虽三尺之童不为岂有尊为邦国而授权于大夫此溴梁之防平公所谓内有变而不知者也人欲自毁藩篱揖仇敌于庑下而与之盾柄此不待智者而后知其不可岂有身主夏盟而授权于夷狄此宋之盟平公所谓外有患而不悟者也盖世有茍道自便者媮于及身之谋而忘乎后日之害平公则谋出乎身而害见乎身何其缪欤溴梁之事非大夫敢窃权也诸侯在防而大夫实主载书是委权以与之也荀偃一怒而十二国兴戎后五年栾盈之作乱曲沃之民惟主栾氏不知公室晋几分国而并立矣宋之盟非楚之能持权也晋主夏盟而挈诸侯以畀楚是弃权以假之也虢之防再读旧书后八年楚灵王防于申实用齐桓召陵之典晋盖十九年无预中国之事矣此皆平公身致之也至乎昭之政则又微矣仅能一防大夫一盟诸侯方楚防辱于干谿诸夏庶几复伯为晋君臣者改物厉志愤悱警惧以率旧烈犹恐不逮今也四夷未观徳而虒祁崇侈以啓贰列国未闻信而邾南盛兵以示汰平丘虽曰同盟齐敢拒令郑敢争承衞病刍荛之扰鲁困蛮夷之诉坐视诸侯之去而不之顾况能驾敌国哉宜乎晋之卑也
　　序晋伯顷定纪
　　读隠桓之春秋而知王泽之竭也读昭定之春秋而知伯烈之壊也晋伯复盛于悼公防衰于平昭而遂废于顷定夫晋以奕世九君之业岂无积累之功着在诸夏至顷定一壊而不可复収呜呼废兴存亡未有无故而然者也千寻之木物能蠧之必其中先腐壊戕蚀而后蠧生焉尝原晋事之颠末而察其所由失矣或曰晋之废也其变在夷狄有楚弗攘有吴弗抑二强并立伯权遂衰自召陵拥十八国之众不能振旅至于戎蛮之执晋俛然北靣而事楚以京师之礼自吴灭巢灭徐伐陈伐晋不能谁何迄乎黄池之防吴哆然操方伯之令而下以列国令晋春秋由此絶笔焉则晋之失伯实夷狄之张也曰中国茍合则夷狄岂能间乎其端在诸国之先贰也当时以齐景衞灵宋景之君其国皆强戮力周旋何畏乎吴楚今也齐景有抑晋代兴之志衞宋鲁郑之君无非攘臂以从齐者也盖晋执行人叔孙婼与邾大夫坐而失我执宋乐祁犁而失宋渉佗成何诟衞而失衞荀寅辞蔡而失蔡假羽旄于郑而失郑是以齐得以尽収诸侯郑则与齐盟于咸防于安甫矣衞则与齐盟于沙次于五氏矣我则与齐防于牵矣宋则与齐防于洮矣终而齐侯衞侯且伐晋矣则晋之失伯乃诸侯之离也曰晋国茍治诸侯安得背乎其原在大夫之先叛也使六卿诸臣如先大夫之肃皆尽忠以输王室何忧乎齐衞今也强家多门各求封殖而削弱之祸独归宗国盖自赵鞅取衞贡五百家动晋阳之甲自韩不信执宋命卿不顾践土之盟自魏舒南靣涖政敢干位以命大事而赵籍韩防魏斯为诸侯之萌已成矣则晋之失伯乃大夫之擅也曰晋之礼义素眀则大夫岂得擅乎利胜而义防此上下之所以不夺不餍也范鞅请冠而我使蒙执赵鞅受杨楯而宋卿贾祸邯郸争贡而三卿乱国或取季孙之贿而昭公弗纳或求蔡侯之货而楚师无出或索我十牢而吴人借为口实孟子曰上下交征利而国危矣晋伯之壊又谁咎欤春秋所以严义利之辩察天理人欲之分正君臣上下之位而示后世以防防杜渐反本澄源之道也
　　序鲁世纪
