<!-- { "loadSidebar": true } -->
　　孔颖达曰王弼注谓阳气始剥尽至来复时凡经七日其注分明如褚氏庄氏竝云五月一隂生至十一月一阳生凡七月而云七日不云月者欲觇阳长须速故变月言日今辅嗣云剥尽至来复是从尽至来复经七日也若从五月言之何得云始尽也又临卦亦是阳长而言八月今复卦亦是阳长何以独变月而称七日观注之意必谓不然亦用易纬六日七分之义同郑康成之説案易纬稽览图云卦气起中孚故离坎震兑各主一方其余六十卦卦有六爻爻别主一日凡主三百六十日余有五日四分日之一又每日分为八十分五日分为四百分四分日之一又为二十分是四百二十分六十卦分之六七四十二卦别各得七分是每卦得六日七分也剥卦阳气之尽在于九月之末十月当纯坤用事坤卦有六日七分坤卦之尽则复卦阳来是从剥尽至阳气来复隔坤之一卦六日七分举成数言之故辅嗣言凡七日也
　　胡旦曰九月为剥是阳气之极盛至十一月则一阳之气濳复于黄钟之宫以再生万物而万物得其亨通亦犹君子时有否泰始为小人之所剥及其得位发事业于天下其道大通矣阳气消剥至此凡歴七爻故谓之七日盖日为阳圣人政见阳道来复之速故以七日言之
　　王昭素曰注疏竝违夫子之义序卦云物不可以终尽剥穷上反下故受之以复以此卦不剥尽也况剥上九有一阳取硕果之象硕果则不剥尽矣坤为十月卦十月纯隂用事犹有阳气在内故荠麦先生直至坤卦之末尚有龙战之象龙亦阳也假此运有剥丧之时则商王受剥丧元良贼杀谏辅乃至亿兆夷人离心离德当此之时岂无西伯之圣箕子之贤乎则赖阳气必无剥尽之理矣
　　胡旦曰夫积阳则萎凝冰则壮男老则弱女壮则雄故蘼草死于始夏荠麦生于孟冬数已尽而气存时已极而物反天地之常理隂阳之本性隂之极有龙战之灾故剥尽则复穷上反下皆正理也言穷者剥之尽也言反者复之初也何则西伯箕子非剥丧之人哉昭素未之辨也
　　朱震曰隂剥阳尽而成坤隂极阳反而成复天之行也以时言之九月剥十月坤十一月复以理言之阳无剥尽之理故坤之上六龙战于野为其嫌于无阳也上六则十月也説卦曰干西北方之卦也西北方亦十月也序卦曰物不可以终尽剥穷上反下故受之以复非特此也五月一隂生其卦为姤积而成坤故坤下有伏干十一月一阳生其卦为复积而成干故干下有伏坤反复相明以见生生无穷之意盖书不尽言言不尽意天地隂阳不可以一言尽故也王胡达序卦之义而未尽説卦变卦之妙是以其论数若此然各有所长不可掩也
　　王昭素曰注云至来复时凡七日注用凡字取七日之义即约酌而已然未见指归疏引易纬六日七分坤卦之尽则复卦阳来疏文此説未见雅当六日七分是六十四卦分配一岁中之时日之数今复卦是乾坤二卦隂阳反复之义疏若实用六日七分以为坤卦之尽复卦阳来则十月之节终一阳便来也不得到冬至之日矣据其节终尚去冬至十五日则卦七日之义难用易纬之数矣
　　胡旦曰西汉京房以卦气言事皆有效验东都郎顗明六日七分之学最为精妙夫卦之爻则实数也岁之日则虚数也岁月不尽之日积而为闰则加算焉六日七分实数也三百六十五日有余焉故算而为闰昭素言从十月终至冬至尚有十五日未明岁月之积闰术数之精妙也惜乎纬文丧矣京房之言学者难知惟凭臆説后生穿凿罕得师资是以纷然而致论也
　　朱震曰昭素于九月剥十月坤十一月复而不知此言其大纲尔坎离震兑各主一方六十卦分主一岁卦有六爻爻主一日凡三百六十日余五日四分日之一又分于六十卦每卦六日七分气之进退推荡而成如九月剥也有艮有既济有噬嗑有大过凡五卦而后成坤十月坤也有未济有蹇有颐有中孚凡五卦而后成复説卦言坎北方之卦也震东方之卦也离南方之卦也兑正秋也于三卦言方则知坎离震兑各主一方矣于兑言正秋者秋分也兑言秋分则震春分坎冬至离夏至为四正矣复大象曰先王以至日闭关所谓至日者冬至也于复言冬至日则姤为夏至而十二月消息之卦可知矣复彖曰七日来复则六十卦分主一岁卦有六爻爻主一日可知矣系辞曰三百八十四爻当期之日盖六十卦当三百六十日四卦主十二节十二中气所余五日则积分成闰也
　　章氏曰自大纲而言则剥九月坤十月复十一月故京房曰剥复相去三十日别而言之复主冬至冬至中气起于中孚自中孚之后七日而复故曰七日来复譬如辰为天枢不动之处犹在极星之下圣人之言居其所者曰北辰而占天者必曰极星之下详略异也歴代先儒惟得其防故一中二美三从四更五晬六廓七减八沈九成中者象中孚之卦冬至之节日起牛宿一度斗建子律中黄钟夏后氏之十一月也其入牛宿之五度为周周者象复卦冬至之后周复也宋衷陆绩曰易七日来复是也夫京房学于焦赣其説则临于易自扬子云马融郑康成宋衷虞翻陆绩范望并传此学而昭素非之不知其何所见邪
　　论卦气六日七分　　　　　全君卿
　　乾坤二卦天地阖辟隂阳终始于其间故曰乾坤为易之门也阳不得隂之助不能任以生物隂不得阳之助不能任以成物乾坤二卦六隂六阳天地盈虚消长之道配于四时十二月周而复始若夫坤之纯隂用事十月之卦也上六隂极而阳复故干之初九来居坤之初位是为复此干之一阳用事十一月卦也以至干之九二来居坤之二位是为临此干之二阳用事十二月卦也又干之九三来居坤之三位是为泰此干之三阳用事正月卦也又干之九四来居坤之四位是为大壮此干之四阳用事二月卦也又干之九五来居坤之五位而为夬此干之五阳用事三月卦也及夫干之上九来居坤之上位而夬之上六一隂为五阳决去故六位纯阳复归于干纯阳用事四月卦也干之上九亢极矣故复归于坤坤之初六来居干之初位是为姤此坤之一隂用事五月卦也以至坤之六二来居干之二位是为遯此坤之二隂用事六月卦也以至坤之六三来居干之三位是为否此坤之下体三隂用事七月卦也又坤之六四来居干之四位是为观此坤之四隂用事八月卦也坤之六五来居干之五位是为剥此坤之五隂用事九月卦也坤之上六来居剥之上九隂来居阳剥落也故六位纯隂复归于坤上六用事十月卦也隂极则阳来故复归于干观乾坤六爻之动则十二月隂阳代谢之功毕矣复一阳生故曰七日来复天行也利有攸往刚长也临二阳生故曰刚浸而长也姤一隂生故曰柔遇刚也一隂之来小人道亨故变复而为姤遯二隂生故曰浸而长也二隂之长君子之道消故变临为遯夬五阳并进上一隂将陨而众阳之盛君子之道亨以刚决柔故变剥而为夬夬决也刚决柔也利有攸往刚长乃终也剥五隂并进上一阳将落而众隂之盛小人之道亨然柔不能以决刚而刚自陨故变夬为剥易曰剥剥也柔变刚也不利有攸往小人长也观夫隂阳相生刚柔迭用四时之所变化万物之所终始莫不备于斯矣复卦云七日来复或者谓日当为月言自五月阳剥而隂长以至于十一月而一阳生是七月而来复也明矣辅嗣云来复者七日诸儒妄为异端引易六日七分之説夫六日七分之説以谓一日八十分一卦之内六爻主六日而只余七分耳即当槩举六日而言之不当云七日也又况六十四卦以每卦管六日即当有三百八十四日又每卦益之以七分计有四百四十分得五日余四十八分总其数当有三百八十九日余四十八分则当朞之数终矣説者无所依据故妄以震离兑坎为四方之卦独不系于日【阙】震离兑坎二至二分用事之月师云用事之月岂【阙】系于日且乾坤于八卦为父母为天地万物之祖何为亦只主六日七分之数如是则一岁四时之中乾坤所主者十二日一十四分乾坤之用于天地四时之功何其小也孔頴达云剥卦阳气之尽在于九月之末十月当纯坤用事坤卦有六日七分坤卦之尽则复卦阳来是从剥至阳复隔坤之卦六日七分举成数言之故辅嗣云七日也如頴达之论何不思之甚也夫自五月坤之初六一隂用事至于十月坤之上六纯隂用事是坤之六爻于一岁中主六月设只以十月纯坤用事言之则一月三十日又岂可云七日而复也设以六日七分之説为然既云一卦主六日七分则十月一月已隔五卦非只坤之一卦明矣如以日推之既干之防二百一十有六坤之防一百四十有四凡三百有六十当朞之日则是三百六十日乾坤二卦之防已备矣卦主六日七分者汉之易家皆无此説惟京生分六十四卦更直日用事以候风雨寒温言灾变之术固已妄矣非圣人设卦垂教之本意也
　　卦变论説　　　　　　　　王　　炎【文献志】
　　卦变之説谓乾坤为父母而姤复为小父母六画成卦凡一阳五隂皆自复变一隂五阳皆自姤变二阳四隂皆自临变二隂四阳皆自遯变三阳三隂皆自泰变三隂三阳皆自否变其説不闻于先儒而言于邵氏至汉上朱氏从之且乾坤为父母其交则为三男三女复卦上坤下震震乃干一索而得男姤卦上干下巽巽乃坤一索而得女若复姤为小父母则姤有干复有坤乾坤反系复姤所生而震巽二卦亦非出于乾坤不知从何而来且夫子象易尝言刚柔之变惟贲尤详曰柔来而文刚分刚上而文柔诸家即曰贲自泰来盖祖邵氏説也然贲上艮下离坤体得干一刚而成艮是谓柔来而文刚刚柔相反出于乾坤之变夫子之言如此未闻其言泰变为贲也且杂卦首曰干刚坤柔自乾坤生六子则刚柔相杂故六十四卦其刚皆出于干其柔皆出于坤刚来文柔为随柔进上行为晋刚来而不穷柔得位乎外而上同为涣皆刚柔之变也且随上兑而下震初上二爻不变则为乾坤变则坤之初居在上六五以柔而居君位故曰柔进而上行涣上巽而下坎坎得干之刚而为中爻今居二而得中是谓来而不穷巽得坤之一柔而为初爻今居四而附五是谓柔得位而上同然则凡卦二隂二阳变为临遯三隂三阳变为泰否夫子未尝言而邵氏之徒言之诸家皆从其説此吾所未晓也朱子发用卦变以解经至无妄而力主其説且曰无妄上干下震若震一爻其刚自干来则上卦未尝损干一刚是卦四体二柔自临遯而变明矣然详观夫子之言于随于涣皆曰刚来则是上卦一刚来而为初二两爻于无妄独曰刚自外来加一外字则其初未尝损上卦之一刚也盖大畜上艮下干则一刚在外反为无妄则艮变为震或谓大畜一刚在内自外来者自大畜而来也叙卦先无妄后大畜谓大畜刚上自无妄而变可也谓无妄刚自外来由大畜而变于叙先后不合殊不知叙卦先无妄而后大畜杂卦又先大畜而后无妄谓刚自外来由大畜而变何不可之有其説亦未尽盖无妄储贰之卦上干为父下震为长子不损干之一刚所以见其父道之全震为长子初有一刚实自干而得之故夫子加外字以别之也况反对自与变卦不同子发以反对为变卦则尤失之盖邵氏之学长于占筮文王之演易不专于占筮也静而正心诚意动而开物成务易皆具焉惟以占筮论之则古人如管辂郭璞之徒足以尽易之道矣不特邵氏也读易者舍夫子所已言求夫子所未言恐非圣人意也卦变之説存而勿论斯可矣
　　论卦变　　　　　　　　　章俊卿
