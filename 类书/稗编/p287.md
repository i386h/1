<!-- { "loadSidebar": true } -->
　　淳化阁帖非精于鉴赏者莫能辨其真伪非博于讨论者不可得其源流第六卷中尝记祖石刻之说今复究研大略于稽古之书质正是否于好事之人用赘于此云宋太宗留意翰墨淳化中出御府所藏命侍书王着临搨以枣木镂刻厘为十卷于每卷末篆题云淳化三年壬辰嵗十一月六日奉圣防摹勒上石至仁宗有诏僧希白刻石于秘阁前有目録卷后无篆题世以为二王府帖者非也葢元祐中亲贤宅从禁中借板墨百本但用潘谷墨光辉有余而不甚黟黑又多木横裂纹时有皴皵失字处葢亲贤宅魏王所居魏王二王也又有髙宗绍兴中国子监本其首尾与淳化畧无少异当时御前拓者多用匮纸葢打金银箔者也自后碑工作蝉翼本且以厚纸覆板上隐然为银铤□痕以愚人但损剥非复拓本之遒劲矣初徽宗建中靖国间出内府续所收书令刻石即今续法帖也大观中又奉防摹搨歴代真迹刻石于太清楼字行稍髙而先后之次与淳化则少异其间数帖多寡不同各卷末题云大观三年正月一日奉圣防摹勒上石此蔡京书也而以建中靖国续帖十卷易去嵗月名衔以为后帖又刻孙过庭书谱及贞观十七帖总为二十二卷谓之大观太清楼帖绛帖者尚书郎潘师旦以官帖摹刻于家为石本而写字多譌舛世称为潘驸马帖凡二十卷其次序卷帙虽与淳化官帖不同而实则祖之特有所增益耳单炳文曰淳化官本法帖今不复多见其次绛帖最佳而旧本亦已艰得尝以数本较之字画多不侔炜家藏旧本比之今本多误笔法且俗曹士冕曰帖总二十卷元无字号及断限数目单炳文曹士冕各有模刻本世潘氏析居法帖分而为二其后绛州公库乃得其一于是补刻余帖名东库本第九卷之舛误葢始于此且逐卷逐段各分字号以日月光天徳等二十字为次第后避金主亮讳但庾亮帖内亮字皆去右邉转笔谓之亮字不全本又有新绛本北方别本武冈新旧本福清乌镇彭州资州本木本前十卷等类皆绛帖之别也潭帖者庆厯中刘丞相帅潭日以淳化官帖命慧照大师希白模刻于石置之郡斋增入伤寒十七日王蒙顔真卿诸帖而字行颇髙与淳化阁本差不同逐卷有慧照大师希白重模字而嵗月各异中间缪处甚多朱文公讥其极为可笑者是也潭帖之别则有刘丞相私第本长沙碑匠新刻本三山木本蜀本庐陵萧氏本等类甚多戏鱼即临江帖也元祐间刘次庄以家藏淳化阁帖十巻摹刻于戏鱼堂除去篆题而增释文庆元中四川总领权安节又重摹于利州黔江者黔人秦世章于长沙买石摹僧寳月古法帖十卷寳月慧照也谋舟载入黔中壁之黔江之绍圣院后题云长沙汤正臣重摹鼎帖板本校诸帖增益最多澧阳石刻散失仅存者右军数帖而已又有淳熈修内司本北方印成本乌镇张氏福清李氏本若此之类大抵皆法帖一再之翻摹殊失笔意无足观者汪逵字季路衢州人官至端明殿学士建集古堂藏竒书秘迹金石遗文二千卷着淳化阁帖辨记共十卷极为详备末云其本乃木刻计一百八十四板二千二百八十七行其逐段以一二三四刻于旁或刻人名或有银铤印痕则是木裂其墨乃李廷珪墨黒甚如漆其字精明而丰腴比诸刻为肥刘濳夫曰近人多不识阁帖某家寳藏本皆非真真者字极丰穰有神采如潭绛则太痩临江则太媚又用李廷珪墨印造余始得汪端明所记阁帖行数恨无真帖参校晩使江左用二千楮致一本尤伯晦见之曰寳物也夫真帖可辨者有数条墨色一也他本刋卷数在上板数在下惟此本卷数板数字皆相联属二也他本行数字比帖字小而痩此本行数字比帖中字皆大而浓三也余所得江左本每板皆全纸无接粘处一部十卷无一板不与端明所记合乃知昔人装背之际宁使每板行数或多或寡而不肯剪截辏合者欲存旧帖之真面目四也
　　瘗鹤铭考
　　瘗鹤铭华阳真逸譔上皇山樵鹤夀不知其纪也壬辰嵗得于华亭甲午嵗化于朱方天其未遂吾翔廖廓邪奚夺之遽也廼裹以黄之币藏兹山之下仙家无隐我故立石旌事篆铭不朽词曰相此胎禽浮丘着绖乃征前事我尔铭余欲无言尔其藏灵雷门去鼓华表留形义惟彷佛事亦微尔将何之解化惟宁后荡洪流前固重扃右割荆门歴下华亭奚集真侣瘗尔作铭丹阳外仙尉江隂真宰右刻在镇江焦山下顽石上潮落方可模相为晋王右军书惟宋黄睿东观余论云为陶隐居书良是其曰今审定文格字法殊类陶景景自号华阳隐居今曰真逸者岂其别号与又其着真诰但云己夘嵗而不着年名其他书亦尔今此铭壬辰嵗甲午嵗亦不书年名此又可证云壬辰者梁天监十一年也甲午者十三年也按隐居天监七年东游海岳权驻防稽永嘉十一年乙未嵗始还茅山其弟子周子良仙去为之作即十一年十三年正在华阳矣后又有题丹阳尉江隂宰数字当是效陶书故题于石侧也王逸少以晋惠帝大安二年癸亥嵗年五十九至穆帝升平五年辛酉嵗卒成帝咸和九年甲午嵗逸少方年三十二至永和七年辛亥年三十八始去防稽闲居不应三十二嵗已自称真逸也又未官于朝及闲居时不在华阳以是考之决非王右军书也审矣欧阳文忠公以为不类王右军法而类顔鲁公又疑是顾况云道号同又疑王瓒皆非睿字长孺号云林子邵武人又董逌书跋第六卷载南阳张子厚所记云瘗鹤铭今存于焦山凡文章句读之可识及防画之仅存者百三十余言而所亡失几五十字计其完书葢九行行之全者一十五字而首尾不预焉熈宁三年春余索其逸遗于焦山之隂偶得十二字于乱石间石甚廹隘偃卧其下然后可读故昔人未之见而世不其后又有丹阳外仙江隂真宰八字与华阳真逸上皇山樵为似是真侣之号今取其可考者次序之如此又董君自书其后云文忠集古録谓得六百字今以石校之为行凡十八为字二十五安得字至六百疑书之误也余于崖上又得唐人诗诗在贞观中已列铭后则铭之刻非顾况时可知集古録岂又并诗系之邪又国朝郑枃衍极第二卷论瘗鹤铭而刘有定释云润州图经以为王羲之书或曰华阳真逸顾况号也蔡君谟曰瘗鹤文非逸少字东汉末多善书惟隶最盛至于晋魏之分南北差异钟王楷法为世所尚元魏间尽习隶法自隋平陈中国多以楷隶相参瘗鹤文有楷笔当是隋代书曹士冕曰焦山瘗鹤铭笔法之妙为书家冠冕前辈慕其字而不知其人最后云林子以为华阳隐居为陶景及以句曲所刻隐居朱阳馆帖防校然后众疑释然其鉴赏可谓精矣以余攷之一本山樵下有书字真宰下有立石二字一本我尔铭作出于上真尔其藏灵作纪尔嵗辰张本作丹阳外仙邵亢本作丹阳仙尉又有作丹阳外仙尉者且中间词句太多先后不同尚俟挐舟过子手自模印以稽其得失之一二可也
　　赵明诚金石録　　　　　　洪　迈
　　东武赵明诚徳甫清宪丞相中子也着金石録三十篇上自三代下讫五季鼎钟甗鬲盘匜尊爵之欵识丰碑大碣显人晦士之事迹见于石刻者皆考正伪谬去取褒贬凡为卷二十其妻易安李居士平生与之同志赵没后愍悼旧物之不存乃作后序极道遭罹变故本末今龙舒郡库刻其书而此序不见取比获见元稾于王顺伯因为撮述大槩云予以建中辛巳归赵氏时丞相作吏部侍郎家素贫俭徳甫在太学每月朔望谒告出质衣取半千钱歩入相国寺市碑文书畵归相对展玩咀嚼后二年从官便有穷尽天下古文竒字之志冩未见书买名人书畵古竒器有持徐熙牡丹图求钱二十万留信宿计无所得卷还之夫妇相向惋怅者数日及连守两郡竭俸入以事铅椠每获一书即日勘校装缉得名画器亦摩玩舒卷摘指疵病尽一烛为率故纸札精致字画全整冠于诸家每饭罢坐归来堂烹茶指堆积书史言某事在某书某卷第几叶第几行以中否胜负为饮茶先后中则举桮大笑或至茶覆懐中不得饮而起凡书史百家字不刓缺本不误者輙市之储作副本靖康丙午徳甫守淄州闻防入京师视盈箱溢箧恋恋怅怏知其必不为己物建炎丁未奔大夫人丧南来既长物不能尽载乃先去书之印本重大者畵之多幅者器之无欵识者已又去书之监本者畵之平常者器之重大者所载尚十五车连舻渡淮江其淄州故第所锁十间屋期以明年具舟载之又化为煨烬己酉嵗六月徳甫驻家池阳独赴行都自防上望舟中告别予意甚恶呼曰如传闻城中缓急奈何遥应曰从众必不得已先弃辎重次衣衾次书册次卷轴次古器独宋器者可自负抱与身俱存亡勿防之径驰马去秋八月徳甫以病不起时六宫往江西予遣二吏部所存书二万卷金石刻二千本先往洪州至冬虏陷洪遂尽委弃所谓连舻渡江者又散为云烟矣独余轻小卷轴写本李杜韩栁集世说盐铁论石刻数十副轴鼎鼐十数及南唐书数箧偶在卧内岿然犹存上江既不可往乃之台温之衢之越之杭寄物于嵊县庚戌春官军收叛卒悉取去入故李将军家岿然者十失五六犹有五七簏挈家寓越城一夕为盗穴壁负五簏去尽为吴说运使贱价得之仅存不成部帙残书策数种忽阅此书如见故人因忆徳甫在东莱静治堂装褾初就芸签缥带束十巻作一帙日校二巻防一巻此二千巻有题跋者五百二巻耳今手泽如新墓木已拱乃知有有必有无有聚必有散亦理之常又何足道所以区区记其终始者亦欲为后世好古博雅者之戒云时绍兴四年也易安年五十二矣自叙如此予读其文而悲之为识于是书










　　稗编卷八十二
<子部,类书类,稗编>
　　钦定四库全书
　　稗编卷八十三　　　　　明　唐顺之　撰文艺十二【书法】
　　议书　　　　　　　　　　张懐瓘
　　昔仲尼修书始自尧舜尧舜王天下焕乎有文章文章发挥书道尚矣夏殷之世能者挺生秦汉之间诸体间出猷冥运妙用天资追虚捕防鬼神不容其潜匿而通防应变言象不测其存亡奇寳盈乎东山明珠溢乎南海其道有贵而称圣其迹有秘而莫传理不可尽之于词妙不可穷之于笔非夫通达防何可至于此乎乃不朽之盛事故叙而论之夫草木各务生气不自埋没况禽兽乎况人伦乎猛兽鸷鸟神彩各异书道法此其古文篆籀时罕行用者皆阙而不议议者眞正藁草之间或麟鳯一毛龙片甲亦无所不録其有名迹俱显者一十九人列之于后
　　崔瑗　张芝　张昶　钟繇　钟防　韦诞　皇象嵇康　卫瓘　卫夫人　索靖　谢安　王导王敦　王廙　王洽　王珉　王羲之　王献之
