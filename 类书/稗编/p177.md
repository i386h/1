<!-- { "loadSidebar": true } -->
　　书尧典朞三百有六旬有六日以闰月定四时成嵗蔡氏传曰天体至圆周围三百六十五度四分度之一绕地左旋常一日一周而过一度日丽天而少迟故日行一日亦绕地一周而在天为不及一度月丽天尤迟一日常不及天十三度十九分度之七朱子曰厯家只筭所退之度却云日行一度月行十三度有奇此乃截法故有日月五星右行之说其实非右行也横渠云天左旋处其中者顺之少迟则反右矣此说最好问经星左旋纬星与日月右旋是否曰今诸家是如此说横渠天左旋日月亦左旋看来横渠之说极是只恐人不晓所以诗传只载旧说晋天文志天圆地方天旁转半在地上半在地下日月本东行天西旋入于海牵之以西如蚁行磨上磨左旋蚁右行磨疾蚁迟不得不西或疑儒者言日月每日不及天一度与十三度厯家言日月每日行一度与十三度有奇二说不同如儒者说则是日月每日左旋一周于天所行不到处才一度与十三度耳如厯家说则是日月每日右行到此一度与十三度其余天体皆是所行不到之处其说相反愚谓不然二说虽相戾其实只一般葢天体非但髙圆不动待日月自就上运行而已天亦是运动物事其行健又过于日月天是动物日月又是动物天非有体也二十八宿与众经星即其体也此二十八宿与众经星皆绕地左旋一昼一夜适一周而又过一度日月亦与之同运但不及其健则渐退而反似右耳其所退之界分即日月所不及天之一度与十三度也是则日月虽曰一昼一夜随天旋转一周于天然其歴天体每日只有此一度与十三度此一度与十三度即厯家所谓右行之处也譬如有一大磨在此使三百六十五人环绕此磨而行磨非天此三百六十五人绕磨而行者天也又别使二人与三百六十五人之为首行者从今日子时并肩起脚同行行至明日子时皆适一周但此二人者其一人乃与三百六十五人之第二人并肩即日也其一人乃与三百六十五人之第十四人并肩即月也相去近逺日日如此是则以大磨视之此三等人固皆一周以二人与三百六十五人视之则此二人者虽日与三百六十五人同行其实一人仅与三百六十五人之第一人相摩肩而过一人仅与三百六十五人之第一人至第十三人相摩肩而过此即日月所实歴之天体也此即儒者所谓日月不及天之一度与十三度也此即厯家所谓日月右行之一度与十三度也初岂有二致哉但如儒者之论则是日月五星亦是天象不应独与众星相背而右转故以左旋为顺耳右转左旋说虽不同其实歴天体则皆共此一度与十三度非有二也不知精于论天者以为何如姑志于此以俟就正焉许益之尚书丛说有七政疑曰唐尧命羲和居四方考天象惟举分至四中星而知日之所在又言以闰月定四时成嵗而知月之所行典文简古存其大法推歩之术未详西汉天文志始有日月东行天西转而周髀家则有日月实东行而天牵西转之说其论天转如磨者则非论日月右行者则是自是志天文者转相祖述以为定论言日月则五星从可知矣唐一行铸浑天仪注水转轮一昼一夜天西旋一周天日行一度月行十三度十九分度之七晦明朔望迟速有凖然则二十八宿附天西去而为经七政错行而为纬其说为得之而文公诗传亦犹是也蔡仲黙传尧典则曰天体至圆周三百六十五度而四分度之一绕地左旋一日一周而过一度日月丽天亦左旋日则一日绕地一周而在天为不及一度月则尤迟一日不及天十三度十九分度之七积二十九日复有余分而与日防合气盈朔虚而闰生典谟之传已经文公是正而公葢详之矣其意以为日者阳之精其健当次于天月隂精也其行当缓月之行昼夜常过于日十三度有奇是隂速于阳不若七曜与天皆西转则隂阳迟速为合宜葢亦祖横渠先生之意其说可谓正矣然愚以古说较之其所可疑数有七焉天左旋七政右逆则七政亦附着天体迟速虽顺其性而西行则为天所牵耳然所倚着各得循序若七政与天同西行恐错乱纷杂似泛然无统一也日君道也月臣道也从东行则合朔后月先行既望则月在日后及再合朔是月之从日为臣从君为顺若西行则日在月前至望再合朔必日行从月是君从臣为逆二也大而一嵗隂阳升降小而一月日月合朔此正天地生物之心而隂阳得此相防合以造就万类者也以一嵗之运隂盛乃生意收敛之时而品物流形举霄壤之间曷尝有一息间断哉其所以盛隂否闭之时而生生犹不息者正以日月之合而辅助元气之偏也然凡进者阳道也生道也退者隂道也死道也日月东行则月之进从日之进西行则月之退又符于日之退三也日月虽皆进行比天行不及则为退星行无殊金水在太阳先后卒嵗一周天为最速次火次木惟土积重厚之气入天体最深故比五星形最小行最迟而二十八嵗一周天若七政皆西行则向谓迟者今反速向谓速者今更迟是金水最迟故一日只退一度而一嵗一周天土行最速常及于天大约二十八日便不及天一度而二十八年然后周天四也星虽阳精然亦日之余也以日之阳次于天且一日不及天一度星之阳不及逺甚而木十余日土二十余日始不及天一度是木土之精反过日逺矣五也星以退留迟疾伏疾迟留退段者有迟有速有顺有逆也五政推歩姑以嵗星言之大约退九十三日而留留二十三日而迟疾伏共行二百六十余日而伏留而复退是行常五倍于退而退四倍于留之日然行乃其常而退乃其变也若西行则行为退退为行是五星进日甚少而退何其多与六也星家歩星伏行最急疾行次急迟行为缓留则不行退则逆而西此皆以星附着天体而言者也若七政随天西行则天自天星自星不可附着天体附着则为东行矣然则星家所谓迟疾伏皆为最缓而不及天所谓留则不可言留乃行与之同健一日皆能过太阳一度至于所谓退乃更速过于天运矣七也由是言之则古法比蔡传为宻于此不可无疑姑识于此以俟知者而问焉按许氏所疑凡七事大抵皆在于先儒左旋之说有所未信而以厯家右转之说为可信也其言似亦有理愚亦因此不能无疑于先儒之说夫先儒谓日一日不及天一度月一日不及天十三度十九分度之七五星虽行有迟速然亦皆是不及于天夫七政既皆随天左旋则宜皆靣西而背东非有意于退特以天运过速故七政不能进与天齐而不免退随天后耳若然则其所不及于天之界分但依直而退可也譬犹二人同行其一足力健者既前进而过去其一足力弱者不能及之则亦但退随其后而已天何暇回顾其所退之歩数使之循规蹈矩不失尺寸哉今则黄道循赤道之左右交出交入渐逺渐近一嵗一周未尝改易而月道又循黄道之左右出入逺近亦皆一月一变各有常度又如五星之运迟留伏逆各各不同而各有退度如此凡此其势皆似违天而右转者此岂靣西背东无意于退而能各有条理若是哉所谓术业有専攻以夫子之圣而犹问礼问官岂老耼郯子之徒其智反过于圣人哉业専而已然则穷理尽性继徃开来固先儒之能事至于天文自是一家之传恐厯家所言自有源流亦未可以先儒所学之大而小之也
　　七政右旋说　　　　　　　王应电
　　今夫天左旋日月星辰皆西坠夫人而见之故谓七政皆从天左旋甚似直截明快因谓昔人推歩咸以七政右转者止以退度数少易于推算之故说亦可通然细观之则有大不通者四天地之化一顺一逆以成化工故律左旋而同右转河图主顺而洛书主逆故七政逆天而行若皆左旋是有顺无逆何以示防吉而成化工此不可之一然犹曰此书生常谈浑浑未足以判案夫君道逸主于无为故日一日行一度嵗一周天故经天者以日为主臣道劳主于代君故月一日行十三度一月一周天故以月之一周天而命之为一月若谓日月每日皆一周日不及天一度月不及天十三度是日劳月逸元首丛脞而肱股惰耶此不可之二也天下物理金水之行为最疾水一日千里五金在世无顷刻停因命钱曰泉火次之四时而改木又次之一嵗而雕惟土为不动故金水附日嵗一周天火二嵗一周天木嵗居一辰十二嵗而一周故谓之嵗土嵗居一宿二十八嵗而一周天故曰填一音震取其以填静为体一音田取其以填塞为用也今曰皆从天左旋是金水一嵗而不及天之一周火星二嵗而不及天之一周木星十二嵗而不及天之一周土星二十八嵗而不及天之一周是应速者反迟而应迟者反速矣且右旋则以所进而名为日为月为嵗为填左旋则以所退而名为日月嵗填其义与名何乃不经若是耶此不可之三也语云善言天者必有騐于人人禀天地五行之气而生术家凡立命于天二十八宿度数各有所属安命之度而遇五星之左行者则其人必悖逆一生作事颠倒其正大顺利之人必值五星之右行者也设若以左旋为顺右旋为逆则岂人之立命皆值五星逆行而间值其顺者且值其顺者何反防而值其逆者反吉耶此不可之四也言天者尚详之
　　日月周天论　　　　　　　僧徳孺
