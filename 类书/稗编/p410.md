<!-- { "loadSidebar": true } -->
　　按唐虞三代之所谓赦者或以其情之可矜或以其事之可疑或以其在三赦三宥八议之列然后赦之葢临时随事而为之斟酌所谓议事以制者也至后世乃有大赦之法不问情之浅深罪之轻重凡有犯在赦前则杀人者不死伤人者不刑盗贼及作奸犯科者不诘于是赦为偏枯之物长奸之门今观管仲所言及陶朱公之事则知春秋战国时已有大赦之法矣

　　稗编卷一百十九
　　钦定四库全书
　　稗编卷一百二十　　　　明　唐顺之　撰工
　　汉屯田　　　　　　　　　汉　志
　　汉昭帝始元二年发习战射士调故吏将屯田张掖郡宣帝神爵元年后将军赵充国击先零羗罢骑兵屯田以待其弊奏曰臣所将吏士马牛食月用粮谷十九万九千六百三十斛盐千六百九十三斛茭藁二十五万二百八十六石难乆不解徭役不息又恐它夷卒有不虞之变且羗虏易以计破难用兵碎也故臣愚心以为击之不便计度临羗东至浩【音告】亹【音门即金城郡广武县地临羗在今西平郡】羗虏故田及公田民所未垦可二千顷以上愿罢骑兵留弛刑应募及淮阳汝南歩兵与吏私从者合凡万二百八十一人用谷月二万七千三百六十三斛盐三百八斛分屯要害处氷解漕下缮乡亭浚沟渠【漕下以水运木而下也】理湟【音皇】陿【音陜】以西道桥七十所令可至鲜水左右田事出赋人二十亩【田事出谓至春人出营田也赋谓班与之】至四月草生发郡骑及属国胡骑伉健各十倅马十二就草【倅马副马十二者千骑则与副马二百匹也】为田者游兵以充入金城郡益积蓄省大费今大司农所转谷至者足支万人一嵗食谨上田处及器用簿唯陛下裁许又上便宜十二事歩兵九校【一部为一校】吏士万人留屯以为武因田致谷威德并行一也又因摧折羗虏令不得归肥饶之地贫破其众以成羗虏相畔之渐二也居民得并田作不失农业三也军马一月之食度支田士一嵗罢骑兵以省大费四也至春省田士卒循河湟漕谷至临羗以示羗虏扬威武传世折冲之具五也以闲暇时下所伐材缮治邮亭充入金城六也兵出乘危徼幸不出令反畔之虏窜于风寒之地离霜露疾疫瘃堕之患【谓因寒而堕指也】坐得必胜之道七也亡经阻逺追死伤之害八也内不损威武之重外不令虏得乘间之势九也又亡惊动河南大开小开【皆种】使生它变十也治湟陿中道桥令可至鲜水以制西域信威千里从枕席上过师十一也大费既省繇役豫息以戒不虞十二也留屯田得十二便出兵失十二利屯田内有亡费之利外有守御之备骑兵虽罢虏见万人留田为必禽之具其土崩归德宜不乆矣诏罢兵独留充国屯田明年五月充国奏羗本可五万人军凡斩首七千六百级降者三万二千人溺河湟饥饿死者五六千人定计遗脱与煎巩黄羝俱亡者不过四十人羗靡忘等自诡必得请罢屯兵诏可充国振旅而还
　　论汉屯田　　　　　　　　马端临
　　按屯田所以省馈饟因农为兵而起于汉昭宣之时然文帝时晁错上言逺方之卒守塞一嵗而更不知胡人之能不如选常居者家室田作以备之为之髙城深堑先为室屋具田器募罪人及免徒复作及民之欲徃者皆赐髙爵复其家俾实塞下使屯戍之事省输将之费寡则其规模已略出此但文帝则与以田屋令其人自为战守而此屯田则以兵留耕因取其耕之所获以饟兵防为不同又武帝征和中桑羊与丞相御史请屯田故轮台地以威西域而帝下诏深陈既徃之悔不从之其事亦在昭宣之前然轮台西于车师千余里去长安且万里非张掖金城之比而欲驱汉兵逺耕之岂不谬哉赖其説陈于帝既悔之后耳又武帝通西域复轮台渠犁亦置营田校尉领护然田卒止数百人今羊建请以为溉田五千顷以上则徙民多而骚动众矣帝既悔徃事思富民宜其不从也
　　魏屯田　　　　　　　　　魏　志
　　魏齐王芳正始四年司马宣王督诸军伐呉时欲广田蓄谷为灭贼资乃使邓艾行陈项以东至寿春【自今淮阳郡项城县以东至寿春郡】艾以为田良水少不足以尽地利宜开河渠可以大积军粮又通运漕之道乃着济河论以喻其指又以为昔破黄巾因为屯田积谷于许都以制四方今三隅已定事在淮南每大军征举运兵过半功费巨亿以为大役陈蔡之间上下田良可省许昌左右诸道田并水东下令淮北屯二万人淮南三万人十二分休常有四万人且田且守永丰常收三倍于西计除众费嵗完五百万斛以为军资六七年间可积三千万斛于淮上此则十万之众五年之食也以此乗呉无徃而不克矣宣王善之皆如艾计遂北临淮水自钟离西南横石以西尽泚【音脂】水四百余里置一营六十人且佃且守兼修广淮阳百尺二渠上引河流下通淮颍大理诸陂于颍南北穿渠三百余里溉田二万顷淮南淮北皆相连接自寿春到京师农官兵田鸡犬之声阡陌相属每东南有事大军兴众泛舟而下逹于江淮资食有储而无水害艾所建也
　　两晋屯田　　　　　　　　晋　书
　　晋羊祜为征南大将军镇淮襄吴石城守去襄阳七百余里每为边害祜患之竟以诡计令吴罢守于是戍逻减半分以垦田八百余顷大获其利祐之始至也军无百日之粮及至季年有十年之积泰康元年平吴之后当阳侯杜元凯在荆州【今襄阳郡】修召信臣遗迹【召信臣所作钳庐陂六门堰并今南阳郡攘县界时为荆州所统】激用浊【音蚩】淯【音育】诸水以浸原田万余顷分疆刋石使有定分公私同利众庶赖之号曰杜父旧水道唯沔汉逹江陵千数百里北无通路又巴丘湖沅湘之防表里山川实为险固荆蛮之所恃也预乃开杨口起夏水逹巴陵千余里【夏水杨口在今江陵郡江陵县界巴陵即今郡】内泻长江之险外通零桂之漕【零陵桂阳并郡】南土歌之曰后世无叛由杜翁孰识智名与勇功　东晋元帝督课农功二千石长吏以入谷多少为殿最其宿卫要任皆令赴农使军各自佃即以为廪太兴中三吴大饥后军将军应詹上表曰魏武帝用枣祗韩浩之议广建屯田又于征伐之中分带甲之士随宜开垦故下不甚劳大功克举间者流人奔东吴东吴令险皆已还返江西良田旷废已乆火耕水耨为功差易宜简流人兴复农官功劳报赏皆如魏氏故事一年中与百姓二年分税三年计赋税以使之公私兼济则仓庾盈亿可计日而待之穆帝升平初荀羡为北部都尉镇下邳【今临淮郡县】屯田于东阳之石鼈【亦在今之临淮郡界】公私利之
　　唐屯田【三节】　　　　　　　唐　书
　　唐开军府以扞要冲因隙地置营田天下屯总九百九十二司农寺因屯三顷州镇诸军每屯五十顷水陆腴瘠播植地宜与其功庸烦省收率之多少皆决于尚书省苑内屯以善农者为屯官屯副御史廵行莅输上地五十亩瘠地二十亩稻田八十亩则给牛一诸屯以地良薄与嵗之丰凶为三等具民田嵗获多少取中熟为率有警则以兵若夫千人助收司农者嵗三月卿少卿循行治不法者凡屯田收多者褒进之嵗以仲春籍来嵗顷亩州府军镇之逺近上兵部度便宜遣之　建中初宰相杨炎请置屯田于丰州发关附民凿陵阳渠以増溉京兆尹严郢尝从事朔方知其利害以为不便疏奏不报郢乃奏五城旧屯其数至广以开渠之粮贷诸城官田约以冬输又以开渠功直布帛先给田者据估转谷如此则闗辅免调发五城田辟比之浚渠利十倍也时杨炎方用事郢议不用而陵阳渠亦不成然振武天德良田广袤千里　元和中振武军饥宰相李绛请开营田可省度支漕运及絶和籴欺隠宪宗称善乃以韩重华为振武京西营田和籴水运使起代北垦田三百顷出赃罪吏九百余人给以耒耜耕牛假粮种使偿所负粟二嵗大熟因募人为十五屯每屯百三十人人耕百亩就髙为堡东起振武西逾云州极于中受降城凡六百余里列栅二十垦田三千八百余顷嵗收粟二十万石省度支钱二千余万缗重华入朝奏请益开田五千顷法用人五千可以尽给五城防李绛已罢后宰相持其议而止宪宗末天下营田皆雇民或借庸以耕又以瘠地易上地民间苦之穆宗即位诏还所易地而耕以官兵耕官地者给三之一以终身灵武邠寜土广肥而民不知耕
　　宋屯田　　　　　　　　　宋　志
