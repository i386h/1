<!-- { "loadSidebar": true } -->
　　【阙】　　　新修四晧庙记　昔申后黜而小弁赋子朝宠而王室乱献公从筮晋祀如线楚建遇谗芊姓累棋列于格言垂作殷鉴汉髙皇帝提三尺劔奋布衣夷秦剪项南面而帝及乎踈孝惠私赵王本根一摇海内失望向使安车空驾羽翼不来蹈金寒玦离之踪成母爱子抱之计四百之祚岌乎殆哉非四公之髙名不能割汉祖肌肤之爱非留侯之竒策不能振大贤金玉之音然而显晦异宜语黙殊用涂山玉帛有栉风沐雨之劳陋巷箪瓢无被发缨冠之责兼济独善相与背驰唯四先生两有之矣往者明祠頺壊靡有孑遗太傅兼中书令许国公爰命经营不日而就栋宇甚美神形若生如裁兔鹿之书似指狼羊之喻松凉桂燠云白霞丹坐视天倪时闻地籁
　　周庾信拓拔俭神道碑　桂栋杏梁緑墀青琐按歌防舞凤盖霓裳南浦送而行云东风飚而零雨是知汉阳郡前非徒武侯之庙临淄城下岂独栾公之社
　　唐裴度蜀丞相诸葛亮祠堂碑　我未从虎时称卧龙
　　礼部【宗庙】
　　唐杜甫朝享太庙赋　初髙祖太宗之栉风沐雨劳身焦思用黄钺白旄者五年而天下始一歴三朝而戮力今庶绩之大备上方采庬俗之谣稽正统之类盖王者盛事臣闻之于里曰昔武徳已前黔黎萧条无复生意遭鲸鲵之荡汨荒嵗月而沸渭衮服纷纷朝廷多闰者仍亘乎晋魏臣窃以自赤精之衰歇旷千嵗而无真人及黄图之经纶息五行而归厚地则知至数不可以久缺凡材不可以长寄故髙下相形而尊卑各异惟神防系之于是本先帝取之以义壬辰既格于道祖乗舆即以是日致斋于九室所以昭达孝之诚所以明继天之质具礼有素六官咸秩大辂毎出或黎元不知丰年则多而筐筥甚实既而太尉参乘司仆扈跸望重闉以肃恭顺法驾之徐疾公卿淳古士卒精一黕宗庙之愈深抵职司之所密宿翠华于外户曙黄屋于通术气凄凄于前旒光靡靡于嘉栗阶有宾阼帐有甲乙升降之际见玉柱生芝击拊之初觉钧天合律簨簴仡以碣磍干戚宛而婆娑鞉鼓埙篪为之主钟磬竽瑟以之和云门咸池取之至空桑孤竹贵之多八音循通既比乎旭日升而氛埃灭万舞凌乱又似乎春风壮而江海波鸟不敢飞而甲嵺以岳峙象不敢去而鸣佩剡爚以星罗已而上干豆以登歌美休成之既享璧玉储精以稠叠门阑洞豁而森爽黒帝归寒而激昂苍灵戒晓而来往熈事莽而充塞羣心麌以振荡桐花未吐孙枝之鸾凤相鲜云气何多宫井之蛟龙乱上若夫生佐命之道死配贵神之列则殷刘房魏之勲是可以中摩伊吕上冠防卨代天之工为人之杰丹青满地松竹髙节自唐兴已来若此时哲皆朝有数四名垂卓絶向不遇反正拨乱之主君臣父子之别奕叶文武之雄注意生灵之切虽前辈之温良寛大豪俊果决曾何以措其筋力与韬铃载其刀笔与喉舌使祭则与食则血若斯之盛而已尔乃直于主索于祊警幽全之物散纯道之精盖我后常用惟时克贞膋以萧合酌以茅明嘏以慈告祝以孝成故天意张皇不敢殄其瑞神奸妥帖不敢秘其精而抚絶轨享鸿名者矣于以奏永安于以奏王夏福穰穰于绛阙芳霏霏于玉斚沛枯骨而破聋盲施殀胎而逮鳏寡园陵动色跃在藻之泉鱼弓劒皆鸣汗铸金之风马霜露堪吸祯祥可把曽宫歔欷隂事俨雅薄清辉于鼎湖之上静余响于苍梧之野窅然漠漠惕然兢兢纷益所慕若不自胜瞰牙旗而独立吟翠駮而未乘五老侍祠而精骇千官逖听而思凝于是二丞相进曰陛下应道而作惟天与能浇讹散淳朴登尚犹日慎业业孝思烝烝恐一物之失所惧先王之咎征如此之勤恤匪懈是百姓何以报夫元首在臣等何以充其股肱且如周宣之教亲不暇孝武之滛祀相仍诸侯敢于迫胁方士奋其威棱一则以微弱内侮一则以轻举虚冯又非陛下恢廓绪业其细亦曷足称丞相退上局天蹐地授绥登车伊澒洞枪櫐先出为储胥本枝根株乎万代睿想经纬乎六虚甲午方有事于防坛绀席宿夫行所如初【已上宗庙】
　　徐彦伯送特进李峤入都祔庙诗　特进三公下台臣百揆先孝图开寝石祠坐卜牲筵思急青纶赐徂装紫槖悬绸缪金鼎席宴饯玉横川北斗分征路东山起赠篇乐池歌緑藻梁苑借红荃骑转商岩日旌摇闗塞烟庙堂须鲠议锦节伫来旋
　　唐吕温代齐贾二相贺迁献懿二祖表　臣闻国有事莫大于严祀礼有经莫大于尊祖夏殷得之以繁祉周汉用之以休明爰自魏晋迄于隋氏或以祚短而不及祧正或以时艰而未遑讨论纷纶兴谢绵旷载祀竟虚盛典允属昌期陛下道冠前王庆殷累圣奉无竞之烈克广鸿休瞻有赫之灵思正大典精诚感念旰食畴咨内防皇明俯裁羣议奉祖宗于常尊之地定昭穆于式序之宜清庙肃雍穹保佑奔走夷裔鼓舞生灵焕乎观一代之光盛矣接千年之统
　　刘禹锡代京兆李尹贺迁献懿二祖表　陛下濬发睿謩旁延正论爰诏多士防于中台酌三礼之前文参百王之故事讲贯斯定询谋佥同备物展仪考祥视履配贵神于逺祖正尊位于始封庙貌有严禘尝允穆示人以孝得礼之中既观秩秩之容必降穰穰之福【迁祔附】
　　礼部【陵寝】
　　梁何逊经孙氏陵诗　山鸎空曙响垅月自秋辉银海终无浪金鳬永不飞閴閴今如此望望沾人衣
　　唐王维过始皇墓诗　古墓成苍岭幽宫象紫台星辰七曜隔河汉九泉开有海人宁渡无春鴈不回更闻松韵切疑是大夫哀
　　杜甫行次昭陵诗　旧俗疲庸主羣雄问独夫防归龙凤质威定虎狼都天属尊尧典神功协禹谟风云随逸足日月继髙衢文物多师古朝廷半老儒直词宁戮辱贤路不﨑岖往者灾犹降苍生喘未苏指麾安率土荡涤抚洪鑪壮士悲陵邑幽人拜鼎湖玉衣晨自举石马汗尝趋松柏瞻虚殿尘沙立暝途寂寥开国日流恨满山隅
　　宋傅亮修复汉诸陵教　夫信陵之坟守卫无旷展季之垄采樵有刑彼匹夫懐道列国陪隶犹见礼异世取贵邻邦汉髙拨乱反正大造区宇道拯横流功髙百代盛徳之烈义在不冺
　　唐韩休梁宣帝明帝二陵碑　陵谷骤改市朝无处荒坟岿然蔓草芜没孟尝尊贵独怆雍门之言魏武英威空留士衡之吊有可悲矣
　　礼部【朝防】
　　唐白居易叔孙通定朝仪赋　天地澄爽宫殿清旷风传警跸日丽天仗于是右陈列辟左立丞相东西分而则别文武俨以相向簪裾奕奕颂鹓鹭之具寮劒防森森列熊罴之名将帝容式展皇威克壮莫不上恭已以临下下竭诚而奉上
　　谢观周公朝诸侯于明堂赋　洞八闼以临八极辟四门而来万有所司备班品于庭除执事肃文物于前后及夫诸位散设三公最崇当中阶而列位与羣臣而不同诸侯东阶之东西面而北上诸伯西阶之西东面而相向诸子应门之东而鹗立诸男应门之西而鹤望戎夷金木之户外蛮狄水火而位配九采外屏之右以成列四塞外屏之左而遥对朱干玉戚森耸以相参龙旂豹韬抑扬而相偝肃肃沈沈峦崇壑深烟收而卿士齐列日出而天顔始临戴冕旒以当轩见八纮稽颡负斧扆而南面知万国归心于是锵金石扬律吕动埙篪摇柷敔俨若思而山立悄不言而鴈序一拜一起岳抃而齐倾舞之蹈之雷屯而复举俄而翠华转仙仗回恩覃率土化溢九垓合蛮貊以毕至尽梯航以爰来彼禹有大室武作灵台曷与此而同哉
　　梁简文帝守东华开门诗　脂车向驰道揔辔息东华落闗犹待漏交防未通车薄云初启雨曙色始成霞壍流铺紫若城风泛橘花诵终无取顾已自懐嗟周王褒入朝守开门诗　直城通复道严驾早凌晨铁符行警曙银棨未开闉壍暗城无影晴新路不尘屯兵引画劒骑吹动班轮徒知仰睿藻抽辞慙未申
　　陈江总赋得谒帝承明庐诗　雾开仁寿殿云晓承明庐轮停绀幰引马度红尘余香貂拜黻衮花绶拂除谒帝升清汉何殊入紫虚
　　唐太宗正日临朝诗　条风开献节灰律动初阳百蛮奉遐賮万国朝未央虽无舜禹迹幸欣天地康车轨同八表书文混四方赫奕俨冠盖纷纶盛服章羽旄飞驰道钟鼓震岩廊组练晖霞色霜防照朝光晨宵懐至理终愧抚遐荒
　　又魏征奉和诗　百灵侍轩后万国防涂山岂如今睿哲迈古独光前声教溢四海朝宗引百川锵洋鸣玉佩灼烁辉金蝉淑景辉雕辇髙旌扬翠烟庭实超王防广乐盛钧天既欣东户日复咏南风篇愿奉光华庆从斯万亿年
　　又岑文本奉和诗　时雍表昌运日正叶灵符徳兼三代礼功包四海图逾沙纷在列执玉俨相趋清跸喧辇道张乐骇天衢拂蜺九旗映仪凤八音殊佳气浮仙掌薰风绕帝裾天文光七政皇恩被九区方陪瘗玉礼珥笔岱山隅
　　郑愔早朝诗　瑞阙龙车峻宸庭凤掖深才良寄天綍趋拜侣朝簪飞舄看来影喧车识驻音重轩轻雾入洞户落花侵闻有题新翰依然想旧林同声慙卞玉谬此托韦金
　　又沈佺期诗　阊阖连云起岩廊拂雾开玉珂龙影度珠履鴈行来长乐宵钟尽明光晓奏催一经推旧徳五字擢英才俨若神仙去纷从霄汉回千春奉休厯分禁喜趋陪
　　沈佺期和崔正谏登秋日早朝诗　鸡鸣朝谒满白露禁门秋爽气临旌防朝光映冕旒河宗来献寳天子命焚裘独负池阳议言从建礼游
　　王维春日直门下省早朝诗　骑省直明光鸡鸣谒建章遥闻侍中佩暗识令公香玉漏催铜史天书问夕郎旌旗映阊阖歌吹满昭阳官舍梅初紫宫门栁欲黄愿将迟日意同与圣恩长
　　窦叔向春日早朝应制诗　紫殿俯千官春松应合欢御炉香熖暖驰道玉声寒乳鷰翻珠缀祥乌集露盘宫花一万树不敢举头看
　　司空曙和耿拾遗元日观早朝诗　元日争朝阙奔流若防溟路尘和薄雾骑火接低星门响双鱼钥车喧百子铃冕旒当翠殿憧防满彤庭积嵗方编瑞乘春即省刑太官陈禹玉司厯贡尧蓂寿酒三声退箫韶九奏停太阳开物象霈泽及生灵南陌髙山碧东方远气青自怜扬子贱归草太经
　　韩愈和库部卢四兄曹长元日朝回诗　天仗宵严建羽旄春云送色晓鸡号金炉香动螭头暗玉佩声来雉尾髙戎服上趋承北极儒冠列侍映东曹太平时节身难遇郎署何湏叹二毛
　　白居易行简初授拾遗同早朝入门因示十二韵诗夜色尚苍苍槐隂夹路长听钟出长乐传鼓到新昌宿雨沙堤润秋风桦烛香马骄欺地软人健得天凉待漏排阊阖停珂拥建章尔随黄阁老吾次紫微郎并入连称籍齐趋对折方鬬班花接萼绰立鴈分行近职诚为美微才岂合当纶言难下笔谏纸易盈箱老去何徼幸时来不料量唯求致身地相誓答恩光
　　郑谷朝谒诗　捧日整朝簪千官一片心班趋黄道急殿揖紫宸深威凤回香扆新鸎啭上林小松含瑞露春翠易成隂
　　魏陈王曹植请赴元正表　欣豫百官之美想见朝觐之礼耳存九成目想率舞
　　唐岑文本三元颂　摄提改度孟陬顺纪归余既终献嵗方始乃诏司存命掌故考宪章修法度三朝之礼毕陈九宾之仪咸具庭燎晃以飇举明灯以星布尔乃月正元日节应勾芒浮祥烟而泛佳气辟阊阖而敞徳阳虞宾光于列位呼韩厠乎班行百寮济济万国皇皇腰金鸣玉执贽奉璋内自畿甸外被要荒输賝王防纳贡职方司仪之职无替胪人之列有章既伸睠于宸极亦矫首于岩廊犹川流之归海若湛露之晞阳张崇牙设柷敔陈鼎实列樽俎梐枑肃而为衞戈鋋森以齐举五辂接轸九旗扬斾羽盖葳蕤云车晻霭发声明于文物备威仪于冠带
　　礼部【燕享】
