<!-- { "loadSidebar": true } -->
　　唐李商隠为舍人绛郡公郑州祷雨文　旱魃为虐应龙不兴困杲日于诗人苦宻云于易象生物斯瘁民食攸囏　叨此分忧俯慙无政爰求其侣防祷隂灵减哺表勤褰帷引咎伏乞下通荥播上导天潢合为膏泽之原用息蕴隆之患其于効信敢或逡廵暴露托词焦劳结虑泉间气树杪占风惟望玉女之披衣敢骇商羊之鼓舞
　　又赛舜庙文　凭离掣电跨巽扬风布沾渥于九臯起焦枯于一瞬
　　又赛荔浦县城隍神文　无烦管辂之占不待栾巴之噀
　　又赛白石神文　果能爱我大田贶余膏泽不俟于公之折狱无烦洛令之曝身【折集作雪】
　　又赛古防神文　神能感气蜧泉传祥鹳垤使宋生抒赋始悦于雄风髙士读书忽惊于暴雨化太甚旱为大有年
　　又祭全义县伏波庙文　云兴柱础电绕墙藩何烦玉女之投壶方闻天笑不待樵人之取箭已见风廻唐崔融为百官贺雨请复膳表　臣闻太平之代天地合而流津至徳之时隂阳和而布泽所以三农滋植百物阜安伏惟陛下寳命絪緼期肹蠁包浑元而建极宅造化而开陛徳教布濩仁声洋溢増髙益厚已修中岳之仪顺时班令更缉正阳之礼近以少愆甘防亲发至诚懐宋景之一言采殷汤之六事徳音才降灵心允协捧瑶缄而风起迎宝字而星流云不崇朝复三千之药草雨必以夜通百亿之江河遍髙下而同霑在公私而并及陈留雨谷譬此非多栎阳雨金方斯未重邦国延有年之庆黎元罢望嵗之忧臣等伏愿陛下凝神保和颐情养夀复鱻鱼之旧膳进鹤鼎之常羞使芝英有驻液之期莲蒲知送凉之地则光天之下率土之濵莫不欣戴
　　李峤贺雨表　郊原吐润品彚含苏麦垄纎茎已擢两岐之秀黍田香粒方滋合颖之苖凡在羣生不胜幸甚然后知御云台而占繇幸洛阳而録囚盖其小曽何髣髴
　　栁宗元为王京兆贺雨表　众灵受职荟蔚且隮于南山百谷仰荣滂霈遂沾于东作睿谟朝降膏泽夕周知天人之已交识隂阳之不测然则周王徒勤于方社殷帝虚羙于桑林岂若无灾而早图未祷而先应化超前圣道贯重徧野同欢倾都相庆
　　苏颋贺雨状　徳音朝降才出于岩廊膏泽晩飞已周于城阙麦宜早秀日助晴光禾欲润成嵗知秋获惟皇建极天且弗违用尔作霖臣复何补既叶梦鱼之吉预占鸣鹤之期
　　梁简文帝谢勅示苦旱诗啓　九年之水不伤尧政七载之旱无累汤朝嵗功则公田已修农勤则我庾惟亿今者亢阳已来为日未久将恐督邮不黜失在汝南之守暴胔未收无伤河南之尹而载劳兴居仰发歌咏无爱珪璧有事山川菲饮食矣加之以撤膳焉中夜不寐加之以申旦焉此唐虞之所阙如轩顼之所不逮魏应璩与岑文瑜书　沙砾销铄草木焦卷处凉台而有鬰蒸之烦浴寒水而有灼烂之惨宇宙虽广无隂以憇云汉之诗何以过此土龙矫首于寺泥人鹤立于阙里修之歴旬静无徴效明劝教之术非致雨之备也知恤下民躬自暴露拜起灵坛勤亦至矣昔夏禹之解阳纡殷汤之祷桑林言未发而水旋流辞未卒而泽滂沛今者云既积而复散雨垂落而复收得无贤圣殊品优劣异姿割髪宜及肤翦爪宜侵肌乎周征殷而年丰卫伐邢而致雨善否之应甚于影响未可以为不然也宋播芳大全谢雨青词　敢谓丛霄之应曽无浃日之淹月离毕以示期山出云而効职风霆下击涧壑交流井汲如初家享一瓢之乐粟储可继士寛半菽之忧
　　天文部【雪】
　　宋谢惠连雪赋　嵗将暮时既昏寒风积愁云防梁王不悦游于兎园廼置防酒命賔友召邹生延枚叟相如末至居客之右俄而防霰零宻雪下王乃歌北风于卫诗咏南山于周雅授简于司马大夫曰抽子秘思骋子妍辞侔色揣称为寡人赋之相如于是避席而起逡廵而揖曰臣闻雪宫建于东国雪山峙于西域岐昌发咏于来思姬满申歌于黄竹曹风以麻衣比色楚謡以幽兰俪曲盈尺则呈瑞于丰年袤丈则表沴于隂徳雪之时义逺矣哉请言其始若乃律穷严气升焦溪涸汤谷凝火井灭温泉氷沸潭无涌炎风不兴比户墐扉裸壤垂缯于是河海生云朔漠飞沙连氛累防揜日韬霞霰淅沥而先集雪纷糅而遂多其为状也散漫交错氤氲萧索蔼蔼浮浮瀌瀌奕奕联翩飞洒徘徊委积始縁甍而冒栋终开帘而入隙初便娟于墀庑末萦盈于帷席既因方而为珪亦遇圆而成璧眄隰则万顷同缟瞻山则千岩俱白于是台如重璧逵似连璐庭列瑶阶林挺琼树皓鹤夺鲜白鹇失素纨袖慙冶玉顔掩嫮若乃积素未亏白日朝鲜烂兮若烛龙衔耀照昆山尔其流滴垂氷縁霤承隅粲兮若冯夷剖蚌列明珠至夫缤纷繁鹜之貌皓汗皦洁之仪回散萦积之势飞聚凝曜之竒固展转而无穷嗟难得而备知若乃申娱翫之无已夜幽静而多懐风触楹而转响月承幌而通晖酌湘吴之醇酎御狐狢之兼衣对庭鹍之双舞瞻云鴈之孤飞折园中之萱草摘阶上之芳薇践霜雪之交积怜枝叶之相违驰遥思于千里愿接手而同归邹阳闻之懑然心服有懐妍唱敬接末曲于是乃作而赋积雪之歌歌曰携佳人兮披重幄援绮衾兮坐芳褥燎薫炉兮炳明烛酌桂酒兮扬清曲又续而为白雪之歌歌曰曲既扬兮酒既陈朱顔酡兮思自亲愿低帷以昵枕念解佩而褫绅怨年嵗之易暮伤后会之无因君宁见阶上之白雪岂鲜耀于阳春歌卒王乃寻绎吟翫抚览扼腕顾谓枚叔起而为乱乱曰白羽虽白质以轻兮白玉虽白空守贞兮未若兹雪因时兴灭隂凝不昧其洁太阳耀不固其节节岂我名洁既我贞凭云升降从风飘零值物赋象任地颁形素因遇立汚随染成纵心浩然何虑何营
　　唐李子卿聚雪为小山赋　皓月旁射兮清虚上腾闲阶之下兮聚雪崚嶒叹此雪兮具知其有兴有灭故为山也庶期乎不骞不崩始也散而从风类元气之无象今也结而为阜若胚浑之初凝五岭髙标三峰逺蹠昔则心往斯焉目击千里之势存乎袤丈万仞之容见乎盈尺皜曜起乎岑嶂曈昽生乎树石峡里则秋月长悬封中则晓云犹白夫其以近则逺以逺则亲玉林不夜瑶草先春照寒景而逾洁拂朝霞而更亲岭上襂作缑氏之仙鹤岩中绰约冩姑射之神人樵傍壑而踈隠径临崖而絶隣至若霁日生暖融风变朔危容半頽傥遇嵇康之醉片影初坠谓入郄诜之幄因降髙而就卑遂散雕而为朴沍寒始劲犹可持而斵见晛则消不可系而握因知夫色不久鲜物无常坚始则有于无有今乃然于自然观陵谷之推易信人世之徂迁亦何必怪桑田之变海都邑之成川
　　梁任昉和谢朏花雪诗　土膏年动祯雪表辰暮散蘤似浮玉飞英若揔素东序皆白珩西雍尽翔鹭山经陋密荣骚人贬琼树
　　何逊咏雪诗　凝阶夜似月拂树晓疑春萧散忽如尽徘徊已复新
　　陈徐陵咏雪诗　琼林圃叶桂树日南花岂若天庭瑞轻雪带风斜三农喜盈尺六出舞崇华明朝阙门外应见海神车
　　张正见都观春雪诗　同云遥暎岭瑞雪近浮空拂鹤伊川上飘花桂苑中影丽重轮月飞随团扇风唐太宗校猎义成喜逢大雪率题九韵以示羣臣诗北风勇士马东日华组练触地银麞出连山缟鹿见月兎落高矰星狼下飞箭既欣盈尺兆复忆磻溪便
　　唐太宗喜雪诗　碧昏朝合雾丹卷暝韬霞结叶繁云色凝琼遍雪花光楼皎若粉映幕集疑沙泛栁飞飞絮妆梅片片花照璧台圆月飘珠箔穿露瑶洁短长阶玉丛髙下树映桐圭累白萦峰莲抱素防续气将沉徘徊嵗云暮怀珍愧隠徳表瑞伫丰年蕋间飞禁苑鹤处舞伊川倘咏幽兰曲同歌黄竹篇
　　又许敬宗奉和诗　嵰州表奇贶閟竹应遐巡何如御京洛流霰下天津忽若琼林曙俄同李迳春姑峰映仙质郢路杂歌尘伏槛观花瑞称觞庆冬积飘河共泻银委树还重璧连山分掩翠绵霄逺韬碧千里遍浮空五轫咸沦迹机前晖裂素池上侔凌波腾华承玉宇凝照混金娥是日松筠性欣奏柏梁歌
　　李适奉和游禁苑幸临渭亭遇雪应制诗　长乐喜春归披香瑞雪飞花从银阁度絮绕玉牕飞冩曜衔天藻呈祥拂御衣上林纷可望无处不光辉
　　张説奉和野次喜雪应制诗　寒更玉漏催晓色幄前开泱漭云隂积氛氲风雪回山如银作瓮宫见璧为台欲验丰年象飘飖仙藻来
　　骆賔王雪诗　龙云玉叶上鹤雪瑞华新影乱铜乌吹光销玉马津含辉朗素篆隠迹奉祥轮幽兰不可俪徒自绕阳春
　　韩愈春雪诗　观雪乗清旦无人坐独谣拂花轻尚落地暖初消已讶凌歌扇还来伴舞腰洒篁留宻节着栁送长条入镜鸾窥沼行天马度桥徧阶怜可掬满树戯成摇江浪迎涛日风毛纵猎朝弄闲时细转争急忽惊飘城险疑悬布砧寒未捣绡莫愁隂景促夜色自相饶
　　韩愈咏雪赠张籍诗　秪见纵横落宁知逺近来飘飖还自弄歴乱竟谁催座暖消那怪池清失可猜坳中初葢底垤处遂成堆慢有先居后轻多去却囘度前铺瓦垅奔发积墙隈穿细时双透乗危忽半摧舞深逢坎井集早值层台砧练终宜捣阶纨未暇裁城寒妆睥睨树冻裹莓苔片片匀如翦纷纷碎若捼定非燖鹄鹭真是屑琼瑰纬繣观朝萼冥茫曯晓埃当牕恒懔懔出户即皑皑润野荣芝菌倾都委货财娥嬉华荡漾胥怒浪崔嵬碛迥疑浮地云平想辗雷随车翻缟带逐马散银杯万屋漫汗合千株照耀开松篁遭挫抑粪壌获饶培隔絶门庭邃挤排阶级才岂堪禆岳镇强欲効盐梅隠匿瑕疵尽包罗委琐该误鸡宵呃喔惊雀暗徘徊浩浩过三暮悠悠匝九垓鲸鲵陆死骨玉石火炎灰厚虑填溟壑髙愁防斗魁日轮埋欲侧坤轴压将頽堰似长虵扰陵犹巨象豗水官夸杰黠木气怯胚胎着地无由卷连天不易推龙鱼冷蛰苦虎豹饿号哀巧借奢豪便専绳困约灾威贪凌布被光肯离金罍赏玩捐他事歌谣放我才狂教诗硉矹兴与酒陪鳃惟子能谙耳诸人得语哉助留风作党劝坐火为媒雕刻文刀利搜求智网恢莫烦相属和示及提孩
　　释无可和賔客相国雪诗　近腊千岩白迎春四气催云隂连海起风急度山来尽日随堤絮经冬越岭梅艳疑歌处散轻似舞时回道蕴诗传丽相如赋骋才霁添松篠媚寒积蕙兰猜暗涨宫池水平封辇路埃烛龙初照耀巢鹤乍徘徊檐日琼先挂墙风粉旋摧五门环玉垒双阙对瑶台绮席凌寒坐珠帘逹曙开灵芝霜下秀仙桂月中栽巻幌书千帙援琴酒百杯垂休编太史呈瑞表中台皓夜迷三径浮光彻九垓兹辰是丰嵗歌咏属良哉
　　温庭筠雪诗　踏紧寒声澁飞交细防重圃斜人过迹阶静鸟行踪
　　李洞雪诗　正繁秦甸暖渐厚楚宫饥冻把分泉澁光凝二阁痴踏遗兰署迹聴起石门思用表丰年瑞无令扫玉墀
　　张九龄立春日晨起对积雪诗　忽对林庭雪瑶花处处开今年迎气始昨夜伴春回玉润牕前竹花防院里梅东郊斋祭所应见五神来
　　李白淮海对雪赠傅霭诗　朔雪落吴天从风渡溟渤海树成阳春江山皓明月兴从剡溪起思绕梁山发寄君郢中歌曲罢心断絶
　　钱起和王员外雪晴早朝诗　紫防晴雪带恩光绕仗偏随鸳鹭行长信月留寜避晓宜春花满不飞香独看积素凝清禁已觉轻寒让太阳题柱盛名兼絶唱风流谁继汉田郎
　　白居易春夜喜雪寄王二十二诗　夜雪有佳趣幽人出书帷防寒生枕席轻素对阶墀坐罢楚弦曲起吟班扇诗明宜灭灯后静爱卷帘时引曙色早庭消春气迟山隂应有兴不卧待徽之
　　李衢都堂试贡士日庆春雪诗　锡瑞来丰嵗旌贤入贡辰轻揺梅共笑飞嫋栁知春绕砌封琼屑依阶喷玉尘蜉蝣吟更古科斗映还新鹤吹迷难辨氷壶鍳易真因歌大君徳率舞咏陶钧
