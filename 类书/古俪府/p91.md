<!-- { "loadSidebar": true } -->
　　又谢赵王赉米启　丹乌衔燧既集西周黄雀随车还飞东市渍而为种不无霜雪之精取以论兵即有山川之势某陋巷箪瓢栉风沐雨剥榆皮于秋塞掘蛰鷰于寒山仰费国租遂开尘甑非丹灶而流珠异荆台而炊玉东方朔之捧米既息长饥西门豹之垦田方慙此赉梁刘孝威谢东宫赐圣僧余馔启　齐桓柏寝之器周穆轩宫之宝乳糜香饭素糗浆五杏七桃灵仙枣莫不气馥上天薰流下界石崇芳果金谷仅于万株陈汤木滋杜陵几于千树犹自髙谢珍奇多慙品族又谢东宫赐净馔启　糜献牛牧饭出龙宫千品甘露之食百花珍药之果饼兼髓乳浆苞蔗防雕盘流其滋防宝器委其色香足使三世长者羞彼识味一角仙人耻其咒术
　　陈徐陵谢敕赐祀三皇五帝余馔启　窃以甘泉之殿旧礼羲农长乐之宫本图尧舜自东京晩世旷代无闻西汉盛仪复覩今曰金壶流十旬之气玉案备千品之羞昔绛罗为荐既延王母紫盖为坛允招太一同斯美号理致众星臣以余年豫开清祀如陪瑶席遂饮琼浆梁刘孝威谢东宫赉鹿脯等启　上林絶胡人之搏禁地无张京之犯而犹有班超游猎李广驰射逺归于厨吏入贡于腊人形图三事之车影入九仙之镜
　　梁刘孝仪谢东宫赉酒启　异五齐之甘非九酝之法属车未曾载油囊不得酤试俦仙树葛泥首才比蒲桃孟他衔璧
　　又谢晋安王赐宜城酒启　嵗暮不聊在隂即惨惟斯二理总萃一时少府鬭猴莫能致笑大夫落雉不足解顔忽值瓶泻椒芳壶开玉液汉樽莫遇殷杯未逢方平醉而遁仙羲和耽而废职仰凭殊涂便申私饮未瞩罍耻已观帻岸倾耳求音不闻霆击澄神宻眂岂觌山髙愈疾消忧于斯已騐遗荣忽贱即事不欺酩酊之中犹知铭荷
　　庾肩吾谢湘东王赉米启　味重新城香逾滍水连舟入浦似彦伯之南归积地为山疑马援之西至不待沙同新渝之再熟无劳拜石均辽仓之重满
　　又答湘东王赉稉米启　防斛泻珠嘉闻陶量翻庭委玉欣见马图
　　又谢东宫赉米启　滍水鸣蝉香闻七里琼山合颖租归十县肩吾人慙振藻徒降云间之松职滥便繁空撤家丞之俸成珠委地事重逢仙游玉为粮珍逾入楚虽复激水沧流不待监河之说春风扫地方诮文学之篇齐谢脁谢随王赐紫梨启　将恐帝台妙棠安期灵枣不得孤擅玉盘独甘仙席
　　梁庾肩吾谢赉梨启　睢阳东苑子围三尺新丰箭谷枝悬六斤未有生因粉水产自铜丘影连邓橘林交苑柿逺荐中厨爰颁下室事同灵枣有愿还年恐似仙桃无因留核
　　又谢蒙赉朱樱启　成丛殿侧犹连制赋之条结实西园非复黏蝉之树异合浦之归来疑藏朱实同秦人之逐弹似得金丸
　　恩赉部【赐服用】
　　唐谢观清明日恩赐百官新火赋　木铎罢循乃灼燎于榆柳桐花始发赐新火于公卿由是太史奉期司烜不失平明钻燧以献入匍匐当轩而奏毕初焰犹短新烟未宻　观夫电落天阙红排内垣乍歴闱琐初辞渥恩振香炉以朱喷和晓日而焰翻出禁署而萤分九陌入人寰而星落千门　暖逐来命风随逸骑入权门见执热之象阅有司识烛幽之义　燿燿当门烟助松篁之茂荧荧满目焰如桃李之春　然后各爨鼎镬辉膳官争焚炉炷竞爇膏兰销冷酒之余毒却罗衣之晓寒韩濬清明日赐百寮新火诗　朱骑红烛天厨赐近臣火随黄道见烟绕白榆新荣耀分他日恩光拱紫宸更调金鼎味还暖玉堂人灼灼千门晓辉辉万井春应怜萤聚夜瞻望及东邻
　　又王濯诗　御火香殿华光及侍臣星流中使马烛耀九衢人转影连金屋分辉丽锦茵焰迎红蕋发烟染緑条春助律和风早添炉暖气新谁怜一寒玉犹望照东邻
　　梁简文帝让鼔吹表　寛博为善不饰被于声明缘宠成功未增荣于铙管岂宜响芳树于西河鸣朝飞于黑水彼已之讥可惧尸素之诫知慙
　　江淹为齐髙帝让前部羽葆鼔吹表　臣闻国容军礼旌羽昭其华车骑品第銮蕤蔼其饰世教以之垂采民听以之流文故勒岫铭海之功鞞革写其咏戡难夷邦之业管竹凝其声朱露云既锡上德玉山芳树以被奇勲
　　陈江总谢勑给鼓吹表　略寻近古逖听前事王文宪匡佐革命沈隐侯经纶始运骑吹之荣犹难忝冒以臣况此寔非伦辈岂可更崇文物重假名器髙台迢递未朱夏而登临芳树华滋非青春而奏曲
　　宋李纲谢赐鞍马表　端一心而观万化操八柄以驭羣臣念其驱驰之劳锡以骈蕃之宠壮元戎之十乗解左服之两骖伟然神骏之姿被以连干之饰臣敢不仰承睿眷俯罄愚衷誓不与贼以偕存顾虽捐躯而何惜余龄尚在虽无据鞍矍铄之姿将命不愆或遂揽辔澄清之志
　　播芳大全代嗣秀王谢赐玉带表寳玉之展于亲允严国典鞶厉之昭其数莫重身章缅考青编无如苍箓麟经纪夏璜特畀于鲁公马史垂芳卫宝并贻于康叔虽侈瑰奇之赐未闻佩服之华畴若熈朝诞加殊宠　鼎来圭璧之辉贲及碔砆之陋恩光有烂绚寜王圃之明属籍本疎迈卫公于阗之赐谛观虹璞深腼鹈梁　宗英追琢俱粲然其可观磐石藩维岂垂之而如队种西昆之羣玉表东平之十围昌荧盩绶之照映翠緌之饰独羞驽钝上玷龙光
　　唐吕温代郑相公谢赐防状　吏考三十始秩银青战勋十二乃号柱国必资具美方锡殊荣于是有命服以朝加防于戸将劝劳而责实亦驭贵而崇名　礼异其数物盛其荣新其闬闳赐之棨防衡门燕雀乍相贺于朱楹武库龙蛇忽追飞于陋巷
　　白居易中和节谢赐尺状　中和戒节庆赐申恩当昼夜平分之时颁度量合门之令况以红牙为尺白金为寸美而有度焕以相宣逮下明忖度之心为上表裁成之德　虽恩光下济咫尺之顔不违而尸素内慙分寸之功未効
　　又清明谢赐火状　节遇蔵烟时当改火助和气以发滞表皇明而烛幽　降实自天非因榆柳之燧仰之如日空倾葵藿之心
　　齐映为赵相公谢马状　岂徒体合铸金法相皆备而乃足符歴块骥德是称　当揽辔之际思六合于如琴执鞭之辰度三代之得防
　　李商隐为荥阳公谢借飞龙马送至府界状　梁悬蜀镫几覆吴鞍毎多曵练之疑不假着鞭之力倐逾秦甸将复周闲照地回光瞻天送影长亭欲别未期东道而来双阙傥嘶愿附北风之思
　　又为荥阳公谢端午赐物状　五神定位祝融施长养之功六律均和蕤賔有酢酬之义故节推戴礼日着汉仪彼艾人逺具于嵗时角黍近标于风土乃耆旧闻之末亦君亲庆赐之原　敢希瘴峤特降干文轻缟染衣真金备器海绡掩丽渠椀蔵珍拜受若惊跪捧如失尝衣国侨之纻被服多惭久携顔氏之瓢捧持未惯当昼而不假交扇白日而惟宜饮冰
　　梁简文帝谢敕赉方诸劒等启　才发紫函雕奇溢目始开泥检丽饰交陈已匹丹霞之辉乍比青云之制又谢敕赐玉佩启　昉田丽彩槐水镂文饰以金阙之珠制以鲁班之巧故以裾端照色影外生光恩发内府猥垂霑赐臣方温谢德比振惭声
　　梁刘孝仪谢始兴王赐花纨簟启　丽兼桃象用洽昏明便觉夏室已寒冬裘可袭虽九日煎沙香粉不弃三旬沸海团扇可捐
　　梁简文帝答定襄侯饷卧簟书　筠篁多品篠簜杂名校色比奇独此为贵自含苍紫似久暴于柯亭乍舒黝素若屡沾于湖水三伏余炎九折成用便可旅食南馆髙卧北窻
　　又答南平嗣王饷舞簟书　濯龙之木文饰坛淮南之台紫罗为荐未若五离九折出桃枝之翠笋绮烂霞舒制云母之修竹南湘防泪喻此未奇东宫赤花拟之非妙
　　梁元帝谢东宫赉寳枕启　泰山之药既使延龄长生之枕能令益夀黄金可化岂直刘向之书阳燧含火方得葛洪之说况复重安玳瑁独胜瑰材芳松非匹柟榴未拟【呉书张纮见柟犹爱其文而为作赋　刘向别録云向有芳松枕】
　　齐王融谢竟陵王示扇启　窃以六翮风流五明气重若此圆绡有兼玩实轻逾雪羽洁并霜文子淑赏其如规班姬俪之明月岂直魏王九华汉臣百绮
　　又谢弓启　摛藻蕙楼畅艺兰苑敷积玉于风筵叠连珠于月的园掩秀邺水惭奇　揖让未工滥升下饮之赏操弧反正谬奉招贤之锡文韬镂景逸干捎云玩溢百龄佩流千载
　　梁简文帝谢赉扇启　文筠析缕香发海檀肃肃清风即令象簟非贵依依散防便觉夏室含霜饮露清蜩应三伏之修景羣飞黄雀送六月之南风蔽日垂隂薰泽慙采浮凉涤暑苹末愧吹圣人造物之巧俯萃庸薄王府好玩之恩于兹下被
　　又谢赐善胜刀启　水锷含采雕琰表饰名均素质神号脱光五寳初成曹丕先荷其一二胜今造愚臣总被其恩赐韩非之书未足为比给博山之笔方此更轻梁元帝谢东宫赉花钗启　茝乱九衢花含四照田文之珥慙于寳叶王粲之咏恧此乗莲九官之珰岂直黄香之赋三珠之钗敢髙崔瑗之说况以丽玉澄晖逺过玳瑁之饰精金耀首髙践翡翠之名
　　又谢晋安王赐马启　绎武媿仲都遂大骊之锡儒谢春卿空颁名马之赉故以取方驎友自匹龙媒不待景公婉如齐画无劳马援翻等汉铜岂有灭没黑龙连翩白马钱文见重津名取贵相彼骐骥犹深恋主矧兹伏枥弥结怀恩
　　周庾信谢滕王赉马启　柳谷未开翻逢紫燕临源犹逺忽见桃花流电争光浮云连影张敞画眉之暇直走章台王济饮酒之欢长驱金埒
　　王褒谢赉马启　邉城无草来自东南塞外饶沙经从西北汉时乐府偏爱权奇晋世桑门特怜神骏黄金作勒足渡西河白玉为镫方南国傥逢汉帝仍驾鼓车若值魏王应惊香气
　　唐温庭筠谢人赉集贤墨启　竹山奇制上蔡轻烟色掩缁帷香含膝【疑作漆】简雅复三台故物贵重相五两新胶干轻入用犹怨于潜旷逺建业尫羸韦曜名方即求鸡木傅佳致别染龟名恩加于兰署郎官礼备于松櫺介妇汲妻衡弟所未窥观广记汉仪何尝着列况又洲上苑青琐西垣雠字犹新疑籖尚整帐中女史毎袭清香架上仙人常持缥帙得于华近辱在庸虚岂知夜鹤频惊殊慙志业秋蛇屡绾不称精研唯忧痗物虚投蜡槃空设晋陵虽壤正握铜兵王诏徒深唯磨正砚
　　梁元帝答齐国双马书　名重桂条形图柳谷襄阳地穴近求未易滇池水里逺访犹难价匹龙媒声齐骥子河精曜采似伏波之铸铜震象飞文笑东瀛之刻玉加以控斯银勅利此金衔鞍揭镂衢光含两月纒萦紫缕色丽双丝方嗤晋后恒乗郑国之驷更鄙曹君经饷蜀王之马
　　恩赉部【钱货】
　　梁简文帝谢敕赐解讲钱启　无劳磁石之火金货猥臻非游玉垒之川铜山可见舒王济之埒犹觉有余假刘实之绳穿而不尽慧轮究竟爰降曲私福田满成仰由慈被荣光独照自均若木负恩知重窃譬蓬莱陈张正见谢赐钱启　名称榆荚非投饮马之桥价重圜泉宁弃呪鸡之野暂移周府才经汉铸始降主门忽光私室青蚨委质笑夷甫之不言赤仄垂缗重河间之能数
　　唐韩翃为田神玉母太夫人谢男神功葬赐钱及神玉领节度表　妾随子东征衔恩北阙累承雨露载启山河同顗之亲幸及贵登仆射异勤之母不见生拜司徒何荷圣慈宠加存殁共姜年暮俯矜哭子之哀庾翼才微尚使领兄之众殊悲望外且慰目前况将通逺期特垂渥泽更切抚存之义兼廻赠往之资赤仄满庭紫泥在箧痛而受赐哀以为荣庶神功有知应感安亲之道魂其无昧更酬报国之诚载号载悲不胜感絶【顗谓周顗勤谓冯勤】
　　李商隠为同州张评事谢辟幷聘钱启　重非半两轻异五铢子母相权饥寒顿解细看铜郭徐忆牙筹虽云神有鲁褒便恐癖如和峤
