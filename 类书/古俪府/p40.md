<!-- { "loadSidebar": true } -->
　　常衮授李潓秘书监制　鲁恭之古文禀呉季之知乐　宁止于敦族以恩固在于叙贤以位周称外史晋谓内台俾领儒官是崇礼秩
　　又除李羣玉校书郎制　放懐丘壑吟咏性情孤云无心浮磬有韵吐妍词于丽则动清律于风骚冥鸿不归羽翰自逸雾豹逺迹文彩益竒信不试而逾精能乆幽而独乐念其求志可以言诗用是絷维俾之刋校可守文舘校书郎
　　唐太宗正授顔师古秘书监诏　秘府望华史官任重选众而举歴代攸难守秘书监顔师古体业淹和器用详敏学该流畧词兼典丽职司图书亟经歳序朱紫既辨著述有成宜正名器允兹望实可秘书监
　　晋华峤谢秘书监表　刘向父子世典史籍马融博通三入东观非臣庸贱所敢拟迹
　　齐王融拜秘书丞谢表　臣闻升离戒晨隂墙不照其景肤云停夕幽草或漏其津至如明兼就日泽深行雨不有圣德谁或其然所以钦至道而出青臯舍布衣而望朱阙懐禄惟在代耕期荣不谋入用岂悟特擢之例事均延祖置左之恩任光元干逾溢情涯普烛身表畏翘车而不让诫濡翼之愿辞既圣主谓其可施故愚臣黙思自勉
　　梁沈约到著作省表　臣艺不博古学谢专家乏懐铅之志慙梦肠之术聨事乖善握兰惭良谬勒断蛇之符预刋氷河之业路遥难骋才弱未胜而神工曲造雕绚弥叠珥笔史观记言文府趋奉载扬腆懵交顔
　　唐李峤让麟台少监表　含香握兰惟尘于两鳬之署切问近对匪服于双鸾之沼西垣载笔五字非工东观属词两班难嗣　惟此挈瓶有同画饼岂足以比肩良史参领秘文犹陪二子之行尚忝四郎之末网罗帝籍既伫英才出纳王言宁容妄处
　　宋真德秀除校书谢丞相启　圣朝重英俊之储册府萃图书之富匪特养以资望盖将充乃见闻使旁搜博览优游文史之清庶潜省黙观磨砻器质之美观作人之有道殆与天之同功故菁莪既盛于一时而丰芑尚遗于数世大者光明魁垒足以翼邦家小者靖重端方可以善风俗深嗟流弊寖异前观育才之意视以具文庇职其间指爲借径至有深居儒舘心别骛于髙华名在书林手弗亲于雠校鄙习相仍而莫悟清途沿是以反轻力回此风政在今日　念昔脱身于塲屋益思鋭意于简编然家无邺侯揷架之藏徒日发董子下帷之愤今将徜徉东观凌厉西昆阅河图寳训人间希有之珍窥金匮石室歴代不之秘刋订譌谬含咀英华庶几因文字以窥圣贤之用心夫岂假梯媒以爲富贵之张本昔扬雄之居天禄盖二三世而不徙官而韦述之在集贤亦四十年而后卒业故能发挥大典焜燿方来此前修之所已行而小子之所愿学迄成微志有赖洪私何防贺曾校书启　登天禄之峥嵘游道山之清切玉杯繁露之异悉考旧闻金马碧鸡之雄尽探竒迹岂惟阅签轴之秘良以养梁干之才
　　唐李华著作郎壁记　化成天下莫尚乎文文之大司是爲国史职在褒贬惩劝区别昏明故駉牧颂于鲁侯祈招讽于楚子史官之任有述作焉盖王者之元符生人之极教也昔沮诵【一作讽】仓颉爲黄帝史臣文字以兴其来尚矣若南正北正建于颛顼羲氏和氏命于唐尧更虞夏商代序天地周官宗伯之属有太史正歳年以序事小史奠系代辨昭穆内史受纳访以诏王聼理外史逹书名于四方前志所载有左史记事或箴王之阙或司过于朝所典不同其纳君于善一也曰天子有日官则史逸史伯【疑作史佚史伦】是也诸侯有日御则禆灶子韦是也倚相在楚南史在齐董狐在晋邦之司直也其事举则三灵不慝其政息则百度惟危故先王贵之至于汉庭参用周礼太史公既殁其子迁缄金匮石室之文焉降及东京永平中特诏班固著作东观继其事者杨彪蔡邕由是太史但掌天文律厯而已小雅寝周圣人生鲁道尊而文武将坠德至而天地不通感于获麟叹于与蜡爰制国典丘明之因厯象以正时元假鬼神而讨有罪善人劝焉淫人惧焉百代之英所由用也向若前代阙能文之史旷记事之官虽舜禹之烈无闻焉有国有家何以直道而行也魏太和年肇以著作名官爲中书属晋元康年改秘书朝服单衣介帻始亲职必选名臣歴宋齐梁陈官品第六元魏髙齐周隋秩从五品魏则王沉以侍中兼之卫凯以尚书带之至于有晋若史材之美陈寿自佐郎迁元舅之尊庾亮以中书领宋则徐爰何承天齐则沈约裴子野梁则陆云公姚察陈则顾野王张正见后魏则崔光髙允北齐则邢子才魏收周则苏亮柳蚪隋则虞绰王邵皆一朝名选也　唐之建官防非俊乂若虞永兴德函大雅魏侍中才髙王佐郑吏部絶韵锵鸣崔司业雄词飞动皆歴焉　名岳已迁别封天柱旧章不改尚列周官登陟蓬莱之峯循环藏室之奥从容简贵信君子保明道之司欤【已上秘书省】
　　职官部【舘阁】
　　唐白居易授沈传师左拾遗史舘修撰制　昔谈之书迁能修之彪之史固能终之惟尔先父尝撰建中实録文质详畧颇得其中尔宜继前志率前修无忝尔父之官之职
　　薛廷珪授郑璘卢择充史舘修撰制　纪纲専总于丞相笔削分任于名儒非夫望蕴司南才膺载笔者不当其选　博闻强识绳直氷清四时之和气袭人一字之褒贬惟正闻见事典周知故实可以着不刋之书论司过之史尔宜详于注记纪乎言动之非继彼春秋明乎得失之迹彰善瘅恶无忿疾厥心举直错枉无上下其手
　　崔嘏授李毗等集贤校理制　披书殿雠校之文秉东观铅黄之笔必选其雄词掷地敏学通天者而授之或荆山蕴片玉之姿或桂树择一枝之秀
　　崔瑶授萧寘充翰林学士制　挥翰金门谅属词华之妙论思玉署尤资周慎之才　文摛锦绣学富缣缃早命中于射宫遂从知于壸奥静无违心动有余裕用虽系于通塞道自保于歳寒
　　崔嘏授裴谂司封郎中依前充职制　台郎望美词苑地髙粲列宿之辉华参起草之宥宻自非风仪玉立器宇川停摛掞天之雄文蕴掷地之清韵则不足以膺我妙选爲时美谈　袭庆于门腾芳载席端荘抱吉士之操谨黙得贤人之风灼若春华皎如瑞素
　　钱珝授韩偓翰林学士制　虽公赏曾光于赤纸而直诚尚记于皂
　　薛廷珪授李昌逺等充翰林学士制　士林擢秀闻尔则百尺无枝笔阵交锋闻尔则一战而霸皆伸于知己副我旁求濬柱下之清源无忘启沃绍云间之华誉勿鼓喧嚣慎继前修防言温树
　　宋吕祖谦中书舍人除翰林学士诰　内外演纶之职独髙翰苑之清华左右持槖之臣畴若禁林之近宻维时盛选属我洪儒辍从西掖之聨延入北门之直具官某学穷阃奥文冠伦魁增主之明洋洋晁董之对发帝之令浑浑虞夏之书休有德声最于迩列是用进陟銮坡之邃深居铃索之严虞侍燕闲辅陪遗防鬯典谟于三代新瞻聼于四方近天子之光允赖谋猷之启沃见王者之志迩观诏命之发挥
　　唐权德舆为齐相公让修国史表　伏以褒贬善否裁成义类直辞是系徃哲攸难臣谬践台司无补皇化每忧覆败上负聪明岂足以再纡宸慈累忝荣渥稽前古之彝训昭圣朝之法诫立言载笔岂易其人量力循涯自知不可又自贞元四年李泌后宰臣遂不兼此职盖以论著慎重留于圣心自非时谓全才何以逺循故事用此内省以荣爲忧况君举必书时同尧舜之理任人以器顾无迁固之能
　　宋翰苑新书谢除学士表　歴考名臣具存故实陆贽于诏书之重每上奏编欧阳虽帖子之微不忘规谏臣何爲者心切慕之
　　欧阳修谢宣召入翰林表　乆叨尘于侍从曽莫着于劳能而自出守外藩近遭家祸茍存余喘复齿周行风波流落者十年天日再瞻于双阙进退之际已萧防于霜毛慰劳有加赐怜悯于玉色
　　唐王维谢集贤学士表　臣抽毫作赋非古诗之流挟策读书无専经之业伏惟陛下文思超前哲之后书契逾画卦之君图不能比其词龙甲不足究其义闻相如在蜀畏不同时徴枚乗于齐惜其已老急贤之防欲赐追锋如臣不才岂宜滥吹将何以编次漆简刋定石经东堂赋诗将招不成之罚北面待诏必无善对之才以荣爲忧席宠知惧
　　宋真德秀谢宣召入学士院备顾问表　切观列圣之用人惟待词臣而加礼盖于言语文章之外责其论思献纳之忠或虽忤防而暂闲终必弃瑕而复用修除翰苑在环滁出守之余轼侍禁庭亦赤壁归来之际加歳月则其文老涉变患则其虑长乃登邃严以备顾问如臣者才华弗竞戅拙自将掌先皇帝内制者六年每惭越俎迨陛下初元之再命竟许循墙以驱驰州县之频且放废山林之乆见闻寖少艺业益荒结茅屋于云边已甘终老瞻玉堂于天上若隔前生敢云白首之重来误辱清衷之亲简
　　苏轼谢宣召入院状　视草之官自唐为盛虽职亲事秘号爲北门学士之荣而禄薄地寒至有京兆掾曹之请岂如圣代一振儒风非徒好爵之縻兼享大烹之养玉堂赐篆仰淳化之弥文寳带重金佩元丰之新渥既厚其礼愈难其人　朝论所髙禁林爲重非徒翰墨之选乃是将相之储礼絶同僚叹裴李于座上功成异域得颇牧于禁中宜有异人来膺此选
　　又谢宣召再入学士院状　使星下烛生蓬荜之光华天泽旁流失桑榆之枯槁国有用儒之盛士知稽古之荣翰墨之林号称内相文章之外不取他长至于用人可以观政文武并用或成颇牧之功邪正襍居至有伾文之患惟贵且近故难其人而况金銮玉堂亲被丝纶之宻北扉东阁独称年德之髙必有异人以齐众口而臣本縁衰病出守江湖以一方雕之余当二年水潦之厄戴星而治仅免流离及而还怳如梦寐交亲迎劳都邑聚观惊华髪之半空笑丹心之未折宜投闲散以养衰残岂期过采于虚名复使荣加于旧物王迈贺林直院启　矧当多事屡惊夜响之铃縧岂比平时卧看日移于砖影慰抚河北则大手笔何慊于德裕调拨闗西则凡号令宜付之逊能起诏草若涌泉惟陆相始当于机务发德音于时雨必韦公乃福于生人求如在昔之前修庶可当上之遴选　学力与天相融声名无地可着笔有活法珠走于盘而不出于盘接古文氷生于水而尤寒于水凡名山大川之伟观与浮屠老子之靓居皆藻饰以雄词尽脍炙于众口帝谓琳琅散落至烦雷霆之取将孰如琬琰编摩要与日星而争耀乃攽天防宠畀氷衔吏部二百年之文已归中禁瀛洲十八士之选皆避一头
　　夏竦谢直集贤院表　窃以承明设待诏之官实汉朝之芳润丽正启修书之院乃唐氏之英华濬图书之渊敞龙鳯之宇自非弓裘继世章句名家通授羲畀姒之灵篇闲书笏珥彤之故事则何以继成康之美颂考宣武之懿文陪法从于甘泉奉宸游于属玉况当圣日允属简求如臣者学不经文非近史青青子佩虽见刺于劳心翘翘错薪亦滥期于刈楚　遂杀青而奏技果出綍以推恩禁林俾试于雕虫书殿遽令于抱椠阅上帝之册府目星辰登道家之蓬山足践云气奉长者之余论与先生而并行分直石渠地接严更之守纵观金匮门连著作之廷载惟蝼螘之躯莫报乾坤之赐赵【阙】　贺集贤杨修撰启　平津第一谅博极于天人江夏无双且恣观于图史顾亨途之伊始实舆议之攸归矧瀛洲列仙之殊庭羣玉上帝之册府昔者金泥石检尝草东观之仪缥帙芸籖重定开元之目今天孙候翠华之幸屋壁藏科斗之书必将讲故事于干封聿修盛礼访遗编于汲冢大备阙文
