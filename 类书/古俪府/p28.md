<!-- { "loadSidebar": true } -->
　　唐骆賔王荡子从军赋【全録】　胡兵十万起妖氛汉骑三千扫代【一作阵】云隠隠地中鸣战鼔迢迢天上下【一作出】将军边沙逺杂风尘气塞草长垂霜露文荡子苦辛十年行逥首关山万里情逺天横剑气边地聚笳声铁骑朝恒警铜焦夜不鸣抗左贤而列阵屯右校以防营沧波积冻连蒲海白雪凝寒逼栁城若乃地分徼路指青波边城暖气由来少关塞寒云本自多严风凛凛将军树苦雾苍苍太史河既防距而从军亦麾而挑战征斾隣沙漠戎衣犯霜霰楼船一举争沸腾烽火四连相隐见戈文耿耿悬落星马足骎骎拥飞电终取隽而先鸣岂论功而后殿征夫行乐践榆溪倡妇衔怨守空闺蘼芜旧曲终难赠芍药新诗岂易题池前怯对鸳鸯伴庭际羞看桃李蹊花有情而独笑鸟无事而恒啼见空陌之草积知闇牖之尘栖荡子别来年月久贱妾空闺更难守凤凰楼上罢吹箫鹦鹉杯中寜劝酒闻道书来一鴈飞此时缄怨下鸣机裁鸳帖夜被薫麝染春衣屏风宛转莲花帐窗月玲珑翡翠惟个日新妆始复罢只应含笑待君归
　　吕向美人赋　燕赵郑卫楚越巴汉之邦士农工商皂舆台之族不鄙褊陋不隔贱卑工技者密闻淑邈者遽知上心由是震动中使载以交驰周若云布迅如飇发以日系时以时系月徳隽相次为乐不歇阗紫微环帝座蕖华灼烁栁容婀娜轻罗随风长縠舒防雾隔肤红柔姿靡质妖艳逞逸絶众挺出嬛然容冶霍若明媚曼睩腾光以横波修蛾濯色以揔翠齿编贝鬓含云顔绰约以氷雪气芬郁而兰薫腰佩激而成响首饰曜而腾文或纎丽婉以似羸或秾盛态而多肌有沈静见节有语笑呈姿思若老成体类婴儿　妙舞谓何尚以轻善歌取何矜以清齐列防猎按次屏营间直往以曵绪歘转入而旋萦低视候节纡体遗声遏行云结遗风众工相错迭美不同
　　徐寅勾践进西施赋　波浅丹脸鸦深緑鬟　杨栁羞弱芙蓉逊妍　乃命宝马腾龙香车辗风迎织女于银汉聘姮娥于月宫炫燿云外喧阗洞中妆成而瑞玉凝彩服丽而朝霞剪红昨日犹贱今晨不同
　　陈张正见怨歌行　新丰妖冶地游侠竞娇奢池台间罗绮桃李杂烟霞盖影分连骑衣香合并车艳粉惊飞蝶红妆映落花舞衫飘冶袖歌扇掩团纱玉帐珠帘卷金楼镜月斜还疑箫史凤不及季伦家
　　唐宋之问江南行　妾住越城南离居不自堪采花惊曙鸟摘叶餧春蠺懒结茱茰带愁安玳瑁篸待君销痩尽日暮緑江潭
　　李叔卿江南行　湖上女江南花无双越女春浣纱风似箭月如少年吴儿晓进船郗家子弟谢家郎乌巾白袷紫香囊菱歌思欲絶楚舞断人膓歌舞未终涕双陨旧宫坡陁才嶙隐西山暮雨过江来北渚春云沿海尽渡日水流缓妾归宵剰迟含情为君再理曲月华照出澄江时
　　芮挺章江南行　春江可怜事最在美人家鹦鹉能言鸟芙蓉巧笑花马衔金作埒水抱玉为砂薄晩青丝骑长鞭赴狭斜
　　刘眘虚江南行　美人何荡漾湖上风月长玉手欲有赠徘徊双明珰唱歌随渌水怨色起青阳日暮还家望烟云横洞房
　　陈标江南行　水光春色满江天苹叶风吹荷叶钱香蚁翠旗临岸市艳娥红袖渡江船晓惊白鹭联翩雪浪蹙青茭潋滟烟不怕汀洲芳草暮待将春兴折湖莲梁张率长相思诗　长相思久别离所思何在若天垂郁陶相望不得知玉阶月夕映罗帷风夜吹相思不能寝坐望天河移
　　又陆琼诗　长相思久离别一罢鸳鸯机声絶鸿始去栁堪结室冷镜凝氷庭幽花似雪容貌春春减书字朝朝灭
　　又王磋诗　长相思久离别两同心忆不相彻悲风凄愁云结栁叶眉上销菱花镜中灭鴈封归飞断鲤素还流絶
　　唐权徳舆诗　少小别潘郎娇羞倚画堂有时裁尺素无事约残黄鹊语临妆镜花飞落绣床相思不解説明月照空房
　　梁王筠有所思诗　丹墀生细草紫殿网轻隂暧暧巫山逺悠悠湘水深徒歌辘轳劔空贻瑇瑁簮望君终不见屑泪且防吟
　　又庾肩吾诗　佳期杳不归春物生芳菲拂匣防离扇开箱见别衣井桐生未合宫槐卷复稀不及衔泥燕从来相逐飞
　　又王僧孺诗　夜风吹熠燿朝光照辟邪几销蘼芜叶空落蒲萄花不堪长织素谁能独浣沙光隂复何极望促反成賖知君自荡子奈妾亦倡家
　　梁简文帝櫂歌　妾住在湘川菱歌本自便风生解刺浪水深能捉船叶乱由牵荇丝飘为折莲溅妆疑薄汗霑衣似故湔浣沙流暂浊汰锦色还鲜参伺赵飞燕借问李延年从来入弦管讵在櫂歌前
　　隋卢思道诗　秋江见底清越女复倾城方舟共采摘最得可怜名落花流宝珥微吹动香缨带随连理湿棹举木兰轻避人传细语因波送逺情谁能结锦防薄暮隠长汀
　　唐骆宾王诗　冩月涂黄罢凌波拾翠通镜花揺芰日衣麝入荷风叶密舟难荡莲踈浦易空凤媒羞自托鸳翼恨难穷愁帐灯光翠倡楼粉色红相思无别曲并在櫂歌中
　　温庭筠和友人悼亡诗　玉貌潘郎泪满衣画罗轻鬓两霏微红兰委露愁难尽白马朝天望不归宝镜尘昏鸾影在细筝弦断鴈行稀春来多少伤心事碧草侵阶粉蝶飞
　　杜审言悼亡诗　二八泉扉掩帷屏宠爱空泪痕销夜烛愁思乱春风巧笑人疑在新妆曲未终尚怜脂粉气留着舞衣中
　　隋卢思道后园宴诗　尝闻昆阆有神仙云冠羽佩得长年秋夕风动三珠树春朝露湿九芝田不如邺城佳丽所玉楼银阁与天连太液囬波千丈映上林花树百枝燃流风续洛渚行云在南楚可怜白水神可念青楼女便妍不羞澁遥艳工言语池苑正芳菲得戯不知归媚眼临歌扇娇香出舞衣纎腰如欲断侧髻似能飞南楼日已暮长檐鸟应度竹殿遥闻凤管声虹桥别有羊车路擕手傍花丛徐歩入房栊欲眠衣先解半醉脸逾红日日相防转难厌千娇万熊不知穷欲知妾心无剧已明月流光满帐中
　　【阙】　　　七召　妍姿艳逸淑性闲华效施颦于宋里经堕马于梁家折纎腰以微歩揎皓腕乎轻纱临池正领拂镜看花观堵墙以飒沓倾城国以諠哗墨欲归而抽轸惠将返而逥车至乃郑卫繁声抑扬絶调足使风云变动性灵感召击哀向则春台之人怆焉而雪涕起欢情则崩城之妇嫣然而微笑嶰谷调凤之竹龙门独鹄之柯緑珠绛树宋猎韩娥青春婉娩上客经过开洞房以命赏召才人而合宴举轻幔以徐来隔珠帘而可见牀披珠象簟展罗荐聴促柱之方进闻广声之始转歩想象以顿足腕蹁跹而拂面托斜视于遗簮寄含情而举扇俄而夕乌东返落日西悬绮霞映水蛾月升天解鸳鸯之绣被拂距蛩之长氊烛中帷而动烂香出帐而微烟愿横施以自眤脱斜领于君前
　　后汉张衡七辨　西施之徒姿容修嫮弱顔囬植妍夸闲暇形似削成腰如束素淑性窈窕秀色美艳鬒髪髻光可以鉴靥辅巧笑清眸流盼皓齿殊唇的皪粲练于是红华曼理遗芳酷烈待夕先至同兹宴防假明兰灯指图观列蝉绵宜愧夭绍纡折
　　晋陆机七征　若夫妖嫔艳女搜羣擢俊穆藻仪于令表茂当年之柔曼罄视趋之绰约体每变而増闲秀红蕤其愉愉若余颖之可餐若夫灵晷潜祖顔退羽觞升清琴厉因清明以宣诚流微睇而授爱纎手挥而鸣佩铿华衿被则芳尘萃
　　梁简文帝七励　于时斜光西委薄雾舒红随珠照影罗衣从风观者方堤覩者盈淇令二鷰之缀翼使八鹤之増悲明君为之敛泣西施为之解眉
　　唐李商隠上河东公启　某悼伤已来光隂未几梧桐半死才有述哀灵光犹存且兼多病眷言息不暇提防或小于叔夜之男或幼于伯喈之女检庾信荀娘之啓常有酸辛咏陶潜通子之诗毎嗟漂泊所赖因依徳宇驰骤府庭方思効命旌旄不敢载怀乡土锦茵象榻石舘金台入则陪奉光尘出则揣摩铅钝兼之早嵗志在门及到此都更敦夙契自安衰薄微得端倪至于南国妖姬丛台妙妓虽有渉于篇什实不接于风流况张懿仙本自无双曽来独立既从上将又托英僚汲县勒铭方依崔瑗汉庭曳履犹忆郑崇寜复河里飞星云间坠月窥西家之宋玉恨东舎之王昌诚出恩私非所宜称伏惟克从至愿赐寝前言使国人尽保展禽酒肆不疑阮籍则恩眷之理何以加焉
　　陈伏知道为王寛与妇义安主书　昔鱼岭逢车芝田息驾虽见妖媱终成挥忽遂使家胜阳台为欢非梦人慙箫史相偶成仙轻扇初开欣看笑靥长眉始画愁对离妆犹闻徙佩顾长廊之未尽尚分行幰冀逈陌之难逥广摄金屏莫令愁拥恒开锦幔速望人归镜台新去应余落彩薫炉未徙定有余烟泪滴芳衾锦花长湿愁随玉轸琴鹤恒惊已觉锦水丹鳞素书稀逺玉山青鸟仙使难通防笔试操香牋遂满行云可托梦想还劳九重千日讵想倡家单枕一宵便如荡子当令照影双来一鸾羞镜勿使窥窗独坐嫦娥笑人
　　梁何逊为衡山侯与妇书　昔人邀逰洛汭防遇阳台神仙髣髴有如今别虽帐前微笑渉想犹存而握里余香从风且歇掩屏为疾引领成劳镜想分鸾琴悲别鹤心如膏火独夜自煎思等流波终朝不息始知萋萋萱草忘忧之言不实团团轻扇合欢之用为虚路迩人遐音尘寂絶一日三秋不足为喻聊陈往翰宁冩欵怀迟枉琼瑶慰其杼轴
　　陈徐陵玉台新咏序　凌云槩日由余之所未窥千门万户张衡之所曾赋周王璧台之上汉帝金屋之中玉树以瑚作枝珠帘以玳瑁为匣其中有丽人焉其人也五陵豪族克选掖庭四姓良家驰名永巷亦有颍川新市河间观津本号娇娥曽名巧笑楚王宫内无不推其细腰魏国佳人俱言讶其纎手阅诗敦礼非直东隣之自媒婉约风流无异西施之被教弟兄协律生小学歌少长河阳由来能舞琵琶新曲无待石崇箜篌杂引非因曹植鼔瑟于杨家得吹箫于秦女至若宠闻长乐陈后知而不平画出天仙阏氏览而遥妬且如东隣巧笑来侍寝于更衣西子微颦将横陈于甲帐陪游馺娑骋纎腰于结风长乐鸳鸯奏新声于度曲妆鸣蝉之薄鬓照堕马之垂鬟反揷金钿横抽宝树南都石黛最发双蛾北地胭脂偏开两靥亦有岭上仙童分丸魏帝腰中宝凤授厯轩辕金星与婺女争华麝月共嫦娥竞爽惊鸾冶袖时飘韩掾之香飞燕长裾宜结陈王之佩虽非图画入甘泉而不分言异神仙戏阳台而无别真可谓倾国倾城无对无双者也加以天情开朗逸思雕华妙解文章尤工诗赋琉璃砚匣终日随身翡翠笔床无时离手清文满箧非惟芍药之花新制连篇宁止蒲萄之树九日登髙时有縁情之作万年公主非无累徳之词其佳丽也如彼其才情也如此既而椒房宛转柘馆隂岑綘鹤宸严铜蠡昼静三星未夕不事怀衾五日犹赊谁能理曲优游少托寂寞多闲厌长乐之疎钟劳中宫之缓箭轻身无力怯南阳之捣衣生长深宫笑扶风之织锦虽投壶玉女为欢尽于百骁争博齐姬心赏穷于六着无怡神于暇景惟属意于新诗庶得代彼萱苏蠲兹愁疾但往世名篇当今巧制分诸麟阁散在鸿都不借篇章无由披览于是燃脂暝冩弄墨晨书撰録艳歌凡为十巻曽无参于雅颂亦靡滥于风骚泾渭之间若斯而已于是丽以金箱装之宝轴三台妙迹龙伸蠖屈之书五色花牋河北胶东之纸髙楼红粉仍定鲁鱼之文辟恶生香聊防羽陵之蠧灵飞六甲髙擅玉函鸿烈仙方长推丹枕至如青牛帐里余曲既终朱鸟窗前新妆已竟方当开兹缥帙散此縚绳永对玩于书帷长循环于纎手岂如邓学春秋儒者之功难习窦传黄老金丹之术不成固胜西蜀豪家托情穷于鲁殿东台甲馆流咏止于洞箫娈彼诸姬聊同弃日猗与彤管丽矣香奁
