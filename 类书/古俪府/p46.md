<!-- { "loadSidebar": true } -->
　　晋郭璞南郊赋　于是时惟青阳日在方旭我后将受命灵坛乃改步而鸣玉升金轩抚太仆扬六鸾齐八騄列五幡于一元兮靡日月乎黄屋矫陵乌以侦兮整豹尾于后属武骑仡以清道被练焕以波烛尔乃造旷场戾坛庭百寮山立万乗云萦延祝史肆玉牲登圆丘揖太清礼羣望告皇灵天澄其气日朗其精飞亷鼓舞于八维兮丰隆击节于九防祝融穆以肃侍兮阳侯澹以中停于是司烜戒燧火烈具炳宗皇祖而配祀増孝思之惟永郊寰之内区域之外雕题卉服被发左带骏奔在坛不期而防峩峩羣辟蚩蚩黎庶翘怀圣猷思我王度事崇其简服尚其素化无不融万物自鼓振西北之絶维隆东南之挠柱廓清紫衢电扫神宇风马桂林抗旌琳圃五岳不足以题其勲九韶不足以赞其舞飨骇鬼神声振丘陇倒景望风龙汉企踵烂若列星之环辰咸云腾而海涌此盖和气旁通罗潜总自然之感鼓而遂动
　　唐崔立之南至郊坛有司书云物赋　矧器用陶匏借以包茅光逾泰畤馨迈周郊朱火炀烟逺浮于华盖酒止水近映乎长旓
　　徐彦伯南郊赋　左日壑右星圃吹烈火于炎丘觌坚氷于委羽莫不匍匐我声教骏奔我珪组纳大荒之管钥伏堪舆之扃户　肇允神圣浸发葆命芬徳馨香崇庸祗敬吟蓼萧以游握合枲【一作台】桑而蕴正闗石和钧飞沈翔泳择明居之全法撰苍渠之阙令则太阶平而玉衡正也庶绩洪凝赓歌浩作隂隲于下有孚颙若恢负胜之图贲昭功之籥是以逰乎湍濑丹鸟吟于观阁芝房菌蠢而玉英景云璀璨而金萼双共觝【一作抵】之兽踯躅苑山一稃二米之颖纷拏畎壑邦诵中和甿歌小毖嵗合作噩日交长至遘朔旦之明期择纯阳之正地欲陈大旅展时事告紫宙之成功定皇天之寳位蜃鷩司典鸤鸠蒇职崇泰坛考星翼划八卦以通道错五行而辨域对越精祗森罗正直木巽火而殷荐豫乗雷以防极载师清野土训扫防缭垣虹合参途电聨笼组帷以艾景覆皇邸以庆烟宫伯纠其禁内饔烹其鱻周庐攒构以戢孴列纛抗茎而翩绵绳绳都人济济多士九牧之守百蛮之子莫不絜【一作挈】鴈提羔攒骖噎轨纷鸿溶以腾逗叛遹皇而佁儗或骈肩而侧足吾君之戾止若葵藿之倾离光同江河之赴溟水也然后启端门警仙跸双凤矫首六龙齐膝青斾罥云红旌彗日锵玉鸾之鸣轙按金鸡之广术传画角以啾嘈曳朱旗以骈坒【蒲必切见呉都赋】呵风伯令戒道制防使司律此灵祗所以保绥皇天所以宥密于是辟龙次幸蜺帱鹑鸟司表熊罴奉收皇帝乃彰画黻袭大裘端玉珽肃珠旒翼翼穆穆遂臻乎圜丘躬孝享拥神休设天宗之六席援长发之二球盥以明水荐以香羞陈苍璧而咸事借白茅而阐幽絜骍旄之泔淡酌瓒之觩防盛哉神【疑作坤言后亚献】极顺天而见邸乳祥开曽沙业荐赫礼数于彤壸布徽音于紫县率先于金簿之蚕谨覆以瑶筐之燕皇后介礼恭兹亚奠凝亿兆之欢心注穹苍之景盼紫防开兮天香满神之来兮轩星纂黄钟兮雪飞调大吕兮风暖戛云和之寳瑟吟孤竹之清管石麟夭矫团翠烟而上征蕤凤防霍迓鸿厘之无算瑞气蜿蜒于薮甸祥光熠爚于旄罕三觯终献万祗呈醺升羽节导灵羣凝肆夏以青晷飏登歌而咽云徽鸾鹥之飒沓致戬谷之絪緼
　　杜甫朝献太清宫赋　太一奉引庖牺在右尧步舜趋禹驰汤骤郁曽【一作閟】宫之嵂崒拆元气以经构防紫云而竦墙抚流沙而承霤纷隳珠而陷【一作隠】碧防波锦而浪绣森青防而欲雨赩色【一作光】炯而初昼于是翠蕤俄的藻借舒就祝融掷火以焚香溪女捧壶而盥潄羣有司之望幸辨名物之难究琼浆自间于粢盛羽客先来于介胄
　　贾餗至日圆丘祀昊天上帝赋　是时星昏东壁日躔南至爰命有司肃将祀事罗幄帟以云黕骈罍俎以鳞次借白茅兮取诸洁荐苍璧兮象其类皇威允穆司仪辨等而以班明徳惟馨祝史陈辞而不愧　覆玉叶之卿云昭扶桑之初日斋心涤虑所以感无不通乐徧礼成故能神降之吉
　　杜甫有事于南郊赋　盖主上兆于南郊聿懐多福者旧矣今兹练时日就阳位之美又所以厚祖考通神明而已职在宗伯首崇禋祀先是春官修颂祗之书献祭天之纪令泰龟而不昧俟万乘之将履掌次阅氊邸之则封人考壝宫之防司门转致乎牲牢之系小胥专达乎悬位之使二之日朝庙之礼既毕天子苍然视于无形澹然若有所听又斋心于宿设将旰食而匪宁旌门坡陀以前骛彀骑反覆以相经顿曽城之轧轧轶万方之荧荧驰道端而如砥浴日上而如萍掣翠旄于华盖之角彗黄屋于钩陈之星神仙戌削以落羽魍魉幽忧以固扃战岐栗华摆渭掉泾地回回而风淅淅天泱泱而气青青甲胄乘陵转迅雷于荆门巫峡玉帛清迥霁夕雨于潇湘洞庭于是乘舆霈然乃作翳夫鸾凤将至以冲融寥廓不可乎弥度声明通乎纯粹溟涬为之垠堮驷苍螭而蜒蜿若无骨以柔弱奔乌获而黝蟉徒有势于杀缚朱轮竟野而杳冥金鋄成隂以结络吹堪舆以轩轾枪寒暑以前却中营密拥乎太阳宸眷临乎长薄熊罴弭耳以相防虎豹髙跳以虚攫上方将降帷宫之綝缡屏玉轪以蠼畧人门行马以拱乎合沓之场皮弁大裘始进乎穹崇之幕冲牙铿锵以将集周衞轇轕而咸若月窟黒而扶桑寒田烛稠而晓星落肃定位以告洁蔼严上而清超云菡萏以张盖春葳蕤以建杓簪裾斐斐樽俎萧萧方面曲折周旋寂寥必本于天王宫与夜明相射动而之地山林与川谷俱标于是乎官有御事有职所以敬鬼神所以勤稼穑所以报本反始所以度长立极酒明水之上越席疏布之侧必取先于稻秫麴糵之勤必取着于纷纯文绣之饰虽三牲八簋丰备以相沿而苍璧黄琮实归乎正色先王之丕业继起信可永其昭配羣望之徧祭在斯示有明其翼戴由是播其声音以陈列从乎节奏以进退韶夏濩武采之于训谟钟石陶匏具之于梗槩变方形于动植听宫征于砰英华发外非因乎簨簴之髙和顺积中不在乎雷鼓之大既而脔醟挂罥柴燎窟块騞砉擘赫葩斜晦溃电纒风升雪飒星碎拂勿侹濙溟苁淬圣虑岑寂黄増霈苍生颙昂毛髪清籁雷公河伯或駓騃以修耸霜女江妃乍纷纶而晻暧执绂秉翟朱干玉戚鼓瑟吹笙金支翠旌神光倐敛祀事虚明于是涾乎涣汗纡余乎经营浸朱崖而洒朔漠汹旸谷而濡若英耆艾涕而童子儛丛棘坼而狴犴倾是率土之滨覃酺醵以涵泳非奉郊之县独宴慰以纵横泽淡泞乎无极殷荐绸缪乎至精稽古之时屡应符而合契圣人有作不逆寡而雄成尔乃孤卿侯伯羣儒三老俨而絶皮轩趋帐殿稽首曰臣闻燧人氏已往法度难知文质未变太昊氏继天而王根启闭于厥初以木传子摅终始而可见洎虞夏殷周兹焕炳而葱蒨秦失之于狼贪蚕食汉缀之以蛇防龙战中莽茫茫夫何从圣蓄缩曽不下眷伏惟道祖视生灵之磔裂丑害马之蹄齧呵五精之息肩考正气之无辙协夫贻孙以降使之造命更挈累圣昭洗中祚触蹶气惨黩乎脂夜之妖势回薄乎龙蛇之孽伏惟陛下勃然愤激之际天闗不敢旅拒鬼神为之呜咽髙衢腾尘长劒吼血尊卑配宇县刷揷紫极之将頺拾清芬于已缺鑪之以仁义锻之以贤哲聨祖宗之耿光卷夷狄之彯撇盖九五之后人人自以遭唐虞四十年来家家自以为稷禼王纲近古而不轨天听贞观以髙掲蚕尔差僭粲然优劣宜其课密于空积忽微刋定于兴废继絶而后覩数统从首八音六律而惟新日起算外一字千金而不灭上曰吁昊天有成命惟五圣以受我其夙夜匪遑实用素朴以守于嗟乎麟凤胡为乎郊薮岂上帝之降鉴及兹元之垂裕于后夫圣以百年为鹑鹁道以万物为刍狗今何以茫茫临乎八极眇眇托乎羣后端策拂于周汉之余缓步濶视于魏晋之首斯上古成法盖其人已朽不足道也于是天子黙然而徐思终将固之又固之意不在抑殊方之贡亦不必广无用之祠金马碧鸡非理人之术珊瑚翡翠此一物何疑奉郊庙以为寳増怵惕以孜孜况大庭氏之时六龙飞御而归
　　权徳舆朔旦冬至摄职南郊因书即事诗　大明南至应天正朔旦圜丘乐六成文轨尽同尧厯象斋祠忝备汉公卿星辰列位祥光满金石交音晓奏清更有观台称贺处黄云捧日瑞升平
　　李吉甫圜丘摄事合于中书后阁宿斋移止于集贤院防门下相公以七言垂寄因叙所懐奉寄诗　淮海同三入枢衡过六年庙斋兢永夕书府防羣仙粉壁连霜曙氷池对月圆嵗时忧里换钟漏静中传蓬发顔空老松心契独全赠言因傅説垂训在三篇
　　武元衡奉酬中书相公至日圜丘摄事宿斋叙懐见寄诗　郊庙祗严祀斋庄觌上别开金虎观不离紫微天树古长杨接池深太液连仲山方补职文举自伤年风澁铜壶漏香凝绮阁烟仍闻白雪唱流咏满鹍又裴度诗　翼亮登三命谟猷本一心致斋移秘府祗事见冲襟皓月当延阁祥风自禁林相庭方积玉王度已如金运偶唐虞盛情同丙魏深幽兰与白雪何处寄庸音
　　郑谷丞相孟夏礼荐南郊纪献十韵诗　节应清和后郊宫事洁羞至诚闻上帝明徳祀圜丘雅用陶匏器馨非黍稷流就阳陈盛礼匡国称鸿休渐晓兰凝露微凉麦弄秋夀山横紫阁瑞霭抱皇州外肃通班序中严锡庆优升歌三酒备表敬百神柔池碧将还凤源清再问牛万方瞻辅翊共贺赞王猷
　　梁简文帝上南郊颂表　虽周郊南甸宗伯之官徒设汉兴北畤夤恪之道未隆而体元含极先后弗违典盛望禋礼通孝敬洁静之礼载光禘郊之风斯洽昔东平琅琊着藻炎徳临淄中山摛文魏美
　　唐令狐楚为桂府王珙中丞贺南郊表　臣闻禘尝之礼所以仁祖祢也郊祀之仪所以尊天地也五帝之前蒉桴土鼓致其敬敬有余矣而礼不足三王以降金罍玉斚备其礼礼有余矣而敬不闻秦之増封也觊望神仙汉之郊丘也禳除灾害虽无文而咸秩终有废而莫举犹可以编在方册垂其鸿名岂若国家防文质于六经之中陛下酌损益于百代之后既昊天之承【疑作成】命得黎人之欢心九谷有年四方无事然后因吉土迎长日咸池屡舞太蔟登歌万灵识周旋之位百神知飨献之节云敛而柴燎髙达风清而萧芗远闻信大报之无私亦鉴之不昧当时集军州官吏僧道百姓等丁宁宣示讫惟天之意莫遗于细微如日之辉不隔于幽逺顽钝知感鬼神懐柔何则刑莫大于成狱陛下舍之罪无轻重恩莫深于延赏陛下推之泽及存殁行道求志敢于直言者既许以亲览触纶罣网屏于远方者又移之近郊减来嵗之新税昭其俭也弃七嵗之逋债诸仁也念勲臣而树勲者益劝尊有徳而不徳者知慙赐羸老有粟帛之优礼神祗无牲币之爱此所谓幽室尽晓枯条遍春雷雨作而蛰虫昭苏疾风行而穷鸟飞舞率土臣下不胜大庆况臣被恩泽获齿生类防守逺郡阻窥盛礼徘徊天外目与心防
　　王晙贺南郊表　燔燎洞合于神光日月共祯于瑞色宋宋祁贺南郊大赦表　顾懐时忆瑞应日来亟修上仪若祗旧典戒期百职攽诏九州曳云凤之徜徉服翠虬之伴奂殊庭一献诸祜徧跻遂自阳灵之宫往防天元之旦羽旄四合垓陛参登上璧左琮之华合袪而信祝祖蕝宗题之次更侑而迪尝拜嘉胙于席垂列钦柴于云表灵心合答熈典备成　臣向观旧史殚见往朝或不爱牲玉为恭殊非明荐或所过租赋为复盖出重劳语昔罕全订今絶拟所恨清尘在望自苦周南之留紫槖仍持不与甘泉之从
