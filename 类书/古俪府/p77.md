<!-- { "loadSidebar": true } -->
　　骆賔王兵部奏姚州道破逆贼杨防栁等露布　北辰列象六合奉天子之尊南面乗干一统成圣人之业是知衣裳所会义有辑于殊隣霜露所均诚兼育于异类故涂山万国诛后至者防风丹浦一戎缓前禽者就日然则陈弧矢以威天下法雷霆而震域中四时行焉天道不能去杀五兵备矣皇业所以胜残虽事切救焚茍顺时而济物恩深祝网不获已而用兵伏惟皇帝陛下登翠妫以握图宪紫微而正象功不宰混太始以凝神至道无名伫华胥而得梦阐文教以清中夏崇武功以制九夷环海十洲通波太液之水邓林万里交影甘泉之树反踵穿胸之域袭冠带以来王竒肱儋耳之酋奉正朔而请吏逆贼俭和舍等浮竹遗沈木余苗邑殊礼乐之乡人习贪残之性日者皇明广烛帝道遐融颇亦削左袵而被朝衣解椎髻而弁华冕而豺狼有性枭獍难驯遂敢乱我天常率九种而背诞负其地险携七郡以稽诛骚动边疆寇攘州县是用三门援律长驱无战之师五月渡泸深入不毛之地去月二十一日军次三朏昆崘镇前后捕得生口知守捉山傍山连结十部蛮首徒五万众此山即南郡中之巨防也冈峦千里西通大荒之路谿谷万重南极炎州之境耸乔林而挿月隂兔有假道之标拔崇岩以隠天阳乌无囘翼之地峯危束马路絶悬车贼据临岱之形乗建瓴之利徴风召雨猬起蜂飞驱杂种以挺妖封狐千里肆沈黎而作孽雄虺九头臣以为制敌以权柔逺者理或存于徳教伐叛以义决胜者不必在于干戈于是广布朝恩恭宣帝徳申之以安抚晓之以存亡信重蛮陬无负黄龙之约赏隆汉爵不逾白马之盟地接冉駹词屡殚于喻蜀俗通盘瓠声不辍于吠尧臣遣某衔枚逺袭卷甲前驱偃危斾而设潜兵疑从天落乗间道而掩不备似出地中又遣某渉南山之南冲其要害之路陵北山之北絶其飞走之途贼首杨防栁等振螳蜋之力拒辙当轮肆蚊蚋之羣弥山满谷臣某等忠勤克着智畧逺闻识明君之重恩轻生有地提太阿之雄剑视死无时弯弧而凶党土崩举刃而妖徒瓦解虽危苕沸鼎未穷枭首之诛救死扶伤犹致析骸之请二十二日臣遣某拥貔豹之雄顺天机而左转驱象犀之卒乗地轴以右逥总投石超距之材蹈中权而拊其背腾跃铁喷金之骑犯前茅而扼其喉横玉弩以髙临纵金钲而直进云结阵影密西郊赤堇挥锋气冲南斗飏烟尘而匝地白日为之昼昏积氛祲以稽天苍为之晦色兵交刃接鸟散鱼惊自卯及申追奔逐北斩首千余级转战三十里激流膏而为泉似变苌之血委乱骸而挤壑若沈鼈灵之尸既而照尽髙舂光昏乙夜贼乃收集余众深据重岩臣度彼游魂虑其宵遁使三军齐进四面合围二十三日乗鱼烂之危启蛇形之阵扬麾誓众杖节训兵一鼓先登赏必悬于芳饵九攻失律罪无赦于严诛五都雄材三河侠少或生居燕地尤工即墨之围或家本秦人早习昆明之战叱咤则江山摇荡慷慨则林壑飞腾举鹏翼以扬威耀犀渠而鼓勇澄氛廓祲囘夏景以溃春氷灭迹扫尘若霜风之卷秋箨战逾百里时歴三期前后生擒四千余人斩首五千余级诺没弄杨防栁等殒死行阵悬首旌门俭和舍等委众奔驰脱身铤险虽复刑以止杀丁壮咸伏于诛夷礼不重伤班白必存于寛宥昔魏臣伐蜀徒闻蒟酱之竒汉使开卭才通竹杖之利岂若膺紫泥而吊伐指丹徼以临戎一战而孟获已擒再举而哀牢授首斯显皇威逺畅庙略遐宣奉徳以配天徒知帝力掩黄舆而辟地岂曰臣功又破贼设俭等露布　七纬经天星墟分张翼之野八纮纪地火洲限建木之乡西距大秦杂金茎而孕气南通交阯枕铜柱以为隣俗带白狼人习贪残之性河沦赤虺川多风雨之妖水积炎氛山涵毒雾竹浮三节肇兴外域之源木化九隆颇为中国之患年将千祀代歴百王郑纯之化不追孟获之风逾扇故三年疲众徒闻定笮之讥五月出师未息渡泸之役然则大人拯物上圣乗期法乾坤以握枢体刚柔而建极知仁义不能禁暴设刑网以胜残知揖让不可济时用干戈而静乱伏惟陛下祥摛载玉出地轴以登皇道契书绳掩天纮而践帝灵入户纂灵庆于丹陵苍箓升坛荐祯图于翠渚垂衣裳以朝万国崇玉帛而礼百神昭俭防奢露台惜中人之产宣风布政明堂法上帝之宫致羣生于太和登品物于仁夀四神践雪五老飞星君囿祥麟乐班文于仙卉女牀鸣凤韵归昌于帝梧四隩同文五风异色邓林万里才疏苑囿之原层城九重未浚池隍之域合璧照临之地候月归琛大鑪覆载之所占风纳賮蠢兹蛮貊敢乱天常横赤熛以疏疆背朱提而设险石林万仞岩邑千重望秦阜以相倾崤陵失四塞之阻对梁山而错峙剑门成一篑之峰自谓絶壤幽荒中外足以迷声教凭深负固江河可以逃灵诛殊不知玉弩垂芒汹水无九婴之沴瑶阶舞戚洞庭有三苗之墟臣等谬以散材忝专分阃白招乗候顺秋官以扬旌綘节临边通夜郎而解辫自营开嶲穴斾转卭山峻岐折坂之危尽亡衿带滇池防江之固曽莫藩篱唯逆贼设俭等未革狼心仍懐豕突陆梁放命旅拒偷安地接祠鸡竟无心于改旦山多神鹿终未息于择音臣以大帝宣威有征无战明王仗顺先徳后刑圣泽于中孚缓天诛于大造庶南薰解愠仰云阙以翔魂东律和音扣辕门而顿颡祝禽疎网徒开三面之恩毒虺挺妖愈肆九头之暴乃鸠集余众蚁结凶徒儋耳椎髻之渠千里雾合凿齿雕题之孽一呼云集叠石菌以开营拒岩椒而峻垒崇峦切汉若登珤藏之山絶壑凭霄似瞰封泥之谷以前月十七日连营布阵据险扬兵东西三十余里马步二十余万聚蚊蚋而合响声若雷霆纵虵豕以为羣气稽宇宙臣遣中郎将令狐智通等拥拔山超海之师当其步阵遣银州刺史李大志等以跃景腾云之骑乗其马军遣嶲州都督府长史行军司马梁待壁等领劲卒二千絶其飞走之路遣临源府果毅马仁静等勒精兵九百防其潜伏之军臣率行军长史韩余庆等负霜戈而直指扫云阵以长驱庶令斩馘七擒将士挟雷公之怒伏尸百里蛮夷识天子之尊于是三畧训兵五申誓众先登陷敌惟标大树之功后拒乱行必致曲梁之罚楚人三户蜀郡五丁气拥霜精贯白日喑呜则乾坤摇荡呼吸则海岳沸腾列旗影以云舒似长虹之东指横剑锋而电转疑大火之西流刃接兵交洞胸达臆自辰逾未鱼烂土崩沸残息于层峰更切守陴之哭积圆颅于重阜殆成京观之形惟贼帅夸干未悟倾巢之兆敢懐拒辙之心犹率马军平川转鬬惊尘乱起六合为之寝光杀气相稽四溟为之变色副总管李大志忠惟徇国义则忘躯临危而贞节愈明制敌而机谋独逺丹诚自守虽九死其如归白刃交前岂三军之可夺投袂则妖徒雾廓搴旗而逆党兵摧于是乗利追奔因机深入困兽犹鬭似化廪君之魂穷鸟尚飞如惊杜宇之魄斩甲卒七千余级获装马五千余匹僵尸蔽地临赤坂而非遥流血洒途视丹徼而不逺首领和舍等并计穷力屈面缚军门寛其万死之诛以生之路唯俭脱身铤险委命穷山顾巢穴以靡依延晷漏其何几况妖徒革面荒外非复他人部落离心舟中皆为敌国瞻言枭首指日可期凡所归防随事招抚与之更始复其故业首丘懐恋疑临旧国之墟安堵如归似入新丰之市然后班师萨水振旅禺山建鸿业于武功畅猷于文教庶荒陬袭中邦之礼边疆息外寇之虞华人祝尧兆皇基于千嵗夷歌颂汉美王泽于三章宜与夫天帝前星广赐秦公之册坤元益地遥开王母之图古亦有云曾何足纪斯并谋广达妙畧遐覃一战而荒景肃清再鼔而边隅底定岂臣等提戈擐甲克全百胜之功杖节扬麾能通九变之防谒藁街而献捷大帝成规闻杕杜以劳还小臣何力
　　张説为河南郡王武懿宗平冀州贼契丹等露布　陛下震赫斯之怒援决胜之符天地合谋鬼神助伐六狄举国百蛮整众运欃枪而扫除纵列缺而焚荡臣引兵受斧指日扬麾虽谢河间之学窃慕任城之勇誓将首冒锋刃躬先士卒上假神兵之威下定鬼方之罪　其余部散校分离纲别绪兵车星布巡太行而缀碣石介马云罗挟衡漳而聨海浦山川积雨尽销胡骑之尘艸木长风咸有王师之气　巢穴是空胎卵皆覆　蓄鋭渊渟乗机电发援枹作气则山岳动揺书箭一飞则酋渠相灭兵才接刃元凶授首舂喉蔽野京观起于中州积甲成山组练收于外府　二载逋诛一朝泯灭数州肆毒俄然清弭舞溢河冀歌达塞垣截风浪以息沧溟廓氛埃而睹白日却縠何力敢推羣帅之劳叔向有言实在明君之徳臣凭藉睿畧忝当戎政神机密运不待横艸之功天賛冥符恭承破竹之势
　　梁元帝讨侯景檄　斩馘凶渠不可胜筭沙同赤岸水若綘河
　　宋袁豹伐蜀檄　盛如卢循强如容超陵威南海跨制北岱楼船万艘掩江葢汜鐡马千羣充原塞隰然广固之攻陆无完雉左里之战水靡全舟或显戮京畿或传首万里故知顺逆有势难以力抗斯又目前殷监深切着明者也
　　后汉班固封燕然山铭　惟永元元年秋七月有汉元舅曰车骑将军窦宪寅亮圣皇登翼王室纳于大麓惟清缉熈乃与执金吾耿秉述职巡御治兵于朔方鹰扬之校螭虎之士爰该六师暨南单于东胡乌桓西戎氐羌侯王君长之羣骁骑十万元戎轻武长毂四分雷辎蔽路万有三千余乗勒以八阵莅以威神甲耀日朱旗綘天遂陵髙阙下鸡鹿经碛卤絶大漠斩温禺以衅鼓血尸逐以染锷然后四校横徂星流彗扫萧条万里野无遗寇于是域灭区殚反斾而旋考传騐图穷览其山川遂逾涿邪跨安侯乗燕然蹑冒顿之区落焚老上之龙庭将上以摅髙文之宿愤光祖宗之灵下以安固后嗣恢拓境宇振大汉之天声兹可谓一劳而久逸蹔费而永宁也【汉书左右日逐王左右温禺鞮王皆单于子弟次第当为单于者也】周庾信上柱国齐王宪神道碑　马陵削树魏将路穷平隂听乌齐师其遯　马邑星飞【一作逥】龙城月动挠留犁之酒经略不前失烟支之山下马而去【留犁出汉书匈奴传一作蒲桃非】
　　唐卢照隣歌东军　遐哉庙略赫以台臣横戈碣石倚剑浮津风兵拂箨日域清尘鳬夷复祀龙伯来賔休兵防县献馘天闉斾海凯入耀辉震震
　　武功部【兵饷】
　　唐卢纶寄赠库部王郎中时充折籴使诗　谔谔汉名臣从天令若春叙辞皆诏防称使即星辰草木承风偃云雷施泽均威惩治粟尉恩洽让田人泉货方将散京坻自此陈五营俱益灶千里不停轮未逺金门籍旋清玉塞尘硕儒推庆重良友颂功频鹤髪逢新镜龙门跃旧鳞荷君偏有问深感浩难申
　　钱起送刘相公江淮催转运事诗　国用资戎事臣劳为主忧将徴任土贡更发济川舟拥星还去过池凤不留唯髙饮氷节稍浅别家愁落叶篱边雨孤山海上秋遥知谢公兴微月在江楼
　　梁元帝上糓充军粮启　臣闻金城千仞必资守粟革车千乗其在馈食愿武军绥旌列飞鸿之行陈奉辞受脤揜挚兽于防虎贾逵渠水虽曰难踪梁习劝农窃知自勉
　　唐张説河州刺史冉君神道碑　地壮伏龙城雄飞乌位居半刺吏总全边公仍利沟洫懋藨蓘庤茭藁积糗粮均转输程力役寛御悦使授方任能人胥忘其久劳兵不怨其长戍虽金方气候风雨不交之地碛路沙霾艸木不植之所莫不丰滞穗于埛牧猒甘于戍时
　　武功部【边防】
