<!-- { "loadSidebar": true } -->
　　唐王勃九成宫颂序　帝机无朕道洽则时雝灵化不言功成则道显伏惟陛下体元纂极模神建墬栋梁一气庭堦六合松轩夜警杳防姑射之心茅殿晨凝寥廓峒山之驾臣霑风太上庇影华胥仰衢室而无阶襄城而有地虽望卑平叔空勒景福之词而文谢子云愿竭甘泉之思谨凭天造輙上九成宫颂二十四章攀紫墀而絶望呌丹阙而累息
　　又乾元殿颂序　鹏霄上廓琼都开紫帝之庭鼇纪下清珍野辟黄灵之馆兼山配极照鸾阙于霞标洊水涵元湛骊宫于雾壑斯则神徴语怪功潜鸟迹之初理涉非经道昧鹑居之始授鳯书而稽碧落仙构罕存按龟箓而质黄图金模间起粤若风移处闇增巢恢火运之机业拒向明上栋括河图之奥三堦布政咏匪日于灵台百堵陈诗颂斯干于考室亦有黄轩瞰月樵门頺九洛之功璿闼排烟牧野构三河之酷御燕台而临北极缺王度于祈招列云阁而拒南山陨皇谟于轵道然则卑宫丧礼采椽轻四海之尊丰屋延灾柏梁非万乗之有虽因时立事奢俭殊流而道在人兴亡迭运灵光末造不窥九室之荣景福宏规犹拥三方之衅闻风旧史逮曹马而无讥观迹故墟歴周隋而未得　由是三灵物覩扣兰禁而栖诚九服子来咏蒿宫而骋力去奢去甚不矜黄屋之隆匪朴匪雕方顺丹墀之请宸规相宅考周旧于灵都睿览思和获秦余于正殿羣臣列陛奏萧相之遗模天子临轩采荀卿之故事炎州八桂簉仙栱于林衡层【一作岱】畎五松委灵材于梓匠　衢宫记范万机抗九戸之尊海孽移琛千栾省十家之费飞亷卷蔼彻烟极而浮甍屏翳收津划星墟而置瑶阶百雉光悬宝露之坛琼壁万寻影綷崇霞之阁拖虹梁而四注星汉亏于上荣叠云栋而三休寒暑隔于中霤雕楣鹤企防势分规绣桷虬奔殊形别起圆珰布藻罄羽璧于狼泉方镜披莲孕明玑于蜃浦芝楼对幄重五日之风芸阁列钱彩锻三旬之雾文疏罩迥隂息肩于绮寮翠幌笼霄阳乌铩翼于珠网丰隆按节下复橑而司阶列缺施鞭低丛楹而假道温房伫幸煦芳景于佳辰凉室乗闲凛徂飇于火序金铺夕照若帝圃之辉琼英宝缀晨悬类阿房之聚银烛烟丘碧桂翊珉陛而披香雨岫赪筠夹璿流而飏影九衢翻翠杂仙卉于中逵四照霏红间灵葩于右墄神禽率舞光浮肆夏之轩瑞鸟相鸣响叶钧天之乐钩陈宿列俨双碣于丹霄绮缴霞周辟千门于紫露
　　汉王褒甘泉宫颂　径落莫以差错编玳瑁之文防镂螭龙以造牖采云气以为楣神星罗于题鄂虹蜺往往而绕榱
　　唐王勃九成宫颂　虽南纒统序北室开荣凛劲气于丛楹起凄风于洞穴踆乌失辔出涧戸而无光金低轮下山扉而变色隂庭徂夏祝融无窃据之因邃屋乗春颛顼定忘归之策飞廉扣响赴北阙而神寒屛翳收津局南端而股战苍苍八桂白露为霜落落千松隂昧景金人列陛来危砌而思裘玉女窥窻伏层峦而请纩阳秋代驾不凋仙圃之华天地为炉未解幽陵之冻陈徐陵太极殿铭　法氐象亢王者之位以尊左平右墄天子之堂为贵　嵯峨容与若汉水之僊槎揺荡波涛似新亭之龙刹孤防灵山允彰天贶　植绿芰而动微风舒丹莲而制流火甘泉远望观正殿之峥嵘函谷遥看美皇都之佳丽信可以齐三光而示宇宙防万国而朝诸侯
　　唐裴素重修汉未央宫记　尝因胜日圣思闲游倦大厦之讲习想鲜原之游衍乃命法驾备宫驭细草迎辇神飇引衣超然肆行造适自得于是命工度材审曲面势裁成法度以就斯宫攒栌栱宻玉石碧瓦龙错层轩鸟跂崇墉粉静璇题月照舒廊四注以云委隆台分据而山屹蟠虬蜿蜒鳞动梠桷蹲兽却骋姿雄栏槛宏袤乎豁达跨临乎泾渭绿竹凝远繁松蔼深奇树流光丹墀防绕于是辟戏马之广塲开远目之闲馆天地景新山川势重廻太华之秀气列终南之翠屛九而固护八水分流以萦带而又扬太液之波缭周帝之垣原隰成文丹素含华翼楼杳以分张雄虹直而中跱神机一发廓若悬防祥烟瑞彩郁郁葱葱瞻廻途【一作逺】以下济抚璇玑而髙视见秦川风物汉原逦迤感前王兴废知稼穑艰难吾君用此镜是非阅思虑岂独资耳目纵游玩也
　　居处部【门阙】
　　魏繁钦建章凤阙赋　筑双鳯之重阙表大路以遐通上规圜以穹隆下矩折而绳直长楹森以骈停修桷揭以舒翼象圃之层楼肖华盖之丽天当蒸暑之炎赫步北楹而周旋鹪鹏振而不及岂归雁之能翔抗神鳯以甄甍似虞廷之锵锵栌六翮以抚跱俟髙风之清凉华钟金兽列在南廷嘉树蓊薆奇鸟哀鸣台榭临池万种千名周櫩辇道屈绕纡萦
　　梁陆倕石阙铭　象阙之制其来已远春秋设旧章之教经礼垂布宪之文戴记显游观之言周史书树阙之梦北荒明月西极流精海岳黄金河庭紫贝苍龙武之制铜爵铁鳯之工或以聴穷省寃或以布治悬法或以表正王居或以光崇帝里晋氏浸弱宋厯威夷礼经旧典寂寥无记鸿规盛烈湮没罕称乃假天阙于牛头托远图于博望有欺耳目无补宪章乃命审曲直之官选明中之士陈圭置臬瞻星揆地兴复表门草创华阙于是嵗次天纪月旅太蔟皇帝御天下之七载也构兹盛则兴此崇丽方且趋以表敬观而知法物覩双碣之容民识百重之典作范垂训赫矣壮乎爰命下臣式铭磐石其辞曰惟帝建国正位辨方周营洛涘汉启岐梁居因业盛文以化光爰有象阙是惟旧章青盖南洎黄旗东指悬法无闻蔵书弗纪大人造物龙德休否建此百常兴兹双起伟哉偃蹇壮矣巍巍旁映重叠上连翠微布教方显浃日初辉悬书有附委箧知归郁崫重轩穹隆反宇形耸飞栋势超浮柱色法上圆制模下矩周望原隰俛临烟雨前賔四防却背九房北通二辙南凑五方暑来寒往地久天长神哉华观永配无疆
　　魏温子升阊阖门上梁祝文　大君有命髙门启扉良辰是简穆卜无违雕梁乃架绮翼斯飞八龙杳杳九重巍巍居宸纳祐就日垂衣一人有庆四海攸归
　　居处部【佛寺】
　　陈江总游栖霞寺言志诗　静心抱冰雪暮齿逼桑榆太息波川迅悲哉人世拘嵗华皆采获冬晩共严枯濯流济八水开襟入四衢兹山灵妙合当与天地俱石瀬乍深浅烟崖递有无缺碑横古隧盘木卧荒涂行行备履歴歩歩怜威纡髙僧迹共远胜地心相符樵隐各有得丹青独不渝遗风伫芳桂比徳喻生刍寄言长往客凄然伤鄙夫
　　又明庆寺诗　十五诗书日六十轩冕年名山极歴览胜地殊留连幽崖耸絶壑洞穴泻飞泉金河知证果石室乃安禅市朝霑草露淮海阅桑田夜梵闻三界朝香彻九天山阶歩皎月涧户听凉蝉永言望钟岭更复切秦川
　　周庾信同泰寺浮图诗　岧岧陵太清照殿比东京长影临双阙髙层出九城拱积浮云碍幡揺度鸟惊花飞如始落莲合似初生轮重对月满铎韵拟鸾声画水流全住图云色半轻烟露晚犹滴珠火朝更明虽连博望苑还接银沙城天香下殿桂仙梵入伊笙庶同八界乐方遣六尘情
　　北齐萧慤和崔侍中从驾经山寺诗　钩陈夜惊徼河汉晓参横游骑腾文马前驱转翠旌野禽喧曙色山树动秋声云表金轮见岩端画栱明塔疑从地涌盖似积香成泉髙下溜急松古上枝平仪容多壮思丽藻蔚縁情自嗤非照庑何以继连城
　　唐卢照邻石镜寺诗古墓芙蓉塔明神松柏烟鸾沈仙镜底花没梵轮前铢衣千古佛宝月两重圆隐隐香台夜钟声彻九天
　　骆賔王和王记室从赵王春日游陀山寺诗　鸟旟陪访道鹫岭洽栖真四禅明静业三空广胜因祥河疎叠涧慧日皎重轮叶暗龙舟宻花明鹿苑春雕谈筌奥防妙论潄津雅曲终难和徒自奏巴人
　　沈佺期乐城白鹤寺诗　碧海开龙蔵青云起鴈堂潮声应法鼔雨气湿天香树接前山暗溪承瀑水凉无言谪居远清净得空王
　　宋之问游韶州广果寺诗　影殿临丹壑香台隐翠霞巢飞衔象鸟砌蹋雨空花宝铎揺初霁金池映晩沙莫愁归路远门外有三车
　　又和九月九日登慈恩寺浮图应制诗　鳯刹侵云半虹旌倚日边散花多宝塔张乐布金钿时菊芳仙酝秋兰动睿篇香街稍欲晩清跸扈归天
　　又奉和幸三防寺应制诗　六飞廻玉辇双树谒金仙瑞鸟呈真宇神龙吐玉泉净心遥证果睿想独超禅塔涌香花地山围日月天梵音迎漏彻空乐倚云悬今日登仁寿长看法镜圆
　　李峤奉和幸大荐福寺诗　鴈沼开香域鹦林降防旃还窥图鳯宇更坐跃龙川桂屿朝羣辟兰宫列四禅半空银阁断分砌宝绳连甘雨申谯泽慈云动沛篇独惭贤作砺空喜福成田【寺即中宗旧宅】
　　又宋之问诗　香刹中天起宸游满路辉乗龙太子去驾象法王归殿饰金人影窻揺玉女扉稍迷新草木遍识旧庭闱水入禅心定云从宝思飞欲知皇刼远初服六铢衣
　　又郑愔诗　旧邸三乗辟佳辰万骑留兰图承叶偈芝盖拂花楼图防人王法宫还天帝游紫云成宝界白水作襌流雁塔昌基远鹦林睿草抽欣承大风曲窃预小童讴
　　宋之问游法华寺诗【二首】　薄游京都日遥羡稽山名分刺江海郡朅来征素情松路洗心眷象筵敷念诚薄云界青嶂暾日鶱朱甍苔涧深不测竹房闲且清感真六象见垂兆二乌鸣古今信灵迹中州莫与京林巘永栖业岂伊在一生浮悟虽已久事试去来成观念幸相续庶几最后明　髙岫拟耆阇真乗饮妙车空中结楼殿意表出云霞后果纒三足前因感六牙宴林薰宝树水漏溜金沙寒谷梅犹浅温庭橘未华台香红药乱塔影绿篁遮果渐轮王族缘超梵帝家晨行蹋忍草夜诵得灵花江郡将何匹天都亦未加朝来泛舟所应是逐僊查又游云门寺诗　维舟探静域作礼事尊经投迹一萧散为心自杳防龛交大禹穴楼倚少微星沓嶂围兰若廻溪抱竹庭觉花涂砌白甘露洗山青鴈塔鶱金地虹桥转翠屏人天宵见影神鬼昼潜形理胜常虚寂縁空自感灵入禅从鸽绕说法有龙听刼累终期灭尘躬岂暂宁揺揺不安寐待月咏嵓扃
　　张说清远江峡山寺诗　流落经荒外逍遥此梵宫云峰吐日月石壁淡烟虹宝塔灵仙涌悬龛造化功天香涵竹气虚呗引松风檐牖飞花满廊堦激水通猿鸣知谷静鱼戏见江空静黙将何贵所贵心镜同
　　王维游化感寺诗　翡翠香烟合琉璃宝地平龙宫连栋宇虎穴傍檐楹谷静唯松响山深无鸟声琼峰当戸坼金涧透林明郢路云端迥秦川雨外晴鴈王衔果献鹿女踏花行抖擞辞贫里归依宿化城绕篱生野蕨空馆发山樱香饭青菰米嘉蔬绿笋茎誓陪清梵末端坐学无生
　　唐太宗过慈恩寺诗　日宫开百仞月殿耸千寻花盖飞员影幡虹曵曲隂霞绮遥笼帐丛珠细网林寥廓烟云表超然物外心
　　又许敬宗奉和诗　鳯阁临金地龙旂拂宝台云楣将叶并风牖送花来月宫清晚桂虹梁绚早梅梵镜留宸瞩掞发丽天才
　　王缙游悟真寺诗　闻道黄金地仍依白玉田掷山移巨石呪岭出飞泉猛虎同三迳愁猿学四禅买香燃绿桂乞火蹋红莲草色揺霞上松声泛月边山河穷百二世界满三千梵宇聊平览王城遂然霸陵才出树渭水欲连天逺县分朱郭孤城起白烟望云思圣主披雾忆羣贤薄宦慙尸素终身拟尚谁言草庵客曾和柏梁篇
　　孟浩然题容山主兰若诗　精舍买金地流泉绕砌廻芰荷薰讲席松柏绕香台法雨晴飞去天花昼下来一乗谈未了归骑夕阳催
　　丁仙芝和荐福寺英公新构禅堂诗　上人久弃世中道自忘筌寂照出羣有了心清众缘所成于此地筑馆开青莲果药罗砌下烟虹垂戸前呪中洒甘露指处流香泉神远日无事体清宵不眠枳开庐山法松入汉阳禅一枕四山外虚舟常浩然
