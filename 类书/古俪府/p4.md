<!-- { "loadSidebar": true } -->
　　玉海黄帝风经　调长祥和天之喜风也折扬奋厉天之怒风也　魏相奏曰日冬夏至则八风之序立万物之性成　应广莫而修刑则眀庶而施惠待阊阖而藏庶物不周而谨边偹
　　天文部【雨】
　　晋潘尼苦雨赋　气触石而蒸结兮云肤合而仰浮雨纷射而下注兮潦波涌而横流岂信宿之云多乃逾月而成霖瞻中塘之浩汗聼长霤之涔涔始蒙瀎而徐坠终滂沛而难禁悲列宿之匿景悼太阳之幽沈云暂披而骤合雨乍息而亟零旦漎漎以达暮夜淋淋以极明鼋鼍游于门闼蛙虾戯乎中庭惧二源之并合畏黔首之为鱼处者含瘁于穷巷行者叹息于长衢
　　陆云愁霖赋　兴介石之肤寸坠崩云而洪沈谷风扇而悠逺苦雨播而成淫天泱漭以懐惨民嚬蹙而愁霖于是天地发挥隂阳交激万物混而同波黄浩而无质雷凭虚以振庭电凌牖而曜室霤鼎沸以骏奔潦风驰而竞疾岂南山之暴隮将溟海之暂溢
　　宋傅亮喜雨赋　惟二仪之顺动数有积而时偏垫襄陵于唐籍慼云汉于周篇匪叔叶之或遘在盛王其固然伊元嘉之初载肇休明于此年懿玉烛之方熈愠积阳之独愆涸凉泉于井谷委嘉颖于中田嗟吾皇之翼翼怅临朝而辍娱踵冲谦于禹汤协至诚于在余且东作之未晏庶雨露之夙濡遵悬子之徙防尤鲁侯之焚巫祗桑林之六祷修季宰之再雩诚在幽其必贯感何逺而不孚聆晨鹳于髙垤宵毕于天隅发曾云于触石晦重阳于八区春霆殷以逺响兴雨霈而载涂洒丰浸于中畴覃余润于嘉蔬殷啬人于菑亩衍将繁于中衢嗣良颂于多稌兆嘉梦于维鱼
　　梁张纉秋雨赋　甘泉集而溟溟油云兴而漠漠温飇革于早暮炎凉改于今昨乍斜檐而上阶或从风而洒幕周小庭而宻下髙枝而踈落渌池泛澹员波鯈烁低昻弱篠葳防丛薄
　　唐明皇喜雨赋　仰重华之齐政步文命之彛伦何天道之云逺亦明徴之在人迄中夏而自春遘阳而为亢云重结而复觧雨才滴而还障山祠植珪而不答田畯倚耒而怊怅京兆来奏音官撰曲将土龙而矫首请神巫而顿足彼有凭而可举子何抑而未许恐嵗凶之及人寜天谴于吾身乃洁斋坛墠五精是祠暴立炎赫三日为期上帝临吾衷诚不欺重泉蒸润触石吐滋平云黯而铺幕宻雨森其散丝无雷无电不震不昡匪疾匪徐乍合乍散泛草泊树垂珠防露过阙入楼含烟杂雾或喷薄而攅集或淋漓而灌注乱积水之圆文拂防风之斜度寰海浃而康乐畎亩欣而相顾丝管合兮夜将晓芙蓉开兮日未暮原夫雨之为徳也无小大之异情无髙卑之不平无华朽之偏润无臭薫之隔荣喜夫雨之今应也起一言而不舍经累辰而广防纳清隂之浮凉同颢气之飘洒感作霖于殷命讽其滂于周雅家尚知乎礼节国有望于丰霸小阳台之神人却大宛之走马观云行而雨施吾何事乎天下
　　张説奉和圣制喜雨赋　退象龙之礼祷斥持鹭之貌舞屛翳慙其废职祝融悔其迁怒山泱漭而出云天霶而下雨速一言而感应尅三日而周溥气滃霭以黭黮声飒洒以萧条璀如银汉之屑落散似珠泉之歕浇街防漫其潢潦臯壌萋其緑苖舒四溟之清润卷六合之烦嚣咸澡骨于神液共欢心于圣朝借如五月有梅雨之名三春有谷雨之气越人以泥牛待沃胡土以卖龙求费出员峤而石香入成都而酒味彼偏方与小节非大人之所贵复有送地只于鬰岛迎海后于葛川疾雷碎其山裂走电晔其海燃天子作愁霖之赋词人缀苦雨之篇墙屋壊于倒井黍稷沈于下田乃凶祲之不令曷休徴之有焉请言瑞雨之可喜也协气交泰嘉生是頼湛覃而不溺衍溢而无害东渐出日之表西被无雷之外南穷火鼠之译北尽烛龙之防天文则云汉昭囘王泽则江河滂霈虽欲谈天而窥管孰知尧徳之为大
　　韩休奉和圣制喜雨赋　天垂贯斗之云神召离星之月有渰凄凄南山朝隮林鸣隂鸟涧隠晴霓九光之霞冠于云日五色之气映于岩谿始攅团而未下终飒洒而俱齐　若乃拂珠箔含绮疏防雾气于金掌糅香烟于玉除下碧云而隂合滴铜池而响余君王乃倚云阁凭雨殿临清署奏繁荐欣大徳之在生知上灵之有睠徐安贞奉和圣制喜雨赋　拂瑶席兮列神座借白茅兮推圣心　却华盖而特立当赫曦之正临　如防岳之朝下似阳台之暮归林籞増饰城池共色八水青田千门紫极洗原隰于龙鳞拂甍标于鳯翼伊万物之同润况油油之黍稷匝寰海而为期指咸林而一息贾登奉和圣制喜雨赋　其始至也歴乱希防雾杂烟霏其少进也湛覃凌厉泉飞飇逝惊碎滴于瑶池喷悬流于锦砌传声竹树之末濯色菱荷之际
　　沈瑱贺雨赋　濯上林之靃靡涨昆明之澜汗骤繁响于阙庭浮清风于楼观泽优而霁止晴光炳兮澄涣奔余潦于廻塘挂晴虹于霄汉阡陌条畅而增绮黍稷芬荣而若换
　　卢照隣秋霖赋　覧万物兮窃独悲此秋霖风横天而瑟瑟云覆海而沉沉居人对之忧不觧行客见之思已深若乃千升埋烟百防涵潦青苔被壁緑萍生道于时巷无马迹林无鸟声野隂霾而自晦山幽暧而不明长涂未半茫茫漫漫莫不埋轮据鞍衔凄茹叹借如尼父去鲁围陈畏匡将饥不爨欲济无梁问长沮与桀溺逢汉隂与楚狂长风栉而雨沐永凄凄以遑遑及夫屈平既放登髙一望湛湛江水悠悠千里泣故国之长秋【一作楸】见云之四起嗟夫子卿北海伏波南川金河别雁铜柱辞鸢闗山天骨霜露凋年眺穷隂兮断地看积水兮连天别有东国儒生西都才客屋漏铅椠家虚甔石茒栋淋淋蓬门寂寂芜碧草于园径聚緑尘于庖甓玉为粒兮桂为薪堂有琴兮室无人抗髙情以出俗驰精义以入神论甚【一作有】能鸣之雁书成已泣之麟覩皇天之淫溢孰不隅坐而含嚬已矣哉若夫绣毂银鞍金杯玉盘坐卧珠璧左右罗纨流酒为海积肉为峦视防陵而昏垫曾不辍乎此欢岂知乎尧舜之臞瘠而孔墨之艰难
　　梁庾肩吾从驾喜雨诗　西岳浮罇挂东皇事浴兰赦诏还京兆归神出灌坛湿风含酒气隂云助麦寒典农欣受职治粟喜当官复此随车雨民人知可安
　　周庾信和李司録喜雨诗　纯阳实乆亢云汉乃昭囘临河沉璧玉夹道畵龙媒离光初绕电震气始乘雷海童还碣石神女向阳台云逐鱼鳞起渠随龙骨开崩沙杂水去卧树拥槎来嘉禾双合頴熟稲再含胎属此欣膏露逢君摛掞才愧乏琼将玖无酬美且偲
　　梁刘孝威和太子春林晚雨诗　云树交为宻雨日共成虹雷舒长男气枝揺少女风叶珠垂滴水檐绳下溜空蝶濡飞不飏花沾色更红明离信养徳能事毕春宫谁堪偶鳯吹惟有浮丘公
　　刘孝威望雨诗　清隂荡暄浊飞雨入堦廊瞻空乱无绪望霤耿成行交枝含晓润杂叶带新光浮芥离还聚沿沤灭复张浴禽飘落毳风荇散余香琼钩挂绡幕象簟列华床侍童拂羽扇厨人奉滥浆寄言楚台客雄风讵独凉
　　隋王胄雨晴诗　初晴物凉反景照山庄残虹低饮涧新溜上侵塘风度蝉声逺云开鴈路长
　　唐虞世南幽山雨后应令诗　肃城临上苑黄山迩桂宫雨歇连峯翠烟开竟野通排虚翔戯鸟跨水落长虹日下林全暗云收岭半空水泉鸣石涧地籁响岩风虞世南发营逢雨应诏诗　豫游欣胜地皇泽乃先天油云隂御道膏雨润公田陇麦霑如翠山花湿更燃稼穑良所重方复悦丰年
　　李峤雨诗　西北云肤起东南雨足来灵童出海见神女向山廻斜影风前合圆文水上开十旬无破块九土信康哉
　　李峤晩秋喜雨诗　积阳纒首夏隆旱届徂秋炎威振皇服歊景暴神州气涤朝川朗光澄夕照浮草木委林甸禾黍悴原畴国惧流金眚人深悬磬忧紫宸兢履薄丹扆念推沟望肃坛塲祀寃申囹圄囚御车迁玉殿荐菲撤琼羞济窘邦储发蠲穷井赋优服闲云骥屏冗术土龙修睿感通三极天诚贯六幽夏祈良未拟商祷讵为俦穴蚁贞符应山蛇毒影收腾云八际满飞雨四溟周聚霭笼仙阙连霏绕画楼旱陂仍积水涸沼更通流晩穗萎还结寒苗瘁复抽九农欢嵗阜万防庆时休野洽如坻咏途諠击壤讴幸闻东李道欣奉北塲游张九龄和崔尚书喜雨诗　积阳虽有悔经月未为灾上念人天重先祈云汉囘仁心及草木号令起风雷照烂隂霞上交纷瑞雨来三农被黍稷四逺屏氛埃池溜因添满林芳为洒开聼中声滴沥望处影徘徊惠泽成农嵗昌言发上才无论騐石鼓不是御云台直頼皇恩浃崇朝遍九垓
　　苏味道单于川对雨诗　飞雨欲迎旬浮甘已送春还从濯枝后来应洗兵辰气合龙祠外声过鲸海濵伐邢知有属已见静边尘
　　温庭筠春初对暮雨诗　淅沥生丛篠涳蒙网轩暝姿看逺树春意入尘根防细飘风急声轻入夜防雀喧争槿树人静出蔬园瓦湿光先起房深影易昏不应江上草相与滞王孙
　　温庭筠秋雨诗　云雨鸟行灭池龙气腥斜飘看碁簟踈洒望山亭细响鸣林叶圆文破沼萍秋隂杳无际平野但
　　薛能春雨诗　电濶照潺潺惊流徃复还逺声如有洞迷色似无山利物乾坤内随风竹树间静思来朔漠愁望满紫闗迸湿消尘虑斜飘触病顔谁知草茒迳沾此尚虚闲
　　魏知古奉和春日途中喜雨诗　皇游向洛城时雨应天行丽日登岩送隂云出野迎濯枝林杏发润叶渚蒲生丝入纶言喜花依锦字明防臣忝东观载笔伫西成杜甫春夜雨诗　好雨知时节当春乃发生随风潜入夜润物细无声野径云俱黒江船火独明晓看红湿处花重锦官城
　　卢纶客舍苦雨即事寄钱起郎士元员外诗　积雨暮凄凄羇人状鸟栖响空宫树接覆水野云低穴蚁多随草巢蜂半坠泥绕池墙藓合拥溜瓦松齐旧浦平如海新沟曲似溪壊栏留众蝶欹栋上羣鸡莠盛终无实槎枯遂有荑緑萍藏废井黄叶隐危隄闾里观将絶朝昏望亦迷不知霄汉里何路可相携
　　韩愈雨中寄张博士籍侯主簿喜诗　放朝还不报夜半蹋泥归雨惯曽无节雷频自失威见墙生菌徧忧麦作蛾飞嵗晚偏萧索谁当救晋饥
　　姚合酬王畴协律夏中苦雨见寄诗　银汉波澜溢经旬雨不休细聼宜隔牖逺望忆髙楼风急飘还断云低落更稠走童惊掣电饥鸟啄浮沤丝网张空际珠绳落瓦沟青蛙多入户潢潦欲胜舟雷怒疑山破池浑似土流灰人漫禳猒水马恣沉浮广陌应翻浪贫家恐作湫阳精藏不耀隂气盛难收逺色重林暮防声四壁愁望晴思见日防冷欲披裘枕腻眠还嬾车羸出转忧琴书凉簟静灯烛夜幽树暗蝉吟咽巢倾燕语愁薄烟凝灶额荒草覆墙头天上那能问龙边本不求下床先杖屐汲井抵瓢瓯逺思成涯涘佳期念阻修殷勤寄新什清韵益难酬
　　魏曹植告咎文　上帝有命风伯雨师夫风以动气雨以润时隂阳协和庶物以滋元阳害苖暴风伤条伊周是遇在汤是遭桑林既祷庆云克举偃禾之复姬公走楚况我皇徳承天统民礼敬川岳只肃百神享兹元吉厘福日新至若炎旱赫羲飇风扇发嘉卉以萎良木以防何谷宜填何山应伐何灵宜论何神宜谒于是五灵振竦皇只赫怒招揺警怯搀抢奋斧河伯典泽屏翳司风右呵飞亷顾叱丰隆息飇遏暴元勅华嵩庆云是兴効厥年丰遂乃沈隂坱北甘泽防防雨我公田爰及余私黍稷盈畴芳草依依灵禾重穗生彼邦畿年登嵗丰民无馁饥
　　宋孝武帝祈晴文　幽明失序就隂则滞连雨霖淫注而不替润既违时泽而非惠幸辍霖而吐景权停云而敛翳照鸾辂于大郊光龙旂于田际耒耜得施黍稷获艺増髙廪于嘉年登十千于兹嵗
