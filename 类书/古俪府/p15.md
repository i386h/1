<!-- { "loadSidebar": true } -->
　　梁简文七励　尧舜垂拱焕彼前闻今唯圣厯万代一君壁仪照气玉井珠分德合天地道方华勲沧海碧彻黄河黛文爱人育德泽等春云宣尼茂典周姬礼容黄裳进士青衿俊童邦知改俗国化移风卖药无藏名之老河泗无洗耳之翁徳星夜映庆云画色异草双条灵禽比翼狐尾既九茅脊复三金船漾寳银瓮呈甘康歌壤笑悦礼枢谭隆周谢德盛汉知慙慈照无碍化湛灵觉散漓淳极浇敦朴国被仁寿家欣教学三眀鉴道六度风出尘照苦入防观空善识无尽因性必通天不爱寳地无隐瑞百神受职三苗奉义石防紫泥绳金玉刺或托讽梁甫权卧德而龙盘或织箔渭濵耻藏名而凤跂于是露防饴蜜溜澄于玉掌云垂五采覆旖旎于仙楼漾醴泉于浪井拂垂杨于御沟
　　唐中宗断进竒巧制　蒿宫茅柱实兴国之清猷玉席朱衣乃危邦之敝化　汉文提舄少小留心晋武焚裘生平措意
　　汉司马相如封禅文　大汉之德防涌源泉沕潏漫衍旁魄四塞云布雾散上畅九垓下泝八埏　昆虫闿怿廻首面内然后囿驺虞之珍羣缴麋鹿之怪兽导一茎六穗于庖牺双觡共抵之兽获周余珍放于岐招翠黄乘龙于沼　钦哉符瑞臻兹犹以为德薄不敢道封禅班固典引　是以来仪集羽族于观魏肉角驯毛宗于外囿扰缁文皓质于郊升黄辉采鳞于沼甘露宵零于丰草三足骞翥于茂树若乃嘉谷灵草竒兽神禽应图合牒穷祥极瑞者朝夕坰牧日月邦畿卓荦乎方州洋溢乎要荒
　　周王褒上祥瑞表　眀王孝治岳渎所以效灵至人泽及风云以之悬感是以若雾非雾天道叶至德之符似烟非烟触石表嘉祥之气黄萧索之辉丹紫轮囷之状岂止唐尧沈璧气合金方姬后望河形如车盖梁沈烱劝进梁元帝表　指挥则丹浦不战顾盼则板泉自荡地维絶而重纽天柱倾而更植凿河津于孟门百川复启补穹仪于五石万物再生
　　梁南平王恪上元帝牋　麰麦两穗出于南平之邦甘露泥枝降乎当阳之境野蚕自绩何谢欧丝闲旧生稻宁殊雨粟
　　唐王勃乾元殿颂序　元戎握节黄公授犀阙之图帝座闻鼙女荐龙庭之防頳柯捭【疑】刃中权决胜于两阶白羽俄麾善阵推亡于四表朱匡反景之域削虵弭于文防黒山眀月之乡委龙琛于武帐锦轩星骛控干络而观风绣服霞惊浃神纮而问俗川浮没羽鲸谿静丹浦之虞陆荐飞毛熊瓛动青云之侦银闗骤雨望紫陌而趋恩铁幌驰风计彤闱而沥思赤马文猨之寳丛积乎郊虞纨牛露犬之贡满盈乎储邸青丘画野不逾征赋之乡苍水奉图未尽隄封之贯　紫庭合粹括宇宙于宸襟丹扆凝尊运陶钧于寳思摛碧霄而錬石上清耀魄之宫诏寰海而捐珠俯睇阳侯之室功驱偃伯顿鹗视于华封道被来王静龙吟于武库
　　梁简文帝南郊颂　流乐复雅逺符云韶之世坠礼还章非因忠信之薄九垓同轨四海无波储明变照仪天作两三衮咸作叶化台光麴蘖王风盐梅帝载尘清世晏苍兕无用其武功运谧时平鹓鹭咸修其文德桃林散甲华山弢刃玉门罢候紫塞沉烽屠羊钓壑之士厌洗耳而袭簪佩版筑藏岩之逸去燥谷而纡珩组唐王勃九成宫颂　蚕功顺令业着于青裳蜃磨迎春恩周于黛耜　黄沙静谳爽鸠兴顿足之悲丹石销魂神獬辍推锋之计　星墟列将挥玉节而长驱天防神兵下金坛而决胜横麾赤坂葱山成不战之郊防缴青丘桃野见其亡之兆烟驰火徼厉珠产而移琛雪骛氷洲驾瑶谿而纳賮
　　顔师古圣德颂　云飞九域电击八区共工慝毙涿鹿妖除枝换斯撤搀抢靡余建武戢刃偃伯衅车蠲苛削宻求瘼防隠琴瑟更张衔筞俱尽满堂已乐声颂犹轸扇暍垂仁泣辜流悯吏勉端洁民归愿谨　闾阎外户马牛内壤畎畆相移康庄交让勿用桴鼔无虞亭障賮纳鲛人朔班狼望至诚感庆休气致祥驯扰一角栖集五章华苹挺干朱草曜芳良耜畟畟多稌穰穰国储亿庾家登万箱
　　李百药皇德颂　书龙匣河图将游东鲽西鹣云亭载伫
　　魏曹植文帝诔　朱旗所九壤披震畴克不若孰敢不臣悬旗海表万里无尘回回凯风祈祈甘雨稼惟嵗丰登我稷黍家佩惠尹戸慈父
　　宋谢灵运武帝诔　悠悠声教绵绵川陆北献氊裘南贡金竹髽首冠弁穿胷敛服寒穴欣日巢栖玩屋谢庄孝武帝哀册文　百神慕而行云沈万国哀而素霜霣　缀响兰深缉言琼秘　浃宇斯澄绵区咸镜修风晓逸德星夕映溽露飞甘舒云结庆祯被动植信泊翔泳
　　陈江总陈宣帝哀册文　广敷丘索启胶庠书林吐馥文囿含锵
　　梁沈约齐武帝諡议　至仁与造化争流灵威与雷霆齐轨上贯苍昊下洞深泉春无凄风夏无苦雨时若罔愆多稔如积三革不累五刃不砥庠塾大启儒雅云集训阅得宜搜狩有序丹徼青丘之野跂踵反舌之民浮深驾阻回首革靣
　　梁元帝高祖武皇帝諡议　虹旌式卷堡燧载清胥象相因环楛无旷天衢亨防王道升平南海候风东溟奉贡膏露凝脂庆云触石山开苍璧地出珪骠骑把钺则休屠欵塞太尉抗旌则名王蹷角声教所渐浃灵虵之都威令所行通烛龙之外
　　徐陵侯安都徳政碑　皇帝以陶唐启国致玉版于河宗颛顼承家佐金天于江水经纶草昧定鼎之业居多缔构权舆断鼇之功相半固以英声驰于海外信义感于寰中主器攸归当璧斯在
　　隋薛道衡老氏碑　千年灵蔡着天性以効徴三足神乌感阳精而表质春泉如醴出自京师秋露凝甘遍于竹苇星光若月云气飞烟三农应铜爵之鸣五纬叶珠囊之度
　　唐元黄之润州江宁县瓦棺寺维摩诘画像碑　我国家神明造物圣政调时涤瑕秽而玉镜清刬浇讹而防大朴牢笼七十七代映万八千年率土之濵防有弗【一作不】韪普天之下共惟帝臣京坻积而铜爵鸣钟鼔和而玉羊现
　　李德裕进幽州纪圣功碑文状　臣学惭荒浅久病衰残纪轩后之功徒知渇思叙唐尧之德终媿难名李德裕幽州纪圣功碑铭　龙顔善将任人杰而不疑日角好谋叹敌国而强意　羌髳率师以翼周北貊枭骑以助汉　王褒以日逐归德称为人瑞班固以稽落荡冦大振天声孰若天子神武百蛮震叠【集作慴】乘其蹙国临以兵锋割单于之旗纳休屠之附非万里之伐无三年之勤巍乎成功辉焯后代
　　王勃益州夫子庙碑　冠带混并之所书轨八弦闾阎兼匝之乡烟火四极竭河追日夸父力尽于楹间越海陵山章亥涂穷于庑下　溢金膏于紫洞雨露均华栖玉烛于都风雷顺轨丹蓂翠菌藻绘轩庭凤彩龙姿激扬池籞
　　杨烱遂州长江县先圣孔子庙堂碑　星连月合层台有观羽之劳海晏河移直笔有书祥之倦
　　杨烱少室山少姨庙碑　下应犹草王言如丝　画衣不犯载酒无寃免禽兽于网罗备寰瀛于轨物　周人之养国老始辟西胶汉氏之召诸生初开太学辟雍所以行其礼泮宫所以辨其教童子五尺羞谈霸后之臣冠者六人唯述眀王之道其文德有如此者凉风至司马于是乎陈兵太白髙将军于是乎宜战乘斗杓而誓旅出星门而仗钺庄周称天子之劒举之按之吕望言圣人之兵如风如雨其武功有如此者稽其殷室有文犀利劒之効珍考其周书有兹【一作诸】白乘黄之骋力东渐西被南驰北走卢敖之穷观六合不出于城隍陶侃之飞入八门未游于仙室其疆理有如此者
　　帝王部【圣学】
　　玉海　开寳读汉书而感于张治狱之无寃雍熈读晋史而谓后宫防费之当戒端拱读汉书而感贾谊之激切淳化览唐史而讥太宗之好名真宗谓三国志足为鉴戒适时用者莫若汉史景徳览六朝实録而言褒贬之不当祥符读前史必究事之始终有未见本末者必记之他日异书中可以质正　惟昔咸平之盛稍存天防之规遴择英髦进陪讲读昼则宻承于顾问夜则逓宿于禁严程頥以敬涵养君德范祖禹以和开导主意劝讲犹有分章析理之劳进读专以因事纳言为职
　　帝王部【圣制】
　　唐权德舆奉和圣制丰年多庆九日示懐　寒露应秋节清光澄曙空泽均行苇厚年庆华黍丰声名畅八表宴喜陶九功文丽日月合乐和天地同圣言在推诚臣軄惟匪躬琐细何以报翾飞淳化中
　　唐崔位为人贺圣制政刑箴表　爰自绳契已还歴选列辟宪章代有词义罕工汤制局促于盘铭虞歌淡泊于琴曲横汾乃纵赏之事黄竹匪劝诫之文其余流泊国风飘沦乐府典谟雅诰寂尔无闻曷若光启格言昭融至道勤万几于一日二日立盛德于先天后天王维谢赐中和节御制诗序表　文辉三象谐同六律迈殷汤之晨露掩虞舜之薫风
　　陈子昻为陈御史进奉和秋景观竞渡诗表　臣闻白云兴咏汉防汾水之词黄竹申歌周舞瑶池之驾然而志崇逺辙事或劳人故文思之化未光太清之道犹阙伏惟圣母神皇陛下太虹齐圣感月含神徳茂于
　　皇阶文明照于天下用能提玉斗挹璇衡百神景从三灵叶赞青云出洛爰开受命之符赤甲萦河终御兴王之寳非穷神之至德者其孰能格于是哉既而黄屋务闲紫极时暇洞庭张乐思接轸于轩防妫水披图想同参于尧辇然而逺而劳物者未若近而安人动而勤已者岂比静而神防于是徙金跸鸣玉銮清禁林御池殿肃波臣而戒事命舟子为水嬉彩鹢莲歌乍起吴江之引青龙桂擑时讴越女之风鸟逝鱼惊沸珠潭而竞逐雪飞电集横玉浦而流光信可以娯乐性灵发挥文物皇欢允协白日俄光于是奏薫风于管弦咏严云于林籞帝歌爰作天藻遐彰黼帐帷宫缛文房之綉彩祥烟瑞景霏翰苑之荣光信探赜于苞得斯文于紫极太平允矣元首康哉方欲朝明堂之宫辑羣后之瑞尊荣显箓光启圣图封玉嵩丘以接千年之统泥金少室攸增万嵗之规卓哉煌煌圣君之表也防臣曲学蓬户窃位兰台未闻騘马之謡非有雕龙之思鞠躬霜署谬睹于天章逖听钧台侧闻于帝乐天文尊贵不逺于下臣帝寳珍崇曲宣于近贵窃以为君唱臣和固不隔于尊卑宫变商従方允谐于金石輙用斋心扣寂假翰求词以攀日月之末光继萤爝之防照
　　禇亮圣制故司空魏徴挽歌词表　词穷清曲理备哀伤汉武北管之书更慙追逺魏文南皮之叹取愧悼亡与辰纬而相晖随钟石而俱振　臣趋侍学林窃观睿藻不入玉山屡逢盈尺如防珠水常睹照车
　　房龄遗表　翰迈钟张词穷班马文锋既振则宫徴自谐轻豪蹔飞则花蘤竞发
　　崔沔谢手诏表　岂谓化曲成宏私荐及特纡睿思亲洒仙毫降自九天粲然五色初喜丽天之象逺烛辉光旋惊垂露之踪曲覃霈泽鸾鹤廻翔而变态烟云舒卷以成姿赋彩飞空竦神荡目恭惟国寳何幸家藏周庾信谢赵王示新诗启　八体六文足惊毫翰四始六义实动性灵落落词高飘飘意逺文异水而涌泉笔非秋而垂露藏之山嵓可使云雾郁起济之江浦必当蛟龙绕舟首夏清和圣躬怡裕瑠璃雕管鹊顾鸾回婉转緑沈猿惊鴈落下风倾首以日为年犍为舍人实有微愿碧鸡主簿无有遂心寂寞荆扉踈芜兰径骖驾来梁未期卜日遣骑到邺希垂枉道
　　王勃乾元殿颂序　灵襟索隐控风伯于词林睿想钩深诏天呉于笔海神穷独照傍探赤水之珍思洽几深逈冩丹谿之韵金坛紫露映银籕而翻华瑶林白雪藻琼章而吐绚
　　帝王部【御书】
