<!-- { "loadSidebar": true } -->
　　杨炯幽兰赋【全】　惟幽兰之芳草禀天地之纯精抱青紫之竒色挺龙虎之佳名不起林而独秀必固本而丛生尔乃丰茸十步绵连九畹茎受露而将低香从风而自逺当此之时丛兰正滋美庭帏之孝子循南陔而采之楚襄王兰台之宫零落无丛汉武帝猗兰之殿荒凉几变闻昔日之芳菲恨今日之不见至若桃花水上佩兰若而续魂竹箭山隂坐兰亭而开宴江南则兰泽为洲东海则兰陵为县隰有兰兮兰有枝赠逺别兮交新知气如兰兮长不改心若兰兮终不移及夫东山月出西轩日晩受燕女于春闱降陈王于秋坂乃有送客金谷林塘坐曛鹤琴未罢龙劒将分兰釭烛燿兰麝氛氲舞袖回雪歌声遏云度清夜之未艾酌兰英以奉君若夫灵均放逐离羣散侣乱鄢郢之南都下潇湘之北渚步迟迟而适越心郁郁而懐楚徒眷恋于君王敛精神于帝女汀洲兮极目芳菲兮袭予思公子兮不言结芳兰兮延伫借如君章有德通神感灵悬车旧馆请老山庭白露下而鹤警秋风髙而虬萦循阶除而下望见秋兰之青青重曰若有人兮山之阿纫秋兰兮嵗月多思握之兮犹未得空佩之兮欲如何抽琴命操为幽兰之歌歌曰幽兰生兮于彼朝阳含雨露之津润吸日月之休光美人愁思兮采芙蓉于南浦公子忘忧兮树萱草于北堂虽处幽林与穷谷不以无人而不芳赵元淑闻而叹曰昔闻兰叶据龙图复道兰林引鳯雏鸿归鷰去紫茎歇露往霜来绿叶枯悲秋风之一败与蒿草而为刍又庭菊赋　含天地之精气吹日月之淳光云布雾合箕舒翼张郁兮曼衍郁兮芬芳珉枝金蕚翠叶红芒其在夕也言庭燎之晢晢其向晨也谓明星之煌煌尔其万里年华九州春色花灼烁兮如锦草绵连兮似织当此时也和其光同其尘应春光而早殖及夫秋星下照金气上腾风萧萧兮瑟瑟霜剌剌兮棱棱当此时也弱其志强其骨独嵗寒而晚登雨还风去天长地久纯黄象于后土故采桑而菊衣轻体御于神仙故登山而菊酒文賔采之而羽化康公服之而不朽东极于是长在南阳以之眉夀
　　李康成采莲诗　采莲去月没春江曙翠钿红袖水中央青荷莲子杂衣香云起风生归路长归路长那得久各回船两揺手
　　王勃采莲诗　采莲归绿水芙蓉衣秋风起浪鳬雁飞桂棹兰桡下长浦罗裙玉腕揺轻橹叶屿花潭极望平江讴越吹相思苦相思苦佳期不可驻塞外征夫犹未还江南采莲今已暮今已暮摘莲花渠今那必尽倡家官道城南把桑叶何如江上采莲花莲花复莲花花叶何重叠叶翠本羞眉花红强如颊佳人不在兹怅望别离时牵花怜共蔕折藕爱连丝故情无处所新物徒华滋不惜西津交解佩还羞北海雁书迟采莲歌有节采莲夜未歇正逢浩荡江上风徘徊莲浦夜相逢吴姬楚女何丰茸共问寒光千里外征客关山路几重
　　郑愔采莲诗　锦楫沙棠舰罗带石榴裙绿潭采荷芰清江日稍曛鱼鸟争唼喋花木相芬蒕不觉芳洲暮菱歌处处闻
　　张敬徽采莲诗　游女泛江晴莲红水复清竞多愁日暮争疾畏船倾波动疑钗落风生觉袖轻相看未尽意归浦棹歌声
　　杨衡采莲诗　凝鲜雾渚夕扬艳绿波风鱼游乍散藻露重稍欹红楚客伤暮节吴娃泣败藂促令芳本固宁望雪霜中
　　温庭筠和太常杜少卿东都修竹里有嘉莲诗　春秋罢注直铜龙旧宅嘉莲照水红两处龟巢清露里一时鱼跃翠茎东同心表瑞荀池上半面分妆乐镜中应为临川多丽句故持重艳向西风
　　李绅重台莲诗　绿荷舒卷凉风晓红蕚开萦紫的重游女汉皋争笑脸二妃湘浦并愁容自含秋露贞姿洁不晓春妖冶态秾终恐玉京仙子识却持归种碧池中雍陶永乐殷尧藩明府县池嘉莲咏诗　青苹白石匝莲塘水里莲开带瑞光露湿红芳双朶重风揺绿蔕一枝长同心栀子徒夸艳合穗嘉禾岂解香不独丰祥先有应更宜花县对潘郎
　　李商隠荷花诗　都无色可并不奈此香何瑶席乗凉设金羁落晓过覆衾灯照绮渡韈水沾罗预想秋前别离居梦棹歌
　　王贞白宫池产瑞莲诗　雨露及万物嘉祥有瑞莲香飘鸡树近荣占鳯池先圣日临双丽恩波照并妍愿同指佞草生向帝尧前
　　唐太宗赋得残菊花诗　阶兰凝曙霜岸菊照晨光露浓晞晓笑风劲揺残香细叶雕轻翠圆花飞碎黄还将今嵗色复结后年芳
　　骆賔王秋菊诗　擢秀三秋晚开芳十步中分黄俱笑日含翠共揺风碎影涵流动浮香隔岸通金翘徒可泛玉斝竟谁同
　　白居易和钱员外早冬翫禁中新菊诗　禁署寒气迟孟冬菊初拆新黄间繁绿烂若金照碧仙郎小隠日心似陶彭泽秋怜潭上看日惯篱边摘今来此地赏野意潜自适金马门内花玉山峯下客寒芳引清句吟赏烟景夕赐酒色偏宜握兰香不敌凄凄百卉死嵗晚冰霜积有此花开时殷勤助君惜
　　李商隠菊诗　暗暗澹澹紫融融冶冶黄陶令篱边色罗含宅里香几时禁重露实是怯斜阳愿泛金鹦鹉升君白玉堂
　　又野菊诗　苦竹园南椒坞边防香冉冉泪涓涓已悲节物同寒鴈忍委芳心与暮蝉细路独来当此夕清罇相伴省他年紫云新苑移花处不取霜栽近御筵许棠白菊诗　所向雪霜姿非关落帽期香飘风外别影到月中疑发在林凋后繁当露冷时人间稀有此自古乃无诗
　　罗隠菊诗　篱落嵗云晏数枝聊自芳雪裁纤蘂宻金拆小苞香千载白衣酒一生青女霜春丛莫轻薄彼此有行藏
　　梁孝元帝兰泽多芳草诗　春兰本无艳春泽最葳蕤燕姬得梦罢尚书奏事归临池影入浪从风香拂衣当门已芬馥入室更芳菲兰生不择迳十步岂难稀陈张正见兰生野迳诗　披襟出兰畹命酌动幽心锄罢还开路歌諠自动琴华灯共影落芳杜杂花深莫言闲迳里遂不断黄金
　　唐张九龄园中时蔬尽加锄理唯秋兰数本委而不顾彼虽一物有足悲者遂赋二章诗　幸得不锄去孤苗守旧根无心羡防蓄岂欲近名园遇赏宁充佩为生莫碍门幽林芳意在非是为人论
　　释无可兰诗　兰色结春光氛氲掩众芳过门阶覆叶寻泽迳连香畹静风吹乱亭秋雨引长灵均曾擥撷纫佩挂荷裳
　　梁呉均采药大布山诗　我本此山北缘涧采山麻九茎日反照三叶长生花可以蠲忧疾聊持驻景斜景斜不可驻年来果如驱安得昆仑山偃蹇树三珠三珠树始荄绛叶陵朱台玉壶白鳯肺金鼎青龙胎韩众及王子何代无仙才安期倘欲顾相见在蓬莱
　　唐王绩采药诗　野情贪药饵郊居倦蓬荜青龙防道符白犬游仙术要防戊巳月负锸庚辛日时时断嶂遮往往孤峯出行披葛仙经坐捡农皇帙龟蛇采二苓赤白寻双术地冻根难尽藂枯苗易失从容肉作名薯蓣膏成质家丰松叶酒器贮参花蜜且复归去来刀圭辅衰疾
　　刘禹锡楚州开元寺北苑枸杞诗　僧房药树依寒井井有香泉树有灵翠黛叶生笼石甃殷红子熟照铜瓶枝繁本是仙人杖根老新成瑞犬形上品功能甘露味还知一勺可延龄
　　萧颖士为李北海进芝草表　遐考曩厯旁窥瑞谍多矣至若神爵九枝青龙三干菌蠢池籞葳蕤甸服犹复登诸宗庙被以颂声又况极道德之至精铄元之景命超汉轶魏光图掩谍之秘瑞哉　虽复晨敷者五竞爽于丹田嵗秀者三擢荣于圃以兹覩彼奚其琐碎崔融为皇太子贺天后芝草表　霑霈雨露之精摇动风云之气斜临网树分贝叶而重开近对沦池接莲华而倒下岂与夫生于石室空传好道之言产自珠宫徒事不经之说
　　崔融为皇太子贺芝草表　瑞命天来祥符日至煌煌三秀分芰井而攅柯九光间梅梁而吐叶晋都宫阁何必灵芝之台洛邑山川居然宻芝之地　观其如盖如阁如日如星得五方之气象合四时之景色僊人在上则车马疑飞神龙居下则风云不去谓蓬瀛之海列即昆阆之山开魏皇之双榦莫俦汉帝之九茎为劣可以荐郊庙可以觞公卿
　　梁庾肩吾答陶隠居赉术煎启　窃以绿叶抽条生于首峯之侧紫花标色出自郑岩之下百邪外御六府内充山精见书华神在箓木荧火谢尽采撷之难启旦移申穷淋漉之剂故能竞爽云珠争竒冰玉自非身疲掌砚役倦攀桃岂可立致还年坐生羽翼临沅丹井方觉可捐郦县菊泉无劳复汲庶得遨游海岸追涓子之尘驰骛霍山共陈生为侣謡俗轻施尚曰难酬出世鸿恩宁知上报
　　唐于邵游李校书花药园序　但覩其缥霞错葱茏烟布宻叶层映虚根不揺珠防夕露金燃晓光而后花发五色色带深浅藂生一香香有近逺色若锦绣酷如芝兰动皆袭人静则夺目此李公及时之适也至若上苗可食下体可采子入菰饭华杂蒲葅既甘平而性寒又辛温而执热癖除而不为去传风愈而安知及书此李公谷中之本也
　　物类部【蔬】
　　晋陆机赋　发金荣于秀翘结玉实于柔柯蔽翠景以自育缀脩茎而星罗夫其种族类数则有括蒌定桃黄防白抟金文宻筩小青大斑骭素椀貍首虎蹯东陵出于秦谷桂髓起于巫山五色比象殊形异端或济貌以表内或惠心而丑顔或摅文而抱绿或披素而懐丹气洪细而俱芬体修短而必圆芳郁烈其充堂味穷理而不防德济于饥渇道殷流乎贵贱
　　唐康子玉赋　尔其大则三尺二升美则金浆玉实狸头羊骹之字黄防白抟之质感仙贵于孙钟避世资于步隲异蔕表于前代同心彰乎曩日既而横绮席会嘉賔琴罇逸赏海陆具陈香分四座气杂八珍既取类于母子亦取辨于君臣
　　李峤诗　欲识东陵味青门五色龙蹄逺珠履女臂动金花六子方呈瑞三仙实可嘉终期奉絺绤谒帝伫非赊
　　栁宗元礼部贺嘉表　伏惟陛下保合太和缉熈庶类德馨上达神化旁行嘉发祥来自侯服质惟同蒂见车书之永均地则移风知化育之方始七月而食豳土歌王业之艰五色称珍东陵咏嘉賔之会未闻感通若斯昭著者也　背芳春以初载近朱夏而自延　奋脩丝之漠漠迈秀体之绵绵　赴广武以长蔓粲烟接以云连　有葛蔂之覃及象椒聊之众多
　　物类部【鸟】
　　晋顾恺之凤赋　望太清以抗思诞仪鳯之逸羣禀鹑火之灵曜资和气之烟煴允鸡喙而燕颔宛蛇颈而龙文励归昌于汉阳发明德乎圣君荷义蹑正鸡跱鸿前比翼交辉五色备宣兴八风而降时雨音中钟律步则规矩朱冠赫以双翘灵质翽其髙举歴黄冠于招揺陵帝居之悬圃
　　唐【阙】　鳯巢阿阁赋　临四荣而肃乎云委播五采而焕尔霞鲜　爰居爰处恒依应龙之祥载飞载鸣宁侣化鸳之瓦道既砥平时亦镜清厌丹穴而不息鄙髙冈而不鸣方为应至仁而来扈岂徒爱层构而集丹楹李解凤凰来仪赋　吸天地之嘉气赴箫韶之雅声知至道之可乐识太阶之已平身安抚驯或顾步以屡舞心畏荣宠乍聮骞而若惊宁同众鸟之德窃比达人之情夜宿椅桐之枝朝飡竹实之粒望双阙以上下先百
　　禽而翔集祥风飘而响清甘露沾而羽湿对离景以照耀披庆云而出入
　　崔损鳯鸣朝阳赋　旁应律调十二管于四时上陵紫烟击九万里而一息非丹穴勿处非苍竹不食小鹏起于扶揺卑鸾栖乎枳棘若夫鸡冠鷰颔心逺貌闲虽众禽之累百谅比德而难攀　六合为之澄朗八风于是扬清川不波而昭其德地不翳而感其声
　　李峤鳯诗　有鸟居丹穴其名曰鳯凰九苞应灵瑞五色成文章屡向秦楼侧频过洛水阳鸣岐今日见阿阁伫来翔【已上鳯】
