<!-- { "loadSidebar": true } -->
　　唐张九龄荔枝赋　果之美者厥有荔枝虽受气于震方实禀精于火离乃作酸于此裔爰负阳以从宜休和之所播涉寒暑而匪亏下合围以擢本傍防畆而抱防紫文绀理黛叶缃枝蓊茸霮防环合棼纚如盖之张如帷之垂云烟沃若孔翠于斯灵根所盘不髙不卑陋下泽之沮洳恶层崖之崄彼前志之或妄何侧生之见疵尔其勾芒在辰凯风入律肇允含滋芳敷谧溢緑穗靡靡青英苾苾不丰其华但防其实如有意乎敦本故从文而妙质蔕药房以攅萃披龙鳞以骈比肤玉英而含津色江萍以吐日朱苞剖明珰出炯然数寸犹不可匹未玉齿而殆销虽琼浆而可轶彼众味之有五此甘滋之不一伊醇淑之无准非精言之能悉闻者欢而竦企见者讶而惊仡心恚可以蠲忿口爽可以忘疾且欲神于醴露何比数于甘橘援蒲桃以见拟亦古人之深失若乃华轩洞开嘉賔四会时当燠煜客或烦愦而斯果在焉莫不心侈而体泰信雕盘之仙液实玳筵之绮缋有终食于累百逾益气而理内故无厌于所甘虽不贪而必爱沈李美而莫取浮甘而自退岂一座之所荣冠四时而为最夫其贵可以荐宗庙珍可以羞王公亭十里而莫致门九重兮曷通山五峤兮白云江千里兮青枫何斯美之独逺嗟尔命之不工每被诮于凡口罕获知于贵躬柿何称乎梁侯梨何幸乎张公亦因地之所遇孰能辨乎其中哉
　　郑谷荔枝树诗　二京曾见画图中数本芳菲色不同孤棹今来巴徼外一枝烟雨思无穷夜郎城近含春瘴杜宇巢低起暝风肠断渝泸霜霰薄不教叶似灞陵红曹松南海陪郑司空游荔园诗　荔枝时节出旌斿南国名园尽兴游乱结罗纹照襟袖别含琼露爽咽喉叶中新火欺寒食树上丹砂胜锦州他日为霖不将去也须图画取风流【已上荔枝】
　　后梁宣帝樱桃赋　惟樱桃之为树先百果而含荣既离离而春就乍冉冉而冬迎异羣龙之无首垂牢器之晚成鸟才食而便堕雨薄洒而皆零未覩红顔之实空有荐庙之名等橘柚于檐户匹诸荐乎中庭异梧桐之栖鳯愧绿竹之恒贞岂复论其美恶且耸榦乎前叶繁抽而掩日枝长弱而风生且得蔽乎羲赫实当暑之凄清
　　梁简文帝奉答南平王康赉朱樱诗　倒流映碧丛照露擎朱实花茂蝶争飞枝浓鸟相失已丽金钗仍美玉盘橘宁异梅似丸不羡萍如日永植平台垂长与云桂宻徒然奉推甘终以愧操笔
　　唐太宗赋得樱桃诗　华林满芳景洛阳偏宜春朱顔含逺日翠色影长津乔柯啭娇鸟低枝映美人昔作园中实今来席上珍
　　权德舆酬裴杰秀才新樱诗　新果真琼液来应宴紫兰圆疑窃龙颔色已夺鸡冠逺火防防辨残星隠隠看茂先知味易曼倩恨偷难忍用烹骍骆从将玩玉盘流年如可驻何必九华丹【已上樱桃】
　　宋谢惠连甘赋　嘉寒园之丽木美独有此贞芳质葳蕤而懐风性耿介而凌霜拟夕霞以表色指朝景以齐圆侔萍实乎江介超玉果于昆山倾子节兮湘之区承君翫兮堂之隅濯雨兮冒霜长无絶兮芬敷
　　陈徐陵咏甘诗　朱实挺江南苞品擅珍淑上林杂嘉树江潭间脩竹万室拟封家千株挺荆国绿叶萋以布素荣芬且郁得陈终宴欢良垂云雨育【已上甘】
　　梁呉均橘赋　増枝之木既称英于绿地金衣之果亦委体于玉盘见云梦之千树笑江陵之十栏叶叶之云共琉璃而并碧枝枝之日与金轮而共丹若乃秋夜初露长郊欲素风赍寒而北来鴈衔霜而南渡方散藻于年深遂凝贞于冬暮
　　唐何频瑜洞庭献新橘赋　白商谢律改风落瑶林寒生穷海枇杷落而将尽荔枝摘而不待然后浮香外散美味中成照斜晖而金色带晓润而霜清圆甚垂珠琪树方而孰可味能适口玉果比而全轻
　　白居易拣贡橘书情诗　洞庭贡橘拣宜精太守勤王请自行珠颗形容随日长琼浆气味得霜成登山敢惜驽骀力望阙难申蝼蚁情疎贱无由亲跪献愿慿朱实表丹诚
　　周元范奉和拣贡橘诗　离离朱实绿丛中似火烧山处处红影下寒林沈绿水火揺髙树照晴空银章自竭人臣力玉液谁知造化功看取明朝船发后余香犹尚逐仁风
　　李峤橘诗　万里盘根植千株布叶繁既荣潘子赋方重陆生言玉蘤含霜动金衣逐吹翻愿辞湘水曲长茂上林园【已上橘】
　　晋傅桃赋　有东园之珍果兮承隂阳之灵和结柔根以列树兮艳长畆而骈罗夏日先熟初进庙堂辛氏践秋厥味益长亦有冬桃冷侔冰霜放神适意恣口所尝华升御于内庭兮饰佳人之令顔实充虚而疗饥兮信功烈之难原嘉放牛于斯林兮恱万国之乂安望海岛而慷慨兮懐度朔之灵山何兹树之独茂兮条枝纷而丽闲根龙虬而云结兮弥万里而屈盘御百鬼之妖慝兮列神荼以司姧辟凶邪而济正兮岂唯荣美之足言【已上桃】
　　张协安石榴赋　挥长枝以扬绿披翠叶以吐丹流晖俯散回葩仰照烂若百枝并燃爀如烽燧俱燎皦如朝日晃若龙烛晞绛防于扶桑接朱光于若木尔乃赪蕚挺蔕金牙承蕤防佳人之髻发窈窕之素姿游女一顾倾城无盐化为南威于是天汉西流辰角南倾芳实累落月满亏盈爰采爰收乃剖乃拆内璘豳以含紫外滴沥以震赤柔肤氷洁凝光玉莹漼如冰碎若珠迸含清冷之温润信和神以理性【已上榴】
　　唐李峤梨诗　擅美光侧传芳瀚海中鳯文疎象郡花影丽新丰春暮条应紫秋来叶早红【集作色对瑶池紫甘依大谷红】若令逢汉主还冀识张公【已上梨】
　　梁简文帝枣诗　浮华齐水丽垂彩郑都竒白英纷靡靡紫实摽离离风揺羊角树日映鸡心枝谷城逾石蜜蓬岳表仙仪已闻安邑美永茂玉门垂【已上枣】
　　梁禇澐柰诗　成都贵素质酒泉称白丽红紫夺夏藻芬芳掩春蕙映日照新芳丛林抽晚翠谁为种三珠终焉竞八桂不让圜丘中粲洁华庭际【已上柰】
　　唐李峤梅诗　大庾敛寒光南枝独早芳雪含朝暝色风引去来香舞袖回青径歌尘起画梁若能遥止渇何暇泛琼浆【已上梅】
　　梁沈约麦李诗　青玉冠西海碧石弥外区化为中园实其下成路衢在先良足贵因小邈难逾色润房陵缥味夺寒水朱摘持欲以献尚食且踟蹰
　　王筠答元金紫饷朱李诗　秾华春发彩结实不成蹊潘生咏金谷魏后沈寒溪逢君重妖丽移翫入崇闺慙无琼玖报徒用萃幽栖【已上李】
　　唐权徳舆贺神龙寺渠中瑞莲表　絪緼降祉菡蓞敷荣瑞兹灼灼之华迥出田田之叶双房挺茂一雨均霑栁宗元贺西内嘉莲表　祥图焕开异彩交映道协重华庆传种德陶隂阳之粹美孕造化之精英是使双华擢秀连蒂垂芳香激大王之风影耀天泉之水焕开宫沼旁映给园灵贶应期天龙防圣宝厯夐超于小刼神功允洽于大千【已上莲】
　　李峤菱诗　钜野韶光暮东平春溜通影揺江浦月香引棹歌风日色翻池上潭花发镜中五湖多赏乐千里望难穷【已上菱】
　　物类部【草】
　　梁江淹莲花赋　检水陆之具品阅山海之异名珍尔秀之不定乃天地之精英殖东国以流咏出西极而擅名方翠羽而结叶比碧石而为茎蘂金花而赩色藕冰拆而玉清载红莲以吐秀披绛华以舒英故香氛感俗淑气参灵踯躅人世茵蒀只冥青桂羞烈沈水慙馨于是生乎泽陂出乎江隂见防霞之夕照觌雕云之昼临既翕赩于洲渚亦映暧于川浔夺夜月及荧光掩朝日与赩火出金沙而延曜被渌波而覃沲冠百草而絶羣出异类之众伙故仙圣传图英隠流记一为道珍二为世瑞发青莲于王宫騐竒花于陆地若其江淡泽芬则照电烁日池光沼绿则明壁洞室曜长洲而琼文映青崖而火质或慿天渊之清峭或殖疏圃之宻
　　唐顔籀幽兰赋　洒嘉言而擅美拟自操以称贤咏秀质于楚赋腾芳声于汉篇冠庶卉而超絶歴终古而弥传若乃浮云卷岫明月澄天光风细转清露防悬紫茎膏润绿叶水鲜若翠羽之羣集譬彤霞之竞燃
　　宋之问秋莲赋　晓而望之若电裳宛转朝玉京夕而察之若霞标灼烁散赤城既如秦女艳日兮鳯鸣又似洛妃拾翠兮鸿惊足使瑶草罢色芳树无情复道兮诘曲离宫兮相属飞阁兮周庐金铺兮璧除君之驾兮旖旎莲之叶兮扶疎万乗顾兮驻防骑六宫喜兮停罗裾仰仙游而德泽纵览而神虚岂与夫溪涧兮沼沚自生兮自死海沂兮江沱万里兮烟波泛汉女游湘娥佩鸣玉戯清涡中流欲渡兮木兰楫幽泉一曲兮采莲歌江南兮岘北汀洲兮不极既有芳兮蓑城长无依兮水国岂知移植天泉香飘列仙娇紫台之月露含玉宇之风烟杂葩兮照烛众彩兮相宣鸟翡翠兮丹青翰树瑚兮林碧鲜夫其生也春风尽荡烁日相煎天桃尽兮秾李灭出大堤兮艳欲燃夫其谢也秋灰度管金气腾天宫槐疎兮井桐变揺寒波兮风飒然归根息艳兮八九月乗化无穷兮千万年越人望兮已长久郑女采兮无由缘何深蔕之能固何秾香之独全别有待制扬雄悲秋宋玉夏之来兮翫早红秋之暮兮悲余绿礼盛燕台人非楚材云霞图兮兰为閤金银酒兮莲作杯落英兮徘徊风转兮衰颓入黄扉兮洒锦石萦白苹兮覆緑苔
　　史近汉武帝斋宫产灵芝赋　岂比夫楚水之空嘉萍实仙宫之独贵霜拔竒瑶砌标异彤庭紫盖与祥云允合朱茎将火德相冥秀射猗兰之室光连云母之屏焕国典而永昭歌颂彻风而丕耀德馨彼丹甑呈丰器车表德潜美岩野挺芳幽侧曷比夫耀甲乙之帐赫矣朱荣结天地之精混然刚克异朝菌之为体同夜光之非饰含圣泽以成春体正阳而禀色
　　陆龟防书带草赋　吴娃楫上空羡苔滋魏主帷中惟通蕙气或乃兰荧越徼薫茂周原幽搜莫及兴咏徒存此则对仲举萧疎之室处子山揺落之园不识深宫岂是曾为帝女非侵逺道谁言能忆王孙　金灯照灼尚惊秦帝之焚粉蝶留连真谓羽陵之蠧
