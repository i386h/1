<!-- { "loadSidebar": true } -->
　　秦观谢舘职启　文章末技固非道义之尊箕斗虚名祗取谤伤之速亟从引避几至颠跻褒未就于衮华恶已成于疮痏三期之内王尊乍佞而乍贤七年之中鲁田一与而一夺　伏遇某官道欲济时仁能锡类始怜贫女稍分秦壁之光终念波臣爲激越江之水矧兹竒蹇亦与甄收敢不以古人行己之方爲国士报君之义千金帚聊依翰墨以自娯一割铅刀或兾事功之可立宋洪迈贺黄左史启　黒白既分丹青自炳圣朝举无缺事可少缓于箴规人主蔑有戯言正欲明于记注进跻左墄宻侍前旒移畴昔皂囊剀切之诚示此日青史简严之笔侍玉皇之香案共钦稽古之荣筑宰相之沙隄伫究济时之业
　　翟公巽谢试中舘职启　奉对西清凛天顔之咫尺策名东观近云汉之昭回顾影自惭无顔以寄惟石渠天禄之府秘金柜玉板之藏翰林墨客之文章河图洛书之典训怪如齐谐之所志微至稗官之所收极备至于方言其流及于琐语煨烬竹简发羽陵汲冢之编科斗漆书讐鲁壁淹中之蠧盖古人礼求诸野而史官学在四夷仅有典刑谁云古昔仲尼之悼借马犹及阙文夏禹之尚遗声以存追蠡自非网罗百氏之学贯穿千载之文约六艺以成章洞九流之领畧孰能删除繁秽放辑旧闻得商颂十二篇考次逸诗之缺取武成二三策绪正古书之遗至于晓幼妇之微文释四虫之训纂讨论疑识辨岐周栒鼎之铭义证古文迹东汉显陵之策唯时遴选益叹才难　建章鳯阙望帝极之太微策府玉山应星躔之东壁　乃眷蓬山世唯旧物慨流波之未逺创风树之纒悲再命及躬相望踵武惟先人尝掌斯事获继前修卒父业复总羣书敢期故实永言陟岵之感终废蓼莪之篇然以硕儒之熟训诂而误尔雅之蟛蜞大夫之识具敖而名先君之献武况乎浅陋无乃滋疑庶几农马之専可与虫鱼之注述陶唐至于麟止安所发明颂圣主之得贤臣或能论著
　　播芳大全贺刘内翰启　功既成于授钺命爰锡于赐环不逺千里而见王果以一言而悟主精神夙契眷注益深北门正内相之除南部领天官之长玉堂挥翰日观云汉之昭回金殿掣铃时近天威之咫尺爲命虽资于润色矢谟实赖于弼谐岂止发爲文章号禁中之颇牧要当谏本仁义措天下于唐虞伫闻纶綍之攽即正钧衡之拜
　　杨万里贺章侍郎兼侍读启　众徯九迁而未快自乞一麾而遽行王尊之乍佞乍贤何有于我子文之无喜无愠一聼之天公论以乆而自明德望因退而愈重宋陈耆卿贺真右史启　枫宸涣号柱史升华峻直北扉矫矫麻头之健笔摛毫右陛英英简上之清风叠组孔嘉垂绅丕耸切以唐虞虽逺都俞具载于典谟班马不生笔削允资于记注折旋螭首咫尺龙顔必有袭六爲七之功足载登三咸五之治　贾生通逹气少和平仲舒渊源言多迂濶惟我公之謦欬中有国之膏肓以此猷爲必能衮钺发挥神圣有公是公非之权判白奸回无乍贤乍佞之惑直声九鼎正气千寻
　　元袁桷谢阎学士启　王言之制曰七史官之长有三风动四方必训词之温雅诏垂万世在书法之简严维班马之良不能继获麟之笔而燕许之体难以推倚马之才艺不两能物无全美笔则笔削则削非曲学之可爲见所见闻所闻恐直情而难致古有斗米而作近多千金以致词好恶成一己之私褒贬失当时之实掩长卷以窃叹抱遗经而自娯故魏收以轻薄寡才咸称秽史王通虽隐沦不仕独着元经方今伟绩无前太平有象大礼畧封禅之纪纯诚汰郊丘之仪声教万邦文质二代追皇猷创业之永丕基嗣服之初必属鸿文以扬骏德彰施作绘极妙巧于羣工杂比成音合天和于众耳防犀之选非易聚毛之长亦难
　　唐顾云谢下第后使人存问启　优游仙苑泛泳天潢覆锦髙眠八花砖而让宠含香视草五色笔以慙神薛逢上翰林韦学士启　优游仙署偃息禁闱笔洒王猷砚涵天泽成霖而雨露非逺吐气而虹蜺坐舒【已上翰林学士】
　　王建上裴舍人度诗　小松窻对鳯池开履迹衣香逼上台天意皆从彩毫出宸心尽向紫烟来非时玉案呈宣防每日金阶赐对回仙侣何因记名姓县丞头白走尘埃
　　皇甫曾奉寄中书王舍人诗　腰金载笔谒承明至道安禅得此生西掖几年纶綍贵东山遥夜薜萝情风漏刻星河曙月上梧桐雨露清圣主好文谁爲荐闭门空赋子虚成
　　温庭筠投翰林萧舍人诗　人间鸳鹭杳难从犹恨金扉直几重万象晓归仁寿镜百花春满景阳钟紫微芒动词初出红蜡香残诏未封每过朱门爱庭树一枝何日许从容
　　苏颋授崔琳紫微舍人制　宜迁振鹭之行用集栖鸡之地
　　王丘授裴敦复中书舍人制　或学辩文防核综兼于隐赜或词握灵蛇光辉映于等夷
　　崔嘏授裴谂中书舍人制　自擢居内署掌兹制命谨宻无旷馨香有闻问对备见其一心敏防共推其七步况臧孙有后且闻得鳯之音枚乗多才雅蓄雕龙之妙爰因满歳授以正名
　　刘崇望授翰林学士郑延昌兼中书舍人制　以尔彯缨著称梦笔爲文富以美才披其禁闼典由中之诏成布下之言方谓得人雅当入侍盖闻羊祜谋议是草皆焚周仁重厚其言不泄亲近之地慎宻爲先尔既不能何爽居外西省亦吾教诰之地戒之可矣
　　李峤授太子舍人刘如玉等右史制　并言芳兰芷行温珪璧或誉美铜楼或名髙石室记言之重选众尤难宜收博辨之才俾居良史之任
　　苏颋授崔铣起居舍人制　识逺心明懐才蕴艺缺碑尽记亡箧不遗
　　崔嘏授崔瑶等起居郎制　载笔赤墀之下掌礼曲台之中注记行而铅椠是资褒贬当而缙绅知惧顾兹所职岂易其人
　　宋苏轼谢中书舍人表　右史记言己尘髙选西垣视草复玷近班皆儒者之至荣岂平生之所望　词命之职古今所难非独取之于文盖将试之以事至于机务亦或与闻虽四户擅权非当时之公议而五花判事亦前代之美谭及夫三字之除乃是一切之政但谓内朝之法从安知宰相之属官既任止于训词故权移于胥吏恬不知怪习爲故常先皇帝道冠百王法垂万世建六官而修故事辟三省以待异人典章一新名实皆正遂申明于四禁俾分领于六曹逺则追直阁之司近则通检正之任虽未闻政而闻事盖须有德而有言如臣之愚无一而可草创润色既非郑国之材除书德音又乏唐人之誉忽当此选莫测其由　将圣与仁能哲而惠虽在三年不言之际已有十日并照之光而臣日侍迩英亲闻访道仰天威之甚近知圣鉴之难逃谓臣尝受先帝之知实无左右之助弃瑕徃昔责效将来臣敢不益厉素心无忘旧学上体周公烦悉之诰助成汉家忠厚之文茍无旷官其敢言报
　　曾巩谢除中书舎人表　甫上程篇遽尘宠仕载惟遭遇倍集兢慙盖圣君难谕之情将欲施于号令得当世能言之士然后逹于文辞矧今纲理四方弥纶庶政肇维新之王度备乆简之官仪计谋常越于拘挛注措举爲于希濶岂伊凡庶可测髙深方当觉悟迩遐使徧知于上意训齐内外用丕变于羣心尤资演畅之才曲尽丁宁之防布爲邦典兹谓人文顾在臣愚岂堪此选敷导训辞惧空踈之难强追参讽议忧肤浅之易穷
　　于风波流落之余以蒲栁衰残之质自循涯分曷副恩荣虽日月之光何加于润色而天地之德无待于论思然臣素坚好古之诚粗识爱君之义既抗顔以就列敢恕己以懐私谨当寻绎旧闻用阐扬于命令激昂懦志庶补助于谋猷
　　李刘贺钟侍郎除左兼中书及侍讲啓　恭惟某官目营四海胷着千年闗百姓于寸心不夷不惠而愿孔子之学扫千军以独笔非韩非孟而成欧阳之文云雷十载之经纶江汉六年之方泳怒鹏既击凡马皆空蜕骨地仙直上蓬莱瀛洲之岛彯缨天策偏仪承明金马之庭尧醲舜醺最宜爲诰班香宋艳安敢比材非道不陈于前在庭无出其右日献月纳亦有嘉谋年除嵗迁士无异论四辅既备命史佚以记言五礼有庸咨伯夷而降典露门重席星户鸣珂缉熈有赖于仔肩左右宜咨于汝翼掌六典之贰更追裴马之踪遂万物之宜即接防龙之武【已上中书舍人】
　　唐崔嘏授裴谂知制诰制　生而有文弱不好弄中蕴明敏外涵清和蔼乎君子之风蔚有贤人之操自擢升翰苑入侍禁闱动必知机静而适道大玉之韵清越以长小山之姿贞芳自茂是用资其粉泽演我丝纶斧藻方耀于鳯衔挥洒更期于鸿笔
　　常衮授庾凖杨炎知制诰制　诏令之重润色攸难其文流则失正其词质则不丽固宜酌风雅之变参汉魏之作发挥纶音其在兹乎
　　常衮谢知制诰表　五字非工四年待罪禁垣之右朝奉如纶宸扆之前夜参视草以地尤宻惟才必精在臣无堪忝迹斯甚食浮之议所责何逃　翺翔云霄沐浴雨露
　　宋欧阳修谢知制诰表　伏以王者尊居万民之上而诚意能与下通奄有四海之大而惠泽得以徧及者岂惟号令诰诏发挥而已哉然其爲言也质而不文则不足以行逺而昭圣谋丽而不典则不足以示后而爲世法居是职者古难其人乃以愚臣而当此选伏惟皇帝陛下茂仁圣之姿荷祖宗之业日谨一日曾未少懈而自羌戎负固边鄙用师勤俭率先于圣躬焦劳常见于玉色虽有忧民之志而亿姓未苏虽有欲治之心而羣臣未副故每进一善则未尝不欲劝天下之能每官一贤则未始不欲尽人材之用虽以爵禄而砥砺尚须训诫之丁宁尤假能言以谕至意可称是者不又艰欤伏念臣虽以儒术进身本无辞艺可取徒值向者时文之弊偶能独守好古之勤志欲去于雕华文反成于朴鄙本惧不适当世之用敢期自结圣主之知陛下奨之特深用之太过此臣所以恳让三四至于辞穷而天意不回宠命难止尚虑顽然之未谕更加使者以临门恩出非常理难屡渎及俯而受命伏读训辞则有必能复古之言然后益知所责之重夙夜惶惑未知所措伏以文字之职厠于侍从之班在于周行是爲超擢不徒挥翰以爲効自当死节以报恩惟所使之期于尽瘁【已上知制诰】欧阳修谢复龙图阁直学表　再念臣禀生孤拙本乏艺能徒因学古之勤粗识事君之节茍临危効命尚当不顾以奋身况爲善无伤何惮竭忠而报国
　　陆游贺台州曾直阁启　歴考平生追配古人而奚愧中更俗吏益知儒者之有功比由直舘之宴闲起奉中台之委寄翔而后集泛然敢辞子房避三万户之封曼容至六百石而去当宁爲之太息举朝仰其髙风杨亿贺刁秘阁启　羣玉之府图籍攸归承明之庐俊贤所聚自非兼该文史洞逹天人擅博物之称负多闻之益则何以掌兰台之秘记辨鲁壁之古文克分豕亥之非荣对鬼神之问允资鸿博式副选抡
　　职官部【宫僚】
　　唐苏颋授唐休璟太子少师制　私第悬车耆年益壮公门轼马朔见逾闻求旧所期懐贤是切谕于三善况待正人营于百工孰过元老宜纡几杖俾作盐梅
　　白居易授严绶可太子少傅制　东朝保傅歴代尊崇汉择名儒任先疏广晋求耆德选在山涛实资六傅之贤用三善之道
　　苏颋授韦嗣立太子賔客制　鉴测毫端词诠象外昆弟承一经之业登相者代不乏人闺门有万石之风立言者士是则效畴咨满于故事润色敷于令典属以疾辞用体张良之志资于德举宜从绮季之游
　　孙逖授贺知章等太子賔客制　衣冠耆旧词学宗师或恬淡风流独擅东南之美或清贞介特是称江汉之英负当朝之令名有锡类之纯行顿令教导乆侍藩维善利则多宠章宜及方之四老用列賔友之班综彼三坟俾在图书之府
　　常衮授嗣呉王只太子賔客制　文昭之庆蔚于公族楚元之后继有忠贤
