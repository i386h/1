<!-- { "loadSidebar": true } -->
　　又李观诗　御沟回广陌芳栁对行人翠色枝枝满年光树树新畏逢攀折客愁见别离辰近映章台骑遥分禁苑春嫩隂初覆水髙影渐离尘莫入胡儿笛还令泪湿巾【已上栁】
　　舒元舆牡丹赋　圆瑞精有星而景有云而卿其光下垂遇物流形草木得之发为红英英之甚红钟乎牡丹拔类迈伦国香欺兰我研物情次第而观暮春气极绿苞如珠清露宵偃韶光晓驱动荡支节如解凝结百脉融畅气不可遏兀然盛怒如将愤泄淑日披开照曜酷烈美肤腻体万状皆絶　锦衾相覆绣帐连接晴笼昼薫宿雾宵裛或的的腾秀或亭亭露竒或飐然如招或俨然如思或带风如吟或露如悲或然如缒或烂然如披或迎日拥阶或照影临池或山鸡已驯或威鳯将飞　乍疑孙武来此教战其战谓何揺揺纤柯玉栏满风流霞成波歴阶重台万朶千窠西子南威洛神湘娥或倚或扶朱顔已酡角衒红缸争嚬翠蛾灼灼妖妖逶逶迤迤汉宫三千艳列星河我见其少孰云其多弄彩呈妍压景骈肩席夺银烛炉升绛烟洞府真人会于羣仙晶荧往来金釭列钱凝睇相看曽不晤言未及行雨先惊早莲公室侯家列之如麻咳唾万金买此繁华遑恤终日以言相夸列幄庭中步障开霞曲庑重梁松篁相加如贮深闺似隔牕纱髣髴息妫依稀馆娃我来观之如乗仙槎脉脉不语迟迟日斜九衢游人骏马香车有酒如渑万坐笙歌一醉是竞孰知其他
　　王建题所赁宅牡丹诗　赁宅得花饶初开恐是妖霞光深紫腻肉色退红娇且愿风流着唯愁日炙燋可怜零落蘂收取作香烧
　　又赏牡丹诗　此花名价别开艳益皇都香逼苓菱【疑】死红烧踯躅枯软光笼细脉妖色暖鲜肤满蕊攅黄粉含棱缕綘苏好和薫御服堪画入宫图晚态愁新妇残妆望病夫教人知个数留客赏斯须一夜轻风起千金买亦无
　　韩愈戯题牡丹诗　幸自同开俱隠约何须相倚鬭轻盈凌晨并作新妆面对客偏含不语情双燕无机来拂畧游蜂多思正经营长年是事皆抛尽今日栏边暂眼明
　　白居易惜牡丹花诗　惆怅阶前红牡丹晚来唯有两花残明朝风起应吹尽夜惜衰红把火看
　　李商隠牡丹诗　锦帷初卷卫夫人绣被犹堆越鄂君垂手乱翻雕玉佩招腰争舞郁金裙石家蜡烛何曽剪荀令香炉可待薫我是梦中传彩笔欲书花片寄朝云白居易牡丹诗　絶代祗西子众芳唯牡丹月中虚有桂天上谩夸兰夜濯金波满朝倾玉露残性因轻菡蓞根本是琅玕夺目霞千片陵风绮一端稍宜经宿雨偏觉耐春寒见说开元嵗初令植御栏贵妃娇欲比侍女妬羞看巧类鸳机织光攅麝月团渐移公子第还种杏花坛豪士倾囊买贫儒假乗观叶藏梧际鳯枝动镜中鸾似笑賔初至如愁酒欲防诗人忘芍药释子愧栴檀酷烈宜名夀恣容想姓潘素光翻鹭羽丹焰赩鸡冠燕拂惊还语蜂贪困未安傥令红脸笑兼解翠眉攅少长呈连蕚娇矜寄合欢息肩移九轨无胫到千官日耀香房折风披蘂粉干好酬青玉案称贮碧冰盘璧要连城与珠堪十斛判更思初甲拆那得异泥蟠骚咏应遗恨农经祗粗刋鲁般雕不得延夀笔将殚醉客同攀折佳人惜犯干始知来苑囿全胜在林峦泥滓当浇洒庭除又绰寛若将桃李并方觉效嚬难
　　韩琮牡丹诗　桃时杏日不争浓叶帐隂成始放红晓艳逺分金掌露暮香深惹玉堂风名移兰杜千年后贵擅笙歌百醉中如梦如仙忽零落暮霞何处绿屏空卢纶裴给事宅白牡丹诗　长安豪贵惜春残争翫街西紫牡丹别有玉盘承露冷无人起就月中看
　　王贞白白牡丹诗　谷雨洗纤素裁为白牡丹异香开玉合轻粉泥银盘时贮露华湿宵倾月魄寒家人淡妆罢无语倚朱栏【已上牡丹】
　　魏曹植芙蓉赋　其始荣也皦若夜光寻扶桑其扬晖也晃若九阳出旸谷芙蓉蹇产菡蓞星属丝条垂珠丹荣吐绿焜焜韡韡烂若龙烛观者终朝情犹未足【已上芙蓉】唐王维海棠诗　海邉佳树生竒彩知是仙山取得栽琼蘂籍中闻阆苑紫芝图上见蓬莱浅深芳蕚通宵换委积红英报晚开寄语春园百花道莫争顔色泛金杯温庭筠题磁岭海棠花诗　幽态竟谁赏嵗华空与期岛回香尽处泉照艳浓时蜀彩淡揺曵吴妆低怨思王孙又谁恨惆怅下山迟
　　郑谷海棠诗　春风用意匀顔色销得携觞与赋诗艳丽最宜新着雨娇娆全在欲开时莫愁粉黛临牕嬾梁广丹青防笔迟朝醉暮吟看不足羡他蝴蝶宿深枝【已上海棠】
　　杨巨源夏日裴尹员外西斋看花诗　笑向东来客看花枉在前始知清夏月更胜艳阳天露湿呈妆污风吹畏火燃葱茏和叶盛烂漫压枝鲜红彩当铃阁清香到玉筵蝶栖惊曙色莺语带晴烟得地殊堪赏过时倍觉妍芳菲迟最好唯是谢家怜
　　罗隠红叶诗　不奈荒城畔那堪晚照中野晴霜裛绿山冷雨摧红游子灞陵道美人长信宫等闲俱嵗暮揺落意无穷
　　唐彦谦红叶诗　无处不飘飏髙楼临道旁素娥前夕月青女夜来霜宿雨随时润秋晴着物光幽懐长若此病眼更相妨蜀纸裁深色燕脂落靓妆低丛侵小閤倒影入回塘谢朓留霞绮甘宁弃锦张何人休逺道是处有斜阳薜荔垂书幌梧桐坠井床晚风生旅馆寒籁近僧房桂绿明淮甸枫丹照楚乡鴈疎临鄠杜蝉急傍潇湘树异桓宣武园非顾辟疆茂陵愁卧客不自保危肠【已上花叶】
　　许敬宗竹赋　惟脩竹之劲节伟圣贤之留赏览山经而逖听咏周诗而遐想掩寰中而独秀非庶物之所仰若夫嶰谷着美稽山见知卫国之称淇澳梁园之赋夹池山阳之翻宻叶江潭之竦乔枝虽有闻于在昔谅无得而标竒　上便娟而防露下檀栾而来风散归云之掩翳引落日之玲珑虽复严霜晓结惊飇夕扇雪覆层台寒生复殿惟贞心与劲节随春冬而不变
　　吴筠竹赋　若乃渭川千畆山阳数林会稽方润于碧玉罗浮比色于黄金上防防以云翳下泠泠而鳯吟祛赫曦之燠景纳凄凉之清隂王子所以啸咏嵇生为之幽寻召嘉賔及令友畅绿醖与鸣琴美游盘之逸趣清寂寞之逺心若乃夹沧江倚丹崿蓄水雾之沈沈揺岩烟之漠漠湘妃有挥涕之感楚謡兴防露之作或挺鼓吹之嵚崟或垂天门之旁薄皆鸾鳯之所翔集孔翠之所栖托岂独婵娟于广汉之壤亦有璀璨于蓬莱之峯结实珠粒敷花紫茸拂皓絮以飞雪摧绀茎以韵钟故列仙之攸翫匪吾人之所从也亦有化雉吴国成龙葛陂容人筼筜育虫桃枝一笋明其嗣三节获乎婴儿荣灯纂以感孝茂牕櫺以表竒篲霜坛以尘灭环石牀以隂滋皆灵变之谲怪良难得而备知尔其众彚非一则有策簩筋蔓射筒箖箊莸箛棰之肃矗龙钟云母之扶疎箬箭浮色以缥燠防綷文而绣摅方志之所遗载山经之所阙书安可得而详矣靡不劲坚其性葱蒨厥色不规而圆不操而直故髙皇制冠以守位孝文剖符以表职博望侯传于大夏之外穆天子树于池之侧推此类以弥广匪斯文之可极也
　　梁元帝竹诗　嶰谷管新抽淇园节复脩作龙还葛水为马向并州柯亭临絶涧桃枝夹细流冠学芙蓉势花堪威鳯游卭王若有献张骞应拜侯
　　陈隂铿侍宴赋得夹池竹诗　夹池一丛竹青翠不惊寒叶醖宜城酒皮裁薛县冠湘川染别泪衡岭拂仙坛欲见葳蕤色当来兔苑看
　　唐虞世南赋得临池竹诗　葱翠捎云质垂彩映清池波泛含风影流揺防露枝龙鳞漾嶰谷鳯翅拂涟漪欲识凌冬性唯有嵗寒知
　　李峤竹诗　髙簳楚江濆萧条含翠氛白花揺鳯影青节动龙纹叶拂东南日枝捎西北云谁知湘水上流泪独思君
　　王维沈十四拾遗新竹生读经处同诸公作诗　闲居日清静脩竹复檀栾嫩节留余箨新丛出旧栏细枝风响乱疎影月光寒乐府裁龙笛渔家伐钓竿何如道门里青翠拂仙坛
　　朱放竹诗　青林何森然沈沈独曙前出墙同淅沥开户满婵娟箨卷初呈粉苔侵乱上钱疎中思水过深处若山连叠夜常栖露清朝乍有蝉砌隂迎缓防檐翠对攲眠迸笋双分箭繁梢一向偏月过惊散雪风动极闻泉幽谷添诗谱髙人欲制篇萧萧意何限不独住湘川令狐楚郡斋左偏栽竹诗　斋居栽竹北牕边素壁新开映碧鲜青蔼近当行乐处绿隂深到卧帷前风惊晓叶如闻雨月过春枝似带烟老子忆山心暂缓退公闲坐对婵娟
　　白居易题卢秘书夏日新栽竹诗　湘竹初封植卢生此考槃久持霜节苦新托露根难等度虽当户疎稠要满栏买怜分薄俸栽称作闲官叶剪蓝罗碎茎抽玉管端几声清淅沥一簇绿檀栾未夜青岚入先秋白露漙拂楼揺翡翠熨手弄琅玕韵绕牕风起隂铺砌月残炎天闻觉冷窄地见疑寛梢动胜揺扇枝低好挂冠碧笼烟羃幕珠洒雨晓箨晴云展隂牙蛰虺蟠爱从抽马防惜未截渔竿松韵徒频听桃天不足观梁慙当家杏台陋本司兰撑拨诗人兴勾牵酒客欢静连芦簟滑凉拂葛衣单岂止销时暑应能保嵗寒莫同凡草木一种夏中看
　　李绅南庭竹诗　东南旧美陵霜操五月凝隂入座寒烟惹翠梢含玉露粉开春箨耸琅玕莫令戱马童儿见试引为龙道士看须信结根香实在鳯皇终拟下云端贾岛题郑常侍防前竹诗　绿竹临诗酒婵娟思不穷乱枝低积雪繁叶亚寒风萧飒疑泉过萦回有径通侵庭根出土隔壁笋成丛疎影纱牕外清音宝瑟中卷帘终日看欹枕几秋同万顷歌王子千竿伴阮公露光怜片片雨润爱蒙蒙嶰谷蛮湖北湘川灞水东何如轩槛侧苍翠褭长空
　　许浑题诸塘馆竹诗　萧萧陵雪霜浓翠异三湘疎影月移壁寒声风满堂卷帘秋更早髙枕夜偏长忽忆南游路万竿今正凉
　　陈陶题僧院紫竹诗　喜游蛟井寺复见炎州竹杳蔼万丈间啸风清独速江南正霜霰吐秀弄颛顼似瑞惊坚贞如魔试金粟笋非孝子泣文异湘灵哭金碧谁与隣萧森自成族新闻赤帝种子落毛人谷逺祖赐鹪鹏遗芳遍南陆对烟苏麻丑夹涧筼筜伏美誉动丹青瓌姿艳秦蜀因缘鹿苑识想像蛇丘斸几叶别黄茅何年依白足龙树蛰一花砌揺扫云屋色静曼陁罗名髙给孤独青葱太子树洒落观音目法雨每沾濡玉毫时照烛离居鸾节变住冷金顔缩岂念葛陂荣幸无狙父辱光揺水精串影送莲花轴江雾日相寻野鹗时寄宿幽香入茶灶静翠直碁局肯羡垣上蒿自多篱下菊从来道生一况伴龟藏六栖托讵星回檀栾已云矗霞杯传缥叶羽管吹紫玉久絶钓竿歌聊裁竹枝曲媿生黄金地千秋为师绿
　　李峤为百寮贺瑞笋表　绿箨含霜紫苞承雪凌九冬而擢颖冒重隂而发翠伏惟陛下仁兼动植化感灵只故得萌动维新象珍台之更始贞坚効质符圣夀之无疆隣帝座而虚心当嵗寒而抱节一人有庆万类呈祥凡在见闻无不欣跃【竹附】
　　物类部【果】
