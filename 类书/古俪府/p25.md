<!-- { "loadSidebar": true } -->
　　郑式方中和节百辟献农书赋　道洽无外化康有截犹虑九扈未宏三时尚缺命陈书而王化可阐俾知方而农政斯列既戒既种粢盛之望有期弗震弗渝地理之宜奚设岂不以寒气揔入春阳始初陈乎五种之用本乎三农之书王者则千畆是借庶人则中田有庐故年谷之顺不差物力之功克实首嘉节而东作方起符中星而西成乃毕
　　梁元帝令　军国多虞戎旃未静青领虽炽黔首宜安时惟星鸟表年祥于东秩春纪宿龙歌岁取于南畯况三农务业尚看夭桃敷水四民有令犹及落杏飞花化俗移风常在所急劝耕且战弥须自许岂直燕埀寒谷积黍自温宁可随此苖坐餐红粒不植鷰颔空候鸣蝉可悉深耕溉种安堵复业无弃民力并分地利
　　政术部【屯田】
　　元魏薛虎子屯田积粟表　臣闻金汤之固非粟不守韩白之勇非粮不战故自用兵以来莫不先积聚然后图兼并者也今江左未賔鲸鲵待戮自不委粟彭城以彊丰沛将何以拓定江关扫一衡霍窃惟在镇之兵不减数万资粮之绢人十二匹即自随身用度无凖未及代下不免饥寒论之于公无毫厘之润语其利私则横费不足非所谓纳民轨度公私相益也徐州左右水陆壤沃清汴通流足盈激灌其中粮田十余万顷若以兵绢市牛分减戍卒计其牛数足得万头兴力公田必当大获粟稲一岁之中且给官食半兵植余兵尚众且耕且守不妨捍边一年之收过于十倍之绢暂时之耕足充数载之食于后兵资唯须内库五稔之后谷帛俱溢匪直戍士有丰饱之资于国有吞敌之势昔杜预田宛叶以平吴充国耕西零以彊汉臣虽识谢古人任当边守庶竭尘露有增山海
　　南齐徐孝嗣立屯田表　有国急务兵食是同一夫辍耕于是弥切故井陌疆里长毂盛于周朝屯田广置胜戈富于汉室降此以还详畧可见但求之自古为论则赊即以当今宜有要术窃寻縁淮诸镇皆取给京师费引既殷漕运艰涩聚粮待敌每苦不周利害之基莫此为急臣比访之故老及经被宰守淮南旧田触处极目陂遏不修咸成茂草平原陆地弥望尤多今边备既严戍卒増众逺资餽运近废良畴士多饥色可为嗟叹愚欲使刺史二千石躬自履行随地垦辟精寻灌溉之源善商肥确之异州郡县戍主帅以下悉分番附农今水田虽晚方是菽麦菽麦二种益是北土所宜彼人便之不减粳稲开创之利宜在及时所啓允合请即使至徐兖司豫爰及荆雍各当境规度勿有所遗别立主曹専司其事田器耕牛台详所给岁中言殿最明其刑赏此功克举庶有宏益若缘边足食则江南自丰权其所饶畧不可计
　　政术部【财赋】
　　晋左思呉都赋　国税再熟之稲乡贡八蚕之绵齐王融策秀才文　充都内之金绍圜府之职但赤仄深巧学之患榆荚难轻重之权
　　梁沈约【阙】　　　　　九棘播于农皇十朋兴于上代昔醇人未漓情嗜疎寡奉生赡己事有异同一夫躬耕则余餐委室匹妇务织则兼衣被体虽贸迁之道适用济乏龟贝之益为功盖轻及事有讹变奸弊大起昏作役苦故穑人去而从商末业所流非复始造之意也于是竞收罕至之珍逺蓄未名之货明珠翠羽无足而驰彩罽文犀飞不待翼天下荡荡咸以弃本事末丰衍则同多稔之资饥凶又减田家之蓄钱虽盈尺不疗饥于尧年贝或如山无救渴于汤代其为疵病亦已深矣固宜一罢泉货専用谷帛使人知役生之路非此莫由夫千匹为货事难于懐璧万觔为市未易于越乡斯可使末技自禁游食必返而事改一朝废而莫用交易所寄朝夕无待先宜削华止伪还醇返古抵璧幽峰捐珠清壑驱一代之人返耕桑之路荡涤圜洪销铸无遗立制埀统永于后桓知其始而不觉其终琳之睹其末而不探其本岂虑有开塞将一往之谭乎
　　唐宋伯宜泉货策　且铸金为贝信有从来汉改四铢秦行半两用舍更互废轻就重之宜损益不常地马天龙之异复有豫章铜岳蜀道铜山全归佞幸之炉顿入诸侯之冶所以公私太半伪实相奸佞用此而兼并豪戚因兹而聚敛洛京三之内贾客云屯齐宫七市之间商人雾塞乃令东汉楚子髙阁浮空西蜀彭家连楼跨术雷车电骑多出工巧之家列鼎撞钟无非货殖之里賔徒藿肉鲍书不足伦僮仆藜余张诗莫能序三田为之废业五稼由此多荒　五羊衔粟时和之义先表双雀飞鸣岁稔之征已见
　　郭正一肆策问　肆之兴用存交易山泽之利事属贸迁是以先王因井而制居往圣观爻而立义将以致兹百族通彼万商罗肆巨千广充上积之货旗亭五里俯映星繁之珍是使蹀马廻辕歴阛阓而流溢往商来贾候朝夕以盈途岂唯灼蓍蔡以观贞旁临季主之肆泛萍蚁而开宴近对文君之垆讵比夫齐宫七市女闾连闭殷室九君姬屋成列但负贩之徒异业趣竞刺绣谢其倚门多财归其善贾由此聂政屠养无辞屈辱平仲有求终甘湫隘故知防毫之子不可责以亡机徇利之夫难以征其重义况墆翳之侣本异夷齐货殖之徒率同猗白若通其小利谅无拥于四民限以淳心恐有乖于一物诚可除兹滥贿禁彼邪赢则奸党自销不待曹参之令市无二价讵止黄轩之风
　　食货志　若乃九土既敷四民承范东吴有齿角之饶西蜀有丹砂之富兖豫漆丝之廥燕齐恠石之府秦邠旄羽迥帯琅玕荆郢桂林旁通竹箭江干橘柚河外舟车辽西旃罽之乡葱右蒲梢之骏殖物恠错于何不有若乃上法星象下料无外因天地之利而縂山海之饶百畆之田十一而税九年躬稼而有三年之蓄可以长孺齿可以养耆年因乎人民用之邦国宫室有度旗章有序朝聘自其仪宴飨由其制家殷国阜逺至迩安救水旱之灾卹寰瀛之弊然后王之常膳乃间笙镛商周之兴用此道也
　　食货志　建元中州郡各拥强兵委输不至尚书郎官自出棌梠或不能自反死于墟巷魏武之初九州云扰攻城畧地保此懐民军旅之资权时调给于时袁绍军人皆资椹枣袁术战士取给蒲蠃魏武乃募民屯田许下以充兵戎之用【已上财赋】
　　唐祖君彦为李密檄洛州文　公田所借不过十畆人力所供才止三日是以轻徭薄赋不夺农时宁积于人不藏府库而课税繁猥不知纪极猛火屡烧漏巵难满头会箕敛逆折十年之租杼轴其空日有万金之用父母不保其赤子夫妻相顾于匡床万邦则城郭空虚千室则烟火断絶西蜀王孙之室翻同原宪之贫东海糜竺之家俄成邓通之鬼
　　隋卢思道为北齐檄陈文　踈弃良士狎近小人守宰蚕渔子弟荒暴头会箕敛杼轴其空灾异相仍稻不熟【横征附】
　　政术部【漕】
　　宋真徳秀江东漕到任谢表　吏责既稀所愿优游于迩列主恩未报宁忘眷恋于本朝其如亲闱喜惧之年当谨人子温凊之职輙援公辅辞翰林之请庶几潘岳奉板舆之懽分太守之符日需成命出少府之节遽冒殊恩懐章而过里门阅宿而临封部敬卜中和之节重宣寛大之书轺初驰旄倪争覩谓朝廷所以辍柱下之史盖圣主将以惠江右之民因博采于风谣颇防知其疾苦以埀磬之家而困追需之目以屡歉之岁而多流徙之人官无定证之簿书里有难平之徭役文移星火不胜胥史之诛求牒诉丘山半为赋租之繁重兴言及此勿救可乎輙殚朝夕之咨诹兼酌公私之缓急赋难遽省盍渐损赋外之征民未易苏当先去民间之蠧切自量其绵薄恐终负于选抡
　　宋史百礼贺张漕改秩啓　云梯石栈不辞蜀道之难流马木牛逺仿草庐之制惠风扇物游刃发硎奋澄清之志于揽辔之中讲水陆之运于凿潭之始苏一方之疲瘵权万货之低昂非独有观风听吏之才又能善富国强兵之术
　　宋刘克庄贺诸葛提刑除漕啓　兹移使指就驾漕车得非煑摘利饶转输权重上于盐铁之论有感方欲变通公于王伯之辨素严必知取予深鄙富强之説痛惩聚敛之人养基本以厚黎元捐锥刀以惠商贾承风问俗修明此日之皇华足国裕民讲贯它时之相业唐杨烱上骑都尉髙君神道碑　搜粟都尉河堤使者铜桡铁舳苍鹰白鹤之船竹箭桃花贝阙龙堂之水引红粟于淮海泛归舟于秦晋遂使齐臣献纳先陈不涸之名汉后丝纶即有常平之号望千石之气可以疗饥开万箱之储自然知礼
　　政术部【盐政】
　　唐阎伯璵盐池赋　坤之美兮焉可以测盐之池漭沆兮划开于郇瑕之侧廓平陆而无际浸长天之一色前对条山照峯峦之嶨却邻安邑对城郭之嶷岌其出形盐也状雄虎之蹲于长野攫拏兮布濩其吐精光也如白日之升于旸谷照烂兮熻赩既似乎镜湖之不逺又似乎渤澥之在即皎皛池濵皑峨嶙峋髣髴珪璧依稀碝珉入泽遐窥喜晴天之速曙隔林斜望讶琼树之惊春饵之者若茹膏之客捧之者疑献玉之人
　　张濯唐宝应灵庆池神庙记　宝应灵庆池者山海经所谓盐贩之泽也俗称官号皆曰盐池供华夏二十余州宅黄河千里之曲北抱原势南负山阴涵濡澄浸渍舄卤外无寸草内絶纤鳞水或紫赤盐皆洁白有自来矣　红盐自生盈掬倾筐或蠒或栗形攒伏虎色澈丹砂灵贶休征古未之有
　　权德舆赠太师崔倕神道碑　修牢盆谨衡石煎和既精饴散乃盈商通而洊至吏惧而循法民不絓网而国用益饶
　　政术部【刑法】
　　唐髙祖武德二年春【阙】月甲子诏　释典微妙净业始于慈悲道教冲虚至德去其残暴况乎四时之禁毋伐麛卵三驱之礼不取顺从盖欲敦崇仁惠蕃衍庶物立政经邦咸率斯道朕祗膺灵命抚遂羣生言念亭育无忘鍳昧殷帝去网庶踵前修齐王舍牛实符本志梁任昉为梁公请刋改律令表　臣闻淳源既逺天讨是因画衣象服以致刑措草缨艾韠民不能犯及淳德下衰运距浇季汤刑禹政不足禁奸九法三章无以息狱所以赭衣塞路圄犴成市凝脂已疎秋荼非苦奸吏为市生杀并用可为恸哭非徒一绪夫肖貌天地禀灵川岳受体爱敬髪肤为重流矢影风顾有忧色而当妄加刳斮金木为伍且夫刻木不对画地不入畏避若是而动贻非命王道为亏良在于此法开二门为政之蠧生杀多绪谁其失政
　　唐李朝隐执奏裴景仙狱表　所以为国惜法期守律文非敢以法随人曲矜微命射兎魏苑惊马汉桥初震皇赫竟从廷议岂威不能制而法贵有恒
　　晋郭璞奏　立刑以禁刑立杀以去杀重之以死所以求其生峻之以刑所以轻其死　子臯行戮刖者忘痛释之典刑民无怨色何者积之于诚也
　　齐王融永明九年策秀才文　自萌俗浇弛法令滋彰肺石少不寃之人棘林多夜哭之鬼朕所以明发动容昃食兴虑伤秋荼之密网恻夏日之严威永念画冠缅追刑措徒以百锾轻科反行季叶四支重罚爰创前古访游禽于絶涧作覇秦基歌鸡鸣于阙下仁称汉牍二途殊爽即用兼通昌言所安朕将亲览
　　唐白居易罢刑狱策问朕恭临万国祗御兆人视之如伤有同赤子未能以理代刑舍其律宪亦轻罚缓死渐就蠲除去凝脂之网收刺骨之怨临麦秋而惆怅望穷冬而载懐思使画服象刑同唐虞之世罢狱息罪等成康之时循酷俱治宜有辨析
　　李德裕罢刑狱策　但臯陶之类常问黄沙定国之流恒持丹笔分陜有棠隂之德剖符致蒲鞭之美梁狱决疑不假陶朱之璧楚国以理无用荘生之金稍简刑书渐行礼教使駃騠逺至悬感仁心獬豸来仪不知所触然后升东狱而揖羣后望西方以谢圣人复何如也上官仪用刑寛猛策　甫侯设法徒有説于轻重子产铸书竟无救于衰败是知风淳俗厚草艾而可惩主僻时昬黥凿而犹犯
