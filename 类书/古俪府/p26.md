<!-- { "loadSidebar": true } -->
　　张昌龄用刑寛猛策　两仪亭育蓄严刑于积隂四气平分降明罚于秋序是知观象设教圣人所以胜残因物造端懿后由其立辟故妫川受命士师陈九德之歌瑶山载刑吕侯训百锾之典然则激扬神化鼓舞皇堦资粉泽而宏风俟德刑而振俗是故六辔在御飞龙之驾可期九罭不施奔鲸之害斯兆纵使业优倦领道迈曾巢齐饮啄于鹑居絶往来于犬吠犹未可长悬三礼永摈五刑削兹噬嗑之科专行忠信之薄况今时推纂圣运属升皇犹劳丹浦之诛尚漏青丘之罪伯夷典礼与猾夏而同科司冦详刑共春官而聫事自可逺稽九代近命三驱释刀锯于凶魁休甲兵于原野然后施【疑作弛】威象阙展事天宗继美娲黄追风火燧石渠未灭岂待【一作得】辄议寝刑中岳既封自可専循大礼
　　郝连梵用刑寛猛策　舜游妫汭乃去四凶汤出镳宫除三面然则质文异代兴废殊途微禹会昌仁流于下泣独夫受戮祸招于剖心自运往道消淳离朴散王风不竞菀栁之刺斯闻后德方衰杞【疑作棘】槐之刺【疑作制】斯阙望夷招败酷甚凝脂函谷生灾寃多精气虽复萧何改创爰始九章温舒上言仍讥一失网漏吞舟之罪主茍持寛律加盈阁之繁吏还舞智　念向隅之独嚬乃纳隍而轸虑曲询管库取荐刍荛诚宜妙简平反旁求庶狱渭桥惊马必归张季之言禁围射兔勿爽髙柔之防于公阴德委以廷尉之司盛吉深仁授以宪曹之任剖符寄刘寛之軰蒲鞭之教可追分陜趋召奭之俦棠阴之听斯在加以五词咸备两造兼持运静躁于韦听迟速于寛猛獬豸虽触咎繇行其惠化苍鹰辍号郅都息于烦苛自然圄犴空虚靡怨黄沙之罪钳安用无施白粲之刑则迹迈成康道逾文景不仁自逺无得而称
　　张处信折狱之理策　敬刑若祭重狱如伤　且律之兴其来尚矣盖三光列景法星丽于天文立位成刑习坎彰于易象爰洎贰负【见山海经】初沿维絷之科降及四凶始受殛流之罚及庭坚翼舜狱律遂此陶情萧相主刘甲令于焉刻意至如锯钻之絶班固书而可知肉刑之兴孙卿论而已备
　　刘藏器往代为刑是非策问　若云刑法不施于淳朴杀戮必用于凋讹则感电前皇不应染刃望云后帝方示草缨沉吟久之未知孰是
　　梁简文帝启囚徒配役事启　玉科轻重全关墨绶金书去取更由丹笔
　　任昉为王金紫谢齐武帝示皇太子律序启　臣闻化澄上叶草缨垂典教清中世艾服惩刑自礼失宗周俗返炎汉张冯导其迹贾杜浚其流仲舒之得情孔子之博约故以义该往哲美尽前王而年世浸逺篇牍讹误朽编落简见诬前淑侮文擅议取后昆立不倚衡遂均鸿毛之陨伤足居忧忘贻髪肤之痛岂所以临河永叹含肓最灵者也伏惟陛下施博天地泽深禹汤温舒之策优游虚授卫展之议宁失弗经削秋荼之法解凝脂之网
　　唐李峤上巡察覆囚使厯城张明府书　幽明三光止水洞穷神之察雷电六爻连山绎噬肤之象是以金祗献序肃帝典于秋霜瑞节宣风播皇华于春泽鷞鸠司谳黄沙俟清问之仁神獬推奸素简飞惠文之笔賔舜门而伫穆指轩郊而静害分听之寄其在兹乎　然后铜章底务弦佩维襟泱泱大风泛游歌而成韵岩岩崇岫应宓琴而度曲诚招异感春狎仁童德禅灵游夜呼神女属二星齐骛八骏骈驱议马良规兹承不寃之裔诛狼俊槩是寄埋轮之风廼者绣衣贰日锦询风下璿枢而禀涣剂玉关而致职宰鲜东夏旧辨淄渑道防西源近分泾渭镐池十朱端衡制其轻重清河二天直绳纠其枉紊故使晨鸡辍唱于酸吻夜鹊缄謡于苦衷寘棘刬束薪之苛食苖惬甘荼之戮矣
　　梁简文菩提树颂序　秋荼不设废九律之严科春雨爱生解三驱之密网
　　唐王勃乾元殿颂序　爽鸠分职素云頺鸟啄之祥神獬关司水照龙顔之侧黄沙鞠草刬丛棘而迁讹丹石滋苔仰甘棠而息讼
　　长孙无忌律疏序　古者大刑用甲兵其次用斧钺中刑用刀锯其次用钻凿薄刑用鞭朴其所由来亦以尚矣昔白龙白云则伏羲轩辕之代西火西水则炎帝共工之年鷞鸠筮賔于少皥金正策【一作荣】名于颛顼咸有天秩典司刑【一作刑司】宪大道之化击壤无违
　　周庾信大将军豳国公墓铭　犴戸苔生囹关籥动载酒属车幸无怨气观囚军府或听鸣琴
　　刑法志　若夫穹厚肇判宵昼攸分流形播其喜怒禀气彰其善恶则有自然理焉画衣后刑衢樽先惠将以屏除灾害引导休和取譬琴瑟不忘衔策拟阳秋之成化若尧舜之为心也秦文初造参夷始皇加之抽胁囹圄如市悲哀盈路汉王以三章之法吊之文帝以刑厝之道临之于时百姓欣然将逢交泰而奸逐情迁科随意往献琼杯于阙上徙青衣于蜀路覆醢裁刑倾宗致狱况乃数囚于京兆之夜五日于长安之市北阙相引中都继及者亦往往而有焉
　　政术部【恩赦】
　　唐张説和张监观赦诗　日御临双阙天开俨百神雷舒作觧气岁复建寅春喜候同新驿欢声发市人金环能作赋来入管弦新
　　梁陆倕豫章王拜后赦教　夫议狱缓死着在令图疑罪维轻闻诸雅诰是以虞经恻隐流涕冬决钟意埀仁哀矜寒送吾以虚薄夙颁宠章光宅襟险奄有全粤非有沛献矜严空纡青组东平智思徒举赤帷思所以仰述皇猷导扬泽遵彼下车譬兹觧网
　　唐独孤及贺赦表　犹念刑不可变死不复生泣辜兴慈纳隍轸虑与民更始其命维新御魑魅者复还系桎梏者咸宥丹徼无滞黄沙已空疎汉网而逺无不賔祝汤罗而下无犯顺
　　栁宗元贺赦表　继絶存亡忠贤饮德于黄壤弃瑕肆眚夺魄再丽于遗骸极天地之欢心尽帝王之上事疲史臣之笔编简难书涸诗人之思讴谣絶路
　　李吉甫贺赦表　挺黄沙之罪再荷生成洗白璧之瑕俱承涣汗
　　戴叔伦贺平贼赦表　雪涤痕累发生枯朽荣光被于草木和气贯于华夷
　　宋岳飞后昭雪谢表　青编尘乙夜之观白简悟壬人之谮　诚既格于穹昊福遂均于庶品振忧矜寡原眚宥烖第五玉以褒封善人是富发三钱而庆赐贱者不虚天其居歆人以呼舞
　　梁袁昻谢武帝启　涂山始会致防风之诛酆邑方构有崇侯之伐未有缓宪于斮戮之人賖刑于耐罪之族出万死入一生如臣今日者也　幸约法之承觧网之宥犹当降等薪粲遂乃顿释钳赭敛骨吹魂还编黔庶濯疵荡秽入楚游陈天波既洗云油遽沐
　　汉张俊上书　臣弃恩负义自陷重刑情断意讫无所复望廷尉鞠遣欧刀在前棺絮在后魂魄飞扬形容已枯陛下圣泽以臣常在近密识其状貌伤其眼目留心曲虑特加偏覆丧车复还白骨更肉披棺发椁起见白日天地父母能生臣俊不能使臣俊当死复生陛下德过天地恩重父母诚非臣俊破碎骸骨举宗肉烂所报万一
　　政术部【风俗】
　　晋左思吴都赋　开市朝而并纳横阛阓而流溢混品物而同防并都鄙而为一士女伫眙工贾骈坒纻衣絺服杂沓漎萃轻舆按辔以经隧楼船举颿而过肆果布辐凑而常然致逺流离与珂珬防贿纷纭器用万端金溢磊砢珠琲防干桃笙象簟韬于筒中蕉葛升越弱于罗纨涩譶泶防交贸相竞諠哗喤呷芬葩防映挥袖风飘而红尘昼昏流汗霡霂而中逵泥泞富中之氓货殖之选乘时射利财丰巨万竞其区宇则并疆兼巷矜其宴居则珠服玉馔
　　唐李庾东都赋　开元太平海波不惊乃驾神都东人夸荣时则辚辚其车殷殷其徒行者不赍衣食委衢冠冕之夫绮罗之妇百室连歌千筵接舞髙楼大观陈賔宴侣金堂玉尸丝哇管语我道如尧我税如貉贫庾而稲贱笥如裼比屋相视耻衣空帛开塲分肆不列麰麦唐卢照邻长安古意诗　长安大道连狭斜青牛白马七香车玉辇纵横过主第金鞭络绎向侯家龙衔宝盖承朝日凤吐流苏带晚霞百丈游丝争绕树一羣娇鸟共啼花啼花戏蝶千门侧碧树银台万种色复道交作合欢双阙连甍垂凤翼梁家画阁天中起汉帝金茎云外直楼前相望不相知陌上相逢讵相识借问吹箫向紫烟曾经学舞度芳年得成比目何辞死愿作鸳鸯不羡仙比目鸳鸯真可羡双去双来君不见生憎帐额綉孤鸾好取开帘帖双燕双燕双飞绕画梁罗帷翠被欝金香片片行云着蝉鬓纤纤初月上鵶黄鵶黄粉白车中出含娇含态情非一妖童宝马铁连钱倡妇盘龙金屈膝御史府中乌夜啼廷尉门前雀欲栖隐隐朱城临玉道遥遥翠幰没金堤挟弹飞鹰杜陵北探丸借客渭桥西俱邀侠客芙蓉劒共宿倡家桃李蹊倡家日暮紫罗裙清歌一转口氛氲北堂夜夜人如月南陌朝朝骑似云南陌北堂连北里五剧三条控三市弱栁青槐拂地埀佳气红尘暗天起汉代金吾千骑来翡翠屠苏鹦鹉杯罗襦宝带为君觧燕歌赵舞为君开别有豪华称将相转日廻天不相让意气由来排灌夫専权判不容萧相専权意气本豪雄青虬紫燕坐生风自矜歌舞长千载自谓骄奢陵五公节物风光不相待桑田碧海须臾改昔时金堦白玉堂即今唯见青松在寂寂寥寥扬子居年年嵗嵗一牀书独有南山桂华发飞来飞去袭人裾
　　梁武帝霸府禁奢令　夫在上化下草偃风从世之浇淳恒由此作自永元失德书契未纪穷凶极悖焉可胜言既而琁室外搆倾宫内积竒技异服殚所未见上慢下暴淫侈竞驰国命朝权政移近习贩官鬻爵贿货公行竝甲第康衢渐台广室长袖低昻等和戎之赐珍羞百品同伐氷之家愚人因之浸以成俗骄竞爽夸丽相髙至乃市井之家貂狐在御工商之子缇绣是袭日入之次夜分未反昧爽之朝期之清旦圣明肇运励精惟始虽曰缵戎殆同创革且淫费之后继以兴师钜桥鹿台洞罄不一孤忝荷大宠务在澄清思所以仰述皇朝大帛之防俯厉微躬鹿裘之义解弦更张斵雕为朴自非可以奉粢盛修黻冕习礼乐之容缮甲兵之备此外众费一皆禁絶御府中署量宜罢省掖庭备御妾之数大响絶郑卫之音其中有可以率先卿士准的甿庶菲食薄衣请自孤始加羣才竝轨九官咸事若能人务退食竞存约已移风易俗庶期月有成昔毛玠在朝士大夫不敢靡衣偷食魏武叹曰孤之法不如毛尚书孤虽德谢往贤任重先达实望多士得其此心
　　唐独孤及上元二年豫章冠盖盛集记　舸巨鹢舳接舻隘輶车鸾镳轊挂毂击
　　晋书石崇　春畦靡列于凝沍之晨锦帐逶迤亘以山川之外
　　政术部【兴亡】
　　唐吕令问云中古城赋既而年代倐忽朝市迁徙干戈鼙鼓之雄绮罗丝竹之美孰不烟散雨絶沙埋灰委树名观而讵存鸟称乐而俱死危堞既覆髙墉复夷寥落残径依稀旧墀榛棘蔓而未合苔藓纷乎相滋伏熊鬭贙腾麕聚麋常鸣悍鷩乍啸愁鸱不可胜纪但令人悲胡风起兮马嘶急汉月生兮鴈飞入可怜久戍人懐归空伫立
　　张嵩云中古城赋　温室树古瀛洲水涸城未哭而先崩梁无歌而自落
　　张鼎古铜雀台赋　慷慨遗文凄凉旧阁罇盈玉座灯映兰幕媫妤妓人鼓舞歌唱当春月而朝临怅日暮而西望见松栢之成行愁歌舞之相向及石氏之谋帝位高欢之窃神器虽修旧而増崇竟移时而改代铜龙喷水似落九天金鳯衔珠终沦五防我君遑遑行指邺旁吊古太息冯髙独伤东郊道兮芜漫西原树兮微茫露窟咤兮泣苍藓风萧梢兮悲白杨妆楼歇艶画阁销香陂陀岩岏岿峞摧藏井干防兮有遗甃殿垣毁兮无华构但见蓁蓁蒿棘生复看觺觺饥鼯鬬雨啸幽畿【渠希切】月哀离狖宿莾撑骨危巢覆鷇平臯晚兮拱木生寒紫陌昏兮黄埃夺昼人寿防何留恨日多追士衡以投吊效明逺以作歌
