<!-- { "loadSidebar": true } -->
　　又为东川崔从事谢辟幷聘钱启　磨文难灭较贯知多陆贾方騐于火花郭况莫矜于金穴
　　恩赉部【第宅】
　　梁元帝谢勑赐第启　窃以汉赐五伦实云清吏魏宠卫臻用旌庸直未如灵光轮奂睢阳爽垲北连城阙有似甄侯之舍东望市荣深豫章之圃昔狼望未平冠军辞宅马池犹隔雍丘让邸臣惭霍曹逺志但识君命无违再思庸陋九殒非答
　　任孝恭谢赉钱治宅启　绳枢断续薄雨已倾席戸穿阑微风自卷不悟恩隆问舎降自天造事深更宅乃被庸微脆条可援毁垣再筑遂得窻临上路戸望柬家人恱爽垲里惊轮奂门学于公逆容驷马巷均王濬豫拟幡旗
　　刘孝仪为武陵王谢赐第启　窃以南望朱鸟北距苍龙右带御沟左廻青路异晏婴之湫隘同潘岳之闲居臣幼自宫掖长游城府虽轮奂之美多门而馆第之私未暇今轻舟将反髙门遽锡遂葺家筑室百堵皆兴云屋连甍一朝敞
　　庾肩吾谢东宫赐第启　肩吾居异道南才非巷北流寓建春之外寄息灵台之下岂望地无湫隘里号乗轩巷转幡旗门容幰盖况乃交垂五柳若元亮之居夹石双槐似安仁之县却瞻钟阜前枕洛桥池通西舎之流窻映东邻之枣来归髙里翻成待封之门夜坐书台非复通灯之壁才下应王礼加温阮官成名立无事非恩刘孝仪为王仪同谢宅启　昔晏婴湫隘齐景营其爽垲孙歴无家晋武为之筑馆或功髙千载德重一时故蒙考室之荣以降葺宇之泽并辞而处芳前载臣才愧昔人恩同往哲岂宜妄荷重增疵但匈奴未灭遽当轮奂之美环堵为室遂得歌哭于斯
　　张缵谢东宫赉园启　常愿卜居幽僻屏避喧尘傍山临流面郊负郭依林结宇憇桃李之夏隂对径开轩采橘柚之秋实而王畿陆海亩号一金泾渭土膏豪杰所竞徙居好畤必待使越之装别馆河阳亦资牧荆之富此园左带平湖修陂千顷右临长薄清潭百仞前逼逸陌朝夕爽垲后望钟阜表裹烟霞毎賸春迎夏华卉竞发背秋向冬云物澄霁归瞰戸牖不异登临升降阶墀已穷歴览舟楫所届累日不能究其源鱼鸟之丰山泽不能逾其美
　　唐罗衮谢江陵借宅启　恐马援之灾氛宁逃漏湿念扬雄之风雨须托帡幪特借华居俾安滞迹　爱忽异于吾庐误将同于君室遂得弥寛徯后更尽依刘宛如夫子之墙不在人之馆揣循涯分抃戴恩光　馆开碣石略为邹衍之身台认章华永荷楚王之德
　　恩赉部【药石】
　　唐李峤谢腊日赐面药口脂表　安宁戒序嘉平在节白日临于阳谷繁霜入于寒露蘅秣始停桂筵丰暇青牛帐里未辍鑪香朱鸟窻前新调铅粉因三冬之吉庆造六宫之脂泽糅之以辛夷甲煎燃之以桂火兰苏气溢象奁香冲翠幄以光金屋之仙卿以赐瑶房之帝嫔南国容华之人从来未识西京妖冶之妾何时可见臣等叨膺天命谬总留台虽天动星廻暂违于侍从而云行雨施更延于恩渥猥承邮驿曲赐丝纶分八子之膏腴及三臣之琐贱窃窥明镜已觉衣冠之不任旋顾妆奁遂欣箕帚之多幸身轻尘露佩德空深贶等丘山殒身何答
　　张九龄谢赐香药面脂表　捧日月之光寒移雪海沐云雨之泽春入花门雕奁忽开珠囊暂解兰薰异气玉润凝脂药自天来不假淮王之术香宜风度如荀令之衣

　　古俪府卷十一
<子部,类书类,古俪府>
　　钦定四库全书
　　古俪府卷十二
　　明　王志庆　编
　　物类部【珍宝】
　　梁呉均碎珠赋　寳月生焉越浦随川标魏之美擅楚之贤既登席而趋丽亦缀履而升妍岂衔恩以赴时独佩皎而腾天瀛淮激电甘海震雷明珠碎矣于川之隈视员流而失转见折水之亡回谢骊宫之瑞饰粉灵蚌之神胎
　　魏文帝玛瑙勒赋　乃加砥砺刻方为圆沈光内照浮景外鲜繁文缛藻交采接连
　　晋潘尼瑠璃椀赋　光映日耀圆盛月盈纤瑕罔丽飞尘靡停灼爚旁烛表里相形凝霜不足方其洁澄水不能喻其清刚坚金石劲励琼玉磨之不磷湼之不浊唐仲之玉赋　振鹤羽以益鲜耸鸡冠而増焕匪蒸栗之足侔何纯漆之能乱　乍腾虹于白气或见女以青衣山林孕之而含郁川渎育之而涟漪　复有逍遥人俗髣髴仙府泛醴流膏崇台结宇飞华昆阆之岫结彩蓬瀛之浦
　　独孤授韫玉求价赋　雪泽膏光隂中之阳工成六器色备五方
　　畅瓘良玉比君子赋　融雪华于潜润洞冰彩而凝清王奉珪明珠赋　西山之下随珠星而隠见东海之上逐明月而亏全故能色夺瑠璃光射金玉鲛人泣吴江之际游女弄汉皋之曲在蜀郡而浮青居石家而自绿去映魏车之里来还合浦之中垂轻帘而璀璨缀蛛
　　网之玲珑　文鱼谢恩将我酬于汉室灵蛇报德将我答于随侯　一丸则鹤赠于哙参九曲乃蚁穿于夫子【上见搜神记】
　　令狐楚珠还合浦赋　上掩星彩遥迷月防粲粲离离与波逶迤乍入潭心时依浦口惊泉客之初泣疑冯夷之始剖　发润洲苹増辉岸草水容益媚泽气弥好川实効珍地宁爱宝隠见谅符乎龙跃亏全非系乎蚌老王季友商丘开泳得明珠赋　于是握照乗之珍出重泉之濵星辉耀掌雪彩环身当太阳之益照射众象而惊新虚白无瑕粲琼华而纳景清规半湿炯氷状而流津
　　吕颖西域献径寸珠赋　彼珠之灵积隂之魄禀金气而坚固韫河润之耀泽布指而小大无差洞物而纤毫不隔迥夜常满初月每让其圆明爽曙欲凝髙星自掩其孤白　夺夏璜以为美齐楚璧而积异
　　莫宣卿水懐珠诗　长川含媚色波底孕灵珠素魄生苹末圆防照水隅沦涟冰彩动荡漾瑞光铺迥夜星同贯清秋岸不枯江妃思在掌海客亦忘躯合浦当还日恩威信已敷
　　叶季良琢玉成器诗　片玉寄幽石纷纶当代名荆人献始遇良匠琢初成冰映寒光动虹开晚色明雅容看更澈余响扣弥清自与琼瑶比方随掌握荣因知君有用髙价伫连城
　　吴丹玉水记方流诗　玉泉何处比四折水文浮润下宁逾矩居方在上流映空虚碌碌涵白浄悠悠影碎疑冲斗光清耐掩舟珪璋分辨状沙砾共懐柔愿赴朝宗日萦回入御沟
　　又郑俞诗　积水棊文动因知玉产幽如天涵素色侔地引方流潜润滋云起英华射浪浮鱼龙泉不夜草木岸无秋璧沼宁堪比瑶池讵可俦若非悬可测谁复寄冥搜
　　王维清如玉壶冰诗　玉壶何用好偏许素冰居未共销丹日还同照绮疏抱明中不隠含浄外疑虚气似庭霜积光言砌月余晓凌飞鹊镜宵映聚萤书若向贪夫比贞心定不如
　　魏文帝与钟大理书　良玉比德君子珪璋见美诗人晋之垂棘鲁之璵璠宋之结绿楚之和璞价越万金贵重都城有称畴昔流声将来是以垂棘出晋虞虢双禽和璧入秦相如抗节窃见玉书称玉白如截肪黑如纯漆赤拟鸡冠黄侔蒸栗侧闻斯语未覩厥状
　　物类部【五谷】
　　唐许敬宗麦秋赋应制　考宿麦于生类起严秋于溽暑扇渐秀于梅风润岐苗于谷雨　杂芸黄于緑野防肃杀于朱明　畴中气爽垄际风清引神飇于绮殿指明月于纨扇砌积玉兮凝冰庭飞花兮似霰矫防阳于脩景溽寒露于方甸栋刻桂兮含英井雕莲兮发绚云标峯而势诡气登商而节变
　　髙敭庭瑞麦赋　冠异气于缭垣吐嘉麰于寒薮不忘风雪全抽两穗逼日月之光华得云雨之攸利芒纤纤而擢陇叶青青而耸翠同黍谷之移暄类榆林之因地瑞纪増焕嘉禾异植出天苑以称竒访人寰而未识凌玉霜而表劲挺金茎而孤植　成粒贵于鸟衔覆苗期于雉雊
　　潘炎嘉禾合穗赋　脉震土膏且分苗于南畆驷临天汉爰合穗以西成　生非百里验管仲之虚词出异昆山自我皇之所宝　唐叔得之而合颖周成得之以充箱双米一稃称之表异孤茎六穗颂以非常今也尤盛居然允臧转风而屡腾佳气就日而交见祥光独天不生托厚载于富媪非圣不感効元符于我皇
　　张真祥嘉禾合颖赋　稃已闻于二米茎乃殊于九穗麦两岐而能匹茅三脊而徒称固神仓之可贮期郊
　　庙之以升欲荐尧阶且闻挃挃之获将登禹膳遂入浮浮之烝
　　赵蕃甸人献嘉禾赋　合穗之珍方将効祉于今日异畆之美岂独标竒于古风　祥烟近拂乍疑连理之形喜气旁临更辨合欢之色　岂比躬稼之时尽化晋君之草挺生之嵗克符汉帝之名
　　孟简嘉禾合颖诗【二首】　玉烛将成嵗封人亦自歌八方霑圣泽异畆发嘉禾共秀芳何逺连茎瑞且多颖低甘露滴影乱惠风过表稔由神化为祥识气和因知兴嗣嵗王道旧无颇　天祚皇王德神呈瑞谷嘉感时苗特秀证道叶方华气转腾佳色云披映早霞薰风浮合颖湛露浄祥花六穗垂兼倒孤茎嫋复斜影同唐叔献称庆比周家
　　郑畋麦穗两岐诗　圣虑忧干畆嘉苗荐两岐如云方表盛成穗忽标竒瑞露纵横滴祥风左右吹讴謡连上苑花实遍平陂史册书堪重丹青画更宜愿依连理树俱作万年枝
　　张聿余瑞麦诗　瑞麦生尧日芃芃雨露偏两岐分更合异畆颖仍连冀获明王庆宁唯太守贤仁风吹靡靡甘雨长芊芊圣德应多稔皇家配有年已闻天下泰谁为济西田
　　栁宗元为御史台贺嘉禾表　嘉谷顺成灵贶昭格天人合应遐迩同风睿谟广运神化旁行植物知仁祥图应圣灵岳不愆于賛祐燕谷用遂于生成丰稔既均知朔南之被泽休嘉克协见天地之同和六德慙称于汉臣异畆耻书于周典自中形外均庆同欢
　　常衮贺芝草嘉禾表　垂盖连茎三华焕发离根合颖一穗孤秀沐我渥泽扇其祥风众草之英百谷之长以兆稔嵗以符大年昔周得唐郊之献列篇于典防汉获甘泉之祉荐歌于清庙三瑞之极一朝会同长发其祥无疆之庆
　　崔融为皇太子贺嘉麦表　纤芒濯露疑同黒壤之宜香稼揺风若吐黄金之色岂非灵心昭应睿德感通降之自天何必来麰之咏尝之于庙先符孟夏之时凡在含生相趋动色臣谬当居守肃奉宗祧一穗两岐徒说张君之咏千畆一石方轻汜氏之书仰天意而増欢顾人心而载跃
　　物类部【布帛】
　　唐李君房海人献文锦赋　非同防氏之练更异仙家之织临风始啓全含琪树之芳向阙爰开遥写蜃楼之色当其防缕方织鸣梭静闻绚霞光于隂火缀缛藻于
　　卿云舞鳯翔鸾乍徘徊而抚翼重葩叠叶纷宛转以成文疑映地之花拆似饮渚之虹分　离披耀彩临玉砌以莲舒灿烂生姿映金门而霞起
　　梁张率绣赋　寻造物之妙巧固饰化于百工嗟莫先于黼绣自帝虞而观风杂藻火与粉米郁山龙与华虫若夫观其缔缀与其依放龟龙为文神仙成象总五色而极思借罗纨而发想具万物之有状尽众化之为形既绵华而稠彩亦宻照而疎明若春隰之扬蘤似秋汉之含星已间红而韵紫亦表而里素间绿竹与蘅杜杂青松与芳树若乃邯郸之女宛洛少年顾影自媚窥镜自怜极车马之光饰尽衣裳之妖妍既徙倚于丹墀亦徘徊于青阁不息末而反本吾谓遂离乎浇薄
