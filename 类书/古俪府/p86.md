<!-- { "loadSidebar": true } -->
　　许浑重游苏州玉芝观诗　髙梧一叶下秋初迢递重来寄旧居月过碧窻今夜酒雨淋红壁旧年书玉池露冷芙蓉浅金井烟分薜荔疎从此扁舟更东去仙翁应笑忆鲈鱼
　　赵嘏早出洞仙观诗　露浓如水洒苍苔洞口烟萝宻不开残月色低当戸后晓钟声迥隔山来春生药圃芝犹短夜醮斋坛鹤未廻愁是独寻归路去人间歩歩是尘埃
　　罗隐圣真观刘真师院诗　帘下严君卦窻间少室峯摄生门已尽混迹世犹逢山薮师王烈簪缨友戴颙鱼跳介象鲙饭吐葛蜂紫饱垂新椹黄轻堕小松尘埃金谷路楼阁上阳钟野鹤鸢肩寄仙书鸟爪封支牀纵老取箭鹤何慵别久曾牵念闲来肯压重尚余青竹在试为剪成龙
　　梁沈约桐柏山金庭馆碑铭　故仙学之秘上圣攸尊启玉笈之幽文贻金坛之妙诀驻景蒙谷还光上枝吐吸烟霞变炼丹液出没无方升降自已下栖洞室上賔羣帝覩灵岳之骤启见沧波之屡竭望洲而骏驱指蓬山而永骛芝盖三重驾螭龙之蜿蜒云车万乗载旗斾之逶迤此盖栖灵五岳未暨夫三清者也若夫上奥逺言象斯絶金简玉字之书霜绛雪之宝俗士所不能窥学徒不敢轻慕且禁誓严重志业艰劬自非天禀上才未易可拟　翘心属念晚卧晨兴餐正阳于停午念孔神于中夜将五芝而延伫飞九丹而宴息　九重峣屼玉山璀璨日为车马芝成宫观虹旍拂月龙辀渐汉万春方华千龄始旦
　　周王褒灵台馆铭　云桥启馆景曜开扉明庭朝礼仙馆羽衣鷰履霄去鳬舄晨归链石三转烧丹七飞昆吾陶铸丹阳鋈铣画写龙文图开雕篆声随地气调均天辩九宫方应万灵称善
　　梁简文帝招真馆碑　夫东瀛渌水三变成田西岳灵桃千载未子尚以星起牵牛苛首迢递律生甲子气数杳防况复上游玉清损之又损髙排金阙之又岂言象之能筌非时节之所辨髙岩郁起带青云而作峰瀑水悬流杂天河而俱洒虽日门采药之地楚望怀椒之歌阳反流沙之魂锦识汾阳之鼎无以喻书铭曰玉二始金书八防道浃地心功浮天外故帝可小惟贞能大德起同尘善生塞兑保物自然人符交泰掩映绿萝穹隆紫盖仙冶之美此焉为最雄柱千歩阳台百丈水均下瞩山逾髙掌野寂云兴禽繁山响升虹夕栖丰雷朝上书蔵玉柙药蕴银筒烧铅杂鲤折桂和葱斧柯虽朽碎石无穷
　　梁元帝衡山九贞馆碑　箫鼔腾空烟霞相接星辰夺采灯烛非明风牖云梁千门万戸楼施九柱已同瀬乡之地山带五城复类洲之所玉版之经犹蕴金丹之处存焉上月台而遗爱登景云而忘老欣欣然不知所以而然日晖石瓦东眺灵夀之峰月防玉牀西瞻华盖之岭竹类黄金既葳蕤而防露木似红莲且纷披而拂日杯九酝隐沦之车晨至堂开四扇西楹之钟夜响唐卢照邻益州至真观主黎君碑　琳堂郁其峙起星闱忽以环周仰窱以嶙峋下峥嵘以广朗隂娥假道窥玉女于南轩阳乌廻辔招青禽于北阁
　　李湜唐江州冲阳观碑　瑶林宝蕋髣髴三珠之丽邃宇崇堂依稀七宝之饰真容式备道气殊髙少华金童捧金【疑】鑪而入侍太清玉女捧真诀而来仪凿沼营坛宛在风尘之外药堂经蔵萧然松石之间
　　李观道士刘宏山院壁记　冯山建基凿石开戸垦硗确以植灵草拨峥嵘以树修竹苔駮松径风吟歩虚岩收【集作生】夏云林散秋色
　　居处部【道路】
　　梁简文帝长安道　神臯开陇右陆海实西秦推轮抵赤县复道向宜春落花依度幰垂柳拂行人金张与许史夜夜尚留賔
　　又梁元帝　西接长楸道南望小平津飞甍临绮翼轻轩影画轮雕鞍承赭汗槐路起红尘燕姬杂赵女淹留重上春
　　又庾肩吾　桂宫延复道黄山开广路逺听平陵钟遥识新丰树合殿生光彩离宫起烟雾日落歌吹还尘飞车马度
　　又陈徐陵　辇道承双阙豪雄被五都横桥象天汉法驾应坤图韩康卖良药董偃鬻明珠喧喧拥车骑非但执金吾
　　又梁庾肩吾洛阳道徼道临河曲层城傍汉川金门才出柳铜井半含泉日起罘罳外车廻双阙前潘生时未返遥心从眷然
　　又陈江总　小平临四逹长楸听五钟玉节迎司锦车归濯龙弦歌声不息环佩响相从花障荡舟笑日映下山逢
　　又唐沈佺期诗　九门开洛邑双阙对河桥白日青春道轩裳半下朝乗羊稚子看拾翠美人娇行乐归恒晚香尘扑地遥
　　唐欧阳詹栈道铭序　立巨衡而举追氏缒悬纑以下梓人猿垂絶鸟傍危岑凿积翠以全力梁半空于木棚斜根玉垒旁缀青泥截断岸以虹矫绕翠屏而龙踠坚劲胶固云横砥平总庸蜀之通途绕岐雍之康庄都邑之能歩山川之无胫若水决防如鸿向阳南之北之踵武汤汤跻峨峨以自若临苍苍而不惧
　　陈徐陵丹阳上庸路碑　至如月离金虎泥染石牛荟蔚朝兴滂沱晩至而清跸才动纎罗不揺髙闬将临油云自辟阳乌驭日宁惧武贲之功飞雨蔽天无待期门之盖震维举德非曰尚年若发居酆犹庄在汉涛如白马既凝广陵之江山曰金牛用险梅湖之路専州典郡青鳬赤马之船皇子天孙鸣鳯飞龙之乗莫不欣斯利渉玩此修渠乍拥节而长歌乃摐金而鸣籁斯实旷世之奇功无疆之鸿烈者也
　　居处部【关梁】
　　唐阎伯璵函谷闗赋　函谷天险农邦镇南据二虢北荒三晋洞开一轨壁立千仞径荐双合梯苔孤峻世浊先封道康后顺逺秦塞近崤陵幽泉脉脉断峰棱棱增陴雾杳聚柝烟凝髙卑异级坻崿相承靡届靡究不骞不崩实隄防之枢辖为造化之缄縢
　　张翌潼关赋　柱史老聃拥仙云而西迈终军童子建使节而东行文仲不仁废六关而兴诮王元有说封一丸而永清若用备不虞取诸系象作邦畿之襟带杜奸宄之来往长墉矗兮云屯层楼赫以霞敞登临者有知其地雄逾越者无漏于天网亦有孟尝奔走长宵未曙何白马之不谈学鸡鸣而乃去
　　王启武关赋　纵下客之鸡鸣将开莫可任公孙之马白欲度无由　萧条古垒岂臧文之废来寂寞空扉似杨仆之遗后
　　杜顔灞桥赋　飞梁黙以霞起防柱其星舒九陌咸凑三条所如
　　阎伯璵河桥赋　却顿铁牛骇浮川之魍魉旁飞画鹢惊入浪之鼋鼍竹笮其维不虞于奔涛擘赫金锁斯缆何惧于层氷皑峨　岂比夫虹能象之不可以来往鹊能填兮不可以经过　既似乎瀑布之界天台又似乎蓬莱之横海岛　华柱上征殊马援之标界石台中耸若鼇力之负山　舟形崎嶬似火龙之饮川梁势聨绵疑海鹏之防翼
　　独孤及古函谷关铭序　天作崤函俾屏京室崇山廻合连冈丛倚长河屈盘万里来束崖奔岭蹙谷扼溪鬭崛起重险为秦东门截函夏于阃域锁天府于戸牖外扼八州之咽喉故百二形焉内拥六合之奥区故霸王出焉当其中原鹿骇战国猬起嬴氏建瓴山东择肉宇内持防百万连衡此关是时也开门而九国师遁振防而二周鼎入奄有大宝遂吞中国洎江返秦璧天祐汉祚髙皇帝提劒而起以遏乱略斩白帝絏降王举汉中平咸阳廓金城以建都活万姓于三章取威定功此焉是保　停骖塞门凭览旧国襟带如故世道不留秦余空山汉遗茂草恐复舟失于壑岸化为谷万载之后昧者不知乃刻颂此石以示来裔
　　皮日休蓝田关铭序　秀欲染眸危将惊魄
　　张彧赵郡南石桥铭　斡地泉开盘根玉甃虹舒电拖虎歩云构　力将岸争势与空鬭吞齐跨赵警夜防昼月桂虚蟾星罗伏兽谓之钤键撮我宇宙谓之关梁扼我【一作延】　戎防质含冰碧文辉藻秀花影全芳苔痕半旧
　　乔潭中渭桥记　丹柱挿于坎陷【一作窞】朱栏赩而电【一作烻】乃虹引成势犹鹊填就功　济济有众憧憧往来车马载驰而不危水潦起涨而转固人思启者吾其能济赩赩赫赫轰轰阗阗且周穆之驾鼋鼍振千祀也东明之聚鱼鼈称一时也孰若我由之而必达凭之而必安
　　居处部【城】
　　唐张嵩云中古城赋　于是魏祖发大号鼓洪炉天授宏略神输秘图北清獯猃南振荆吴繇是一太隂以建极则广莫而论都遂徴板榦庀徒卒铲嶕峣剞崛屼因方山以列榭按长城以为窟既云和而星繁亦星连而岳突月观霞阁左社右沼汯涌其后白楼防兴其前
　　【阙】　　华山为城赋　地控强秦路惟分陜有太华之作固若崇墉之生险絶壑中抱重峦外掩倚云汉而匝野屏开跨金方而当空黛染千寻壁立万雉云屯龙盘日月虎视乾坤大河自北而东呀为濬洫穷谷从中而断豁若重门诚百二之光宅见九五之天尊　况乎天地初霁云霞四披红尘灭影碧落标奇宿雾市之气尚疑烟阙耸莲峰之色不让文陴顾万夫之莫向信六国而奚为岌岌神才言言天设连岸抱九州之路壮气折诸侯之节萧萧归马想饮窟之初还隠隠轻雷讶鸣鼓之不歇天包地束鸟过云轻万仞垂峭千峰入髣髴虹霓尽识旌旗之色依稀星月皆分弧矢之形疑其发迹混茫孕兹重阻假巨灵防山之力衞王者登龙之所陈讽新筑峨和城赋　元侯以制敌之雄略期方隅之永清得奔冲之故地剏备守之新城四合分形见冈峦之表里百堵定制变胜负之虚盈崒云屯而霞起忽虎踞而龙行倚苍壁以中絶黏赪壤而外明将伐谋御力制敌投兵驭亭障于振策摧氐羌于矫衡是知地利攸归兵家大福我有巨防师无遗镞神谋洞启而机张天险载兴而板筑于以峦披冈削岭门崖谷【此二句一作披冈削岭门崖堑谷】雉堞霜皜丽谯云矗连山上捧鬭士以之增威峭壁初严戎王于焉恸哭矧夫势雄形固师严令肃数万落于屈指睇连营于寸目何蹔费于经营永无虞于败覆　周城朔方汉得赤坂无制胜之明术徒疲人以勤逺
　　徐彦伯登长城赋　凿临洮之西徼穿负海之东隅猛将虎视焉存纲纪谪戍勃兴钩绳乱起连连坞壁岌岌亭垒飞刍而挽粟者十有二年堑山而堙谷者三千余里黔首之死亡无日白骨之悲哀不已犹欲张伯翳之絶驰棠梨之骄子【棠梨疑作撑犁】曾不知失全者易倾逆用者无成梦骖徴其败德斩蛇騐其鸿名板筑未艾君臣颠沛六郡沙漠五原旌斾　昔者韩信猜叛李陵拘执望极燕台山横马邑战云愁聚冲飇晦急莫不陵地脉以扣心望天街以陨泣亦有王昭直送蔡琰未还路尽南国亭临北蛮贮汉月于衣袖裛胡霜于髻鬟虽宠盈氊幄而魂断萧关至若赵王迁逐马融幽放去家离土逾沙歴障梦蟏蛸之戸侧坐蠮螉之塞上桃李夕兮有所思绮罗春兮遥相望登毁垣以擗摽坐頺隅以惆怅是以衞青开幕张辽辟土校尉嫖姚将军捕虏薙垣铺障锄亭伐鼓斩元于铁防之门流血于金河之浦张虎牙以泄愤虬猬须以蓄怒及夫中郎徇节博望逾边取劒仆地寻河际天幽海上而万里窜胡中而几年银车荐出玉节仍旋南向国兮乐只北违沙以莞然呜呼长城之设载逾九百古往今来岿然陈迹穷海战士孤亭戍客登峻墉陟穷石嗟故里而不见感殊方以殒魄者亦何可胜道哉
　　李峤奉使筑朔方六州城率尔而作诗　奉诏受边服总徒筑朔方驱彼旃裘族正此戎夏疆子来多恱豫王事宁怠遑三旬无愆期百雉郁相望雄视沙漠垂有截北海阳二庭已顿颡五岭尽来王驱车登崇墉顾盼凌大荒千里何萧条草木自悲凉凭轼讯古今慨焉感兴亡汉障縁河逺秦城入海长顾无庙堂防贻此中夏殃道隐前业衰运开今化昌制为百王式举合千载防马牛被路隅锋镝销战塲岂不懐殆劳所图在永康王车何为者称代陈颂章
