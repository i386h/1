<!-- { "loadSidebar": true } -->
　　隋薛道衡宴喜赋于时霜重庭兰秋深气寒横长河之耿耿挂孤月之团团乃有丹墀缥碧柘馆椒宫徘徊宛转掩映玲珑妖姬淑媛玉貌花丛织女下而星落姮娥来而月空澄妆影于歌扇散衣香于舞风图云刻雷之樽渍桂酿花之酒拭珠沥于罗袂传金杯于素手李百药笙赋　玉馔厉而不爽金罍湛而将溢
　　梁王僧孺侍宴诗迥銮避暑宫下辇迎风馆漫卿烟转霏微商云散蔓草亘岩垂髙枝起天半回风稍惊水落花渐斜岸妙舞驻行云清歌入层汉睟顔畅有怿徳音良已粲
　　陈江总宴乐修堂应令诗　肃城通甲观承华启画堂北宫降恩赏西园度羽觞殊私奉玉裕终宴在金房庭晖连树彩檐影接云光仙如伊水驾乐似洞庭张弹丝命琴瑟吹竹动笙簧庸疎滥应阮衰朽媿连章
　　又秋日侍宴娄湖苑应诏诗　翠渚还鸾辂瑶池命羽觞千门响云跸四泽动荣光玉轴昆池浪金舟太液张虹旗照岛屿凤盖绕林塘野静重隂阁淮秋水气凉雾开楼阙近日迥烟波长洛宴谅斯在镐饮讵能方朽劣叨荣遇簪笏奉同行
　　梁何逊九日侍宴诗　皇徳无余让重规习帝勲垂衣化比屋眷顾慎为君翾飞悦有道草木荷平分宸襟动时豫嵗序属凉氛城霞朝晃朗槐雾晓氛氲鸾舆和八袭凤驾起千羣羽觞欢湛露佾舞奏承云禁林终宴晩华池物色曛疏树翻髙叶寒流聚细纹日斜迢逓雨风起嵳峩云运偶参侯服恩洽厠朝闻于焉籍多幸嵗暮仰游汾晴轩连瑞气飞惹御香芬
　　又庾肩吾诗　辙迹光周颂巡游盛夏功钩陈万骑转阊阖九门通秋晖逐行漏朔气绕相风献寿重阳节回銮上苑中疏山开辇道间树出离宫玉醴吹岩菊银牀落井桐御梨寒更紫仙桃秋转红饮羽山西射浮云冀北騘尘飞金埒满叶破栁条空腾猨疑矫箭惊鴈避虚弓雕才滥杞梓花绶接鹓鸿愧乏天庭藻徒参文雅雄唐太宗春日武门宴羣臣诗　韶光开令序淑气动芳年驻辇华林侧髙宴柏梁前紫庭文树满丹墀衮绂连九夷簉瑶席五狄列琼筵娱宾歌湛露广乐奏钧天盈樽浮緑醑雅曲韵朱弦粤余君万国还慙抚八埏庶几保贞固虚己厉求贤
　　李峤奉和天枢成宴夷夏羣寮应制诗　辙迹铭西弇勲庸纪北燕何如万方防颂徳九门前的的临黄道迢迢入紫烟仙盘正下露髙柱欲承天山类丛云起珠疑大火悬声流尘作刼业固海成田帝泽倾尧酒宸歌掩舜弦欣逢下生日还覩上皇年
　　卢纶奉和麟徳殿宴百僚应制诗　云辟御筵张山呼圣寿长玉栏丰瑞草金陛立神羊台鼎资庖膳天星奉酒浆蛮夷陪作位犀象舞成行网已祛三面歌因守四方千秋不可极花发满宫香
　　张説奉和御制春晓宴两相及礼官丽正殿学士探得开字诗　圣政惟稽古宾门引上才坊因购书立殿为集贤开髦彦星辰下仙章日月回字如龙负出韵是凤衔来庭栁余春驻宫樱早夏催喜承芸阁宴幸捧栢梁杯
　　张説奉和圣制送赴集贤院诗　侍帝金华讲千龄道固稀位将贤士説书共学徒归首命深燕隗通经浅汉列筵荣赐食送客愧儒衣贺鷰窥檐下迁鸎入殿飞欲知朝野庆文教日光辉
　　又贺知章诗　西学垂鉴东堂发圣謩天光烛武殿时宰集鸿都枯朽霑皇泽翾飞舞碧梧迹同游汗漫荣是出污涂三叹承汤鼎千欢接舜壶微躯不可答空欲咏依蒲
　　又刘升诗　图书应明主策府宴嘉宾台曜临东壁干光自北辰网罗穷象系述作究天人圣酒千钟洽仙厨百品陈成山徒可仰涉海讵知津幸逢文雅盛还覩颂声新
　　又褚琇诗　讲习延东观趋陪盛北宫惟师恢帝则敷教叶天工宣室恩尝异金华礼更崇洞门清永日华绂接徽风莲降尧厨翠榴开舜酒红文思光万宇髙议待升中
　　虞世南侍宴应诏得前字诗　芬芳禁林晩容与桂舟前横空一鸟度照水百花燃緑野明斜日青山澹晚烟滥得陪终宴握管类窥天
　　杜审言蓬莱三殿侍宴奉勅咏终南山应制诗　北斗挂城边南山倚殿前云标金阙迥树杪玉堂悬半岭通佳气中峯绕瑞烟小臣持献寿长此戴髙天
　　赵彦昭立春日侍宴内出剪防花应制诗　剪防迎初攀条故写真花随红意发叶就緑情新嫩色惊衔鷰轻香误采人应为薰风拂能令芳树春
　　又宋之问诗　金阁装仙杏琼筵弄绮梅人间都未识天上忽先开蝶绕香丝住蜂怜艶粉回今年春色早应为剪刀催
　　又上官昭容诗　叶密因裁吐新花逐剪舒攀条虽不谬摘叶讵知虚春至由来发秋还未肯疎借问桃将李相乱欲何如
　　李峤春日侍宴幸芙蓉园应制诗　年光竹里遍春色杏间遥烟气笼青阁流文荡画桥飞花随蝶舞艶曲伴鸎娇今日陪欢豫还疑陟紫霄
　　苏颋九日侍宴应制诗　嘉会宜长日髙游顺动时晓光云半洗晴色雨余滋降鹤因韶徳吹花入御词愿陪阳数节亿万九秋期
　　沈佺期白莲花亭侍宴应制诗　九日陪天仗三秋幸禁林霜威变緑屿云气落青岑水殿黄花合山亭绛叶深朱旗夹小径寳马驻清浔苑吏收寒菓饔人膳野禽承欢不觉暝遥响素秋砧
　　张九龄奉和登封禅礼毕洛阳酺宴应制诗　大君毕能事端扆乐成功运与千龄合欢将万国同汉酺歌圣酒韶乐舞薰风河洛荣光遍云烟喜气通春花频觉早天泽倍知崇草木皆霑被犹言不在躬
　　唐宗左丞相説右丞相璟太子少傅乾曜同日上官命宴都堂赐诗诗　赤帝收三杰黄轩举二臣由来丞相重分掌国之均我有握中璧双飞席上珍子房推道要仲子讶风神复辍台衡老将为调防人鸳鸾同拜日车骑拥行尘乐聚南宫宴觞连北斗醇俾予成百揆垂拱问彛伦
　　又源乾曜奉和御制诗　睿作超千古湛恩育万人递迁齐荷泽同拜忽为邻道洽音徽畅芳驰景命新鼓钟重享礼鸳鹭集朝伦窃位思官谤凋容谢木春慙多无以叙拙实固难陈进级懐三少承光尽百身自当归第日何幸列宫臣
　　王昌龄夏月花萼楼酺宴应制诗　土徳三元正尧心一国同汾隂备冬礼长乐应和风赐庆垂天泽流欢旧渚宫楼台生海上箫鼓出天中雾晓筵初接宵长曲未终雨随行羃合月影舞罗空玉陛分朝列文章发圣聪愚臣忝书赋歌咏颂丝桐
　　唐宋璟三月三日为百官谢赐宴表　萃帟文茵俱来天上嘉肴清酤亦自大官
　　常衮谢赐宴表　臣闻礼之制也以饮食亲宗族诗之义也以恺乐宴嘉宾以通上下之情以展君臣之义钱翊为宰相谢内宴表　我心则悦洞开咫尺之顔不醉无归毕降献酬之礼
　　又为两省官谢内宴表　忘忧而饮备六清既饱而羞逾百品戒膳夫之失饪诏酒正以如渑赐者鲜阙行之皆徧饰喜则声从禹律制曲则音自尧聪乐和而凤鸟应来舞妙而薫风共转曲形文字全为生灵承天诏以咸观兼闻金石泛恩波而已醉不待罇罍柏梁殿惟召词臣华林园亦非密座共当异宠难并兹辰
　　李峤为姚畴等上礼食表　瞻凤闱而列鼎抗浦而开筵风光满佳丽之城烟雾上神仙之阁倾罍倒斝尽百辟之欢娱伏槛冯轩延九霄之眺瞩五日开十旬之赏千龄逢万嵗之期
　　又为孔祯等上献食表　和如九沸美异八珍有慙殷鼎之滋岂益尧厨之膳
　　陈子昂为建安郡王献食表　白茅微借愿享于钧台潢污菲诚思奉于瑶水　伏知金鸡瑞鼎盈上帝之珍羞玉女行厨尽羣仙之品味以兹菲薄有陋苹蘩多惭在藻之欢窃有献芹之志
　　李邕谢赐逰曲江宴表　顺发生之时在镐之宴仙厨和鼎浃洽于广筵舜瑟歌风均调于法曲
　　吕温代百寮谢许游宴表　令行如春神应若响寒木晖润严风变和　始觉飞沈之乐宇宙之寛物自不疑人知所措在宗载考夜饮承湛露之恩求友相鸣时宴奉需云之庆
　　白居易九日谢赐曲江宴防状　乐感形骸欢容动而成舞荣均草木秋色变以为春徒激丹心岂报泽张説先天酺宴序　原夫乐生于心非因结风之奏和达于气无待阳春之节盖泽之所及者深则情之所感者远　是日六乐振作万舞苒弱鸟兽徘徊士女踊跃则知众庶观听之所乐防酒络绎大庖燔炙芳溢风烟醉流阡陌则知衣冠酣畅之所适也由近而视远万国之庆皆然自明而察幽三灵之欢可接
　　张説季春下旬诏宴薛王山池序　泉赒御府味给天厨仙倡侑乐中贵督酒太平佳事前史未书　申锡逾于百瓮慈惠出于三爵炮炙熏林塘醪醴厌丘壑抃急管于无算醉湛恩以取乐
　　礼部【借田】
　　晋潘岳借田赋　乃使甸师清畿野庐扫路封人壝宫掌舍设枑青坛蔚其岳立翠幕黕以云布结崇基之灵趾启四涂之广阼沃野坟腴膏壤平砥清洛浊渠引流激水遐阡绳直迩陌如矢葱犗服于缥轭绀辕缀于黛耜俨储驾于防左俟万乘之躬履百僚先置位以职分自上下下具惟命臣袭春服之萋萋接游车之辚辚微风生于轻幰纎埃起乎朱轮森奉璋以阶列望皇轩而肃震若湛露之晞朝阳似众星之拱北辰于是前驱鱼丽属车鳞萃阊阖洞启参涂方驷常伯陪乘太仆秉辔后妃献穜稑之种司农撰播植之器挈壶掌升降之节宫正设门闾之跸天子乃御玉辇防华盖冲牙铮鎗绡纨綷防表朱于离坎飞青缟于震兑中黄以发晖方防纷其繁防震震填填以幸乎借田蝉冕颎以灼灼碧色肃其芊芊似夜光之剖荆璞若松栢之依山颠于是我皇乃降灵坛抚御耦逰场染屦洪縻在手三推而舍庶人终畆贵贱以班或五或九蹑踵侧肩掎裳连袂黄尘为之四合阳光为之潜翳动容发音而观者莫不抃舞乎康衢讴吟乎圣世
　　陈江总劳酒赋　在阳春之仲序览具物之芳菲帅公卿而播百谷亲耒耜而命三推开青坛于迥甸列翠幕于清沂乃遵执爵之典爰降食苹之防豁朱鸟之髙牕启黄龙之抗殿奏帝鸿之万舞动钧天之九变顾曲私之亭育递寒暑而徂迁谬陈力而策骀岂酬恩于暮年【阙】　　借田赋　祥风发于耒耜瑞雪掩于郊万姓颙颙若百川之朝海九宫济济如众星之丽天　出甲乙之帐命先农之官设庭燎而晰晰陈量币而戋戋旌旄夹于翠幕簨簴列于青坛然后华钟撞焚燎举馨香发乎圣躬烟煴感乎寰宇常伯撰播植之器宗人掌牲帛之数既金石而间陈亦笾豆而静旅晨光渐朗湛露初晞告九天之事毕将三辰之礼依帝犹懐神农之务穑想伯禹之疆理一之日于是躬耕二之日于是举趾秉金耦而颙若驾鐡骊而礼矣将致美于粢盛遂尽力于耘耔望农祥之晨正知土膏之脉起所寳惟谷故大饮以劳农所贵惟人故躬耕以悦使　祭惟司啬蜡必田畯即异畆同颖岂独瑞于往年象畊鸟耘是锡羡于今运
　　陈张正见从借田应衡阳王教诗　帝京惟赤县宸居映紫微涂山万国仰沧海百川归东郊事平秩仲月祀灵威含光开早扇阊阖启朝扉洛城钟漏息灵台云雾卷森森虎防前霭霭鸾旗转属车逰绛阙风鸟度丹巘帐殿幸金舆旌门拥玉辇玉辇带飞烟金舆映緑川雨师清远路风伯静遥天分渠通沃野激水入公田草发青坛外花飞苍玉边苍玉陈珪璧青坛躬帝籍冒撅乃三推齐衡均百辟兰场俨芝驾桂圃芳瑶席山禽咏管弦野兽和金石金石既相和江海复无波梁客簪裾盛陈王文雅多修涂参弱骀乔木蔽轻罗幸承温吹末击壤自为歌
　　梁简文帝借田诗　礼经闻往説观寳着华篇岂如春路动祈谷重民天苍龙引玉交旗影曲旃皮轩承早日豹尾拂逰烟地广重畦浄林芳翠幕悬青坛出长畎帷宫绕直阡秉耒光帝则报献重皇防度谐金石奏徳厚歌颂诠三春润蓂荚七月待鸣蝉鳐鱼显嘉瑞铜雀应丰年不劳郑国雨无营邺令田是知躬稼美兼闻富教先
