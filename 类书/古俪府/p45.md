<!-- { "loadSidebar": true } -->
　　改补阙拾遗爲司谏正言　涣宠龙墀地聨八舍升华骑省奏劾千官用销落胆之奸毁麻儤直竞壮启心之论纳牖陈词鸾禁星沈见皂囊之凝露螭头日永惊白简之飞霜宠荣夐异于徃时责任愈隆于旧日盖将令引裾折槛之士得奋发于功名故不爱峩冠珥笔之阶以笼致乎豪杰诚英主转圜之举而忠臣补牍之秋








　　古俪府卷六
<子部,类书类,古俪府>
　　钦定四库全书
　　古俪府卷七
　　明　王志庆　编
　　礼部【总载】
　　梁徐勉上修五礼表　臣闻立天之道曰隂与阳立人之道曰仁与义故称导之以徳齐之以礼夫礼所以安上治人风训俗经国家利后嗣者也唐虞三代咸必由之在乎有周宪章尤备因殷革夏损益可知虽复经礼三百曲礼三千经文三百威仪三千其大归有五即宗伯所掌典礼吉为上凶次之宾次之军次之嘉为下也故祠祭不以礼则不斋不庄丧纪不以礼则背死忘生者众宾客不以礼则朝觐失其仪军旅不以礼则致乱于师律冠婚不以礼则男女失其时为国修身于斯为急洎周室大壊王道既衰官守斯文日失其序礼乐征伐出自诸侯小雅尽废旧章缺矣是以韩宣适鲁知周公之徳叔侯在晋辨郊劳之仪战国从横政教愈泯暴秦灭学扫地无余汉氏郁兴日不暇给犹命叔孙于外野方知帝王之为贵末叶纷纶逓有兴毁或以武功鋭志或好黄老之言礼义之式于焉中止及东京曹褒南宫制述集其散畧百有余篇虽写以尺简而终阙平奏其后兵革相寻异端互起章句既沦俎豆斯辍方领矩步之容事灭于旌鼓兰台石室之文用尽于末既而中原丧乱罕有所遗江左草创因循而已厘革之风是则未暇伏惟陛下睿明启运先天改物拨乱惟武经时以文作乐在乎功成制礼于业定光启二学皇枝等于贵游辟兹五馆草莱升以好爵爰自受命迄于告成盛徳形容备矣天下能事毕矣明明穆穆无徳而称焉至若符灵贶之祥浮溟机山之賮固亦日书左史副在司存今可得而畧也是以命彼羣才搜甘泉之法延兹硕学阐曲台之仪淄上淹中之儒连踪继轨负笈懐铅之彦匪旦伊夕谅以化穆三雍人从五典秩宗之教勃焉以兴　诏防云礼壊乐缺故国异家殊实宜以时修定以为永准但顷之修撰以情取人不以学进其掌知者以贵总一不以稽古所以歴年不就有名无实此既经国所先外可议其人人定便即撰次于是尚书仆射沈约等参议请五礼各置旧学士一人人各自举学士二人相助抄撰其中有疑者依前汉石渠后汉白虎随源以闻请防防决　复以礼仪深广记载残缺宜须博论共尽其致更使镇军将军丹阳尹沈约太常卿张充及臣三人同参厥务臣又奉别勅总知其事末又使中书侍郎周舍庾于陵二人复预参知若有疑义所掌学士当职先立议通谘五礼旧学士及参知各言异同条牒启闻决之制防疑事既多嵗时又积制防裁防其数不少莫不网罗经诰玉振金声义贯幽微理入神契前儒所不释后学所未闻凡诸奏决皆载篇首具列圣防为不刋之则洪规盛范冠絶百王茂实英声方垂千载宁孝宣之能拟岂孝章之足云
　　隋潘徽江都集礼序　礼之为用至矣大与天地同节明与日月齐照源开三本体合四端巢居穴处之前即萌其理文鸟迹以后稍显其事虽情存易简意非玉帛而夏造殷因可得知也至于秩宗三礼之职司徒五礼之官邦国以和人神惟敬道徳仁义非此莫成进退俯仰去兹安适若玺印涂犹防止水岂直譬彼耕耨均斯粉泽而已哉　加以佃渔六学网罗百氏继稷下之絶轨泗上之沦风赜无隠而不探事有难而必综至于采标緑错华垂丹篆刑名长短儒墨是非书圃翰林之域理窟谭丛之内谒者所求之余侍医所挍之逸莫不澄泾辨渭拾珠弃蚌以为质文逓改损益不同明堂曲台之记南宫东观之説郑王徐贺之答崔谯何庾之论简牒虽盈菁华盖鲜乃以宣条暇日听讼余晨娱情窥寳之乡凝想观涛之岸摠括油素躬披缃缥芟芜刈楚振领提纲去其繁襍撮其指要勒成一家名曰江都集礼　方可韬之頖水副彼名山见刻石之非工嗤悬金之已陋是知沛王通论不独擅于前修宁朔新书更追慙于往册
　　礼部【明堂】
　　唐刘允济明堂赋　体神化以成规应灵图而立矩度七筵以垂宪分四室而通辅合宫之典郁乎轩丘重屋之仪崇于夏禹因殷成于五帝继周道于千古　答后土之嘉祥蔼上云之殊祉望仙阁之秀出瞻月观之左峙镂红玉以图芳肃坛而荐祀道不言而有洽物无为而自致　访子舆于前迹揆公玉之遗芳顺春秋之左右法天地之圆方成八风而统刑徳观四序而候炎凉跨东西而作甸掩二七以疏疆下临星雨傍控烟霜翔鶤坠于层极宛虹拖于逰梁昆山之玉楼偃蹇曽何髣髴苍海之银宫焕烂安足翺翔于是览时则征月令观百王绥万姓肆类之典攸集郊禋之礼爰盛衣冠肃于防诚礼乐崇于景令三阳再启百姓来朝纁雾集旌斾云摇湛恩毕被元气斯调罗九宾之玉帛舞六代之咸韶泽被翔泳庆溢烟霄穆穆焉煌煌焉粤自开辟未有若斯之壮观者矣
　　任华明堂赋　其宫十二以象辰行水四周而为海堂筵楣径可以见乾坤之筹策暑往寒来可以知六九之变改室也州之数窻也卦之在髙得黄钟之实柱悬列星之彩毕千古之能事终一人之不宰至有虞之总章期夏后之太室殷重屋以五周太庙以七伊数君之余制各殊途而并逸虽信美于当年是无取于今日别有清河绊鸟长沙求贽【一作试】讨论公玉之图错综伯喈之议倘绣桷之有渐庶青云之可致
　　王諲明堂赋　徒观其藻画周设雕刻具美绮寮豁达以生风重檐周流以藏晷嵚崟﨑嶬状昆岳含雾而挿天衢隆崇峍屼若蓬莱驾鼇而涌海水屹乎氤氲孤标紫氛琁题皓饰金铺洞文拱星辰以端居傍眺白日慿轩槛以直视俯见青云
　　于沼明堂赋　下之象地也以列五位之神上之法天也以配五方之帝禀太乙之威灵顺隂阳之开闭左个右个分以寒暑之宜以筵以几度以堂室之际
　　刘允济万象明堂赋　睿哲惟唐受天之明究皇王之鸿休包宇宙之纯精恢天禄以作乂摅元命之振英鼓黔雷以播气运苍昊而时成括闿阳与泰阶袭三圣以光亨礼乐交通典谟洋溢天以洛视而书至地以河观而龙图出拥神休尊明号激清流扬茂实将大报于天享神祗以称秩愿卑宫而自处惟禋宗而是恤思致美于总章览娵訾而法营室访夏后之轨仪云广四而修一彼宗周之有制闻或九而或七错综乎旧典经始乎玉律绍先志以髙兴匪矜功而首出乃延公侯卿士艺人表臣而审其议焉咸以为明堂者明乎天道者也所以明有功表有徳崇大教发大政登假严经钦修宗祀非夫为己者也安可已乎粤正月庚午始创明堂之制焉考经纬之长策应黄钟之旋宫穆穆四门可纳四气明明八窻均调八风靡金靡玉非磨非砻去随侯之夜光明素质以为工思承天以接神故峻极乎皇穹防乎懿濞繣兮丰融雷承干以震耀云大壮乎其中非至圣之精诚孰能克勤乎此功
　　宋虞通之明堂颂　肃肃明堂惟国之光仪天矩地崇姬润黄县殷飏辉服夏擅芳无斁伊典有焕斯章緜緜教枢翳翳化纪声沈五都风晦千祀我皇烝哉追孝创轨缛宪垂统光图丽史宗祀既崇享配惟馨六乐荐和四圭流明殷殷华海鉴盥孚诚庆辉旁烛休光下盈唐崔融代宗奉御贺明堂成表　臣闻昭昭上天五座列降神之府赫赫中国几筵开布政之宫自轩皇肇制帝尧嗣作歴虞夏而惟新在殷周而克壮斯在尊祖配帝从时统天节寒暑而吹律顺隂阳以班令降及有汉颇采前章虽年惟屡丰而日不暇给过此以往寂寥无声伏惟陛下兴复旧邦光启新邑万物睹而圣人作百寳用而神灵滋远肃迩安功成道洽泥金刻玉纪修中岳之仪乗銮驾龙更葺正阳之礼干策坤策具禀宸聪左个右个亲承叡式朴畧淹中莫能言其制度﨑岖汶上畴克効其规模土事不文木事不镂九柱自立岂借琅琊之飞二石潜开宁烦谷城之采板筑星奔而化造斧斤风动而神助圣有通于上帝产无费于中人由是日抱红辉云丛紫霭霜毛下翥电翼羣飞夕见神光似对庄严之国昼闻仙响疑过数乐之天匪日而成冲霄特起仰浮圆笠俯镇方舆金鸑鷟而将飞玉骊龙而若动三辰引曜相望于复道之间六气氤氲旁魄于重檐之半可以发大教陈盛容防百神朝万国比二仪而永固齐四序而偕行允所谓穆穆皇皇巍巍荡荡者矣又代百官贺明堂成上礼表　上帝居髙悬太微之府先王建国阐宗祀之堂不有圣人谁其经始伏惟陛下尊祖扬祢严禋之徳再光统天顺时布政之道尤急亲纡睿思躬运模故能上合乾象下当坤策柱将扶而已立石未凿而悬开丹鷟踶甍似鸣岐而逺至苍虬绕栋疑出河而欲飞神光熠燿于向晩仙乐清泠而方昼月惟孟夏时属正阳张文物于阙庭震声名于防县圣皇戾止诸侯在列穆穆焉颙颙焉交喜气于三灵动欢心于万类者也臣等进窥朝典既逢尝麦之辰旋顾野诚轻袭献芹之礼谨上礼若干轝如别项滋踈鹤鼎味劣鱻庖何以延萐莆之凉契芝英之夀
　　卢照隣歌明堂　穆穆圣皇雍雍明堂左平右墄上圆下方调均风雨制度隂阳四窻八达五室九房南通夏火西瞰秋霜天子临御万玉锵锵
　　礼部【郊祀】
　　汉扬雄甘泉赋　于是钦柴宗祈燎薫皇天招摇太一举洪頥树灵旗樵蒸焜上配藜四施东爥沧海西燿流沙北熿幽都南炀丹涯瓒觩防秬鬯泔淡肸蠁丰融懿懿芬芬炎感黄龙兮熛讹硕麟选巫咸兮呌帝阍开天庭兮延羣神傧暗蔼兮降清坛瑞穰穰兮委如山张衡东京赋　及将祀天郊报地功祈福乎上思所以为防肃肃之仪尽穆穆之礼殚然后以献精诚奉禋祀曰允矣天子也乃整法服正冕带珩紞纮綖玉筓綦防火龙黼黻藻繂鞶厉结飞云之袷辂树翠羽之髙盖建辰旒之太常纷飇悠以容裔六虬之奕奕齐腾骧而沛艾龙辀华轙金鋄镂锡方釳左纛钩膺玉瓖銮声哕哕和铃鉠鉠重轮贰辖疏毂飞軨羽盖葳蕤葩瑵曲茎顺时服而设副咸龙旂而繁缨立戈迤戛农舆辂木属车九九乗轩并毂弩重旃朱旄青屋奉引既毕先辂乃发銮旗皮轩通帛蒨斾云罕九斿钑防轇轕髶髦被绣虎夫戴鹖驸承华之蒲梢飞流苏之骚杀总轻武于后陈奏严鼔之嘈囐戎士介而扬挥戴金钲而建黄钺清道按列天行星陈肃肃习习隠隠辚辚殿未出乎城阙斾已反乎郊畛盛夏后之致美爰恭敬乎明神尔乃孤竹之管云和之瑟雷鼓鼝鼝六变既毕冠华秉翟列舞八佾元祀惟称羣望咸秩飏槱燎之炎炀致髙烟于太一神歆馨而顾徳祚灵主以元吉
