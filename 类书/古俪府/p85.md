<!-- { "loadSidebar": true } -->
　　宋昱题石窟寺即魏孝文之所置诗　梵宇开金地香龛凿铁围影中羣象动空里众灵飞帘牖笼朱旭房廊锁翠微瑞莲生佛歩宝树挂天衣邀福功虽在兴王代久非谁知云朔外更覩化胡归
　　杨衡宿陟岵寺云律师院诗　像宇郁参差宝林疎复宻中有弥天子燃灯坐虚室心证红莲喻迹覊青眼律玉鑪扬翠烟金经开缥帙肆陈坚固学破我梦幻质碧水洒尘缨凉扇当夏日宿禽讵相保迸火烟欲失愿廻戚促劳趋隅事休逸
　　释无可寄题庐山二林寺诗　庐岳东南秀香花惠远踪名齐松岭峻气比沃洲浓积岫连何处幽崖越几重双流湓隐隐九派棹憧憧山限东西寺林交旦暮钟半天倾瀑溜数郡见鑪峰岩并金绳道潭分玉像容江微匡俗路日杲晋朝松防径新苞拆梅篱故叶壅岚光生叠砌霞焰发髙墉窻籁虚闻狖庭烟黑过龙定僧仙峤起逋客虎溪逢濩落垂杨戸荒凉种杏封塔留红舍利池吐白芙蓉画壁披云见禅衣对鹤缝喧经泉滴沥没履草丰茸翠窦欹攀乳苔桥侧杖笻探奇盈梦想搜峭涤心胸防奥终难尽登临惜未从上方薇蕨满归去养乖慵
　　卢肇题甘露寺诗　北固岩端寺佳名自上台地从京口断山到海门廻曙色烟中灭潮声日下来一隅通雉堞千仞耸楼台林暗疑降虎江空想度杯福庭增气象仙磬落昭回觉路花非染流年景谩催隋宫凋绿草晋室散黄埃西蜀波湍尽东溟日月开如登最髙处应得见蓬莱
　　李羣玉登蒲涧寺后二岩诗　五仙骑五羊何代降兹乡涧有尧时韭山余禹代粮楼台笼海色草树羡天香吟啸秋光里浮溟兴甚长
　　周庾信陜州农郡五张寺经蔵碑　农五张寺者南阳张元髙寓居此地昔者千金之族见徙五陵大姓之民移家六郡盖其流也元髙五子负荷遗训离经辨志并是成名入室生光咸能显德加以尊承慧业敬受法门兄弟同居共舍为寺伽蓝肇建即以五张为名是知城居赵信仍名赵信之城殿入萧何即号萧何之殿加以象马无恡衣裘是舍春园柳路变入禅林蚕月桑津回成定水平舆虽盛岂可独擅二龙扶风最良不得専称五马　法水津梁得无砥柱之难香山辙迹非复终南之险
　　唐王勃益州緜竹县武都山净惠寺碑　烛龙韬景避尧日于幽都云鹏敛翼虞风于晏海　爰经寳地大启祥宫抚香象而髙视鸣法螺而再唱龙垣净土连帝道而重光鹤苑崇基脱皇居而首出况乎山积旧壤下镇偏隅天帝遗墟上干躔次王舎城之宫阙白玉犹存给孤独之园林黄金尚在法物由其大备盛德所以相寻株兵奉天蔵之图泉女献山祗之籍离亭合榭因岸谷之髙低叠观连房就冈峦之曲直丹崖反照画栱相临绿嶂斜烟雕帘间出丰隆晓震次复霤而栖遑列缺晨奔望崇轩而愕眙千香宝树自起风烟九乳仙钟独鸣霜雪银龛佛影遥承鴈塔之花石壁经文下映龙宫之业虹生北涧即挂新幡鳯下东岑还栖旧刹若乃寻曲歴崇隈周行数里直上千仞苍松蓄吹临絶径而疏寒黛篠防烟绕廻疆而结防春岩橘柚影入山堂秋壑芙蓉光浮水殿亦有山童采葛入丹窦而忘归野老纡花向青溪而不返山神献果送出庵园天女持花来游净国实杳防之秘诀托幽深之逸境岂直淮南桂树暂得仙家江左桃源终迷故老而已　武都仙镇灵墟奥域邑动香城山开净国涧流百道峰云五色谷暗藤斜山髙树逼千楣鹤列万栱星悬分林构趾接磴开防临阶竹树绕栋风烟龛前怪石塔下秋泉绿崖疏迳青岑拒室雾道相萦烟房互出叶浓磎净花深嶂宻鸟度难寻猨惊易失檐分石窦地络金沙丹丘抗月碧洞栖霞松开野路桂列仙家仙鑪柏叶宝座莲花砌因岩曲桥随峰返果出天厨香来仙苑玉铸启曙金铛照晩谷思钟张山悲铎远闾阎践胜铜墨髙情声飞别邑望动専城悬金道肆刻石山楹千载之后于嗟令名
　　又益州徳阳县善寂寺碑　尔其碧鸡仙宇分絶障于金堤石遥源控长江于玉峡封畿四防龙坰舍卫之坛里闬三分鹿野经行之地洎苍鹅上击铜马交驰祗园兴版荡之悲沙界积沦胥之痛火炎昆岳髙台与鴈塔俱平水浸天街曲岸与猴池共尽　于是林衡授矩周官诠揆日之工梓匠挥斤荆客练成风之巧重楹画栱坐出天霄复树文闺俛临电宇　雕楣鹤翥泄珠网于星津绣桷蚪伸吐璿珰于月径绿房丹琐彩缀晴霞紫阁青疏光含薄雾春风琼树香飘席上之兰秋水银塘影数轩中之芰晨光转卉翻宝宇之龙花溽露低枝荡真文于贝叶　由是岷英蜀秀攀讲序以云趋带鷰裙鸾仰齐庭而雾合贪机火阻净施旁流绮罗分解佩之因轩盖得捐金之所灵妃翳日舍翠幄于香筵仙客停云落霓裳于宝地
　　又梓州通泉县惠普寺碑　重栾复栋雾缉霞张绣桷雕楣鸾伸鹤跂珍台控景羲和纡练辔之因绮榭裁氛屏翳得停镳之所连甍积翠交玉锁于星衢洞戸流丹缀金铺于月窦垂珠网露傍倾汉浦之琛列铎吟飇上合钧天之乐　清露花径飞泉叶戸磵绿苔秋山苍树古
　　又梓州郪县兜率寺浮图碑　岩花落沼近拂天衣涧叶低隂斜笼宝座宵汀鹤警乗鼔吹而齐鸣晓峡猿清挟霜钟而赴节若乃廵碧磴歴崇阶琐窻澄防琼铺洞照神姿满月疑临石镜之峰众馥扬烟似登香炉之岳信可下清人境上配天都为胜地之先鸣执名山之右契者也　龙蟠万栱防屛翳而髙骧鹤矫千楣冠扶揺而独运熏詹蔼蔼云将反覆于櫺轩洞宇寥寥风伯栖遑于戸牖仙娥去月旅方镜而忘归宝婺辞星攀圆珰而未返甍湛防若鹏飞而戾九天丹楹联鶱如鳯翔之据千仞毎至韶光照野爽霭晴遥列郊墟于四野开云气于千里风恬雨霁烟雾藻天地之容野旷川明光景挟江山之助则有雕帘綉轴排净域而停轮宝骑银鞍指珍台而耸辔于是披岫幌抵岩扄攀翠椱而三休歩梁而十憩廊轩外敞淑气长延隂室中开鲜飇自激俯环瀛而极野积苏非逺出云汉而髙践灵槎可记真福地之殊观香城之巨丽者乎
　　张文成沧州弓髙县实性寺释迦像碑　芟毒树而建祗园防邪山而开福地平原控赵渤海临齐上衡毕昴之星下瞰衡漳之地浦称骏渎马颊太史之遗踪地号弓髙龙頟将军之旧业爰于此地廻构干堂兴八防之香台辟三休之妙观龚遂解绳之邑宝线争长【一作将】曹丕沈李之郊天花竞落螺宫映水枕藕关于黄河鱼梵吟风接蜃楼于沧海实栖真之秘宅为毓善之神区者哉　蓬莱之水三尺孤标碣馆之前扶桑之日再中独立金台之上俾夫天销刼石琼文写而无穷地入微尘宝字书而不灭
　　李峤宣州大云寺碑　星榆月桂泛河鼔之天津露柏霜松出巴陵之地道山祗则让夫荑境海若则输其珍蔵精卫衔石遇神营而中留灵蛇吐珠属良缘而改献内则香殿崛起若朱鸟舒翼冠南海之鹏云前则涌
　　塔化成若皇娲振鳞立东维之鼇柱翕赩璀璨带璧而垂珠窈窕森沈蔵烟而吐雾琼林幽其妙境珍卫严其象设五通罗汉夹奉金山八部龙王分司玉砌穷壮丽于天巧拟威神于帝室故能使外道摧伏异方归向四倒八谬瞻柰苑而心廻五盖六纒经竹园而累尽岑勋西京千福寺多寳佛塔感应碑　尔其为状也则岳耸莲披云垂盖偃下歘崛以踊地上亭盈而媚空中晻晻其静深旁赫赫以敞礝磩承陛琅玕綷槛玉瑱居楹银黄拂戸重檐叠于画栱反宇环其璧珰坤灵赑屭以负砌天祗俨雅而翔戸肩架鸷鸟肘擐修蛇冠盘巨龙帽抱猛兽勃如战色有奭其容穷绘事之笔精选朝英之偈賛若乃开扄鐍窥秘奥二尊分座疑对鹫山千佛发题若观龙蔵金碧晃耀环佩葳蕤
　　李邕五台山清凉寺碑　其山也左溟渤右孟津恒岳揭其前隂山屋其后五峯对耸四望崇崇蓄隂阳之神秀含造化之奇特毎至丹霄出日俯拍云霞清汉无波下看星月可以侔鹫岭可以辟莲宫　寒暑隔阂于檐楣雷风击薄于轩牖星楼月殿凭林跨谷香窟花堂枕峯卧岭尊顔有睟像设无声观之者发惠而兴敬居之者应如而合道天花覆地积雪交辉梵响乗虚逺山相答珍木灵草仰施而纷荣神钟异香降祥而闻听凄风烈烈讵辨冬春奔溜潺潺不知晨暮
　　封演魏州开元寺新建三门楼碑　山不吝宝贞松大来炎凉未再水滨如积惊和峤之千丈恧庆氏之百车陈防彭州九陇县再建龙兴寺碑　是知摩腾建寺岂滞有为如来葺门宁妨无着以是因复寺而破性相者以为空寂两忘方归真谛性相俱在未入妙涂如是则理乖圆对法阂影从俾迷方者尽不得出于三涂溺川者何缘极于五衍茫茫八表尽从心猿浩浩羣生谁调意马因知空寂与性相同途性相与空寂易轨非性相无以臻空寂非空寂无以见性相是知性相为空寂之筌蹄空寂因性相而超度如是则寺不得不复道不得不舍之不可犹四教之在躬为之则无何三乗之别载
　　居处部【道观】
　　陈隂铿游始兴道馆诗　紫台髙不极青溪千仞余坛边逢药铫洞里阅仙书庭舞经乗鹤池游被控鱼稍昏蕙叶敛欲暝槿花疎徒教斧柯烂防自不凌虚
　　周正和庾肩吾入道士馆诗　石桥看旧迹虚空俨众仙菊潭溜余水丹灶起寒烟桃花经作实海水屡成田逆愁归里闬追问斧柯年
　　唐王勃秋日仙游观赠道士诗　石图分帝宇银牒洞灵宫廻丹萦岫室复翠上岩栊露浓金灶静云暗玉坛空野花常捧露山叶自吹风林泉明月在诗酒故人同待余逄石髓从尔命飞鸿
　　又寻道观诗　芝防光分野蓬阙盛规模碧坛清桂阈丹洞肃松枢玉笈三山记金箱五岳图苍虬不可得空望白云衢
　　杨炯和辅先入昊天观星瞻诗　遁甲爰皇里星瞻太一宫天门开奕奕佳气郁葱葱碧落三山外黄图四海中邑居环若水城阙抵新丰玉槛昆仑侧金枢地轴东上真朝北斗元始咏南风汉君祠五帝淮王礼八公道书编竹简灵药灌梧桐草茂琼阶绿花繁寳树红石楼纷似画地镜淼如空桑海年应积桃源路不穷黄轩若有问三月住崆峒
　　李白寻雍尊师隐居诗　羣峭碧摩天逍遥不记年拨云寻古道倚树听流泉花暖青牛卧松髙白鹤眠语来江色暮独自下寒烟
　　孟浩然清明日宴梅道士房诗　林卧愁春尽开轩览物华忽逢青鸟使邀我赤松家丹灶初开火仙桃正落花童顔若可驻何惜醉流霞
　　刘长卿过包尊师山院诗　卖药曾相识吹箫此复闻杏花谁是主桂树独留君潄玉临丹井围碁访白云道经今为写不虑惜鹅羣
　　韩翃同题仙游观诗　仙台下见五城楼风景凄凄宿雨收山色遥连秦树晚碪声近报汉宫秋疎松影落空坛静细草香开小洞幽何用别寻方外去人间亦自有丹丘
　　卢纶过李尊师院诗　城阙望烟霞常悲仙路赊宁知樵子径得到葛洪家犬吠松间月人行洞里花留诗千载鹤送客五云车访世山空在观碁日未斜不知尘俗士谁解种胡麻
　　李益同萧链师宿太一庙诗　微月空山曙春初谒少君落花坛上扫流水洞中闻酒引芝童奠香余桂女焚鹤飞将羽节遥向赤城分
　　李端云阳观寄袁稠诗　花洞晩沈沈仙坛隔杏林潄泉春谷冷药夜窻深石上开仙酌松间对玉琴戴家溪北住雪后去相寻
　　武元衡游昊天观诗　瑶圃髙秋防金闺奉诏辰朱轮天上客白石洞中人佩响泉声杂朝衣羽服亲九重青秘三秀紫芝新化药秦方士余桃汉侍臣玉笙王子驾辽鹤令威身叹逝頺波逺缄词丽曲春重将凄恨意苔壁问遗尘
　　贾岛过阳道士居诗　先生修道处茅屋逺嚣氛叩齿坐明月搘頥望白云精神含药色衣服带霞纹毎语瀛洲路多年别少君
