<!-- { "loadSidebar": true } -->
　　齐王融永明九年策秀才文　昔周宣惰千畆之礼虢公纳谏汉文缺三推之义贾生直言良以食为民天农为政本金汤非粟而不守水旱有待而无迁朕式照前经寳兹稼穑祥正而青旗肃事土膏而朱纮戒典将使杏花菖叶耕获不愆清甽泠风述遵无废而释耒佩牛相沿莫返兼贫擅富浸以为俗若爰井开制惧惊扰愚民舄卤可腴恐时无史白
　　宋【阙】　　贺耕借表　借乃借民周雅述载芟之训冕而从事戴经垂秉耒之词不惟敦厐纯固于是乎诚抑亦醴酪粢盛由此而出　故孝武颁诏于东郊章帝亲巡于懐县岂止一时之称美实为千古之流光　千耦其耘伫庆康功之即万邦无斁永歌嗣嵗之兴
　　梁元帝庆东耕启　伏惟陛下敬授民时造幄借圃汉之元凤未足捧羁晋之太始非堪扶毂
　　梁元帝祭东耕文　三农九谷为政所先万箱亿庾是曰民天系称斵耜书美厥田花开杏树冻解新泉当使黍稷莫莫民翳胥乐甘雨祁祁遂及我私我私之熟表里禔福禔福中田嵗取十千是藨是蔉登颂有年
　　礼部【亲蚕】
　　魏韦诞皇后亲蚕颂　于时明庶扇物鸟帑昏正躬耕帝籍迈徳班令嘉柔桑之肇敷思郊庙之至敬命皇后以亲蚕俾躬桑于外坰考时日于巫咸诏太卜以献祯御坤徳之大辂翳翠葆以扬旌尔乃皇英参乘涂山奉舆总姜任于后乗载樊衞于贰车千乘隠其雷动万骑粲以星敷启前路于三宫命蚩尤而清衢逰青虬于左角步素螭于右隅登崇坛而正位觌休气于朝阳步雕辇而下降手柔条于公桑嫔妾肃以涖事职蚕植而承筐供副袆之六服昭孝敬于烝尝　平土就蚕彰乎曩烈亘山成茧着自前书爰崇黻冕之宜遂展鞠衣之范
　　礼部【巡幸】
　　汉扬雄幸河东赋　伊年暮春将瘗后土礼灵祗谒汾隂于东郊乃抚翠凤之驾驰先景之乘棹奔星之流旃攫天狼之威弧奋电鞭骖雷辎鸣洪钟建五旂羲和司日顔伦奉舆乐往昔之遗风喜虞舜之所耕瞰帝唐之嵩髙兮眽隆周之大宁叱风伯于南北呵雨师于西东参天地而独立廓荡荡其无双
　　周庾信华林园马射赋　鸟司厯苍龙驭行羔献氷开桐花萍生皇帝幸于华林之园千乘雷动万骑云屯落花与芝盖同飞杨柳共春旗一色乃命羣臣陈大射之礼驺虞九节狸首七章于是选朱汗之马校黄金之埒红阳飞鹊紫燕晨风唐成公之骕骦海西侯之千里莫不饮羽衔竿吟猨落鴈钟鼔振地埃尘涨天防则锦帐俱移钱则铜山合徙实天下之至乐景福之欢欣者也嵗次昭阳月在大梁其日上已其时少阳春吏司职青祗効祥征万骑于平乐开千门于建章皇帝翊四圉于帝闲回六龙于天苑华盖平飞风乌细转帷宫宿设帐殿开筵傍临细栁斜界宜年河漘薙草渭口浇泉堋云五色的晕重员阳管既调春弦实抚玉律调钟金錞节鼓于是咀衔拉铁逐日追风并试长秋之埓俱下兰池之宫鸣鞭则汗赭入埓则尘红变三驱而画鹿登百尺而悬熊礼正六耦诗歌九节弓如明月对堋马似浮云向埒鴈失羣而行防猿求林而路絶乃有六郡雄材五陵髙选新回马邑之兵始罢龙城之战尚带流星犹乘奔电始听鼓而唱筹即移竿而摽箭熊耳刻杯浮云画罍水衡之钱山积织室之锦霞开司筵赏至酒正杯来既而日下泽宫筵防相圃怅徙跸之流欢眷回銮之余武
　　唐【阙】　述圣赋　至如云观晨开风亭夜敞回长飇于轻翼凝浓露于仙掌沈落月于璧台挂奔星于珠网罗纨飘而散馥环佩动而流响垂密叶于绮窻散飞花于翠幌复有天池蒙沼以嬉以游鼓轻枻漾仙舟防乔木镜清流鱼鸟陵乱苹藻沈浮控飞梁以架迥列层阁以环洲渍檀栾之修竹映迢遰之危楼风未生而叶动景将昃而光收若夫瑞草竒色祥树嘉名霏红曜紫垂缃拖青或玲珑于玉砌或防缀于金楹交九衢而结影分四照以开荣浥朝露而逾馥带星风而更轻于是登崇观以周览辟层轩而遐瞩树含岭而共青草带原而同緑俯八纮而非逺愿千里而为局
　　【阙】　　望春宫赋　鲜飇微扇笼轻霭于髙台淑气初临鏁浮光于緑仗吾君于是纵目前槛驰神逺郊散晴烟于地表拂佳气于林梢覩青阳之煦然载懐祈谷听鸧鹒之鸣矣不使覆巢布政有孚宸逰是假察微明于逺峤睇新緑于平野南山之翠色盈前渭水之素光在下盖将赋借田于晋代岂比撰吉月【疑作吉日】于周雅
　　李程华清宫望幸赋　竹花虽吐如含待凤之诚云气才升若睹从龙之状
　　李子卿驾幸九成宫赋　由是叶清秋练吉日乘石洗皇舆出七驺按队千乗扈跸戈矛林森士马栉比始地嶪而天旋终电驰而飇疾翻然而八骏骞腾霍濩而六龙奔逸雷公转毂风伯按驭朱旗列而秋野生春金甲照而暮川増曙陋汉帝之逰衍哂秦皇之逸豫祥烟不散近飞枪垒之间瑞草常开并拂车宫之处广陌鸣銮异彼逰盘访百年之疾苦知五稼之艰难成王之搜由是问古公之政有以观翠华来兮野老喜属车至兮国人欢讵比夫陇塞回中妄开行幸之路泰郊畤上虚立礼神之坛
　　张仲素穆天子宴瑶池赋　绛宫囿异故乡之楼台凤舞鸾歌胜至乐之韶濩澄光弥极望瑶池湛水容之漫漭荡日彩以参差逺近洲沚骈罗羽仪荡荡五云冒芝田而不散翩翩三鸟拂珠树以相随金液是尝玉杯是挹桃杏之花竞秀蓬瀛之侣遥集逰仙可恋觉天路之日长惟帝念归惧人间之景急
　　梁简文帝幸甘泉宫歌　雉归海水寂裘来重译通吉行五十里随处宿离宫鼓声恒入地尘飞暗上空尚书随豹尾太史逐相风铜鸣周国旞旗曳楚云红幸臣射覆罢从骑新歌终董逃拜金紫贤妻侍禁中不羡神仙侣排烟逐驾鸿
　　刘孝威幸甘泉宫歌　汉家迎夏毕避暑甘泉宫机车鸣里鼓驷马驾相风校尉乌丸骑待制楼烦弓后旌犹五柞前笳度九嵕才人豹尾内御酒属车中辇回百子閤扇动七轮风鸣钟休衞士披图召后宫材官促校猎凉秋戯射熊
　　梁简文帝侍逰新亭应令诗　神襟愍行迈岐路怆徘徊遥瞻十里陌傍望九成台凤管流虚谷龙骑籍春荄晓光浮野映朝烟承日回沙文浪中积春隂江上来栁叶带风转桃花含雨开圣情蕴珠绮札命表英才顾怜碔砆质何以俪琼瓌
　　陈张正见御幸乐游苑侍宴诗　大君临四表荣光普八埏区中文化洽海外武功宣凤书下丹篆符着緑编昆明不习战云梦岂游畋轨文通万国旗节靖三边髙秋藐姑射睿想属汾川两宫明合璧双阙带非烟扬銮出城观诏跸指郊壥禁苑回雕辇离宫建翠旃流水犇雷毂追风赴电鞭画熊飘析羽金埒响胶鸣玉升文砌称觞溢绮筵兽舞依钟石鸾歌应管弦霞明黄鹄路风爽白云天潦收荷盖折露重菊花鲜上林宾早鴈长杨唱晚蝉小臣慙艺业击壤慕懐铅康衢飞驶羽大海滴微涓咏歌还集木舞蹈遂临泉愿荐南山夀明明奉万年
　　隋薛道衡奉和临渭源应诏诗　功复禹迹至徳去汤罗玉闗亭障远金方水石多八川兹一态万里导长波惊流注陆海激浪还天河鸾旗歴岩谷龙穴暂经过西老陪逰宴南风起咏歌庶品仁泽生灵沐太和微臣惜暮景愿驻鲁阳戈
　　李徳林从驾还京诗　至仁文教逺惟圣武功宣大师观六义诸侯问百年览时乘隙训旅次山川镇象屯休气华盖翼飞烟鼓奏千人响旗动七星连峻岭戈回日髙原马煦天姑射神游罢萧闗猎骑旋更待东山上看君巡狩篇
　　李德林从驾巡游诗　大夏尧遗俗汾河汉豫游今随龙驾往还属鴈飞秋天行肃辇路日驭翼华辀朝乘六气辇夕动七星旒谷静禽多思风髙松易秋远林才有色遥水漫无流京华佳丽所目极与云浮但覩凌霄观讵见望仙楼璅门皆秀发鸳池尽学优待君草封禅东山观射牛
　　薛道衡从驾幸晋阳诗　省方遵往册游豫叶前经金吾朝戒道校尉晚巡营重峦下飞骑絶浦渡连旌涧水寒逾咽松风远更清方观翠华返簪笔上云亭
　　虞世南奉和幸江都应诏诗　南国行周化稽山秘夏图百王岂殊轨千载叶前谟肆觐遵时豫顺动悦来苏安流浮玉舳戒道翼金吾龙旗焕辰象凤吹溢川涂封唐昔敷锡分陜被荆吴沐道咸知让遵仪允美都冬律初飞管阳鴈正衔芦严飇肃林薄爱景落江湖鸿私浃幽远厚泽润凋枯虞琴起歌咏汉筑动巴歈多幸沾行苇无庸类散樗
　　唐太宗重幸武功诗　代马依朔吹惊禽愁昔藂况兹承睿徳懐旧感深衷积善欣余庆畅武悦神功垂衣天下治端拱车书同白水巡前迹丹陵幸旧宫列筵欢故老髙宴聚新丰驻跸抚田畯回舆访牧童瑞气萦丹阙祥烟散碧空孤屿含霜白遥山带日红于焉欢击筑聊以咏南风
　　沈佺期仙萼池亭侍宴应制诗　步辇寻丹嶂行宫在翠微川长看鸟灭谷转听猿稀天磴扶阶迥云泉透户飞闲花开石竹幽叶吐蔷薇径狭难留骑亭寒欲进衣白表献夀仙吹返彤闱
　　宋之问三阳宫石淙侍宴应制诗　离宫秘苑胜瀛洲别有仙人洞壑幽岩边树色含风冷石上泉声带雨秋鸟向歌筵来度曲云依帐殿结为楼微臣昔忝方明御今日还陪八骏游
　　苏颋奉和登骊山髙顶寓目应制诗　仙跸御层氲髙髙积翠分岩声中谷应天语半空闻丰树连黄叶函闗入紫云圣图恢防县歌赋小横汾
　　徐彦伯幸新丰温泉宫应制诗　姬典歌时迈虞编记省方何如黒帝月览白云乡翠仗萦船岸明斾应萯阳风摇花毦彩雪艳寳戈芒御柏开油次离宫夹树行桂枝笼騕褭松叶覆堂皇仙女含珠液温池孕璧房涌疑神瀵溢澄若帝防浆独沸流常热潜蒸气转香青坻环玉甃红淀铄金光藻耀凝芳洁葳蕤献淑祥五龙归寳算九鳸叶时康同预华封老中衢祝圣皇
　　又武平一诗　秦王登碣石周后袭昆仑何必在遐远方称万防尊我皇顺时豫星驾动轩辕雄防交驰道清笳度国门回舆长乐观校猎上林园行漏移三象连营摠八屯旌摇鹦鹉谷骑转凤凰原絶壁苍苔古灵泉碧溜温参差开水殿窈窕敞岩轩丰邑模犹在骊宫迹尚存烟松衔翠幄雪径绕花源侍从推草文章负武贲深仁浃夷夏大造溢乾坤谬忝王枚列多惭雨露恩张説奉和途经华岳应制诗　西岳镇皇京中峰入太清玉銮重岭应缇骑薄云迎霁日悬髙掌寒空映削成轩游防神处汉幸望仙情旧庙青林古新碑緑字生羣臣愿封岱回驾勒鸿名
　　又张九龄诗　万乘华山下千岩云汉中灵宫虽奥密睿览忽同日月临髙掌神仙仰大风攒峰势岌岌翊辇气熊熊揆物知幽赞铭勲表圣衷防应陪玉检来此告成功
　　唐明皇早渡蒲津闗诗　钟鼔严更曙山河野望通鸣銮下蒲阪飞斾入秦中地险闗逾壮天平镇尚雄春来津树合月落戍楼空马色分朝景鸡声逐晓风所希常道泰非复候繻同
　　又张九龄奉和应制诗　魏武中流处轩皇问道回长堤春树发髙掌曙云开龙负王舟度人占仙气来河津防日月天仗役风雷东顾重闗尽西驰万国陪还闻股肱郡元首咏康哉
　　唐明皇早登太行山中言志诗　清跸渡河阳鸣笳上太行火龙明鸟道铁骑绕羊肠白雾埋隂壑丹霞助晓光涧泉含宿冻山木带余霜野老茅为屋樵人薜作裳宣风问耆艾敦俗劝耕桑凉徳慙先哲徽猷慕昔皇不因今展义何必冒垂堂
　　又张九龄奉和诗　孟月摄提贞乘时我后征晨严九折度暮戒六军行日御驰中道风师巻太清戈鋋林表出组练雪间明动植希皇豫髙深奉睿情陪游七圣列望幸百神迎气色烟犹喜恩光草尚荣之罘称万嵗今此复同声
