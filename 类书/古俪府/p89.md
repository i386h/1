<!-- { "loadSidebar": true } -->
　　宋文天祥山中防屋上梁文　主人未了书痴颇有山癖先人之敝庐在茍安风雨之余慈母以轻轩来亦爱园林之近顷斸苍苔之地昉营蘐草之堂虽墙堵之间粗云具体然阖庐之制未毕全功相协厥居聿来胥宇阶戺所以行僎介屛着所以肃賔嘉不日成之以时可矣是用戒良梓筮吉辰茀蚴蟉于水端架蜿蟺于云表然后翼之以庑承之以门移石而立庭臯通泉而周戸外清湍峻岭为不断之藩垣野草幽花作自然之丹雘老之将至汔可小休昔晦翁爱武夷而不能家欧公卜颍水而非吾土余何为者乃幸得之未问君王便比赐鉴湖之宅何须将相方谋归绿野之堂
　　元张养浩绰然亭上梁文　幸今完璧理合廻辀王夷甫宦情既无哂清谈之多躗钱若水急流而退叹奇节之鲜俦非有心敢儗乎名贤固无技可呈于治世畴昔之捧檄非诎而今之税驾何疑人谓欧阳公践言之迟我喜陶景挂冠之早
　　居处部【祠庙】
　　梁庾肩吾乱后经夏禹庙诗　金简泥初发龙门凿始通配天不失旧为鱼微此功林堂上偃蹇山殿下穹窿侵云似天阙照水类河宫神来导赤豹仙去拥飞鸿松龛撤暮爼枣径落寒丛仙舟还入镜玉轴更乗空去国嗟行迈离居泣转蓬月起关山北星临天汉东申胥独有志荀息本怀忠待见欃枪灭归来松柏同
　　陈阳慎从驾祀麓山庙诗　圣德忧民暇麾斾谒山灵画航泛北渚文马侍东平春浦戈鋋照寒林铙吹鸣依稀长安驿萧条都尉城井泉能共动江帆得分行窻幽细网合阶净落花明櫩巢始入燕轩树已迁莺菲菲兰爼馥淡淡桂樽清银塘日影昼玉坐舞衣轻
　　张正见行经季子庙诗　延州髙让逺芳世祀移地絶遗金路松悲悬劒枝野藤侵藻井山雨湿苔碑别有观风处乐奏无人知
　　周庾信至老子庙应诏诗　虚无推驭辩寥廓本乗蜺三门临苦县九井对灵溪盛丹须竹节量药用刀圭石似临卭芋芝如封禅泥氄毛新鹄小盘根古树低野戍孤烟起春山百鸟啼路有三千别途经七圣迷唯当别关吏直向流沙西
　　周王襃四渎祠碑　灵祠岳立贝阙云浮寂寥诡怪髣髴神游姬嬴分国河渭合流桃花春水灵草孤洲潼乡河曲汾隂睢壤乱流不度龙门难上河鱼送迎江妃来往水开通迹山临髙掌知以蔵往神以知来荣光离合云气徘徊水仙遗操津吏余杯波息川后浪静澹台唐杨烱遂州长江县先圣孔子庙堂碑　丹墙数仞吐纳云霞椽屋三间蔽亏风雨瑠璃晓辟东宫雀目之窻玳瑁朝悬西汉蛇鳞之桷图光芒于北斗圣质犹生赫符彩于连珠宏姿可想至于月衡月准山额山庭偘偘星文堂堂日角莫不向之如在疑游北上之山望之俨然似瞩东流之水　若夫平南壮烈沈流水于裁碑逐北勲庸【集作元勲】登燕山而刻颂庾太尉新亭之墓尚有黄金郑康成通德之门犹存白瓦况乎功苞大象绩被苍生岂使铭典阙如音尘不嗣
　　王勃益州夫子庙碑　探周规于旧宅询汉制于新都【一作成都】开基于四会之授矩于三农之隙土阶无级就击壤于新懽茅茨不剪易桧巢于故事庄坛文杏即架椽栾夹【一作樊】谷幽兰爰疏戸牖仪形莞尔似闻沂水之歌列侍訚如若奉农山之对缁帷晓辟横组带于西河绛帐宵悬聚青襟于北海虽秋礼冬诗之化以洽于齐人而宣风观俗之规实归于上宰
　　令狐楚白杨神新庙碑　戛若木捎扶桑卑大椿于漆园小蟠桃于东方与夫古墓多悲芜城早落者不同品矣　耽耽沈沈显敞靓深不风而清无云而隂
　　崔融嵩山啓母庙碑　红葩夺日飞累榭于山间绮缀冲风架廻廊于木末仙人在栋神女临窻周施玳瑁之椽徧覆琉璃之瓦赤玉为阶甃黄金作门阙山如白岸树似青溪羞蕰藻于前庭籍生刍于后径兰香夹水居然洗沐之资竹帚临风自隔嚣尘之境梦台云雨宋玉赋而先惊楚璧山川屈原书而几倦
　　杨烱少室山少姨庙碑　于是降天涣命司存因其旧迹葺其新庙详费务议工徒下陇蜀之名材致荆蓝之宝玉易者言乎恱使人忘其劳诗者歌乎子来成之不日东西胶葛南北峥嵘绣栭兮云楣光照耀兮夺日桂栋兮兰橑气氛氲兮袭人皎日登于绮疏奔星下于闺闼珠帘瑇匣上髙阁而三休金柱银槛廵歩廊而中宿穷山海之瓌宝尽人神之壮丽岂直河庭贝阙俯镜冯夷之都洛水瑶坛旁临虙妃之馆尔其岩嶂重复冈峦左右青霞起而照天白露生而匝地余基隐嶙仍知万嵗之亭古木摧残尚变三花之树明公旧祀栋宇岧嶤仙女层台风烟烂漫轩辕之访大隗先求牧马之童太一之征少君直下乗龙之使
　　居处部【宫室俭约侈秦附】
　　唐太宗初春登楼即目观作述怀诗　凭轩俯兰阁眺瞩散灵襟绮峰含翠雾照日蕋红林镂丹霞锦岫残素雪斑岑拂浪堤垂柳娇花鸟续吟连甍岂一栱众干如千寻明非独材力终借栋梁深弥怀矜乐志更惧戒盈心愧制劳居逸方规十产金
　　隋薛道衡老氏碑　昔轩辕颛顼建国不同太昊少昊邦畿各异舜改尧都夏迁虞邑歴选前辟义存创造惜十家之产爱兆民之力经始帝居不移天府规摹紫极仍据皇图下宇上栋务存卑俭右平左墄聿尊制度朝夕正殿不别起于鸳鸾升降灵台岂更营于鳷鹊【已上俭约】后汉张衡西京赋北阙甲第当道直启程巧致功期不陁陊木衣绨锦土被朱紫武库禁兵设在兰锜匪石匪董畴能居此
　　唐祖君彦为李宻檄洛州文　上栋下宇着于易爻茅茨采椽陈诸史籍圣人本意唯蔽风雨讵待珠玉之华宁须绨绵之丽故琼宫崇构商辛以之灭亡阿房崛起秦俗以之倾覆而不遵古典不念前车广立池台多为宫观金铺玉戸青琐丹墀蔽亏日月隔阂寒暑穷生人之筋力罄天下之资财使鬼尚难为之劳人固知不可其罪四也
　　魏曹植七启　彤轩紫柱文榱华梁绮井含葩金墀玉箱温房则冬服絺绤清室则中夏含霜华阁縁云飞陛凌虚俯瞰流星仰观八隅升龙攀而不逮天际而髙居
　　晋陆机七徴　丰屋华殿奇构磊落髙宇云覆千楹林错仰绥瑰木俯积堧石敷延袤之广庑矫凌霄之髙阁秀清晖于云表腾藻防之奕奕珍观清榭岳立连行云堦飞陛仰陟穹苍耸浮柱而虬立施飞檐以龙翔回房璇室缀琳袭玉图画神仙延祐承福悬闼髙逹长廊防属
　　梁萧子范七诱　冬斩阳木夏伐隂材剞劂之功咸至钩绳之妙并来拟天文而特建象地戸而髙开丽前修之金屋陋曩日之璜台若乃缇锦徧室丹青被土白珠之帘水晶之柱绮井镂而重葩华桷焕而相拒文石之井瑚之树紫复峻而连天青绮髙而干雾【侈泰附】
　　恩赉部【锡录】
　　唐权徳舆谢追赠父母官表　岂谓圣慈曲被孝理是崇当启匮题主之时有告第漏泉之命感悲霜露礼盛烝尝自叶流根实荷非常之泽摩顶至踵难酬不次之恩刘禹锡为杜司徒谢追赠表　紫书忽降于重霄蜜印荣加于厚夜星霜增感烝尝有辉
　　钱翊代人谢赐官诰表　琅函乍启光凝紫府之烟宝轴潜舒润带金盘之露
　　柳宗元为南承嗣上中书门下乞两河効用状　越败夫差多防稽纳官之子赵摧栗腹即常平死事之孤何者义烈之余色气猛厉上将効于国用下欲济其家声所以愤激凄怆常思致命者也
　　李峤攀龙台碑　酬德逾于二钱报恩过于一笥阖门受邑宁惟吴汉之子孙举宗毕侯岂直萧何之兄弟
　　恩赉部【奬慰】
　　唐顔师古为留守郡官谢恩诏表　九鼎鳬飞八纮鱼烂
　　许敬宗谢敕书表　伏开瑶检等凿窍而睹虹霓载荷丝言似假翼而腾云汉　精卫衔刍岂究灵鼇之境秋萤继日安测阳羽之升　雕朽为妍比铿金之响涸鳞沾润纵陆海之深
　　刘禹锡谢手诏慰抚表　毎佳冯异推功见称良史尝恶乐羊求赏翻谢谤书拳拳血诚天实谅只但以孤根独立众口易诬销骨为虞抚心是惧树杨恐防非独一人采葛畏谗信如三月
　　宋苏轼徐州谢奬谕表　伏念臣学无师法才与世疎经术既已不深吏事又其所短累忝优寄卒无异称寛如定逺之言平平无取拙比道州之政下下宜然乃者河决澶渊毒流淮泗百堵皆作盖僚吏之勤劬三板不沈乃朝廷之威德而臣下掠众美上贪天工独窃玺书之荣以为私室之宝此盖伏遇皇帝陛下天覆四海子养万民哀无辜之遭罹特遣吏以存问既捐免其赋调又饮食其饥寒所以录臣之微劳盖将责臣之来效臣敢不躬亲畚筑益修今嵗之防安集流亡尽复平时之业庶殚朽钝少补丝毫
　　唐元稹谢御札状　宸翰忽临天章焕发舞鳯廻翔于怀抱飞龙顾盼于缣缃岂独之子孙便合镂于肌骨
　　恩赉部【赐厯】
　　梁简文帝谢赐新厯表　璿籥环玑鳯司肇律观斗辨气玉琯移春万福惟新克固天保五司告肇万夀载光琯叶璧轮庆休宝厯班和布政悬阙徇道式敬授之典载阐浃辰之敎
　　沈约谢赐新厯表　窃惟观斗辨日驭生为本审时分地稼政莫先何则胜杀无舛拘忌之理难忽珠璧有徴礼节之原攸序
　　王僧孺谢厯表　窃以龙驭不爽靡见侵薄鳯职是司曾无昃朓璧联珠璨轮映阶平义实明时事惟均政固以先天其余始执杓验其平分九瀛仰化万防依朔宋欧阳修谢赐厯日表圣人在上天地节隂阳和一日十二辰五星二十八舎皆安次而行四时八风六律二十四气各应时而至臣愚幸同万物俱被长育而得与草木自别使知寒暑之期聪明睿智天纵多能向因万机之余亲阅上元之律以授百职以同万方而臣官任转输兼司案察乃加正朔于四海颁政教于明堂陛下总其要而举其大端至于经时节劝农桑丰凶勤蓄积顺时令察奸邪则臣敢不守其职而行其小者庶无失业以答洪恩
　　王安石谢赐厯日表　清台课厯肇明一嵗之宜列郡仰成钦布四时之事　躬包厯数政顺玑衡齐日月之照临体乾坤之阖辟考观新度逺存尧象之明推歩大端犹得夏时之正尽俯仰察观之理概裁成辅相之宜嵗事备存诏文偕下先天诞告间无杪忽之差率土逢占騐若节符之合　恭承睿防顺考时行赞圣神化育之功极天人和同之效奏而行政期不戾于隂阳推以治人庶克跻于富夀
　　苏轼谢赐厯日表　迎日推防虽曰百王之常后天奉时惟我二后之德伏读诏防灼知圣心【中谢】伏以嗣歳将兴旧章毕举三朝受海内之图籍七月陈王业之艰难冬有祁寒知民言之可畏阳居大夏识天地之至仁故于颁朔之初更下布新之诏恭惟太皇太后皇帝陛下视民如子以国为家振廪劝分人自忘于艰嵗消兵去杀天必报之丰年臣敢不省事清心贵农时之不夺思患预备期嵗计之有余庶竭微诚少裨洪造
　　晁补之齐州谢赐厯日表　恭惟陛下脩身以道求端于天璧合珠联焕三辰之顺晷云行雨施肇万物之革心虽嵗事之宜班本王功之最急玑衡潜运孰知圣治之日新铫耨时修已觉丰年之气应
　　又于河中府谢厯日表　本诸修已虽聪明睿知足以临用此求端盖风雨霜露无非教将以抚五辰而熈绩和三事以叙功臣职在牧民欣于奉令土牛将磔犹歌二日之凿冰玉烛可调愿颂丰年之多黍
　　梁庾肩吾谢厯日启　凌渠所奏望既符邓平之言锱铢皆合登台视朔覩云物之必书拂管移灰识权衡之有度初开卷始暂谓春留末览篇终便伤冬及徘徊厚渥比日为年
　　恩赉部【赐衣】
　　唐张晏谢春衣表　执领襘而抃舞失次被纎柔而顾盼增辉举体动容既安且吉在身不称恐招鹈翼之讥居任无功叨受鹤纹之赐
