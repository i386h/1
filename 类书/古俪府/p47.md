<!-- { "loadSidebar": true } -->
　　宋王安石贺南郊礼毕肆赦表　精意上昭神灵底豫茂恩旁畅夷夏接和【中贺】臣闻道以飨帝为难礼以配天为至有秩斯祜唯四表之欢心胡臭亶时匪九州之美味自古在昔若圣与仁厥遭昌辰乃覩熈事恭惟皇帝陛下迈种三徳敷奏九功率吁奉璋之众髦肇称奠璧之新礼庙笾致孝郊血告幽诚既格于穹旻福遂均于品庶振忧矜寡原宥眚烖第五玉以褒封善人是富发三钱而庆赐贱者不虚天其居歆人以呼舞
　　曽巩贺熈宁十年南郊礼毕大赦表　其功施于人效见于事则宅仁由义搢绅之徒成材于学校超距蹋鞠熊罴之旅养勇于营屯瓯窭汚邪之收充于仓廪闗石和钧之利阜于市防家有乐豫之声人无愁怨之色协气所召休应自殊钩陈太微星纬咸若昆仑渤澥波涛不惊近则金石之音鸟兽欣跃逺则干羽之舞蛮夷骏奔象齿旅于阙庭龙媒纳于闲廏是谓六府三事皆可以歌四海九州罔不率俾盖巍巍而特起非琐琐之能闚　故寅畏严恭积之有素而斋明薰祓进而益防在于物者不取其烦尽诸已者必求其实是以萧光之烈奏于宗祊柴燎之蒸焜于郊兆幽隠昭答神灵顾懐无疆惟休方寖昌于万世不敢专享故敷锡于羣元梁简文帝南郊颂　龙官弱言之后合揆于苍旻鸟纪垂衣之君昭格于上帝皇帝之御天下也尘清世晏苍兕无所用其武功运谧时雍鸳鹭咸并修其文徳玉门罢紫塞沈烽画一之政万代表于时和三章之律百姓沐于仁夀于是龙光之地日浴之乡紫舌黄支头飞鼻饮自西自南无思不服由是嘉祥被众瑞发金人泽马丹甑玉鸡三角九尾四肩六足参差于郊薮布濩于宫闱乃以恭肃神祗理通孝敬江左以来爽垲未辟爰命将作揆日载营三灵叶响百工咸事宛如神造俨类仙居五达四通廓郊弥泽南瞻重岳北眺芒岭东临霸浐西望旧丰纡余委蛇丘陵起伏澎湃嶤屼山川异态飞梁邃宇洞爥空悬紫殿仙宫霞鶱鸟翥雾映倒梁日光疎钣玉桃卷叶银树抽芳百果千株三珠八桂朝叶与蜜露共鲜晚花与薰风俱落露禽乍聚望北翼之翺翔归飞时宿闻同心之夜响故以熊熊灼灼炫两明而仰七曜纷纷沐沐承五烟而带三灵圆丘闲静紫坛肃设五精之场千神之位八堦丽四维博敞宛若千仞状悬流之仙馆焕如五彩同瑶山之帝坛石牒神昌之瑞方臻金缕飞光之征永固是雕是琢鄙茅茨之为伦非珠非玉嗤甘泉之已奢望昔方今独髙千古沿袭异等质文斯中于是嵗在单阏星次娵訾律中太蔟日惟辛卯特有事于南郊甸师清野封人壝宫朱幕夕峙帷宫宿设晓汉斜隂挈壶升漏天子御玉辂动金根八骥扬衡双龙翼盖云罕徐回鸣铙韵响风承豹尾日映鹖冠万骑天行千乗雷动石铠犀衣之士连七萃而云屯珠旗日羽之兵亘五营而星列郁郁阡阡震震填填充溢乎国都弥漫于邑者也若乃回舆降跸荐礼帝仪揖太清秩羣望被大裘服山冕恭苍璧之明祀穆灵坛之禋敬黍稷非馨明徳惟馨日曜彤精天澄翠色百僚师师九官济济千神叶福万亿均庆六典斯备三礼必该焚柴告成防不钦若翠烟升緑【疑】同河滨之瑞云丹燎烛天若帝乡之美气云门丽舞咸池广乐已叶九韶之曲复谐六列之奏金匏既动望蜿蝉之游龙玉磬徐鸣观参差之舞凤袿轊驾肩士女填噎接袂为帏连裾犹堵鼓腹击辕行歌舞抃然后纡玉辇而谢书生登灵台而望云物钦明美化跨万古于兹日广运愉乐表千载于当今　其辞曰肃恭明神逖听前踵配天道尊迎阳义重酒陶匏燔柴云耸跨舜论韶笼尧称拱郊宫载静紫坛新谧肃肃禁闱隂隂仙室六戎列野八銮昭日架殿星罗重宫雾出康哉徳盛美矣时丰三辰増曜七政永崇五方来洎四焕兹通悬绳度笮驾尘追风既敷懋化复覩瑞滋金车出野玉露霑墀紫脱神草华平瑞芝长愉汪濊永固雍熈
　　唐王勃拜南郊赋三门遁甲黄公成不战之师五垒神兵女下先登之策肃牙璋而按律辉旄节而分麾降南宫之元老裂西营之毅卒良将首路偏戎竟野轴轳万里旌旗四合金缃玉匮司空慿首胜之威鹗视龙趋将军仗万全之畧负鼇丘而峻壁据鼋壑而深沟一鼓而亭塞无尘七纵而江山失险伐罪以明而不以众懐远人于絶境均惠化于殊隣登若木以照临折红桃以延伫然后分州列镇对明月以收营返斾旋戈部云而振旅　爰考吉日遂静行宫有司具典乗舆乃出抚虬戴翠凤鼍鼔按节鲸钟流响千乗岳动万骑林回星陈而天行雷震而雾合是时未登夫太坛也乃斋帷宫宿帐殿华盖移影钩陈从跸千营夕布亘苍野而烟凝万幕宵悬背黄闉而雾列既而屏翳清晓飞廉警旦孙叔奉辔王良耸策云藏星谧宇旷山明旌轩具照箫笳互凝陟名岳以告成歴神丘而展事国容象物而动朝章视令而肃宸仪有睟虚徐大帝之庭列侍无哗髣髴华胥之国于是袭衮服戒俎豆端瑞班俨华旒乐悬六代礼备三古奠惟苍璧借用白茅鸣孤竹之箫管奏空桑之琴瑟感格以诚不以事动植咸驩敬神以道不以华天人合应然后驻声名于上邑反文物于仙宫因雷雨而作施法云天而用响风行电举未寸景而浃九埏野抃途歌不崇朝而晏六合
　　卢照隣歌南郊　虔郊上帝肃事圆丘龙驾四牡鸾旗九斿钟鼓晚引紫炀髙浮日丽苍璧云飞清球皇之庆矣万寿千秋
　　晋郊祀歌　整泰坛礼皇神精气感百灵宾蕴朱火燎芳薪紫烟起冠青云　营泰畤定天衷思心睿谋筮从建表蕴设郊宫田烛置雚火通歴元旬集首吉饰阶坛坎列室
　　周庾信方泽降神歌辞　报功隂泽展礼郊平琮镇瑞方鼎升庖调歌孤竹缩酒江茅声扬钟鼓器用陶匏列曜秀华凝芳郁荔川泽茂祉丘陵容裔云饰山罍兰浮沈齐日至之礼歆兹大祭
　　【阙】　　祠灵星赋　于是验星纪稽帝文覩农祥之晨正彰土膏之脉分奠玉杯于青帝用洁牲于白云　列缀兆于峻舞征歌颂于丝衣　雕豆玉觞自殊器于宗祀青圭绀席乃叶礼于禳祈【祭星附】
　　礼部【社稷】
　　唐张余庆祀后土赋　隔嵗梅花氛氲于帐殿迎春杨栁摇曳于离宫戈横铁骑旗掣长虹叠灵鼓于流水引繁笳于朔风　甸师清野宗伯奉秩端旒垂綖左辅右弼修五礼之大道酌千灵之故实防币藻耀层坛崷崪黄琮展前以备陈白茅有借而间出酒式降以尚本瑞圭不瑑【音篆】而贵质繁缨藻带灿烂于祭容孤竹云和铿锵于声律郁人献爵司干授器据青野之雕阜肃黄祗之神位鼎气歊云神光烛地魏珠映天子之辇汾鴈入大夫之贽薰风偃草以浃洽迟景暄空而明媚河图所以无隠天寳由其不秘　岂比夫鲁蜡有乖仲尼闻而发叹汉祀多僻匡衡陈其用祥
　　唐宗后土神祠碑　往者汉氏之祠也牲以养牛五嵗蠒栗所以贵其诚借以采席六重藁稭【一作秸】所以尚其质事与古及【一作反】义不经见朕因其地而不因其仪取其得而不取其失凡牲币法物之事歌舞接神之类咨故实于方泽不遂过于元鼎此皆公卿大夫鸿生钜儒献其方闻匡于不逮朕何有也　享于至诚锡以繁祉黄云盖于神鼎降光烛于灵坛自昔已然乃今复见岂与夫封禅有牒专在求僊秘祝有辞密于移过而
　　已
　　隋牛祈社歌厚地开灵方坛崇祀逹以风露树之松梓句萌既申芟柞伊始恭祈粢盛载膺休祉
　　又祈稷歌　粒食兴教播厥有先尊神致洁报本惟虔瞻榆秉耒望杏开田方慿戬福伫咏丰年
　　礼部【封禅】
　　唐李义府在巂州遥叙封禅诗　天齐标巨镇日观啓崇祠岧嶤临渤澥隠嶙控河沂建岳诚为长升功谅在兹帝猷符广运范畅文思飞声总地络裁化抚干维瑞策开珍凤祯图荐寳创封超昔夏修禅掩前姬东后方肆觐西都尊六师肃驾移星苑扬罕驭风司沸鼓喧平陆凝跸静通逵汶阳驰月羽隂警电麾岩花飘曙辇峰叶荡春旗石闾环藻衞金坛映黼帷仙阶溢秘秬灵检耀祥芝三始贻遐贶万嵗受重厘菲质陶恩奬趣迹奉轩墀触网沦幽裔乗缴限明时周南昔已叹卭西今复悲
　　宋之问扈从登封告成颂诗　御路回中岳天宫接下都百灵无后至万国竞前驱文衞严清跸幽仙读寳符贝花明汉菓芝草入尧厨济济衣冠防喧喧夷夏俱宗禋仰神理凯乐望仙途抚已贫非病时来本不愚愿陪丹凤辇率舞白云衢
　　唐许敬宗劝封禅表　粤自生民兆兴司牧朱襄皓英之日黄轩葛天之世莫不雷鼗振响节万舞于云门大路脂轮籍千藁于嬴里使夫空桑孤竹仰钧天而合奏十碑再累齐厚地以相终　是以员精朗鉴睠钦明之同徳方祗効祉祚至仁之比义驰薰风而驿膏露灵心急于置邮骤泽马而骛山车神物切于推毂　帝道浸微淳风不竞南茅北秬绵百世而寂寥升中告成歴千祀而湮坠使太山靡纪梁甫旷巡复盛礼于休明企来苏于肆觐大夫之树倾柔荑以望尘仙人之闾耸危峰而伫贶
　　骆宾王为齐州父老请陪封禅表　臣闻元天列象紫宫通北极之尊天帝凝图猷展东巡之礼是知道隆光宅既辑玉于云台绩劭禋宗必涂金于日观　河浮五老启赤文于帝期海荐四神奉丹书于王防瑞开三脊祥洽五灵既而缉总章之旧文捃辟雍之故事非烟翼轸移玉辇于梁隂若月承轮秘金绳于岱巘　邹鲁旧邦临淄遗俗俱穆二周之化咸称一变之风境接青畴俯瞰获麟之野山开翠岊斜连辨马之峯岂可使稷下遗甿顿隔陪封之礼淹中故老独奏告成之仪是用就日披丹御壁轮之三舍望云抒素呌天门于九重倘允微诚许陪大礼则梦琼余息翫仙闾以相驩就木残魂游岱宗而载跃
