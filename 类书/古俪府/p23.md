<!-- { "loadSidebar": true } -->
　　李守真贺人及第启　奏艺明庭策名上第喧前驺于广路观者肩摩落余藁于四方传之纸贵望髙时俊光动儒林乃太平养士之功亦诸生稽古之力恭惟某官天姿峻澈学术粹深璧水升堂七年并席金銮通籍一唱惊人盖志大而气豪故实修而名至落落髙骞于日下铮铮独韵于彀中御史直声固遗风之自许平津相业不数岁而可期某夙仰英游阻闻绪论方欲效李邕之识靣慕卢仝之卜交奉诏殿庐幸观落笔曵裾公府复枉过门惠然投我以夜光何以报君之玉案载懐深厚但极感藏通衢在望絶足方遒阳春白雪之音一时寡和金马玉堂之步指日可期某猥预盛时喜闻荣防虽仰洛中之价未亲麈尾之谈
　　吴叔玉贺第三人及第启　赐第宸廷联名鼎甲传玉音而申论蔼桂籍以生光恭惟某官经史淹该文词赡蔚卓尔功名之志见于议论之英以赀为郎欲献相如之赋随计诣阙果汉武之知殊科收摘颔之功絶技有中肩之恨高名始唱实居季孟之间故事攸拘遂处王杨之后昭声华于白日开途辙于青云某顷预攸司获观大对防象犀之宝本自因人标龙虎之称徒欣得士方传盛事赐贶长牋仰谦德之光亨増鄙悰之感激方岳回史督相启　微如腹背之毛亦玷齿牙之论真德秀回孙榜眼启　比承清问独罄丹衷铺陈主德隆替之由力辩国论是非之正虽明白峭直不为媚俗之言而浑厚深醇自得告君之体众共称于卓伟公特出于绪余夫既都儒者之至荣要必慕古人之盛节昔仁皇帝旁搜于多士若韩魏公擢迁在二人顾科第之相同不知其几而勲名之有烂独到于今愿恢他日之逺图防俾前修之专美
　　欧阳修贺试中舘职启　被召试文陞华儒舘伏以某官天麟异禀庙琏至珍学通古今之渊源言合质文之体要英躔髙步羣俊夐以望风雄彀笼材妙选称为得士果膺帝意入耀书林给札挥毫耸如墙而骇目奏篇称善喧贵纸以传都惟秘府之育贤乃熈朝之盛美优游岁课岂铅椠之是专选取国材寔栋梁之此出蔚然茂业奚测逺涂
　　杨亿贺试中贤良启　召对紫庭祗膺清问挥毫洒落见武仲之不休对策称嗟升平津于第一翌日便颁于成命十洲咸庆于荣登暂淹椎月之曹岂测抟风之势赵德庄谢太守荐举启　伏念某愚不通今拙而嗜古百世而下莫究圣人之大全中年以来不堪世路之多故簿书汨没师友散亡惊短髪之半华悼初心其既逺腼从烦剧尤失故常当民敝财殚为方今之公患而政苛敛急岂学者之安行故尝取予于权宜不尽拘挛于文法茍少纾于罢俗亦何爱于微躬所幸人主大明日月其照我公盛德父兄乃心用能三岁之间或致一毫之効然尘埃不可以薰沐拜起甚惭于歩趋举瓢而酌天浆坐叹星辰之逺比竹而闻人籁益知耳目之卑谓当黜而外之岂曰从之游者惟时指授不爱巧雕出五色于深嚢既将脱其毛骨捐千金于敝帚又复借以齿牙岂徒了于一生固足施于后世
　　播芳大全干仓使荐举启　昔者东坡之门卓然北斗之望惟斯文之宗主尽在是故当世之豪杰皆归之陈后山之在徐尝赋稲田待公秧之句黄山谷之游魏亦哦小草有逺志之诗皆由郡文学之臣自负墨客卿之列品题一出声价倍増遂令四学士之名等华岳而俱重以至六君子之选与星日以并埀此风无吾道谁属　骨相郊寒性资参鲁付悲歌于长铗每思看劒之文成甘活计于短檠自喜床头之易在
　　齐江淹奏记诣南徐州新安王　伏惟殿下削赤野之玉剪燕山之金至如某者东国之徒走耳方敛影逃形匡坐编蓬之下遂遭烟霞余彩日月末光惟恩知泰变色薰心某闻齐石既抚无待巴人之唱檀台已构宁俟不才之木岂宜璞郑氏献鳯楚门
　　宋崔赜答豫章王书　燕南赘客河朔惰游本无意于希顔岂有心于慕蔺未尝聚萤映雪悬头刺股读论惟取一篇披庄不过盈尺况复桑榆渐暮藜藿屡空举烛无成穿杨尽弃但以燕求马骨薛养鸡鸣谬齿鸿仪虚班骥皂挟太山而超海比报德而非难堙昆仑以为池匹酬恩而反易
　　隋王孝借上牛书坐人物之源运铨衡之柄反披狐白不好缁衣此小人为明尚书不取也
　　唐王勃上刘右相书　嵩衡不拒细壤故能崇其峻江海不譲纤流所以存其广是以星台晓辟上台忘吐握之劳月殿宵兴中宇轸山林之慕知夫御天下者必待人也诗曰济济多士文王以宁未见君子忧心如醉伏见皇明逺烛帝采遐宣张乐岱郊腾勲社首征廉察孝瑶坛虚不次之阶署行议年璿检动非常之诏天下可谓幸甚矣于是友月朋霞之客背青臯而至冯唐顔驷之才排紫阁而集夫岂知终始异数泾渭同流萝薜失图簮缨解体惜哉羣英雾散名侯招蔽善之嫌天下雷同才子鲜长鸣之地而欲招絶足致真龙难矣　伏愿辟东阁开北堂待之以上賔期之以国士使得披肝胆布腹心大论古今之利害髙谭帝王之纲纪然后鹰扬豹变出蓬戸而拜青墀附景抟风舍薹衣而见丹阙庶几乎麑卵不弃终感枵之精骏骨时收或致飞黄之锡
　　周庾信拟连珠　盖闻十室之邑忠信在焉五歩之内芬芳可录是以日南枯蚌犹含明月之珠龙门死树尚抱咸池之曲　豫章七年蔽于丰草芳兰九畹沦于幽谷是以欲求其真晋阳有自埋之蒿若赏其声吴亭有已枯之竹
　　政术部【招隠】
　　周明帝招隐士逍遥公韦夐诗　六爻贞遁世三辰光少微颍阳譲逾逺沧州去不归坐石窥仙洞乘槎下钓矶岭松千仞直岩泉百丈飞香动秋兰佩风飘莲叶衣聊登平乐观遥想首阳薇讵能同四皓来参余万机梁沈约为武帝与谢朏敕　是用虚心侧席属想清尘不得不屈兹独往同此濡足便望释萝袭衮出野登朝必不以汤有慙德武未尽善不降其身不屈其志使璧帛虚往蒲轮空归倾首东路望兼立表羲轩邈矣古今殊事不获总驾崆峒依风问道今方复引领云台虚已宣室纡贤之媿载结寝兴
　　晋陶景解官表　臣闻尧风冲天颍阳振饮河之谈汉德括地商隂峻餐芝之气臣栖迟早日簮带久年仕岂留荣学非待禄恒思悬缨象阙孤耕垄下席月涧门横琴云际始奉中恩得遂丘壑今便灭影桂庭神交松友一出东关故乡就望睠言兴念临波泻泪
　　隋晋王庚与逸人徐则书　夫道得众妙法体自然包涵二仪混成万物人能道道不虚行先生履德养空空相济将深明义味晓达法门悦性冲和恬神虚白餐松饵栢栖息烟霞望赤城而待风云游玉堂而驾龙鳯虽复藏名台峤犹且腾实江淮借甚才华有劳寤寐钦承素道久积虚襟侧席幽人梦想岩穴霜色已冷海气将寒偃息茂林道体休逸念昔商山四皓轻举汉庭淮南八公羽【一作来】仪藩邸古今虽异山谷不殊市朝之隐前贤往説遵凡述圣非先生而谁故遣使人往彼延请想无劳束帛贲然来思不待蒲轮去彼空谷希能屈已竚望披云
　　李密与道士徐鸿客书　今龙战于野鹏翔寥廓或出或处且变星霜犹未【阙】　　　授道是曰仁人除暴静乱方称君子賛我兴运今也其时尊师宜蹑屩担簦用虞卿之礼披榛挽辂袭娄敬之风引领瞻望拂席相待迟听郦生之谈方闻左车之説桂树山幽岁云暮矣桃花源穴想见其人
　　宋豫章王遗崔赜书　昔汉氏西京梁王建国平台东苑慕义如林马卿辞武骑之官枚乘罢农之守每览史传尝窃怪之何乃脱略官荣栖迟藩邸以今望古方知雅志彼二子者岂徒然哉足下博闻强记钩深致逺视汉臣之三箧似陟山对梁相之五车若吞云梦吾兄钦贤重士敬爱忘疲先筑郭隗之宫常置穆生之醴今者重开土宇更誓山河地方七百牢笼曲阜城兼七十包举临淄大启南阳方开东阁想得奉飞盖曳长裾借玳筵蹑珠履歌山桂之偃蹇赋池竹之檀栾其崇贵也如彼其风流也如此幸甚幸甚何乐如之髙视上京有懐德祖才谢天人多慙子建书不尽意宁俟繁辞唐上官仪招髙士书　则天分命箕山多长往之賔濬川劬劳沧州有肥遁之客是以北荒孤竹甘【一作隐】草泽而轻周南岳紫芝翫林泉而耻汉此盖为匹夫小节未达汾阳之防独行幽姿宁动少防之宿岂若大风在梦飞熊入兆下箕尾而称师委干旄而作傅自大君有命逺顿天纮尽岩穴之英竒揔濠梁之薖轴脱荷裳而袭朱绂觧薜萝而绾青绶五尺童子羞称荷蓧三事大夫耻观瓢饮将使郑君谷口擅不言之谣曹相府门多清浄之化方知圣人在上真隐不获全其髙淳风所偃幽贞不能固其节麛卵【一作麛貍】得性麟鳯所以呈姿山林不夭风云以之通气
　　唐王勃乾元殿颂序　飞鹤书而抽海状桂壑于是投纶转麟斾而揖山容松涧由其削衽　龟文猎彦麟旌放逸桂客攀荣松賔改律紫鹓开纪丹虬耸秩纵壑抟飇登山捧日
　　陈子昂别中岳二三真人序　实欲执青节从白蜺陪饮昆仑之庭观化元之府宿心遂矣冥骨甘焉岂知琼都命浅金格道防攀倒景而迷途顾中峰而失路尘萦俗累复汨吾和仙人真侣永幽灵契翳青芝而延伫遥会何期结丹桂而徘徊逺心空絶
　　政术部【吏治】
　　唐张説送苏合宫颋诗　都邑羣方首商泉旧俗讹变风须恺悌成化伫弦歌畴昔珪璋友雍容文雅多振缨游省闼锵玉宰京河别曲鸾初下行轩雉尚过百壶非饯意流咏在人和
　　又洛桥北亭饯诸刺史诗　离亭拂御沟别曲舞船楼诏饯朝廷牧符分海县忧股肱还入郡父母更临州扇逐仁风转车随灵雨流恩光水上溢荣色桞间浮预待羣芳最三公不逺求
　　苏颋春晩送瑕丘田少府还任因寄洛中镜上人诗闻道还沂上因声寄洛濵别时花欲尽归处酒应春聚散同行客悲欢属故人少年追乐地遥赠一霑巾又饯泽州卢使君赴任诗　闻道降纶书为邦建防旟政凭循吏徃才以贵卿除词赋良无敌声华蔼有余荣承四岳后清絶上天初关路通秦壁城池绕晋墟撰期行子赴分曲列侯居别望喧追饯离言系惨舒平芜寒蛬乱乔木夜蝉踈寥泬秋先起推移月向虚旧交何以赠客至待烹鱼
　　卢象奉和张使君宴别加朝散诗　佐理星辰贵分荣涣汗深言从大夫后用答圣人心骑拥轩裳客鸾惊翰墨林停杯歌麦秀秉烛醉棠隂爽气凌秋笛轻寒散暝砧祗应将四子讲德谢知音
　　刘禹锡奉送裴司徒令公自东都留守再命太原诗星使出关东兵符赐上公山河归旧国管籥换离宫行色旌旗动军声鼓角雄爱棠余故吏骑竹见新童汉垒三秋静胡沙万里空其如天下望旦夕咏清风
　　钱起送弹琴李长史赴洪州诗　携琴为傲吏孤棹复南征几渡秋江水皆添白雪声佳期来客梦幽兴缓王程佐牧无劳问心和政自平
　　又送沈少府还江宁诗　逺宦碧云外此行皆兴牵湖山入闾井鸥鸟傍神仙斜日背乡树春潮迎客船江楼新兴发应与政声传
　　李夷简西亭暇日书懐上相公诗　胜赏不在逺无然念搜兹亭有殊致经始富人侯澄澹分沼沚萦廻间林丘荷香夺芳麝石溜当鸣球抚俗来康济经邦去咨谋寛明洽时论惠爱闻甿讴代斵岂容易守城获优悠文翁旧学校子产昔田畴琬琰富佳什池台想旧游谁言矜改作曾是日增修宪省忝陪属岷峨嗣徽猷提携当有路勿使滞刀州
　　武元衡奉酬李十一西亭暇日书懐诗　鼎铉昔云忝西南分主忧烟尘开僰道旌节防蛮陬任重功不立力微恩未酬据鞍慙齿髪责帅惧春秋髙德间郑履俭居称晏裘三刀君入梦九折我廽辀时景屡迁易兹焉期退休方追故山事岂谓台阶留遐挹清静理眷言兰杜幽一缄琼玖赠万里别离愁巴岭云外没蜀江天际流懐贤耿遥思相望鳯池头
