<!-- { "loadSidebar": true } -->
　　杜甫奉送郭中丞兼太仆卿充陇右节度使诗　诏发山西将秋屯陇右兵凄凉余部曲燀爀旧家声雕鹗乗时去骅骝顾主鸣艰难须上防容易即前程斜日当轩葢髙风卷斾旌松悲天水冷沙乱雪山清和虏犹懐惠防边讵敢惊古来于异域镇静示专征燕蓟奔封豕周秦触骇鲸中原何惨黩余孽尚纵横箭入昭阳殿笳吟细栁营内人红袖泣王子白衣行宸极妖星动园陵杀气平空余金盌出无复繐帷轻毁庙天飞雨焚宫火彻明罘罳朝共落棆桷夜同倾三月师逾整羣胡势就烹疮痍亲接战勇决冠垂成妙誉期元宰殊防且列卿几时逥节钺戮力扫搀抢圭窦三千士云梯七十城耻非齐説客甘似鲁诸生通籍微班忝周行独坐荣随肩趋漏刻短髪寄簮缨径欲依刘表还疑厌祢衡渐衰那此别忍泪独含情废邑狐狸语空村虎豹争人频坠涂炭公岂忘精诚元帅调新律前军压旧京安边仍扈从莫作后功名
　　又送陵州路使君赴任诗　王室比多难髙官皆武臣幽燕通使者岳牧用词人国待贤良急君当拔擢新佩刀成气象行葢出风尘战伐乾坤破疮痍府库贫众寮宜洁白万役但平均霄汉瞻佳士泥涂任此身秋天正摇落逥首大江濵
　　李益过五原饮马泉诗　緑杨着水宛如烟旧是胡儿饮马泉几处吹笳明月夜何时倚劔白云天从来冻合闗山路今日分流汉使前莫遣行人照容鬂恐惊憔悴入新年
　　郎士元送李将军赴定州诗　双旌汉飞将万里独横戈春色临闗尽黄云出塞多鼓鼙悲絶漠烽戍隔长河莫防隂山路天骄已请和
　　杨巨源和吕舍人喜张员外自北畨逥至境上寄诗割爱天文动敦和国步安仙姿归旧好戎意结新欢并命瞻鹓鹭同心揖蕙兰玉箫临祖帐金牓引征鞍广陌双旌去平沙万里看海云侵鬓起边月向眉残突兀隂山逈苍茫朔野寛毳庐同甲帐韦橐比雕盘义着亲胡俗仪全识汉官地隣氷鼠净天映烛龙寒节异苏卿执弦殊蔡女弹碛分黄塞极黑漫漫欢味羶腥列徴声佅僸攅归期先鴈候登路剧鹏搏上客离心逺西宫草诏殚丽词传锦绮珍价掩琅玕百两开戎垒千蹄入御栏瑞光麟阁上喜气凤城端尚徳曾辞劔柔凶本舞干茫茫斗星北威服古来难
　　又赠史开封诗　天低荒草誓师坛邓艾心知战地寛鼓角逥临霜野曙旌旗髙对雪峯寒五营向水红尘起一剑当风白日看曾从伏波征絶域碛西蕃部怯金鞍张乔书边事诗　万里沙西寇已平犬羊羣外筑空城分营夜火烧云逺教猎秋雕掠草轻秦将力随胡马竭蕃河流入汉家清羌戎不识干戈老须贺明时圣主明韩宗凉西即事诗　秋草河兰起阵云凉州唯向管闻豺狼毳幕三千帐貔虎金郊十万军候骑北来惊有説戍楼西望悔为文昭阳亦待平安火谁握旌旗不见勲
　　张蠙过萧闗诗　出得萧闗北儒衣不称身陇狐来试客沙鹘下欺人晓戌残衙火晴原起猎尘边戎莫相忌非是霍家亲
　　李义甫和边城秋气早诗　金微凝素节玉律应清葭边马秋声急征鸿晓阵斜闗树凋凉叶塞草落寒花雾暗长川景云昏大漠沙溪深路难越川平望超忽极望断烟飘遥落惊蓬没霜结龙城吹水照林月日色夏犹冷霜华春未歇睿作髙紫宸分明映阙
　　许浑献鄜坊丘常侍诗　诏选将军防北戎身骑白马臂彤弓栁营逺识金貂贵榆塞遥知玉帐雄秋槛鼓鼙惊朔雪晓阶旗纛起边风蓬莱每望平安火应奏班超定逺功
　　赵嘏降蕃诗　广武溪头降宼稀一声寒角怨金微河湟不在春风地歌舞空裁雪夜衣鐡马半嘶边草去狼烟髙映塞鸿飞扬雄尚白相如吃今日何人从猎归陈陶赠容南韦中丞诗　普宁都防军威重九译梯航压要津十二铜鱼尊画防三千犀甲拥朱轮风云已静西山寇闾井全移上国春不独来苏发歌咏天涯半是泣珠人
　　又赠江南李阶副使诗　世禄三朝压凤池桂陵公子汉庭知雷封始贺棠溪剑花府寻邀玉树枝几日坐谈诛叛逆列城归美见歌诗从军莫厌千场醉即是金銮宠命时
　　梁简文帝七励　夫氛氲构象纯杂不同共工折柱虽播英风自古而然曾何足道但吹沙役寇抑自牺年吐雾藏妖闻之尧日　至如蹄外境紫舌顽人悖而无礼不沬皇仁于是腾三泉之窅漫戴五旗之飘扬引玉车于西陇鸣金鼔于北邙拭龙泉之雄劔莹魏国之宝刀铦逾巨阙利拟豪曹至如牵钩壮气斗胆豪心縁腰白玉带佩黄金酬恩报死尅逺长岑騕褭白鷰耀跃青离五玉察善十相无遗连腰锦带半足尘飞标威于鴈门之境振旅于龙突之乡若乃惊沙絶岸苦雾绵长秋河晓碧落蕙山黄红顔素改鬂斑霜征夫抵掌而饮膳壮士愤气而沸肠逥云鸟之密阵背却月而相望旗才转而漂杵锋未至而骖伤前锋纷其易帜后骑决其沙囊何汤雪之能比岂拾尘之可方于是呼韩顿颡兹衔璧羊牵既袒熊山已积九截同文八极齐轨唐杜牧贺平党项表　自古处夷狄于中华未有不为患者春秋时长狄攻鲁北戎病齐破卫陵燕侵秦挠晋西汉赵充国纳先零于内地东朝马文泉【渊】致当煎于三辅自后炽大侵乱闗中战争十年骚扰四海凌逼京邑发掘园陵段颎不生终不能灭后至曹公因匈奴衰弱分为五部处在汾晋散而居之元海杰出首乱华夏中原丧没凡数百年国朝贞观之初突厥破灭太宗惑彦博之利口忽文贞之成算处其降众置于河南不数十年果残燕赵　比以逥鹘未殄吐蕃正强且须羁縻未可重撅于是边疆日骇种类嵗繁每至劲弓折胶种马免乳以魁健之质张忿鸷之凶刼馈谷以焚舟杀轺车而闭道众虺盘结羣犬呌牙依据深山出没险迳近在宇下游于彀中艰难以成不能铲削　潜运睿算独决神机箕宿祃牙狼星敛角戊日祷马太白扬眉按锁而边事无遗聚米而兵形尽见披其要地捣以竒兵兽穷搏人鹿急走险囊封赤白杂沓继来雉走檄书逺近同至苏辛李蔡傅郑甘陈十万齐呼四面同入行军犹枕席之上败虏于险阻之中或以利戈舂喉或以长矛挟胁僵尸积叠千山之草木尽腥霆电轰喧万里之威灵大震
　　元稹进西北边图经状　所冀袵席之上欹枕而郡邑可观游幸之时倚马而山川尽在
　　宋播芳大全上史丞相启　窃惟国家闲暇之时当思文武长久之术况外夷之云扰贵内治之日严讵云行李之通可缓苞桑之虑国虚难动民困易揺岂特谋国之数公知讳用兵之两字然能应则乃可谓定故欲翕者未始不张今徒千里而畏人未思四境之不治一气先竭百为弗开羣材付之乍佞以乍贤正论听其自鸣而自息耳目之受既狭心腹之委亦偏为赤子为龙蛇未始得敌情之实以皮币以犬马但云量自力之宜军籍既隠于蔽将材又阨于媢嫉舟师未练马政不修凿斯池筑斯城岂可无九攻之具锻乃戈厉乃刃孰能遏再鼓之衰仰而思之无非事者上作而下不应朝廷每有是言外呼而内不闻郡国亦为此论惟事事备乃可无患言人人殊何以成功周得上汉得中防将安决蠡治内种治外责恐宜分试考先朝立四总管之谋及观诸儒分三大镇之説皆欲取之人望从而假以事权一用孔明陆逊之规模力行晁错充国之论议移江上之屯于淮上实闗表之粟如闗中使权守御之方渐讲招懐之略众犬方狺则养威持重两虎既伤则取乱侮亡是为屈羣防以共图奚至无寸功之可论与其待一朝之患始出于兹孰若折千里之冲早为之所若任人而疑疑人而任则闻事不实实事不闻何恠草野之私言动违槐棘之成算日月逝矣风雨萃之无谓天变不足虑人言不足从庶几君子有所恃小人有所畏　用药莫先于无病止车当在于未奔相亦惟终邦其无斁仰勤大播盍进小忠敢输肺腑之微诚尽告腹心之元老一毫有补万死亦甘平津之招贤有三惜难受汲生之戅洛阳之太息者六实欲全周勃之功
　　陈徐陵与周冢宰宇文防论边境事书　灌之美久敇边吏拾橡之尤想应无忽
　　武功部【檄书】
　　梁元帝伐侯景檄　粤若梁兴五十余载平壹防内徳惠悠长仁育羣生义征不服左伊右瀍咸皆仰化浊泾清渭靡不向风建翠鳯之旗则六龙骧首击灵鼍之鼓则百神警肃风牧方邵之贤卫霍辛赵之将羽林黄头之士虎贲缇骑之夫叱咤则风云兴起鼔动则嵩华倒拔自桐栢以北孤竹以南碣石之前流沙之后延颈举踵交臂屈膝胡人不敢牧马秦士不敢弯弓叶和万邦平章百姓十尧九舜曷足云也　董率臯貔躬擐甲胄霜戈照日则晨离夺晖龙骑蔽野则平原掩色信与江水同流气与寒风俱愤　咸以义旗既建宜须总一共推幕府实用主盟粤以不佞谬董连率逺惟国艰不遑寕处中权后劲恭行天罚提戈险陨越以之天马千羣长防百万驱贲获之士资智勇之力大楚逾荆山浅原渡彭蠡舳舻泛水以掎其南辎軿委输以冲其北华夷百濮赢粮影从雷震风骇直指建业按剑而咤江水为之倒流抽戈而挥皎日为之退舍方驾长驱百道俱入夷山殄谷充原蔽野挟辀曳牛之侣拔距磔石之夫骑则逐日追风弓则吟猿落鴈捧昆仑而压卵倾渤海而灌荧如驷马之载鸿毛奔牛之触鲁缟以此众战谁能御之
　　梁简文帝答穰城永和移文　属彼数及侮亡运逢瓦解石言水鬭实验地凶飞絮雨粟还符天怪故沦俗骏奔遗黎南请所以皇略北征事同拯溺愍百姓之未安伤一物之失所故余民负襁扫地来王而向化之党忽览今移咸以陶兹礼乐重睹衣冠已变伊川之髪兼削呼韩之袵寜当生入玉闗死归建业民情若此匪我求行人逺届实亦劳止想近察时机逺详图纬早去中原遽还桑梓旋地脉而北移越天渠而南指然后三姓二贤可存十半如其遂固守株不达象将恐卫将之师复有狼居之战应侯之讨更睹隂山之哭
　　梁任昉答魏初和移文　值魏氏纷纶亟离星晷竞寻干戈争以兴废王无卒嵗相不浃辰只马泣师月陈庭阙裹粮请救日欵闗扉故屡动云旗再驱苍兕同小白之存亡等任好之继絶匹妇是讐尺土非利然百战百胜犹苦民情九拒九攻终劳万姓纳隍之念无忘日昃李陵失律蹔摧羽鳞同孟明之返秦似荀防之归晋并赉来移闻之委曲知彼当璧得人兆有主欲掩兵戈式敦雅好鹤鸣九臯唳天已响出其言善良以欣然輙勒沿边屯戍各息烽警旌旗昼巻刁斗夜停混鸡犬于四隣接桑麻于二境
　　又为汝南王檄魏文　董卓称乱徒借羣雄之手王莽偷安卒成光武之业故市耀脐膏府传饮器
　　陈徐陵为防军长史王质移文　比金风已劲玉露方漙宜及穷秋幸逾髙塞当使孤旌不返只骑无还非止汤罗岂知尧徳其比年民垫仍嵗蕴隆粒粟贵于随珠分糜乏于齐鼎且氐羌旅拒已跨伊瀍胡羯冯陵方逾汾潞刺虎之势时期卞生拾蜯之讥弥騐苏子但国家体兹明信有同皎日岂惟风雨之旦犹救匹夫宵梦之言无欺幽壤　逆竖浮舟同趣夏浦王师櫂素在中流羣帅争驱应时殱荡胡宝马纵横七泽之中荆楚楼船弥满三江之上俘禽所获水陆无遗
