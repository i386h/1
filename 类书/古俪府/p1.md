<!-- { "loadSidebar": true } -->
　　钦定四库全书　　　　　子部十一
　　古俪府目録　　　　　　类书类
　　卷一
　　天文部
　　卷二
　　地理部
　　嵗时部
　　卷三
　　帝王部
　　宫掖部
　　储宫部
　　帝戚部
　　卷四
　　政术部
　　卷五
　　人部
　　卷六
　　职官部
　　卷七
　　礼部
　　卷八
　　乐部
　　道术部
　　卷九
　　文学部
　　卷十
　　武功部
　　卷十一
　　居处部
　　恩赉部
　　卷十二
　　物类部
　　【臣】等谨案古俪府十二卷明王志庆编志庆昆山人其书以六朝唐宋骈体之文足供词藻之用者采摭英华分类编辑其汉魏赋颂之类虽非四六而典实博丽已开对偶之渐者亦并取焉凡分十八门每门各分子目凡一百八十有二大槩仿欧阳询艺文类聚之例或载全篇或存节本与他类书割裂饾饤仅存字句者不同所引止于宋以前又皆从各总集别集采出亦非明人类书辗转稗贩以致冗琐舛讹贻悮来学者可比葢志庆为佥事志坚举人志长之弟昆仲皆以文学见称于世志庆之考订精确虽不及其兄而源流既正识度自超故偶然选辑之本终能不失前人矩矱惟书中间收玉海所载俪句稍为猥襍若以此为例则吴淑事类赋必将全部收入文繁语冗安有终穷幸其偶一见之故尚不至为全书之累而贪多嗜博之亦终不能相掩云乾隆四十四年正月恭校上
　　总纂官【臣】纪昀【臣】陆锡熊【臣】孙士毅
　　总　校　官【臣】陆　费　墀

　　钦定四库全书
　　古俪府巻一
　　明　王志庆　编
　　天文部【总载】
　　唐刘允济天赋　臣闻混成发粹大道含元兴于物祖首自胚浑分泰阶而立极光耀魄以司尊悬两明而必照列五纬而无言驱驭隂阳裁成风雨叶干位而凝化建坤仪而作辅错落九垓岧嶤八柱灿黄道而开域辟紫宫而为宇横斗枢以旋运廓星汉之昭囘緫三统之迁易乘五运之逓来察文明而降祥瑞观草昧而动云雷托璇枢之妙术应玉管之浮灰柔克斯髙听卑逾广覆焘千容苞含万象载光道徳聿符刑赏既霆震而霜威亦春生而夏长其功不测其变惟神大哉其施旷乎其仁周八纮而化育笼四海而陶钧虽感通而下济终辅翼而无亲登大寳于上皇发神图于下帝凭理乱而倚伏昏明而开闭遘尧舜以降祯休遇辛癸而呈祲沴歴成败而无爽在兴亡而必契
　　【阙】　　天赋　其为道也或比之以张弓其入梦也或方之于潄乳悯邹衍则严霜夏降应陈寔则繁星夜聚孔堦逺而难登乐雾披而已覩虽覆繖之可嫓岂链石之能补羙夫有功不伐无逺不盖徳冠三才名参四大日朝上而疑璧河夜横而如带破镜飞乎其所长剑倚乎其外违之则风雨差错顺之则隂阳交防
　　王起披雾见青天赋　状烟消于羃羃始露澄潭凝尘洗之蒙蒙自开朗镜陋决云而观剑小披沙而见金有羙人兮青阳是仰藻镜斯临自然比天于霄汉卷雾于沉隂亦何必观乐广之容始钦重噐信卫瓘之説方获明心者哉
　　【阙】　　錬石补天赋　观夫圆则九重功惟百链眷无亲而克敬当有道而可见言柔与刚崇髙是将运有徒于昼夜比为炭于隂阳织女停梭受支机于河汉荆人抱璞嗟韫玉于穹苍
　　后魏张渊观象赋　荆轲慕丹则白虹贯日而不彻卫生画防则太白食昴而摛朗鲁阳指麾而曜灵为之回驾严陵来游而客气着于乾象　隂精乘箕则大飇暮鼓西南入毕则淫雨滂沱譬犹晋钟之应铜山风云之从斑螭
　　唐杨烱浑天赋　部之以三门张之以八纪其周天也三百六十五度其去地也九万一千余里日居而月诸天行而地止载之以气浮之以水生之育之长之畜之亭之毒之盖之覆之天聪明也圣人得之天垂象也圣人则之其道也不言而信其神也不怒而威騐之以衡轴考之以枢机三十五官【一作宫】有羣生之系命一十二次当下土之封畿中衡外衡每不召而自至黄道赤道亦殊涂而同归表里见伏圣人于是乎发挥分至啓闭圣人于是乎范围可以穷理而尽性可以极深而研几天有北斗杓携龙角魁枕参首天有北辰众星环拱天帝威神尊之以曜魄配之以勾陈有四辅之上相有三公之近臣华盖岩岩俯临于帝坐离宫奕奕旁絶于天津列长垣之百堵啓阊阖之重闉文昌拜于大将天理囚于贵人【见晋天文志】防阶平而君臣穆招揺指而天下春东宫则析木之津夀星之野箕为傲客房为驷马天王对于摄提皇极临于宦者左角右角两曜之所廵行隂间阳间五星之所取舍后宫掌于蕃【一作燕】息太子承于冢社宗人宗正内外敦叙于家邦市楼市垣货殖毕陈于天下北宫则灵潜匿螣蛇伏藏匏宛然而独处织女终朝而七襄登渐台而顾步御辇道而徜徉闻雷霆之隠隠聴枹鼓之硠硠南斗主爵禄东壁主文章须女主布帛牵牛主闗梁羽林之军所以除暴乱垒壁之阵所以备非常西宫则天潢【一作汉】咸池五车三柱奎为封豕参为白虎胃为天仓娄为重聚旄头之北宰制其边陲天毕之隂蓄泄其云雨大陵积尸之肃杀参旗九斿之部伍樵苏之地出入于园苑万亿之资填积于仓庾南宫则黄龙赋象朱鸟成形五帝之坐三光之庭伤成于钺诛成于锧福成于井徳成于衡执法者廷尉之曹大夫之象少防者储君之位处士之星天弧直而狼顾军市晓而鸡鸣三川之郊鹑火通其耀七泽之国翼轸寓其精南河北河象阙于是乎増峻左辖右辖边荒于是乎自寜乃有金之散气水之精液法清渭之横桥像昆明之刻石嵗时占其水旱沧溟应其潮汐织女之室汉家之使可寻饮牛之津海畔之人易觌日也者众阳之长人君之尊天鸡晓唱灵乌昼踆扶桑临于大海若木照于昆仑太平太蒙所以司出入南至北至所以节寒温龙山衔烛不能议其光景夸父弃防无以方其骏奔月也者羣隂之纪上天之使异姓之王后妃之事方诸对而明水洽重晕匝而边风驶裁盈蚌蛤则边骑先侵适闘麒麟则暗虎潜值五星者木为重华火为荧惑镇居戊己斯为土徳太白主西辰星主北俯察人事仰观天则比参右肩之黄如奎大星之黒五材以之致用七政于焉不忒同舍而有四方分天而利中国赤角犯我城黄角天之争五星同色天下偃兵趋前舍为赢退后舍为缩赢则侯王不寜缩则军旅不复或向而或背或迟而或速金火犯之而甚忧嵗镇居之而有福观众星之部署歴七曜之驱驰定天下之文所以通其变见天下之赜所以象其宜然后播之以风雨成之以霜霰或吐雾而蒸云或击雷而奔电一旬而太平感肤寸而天下遍白日为之昼昏恒星为之不见尔乃重明合璧五纬连珠青气夜朗黄云昼扶握天镜授河图若曰赐之以福此明王圣帝之休符至如怪云祓气冬雷夏雪日晕长虹星芒伏鼈隂有余而地动阳不足而天裂若曰惧之以灾此昏主乱君之妖孽
　　李光朝新浑仪赋　琢璿为衡范金为盖其状则小其用则大南极北极正其端隅上规下矩正其外内缭绕黄道环廻紫宫斗居其北日起其东别度数于分寸之内防星象于毫厘之中处动而能静妙同乎造化之意寂无以为有用拟于隂阳之功有象必见惟幽是通乃知近能则逺合下正则上同因之以言寳厯遂乃授乎人时以通天下之志以断天下之疑
　　【阙】　　新浑仪赋　则天工协谋鳬氏毕至煽洪鑪以效役镕珍金以为噐管之应一十二律罔极为期天之列二十八宿各分尔位然仰观俯察以参以稽森罗乎象纬穷极乎端倪视朔于初时必书于云物履端于始嵗如得乎摄提候月既殊于蓂草测景方异乎土圭侔汉律之黍累不失同舜年之风雨不迷
　　卢肇海潮赋　张衡考动以铸仪淳风述时而建式宋顔延之请立浑天仪表　张衡创物蔡邕造论戎夏相袭世重其术臣昔奉使入闗值大军旋斾浑仪在路肆观竒秘絶代异寳旋及王府考诸前志诚应夙闻尚书璇玑玉衡以齐七政崔瑗所谓数术穷天地制作侔造化经志所云图宪所本故体度不渝精测尚矣则七晷运变无匪康时九代贞观不絶司厯
　　晋郭璞释天地图賛　祭地肆瘗郊天致禋气升太一精沦九泉至敬不文明徳惟鲜
　　宋何承天天賛　轩辕改物以经天人容成造厯大挠创辰龙集有次星纪乃分
　　玉海太元莹　天元咫步日月纪数斗振天而进日违天而退
　　又太元告　地坎而天严月遄而日湛【注月行日十三度故疾日行日一度故迟】宋有善言星期必退齐无秽徳彗或可禳　天似盖笠
　　地法覆槃　两耀合璧万芒旋蚁四七是经错若棊峙焯彼轩象内治既饬三能协明防进皋陟雨幄云油长我稷黍嵗虽守心当庤先具一兵不试穉舞耋嬉芒匿角伏常谨我师　赤道带天之中以分列宿之度黄道斜运于外以明日月之行【唐一行铜仪】　玉仪之游铜浑之转　义取玑衡智起浑盖　神橅巧械眎古无比治厯不难于筭平朔而难于定气差制仪不难于规赤道而难于步黄道泉物理论　儒家立浑天以追天形从车轮焉周髀立盖天言天气循边而行从磨石焉
　　隋志刘焯　闳制莫存【汉武时洛下闳鲜于妄人尝为浑天】衡造有噐绩小有异蕃乃事同【陆绩王蕃皆吴人】　盖及宣夜三説并驱平昕安穹四天腾沸至当不一理惟一揆岂容天体七种殊説
　　晋成公绥天地赋　若乃悬象成文列宿有章三辰烛曜五纬重光众星回而环极招揺运而指方白虎时据于参昴青龙垂尾于氐房匿首于女虚朱雀奋翼于星张帝皇正坐于紫宫辅臣列位于文昌垣屏络绎而珠连三台差池而雁行轩辕华布而曲列摄提鼎峙而相望
　　天文部【日】
　　唐王捧珪日赋　及夫春景初动寒威始歇煦百川以氷开暖千林而花发行乎赤道应其朱眀煎緑潭而水沸烂青云而火生于斯之时诚可畏也既而暑退凉进烟归雾返悬浄影以悠扬度斜晖而晼晩送秋景之已末属冬隂之方盛融晴雪而曭朗曝晨霜而温映于斯之时诚可爱也故能明以成象髙以临空有形必鍳无幽不通在七政虽擅其长照万物不竞其功抱三足之灵鸟挂五彩之轻虹鲁阳挥戈而三舍汉皇握镜而再中曜凝霜而轻白带飞霞而淡红
　　【阙】　　二黄人守日赋　宵依愕梦伴程昱以少留昼遇挥戈感鲁阳而俱返
　　【阙】　　庆云抱日赋　不曜青以干吕能叶庆以扶日缥缈蜿蜒防龙相逐而不如斐亹葳防彩蜺舒状而难匹始流形于孤岳终垂象于九围丽碧霄以增媚捧金乌而徐飞　灿玉叶以繁布抱金轮而半出灼烁兮乍似汉祖隠居横紫气曈昽兮又若楚王乘舟捧萍实岂锦江之所能拟谅秦镜之所非匹既而五彩不散三足增辉英英而浮光并射杲杲而合璧相依
　　韦展日月如合璧赋　珥作如虹之气波为旁达之华映彼仙娥有佀夫佩而比徳吐兹王字更疑乎瑜不掩瑕
　　【阙】　　日月如合璧赋　不缩不盈自契于三年之闰无偏无党何忧乎十月之交岂止合彩呈姿和光効异陵珠星而掩缛逗洛水而增媚东西并耀疑夹镜于长空升降相沿异藏珎于厚地
　　【阙】　　登天坛山望海日初出赋　望若木之初出疑查上于天河想隂火之潜然见焰烧于沧海　涌上扶桑谓蟠桃之有蕋照出仙岛疑烛龙之映山
