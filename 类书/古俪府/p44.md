<!-- { "loadSidebar": true } -->
　　汉扬雄太仆箴　肃肃太仆车马是供锵锵和銮驾彼时龙昔在上帝巡狩四宅王用三驱前禽是失纣作不令武王征殷檀车孔夏四騵孔昕仆夫执鞗载骍载骃我舆云安我马云闲虽驰虽驱匪逸匪愆昔有淫羿驰骋忘归景公千驷而淫于齐诗好牡马牧于埛野辇车就牧而诗人兴鲁廐焚问人仲尼厚丑孟子盖恶夫廐多肥马而野有饿殍仆臣司驾敢告执皁
　　唐杨烱后周明威将军梁公神道碑　识髙东野职参西极励衔策而追风逐日加剪拂则絶电奔星駃騠将驸騄齐衡骥骝共驺駼伏枥于是龙媒间出麟友挺生伯乐多谢于精防日防有慙于秣养
　　张九龄太仆卿王君墓志　买臣还郡无矜于出绶张既本州是荣于衣绣　训以六驺正于君【疑】仆日加数马之慎歳有展軨之勤【已上太仆寺】
　　常衮授蒋涣鸿胪卿制　朕方修文德以抚区外则重译象胥之事九仪相賛之职正用髦硕俾之典领　时属四夷之叙参授大賔之任韩暨以宿德而拜陈纪以至行而迁求旧任贤正当此选
　　李峤为崔神基让授司賔卿表　自谬司六尚承乏九賔星琯骤移尘露无纪每懐忌满之诫实负旷官之责寜可以更奉殊徽重叨非据当象河之显列处惟月之崇班陛下刻象雕金焚山牓道维驹在咏异人并出无容使芳蕙爲萧康瓠成寳
　　孙逖鸿胪少卿壁记　帝唐亮采立政稽古命官柔服逺人绥厥有众肃慎来贺渠搜即叙示之以干羽通之以冠带允谐是职岂易其人非夫野王之政理成之经术德孺之明识元方之令望则曷由臻兹【已上鸿胪寺】苏颋授韦玢司农少卿制　盛礼兴乐望虽重于执珪八政一农事尤殷于理粟况洛京转漕淮海通波宜任牟融之能迁改郑荘之弊
　　晋张华大司农箴　家有庐井王有廪籍阜茂丰物和钧闗石在周之季不防政首弃稷弗务不籍千畆匮神乏祀败于戎丑穑臣司农敢告左右
　　唐杨烱后周青州刺史宇文公神道碑　奏称内史汉曰司农管夷吾陈不涸之名耿寿昌立常平之议时播百谷后稷让于虞书阜成兆民列卿拜于周典【已上司农】苏颋授郑孝式卫尉少卿制　询事可以树风聼言可以从政韬戈之任卫防是司俾移名于白简宜亚宠于丹棘【右卫尉寺】
　　苏颋授李从逺守太府卿制　膺河寺之秩宠选方髙致泉府之殷惟才是属　学仞山髙词塲云鬰阙里之室动不违仁颍川之门居而防理
　　白居易授裴武太府卿制　聚九州之赋辨百货之名按其度程谨其出纳孰爲主者外府上卿有通敏之识有倚办之才以兹器用早膺任使小大之务防不励精累有勤绩存乎官次　尔宜率其官属钦乃职司防帑藏出入之要修权量平校之法【已上太府寺】
　　孙逖授牛仙客殿中监制　长才爲万里之城沈畧乃百夫之御顷持节钺尝镇河湟兵器惟精边人咸赖出则靖国方资五利之功入则训驺宜修六尚之职李峤爲第十舅让殿中监兼仗内闲廏表　臣本乏才艺素无操植徒因绪业获齿簮裾属两曜重光三灵再造登山捧日始防于风云涉海窥天遂攀于星汉位非德进荣以恩升出捧鸾镳骖玉舆之式道入陪鳯扆预金门之通籍扈清切之严卫接绸缪之宴私丘山之恩徒惭冒忝丝髪之効竟知无补加以兼乌窃幸假鳯连栖弟兄分侍于阃闱甥舅齐踪于枢秘光荣被于九族宠遇倾于百寮是以常诫满盈亟惭尸素叔寳之遇武子虽愿输忠正礼之对山公唯忧旷职常思髙明之瞰室每惧平路之倾辀岂谓天道不赀圣慈逾厚仍降非常之泽重纡加等之命妨贤受位多惭于鸳鹭之羣匪服叨荣实愧于蜉蝣之羽窃惟先王慎择不进于凡庸明主虚求务延于才俊伏乞傍罗杞梓更询棫朴必取尤能秀杰方爲御府之臣无使五技轻姿谬处七闲之任自然六尚増价七驺无忝纳于百揆终无废事之讥賔于四门必有得人之颂
　　宋之问爲田归道让殿中监表　臣闻欲成大厦必寄于瓌材将适逺途理归于骏足未有阙公输之巧輙事挥斤无良乐之能谬令市骨再趋武禁诚恪未闻三入文昌涓埃莫効剖符爲郡山东无勿剪之謡握节和戎漠北有不賔之域【已上殿中监】
　　职官部【省】
　　唐沈佺期自考功员外授给事中诗　南省推丹地东曹拜琐闱惠移双管笔恩降五时衣出入宜真选遭逢每滥飞器慙公理拙才谢子云微案牍遗常礼朋僚隔等威上台行揖让中禁动光晖旭日千门起初春八舍归赠兰闻宿昔谈树隐芳菲何幸盐梅处唯忧对问机省躬知任重宁止冒荣非
　　王维酬郭给事诗　洞门髙阁霭余晖桃李隂隂栁絮飞禁里踈钟官舍晩省中啼鸟吏人稀晨揺玉佩趋金殿夕奉天书拜璅闱强欲从君无那老将因卧病解朝衣
　　杜牧李给事诗　一章缄拜皂嚢中懔懔朝廷有古风元礼去归缑氏学江充来见犬台宫纷纭白简惊千古铁锁朱殷几一空曲突徙薪人不防海边今作钓鱼翁杜牧寄宣州郑谏议诗　大夫官重镇江东潇洒名儒振古风文石阶前辞圣主碧云天外作冥鸿五言寜谢顔光禄百歳须齐卫武公再拜宜爲丈人行过庭交分有谁同
　　郑谷贺新除左省韦拾遗诗　初升谏署是真仙浪透桃花十五年垂白郎官居坐末着绯人吏立堦前百僚班定趋丹陛两腋风清上碧天从此追飞何处去金鸾殿与玉堂连
　　黄滔寄献梓桐山侯侍郎诗　汉宫行庙畧簮笏落人间直道三湘水髙情四皓山赐衣僧脱去表奏主批还地得松萝坞泉通雨雪湾东门添故事南省缺新班片石秋从露幽窻夜不闗梦余蟾隐映吟罢鸟绵蛮可惜相如作当时事悉闲
　　方干茅山赠髙拾遗诗　圣代谏臣停谏舌求还故里傲云霞溪头讲树遗渔艇箧里朝衣尽酒家但爱身闲辞禄俸那嫌歳计在桑麻我来幸与诸生异问答时容近绛纱
　　又献王大夫诗　髙情不与俗人知耻学诸生取桂枝荀宋五言行世早巢由三诏出溪迟操心已在精微域落笔皆成典诰词一鹗难成燕雀伍非熊本是帝王师贤臣虽蕴经邦术明主终无谏猎时莫道百僚忧礼絶兼闻七郡怕天移直縁材力头头赡専彼文星步步随不信重言通造化须臾便可变荣衰
　　唐元稹授裴向左散骑常侍制　缙绅之徒言其闺门之行仅至于衣无常主儿无常父矣推是爲政仁何逺乎是以发自王畿至于陜服多歴年所终无尤违每移孝友之风以惩强暴之俗甘棠之下亷让兴焉予欲用垂珰夹乗之官以代吾盘盂韦之戒不亦可乎白居易授归登右散骑常侍制　朴忠沈厚心无适莫介圭不饰止水无波
　　薛廷珪授李澥右散骑常侍制　清明照物以忘疲澹泊居贞而有守来司纶诰润色推工去卧云山含章见誉増重价诚由于合柜固深根颇异夫揠苗乆漏搜罗几爲遗逸升之近署官以丰貂
　　苏颋授于经野给事中制　理必中于绳墨才见推于札翰中台奉草已承更直之荣左曹顾问宜接双游之美
　　又授李懐让给事中制　丝纶所属常推起草之能驳正是司更接游兰之宠
　　崔嘏授崔璹等给事中制　玉在湼而不缁金投火而弥劲眷言乆次是用迁升我有丝纶期汝论駮我有金石资尔谐和无忝官常自贻公让
　　李德裕授元诲谏议大夫制　徃在内庭尝感先顾奋发忠恳不私形骸伏俯青蒲至于雪涕数共工之罪不蔽尧聪辨垣平之诈益彰文德近因旌别邪正宰弼上言以鲁公藏罟莫如寘革于左右汉后辑槛孰若列云于公卿是用命尔登于文陛其副我宠擢不替初心勿沽小名以枉大节
　　崔嘏授李方等右谏议大夫制　尔等皆擢秀瑶林飞华桂苑早登俊造共许清贞入宪府而自竦孤标歴文昌而更光列宿分符茂绩逺继于龚黄视草雄词旧推于贾马是用擢居右省陟彼首曹尔宜徴五谏之司佐三铨之任
　　苏颋授梁升卿等拾遗制　爰广献书之路用开纳諌之门不独美于雕龙颇思齐于市骏
　　陈徐陵让散骑常侍表　臣闻五十知命宗师之格言六百辞满通贤之髙槩昔墨子诸生褰裳求楚鲁连隐士髙论却秦况乎谬防知已宁无感激洪私过误寘以通班司宪文昌遂谐常伯今者昆吾小器谛视不见黄钧天并奏静聼能闻钟鼓虽神农分药岐伯提针防众因縁难可匡救陛下嗣临寳厯光阐大猷属意铨衡留情槱棫燕台装玉傥不精真齐客吹竽谅宜澄简南郊奉乗当求郑黙之才西省文辞应用罗含之学宋张舜民谢諌议大夫表　方安谪籍忽对锋车入瞻八彩之秀毫进与七人之上列窃闻明主临政而愿治先王爲官而择人号曰梓材取其器使若夫谏争之任政惟待从之人地宻而选清秩卑而望重其所以起居言动则与史官相表里其所以弹诃风察则与台宪同戚休始则専弼人主之违今乃泛论天下之事乃者药石不进鳬雁仅存仗马一鸣茅茹不已岂无大明之东出廓然晛雪之曰消　敢望桑榆之晚景获依日月之末光招魂于楚水之涯拭目于云台之表手遮西日口诵离骚齿髪摧頺谩索太仓之米衣裳颠倒惊闻长乐之钟　敢不激昂暮气缉理空文乗白马而伏青蒲试图来效饿西山而蹈东海期免后艰
　　苏轼贺杨龙图启　方今朝廷之上号爲无讳而太平之美终不能全台谏之列歳不乏人而众之原犹或未去岂听之者徒能容而不能用言之者但爲名而不爲功歴观古人之効忠皆因当世而用智不务过直期于必行右尹子革因典坟而道祈招之诗左师触龙语饘粥而及长安之质徒尽拳拳之意不求赫赫之名此仁人及物之休功忠臣爱君之至分　方倾耳以聼愿续书谏苑之篇若有待而言或能着争臣之论
　　宋翰苑新书贺郑正言除司谏启　孤忠上简于龙光清贵亟跻于鹭序冠峩豸角隂见晛而已消手批龙鳞木从绳而自直
　　刘克庄贺汤司谏启　郑公所上百奏莫不切心陆生所着一篇必称善后宫敬惮于质肃贵珰欲避于淳夫乃冠伏蒲之清班以旌折槛之直气有若仲山甫补衮方嘉赖之欲如种明逸之拂衣胡可得已行陟大坡之峻径齐两地之尊
　　王迈贺给事郑帅启　方防穴权门趋者成市而螭坳直笔屹然如山及调更化之弦时方多事独卫出疆之璧义不辞难入还班行进掌封驳谁不批勅鲜有如何郯之力争因此结知故每见殷浩而輙喜居中未乆丐外即行国事日新比贞观初年而何若君子一去觉贞元朝士之无多心恋阙以常丹髪忧边而渐白惟有甘棠之蔽芾逺到海头最宜丛桂之婆娑乆留春脚驩声无地可着最课爲天简知太史夜占喜长沙之星见行人朝发趋衡岳之云开寳阁陞大学士之班轻车奉太夫人之养众皆争先而称贺仆知大用之有阶盖当夷夏消长之交未决和战依违之防春秋复雠之义大乃素学之欲行英俊在朝则本强正善类之所属有以中书何无防公爲问者当以吾国即相司马而答之初立本竒更好黄花之晩节倘来不计直垂汗竹之芳名
　　蔡襄贺梁给事中启　凑风云之佳防蹑霄汉之清躔鶱腾夕拜之迁倾倒辰猷之告封词头而不下旧觧事舍人之名批敇尾以复归共观儒者给事之效惟出令毋嫌于反汗则论议咸叹于回天仁人之利溥哉君子之道长矣可速则速宁论诸公衮衮之升当言必言要爲一士谔谔之益日三接而甚宠歳九迁而可量起海滨而擢贤良已兆封侯之业游都城而取卿相方歆稽古之荣某刺首吏缰托身德防怅阻光仪之乆欣闻宠渥之新鹏两翼之垂天孰测南溟之运凤九苞而瑞世但快朝阳之鸣歳律峥嵘禁途宻勿愿精鼎食亟副岩瞻
