<!-- { "loadSidebar": true } -->
　　李峤为司礼武卿让官表　但礼秩【一作宗】之职歴选所难茍非得贤于何求化西京置一十二列首贯金吾东汉有三十九人多迁玉妙择时望将以洽神祗博采列侯所以重宗庙桓荣之经学始展今恩孙通之礼仪方膺此命在臣无取逺谢古人将何以载冕之七旒驱素【一作赤】车之十乗
　　李峤爲定王谦兼知司礼寺事表　臣本无操履素乏艺能凭藉葭莩遂叨冕笏画龙刻鹄非有天才簮犀纽但因地势鍳空虚微眇之质验庸闇不逮之姿素简神衷岂劳铨叙幸得攀光日月借宠侯王禄比万钟爵穷五等备梁园之车服司周室之典经朝夕起居出入陪奉在生多幸于臣已足岂可重叨非据更窃隆班上亏国章下速身谤昔汉畴稷嗣将冠九卿虞升伯夷实掌三礼奉烝尝祈祀之典有匏土笙镛之节匪徒移风易俗兼且尊事神祗岂于凡庸所可参议
　　宋陆游贺礼部郑侍郎启　恭惟某官好是正直择乎中庸大册髙文固已写之琬琰崇言谹议皆可质于鬼神殆将与日月而争光奚止当雷霆而独立惟上圣克勤于聦鉴察羣臣各尽于才能谓其代予言既乆烦于鸿硕求能典朕礼宜无易于老成况以南省之要司仍寓西垣之旧直惟时异数实冠清途然而文闗国之盛衰官以人而轻重吁俊尊上帝岂止在玉帛钟鼓之间敛福锡庶民其必有典谟训诰之盛视古无愧非公而谁所冀复如三代礼乐大备之时抑亦追还两汉文辞尔雅之体顾虽老矣尚及见之
　　唐张鷟礼部判　典朕三礼大舜委于伯夷分敕六卿成王任于彤伯建兹歳首实曰春官敦叙九族之亲钦若五常之教祀天郊地之典举其宏纲朝日夕月之仪撮其机要
　　苏颋赠礼部尚书褚公神道碑　化益淳儒益信则郊庙有典賔军有容发挥牲玉斟酌牺象必咨焉度焉【已上礼部】
　　苏颋授张仁愿兵部尚书制　有将相之才树忠公之绩入称三杰帷幄所以运筹出摠六师塞垣由其卧鼔悬利器而御物自中于桑林推素心以得士更成于李径故能居室而应在邦必闻洎养疾归休辞荣及礼用旌渭濵之兆空想颍阳之问乞言繄赖宠德攸宜伫増题劔之荣更遂挥金之乐
　　钱翊授陆扆兵部尚书制　执政虽新犯顔巳急我则有违蹇叔尔讵不如王陵剖竹遂行伏蒲未足还好爵而来惟辨色掩闲门而退乃韬光
　　蒋廷珪授刘崇望兵部尚书制　云罢钧轴亟移光隂室既生白舟惟任触浩然正气充塞乎天地之间卓尔神光莹彻乎星辰之表琴樽遂性名教检身
　　孙逖授张均兵部侍郎制　修身自逹擅鸿陆之羽仪涖事无难有龙泉之断割
　　贾至授赵良弼司库员外郎制　元戎起行师出以律将谋韩厥之职宜选子方之智俾登仙署仍佐中权李峤爲欧阳通让夏官尚书表　臣识量凡浅志业空废之刀笔之吏能无爼豆之经术徒以积劳爲忝乆宦成资承日月之末光霑雨露之贷丈二之组每慙于假窃尺一之制更奨于庸微俛仰慙惶屏营反侧夫以天台峻宻帝猷殷旷端揆隆于八座枢衡緫于万机非夫贤才孰能综理况周官司马有甲兵之职汉服珥貂兼喉舌之任歴观前载此选尤难安可以樗栎散才瓶筲小器比德陈劔差踪郑履岂无惭于谬宠实有惧于妨官【已上兵部】
　　苏颋授李乂刑部尚书制　恒碣之寳衣冠之华业摠四科才抱九德爲邦理要洞入精微当代词雄居成凖的忠义得在公之体清修禀行己之用紫泥掌诰虽宻王言黄沙定罪是悬人命眷兹钦恤尤赖简孚
　　孙逖授裴敦复刑部尚书制　诚无不通爼豆兼于军旅行有余力文学资于政事顷者巡抚江徼肃清奸宄太叔之谋既能止盗穰苴之法亦在安人功实简心赏宜超等委之刑柄俾践白云之司锡以身章更増金印之秩
　　陈子昂爲司刑袁卿让官表　臣闻王者敬惧愆在典刑天下取平允兹廷尉茍非其人法不虚行　伏见某官某乙弱冠登仕早有能名每以清白洗心不爲寒温变节诚使荣加天宠职察云司必能利用文明哀矜庶狱弼成五教无谢于尧臣载光三典允谐于周议宋播芳大全除刑部尚书谢表　班固志刑法兼存兵甲之缮修臯陶作士师曰惟宼贼之奸宄盖二者相爲表里而四夷正赖鞭笞乃咨分阃之臣与闻司臬之事繄此责则重矣非其人而谓何
　　唐张鷟判　国之二柄在德与刑邦之三典惟清与慎大舜有钦恤之言穆王有哀矜之教爽鸠之爲司防矜在泽人臯陶之作士师明于政理
　　李洞感知上刑部郑侍郎诗　寄掩白云司蜀都髙卧时隣僧防寒烛宿鸟动秋池帝诵嘉莲表人吟寳剑诗石渠流月断画角截江吹闲出黄金勒前飞白鹭鸶公心外国説重望两朝持浄藓斜圭影孤牕响锡枝兴幽松雪见心苦砚冰知縁文虫声切过门马足迟漏残终卷读日下大名垂平碛容雕上仙山许狖窥数聨金口出死免愧丘为
　　周庾信余绵永神道碑　三度有星名天狱八卦有坎象刑书公繁不秋荼严无夏日民知约法未肯以狱吏为尊吏职刑名无敢以死灰相惧【已上刑部】
　　唐中宗授张锡工部尚书制　白虹良寳紫电雄锋家传鹊印之祥世袭貂冠之绪文遒吐鳯思缛腾蛟质暎南金材逾东箭自提纲左辖立帷中台奏郭奕而无慙射崔洪而不愧紫枢伫俊彤管须贤宜升赐剑之荣式表委珠之洁
　　苏颋授刘知柔工部尚书制　司空之职以平水土常伯之任尤重台阁　文词有绮缋之工望实有珪璋之誉出膺贤守则郡国循良入位名臣则衣冠凖的可谓朝之明哲代之纯懿俾迁荣于北斗宜作范于南宫元稹授罗让工部员外郎制　昔陶景一代髙人始愿四十为尚书而犹不遂国朝选署尤用其良以尔让敏而好学直而能温甲乙亟登班资歴践顷将军辟士权资孙楚之坐筹今会府抡材复奬马宫之射防无忘辨防以宣程品日省月试用劝百工
　　苏颋授王琪水部员外郎制　奕代儒雅门教义风襟育粹词韵含清虽职尚安卑而才方致逺连枝席宠爰暎于棣华起草升荣俾光于兰握
　　黄畴若贺工部刘尚书启　恩纶拜宠起部升华帝曰畴若垂哉擢典汝工之职汉廷谁如卿者遂陞常伯之班朝登伟人士载嘉颂恭惟某官天球不琢王井无波学有渊源倒彭蠡三江之势事无盘错倚丰城双剑之锋早登名躔休有华问处宪府抨弹之地得勉益尊立延英谏议之班如尊乃勇懋展经纶之业见谓通明之才信湖山之炳灵有槐鼎之相继爰膺眷命申畀彞章出纳居喉舌之司拔巧陋元成之世圣人作百工之事政少借于研思文昌峻八座之躔行即参于鬷假
　　张鷟判　位当武之官职在司空之任虞舜之代伯禹统其班周成之朝毛公处其地【已上工部】
　　职官部【列卿】
　　唐苏颋授韦希仲宗正卿制　以醖借之姿中折旋之礼趋事端雅吐词雄畅束带立朝既副声实彯缨在位迭居文武宜辍鱼钤之委叙于麟族之盟【右宗正寺】
　　又授韦元珪通事舍人制　占对闲详风规韶茂鷰庖分职已命膏梁之绪鸾墀敷奏伫扬賔客之言
　　又授韦振通事舍人制　良玉蕴价明珠耀彩宜擢才于金穴俾趋侍于瑶墀【已上通政使司】
　　梁沈约授蔡法度廷尉制　民命所悬系乎三尺止杀除残实由乎此是以臯陶作士五刑惟明于张莅官世无寃狱且汉代律书出乎小杜呉雄以三世法家系爲理职郭恭以律学通明仍业司士爰及晋氏此风未泯叔则元凯并各名家自兹厥后斯尚渐薄迄至于今捐弃顿尽衣冠士子耻复用心州郡奸吏恣其取舍舞文弄法非止一涂朕膺天受命爲兆民主每一念此忘寝与食尚书删定左曹郎中蔡法度少好律书明晓法令世之所废笃志不怠至于章句蹖滞名程乖碍莫不斟酌厥衷允得其门方欲寄以国刑开示后学防才取士岂有定方自世道浇流浮僞云起量计多少辩校锥刀若遵徃从旧守而勿失岂所以轨仪上世垂风于后宜加褒擢弗系常阶
　　唐苏颋授陆余庆大理卿制　早回翔于近宻乆践歴于中外雍容文雅自然素徴清商萧散风华莫不瑶林琼树必当和而不挠贞则有恒正罚金于后人戒刻木于前吏念兹钦恤深可哀矜宜修白云之典俾静黄沙之职【已上大理寺】
　　常衮授杨绾太常卿制　舜以伯夷作秩宗汉以列侯掌郊庙至于圆丘大射之制礼官博士之论莫不综详得失而折衷焉故事职尊九卿之首　恭俭忠信守而弥固一时模表清议所髙固可以处杨震桓荣之位领曲台司宗之重勉思厥服以称任贤
　　李虞仲授崔羣右仆射兼太常卿制　出作垣翰入标羽仪风雨有不已之鸣雪霜无可变之色秉是全德防闻异辞乃者辍自夏卿授之戎阃统荆衡之巨镇嗣羊杜之前声政推洽平理在徴复礼乐之器予心所难兾流合雅之音将考依经之制慎简斯职佥谐乃俞俾回军旅之谋式畅人祗之职伯夷官业伫乃修明
　　苏颋授陈贞节太常博士制　卞寳辉光楚材翘秀穷礼经之奥博践词律之风雅参名列侍每献昌言掌事奉常宜铨令典
　　梁陆倕爲王光禄转太常让表　昔者楚德方盛孙叔濯衣汉道克隆王阳结绶故受命无辞受爵不让况宗卿清重歴选所难汉晋以降莫非素范辞爵则桓郁张奋让封则丁鸿刘恺潘尼之文雅深纯华歆之从容退黙自昔迄兹风流继轨以臣况之曾无等级
　　陈沈烱爲周让太常表臣闻玉舄雕楹不取材于蟠木丹朱绣黼岂袭冕于萝薜何则适用各有所宜朝野不可一防叔孙之分定礼仪倍资典实刁协之躬爲唱引岂易其仪賔主阙对封禅失仪责以司存云谁之咎况南史执简转见违才君举必书尤难妄冒
　　唐髙郢谢再除太常卿充礼仪使表　臣闻秩宗之任典司三礼奉常之选班列九卿前古以来用人爲重非有望实不宜谬居臣昔叨此官已积负乗之惧今复再歴倍増濡翼之忧况専职礼仪别委遇明时大礼方奉郊禋末学謏闻何徴损益
　　钱珝代户部孙相公谢授兄太常卿表　陛下礼行舟楫念及埙篪慰其友爱之懐进以优崇之秩伏以九卿之位列代所尊舜以三礼命伯夷汉以奉常加稷嗣依古则重得人始光用典之难敢言兄氏方懐慙惕忽荷皇私而阶峻银青宠兼端揆喜溢在原之属恩加当轴之臣既激弼谐且名教股肱作辅莫成镇抚之功手足相须但有胼胝之誓
　　汉扬雄太常箴翼翼太常实爲宗伯穆穆灵祗寝庙奕奕称秩元祀班于羣神我祀既祗我粢孔蠲匪愆匪忒公尸攸宜弗祈弗求惟德之报不矫不诬庶无罪悔无曰我材轻身恃筮东邻之牺牛不如西邻之麦鱼秦殒望夷隐毙钟巫常臣司宗敢告执书【已上太常寺】
　　唐苏颋授房光义光禄卿制　雅容端操惟玉有温择行践言复珪无玷顷祗班序尤称望实兰猗趋职已伏于谁何柏梁赋诗俾闻于緫领
　　刘崇望授李授光禄少卿制　勉干吉蠲之职无忽禋祀之官
　　又为武奉御谢官表　臣闻瑶庭任切犹称六尚之荣玉食礼尊实緫八珍之贵臣术慙禄鹤业匪豢龙将何以致美琼芳式和金鼎【已上光禄寺】
　　苏颋授王希隽太仆卿制　登于副尹声满于字人试乃列卿眷逾于数马巾车是属建皷攸司
　　薛廷珪【阙】　　授太仆卿制　昔周穆王命伯冏为太仆正曰昔在文武聪明齐圣侍御仆从防匪正人以承弼厥辟且曰仆臣正厥后克正仆臣谀厥后自圣太仆之爲官也重矣朕每读书允择其可矧惟前代毕用名臣数马执绥故实具在爲予御侮作我前驱审官择人今以命汝稽诸训诰得不勉之
