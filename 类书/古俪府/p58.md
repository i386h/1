<!-- { "loadSidebar": true } -->
　　晋潘岳笙赋　河汾之寳有曲沃之悬匏焉邹鲁之珍有汶阳之孤篠焉若乃绵蔓纷敷之丽浸润灵液之滋隅隈夷险之势禽鸟翔集之嬉固众作者之所详余可得而略之也徒观其制器也则审洪纎面短长生簳裁熟簧设宫分羽经徴列商泄之反谧厌焉乃扬管攅罗而表列音要妙而含清各守一以司应统大魁以为笙基黄钟以举韵望仪鳯以擢形写皇翼以挿羽摹鸾音以厉声如鸟斯企翾翾跂跂明珠在咮若衔若垂修檛内辟余箫外逶骈田猎攦魻鲽参差于是乃有始泰终约前荣后悴激愤于今贱永懐乎故贵众满堂而饮酒独向隅而掩泪援鸣笙而将吹先嗢哕以理气初雍容以安暇中拂郁以怫防终嵬峨以蹇谔又飒遝而緐沸罔浪孟以惆怅若欲絶而复肆懰檄籴以奔邀似将放而中匮　若夫时阳初暖临川送离酒酣徒扰乐阕日移疎客始阑主人防疲弛弦韬籥彻埙屏篪尔乃促中筵携友生解严顔擢幽情披黄苞以授甘倾缥瓷以酌醽光歧俨其阶列双鳯嘈以和鸣晋野悚而投琴况齐瑟与秦筝新声变曲竒韵横逸萦纒歌鼔网罗钟律烂熠爚以放艶郁蓬勃以气出秋风咏于燕路天光重乎朝日大不逾宫细不过羽唱发章夏导扬韶武协和陈宋混一齐楚迩不逼而逺无携声成文而节有叙彼政有失得而化以醇薄乐所以移风于善亦所以易俗于恶隋李百药笙赋　发繁于流徴动浮磬于清商舒披莲于舞席散垂藻于歌牀独仙吹之容裔将凌云而抑扬见秦赵之音劣识巴渝之调下掩众技而夺气谅声高而和寡歌狂防于楚谣咏承筐于周雅既骇聴于吴札亦留神于晋野婉婉鸿惊喈喈鳯鸣或万殊而竞响乍孤啭而飞声清则混之而不浊浊则澄之而不清实当无而应有固虚受而徐盈舄奕多绪纷纶难状抑之则徘徊绵宻申之则散朗寥亮始掩敛以夷靡终优游以怊怅随流睇而煦愉应防嚬而凄怆挫玉箫之清管息琼篁之虚唱落遗啭于梁间坠纎腰于掌上既而重门半掩髙宴将终飘余音于霄汉遏娇韵于房栊逺而聴之若逰鸳翔鹤嘹唳飞空近而察之譬琼枝玉树响亮从风信絶俗之神解何变态之无穷【已上笙】
　　楚宋玉笛赋　余尝观于衡山之阳见竒篠异干罕节间枝之丛生也其处磅磄千仞絶谿陵阜隆崛万丈磐石双起丹水涌其左醴泉流其右师旷将为阳春北鄙白雪之曲取其雄焉宋意将送荆卿于易水之上得其雌焉于是天旋少隂白日西靡命严春使午子延长颈奋玉指摛朱唇曜皓齿赪顔臻玉貌起吟清角追流徴歌伐檀号孤子
　　后汉马融长笛赋　律吕既和哀声五降曲终阕尽余弦更兴繁手累发宻节疉重上拟法于韶箾南籥中取度于白雪渌水下采制于延露巴人于时也绵驹吞声伯牙毁弦瓠巴聑【下挟反】柱磬襄弛悬近世双笛从羌起羌人伐竹未及已龙鸣水中不见已截竹吹之声相似剡其上孔通洞之裁以当簻使易持京房君明识音律故本四孔加以一君明所加孔后出是谓商声五音毕晋伏滔长笛赋　云禽为之婉翼潜鱏为之跃鳞【潜一作泉】傅縡笛赋　贞云翠节冒霜停雪江潭荐竿巴人所截五音是备六孔斯设殊响抑扬似出平阳曲凝高殿声幽洞房既逐舞而回袖亦将歌而绕梁忽从弄而危短乍调吹而柔长
　　唐郑渎吹笛楼赋　当昔开元之时天下无事鸿恩不间于中土銮驾常逰于北地姚公宋公之智略动必谘谋宁王薛王之忠贞出皆参侍西则秦京东则洛城八百里之歌钟断续五十年之寰海升平于是驻清跸御丹楹执箫管而宸衷时【一作暗】悦临曲栏而睿思俄生莫不湘弦罢弹泗磬休撃楚舞态止齐讴韵寂九天敛雾送芳景于琼轩万籁韬音让嘉名于玉笛既运指而有规乃濡唇而是吹林峦兮彷佛如变寒暑兮须臾可移折杨栁之数声鴈惊前渚落梅花之一曲鸟散芳枝自从弓劔有遗星霜频度绮牕萧索以将毁绣岭连延而若故竟无六律继当时紫府之清音空有一条是往日翠华之来路
　　隋姚察咏笛诗　作曲是佳人制名由巧匠鹍弦时莫并鳯管还相向随歌响更发逐舞声弥亮宛转度云牕逶迤出黼帐长随画堂里承恩无所让
　　唐李峤咏笛诗　羌笛冩龙声长吟入夜清关山孤月下来向陇头鸣逐吹梅花落含春栁色惊行观向子赋坐忆旧邻情【已上笛】
　　乔潭霜钟赋　丰山之峰巉嵒积翠之石森爽凌寒之松上无鸟飞下无人踪深杳杳以静谧有天然之古钟两栾神资九乳灵化宁失制于侈弇岂遗音于窕摦毎簴器以自闲常宿悬而不下动于耳而藏于心必高秋之良夜于是泬寥兮日暮而天皛萧瑟兮霜落而风清爽气无朕前来满盈跳然出复铿尔有声信不击而不考能大鸣而小鸣始则函胡拥郁旋复充诎绌闲若往若还徘徊其间尔其舒肆奔放长齐逺畅乍浮空以纡余更触物而浏湸入林萧萧在水荡荡泛滥浅濑聨绵疎篁夜鹤怨兮弥苦寒猿悲兮更长余韵舂容随风悠扬绕于洞庭浮于潇湘梧楸纷以离披蒹葭飒其苍苍及夫夜已艾兮弥静山无人兮月冷时肃肃而自凄复硠硠而虚警其动愈出其来甚徐合于元化逰于太虚转逺而尽谁知所如聊独立以倾聴恍若失其踌躇翟楚贤观铸钟赋　回禄用事兮烈气激扬飞防呈巧兮炽声赫怒沸沸渭渭夺于日光霍燐乱青荧苍黄穹之星夜落焉可侔象赤城之霞朝起无以比方疑昆崘之飞烁吸晴天之太阳
　　唐岑文本太极殿前钟铭　夫金之为徳冠五材以称珤钟之为器谐八音而表节成物兼于军国致用适于洪纎故习戎者用之以警众司厯者俟之以考晨其由来也尚矣尔乃卭都作贡虞倕骋神六齐不忒四时合度大小允窕摦之中清浊得舒徐之和声随晓唱则贵贱有序响应漏尽则士庶有禁同夏后之喻义异周王之鲜【阙】加以博采故实无忘彛典肱股之绩必纪爪牙之功是勒永贻懿范被之无疆
　　吴少防唐北京崇福寺铜钟铭序　猛虎赑屃以奋翣长絙掣曵以縻
　　苏颋太清观钟铭序　攫蹲兽而俯【一作旁】捧俨旋虫而上扶号逺则声希以节　时环而载击载考律应而不舒不疾西升路接韵阊阖之清风北斗城连含未央之夕漏
　　李邕越州华严寺钟铭序　曽台大起雕簴悬列鲸鱼咤怒以震击蒲牢跧曲以骇噭
　　权徳舆兴唐观新钟铭序　上士仁人展其助飞防回禄理其具精乎六齐合以万数以心齐以神遇槖地籁腾天光无害金无耗气不窕不摦不石不播于是登簴在悬希声殷然小大随扣昬昕警众周六虚而洞三界投九幽而清五苦【已上钟】
　　张仲素玉磬赋　嗟至寳之朋契如截肪之曲成挺十徳以为美谐八音而作程韫椟未施尚秘璘玢之色在悬以和乍闻清越之声　明半规而似月发异彩而如虹　练响而鸣球可谐还和而浮石非匹烂鲜华之温润含正声之缜宻恵而好我为齐路以足珍藏或俟时殊泗滨之自出
　　释皎然妙善寺达公院赋得夜磬送吕评事诗　一磬寒山至凝心转清越细和虚籁尽疎绕悬泉发在夜吟更长停空韵难絶幽僧悟深定归客忘逺别寂歴无性中真声何起灭【已上磬】
　　乐部【杂载】
　　梁孝元帝和弹筝人诗　琼柱动金丝秦声发赵曲流徴含阳春美手过如玉
　　唐厉缑山月下闻王子晋吹笙诗　缑山明月夜岑寂隔尘氛紫府参差曲清宵次第闻韵流多入洞声度半和云拂竹鸾惊侣经松鹤舞羣蟾光聴处合仙路望中分坐惜千嵒曙遗音过汝坟
　　魏璀湘灵鼓瑟诗　瑶瑟多哀怨朱弦且莫聴扁舟三楚客藂竹二妃灵淅沥闻余响依稀欲辨形柱间寒水碧曲里暮山青良马悲衔草逰鱼思绕萍知音若相遇终不滞南溟
　　又钱起诗　善抚云和瑟常闻帝子灵冯夷空自舞楚客不堪聴逸韵谐金石清音发杳防苍梧来怨慕白芷动芳馨流水湘浦悲风过洞庭曲终人不见江上数峰青
　　又王邕诗　寳瑟和琴韵灵妃应乐章依稀闻促柱彷佛梦新妆波外声初发风前曲正长凄清和万籁断续绕三湘转觉云山逈空懐杜若芳谁能此意雅防在宫商
　　刘长卿鄂渚聴杜别驾弹胡琴诗　文姬留此曲千载一知音不解胡儿语空愁楚客心声随边草动意入陇云深何事长江上萧萧出塞吟
　　陈贺彻长笛吐清气诗　胡关氛雾侵羌笛吐清音韵切山阳曲声悲陇上吟栁折城边树梅舒岭外林方知出塞虏不惮武溪深
　　梁简文帝七励　奏白雪之楚缓陈亭蓆之吴疾跃鸟追飞潜鱼伴出　逺流歌于东夏出秘舞于京华金钿设翠歩摇藏花遥同暮雨逼似朝霞发鬓如防纎腰成削
　　道术部【儒】
　　梁敬宗诏　夫子降灵体喆经仁纬义允光素王载阐功仰之者弥高诲之者不倦立忠立孝徳被蒸民制礼作乐道冠羣后虽泰山頽峻一篑不遗而泗水余澜千载犹在自皇圗屯阻祀荐不修奉圣之门嗣殱灭敬神之寝簠簋寂寥永言声烈实兼钦怆
　　宋魏良臣谢赐御制孔门七十二贤赞表【全】　奎画文章丕显杏坛之至教牙籖玉轴蔚为泮水之荣观伟此道之兴崇振斯文而烜赫三薰拜赐十袭秘藏窃以元圣素王虽一时之穷厄立言垂训实万世之宗师受其义者三千速而肖者七十类升堂而入室咸附翼以攀鳞自昔流见史臣之称赞于今特盛仰圣作以褒如闻鲁国之歌恍若孔门之问答焕龙光之所被觉庙貌以増辉普颁恵于儒宫用开明于士类伏遇陛下多能天纵盛徳日新当万防之燕闲探六经之奥旨发为睿藻迥超两汉之文亲洒宸毫髙出二王之法恢张吾道竦动多方臣猥以诸生钦承宠锡潜心熟读真同羲易之重爻盥手披观下陋唐宗之三絶
　　范端臣谢赐御书孟子表【全】　蕴奥之义黙契于渊衷昭回之文发挥乎宸翰分颁有宠拜赐惟寅窃以战国縦横众言淆乱乃笃生夫亚圣以丕振于醇风辟杨墨之功不在禹下非尧舜之道不陈王前着为一经垂之万世伏遇陛下投戈讲艺肆笔成书既深造于七篇复妙臻乎八法写之琬琰炳兹丹青鳯翥鸾翔载出河图之画金声玉振复洛诵之文臣猥被鸿秘亲瞻睿藻乐与诸生之讲习益昭治世之升平
　　后汉张超尼父颂　岩岩孔圣异世称杰量合乾坤明参日月徳被八荒名充遐外终于获麟遗歌鲁卫晋孙楚尼父颂　皇矣尼父圣哲之杰徳比天地明齐日月周室陵迟大道芜秽礼乐崩阻奸雄防世乃养门徒广延俊乂垂训列国颂声鲁卫威震夹谷义厌陈蔡徳之休明幽而弥泰超美三代风驰云迈
　　唐顔师古圣徳颂　天下文明日月贞观百神受职三灵叶赞太阶既平光华照烂超轩跨皥腾周轶汉万夀无疆永延遐筭
　　晋陆机孔子赞　孔子叡圣配天道风扇流思探神宝明发懐周兴言谟老灵魄有行言观苍昊清歌先诫丹书有造
　　后汉祢衡鲁夫子碑　受天至精纯粹睿哲崇高足以长世寛容足以广包幽明足以测神文藻足以辩物然而敏学以求之下问以诹之虚心以受之深思以咏之愍周道之回遹悼九畴之乖悖故发愤忘食应聘四方鲁以大夫之位任以国政之权譬若飞鸿鸾于中庭骋骐骥于闾巷也是以期月之顷五教克谐移风易俗邦国肃焉无思不服懿文徳以纡余缀三五之纪纲流洪耀之休赫旷万世而光夫大明以动天则也广大无疆地徳也六经混成洪式也备此三者圣极也合吉凶于鬼神遂殂落于梦寐是以风烈流行无所不通故立石铭勋以示昭明辞曰煌煌上天笃降若人邈矣悠哉千祀一邻明徳监情性存存奕奕纯嘏稽宪乾坤曜彼灵只以训黎元终日干干配天之行在险而正在困而亨穷达之运委诸穹苍日月则隂天地不光圣叡殂崩大猷不纲
