<!-- { "loadSidebar": true } -->
　　宋苏轼谢对衣金带马表　被三品之服章君子所以昭令德分六闲之驵骏朝廷所以旌有功顾惟何人亦与兹宠拜恩俯偻流汗交幷伏念臣人微地寒性迂才短袭布韦而自荐偶忝缙绅驾欵段以言归终安畎亩岂谓便蕃之锡萃于衰病之躯此盖伏遇皇帝陛下总览众工财成大化至诚乐与有缁衣之好贤俊民用章无白驹于空谷不违寒陋亦被光华揽佩以思遂识断金之义举鞭自誓敢忘希骥之心
　　又表　慨然揽辔敢有意于澄清束以立朝尚可言于賔客
　　又表　汉官三服已分宻丽之珍唐监八坊复下权奇之骏拜嘉甚宠省已何功伏念臣受材迂疎赋命寒蹇幼师季路止服缊袍长慕少游欲乗下泽目重金之耀神惊四牡之良俛仰自维周章失次此盖伏遇皇帝陛下忧勤黎庶寤寐儁贤故损廏库之储以广英雄之彀致兹孱陋亦被宠光臣敢不求称于衷益鞭其后薄德盛服当戒维鹈之篇强力安邦庶几有駜之颂又表　枯羸之质匪伊垂之而带有余敛退之心非敢后也而马不进
　　又谢赐衣袄表　齐官三服已寛卒嵗之忧汉札十行更佩先春之暖恩均吏士声动华夷伏以礼着始裘诗歌无褐边陲更戍本为臣子之常朔易早寒特轸圣神之念惟德具物岂曰无衣恭惟皇帝陛下广运聪明力行恭俭威风傍振方战栗于天骄温诏下融遂流澌于河冻既无功而坐食实有愧于解衣敢不推广朝廷之仁益收冻馁申严祖宗之法少肃惰媮庶收汗马之劳以解濡鹈之诮
　　晁补之谢赐春衣表　勾萌毕奋庆赐可行土牛久饬于送寒豳籥未歌于逆暑乃眷造庭之彦爰开在笥之良肆有等差均于覆被宜人布政育物为功卉皮自适于隂阳氄毨同和于天地既陶无外之化亦沾咸若之恩织篚乱流岂惟加五百里之逺女工同燎故复半三十日之收矧是具寮与之同体适及风雩之后大颁帑帛之珍君赐足荣不叹无衣之七王章有分庶逃终褫之三
　　杨亿谢赐衣表　鸟兽氄毛俯及严凝之衣裳在笥爰推赐予之恩在涣汗之所霑虽容光而必照如臣者任叨符竹地僻瓯吴奉汉昭之六条方深祗畏分齐官之三服忽荷颁宣纂组极于纎华纯绵加于丽宻玺书下降窃窥云汉之文驿骑来临更重皇华之命但曵娄而增惕实被服以难胜矧于戎行亦膺天宠干城虽久皆无汗马之劳守土何功独惧濡鹈之刺
　　唐崔行先谢赐春衣状　御府纨素耀晴景于三春天宫兰麝袭回风于十歩
　　令狐楚谢赐春衣牙尺状　推汉后解衣之恩宠锡春服稽有虞审度之典荣颁象尺乐官考正无累黍之差女御裁缝有夺朱之丽而况端平皎洁无慙七宝轻盈綷防不谢六铢此臣所以捧观而似睹钧衡拜服而如生羽翼
　　又谢赐冬衣状　司寒肇至命服载新降自九霄来经千里错鸟章于襟带奋龙文于素笺兼并缛丽备极瑰奇木石之姿过鲜饰冰霜之气顿减严凝
　　李商隐为荥阳公谢赐冬衣状　臣叨重寄适控遐陬地虽五镇之冲气得四时之正毎应律颛顼司辰当二日之凿冰则殊豳野及两楹之飞雪无异朔山重以賨布少温蛮绵乏暖方求丽宻以御严凝岂望司服颁衣贵臣传诏绫裁飞鹄絮裛仙蚕白分椒壁之光紫夺兰芽之色已均下将仍逮连营晏子狐裘故何彰于国俭王恭鹤氅风流不自于君恩被服有辉负戴无力谨当上宣殊渥下拊多寒均大袑于琅琊变无襦于蜀郡粗令康泰以塞贪叨
　　又为濮阳公泾原谢冬衣状　恩极解衣荣加降茧戴山未重负日非暄臣谬领藩垣适当戎狄唯凭庙算粗展军威絶塞猎廻幸无警急髙烽火过但报平安直以地势多隂川形稍背三伏常闻于屏箑九秋寻讶于垂缯代马蹔嘶陇山无叶燕鸿未过泾水先冰是以毎降王臣仍迂御笔缄封垂露宠锡御冬非玉女裁成即仙人织出徒惊在笥莫匪因针始顾孱微深惧不胜冠带旋蒙被服便如能执干戈徧逮军前歴霑麾下达喜气而陈根复秀动欢声而蛰戸潜开华楚成行曵娄塞路宋谢庄谢赐貂裘启　匦法衽开华有耀靡毫柔毳黯鉴自凝防越缀翚光逾缉燕　嚬笑不妄韩裳勿假续有昭庸楚纩爰逮　欢忭自歌而同委衾之泽勤劬未报而叨解裘之宠空荷荣施徒贲微躯承恩必识服以沦生铭恱之情罔知所寘
　　齐王融谢敕赐御裘等启　云衣降授仙裾曲委荣振素里泽骇蓬心昔汉帝解裘不独前宠曹王禠带复降今恩
　　又谢竟陵王赐衲裘启　降饰自尊垂荣及贱玉不纯曾波夺采南陆方永北风日壮无衣无褐发念圣衷而挟纩之问毎流解裘之赐偏委
　　梁皇太子谢敕赉魏国所献锦等启　山羊之毳东燕之席尚登髙之文北邺之锦犹见胡绫织大秦之草戎布纺菟之花
　　梁元帝为江夏王安丰谢东宫赉锦启　舒将并石堪来暮雨萦持结缆剰可荡舟秦川书字妙能八体邺县登髙真堪九日宋姬赠马未足为荣冯暖乗车方兹非宠
　　又谢东宫赉辟邪子锦白褊等启　江波可濯岂借成都之水登髙为艳取映鳯凰之文至如鲜洁齐纨声髙赵縠色方蓝浦光譬灵山试以照花含银烛之状将持比月乱含璧之晖
　　庾肩吾谢武陵王赉绢启　清河之珍丘园慙其束帛关东之妙潜织陋其卷绡　遂使鹤露宵凝轻絺立变鴈风朝急冶服成温
　　又谢武陵王赉白绮绫启　图云缉鹤邺市稀逢写雾花丛台罕遇虽复马均骋思比巧犹慙虞卿受金方恩未重此扁舟独返燕路有心载宝言归衔珠无日又谢东宫赉内人春衣启　阶边细草犹推綟叶之光戸前桃树反讶蓝花之色遂得裾飞合燕领鬭分鸾试顾采薪皆成留客
　　陈周正谢东宫赐縠袍启　或俦名丽辞等质轻雾或色华少海用宝丛台或粲彼三英缝兹五緎品颁嵗袭绿夺春耕蒿席可充缊袍易足
　　梁沈约谢赐轸调绢等启　霜纨雪委雾縠冰鲜昔刘氏归国未闻汉储之礼曹植还藩非降魏两之赐恩愈枉道贲深束帛
　　又谢敇赐绢葛启　素采冰华絺文霜洁变溽暑于闺閤起凉风于襟袖
　　又谢齐竟陵王赉母赫国云气黄绫裙襦启　窃以积丝成防抽茧腾花巧擅易水之间价贵丛台之下梁简文帝谢东宫赐裘启　物华雉毳名髙燕羽才慙齐相愧白狐之饰德谢汉蕃均黑貂之赐地卷朔风庭流花雪故以裾生惠气袖起阳春荷泽知慙瞻恩兴恋梁任孝恭谢裙襦启　加以庭阙桑麻室空机杼牀无暖席桁靡悬衣值蓬卷北郊鴈飞南浦雪闇河隂冰生海岸而绳带屡尽苦风霜之切敝履恒穿践泥沙之冻自怜袖短虽内手而犹寒毎恨衣轻徒敛襟而弥怆刘孝威谢赉锦被启　色艶蒲桃采逾联璧鄂君慙绣楚侍羞珠虽复帝赐鹤绫客赠鸳绮髙悬丽藻逺谢鲜明汉老恱其怪文魏马惊其香气
　　刘孝仪谢晋安王赐银装丝带啓　雕镂新奇织制精洁越中玉女不得关思上方名匠莫能议巧人情骇观如见买臣之绶望貌移姿似逢子训之术
　　周庾信谢赵王赉皁罗袍袴启　悬机巧综变蹑奇文鳯不去而恒飞花虽寒而不落披千金之暂暖弃百结之长寒永无黄葛之嗟方见青绫之重对天山之积雪尚得开衿冒广漠之长风犹当挥汗白龟报主终自无期黄雀谢恩竟知何日
　　又谢明皇帝赐丝布银钱等启比年以来恒有阙乏白社之内拂草看冰灵台之中吹尘视甑怼妻狠妾既嗟且憎瘠子羸孙虚恭实怨王人忽降大赉先临天帝赐年无逾此乐仙童赠药未均斯喜张袖而舞鹤欲来抚节而歌行云几断所谓舟檝无岸海若为之反风荠麦将枯山灵为之出雨况复全抽素茧雪坂疑倾并落青鳬银山或动是知青牛道士更延将尽之命白鹿真人能生已枯之骨虽复防山超海负德未胜垂露悬针书恩不尽蓬莱谢恩之雀白玉四环汉水报德之蛇明珠一寸某之观此宁无愧心直以物受其生于天不谢谨启
　　又谢赵王赉丝布启　去冬凝闭今春严劲霰似琼田凌如盐浦张超之壁未足鄣风袁安之门无人开雪覆鸟毛而不暖燃兽炭而逾寒逺降圣慈曲垂矜赈谕其蚕月殆罄桑车津实秉杼几空织室遂令新市数钱忽疑贩防平陵月夜惊闻衣妾遇新缣自然心伏妻闻裂帛方当含笑庄周车辙实有涸鱼信陵鞭前元非穷鸟　关尹津梁之织邺地双丝扶风彩文之机仙园独茧
　　恩赉部【赐食】
　　唐王维敇赐百官樱桃诗芙蓉阙下会千官紫禁朱樱出上阑才是寝园春荐后非关御苑鸟衔残归鞭竞带青丝笼中使频倾赤玉盘饱食不须愁内热大官还有蔗浆寒
　　又崔兴宗和诗　未央朝谒正逶迤天上樱桃锡此时朱实初九华殿繁花旧杂万年枝全胜晏子江南橘莫比潘家大谷梨闻道令人好顔色神农本草自应知韩愈和张员外敕赐百官樱桃诗　汉家旧种明光殿炎帝还书本草经岂似满朝承雨露共看赐出青防香随翠笼擎初到色照银盘泻未停食罢自知无所报空然慙汗仰皇扃
　　刘禹锡代武中丞谢赐新茶表　効叅药石芳越椒兰顾兰露而慙芳岂蔗浆而齐味
　　柳宗元谢新茶表　况兹灵味成自遐方照临而甲拆维新煦妪而芬芳可袭调六气而成美扶万夀以効珍岂臣贱微膺此殊锡衔恩敢同于尝酒涤虑方切于饮冰
　　韩翃为田神玉谢茶表　荣分紫笋宠降朱宫味足蠲邪助其正直香堪愈病沃以勤劳饮德相欢抚心是荷吴主礼贤方闻置茗晋臣爱客才有分茶岂如泽被
　　三军仁加千乗
　　宋范仲淹谢赐鳯茶表念犬马之微志锡龙鳯之上珍香掩灵芝味滋甘醴濯五神之精爽祛百疾之防烦允彰仁夀之恩特出圣神之眷谨当饼为良药饮代凝冰思苦口以进言励清心而守道上酬君父旁质神明唐刘禹锡代武中丞谢新柑表　黄苞辉颖雕俎增华芬芳初佐于天庖庆赐忽霑于凡口甘逾萍实剖食既同于楚謡寒比蔗浆析酲何慙于汉史
　　柳宗元为武中丞谢赐樱桃表　含桃之羞时令攸贵况今采因御苑分自天厨使发九霄集繁星而积耀味调六气承湛露而不晞盈眦而外被恩光适口而中含渥泽顾慙素食弥切自公岂徒君子所先遂厌小人之腹
　　钱翊嘉防节为宰相谢酒食状　尝珍而食指先惊敢忘盈满窃位而忧心已醉寜待献酬
　　常衮重九谢赐餻酒等状　月戒时清风应律宜于长久欣圣祚之夀昌复见芳华喜阳数之重合时恩忽降节赐荐加　绿芋金茅紫蔗筠节茱萸清酒尝闻旧俗之传薏苡稠饧今睹灵珍之味
　　元稹谢赐设状　空怀满腹之慙未有沃心之鲠既充肤革誓竭肺肝
　　李商隐为荥阳公赴桂州长乐驿谢敕设状　臣阶縁薄技尘辱修涂扬执防之读书虽无非圣董太中之对防何补清时忽委廉车乍离闺籍诚欣列土实耿辞天然犹食指告祥朶颐有庆爰于近驿式降贵臣酒自尧樽馔分禹膳【集作殷鼎】下沾将校旁耀路岐况臣平生本实孤贱怀书奉役久无黔突之谋入国展仪且懵殽烝之礼饱期满腹醉更忧心终虞负乗之灾无报云天之施苑咸为晋公谢赐车螯蛤蜊等状　昔周美康侯特沾蕃庶之锡汉崇张禹亟覃赐馔之荣才不逮于前贤而遇毎深于曩眷
　　于邵谢赐柑子启　江潭所出见重于南州苞茅入贡逺归于北阙陛下念其野次赐及微臣顾萍实以虚言非蔗浆之足拟分甘絶少窃荷于恩私食椹怀音敢忘于报効
　　周庾信谢赵王赉干鱼启　澧水朝浮光凝朱鼈文鳐夜触翼似青鸾况复洞庭鲜鲋温湖美鲫波澜成雨鳞甲防寒　不劳狮子之亭即胜雷池之长翻惊河伯独不爱人足笑任公终年垂钓
