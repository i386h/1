<!-- { "loadSidebar": true } -->
　　若鸟鸣似语虫叶成字篇条滋蔓必假孔氏【文心雕龙正纬】越人臛蛇以飨秦客秦客甘之以为鲤也既而知其是蛇攫喉而呕之此为未知味也赵人有曲者托以伯牙之声世人竞习之后闻其非乃束指而罢此为未知音也宋人得燕石以为美玉锢匣而藏之后知是石因捧匣而弃之此为未识玉也郢人为赋托以灵均举世而诵之后知其非皆缄口而捐之此为未知文也故以蛇为鲤者唯易牙不识其味以赵曲为雅声者唯钟期不溷其音以燕石为美玉者唯倚顿不谬其真以郢赋为丽藻者唯相如不滥其赏【刘子正赏】
　　学文
　　夫才有天资学慎始习斵梓染丝功在初化器成防定难可翻移故童子雕琢必先雅制防根讨叶思转自圆八体虽殊防通合数得其环中则辐辏相成故宜摩体以定习因性以练才文之司南用此道也【文心雕龙体性】纷哉万象劳矣千想神宜寳素气资养水停以鉴火静而朗无扰文虑郁此精爽【文心雕龙养气赞】
　　夫才量学文宜正体制必以情志为神明事义为骨髄辞采为肌肤宫商为声气然后呈藻黄摛振金玉【文心雕龙附防】
　　操斧伐柯虽取则不逺若夫随手之变良难以辞逮【文选文赋】
　　嚬眉难巧学歩非工【文苑英华李那文章上书】
　　不食八珍何以知味之奇不为学文何以知世之资【太平御览学部叙学】
　　字书眼学韵书耳学眼学以母为主耳学以子为主母主形子主声【玉海艺文小学】

　　喻林卷九十
　　钦定四库全书
　　喻林卷九十一　　　　　明　徐元太　撰学业门
　　从师
　　凡不识者求问识者识者不求所告闇者求明明者不谘于闇【周易畧例卦畧】
　　墓道之门幽闲由希覩人行之迹故有此棘此棘既生必得斧乃可以开析而去之以兴陈佗之身不明由希覩良师之教故有此恶此恶既成必得明师乃可以训道而善之【毛诗正义墓门】
　　泰山其颓则吾将安仰梁木其壊哲人其萎则吾将安放【礼记檀弓上】
　　善歌者使人继其声善敎者使人继其志【礼记学记】
　　善问者如攻坚木先其易者后其节目及其久也相説以解【礼记学记】
　　善待问者如撞钟叩之以小者则小鸣叩之以大者则大鸣待其从容然后尽其声【礼记学记】
　　鼔无当于五声五声弗得不和水无当于五色五色弗得不章学无当于五官五官弗得不治师无当于五服五服弗得不亲【礼记学记】
　　吾闻出于幽谷迁于乔木者未闻下乔木而入于幽谷者【孟子滕文公上】
　　青采出于蓝而质青于蓝者教使然也【史记三王世家】
　　盖闻经师易遇人师难遭故欲以素丝之质附近朱蓝耳【后汉纪孝灵上】
　　日月不宇宙四指必迷所乡矣仲尼人之凖绳也【子华子虎防问】
　　善弓者师弓不师羿善舟者师舟不师奡善心者师心不师圣【闗尹子五鉴】
　　良医之门多病人櫽栝之侧多枉木是以杂也【荀子法行】水深则回树落粪本弟子通利则思师【荀子致仕】
　　一閧之市不胜异意一卷之书不胜异説一哄之市必立之平一卷之书必立之师【子学行】
　　螟之子殪而逢蜾羸祝之曰类我类我久则肖之矣速哉七十子之肖仲尼也【子学行】
　　师者人之模范也模不模范不范为不少矣【扬子学行】呱呱之子各识其亲譊譊之学各习其师精而精之是在其中矣【子寡见】
　　学者不逺千里嬴粮而至如细流之赴巨海京师谓康成为经神何休为学海【王子年拾遗记后汉】
　　天地生我而不能鞠我父母鞠我而不能成我成我者夫子也道不啻天地父母通于夫子受罔极之恩【文中子王道】
　　诸先生者当如醒学者譬如醉言生俱醉独有醒者【意林风俗通】
　　学不倦所以治已也敎不倦所以治人也夫蠒舍而不治则腐蠧使工女缲之为美锦大君朝而服之身者蠒也舍而不治则知行腐蠧使贤者敎子以为世士则天下诸侯莫敢不敬【太平御览学部敎学】
　　本师者发之基也后师者称成也譬如严庄服饰众事已办未惟加冠不可以行人事也【太平御览道部道】
　　学之有师亦如树之有根也大智既成复能成就小智犹树根生子子复能生根展转相生种类不絶【太平御览道部道】
　　本师者学之根也譬如为山一篑之土渐得髙大【太平御览道部道】
　　冰实因水金亦在镕【初学记礼部释奠注】
　　譬如采寳无有导师子无识者【无上内秘藏经惠译品】
　　不拔诸邪箭不灭三毒火不除无明闇堕在大爱海无有智慧眼离大导师故【大方广佛华严经卷二十五】
　　应发如给侍心所有敎令皆随顺故应发如弟子心所有训诲无违逆故应发如僮仆心不厌一切诸作务故应发如养母心受诸勤苦不告劳故应发如佣作心随所受敎无违逆故应发如除粪人心离防慢故应发如已熟稼心能低下故应发如良犬心不害主故【大方广佛华经卷七十七】
　　又如依日大光明故得见髙下及诸色像种种作业不以依彼油灯小光【大集月藏经卷三】
　　犹如暗室若遇明灯暗即灭矣【金刚三昧经卷下】
　　如彼翳眼是可治病未遇良医其目常瞑既遇良医疾得见色【大法鼓经卷下】
　　譬如乳牛不麄狂骚又多乳汁彼犊饮时久而不厌【杂阿含经卷三十五】
　　佛如明月弟子如明星与月相随【佛般泥洹经卷上】
　　譬如踞牀有木无绳不能得坐子无明师亦不得道【佛説梵志阿颰经】
　　譬如师子众兽中王人中师所语当用法行歩坐起当有威仪为人法则【旧杂譬喻经】
　　于闇常照明尊为慧灯炷【一百五十赞佛颂借九】
　　人身难得善师难遇【禅要呵欲经】
　　如导师在前余伴随逐进止取舍皆随导师不得自在【大智度论卷八十二】
　　师之为功在于发悟譬犹荆璞而莹拂之耳若质非美玉琢磨何益【明集十二】
　　取友
　　六三三人行则损一人一人行则得其友象曰一人行三则疑也【易损】
　　丽泽兑君子以朋友讲习【易兑】
　　伐木丁丁【音争】鸟鸣嘤嘤【音莺】出自幽谷迁于乔木嘤其鸣矣求其友声【诗小雅伐木】
　　谷风刺幽王也天下俗薄朋友道絶焉【毛诗谷风】
　　伐木燕朋友故旧也自天子至于庶人未有不须友以成者【毛诗伐木】
　　嘤嘤两鸟声也其鸣之志似于有友道然【郑氏笺诗伐木】鸟尚知居髙木呼其友况是人乎【郑氏笺诗伐木】
　　习习然和调者生长之谷风也谷风由善能生长之故维山崔嵬之上草木皆能生长之以兴良朋由善能切磋之故其友身之道徳亦能成就之【毛诗正义谷风】
　　与君子游苾乎如入兰芷之室久而不闻则与之化矣与小人游贷乎如入鲍鱼之次久而不闻则与之化矣是故君子慎其所去就与君子游如长日加益而不自知也与小人游如履薄冰每履而下几何而不陷乎哉吾不见好学盛而不衰者矣吾不见好敎如食疾子矣吾不见日省而月考之其友者矣【大戴礼记曾子疾病】
　　工欲善其事必先利其器居是邦也事其大夫之贤者友其士之仁者【论语衞灵公】
　　工以利器为用人以贤友为助【何晏解论衞灵公】
　　孔子曰吾死之后则商也日益赐也日损曾子曰何谓也子曰商也好与贤已者处赐也好悦不若已者处不知其子视其父不知其人视其友不知其君视其所使不知其地视其草木丹之所藏者赤漆之所藏者黒是以君子必慎其所与处者焉【孔子家语六本】
　　然子之志则广取而泛与者也吾恐女之后夫择者也其将有剽女之外郛而自筑其宫庭者矣登女之车而乘之以驰骋于四郊者矣取女之所以为璧者毁裂而五分之者矣【子华子神气】
　　鉴明则尘垢不止止则不明也久与贤人处则无过【庄子德充符】
　　南方有鸟焉名曰蒙鸠以羽为巢而编之以髪系之苇苕风至苕折卵破子死巢非不完也所系者然也西方有木焉名曰射干茎长四寸生于髙山之上而临百仞之渊木茎非能长也所立者然也蓬生麻中不扶而直兰槐之根是为芷其渐之滫君子不近庶人不服其质非不美也所渐者然也故君子居必择乡游必就士所以防邪僻而近中正也【荀子劝学】
　　假舆马者非利足也而致千里假舟檝者非能水也而絶江河君子生非异也善假于物也【荀子劝学】
　　君人者不可以不慎取臣匹夫者不可以不慎取友友者所以相有也【荀子大畧篇】
　　取友求善人不可不慎是德之基也诗曰无将大车维尘防防言无与小人处也【荀子大畧篇】
　　夫人君无谏臣则失政士无教友则失德狂马不释其策操弓不返于檠木受绳则直人受谏则圣受学重问孰不顺成毁仁恶士且近于刑君子不可以不学【説苑建本】君子择人与交农人择田而田君子树人农夫树田田者择种而种之丰年必得粟士择人而树之丰时必得禄矣【説苑杂言】
　　频频之党甚于斯亦贼夫粮食而已矣【掦子学行】
　　故君子不友不如已者非羞彼而大我也不如已者须已而植者也然则扶人不暇将谁相我哉吾之偾也亦无日矣【徐干中论贵騐】
　　明镜举则倾冠见矣羲和照则曲影觉矣櫽括脩则枉刺之疾消矣良友结则辅仁之道矣【抱朴子外篇交际】是以与善人居如入芝兰之室久而自芳也与恶人居如入鲍鱼之肆久而自臭也墨翟悲于染丝是之谓矣【顔氏家训慕贤】
　　夫交之道犹素之白也染之以朱则赤染之以蓝则青【艺文类聚人部交友】
　　与善人游如行雾中虽不濡湿潜自有润【太平御览天部雾】譬之于物犹素之白也染之以蓝则青游居交友亦人之所染也【太平御览人事部叙交友】
　　欲除身心之病者莫若善友良医妙药能除重病【元阳妙经卷七】
　　譬如鸟麻占卜华熏其油香美名占卜油与凡麻油好恶殊隔油先无香以华熏种油遂成香香不破麻而入亦不破麻而出复无形质留止油内但以因缘力故香迁油内油成香泽【大乘显识经推三】
　　有一坐禅比丘独住林中常患虮虱即便芙虱而作约言我若坐禅汝宜嘿然隠身寂住其虱如法于后一时有一土蚤来至虱边问言汝云何身体肌肉肥盛虱言我所依主人常修禅定敎我饮食时节我如法饮食故所以身体鲜肥蚤言我亦欲修习其法虱言能尔随意尔时比丘寻便坐禅土蚤闻血肉香即便食噉比邱心生苦恼即便脱衣以火烧之【大方便佛报防经卷四】
　　如盲欲御盲不能致所趣【脩行道地经慈品】
　　良田生胜果善友能饶益【一百五十赞佛颂籍九】
　　冰开春日兰败秋年慧人成哲愚友增纒【法苑珠林卷五十一】无知无善识恶友损正行蜘蛛落乳中是乳转成毒【法苑珠林卷五十一】
　　端习
　　山下出泉君子以果行育德【易】
　　墓道之门有此梅树此梅善恶自有本未必恶徒有鸮鸟来集于其上而鸣此鸮声恶梅亦从而恶矣以兴陈佗之身有此体性此性善恶自然本未必恶正由有恶师来教之此师既恶陈佗亦从而恶也【毛诗正义墓门】
　　良冶之子必学为裘良弓之子必学为箕始驾马者反之车在马前【礼记学记】
　　士依于徳游于艺工依于法游于説【礼记少仪】
