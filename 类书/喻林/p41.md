<!-- { "loadSidebar": true } -->
　　愿至昆仑之县圃兮采钟山之玉英擥瑶木之橝枝兮望阆风之板桐弱水汨其为难兮路中断而不通执不能凌波以径度兮又无羽翼而髙翔【补文选庄忌哀时命】
　　双鸾匿景曜戢翼太山崖抗首漱朝露晞阳振羽仪长鸣戏云中时下息兰池自谓絶尘埃终始永不亏何意世多艰虞人来我疑云网塞四区髙罗正参差奋迅势不便六翮无所施隐恣就长缨卒为时所羁【广文选嵇叔夜赠兄公穆入军诗】
　　譬如卷施草心谢叶空存【广文选王僧孺赠顾仓曹诗】
　　骐骥马不试婆娑槽枥间壮士志未申坎坷多辛酸【广文选杜德鲁赠母丘俭诗】
　　余既滋兰之九畹兮又树蕙之百亩畦蒥荑与揭车兮杂杜蘅与芳芷冀枝叶之峻茂兮愿竢时乎吾将刈虽萎絶其亦何伤兮哀众芳之芜秽【文选屈原离骚经】
　　华堂倾榱广宅頺墉髙门降衡循庭树蓬【艺文类聚人部友悌诗】乐鸳鸯之同池羡比翼之共林亮根异其何戚痛别干之伤心【艺文类聚人部友悌赋】
　　困吴坂之峻岨畏盐车之严防嗟游处之弗遇奚郁悒之难任背宇宙之寥廓罗网罟之重深常屛气以敛迹焉游豫以娱心【艺文类聚人部言志赋】
　　秋木萋萋其叶萎黄有鸟处山集于苞桑养育毛羽形容生光既得升云游倚曲房离宫絶旷身体摧藏志念抑沈不得颉颃虽得餧食心有徊徨【艺文类聚人部怨】
　　惟方今之疏絶若惊风之吹尘【艺文类聚人部别下赋】
　　转蓬离本根飘飘畏长风【艺文类聚草部蓬】
　　百草应节生含气有深浅秋蓬独何辜飘飖随风转【艺文类聚草部蓬】
　　猗兰操者孔子所作也孔子聘诸侯莫能自任自卫反鲁隐谷之中见香兰独茂喟然叹曰夫兰当为王者香今乃独茂与众草为伍乃止车援琴鼓之【事文类聚兰花琴操】虽复孤骸不返方为漠【一作汉】北之尘营魄知归终结江南之草【文苑英华徐陵赠荅上书】
　　夫迷山之客迟遥响于岩崖穷海之賔望孤烟于洲屿【文苑英华徐陵宗亲上书】
　　轻鸿戏江潭孤鴈集洲沚邂逅两相亲同念共无已风雨好东西一隔顿千里追想栖宿时声容满心耳短翮不能翔徘徊烟露里【初学记人部离别】
　　鹄飞举万里一翀蜚昊苍翔髙志难得离鸿失所望【初学记人部离别】
　　黄鹤一逺别千里顾徘徊胡马去其羣思心长依依【初学记人部离别】














　　喻林卷十八
　　钦定四库全书
　　喻林卷十九　　　　　　明　徐元太　撰人事门【十七】
　　嗟逝
　　虽泰山颓峻一篑不遗而泗水余澜千载犹在【梁书敬帝纪】摧苖落颖弥可伤惋【梁书张缅传】
　　霜早梧楸风先蒲栁【隋书韦世康传】
　　玉没于访珪之辰桂掩于搜芳之日【南史张裕克传】
　　仲尼悼顔渊苗而不秀子云伤童乌育而不秀【子法言注问神篇】
　　恨其兰玉夙凋故长辔未骋【钟嵘诗品】
　　归华先委为露所堕别叶早辞为风所陨【李善注文选鲍明逺翫月诗】
　　音以应声影以随形形声咸以翳没影响故亦必蔵【李善注文选陆士衡吊魏武帝文】
　　言德业之美类于兰玉始含芳而积耀遽毁璧而摧柯【李善注文选潘安仁杨仲武诔】
　　夫日蚀由乎交分山崩起于朽壤亦云数而已矣然百姓怪焉者岂不以资髙明之质而不免卑浊之累居常安之势而终婴倾离之患故乎【文选陆机吊魏武帝文】
　　春兰擢茎方茂其华荆寳挺璞将剖于和含芳委耀毁璧摧柯【文选潘岳杨仲武诔】
　　顾长康拜桓宣武墓作诗云山崩溟海竭鱼鸟将何依人问之曰卿凭重桓乃尔哭之状其可见乎顾曰鼻如广莫长风眼如悬河决溜或曰声如震雷破山泪如倾河注海【世説新语言语】
　　埋玉树着土中使人情何能已已【世説新语伤逝】
　　劒匿光芒璧碎符采【艺文类聚人部友悌啓】
　　林木虽茂无形可久碑诔虽美无后可守【艺文类聚人部吟】麟亡星落月死珠伤瓶罄罍耻芝焚蕙叹【艺文类聚人部懐旧铭】吊蕙若之暂芳恸琬琰之永缺【艺文类聚人部哀伤赋】
　　彼兰菊之芳茂及渠槿之荣色终于邑乎繁霜俱飘飖于路侧【艺文类聚人部哀伤赋】
　　尽若穷烟离若箭如影灭地犹星殒天【艺文类聚人部哀伤赋】何德之盛而年或阙何华之繁而实不结【艺文类聚储官部公主诔】律谷罢煊龙乡辍晓照车去魏联城辞赵【艺文类聚后妃部后妃诔】乐庆云之普覆悼时雨之不广【艺文类聚后妃部后妃诔】
　　存若烛龙衔曜没若庭燎俱灭【艺文类聚职官部散骑常侍诔】
　　东耀方逺北芒已及坠露晓悲风暮急【艺文类聚职官部太常墓志】
　　常惧庆云之惠不酬而揺落奄至岂谓经尘之效莫展而峻极先頽【艺文类聚职官部司空碑】
　　繁霜夏被修梧摧干【艺文类聚职官部司空碑】
　　荣珪掩采灵劒摧锋宋郊沦鼎洛水沈钟【艺文类聚职官部太子中庶子墓志】
　　玖璇隐曜美玉韬光【艺文类聚杂文部诗】
　　来无见兮进无闻泣下雨兮叹成云【艺文类聚杂文部赋】
　　中峰岳断半海鹏埀凤沈丹穴龙亡黑陂【文苑英华庾信王爵一碑】冀后凋于岁寒遭繁霜于夏零灭皎皎之玉质絶琅琅之金声【太平御覧文部吊文】
　　石坚而朽星华而灭【太平御览文部吊文】
　　壑舟今已去宁有济川时【初学记职官部仆射】
　　冬水之凝何如春水之消【初学记礼部死防】
　　何言集大鸟忽此防元龟【初学记职官部仆射】
　　譬如火焉薪尽而火灭则无光矣故灭火之余无遗炎矣人死之后无遗魂矣【初学记礼部死丧注】
　　王威明风韵遒正神峯标映千里絶迹百尺无枝实俊人也一尔过隙永归长夜金刀掩铓长淮絶涸【何氏语林伤逝】使夫八真明珠未揜而蔵曜百味淳乳不浇而自薄哀哉【髙僧传十三论】
　　智炬昏冥慈云消灭长夜诸子诚可悲矣【法苑珠林卷十二】
　　讥调
　　鲁败于狐骀国人诵之曰臧之狐裘败我于狐骀我君小子朱儒是使朱儒朱儒使我败于邾【左传襄公四年】
　　师慧过宋朝将私【小便】焉其相曰朝也慧曰无人焉相曰朝也何故无人慧曰必无人焉若犹有人岂其以千乘之相易滛乐之蒙必无人焉故也【左传襄公十有五年】
　　卫侯为夫人南子召宋朝会于洮太子蒯瞆献盂于齐过宋野野人歌之曰旣定尔娄猪盍归吾艾貑【左传定公十四年】
　　公羊传云晋灵公将杀赵盾躇阶而走灵公有周狗谓之獒呼獒而属之獒亦躇阶而从之祁弥明逆而踆之絶其颔赵盾顾曰君之獒不若臣之獒也【尔雅六畜疏】酒客难法度士譬之于物曰子犹瓶矣观瓶之居居井之眉处髙临深动常近危酒醪不入口臧水满懐不得左右牵于纆徽一旦叀碍为瓽所轠身提黄泉骨肉为泥自用如此不如鸱夷鸱夷滑嵇腹如大壶尽日盛酒人复借酤常为国器托于属车出入两宫经营公家繇是言之酒何过乎【前汉书游侠传】
　　士有不谈此者则芸夫牧竪已叫呼之矣【后汉书陈实传论】本闻卿作狗何意为龙辂言潜阳未变非卿所知焉有狗耳得闻龙声乎【魏志管辂传注】
　　于时谤书谓台中有三狗二狗崖柴不可当一狗凭黙作疽囊三狗谓何邓丁也黙者爽小字也其意言三狗皆欲囓人而谧尤甚也【魏志曹真子爽传注】
　　时有谤书曰曹爽之势热如汤太傅父子冷如浆李丰兄弟如游光其意以为丰虽外示清净而内图事有似于游光也【魏志夏侯尚传注】
　　洪祗俱会亮门下洪谓祗曰君马何驶祗对曰故吏马不为驶明府马不进耳【华阳国志】
　　愽陵崔洪为尚书左丞时人为之语曰丛生棘刺来自愽陵在南为鹞在北为鹰【晋书崔洪传】
　　时梅陶及钟雅数説余事纳輙困之因曰君汝颍之士利如锥我幽冀之士钝如槌持我钝槌捶君利锥皆当摧矣陶雅并称有神锥不可得槌纳曰假有神锥必有神槌【晋书祖纳传】
　　王导尝与诸葛恢戏争族姓曰人言王葛不言葛王也恢曰不言马驴而言驴马岂驴胜马邪【晋书诸葛恢传】
　　时尚书仆射山涛领吏部王济裴楷等并为帝所亲遇岳内非之乃题阁道为謡曰阁道东有大牛王济鞅裴相鞧和峤刺促不得休【晋书潘岳传】
　　绰性通率好讥调尝与习凿齿共行绰在前顾谓凿齿曰沙之汰之瓦石在后凿齿曰簸之飏之糠粃在前【晋书孙绰传】
　　羣非孔子厄同匡人虽阳和布气鹰化为鸠至于识者犹憎其目【晋书孔羣传】
　　既开青云覩白雉何不张尔弓挟尔矢隐曰本谓是云龙骙骙乃是山鹿野麋兽微弩强是以发迟【晋书陆机传】吾軰与先帝共兴事业而不预时权君无汗马之劳何敢专管大任是为我耕稼而君食之乎猛曰方当使君为宰夫安直耕稼而已【晋书苻坚上传】
　　弟受海内骇笑不过如燕石秃鹙【宋书王微传】
　　栢直狗虽老犹能猎萧漂阳马虽老犹骏徐娘虽老犹尚多情【南史后妃下简文皇后传】
　　无处不逢鸟噪无处不逢鲍佐正【南史鲍泉客卿传】
　　偃乘车在前瑀防驷居后相去数十歩瑀蹋马及之谓偃曰君辔何疾偃曰牛骏驭精所以疾耳偃曰君马何迟曰骐骥罗于覊绊所以居后偃曰何不着鞭使致千里答曰一蹙自造青云何至与驽马争路【南史刘穆之传】谌恚曰见炊饭推以与人王晏闻之曰谁复为萧谌作瓯筯者【南史衡阳公谌传】
　　赵修小人背如土牛殊耐鞭杖【北史甄琛传】
　　今日吾讥晏子訾犹倮而髙橛者也【晏子春秋问下】
　　非人不得其故是犹泽人之非斤斧山人之非罟也【晏子春秋外篇】
　　堂衣若曰子何年少言之绞子贡曰大车不绞则不成其任琴瑟不绞则不成其音子之言绞是以绞之也【韩诗外传】
　　夫服事何足以端士行乎昔者荆为长劒危冠令尹子西出焉齐短衣而遂偞之冠管仲隰朋出焉越文身鬋髪范蠡大夫种出焉西戎左袵而椎结由余亦出焉即如君言衣狗裘者当犬吠衣羊裘者当羊鸣且君衣狐裘而朝意者得无为变乎【説苑善説】
　　木门阃兮梁上柱敝凿头兮断柯斧鞞□鼓兮补履朴脱椎衲兮衣杵视短人兮形如许【蔡中郞集短人赋】
　　今为犯礼之行而不喜闻遄死之讥是负豕而憎人説其臭投泥而讳人言其汚也【枹朴子外篇刺骄】
　　是以世人为文竞于诋诃吹毛取瑕次骨为戾【文心雕龙奏啓】魏晋滑稽盛相驱扇遂乃应玚之鼻方于盗削卵张华之形比乎握舂杵【文心雕龙谐讔】
　　与世殊技固孤是求子忧朱泙曼之无所用吾恨轮扁之无所教也子覩木雕独飞愍我垂翅故栖吾感去鼃附鸱悲尔先笑而后号也【补文选张衡应间】
　　汝故是吴兴溪中钓碣耳何敢诪张【世説新语雅量】
　　康僧渊目深而鼻髙王丞相每调之僧渊曰鼻者面之山目者面之渊山不髙则不灵渊不深则不清【世説新语排调】王孝伯问王大阮籍何如司马相如王大曰阮籍胸中垒块故须酒浇之【世説新语任诞】
　　鸿胪卿孔羣好饮酒王丞相语云卿何为恒饮酒不见酒家覆瓿布日月糜烂羣曰不尔不见糟肉乃更堪久【世説新语任诞】
