<!-- { "loadSidebar": true } -->
　　人主以术化世犹天以气变万物气变万物而不见其象以术化人而不见其形故天以气为灵主以术为神【刘子法术】
　　天地之歳也先春而后秋人君之治也先礼而后刑【意林物理论】
　　怒如烈冬喜如温春【意林太元经】
　　矜赏若春重罚若秋行礼若火流教若水【意林周生烈子】仁义之道日月循纬【艺文类聚天部月】
　　吾不能以春风风人不能以夏雨雨人吾穷必矣【艺文类聚歳时部春】
　　古帝王封诸侯不过百里故利以建侯取法于雷【艺文类聚封爵部摠载封爵】
　　覆之焘之顺天之矩泽如凯风惠如时雨【艺文类聚人部鉴试诗】仁如春风惠如冬日【太平御览时序部春下】
　　天为有形之主君为有国之主天以春生犹君之有仁令也天以秋杀犹君之有威令也故仁令之发天下乐之威令之发天下畏之乐之故乐从其令畏之故不敢违其令【太平御览刑法部律令科附】
　　日者众阳之精内明黄五色无主以象人君精精似青翼翼似黒似赤缟缟似白煌煌似黄光照无主不可以一色名也【太平御览天部三上】
　　人君喜则温怒则寒【太平御览时序部寒】
　　天有日月照临昼夜犹王官之伯率领诸侯也北斗环绕北极犹卿士之周卫天子也五星行于列宿犹州牧之省察诸侯也二十八宿布于四方犹诸侯为天子守土也【玉海天文天文图】
　　机出乎心如天之生如天之杀则生者自谓得其生死者自谓得其死【隂符经集注张良】
　　法自然者在方而法方在圆而法圆于自然无所违也【道德经注】
　　尽道
　　王当用善人为官维以为藩鄣又用大师之大臣维以为垣墙又用大邦诸侯维以为屏蔽王又身为大宗维当施政为之祯干又和安汝徳以施于民无行酷虐之政维安汝之国矣不但安汝之国亦与汝之宗子维以为城言其可以蔽身又得蔽子王必常行此徳无使宗子之城壊又无得疏逺藩屏之人令王独居【毛诗正义板】人君徳美如玉而明若烛【尔雅防天疏】
　　敷春风而鼓俗旌至徳以调民【魏书辛雄传】
　　蛟龙得水而神可立也虎豹得幽而威可载也风雨无乡而怨怒不及也【管子形势】
　　夫凶歳雷旱非无雨露也其燥湿非其时也乱世烦政非无法令也其所诛赏者非其人也暴王迷君非无心腹也其所取舎非其术也【管子七臣七主】
　　无翼而飞者声也无根而固者情也无方而富者生也公亦固情谨声以严尊生此谓道之荣【管子戒】
　　春秋冬夏天之时也山陵川谷地之枝也喜怒取予人之谋也【管子内业】
　　羿古之善射者也调和其弓矢而坚守之其操弓也审其髙下有必中之道故能多发而多中明主犹羿也平和其法审其废置而坚守之有必治之道故能多举而多当道者羿之所以必中也主之所以必治也【管子形势解】奚仲之为车噐也方圜曲直皆中规矩钩绳故机旋相得用之牢利成噐坚固明主犹奚仲也言辞动作皆中术数故众理相当上下相亲巧者奚仲之所以为噐也主之所以治也【管子形势解】
　　如地如天何私何亲如日如月唯君之节【管子牧民】
　　昔者五帝之治天下也其道昭昭若日月之明然若以昼代夜然故其道首首然万世为福万世为教者唯从黄帝以下舜禹以上而已矣【鬻子贵道】
　　天生四时地生万物天下有民圣人牧之故春道生万物荣夏道长万物成秋道敛万物盈冬道藏万物静盈则藏藏则复起莫知所终莫知所始圣人配之以为天地经纪【太公六韬守国】
　　夫鸡晨而作负日任劳流汗洒地夜分仅息农夫之道也俯拾仰取鋭意锥撮力思抟精希求利润贾竪之道也咽气谷神宰思损虑超遥轻举日精錬仙髙士之道也剸情端想毕志所事伦揆忘寝谋效位司人臣之道也清心省念察验近习务求贤良以安万姓人主之道也【亢仓子用道】
　　神灵威明与天合勾萌动作与地俱隂阳寒暑与时至三者圣人【鹖冠子近迭】
　　公平者职之衡也中和者听之绳也【荀子王制】
　　修百王之法若辨白黒应当时之变若数一二行礼要节而安之若生四枝要时立功之巧若诏四时平正和民之善亿万之众而博若一人如是则可谓圣人矣【荀子儒效】
　　垂事养民拊循之唲呕之冬日则为之饘粥夏日则与之麮以偷取少顷之誉焉是偷道也可以少顷得奸民之誉然而非长久之道也【荀子富国篇】
　　夫为国之道恃贤与民信贤如腹心使民如四肢则防无遗所适如肢体相随骨节相救【黄石公三畧上】
　　英雄者国之干庻民者国之本得其干收其本则政行而无怨【黄石公三畧上】
　　举贤任能不时日而事利明法审令不卜筮而获吉贵功养劳不祷祠而得福【尉缭子战威】
　　日夜一周圜道也月躔二十八宿轸与角属圜道也精行四时一上一下各与遇圜道也物动则萌萌而生生而长长而大大而成成乃衰衰乃杀杀乃藏圜道也云气西行云云然冬夏不辍水泉东流日夜不休上不竭下不满小为大重为轻圜道也【吕氏春秋圜道】
　　夫居髙者自处不可以不安履危者任杖不可以不固自处不安则坠任杖不固则仆是以圣人居髙处上则以仁义为巢乗危履倾则以贤圣为杖故髙而不坠危而不仆【陆子辅政】
　　夫射而不中者不求之鹄而反修之于己君国子民者反求之已而君道备矣【贾子君道】
　　天覆无外地载兼爱风行令而一其威雨布施而均其徳王术之谓也【春秋繁露深察名号】
　　一国之君其犹一体之心也隠居深宫若心之藏于胸至贵无与适若心之神无与双也其官人上士髙清明而下重浊若身之贵目而贱足也任羣臣无所亲若四肢之各有职也内有四辅若心之有肝肺脾肾也外有百官若心之有形体孔窍也亲圣近贤若神明皆聚于心也上下相承顺若肢体相为使也布恩施惠若元气之流皮毛腠理也百姓皆得其所若流血气和平形体无所苦也无为致太平若神气无自通于渊也致黄龙凤凰若神明之致玉女芝英也君明臣其功若心之神体得以全臣贤君其恩若形体之静而心得以安上乱下被其患若耳目不聪明而手足为伤也臣不忠而君灭亡若形体妄动而心之丧【春秋繁露天地之行章】
　　天设其髙而日月成明地设其厚而山陵成名上设其道而百事得序【韩非子外传】
　　次四日飞悬隂万物融融测曰日飞悬隂君道隆也【太经第二进】
　　不吝改于宜易之调不耻反迷于朝过之涂虎眄以警密麟跱以接疏【抱朴子外篇君道】
　　发号吐令则輷若震霆之激响而不为邪辩改其正画法创制则炳若七曜丽天而不以爱恶曲其情宏畧逺罩则蔼若密云之髙结居贞成务则确若嵩岱之根地【抱朴子外篇君道】
　　仪决水以进善钧絶弦以黜恶招徳塞违庸亲昵贤使规尽其圆矩竭其方绳肆其直斤效其斵【抱朴子外篇君道】剔腹背无益之毛揽六翮凌虚之用烹如簧以谧司原之箴折菀渃以廸梁伯之美放丹姬以弭婉娈之迷退子瑕以杜余桃之惑藏渊中之鱼操利噐之柄勿惮徙薪之烦以省焦烂之费鼓亷耻之陶冶明考试之凖的【抱朴子外篇君道】
　　君薆然若日之将出不可荧然若月之将毁也【太经第六瞢解】
　　礼斗威仪曰帝者得其英华王者得其根荄【李善注文选长杨赋】善钓者其竿非竹其纶非丝其钩非鍼其饵非螾也昔尧舜禹汤之钓也以贤圣为竿道徳为纶仁义为钩禄利为饵四海为池万民为鱼钓道微矣非圣人其孰能察之【补文选宋王钓赋】
　　仁若春阳信若影响【艺文类聚人部圣】
　　舜出则有鸾和动则有佩环歩趋中茎韶之节【玉海噐用佩带笏】
　　心如规矩志如尺衡平静如水正直如绳【道徳经指归巻七】我王三徳圣化流行如金轮世调善马王有三功徳何等为三一心性和柔力能逺致二不畏寒暑渉险能安三调怨易事常无不足我王亦尔一言必柔实以法利人教化众生毕竟成就二克勤庻政心无险易能舍珍财调给一切三大智勇健调诸怨敌赋税量宜恒知止足【大方广佛华严经巻十二】
　　我王四徳圣化流行如摩伽国妙音鸡王有四功徳何等为四一立信司晨二守义均食三对敌贾勇四不随牝鸡我王亦尔一赏罚应时二万方均济三义伏强御四内言不听【大方广佛华严经巻十二】
　　我王五徳圣化流行如欲天上善时鵞王有五功徳何等为五一染合有时二呼鸣无畏三量宜求食四心无放逸五不受诸鸟謟佞言辞我王亦一清心寡欲不纵内宫二发言审谛外无违命三取与不差务充衣食四调心道捡离过精勤五成就正心不亲謟佞【大方广佛华严经巻十二】
　　夫为王者率土归仰王当如桥济渡万民王当如秤亲縁皆平王当如道不违圣踪王者如日普照世间王者如月与物清凉王如父母恩育慈矜王者如天覆盖一切王者如地载养万物王者如火为诸万民烧除恶患王者如水润泽四方【杂宝藏经巻六】
　　神运
　　辉光于外而形体不见若日月星辰之神【郑氏注礼礼运】强弱相连欲生吞害中有神人提挺而治【三坟山坟】
　　星回日薄撃雷鞭电者之谓天岳立川流吐雾蒸云者之谓地苞天地之混成洞隂阳之不测而以裁成万物者其在圣人乎【梁书元帝纪】
　　爱人甚而不能利也憎人甚而不能害也故先王贵当贵周周者不出于口不见于色一龙一蛇一日五化之谓周故先王不以一过二【管子枢言】
　　虎豹兽之猛者也居深林广泽之中则人畏其威而载之人主天下之有势者也深居则人畏其势故虎豹去其幽而近于人则人得之而易其威人主去其门而廹于民则民轻之而傲其势【管子形势解】
　　夫王者之道如龙首髙居而逺望深视而审听示其形隠其情若天之髙不可极也若渊之深不可测也【太公六韬上贤】
　　君者天也天不开门户使下相害也【鹖冠子道端】
　　天子不视而见不听而聪不虑而知不动而功块然独坐而天下从之如一体如四胑之从心夫是之谓大形【荀子君道篇】
　　君人之道其犹零星之尸也俨然黙而吉祥受福是故得道者不为丑饰不为伪善一人被之而不褎万人之而不褊是故重为惠若重为暴则治道通矣【淮南子主术训】
　　皋陶瘖而为大理天下无虐刑有贵于言者也师旷瞽而为太宗晋无乱政有贵于见者也故不言之令不视之见此伏羲神农之所以为师也【淮南子主术训】
　　有声之声不过百里无声之声施于四海【淮南子缪称训】为人君者其要贵神神者不可得而视也不可得而听也是故视而不见其形听而不闻其声声之不闻故莫得其响不见其形故莫得其影莫得其影则无以曲直也莫得其响则无以清浊也无以曲直则其功不可得而败无以清浊则其名不可得而度也【春秋繁露立元神】善钓者不易渊而殉鱼君子不降席而追道治乎八尺之中而徳化光矣【徐干中论贵验】
　　商子曰人主处匡牀之上而天下大理【初学记噐用部牀】上徳之人其齐万物也犹天之有春秋时至自生非徳之力【太平御览人事部道徳】
　　上古之士道至大者无规矩后世以仁义礼乐为规矩而知规矩之所用者能治人上用规矩者下亦有规矩之心巧之具也而非所以治矣【道徳经四子集解】
