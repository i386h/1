<!-- { "loadSidebar": true } -->
　　世之人主多以珠玉戈劒爲寳愈多而民愈怨国人愈危身愈危累则失寳之情矣乱世之乐与此同【吕氏春秋侈乐】爲木革之声则若雷爲金石之声则若霆爲丝竹歌舞之声则若噪以此骇心气动耳目揺荡生则可矣以此爲乐则不乐【吕氏春秋侈乐】
　　耳之情欲声心不乐五音在前弗听目之情欲色心弗乐五色在前弗视鼻之情欲芬香心弗乐芬香在前弗嗅口之情欲滋味心弗乐五味在前弗食欲之者耳目鼻口也乐之弗乐者心也【吕氏春秋适音】
　　民至于焦唇沸肝有今无储而乃始撞大钟击鸣鼓吹竽笙弹琴瑟是犹贯甲胄而入宗庙被罗纨而从军旅失乐之所由生矣【淮南子主术训】
　　夫乐至于娯心而后和和而后化干羽格苗凤皇仪韶淫鱼听瑟孟尝泣琴岂耳目所能感哉【天禄阁外史乐论】和之以心畅之以八音如春阳之鼓萌蘖时雨之沐万物此之谓娯心之乐【天禄阁外史乐论】
　　夫乐本心术故响浃肌髓先王慎焉【文心雕龙乐府】
　　声之慷慨如壮士澎濞波浪相激之声【李善注文选洞箫赋】夫咸池六英所以陈清庙恊神人也郑衞之乐所以娯密坐接欢欣也【文选舞赋】
　　夫其凄唳辛酸嘤嘤闗闗若离鸿之鸣子也含防啴谐雍雍喈喈若羣雏之从母也【文选笙赋】
　　和声之感人心亦犹酒醴之发人情也【广文选嵇叔夜声无哀乐论】音声之作其犹臭味在于天地之间其善与不善虽遭遇浊乱其体自若而不变也岂以爱憎易操哀乐改度哉【广文选嵇叔夜声无哀乐论】
　　假使鹿鸣重奏是乐声也而今慼者遇之虽声化迟缓但当不能使变令欢耳何得更以哀耶犹一爝之火虽未能温一室不宜复増其寒矣夫火非隆寒之物乐非增哀之具也【广文选嵇叔夜声无哀乐论】
　　桓温问孟嘉曰听伎丝不如竹竹不如肉何谓也答曰渐近自然【事文类聚歌】
　　黄帝防羣臣于太山作清角之音似两凤之双鸣若二龙之齐吟如丹蛇之翘首似雄雉之带矢【太平御览兵部角】孔子至齐郭门之外遇一婴儿击一壶相与俱行其视精其心端孔子谓御曰趣駈之韶乐方作故乐不独自乐又以乐人非独以自正也又以正人【太平御览乐部雅乐下】箫韶者舜之遗音也温润以和似南风之至其为音如寒暑风雨之动物如物之动人雷动禽兽风雨动鱼龙二仪动君子财色动小人【太平御览皇王部帝舜有虞氏】
　　伊耆有苇籥之音伏羲有网罟之咏葛天八阕神农五弦事与功偕其来尚矣【玉海音乐乐】
　　唐虞之世樵夫牧竖击辕中韶感于和也班固集击辕相杵亦足乐也曹子建书击辕之歌有应风雅【困学纪闻卷十七评文】







　　喻林卷九十九
<子部,类书类,喻林>
　　钦定四库全书
　　喻林卷一百　　　　　　明　徐元太　撰政治门【五】
　　操约
　　度日出日入以知东西南视定北凖极以正南北【毛诗定之方注】
　　桢干者皆以筑墙为喻干是墙之主善政亦民之主也【毛诗正义桑扈】
　　室中度以几堂上度以筵宫中度以寻野度以歩涂度以轨【周礼考工记】
　　夫解杂乱纷纠者不控卷救鬭者不撠批亢捣虚形格势禁则自为解耳【史记孙吴传】
　　铢铢而称之至石必差寸寸而度之至丈必过石称丈量径而寡失【前汉书枚乗传】
　　射人将发矢必先于此仪之发则中于彼矣君将出政亦先于朝廷度之出则应于民心【后汉书志五行五注】
　　万目不张举其纲众毛不整振其领【魏志崔林传】
　　治国之体其犹治家主田野者皆宜良信又宜得一人总其条目作为维纲众事乃理【呉志楼传】
　　举网提纲振裘持领纲领既理毛目自张然则道德纲也物势目也上理其纲则万机时序下张其目则庶官不旷【南齐书顾欢传】
　　轨守其数准平其流动于未形而守事已成【管子山权数】仪者万物之程式也法度者万民之仪表也礼义者尊卑之仪表也【管子形势解】
　　取人以已成事以筫【音质竹器所以量物】成事以筫者用称量也取人以己者度恕而行也【管子版法觧】
　　尺寸寻丈者所以得短长之情也故以尺寸量长短则万举而万不失矣是故尺寸之度虽富贵众强不为益长虽贫贱卑辱不为损短公平而无所偏故奸诈之人不能误也【管子明法解】
　　不出户知天下不窥牖见天道其出弥逺其知弥少是以圣人不行而知【老子鉴逺】
　　夫债少易偿也职寡易守也任轻易劝也上操约少之分下效易为之功是以君臣久而不相厌也【文子下德】为而无害成而不败一人唱而万人和如体之从心此政之期也葢母锦杠悉动者其要在一也【鹖冠子天则】黄帝将见大隗乎具茨之山方明为御昌防骖乗张若謵朋前马昆阍滑稽后车至于襄城之野七圣皆迷无所问涂适遇牧马童子问涂焉曰若知具茨之山乎曰然若知大隗之所存乎曰然黄帝曰异哉小童非徒知具茨之山又知大隗之所存请问为天下小童辞黄帝又问小童曰夫为天下者亦奚以异乎牧马者哉亦去其害焉者而已矣【庄子徐无鬼】
　　上之所以使下者一物也下之所以事上者一术也辟之异者有髙墙深宫墙立既谨上为凿一门有盗人入阖其自入而求之盗其无自出是其故何也则上得要也【墨子尚贤上】
　　今夫飞蓬遇飘而行千里乗风之势也深渊者知千仞之深绳之数也故托其势者虽远必至守其数者虽深必得【商子禁使】
　　主道治近不治远治明不治幽治一不治二主能治近则逺者理主能治明则幽者化主能当一则百事正夫兼听天下日有余而治不足者如此也是治之极也既能治近又务治逺既能治明又务见幽既能当一又务正百是过者也犹不及也辟之是犹立直木而求其影之枉也不能治近又务治逺不能察明又务见幽不能当一又务正百是悖者也辟之是犹立柱木而求其影之直也故明主好要而闇主好详【荀子王霸】
　　君子审后王之道而论于百王之前若端拜而议推礼义之綂分是非之分总天下之要治海内之众若使一人故操弥约而事弥大五寸之矩尽天下之方也故君子不下室堂而海内之情举积此者则操术然也【荀子不茍】将原先王本仁义则礼正其经纬蹊径也若絜裘领诎五指而顿之顺者不可胜数也不道礼宪以诗书为之譬之犹以指测河也以戈舂黍也以锥飡壶也不可以得之矣【荀子劝学】
　　有夫分义则容天下而治无分义则一妻一妾而乱【荀子大畧篇】
　　书约而弟子辩法省而民讼简是以圣人之书必著论明主之法必详事尽思虑揣得失智者之所难也无思无虑絜前言而责后功愚者之所易也明主操愚者之所易以责智者之所难故智虑力劳不用而国治也【韩非子八说】
　　事在四方要在中央圣人执要四方来效【韩非子杨权】救火者令吏挈壶瓮而走火则一人之用也操鞭棰指麾而趣使人则制万夫是以圣人不亲细民明主不躳小事【韩非子外储说右】
　　兹郑子引辇上髙梁而不能支兹郑踞辕而歌前者止后者趋辇乃上使兹郑无术以致人则身虽絶力至死辇犹不上也今身不至劳苦而辇以上者有术以致人之故也【韩非子外储说右】
　　造父方耨时有子父乘车过者马惊而不行其子下车牵马请造父助我推车造父因收器辍而寄载之援其子之乘乃始检辔持防未之用也而马辔鹜矣使造父而不能御虽尽力劳身助之推车马犹不肯行也今身使佚且寄载有德于人者有术而御之也故国者君之车也势者君之马也无术以御之身虽处劳犹不免乱有术以御之身处佚乐之地又制帝王之功也【韩非子外储说右】
　　夫以身为苦而后化民者尧舜之所难也处势而令下者庸主之所易也将治天下释庸主之所易道尧舜之所难未可与为政也【韩非子难一】
　　譬之若御者反诸已则车轻马利致逺复食而不倦【吕氏春秋论人】
　　不通此者虽目数千羊之羣耳分八风之调足蹀阳阿之舞而手防绿水之趋智终天地明照日月辩解连环泽润玉石犹无益于治天下也【淮南子俶眞训】
　　枝不得大于干末不得强于本则轻重大小有以相制也若五指之属于臂搏援攫防莫不如志言以小属于大也是故得势之利者所持甚小其存甚大所守甚约所制甚广是故十围之木持千钧之屋五寸之键制开阖之门岂其材之巨小足哉所居要也【淮南子主术训】
　　处静持中运于璇枢以一合万若合符者也【淮南子主术训】夫寸生于生于日日生于形形生于景此度之本也乐生于音音生于律律生于风此声之宗也法生于义义生于众适众适合于人心此治之要也故通于本者不乱于末覩于要者不惑于详【淮南子主术训】
　　成国之道工无伪事农无遗力士无隠行官无失法譬若设网者引其纲而万目开矣【淮南子缪称训】
　　得道则愚者有余失道则智者不足渡水而无游数虽强必沈有游数虽羸必遂又况托于舟航之上乎【淮南子诠言训】
　　治大者道不可以小地广者制不可以狭位髙者事不可以烦民众者敎不可以苛夫事碎难治也法烦难行也求多难赡也寸而度之至丈必差铢而称之至石必过石秤丈量径而寡失简丝数米烦而不察故大较易为智曲辩难为慧故功不厌约事不厌省求不厌寡功约易成也事省易治也求寡易赡也众易之于以任人易矣【淮南子泰族训】
　　或问大曰小问逺曰迩未达曰天下为大治之在道不亦小乎四海为逺治之在心不亦迩乎【扬子孝至篇】
　　因革国家之矩范也矩范之动成败之效也【太经莹】自上御下犹夫钓者焉隐于手应于钩则可以得鱼自近御逺犹夫御马焉和于手而调于衔则可以使马故至道之要不于身非道也【申鉴政体】
　　登树怪其枝不能动其株如伐株万茎枯矣【王充论衡变动篇】夫组织之近成文于逺犹良御辔于手而调马口以致万里也【吕氏春秋先已解】
　　射者望毫毛之近而中艺于逺也御者执辔于手调马口之和而致万里【吕氏春秋本味解】
　　投一寸之鍼布一丸之艾于血脉之蹊笃病有瘳【王充论衡顺故篇】
　　事有缘微而成著物有治近而致逺故修歩武之池而引沈鳞于江海丰朝阳之林而延灵禽于丹穴设象于槃盂而翠虬降于霄委灰于尺水而望舒变于太极是以晋文囬轮于勇虫而壮士云赴句践曲躳于怒鼃而戎卒轻死【抱朴子外篇广譬】
　　举一网众目张弛一机万事隳【文中子开朗】
　　尸子曰文轩无四寸之键则车不行【李善注文选枚叔七发】夫道上环中理贵持防希发而节乐者击一柷之功也一契而御众者圣人之能也【李善注文选陆士衡演连环】
　　人主之行异布衣布衣者饰小行竞小亷以自托于乡党人主唯天下安社稷固不耳【补文选贾谊请封建疏】
　　秉纲而目自张执本而末自从【意林物理论】
　　举网以纲千目皆张振裘持领万毛自整治大国者亦当如此【意林新论】
　　三寸之箧运而天下定六寸之基正而天下治【意林申子】圣人身犹日也夫日圜尺光盈天地圣人之身小其所烛逺矣【太平御览天部三上】
