<!-- { "loadSidebar": true } -->
　　鸣鹤在幽阴之处虽在幽阴而鸣其子则在远而和之以其同类相感召故也【周易正义系辞上】
　　日掌阳月掌阴星掌和阳为德阴为刑和为事【管子四时】天网恢恢疎而不失【老子任为】
　　天之道其犹响之报声也德积则福生祸积则怨生【文子符言】
　　若风之过萧忽然而感之各以清浊应【文子自然】
　　隐戮也者阴隲之反也如以匙勘钥也如以玺印涂也必以其类其应如响【子华子晏子】
　　五云之变可以卜当年之丰歉八风之朝可以卜当时之吉凶是知休咎灾祥一气之运耳【闗尹子二柱篇】
　　日者阳之主也是故春夏则羣兽除日至而麋鹿解月者阴之宗也是以月虚而鱼脑减月死而蠃蠬膲火上荨水下流故鸟飞而高鱼动而下【淮南子天文训】
　　物类相动本标相应故阳燧见日则然而为火方诸见月则津而为水虎啸而谷风至龙举而景云属麒麟鬬而日月食鲸鱼死而彗星出蚕珥丝而商绝贲星坠而渤海决【淮南子天文训】
　　山气多男泽气多女障气多喑风气多聋林气多癃木气多伛岸下气多肿石气多力险阻气多瘿暑气多夭寒气多寿谷气多痹丘气多狂衍气多仁陵气多贪轻土多利重土多迟湍水音小浊水音大湍水人轻迟水人重中土多圣人皆应其类【淮南子地形训】
　　夫阳燧取火于日方诸取露于月天地之间巧厯不能举其数手微忽怳不能览其光然以掌握之中引类于太极之上而水火可立致者阴阳同气相动也【淮南子览防训】山云草莽水云鱼鳞旱云烟火涔云波水各像其形类所以感之【淮南子览防训】
　　月盛衰于上则蠃蠬应于下同气相动不可以为远【淮南子説山训】
　　山云蒸柱础润伏苓掘兎丝死【淮南子说林训】
　　夫湿之至也莫见其形而炭已重矣风之至也莫见其象而水已动矣日之行也不见其移骐骥倍日而驰草木为之靡县防未转而日在其前故天之且风草木未动而鸟已翔矣其且雨也阴曀未集而鱼已噞矣以阴阳之气相动也故寒暑燥湿以类相从声响疾徐以音相应也【淮南子泰族训】
　　天人之应所由来渐矣故履霜坚氷非一时也仲尼之祷非一朝也【申鉴时事】
　　日南至则黄钟应融风动而鱼上氷賔统则微阴萌蒹葭苍而白露凝寒暑相推阴阳代兴【蔡中郎集释诲】
　　夏末蜻鸣寒螀啼感阴气也雷动而雉惊发蛰而虵出起阳气也夜及半而鹤唳晨将旦而鸡鸣此虽非变天气动物物应天气之验也【王充论衡变动篇】
　　阴中之阳阳中之阴各以物类自相求从夏日为阳而夕夜远与冬日共为阴冬日为阴而朝昼远与夏日同为阳皆异于近而同于远也【张湛注列子仲尼】
　　箕丽于月而飘风起毕动于天而骤雨散【刘子类感】
　　故铜山崩蜀钟鸣于晋淄渑共川色味异质感动必类自然之数也【刘子类感】
　　龙举一井而云弥九天虎啸一谷而风扇万里阳燧在堂而太阳火方诸运握而少阴水类感之也【刘子类感】黄帝问师旷曰吾欲知苦乐善恶可知否对曰岁欲丰甘草先生甘草荠也岁欲苦苦草先生苦草亭也岁欲恶恶草先生恶草水藻也岁欲旱旱草先生旱草蒺藜也岁欲疫病草先生病草艾也【艺文类聚草部草】
　　青为虫白为兵赤为旱黑为水黄为丰年此五云吉凶之祲也【埤雅天道门云】
　　天中极星昆仑之墟天门明堂太山之精中挺三台也五灵诸侯也岍岐荆山壶口雷首太岳砥柱东方之宿也析城王屋太行常山碣石西倾朱圉北方之宿也鸟鼠太华熊耳外方桐柏嶓陪尾西方之宿也荆山内方大别岷山衡山九江敷浅原南方之宿也九隘之险九河之曲瀁水三危汶江九折上为列星【玉海天文天文图】日阳也阳用事则日进而北昼进而长阴用事则日退而南昼退而短日之南北失节晷过而长为常寒退而短为常燠凡君行急则日行疾君行缓则日行迟【玉海天文圭景】
　　声之阴阳各有合辰与建交错贸处如表里然其相生则以阴阳六体为之同位者象夫妻异位者象子母所谓律取妻而吕生子也【玉海律厯律吕】
　　立竿见影呼谷闻响岂不灵哉天地至象【参同契】
　　夫圣人之起度数必应于天地故天有宿度地有经水人有经脉天地温和则经水安静天寒地冻则经水凝泣天暑地热则经水沸溢卒风暴起则经水波涌而陇起【黄帝素问内经离合眞邪论】
　　如礠石力令铁转移虽无有心似有心者【大乘宻严经卷下】夫铜山崩洛钟应葭灰缺月晕亏未见虎啸而风不生龙腾而云不起【辩正论卷六】
　　水泉之源必有神龙居之【高僧传九竺佛图澄】
　　所主
　　夫少者多之所宗一者众之所归阳卦二阴故奇为之君阴卦二阳故耦为之主【韩康伯注易系辞下】
　　日统领月之功犹若君统领臣之功以为己功【礼记正义月令】物君金物臣木金主利用物之君也木为金所克服故为臣矣【三坟山坟】
　　混沌为太始太始者元胎之萌也【三坟山坟】
　　火为坤母巽为离父金乃坤孙【乾坤凿度坤凿度下】
　　五音非宫不调五味非甘不和【隋书音乐志下】
　　地者万物之本原诸生之根苑也美恶贤不肖愚俊之所生也水者地之血气如筋脉之通流者也故曰水具材也【管子水地】
　　音有五声宫其主也色有五章黄其主也味有五变甘其主也位有五材土其主也【淮南子地形训】
　　金木水火虽各职不因土方不立若酸醎辛苦之不因甘肥不能成味也甘者五味之本也土者五行之主也五行之主土气也犹五味之有甘肥也不得不成【春秋繁露五行之义】
　　阳茍一焉五阴何得不同而归之阴茍只焉五阳何得不同而从之故阴爻虽贱而为一卦之主者处其至少之地也【周易畧例明彖】
　　夫少者多之所贵也寡者众之所宗也一卦五阳而一阴则一阴为之主矣五阴而一阳则一阳为之主矣【周易畧例明彖】
　　斗在天中周制四方犹宫声处中为四声纲也【前汉书注律厯志】
　　中国川原以百数莫着于四渎而河为宗也【李善注文选江赋】日犹火也月犹水也火则施光水则含影故朏生于向日魄生于背日当日则光盈近日则明灭【艺文类聚天部月】月与星至阴也有形无光日照之乃光如以镜照日而有影见【艺文类聚天部月】
　　日者寸也月者尺也尺者纪度而成数也寸者制万物阴阳之短长也【太平御览天部三上】
　　天月无度借日度为度天月无光借日光为光经星亦然故日者实也君主之象也凡天象以日为主【太平御览天部四日五】
　　夫无声者五音之祖无形者万物之君本其祖然后精商征之妙理其君然后正研朴之容【太平御览乐部雅乐下】包四渎以称王摠百川而为主【初学记地部河注】
　　大中之道在天为北辰在地为人君【玉海天文圭景】
　　周公曰大哉言数请问用矩之道商高曰平矩以正绳偃矩以望高覆矩以测深卧矩以知远环矩以为圆合矩以为方【玉海天文天文书上】
　　黄钟不复与他律为役者黄钟至尊无与并也【玉海律厯律吕下】道徳不生万物而万物自生焉天地不含羣类而羣类自托焉自然之物不求为王而物自王焉故天地亿万而道王之众阳赫赫而天王之隂气漻漻而地王之倮者穴处而圣人王之羽者翔虚而神凤王之毛者蹠实而麒麟王之鳞者水居而神龙王之介者泽处而灵王之百川竝流而江海王之【道徳经指归卷十一】
　　乾坤者易之门户众卦之父母坎离匡廓运毂正轴牝牡四卦以为槖籥覆冒隂阳之道犹工御者凖绳墨执衔辔正规矩随轨辙【参同契笺注上篇】
　　尊莫尊于诸天也而大弥罗天乃天中之天贵莫贵于诸帝也而玉皇上帝乃帝中之帝【玉皇本行集经】
　　譬如众流皆归于海如粟散小王皆属转轮圣王如众小明皆属于日【大智度论卷三十七】
　　夫六合同曜灵之鉴羣流归百谷之王【明集十四】

　　喻林卷二
　　钦定四库全书
　　喻林卷三　　　　　　　明　徐元太　撰人事门【一】
　　言行
　　言行君子之枢机枢机之发荣辱之主也【易上系】
　　戸枢之转或明或闇弩牙之发或中或否犹言行之动从身而发以及于物或是或非也【周易正义系辞上】
　　天下有道则行有枝叶天下无道则辞有枝叶【礼记表记】言从而行之则言不可饰也行从而言之则行不可饰也【礼记缁衣】
　　茍有车必见其轼茍有衣必见其敝人茍或言之必闻其声茍或行之必见其成【礼记缁衣】
　　行有枝叶所以益德也言有枝叶是众虚华也枝叶依干而生言行亦由礼出【郑氏注礼表记】
　　夫华繁而实寡者天也言多而行寡者人也【大戴礼记曽子疾病】知旣知之行旣由之言旣顺之若夫性命肌肤之不可易也【大戴礼记哀公问五义】
　　缀以德行不任以言庶人以言犹以夏后氏之祔怀袍褐也行不越境【大戴礼记虞戴德】
　　人性有畏其景而恶其迹者却背而迹愈多景愈疾不知就阴而止景灭迹絶欲人勿闻莫若勿言欲人勿知莫若勿为【前汉书枚乘传】
　　士有一定之论女有不易之行【文子守弱】
　　知言如泉鸣知行如禽飞【关尹子一宇】
　　闗尹谓子列子曰言美则响美言恶则响恶身长则影长身短则影短名也者响也身也者影也故曰愼尔言将有和之愼尔行将有随之【列子説符】
　　满苟得曰小盗者拘大盗者为诸侯诸侯之门义士存焉昔者桓公小白杀兄入嫂而管仲为臣田成子常杀君窃国而孔子受币论则贱之行则下之则是言行之情悖战于胷中也不亦拂乎故书曰孰恶孰美成者为首不成者为尾【庄子盗跖】
　　子墨子曰君子无鬭子夏之徒曰狗狶犹有鬭恶有士而无鬭矣子墨子曰伤矣哉言则称于汤文行则譬于狗狶【墨子耕柱】
　　君子言有坛宇行有防表【荀子儒効】
　　听善言便计虽愚者知说之称至德高行虽不肖者知慕之说之者众而用之者鲜慕之者多而行之者寡所以然者何也不能反诸性也【淮南子原道训下】
　　言之者行之役也行之者言之主也汝能行我能言汝为主我为役【说苑权谋】
　　或问羣言之长羣行之宗曰羣言之长德言也羣行之宗德行也【扬子考至篇】
　　般之挥斤羿之激矢君子不言言必有中也不行行必有称也【扬子君子】
　　顾自然之理行则影从言则响随【郭子注庄德充符】
　　礼然后动则动如春风人不厌其动时然后言则言如金石人不厌其声【刘子愼言】
　　言不违理故形不慙行不邪僻故心不耻【扬子法言注吾子篇】知言而不能行谓之疾此疾虽有天医莫能治也【意林仲长统昌言】
　　世薄华饰以相拊言处飞龙前行在跛鼈后【西升经】言多诺者事众而信不可然也心多所易者难积而变不可推也【道德经指归卷十一】
　　夫谬之于空谈不如证之于事实闻之于髣像不如决之于耳目故信不如学言不如行【法苑珠林卷四十六】
　　好恶
　　君子之善善也长恶恶也短恶恶止其身善善及子孙【公羊昭公二十年】
　　见善如不及见不善如探汤【论语季氏】
