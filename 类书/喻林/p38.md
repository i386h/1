<!-- { "loadSidebar": true } -->
　　御史之遇文书不失分铢有司之陈笾豆不误行伍其巧习者亦先学之人不贵者也【王充论衡量知篇】
　　孙武阖庐世之善用兵者也知或学其法者战必胜不晓什伯之阵不知击刺之术者彊使之军军覆师败无其法也【王充论衡量知篇】
　　盖足未尝行尧禹问曲折目未尝见孔墨问形象齐部世刺绣恒女无不能襄邑俗织锦钝妇无不巧日见之日为之手狎也使材士未尝见巧女未尝为异事诡手暂为卒睹显露易为者犹愦愦焉【王充论衡程材篇】
　　从农论田田夫胜从商讲贾贾人贤今从朝廷谓之文吏朝廷之人也幼为干吏以朝廷为田畆以刀笔为耒耜以文书为农业犹家人子弟生长宅中其知曲折愈于賔客也賔客暂至虽孔墨之材不能分别儒生犹賔客文吏犹子弟也【王充论衡程材篇】
　　犹工匠之作器也晓之则无难不晓则无易【王充论衡定贤篇】人有所优固有所劣人有所工固有所拙非劣也志意不为也非拙也精诚不加也【王充论衡书解篇】
　　貔貅戾兽而黄帝教之战鹰鹯鸷鸟而罗氏教之击夫鸟兽无知之性犹随人指授而能战击者习之之功也奚况国之士民而不习武乎【刘子阅武】
　　故射御惯习至于驰猎则能擒获习教之所致也若弗先习覆逸是惧奚据望获【刘子阅武】
　　镆鎁不为巧者鋭而为拙者钝然而巧以生胜拙而之负者习与不习也【刘子阅武】
　　吴人者以船檝为舆马以巨海为夷庚【李善注文选陆士衡辨亡论】子云曰能读千赋则善赋君大曰能观千劒则晓劒喭曰伏习众神巧者不过习者之门【意林新论】
　　三世长者知被服五世长者知饮食此言被服饮食难晓也【艺文类聚衣裳】
　　朝鲜之马被鬛踶齧能使其成骐骥者习之故也【太平御览兽部马五】
　　吴之翫水若鱼鼈蜀之便山若禽兽【太平御览鳞介部鼈】
　　非所事而强学犹以百万之师积在河济之中其用舟檝固不如江汉之良【太平御览舟部叙舟中】
　　譬如丈夫善服毒药能使消化方为食事无有诸毒【大宝积经二十】
　　如鸟子学飞小儿学行【三昧法门经卷下】
　　如人学跳乆习转工絶于余人如鸟子学飞渐渐转逺【禅法要解经卷下荣十】
　　譬如学趠裳壊色麤重相常修轻空相是时便能飞【大智度论卷二十八】
　　易知
　　夫和氏之璧求者不争贾骐骥之材不难阻险之路【越絶外传记范伯】
　　其事昭昭日月经天河海带地不足以比【后汉书冯衍列传】今天下之事昭昭于日月震震于雷霆【后汉书范升传】
　　齐髙妙之音正郑卫之声并利于事无相夺伦此乃管之至牙旷之调也虽非钟期敢不击节【蜀志马良传】君子并物而错之兼涂而用之五味未尝而辨于口五行在身而布于人【邓析子无厚篇】
　　治于神者众人不知其功争于明者众人知之【墨子公输】以贤易不肖不待卜而后知吉以治伐乱不待战而后知克【荀子大略】
　　刺我行者欲与我交訾我货者欲与我市【淮南子説林训】道畔巨树堑边长沟所居昭察人莫不知【王充论衡自纪篇】情寃见之日明兮如列宿之错置【楚辞九章惜往日】
　　譬如见西施何必识姓名然后知美【何氏语林言语】
　　譬如春时花果树等陈叶已落枝条滋润众人见已咸作是言新花果树叶当出不乆【波罗宻多经卷三】
　　譬如女人懐孕渐乆其身转重动止不安饮食睡眠悉皆减少不喜多语猒常所作受苦痛故众事顿息有异他人见是相已即知此女不乆产生【波罗宻多经卷三】
　　如日欲出先现瑞相所谓明星出时当知日出不乆【大寳积经六十二】
　　譬如鑚酪者尝之以指端【大乘宻严经卷下】
　　天下有明月珠持五防缕贯之人视珠皆见五防别知缕知珠相贯穿【泥犂经福九】
　　犹如罗縠观空表里悉现【出曜经八行品】
　　如火以烟为相见烟则知有火【大智度论卷五十一】
　　如行路人知邪迳则知正道【大智度论七十三】
　　如闻香知有华闻声知有鸟闻笑知有人见烟知有火见鹤知有池【十二门论守六】
　　如炊饭一粒熟知余者皆熟【中论卷三】
　　譬智者如见家牛形容譬类知野牛形容状亦应如此【随相论卷下】
　　大士处世犹日月之升天有目之士谁不知识【僧肇注维摩诘经佛国】
　　难知
　　鸟吾知其能飞鱼吾知其能游兽吾知其能走走者可以为网游者可以为纶飞者可以为矰至于龙吾不知其乘风云而上天【史记老庄传】
　　夫孪子之相似者惟其母知之而已夫利害之相似者惟智者知之而已【战国防韩襄王】
　　孔子东游见两小儿辩鬬问其故一儿曰我以日始出时去人近而日中时逺也一儿以日初出逺而日中时近也一儿曰日初出大如车盖及日中则如盘盂此不为逺者小而近者大乎一儿曰日初出沧沧凉凉及其日中如探汤此不为近者热而逺者凉乎孔子不能决也【列子汤问】
　　征羽之操不入鄙人之耳抮和切适举坐而善【淮南子説林训】昔晋平公令官为钟钟成而示师旷曰钟音不调平公曰寡人以示工工皆以为调而以为不调何也师旷曰使后世无知音者则已若有知音者必知钟之不调故师旷之欲善调钟也以为后之有知音者也【淮南子脩裕训】今日何为而荣乎旦日何为而义乎此易言已今日何为而义旦日何为而荣此知难也【淮南子主术训】
　　子贡曰赐譬渴者之饮江海知足而已孔子犹江海也赐则奚足以识之【説苑善説】
　　今谓天髙无少长愚智皆知髙髙几何皆曰不知也是以知仲尼之贤而不知其奚若【説苑善説】
　　言如鳖咳语不可知【焦氏易林贲之旅】
　　浮于海者迷于东西大也行于沟咸识舟楫之迹小也【王充论衡定贤篇】
　　人面色部七十有余颊肌明洁五色分别隐微忧喜皆可得察占射之者十不失一使面黝而黑丑垢重袭而覆部占射之者十而失九【王充论衡自纪篇】
　　玉隐石间珠匿鱼腹非玉工珠师莫能采得寳物【王充论衡自纪篇】
　　有美味于斯俗人不嗜狄牙甘食有寳玉于是俗人投之卞和佩服孰是孰非可信者谁【王充论衡自纪篇】
　　夫貌望丰伟者不必贤而形器尫瘁者不必愚咆哮者不必勇淳淡者不必怯或外候同而用意异或气性殊而所务合非若天地有常候山川有定止也物亦故有逺而易知近而难料譬犹眼能察天衢而不周项领之间耳能闻雷霆不能识螘虱之音也【抱朴子外篇清鉴】
　　甽浍之流不能运大白之艘升合之器不能容千钟之物熠燿不能并表微之景常才不能别逸伦之器盖造化所假聪明有本根也【抱朴子外篇博喻】
　　夫玉石易别于贤愚爱寳情笃于好士以易别之寳合笃好之物犹获罪截趾歴世受诬况乎难知之贤非意所急【抱朴子外篇防才】
　　若令士之易别如鹪鹩之与鸿鹄狐兎之与龙驎者则四凶不得官于尧朝管蔡不得几危宗周【抱朴子外篇行品】美玉蕴于碔砆凡人视之怢焉良工砥之然后知其和寳也精錬藏于鑛朴庸人视之忽焉巧冶铸之然后知其干也况乎圣德巍巍荡荡黎氓所不能命哉【文选王褒四子讲德论】
　　夫至物微妙可以理知难以目识譬犹豫章生七年然后可觉耳【文选嵇康养生论】
　　絶节髙唱非凡耳所悲肆义芳讯非庸听所善是以南荆有寡和之歌东野有不释之辩【文选陆机演连珠】
　　慎子曰离朱之明察毫末于百歩之外下于水尺而不能见浅深非目不明也其势难视也【文选陆机演连珠注】
　　夫逺不可知者天也近不可知者人也【广文选曹子建黄初五年令】经巨海者终年不见其涯测虞渊者终世不知其底故近者不可以度逺也【意林物理论】
　　寳山峻极骀足未窥惠海遥波轻舟谁泛【文苑英华梁简文帝帝德上颂】
　　大椿凋茂非蜉蝣之所知溟渤浅深岂冯夷之能测【文苑英华薛道衡碑】
　　豫章七年毙于丰草芳兰九畹沦于幽谷是以欲求其真晋阳有自埋之蒿若赏其声吴亭有已枯之竹【文苑英华庾信连珠】
　　使圣人空坐独思则不知百世后有马生牛牛生驴桃生李李生梅也【太平御览果部梅】
　　鸭足何以鸡足何以吾不知也何况问天地乎【太平御览羽族部鸭】
　　羁蚊绊蚤禁其非法刳虮屠虱求其肝胆非至精谁能知之【太平御览兵部羁】
　　逺哉天之道也如迎浮云若视深渊视深渊尚可测迎浮云莫知其极【黄帝素问内经六微防大论】
　　譬如万里坑下有淡流泉视之甚浊微彻见底沙难【西升经】
　　夫陈大言舒至论表自然穷微妙则中士而下士笑浮言游説生息百变起福兴利成功遂事则中士论而下士觉【道德经指归卷七】
　　譬如虚空不可计知东方里数南方西方北方四嵎上下亦不可知无逺无近无有边际【光讃波罗宻经卷十】
　　犹如寳箧未开之时不知其中是何等寳【大寳积经一百九】如母懐子不能自知是男是女黑白黄色根具不具手足耳目类与不类止于身中不知其状【大乘显识经推三】譬如身生毛其人亦不能自校计一一数不能自知毛多少【明度五十校计经卷上】
　　如世间隣近村邑聚落池沼扰浊垢秽有明眼人住在岸上作意观察其中所有螺蛤鱼砾石等类行住普侧极难可见所以者何水有扰浊及垢秽故【本事经卷五】譬如天雨降霔大海一一水滴数不可知相续流注无有穷尽【未曽有经善巧方便品渊十】
　　如囊中寳物系口则人不知【大智度论卷六十五】
　　故伯牙絶弦卞和泣璧良由妙防之典难辩盈尺之珍罕别【摄大乘论序卷一】
　　譬如江水海水同时和合不可分别【如实论华二】
　　夫观华者不能知实视影者不能审形【明集牟子理惑论】然谓海实广广孰能知谓天盖髙髙不可测【明集十】
　　误知
　　以犬羊之质服虎豹之文无众星之明假日月之光【魏志王粲传注】
　　但以燕求马首薛养鸡鸣谬齿鸿仪虚班骥皁【隋书崔廓隐逸传】
　　夫转沙石者湍瀬也飞毛芥者焱风也活水洋风毛芥不动无道理之将用心暴猥察吏不详遭以好迁妄授官爵猛水之转沙石焱风之飞毛芥也【王充论衡状留篇】承侔卞和质非荆璞眷同尤良用乏骥騄【文选卢谌赠刘琨诗】恨以驽蹇姿徒烦非子御【文选卢谌赠崔温诗】
　　今足下既以抜文秀于丛荟防弱根于庆云陵扶揺而疎翮挥清澜以擢鳞而响不彻于一臯价不登乎千金傲岸荣悴之际颉颃龙鱼之间【补文选郭璞客傲】
　　何天施之普厠瓦砾于琼瑛【艺文类聚人部言志赋】
　　谬以商丘之木遂比舟栰之材燕岱之石混同瑚琏之器【艺文类聚职官部尚书令表】
　　顾怜碔砆质何以俪琼瓌【文苑英华梁简文帝应令诗】
　　黄鹤戒露非有意于轮轩爰居避风本无情于钟鼓【文苑英华庾信小园赋】
　　龚以毛羽之身戴丘山之施【李善注文选刘孝标广絶交论】








　　喻林卷十七
<子部,类书类,喻林>
　　钦定四库全书
　　喻林卷十八　　　　　　明　徐元太　撰人事门【十六】
　　莫知
