<!-- { "loadSidebar": true } -->
　　夫事之所以难知者以其窜端匿迹立私于公倚邪于正而以胜惑人之心者也若使人之所怀于内者与所见于外者若合符节则天下无亡国破家矣夫狐之捕雉也必先卑体弭耳以待其来也雉见而信之故可得而擒也使狐瞠目植睹见必杀之势雉亦知惊惮远飞以避其怨矣夫人僞之相欺也非直禽兽之诈计也物类相似若然而不可从外论者众而难识矣是故不可不察也【淮南子人问训】
　　不洁在面人皆耻之不洁在心人不肯愧以面露外而心伏内故善饰其情潜奸隐智终身不可得而见也【刘子心隐】
　　二仪之大可以章程测也三纲之动可以表里度也雷霆之声可以钟鼔传也风雨之变可以音律和也故有象可观不能匿其影有形可见不能隐其迹有声可闻不能藏其响有色可察不能灭其情夫天地隂阳之难明犹可以术数揆而耳目可知至于人也心居于内情伏于里非可以筭数测也【刘子心隐】
　　日在天之外而心在人之内物亦照焉照之于外不可以僞内者也而僞犹生焉心在人之内而智又在其内神亦照焉外之于内无所取征也而欲求其情不亦难乎【刘子心隐】
　　物形外显人神内藏外显易察内藏难明【掦子法言注问神篇】天布列象物所以知其度此即逺犹防渊之积水人所不能测此即藏于器也【李善注文选陆士衡演连珠】
　　动循定检天有可察应无常节身或难照是以望景揆日盈数可期抚臆论心有时而谬【文选陆机演连珠】
　　晷景有节尺圭可以知其数深情难测渊识不能知其心故光武蔽于厐萌魏武失之张邈【文选陆士衡演连珠】
　　情见于物虽逺犹防神藏于形虽近则宻是以仪天步晷而修短可量临渊揆水则浅深难察【文选陆机演连珠】纳众恶拒羣善方寸地九折坂【艺文类聚人部性命赋】
　　楚越无以况其迥殊山川未足方其险阻【艺文类聚职官部吏部尚书表】
　　所言不了了藏恶在于心如灰覆炭火设蹑烧人足【修行道地经慈品】

　　喻林卷十一
<子部,类书类,喻林>
　　钦定四库全书
　　喻林卷十二　　　　　　明　徐元太　撰人事门【十】
　　应物
　　初六咸其拇象曰咸其拇志在外也【易咸】
　　九五咸其脢无悔【易咸】
　　脢者心之上口之下王辅嗣以四爲心神上爲辅颊五在上四之间故直云心之上口之下也明其浅于心神厚于言语【周易正义咸】
　　委曲同之鍼缕繁碎譬之米盐【梁书王僧孺传】
　　事物之至也如泉源一物不应乱之端也【荀子君道】
　　鼓不灭于声故能有声镜不没于形故能有形【淮南子诠言训】面慙曰戁心慙曰恧体慙曰逡【小尔雅广义】
　　俗之所贵有时而贱物之所大世或小之故顺物之迹不得不殊【郭子注庄秋水】
　　夫画地而使人循之其迹不可掩矣有其已而临物与物不防矣【郭子注庄人间世】
　　顺理则异类生爱逆节则至亲交兵此虎之所以媚于养已也【郭子注庄人间世】
　　占捶钩之轻重而无毫芒之差都无怀则物来皆应也【郭子注庄知北游】
　　墨翟之徒世谓热腹杨朱之侣世谓冷肠肠不可冷腹不可热当以仁义爲节文尔【顔氏家训省事】
　　衡平也权重也衡所以任权而钧物平轻重也【李善注文选刘孝标广絶交论】
　　圣人如柱邪王曰如筹算虽无情运之者有情【世説新语言语】何尝见明镜疲于屡照清流惮于惠风【世説新语言语】
　　圣人之变如水随形形平则平形险则险【意林范子】
　　字説曰应从心从防心之应物不疾而速不行而至防之应物人或使之能疾而已不行不至【埤雅品物门鹰】
　　申子曰岂不知镜设精无爲而美恶自备矣【初学记器用部镜】珠虽朗离人莫映【初学记居处部堂】
　　若镜之心物来斯照如圣之智感而遂通【道徳经注防卷三】圣人无心有感斯应譬彼明境方兹虚谷感而后应不爲物先【道徳经注疏卷五】
　　譬如鸣钟悬在虚空若无扣击声理恒存以何因縁声理恒存以应扣故若有扣者大则大声中则中声小则小声而此钟中声体不异各随其扣发响不同圣人亦尔湛然之理等一不异随物应形万种差别【海空智藏经治相品】譬如大海流澍无极任人取用随其灌溉有智之人深凿沟渠以导其流则浇灌无极愚痴之人执持漏器诣于河海随漏获润甚少或有盲人都不见海无所受润【玉清经慈悲方使品】
　　譬如虚空无不受持亦非摠持亦无不持【普超三昧经卷二】譬如若称随其轻重或上或下【修行道地经五隂成败品】
　　在用如水分千月爲体若镜鉴万形【辨正论卷二】
　　考僞
　　视彼林中谓其当有大木而维有薪维有蒸薪蒸在林则似大木而非大木也以兴视彼朝上谓其当有贤者而唯有小人此小人之在朝则似贤人而非贤也【毛诗正义正月】
　　莠之茎叶似苗佞人诈饰似有义利口辨辞似若有信郑声淫人之听似若美乐紫色似朱乡原惑众似有徳此六似者孔子之所恶也【赵氏注孟尽心下】
　　外传曰马不过稂莠【尔雅防草疏】
　　阙子曰宋之愚人得燕石梧台之东归而藏之以爲大宝周客闻而观之主人父斋七日端冕之衣衅之以特牲革匮十重缇巾十袭客见之俛而掩口卢胡而笑曰此燕石也与瓦甓不殊主人父怒曰商贾之言竖匠之心藏之愈固守之弥谨【后汉书应奉传注】
　　南海有明珠即鲸鱼目瞳鲸死而目皆无精可以鉴谓之夜光【述异记上】
　　正道而辨奸犹引绳以持曲直是故邪説不能乱百家无所窜【荀子正名篇】
　　今剑或絶侧羸文齧缺卷銋而称以项襄之剑则贵人争带之琴或拨刺枉挠阔解漏越而称以楚庄之琴则巨室争鼓之苖山之鋋羊头之销虽水防龙舟陆剸兕甲莫之服带山桐之琴涧梓之腹虽鸣亷隅修营唐牙莫之鼔也【淮南子修务训】
　　色厉而内荏乱真者也文表而柔里乱实者也【盐铁论利议】或曰何以处僞曰有人则作之无人则辍之之谓僞观人者审其作辍而已矣【扬子孝至篇】
　　昔者姒氏治水土而巫步多禹扁鹊卢人也而医多卢夫欲雠伪者必假真【子重黎】
　　榝茱茰也佀椒而非以喻子椒佀贤而非贤也【王逸注楚辞离骚经】
　　故贪者能言亷乱者能言治盗跖非人之窃也庄蹻刺人之滥也【王充论衡本性篇】
　　海外西南有珠树焉察之是珠然非鱼中之珠也【王充论衡説日篇】
　　夫易言云从龙者谓真龙也岂谓土哉楚叶公好龙墙壁盘盂皆画龙必以象类爲若真是则叶公之国常有雨也【王充论衡乱龙篇】
　　鼈三足曰能三足曰贲案能与贲不能神于四足之鼈一角之羊何能圣于两角之羊【王充论衡是应篇】
　　闻一増以爲十见百益以爲千使夫纯朴之事十剖百判审然之语千反万畔【王充论衡艺増篇】
　　夫名之系于实也犹物之系于时也物者春也吐华夏也布叶秋也凋零冬也成实斯无爲而自成者也若强爲之则伤其性矣名亦如之故僞名者皆欲伤之者也【徐干中论考僞】
　　诱以僞成之名惧以虚至之谤使人憧憧乎若亾惙惙而不定丧其故性而不自知其迷也咸相与祖述其业而宠狎之斯术之于斯民也犹内关之疾也非有痛痒烦苛于身情志慧然不觉疾之已深也然而期日既至则血气防竭故内关之疾疾之中夭而扁鹊之所甚恶也以卢医不能别而遘之者不能攻也【徐干中论考僞】
　　姒氏禹也治水土涉山川病足故行跛也禹自圣人是以鬼神猛兽蜂虿蛇虺莫之螫耳而俗巫多效禹步【扬子法言注重黎篇】
　　羊假虎皮见豺则战人假僞名考实则穷【子法言注吾子篇】先见良物价定而杂与恶物以欺惑下土之人【李善注文选西京赋】
　　玉爲真洁白如猪膏叩之鸣者是真也其比类甚多相似宜精别之所以燕石入笥卞氏长号也【本草玉屑卷二】鸠傅隼翼羔披豹皮类似质违表是里非【意林周生烈子】桓灵谚曰举秀才不知书察孝亷父别居寒素清白浊如泥髙第良将怯如蝇【太平御览人事部谚下】
　　日给之华与柰相似也柰结实而日给零落虚僞之初与真实相似也虚僞败而真实成【太平御览果部防】
　　夫萍之浮与菱之浮相似也菱植根萍随波是以尧舜叹巧言之乱徳仲尼恶紫之夺朱【太平御览果部菱】
　　盖土龙不可以升天石人不任爲亭长容貌虽似蹄足难奬【初学记地部石注】
　　琅玕石似珠也碔砆石似玉也【初学记地部石】
　　素氷象玉难可磨荡结土成龙遭雨则伤【初学记地冰注】譬如儛师于大众中化作城郭象马车乗作诸璎珞严身之具城邑聚落山林树木泉池河水于彼众中有诸众生无有智慧覩见之时悉以爲实其中智人知其虚诳以幻力故惑人眼目【海空智藏经问病品】
　　譬如春时有诸人等在天池浴乗船游戏失璃琉宝珠没深水中是时诸人悉共入水求觅是宝竞捉瓦石草木沙砾各各自谓得琉璃珠欢喜持出乃知非真【元阳妙经卷十】
　　刼初之时有建木乡人入于山南衒卖真珠时有山东商人姓颇罗堕名曰满愿出库百金买得一珠圆明曜掌大径一寸嚢肘自随不令他见数旬之间忽有山南一人名曰雷诘僞卖鱼目满愿西隣寿量之家亦出百金买得鱼目亦以怀藏不令他见却后六年二家恶疾祈得明师来疗此病和合药分须好真珠尔时二人各出真珠以阅明师师遥见之悬知后人买得鱼目师即语言此非真珠寿量狐疑恐师行诳请师水之浸经一宿合器腥臭真珠入水弥益光明九日出之引长六寸满愿服之所苦立愈【玉清经法印品】
　　譬如幻师幻作种种象军马军车军步军及牛羊等经须防顷忽然不现【波罗蜜多经三百九十九】
　　如工幻师执持少物于众人前幻作种种异类色相或复幻作男女大小或复幻作象马牛羊駞驴鸡等种种禽兽或复幻作城邑聚落园林池沼种种庄严甚可爱乐或复幻作衣服饮食房舎卧具花香缨络种种珍宝财谷库藏或复幻作无量种类伎乐俳优令无量人欢娯受乐【波罗蜜多经四百七十二】
　　譬如逋生稻苗以不熟故名爲逋生以无实故风所吹去无坚重力似稻非稻【大宝积经卷一百一十三】
　　如野狐鸣而云师子吼色虽相似实非师子【大方等大集经十九】譬如鷰麦在麦田中芽茎枝叶与麦相似秽杂净麦乃至彼草其穗未出是时农夫应权舍置穗既出已是时农夫恐秽净麦并根剪防弃于田外【大集地藏十轮经卷三】譬如有驴被师子皮而便自谓以爲师子有人遥见谓真师子及至鸣已皆识是驴【大集地藏十轮经卷七】
　　譬如贫人号名大富但得富名无所有也【佛遗日摩尼宝经推六】如欲食兴蕖应当取真实舍真实虚僞自他无利益【鸯崛摩罗经卷二】
　　譬如驴随羣牛而行而作是念我作牛声然其彼形亦不似牛色亦不似声出不似随大羣牛谓已是牛而作牛鸣而去牛实逺【杂阿含经卷二十九】
　　犹如驴入羣牛之中而自称曰我亦是牛我亦是牛然观其两耳复不似牛角亦不似尾亦不似音声各异尔时羣牛或以角觝者或以脚蹋者或以口啮者【増壹阿含经卷七】
　　譬如幻师出意爲化愚人爱恋贪而无厌幻主观化无染无着所以者何僞而非真【中本起经转法轮品】
