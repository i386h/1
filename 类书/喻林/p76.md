<!-- { "loadSidebar": true } -->
　　鱼之性寒则逃于渊温则见于渚喻贤者世乱则隠治平则出在时君也【郑氏笺诗鹤鸣】
　　獭祭鱼然后虞人入泽梁豺祭兽然后田猎鸠化爲鹰然后设罻罗草木零落然后入山林昆虫未蛰不以火田【礼记王制】
　　天爲刚徳犹不干时况在人乎【左传文公五年】
　　虽鞭之长不及马腹天方授楚未可与争虽晋之强能违天乎【左传宣公十五年】
　　天之所支不可壊也其所壊亦不可支也【国语周】
　　日中则移月满则亏物盛则衰天地之常数也进退盈缩与时变化圣人之常道也【史记蔡泽传】
　　且君子得其时则驾不得其时则蓬蔂而行【史记老庄传】善言天者必有效于人设上农夫而欲冬田肉袒深耕汗出种之然犹不生者非人心不至天时不得也【前汉书李寻传】
　　良医不能救无命强梁不能与天争故天之所壊人不得支【后汉书蘓竟列传】
　　当其有事也则蓑笠并载擐甲锋不给于务当其无事也则舒绅缓佩鸣玉以歩绰其余裕【后汉书蔡邕列传】当其有事则褰裳濡足冠挂不顾人溺不拯则非仁也当其无事则躐缨整襟规矩其歩徳让不修则非忠也【后汉书崔骃列传】
　　能扶阳以出顺隂而入春发其华秋收其实【后汉书崔骃传】道隠则蠖屈数感则凤覩【晋书庾阐传】
　　离光夜隠望舒昼戢羽族翔林蟩蛁赴湿【晋书束晢传】夫昏明相袭晷防之恒度春秋逓运时嵗之常序求诸天数犹且隆替矧伊在人能无终谢【南齐书髙帝本纪】
　　春采生秋采蓏夏处隂冬处阳此言圣人之动静开阖诎信浧儒取与之必因于时也时则动不时则静【管子宙合】养长时则六畜育杀生时则草木殖政命时则百姓一贤良服【荀子王制篇】
　　圣人论事之局曲直与之屈伸偃仰无常仪表时屈时伸卑弱柔如蒲苇非摄夺也刚强猛毅志厉青云非本矜也以乗时应变也【淮南子泛论训】
　　使天下荒乱礼义絶纲纪废彊弱相乗力征相攘臣主无差贵贱无序甲胄生虮虱燕雀处帷幄而兵不休息而乃始服属防之貌恭俭之礼则必灭抑而不能兴矣天下安宁政教和平百姓肃睦上下相亲而乃始立气矜奋勇力则必不免于有司之法矣是故圣人者能隂能阳能弱能彊随时而动静因资而立功物动而知其反事萌而察其变化则爲之象运则爲之应是以终身行而无所困【淮南子汜论训】
　　天地隂阳盛长之时猛兽不撄鸷鸟不蝮虿不螫鸟兽虫蛇且知应天而况人乎哉【说苑修文】
　　秋蛇向穴不失其节【焦氏易林豫之兊】
　　秋南春北不失消息【焦氏易林临之井】
　　秋南春北随时休息【焦氏易林兊之大畜】
　　龙蟠于泥蚖其肆矣蚖哉蚖哉恶覩龙之志也欤或曰龙必欲飞天者乎曰时飞则飞时潜则潜既飞且潜食其不妄形其不可得而制也欤曰圣人不制则何爲乎羑里曰龙以不制爲龙圣人以不制爲圣人【子问神】朱鸟翾翾归其肆矣或曰奚取于朱鸟哉曰时来则来时往则往能来能往者朱鸟之谓欤【子问明】
　　或问君子在治曰若凤在乱曰若凤或人不谕曰治则见乱则隠鸿飞防防弋人何簒焉鹪明遴集食其洁者矣【子问明】
　　或曰龙何可以贞利而亨曰时未可而潜不亦贞乎可而升不亦利乎潜升在已用之以时不亦亨乎【子问明】自古或有能违父母之命者未有能违隂阳之变而距昼夜之节者也【郭子注庄大宗师】
　　随时之义义之大者治见乱隠凤之徳也【子法言注问明篇】龙骧蠖屈从道污隆【文选刘峻广絶交论】
　　圣人懐明道而阐风化如龙蠖之骧屈盖从道之污隆也【李善注文选刘孝标广絶交论】
　　子路问于孔子曰有人于此被褐而懐玉何如子曰国无道可也国有道则众冕而执玉也【李善注文选阮嗣宗咏懐诗】伫重渊以育鳞抚庆云而遐飞【文选陆士衡吊魏武帝文】
　　蠖屈固小往龙翔廼大来【文选潘尼赠王元贶诗】
　　上古之时草居霜宿冬则山南夏则山北【意林风俗通】春以长矛在前夏以大防在前秋以弓弩在前冬以刀盾在前此行军四时应天法也【意林抱朴子】
　　安知非日月望自有时【艺文类聚人部别上诗】
　　春鹒始啭必具笼筐秋蟀载吟竟鸣机杼【艺文类聚治政部善政碑】鹊上髙城危而巢于髙枝之巅城壊巢折凌风而起故君子之居世也得时则蚁行失时则鹊起【艺文类聚鸟部鹊】夏令披裘冬令披防虽有严令终不肯从者逆时也【太平御覧时序部冬下】
　　风不辍则扇不用日不出则烛不息【太平御覧服用部扇】
　　龙潜之水乗云跃鳞虎啸之声因风奋烈达则振缨朝堂穷则身亲南亩【太平御覧鳞介部龙上】
　　国语曰辰角见而雨毕天根见而水涸雨毕而除道水涸而成梁【埤雅天道门八月】
　　三皇垂策五帝防手唐虞按辔禹汤驰辕【埤雅品物门驖】天下有道我韨子佩天下无道我负子戴【困学纪闻卷十诸子】人生厉心立行贵于见知当使夕脱羊裘朝佩珠玉若时不我知便须退迹江海自求其志【何氏语林言志】
　　书纬考灵耀云主春者鸟星昏中可以种稷主夏者心星昏中可以种黍主秋者虚星昏中可以种麦主冬者昴星昏中则入山可以具器械王者南靣而坐视四星之中而知民之缓急【玉海天文天文书上】
　　持脉有道虚静爲保春日浮如鱼之逰在波夏日在肤泛泛乎万物有余秋日下肤蛰虫将去冬日在骨蛰虫周宻【黄帝素问内经脉要精防论】
　　来春当大饥今秋不食黄钟应寒宾重裘备预虽早不免于愚【明集牟子理惑论】





　　喻林卷三十四
　　钦定四库全书
　　喻林卷三十五　　　　　明　徐元太　撰人事门【三十三】
　　待时
　　云上于天需君子以饮食宴乐【易需】
　　九四归妹愆期迟归有时象曰愆期之志有待而行也【易归妹】
　　隼者禽也弓矢者器也射之者人也君子藏器于身待时而动何不利之有【易上繋】
　　此人不得进仕伐檀隠居以待可仕之世若待河水清且涟猗然也河水性浊清则难待犹以闇主常多明君稀出【毛诗正义伐檀】
　　虽有知慧不如乗势虽有镃基不如待时【孟子公孙丑上】子贡曰有美玉于斯韫匵而藏诸求善贾而沽诸子曰沽之哉沽之哉我待贾者也【论语子罕】
　　宾又不闻和氏之璧韫于荆石隋侯之珠藏于蜯蛤虖厯世莫眡不知其将含防耀吐英精旷千载而流夜光也应龙潜于潢污鱼鼋媟之不覩其能奋灵徳合风云超忽荒而躆颢苍也故泥蟠而天飞者应龙之神也先贱而后贵者和隋之珍也峕闇而久章者君子之真也【前汉书叙传上】
　　夫懐寳者须世抱璞者待时【后汉纪孝桓上】
　　夫河伯以水爲城国鱼鼈爲民庶水尽鱼枯岂不欲雨自是不能致也【后汉书周举列传】
　　骏骥骨法异伯乐观知之但当养羽翮鸿举必有期【魏志刘邵传注】
　　龙凤隠耀应徳而臻明哲潜遁俟时而动是以鸑鷟鸣岐周道隆兴四皓爲佐汉帝用康【魏志管宁传】
　　含竒谟于朱唇握神策于玉掌逍遥川岳之上以俟真人之求【晋书孙恵传】
　　蠖屈以待龙甲之防潜蟠以俟风云之期【晋书桓温传】凡人取果宜待熟时不撩自落【北齐书陆法和传】
　　君子之有智能犹鹓凤之有文采俟时而振羽翼何患不出云霞之上【南史范泰子日华传】
　　有汤武之贤而无桀纣之时不成有桀纣之时而无汤武之贤亦不成圣人之见时若歩之于影不可离水冻方周后稷不种后稷之种必待春故人虽智而不遇时无功方叶之茂终日采之而不知秋霜既下众林皆羸事之难易不在小大务在知时郑子阳之难猘狗溃之齐髙国之难失牛溃之众因之以杀子阳髙国当其时狗牛犹可以爲人唱而况乎以人爲唱乎【吕氏春秋首时】春气至则草木产秋气至则草木落产与落或使之非自然也故使之者至物莫不爲使之者不至物无可爲古人审其所以使故物莫不为用【吕氏春秋义赏】
　　桀纣虽不肖其亡遇汤武也遇汤武天也非桀纣之不肖也汤武虽贤其王遇桀纣也遇桀纣天也非汤武之贤也若桀纣不遇汤武未必亡也桀纣不亡虽不肖辱未至于此若使汤武不遇桀纣未必王也汤武不王虽贤显未必至于此故人主有大功不闻不肖亡国之主不闻贤譬之若良农办土地之宜谨耕耨之事未必收也然而收者必此人也始在于遇时雨遇时雨天地也非良农所能爲也【吕氏春秋长攻】
　　良马非独骐骥利劔非惟干将美女非独西施忠臣非独吕望今有马而无王良之御有劔而无砥砺之功有女而无芳泽之饰有士而不遭文王道术蓄积而不舒美玉韫匵而深藏故懐道者须世抱璞者待工【陆子术事】圣人不先风吹不先雷毁不得已而动故无累【淮南子说山训】圣人之处乱世若夏暴而待暮桑榆之间逾易忍也【淮南子说林训】
　　昏暮不行且时明【焦氏易林遯之临】
　　畏昏潜防时昭明卒遭白日爲荣禄主【焦氏易林既济之豫】言众人不知骥力以驾败车则不肯进遇伯乐知其才力以车代之则至千里流名得也以言俗人不识已志亦将遇明君建道流化垂功业也【王逸注楚辞七谏】
　　言蛟龙升天其形潺湲若水流縦横轇轕遂乗雷电而髙举以言已亦想遭明时举而进用【王逸注楚辞九叹】
　　鹤俊鸟也君有徳则来无徳则去若鸾凤矣故师旷鼓琴天下鹤皆衔明月之珠以舞也言已聴鹤振音晨鸣乃于髙冈之上峩峩之颠见有徳之君乃来下也以言贤者亦宜自安防以须明君礼敬已然后仕也【王逸注楚辞九叹】
　　五稼非春不生智者之功非时不成【吕氏春秋首时解】
　　未春无可爲生未秋无可爲落使之者以其时生则生时落则落【吕氏春秋义赏解】
　　夫凌云者泥蟠者也后伸者先屈者也是以神龙以爲徳尺蠖以求伸【曹子建自试表】
　　良农不患疆塲之不修而患风雨之不节君子不患道徳之不建而患时世之不遇【徐干中论爵禄】
　　五玉不能自剖于嵩岫腾蛇不能无雾而电征龙渊不能勿操而断犀兕防钟不能莫扣而洪声金芝须商风而耀仓庚俟烟煴而修鸣骐騄不茍驰以赴险君子不诡遇以毁名运屯则沉沦于勿用时行则髙竦乎天庭【抱朴子外篇任命】
　　淇卫忘归不能无弦而逺振尘之音不能无器而兴哀超俗拔萃之徳不能立功于未至之时【抱朴子外篇广譬】萦曲之弦思绕梁以尽妙藏器之士明时以效绩【李善注文选陆士衡演连珠】
　　应物有方居难则易藏器在身所乏者时是以充堂之芳非幽兰所难绕梁之音实萦所思【文选陆机演连珠】望循涂而投轨遡朔风以理翮冀云雾之可慿希天路之开辟【艺文类聚人部言志赋】
　　兰蕙含芬有时而馨龙骥踠足有时而征【艺文类聚人部别友赋】木槿夕死朝荣士亦不长贫也【艺文类聚木部木槿书】
　　飞龙可济【一作跻】而干爻在四常阍云呌而阊阖未闻【文苑英华请劝进及封岳行幸沈烱表】
　　犹如诸国勤力农作得大耕牛良田平正无诸丘墟恶芜荒秽荆棘毒草于是良田唯希天雨【海空智藏经供献品】夫以含心之荄实俟夹钟吐气【华阳陶隠居集】
