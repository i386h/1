<!-- { "loadSidebar": true } -->
　　卢思道与庾知礼作诗知礼成而思道未就知礼曰卢诗何太眷眷思道曰自许编蒲疾何如织锦迟【太平御覧文部思迟】
　　桐枝濡毳而又空中难成易伤须成器而后华【太平御覧木部桐】
　　双骹长者起迟六翮短者飞急【事类赋禽部鹰注】
　　实不如虚数不如希茂多卒夭疾不如迟【西升经】
　　宁爲菩萨迟证无上正等菩提不爲速求堕二乗地【波罗蜜多经卷五百八十七】

　　喻林卷三十六
　　钦定四库全书
　　喻林卷三十七　　　　　明　徐元太　撰人事门【三十五】
　　尚义
　　入峻谷者当攀葛藟可以免于颠坠犹处时俗者当据道义然后得用自立【前汉书叙传注】
　　伐氷之家不利鸡豚之息委积之臣不操市井之利【后汉书冯衍传】
　　济于舟者和于水矣义于人者祥于神矣【管子白心】
　　人而无义唯食而已是鸡狗也彊食靡角胜者为制是禽兽也【列子説符】
　　子独不闻假人之亡与林回弃千金之璧负赤子而趋或曰为其布与赤子之布寡矣为其累与赤子之累多矣弃千金之璧负赤子而趋何也林回曰彼以利合此以天属也夫以利合者迫穷祸患害相弃也以天属者迫穷祸患害相收也夫相収之与相弃亦逺矣且君子之交淡若水小人之交甘若醴君子淡以亲小人甘以絶彼无故以合者则无故以离【荘子山木】
　　子墨子言曰我有天志譬若轮人之有规匠人之有矩轮匠执其规矩以度天下之方圜曰中者是也不中者非也【墨子天志上】
　　商人之四方市贾信徙虽有闗梁之难盗贼之危必为之今士坐而言义无闗梁之难盗贼之危此为信徙不可胜计然而不为则士之计利不若商人之察也【墨子贵义】今天下莫为义子独自苦而为义子不若已子墨子曰今有人于此有子十人一人耕而九人处则耕者不可以不益急矣何故则食者众而耕者寡也【墨子贵义】
　　有游于子墨子之门者子墨子曰盍学乎对曰吾族人无学者子墨子曰不然夫好美者岂曰吾族人莫之好故不好哉夫欲富贵者岂曰吾族人莫之欲故不欲哉好美欲富贵者不视人犹强为之夫义天下之大器也何以视人必强为之【墨子公孟】
　　力不若牛走不若马而牛马为用何也曰人能羣彼不能羣也人何以能羣曰分分何以能行曰以义故义以分则和和则一一则多力多力则彊彊则胜物【荀子王制篇】水火有气而无生草木有生而无知禽兽有知而无义人有气有生有知亦且有义故最为天下贵也【荀子王制篇】齐宣王问匡倩曰儒者博乎曰不也王曰何也匡倩曰曰博者贵枭胜者必杀枭杀枭者是杀所贵也儒者以为害义故不博也又问曰儒者弋乎曰不也弋者从下害于上者也是从下伤君也儒者以为害义故不弋又问儒者鼓瑟乎曰不也夫瑟以小为大声以大为小声是大小易序贵贱易位儒者以为害义故不鼓也【韩非子外储説左】
　　昔晋文公将与楚人战于城濮召舅犯而问曰楚众我寡奈何而可舅犯对曰臣闻繁礼之君不足于文繁战之君不足于诈君亦诈之而已文公以舅犯言告雍季雍季曰竭泽而渔岂不获得而明年无鱼焚薮而田岂不获得而明年无兽诈伪之道虽今偷可后将无复非长术也文公用舅犯之言而败楚人于城濮反而为赏雍季在上左右谏曰城濮之功舅犯之谋也君用其言而赏后其身或者不可乎文公曰雍季之言百世之利也舅犯之言一时之务也焉有以一时之务先百世之利者乎【吕氏春秋义赏】
　　使人左据天下之图而右刎喉愚者不为也身贵于天下也死君亲之难视死若归义重于身也天下大利也比之身则小身所重也比之义则轻义所全也【淮南子泰族训】今行者见大树必解衣悬冠倚劒而寝其下大树非人之情亲知交也而安之若此者信也陵上巨木人以为期易之故也又况于士乎士义可知故也则期为必矣人之所乗船者为其能浮而不能沉也世之所以贤君子者为其能行义而不能行邪僻也【吕氏春秋壹行】
　　大旱雩祭而请雨大水鸣鼓而攻社天地之所为隂阳之所起也或请焉或怒焉者何曰大旱者阳灭隂也阳灭隂者尊压卑也固其义也虽大甚拜请之而已无敢有加也大水者隂灭阳也隂灭阳者卑胜尊也日食亦然皆下犯上以贱伤贵逆节也故鸣鼓而攻之朱丝胁之为其不义也此亦春秋之不畏强御也【春秋繁露精华】众人以毁形为耻君子以毁义为辱【説苑谈丛】
　　君子比义农夫比谷【説苑谈丛】
　　乞人一日不得食则饿死沟壑是欲寄口而不可得也汝必为乞人之计则箪食豆羮之间殆有甚于乞者汝亦畏死而取之耶充以乞人之心则盗跖之贪为是而伯夷之亷为非是盗跖何智而伯夷何愚也【天禄阁外史辞受】愿竭力以守义兮虽贫穷而不改执雕虎而试象兮阽焦原而跟趾注云雕虎以喻贫试象以喻竭力焦原以喻义言已以执雕虎之贫穷愿竭试象之力而守焦原之义【李善注文选思赋】
　　莒国有石焦原者广五十歩临百仞之谿莒国莫敢近也有以勇见莒子者却行齐踵焉所以称于世夫义之为焦原也亦髙矣贤者之于义必且齐踵此所以服一时也【文选思赋注】
　　中黄伯曰余左执太行之獶而右抟雕虎唯象之未与吾心试焉有力者则又愿为牛欲与象鬭以自试今二三子以为义矣将恶乎试之夫贫穷太行之獶也疏贱义之雕虎也而吾日遇之亦足以试矣【文选思赋注】
　　理之所守势所常夺道之所闭权所必开是以生重于利故据图无挥劒之痛义贵于身故临川有投迹之哀【文选陆机演连珠】
　　草木无大小必待春而后生人待义而后成【意林尸子】一人举而万夫俛首智者不为赏一人而慙万夫义者不取【太平御览刑法部烹】
　　夫瑟二十五弦其仆人鼓之则为笑贤者以其义鼓之欲乐则乐欲悲则悲虽有暴君为之立变【太平御览乐部瑟】煞君之室虽生美菜有义之士弗食【太平御览菜部菜】
　　丈夫重义如太山轻利如鸿毛可谓仁义也【太平御览羽族部鸿】鹰不击伏鹘不击妊盖其义性如此【埤雅品物门鹰】
　　设一面之物触而后诛之蜘蛛义者也【埤雅品物门蜘蛛】昔有国王喜食鴈肉常遣猎师张网捕鴈日送一鴈以供王食时有鴈王将五百鴈飞下求食鴈王堕网为猎师所得余鴈惊飞徘徊不去时有一鴈连飜追随不避弓矢悲鸣吐血昼夜不息猎师见之感怜其义即放鴈王令相随去羣鴈得王欢喜廻绕尔时猎师具以白王王感其义断不捕鴈【法句譬喻经三忿怒品】
　　尚勇
　　武力比于虎可以御乱御众【毛诗简兮注】
　　隼急疾之鸟也飞乃至天喻士卒劲勇能深攻入敌也【郑氏笺诗采芑】
　　夫抚劒疾视曰彼恶敢当我哉此匹夫之勇敌一人者也【孟子梁惠下】
　　思以一毫挫于人若挞之于市朝【孟子公孙丑上】
　　视刺万乗之君若刺褐夫【孟子公孙丑上】
　　譬之犹两鼠鬬于穴中将勇者胜【史记赵奢传】
　　田光荅燕太子曰窃观太子客无可用者夏扶血勇之人怒而面赤宋意脉勇之人怒而面青武阳骨勇之人怒而面白光所知荆轲神勇之人怒而色不变【史记荆轲列传注】
　　徐广曰鸷鸟将撃必张羽毛也【史记酷吏义纵列传注】
　　一卒毕力百人不当万夫致死可以横行【后汉书张宗传】犹鸠鹊捕鹰鹯豚羊弋豹虎是以每战常负【后汉书志百官五注】夫水行不避蛟龙者渔夫之勇也陆行不避兕虎者猎夫之勇也白刃交于前视死若生者烈士之勇也知穷之有命知通之有时临大难而不惧者圣人之勇也【荘子秋水】
　　天子之劒以燕谿石城为锋齐岱为锷晋魏为脊周宋为镡韩魏为夹包以四夷裹以四时绕以渤海带以常山制以五行论以刑徳开以隂阳持以春夏行以秋冬此劒直之无前举之无上案之无下运之无旁上决浮云下絶地纪此劒一用匡诸侯天下服矣此天子之劒也诸侯之劒以知勇士为锋以清亷士为锷以贤良士为脊以忠胜士为镡以豪杰士为夹此劒直之亦无前举之亦无上案之亦无下运之亦无旁上法圎天以顺三光下法方地以顺四时中知民意以安四乡此劒一用如雷霆之震也四封之内无不賔服而听从君命者矣此诸侯之劒也庶人之劒蓬头突鬓垂冠曼胡之缨短后之衣瞠目而语难相撃于前上斩颈领下决肝肺此庶人之劒无异于鬭鸡一旦命已絶矣无所用于国事【荘子説劒】
　　国以难攻起一取十国以易攻起十亡百国好力曰以难攻国好言曰以易攻民易为言难为用【商子説民】
　　今使一死贼伏于旷野千人追之莫不枭视狼顾何者恐其暴起而害己也是以一人投命足惧千夫今臣以五万之众而为一死贼率以讨之固难敌矣【吴子厉士】有狗彘之勇者有贾盗之勇者有小人之勇者有士君子之勇者争饮食无亷耻不知是非不辟死伤不畏众彊恈恈然唯利饮食之见是狗彘之勇也为事利争货财无辞让果敢而振猛贪而利恈恈然唯利之见是贾盗之勇也轻死暴是小人之勇也义之所在不倾于权不顾其利举国而与之不为改视重死持义而不挠是士君子之勇也【荀子荣辱篇】
　　一武仗劒撃于市万人无不避之者臣谓非一人之独勇万人皆不肖也何则必死与必生固不侔也【尉缭子制谈】百里之众不用命不如万人之鬬也万人之鬬不用命不如百人之奋也赏如日月信如四时令如斧制如干将士卒不用命者未之闻也【尉缭子兵令下】
　　冉叔誓必死于田侯而齐国皆惧豫让必死于襄子而赵氏皆恐成荆致死于韩主而周人皆畏又况乎万乗之国而有所诚必乎则何敌之有矣刃未接而欲已得矣【吕氏春秋论威】
　　一膊炭熯掇之则烂指万石俱熯去之十歩而不死同气异积也大勇小勇有似于此【淮南子説林训】
　　鸟有沸波者河泊为之不潮畏其诚也故一夫出死千乗不轻【淮南子説林训】
　　子真为勇悍矣今未甞见子之竒辩也一邻之鬬也千乗之胜也【説苑善説】
　　夫登髙临危而目不眴而足不陵者此工匠之所勇悍也入深渊刺蛟龙抱鼋鼍而出者此渔夫之勇悍也入深山刺虎豹抱熊罴而出者此猎夫之勇悍也不难断头裂腹暴骨流血中野者此武夫之勇悍也今臣居广廷作色端辩以犯主君之怒前虽有乗轩之赏未为之动也后虽有斧质之威未为之恐也此既之所以为勇悍也【説苑善説】
　　两金相撃勇武敢敌终日大战不破不缺【焦氏易林同人之噬嗑】昔者与客渉瞿塘之峡即徴君欲之楚游道也舟覆得檝而渡有猛虎羣饮于峡一抟而获毙者二客曰吾与子将赴于峡下之流得一檝而俱免又羣虎于峡上如制婴儿是渡二峡也虎不制则后渉者或免于峡而乌能免峡上之虎乎若子之勇可以倒峡而西矣【天禄阁外史山】
　　鹖之为鸟同羣相为畸类被侵虽死不避毛饰武士兼厉以义【山海经中山经图讃】
　　尸子説云人谓孟贲生乎曰勇贵乎曰勇富乎曰勇三者人之所难而皆不足以易勇故能慑三军服猛兽也【前汉书注东方朔传】
　　使见战如饿狼之见肉则可用矣【意林商君书】
　　负长劒赴榛薄析兕豹抟熊罴此徒猎之勇也负长劒赴深泉斩蛟龙鼋鼍此渔人之勇也登髙渉危鹄立四顾顔色不变此陶缶之勇也剽必刺视必杀此五刑之勇也【意林胡非子】
