<!-- { "loadSidebar": true } -->
　　明君治国三寸之机运而天下定方寸之谋正而天下治一言正而天下定一言倚而天下靡【太平御览人事部言语】寸管俯而阴阳效其诚尺表仰而日月与之期鸟悬而八风以情应玉衡立而天地不能欺【初学记器用部漏刻注】治藏者治其俞治府者治其合浮肿者治其经【黄帝素问内经欬篇】
　　我身者彼身之尺寸也我家者彼家之权衡也我乡者彼乡之规矩也我国者彼国之凖绳也人主者天下之腹心也天下者人主之身形也【道德经指归卷九】
　　趋废置王道之形声也吉凶存亾趋之影响也【道徳经指归卷十二】
　　众必宗寡弱以扶强故以一毂之寡总诸辐之众【道德经注疏卷一】
　　若使折士执而用之立石为主刻木为君亦可以享天下【阴符经集注序诸葛亮】
　　责公者易虽一贤少谬执难者众虽九舜犹乱【初学记帝王部总叙帝王】
　　周公曰请问用矩之道商高曰平矩以正绳偃矩以望高覆矩以测深卧矩以知逺环矩以为圆合矩以为方【玉海天文天文书上】
　　防萌
　　初六履霜坚冰至【易坤】
　　六四童牛之牿元吉【易大畜】
　　六五豮豕之牙吉【易大畜】
　　緜緜不絶蔓蔓若何豪末不掇将成斧柯【汲冡周书和寤解】木之伐也而木为斧贼难而起者自近者【汲周书周祝解】如彼雨【去声】雪先集维霰【音线○诗小雅颎弁】
　　谁生厉阶至今为梗【诗大雅桑柔】
　　子其惩而毖后患莫子荓【音俜】蜂自求辛螫【音释】肇允彼桃虫拚【音翻】飞维鸟未堪家多难【去声】子又集于蓼【音了○诗颂小毖】不如早为之所毋使滋蔓蔓难图也蔓草犹不可除况君之宠弟乎【左传隠公元年】
　　若不早圗后君噬脐【左传庄公六年】
　　人之有墙以蔽恶也墙之隙坏谁之咎也【左传昭公元年】熖熖不灭炎炎若何涓涓不壅终为江河绵绵不絶或成网罗毫末不扎将寻斧柯【孔子家语观周】
　　福生有基祸生有胎纳其基絶其胎祸何自来【前汉书枚乘传】夫十围之木始生如蘖足可搔而絶手可防而防据其未生先其未形也【前汉书枚乘传】
　　夫坏崖破岩之水源自涓涓干云蔽日之材起于葱青禁微则易救末则难【后汉书丁鸿列传】
　　百寻之屋突直而焚燎千里之隄蚁蛭而穿败古人防小以全大愼微以杜萌【晋书陈頵传】
　　坚冰之遘每钟浇水【宋书二凶元凶邵传】
　　夫人主不塞隙穴而劳力于赭垩雨疾风必坏不去眉睫之祸而慕贲育之死不谨萧墙之患而固金城于远境不用近贤之谋而外结万乘之交于千里飘风一旦起则贲育不及救而外交不及至祸莫大于此【韩非子用人】
　　贤主谨小物以论好恶巨防容蚁而漂邑杀人突泄一燥而焚宫烧积将失一令而军破身死主过一言而国残名辱为后世笑【吕氏春秋慎小】
　　善不可谓小而无益不善不可谓小而无伤夫牛之为胎也细若鼷防纣损天下自象箸始故小恶大恶一类也【贾子新书连语】
　　一家失熛百家皆烧防夫阴谋百姓骸【淮南子说林训】两家鬭鸡季氏金距郈公作难鲁昭公出走故师之所处生以棘楚祸生而不蚤灭若火之得燥水之得湿浸而益大痈疽发于指其痛遍于体故蠧啄剖梁柱蟁防走牛羊此之谓也【淮南子人间训】
　　衣缺不补则日以甚坊漏不塞则日以滋大河之始决于瓠子也涓涓尔及其卒汜滥为中国害菑梁楚破曹卫城郭坏沮稸积漂流百姓木栖千里无庐【盐铁论申韩】夫百寻之室焚于分寸之飙千丈之波溃于一蚁之穴何可不深防乎何可不改张乎而秉斤两者或铨衡而任情掌柯斧者或曲绳墨于附已【抱朴子外篇百里】
　　水久坏河山起咫尺寻木千丈始于毫末钻燧之火勺水所灭鹄卵未孚指掌之所靡及其乘冲飙而燎巨野奋六羽以凌朝霞则虽智勇不能制也故明君治难于其易去恶于其微【抱朴子外篇用刑】
　　墙之崩隤必因其隟劒之毁折皆由于璺尺矧穿堤能漂一邑寸烟泄突致灰千室怨之始也微于隟璺及其为害大于墙劒祸之所伤甚于邑室将防其萌急于水火【刘子愼隟】
　　事皆从微至着不可不慎之于初所以寻木起于牙蘖洪波出于涓泉【李善注文选东京赋】
　　水所以载舟亦所以覆舟坚冰作于履霜寻木起于蘖栽【文选东京赋】
　　若风将至必先揺揺虽有圣人不能为谋也【广文选周武王户铭】盛不可不圗衰不可或隄溃蚁穴器漏箴芒【广文选扬子云幽州收箴】
　　裂风虽震不断蔓草之根朽坏诚微遂霣崇山之峭是以一夫不惧威于赫怒千乘必致亾于巧笑【广文选沈休文连珠】
　　交修
　　天地交而万物通也上下交而其志同也【易泰】
　　乃歌曰股肱喜哉元首起哉百工熈哉乃载歌曰元首明哉股肱良哉庶事康哉又歌曰元首丛脞哉股肱隋哉万物堕哉【书益稷】
　　若作酒醴尔惟麴蘖若作和羮尔惟盐梅【书说命下】
　　王省惟岁卿士惟月师尹惟日【书洪范】
　　地虽柔亦有刚克能出金石天为刚德亦有柔克不干四时臣当执刚以正君君亦当执柔以纳臣【孔氏传书洪范】地之德沈深而柔弱矣而有刚能出金石之物也天之德高明刚强矣而有柔能顺阴阳之气也以喻臣道虽柔当执刚以正君君道虽刚当执柔以纳臣也【尚书正义洪范】鸡鸣思贤妃也哀公荒淫怠慢故陈贤妃贞女夙夜警戒相成之道焉【毛诗鸡鸣】
　　君明于上若日也臣察于下若月也【毛诗东方注】
　　华堂堂于上喻君也叶湑然于下喻臣也明王贤臣以德相承而治道兴则谗谄逺矣【郑氏笺诗裳裳者华】
　　言日以照昼月以照夜故得同曜齐明而照临下土以兴国君视外治夫人视内政当亦同德齐意以治理国事【毛诗正义日月】
　　阪上有漆木隰中有栗木各得其宜以兴秦仲之朝上有贤君下有贤臣上下各得其宜【毛诗正义车邻】
　　彼堂堂然光明者华也在于上又叶湑然而茂盛兮在于下华叶相与共成荣茂以兴显著者君也在于上羙德者臣也佐于下君臣相承共兴国治【毛诗正义裳裳】
　　君不尸小事臣不专大名【谷梁襄公十九年】
　　殷王中宗非徒身自贤明亦有和羮之臣臣与其君可否相济如宰夫之和齐羮也【春秋正义昭公二十年】
　　日月代明圣人以君臣代政【三坟形坟】
　　昔吾先王体德圣明达于上帝譬如农夫作耦以刈杀四方之蓬蒿以立名于荆此则大夫之力也【国语吴】今与陛下共理天下者外则公卿尚书内则常侍黄门譬犹一门之内一家之事安则共其福庆危则通其祸败【后汉书李固列传】
　　夫阴阳和岁乃丰君臣同心化乃成也【后汉书第五伦传】朝廷之士佐主成化犹人之有股肱心膂共为一体也【晋书庾峻传】
　　臣譬列星景君配朝日晖事业并通济功烈何巍巍【宋书乐四志】
　　鼓鼖懐音待杨桴以振响天地涵灵资昬明以垂位是以俊乂之臣借汤武而隆英达之君假伊周而治【南齐书刘祥传】
　　履端开物寔资元后代终成务谅惟宰栋【周书武帝上纪】辟惟元首庶黎惟趾股肱惟弼上下一体各勤攸司【周书苏绰传】
　　为上唯周为下唯定周则天也定则地也或天或地大礼乃成【太公六韬大礼】
　　左操五音右执五味此言君臣之分也君出令佚故立于左臣任力劳故立于右夫五音不同声而能调此言君之所出令无妄也而无所不顺顺而令行政成五味不同物而能和此言臣之所任力无妄也而无所不得得而力务财多【管子宙合】
　　寡人之有五子犹心之有四支心有四支故心得佚焉今寡人有五子故寡人得佚焉岂不可哉晏子对曰婴闻之与君言异若乃心之有四支而心得佚焉可得令四支无心十有八日不亦久乎【晏子春秋谏上】
　　上下之道取类股肱比之一体其来尚矣故其相成也如阴与阳其相形也犹圎与方【鬼谷子反应注】
　　人主之患在莫之应故曰一手独拍虽疾无声人臣之忧在不得一故曰右手画圆左手画方不能两成故曰至治之国君若桴臣若鼔技若车事若马故人有余力易于应而技有余巧易于事【韩非子功名】
　　凡为人臣者犹炮宰和五味而进之君君弗食孰敢强也臣请譬之君者壤地也臣者草木也必壤地羙然后草木硕大亦君之力也臣何力之有【韩非子难二】
　　人之百事如耳目鼻口之不可以相借官也【荀子君道篇】四马不调造父不能以致逺弓矢不调羿不能以必中君臣乖心则孙子不能以应敌【淮南子兵畧训】
　　君臣之礼若心之与体心不可以不坚君不可以不贤体不可以不顺臣不可以不忠心所以全者体之力也君所以安者臣之功也【春秋繁露天地之行章】
　　子得罪于父可因姑姊妹谢也父乃赦之臣得罪于君可使左右谢也君乃赦之昔者桀得罪于臣也至今未有为谢也【韩非子外传】
　　上下相亏也犹水火之相灭也【说君道】
　　乘龙上天两蛇为辅涌跃云中游观沧海【焦氏易林干之随】初一日幽嫔之月冥随之基测曰日嫔月随臣应基也【太经第二从】
　　次六黄相迎其意感感测曰黄相迎以类应也【太经第四迎】
　　君南面向阳着其声响臣北面向阴见其形影声响者敎令也形影者功效也【武侯十六策君臣】
　　矢而自升羽之力也羽金朋合而后乃飞犹君臣同心乃驰风化也【太经第二务觧】
　　天地相迎则风雨时调君臣相迎则政敎以度【太经第四迎解】
　　君匪从流臣进逆耳【文选序】
　　揖让之与干戈文德之与武功莫不宗匠陶钧而羣才缉熈元首经畧而股肱肆力【文选袁宏名臣序赞】
　　君为元首臣为股肱明其一体相待而成【文选王子渊四子讲德论】臣敬治其职膺金石之别响君执契居中纳铿锵之合韵【文选陆士衡演连珠注】
　　台防在天实承辰极股肱虽卑同体元首【艺文类聚帝王部晋元帝表】
　　君垂冬日之温臣尽秋霜之戒【艺文类聚职官部冡宰碑】
　　贤愚相奉臣主以成如彼百节各役天形【艺文类聚人部隐逸上箴】元首不可不思股肱不可不慈尧崇屡省舜盛钦谟【初学记州郡部淮南道】
　　若无国王智臣耆旧如船无主旋洄覆没【大方广佛华严经卷十二】
　　等则
　　天子诸侯下至黼黻大夫粉米兼服藻火是上得兼下也士不得服粉米大夫不得服黼黻是下不得僭上也【尚书正义益稷】
　　尊者食新农夫食陈【毛诗甫田】
　　国君尊严如南山崔崔然【毛诗南山注】
　　由丝以为绿则绿为末丝为本犹承嫡而使妾则妾为卑而嫡为尊公定尊卑不可乱犹女治丝本末不可易今公何为使妾上僭而令尊卑乱乎【毛诗正义绿衣】
　　以里垣之内始有树木故以里喻亲戚树喻兄弟【毛诗正义将仲子】
　　夫设缨以为冠不得谓冠是缨之饰结组以悬佩不可谓佩所以饰组【毛诗正义着】
　　天有十日人有十等下所以事上上所以共神也【左传昭公七年】
　　日中当王食时当公平旦为卿鸡鸣为士夜半为皂人定为舆黄昏为日入为僚晡时为仆日昳为台【喆氏解左传昭公五年】
　　位以王公卿为三日以中食旦为三【春秋正义昭公五年】
