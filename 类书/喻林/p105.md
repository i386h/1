<!-- { "loadSidebar": true } -->
　　然而浅见之徒区区所守甘于荼蓼而不识蜜酣于醨酪而不赏醇醪知好生而不知有养生之道知畏死而不信有不死之法知饮食过度之速疾病而不能节肥甘于其口也知极情恣欲之致枯损而不知割怀于所欲也【抱朴子内篇微防】
　　小人之知未知所向犹泉初发蒙蒙然也【太经第二务解】问其造屋不必知楣横而棁竪也问其为田不必知稷早而黍穉也【颜氏家训勉学】
　　户服艾以盈要兮谓幽兰其不可佩览察草木其犹未得兮岂珵美之能当【文选屈原离骚经】
　　君所察者三年不可以不知不知时与不时譬犹春不耕也不知行与不行譬以方为轮也不知宜与不宜譬以锦缘荐也【艺文类聚服饰部荐蓆】
　　鼻不知臭为齆人不知是非为闭【太平御覧人事部鼻】
　　宋阳里华子中年病忘朝取而夕忘夕与而朝忘在途则忘行在室则忘坐【太平御覧人事部迷忘】
　　犹如闇夜所见不真【三十六部尊经】
　　如或见昧粗精识迷徼妙不啻隔纱而视日奚殊认鹿以为牛【玉皇本行集经】
　　犹如盲人虽在人间日月之下而竟不知日月光明何以故日光皎然盲者不见【无上内秘藏经辩四真品】
　　如人有眼无外光明不能覩见所有色像【波罗蜜多经卷五百七十二】
　　住于幽闇间犹如蝙蝠类【大宝积经卷三】
　　譬如阙壊眼不能见众色【大集地藏十轮经卷六】
　　譬如盲人至大宝洲行住坐卧不见众宝【大方广佛华严经四十五】所谓肤翳覆眼重云隠月如人穿井瓶中灯焰【大法鼓经卷下】犹如无灯明而入于闇室【本缘经毘罗摩品】
　　覩彼众生展转五道始终周旋如磨不定【修行道地经菩萨品】远道暗昧如夜发箭【法句经广衍品】
　　譬如人眼翳见妙珍宝谓为不浄【大智度论卷六十七】
　　仆谓饵辛者不知辛之为辛而无羡于甜香悦臰者不觉臰之为臰而弗躭椒兰【明集駮夷夏论】
　　皆由放散情虑扰乱心神似风里之灯譬波中之月揺漾轻动浮游泛滥影既不现照岂得明【法苑珠林卷八十四】日月岂不浄耶而盲者不见对曰是盲者过非日月咎舍利弗众生罪故不见如来佛国严浄非如来咎【维摩诘所説经佛国品】
　　日月岂不明不见自由声目佛土岂不浄罪秽故不覩【僧肇注维摩诘经佛国品】
　　乖异
　　九三舆説辐夫妻反目【易小畜】
　　睽火动而上泽动而下二女同居其志不同行【易睽】上火下泽睽君子以同而异【易睽】
　　水火相息二女同居其志不相得曰革【易革】
　　九三艮其限列其夤厉薫心【易艮】
　　天道西转水流东注是天与水相违而行【周易正义讼】水火二物共成烹饪理应相济今火在上而炎上泽居下而润下无相成之道所以为乖【周易正义睽】
　　夤当中脊之肉也既止加其身之中则上下不通之义也夤既分列身将丧亡故忧危之切薫灼其心矣然则君臣共治大体若身大体不通则君臣不接君臣不接则上下离心列夤则身亡离心则国丧【周易正义艮】
　　习习谷风以阴以雨黾勉同心不宜有怒【叶暖五反○诗国风谷风】既阻我德贾用不售【与夀同叶市周反○诗国风谷风】
　　羔裘豹祛【音区】自我人居居○羔裘豹褎【音防】自我人究究【诗国风羔裘】
　　白华菅【音奸】兮白茅束兮之子之远俾我独兮【诗小雅白华】习习谷风维山崔嵬无草不死无木不萎【叶于回反】忘我大德思我小怨【诗小雅谷风】
　　骍骍【音觪】角弓翩其反矣兄弟昬姻无胥远矣【诗小雅角弓】瞻彼中林甡甡【音莘】其鹿朋友已谮不胥以谷人亦有言进退维谷【诗大雅桑柔】
　　角弓殳兄刺幽王也不亲九族而好谗佞骨肉相怨【毛诗角弓】
　　盛夏养万物之时草木枝叶犹有萎槁者朋友虽以恩相养亦安能不时有小讼乎【郑氏笺诗谷风】
　　视彼林中其鹿相辈耦行甡甡然众多今朝廷羣臣皆相欺背不相与以善道言其鹿之不如【郑氏笺诗桑柔】
　　鲁事晋犹女之事夫不敢过差而晋有罔极之心反二三其德【杜氏解左传成公八年】
　　鼻之与强犹晋人之与楚人也晋人见楚人之急带劔而缓之楚人恶其缓而急之【战国防魏昭王】
　　一尺布尚可缝一斗粟尚可舂兄弟二人不相容【前汉书淮南王传】
　　张陈之交犹如父子擕手秦拊翼俱起据国争权还为豺虎【前汉书叙传下】
　　使股肱分成二体匈膂絶为异身【后汉书袁绍列传】
　　乖琴瑟之至和违盐梅之相济【魏书辛雄传】
　　王爵不相加妇姑位不定各恃众怙力将人人棊跱以观成败不肯同心共胆率徒旅进【魏志郑浑传注】
　　一尺缯好童童一升粟饱蓬蓬兄弟二人不能相容【淮南子序】
　　天气上腾地气下降二象分离万物不交也【京氏易传否上】居者不知负戴之劳从旁议者与当局者异忧【盐铁论刺复】背北相憎心意不同如火与金【焦氏易林干之归妹】
　　播木折枝与母别离【焦氏易林讼之谦】
　　夫妇相背和气弗处阴阳俱否庄姜无子【焦氏易林豫之家人】两心不同或欲西东【焦氏易林随之兊】
　　踬马破车恶妇破家青蝇污白恭子离居【焦氏易林观之随】五星六意岐道多怪【焦氏易林复之随】
　　口不从心欲东反西与意乖戾动举失便【焦氏易林离之既济】寒暑不当轨度失常【焦氏易林大壮之坎】
　　贾辛丑恶妻不安夫【焦氏易林晋之大畜】
　　两人俱醉相与悖戾【焦氏易林益之未济】
　　氷炭异室仁道闭塞【焦氏易林井之旅】
　　踈类异路心不相慕牝牛牡猳鳏无室家【焦氏易林革之蒙】日走月步趋不同舍【焦氏易林丰之同人】
　　三虎上山更相距哮心志不亲如仇与怨【焦氏易林涣之未济】次五胶漆释弓不射角木离测曰胶漆失信不结也【太经第二格】
　　次八两兕鬭一角亡不胜丧测曰两兕鬭亡角丧也【太经第四遇】
　　初一圜方杌【五勿切】棿【五结切】其内窽换测曰圜方杌棿内相失也【太经第六阙阙音缺】
　　一源十流天水违行而讼者纷如也【申鉴时事】
　　人生有所贵尚出门各异情朱紫更相夺色雅郑异音声【曹子建当事君行】
　　指人之所短遂已之所长以盖其失犹晋楚带劔逓相诡反也【刘邵人物志体别】
　　茍失其心同衾为远【徐榦中论】
　　一尺帛可缝而共衣一斗粟可舂而共食况以天下之广而不相容也【前汉书注淮南传】
　　兄弟相依当如衡轨而今殊迹牵牛有名不堪服车亦犹有兄弟之名而不得同聚【李善注文选陆士龙荅兄机诗】
　　如彼翰林鸟防栖一朝只如彼游川鱼比目中路析【文选潘岳悼亡诗】
　　君如秋日云妾似突中烟髙下理自殊一乖两絶天【初学记人部离别注】
　　山立峙各于其所无相顺之时犹君在上臣在下恩敬不与相通【玉海周易郑康成注】
　　詾詾謷謷至相烹煑【道德经指归卷九】
　　譬如有蛇尾语头言我应在前头语尾言我恒在前何以卒尔头果在前其尾纒树不能得去放尾在前即堕火坑烧烂而死【百喻经卷下】
　　昔捕鸟师张罗网于泽上以鸟所食物着其中众鸟命侣竞来食之鸟师引网众鸟尽堕网中时有一鸟大而多力身举此网与众俱飞而去鸟师见影随而逐之有人谓鸟师曰鸟飞虚空而汝步逐何其愚哉鸟师荅曰不如来告彼鸟日暮要求栖宿进趣不同如是当堕其人故逐不止日已转暮仰观众鸟飜飞争竞或欲趣东或欲趣西或望长林或欲赴涧争竞不止须臾便堕鸟师还得次而杀之【众经撰襍譬喻经】
　　石立土踊天地之痤赘也山崩地防天地之痈疽也冲风暴雨天地之奔气也雨泽不降川渎涸竭天地之燋枯也【法苑珠林卷六十三】









　　喻林卷四十七
<子部,类书类,喻林>
　　钦定四库全书
　　喻林卷四十八　　　　　明　徐元太　撰人事门【四十六】
　　倒置
　　緑兮衣兮緑兮黄里○緑兮衣兮緑兮黄裳【诗国风緑衣】山有扶苏隰有荷华【叶芳无反】不见子都乃见狂且○山有乔松隰有游龙不见子充乃见狡童【诗国风山有扶苏】
　　舟人之子熊罴是裘私人之子百僚是试【诗小雅大东】隰桑刺幽王也小人在位君子在野【毛诗隰桑】
　　鹙也也皆以鱼为美食者也鹙之性贪恶而今在梁洁白而反在林幽王养褒姒而馁申后近恶而远善【郑氏笺诗白华】
　　为绿衣兮当先染丝而后制衣是汝妇人之所为汝何故乱之先制衣而后染使失制度也以兴嫡在先而尊贵妾在后而卑贱是汝贱妾之所为汝何故乱之令妾在先而尊嫡在后而卑是乱嫡妾之礼失本末之行【毛诗正义緑衣】
　　间色之緑不当为衣犹不正之妾不宜嬖宠今绿兮乃为衣兮间色之緑今为衣而见正色之黄反为里而隠以兴今妾兮乃蒙宠兮不正之妾今蒙宠而显正嫡夫人反见踈而微緑衣以邪干正犹妾以贱陵贵【毛诗正义緑衣】山上有扶苏之木隰中有荷华之草木生于山草生于隰髙下各得其宜以喻君子在上小人在下亦是其宜今忽置小人于上位置君子于下位是山隰之不如也【毛诗正义山有扶苏】
　　山上有枯槁之松木隰中有放纵之龙草松木虽生髙山而柯条枯槁龙草虽生于下隰而枝叶放纵喻忽之养臣君子在于上位则不加恩泽小人在于下位则禄赐丰厚言忽养臣颠倒失其所也【毛诗正义山有扶苏】
　　文幽处兮蒙谓之不章离娄微睇兮瞽以为无明变白而为黒兮倒上以为下鳯凰在笯兮鸡雉翔舞同糅玉石兮一槩而相量【史记屈原传】
　　鸾鳯伏窜兮鸱枭翺翔阘茸尊显兮谗防得志圣贤逆曵兮方正倒植世谓伯夷贪兮谓盗跖防莫邪为顿兮铅刀为铦于嗟嘿嘿兮生之无故斡弃周鼎兮而宝康瓠腾驾罢牛兮骖蹇驴骥垂两耳兮服盐车章甫荐屦兮渐不可久【史记贾生传】
　　子独不见鸱枭之与鳯凰翔乎兰芷芎防弃于广野蒿萧成林使君子退而不显众公等是也【史记日者传】
　　资娵娃之珍髢兮鬻九戎而索赖鳯皇翔于蓬陼兮岂鴐鵞之能防骋骅骝以曲囏兮驴骡连蹇而齐【汉书扬雄传上】珍萧艾于重笥兮谓蕙芷之不香斥西施而弗御兮羁要袅以服箱【后汉书张衡列传】
　　公卿所举率党其私所谓放鸱枭而囚鸾鳯【后汉书刘陶传】燕石缇袭以华国兮和璞遥弃于南荆夏像韬尘于市北兮瓶罍抗方于两楹鸾凰耿介而偏栖兮兰桂背时而独荣【晋书摰虞传】
　　倒戈授人必至之祸【宋书胡藩传】
　　冠履倒错珪甑莫辩【梁书武帝纪中】
　　墨以为明狐而为苍以一为二以二为三公不能禁也【子华子晏子问党】
　　仁人诎约暴人衍矣忠臣危殆谗人服矣璇玉瑶珠不知佩也杂布与锦不知异也闾娵子奢莫之媒也嫫母刁父是之喜也以盲为明以聋为聪以危为安以吉为凶【荀子赋篇】
　　螭龙为蝘蜓鸱枭为鳯凰【荀子赋篇】
　　夫有天赏得为主而未常得主之实此之谓大悲是正坐于夕室也其所谓正乃不正矣【吕氏春秋明理】
