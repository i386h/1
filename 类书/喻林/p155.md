<!-- { "loadSidebar": true } -->
　　上六丰其屋蔀其家【易丰】
　　物在于口则隔其上下若齧去其物上下乃合【周易正义噬嗑】陟彼髙冈析其柞【音昨】薪【叶音襄】析其柞薪其叶湑【上声】兮【诗小雅车舝】
　　登髙冈者必析其木以为薪析其木以为薪者为其叶茂盛蔽冈之髙也【郑氏笺诗车舝】
　　为政当如彼泉之流行则清壅则浊也【毛诗正义小旻】
　　闻忠善以损怨不闻作威以防怨岂不遽止然犹防川大决所犯伤人必多吾不克救也不如小决使道不如吾闻而药之也【左传襄公三十一年】
　　云日蔽霠圣人以明左右【三坟形坟】
　　防民之口甚于防川川壅而溃伤人必多民亦如之是故为川决之使导为民者宣之使言【国语周】
　　民之有口也犹土之有山川也财用于是乎出犹其有原隰衍沃也衣食于是乎生口之宣言也善败于是乎兴行善而备败所以阜财用衣食者也夫民虑之于心而宣之于口成而行之胡可壅也若壅其口其与能几何【国语周】
　　且夫口三五之门也口所以纪三辰宣五行故谓之门【国语解晋一伐骊戎】
　　客曰燕郭之法有所谓桑雍者王知之乎王曰未之闻也所谓桑雍者便嬖左右之人及夫人优爱孺子也此皆能乗王之醉昬而求所欲于王者也是能得之于内则大臣为王枉法于外矣故日月晖于外其贼在于内谨备其所憎而祸在于所爱【战国策赵孝成王】
　　邹忌修八尺有余而形防昳丽朝服衣冠窥镜谓其妻曰我孰与城北徐公美其妻曰君美甚徐公何能及君也城北徐公齐国之美丽者也忌不自信而复问其妾曰吾孰与徐公美妾曰徐公何能及君也旦日客从外来与坐谈问之吾与徐公孰美客曰徐公不若君之美也明日徐公来熟视之自以为不如窥镜而自视又弗如逺甚暮寝而思之曰吾妻之美我者私我也妾之美我者畏我也客之美我者欲有求于我也于是入朝见威王曰臣诚知不如徐公美臣之妻私臣臣之妾畏臣臣之客欲有求于臣皆以美于徐公今齐地方千里百二十城宫妇左右莫不私王朝廷之臣莫不畏王四境之内莫不有求于王由此观之王之蔽甚矣【战国策齐威王】江乙恶昭奚恤谓楚王曰人有以其狗为有执而爱之其狗尝溺井其隣人见狗之溺井也欲入言之狗恶之当门而噬之隣人惮之遂不得入言邯郸之难楚进兵大梁取矣昭奚恤取魏之宝器臣居魏知之故昭奚尝恶臣之见王【战国策楚宣王】
　　苏秦之楚三日乃得见乎王谈卒辞而行王曰寡人闻先生若闻古人今先生乃不逺千里而临寡人曾不肯留愿闻其説对曰楚国之食贵于玉薪贵于桂谒者难得见如鬼王难得见如天帝今令臣食玉炊桂因鬼见帝王曰先生就舍寡人闻命矣【战国策楚成王】
　　白日晒光幽隐皆照明月曜夜蟁蝱宵见然云蒸列布杳昼昏尘埃抪覆昧不见泰山何则物有蔽之也【前汉书景十三王传】
　　百辟无沃心之言四聪阙飞耳之听【梁书武帝下纪】
　　一犬所噬防酒其甘酸一手所揺嘉树变其生死【梁书刘孝绰传】
　　堂上逺于百里堂下逺于千里门庭逺于万里今步者一日百里之情通矣堂上有事十日而君不闻此所谓逺于百里也步者十日千里之情通矣堂下有事一月而君不闻此所谓逺于千里也步者百日万里之情通矣门廷有事期年而君不闻此所谓逺于万里也【管子法法】日月昭察万物者也天多云气蔽葢者众则日月不明人主犹日月也羣臣多奸立私以壅蔽主则主不得昭察其臣下【管子形势解】
　　山物之髙者也地险秽不平易则山不得见人主犹山也左右多党比周以壅其主则主不得见【管子形势解】日往而月易筑坛级于公宫而君不得知也【子华子晏子问党】一蚋肤不寐至旦半糠入目四方弗治所谓蔽者岂必障于帷隐于帷薄哉【鹖冠子天权】
　　夫耳之主听目之主明一叶蔽目不见太山两豆塞耳不闻雷霆【鹖冠子天则】
　　草郁则为腐树郁则为蠧人郁则为病国郁则百慝并起危乱不禁【亢仓子君道】
　　墙之外目不见也里之前耳不闻也而人主之守司逺者天下近者境内不可不略知也【荀子君道】
　　术之不行有故不杀其狗则酒酸夫国亦有狗【韩非子外储説右】
　　观听不参则诚不闻听有门戸则臣壅塞【韩非子内储説上】卫灵公之时弥子瑕有宠専于卫国侏儒有见公者曰臣之梦践矣公曰何梦对曰梦见灶为见公也公怒曰吾闻见人主者梦见日奚为见寡人而梦见灶对曰夫日兼烛天下一物不能当也人君兼烛一国一人不能壅也故将见人主者梦见日夫灶一人焉则后人无从见矣今或者一人有君者乎则臣虽梦见灶不亦可乎【韩非子内储説上】
　　宋人有酤酒者升概甚平遇客甚谨为酒甚美县帜甚髙然不售酒酸恠其故问其所知问长者杨倩倩曰汝狗猛耶狗猛则酒何故而不售曰人畏焉或令孺子懐钱挈壶瓮而往酤而狗迓而龁之此酒所以酸而不售也夫国亦有狗有道之士懐其术而欲以明万乗之主大臣为猛狗迎而龁之此人主之所以蔽胁而有道之士所以不用也故桓公问管仲曰治国奚患对曰最患社防矣公曰何患社防哉对曰君亦见夫社木者乎树木而涂之鼠穿其间掘穴托其中熏之则恐焚木灌之则恐涂阤此社鼠之所以不得也今人君之左右出则为势重而收利于民入则比周而蔽恶于君内间主之情以告外外内为重诸臣百吏以为富吏不诛则乱法诛之则君不安据而有之此亦国之社鼠也故人臣执柄而擅禁明为己者必利而不为己者必害此亦猛狗也夫大臣为猛狗而龁有道之士矣左右又为社防而间主之情人主不觉如此主焉得无壅国焉得无亡乎【韩非子外储説右】
　　形不动则精不流精不流则气郁郁处头则为肿为风处耳则为挶为聋处目则为防为盲处鼻则为鼽为窒处腹则为张为府处足则为痿为蹷【吕氏春秋尽数】
　　不审名分是恶壅而愈塞也壅塞之任不在臣下在于人主【吕氏春秋审分】
　　凡人三百六十节九窍五藏六府肌肤欲其比也血脉欲其通也筋骨欲其固也心志欲其和也精气欲其行也若此则病无所居而恶无由生矣病之留恶之生也精气郁也故水郁则为汚树郁则为蠧草郁则为篑国亦有郁主德不通民欲不达此国之郁也国郁处久则百恶并起而万灾丛至矣【吕氏春秋达郁】
　　列精子髙听行乎齐湣王善衣东布衣白缟冠颡推之履特防朝雨祛步堂下谓其侍者曰我何若侍者曰公姣且丽列精子髙因步而窥于井粲然恶丈夫之状也喟然叹曰侍者为吾听行于齐王也夫何阿哉又况于所听行乎万乗之主人之阿之亦甚矣而无所镜其残亡无日矣孰当可而镜其唯士乎人皆知説镜之明己也而恶士之明己也镜之明己也功细士之明己也功大得其细失其大不知类耳【吕氏春秋达郁】
　　郁者不阳也周鼎着防令马履之为其不阳也不阳者亡国之俗也【吕氏春秋达郁】
　　齐宣王好射説人之谓己能射彊弓也其尝所用不过三石以示左右左右皆试引之中闗而止皆曰此不下九石非王其孰能用是宣王之情所用不过三石而终身自以为用九石岂不悲哉非直士其孰能不阿主世之直士其寡不胜众数也故乱国之主患存乎用三石为九石也【吕氏春秋壅塞】
　　严则下喑下喑则上聋聋喑不能相通何国之治也【説苑政理】
　　举袂覆目不见日月【焦氏易林坤之随】
　　葛藟蒙棘花不得实谗佞乱政使恩壅塞【焦氏易林师之中孚】视暗不明云蔽日光【焦氏易林蛊之比】
　　逺视无光不知青黄黈纩塞耳使君闇聋【焦氏易林噬嗑之蹇】日出阜东山蔽其明章甫荐履箕子徉狂【焦氏易林贲之屯】墙髙蔽目昆仑翳日【焦氏易林坎之豫】
　　初一割其耳目及其心腹厉测曰割其耳目中无外也【太经第六割】
　　次七紫蜺矞云朋围日其疾可割测曰紫蜺矞云不知刋也【太经第六割】
　　下不钳口上不塞耳则可有闻矣有钳之钳犹可解也无钳之钳难矣哉有塞之塞犹可除也无塞之塞其甚矣【申鉴杂言上】
　　今有谷生于千仞之冈其叶如云其榦如虹防于春夏不知秋冬沐之以芳雨畅之以薰风受天泽之宠而根蒙葺乎一壑其青松朱桂之树不得雨露而槁悴者三匝下有万章凋零在隂其孤兰与众英皆不得被乎阳春有牧者顿足于比陵之坡而盻之欲系则无修绳欲伐则无斧斤使山之草木离披偃蹇垂荣而待于幽焦萌而听于谷当是之时臣不知牧者之何所解也晋王曰是谷也必凋于岁寒奈春夏何意者其伐之乎牧者无斧柯请谋于樵苏【天禄阁外史一难】
　　夫云兴而日月闇云藏而日月明【王逸注楚辞九歌】
　　众伪蔽君如云雾之隐日使不可得见也【王逸注楚辞九思】日月无光云雾之所蔽人君昬乱佞邪之所惑【王逸注楚辞九思】
　　容隐奸邪若囊橐之盛物【前汉书注刑法志】
　　岂不郁陶而思君兮君之门以九重猛犬狺狺而迎吠兮闗梁闭而不通【文选宋玉九辩】
　　利眼临云不能垂照朗璞垢不能吐辉是以明哲之君时有蔽壅之累俊乂之臣屡抱后时之悲【文选陆机演连珠】妬妻不难破家乱臣不难破国一妻擅夫众妻皆乱一臣専君羣臣皆蔽【意林申子】
　　天明日明然后能照四方君明臣明然后能照万物域中四明故能久【太平御览天部下】
　　人主独立臣下双身养主之意阿主之心塞主之听蔽主之明【道德经指归巻十】
　　譬如咽塞病即能断命【大实积经巻一百一十二】
　　譬如日障蔽故其照不明【大智度论巻九十九】
　　福庆
　　云上于天需君子以饮食宴乐【易需】
　　六五或益之十朋之弗克违元吉【易损】
　　南有樛【音鸠】木葛藟【音垒】累【音雷】之乐只君子福履绥之　南有樛木葛藟荒之乐只君子福履将之　南有樛木葛藟萦【乌营反】之乐只君子福履成之【诗国风樛木】
　　螽【音终】斯羽诜诜【音莘】兮宜尔子孙振振【音真】兮　螽斯羽薨薨兮宜尔子孙绳绳兮　螽斯羽揖揖【音缉】兮宜尔子孙蛰蛰兮【诗国风螽斯】
　　终南何有有条有梅君子至止锦衣狐裘顔如渥丹其君也哉　终南何有有纪有堂君子至止黻衣绣裳佩玉将将寿考不忘【诗国风终南】
　　天保定尔以莫不兴如山如阜如冈如陵如川之方至以莫不增　如月之恒如日之升如南山之寿不骞【音牵】不崩如松柏之茂无不尔或承【诗小雅天保】
　　南山有台北山有莱乐只君子邦家之基　南山有桑北山有杨乐只君子邦家之光　南山有北山有李乐只君子民之父母　南山有栲【音考】北山有杻【音纽】乐只君子遐不眉寿　南山有枸【音矩】北山有楰【音庾】乐只君子遐不黄耉【诗小雅南山有台】
　　瞻彼洛矣维水泱泱【音秧】君子至止福禄如茨【诗小雅瞻彼洛矣】鸳鸯于飞毕之罗之君子万年福禄宜之　鸳鸯在梁戢其左翼君子万年宜其遐福　乗马在廐摧【音剉】之秣【音末】之君子万年福禄艾之　乗马在廐秣之摧之君子万年福禄绥之【诗小雅鸳鸯】
　　瞻彼旱麓榛楛【音戸】济济岂弟君子干禄岂弟　瑟彼玉瓒【才旱反】黄流在中岂弟君子福禄攸降【诗大雅旱麓】
