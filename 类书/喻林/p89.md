<!-- { "loadSidebar": true } -->
　　譬如狗着师子皮诸兽见之虽怖闻声则知是狗何况变作余身等【大智度论卷七十三】
　　念本
　　毖【音秘】彼泉水亦流于淇有懐于衞靡日不思【诗国风泉水】渭阳康公念母也【毛诗渭阳】
　　有人升彼阿丘之上言欲采其蝱者欲得其蝱以疗疾犹妇人适于异国亦欲得力助以安宗国【毛诗正义载驰】鴈北乡乡者何也乡其居也鴈以北方为居何以谓之为居生且长焉尔【大戴礼记夏小正】
　　曰蛇化为龙不变其文家化为国不变其姓【史记外戚世家】夫天者人之始也父母者人之本也人穷则反本故劳苦倦极未甞不呼天也疾痛惨怛未甞不呼父母也【史记屈原传】
　　鸟飞反乡兎走归窟狐死首丘寒将翔水各哀其所生【淮南子説林训】
　　乆官无休思归故乡【焦氏易林屯之巽】
　　安居重迁不去其廛【焦氏易林大有之震】
　　鹯鸠徙巢西至平州遭逢雷电碎我苕芦室家饥寒思吾故初【焦氏易林咸之随】
　　次三牝贞常慈卫其根测曰牝贞常慈不忘本也【太经第六驯】
　　禾穂垂而向根君子不忘本也【淮南子谬称训解】
　　学者思明师仕者思明君【武侯十六防君臣】
　　愿为中林草秋随野火燔糜灭岂不痛愿与株荄连【曹子建吁嗟篇】
　　道者万殊之源也儒者大淳之流也三皇以徃道治也帝王以来儒教也谈者咸知髙世之敦朴而薄季俗之浇散何独重仲尼而轻老氏乎是玩华藻于本末而不识所生之有本也何异乎贵明珠而贱渊潭爱和璧而恶荆山不知渊潭者明珠之所自出荆山者和璧之所由生也【抱朴子内篇塞难】
　　禾垂颖以顾本犹人之思故居也【李善注文选思赋】
　　胡马依北风越鸟巢南枝【文选古诗】
　　鸟飞返故乡兮狐死必首丘【广文选屈平哀郢】
　　鸟兽惊而失羣兮犹髙飞而哀鸣狐死必首丘兮夫人孰能不反其真情【广文选东方曼倩怨思】
　　木大者发越小者敷土是人之母也故人有恋土之心【意林传子】
　　张一防则念女工劳御一谷则恤农夫勤【太平御览百谷部谷】南越志所谓鹧鸪虽东西回翔然开翅之始必先南翥亦胡马嘶北之义也【埤雅品物门鹈】
　　广志曰狐死首丘豹死首山言不忘本也【埤雅品物门豹】榆荚坠落还归本根【参同契】
　　譬如新生犊子心终不逺离其母【道行波罗宻经卷五】
　　如子知恩故守防其母【大智度论卷六十九】
　　重本
　　大木揭然将蹶枝叶未有折伤其根本实先絶乃相随俱颠防【郑氏笺诗荡】
　　万物本于天人本于祖天之所命者牧民也祖之所命者成业也【毛诗正义闗雎】
　　易干凿度注云古者田渔而食因衣其皮先知蔽前后知蔽后后王易之以布帛而犹存其蔽前者重古道不忘本【毛诗正义采菽】
　　太公封于营丘比及五世皆反葬于周君子曰乐乐其所自生礼不忘其本古之人有言曰狐死正丘首仁也【礼记檀弓上】
　　此是木落不归其本狐死不首其丘【礼记正义序】
　　獭祭鱼豺祭兽善其祭而后食之也【大戴礼记夏小正】
　　国将亡本必先颠而后枝叶从之【左传闵公元年】
　　且夫人之行也不以所恶废乡今子以小恶而欲覆宗国不亦难乎【左传哀公八年】
　　豺獭知祭祀而况人乎故人知之至于念想犹豺獭之自然也【后汉书志祭祀上】
　　夫虬龙神于獭獭自祭其先不祭虬龙也麒驎白虎仁于豺豺自祭其先不祭骐虎也【魏志蒋济传注】
　　无源何以成河无根何以垂荣【魏志管辂传注】
　　语曰深山大泽有龙有蛇实斯之谓也【晋书王导传】
　　郑云阳气盛而恒旱山川百原能兴云致雨者也众水所出为百原必先祭其本【南齐书礼志】
　　鸷鸟舍巢必有探卵之患【北齐书孝昭帝纪】
　　夫何足以配天乎虽然有族有祖可以为众父而不可以为众父父【庄子天地】
　　事有本根各有从来譬之卉木因根而有枝条花叶【鬼谷子谋篇注】
　　礼有三本天地者生之本也先祖者类之本也君师者治之本也无天地恶生无先祖恶出无君师恶治三者偏亡焉无安人【荀子礼论篇】
　　譬若羿请不死之药于西王母嫦娥窃以奔月怅然有丧无以续之何则不知不死之药所由生也是故乞火不若取燧寄汲不若凿井【淮南子览防训】
　　夫申韩商鞅之为治也挬抜其根芜弃其本而不穷究其所由生【淮南子览防训】
　　兵者所以讨暴非所以为暴也乐者所以致和非所以为滛也丧者所以尽哀非所以为伪也故事亲有道矣而爱为务朝廷有容矣而敬为上处丧有礼矣而哀为主用兵有术矣而义为本【淮南子本经训】
　　今夫天下皆知事治其末而莫知务修其本释其根而树其枝也【淮南子兵畧训】
　　狐梁之歌可随也其所以歌者不可为也圣人之法可观也其所以作法不可原也辩士言可听也其所以言不可形也淳均之剑不可爱也而欧冶之巧可贵也【淮南子齐俗训】
　　席之先雚簟樽之上樽俎之先生鱼豆之先泰此皆不快于耳目不适于口腹而先王贵之先本而后末【淮南子诠言训】
　　清之美始于耒耜黼黻之美在于杼轴【淮南子説林训】草木洪者为本而杀者为末禽兽之性大者为首而小者为尾末大于本则折尾大于要则不掉矣故食其口而百节肥灌其本而枝叶美天地之性也【淮南子泰族训】父者子之天也天者父之天也无天而生未之有也【春秋繁露顺命】
　　周之子孙其亲等也而文王最先四时等也而春最先十二月等也而正月最先【春秋繁露观徳】
　　为人子而不事父者天下莫能以为可今为天之子而不事天何以异是【春秋繁露郊祀】
　　堂衣若曰吾始以鸿之力今徒翼耳子贡曰非鸿之力安能举其翼【韩诗外传】
　　骄溢之君寡忠口恵之人鲜信故盈把之木无合拱之枝荣泽之水无吞舟之鱼根浅则枝叶短本絶则枝叶枯【韩诗外传】
　　夫君臣之与百姓转相为本如循环无端夫子亦云人之行莫大于孝孝行成于内而嘉号布于外是谓建之于本而荣华自茂矣君以臣为本臣以君为本父以子为本子以父为本弃其本者荣华槁矣【説苑建夲】
　　一室之中必有主道焉父母之谓也故君正则百姓治父母正则子孙孝慈【説苑杂言】
　　食其口而百节肥灌其本而枝叶茂本伤者枝槁根深者末厚【説苑谈丛】
　　必贵以贱为本必髙以下为基【説苑谈丛】
　　次六满其仓芜其田食其实不飬其根测曰满仓芜田不能修本也【太经第六失】
　　原本者难由流末者易从【太经太告】
　　夫富民者以农桑为本以游业为末百工者以致用为本以巧饰为末商贾者以通货为本以鬻竒为末三者守本离末则民富离本守末则民贫【潜夫论务本】
　　教训者以道义为本以巧辩为末辞语者以信顺为本以诡丽为末列士者以孝悌为本以交游为末孝悌者以致飬为本以华观为末人臣者以忠正为本以媚爱为末五者守本离末则仁义兴离本守末则道徳崩慎本畧末犹可也舍本务末则恶矣【潜夫论务本】
　　言水横流背其源泉则枯竭木去其根株则枝叶不长人背仁义违忠信亦将遇害也【王逸注楚辞惜誓】
　　江起岷山流为涛濑相涛濑之流孰与初起之源【王充论衡感类篇】
　　夫根抵植则枝叶必相从也【蔡中郎集月令问答】
　　所谓抱萤烛于环堵之内者不见天光之熀烂侣鲉鰕于迹水之中者不识四海之浩汗重江河之深而不知吐之者昆仑也珍黍稷之收而不觉秀之者丰壤也今茍知推崇儒术而不知成之者由道道也者所以陶冶百民范铸二仪胞胎万类醖酿彞伦者也【抱朴子内篇明本】使亲防相承尾为身干枝虽茂而无伤本之忧流虽盛而无背源之势【抱朴子外篇君道】
　　影无违形之状名无离实之文故背源之水必不能长流以东渐非时之华必不能稽辉藻于氷霜【抱朴子外篇博喻】
　　桑林鬰蔼无补栢木之凄冽膏壤郭无解黔敖之蒙袂然茧纩绨防此之自出千仓万箱于是乎生故识逺者贵本见近者务末【抱朴子外篇博喻】
　　芳草春耀不能离柯以乆鲜吞舟之鱼不能舍水而摄生是以名美而实不副者必无没世之风位髙而器不称者不免致冦之败【抱朴子外篇博喻】
　　翣者武所资也战死则无武翣将安施所爱屦者为足故耳刖者之屦何为爱之无其本者翣屦以足武为本也【郭子注荘徳充符】
　　祖考之嘉名美誉亦子孙之冕服墙宇也自古及今获其庇廕者众矣夫修善立名者亦犹筑室树果生则获其利死则遗其泽【顔氏家训名实】
　　墙大基峻若不终嵗加之版筑故有崩坠之忧犹君子之道不隆其本末必危也【太经第四大觧】
　　魁者斗之所用盛而杓之本也故言根本者皆云魁【前溪书注游侠传】
　　九月豺祭兽正月獭祭鱼豺獭犹有所先人而不祭豺獭之不若也【子法言注孝至篇】
　　人禀气于父母吉凶夭夀非独在人譬诸草木华叶盛与零落由本根也【李善注文选幽通赋】
　　水背流而源竭兮木去根而不长【补文选贾谊惜逝】
　　蓼虫在蓼则生在芥则死非蓼仁而芥贼失于本不可也【意林魏子】
　　守母以存其子崇本以举其末则形名俱有而邪不生大美配天而华不作故母不可逺本不可失【道徳经注】舍其母而用其子弃其本而适其末名则有所分刑则有所止虽极其大必有不周虽盛其末必有患忧【道徳经注】本在无为母在无名弃本舍母而适其子功虽大焉必有不济名虽美焉伪亦必生【道徳经注】
　　夫根不深则倾危蔕不固则零落只为根深所以长生蔕固所以乆视【道徳经注疏卷六】
　　备修万道而不知命之根本根本者如树木但有繁枝茂叶而无根本不得乆活也【飬性延命录御女损益篇】
　　譬如金刚唯从金刚处及金处生非余寳处生【大方广佛华严经卷七十八】
　　譬如树根腐败则不能生芽叶华果【法集经卷六】
　　犹如耕田薄地之中下种虽多収实甚少【菩萨本行经卷中】譬如无牛则无醍醐【华手经卷二】
　　譬如有种则有华实【华手经卷二】
　　譬如一切草木丛林依地为根本【法集经卷四】
　　譬如营田依时作种子若燋终不生芽【苏波呼童子经卷上】譬如楼阁中心坚固众材所依摄受不散【杂阿含经卷十】譬如农夫宿有二业一田业髙燥肥沃二田业下湿塉薄于春和时等力兴功下种应时耘除草秽至秋获实升斛悬殊【中本起经来学品】
　　譬如师匠图作大城当先度量作基趾已乃可起城【那先比丘经卷上】
　　树木生以栽为本五谷生以谷为本【那先比丘经卷中】
　　譬如好树其华色鲜果实亦美【修行道地经慈品】
　　譬如蒲萄其子甘故生果亦甘如旃檀树根华俱香【本縁经月光王品】
　　譬如面净故镜中像亦净【大智度论卷九十二】
　　譬如人欲求多收故大用谷子【大智度论卷九十四】
　　譬如一斤白檀分为多片片片之中香皆似本【摄大乗论释卷二】
　　固本
　　苖稍壮毎耨辄附其根比至盛暑垄尽平而根深能风与旱故嶷嶷而盛也【春秋正义昭公元年】
