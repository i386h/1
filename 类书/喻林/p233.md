<!-- { "loadSidebar": true } -->
　　告子曰性犹柳也义犹桮棬也以人性为仁义犹以柳为桮棬孟子曰子能顺柳之性而以为桮棬乎将戕贼柳而后以为桮棬也如将戕贼柳而以为桮棬则亦将戕贼人以为仁义与【孟子告子上】
　　告子曰性犹湍水也决诸东方则东流决诸西方则西流人性之无分于善不善也犹水之无分于东西也孟子曰水信无分于东西无分于上下乎人性之善也犹水之就下也人无有不善水无有不下今夫水搏而跃之可使过颡激而行之可使在山是岂水之性哉其势则然也人之可使为不善其性亦犹是也【孟子告子上】仁人心也义人路也舍其路而不由放其心而不知求哀哉【孟子告子上】
　　人化而为善兽化而为恶人而不善者谓之兽【鬻子汤治天下】石生而坚兰生而芳少有其质长而愈明【淮南子説林训】稷为儿以种树为戏孔子能行以爼豆为弄石生而坚兰生而香禀善气长大就成故种树之戏为唐司马俎豆之弄为周圣师禀兰石之性故有坚香之验【王充论衡本性篇】
　　七纬顺度以光天象五性顺理以成人行【刘子思顺】
　　五玉不染而坚寒氷不礲而朗【太平御览地部氷】
　　譬如氷寒之堂淳以氷冻而为梁柱牀席屏帷莫非氷结就此中间云何得火云何得热【海空智藏经序品】
　　如鱼在水始生之初便习江湖不假教令亦如玉质本白黛色本青火性本热水性本冷不关习学理分自然【海空智藏经序品】
　　譬如黒云障于日光日光之光不生不灭不去不来不有不无【海空智藏经问病品】
　　譬如真金随人造作种种璎珞【海空智藏经持诫品】
　　譬如甘蔗若人割截若不割截不失甘味【法集经欲一】譬如清水垢来则浊后时若清唯除垢耳清非外来本性清故心性本浄客尘故染后时清浄除客尘耳浄非外来本性浄故【大乗庄严经论卷六】
　　譬如水性体非清浊但由秽不秽故有清浊名若泥滓浊乱故不澄清虽不澄清而水清性不失【佛性论卷二】
　　真心
　　今人乍见孺子将入于井皆有怵惕恻隠之心非所以内交于孺子之父母也非所以要誉于乡党朋友也非恶其声而然也【孟子公孙丑上】
　　一箪食一豆羮得之则生弗得则死嘑尔而与之行道之人弗受蹴尔而与之乞人不屑也【孟子告子上】
　　中路婴儿失其母焉何常声之有【礼记杂记下】
　　芥入目也抚扪之从中发非为观容之也【淮南子缪称训解】譬如犀在园中虽被毒箭犹能顾恋其子【大智度论卷三十一】
　　无我
　　凡自有形象者不可以制他物之形象犹若海不能制山之形象山不能制海之形象遗忘已象者乃能制众物之形象也【周易正义繋辞上】
　　圣人力行犹之发矢因彼而行我不自行圣人坚守犹之握矢因彼而守我不自守【关尹子一宇】
　　如桴扣鼓鼓之形者我之有也鼓之声者我之感也桴已往矣余声尚存终亦不存而已矣【关尹子四符】
　　我之为我如灰中金而不若矿砂之金破矿得金淘砂得金灰终身无得金者【关尹子六七】
　　枯无我能见大知磁石无我能见大力钟鼔无我能见大音舟车无我能见远行故我一身虽有智有力有行有音未尝有我【关尹子六七】
　　目自观目无色耳自听耳无声舌自尝舌无味心自揆心无物众人逐于外贤人执于内圣人皆伪之【关尹子六七】譬如火也躁动不停未尝有我【关尹子六七】
　　爪髪不痛手足不思亦我也岂可以思痛异之【关尹子六七】昔者庄周梦为胡蝶栩栩然胡蝶也自喻适志与不知周也俄然觉则蘧蘧然周也不知周之梦为胡蝶与胡蝶之梦为周与周与胡蝶则必有分矣此之谓物化【庄子齐物论】
　　阳子之宋宿于逆旅逆旅人有妾二人其一人美其一人恶恶者贵而美者贱阳子问其故逆旅小子对曰其美者自美吾不知其美也其恶者自恶吾不知其恶也阳子曰弟子记之行贤而去自贤之行安往而不爱哉【庄子山木】
　　不得其道若观儵鱼故圣若镜不将不迎应而不藏故万化而无伤【淮南子览宜训】
　　无心应唯感之从泛乎若不繋之舟东西之非已也【郭子注庄子逍遥逰】
　　物有小大能有少多所大即骈所多即赘骈赘之分物皆有之若莫之任是都弃万物之性也【郭子注庄子骈拇】鉴镜也鉴物无私故人美之夫鉴者岂知鉴而鉴耶生而可鉴则人谓之鉴耳【郭子注庄子则阳】
　　三异同处而二异讼其所取是必于不讼者俱异耳而独信其所是非借外而何【郭子注荘子寓言】
　　弦节有恒清浊之声难越对物有恒则应化之功不广然明镜无心物来斯照圣人同感至皆应是以滞有之与怀豁道难得而校也【李善注文选陆士衡演连珠】
　　自井中视星所见不过数星自丘上以望则见始出也非明益也势使然也私心井中也公心丘上也【艺文类聚天部星】
　　水镜不以妍蚩殊照芝兰宁为贵贱异芳是以宏道归于兼济至德由乎两忘【艺文类聚杂文部连珠】
　　未若兹雪因时兴灭元阴凝而不昧其洁太阳曜而不固其节节岂我名洁岂我贞凭云升降从风飘零值物赋象任地颁形素因遇立汚随染成纵心皓然何虑何营【初学记天部雪】
　　弃已任物则莫不理若槖籥有意于为声也则不足以共吹者之求也【道德经注】
　　犹如幻化随声而有种种形相种种所造【海空智藏经持诫品】犹如俱兰咤华无色无香【大乗大方等日藏经卷一】
　　譬如虚空火灾起时不能焚烧水灾起时不为所防【大方等大集经卷十二】
　　如因种有华种中无华因华有果华中无果【大乗显识经推四】譬如开于大国城门而以管籥去其关轴内外无碍【法华经卷六】
　　犹如扫篲浄与不浄悉扫扫篲不以此而有憎爱不羞不慙亦不愧耻我亦如是心如扫篲【中阿含经卷五】
　　譬如人种谷溉灌修理地亦不喜【大智度论卷五】
　　纵任有自由谓之我而外火起灭由薪火不自在火不自在火无我也外火既无我内火类亦然【僧肇注维摩诘经方便品】四大既无主身我何由生譬一沙无油聚沙亦然也【僧肇注维摩诘经问疾品】
　　至虚
　　若以数数物则不能极其物数犹若以万而数则不能苞亿以一亿而数则不能苞千亿万亿遗去数名者则无所不苞【周易正义繋辞上】
　　今构羣材以成大厦罔专寝之实积一毫以致合抱无檀木之体【宋书蛮夷天竺传】
　　若影之象形响之应声也故物至则应过则舍矣【管子心术上】
　　云之卷舒禽之飞翔皆在虚空中所以变化不穷圣人之道则然【关尹子三极】
　　赡彼阕者虚室生白【庄子人间世】
　　夫疾风勃木而不能拔毛发云台之高堕者折脊碎脑而蟁蝱适足以翺翔夫与蚑蛲同乘天机夫受形于一圏飞轻微细者犹足以脱其命又况未有类也【淮南子俶真训】夫载哀者闻歌声而泣载乐者见哭者而笑哀可乐者笑可哀者载使然也是故贵虚【淮南子齐俗训】
　　方船济乎江有虚舟从一方来触而覆之虽有忮心必无怨色有一人在其中一谓张之一谓歙之再三呼而不应必以丑声随其后响不怒而今怒响虚而今实也人能虚已以游于世孰能訾之【淮南子诠言训】
　　节欲之本在于反性反性之本在于去载去载则虗虗则平平者道之素也虗者道之舍也【淮南子诠言训】
　　鼻之所以息耳之所以听终以其无用者为用矣物莫不因其所有而用其所无以为不信视籁与竿【淮南子説山训】弁冕辂舆可服而不可好也大羮之和可食而不可嗜也朱弦漏越一唱而三叹可听而不可快也故无声者正其可听者也其无味者正其足味者也【淮南子泰族训】儒墨之师天下之难和者而无心犹能和之况其凡乎【郭子注庄子知北游】
　　有常音故曲终则改镜无畜影故触形则照是以虚已应物必究千变之容挟情适事不观万殊之妙【文选陆机演连珠】
　　水性本无泡激流遂聚沫即异成貌状消防归虚壑【艺文类聚内典部内典賛】
　　本出于虚无感激生精神譬如起音者掇弦手动传宫商角徴羽口气呼吸元【西升经】
　　意中空虚如木之浮如壤之休【道德经指归卷九】
　　和水土烧以成器器中空无故得盛受况圣人心空故能容物【道德经注疏卷一】
　　譬如风声声响遍彻风质非无执不可得【海空智藏经序品】譬如箜篌随风出声何弦有音何弦无音【海空智藏经持诫品】譬如天丁力士能摧伏一切魔鬼唯除大风何以故以无碍故【元阳妙经卷一】
　　虽恼趣森横寂防层逈莫不同幻蘂之开落不灭不生比梦象之妍蚩无染无浄飙谷投向则誉毁共销月池寖色则物我俱谢【波罗蜜多经卷四百一】
　　目隣虚之有间投刃曷伤念机关之无主触舟奚若【波罗蜜多经五百八十九卷序】
　　如虚空界及如风界俱不可执非圆成实亦无色相而可筭数【波罗蜜多经卷五百九十七】
　　如师子王吼于林野人中师子吼于性空【大宝积经卷八十六】譬如虚空悉能容受一切万物而是虚空初无増减【大方等大集经卷九】
　　如风行空无所罣碍【无尽意菩萨经卷十一】
　　指防成拳故无自性指亦如是故无他性【罗什译维摩诘经弟子品】夫有心则有封有封则不普以圣心无心故平等虚空也【僧肇注维摩诘经佛国品】
　　贵于万物而始终不改谓之人而外水善利万形方圆随物污隆异适而体无定体无定则水无人也外水既无人内水类可知也【僧注维摩诘经方便品】
　　因物
　　彼长而我长之非有长于我也犹彼白而我白之从其白于外也【孟子告子上】
　　夫金刚水柔性之别也员行方正器之异也故善御性者不违金木之质善为器者不易方员之用【后汉纪光武五】若椀若盂若瓶若壶若瓮若盎皆能建天地兆数蓍破瓦文石皆能告吉凶【关尹子二柱篇】
　　东郭子问于庄子曰所谓道恶乎在庄子曰在蝼蚁曰何其下邪曰在稊稗曰何其愈下邪曰在瓦甓曰何其愈甚邪曰在屎溺东郭子不应庄子曰夫子之问也固不及质正获之问于监市履豨也每下愈况【庄子知北游】神清意平物乃可正若玺之抑埴正与之正倾与之倾【淮南子齐俗训】
　　夫水一也而随髙下夷险有洄激流止之异似至人之心因外物难易有动寂进退之容【张湛注列子黄帝】
　　以一家之平平万物不若任万物之自平不应万物之自应而欲以其所见应之必不合矣【郭子注庄子列御冦】
　　夫监市之履豕以知肥痩者愈履其难肥之处愈知豕肥之要今问道之所在而每况之下贱则明道之不逃于物也必矣【郭子注庄子知北游】
　　磨石所剀麄细全在人【庄子音义天下】
　　夫市魁履豕履其股脚豨难肥处故知豕肥耳问道亦况下贱则知道也【庄子音义知北游】
　　性命之道虽系于天然其来也必凭人而御物譬如天王冕旒而执契必因百官司职以立政【李善注文选刘孝标辨命论】稊稗瓦甓悉皆至道【道德经注疏卷四】
　　譬如莲花从于泥生泥生之生亦不是泥亦不非泥【海空智藏经问病品】
　　如木寄生随木而生生非木种【海空智藏经问病品】
