<!-- { "loadSidebar": true } -->
　　人之欲种田求谷必凖功治田谷乃可获喻人君欲立功致治必勤身修徳功乃可立【毛诗正义甫田】
　　必先种之乃得获若先菑乃得畬也安有无事而取利者乎【郑氏注礼记坊记】
　　譬如农夫是穮是蓘虽有饥馑必有丰年【左传昭公元年】上国有言曰不索何获【左传昭公二十七年】
　　宴安自逸若酖毒之药不可懐恋也言其当自劳也【春秋正义闵公元年】
　　言已伐莒求利而不得恶日中不出譬如商贾求利不得恶諠嚣之声【春秋正义昭公元年】
　　农夫不怠越有黍稷谁能云作考之居息【后汉书文苑传】神农之法曰丈夫丁壮不耕天下有受其饥者妇人当年不织天下有受其寒者故其耕不强者无以养生其织不力者无以衣形【后汉书王符传】
　　且经史道徳如采菽中原勤之者则功多【晋书凉武昭王传】若弗勤春稼秋穑何期【宋书夷蛮天竺传】
　　执耜蹔忘悬磬比室秉机或惰无褐终年【南齐书郁林王本纪】女子不辨于致诸侯自吾不为汗杀之事人布织不可得而衣故虽圣人恶用之【管子侈靡】
　　吾欲致诸侯而不至为之柰何中妇诸子曰自妾之身之不为人持接也未甞得人之布织也意者更容不审邪【管子戒】
　　曙戒勿怠后穉逢殃朝忘其事夕失其功【管子形势】
　　巫马子谓子墨子之为义也人不见而耶鬼不见而富而子为之有狂疾子墨子曰今使子有二臣于此此其一人者见子从事不见子则不从事其一人者见子亦从事不见子亦从事子谁贵于此二人巫马子曰我贵其见我亦从事不见我亦从事者子墨子曰然则是子亦贵有狂疾也【墨子耕柱】
　　百人农一人居者王十人农一人居者强半农半居者危【商子农战】
　　故仁人在上则农以力尽田贾以察尽财百工以巧尽械器士大夫以上至于公侯莫不以仁厚知能尽官职【荀子荣辱篇】
　　人之情不能无衣食衣食之道必始于耕织万民之所公见也物之若耕织者始初甚劳终必利也众愚人之所见者寡【淮南子主术训】
　　滋滋焉汲汲焉如农之赴时商之趋利恶有不至者乎【孔丛子居衞】
　　故耕不强者无以充虚织不强者无以掩形虽以凑防之要陶室之术无所施其巧自古及今不施而得报不劳而有功者未之有也【盐铁论力耕】
　　功业有绪恶劳而不卒犹耕者勌休而困止也夫事辍者无功耕怠者无获也【盐铁论击之】
　　手足之勤腹肠之养也当世之务后世之利也【盐铁论结和】日趋月歩周遍次舍【焦氏易林震之大畜】
　　秦王一夜而三起茫如覔遗【天禄阁外史伤时】
　　夫为天子而有牛马之劳则天子益尊为诸侯而有牛马之劳则诸侯益强为大夫而有牛马之劳则大夫益显为庶人而有牛马之劳则庶人益义【天禄阁外史桃林】譬犹作家云不事用他物者盖谓有金银珠玉在乎掌握懐抱之中足以供累世之费者耳茍其无此何可不广播百谷多储果疏乎【抱朴子内篇防防】
　　仙之可学致如黍稷之可播种得甚炳然耳然未有不耕而获嘉禾未有不勤而获长生度世也【抱朴子内篇勤求】神农不九疾则四经之道不垂大禹不胼胝则珪之庆不集故救忧为厚乐之本暂劳为永逸之始【抱朴子外篇广譬】
　　斯羣行啄谷喻人党比游晏贼害粮食有损无益也【子法言注学行篇】
　　不树者死无棺不蚕者身无帛不绩者凶无缞君子暇豫则思义小人暇豫则思邪【意林院子】
　　如彼登山乃勤以求髙如彼浮川乃勤以求逺【意林典论】学不勤则不知道耕不力则不得谷【太平御覧百谷部谷】
　　人皆以无用害有用故知不博而日不足以博奕之日问道闻见深矣【困学纪闻卷七论语】
　　叔文相莒三年归其母自绩谓母曰文相莒三年有马千驷今母犹绩文之所得事皆将弃之己母曰吾闻君子不学诗书射御必有博塞之心小人不好田作必有窃盗之心妇人不好纺绩织絍必有淫泆之行好学为福也犹飞鸟之有羽翼也【困学纪闻卷十诸子】
　　若凿井池得水受用其不凿者无由致之【波罗蜜多经卷五百七十二】
　　故精进之于诸度也若衘捶之在羣驭焉正勤之于道品也若盐梅之资列鼎焉【波罗蜜多经五百九十卷序】
　　譬如甘蔗若蒲桃子如其不压不得其汁压之则得【毘那娑问经推九】
　　如人少小勤苦多有所能亦多有所堪【大智度论卷十】
　　譬如商人逺出深入得利必多【大智度论卷十三】
　　乞食道人至一聚落从一家至一家乞食不得见一饿狗饥卧以杖打之言汝畜生无智我种种因缘家家求食尚不得何况汝卧而望得【大智度论卷八十五】
　　在家懈怠失于俗利出家懒惰丧于法寳【法苑珠林卷八十三】
　　适用
　　水能灌溉火能烹饪金能断割木能兴作土能生殖谷能养育古之歌咏各述其功【尚书正义大禹谟】
　　衣服之暖于身犹甘雨之润于物【毛诗正义无衣】
　　行聘之时唯执圭璋特得通达不加余币言人之有徳亦无事不通不须假他物而成【礼记正义聘义】
　　子贡问曰赐也何如子曰女器也曰何器也曰瑚琏也【论语公冶】
　　或矜执者欲以取胜为荣不念宋人待四海之客大罏不欲令酒酸也至于屈谷巨瓠坚而无窍当以无用罪之耳【后汉书孔融列传】
　　必也学非所用术有所仰故临川将济而舟檝不存焉【后汉书张衡列传】
　　爽与范内踈而智不及驽马恋短豆必不能用也【晋书宣帝纪】
　　诚东南之遗寳宰朝之竒璞也若得托迹康衢则能结轨骥騄曜质廊庙必能垂光璵璠矣【晋书戴若思传】
　　譬彼针与石效疾故称良【宋书乐四志】
　　夜衣锦绣谁别伪真刀鸣箾中倚牀无施【宋书乐四志】云和备乐则防防克谐骅骝骖服则致逺斯效【宋书武三王江夏传】
　　悬饥在嵗式羡藜藿之饱重炎灼体不念狐白之温故才以偶时为劭道以调俗为尊【南齐书刘祥传】
　　如蓑裘之代用譬轮辕之曲直【梁书张缅弟纉传】
　　吾言足用矣舎言革思者是犹舎获而攗粟也以其言非吾言者是犹以卵投石也尽天下之卵其石犹是也不可毁也【墨子贵义】
　　譬如药然草之本天子食之以顺其疾岂曰一草之本而不食哉今农夫入其税于大人大人为酒醴粢盛以祭上帝鬼神岂曰贱人之所为而不享哉【墨子贵义】
　　譬如水火殊性各适其用既无是非安得谓之是非乎【公孙龙子指物论注】
　　鲁人身善织屦妻善织缟而徙于越或谓之曰子必穷矣鲁人曰何也曰屦为履之也而越人跣行缟为冠之也而越人被发以子之所长游于不用之国欲使无穷其可得乎【韩非子说林上】
　　今有马于此如骥之状者天下之至良也然而驱之不前却之不止左之不左右之不右则臧获虽贱不托其足臧获之所愿托其足于骥者以骥之可以追利辟害也今不为人用臧获虽贱不托其足焉已自谓以为世之贤士而不为主用行极贤而不用于君此非明主之所臣也亦骥之不可左右矣【韩非子外储说左】
　　故制事者因其则服药者因其良书不必起仲尼之门药不必出扁鹊之方【陆子道基】
　　世多称古之人而髙其行并世有与同者而弗知贵也非才下也时非宜也故六骐骥驷駚騠以济江河不若窽木便者防世然也是故立功之人简于行而谨于时【淮南子齐俗训】
　　凡万物有所施之无小不可为无所用之碧瑜粪土也【淮南子缪称训】
　　愚者有所修智者有所不足柱不可以摘齿筐不可以持屋马不可以服重牛不可以追速铅不可以为刀铜不可以为弩铁不可以为舟木不可以为釡各用之于其所适施之于其所宜即万物一齐而无由相过明镜便于照形其于以函食不如箪牺牛粹毛宜于庙牲其于以致雨不若黒蜧由此观之物无贵贱因其所贵而贵之物无不贵也固其所贱而贱之物无不贱也【淮南子齐俗训】
　　今夫图工好画鬼魅而憎图狗马者何也鬼魅不世出而狗马可日见也夫存危治乱非智不能道而先称古虽愚有余故不用之法圣人弗行不验之言圣王弗聴【淮南子汜论训上】
　　砥石不利而可以利金防不正而可以正弓物固有不正而可以正不利而可以利【淮南子说山训】
　　圣人用物若用朱丝约刍狗若为土龙以求雨刍狗待之而求福土龙待之而得食【淮南子说山训】
　　鼎错日用而不足贵周鼎不防而不可贱物固有以不用而为有用者地平则水不流重钧则衡不倾物之尤必有所感物固有以不用为大用者【淮南子说山训】
　　人莫欲学御龙而皆欲学御马莫欲学治鬼而皆欲学治人急所用也【淮南子说林训】
　　陶人弃索车人掇之屠者弃销而鍜者拾之所缓急异也【淮南子说林训】
　　三寸之管而无当天下弗能满十石而有塞百斗而足矣【淮南子说林训】
　　予拯溺者金玉不若寻常之纒索【淮南子说林训】
　　孤子语孝躄者语杖贫者语仁贱者语治议不在已者易称从旁议者易是当其局则乱【盐铁论救匮】
　　瞽师不知白墨而善闻言儒者不知治世而善訾议【盐铁论诏圣】
　　马効千里不必胡代士贵成功不贵文辞【盐铁论论儒】玉屑满箧不为有寳诗书负笈不为有道要在安国家利人民不茍文防众辞而已【盐铁论相刺】
　　猛兽狐疑不若蜂虿之致毒也髙议而不可及不若卑论之有功也【说苑谈丛】
　　丝纻布帛人所衣服掺搔女手纺绩缮织【焦氏易林困之中孚】匠乡操斧豫章危殆【焦氏易林小过之师】
　　言已乗八龙神智之兽其状婉婉委委又载云旗委蛇而长也驾八龙者言已徳如龙可制御八方也载云旗者言已徳如云雨能润施于万物也【王逸注楚辞离骚经】
　　言橘实赤黄其色精明内懐洁白以言贤者亦然外有精明之貌内有洁白之志故可任以道而事用之也【王逸注楚辞九章】
　　言竹被润泽上则葳而防蔽雾露言上能有所覆也下则冷冷清凉可休庇也以言已徳上能覆盖于君下能庇廕于民【王逸注楚辞七谏】
　　江汉虽有美珠不为己用故不爱也【淮南子说山训解】
　　洗不必江河要之却垢马不必骐骥要之足疾贤不必圣人要之智通【武侯十六策隂察】
　　仓颉之书世以纪事奚仲之车世以自载伯余之衣以辟寒暑桀之瓦屋以避风雨夫不论其利害而从讥其造作是则仓颉之徒有非世本十五家皆受责也【王充论衡对作篇】
　　医能治一病谓之巧能治百病谓之良是故良医服百病之方治百人之疾大才懐百家之言故能治百族之乱扁鹊之众方孰若巧之一技【王充论衡别通篇】
　　夫衮冕非御锋镝之服典诰非救饥寒之具也【抱朴子外篇守塉】
　　御暍之鸟厥名昏明是互昼隠夜觌物贵应用安事鸾鹄【山海经北山经图讃】
　　蜘蛛有丝虽甚勉务非人所用则不如蚕一緰之利也【太经第二务解】
　　庖丁解牛适俗所倾朱泙屠龙无所用功茍乖世务虽有妙术归于无用【刘子随时】
