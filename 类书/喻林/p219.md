<!-- { "loadSidebar": true } -->
　　高以下为基人以食为大【晋书潘岳传】
　　囊漏贮中识者不吝反裘负薪存毛实难【南史范泰传】内削其民以为攻伐譬犹漏釜岂能无竭【管子四称】
　　树木之胜霜露者不受令于天家足其所者不从望人【管子轻重乙】
　　马者所乗以行野也故虽不行于野其食养马也未尝解惰也民者所以守战也故虽不守战其治养民也未尝解惰也【管子形势解】
　　今夫蛆螣蚼蠋春生秋死一出而民数年不食今一人耕而百人食之此其为蛆螣蚼蠋亦大矣虽有诗书乡一束家一员犹无益于治也【商子农战】
　　王者富民霸者富士仅存之国富大夫亾国富筐箧实府库筐箧已富府库已实而百姓贫夫是之谓上溢而下漏【荀子王制篇】
　　老有言曰知足不辱知止不殆夫以殆辱之故而不求于足之外者老也今以为足民而可以治是以民为皆如老也【韩非子六反】
　　君有好猎者旷日持久而不得兽入则媿其家室出则媿其知友州里惟其所以不得之故则狗恶也欲得良狗则家贫无以于是还疾耕疾耕则家富家富则有以求良狗狗良则数得兽矣田猎之获常过人矣非独猎也百事也尽然霸王有不先耕而成霸王者古今无有此贤者不肖之所以殊也【吕氏春秋贵当】
　　地可使肥又可使棘人肥必以泽【吕氏春秋任地】
　　且夫饥代事也犹渊之与阪谁国无有【吕氏春秋长攻】
　　百姓不足而君有余者是犹刼盗以为服饰持行夸人不知身死家破亲戚并随也【河上公注老子益证】
　　筑城者先厚其基而求其髙畜民者先厚其业而后求其澹【古赡字○盐铁论未通】
　　周谚曰囊漏贮中而独不闻欤夫君者民之父母取仓之粟移之于民此非吾之粟乎【新序刺奢】
　　仓盈庾亿宜种黍稷年丰岁熟民人安息【焦氏易林干之师】次六割之无创饱于四方测曰割之无创道可分也【太经第六割】
　　次三粪以肥丘育厥根荄测曰粪以肥丘中光大也【太经第六养】
　　天下国家一体也君为元首臣为股肱民为手足下有忧民则上不尽乐下有饥民则上不备膳下有寒民则上不具服从跣而垂旒非礼也故足寒伤心民寒伤国【申鉴政体】
　　王者以四海为家兆人为子一夫不耕天下受其饥一妇不织天下受其寒【潜夫论浮侈】
　　夫饥寒并至而能无为非者寡然则温饱并至而能不为善者希【王充论衡治期篇】
　　夫獭多则鱼扰鹰众则鸟乱有司设则百姓困奉上厚则下民贫【抱朴子外篇诘鲍】
　　衣食者民之本也民者国之本也民恃衣食犹鱼之湏水国之恃民如人之倚足鱼无水则不得而生人失足必不可以歩国失民亦不可以治【刘子贵农】
　　饥寒并至而欲禁人为盗是扬火而欲无炎挠水而望其静不可得也【刘子贵农】
　　民如六畜在牧养者耳【李善注文选干令升晋纪总论】
　　就使当今沙砾化为南金瓦石变为和玉使百姓渴无所饮饥无所食虽皇羲之纯德唐虞之文明犹不能以萧墙之内也【补文选刘陶铸钱议】
　　泉竭中虚池竭频干【广文选扬子云交州牧箴】
　　使民主养民如蚕母之养蚕则其用岂徒丝蚕而已哉【太平御览资产部蚕】
　　激劝
　　陵雪襃颖贞柯必振尊风赏流清原斯挹【宋书良吏陆徽得】桀之犬实可吠尧跖之客实可刺由又何况由之犬尧之客【南齐书崔慧景传】
　　轩冕立于朝爵禄不随臣不为忠中军行战委予之赏不随士不死其列陈【管子轻重甲】
　　越王句践见怒鼃而式之御者曰何为式王曰鼃有气如此可无为式乎士人闻之曰鼃有气王犹为式况士人之有勇者乎是岁人有自刭死以其头献者【韩非子内储说上】
　　上下相得故能使用力者自极于权衡而务至于任鄙战士出死而愿为贲育守道者皆懐金石之心以死子胥之节用力者为任鄙战如贲育守为金石则君人者高枕而守已完矣【韩非子守道】
　　香饵之下必有死鱼重赏之下必有勇夫故礼者士之所归赏者士之所死招其所归示其所死则所求者至【黄石公三畧上】
　　今有千里之马于此非得良工犹若弗取良工之与马也相得则然后成譬之若枹之与鼓夫士亦有千里髙节死义此士之千里也能使士待千里者其惟贤者也【吕氏春秋知士】
　　阖卢试其民于五湖劒皆加于肩地流血几不可上句践试其民于寝官民争入水火死者千余矣遽击金而却之赏罚有充也莫耶不为勇者兴惧者变勇者以工惧者以拙能与不能也夙沙之民自攻其君而归神农宻湏之民自缚其主而与文王汤武非徒能用其民也又能用非已之民能用非已之民国虽小卒虽少功名犹可立【吕氏春秋用民】
　　赵简子有两白骡而甚爱之阳城胥渠处广门之官夜款门而谒曰主君之臣胥渠有疾医敎之曰得白骡之肝病则止不得则死谒者入通董安于御于侧愠曰譆胥渠也期吾君骡请即刑焉简子曰夫杀人以活畜不亦不仁乎杀畜以活人不亦仁乎于是召庖人杀白骡取肝以与阳城胥渠处无几何赵兴兵而攻翟广门之官左七百人右七百人皆先登而获甲首【吕氏春秋决胜】田子方见老马于道喟然有志焉以问其御曰此何马也其御曰此故公家畜也老罢而不为用出而鬻之田子方曰少而贪其力老而弃其身仁者弗为也束帛以赎之罢武闻之知所归心矣齐庄公出猎有一虫举足将抟其轮问其御曰此何虫也对曰此螳螂也其为虫也知进而不知却不量力而轻敌庄公曰此为人而必为天下勇武矣廻车而避之勇武闻之知所尽死矣故田子方隐一老马而魏国戴之齐庄公避一螳螂而勇武归之故圣人行之于小则可以覆大矣审之于近则可以懐逺矣【淮南子人间训】
　　夫服重上阪出驰千里马之祸也然节马乐之者以王良足为尽力也先登防阵赴死严敌民之祸也然节士乐之者以明君可为効死也【潜夫论劝将】
　　除恶犬以遏酒酗之患市马骨以招追风之骏轼怒鼃以劝勇避螳螂以厉武【抱朴子外篇君道】
　　螳螂见叹齐士轻战越王轼鼃国以死献【艺文类聚人部鉴诫诗】越王问于大夫种曰吾欲伐呉可乎对曰可矣君赏厚而信罚严而必君欲知之何不试焚宫室于是遂焚宫室民莫救火乃下令曰人救火而死者比敌死之赏胜火而死者比胜敌之赏不救火者比防北之罪民之涂其体被濡衣走火者左三千人右三千人此知必胜之势也【艺文类聚刑法部刑法】
　　布泽
　　洌【音列】彼下泉浸彼苞稂【音郎】○洌彼下泉浸彼苞萧【叶疎鸠反】○洌彼下泉浸彼苞蓍【音尸○诗国风下泉】
　　芄芄【音蓬】黍苗阴雨膏【去声】之【诗国风下泉】
　　蓼【音六】彼萧斯零露湑【上声】兮○蓼彼萧斯零露瀼瀼【音攘】○蓼彼萧斯零露泥泥【音你】○蓼彼萧斯零露浓浓【诗小雅蓼萧】湛湛【上声】露斯匪阳不晞○湛湛露斯在彼丰草○湛湛露斯在彼棘【诗小雅湛露】
　　蓼萧泽及四海也【毛诗蓼萧】
　　葛也藟也生于河之厓得其润泽以长大而不絶喻王之同姓得王之恩施以生长其子孙【郑氏笺诗葛藟】
　　露者天所以润万物喻王者恩泽不为逺国则不及也【郑氏笺诗蓼萧】
　　天下之民如黍苗然宣王能以恩泽育养之亦如天之有阴雨之润【郑氏笺诗黍苖】
　　冬有积雪春而益之以小雨润泽则饶洽【郑氏笺诗信南山】旱山之足林木茂盛者得山云雨之润泽也喻周邦之民独丰乐者被其君德敎【郑氏笺诗旱麓】
　　草之所以能延蔓被盛露也民之所以能蕃息君泽也【毛诗正义野有蔓草】
　　激扬之水岂不能流移一束之薪乎言能流移之以兴王者之尊岂不能施行恩泽于下民乎言其能施行之【毛诗正义杨之水】
　　秩秩然出无极已者此涧水之流也以兴施无有竆者此宣王之德也言王德之无竆犹涧水流之不竭【毛诗正义斯干】
　　客始至主人以簋盛餐以匕载肉而待之是主人供承之惠于賔客厚也以兴古者天子施予之恩于天下厚也【毛诗正义大东】
　　言芃芃长大者是黍苖也此黍苗所以得长大者天以阴雨之泽膏润之故也以兴宣王之时悦乐者是众人也此众人所以得悦乐者由王以恩惠之泽养育之故也以黍苗之仰膏雨犹众人之仰恩惠是宣王能育润天下【毛诗正义黍苗】
　　祭者泽之大者也是故上有大泽则惠必及下顾上先下后耳非上积重而下有冻馁之民也是故上有大泽则民夫人待于下流知惠之必将至也由馂见之矣【礼记祭綂】
　　夫祭有畀煇胞翟阍者惠下之道也唯有德之君为能行此【礼记祭綂】
　　鬼神有祭不独飨之使人馂之恩泽之大者国君有蓄积不独食之亦以施恵于境内也【郑氏注礼记祭綂】
　　药攻人疾先使瞑愦乱乃得瘳愈喻行仁当精熟德恵乃洽也【赵氏注孟滕文公上】
　　云天成阴圣人以泽荫庶物【三坟形坟】
　　万物燥泽可及天地怒泽能悦万形恶泽能羙【乾坤凿度干凿度上】
　　贤能太守去帝城不逺河润九里冀京师并福也【后汉书郭伋列传】
　　汦汦庶类含甘吮滋【后汉书蔡邕传】
　　春雨之灌万物无地不澍无物不生【后汉书明帝纪注】
　　莫不鸟腾鱼跃喜德泽【晋书摰虞传】
　　天波既洗云油遽沐【梁书袁昂传】
　　幸圣主畱善贷之德纡好生之施解网咒禽下车泣罪愍兹恚诟怜其觳觫加肉朽胔布叶枯株辍薪止火得不销烂所谓还魂斗极追气泰山【梁书王僧孺传】
　　云构郁起泽及百司企春望荣内外同庆【魏书任城王云子澄传】招揺东指天下识其春人君布德率土怀其恵【周书黎景熙艺术传】
　　夫渤澥之侵沾濡千里列国之政岂周之膏润者欤【隋书刑法志】
　　洪恩大泽便同海运【隋书杨素传】
　　雷之动也万物启雨之润也万物解大人施行有似于此【文子上德】
　　治身者爱气则身全治国者爱民则国安治身者呼吸精气无令耳闻也治国者布施恵德无令卞知也【河上公注老子能为】
　　圣人积德不积财有德以敎愚有财以与贫既以爲人施设德化已愈有德既以财贿布施与人而财益多如日月之光无有尽时也【河上公注老子显质】
　　飨饮之礼先爵于卑贱而后贵者始差殽膳下浃而乐人始奏觞不下徧君不赏差殽不下浃上不举乐故礼者所以恤下也【贾子礼】
　　积雨润下畜地光也【京氏易传大畜上】
　　潼滃蔚荟肤寸来防津液下降流潦滂沛【焦氏易林履之恒】府藏之富王以赈贷【焦氏易林坎之大过】
　　五岳四渎合润为德行不失理民赖恩福【焦氏易林恒之井】嵩高岱宗峻直且神触石肤寸千里恩【焦氏易林大壮之兑】隠隠大雷霶霈为雨【焦氏易林防之离】
　　云兴蔽日雨集草木年茂岁熟【焦氏易林未济之升】
　　次三苍木维流厥羙可以达于瓜苞测曰苍木维流内恕以量也【太经第二逹】
　　上九雨降于地不得止不得过测曰雨降于地泽节也【太经第五用】
　　次六饮汗吭吭得其膏滑测曰饮汗吭吭道足嗜也【太经第六阙】
　　人不喜不施恩天不悦不降雨【王充论衡雷虚篇】
　　细宻之雨能润于枯渎况于谷邪【太经第一少解】
