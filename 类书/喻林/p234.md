<!-- { "loadSidebar": true } -->
　　向言真道众生如木中火非一非异非即非离即木有火而木非火离木无火而火非木木非是火故云非一火不离木故云非异【大乗妙林经】
　　非初熖能燋炷亦不离初熖能燋炷非后熖能燋炷亦不离后熖能燋炷【波罗蜜多经卷三百三十】
　　譬如水之与波不一不异【仁王防国波罗蜜经】
　　譬如山间有师子吼瞿枳罗鸟迦陵频迦孔雀等声人声牛声驴声马声响随声发而是响者实无差别随声发故响则不同【大方等大集经卷十八】
　　譬如妙颇棃宝随所处物若黒若白宝色随物成白成黒【大乗显识经推三】
　　如面之像现之于镜如印之文显之于泥【大乗显识经推三】又如多指共合成拳离指求拳即无所有【大乗蜜严经卷中】譬如印章以用印泥印不着泥亦不离之如种五谷苖生茎实不是本种亦不离本【修行道地经五阴成败品】
　　譬如干沙缘手团握缘捉故合缘放故防【三昧法门经卷上】譬如火随所烧处为名若离烧处火不可得【大智度论卷三十一】譬如日出影现于水随水大小水大则影久水小则速灭【大智度论卷三十四】
　　又如火烧草木然少则速灭然多则久住【大智度论卷三十四】众生皆以烦恼为病而诸佛即以之为药如婬女以欲为患更极其情欲然后悟道毒龙以瞠为患更増其忿恚然后受化此以欲除欲以瞠除瞠犹良医以毒除毒斯佛事之无方也【僧肇注维摩诘经菩萨行品】
　　探良药必在险山非华堂之所出集法药必在险有非无为之法所出焉【僧肇注维摩诘经菩萨行品】

　　喻林卷一百十
　　钦定四库全书
　　喻林卷一百十一　　　　明　徐元太　撰性理门【二】
　　妙道
　　仁之为器重其为道远举者莫能胜也行者莫能致也【礼记表记】
　　道之大如天其广如地其重如石其轻如羽民之所以知者寡【管子白心】
　　凡道无根无茎无叶无荥万物以生万物以成命之曰道【管子内业】
　　道冲而用之或不盈渊乎似万物之宗【老子无源】
　　三十辐共一毂当其无有车之用埏埴以为器当其无有器之用凿戸牖以为室当其无有室之用故有之以为利无之以为用【老子无用】
　　譬道之在天下由川谷之于江海也【老子圣德】
　　深闳广大不可为外析毫剖芒不可为内无环堵之宇而生有无之总名也【文子道原】
　　浊而徐清冲而徐盈澹然若大海汜兮若浮云【文子道原】观道者如观水以观沼为未足则之河之江之海曰水至也殊不知我之津液涎泪皆水【关尹子一宇】
　　吾道如劒以刃割物即利以手握刄即伤【关尹子一宇】以盆为沼以石为岛鱼环游之不知其几千万里而不穷也夫何故水无源无归圣人之道本无首末无尾所以应物不穷【关尹子一宇】
　　吾道如处暗夫处明者不见暗中一物而处暗者能见明中区事【关尹子一宇】
　　吾道如海有亿万金投之不见有亿万石投之不见有亿万污秽投之不见能运小鰕小鱼能运大鲲大鲸合众水而受之不为有余防众水而分之不为不足【关尹子一宇】
　　言之如吹影思之如镂尘【关尹子一宇】
　　一灼之火能烧万物物亡而火何存一息之道能冥万物物亡而道何在【关尹子一宇】
　　两人射相遇则巧拙见两人奕相遇则胜负见两人道相遇则无可示者无巧无拙无胜无负【关尹子一宇】
　　言道者如言梦夫言梦者曰如此金玉如此器皿如此禽兽言者能言之不能取而与之听者能闻之不能受而得之【关尹子九药】
　　谷神不死是谓牝牝之门是谓天地之根绵绵若存用之不勤【列子天瑞】
　　使道而可献则人莫不献之于其君使道而可进则人莫不进之于其亲使道而可以告人则人莫不告其兄弟使道而可以与人则人莫不与其子孙【庄子天运】
　　万物有乎生而莫见其根有乎出而莫见其门【庄子则阳】若夫道德则不然无讶无訾一龙一蛇与时俱化而无肯専为一上一下以禾为量而浮游乎万物之祖【吕氏春秋必已】
　　万物之朴防则为器用若道防则为神明流为日月分为五行也【河上公注老子反朴】
　　道之在天下与人相应和如川谷与江海相流通也【河上公注老子圣德】
　　道若川谷之水其出无已其行无止【贾子修政语上】
　　舒之幎于六合卷之不盈于一握【淮南子原道训】
　　累之而不髙堕之而不下益之而不众损之而不寡斵之而不薄杀之而不残凿之而不深填之而不浅【淮南子原道训】
　　夫道之与德若韦之与革远之则迩近之则远【淮南子览冥训】终始若环莫得其伦【淮南子精神训】
　　天地之大可以矩表识也星月之行可以厯推得也雷霆之声可以鼔钟冩也风雨之变可以音律知也是故大可覩者可得而量也明可见者可得而蔽也声可闻者可得而调也色可察者可得而别也夫至大天地弗能含也至微神明弗能领也【淮南子本经训】
　　今夫为平者准也为直者绳也若夫不在于准绳之中可以平直者此不共之术也故叩宫而宫应弹角而角应此同音之相应也其于五音无所比而二十五弦皆应此不传之道也故萧条者形之君而寂寞者音之主也【淮南子齐俗训】
　　四方皆道之门户牖向也在所从闚之故钓可以教骑骑可以教御御可以教刺舟【淮南子説山训】
　　升之不能大于石也升在石之中夜之不能修其嵗也夜在嵗之中仁义之不能大于道德也仁义在道德之包【淮南子説山训】
　　道者置之前而不【志】错之后而不轩内之寻常而不塞布之天下而不窕【淮南子人间训】
　　河以逶蛇故能远山以陵迟故能髙阴阳无为故能和道以优游故能化【淮南子泰族训】
　　道若涂若川车航混混不舍昼夜【子问道】
　　夫晦其位而防其畛深其阜而眇其根欀其功而幽其所以然者也【太经攡】
　　其上也县天下也沦渊纎也入薉广也包畛【太经攡】其髙则冠盖乎九霄其旷则笼罩乎八隅光乎日月迅乎雷驰或倐烁而景逝或飘滭而星流或滉漾于渊澄或雰霏而云浮【抱朴子内篇畅】
　　夫声不可胜举也故吹管操弦虽有繁手遗声多矣而执籥鸣弦者欲以彰声也彰声而声遗不彰声而声全故欲成而亏者昭文之鼓琴不成而无亏者昭文不鼔琴也【郭子注庄齐物论】
　　光而不耀浊而不昧绳绳兮其无繋泛泛乎其无薄也微妙难名终归于无【李善注文选王简栖头陀寺碑文】
　　圣人之为道也明于日月微于毫厘【黄帝素问灵枢经逆顺肥痩】人在道中道在人中鱼在水中水在鱼中道去人死水干鱼终【西升经】
　　道象无形端恍惚亡若存譬如种木未生不见枝叶根【西升经】
　　夫有形防利不入无理神明在身出无间入无孔俯仰之顷经数千里【道德经指归卷八】
　　大道坦坦不出门户其出弥远其知弥寡【道德经指归卷八】至道幽微非愚非智升三清之上不益其明坠九幽之下不加其闇【道德经注疏卷二】
　　大道如海众流所归大道如天羣物所依【玉清经昭灵品】如末尼宝虽有大光明而此光明无内外可得【波罗蜜多经卷五百九十六】
　　陟者弥髙而不能阶涉者弥深而不能测谋者虑不能规寻者度不能尽【道行波罗蜜经序卷一】
　　譬如金刚一切诸物无能壊者而能普壊一切诸物然其体性无所损减【大方广佛华严经卷七十八】
　　四表为大綩綖其外毫厘为细间关其内故谓之道【宏明集牟子理惑论】
　　集法药故不住无为随授药故不尽有为知众生病故不住无为灭众生病故不尽有为【维摩诘所説经见阿閦佛品】诸天以种种名药着海中以宝山摩之令成甘露食之得仙名不死药佛法中以湼槃甘露令生死永断是真不死药也【罗什译维摩诘经佛道品】
　　其为道也微妙无相不可为有用之弥勤不可为无故能幽鉴万物而不耀轨超驾而弗夷【僧肇注维摩诘经菩萨品】其道虚妙絶常境聪者无以容其听智者无以运其知辨者无以措其言像者无以状其仪【僧肇注维摩诘经菩萨品】
　　形色
　　干为首坤为腹震为足巽为股坎为耳离为目艮为手兑为口【易説卦传】
　　木有华叶之容故貌属木言之决断若金之斩割故言属金火外光故视属火水内明故听属水土安静而万物生心思虑而万事成故思属土【尚书正义洪范】
　　正气之在人也上下灌注如环之无端莫知其纪极也不可以为量也是能使其神之所泽郁郁勃勃而不可屈是能使其形之所宅完固静専而不可挠【子华子大道】一人之身为骨凡三百有六十精液之所朝夕也气息之所吐吸也心意知虑之所识也手足之所运动而指股之所信屈也皆与天地之大数通体而为一故曰天地之间人为贵【子华子执中】
　　蚑行喙息莫贵于人孔窍肢体皆通于天天有九重人亦有九窍天有四时以制十二月人亦有四肢以使十二节天有十二月以制三百六十日人亦有十二肢以使三百六十节故举事而不顺天者逆其生者也【淮南子天文训】
　　夫孔窍者精神之戸牖也而气志者五藏之使候也【淮南子精神训】
　　其血气与雷霆风雨比类其喜怒与昼宵寒暑并明【淮南子泰族训】
　　求天数之微莫若于人人之身有四肢每肢有三节三四十二十二节相持而形体立矣天有四时每一时有三月三四十二十二月相受而嵗数终矣【春秋繁露官制象天】一嵗之中有四时一时之中有三长天之节也人生于火而体天之节故亦有大小厚薄之节【春秋繁露官制象天】人之形体化天数而成人之血气化天志而行人之德行化天理而义人之好恶化天之暖清人之喜怒化天之寒暑人之受命化天之四时人生有喜怒哀乐之答春秋冬夏之类也喜春之答也怒秋之答也乐夏之答也哀冬之答也天之副在乎人【春秋繁露为人者天地】
　　身犹天也数与之相参故命与之相连也天以终嵗之数成人之身故小节三百六十六副日数也大节十二分副月数也内有五藏副五行数也外有四肢副四时数也乍视乍瞑副昼夜也乍刚乍柔副冬夏也乍哀乍乐副阴阳也心有计虑副度数也行有伦理副天地也【春秋繁露人副天数】
　　无角无翼材以道德【太经大棿】
　　九者阳之数道之纲纪也故天有九星以正机衡地有九州以成万邦人有九窍以通精明【王逸注楚辞九辨】
　　形之血气也犹囊之贮粟米也一石囊之髙大亦适一石如损益粟米囊亦増减人以气为夀气犹粟米形犹囊也【王充论衡无形篇】
　　生人所以言语吁呵者气括口喉之中动揺其舌张龡其口故能成言譬犹吹箫笙箫笙折破气越不括手无所弄则不成音【王充论衡论死篇】
　　以囊橐盈粟米米在囊中若粟在橐满盈坚彊立树可见人瞻望之则知其为粟米囊橐何则囊橐之形若其容可察也如囊穿米出橐败粟弃则囊橐委辟人瞻望之弗复见矣人之精神藏于形体之内犹粟米在囊橐之中也死而形体朽精气防犹囊橐穿败粟米弃出也粟米弃出囊橐无复有形精气防亡何能复有体而人得见之乎【王充论衡论死篇】
