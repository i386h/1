<!-- { "loadSidebar": true } -->
　　急病让医固若此也【文苑英华魏收移文】
　　欲以前车诫尔后乘也【何氏语林德行南史僧防戒子书】
　　譬如婴儿父母生已付其乳母随时摩拭随时沐浴随时乳哺随时消息若乳母不谨愼者儿或以草以土诸不净物着其口中乳母当即教令除去能时除却者善儿不能自却者乳母当以左手持其头右手探其鲠婴儿当时虽苦乳母要当苦探其鲠为欲令其子长夜安乐故【杂阿含经巻二十六】
　　刼时有国王亦名音悦有鸟名曰鵚枭来在宫上看见鹦鹉独得优宠即问鹦鹉何縁致此鹦鹉荅言我来宫上悲鸣殊好国王爱敬于我取我常着左右五色珠玑璎珞我身鵚枭闻之懐嫉妒心即念言我亦当鸣不殊于卿国王亦当爱宠我身王时出卧鵚枭即鸣王即惊觉懎然毛竪如畏怖状王问左右此为何声惊动怖我侍者白言有恶声鸟名曰鵚枭王即恚曰促遣大众分布推索即得与王王令左右生防毛羽举身大痛歩行而去到其野田众鸟问言何縁置此鵚枭瞠恚不责己身荅众鸟言正坐鹦鹉故得此患佛言善声招福恶声置祸罪报由已反怒鹦鹉【长者音悦经尺二】
　　愼微
　　初六履霜坚冰至象曰履霜坚冰阴始凝也驯致其道至坚冰也【易坤】
　　忧悔吝者存乎纤介定失得者愼于枢机【韩康伯注易系辞上】合抱之木起于毫末吉凶之彰始于防兆【韩康伯注易系辞上】六二咸道转进所感在腓腓体动躁则成徃而行今初六所感浅末则譬如拇指指虽小动未移其足以喻人心初感始有其志志虽小动未甚躁求【周易正义咸】
　　泰山之霤穿石单极之防断干水非石之钻索非木之锯渐靡使之然也【前汉书枚乘传】
　　夫涓流虽寡浸成江河爝火虽微卒能燎野履霜有渐可不惩革【后汉书酷吏列传】
　　众煦飘山聚蚊成雷葢骄佚所从生也【后汉书第五伦列传】君子推微达着寻端见绪履霜知冰践露知暑【后汉书蔡邕列传】
　　轻者重之端小者大之源故隄溃蚁孔气泄鍼芒【后汉书陈宠列传】
　　今争睚眦之隙以成千钧之讐【魏志董卓传注】
　　炎火成燎原之势涓流兆江河之形【宋书王僧达传】
　　涓涓不塞将为江河荧荧不救炎炎柰何两叶不去将用斧柯【太公六韬守士】
　　爪之生发之长荣卫之行无顷刻止众人皆见之于着不能见之于微【闗尹子七釡】
　　经起秋毫之末挥之于太山之本【鬼谷子抵巇】
　　凡物有乗而来乗其出者是其反者已流言灭之货色远之祸之所由生也生自纤纤也是故君子蚤绝之【荀子大畧篇】
　　千丈之隄以蝼蚁之穴溃百丈之室以突隙之烟焚故曰白圭之行隄也塞其穴丈人之愼火也涂其隙是以白圭无水难丈人无火患此皆愼易以避难敬细以远大者也【韩非子喻老】
　　祸乱未动于朝情欲未见于色如脆弱易除破【河上公注老子守微】
　　语曰弗灭炎炎柰何萌芽不伐且折斧柯【贾子审微】先针而后缕可以成帷先缕而后针不可以成衣针成幕蔂成城事之成败必由小生言有渐也【淮南子説山训】夫爝火在缥烟之中也一指之所能息也塘漏若穴一扑之所能塞也及至火之燔孟诸而炎云台水决九江而渐荆州虽起三军之众弗能救也夫积爱成福积怨成祸若痈疽之必溃也所浼者多矣【淮南子人间训】
　　荧荧不灭炎炎柰何涓涓不壅将成江河緜緜不绝将成网罗青青不伐将寻斧柯【説苑敬愼】
　　蠧喙仆柱梁蚊蝱走牛羊【説苑谈丛】
　　江河大溃从蚁穴山以小阤而大崩滛乱之渐其变为兴【说苑谈丛】
　　次三小度差差大【音頼】之阶测曰小度之差大度倾也【太经第四度】
　　绵绵不绝必有乱结纤纤不伐必成妖孽【武侯十六策治乱】吉凶有时不可犯也动静有适不可过也犯时之忌罪不在大失其所适过不在深动天下灭君主而不可危也侮妻子用顔色而不可易也【周易畧例明卦】
　　夫可欲之物何必金玉锥刀之末愚民竞焉越人之大战由乎分蚺虵之不均呉楚之反兵起乎一株之桑叶【抱朴子外篇诘鲍】
　　积微致着累浅成深鸿羽所以沈龙舟羣轻所以折劲轴寸飊所以燔百寻之室蠧蝎所以仆连抱之木也【抱朴子外篇疾谬】
　　水之所失在于隟穴事从细生祸由微起者也【太经第四大解】
　　或怨大而成小或憾轻而至重深讐不必危而睚眦未可易也譬如风焉披云飞石卷水木而人血脉不为之伤隟穴之风轻尘不动毛发不揺及中肌肤以为深疾大不为害小而成患者大风散漫小风激射也【刘子愼巢】荧荧不灭能焚昆山涓涓不绝能成江河怨之所生不可类推祸之所延非可情测【刘子愼巢】
　　故登峭坂而不跌坠者愼于大也跨阜垤而好顚蹷者轻于小也茍兢其歩虽履险能安轻易其足虽夷路亦踬【刘子愼巢】
　　夫为稼于汤之世偏有一漑之功者虽终归于燋烂必一漑者后枯然则一漑之益固不可诬也而世常谓一怒不足以侵性一哀不足以伤身轻而肆之是犹不识一漑之益而望嘉谷于旱苗者也【文选嵇康养生论】
　　细微可不愼隄溃自蚁穴腠理早从事安复劳鍼石【广文选应德琏杂诗】
　　昔之君子同名爵于香饵故倾危不及思忧患而豫防则鍼石无用洪流壅于涓涓合拱挫于纤蘖介焉是式色斯而举悟高鸟以风逝鉴醴酒而投绂夫岂敝着而后谋通患结而后思复【广文选傅季友演愼论】
　　事由细微不虑不图祸如丘山本在萌芽【古文苑扬雄徐州牧箴】山陆之祸起于毫芒【太平御览兵部防】
　　蚤虱虽细困于安寝鼠虽微犹毁郊牛【初学记兽部防注】夫百围之木生于毫微喻三涂重衅原乎一念【道德经注疏卷六】
　　夫十围之木起于拱把百仞之台起于足下治小恶不惧必成大祸【天机经人】
　　譬如瓮噐先贮石蜜投少毒药不任食用【大集地藏十轮经卷六】如尼瞿陀子极细微种之生树婆娑广大枝条百千【大乘显识经推四】
　　小火得草所烧无限须弥寳山亦从小起【中本起经无常品】莫轻小恶以为无殃水滴虽微渐盈大噐【法旬经恶行品】譬如迦罗求罗虫其身微细得风转大乃至能吞食一切【大智度论卷七】
　　譬如积微尘成山难可得动移【大智度论卷九十四】
　　譬如白净衣以油滴其上垢腻遂增长亦犹油滴水油滴虽微小遍于池水上【大庄严经论卷四偈】
　　宻云导于时雨坚冰创于履霜皆渐积之谓也【辩正论卷六】
　　愼积
　　初六阴气之微似若初寒之始但履践其霜微而积渐故坚冰乃至【周易正义坤】
　　四月立夏矣至六月乃始盛暑人为恶亦有渐非一朝一夕【郑氏笺诗四月】
　　言王政教暴虐如彼天之雨下大雪其雪必先积聚而抟维为小霰而后成为大雪是雪有渐也以兴幽王之为恶亦初为小恶而成为大恶亦恶有渐也【毛诗正义頍弁】始信如彼桃虫耳为恶不已于后更大似桃虫翻然而飞维为大鸟矣【毛诗正义小毖】
　　积善在身犹长日加益而人不知也积恶在身犹火之销膏而人不见也非明乎性情察乎流俗者孰能知之【前汉书董仲舒传】
　　磨砻砥砺不见其损有时而尽种树畜养不见其益有时而大积德累行不知其善有时而用弃义背理不知其恶有时而亾【前汉书枚乗传】
　　始乎叔季归乎伯孟必此积也【淮南子缪称训】
　　君子不谓小善不足为也而舍之小善积而为大善不谓小不善为无伤也而为之小不善积而为大不善是故积羽沈舟羣轻折轴故君子禁于微一快不足以成善积快而为德一恨不足以成非积恨而成怨故三代之善千岁之积誉也桀纣之谤千岁之积毁也【淮南子缪称训】积薄为厚积卑为高故君子日孶孶以成煇小人日快快以至辱其消息也离朱弗能见也【淮南子缪称训】
　　阳气起于东北尽于西南阴气起于西南尽于东北阴阳之始皆调适相似日长其类以侵相远或热焦沙或寒凝冰故圣人谨愼其所积【淮南子诠言训】
　　媒怛者非学谩也怛成而生不信立慬者非学鬭争也慬立而生不让故君子不入狱为其伤恩也不入市为其侳廉也积不可不愼者也【淮南子説山训】
　　生木之长莫见其益有时而修砥砺防坚莫见其损有时而薄【淮南子修务训】
　　山霤至柔石为之穿蝎虫至弱木为之弊夫霤非石之凿蝎非木之钻然而能以微脆之形防坚刚之体岂非积渐之致乎【孔丛子与子琳书】
　　积旬成月积月成年【京氏易传下】
　　寒不累时则霜不降温不兼日则冰不释【王充论衡感虚篇】积载轻物物多至令车轴毁折而鸟之所以能飞翔者以羽翮扇扬之故也【前汉书注中山靖王传】
　　河海之迹堙为穷流一篑之衅积成山岳【文选陆机豪士赋序】两军相当旗帜相望白刃陈于中野者此非一日之谋也能使其民令行禁止士卒无白刃之难者非一日之教也须臾之得也夫至使身被痈疽之病脓血之聚者不亦离道远乎夫痈疽之生脓血之成也不从天下不从地出积微之所生也故圣人自治于未有形也愚者遭其已成也【黄帝素问灵枢经玉版】

　　喻林卷八
　　钦定四库全书
　　喻林卷九　　　　　　　明　徐元太　撰人事门【七】
　　所重
　　子贡欲去告朔之饩羊子曰赐也尔爱其羊我爱其礼【论语八佾】
　　魏谓建信君曰人有置系蹯者而得虎虎怒决蹯而去虎之情非不爱其蹯也然而不以环寸之蹯害七尺之躯者权也今有国非直七尺躯也而君之身于王非环寸之蹯也愿公之熟图之也【战国防赵孝成王】
　　权曰昔惠施尊齐为王客难之曰公之学去尊今王齐何其倒也惠子曰有人于此欲击其爱子之头而石可以代之子头所重而防所轻也以轻代重何为不可乎方有事于西北江表元元恃主为命非我爱子邪彼所求者于我瓦防耳孤何惜焉【呉志孙权传注】
　　故毒之在体必割其缓处【宋书周朗传】
　　人君无以三寳借人借人则君失其威文王曰敢问三宝太公曰大农大工大商谓之三宝农一其乡则谷足工一其乡则噐足商一其乡则货足【太公六韬六守】
　　故明主之务务在行道不顾小物燕爵之集道行不顾【管子形势解】
　　民愚则智可以王世智则力可以王民愚则力有余而智不足世智则巧有余而力不足【商子开塞】
　　身以积精为徳家以资财爲徳乡国天下皆以民为徳【韩非子解老】
　　或问周宝九鼎宝乎曰器宝也器宝待人而后宝【子寡见篇】
　　或问星有甘防何如曰在徳不在星徳隆则晷星星隆则晷徳也【子五百篇】
　　衣裳服者不坐于尘涂爱也衣裳爱焉而不爱其容止外矣容止爱焉而不爱其言行末矣言行爱焉而不爱其明浅矣故君子本神为贵【申鉴杂言下】
　　苹蘩蕴藻非丰肴之匹潢污行潦非重酎之对荐之宗庙感灵降祉是知神飨徳之与信不以所养为主犹九土述职各贡方物以効诚耳【嵇中散集荅难养生论】
　　道存则器不亡道亡则器不存【子法言注寡见篇】
　　爱赤子不慢其保经险者不慢其御【意林慎子】
