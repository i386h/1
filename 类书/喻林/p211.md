<!-- { "loadSidebar": true } -->
　　礼乐
　　乐之隆非极音也食飨之礼非致味也清庙之瑟朱弦而疏越壹唱而三叹有遗音者矣大飨之礼尚酒而俎腥鱼大羮不和有遗味者矣【礼记乐记】
　　土敝则草木不长水烦则鱼鼈不大气衰则生物不遂世乱则礼慝而乐淫【礼记乐记】
　　礼云礼云玉帛云乎哉乐云乐云钟鼔云乎哉【论语阳货】清庙之瑟朱弦而疏越一唱而三叹有进乎音者矣大飨之礼上尊而俎生鱼大羮不和有进乎味者矣故先王之制礼乐也非特以欢耳目极口腹之欲也将敎民平好恶行礼义也【吕氏春秋适音】
　　有虞氏之祀其社用土祀中霤葬成畞其乐咸池承云九韶其服尚黄夏后氏其社用松祀户葬墙置翣其乐夏籥九成六佾六列六英其服尚青殷人之礼其社用石祀门葬树松其乐大濩晨露其服尚白周人之礼其社用栗祀灶葬树栢其乐大武三象棘下其服尚赤礼乐相诡服制相反然而皆不失亲疎之恩上下之伦【淮南子齐俗训】
　　天生之以孝悌地养之以衣食人成之以礼乐三者相为手足合以成体不可一无也【春秋繁露立元神】
　　圣人之治天下也碍诸以礼乐无则禽异则貉【杨子问道】或曰太古涂民耳目惟其见也闻也见则难敝闻则难塞曰天之肇降生民使其目见耳闻是以视之礼听之乐如视不礼听不乐虽有民焉得而涂诸【杨子问道】
　　礼兵之纪也乐兵之精也其纪如梯其精如醴故礼以制其容乐以导其气【天禄阁外史问兵】
　　经营宫室立城郭然后知干桢之能有所立也建宗庙立社稷然后知礼乐之能有所成也【杨子法言注五百篇】
　　弓良在防格人良在礼乐【杨子法言注五百篇】
　　渡大海在舟船兴大治在礼乐【杨子法言注寡见篇】
　　齐礼
　　上天下泽履君子以辩上下定民志【易履】
　　生之乐之则母之礼也政之敎之遂以成之则父之礼也父母之礼以加于民【汲冢周书本典解】
　　相鼠刺无礼也【毛诗相鼠】
　　野有死麕恶无礼也【毛诗野有死麕】
　　桑扈刺幽王也君臣上下动无礼文焉【毛诗桑扈】
　　蒹葭刺襄公也未能用周礼将无以固其国焉【毛诗蒹葭】芄兰刺惠公也骄而无礼大夫刺之【毛诗芄兰】
　　大车刺周大夫也礼义陵迟男女淫奔故陈古以刺今大夫不能听男女之讼焉【毛诗大车】
　　柯斧柄也礼义者亦治国之柄【毛诗伐柯注】
　　媒所以用礼也治国不能用礼则不安【毛诗伐柯注】
　　杨木之舟浮于水上泛泛然东西无所定舟人以绋系其緌以制行之犹诸侯之治民御之以礼法【郑氏笺诗采菽】匏有苦叶不可食济有深渉不可渡以兴礼有禁法不可越【毛诗正义匏有苦叶】
　　若过深水则厉浅水则褰衣过水随宜期之必渡以兴用礼当随丰俭之异若时丰则礼隆时俭则礼杀遭时制冝不可无礼若其无礼将无以自济【毛诗正义匏有苦叶】
　　蒹葭之草苍苍然虽盛未堪家用必待白露凝戾为霜然后坚实中用嵗事得成以兴秦国之民虽众而未顺徳教必待周礼以教之然后服从上命国乃得兴【毛诗正义蒹葭】鹦鹉能言不离飞鸟猩猩能言不离禽兽今人而无礼虽能言不亦禽兽之心乎夫惟禽兽无礼故父子聚麀是故圣人作为礼以教人【礼记曲礼上】
　　夫礼者自卑而尊人虽负贩者必有尊也而况富贵乎【礼记曲礼上】
　　故礼之于人也犹酒之有蘖也君子以厚小人以薄【礼记礼运】经礼三百曲礼三千其致一也未有入室而不由户者【礼记礼器】礼也者犹体也体不备君子谓之不成人设之不当犹不备也【礼记礼器】
　　诵诗三百不足以一献一献之礼不足以大飨大飨之礼不足以大旅大旅具矣不足以飨帝毋轻议礼【礼记礼器】曾子曰周礼其犹醵与【礼记礼器】
　　礼之于正国也犹衡之于轻重也绳墨之于曲直也规矩之于方圎也故衡诚县不可欺以轻重绳墨诚陈不可欺以曲直规矩诚设不可欺以方圆君子审礼不可诬以奸诈【礼记经解】
　　夫礼禁乱之所由生犹坊止水之所自来也故以旧坊为无所用而坏之者必有水败以旧礼为无所用而去之者必有乱患【礼记经解】
　　室而无奥阼则乱于堂室也席而无上下则乱于席上也车而无左右则乱于车也行而无随则乱于涂也立而无序则乱于位也【礼记仲尼燕居】
　　君子之道辟则坊与坊民之所不足者也人为之坊民犹逾之故君子礼以坊德刑以坊淫命以坊欲【礼记坊记】醴酒在室醍酒在堂澄酒在下示民不淫也【礼记坊记】君不称天大夫不称君恐民之惑也诗云相彼盍旦尚犹患之【礼记坊记】
　　月者三日则成魄三月则成时是以礼有三让建国必立三卿【礼记乡饮酒义】
　　犹襄陵之浸修隄防以制之【方用切】驾之马设衔防以驱之故乃上法圆象下参方载道之以德齐之以礼【礼记正义序】
　　人君治国须礼如巧匠治物执斤斧之柄【礼记正义礼运】礼义以为器可耕于人情人情得礼义之耕如田得耒耜之耕也【礼记正义礼运】
　　农夫之田用耒耜以耕之和其刚柔圣人以礼耕人情正其上下【礼记正义礼运】
　　视鼠有其形体人亦有其形体鼠无礼故贱人有礼故贵若人而无礼何异于鼠鼠之无礼不能损害人之无礼伤害更多【礼记正义礼运】
　　人情备德由于有礼譬如竹箭四时葱翠由于外有筠也【礼记正义礼器】
　　礼之于政如热之有濯也濯以救热何患之有【左传襄公三十一年】
　　男子之防羔鴈雉腒妇人之防枣栗锻修【谷梁庄公二十四年】怠慢于礼则政无车无车则政不行【春秋正义襄公二十一年】闺门之内具礼矣乎严父严兄妻子臣妾犹百姓走役也【孝经】
　　治国而无礼譬犹瞽之无相伥伥乎何所之譬犹终夜有求于幽室之中非烛何以见故无礼则手足无所措耳目无所加进退揖让无所制【孔子家语论礼】
　　夫寒热晦明所以为岁尊卑奢俭所以为礼故以晦明寒暑之气尊卑侈约之礼为其节也【后汉书荀淑子史传】
　　夫勇多则弑其君力多则弑其长然而不敢者维礼之谓也礼者所以御民也辔者所以御马也【晏子春秋谏上】文礼之野与禽兽同则言语之暴与蛮夷同谓【鹖冠子着希】水行者表深使人无陷治民者表乱使人无失礼者其表也先王以礼表天下之乱今废礼者是去表也【荀子大略】绳墨诚陈矣则不可欺以曲直衡诚县矣则不可欺以轻重规矩诚施矣则不可欺以方圆君子审于礼则不可欺以诈伪故绳者直之至衡者平之至规矩者方圆之至礼者人道之极也【荀子礼义】
　　公输不能加于绳圣人莫能加于礼【荀子法行】
　　礼者人主之所以为羣臣寸尺寻丈检式也人伦尽矣【荀子儒效篇】
　　人之所以为人者非特二足无毛也以其有辨也今夫猩猩形笑亦二足而毛也然而君子啜其羮食其胾故人之所以为人者非特以其二足而无毛也以其有辨也【荀子非相篇】
　　寻常之室无奥剽之位则父子不别六尺之舆无左右之义则君臣不明寻常之室六尺之舆处无礼即上下蹐逆父子悖乱而况其大者乎【贾子新语礼】
　　螈蚕一嵗再收非不利也然而王法禁之者为其残桑也离先稻熟而农夫耨之不以小利伤大获也家老异饭而食殊器而享子妇跣而上堂跪而斟羮非不费也然而不可省者为其害义也待媒而结言聘纳而娶妇绂絻而亲迎非不烦也然而不可易者所以防淫也【淮南子泰族训】
　　在天者莫明乎日月在地者莫明乎水火在人者莫明乎礼义故日月不髙则所照不逺水火不积则灮炎不博礼义不加乎国家则功名不白故人之命在天国之命在礼【韩诗外传】
　　河决若瓮口而破千里况礼决乎其所害必多矣【盐铁论申韩】
　　堤坊成而民无水菑礼义立而民无乱患故礼义坏堤坊决所以治者未之有也【盐铁论论诽】
　　夫礼让爲国者若江海流弥久不竭其本羙也茍爲无本若蒿火防怒而无继其亡可立而待【盐铁论诛秦】
　　或问太古德懐不礼懐婴儿慕驹犊从焉以礼曰婴犊乎婴犊母懐不父懐母懐爱也父懐敬也独母而不父未若父母之懿也【扬子间道】
　　允治天下不待礼文与五敎则吾以黄帝尧舜爲疣赘【子问道篇】
　　见弓之张兮弛而不失其良兮曰檠之而已矣川有防器有范见礼敎之至也经营然后知干桢之克立也【扬子五百】
　　或问礼难以彊世曰难故彊世如夷俟倨肆羁角之哺果而防之奚其彊【扬子五百篇】
　　次四牵羊示于丛社执圭信其左股野测曰牵羊于丛不足劳也【太元经第五聚】
　　使童子变孟贲之意孟贲怒之童子操刃与孟贲战童子必不胜力不如也孟贲怒而童子修礼尽敬孟贲不忍犯也【王充论衡非韩篇】
　　天秩有不迁之常尊无礼犹犯遄死之重刺是以洲之禽兽虽能言而不得厠贵甡蛩蛩之负蹷虽寄命不得爲仁义【抱朴子外篇博喻】
　　葢人之有礼犹鱼之有水矣鱼之失水虽暂假息然枯糜可必待也人之弃礼虽犹腼然而祸败之阶也【抱朴子外篇讥惑】
　　无礼则国不立故谓之干无敬则礼不行故比之于舆【前汉书注五行志】
　　川防禁溢器范检形以喻礼敎人之防范也【杨子法言注五百篇】贪者难爲惠苛烦者难爲恭君子以礼而已矣【太平御览人事部贪】
　　人之所以贵者以其节也人而无礼者其猕猴乎虽人象而虫质也【初学记兽部猴注】
　　礼若亢锯之柄亢举也礼有所断割犹举锯之柄以断物也【困学纪闻卷十诸子】
　　和乐
　　雷出地奋豫先王以作乐崇德殷荐之上帝以配祖考【易豫】
　　清明象天广大象地终始象四时周还象风雨【礼记乐记】歌者上如抗下如队曲如折止如槀木倨中矩句中钩累累乎端如贯珠【礼记乐记】
　　歌者在上匏竹在下贵人声也【礼记郊特牲】
　　善乐感人则人化之爲善恶乐感人则人随之爲恶是乐出于人而还感人犹如雨出于山而还雨山火出于木而还燔木【礼记正义乐记】
　　治国虽聚仁若不奏乐和之则仁心不坚如农夫虽聚谷而不食则甘谷空失也【礼记正义礼运】
　　声亦如味一气二体三类四物五声六律七音八风九歌以相成也清浊大小短长疾徐哀乐刚柔迟速髙下出入周疏以相济也君子听之以平其心【左传昭公二十年】端如贯珠清同叩玉【史记乐书】
　　知声而不知音者禽兽是也知音而不知乐者众庶是也惟君子爲能知乐【史记乐书】
　　亦各一世之化度时之乐何必华山之騄耳而后行逺乎【史记乐书】
　　夫治国家而弭人民又何爲乎丝桐之间驺忌子曰夫大浊以春温者君也小弦廉折以清者相也攫之深而醳之愉者政令也钧谐以鸣大小相益囘邪而不相害者四时也夫复而不乱者所以治昌也连而径者所以存亡也故曰琴音调而天下治【史记田完世家】
　　昔诸侯倦于听治息于钟鼓之乐士大夫倦于听治息于竽瑟之乐农夫春耕夏耘秋敛冬藏息于聆正之乐今夫子曰圣王不爲乐此譬之犹马驾而不税弓张而不弛无乃非有血气者之所不能至邪【墨子三辩】
　　乐之有情譬之若肌肤形体之有情性也有情性则必有性养矣【吕氏春秋侈乐】
