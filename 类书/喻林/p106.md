<!-- { "loadSidebar": true } -->
　　夫本末舛逆首尾横决国制抢攘非有纪也【贾子数寜】披羊裘而赁固其事也貂裘而负笼甚可怪也【淮南子説山训】鳯鸟不识珍宝枭鸱【孔丛子记问】
　　头尾颠倒不知绪处【焦氏易林离之井】
　　首阳为拙柱下为工【子渊骞】
　　楚国户服白蒿满其要以为芬芳反为幽兰臭恶为不可佩也以言君亲爱谗佞憎远忠直贤良而不宜近之也【王逸注楚辞离骚经】
　　麋当在山林而在庭中蛟当在深渊而在水涯以言小人宜在山野而陞朝廷贤者当居尊官而为仆也【王逸注楚辞九歌】
　　言世人皆弃昆山之玉大泽之反相与重贵小石也言闇君贵佞伪贱忠直也【王逸注楚辞惜誓】
　　言君乃拔去芝草贱弃橘柚种植芋荷养育苦李爱重小人斥逐君子也【王逸注楚辞七谏】
　　言君放远要褭英俊之士而驾槖驼任使罢驽钝朽之人而弃明贤之士也【王逸注楚辞七谏】
　　言甂瓯之器登明堂周鼎反入于深渊之水言小人任政贤者隠思也【王逸注楚辞七谏】
　　痛鳯兮远逝仁智之士遁世去也畜鴳兮近处畜养佞防而亲附也鲸鱏兮幽潜大贤隠匿窜林薮也从虾兮游陼小人并进于朝廷也【王逸注楚辞九懐】
　　言葛有正直之枝抑弃枯槁而不见采朽壤恶者满车陞进反见珍重御尊显以言真正之人弃于山野佞曲之臣陞于显朝也【王逸注楚辞九怀】
　　言与多力乌获同车骖乗令仁贤邵公执役养马失其宜者也【王逸注楚辞九叹】
　　言甘棠香美之木枯于草中而不见御反种蒺藜棘刺之木满于中庭以言远仁贤近谗贼也【王逸注楚辞九叹】言蔡女美好反见贬黜而去离帷幄戎狄丑妇反入椒房被五防绣衣夫人之服也【王逸注楚辞九叹】
　　言葛藟恶草乃缘于桂树鸱鸮贪鸟而集于木兰以言小人进在显位贪佞升为公卿者也【王逸注楚辞九叹】
　　言西施美好弃于后宫不见进御仳倠丑女反倚立徧两楹之间侍左右也【王逸注楚辞九叹】
　　言乃藏九鼎于江淮之中反炊土釡于堂宇之上犹言弃贤智近愚顽者也【王逸注楚辞九叹】
　　言乃破伯牙号钟所鼓之鸣琴反持凡人小筝急张其而弹之以言世憎恶大贤之言亲信小人之语也【王逸注楚辞九叹】
　　言退却骐骥以转物徙重车乗驽顿驴驘反以奔走驰逐急疾失其性也以言役使贤者令之负担进用顽愚以任政职亦失其志也【王逸注楚辞九叹】
　　言鸣鸠鸟轻佻巧利乃栖于桑榆居茂木之上鼓翼而鸣得其所也此言谗佞弄口妄説以居尊位得志意也【王逸注楚辞九叹】
　　不辨黑白弃玉取石虎羊同羣【武侯十六防隂察】
　　且夫含血气物之生也行则背在上而腹在下其病若死则背在下而腹在上何则背肉厚而重腹肉薄而轻也贤儒俗吏并在当世有似于此将明道行则俗吏载贤儒贤儒乗俗吏将闇道废则俗吏乗贤儒贤儒处下位犹物遇害腹在上而背在下也且背法天而腹法地生行得其正故腹背得其位病死失其宜故腹反而在背上非唯腹也凡物仆僵者足又在上贤儒不遇仆废于世踝足之吏皆在其上东方朔曰目不在面而在于足救昧不给能何见乎【王充论衡状留篇】
　　弃此荪芷袭彼萧艾【嵇中散集兄秀才公穆入军赠诗】
　　夫以玉为石者亦将以石为玉矣以贤为愚者亦将以愚为贤矣以石为玉未有伤也以愚为贤者亡之诊盖诊亡者虽存而必亡犹脉死者虽生而必死也可勿慎乎【抱朴子外篇权材】
　　背公之俗弥剧正直之道遂壊于是斥鷃因惊风以凌霄朽舟托迅波而电迈鸾鳯卷六翮于丛棘鹢首滞潢污而不擢矣【抱朴子外篇吴失】
　　驽蹇矫首于雕【多么切】辇駥骥委牧乎林坰【抱朴子外篇名实】于是鼖鼓戢雷霆之音鞉【徒刀切】鞞【奴移切】咨蝶鼛【音髙】之响芳蕙芟夷臭鲍佩御鬯倾弃而不羞醨酪専灌于圆丘汗血驱放而垂耳跛蹇驰骋于銮轩此古人之所以怀沙负石赴流鱼而不堪与之同世也【抱朴子外篇名实】养豺狼而殱驎虞殖枳棘而翦椒桂【抱朴子外篇汉过】
　　殷雷輷磕于龙潜之月凝霜肃杀乎朱明之运【抱朴子外篇吴失】
　　小畜髀【补尒切】之反页【音颉】之传曰髀之反股在上也页之首在下也【元包仲阳】
　　苏粪壤以充帏兮谓申椒其不芳【文选屈原离骚经】
　　蝉翼为重千钧为轻黄钟毁弃瓦釡雷鸣谗人髙张贤士无名【文选屈原卜居】
　　顺帝之末京师謡曰直如死道边曲如钩反封侯【文选袁阳源仿白马篇诗注】
　　方世俗之幽昏兮白黒之美恶放山川之玉兮相与贵夫砾石【补文选贾谊惜逝】
　　握剞劂而不用兮操规榘而无施骋骐骥于中庭兮焉能极夫远道置猿狖于櫺槛兮夫何以责其防巧驷跛鼈而上山兮吾固知其不能陞释管晏而任臧获兮何权衡之能称箟【昆】簬【路】杂于黀【邹】蒸兮机逢矢以射革【补文选庄忌哀时命】
　　伊优北堂上肮脏倚门边【补文选赵壹疾邪赋】
　　枭鸮既以成羣兮鹤弭翼而屏移蓬艾亲入御于牀第兮马兰踸踔而日加弃捐【广文选东方曼倩怨世】
　　西施媞媞而不得见兮嫫母勃屑而日侍桂蠧不知所淹留焉蓼虫不知徙乎葵菜【广文选东方曼倩怨世】
　　亲谗谀而踈贤圣兮讼谓闾娵为丑恶愉近习而蔽远兮孰知察其黑白【广文选东方曼倩怨世】
　　行明白而曰黒兮荆棘聚而成林江离弃于穷巷兮蒺藜曼乎东厢贤者蔽而不见兮谗防进而相朋枭鸮并进而俱鸣兮鳯皇飞而髙翔【广文选东方曼倩怨世】
　　斥逐鸿鹄兮近习鸱枭斩伐橘柚兮列树苦桃【广文选东方曼倩七谏】
　　鸾皇孔鳯日以远兮畜鳬鴐鵞鸡鹜满堂坛兮鼃黾游乎华池要褭奔亡兮腾驾槖驼铅刀进御兮遥弃太阿拔搴芝兮列树芋荷橘柚委枯兮苦李旖旎甂瓯登于明堂兮周鼎潜乎深渊【广文选东方曼倩谬谏】
　　今反表以为里兮颠裳以为衣戚宋万扵两楹兮废周邵于遐夷却骐骥以转运兮腾驴驘以驰逐蔡女黜而出帷兮戎妇入而防绣服庆忌囚于阱室兮陈不占战而赴围破伯牙之号钟兮挟人筝而弹纬藏瑉石于金匮兮捐赤瑾于中庭韩信蒙于介胄兮行夫将而攻成莞芎弃于泽洲兮瓟蠧于筐簏麒麟奔于九臯兮熊罴羣而逸囿折芳枝与璚华兮树枳棘与薪柴掘荃蕙与射干兮耘藜藿与蘘荷【广文选刘子政忧吿】
　　伤明珠之赴泥兮鱼眼玑之坚藏同驽驘与乗驵兮杂班駮与阘茸葛藟蔂于桂树兮鸱鸮集于木兰偓促谈于廊庙兮律魁放乎山间恶虞氏之箫韶兮好遗风之激楚潜周鼎于江淮兮防土鬵于中宇【广文选刘子政惜贤】播规榘以背度兮错权衡而任意操防墨而放弃兮倾容幸而侍侧甘棠枯于丰草兮藜棘树于中庭西施斥于北宫兮仳倠倚于弥楹乌获戚而骖乗兮燕公操于马圉蒯瞆登于清府兮咎繇弃于壄外【广文选刘子政愍命】菀蘼芜与菌若兮渐藁本于洿渎淹芳芷于腐井兮弃鸡骇于筐簏执棠谿以刜蓬兮秉干将以割肉筐泽防以豹鞹兮破荆和以继筑【广文选刘子政灵懐】
　　载约屦而正朝服兮降皮弁以为履宝砾石于庙堂兮面隋和而不眠【广文选刘子骏遂初赋】
　　冬而生兮凋彼叶柯瓦砾进宝兮捐弃隋和铅刀厉御兮顿弃太阿骥垂两耳兮中坂蹉跎蹇驴服驾兮无用日多修洁处幽兮贵宠沙劘鳯皇不翔兮鹑鴳飞【广文选王子渊陶壅】
　　指正义兮为曲訿璧玉兮为石鹘雕游兮华屋鵕防栖兮柴簇【广文选王叔师遭厄】
　　菽藟兮蔓衍芳虈兮挫枯朱紫兮杂乱曽莫兮别诸【广文选王叔师怨上】
　　贪枉兮党比贞良兮茕独鹄窜兮枳棘鹈集兮帷幄蕠兮青葱藁本兮萎落【广文选王叔师悯士】
　　茅丝兮同防冠屦兮共絇督万兮侍宴周邵兮负刍白龙兮见射霛兮执拘【广文选王叔师悼乱】
　　宝彼兮沙砾捐此兮夜光椒瑛兮湼污葈耳兮充房【楚辞王逸伤时】
　　鸾鸟鳯皇日以远兮燕雀乌鹊巢堂坛兮露申辛夷死林薄兮腥臊并御芳不得薄兮【楚辞屈原惜诵】
　　痛鳯兮远逝畜鴳兮近处鲸鱏兮幽潜从虾兮游陼【楚辞王褒匡机】
　　堇荼茂兮敷疏蘅芷雕兮莹嫇【楚辞王逸悼乱】
　　秽杯盂之周用令瑚琏以抗阁恨骡驴之进庭屏骐骥于沟壑【艺文类聚人部言志赋】
　　鸋鴂轩翥鸾鳯挫翮啄碎琬琰宝其瓴甋【艺文类聚礼部吊文】淳于髠至邻家见其灶突之直而积薪在傍谓曰此且有火使为曲突而徙薪邻家不听后果焚其屋邻家救火乃灭烹羊具酒谢救火者不肯呼髠智士讥之曰曲突徙薪无恩泽燋头烂额为上客盖伤其贱本而贵末也【艺文类聚火部灶】
　　俚语云州县符如霹雳得诏书但以挂壁【太平御览天部霹雳】二至改度乖错委曲隆冬大暑盛夏霜雪【参同契】
　　犹如有人济海求宝不取真珠直取金精亦如有人弃妙音声而听恶响如舍正室而爱婢妾如舍金器而取瓦盂如弃甘露法味而食恶毒食如舍善男子而亲诸恶友如弃良医而信巫鬼如舍元始天尊甘露法食而服魔怨种种恶味【元阳妙经卷八】
　　如有贫人得无价宝弃而翻取迦遮末尼【波罗蜜多经卷四百四十】如有饥人得百味食弃而求噉稊稗等饭【波罗蜜多经卷四百四十】譬如愚人舍月礼事星宿【大宝积经卷一百一十二】
　　惑乱
　　上九睽孤见豕负涂载鬼一车先张之弧后説之弧匪寇婚媾往遇雨则吉【易睽】
　　蓼蓼然长大者正是莪也而不精审视之以为非莪反谓之维蒿【毛诗正义蓼莪】
　　如当路筑室得人而与之谋所为路人之意不同故不得遂成也【郑氏笺诗小旻】
　　譬欲秦而更楚假南路于东寻【北齐书文苑颜之推传】
　　适鄢郢而迷涂入邯郸而失步【隋书王贞文学传】
　　惑者狂者木石之朴也而道义未戴焉【晏子春秋问下】
　　秦人逢氏有子少而惠及壮而有迷罔之疾闻歌以为哭视白以为黒飨香以为朽尝甘以为苦行非以为是意之所之天地四方水火寒暑无不倒错者焉其父之鲁过陈遇老耼因吿其子之证老耼曰汝庸知汝子之迷乎今天下之人皆惑于是非昏于利害同疾者多固莫有觉者且一身之迷不足倾一家一家之迷不足倾一乡一乡之迷不足倾一国一国之迷不足倾天下天下尽迷孰倾之哉向使天下之人其心尽如汝子汝则反迷矣哀乐声色臭味是非孰能正之且吾之言未必非迷而况鲁之君子迷之邮者焉能解人之迷哉【列子周穆王】
　　三人行而一人惑所适者犹可致也惑者少也二人惑则劳而不至惑者胜也而今也以天下惑予虽有祈向不可得也【庄子天地】
　　水动而影揺人不以定美恶水势也瞽者仰视而不见星辰不以定有无用精惑也【荀子解蔽】
　　冥冥而行者见寝石以为伏虎也见植木以为后人也冥冥蔽其明也醉者越百步之沟以为蹞步之浍也俯而出城门以为小之闺也酒乱其神也厌目而视者视一为两掩耳而听者听漠漠以为汹汹势乱其官也【荀子觧蔽】
