<!-- { "loadSidebar": true } -->
　　御之以术则终始可竭也整之以度则参差可齐也嶷若阆风之渡霄而诸下不得以轻重料焉窈若渊之万仞则近不能以少多重焉然则君之流源不穷而百僚之才力毕陈矣我之涯畔无外而彼之斤两可限矣【抱朴子外篇君道】
　　火始防小不早扑灭则至炽盛大臣贵擅亦当早图黜其权也【前汉书注梅福传】
　　言马不良或奔或踶御之以道而致千里之涂【李善注文选汉武帝诏】
　　王者之御人臣犹人之御牛马故以衡轭喻焉毕志其内未得骋其骏足也【李善注文选曹元首六代论】
　　明君之御人若履木而负重【文选沈休文饯吕僧珍诗注】
　　辔防靽絷之具设虽刚怒麤戾蹄齧之马若足拘靽絷口啣辔勒棰策必至则蹑防循轨【太平御览兵部障泥】
　　若郎不能为文书当御令史是为牵牛不可以服箱而当取辩于茧角也【太平御览职官部摠叙尚书郎】
　　夫养将之法譬之养马秣以髙枥习以战驭长鞭策后金勒制前析施规矩任知进退【太平御览兵部障泥】
　　敬臣
　　呦呦【音幽】鹿鸣食野之苹　呦呦鹿鸣食野之蒿　呦呦鹿鸣食野之芩【音琴　诗小雅鹿鸣】
　　采菽采菽筐【音匡】之筥【音举】之君子来朝何锡予之【诗小雅采菽】觱【音必】沸【音弗】槛【胡览反】泉言采其芹君子来朝言观其旂【诗小雅采菽】
　　鹿鸣燕羣臣嘉賔也既饮食之又实币帛筐篚以将其厚意然后忠臣嘉賔得尽其心矣【毛诗鹿鸣】
　　鹿得防呦呦然鸣而相呼恳诚发乎中以兴嘉乐賔客当有恳诚相招呼以成礼也【毛诗鹿鸣注】
　　湛露天子燕诸侯也【毛诗湛露】
　　伐柯之道唯斧乃能之此以类求其类也以喻成王欲迎周公当使贤者先往【郑氏笺诗伐柯】
　　设九罭之网得鳟鲂之鱼言取物各有其器以喻用尊重之大礼迎周公之大人是拟人各有其伦【毛诗正义九罭】鹿既有苹草有恳笃诚实之心发于中相呼而共食以兴文王既有酒食亦有恳笃诚实之心发于中召其臣下而共行飨燕之礼以致之【毛诗正义鹿鸣】
　　君有酒食欲与羣臣嘉賔燕乐之如鹿得苹草以为美食呦呦然鸣相呼以欵诚之意尽于此耳【毛诗正义鹿鸣】君之所不臣于其臣者二当其为尸则弗臣也当其为师则弗臣也【礼记学记】
　　食而弗爱豕交之也爱而不敬兽畜之也【孟子尽心上】欲投鼠而忌器此善谕也鼠近于器尚惮不投恐伤其器况于贵臣之近主乎【前汉书贾谊传】
　　主上遇其大臣如遇犬马彼将犬马自为也如遇官徒彼将官徒自为也【前汉书贾谊传】
　　晋文公与楚战至黄凤之陵履系解因自结之左右曰不可以使人乎公曰吾闻上君所与居皆其所畏也中君之所与居皆其所爱也下君之所与居皆其所侮也寡人虽不肖先君之人皆在是以难之也【晋文春秋凤陵履解】古之君子进人以礼退人以礼今之进人若加诸膝退人若坠诸川【晋书向雄传】
　　次六五味龢调如美如大人之飨测曰味龢之飨宰辅事也【太经第四灶】
　　陛阶增则堂髙辅位重则上尊【蔡中郎集答灾异】
　　言何不为投防忌器之法而反久行无陛级之事【前汉书注贾谊传】
　　孝经曰天子尊事三老兄事五更【李善注文选东都赋】
　　皤皤国老乃父乃兄【文选东都赋】
　　公输爱其斧故能妙其巧明主贵其士故能成其治【广文选班固连珠】
　　诸侯之德能自为取师者王能自为取友者存其所择而莫如己者亡【困学纪闻巻二书】
　　体臣
　　巻耳文王遣使求贤而劳之以诗【诗説周南】
　　四牡劳使臣之来也有功而见知则説矣【毛诗四牡】
　　股肱或亏何痛如之【左传昭公九年】
　　除腹心之疾而寘诸股肱何益【左传哀公六年】
　　寡人之股掌之臣也【战国策魏哀王】
　　孤之有卿若身体之有手臂之用岂可暂辍于身【周书李贤弟逺传】
　　楚国之有不谷也由身之有匈脇也其有令尹司马也由身之有股肱也匈脇有疾转之股肱庸为去是人也【説苑君道】
　　将相之于孤犹股肱也今移祸焉庸为去是身乎【列女传周列国楚昭越姬】
　　去谗
　　牝鸡无晨牝鸡之晨惟家之索今商王受惟妇言是用【书牧□】
　　火炎不可向近尚可扑灭浮言不可信用尚可刑戮絶之【孔氏传书盘庚上】
　　哀今之人胡为虺蜴【音易　诗小雅正月】
　　巧言如流俾躬处休【诗小雅雨无正】
　　君子信谗如或醻【音酬叶市杀反】之【诗小雅小弁】
　　莫髙匪山莫浚匪泉君子无易【去声】由言耳属【音烛】于垣【诗小雅小弁】
　　巧言如簧顔之厚矣【诗小雅巧言】
　　萋【音妻】兮斐兮成是贝锦彼谮人者亦已大【音泰】甚　哆【昌者反】兮侈兮成是南箕彼谮人者谁适【音的】与谋【诗小雅巷伯】营营青蝇止于樊岂弟君子无信谗言　营营青蝇止于棘　营营青蝇止于榛【诗小雅青蝇】
　　母教猱升木如涂涂附君子有徽猷小人与属【诗小雅角弓】哲夫成城哲妇倾城懿厥哲妇为枭为鸱妇有长舌维厉之阶【叶居奚反诗大雅瞻卬】
　　采苓晋人谏献公信谗之诗【诗説唐】
　　防之有鹊巢卬之有美苕处势自然喻宣公信多言之人故致此谗人【郑氏笺诗防有鹊巢】
　　山髙矣人登其巅泉深矣人入其渊以言人无所不至【郑氏笺诗小弁】
　　欲之杨园之道当先厯亩丘谗人欲谮大臣故从近小者始【郑氏笺诗巷伯】
　　箕星哆然踵狭而舌广今谗人因寺人之近嫌而成言其罪犹因箕星之哆而侈大之【郑氏笺诗巷伯】
　　无逾越我居之里垣无损折我所树之木以喻无干犯我之亲戚无伤害我之兄弟【毛诗正义将仲子】
　　彼营营然往来者青蝇之虫也此虫污白使黒污黒使白乃变乱白黒不可近之当去止于藩篱之上无令在宫室之内也以兴彼往来者谗佞之人也谗人喻善使恶喻恶使善以变乱善恶不可亲之当弃于荒野之外无令在朝廷之上也【毛诗正义青蝇】
　　二五卒与骊姬谮羣公子而立奚齐晋人谓之二五耦【左传庄公二十八年】
　　恶紫之夺朱也恶郑声之乱雅乐也恶利口之覆邦家者【论语阳货】
　　谮人之言如水之浸润渐以成之【何晏解论顔渊】
　　郑声佞人亦俱能惑人心与雅乐贤人同而使人淫乱危殆故当放逺之【何晏解论卫灵公】
　　且夫口三五之门也是以谗口之乱不过三五【国语晋】言之大甘其中必苦谮在中焉君故生心虽蝎谮焉避之【国语晋】
　　今大王譬若浴婴儿虽啼无听宰嚭之言【吴越春秋勾践隂谋外传】积羽沈舟羣轻折轴众口铄金积毁销骨【史记张仪传】邪径败良田谗口乱善人桂树华不实黄爵巢其颠故为人所羡今为人所怜【前汉书五行志】
　　古今忠臣见疑于君而苍蝇之人交构其间【晋书王敦传】恶直丑正实繁有徒欲构南箕成此贝锦【晋书王濬传】谗夫佞人之在君侧者若社之有鼠也谚言有之曰社鼠不可熏去谗佞之人隐君之威以自守也是难去焉【晏子春秋问上】
　　洧水甚大郑之富人有溺者人得其死者富人请赎之其人求金甚多以告邓析邓析曰安之人必莫之卖矣得死者患之以告邓析邓析又答之曰安之此必无所更买矣伤忠臣者有似于此也夫无功不得民则以其无功不得民伤之有功得民则又以其有功得民伤之人主之无度者无以知此岂不悲哉【吕氏春秋离谓】
　　水火相熷防在其间五味以和骨肉相爱谗贼间之而父子相危【淮南子説林训】
　　一簧两舌佞言謟语三奸成虎曾母投杼【焦氏易林讼之干】长舌乱国大斧破车【焦氏易林蛊之讼】
　　多言少实命鹿为驹【焦氏易林蹇之豫】
　　大斧破木谗佞败国【焦氏易林萃之复】
　　腐臭何在青蝇集聚变白为黑败乱邦国【焦氏易林丰之咸】次五谷不谷失疏数众牦毁玉【太经第四昆】
　　言众女嫉妬蛾眉美好之人谮而毁之谓之美而淫不可信也犹众臣嫉妬忠正言巳淫邪不可任用也【王逸注楚辞离骚经】
　　臧仓之毁未尝絶也公伯寮之愬未尝灭也垤成丘山污为江河【王充论衡累害篇】
　　鸱枭鸣衡軏豺狼当路衢苍蝇间白黑谗巧令亲疎【曹子建集赠白马王彪】
　　昔人兴谗言于青蝇譬利口于刃剑者以其防素成缁刀劲伤物【刘子伤谗】
　　青蝇来往止于藩篱变白作黑谗搆毁间亲令疏乐易之君子不当信用【前汉书注武五子传】
　　积毁销金积谗磨骨【文选江淹上书】
　　夫孝子疑于屡至市虎成于三夫若不详察真伪忠臣将复有杜邮之戮矣【补文选传爕宦官疏】
　　都蔗虽甘殆不可杖佞人悦已亦不可相【广文选刘子政杖铭】都蔗虽甘杖之必折巧言虽美用之必灭【广文选曹子建矫志诗】言多令事败器漏苦不宻河溃蚁孔端山壊由猿穴防防江汉流天窻通防室谗邪害公正浮云翳白日【广文选孔文举临终诗】
　　人有两三心安能合为一三人成市虎浸渍解胶漆【广文选孔文举临终诗】
　　竢时风之清激兮愈氛雾其如厯进雄鸠之耿耿兮谗纷纷而蔽之【广文选刘子政逺逝】
　　浮云陈而蔽晦兮使日月乎无光忠臣贞而欲谏兮谗防毁而在旁【广文选东方曼倩初放】
　　逺邪
　　天下有山遯君子以逺小人不恶而严【易遯】
　　上六公用射隼于髙墉之上获之无不利【易解】
　　九五苋陆夬夬中行无咎【易夬】
　　初六系于金柅贞吉有攸往见凶羸豕孚蹢躅【易姤】九二田获三狐得黄矢贞吉【易解】
　　履于不正与三相比三从下来附之如指之附足四有应在初若三为之拇则失初之应故必解其拇然后朋至而信【周易正义解】
　　树德务滋除恶务本【书泰誓下】
　　譬如匹夫之有婚妻曰予独服在寝以自露厥家【汲冡周书皇门解】
　　荟【音秽】兮蔚【音畏】兮南山朝隮【音赍】婉兮娈兮季女斯饥【诗国风人】
　　彼疏斯粺【音败】胡不自替【诗大雅召旻】
　　无将大车周大夫有寴信小人者其臣谏之而作【诗説王】鹈在梁当濡其翼而不濡者非其常也以喻小人在朝亦非其常【郑氏笺诗候人】
　　林中大木之处而维有薪蒸朝廷宜有贤者而但聚小人【郑氏笺诗正月】
　　鸢鸱之类鸟之贪恶者也飞而至天喻恶人逺去不为民害也【郑氏笺诗旱麓】
　　维鹈鸟在梁可谓不濡其翼乎言必濡其翼以兴小人之在朝可谓不乱其政乎言必乱其政【毛诗正义候人】
　　菀然而茂者彼桑也其叶稚而柔濡故菀然茂盛于此之时人息其下维均得防皆无暑热之患及其捋而采之其枝之叶刘然爆烁而稀疏不复能蔽防炎日则病此其下所息之民矣以兴王有明德天下之民均得其恩若有羣臣放恣损王之德则困苦天下之民矣【毛诗正义桑柔】
　　恶之易也如火之燎于原不可乡迩其犹可扑灭为国家者见恶如农夫之务去草焉芟夷蕴崇之絶其本根勿使能殖则善者信矣【左传隠公六年】
　　一薰一莸十年尚有余臭【左传僖公四年】
