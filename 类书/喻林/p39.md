<!-- { "loadSidebar": true } -->
　　司冦布为周最谓周君曰函冶氏为齐大公买良劒公不知善归其劒而责之金越人请买之千金折而不卖将死而属其子曰必无独知今君之使最为太子独知之契也天下未有信之者也君何不买信货哉【战国防周赦王】巧匠不斵兮孰察其揆正【史记屈原传】
　　今夫者髙张急徽追趋逐耆则坐者不期而附矣试为之施咸池揄六茎发箫韶咏九成则莫有和也【前汉书扬雄传下】
　　絶节赴曲非常耳所悲见殊心异虽竒莫察【晋书习凿齿传】玉徽金铣反为拙目所嗤巴人下里更合郢中之听阳春髙而不和妙声絶而不寻【梁书庾于陵弟肩吾传】
　　孟贲过于河先其五船人怒而以楫虓其头顾不知其孟贲也中河孟贲瞠目而视船人髪植目裂鬓指舟中之人尽扬播入于河使船人知其孟贲弗敢直视渉无先者又况于辱之乎此以不知故也【吕氏春秋必已】
　　夫以征为羽非弦之罪以甘为苦非味之过楚人有烹猴而召其隣人以为狗羮也而甘之后闻其猴也据地而吐之尽防其食此未始知味者也邯郸师有出新曲者托之李竒诸人皆争学之后知其非也而皆弃其曲此未始知音者也鄙人有得玉璞者喜其状以为寳而藏之以示人人以为石也因而弃之此未始知玉者也故有符于中则贵是而同今古无以听其説则所从来者逺而贵之耳【淮南子脩务训】
　　夫骥罢盐车此非无形容也莫知之也使骥不得伯乐安得千里之足造父亦无千里之手矣【韩诗外传】
　　人之言曰安者不能恤危饱者不能食饥故余粱肉者难为言隐约处佚乐者难为言勤苦夫髙堂防宇广厦洞房者不知専屋狭庐上漏下湿者之廇也系马百驷货财充内储陈纳新者不知有旦无暮称贷者之急广第唐园良田连比者不知无运踵之业头宅者之役也原马被山牛羊满谷者不知无孤豚瘠犊者之窭也髙枕谈卧无呌号者不知忧私责与吏正戚者之愁也被纨蹑韦梁啮肥者不知短褐之寒糖之苦也从容房闱之间垂拱持案食者不知蹠耒躬耕者之勤也垂坚驱良列骑成行者不知负担歩行者之难也同床旃席侍御满侧者不知负辂挽船登髙絶流者之难也衣轻暖被英裘处温室戴安车者不知乗边城飘胡代乡清风者之危寒也妻子好合子孙保之不知老母之顦顇匹妇之悲恨也耳听五音目视弄优者不知蒙流矢距敌方外之死者也东向防几振笔如文调者不知求索之急棰楚之痛者也坐旃茵之上按图籍之言若易易然亦不知歩渉者之难也【盐铁论盐铁取下】
　　盖越人美蠃蚌而简大牢鄙夫乐咋音而怪韶濩故不知味者以芬香为臭不知道者以美言为乱耳【盐铁论论菑】夫骥厄罢盐车非无骥状也夫世莫能知也使骥得王良造父骥无千里之足乎【説苑杂言】
　　九臯难和絶不相知【焦氏易林讼之谦】
　　言我驾飞龙乘明智之兽象玉之车文章杂错以言已德佀龙玉而世莫之识也【王逸注楚辞离骚经】
　　言离娄明目无所不见微有所睇盲人轻之以为无明也言贤者遭困厄俗人侮之以为痴也【王逸注楚辞九章】言已见美大之丘葛草缘之而生交错茂盛人不异而采取则不成絺绤以言楚国士民众多君不异而举用则不知其有德也【王逸注楚辞九懐】
　　今或时鳯凰骐驎以仁圣之性隐于恒毛庸羽无一角五色表之世人不之知犹玉在石中也【王充论衡讲瑞篇】或时以有鳯凰麒麟乱于鹄鹊麞驎世人不知美玉隐在石中楚王令尹不能知故有抱玉泣血之痛【王充论衡讲瑞篇】
　　宋元王之时渔者网得神焉渔父不知其神也方今世儒渔父之类也【王充论衡讲瑞篇】
　　胡人见布而疑黂越人见罽而骇毳夫所习见而竒所希闻此人情之常蔽也【山海经序】
　　且常人之所爱乃上士之所憎庸俗之所贵乃至人之所贱也英儒伟器养其浩然者犹不乐见浅薄之人风尘之徒况彼神仙何为汲汲使刍狗之伦知有之何所索乎而怪于未尝知也【抱朴子内篇论仙】
　　所谓以明鉴给朦瞽以丝竹娱聋夫也【抱朴子内篇极言】夫见玉而指曰石非玉之不真也待和氏而后识焉见龙而命之曰蛇非龙之不神也须蔡墨而后辨焉所以贵道者以其加之不可益而损之不可减也所以贵德者以其闻毁而不惨见誉而不悦也【抱朴子内篇塞难】
　　何异奏雅乐于木梗之侧陈黄于土偶之前哉【抱朴子外篇重言】
　　夫雷霆輷磕而或不闻焉七曜经天而或不见焉岂唯形器有聋瞽哉心神所蔽亦又如之是以闻格言而不识者非无耳也见英异而不知者非无目也由乎聪不经妙而明不逮竒也【抱朴子外篇名实】
　　若席上之珍不积环堵之操不粹者予之过也知之者希名位不臻以玉为石谓鳯曰鷃者非余罪也【抱朴子外篇任命】
　　小鲜不解灵虬之逺规鳬鹥不知鸿鹄之非匹是以耦耕者笑陈胜之投耒浅识者嗤孔明之抱膝【抱朴子外篇博喻】世无离朱皂白混焉时乏管青骐蹇糅焉碛砾积于金匮瑾瑶委乎沟洫匠石缅而遐沦梓豫忽而莫识【抱朴子外篇吴失】
　　夫非汉东之人不能料明珠于泥沦之蜯非泣血之民不能识夜光于重崖之里蟭螟屯蚊眉之中而笑弥天之大鹏寸鲋游牛迹之水不贵横海之巨鳞故道业不足以相渉聪明不足以相逮理自不合无所多怪【抱朴子外篇刺骄】
　　以管闚天者莫见其涯故似不齐【郭子注庄应帝王】
　　虽懐琼而握兰徒芳洁而谁亮【陶靖节集赋】
　　鸿进于陆以其羽翼为威仪等皆有鸿之羽仪未进之时燕爵所轻也【前汉书注公孙卜式儿寛赞】
　　惟圣知圣惟龙知龙愚不知圣蚖不知龙圣道未彰羣愚玩矣龙蟠未升蚖其肆矣【杨子法言注问神篇】
　　蓼虫避葵堇习苦不言非小人自龌龊安知旷士懐【文选鲍昭放歌行】
　　不见郢中歌能否居然别阳春无知者巴人皆下节【文选张协诗】
　　懐质抱情独无匹兮伯乐既没骥焉程兮【补文选屈原懐沙】若不一叩洪钟伐雷鼓则不识其音响也【世説新语言语】人有以狐为狸以瑟为箜篌此非徙不知瑟狐又不知狸与箜篌【意林新论】
　　荆南雅曲髙音鲜和河西名骥灭没谁赏【艺文类聚人部隐逸下书】连城之寳照庑之珍野老怪而相捐工人迷而不识【艺文类聚内典部内典碑】
　　尔鼠子軰安知君子豹变之志乎【太平御览人事部笑】
　　希世之寳违时必贱伟俗之器无圣则沦是以明玉黜于楚岫章甫穷于越人【何氏语林轻诋南史】
　　孔子出卫之东门逆姑布子卿曰二三子引车避有人将来必相我者也孔子下歩姑布子卿曰嬴乎若丧家之狗子贡以告孔子曰丘何敢乎子贡曰何足辞也子曰汝独不见夫丧家之狗欤既敛而椁布器而祭顾望无人意欲施之上无明王下无贤方伯王道衰政教失强陵弱众暴寡百姓纵心莫之纲纪是人固以丘为欲当之者也丘何敢乎【困学纪闻卷十诸子】
　　譬如商人有无价寳诣市卖之愚人见之而问寳主曰此寳何价寳主曰此寳价值百千万数闻已复詈此是何物诳我是寳各相谓曰此非真寳【三十六部尊经仙人经】譬如金刚不识寳人不知其能不得其用【大方广佛华严经卷七十八】
　　譬如有人卖摩尼寳有愚痴人见彼寳已即便问言仁者斯寳其价云何寳主答言汝今当知是寳精胜世间所无非可造次以世价论也吾今且説此寳功能威德力用粗为约耳卿若欲知此摩尼寳光明所照近逺若干卿今若须当以真金布满斯地尔乃相与彼愚痴人闻是语已便大嗤笑种种呰毁是摩尼寳竟不酬价【大集贤防经卷二】
　　譬如冥夜兴云降雨【脩行道地经慈品】
　　譬如人着新衣初着日若不故第二日亦不应故如是乃至十嵗应常新不应故而实已故当知与新俱有微故不觉故事已成方乃觉知【大智度论卷十九】
　　懐忧
　　喓喓【音腰】草虫趯趯阜螽未见君子忧心忡忡　陟彼南山言采其蕨未见君子忧心惙惙【音拙】　陟彼南山言采其薇未见君子我心伤悲【诗国风草虫】
　　心之忧矣如匪澣【音缓】衣【诗国风柏舟】
　　蜉蝣之羽衣裳楚楚【叶创举反】心之忧矣于我归处【诗国风蜉蝣】鸿鴈于飞哀鸣嗸嗸【音翶】维此哲人谓我劬劳维彼愚人谓我宣骄【叶音髙　诗小雅鸿鴈】
　　沔彼流水朝宗于海【叶虎有反】鴥彼飞隼载飞载止嗟我兄弟邦人诸友莫肯念乱谁无父母【诗小雅沔水】
　　忧心如酲【音呈　诗小雅节南山】
　　心之忧矣如或结之【诗小雅正月】
　　宛【音苑】彼鸣鸠翰飞戾天我心忧伤念昔先人【诗小雅小宛】弁【音盘】彼鸒【音豫】斯归飞提提【音匙】民莫不谷我独于罹【诗小雅小弁】
　　心之忧矣疢【音趂】如疾首【诗小雅小弁】
　　譬彼舟流不知所届【诗小雅小弁】
　　鹿斯之奔维足伎伎【音祁】雉之朝雊【音姤】尚求其雌譬彼壊木疾用无枝【诗小雅小弁】
　　无将大车只自尘兮无思百忧只自疧【眉贫反】兮　无将大车维尘冥冥【莫迥反】无思百忧不出于颎【音耿】　无将大车维尘雝兮无思百忧只自重兮【诗小雅无将大车】
　　苕【音条】之华芸其黄矣心之忧矣维其伤矣　苕之华其叶青青【音精】知我如此不如无生【诗小雅苕之华】
　　如彼遡风亦孔之僾【音爱　诗大雅桑柔】
　　旱魃【音跋】为虐如惔【音谈】如焚我心惮暑忧心如熏【诗大雅云汉】觱【音必】沸【音弗】槛【胡览反】泉维其深矣心之忧矣宁自今矣【诗大雅瞻卬】
　　仕于闇君犹行而出北门心为之忧殷殷然【郑氏笺诗北门】今王之为政见之使人唈然如乡疾风不能息也【郑氏笺诗桑柔】
　　涌泉之源所由者深喻已忧所从来久也【郑氏笺诗瞻卬】故心之忧矣如不澣之衣衣之不澣愦辱无照察似已之忧烦愦无容乐【毛诗正义柏舟】
　　王肃云言尽力劳病以成攻坚之巢而为风雨所漂揺则鸣音哓哓然而惧以言我周累世积德以成笃固之国而为凶人所振荡则已亦哓哓而惧【毛诗正义防鸮】
　　刈薪者惜其樵薪不欲使氿泉妄浸之以妄浸之则湿腐不中用故也以兴今谭大夫契契忧苦而寤寐之中哀怜我谭国劳苦之民人不欲使周人极敛之极敛之则困病不堪其事也【毛诗正义大东】
　　觱沸然而涌出者槛泉也此泉濆涌而出言其所从来维其深逺矣喻天下之人心之忧愁亦所由来久逺宁从今日矣【毛诗正义瞻卬】
　　织者常苦纬少寡妇所宜忧【杜氏解左传昭公二十四年】
　　闵闵然如农夫之望嵗惧以待时【左传昭公三十二年】
　　寡人卧不安席食不甘味心摇揺如悬旌而无所终薄【战国策齐威王】
　　悲者不可为累欷思者不可为叹息【前汉书景十三王传】
　　犹懐老牛防犊之爱【后汉书杨震传】
　　伏读感切五情若灼【晋书齐王冏传】
　　毒螫防肤则申旦不寐饥寒切体亦卒嵗无聊何则痛苦难以安贫穷易为蹙【隋书王孝籍儒林传】
　　濳鬓髪之内居眉睫之间子野未曽闻离朱所不见【隋书王孝籍儒林传】
　　心有忧者筐牀衽席弗能安也菰饭犓牛弗能甘也琴瑟鸣竽弗能乐也患解忧除然后食甘寝宁居安游乐【淮南子诠言训】
