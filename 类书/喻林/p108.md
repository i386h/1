<!-- { "loadSidebar": true } -->
　　言患苦众人称物量谷不知审其多少同其称平以失情实则使众人怨也以言君不称量士之贤愚而同用之则使智者恨也【王逸注楚辞惜誓】
　　言君选士用人杂用驽骏不异贤愚若驾罢牛骖以骐骥才力殊也【王逸注楚辞七谏】
　　圜泽为珠麤瑀为玑以言君不知贤愚忠佞之士犹杂鱼眼与珠玑同贯而不别也【王逸注楚辞七谏】
　　言持菎蕗香直之草杂于黀蒸烧而燃之则不识于物也以言取忠直弃之林野亦不知贤也【王逸注楚辞七諌】言世人不识善恶乃以甑窐之土杂厠圭玉又使丑妇与好女同室也以言君闇惑不别贤愚也【王逸注楚辞哀时命】言已君不明智斥逐忠良而任用佞防委弃明珠而贵鱼眼乗驽驘杂骏马重班駮喜阘茸心迷意惑终不悟也【王逸注楚辞九难】
　　君不识贤使紫夺朱世无别知之者【王逸注楚辞九思】
　　紫朱杂厠瓦玉杂糅【王充论衡对作篇】
　　窃华名者蝼蜥腾于云霄失实贾者翠虬沦乎九泉于是斥鷃凌风以髙奋灵鳯卷翮以幽戢铅锋充太阿之宝犬羊佻【勅髙切独行貌】虎狼之资矣【抱朴子外篇名实】
　　以倾倚申脚者为妖妍摽秀以风格端严者为田舍朴騃【抱朴子外篇疾谬】
　　于是释铨衡而以疏数为轻重矣弃度量而以纶集为多少矣【抱朴子外篇穷逹】
　　鹑鷃栖翔鳯之条鼋鼍游升龙之川识真者所为愤结也【文选陆士衡从梁陈诗注】
　　珪璋杂于甑窐兮陇防与孟娵同宫【补文选庄忌哀时命】
　　繋累名利场驽骏同一辀【广文选阮嗣宗咏怀诗】
　　玉与石而同匮兮贯鱼眼与珠玑驽骏杂而不分兮服罢牛而骖骥【广文选东方曼倩哀命】
　　或偷合而茍进兮或隠居而深藏苦称量之不审兮同权槩而就衡或推迻而茍容兮或直言之谔谔伤诚是之不察兮并纫茅丝以为索【广文选贾谊惜誓】
　　以为圣人纯一之教不如贤者支离之术郑卫可以易咸池激楚可以陵韶武耶【艺文类聚刑法部刑法议】
　　谓蜥蜴为神龙者非但不识神龙亦不识蜥蜴【太平御览虫豸部守宫】
　　名实失当赏罚妄举是犹使尸起哭而代大匠斵也夫死人无为而子弟悲者以为死而不为哭也不与方圆而处大堂者任大匠而身无作也使尸起哭则哭者亡主人代匠斵则功不成【道德经指归卷十二】
　　譬若男子欲见大海者尚未见大海若见大陂池水便言是水将无是大海【道行波罗蜜经卷四】
　　犹如稗麦在好麦中【大宝积经卷一百十三】
　　犹如栴檀之林乡以伊兰臭秽乱于真正【法海经尺一】譬如醍醐蜜杂以辛苦咸【修行道地经慈品】
　　譬如甜药杂以咸苦不可分别【修行道地经慈品】
　　栴檀与蓼蘓同芬夜光与熠燿齐晖【明集十三】
　　玉石同匮猗顿为之于悒朱紫相夺仲尼为之叹息【明集牟子理惑论】
　　圣教绵远终使鼠璞滥名化幽微遂令鸡鳯混质【辩正论卷六】
　　如人不识金以鍮石为妙【髙僧传二鸠摩罗什】
　　无以秽食置于宝器【维摩诘所説经弟子品】
　　计失
　　商人虑有阴雨宜用辅以佐车今其车既载重矣乃弃尔之车辅反令车载溺也以喻王政虑有倾危宜用贤以治国今其既有大政矣乃弃汝之贤人反令国政乱也车既弃辅又遇阴雨则隳败汝之车载既隳败然后请长者助我则晚矣以喻国既弃贤又遇倾败则灭亡汝之国国家既灭矣然后求贤人佐已则亦晚矣王何不及其未败用贤自辅乎【毛诗正义正月】
　　劳师于戎而失诸华虽有功犹得兽而失人也安用之【国语晋】
　　夫太子国之栋也栋成乃制之不亦危乎【国语晋】
　　夫攻形不如越而攻心不如吴而君臣上下少长贵贱毕呼霸王臣窃以为犹之井中而曰我将为尔求火也【战国防韩厘王】
　　语曰宁为鸡口毋为牛后今大王西面交臂而臣事秦何以异于牛后乎【战国策韩昭侯】
　　今人有谓臣曰入不测之渊而必出不出请以一防首为汝殉者臣必不为也今秦不可知之国也犹不测之渊也而许绾之首犹鼠首也内王于不可知之秦而殉王以鼠首臣窃为王不取也【战国策魏安厘王】
　　以地事秦譬犹抱薪而救火也薪不尽则火不止今王之地有尽而秦之求无穷是薪火之説也【战国策魏安厘王】王独不见夫博者之用枭邪欲食则食欲握则握今君刼于羣臣而许秦因曰不可革何用智之不若枭也【战国策魏安厘王】
　　秦败魏于华魏王且入朝于秦周防谓王曰宋人有学者三年反而名其母其母曰子学三年反而名我者何也其子曰吾所贤者无过尧舜尧舜名吾所大者无大天地天地名今母贤不过尧舜母大不过天地是以名母也其母曰子之于学者将尽行之乎愿子之有以易名母也子之于学也将有所不行也愿子之且以名母为后也今王之事秦尚有可以易入朝者乎愿王之有以易之而以入朝为后【战国策魏安厘王】
　　臣闻争名者于朝争利者于市今三川周室天下之市朝也而王不争焉顾争于戎狄去王业远矣【战国防秦惠文君】今使太子将之此无异使羊将狼也【史记留侯世家】
　　欲汤之沧一人炊之百人之无益也不如絶薪止火而已不絶之于彼而救之于此譬犹抱薪而救火也【前汉书枚乗传】
　　父子首足也昆弟四支也当使筋骨髓血动静足以相胜长短大小干用足以相衞岂有割胫致腹取骨肉以増头刬背露骨剥膏腴以禆颔而谓颅颡魁岸可得比夀松晋喉咽拥肿必能长生久视哉【后汉书志百官五】
　　及今成计殊尚善也过是欲少味矣【后汉书马援传】
　　议者喻以补衣犹有所完诩恐其疽食侵滛而无限极【后汉书虞诩传】
　　岂有触冒死祸以解细微譬犹疗饥于附子止渴于酖毒未入膓胃已絶咽喉岂可为哉【后汉书霍谞列传】
　　夫绁食鹰鸢欲其鸷鸷而亨之将何用哉【后汉书盖勲列传】岂敢倾根竭本寄命洪流以徼干没乎【魏志傅虾传】
　　若弃绍近援而求瓒远助此假人于越以救溺子之説也【魏志程昱传】
　　此何异乎抱薪救焚扇火止沸哉【魏志公孙瓉传注】
　　无异于埋金路隅而书表于上也虽甚愚之人必将笑之【晋书皇甫谧传】
　　若乃海运既徙而鹏翼不举永结根于南垂废神州于龙漠【晋书桓温传】
　　保左右议曰蝮蛇在手壮士解其腕且断陇道以观其变从事中郎裴诜曰蛇已螫头头可截不【晋书索靖传】陛下心腹四支何处无患复诛巫咸戮扁鹊臣恐遂成桓侯膏肓之疾后虽欲疗之其如病何【晋书刘聪传】
　　系狗当系颈今反系其尾何得不然【晋书惠贾皇后传】
　　非徙不足致益乃是蚕渔之所资【晋书董景道传】
　　今人知不以羊追狼蟹捕防而令重车弱卒与肥马悍胡相逐其不能济固宜矣【宋书周郎传】
　　发雷霆之怒争虫鸟之气【南齐书孔稚圭传】
　　爱毛反裘甚无谓也【魏书髙祖上纪】
　　将涉千里杀骐骥而防蹇驴可悲之甚【北齐书杨愔传】
　　譬之畜狗本取其吠今以数吠杀之恐将来无复吠狗【北齐书酷吏宋游道传】
　　庄子曰齐人蹢子于宋者其命阍也不以完其求钘钟也以束其求唐子也而未始出域有遗类矣夫楚人寄而蹢阍者夜半于无人之时而与舟人鬬未始离于岑而足以造于怨也【庄子徐无鬼】
　　子墨子谓鲁阳文君曰今有一人于此羊牛犓防维人但割而和之食之胜食也见人之生饼则还然窃之曰舍予食不知日月安不足乎其有窃疾乎鲁阳文君曰有窃疾也子墨子曰楚三意之田旷芜不可胜辟灵数千不可胜见宋郑之间邑则还然窃之此与彼异乎鲁阳文君曰是犹彼也实有窃疾也【墨子耕柱】
　　我不以货事上而求迁者则如以貍饵鼠尔必不兾矣若以情事上而求迁者则如引诸絶绳而求乗枉木也愈不兾之矣【商子农战】
　　争利如蚤甲而丧其掌【荀子大畧】
　　是渠冲入穴而求利也是仁人之所羞而不为也【荀子彊国篇】
　　事彊暴之国难使彊暴之国事我易事之以货宝则货宝单而交不结约信盟誓则约定而畔无日割国之锱铢以赂之则割定而欲无厌事之弥烦其侵人愈甚必至于资单国举然后己虽左尧而右舜未有能以此道得免焉者也辟之是犹使处女婴宝珠佩宝玉负戴黄金而遇中山之盗虽为之逢蒙视诎要挠腘君庐屋妾由将不足以免之【荀子富国】
　　鲁穆公使众公子或宦于晋或宦于荆犂鉏曰假人于越而救溺子越人虽善游子必不生矣失火而取水于海海水虽多火必不灭矣远水不救近火也今晋与荆虽强而齐近鲁患其不救乎【韩非子説林上】
　　昔秦伯嫁其女于晋公子令晋为之饰装从衣文之媵七十人至晋晋人爱其妾而贱公女此可谓善嫁女妾而未可谓善嫁女也楚人有卖其珠于郑者为木兰之柜薰桂椒之椟缀以珠玉饰以玫瑰辑以翡翠郑人买其椟而还其珠此可谓善卖椟矣未可谓善鬻珠也【韩非子外储説左】君子终日行不离辎重也邦者人君之辎重主父生其邦此离其辎重者也【韩非子喻老】
　　今世上卜筮祷祠故疾病愈来譬之若射者射而不中反修于招何益于中夫以汤止沸沸愈不止去其火则止矣【吕氏春秋尽数】
　　弗肯早为已乃堕骨肉之属而抗刭之【贾子宗首】
　　鲁人身善制冠妻善织屦往徙于越而大困穷以其所修而游不用之乡譬犹树荷山上而畜火井中操钓上山揭斧入渊欲得所求难也方车而蹠越乗桴而入胡欲无穷不可得也【淮南子説山训】
　　遗人马而解其羁遗人车而脱其轙所爱者少而所亡者多故里人谚曰烹牛而不盐败所为也【淮南子説山训】壊塘以取发屋而求貍掘室而求鼠割唇而治龋桀跖之徒君子不与【淮南子説山训】
　　治防穴而壊里闾溃小疱而发痤疽【淮南子説林训】
　　舍茂林而集于枯不弋鹄而弋乌难与有图【淮山子説林训】昌羊去蚤虱而来汵穷除小害而致大贼欲小快而害大利【淮南子説林训】
　　为酒人之利而不酤则竭为车人之利而不僦则不逹握火提人反先之热【淮南子説林训】
　　夫鹊先识嵗之多风也去髙木而巢扶枝大人过之则探鷇婴儿过之则挑其卵知备远难而忘近患故秦之备胡也鸟鹊之智也【淮南子人间训】
　　强养弱抑则齐民消若众秽之盛而害五谷【盐铁论禁耕】夫不早絶其源而忧其末若决吕梁沛然其所伤必多矣【盐铁论禁耕】
　　无异于愚人反裘而负薪爱其毛不知其皮尽也【盐铁论非鞅】
　　崇利而简义髙力而尚功非不广壤进地也然犹人之病水益水而疾深【盐铁论非鞅】
　　此所谓挛朐之智而愚人之计也夫何大道之有故曰小人先合而后忤初虽乗车卒必泣血此之谓也【盐铁论非鞅】
　　夫犀象兕虎南夷之所多也骡驴馲駞北狄之常畜也中国所鲜外国贱之南越以孔雀珥门户昆山之旁以玉璞抵鸟鹊今贵人之所贱珍人之所饶非所以厚中国明盛德也【盐铁论棠礼】
　　今驘驴之用不中牛马之功鼲【音浑】鼦【音貂】旃罽不益锦绨之实美玉瑚出于昆山珠玑犀象出于桂林此距汉万有余里计耕桑之功资财之费是一物而售百倍其价一也一挹而中万钟之粟也【盐铁论力耕】
