<!-- { "loadSidebar": true } -->
　　昔有一人共他相瞠愁忧不乐有人问言汝今何故愁悴如是即答之言有人毁我力不能报不知何方可得报之是以愁耳有人语言唯有毗陀罗咒可以害彼但有一患未及害彼反自害己其人闻已便大欢喜愿但教我虽当自害要望伤彼【百喻经卷下】










　　喻林卷五十六
　　钦定四库全书
　　喻林卷五十七　　　　　明　徐元太　撰人事门【五十五】
　　忽大
　　养其一指而失其肩背而不知也则为狼疾人也【孟子告子上】
　　不能三年之丧而缌小功之察放饭流歠而问无齿决是之谓不知务【孟子尽心上】
　　谛毫末者不见天地之大审小音者不闻雷霆之声【闗尹子九药】
　　夫目察秋毫之末耳不闻雷霆之声耳调玉石之声目不见太山之髙何则小有所志而大有所忘也【淮南子俶真训】杀戎马而求狐狸援两鼈而失灵断右臂而争一毛折镆邪而争锥刀用智如此岂足髙乎【淮南子説山训】
　　画者谨毛而失貌射者仪小而遗大【淮南子説林训】
　　觞酒豆肉迁延相让辞小取大鸡亷狼吞【盐铁论褒贤】夫小事者味甘而大道者醇淡近物者易验而逺数者难效非大明君子则不能兼通者也故皆惑于所甘而不能至乎所淡于所易而不能反于所难【徐干中论务本】夫所知麦之善于菽稻之胜于稷由有効而识之假无稻稷之域必以菽麦为珍养谓不可尚矣然则世人不知上药良于稻稷犹守菽麦之贤于蓬蒿而必天下之无稻稷也【嵇中散集答难养生论】
　　避牛迹之浅崄而堕百仞之不测违濡足之泥泾投鑢冶而不觉乎【抱朴子外篇逸民】
　　澄视于秋毫者不见天文之焕炳肆心于细务者不觉儒道之远翫鲍者忘蕙迷大者不能及【抱朴子外篇崇教】夫曲思于细者必忘其大鋭精于近者必略于远由心不并驻则事不兼通小有所系大必所忘也故仰而贯针望不见天俯而拾虱视不见地天地至大而不见者眸掩于针虱故也【刘子观量】
　　智伯庖人亡炙一箧而即知之韩魏将反而不能知邯郸子阳园亡一桃而即觉之其自亡也而不能知斯皆鋭情于小而忘大者也【刘子观量】
　　今人主不思甘露零醴泉涌而患枇杷荔支之腐亦鄙矣【艺文类聚果部枇杷】
　　修习蚊蚋行而不志龙象【鸯崛摩罗经卷二】
　　昔有父子二人缘事共行路贼卒起欲来剥之其儿耳中有真金珰其父见贼卒发畏失耳珰即便以手挽之耳不时决为耳珰故便斩儿头须之间贼便弃去还以儿头着于肩上不可平复如是愚人为世间所笑【百喻经卷下】
　　山中掲鸟尾有长毛毛有所着便不敢复去爱之恐防覆为猎者所得身为分散而为一毛故【三慧经借八】
　　譬如犛牛护尾一毛着树守树而死不令毛断【达摩多罗禅经下荣八】
　　焉得闭目以观天地塞耳而听雷霆【辩正论卷五】
　　曷为存濡沫之小惠舍夫江海之大益【僧肇注维摩诘经菩萨品】
　　自多
　　以此视物犹如目自为能视不足为明也以此履践犹如跛足自为能履不足与之行也【周易正义履】
　　君臣并不自知俱曰我身大圣唯各自矜而贤愚无别譬之于乌谁能知其雌雄者【毛诗正义正月】
　　彼童羊实无角而为有角自用妄为觝触人以喻王后本实无徳而为有徳自用横干政事【毛诗正义抑】
　　齐庄公朝指殖绰郭最曰是寡人之椎也州绰曰君以为雄谁敢不雄然臣不敏平隂之役先二子鸣【左传襄公二十一年】
　　王好战请以战喻填然鼓之兵刃既接弃甲曵兵而走或百歩而后止或五十歩而后止以五十歩笑百歩则何如曰不可直不百歩耳是亦走也【孟子梁惠王上】
　　往时辽东有豕生子白头异而献之行至河东见羣豕皆白懐惭而还若以子之功论于朝廷则为辽东豕也【后汉书朱浮列传】
　　墨杘单至啴咺憋懯四人相与游于世胥如志也穷年不相知情自以智之深也巧佞愚直婩斫便辟四人相与游于世胥如志也穷年而不相语术自以巧之防也防防情露防凌谇四人相与游于世胥如志也穷年不相晓悟自以才之得也眠娗諈诿勇敢怯疑四人相与游于世胥如志也穷年不相讁发自以行无戾也多偶自专乗权只立四人相与游于世胥如志也穷年不相顾眄自以时之适也此众态也【列子力命】
　　塪井之鼃谓东海之鼈曰吾乐与吾跳梁乎井干之上入休乎缺甃之崖赴水则接掖持頥蹶泥则没足灭跗还虷蟹与科斗莫吾能若也【庄子秋水】
　　郑人缓为儒使其弟墨儒墨相与辩其父助翟十年而缓自杀其父梦之曰使而子为墨者予也阖胡尝视其良既为秋栢之实矣夫造物者之报人也不报其人而报其人之天彼故使彼夫人以已为有以异于人以贱其亲齐人之井饮者相捽也故曰今之世皆缓也【庄子列御宼】夫丑者自以为姣故不饰愚者自以为知故不学观笑在已而不自知不好用人自是之过也【盐铁论殊路】
　　莫视而自见莫贾而自贵【盐铁论讼贤】
　　言以荷叶为衣虽香好然浩浩荡荡而不可带又易败也以谕懐王自以为有贤明之徳犹以荷叶为衣【王逸注楚辞九辨】
　　上圣兼防载驰犹惧不逮前而庸主缓歩按辔而自以为过之【抱朴子外篇君道】
　　但知私财不入公事夙办便云我能治民不知诚已形物执辔生组反风灭火化鸱为鳯之术也【顔氏家训勉学】徳行未着而称我能犹足不能行而卖躄药望人信之实为难矣【刘子辨施】
　　嫫母闚井自谓媚胜西施齐桓矜徳自称贤于尧舜若子贡始事孔子一年自谓胜之二年以为同徳三年方知不及以子贡之才犹不识圣人之徳望风相崇奚况世人而能推已耶【刘子心隐】
　　穿井之人为已有造泉之功而捽饮者不知泉之天然也【庄子音义列御宼】
　　各以所长相轻所短里语曰家有敝帚享之千金斯不自见之患也【文选魏文帝典论论文】
　　冯夷不遇海若则不以已为小云将不失于其鸿蒙则无以知其少由斯言之自是者不章自建者不立【广文选阮嗣宗庄论】
　　西施自窥于井不恃其美犹佐汤沐尧舜自窥于世不恃其美犹湏寸徳况中庸而拒谏嫫母自窥于井以为媚于西施桀纣自窥于世以为贤于尧舜【太平御览人事部美妇人】庄子曰介鬭闾里有狗宋人之驽狗也其家命之为淖逐狗不及而止止而望之自以为过矣【初学记兽部狗注】薛谈学讴于秦青未穷青之技而辞归青饯于郊乃抚节悲歌声振林木响遏行云乃谢求反【初学记乐部歌】
　　少学或心髙易满如牛迹如防手持物自谓已能多【大方广佛华严经讃卷十二】
　　譬如有盐大如防尘此盐自谓世间咸者更无过我世有智者而便取之投之于海唐失其身咸何所在【大方等佗罗尼经卷四】
　　昔有大长者子共诸商人入海采寳此长者子善诵入海捉船方法若入海水漩洑洄流矶激之处当如是捉如是正如是住语众人言入海方法我悉知之众人闻已深信其语既至海中未经几时船师遇病忽然便死时长者子即便代处至洄洑駃流之中唱言当如是捉如是正船槃廻旋转不能前进至于寳所举船商人没水而死【百喻经卷下】
　　舎利弗白佛言譬如贫家饥冻之人得大珍宝如湏弥山宁欢喜不佛言甚善舎利弗言我到彼刹得闻彼佛説阿惟越致深奥之事是以欣踊不能自胜佛言善哉如汝所言佛语舎利弗譬如长者大迦罗越纯以紫摩金摩尼珠为寳内有扫除铜铁鈆锡弃在于外粪壤之中有贫匮者喜得持归言我大得迦罗越寳宁是长者珍妙寳非荅言非也佛语舍利弗汝所闻得如是贫者【旧杂譬喻经】
　　有一梵志道士智博通达众经备举无事不贯贡髙自誉天下无比求敌而行无敢应者昼日执炬行城市中人问之曰何以昼日执炬而行梵志荅曰世皆愚冥目无所见是以执炬照之耳佛即化作一贤者居肆上坐即呼梵志何为作此梵志荅曰以众人冥昼夜不见明故执炬火而照之耳贤者重问梵志经中有四明法为知之不梵志惭愧弃炬乂手有不及心佛知其意即还复身光明炳然晃照天地便持梵声为梵志若多少有闻自大以防人是以盲执烛照彼不自明佛説偈已告梵志曰冥中之甚无过于汝而昼执炬行入大国如卿所知何如一尘【法句譬喻经一多闻品】
　　譬如春种秋获自以力得何足自防【大智度论卷十四】
　　指南为北自谓不惑以西为东自谓不蒙以鵄枭而咲鳯凰执蝼蚓而调龙【明集牟子理惑论】
　　犹如羣猪中有一猪出羣已诣大粪聚此猪饱食已还至猪羣中便自贡髙我能得此好食诸猪不能得食【法苑珠林卷九十】
　　不量
　　芄兰刺霍叔也以童子僭成人之服比其不度徳量力而助武庚作乱【诗説邶】
　　语曰以筦闚天以蠡测海以莛撞钟岂能通其条贯考其文理发其声音哉繇是观之譬犹鼱鼩之袭狗孤豚之咋虎至则靡耳何功之有【前汉书东方朔传】
　　武嘉区区以一蒉障江河用没其身【前汉书何武王嘉师丹传賛】此犹河滨之人捧土以塞孟津多见其不知量也【后汉书朱浮列传】
　　乃欲运螳螂之斧御隆车之坠【后汉书袁绍列传】
　　然俭以区区一掌而欲独堙江河终婴疾甚之乱【后汉书党锢列传】
　　夫僬侥之歩而企及夸父之踪近才所以踬碍也要离之羸而强赴扛鼎之势秦人所以断筋也【晋书葛洪传】既树非梧桐而希鸾鳯降翼【晋书索袭传】
　　何足以抗沸海之涛当烧山之熖【宋书沈攸之传】
　　惟此鱼目唐突璵璠【梁书任昉传】
　　盖基薄墙髙涂遥力踬倾蹷必然颠匐可俟【梁书王僧孺传】浩以蓬蒿之才荷栋梁之重【魏书髙允传】
　　茧犊引大车弱质任厚栋所谓爱之所以害之矣【魏书外戚传】
　　而欲以狗犊齿虎口也【魏书崔浩传】
　　以彼曲师危卒望我军锋何异蛣蜣被甲蝍蛆举尾【魏书岛夷萧衍传】
　　何异于蹄涔之鱼冀拯江海【魏书慕容白曜传】
　　岂寃禽之能塞海非愚叟之可移山【周书庾信传】
　　怖甚真龙之降惭过白豕之归【隋书王贞文学传】
　　夸父不量力欲追日影逐之于隅谷之际渇欲得饮赴饮河渭河渭不足将走北饮大泽未至道渇而死【列子汤问】以君之力曽不能捐魁父之丘如太行王屋何【列子汤问】汝不知夫螳螂乎怒其臂以当车辙不知其不胜任也是其才之美者也【庄子人间世】
　　二三子有复于子墨子学射者子墨子曰不可夫知者必量其力所能至而从事焉国士战且扶人犹不可及也今子非国士也岂能成学又成射哉【墨子公孟】
　　能小而事大辟之是犹力之少而任重也舎粹折无适也身不肖而诬贤是犹伛身而好升髙也指其顶者愈众【荀子儒效】
　　譬之是犹以塼涂而塞江海也以僬侥而戴太山也蹎跌碎折不待顷矣【荀子正论】
　　以诈遇齐辟之犹以锥刀堕太山也非天下之愚人莫敢试【荀子议兵】
　　乳狗之噬虎也伏鸡之抟貍也恩之所加不量其力【淮南子説林训】
　　吾以是默口于小道塞耳于诸子乆矣而子立尺表以度人植寸指以测渊【孔丛子荅问】
　　今齐世庸士之人不好学问专以已之愚而负荷巨任若无檝舳济江海而遭大风漂没于百仞之渊东流无崖之川安得沮而止乎【盐铁论殊路】
