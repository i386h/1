<!-- { "loadSidebar": true } -->
　　日不常中月盈有亏履道者固杖势者危【广文选崔子玮外戚箴】月则满日朝则袭咸池不留阳谷之上而悬车之后将入也故求得者丧争明者失【广文选阮嗣宗庄论】
　　夫四道好谦三材忌满祥萃虚室鬼瞰髙屋丰屋有蔀家之灾鼎食无百年之贵【广文选传季友演慎论】
　　将军不覩盛衰之纪成败之符譬如野火在原蹈履河冰火灭冰泮将何所依附【广文选吕季平答雍闿檄】
　　强梁者亡掘强者折大健者跋大利者缺【意林太元经】衣成则缺袵宫成则缺隅示不成也鬼神害满也【意林説苑】盖基薄墙髙途遥力踬【艺文类聚人部言志书】
　　爵髙者人妬之官大者王恶之禄厚者怨处之【艺文类聚人部妬】
　　浮舟千仞吕梁之畅已深总辔万寻悬车之惧非浅【艺文类聚职官部刺史表】
　　日中则昃盈虚之定分噐满必倾往复之恒理【艺文类聚职官部仪同章】
　　日不恒中月盈则亏崇山落峰髙树折枝【文苑英华梁武帝杂箴】譬如大树根茎枝叶华果茂盛大枝先折亦如宝山大岩先崩【杂阿含经巻二十四】
　　水流不常满火盛不久然日出须臾没月满已复缺尊荣豪贵者无常复过是【罪业报应经尺二】
　　忧国
　　彼黍离离彼稷之苗行迈靡靡中心揺揺　彼黍离离彼稷之穗【音遂】行迈靡靡中心如醉　彼黍离离彼稷之实行迈靡靡中心如噎【音咽叶于悉反诗国风黍离】
　　匪风发【叶方月反】兮匪车偈【音挈】兮顾瞻周道中心怛【叶旦悦反】兮匪风飘【叶匹妙反】兮匪车嘌【音漂叶匹妙反】兮顾瞻周道中心吊兮【诗国风匪风】
　　蜉蝣之羽衣裳楚楚心之忧矣于我归处　蜉蝣之翼采采衣服心之忧矣于我归息　蜉蝣掘阅麻衣如雪心之忧矣于我归説【音税　诗国风蜉蝣】
　　鸱鸮鸱鸮既取我子无毁我室恩斯勤斯鬻子之闵【叶眉平反】斯【诗国风鸱鸮】
　　沔【音免】彼流水朝宗于海鴥彼飞隼载飞载止嗟我兄弟邦人诸友莫肯念乱谁无父母　沔彼流水其流汤汤【音伤】鴥彼飞隼载飞载念彼不迹载起载行心之忧矣不可弭忘【诗小雅沔水】
　　忧心如惔【音谈】不敢戏谈【诗小雅节南山】
　　不敢暴虎不敢冯河人知其一莫知其他【音拖　诗小雅小旻】踧踧【音笛】周道鞠【音菊】为茂草我心忧伤惄【音溺】焉如【诗小雅小弁】
　　苕【音条】之华芸其黄矣心之忧矣维其伤矣苕之华其叶青青【音精】知我如此不如无生【诗小雅苕之华】
　　园有桃君子忧国而叹之【诗説魏】
　　山有枢唐人忧国之诗【诗説唐】
　　蜉蝣君怠国危曹大夫闵之而作【诗説曹】
　　兎爰闵周也桓王失信诸侯背叛构怨连祸王师伤败君子不乐其生焉【毛诗兎爰】
　　鸱鸮周公救乱也成王未知周公之志公乃为诗以遗王名之曰鸱鸮焉【毛诗鸱鸮】
　　黍离闵宗周也周大夫行役至于宗周过故宗庙宫室尽为禾黍闵周室之颠覆彷徨不忍去而作是诗也【毛诗黍离】
　　陵苕之英华木紫赤而繁多至今亦芸然其色黄而衰矣以兴周室之诸夏本兵强国盛今其师病而微矣陵华衰则将落落则苕干特立矣诸侯师病则将败败则京师孤弱矣【毛诗正义苕之】
　　抑人亦有言曰不恤其纬而忧宗周之陨为将及焉【左传昭公二十四年】
　　诗曰缾之罄矣惟罍之耻王室之不宁晋之耻也【左传昭公二十四年】
　　夫五运攸革三微数尽犹髙秋雕理之自然观其揺落人有为之流涟者也【晋书恭帝纪】
　　枳棘充路陟之无縁将伐无柯患兹蔓延【孔丛子记问】大王独不闻古之将曰桓司马者朝朝其君举而晏御呼车骖亦呼车御肘其骖曰子何越云为乎何为借呼车骖谓其御曰当呼者呼乃吾事也子当御正子之辔衔耳子今不正辔衔使马卒然惊妄轹道中行人必逢大敌下车免剑渉血履肝者固吾事也子宁能辟子之辔下佐我乎其祸亦及吾身与有深忧吾安得无呼车哉今大王曰食肉者已虑之矣藿食者尚何与焉设使食肉者一旦失计于庙堂之上若臣等之藿食者宁得无肝胆涂地于中原之野与其祸亦及臣之身臣与有其深忧臣安得无与国家之计乎【説苑善説】
　　子又不闻郢人之歌乎其辞曰故厦将颠兮奈良工何榱题媛兮斵而为窝昔周室颠而榱题媛者齐晋也斵齐晋之榱题而治公室者则管仲鲍叔牙戚狐偃赵衰叔向皆良工也是以能伯诸侯而强公室【天禄阁外史渔论】鲁漆室邑之女过时未适人倚柱而啸邻妇曰子欲嫁乎曰非也予忧者鲁君老太子幼邻妇曰此丈夫之忧也女曰不然昔有客过繋马园中践予葵使予终歳不饱葵邻女奔使予兄追之逢水溺死使予终身无兄予闻河润九里渐洳三百歩今鲁国有患君臣父子被其辱妇女独安所避乎【事文类聚忧世战国防】
　　榱栋维新便复有黍离之叹【何氏语林方正】
　　重国
　　维柞之枝其叶蓬蓬乐只君子殿【多见反】天子之邦【诗小雅采菽】
　　山之有草木以自覆盖成其髙大喻人君有贤臣以自尊显【郑氏笺诗南山有台】
　　毛先生一至楚而使赵重于九鼎大吕毛先生以三寸之舌彊于百万之师【史记平原君传】
　　山有猛兽藜藿为之不采国有忠臣奸邪为之不起【前汉书葢寛饶传】
　　海产明珠所在为宝楚虽有才晋实用之英伟君子所游见珍何必本州哉【吴志张纮传注】
　　良臣如猛兽髙歩通衢而豺狼避路信矣【晋书石季龙上传】国家将坠公惟栋梁【周书苏绰传】
　　夫臣所在辟除开塞者亦逺矣故春秋曰山有虎豹葵藿为之不采国有贤士边境为之不害也【盐铁论崇礼】仁人也者国之宝也智士也者国之噐也博通士也者国之尊也【新序杂事四】
　　窦武陈蕃以执政为朝廷重谠议合如应响忠谋奋如疾雷然诺相许确如太山【天禄阁外史党锢】
　　神有以开之必先为之生贤智之辅佐若天将降时雨山川为之出云也【李善注文选李萧逺运命论】
　　常闻山有藏玉则卉草常荣林有猛兽则丛枝莫采是以汉仪重见皇王之迹有真周礼犹存龟之田无改【艺文类聚杂文部连珠】
　　泽民
　　见龙在田徳施普也【易干】
　　芃芃【音蓬】黍苗隂雨膏【去声】之悠悠南行召伯劳【去声】之【诗小雅黍苗】
　　视民如子见不仁者诛之如鹰鹯之逐鸟雀也【左传襄公二十五年】
　　今有受人之牛羊而为之牧之者则必为之求牧与刍矣求牧与刍而不得则反诸其人乎抑亦立而视其死与【孟子公孙丑下】
　　禹思天下有溺者由已溺之也稷思天下有饥者由已饥之也是以如是其急也【孟子离娄上】
　　思天下之民匹夫匹妇有不被尧舜之泽者若已推而内之沟中【孟子万章上】
　　医无方术云吾能治病问之曰何用治病曰用心意病者必不信也吏无经学曰吾能治民问之曰何用治民曰以材能是医无方术以心意治病也百姓安肯信向而人君任用使之乎【王充论衡量知篇】
　　木而进渊知为船以济水犹君子之济民也【太经第二进解】木生肥丘根荄见育犹君子以义化人人得以如草木之生肥丘也【太经第六养解】
　　时雨随车棠隂逐葢【文苑英华隋帝诔】
　　乃是入境移风非直停车待雨【文苑英华庾信传】
　　习习晨风动澍雨润乎苗郡后恤时务我民以优饶【太平御览职官部良太守下】
　　相道
　　朝夕纳诲以辅台徳若金用汝作砺若济巨川用汝作舟楫若歳大旱用汝作霖雨【书説命上】
　　尹氏作大师之官为周之桎鎋【郑氏笺诗节南山】
　　五行气和则月依其时而生上配日也犹若治理得所臣之功成进受爵位上配君也【礼记正义礼运】
　　今将军规橅【读曰模】云若管晏而休遂行日仄至周召乃留乎【前汉书萧望之传】
　　陛下之有尚书犹天之有北斗也斗为天喉舌尚书亦为陛下喉舌斗斟酌元气运乎四时尚书出纳王命赋政四海【后汉书李固传】
　　比之大厦其榱桷之佐乎【晋书髙嵩传】
　　人官之大者不名所职相其是矣天官之大者不名所生土是矣【春秋繁露五行之义章】
　　御之良者善调马相之贤者善使士今举异才而使减驺御之是犹扼骥盐车而使责之疾此贤良文学多不称举也【盐鐡论利议】
　　天设三光以照记天子立公卿以明治故曰公卿者四海之表仪神化之丹青也【盐铁论相刺】
　　常星犹公卿也众星犹万民也列星正则众星齐常星乱则众星坠矣【盐铁论论菑】
　　大王知国之柱乎王曰不知也逐女曰柱相国是也夫柱不正则栋不安栋不安则榱橑堕则屋几覆矣王则栋矣庶民榱橑也国家屋也夫屋坚与不坚在乎柱国家安与不安在乎相今大王既有明知而国相不可不审也【列女传周列国齐孤逐女】
　　子诚不习于礼不逹于人事以此相一国据大众何以理之譬犹掩目而别黒白也掩目而别黒白犹无患也不逹人事而相国非有天咎必有人祸【列女传周列国鲁公乗姒】次七升于颠台或柱之材测曰升台柱辅弗坚也【太经第一上】
　　次三柱不中梁不隆大厦微测曰柱不中不能正基也【太经第三疆】
　　在栋伊隆于鼎斯宁【蔡中郎集太尉公碑】
　　天垂三台地建五岳降生我哲应鼎之足【蔡中郎集汝南李公碑】国之有辅如屋之有柱柱不可细辅不可弱柱细则害辅弱则倾【武侯十六防举措】
　　大臣者君之股肱耳目也所以视听也所以行事也【徐干中论审大臣】
　　屋之须柱梁犹治之须宰相也柱梁不固故屋微宰相不贤则国危【太经第三疆解】
　　三公象五岳在天法三能【能即台也　李善注文选卢子谅赠刘琨诗】瞻旦奭而齐轸轶防龙而长骛百辟翘首譬列宿之仰望舒千里结辙若派流之宗江汉【艺文类聚职官部太尉碑】
　　负日月于中衢撃雷霆于上路徳表生民作舟梁于夷夏噐含羣物制天渊于庙堂【正法念处经序】
　　择主
　　凤凰鸣于山脊之上者居髙视下观可即止喻贤者待礼乃行翔而后集【郑氏笺诗卷阿】
　　交交黄鸟止于棘义以求安棘若不安则移去以兴臣仕于君以求行道道若不行则移去【毛诗正义黄鸟】
　　行人之欲息于茂防似诸侯之愿朝于有徳【毛诗正义苑栁】凤凰之将出则先鸣于髙山之脊居髙视下观可集止见其梧桐生矣于彼山东之朝阳乃往集之以兴贤者之将仕也则相时待礼择可归就见其明君出矣于彼仁圣之治世乃往仕之梧桐之生则菶菶萋萋而茂盛以兴明君亦徳盛也凤凰之鸣也则雝雝喈喈然音声和协以兴民臣亦和协也【毛诗正义卷阿】
　　鸟则择木木岂能择鸟【左传哀公十一年】
　　国安其主好文则凤凰居之国乱其主好武则凤凰去之【竹书纪年上】
　　贞妇不嫁破亡之家仁贤不官絶灭之国【吴越春秋勾践入臣外传】聫翩轻栖集还为燕雀嗤【魏志刘邵传注】
　　以足下聪明揆殷勤之圣意亦足悟海岱之所常在知百川之所宜注矣【蜀志许靖传注】
　　风云之从龙虎贤哲之应圣明【隋书髙祖下帝纪】
