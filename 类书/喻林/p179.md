<!-- { "loadSidebar": true } -->
　　江汉以濯之秋阳以暴之皜皜乎不可尚已【孟子滕文公上】规矩方员之至也圣人人伦之至也【孟子离娄上】
　　孔子登东山而小鲁登太山而小天下故观于海者难为水游于圣人之门者难为言【孟子尽心上】
　　溥博如天渊泉如渊【中庸】
　　辟如天地之无不持载无不覆帱辟如四时之错行如日月之代明【中庸】
　　肫肫其仁渊渊其渊浩浩其天【中庸】
　　诗曰德輶如毛毛犹有伦上天之载无声无臭至矣【中庸】大成若缺其用不敝大盈若冲其用不穷大直若屈大巧若拙大辩若讷【老子洪德】
　　上德若谷大白若辱广德若不足建德若偷质眞若渝大方无隅大器晩成大音希声大象无形【老子同异】
　　与兮若冬涉川犹兮若畏四邻俨兮其若客涣兮若冰之将释敦兮其若朴旷兮其若谷浑兮其若浊【老子显德】尸居而龙见渊黙而雷声神动而天随【庄子在宥】
　　圣人之德若天之高若地之普其有昭于天下也若地之固若山之承不坼不崩若日之光若月之明与天地同常则此言圣人之德章明博大埴固以修久也【墨子尚贤中】
　　天者高之极也地者下之极也无穷者广之极也圣人者道之极也【荀子礼论】
　　秉太乙者牢笼天地弹压山川含吐阴阳伸曳四时纪纲八极经纬六合覆露照导普泛无私蠉飞蠕动莫不仰德而生【淮南子本经训】
　　至味不慊至言不文至乐不笑至音不呌大匠不斲大豆不具大勇不鬭得道而德从之矣譬如黄钟之比宫大簇之比商无更调焉【淮南子说林训】
　　未尽夫子之美也夫子德高则配天深则配海【孔丛子记义】亘地区充天宇辚高逵踵遐武【蔡中郎集大传胡公碑】
　　洋洋乎若德虽崇山千仞重渊百尺未足以喻其高究其深也【蔡中郎集周巨胜碑】
　　乃暴以秋阳威以夏日泽无不渐蝼蚁之穴靡遗明无不察容光之微必照【文选沈约安陆王碑文】
　　观海齐量登岳均厚【文选王俭禇渊碑文】
　　仲尼无契胜于天下而德着古今善恶明也镜照丑好而人不怨法明善恶而人不恨【意林魏子】
　　彼春兰及秋菊尚无絶于众芳矧重仁与袭义信辽辽兮未央【艺文类聚人部赠答赋】
　　禽子问天与地孰仁墨子曰翟以地为仁太山之上则封禅焉培塿之侧则生松柏下生黍苗莞蒲水生鼋鼍龟鱼民衣焉食焉家焉死焉地终不责德焉故翟以地为仁【艺文类聚地部地】
　　中衢置樽高堂悬镜其酌不穷其明逾盛【艺文类聚储官部储官诗】置樽待酌悬钟听扣声动天下光照四邻【文苑英华庾信王爵一碑】响发地钟光垂天镜【文苑英华薛道衡碑】
　　如金山光明洞映不测边际【玉清经道化四夷品】
　　犹如良井遍给众渴井泉不竭【元上内秘藏经究竟品】
　　一者其德如虚无澄眞洞寂澹泊自然幽幽防防为天地之根二者其德如大道恢廓无为为神明之宗一切万物普受其成功三者其德如天澄虚广覆高浮上清一切万物普受生成四者其德如地开张养生含容无细一切万物受其厚载五者其德如日月光明洞映无幽不彻一切万物受其柔惠六者其德如众星照曜诸天朗达幽防一切万物普受光明七者其德如云雨和天润地流泽广施一切万物普惠洒八者其德如四时转轮隂阳节气和平一切万物普受含生九者其德如太山包容障遏威灵恢恢五帝安镇神仙所居十者其德如大江柔弱荡荡惠流百方不简秽贱无细不容【灵宝眞文要解】
　　譬如聚积众柴若二若三乃至千载如此柴聚经多年嵗甚大干燥于时有人放火烧之成大火聚更以无量酥油溉灌此火转炽倍盛难可得近【大宝积经六十一】
　　犹如秋日初出时蔽诸萤火光普照【大宝积经六十一】
　　譬如虚空无长无短无有方面无增无减【光讃波罗蜜经卷十】譬日始出高山之岳若月盛满在众星中又若须弥异于众山如猛师子出于深林【清浄分衞经卷上】
　　譬如日轮光明炽盛照赡部洲无不周遍【波罗蜜多经卷四】如有妙药名曰莫耆是药威势能消众毒有大毒蛇饥行求食遇见生类欲螫噉之其生怖死走投妙药蛇闻药气寻便退走【波罗蜜多经卷一】
　　譬如日出能为四事一者有大光明二者除灭闇防三者示种种色四者令诸众生得造事业【大方等大集经十七】如船师于生死海度众生故如屋宅覆防一切诸世间故如商主能导羣生至宝所故如赫日智慧光明能普照故如君主觉法城中得自在故如炽火能烧众生我爱薪故如大云普霔无边甘露雨故如时雨增长信等善根芽故如船舫运度众生达彼岸故如桥梁能度众生越生死故如津济显示一切出要道故如风轮持众生不令堕落三恶趣故如大地悉能增长一切众生诸善根故如大海具足一切无尽福智功德藏故如满月普放智光破烦恼暗施清凉故如猛将悉能摧伏一切魔军令退散故【大方广佛华严经卷五】
　　又如商客入一切智大宝洲中采求如来十力智宝又如渔师有具足力持正法入生死海漉诸众生如阿修罗王能徧防动三有大城诸烦恼海普令众生究竟寂静又如日轮出现虚空照爱水泥令其干竭犹如满月出现虚空令可化者心华开敷犹如大地普皆平等无量众生于中止住恒受履践心无分别增长一切善法根芽犹如大风所向无碍能拔一切诸见大树坏散一切生死园【大方广佛华严经卷十四】
　　拔不善防灭一切障了达甚深觉法自性坚固精进以为墙壍不思议三昧而为园苑以慧日光破无明闇以方便风开智慧华以广大愿充满法界心常现入一切智城【大方广佛华严经卷十五】
　　清白之法具足圆满犹如雪山照诸功德等一净故犹大地净秽好恶无异心故犹如净水洗除尘劳诸垢染故犹如火王烧灭一切烦恼薪故犹如大风行诸世界无障碍故犹如虚空于一切有无所着故犹如莲华于诸世间无染污故犹如大乘运载羣萌出生死故犹如重云振大法雷觉未觉故犹如大雨雨甘露法润众生故【无量夀经卷下】
　　佛之明慧犹昆仑河千川万流皆仰之焉川流溢满而河无涓滴之减佛之为明有逾之矣【梵魔喻经縁一】
　　如育多摩尼光明清净余珠不及【菩萨地持经卷七】
　　如师子王以一切处不惊不怖故譬如龙象以调伏心荷负一切众生诸重担故譬如大雨以其降澍妙雨故譬如日光以智慧光照一切众生故譬如明月以一切众生随其所在见者爱乐故譬如大商主将导众生趣一切智大宝洲故譬如良医以能疗治一切众生烦恼病故如拔刺者以能拔出一切众生于诸法中疑惑心故譬如海导师以能善知一切智知诸方义故譬如船舫以能善度诸众生大海水故譬如众水河池等以能资润一切众生故如王大道能津通诸众生故譬如宝洲以能具足一切菩提分法故譬如如意宝须者皆得能与众生无量利益所求法故譬如良马以能运代疲苦众生故譬如大海智慧甚深难测量故譬如须弥山于佛菩提不倾动故譬如一切诸妙宝树以能具足胜庄严故譬如阎浮檀金以希有难得故譬如帝释王于诸法中能得增上自在力故譬如大梵王具足寂静诸威仪故譬如防世四天王等以能防持胜妙法故譬如转轮王以能修行十善业故譬如大臣以能守防诸佛如来秘宻法故【法集经欲四】
　　大海之中金银琉璃水精瑚砗磲玛瑙摩尼之妙无不备有【法海经尺一】
　　恒水边流沙尚可斗量尽知其斗数佛恩不可得量也【佛说弟子死复生经当一】
　　如彼金翅王吞灭诸龙毒能殄无明闇喻如千日光摧碎我慢山譬犹天帝杵【一百五十讃佛颂借九】
　　垂法云以湛润开慧日而增晖【明集十】
　　形容端正犹如满月众星中明众生视之无有厌足威仪安详如须弥山智慧甚深犹如大海忍辱成就犹如大地心无变易如阎浮檀金常为一切人天所爱犹如八味清净之水于诸世间其心平等犹如日月等照于物满众生愿如如意宝见诸乞者心生欢喜犹如慈母见所爱子【本縁经持王子品】
　　大成
　　水人所沐浴自洁清者至于深渊洪波所当畏愼也由近人之故或泳之游之亵慢而无戒心以取溺焉有德者亦如水矣初时学其近者小者以从人事自以为可则侮狎之至于先王大道性与天命则遂扞格不入迷惑无闻如溺于大水矣【郑氏注礼记缁衣】
　　夫器各施其用而圣人之道大无所不施故云不器不器而为诸器之本也【礼记正义学记】
　　遂遵流以至海且因岳而为嵩【魏书李顺希仁弟骞传】
　　事不本于道德者不可以为仪言不合乎先王者不可以为道音不调乎雅颂者不可以为乐【淮南子泰族训】
　　或问仲尼之术周而不泰大而不小用之犹牛鼠也曰仲尼之道犹四渎也经营中国终入大海他人之道者西北之流也纲纪夷貉或入于沱或沦于汉【子君子】言已积累众善以自洁饰复植留夷杜蘅杂以芳芷芳香益畅德行弥盛也【王逸注楚辞离骚经】
　　河水沛沛比夫众川孰者为大虫茧重厚称其出丝孰为多者【王充论衡自纪篇】
　　谁谓华岱之不高江汉之不长与君子修德亦高而长之将何患矣【徐干中论贵验】
　　单弦不能发韶夏之和音孑色不能成衮龙之炜一味不能合伊鼎之甘独木不能致邓林之茂圃极天葢由众石之积南溟浩瀁实须羣流之赴【抱朴子外篇交际】诸贤之有妙艺犹百川之有四渎众山之有五岳而川可度岳可登高而且大者惟圣人之道如天不可升也【子法言注学行篇】
　　昭昭若三辰之丽于天滔滔犹四渎之纪于地【文选沈约安陆王碑文】
　　孔子文足老君足山川薮泽万物归焉【意林太经】宗百川而成海倍万俊而为英【艺文类聚职官部丞相碑】
　　譬彼大壑百川俱引【初学记道释部菩萨】
　　譬如摩诃迦良那药苏【隋言大眞药苏】取种种药味力煎其内或有辛或有苦或有酢或有咸或有淡或有甜取诸味已入体成熟色香等味取己彼苏体舍移而成药味【大宝积经一百九】
　　如海有珠名普集众宝此珠若在一切众宝常不散失【大方广佛华严经卷三十六】
　　譬如阿耨达池出四大河其河流注徧阎浮提既无尽竭复更增长乃至入海令其充满【大方广佛华严经三十九】
　　如鞞陁梨山王纯宝所成一切众宝咸在其中取不可尽【大方广佛华严经三十九】
　　如雪山王一切药草咸在其中取不可尽【大方广佛华严经三十九】譬如大吉善苏以众良药味力熟功和合为之大吉善苏弃凡苏性持良药力辛苦酸咸涩甘六味以资人身便与人身作色香味【大乗显识经推四】
　　令天下诸水都流入大海水中宁能令海水增多不对曰不能令增多也所以者何是大海为天下诸水中王故能尒耳【阿弥陀经卷上】
　　犹如众流四渎归海合为一味【法华经卷六】
　　其欲作大火者当益其薪故能大明菩萨以人为薪乃能成大之光明【如来三昧经卷上】
　　譬如大海初欲成时于四天下八万诸洲所有流水及大小雨江河泉源流入其中皆悉能受不增不减海法应尔种种水入皆舍本名俱名海水皆失本味同为一咸【华子经卷】
