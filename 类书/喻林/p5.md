<!-- { "loadSidebar": true } -->
　　天地为万物之父母以其无所偏为故能子万物【郭子注庄逹生】
　　造化为人亦犹陶之造瓦耳【前汉书注贾谊传】
　　圣人之忧忧君子之道不长小人之道不消黍稷之不茂荼蓼之蕃殖至于乾坤简易是常无偏于生养无择于人物不能委曲与彼圣人同此忧之【李善注文选魏都赋】生之无亭毒之心死之岂防刘之志坠之渊泉非其怒升之霄汉非其恱【文选刘峻辨命论】
　　夫日之朝见随隙宂大小而纳照风之夕散因形物巨细而赋音【文选陆士衡演连珠】
　　日月为天下眼目人不知德山川为天下衣食人不能谢【太平御览天部三上】
　　夫五运之政犹权衡也高者抑之下者举之化者应之变者复之【黄帝素问内经气交变大论】
　　天道赏善罚恶治人之身若大匠作噐善者则成恶者则败也【道德经注防卷八】
　　慈云降润不别萧兰慧日流辉寜分岸谷【法苑珠林卷五十五】
　　盛德
　　井用有常德终日引汲未尝言损终日泉注未尝言益故曰无丧无得也【周易正义井】
　　天下之物莫柔弱于水然而大不可极深不可测修极于无穷远沦于无涯息耗减益通于不訾上天则为雨露下地则为润泽万物不得不生百事不得不成大包羣生而无所私泽及蚑蛲而不求报富赡天下而不既德施百姓而不费行而不可得穷极也防而不可得把握也击之无创刺之不伤斩之不断焚之不然淖溺流遁错缪相纷而不可靡散利贯金石强济天下动容无行之域而翶翔忽区之上邅回川谷之间而滔腾大荒之野有余不足任天下取与万物而无所前后是故无所私而无所公靡滥振荡与天地鸿洞无所左而无所右蟠委错紾与万物始终是谓至德夫水所以能成其至德于天下者以其淖溺润滑也【淮南子原遁训】
　　木主生而金主杀火主暑而水主寒使人必以其序官人必以其能天之数也土居中央为之天润土者天之股肱也其德茂美不可名以一时之事故五行而四时者土兼之也【春秋繁露五行之义】
　　阴犹沈也何名何有皆并一于阳昌力而辞功故出云起雨必令从上之下命之曰天雨不敢有其所出上善而下恶恶者受之善者不受【春秋繁露阳尊阴卑】
　　忠臣之义孝子之行取之土土者五行最贵者也其义不可以加矣五声莫贵于宫五味莫美于甘五色莫贵于黄【春秋繁露五行对】
　　夫土者掘之得甘泉焉树之得五谷焉草木殖焉鸟兽鱼鼈遂焉生则立焉死则入焉多功不言赏世不绝故曰能为下者其惟土乎【韩诗外传】
　　五岳者何谓也泰山东岳也霍山南岳也华山西岳也常山北岳也嵩山中岳也五岳何以视三公也能大布云雨焉能大敛云雨焉触石而出肤寸而合不崇朝而雨天下施德愽大故视三公也四渎者何谓也江河淮济也四渎何以视诸侯能荡涤垢浊焉能通百川于海能出云雨千里焉为施甚大故视诸侯也【説苑辨物】
　　子贡问曰君子见大水必观焉何也孔子曰夫水者君子比德焉遍予而无私似德所及者生似仁其流卑下句倨皆循其理似义浅者流行深者不测似智其赴百仞之谷不疑似勇绵弱而防达似察受恶不让似包不清以入鲜洁以出似善化至量必平似正盈不求槩似度其万折必东似意是以君子见大水观焉尔也【説苑杂言】
　　夫智者何以乐水也曰泉源溃溃不释昼夜其似力者循理而行不遗小间其似持平者动而之下其似有礼者赴千仞之壑而不疑其似勇者障防而清其似知命者不清以入鲜洁而出其似善化者众人取平品类以正万物得之则生失之则死其似有德者淑淑渊渊深不可测其似圣者通润天地之间国家以成是知之所以乐水也【説苑杂言】
　　天下之平莫盛于停水无情至平故天下取正焉【郭子注庄德充符】
　　孝经援神契曰五岳之精雄圣四渎之精仁明【李善注文选蔡伯喈太丘碑文】
　　顾夷子与子华游东池子华曰水有四德沐浴羣生深流万世是仁也扬清激浊荡去滓秽是义也柔而难犯弱而难胜是勇也道江防河恶盈流谦是智也【太平御覧地部水上】
　　唯日之行天有常进退有率不迟不疾不外不内人君德也【玉海天文天文书下】
　　百工之治殊事异方沤烂金石破坚折刚平防正妙解缓羣形和调五味荡涤臭腥攻坚防大非水不行夫何故哉众物态能莫之与双也【道德经指归卷十三】
　　譬如日月虽照一切而不分别我发光明能有所照然有情类自业势力感得日月昼夜廵照【波罗蜜多经卷五百六十九】如日月光利益诸华虽有此力不求恩报何以故日月无心故【文殊师利问经卷下】
　　海怀众珍黄金白银琉璃水精瑚龙蛟明月神珠千奇万异无求不得斯四德也【海八德经尺一】
　　普天之下有五大河流行注海西流者名恒南流者名邪云东流者两河一名沙陆一名阿夷越北流名墨五河流迈俱入于海皆去旧名合为海斯五德也【海八德经尺一】
　　生物
　　天地解而雷雨作雷雨作而百果草木皆甲拆【易解】夫干其静也专其动也直是以大生焉夫坤其静也翕其动也辟是以广生焉【易系辞上传】
　　天地絪緼万物化醇男女构精万物化生【易系辞下传】南山既能高峻又以草木平满其旁倚之畎谷使之齐均也【郑氏笺诗节南山】
　　榛楛济济是广山之德泽也山之德泽既广则山之为神益尊【毛诗正义天作】
　　独阴不生独阳不生独天不生三合然后生【谷梁庄公三年】今夫天斯昭昭之多及其无穷也日月星辰系焉万物覆焉今夫地一撮土之多及其广厚载华岳而不重振河海而不泄万物载焉今夫山一卷石之多及其广大草木生之禽兽居之宝藏兴焉今夫水一勺之多及其不测鼋鼍蛟龙鱼鼈生焉货财殖焉【中庸】
　　夫天地者万物之官府山川者云气之丘墟万物之生遂则官府之功大云雨施其润则丘墟之德厚【后汉纪光武八】日徃月来唯天所以运序山鎭川流唯地所以宣气运序则寒暑无差宣气则云雨有作故能成天地之大德育万物而为功【隋书高帝纪下】
　　一雌一雄卵生一牡一牝胎生【闗尹子二柱篇】
　　核芽相生不知其几万株天地虽大不能芽空中之核雌卵相生不知其几万禽阴阳虽妙不能卵无雄之雌【闗尹子四符】
　　今以湼染缁则黑于湼以蓝染青则青于蓝湼非缁也青非蓝也兹虽遇其母而无能复化已是何则以谕其转而益薄也何况夫未始有湼蓝造化之者乎其为化也虽镂金石书竹帛何足以举其数【淮南子俶眞训】
　　天心呿【虚】唫【吟】者也故一动其本而百枝皆应若春雨之灌万物也浑然而流沛然而施无地而不澍无物而不生【淮南子泰族训】
　　高山深林非为虎豹也大木茂枝非为飞鸟也流源千里渊深百仞非为蛟龙也致其高崇成其广大山居木栖巢枝宂藏水潜陆行各得其所寜焉【淮南子泰族训】
　　天地之化春气生而百物皆出夏气养而百物皆长秋气杀而百物皆死冬气收而百物皆藏【春秋繁露循天之道】水土相得万物蕃殖【焦氏易林解之随】
　　阳气和震圜煦释物咸税其枯而解其甲【太经第二释】雷椎□【日感切】【徙感切】舆物旁震【太经图】
　　龙干于天长类无疆【太经图】
　　夫物不因不生不革不成故知因而不知革物失其则知革而不知因物失其均革之匪时物失其基因之匪理物丧其纪【太经莹】
　　人生于天地也犹鱼之于渊虮虱之于人也因气而生种类相产万物生天地之间皆一实也【王充论衡物势篇】山顶之溪不通江湖然而有鱼水精自为之也废庭坏殿基上草生地气自出之也【王充论衡讲瑞篇】
　　山特自生万物以足百姓不为百姓故生之也【淮南子诠言训解】
　　必若人物皆天地所作则宜皆好而无恶悉成而无败众生无不遂之类而项扬无春雕之悲矣【抱朴子内篇塞难】陶者作噐于钧上此以造化为大钧也【前汉书注贾谊传】王云其地坦而平其水淡而清其人廉而贞孙云其山防巍以嵯峨其水防渫而扬波其人磊落而英多【世说新语言语】
　　雷之余声铃铃所以挺出万物也【埤雅天部门雷】
　　霜以杀木露以润草【事类赋天部露注】
　　五行东方木而丹章有金铜之山南方火而交趾有大海之川西方金而蜀陇有名材之林北方水而幽都有积沙之地此天地所以均有无通万物也【困学纪闻卷四周礼】或无根而生或无足而走或无耳而听或无口而鸣【道德经指归卷八】
　　五星聚天市而圣人生五行配地炁而万物形【金庭无为妙经】天有五气万物化成木精则仁火精则礼金精则义水精则智土精则恩五气尽纯圣德备也木浊则弱火浊则淫金浊则暴水浊则贪土浊则顽五气尽浊民之下也中土多圣人和气所交也绝域多恠物异气所产也【法苑珠林卷三十三】
　　感应
　　夫蒲卢之气妪煦桑虫成为己子况乎天气因人之精就而神之反不使子贤圣乎【毛诗正义生民】
　　孟康曰先冬至三日县土炭于衡两端轻重适均冬至日阳气至则炭重夏至日阴气至则土重【史记天官书注】蔡邕律厯记候钟律权土炭冬至阳气应黄钟通土炭轻而衡仰夏至阴气应賔通土炭重而衡低进退先后五日之中【史记天官书注】
　　疾病有治而未瘳瘳而未平平而未复教化之道有敎而未行行而未成成而有败故气类有动而未应应而未终终而有变迟速深浅变化错于其中矣【前汉纪高后】阴阳燧在掌握之中形不出手乃上引太阳之火下引太阴之水嘘吸之间烟景以集【魏志管辂传注】
　　夫天地闭大祲生云雷屯羣凶作【晋书乞伏国仁列传】
　　今室闭戸牖动天地一室也【吕氏春秋制乐】
　　夫熯一炬火防一镬水终日不能热也倚一尺氷置庖防中终夜不能寒也何则防小之感不能动大巨也今邹衍之叹不过如一炬尺氷而皇天巨大不徒镬水庖防之丑类也一仰天叹天为陨霜何天之易感霜之易降也【王充论衡感虚篇】
　　人在天地之间犹鱼在水中矣其能以行动天地犹鱼皷而振水也【王充论衡变虚篇】
　　壮士挺剑气激白虹鳋鱼潜渊出则邑悚【山海经西山经图讃】彗星横天鲸鱼死浪鴸鸣于邑贤士见放厥理至微言之无况【山海经南山经图讃】
　　峣崩泾竭麟闘日薄九钟将鸣凌霜乃落气之相应触感而作【山海经中山经图讃】
　　北方有地美而寒不生五谷邹子吹律暖之而禾黍滋也【张湛注列子汤问】
　　天居高而鉴卑故其网虽疎而不漏神聪明而正直故其道赏眞而罚伪是以惠和畅于九区则七耀得于昊残害着于品物则二气谬于四八【抱朴子外篇广譬】
　　匹夫履顺则天地不违一物投诚则神明可交事有微而逾着理有闇而必昭是以鲁阳倾首离光为之反舍有鸟沸波河伯为之不潮【广文选颜延年范连珠】
　　诛不原情其霜附木不下地不敎而诛其霜反在草下【初学记天部霜】
　　人生气中如鱼在水水浊则鱼瘦气昏则人病【本草一卷】阳燧以取火非日不生光方诸非星月安能得水浆二气虽悬远化感而相通【参同契】
　　类召
　　同声相应高下不必均也同气相求体质不必齐也召云者龙命吕者律故二女相违而刚柔合体隆墀永叹远壑必盈【周易略例明爻】
