<!-- { "loadSidebar": true } -->
　　臯数至九喻深逺也鹤在中鸣焉而野闻其鸣声贤者虽隠居人咸知之【郑氏笺诗鹤鸣】
　　原与隰同聚矣犹兄弟相求矣原隰以聚居之故故能定高下之名兄弟以相求之故故能立荣显之誉【毛诗正义常棣】
　　鹤鸣于九臯之中其声闻于外方之野鹤处九臯人皆闻之以兴贤者隠于幽逺之处其名闻于朝廷之间贤者虽隠人咸知之【毛诗正义鹤鸣】
　　鄙夫鄙妇相防于廧阴可谓宻矣明日则或扬其言矣故士执仁与义而明行之未笃故也胡为其莫之闻也【大戴礼记曾子制言上】
　　夫令名德之舆也德国家之基也有基无坏无亦是务乎【左传襄公二十四年】
　　骥不称其力称其德也【论语宪问】
　　诗云既醉以酒既饱以德言饱乎仁义也所以不愿人之膏粱之味也令闻广誉施于身所以不愿人之文绣也【孟子告子上】
　　人无本行暴得善声令闻过其情若潦水不能久也【赵氏注孟离娄下】
　　北中郎将卢植名著海内学为儒宗士之楷模国之桢干也【后汉书卢植列传】
　　彼与草木俱朽也此与金石相倾岂得同年而语并日而谈哉【后汉书朱晖列传】
　　峣峣者易缺皦皦者易污阳春之曲和者必寡盛名之下其实难副【后汉书黄琼列传】
　　夫名者心志之操牓也故行着一家一家称焉德播一乡一乡举焉【后汉纪光武三】
　　兰桂异质而齐芳韶武殊音而并美【晋书张祎传】
　　朝野挹其风流人伦推其表烛【晋书王湛列传】
　　亲誉生于不足未若不知之有余良药效于瘳疾未若无病之为贵也【晋书王坦之传】
　　治古之时积美于躬如肤革之就充惟恐其不修弗忧于无闻如击考鼓钟其传以四达绎如也【子华子神气】身修而名不立无为于择术矣庶羞百品杂进于盘几而咽不下无为于贵馔矣抱璧而徒乞无为于贵宝矣【子华子大道】
　　实为善人孰不知譬若良玉处而不出有余精譬若义女处而不出人争求之行而自衒人莫之取也【墨子公孟】声无小而不闻行无隠而不形玉在山而木草润渊生珠而崖不枯为善不积邪安有不闻者乎【荀子劝学】
　　夫名声之部发于天地之间也岂不如日月雷霆然哉【荀子王霸篇】
　　贵名起之如日月天下应之如雷霆【荀子儒效篇】
　　响不辞声鉴不辞形君子正一而万物皆成夫行非为影也而影随之呼非为响也而响和之故君子功先成而名随之【说杂言】
　　宝金兮委积志意坚固策谋明也美玉兮盈堂懿誉光明满朝廷也【王逸注楚辞九懐】
　　夫形体者人之精魄也德义令闻者精魄之荣华也君子爱其形体故以成其德义也夫形体固自朽弊消亡之物夀与不夀不过数十嵗德义立与不立差数千嵗岂可同日言也哉【徐干中论夭夀】
　　根深而枝叶茂行久而名誉逺【徐干中论贵验】
　　禾之秀其頴犹人之洪其道也禾秀頴则实结人崇道则德闻洪大【子法言注孝至篇】
　　虽隙驷不留尺波电谢而秋菊春兰英华靡絶【文选刘孝标答刘诏书】
　　香以燔质而发芳弦以特絶而流响【文选陆士衡连珠注】
　　玉以兼城为宝士以知名为贤明月不妄映兰葩岂虚鲜【补文选郭璞客傲】
　　善不由外来兮名不可以虚作孰无施而有报兮孰不实而有获【广文选屈平抽思】
　　琴瑟高张则哀弹发节士抗行则荣名至是以申胥流音于南极苏武声于朔裔【广文选魏文帝连珠】
　　或问陈季方足下家君太邱有何功德而天下重名季方曰吾家君譬如桂树生泰山之阿上有万仞之高下有不测之深上为甘露所霑下为渊泉所润当斯之时桂树焉知泰山之高渊泉之深不知有功德与无也【世说新语德行】
　　形之正不求影之直而影自直声之平不求响之和而响自和德之崇不求名之逺而名自逺【意林物理论】
　　昔卞和献宝以罹折趾屈平纳忠终于沈身已而和氏之璧千载垂光屈子之篇万世弥章【艺文类聚杂文部书】
　　语曰士非玉璧谈者为价【艺文类聚宝部璧】
　　譬如陶师泥在输时不得物名既成器已名随物立【大方等大集经卷十一】
　　譬如金师金未成器亦不得名及其成已得璎珞名【大方等大集经卷十一】
　　王曰吾欲作大鼓令其音震闻百里能有为之者乎众臣佥曰臣等无能为者有一臣名曰匡土常忠于上慈济国民前对曰臣能为之当须资费王曰大善即开藏付之因辇宝于王宫门鸣鼔令之今天仁之王施善慈欲济黎民之穷乏若有乏者悉诣宫门四国乏者襁负相扶塡国塞路一嵗之后王有诏曰鼓成未乎对曰已成王言何故不闻其声臣白言愿明王劳屈圣体出临国内听佛法鼔声震十方王即严驾出行国中其民比肩王曰民多乎对曰王前勅臣令作大鼓使闻百里欲以德声于四逺臣念枯木死皮不能王之德誉臣所受宝供沙门梵志之衣食以济国民之穷乏也布告之来四隣归润犹饥子之慕慈母【天王太子辟罗经行六】
　　譬如师子大力不自言力大皆是众兽名之【大智度论卷二十七】
　　无名
　　粤无鏄燕无函秦无庐胡无弓车粤之无鏄也非无鏄也夫人而能为鏄也燕之无函也非无函也夫人而能为函也秦之无庐也非无庐也夫人而能为庐也胡之无弓车也非无弓车也夫人而能为弓车也【周礼考工记】大智不智大谋不谋大勇不勇大利不利【太公六韬武韬】知我者希则我者贵是以圣人披褐懐玉【老子知难】
　　至贵国爵并焉至富国财并焉至愿名誉并焉是以道不渝【庄子天运】
　　至人无已神人无功圣人无名【庄子逍遥游】
　　羿工乎中微而拙乎使人无已誉圣人工乎天而拙乎人【庄子庚桑楚】
　　彼且蕲以諔诡幻怪之名闻不知至人之以是为已桎梏耶【庄子德充符】
　　大道之君仁义没孝慈灭犹日中盛时众星失光【河上公注老子俗薄】
　　不可名者非一色也不可以青黄白黑别非一声也不可以宫商角征羽听非一形也不可以长短大小度之也【河上公注老子赞】
　　桥子良修实而不修名为善不为人之知已不撞不发如大钟然天下之深人也【孔丛子抗志】
　　臣终身戴天不知天之高也终身践地不知地之厚也若臣之事仲尼譬犹渴操壶杓就江海而饮之腹满而去又安知江海之深乎【韩诗外传】
　　日月天下眼目而人不知德【李善注文选陆士衡演连珠】
　　子贡见太宰嚭太宰嚭问曰孔子何如对曰臣不足以知之太宰曰子不知何以事之对曰惟不知故事之夫子其犹大山林也百姓各足其材焉太宰嚭曰子增夫子乎对曰夫子不可增也夫赐其犹一累壤也以一累壤增大山不益其高且为不知太宰嚭曰然则子有所酌也对曰天下有大尊而子独不酌焉不识谁之罪也【说苑善说】
　　孝子不生慈父之家忠臣不生圣君之下【意林愼子】
　　华葢中天之峰未阶其峻虞渊浴日之水不尽其源【文苑英华庾信职官十铭】
　　夫无名之名生我之宅也有名之名丧我之橐也【道德经指归卷八】
　　模仿阴阳之眞形绘画日月之神光虽良工决不可以用其巧矧帝之功德崇大广博容可言哉【玉皇本行集经】譬如泉源陂池五河驶流各各有名悉归于海便无本名【菩萨处经卷四】
　　成物
　　水未及用则井功未成其犹人德未被物亦是功德未就也【周易正义井】
　　搢绅之徒莫不廕其德宇【晋书陆传】
　　人加脂粉物竞琢磨俱报稻粱各施鸣吠【隋书潘徽文学传】善迹者欲人继其行善歌者欲人继其声【北史李彪传】常季问于仲尼曰王骀兀者也从之游者与夫子中分鲁立不教坐不议虚而往实而归【庄子德充符】
　　南郭惠子问于子贡曰夫子之门何其杂也子贡曰君子正身以俟欲来者不距欲去者不止且夫良医之门多病人櫽括之侧多枉木是以杂也【荀子子道篇】
　　夫櫽括之旁多枉木良医之门多疾人砥砺之旁多顽钝夫子修道以俟天下来者不止是以杂也诗云菀彼栁斯鸣蜩嘒嘒有漼者渊莞苇淠淠言大者之旁无所不容【说苑杂言】
　　世人之益者仓廪也取之如单仲尼神明也小以成小大以成大虽山川邱陵草木鸟兽裕如也【扬子五百】
　　奏希声于宇宙济溺丧于津【李善注文选王简栖头陁寺碑文】居厚者不矜其多处薄者不怨其少穷涯而反盈量知归【文选任昉王文宪集序】
　　挹其源者游泳而莫测怀其道者日用而不知【文选沈约安陆王碑文】
　　孟轲驱世事于仁义之域行者步中正之涂若使南海无采珠之氏昆山无破玉之工则明珠不御于椒室美玉不佩于桂宅【意林士纬】
　　芃芃黍苗阴雨膏之诜诜缨冕储王道之【艺文类聚储官部储官诗】或望路以窥门空升堂而入室【艺文类聚人部赠答诗】
　　涉其流者则摈落嚣尘得其门者则腾骤云雾【文苑英华薛道衡碑】
　　庚市子者圣人无欲者也见人争财而讼推千金之璧于其傍而讼者息【太平御览逸民部逸民九】
　　一切众生迷沦苦海谁能于中作大船师一切众生恒为烦恼疾病萦纒谁能于其中间为作良医【元阳妙经卷二】令诸凡夫众生趣大乗河饮八种味水速悟无上正眞之道离诸疑滞断烦恼业渴【元阳妙经卷五】
　　愿诸凡夫燃大乘法灯离小乘见【元阳妙经卷五】
　　愿诸凡夫得忍辱榻虽于生死饥饿困苦愿诸凡夫得无畏榻永离烦恼一切怨贼愿诸凡夫得清浄榻专无上正眞之道愿诸凡夫得善法榻常为善友之所拥护愿诸凡夫得左脇卧榻依于圣人所行之法【元阳妙经卷五】愿诸凡夫必为无上一切智屋愿诸凡夫悉皆得入观喜甘露法屋愿诸凡夫初中后心常入元阳清净之宅愿诸凡夫于未来世常处眞人所居宫室【元阳妙经卷五】令诸凡夫得天中所卧之榻得大智慧坐四如意处卧于眞人之榻不卧邪魔非法之榻愿诸凡夫得安稳卧离生死席成自然师子卧榻【元阳妙经卷五】
　　亦如日出谷有大光明悉能照朗令得一切逺见虚空是大元阳清净慧日亦复如是照了幽防深防之处令一切众生逺见眞道【元阳妙经卷五】
　　譬如桥船无心度物不拣净秽是人非人牛马骡驴皆悉通过【大乘妙林经】
　　譬如室中宿有宝藏贫穷忍饿终无见宝忽有明师地镜占之自知有宝凿深四丈便即得宝【无上内秘藏经辩四眞品】犹如良医得以妙药治诸盲人令见日月【三十六部尊经黄林经偈】吾道犹日光明普照种种色相人始能别废日之光有目絶视【虚皇四十九章】
　　以镜烛物有形者皆现以灰覆物不洁者皆鲜【玉皇本行集经】常以法雷而警众生令其觉悟常以大云等覆众生令不孤露常以法雨润洽众生令无渴乏常以慈风揺动众生令立信根常以慧日而照众生令不昏冥常以舟航广作津济摄生理具运载无穷【玉清经慈悲方便品】
　　必能为一切世人作大桥梁作大舟楫作大宝车能致世间升于妙土【海空智藏经序品】
　　譬如众生欲度海水善防船舫得到彼岸【海空智藏经持诫品】譬如盐味置于诸物乃至水中皆悉有咸【海空智藏经哀叹品】譬如寃讐或千或百若一人和百千亦和一人相怨百千亦怨道性亦尔一人得时一切亦得一人不得一切不得【海空智藏经哀叹品】
