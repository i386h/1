<!-- { "loadSidebar": true } -->
　　必服恭俭非忘俭而俭也拔岀公忠非忘忠而忠也故虽无阿私而不足以胜矫诈之任此皆自处髙显若台观之可覩将使物不止于性分而矫跂自多以附之亢足投迹不安其本歩也【郭子注庄天地】
　　泉涸而鱼相呴濡言仁义之誉皆生于不足若相忘于江湖斯乃忘仁而仁者也【郭子注庄天运】
　　谋而后知非自然也故至知不谋譬之五蔵未尝相亲而仁已至故至仁无亲【郭子注庄庚桑楚】
　　忘中者非羿自是者非尧【郭子注庄徐无鬼】
　　万民不识主之所务故可安也四胑九窍不谕心之所导故可全也【道徳经指归卷十一】
　　谚云人不知身为圣马不知身为龙【玉皇本行集经】
　　譬如木火因手因鑚而得生火木火之生终不念言是手鑚生火亦不言我能自生【海空智蔵经持诫品】
　　譬如明镜照众色像了了明浄无所障蔽而此明镜终不自言我能明照【大乗妙林经】
　　譬如盛日虽破众闇而不念言我能破彼【波罗宻多经卷五百六十七】
　　又如丽日虽照十方而不念言我能遍照【波罗宻多经卷五百六十七】
　　昔天尊在恒水边广説经法时有放牛老公拄杖而听不觉杖下有虾蟆虾蟆听经意美亦不觉背上有杖遂久虾蟆命终其神即生天上【阿育王譬喻经基】
　　知止
　　如酌老者之酒则当如孔之有取孔者器中之所受也器之所受有大小满则止犹老者所胜有多少亦足则停【毛诗正义角弓】
　　楚狂接舆歌而过孔子曰鳯兮鳯兮何徳之衰【论语防子】譬之如室既镇其甍矣又何加焉【国语晋】
　　苏厉谓白起曰楚有养由基者善射去栁叶者百歩而射之百发百中左右皆曰善有一人过曰善射可教射也矣养由基曰人皆善子乃曰可教射子何不代我射之也客曰我不能教子支左屈右夫射栁叶者百发百中而不以善息少焉气力倦弓拨矢钩一发不中前功尽矣【战国策周赧王】
　　蔡泽谓应侯曰君独不观博者乎或欲大投或欲分功此皆君之所明知也今君相秦计不下席谋不岀廊庙坐制诸侯利施三川君之功极矣此亦秦之分功之时也【战国策秦昭襄王】
　　陈轸谓昭阳曰令尹贵矣主非置两令尹也臣窃为公譬可也楚有祠者赐其舍人巵酒舍人相谓曰数人饮之不足一人饮之有余请画地为蛇先成者饮酒一人蛇先成引酒且饮乃左手持巵右手画蛇曰吾能为之足未成一人之蛇成夺其巵曰蛇固无足子安能为之足遂饮其酒为蛇足者终亡其酒今君相楚而攻魏破军杀将得八城不弱兵欲攻齐齐畏公甚公以是为名亦足矣官之上非可重也战无不胜而不知止者身且死爵且后归犹为蛇足也【战国策齐闵王】
　　譬犹钟鸣漏尽而夜行不休【魏志田豫传】
　　氛祲既澄日月自朗臣亦何可爝火不息【晋书阮籍传】圆行方止物之定质脩之不已则溢髙之不已则栗驰之不已则踬引之不已则迭是故去之宜疾【南史王昙首憎防传】有人去乡土离六亲废家业游于四方而不归者何人哉世必谓之为狂荡之人矣又有人钟贤世矜巧能脩名誉夸张于世而不知己者亦何人哉世必以为智谋之士【列子天瑞】
　　北陆闭蛰隠伏不出目盲耳聋道路不通【焦氏易林屯之中孚】蛇行蜿蜒不能上阪履节安居可以无忧【焦氏易林剥之节】夜视失明不利逺乡【焦氏易林大畜之涣】
　　安牀厚褥不得久宿【焦氏易林家人之睽】
　　理尽者不可责有余一至者不可求兼济故洪涛之末不能荡浮萍冲风之后不能飏轻尘劲弩之余力不能洞雾縠西颓之落晖不能照山东【抱朴子外篇广譬】
　　夫荚奔而不止者尠不倾坠凌波而无休者希不沈溺弄刃不息者伤刺之由也斫击不辍者缺毁之原也盈则有损自然之理周庙之器岂欺我哉【抱朴子外篇知止】尺波归海恒叹不居爝火为薪犹悲假续况复星回日薄通人有乞老之言钟鸣漏尽前史有夜行之诫【艺文类聚人部老表】
　　俛音赴曲操终则仆倾身举重力殚斯毙【艺文类聚人部老表】役壮休老上典所优晨行暮息事身恒分若夫黄未已非狄驾之衞筋力为用岂强饭之时【艺文类聚职官部仆射表】年过七十而以居位譬犹钟鸣漏尽夜行不休【艺文类聚职官部衞尉】
　　驱奔効驾先辍于羸骀翔进贺成近遗于铩翮彼常知暮而况臣哉【文苑英华庾信请致仕一表】
　　字説曰貈善睡则于宜作而无作于宜觉而无觉不可以渉难矣舟以渉难利则渉否则止貈舟在右能止者也【埤雅品物门貉】
　　譬如甘蔗既被压已滓无复味【海空智蔵经持诫品】
　　知足
　　子谓衞公子荆善居室始有曰茍合矣少有曰茍完矣富有曰茍美矣【论语子路】
　　人不患其不知患其为诈也不患其不勇患其为暴也不患其不富患其亡厌也【前汉书景帝纪】
　　夫人之性陵上犹水之趣下也益而不已必决升而不已必困始于匹夫行义不敦终于皇舆为之败绩固不可不慎也【晋书庾峻传】
　　且能约其躬则儋石之稸以丰茍肆其欲则海陵之积不足【晋书东晳传】
　　胥靡有免死罪时活今不知足者之忧终身不解【韩非子解老】
　　夫游没者不求沐浴已自足其中矣故食草之兽不疾易薮水居之虫不疾易水行小变而不失常【淮南子説山训】近敖仓者不为之多饭临江河者不为之多饮其满腹而已【淮南子説林训】
　　夫锦绩纷华所服不过温体三牲大牢所食不过充腹知以身取节者则知足矣【孔丛子居衞】
　　抱闗执籥以守漏刻则臣之心厌饫足矣【蔡中郎集让尚书】且鹪鹩巢林不过一枝鼯鼠饮河不过满腹小人之情求足而已【蔡中郎集让髙阳侯】
　　茍足于其性则虽大鹏无以自贵于小鸟小鸟无羡于天地而荣愿有余矣故小大虽殊逍遥一也【郭子注庄逍遥游】摇头鼓缶秦之乐也秦人乐之此故不愿天帝之音【李善注文选陆士衡演连珠】
　　其为实乎则执杓而饮河者不过满腹弃室而洒两者不过濡身过此以徃弗能受也【文选李康运命论】
　　放身而居体逸则安肆口而食属厌则充是以王鲔登爼不假吞波之鱼兰膏停室不思衔烛之龙【文选陆机演连珠】听极于音不慕钧天之乐身足于防无假垂天之云是以蒲宻之黎遗时雍之世丰沛之士亡桓拨之君【文选陆机演连珠】
　　俛仰生荣华咄嗟复雕枯饮河期满腹贵足不愿余巢林栖一枝可为逹士模【文选左思咏史诗】
　　盖闻修已知足虑得其逸甘荣昧进志忘其审是以饮河满肠而求安愈泰縁木务髙而畏下滋甚【广文选谢恵连连珠】饥者易食寒者易衣臣之谓矣【艺文类聚封爵部亲戚封表】
　　士生一世但取衣食足乗下泽车御欵叚马为郡吏守坟墓乡里称善人斯可矣【艺文类聚兽部马】
　　方丈之食不过一饱绨袍之绣不过一暖【太平御览饮食部食下】古牋云偃防饮河止于满腹鹧鸪衔叶才能覆身【埤雅品物门鹧鸪】
　　量腹而进松木度形而衣薜萝淡然已足【何氏语林栖逸】

　　喻林卷四十四
　　钦定四库全书
　　喻林卷四十五　　　　　明　徐元太　撰人事门【四十三】
　　各得
　　鸦鸟岀食在野甚饱羣飞而归提提然凡人之父子兄弟岀入宫庭相与饮食亦提提然乐【郑氏笺诗小弁】
　　民有寝庙兽有茂草各有攸处徳用不扰【左传襄公四年】在野者龙逸在朝者鳯集【晋书束晳传】
　　用殊函矢双美奚踬谈异矛戈两济何伤【宋书顾觊之传】东西正相反而相对各当其所居若左右之不相杂故不害其方也【公孙龙子通变论注】
　　故小而行大则滔窕而不亲大而行小则陿隘而不容贵贱不失其体而天下治矣【淮南子本经训】
　　圣人之道犹中衢而致尊邪过者斟酌多少不同各得其所宜是故得一人所以得百人也【淮南子缪称训】
　　东风啓户黔啄翻舞各乐其类咸得生处【焦氏易林贲之否】蜎飞蠕动各有配偶小大相保咸得其所【焦氏易林临之豫】饰貌以强类者失形调辞以务似者失情百夫之子不同父母殊类而生不必相似各以所禀自为佳好【王充论衡自纪篇】
　　夫好尚不可以一概杚趋舍不可以彼我易也夫欲隮阆风陟嵩华者必不留行于丘垤意在乎游南溟泛沧海者岂暇逍遥于潢洿是以注清听于九韶者巴人之声不能悦其耳烹大牢飨方丈者荼蓼之味不能甘其口鹍鹏戾赤霄以髙翔鹡鸰傲蓬林以鼔翼洿隆殊途亦飞之极晦朔甚促朝菌不识蜉蝣怱怱于寸隂野马六月而后息鯈鲋泛滥以防鳞灵虬勿用乎不测行业乖舛意何可得【抱朴子外篇守塉】
　　夫斥鷃不以蓬榛易云霄之表王鲔不以幽岫沧海之旷虎豹入广厦而懐悲鸿鶤登嵩峦而含慼物各有心安其所长莫不泰于得意而惨于失所也【抱朴子外篇逸民】夫大鸟一去半嵗至天池而息小鸟一飞半朝枪榆枋而止此比所能则有问矣其于适性一也【郭子注庄逍遥游】庖人尸祝各安其所司鸟兽万物各足于所受帝尧许由各静其所遇此乃天下之至实也【郭子注庄逍遥游】
　　各美其所美则万物一美也各是其所是则天下一是也【郭子注庄徳充符】
　　各知其极物安其分逍遥者用其本歩而游乎自得之塲矣【郭子注庄秋水】
　　夫至仁者百节皆适则终日不自识也圣人在上非有为也恣之使各自得而已耳【郭子注庄天运】
　　驽骥各适性而足马之真性非辞鞍而恶乗但无羡于荣华耳有意治之则不治矣【郭子注庄马蹄】
　　士之所能各有其极若四时之不可易也当其时物顺其伦次则各有用矣是以顺嵗则时序易性则不物【郭子注庄徐无鬼】
　　心膂有位股肱有经岂以处下为戚为荣各安其所举体用平【艺文类聚人部隠逸上箴】
　　取舍殁缪畏喜殊方故鹑鷃髙飞终日驰鹜而志在乎蒿苗鸿鹄高举迳歴东西通千逹万而志在乎陂池鸾鳯翺翔万仞之上优游太清之中而常以为卑延颈舒翼凌苍云薄日月髙翔逺逝旷时不食徃来九州栖息八极乃得其宜三者殊便皆以为娱【道徳经指归卷七】
　　犹如灯一灯之百千万灯一时俱照光明无损前灯后灯无优无劣智慧者亦复如是【无上内秘蔵经妙徳品】万物盗天地之精以生成人盗万物之形以御用万物盗人之力以种植彼此相盗各获其宜【天机经安】
　　如摩尼珠以加私国防而以褁之不相染着何以故彼此净故【净行法门经卷下】
　　譬如种种熏色置一器中熏种种衣复以众杂染色置一器中染所熏衣随其所熏受色不同而彼诸色不生分别羌别之心【法集经欲一】
　　譬如龙王降雨普与天下雨无差别大树大草根大故多受小树小草根小故少受【大智度论卷十九】
　　如大清凉美池无量众生前后来饮各饱而去【大智度论卷五十三】
　　金玉不相伤精魄不相妨【明集牟子理惑论】
　　自得
　　理定于心不期俗赏情贯于时无悲世辱故芬芳各性不待汨渚之哀明白为宝无假荆南之哭【南齐书刘祥传】鹪鹩巢于深林不过一枝偃鼠饮河不过满腹归休乎君予无所用天下为【庄子逍遥游】
