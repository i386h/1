<!-- { "loadSidebar": true } -->
　　昧旦丕显后世犹怠况初制于甚泰服者焉能改裁【文选东京赋】
　　守成
　　若稽田既勤敷菑惟其陈修为厥彊畎若作室家既勤垣墉惟其涂塈茨若作梓材既勤朴斵惟其涂丹艧【书梓材】
　　若考作室既底法厥子乃弗肯堂矧肯构厥父菑厥子乃弗肯播矧肯获【书大诰】
　　父已致法子乃不肯为堂基况肯构立屋乎不为其易则难者可知【孔氏传书大诰】
　　菀【音欝】彼桑柔其下侯旬捋【力活反】采其刘瘼【音莫】此下民【诗大雅桑柔】
　　凫鹥守成也太平之君子能持盈守成神祗祖考安乐之也【毛诗凫鹥】
　　鸱鸮之意如何乎言人既取我子幸无毁我室以其积日累功作之甚苦故爱惜之不欲见其毁损【毛诗正义鸱鸮】农夫收获既毕布其欢乐之心共相饮食以安美之圣王既劝民善道备足又说乐感动使其勤行善道保宁坚固也【礼记正义礼运】
　　古人有言曰其父析薪其子弗克负荷施将惧不能任其先人之禄其况能任大国之赐【左传昭公七年】
　　国有固籍兵有常经变籍则乱失经则弱故利不百者不变俗功不什者不易器【战国防赵武灵王】
　　孝子善继人之意忠臣善成人之事予思若考作室厥子堂而构之厥父菑厥子播而获之【前汉书翟方进传】
　　五谷百草秀頴成实皆因旧苗无废絶也【前汉书注礼乐志】父有作室之意则子当筑堂而构棼撩以成之父菑耕其田子当布种而収获之【前汉书注翟方进传】
　　小家畜产百万之资子孙尚耻愧失其先业况乃产兼天下受之先帝而欲懈怠以自轻忽乎【后汉书陈蕃列传】若刘累传守其业庖人不乏龙肝之馔断可知矣【南齐书崔祖思传】
　　欲成方圆而随于规矩则万事之功形矣而万物莫不有规矩议言之士计防规矩也圣人尽随于万物之规矩故曰不敢为天下先【韩子解老】
　　大智不形大器晚成大音希声禹之决江水也民聚瓦砾事已成功已立为万世利禹之所见者逺也而民莫之知故民不可与虑化举始而可以乐成功【吕氏春秋乐成】乱国若盛治国若虚亾国若不足存国若有余虚者非无人也皆守其职也盛者非多人也皆徼于末也有余者非多财也欲节而事寡也不足者非无货也民躁而费多也故先王之法籍非所作也其所因也其禁诛非所为也其所守也【淮南子齐俗训】
　　随人故迹不能创基造制自为新迹如鹦鹉知効人言不能自为长主之言也【淮南子说山训解】
　　父之所生其子长之父之所长其子养之父之所养其子成之诸父所为其子皆奉成而续行之不敢不致如父之意尽为人之道也【春秋繁露五行对】
　　言君弃先王之法度而不奉循犹置衡称不以量物更任其意而商轻重必失道违人情也【王逸注楚辞九叹】
　　俾前圣之绪布濩流衍而不韫椟【文选扬子云剧秦美新】
　　昔殷汤以七十里周文以百里兴利除害天下归之其饵可谓芳矣南面而掌天下厯载数百到今不废其纶可谓多矣羣生其泽民垊畏其罚其钧可谓均矣功成而不隳名立而不改其竿可谓彊矣若夫竿折纶絶饵坠钩决波涌鱼失是则夏桀殷纣不通夫钓术也【补文选宋玉钓赋】
　　鸣鹤匪和析薪弗荷隐忧孔疚我堂靡构【艺文类聚人部鉴诫诗】天道煌煌非一帝之功王者赫赫非一家之常顺命者存逆命者亾【初学记帝王部摠叙帝王】
　　譬如朽舍将欲崩倒不令坏故以柱支持【苏婆呼童子经卷上】


　　喻林卷九十六
　　钦定四库全书
　　喻林卷九十七　　　　　明　徐元太　撰政治门【二】
　　法制
　　若网在纲有条而不紊若农服田力穑乃亦有秋【书盘庚上】日月之行冬夏各有常度君臣政治小大各有常法【孔氏传书洪范】
　　火之燀也固定上为天下者用牧【牧谓法也　汲冡周书周祝解】德法者御民之衔也吏者辔也刑者防也天子御者内史太史左右手也古者以法为衔勒以官为辔以刑为防以人为手故御天下数百年而不懈堕善御马者正衘勒齐辔防均马力和马心故口无声手不摇防不用而马为行也善御民者正其德法饬其官而均民力和民心故听言不出于口刑不用而民治【大戴礼记盛德】
　　古之御政以治天下者冡宰之官以成道司徒之官以成德宗伯之官以成仁司马之官以成圣司防之官以成义司空之官以成礼故六官以为辔司防均入以为軜故御四马执六辔御天地与人与事者亦有六政是故善御者正身同辔均马力齐马心惟其所引而之以取长道远行可以之急疾可以御天地与人事此四者圣人之所乘也是故天子御者太史内史左右手也六官亦六辔也天子三公合以执六官均五政齐五法以御四者故亦惟其所引而之以之道则国治以之德则国安以之仁则国和以之圣则国平以之义则国成以之礼则国定此御政之体也【大戴礼记盛德】
　　御者同是车马或以取千里或数百里者所进退缓急异也治者同是法或以治或以乱者亦所进退缓急异也【大戴礼记盛德】
　　巧匠辅绳而斵胡为其弃法也【大戴礼记四代】
　　大哉子之敎我制也政之丰也如木之成也【大戴礼记少问】凡卖儥者质剂焉大市以质小市以剂【周礼地官质人】
　　离娄之明公输子之巧不以规矩不能成方员师旷之聪不以六律不能正五音尧舜之道不以仁政不能平治天下【孟子离娄上】
　　圣人既竭目力焉继之以规矩凖绳以为方员平直不可胜用也既竭耳力焉继之以六律正五音不可胜用也既竭心思焉继之以不忍人之政而仁覆天下矣【孟子离娄上】
　　夫德法者御民之具犹御马之有衔勒也君者人也吏者辔也刑者防也夫人君之政执其辔防而已【孔子家语执辔】古者天子以内史为左右手以德法为衔勒以百官为辔以刑法为防以万民为马故御天下而不失善御马者正衔勒齐辔防均马力和马心故口无声而马应辔防不举而极千里善御民者壹其德法正其百官以均齐民力和安民心故令不再而民顺从刑不用是以天地德之而兆民怀之【孔子家语执辔】
　　淳于髠曰大车不较不能载其常任琴瑟不较不能成其五音驺忌子曰谨受令请谨修法律而督奸吏【史记田完世家】
　　百工为噐物皆有尺寸斤两皆使得宜【史记张丞相列传注】度长短者不失毫厘量多少者不失圭撮权轻重者不失黍累【前汉书律厯志】
　　若夫经制不定是犹度江河亾维楫中流而遇风波船必覆矣【前汉书贾谊传】
　　法禁者俗之隄防刑罚者人之衔辔【后汉书虞诩列传】
　　王者之法譬犹江河当使易避而难犯也【后汉书郎顗列传】君子用法制而至于化小人用法制而至于乱均是一法制也或以之化或以之乱行之不同也茍使豺狼牧羊豚盗跖主征税国家昬乱吏人放肆则恶复论损益之间哉【后汉书仲长统列传】
　　绳墨弃而不用斧斤废而不举【后汉书蔡茂传】
　　置方员于规矩审轻重于衡石诚国家之典万世之法也【后汉书陈宠列传】
　　夫人君之有政犹水之有隄防隄防完全虽遭雨水霖潦不能为变政教一立暂遭凶年不足为忧诚令隄防穿漏万夫同力不能复救政敎一坏贤智驰骛不能复还今隄防虽坚渐有孔穴【后汉纪孝顺】
　　若不从法是校方员弃规矩考轻重背权衡课长短废尺寸论是非违分理【晋书律厯志中】
　　夫奉圣典者若操刀执绳刀妄加则伤物绳妄弹则侵直【晋书刑法】
　　马能千里不免羁靽明畜生不可以人御也【晋书慕容垂传】县衡于上四海共禀其平法乱于朝民无所措手足【宋书柳元景传史臣】
　　匠万物者以绳墨为正驭大国者以法理为本【南齐书孔稚珪传】
　　有法度之制者不可巧以诈伪有权衡之称者不可欺以轻重有寻丈之数者不可差以长短【管子明法】
　　夫矩不正不可以求方绳不信不可以求直法令者君臣之所共立也权势者人主之所独守也【管子七臣七主】夫绳扶掇以为直准坏险以为平钧入枉而出直此言圣君贤相之制举也【管子宙合】
　　法者天下之仪也所以决疑而明是非也百姓所悬命也故明王慎之【管子禁藏】
　　主上视法严于亲戚吏之举令敬于师长民之承教重于神宝【管子禁藏】
　　夫为国之本得天之时而为经得人之心而为纪法令为维纲吏为网罟什伍以为行列赏诛为文武缮农具当器械耕农当攻战推引铫耨以当劒防被簑以当铠鑐菹笠以当盾橹故耕器具则战器备农事习则攻战巧矣【管子禁藏】
　　规矩者方圆之正也虽有巧目利手不如拙规矩之正方圆也故巧者能生规矩不能废规矩而正方圆虽圣人能生法不能废法而治国故虽有明智髙行倍法而治是废规矩而正方圆也【管子法法】
　　以规矩为方圆则成以尺寸量长短则得以法数治民则安【管子形势解】
　　权衡者所以起轻重之数也然而人不事者非心恶利也权不能为之多少其数而衡不能为之轻重其量也权衡平正而待物故奸诈之人不得行其私【管子明法解】人君者覆载万民而兼有之烛临万族而事使之是故以天地日月四时为主为筫【音质竹器所以量物】以治天下【管子版法解】
　　如四时之不貣如星辰之不变如宵如昼如阴如阳如日月之明曰法【管子正】
　　彼立表而望者不惑按法而割者不疑固言有以希之也夫望而无表割而无法其惑之属耶【鹖冠子天权】
　　节玺相信如月应日【鹖冠子天则】
　　一目之罗不可得雀笼中之鸟空窥不出【鹖冠子世兵】人以度审长短以量受少多以衡平轻重以律均清浊以名稽虚实以法定治乱【尹文子大道上】
　　我爱白而憎黒韵商而舍征好膻而恶焦嗜甘而逆苦白黑商征膻焦甘苦彼之名也爱憎韵舍好恶嗜逆我之分也定此名分则万事不乱也【尹文子大道上】
　　将为胠箧探囊发匮之盗而为守备则必摄缄縢固扃鐍此世俗之所谓知也然而巨盗至则负匮揭箧担囊而趋唯恐缄縢扃谲之不固也然则乡之所谓知者不乃为大盗积者也所谓圣者有不为大盗守者乎故曰唇竭则齿寒鲁酒薄而邯战围圣人生而大盗起掊击圣人纵舍盗贼而天下始治矣夫川竭而谷虚丘夷而渊实圣人不死大盗不止虽重圣人而治天下则是重利盗跖也为之斗斛以量之则并与斗斛而窃之为之权衡以称之则并与权衡而窃之为之符玺以信之则并与符玺而窃之为之仁义以矫之则并与仁义而窃之何以知其然邪彼窃钩者诛窃国者为诸矦诸矦之门而仁义存焉则是非窃仁义圣知邪故曰鱼不可脱于渊国之利器不可以示人彼圣人者天下之利器也【庄子胠箧】
　　百工为方以矩为圜以规直以绳正以县无巧工不巧工皆以此五者为法巧者能中之不巧者虽不能中放依以从事犹逾已故百工从事皆有法所度今大者治天下其次治大国而无法所度此不若百工辩也【墨子法仪】背法而治此任重道逺而无马牛济大川而无船楫也【商子弱民】
　　夫离朱见秋毫百步之外而不能以明目易人乌获举千钧之重而不能以多力易人夫圣人之存体性不可以易人然而功可得者法之谓也【商子错法】
