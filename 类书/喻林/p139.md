<!-- { "loadSidebar": true } -->
　　田不因地形不能成谷为化不因民不能成俗【鹖冠子天则】圆者之转非能转而转不得不转也方者之止非能止而止不得不止也因圆之自转使不得止因方之自止使不得转何苦物之失分故因贤者之有用使不得不用因愚者之无用使不得用用与不用皆非我用因彼所用与不可用而自得其用奚患物之乱乎【尹文子大道上】若驭扑马若养赤子若食餧人故因其惧也而改其过因其忧也而办其故因其喜也而入其道因其怒也而入其怨曲得所谓焉【荀子臣道】
　　望敌在前因其所长而用之敌白者垩之赤者赭之【尉缭子武议】
　　管子得于鲁鲁束缚而槛之使役人载而送之齐共讴歌而引管子恐鲁之止而杀己也欲速至齐因谓役人曰我为汝唱汝为我和其所唱适宜走役人不倦而取道甚速管子可谓能因矣役人得其所欲己亦得其所欲以此术也【吕氏春秋顺説】
　　奚仲作车苍颉作书后稷作稼臯陶作刑昆吾作陶夏鲧作城此六人者所作当矣然而非主道者故曰作者忧因者平【吕氏春秋君守】
　　夫审天者察列星而知四时因也推歴者视月行而知晦朔因也禹之裸国裸入衣出因也墨子见荆王锦衣吹笙因也孔子道弥子瑕见厘夫人因也汤武遭乱世临苦民扬其义成其功因也故因则功専则拙因者无敌【吕氏春秋贵因】
　　三代所宝莫如因因则无敌禹通三江五湖决伊阙沟廻陆注之东海因水之力也舜一徙成邑再徙成都三徙成国而尧授之禅位因人之心也汤武以千乗制夏商因民之欲也如秦者立而至有车也适越者坐而至有舟也秦越逺涂也竫立安坐而至者因其械也【吕氏春秋贵因】
　　十里之间而耳不能闻帷墙之外而目不能见三畆之宫而心不能知其以人至开梧南抚多西服夀靡北怀儋耳若之何哉故至智弃智至仁忘仁至德不德无唱有和无先有随古之王者其所为少其所因多因者君术也为者臣道也为则扰矣因则静矣因冬为寒因夏为暑君奚事哉【吕氏春秋任数】
　　水用舟陆用车涂用輴沙用鸠山用樏因其势也势重者其令行位尊者其教受威立者其奸止此畜人之道也【吕氏春秋慎势】
　　古者多有天下而亾者矣其民不为用也用民之论不可不熟剑不徒断车不自行或使之也夫种麦而得麦种稷而得稷人不怪也用民亦有种不审其种而祁民之用惑莫大焉汤武因夏商之民也得所以用之也管商亦因齐秦之民也得所以用之也民之用也有故得其故民无所不用用民有纪有纲一引其纪万目皆起一引其纲万目皆张【吕氏春秋用民】
　　木处榛巢水居窟穴禽兽有芄人民有室陆处宜牛马舟行宜多水匈奴出秽裘于越生葛絺各主所急以备燥湿各因所处以御寒暑并得其宜物便其所由此观之万物固以自然圣人又何事焉【淮南子原道训】
　　九疑之南陆事寡而水事众于是民人被髪文身以像鳞虫短绻不绔以便渉游短袂攘巻以便刺舟因之也鴈门之北狄不谷食贱长贵壮俗尚气力人不弛弓马不解勒便之也故禹之裸国解衣而入衣带而出因之也【淮南子原道训】
　　离朱之明察箴末于百步之外不能见渊中之鱼师旷之聪合八风之调而不能听十里之外故任一人之能不足以治三畆之宅也修道理之数因天地之自然则六合不足均也是故禹之决渎也因水以为师神农之播谷也因苗以为教【淮南子原道训】
　　是故入其国者从其俗入其家者避其讳不犯禁而入不迕逆而进虽之夷狄徒倮之国结轨乎逺方之外而无所困矣【淮南子齐俗训】
　　三代之所道者因也故禹决江河因水也后稷播种树谷因地也汤武平暴乱因时也故天下可得而不可取也霸王可受而不可求也在智则人与之讼在力则人与之争未有使人无智者有使人不能用其智于己者也未有使人无力者有使人不能施其力于己者也【淮南子诠言训】
　　因髙而为台就下而为池各就其势不敢更为【淮南子説山训】行逺者假于车济江海者因于舟公输子能因人主之材木以搆宫室而不能自为専室狭庐材不足也欧冶能因国君以为金鑪大钟而不能自为一鼎盘材无其用也君子因人主之正朝以和百姓润众庶而不能自饶其家势不便也【盐铁论贫富】
　　圣人之为天下兴利也其犹春气之生草也各因其生小大而量其多少其为天下除害也若川渎之防于海也各顺其势倾侧而制于南北故异孔而同归殊施而钧德其趣于兴利除害一也【春秋繁露考功名】
　　埏埴而为器窬木而为舟铄防而为刃铸金而为钟因其可也驾马服牛令鸡司夜令狗守门因其然也民有好色之性故有大防之礼有饮食之性故有大飨之谊有喜乐之性故有钟皷管弦之音有悲哀之性故有衰绖哭踊之节【淮南子泰族训】
　　禹凿龙门辟伊阙决江濬河东注之海因水之流也后稷垦草发菑粪土树谷使五种各得其宜因地之势也汤武革车三百乗甲卒三千人讨暴乱制夏商因民之欲也故能因则无敌于天下矣【淮南子泰族训】
　　若夫以火熯井以淮灌山此用已而背自然故谓之有为若夫水之用舟沙之用鸠泥之用輴山之用蔂夏凟而冬陂因髙为田因下为池此非吾所谓为之【淮南子脩务训】善举事者若乗舟而悲诃一人唱而千人和【淮南子説林训】射者因势治者因法【盐铁论大论】
　　欲粟者务时欲治者因世【盐铁论遵道】
　　水宜舟陆地宜车沙地宜肆泥地宜楯草野宜穷庐物各因其宜故不须用贤【淮南子齐俗训解】
　　夫民物之所以卑贱者不能因任故也是以任贱者贵因卑者尊此必然之符也【郭子注庄在宥】
　　吾一人之所闻不如众技多故因众则宁若不因众则众之千万皆我敌也【郭子注庄在宥】
　　然迷者自思复厉者自思善故我无为而天下化【郭子注庄天地】
　　因众所欲亾而亾之虽王纣可去也不因众而独用之虽盗跖不可御也【郭子注庄盗跖】
　　陶唐氏制彤车乗白马有虞氏因彤车而制鸾车夏后氏因鸾车而制钩车商因钩车而制大路【玉海车服车舆】临深决水不用功力而水可竭也循掘决冲而经可通也【黄帝素问灵枢经逆顺肥瘦】
　　生因春长因夏收因秋藏因冬失常则天地四塞【黄帝素问内经阴阳离合论】
　　病之发也如火之热如风雨不可当也故经言曰方其盛时必毁因其衰也事必大昌此之谓也【黄帝素问内经疟论】因节而折循理而割【道徳经指归巻七】
　　贵信
　　其于信也如四时春秋冬夏其博有万民也如饥而食如渴而饮下土之人信之夫暑热冻寒逺若迩非道迩也及其明德也【大戴礼记主言】
　　地不易其则故万物生焉主不易其则故百姓安焉【管子形势解】
　　四时之行信必而着明圣人法之以事万民故不失时功【管子版法解】
　　政令已陈虽覩利败不欺其民约结己定虽覩利败不欺其与【荀子王霸篇】
　　小信成则大信立故明主积于信赏罚不信则禁令不行说在文公之攻原与箕郑救饿也是以吴起须故人而食文侯防虞人而猎故明主表信如曾子杀彘也患在尊厉王击警皷与李悝谩两和也【韩非子外储説左】
　　楚厉王有警为皷以与百姓为戍饮酒醉过而击之也民大惊使人止曰吾醉而与左右戏过击之也民皆罢居数月有警击皷而民不赴乃更令明号而民信之【韩非子外储説左】
　　李悝警其两和曰谨警敌人旦暮且至击汝如是者再三而敌不至两和懈怠不信李悝居数月秦人来袭之至几夺其军此不信患也【韩非子外储説左】
　　焚林而田偷多兽后必无兽以诈遇民偷取一时后必无复【韩非子难一】
　　天行不信不能成岁地行不信草木不大春之德风风不信其华不盛华不盛则果实不生夏之德暑暑不信其土不肥土不肥则长遂不精秋之德雨雨不信其谷不坚谷不坚则五谷不成冬之德寒寒不信其地不刚地不刚则冻闲不开【吕氏春秋贵信】
　　文王昼卧梦人登城而呼己曰我东北陬之稿骨也速以王礼塟我文王曰诺觉召吏视之信有焉文王曰速以人君塟之吏曰此无主矣请以主大夫文王曰吾梦中已许之矣柰何其倍之也士民闻之曰我君不以梦之故不倍稿骨况于生人乎于是下信其上【贾子谕诚】梦中许人觉且不背其信陛下已诺若日出之灼灼【贾子匈奴】
　　譬如地之所种皆以时生不失其节亦不违错应时滋长【普超三昧经卷二】
　　贵一
　　士之二三犹防妃耦而况霸主霸主将德是以而二三之其何以长有诸侯乎【左传成公八年】
　　圣人之化世也其解在水故水一则人心正水清则民心易一则欲不汚民心易则行无邪是以圣人之治于世也不人告也不戸説也其枢在水【管子水地】
　　听羣众人议以治国国危无日矣何以知其然也老贵柔孔子贵仁墨翟贵廉闗尹贵清子列子贵虚陈骈贵齐阳生贵己孙膑贵势王廖贵先儿良贵后有金鼔所以一耳必同法令所以一心也智者不得巧愚者不得拙所以一众也勇者不得先惧者不得后所以一力也故一则治异则乱一则安异则危【吕氏春秋不二】
　　目不失其明而见白黒之殊耳不失其听而闻清浊之声王者执一而为万物正军必有将所以一之也国必有君所以一之也天下必有天子所以一之也天子必执一所以抟之也一则治两则乱今御骊马者使四人人操一防则不可以出于门闾者不一也【吕氏春秋执一】螾无筋骨之强爪牙之利上食晞堁下饮黄泉用心一也【淮南子説山训】
　　尸鸠之所以养七子者一心也君子之所以理万物者一仪也以一仪理物天心也【説苑反质】
　　言皇天不纯一其施则万物大伤人君不纯一其政则百姓震动以触罪也【王逸注楚辞九章】
　　当知师子兽王一德最胜谓无二心如杀大象尽其势力杀余小兽尽力亦然我王亦尔不畏大事不轻小事【大方广佛华严经巻十二】
　　譬如师子饥饿所逼以大势力杀害大象若杀野干及诸小兽所施势力与彼杀象一无所异【苏婆呼童子经巻中】
　　贵宻
　　君不宻则失臣臣不宻则失身几事不宻则害成【易系辞上传】
　　事若不宻人则乗此机危而害之犹若财之不宻盗则乗此机危而窃之【周易正义系辞上】
　　天地之化在髙与深圣人之制道在隐与匿【鬼谷子谋篇】髙山仰之可极深渊度之可测神明之位术正静其莫之极欤【鬼谷子术言】
　　唐谿公谓昭侯曰今有千金之玉巵通而无当可以盛水乎昭侯曰不可有瓦器而不漏可以盛酒乎昭侯曰可对曰夫瓦器至贱也不漏可以盛酒虽有千金之玉巵至贵而无当漏不可盛水则人孰注浆哉今为人主而漏其羣臣之语是犹无当之玉巵也虽有圣智莫尽其术为其漏也【韩非子外储説左】
　　明主之行制也天其用人也鬼天则不非鬼则不困【韩非子八经】
　　故以一得十者下道也以十得一者上道也明主兼行上下故奸无所失【韩非子八经】
　　宓子贱为单父宰辞于夫子夫子曰毋迎而距也毋望而许也许之则失守距之则闭塞譬如髙山深渊仰之不可及度之不可测也【説苑政理】
　　次三坚不凌或泄其中测曰坚不凌不能持齐也【太经第六堂】
　　屋漏在上知者在下漏大下见之着漏小下见之防【王充论衡答佞篇】
