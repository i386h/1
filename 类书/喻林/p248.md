<!-- { "loadSidebar": true } -->
　　雄雉见雌雉飞而鼓其翼泄泄然【毛诗雄雉注】
　　鸟则雄者鸣鸲雌能顺服兽则牡爲唱导牝乃相从【后汉书荀淑子爽传】
　　羽虫盛者毛虫不育毛虫盛者鳞虫不育【关尹子六七篇】水之守土也审影之守人也审物之守物也审【庄子徐无鬼】羊有角牛有角牛之而羊也羊之而牛也未可是俱有而类之不同也【公孙龙子通变论】
　　施薪若一火就燥也平地若一水就湿也草木畴生禽兽羣焉物各从其类也【荀子劝学】
　　类固相召气同则合声比则应鼓宫而宫动鼓角而角动平地注水水流湿均薪施火火就燥山云草莽水云角□旱云烟火雨云水波无不皆类其所生以示人故以龙致雨以形逐影师之所处必生棘楚祸福之所自来众人以为命安知其所【吕氏春秋名类】
　　毛羽者飞行之类也故属于阳介鳞者蛰伏之类也故属于阴【淮南子天文训】
　　夫物类之相应妙深防知而不能论辩而不能解故东风至而酒湛溢蚕咡丝而商弦絶或感之也画随灰而月晕阙鲸鱼死而彗星出或动之也【淮南子览冥训】
　　橘柚有乡雚苇有丛兽同足者相从游鸟同翼者相从翔【淮南子説林训】
　　檀柘而有乡雚苇而有丛言物类之相从也【盐铁论论诽】龙渴求饮云黑景从【焦氏易林未济之鼎】
　　石铁之母也以有慈石故能引其子石之不慈者亦不能引也【吕氏春秋精通解】
　　夫牡马见雌牛雄雀见牝鸡不相与合者异类故也【王充论衡竒怪篇】
　　鸾鳯翔止百鸟皆从也【张华注禽经】
　　苍鹰之属以象东方木行朱鸟之属以象南方火行黄鸟之属应土行以象季夏白鹭之属以象西方金行鸟以象北方水行【张华注禽经】
　　磁石吸铁瑇瑁取芥气有濳感数亦冥防物之相投出乎意外【山海经北山经图赞】
　　桂出合浦生必以高山之巓冬夏常青其类自为林间无杂树【南方草木状】
　　夫龙甲鳞之宗麟鳯毛羽之长爰逮蜎飞蠕动皆鸣呼相闻各有意趣共相制御【张湛注列子黄帝】
　　脂非火种水非鱼属然脂竭则火灭水竭则鱼死伐木而寄生枯芟草而兔丝萎川蟹不归而蛣败叶树见断而蠧殄触类而长之斯可悟矣【抱朴子内篇对俗】
　　万物虽以形相生亦皆自然故胎卵不能易种而生【郭子注庄知北游】
　　上有丛蓍下有伏【艺文类聚草部蓍】
　　欲知牛马贵贱秋葵下小葵生牛马贵大葵不虫牛马贱【艺文类聚草部葵】
　　独一叫而猨散鼍一鸣而伏【埤雅品物门猨】
　　鹅飞则蜮沈鵙鸣则蛇结【埤雅品物门鹅】
　　淘河在岸则鱼没沸河在岸则鱼涌【埤雅品物门雕】
　　鵙鸣在上蛇盘不动鹊鸣在上猬反不行【埤雅品物门鵙】煑羊以防煑鼈以蚊言其性类相感省火易熟有如此者【埤雅品物门鼠】
　　磨铁致蛄汗鞯引兔蜄灰除蠧蛤阳去伏言物之相关感有如此者【埤雅品物门蝼蛄】
　　蠓飞起则天风舂则天雨【埤雅品物门蠓】
　　螳蜋之气含之生火蚯蚓之尘背洒起雾【埤雅品物门螳蜋】鸡羽焚而清飚起芦灰缺而月晕移【埤雅卉物门苇】
　　寻万物之性皆有离合虎啸风生龙吟云起磁石引鍼琥珀拾芥漆得蟹而散麻得漆而涌桂得葱而软树得桂而枯戎盐累卵獭胆分杯其气爽有相关感多如此类【埤雅卉物门芥】
　　雄不独处雌不孤居【参同契】
　　植禾当以谷覆鸡用其卵以类辅自然物成易陶冶【参同契笺注下篇】
　　大腰无雄细腰无雌无雄外接无雌外育三化之虫先孕后交兼爱之兽自爲牡牝寄生因夫高木女萝托乎茯苓木株于土萍植于水鸟排虚而飞兽蹠实而走虫土而蛰鱼渊濳而处本乎天者亲上本乎地者亲下本乎时者亲旁则各从其类也【法苑珠林卷三十二】
　　辨异
　　干以龙御天坤以马行地【王弼注易坤】
　　泾渭相入而清浊异【毛诗谷风注】
　　乃有厌然而特茂者其杰立之苗也厌厌然而长大者其齐等之苗也【毛诗正义载芟】
　　鸣鸠言始相命也先鸣而后鸠何也鸠者鸣而后知其鸠也【大戴礼记夏小正】
　　莠雚苇未莠则不为雚苇莠然后为雚苇故先言莠雚未莠为菼苇未莠为芦【大戴礼记夏小正】
　　凡声高声防正声缓下声肆陂声散险声敛达声赢防声韽囘声衍侈声筰弇声郁薄声甄厚声石【周礼春官典同】鸟罟谓之罗兔罟谓之罝【音嗟】麋罟谓之罞【音茆】彘罟谓之羉【音鸾】鱼罟谓之罛【音孤○尔雅】
　　橘生淮南则爲橘生于淮北则爲枳叶徒相似其实味不同所以然者何水土异也【晏子春秋襍下】
　　霄鳸司夜行鳸主昼雄翼掩左雌羽掩右【师旷禽经】
　　寀寮雝雝鸿仪鹭序鷃雀啁啁下齐众庶【师旷禽经】
　　凫鹜之杂鹇鹭之洁【师旷禽经】
　　首有彩毛曰山鸡颈有彩囊曰避株背有彩羽曰翡翠腹有彩文曰锦鸡【师旷禽经】
　　有七尺之骸手足之异戴发含齿倚而趣者谓之人而人未必无兽心虽有兽心以状而见亲矣传翼戴角分牙布爪仰飞伏走谓之禽兽而禽兽未必无人心虽有人心以状而见疏矣【列子黄帝】
　　羊合牛非马牛合羊非鸡【公孙龙子通变论】
　　以羊牛俱有角因谓牛为羊又谓羊为牛者未可其所以俱有角者天然也而羊牛类异不可相为也【公孙龙子通变论注】
　　假令羊居左牛居右共成一物不可偏谓之羊亦不可偏谓之牛既无所名不可合谓之马谓二物不可为一明矣【公孙龙子通变论注】
　　坚土人刚弱土人肥垆土人大沙土人细息土人美耗土人丑食水者善游能寒食土者无心而慧食木者多力而□食草者善走而愚食叶者有丝而娥食肉者勇敢而悍食气者神明而夀食谷者知慧而夭不食者不死而神凡人民禽兽万物贞虫各有以生或竒或偶或飞或走莫知其情唯知通道者能原本之【淮南子地形训】蔏苗类絮而不可为絮黂不类布而可以为布【淮南子説林训】鱓之与蛇蚕之与蠋状相类而爱憎异【淮南子説林训】
　　铜英青金英黄玉英白黂烛捅膏烛泽也【淮南子説林训】马齿非牛蹏檀根非倚枝故见其一本而万物知【淮南子説林训】
　　九州田土之性善恶不均故有黄赤黑之别上中下之差水潦不同故有清浊之流东西南北之趋【王充论衡本性篇】当康如豚见则歳穰防鱼鸟翼飞乃流光同出殊应或灾或祥【山海经东山经圗赞】
　　白羽白性轻白雪白性消白玉白性贞虽俱白其性不同也【意林孟子】
　　食水者善浮而耐寒鱼属也食土者无心而慧蚯蚓是也食木者多力而愚麋鹿是也食桑者有丝而蛾蚕属也食肉者勇敢而悍虎豹是也食气者神明而夀蛇之类王乔赤松是也食谷者智慧而夭人是也【意林淮南子】素缨之鸭翰音之鸡望视之兔白蹄之豕短喙之狗修颈之马君子之貌异也【太平御览羽族部鸭】
　　北方寒其人夀南方暑其人夭此寒暑之方验于人也均之蚕也寒而饿之则引日多温而饱之则引日少此寒温饿饱之为修短验于物者也【太平御览资产部蚕】
　　鹯鹯之信不如鴈周周之智不如鸿【埤雅品物门鹯】
　　执锡分银操橙证柚【埤雅卉物门柚】
　　桧柏叶松身则叶与身皆曲枞松叶柏身则叶与身皆直枞以直而从之桧以曲而防之【尔雅翼枞】
　　车前之草别名芣苢王防之云其实如李名之相乱在乎疑似【尔雅翼女萝】
　　菊花与薏花相似直以甘苦别之耳菊甘而薏苦所谓苦如薏者也【初学记草部菊】
　　燕雀不生鳯狐兔不乳马水流不炎上火动不润下【参同契笺注下篇】
　　不齐
　　天生杀不共在一时犹春夏华卉自生荠麦自死秋冬草木自死而荠麦自生故云不齐也不齐为诸齐之本也【礼记正义学记】
　　先种后熟谓之穜后种先熟谓之稑【郑氏注周礼天官内宰】夫物之不齐物之情也或相倍蓰或相什伯或相千万子比而同之是乱天下也巨屦小屦同贾人岂为之哉【孟子滕文公上】
　　万物好丑异贾精粗异功其不齐同乃物之情性也譬若和氏之璧虽与凡下之璧尺寸厚薄适等其价岂可同哉【赵氏注孟滕文公上】
　　鴽鹑野则义豢则抟水鹜泽则羣扰则逐【师旷禽经】
　　鹤以声交而孕鹊以音感而孕白鹢相眡而孕防防睛交而孕【师旷禽经】
　　昔之得道以立至今不迁者四时太山是也其得道以危至今不可安者苓峦堙谿橐木降风是也其得道以生至今不亡者日月星辰是也其得道以亡至今不可存者苓叶遇霜朝露遭日是也【鹖冠子能天】
　　荆之南有冥灵者以五百岁为春五百岁为秋上古有大椿者以八千岁为春八千岁为秋朽壤之上有菌芝者生于朝死于晦春夏之月有蠓蚋者因雨而生见阳而死【列子汤问】
　　亶爰之兽自孕而生曰类河泽之鸟视而生曰鶂纯雌其名大纯雄其名穉蜂【列子天瑞】
　　鸱目有所适鹤胫有所节解之也悲【庄子徐无鬼】
　　夫草有莘有藟独食之则杀人合而食之则益夀万堇不杀漆淖水合两淖则为蹇湿之则为干金柔锡柔合两柔则为刚燔之则为淖或湿而干或燔而淖类固不必可推知也小方大方之类也小马大马之类也小智非大智之类也【吕氏春秋别类】
　　夫燧之取火于日磁石之引铁蟹之败漆葵之乡日虽有明智弗能然也故耳目之察不足以分物理心意之论不足以定是非【淮南子览冥训】
　　貍头愈鼠鸡头已瘘防散积血斵木愈龋此类之推者也膏之杀鼈鹊矢中猬烂灰生蝇漆见蠏而不干此类之不推者也【淮南子説山训】
　　钟之与磬也近之则钟音充逺之则磬音章物固有近不若逺逺不若近者【淮南子説山训】
　　马之似鹿者千金天下无千金之鹿玉待礛诸而成器有千金之璧而无锱锤之礛诸【淮南子説山训】
　　鹤夀千岁以极其游蜉蝣朝生而暮死而尽其乐【淮南子説林训】
　　布之新不如纻纻之弊不如布或善为新或恶为故【淮南子説林训】
　　漆得湿而干燥金遇燔而流淖皆非其类也【吕氏春秋别类解】河水浊故鱼不得明目穉稼为霜所凋故不得待其自熟【淮南子俶眞训解】
　　女子鲛人体近蚕蚌出珠非甲吐丝匪蛹化出无方物岂有种【山海经海外北山经圗赞】
　　防鼵二虫殊类同归聚不以方或走或飞不然之然难以理推【山海经西山经圗赞】
　　水松叶如桧而细长出南海土产众香而此木不大香故彼人无佩服者岭北人极爱之然其香殊胜在南方时植物无情者也不香于彼而香于此岂屈于不知己而伸于知己者欤物理之难穷如此【南方草木状】
　　老子有言以貍头之治鼠漏以啄木之防龋齿此亦可以类求者也若蠏之化漆麻之坏酒此不可以理推者也【抱朴子内篇对俗】
　　谓夏必长而荠麦枯焉谓冬必凋而竹栢茂焉【抱朴子内篇论仙】
　　盛阳宜暑而夏天未必无凉日也极阴宜寒而严冬未必无暂温也百川东注而有北流之浩浩坤道至静或震动而崩弛水主纯冷而有温谷之汤泉火体宜炽而有萧丘之寒焰重类应沈而南海有浮石之山轻物当浮而防牱有沈羽之流万殊之类不可以一槩断之正如此也久矣【抱朴子内篇论仙】
