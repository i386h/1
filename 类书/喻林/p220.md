<!-- { "loadSidebar": true } -->
　　虽星毕之滂沲尚未齐其膏液【文选蜀都赋】
　　弛秋霜之严威流春泽之渥恩【文选西征赋】
　　民望如草我泽如春【文选曹植士啓】
　　春雨润木自叶流根鸱鸮恤功爱子及室故天称防极之恩圣有绸缪之惠【文选张悛爲谢询作表】
　　江海所流无地不润云雨所加无物不茂【艺文类聚封爵部亲戚封表】
　　固宜观象雷雨布寛大之恩取类泽风申肆眚之令【艺文类聚治政部赦宥诏】
　　非日非月苍生仰其照临如云如雨天下其恩荫【文苑英华除陵赠答上书】
　　语曰雷高弗雨雷在南山之下则雨矣【埤雅天道门雷】
　　井以汲人水无空竭犹人君以政敎养天下惠泽旡穷也【玉海周易郑康成注】
　　譬如甘雨润于一切若山若泽若高若下是诸草木无不益【海空智藏经普说品】
　　若如海龙普雨天下无所不润【修行道地经修行品】
　　天不终朝而雨六合者弥天之云也渊源以润八极者四大之流也彼直无为降而万物赖其泽此本无心行而高下其润【明集卷十二】
　　望治
　　肆若农服田饥以望获【汲冡周易度邑解】
　　下泉思治也曹人疾共公侵刻下民不得其所忧而思明王贤伯也【毛诗下泉】
　　野有蔓草思遇时也君之泽不下流民竆于兵革男女失时思不期而防焉【毛诗野有蔓草】
　　褰裳思见正也狂童恣行国人思大国之正已也【毛诗褰裳】谁能亨鱼者乎有能亨鱼者我则漑涤而与之釜鬵以兴谁能西归辅周治民者乎有能辅周治民者我则归之以周旧政令之好音【毛诗正义匪风】
　　今燕虐其民王往而征之民以为将拯已于水火之中也【孟子梁惠王下】
　　民之憔悴于虐政未有甚于此时者也饥者易为食渴者易为饮【孟子公孙丑上】
　　民之思明君犹水乐卑下兽乐广野敺之则归其所乐【赵氏注孟离娄上】
　　莫不望景耸魂瞻云伫足【宋书谢庄传】
　　倾首东望仰希拯接咸同旱苗之待天泽赤子之望慈亲【宋书索虏传】
　　夫流于海者行之旬月见似人者而喜矣及其朞年也见其所尝见物于中国者而喜矣夫去人滋久而思人滋深欤乱世之民其去圣王亦久矣其愿见之日夜无间故贤主秀士之欲忧黔首者不可不务也【吕氏春秋听言】云雷困积大雨重叠久不见日使我心悒【焦氏易林蛊之大畜】喁喁嘉草思降甘雨景风生上沾洽时澍【焦氏易林丰之未济】苍生饥德亿兆渴化【文苑英华孔熙元檄一】
　　三伏之日炎暑赫曦男女行来其气短急望见义井则喜不可言未至而忧既至而乐号为欢乐井【太平御览诗序部伏日】
　　众生乐见如夏日云众生乐受如夏时雨【大方等大集经卷二十五】犹如笃病乐见良医处闇之者乐覩光明如没水者乐至彼岸如受苦者乐得归依【大方等大集经卷二十八】
　　亢阳如久必思甘雨之泽灾疠若多尅待良医之药【法苑珠林卷九十七】

　　喻林卷一百三
　　钦定四库全书
　　喻林卷一百四　　　　　明　徐元太　撰政治门【九】
　　理财
　　国君有财货而不能用如山隰不能自用其财【毛诗山有枢】嫔贡丝枲也器贡银铁石磬丹漆也币贡玉马皮帛也材贡櫄干栝栢篠簜也货贡金玉贝也服贡絺纻也斿贡燕好珠玑琅玕也物贡杂物鱼盐橘柚也【郑氏注周礼天官太宰】
　　且絶民用以实王府犹塞川原而为潢汚也其竭也无日矣【国语周】
　　登良山而采符玉泛瀛海而罩珠玑【晋书食货志】
　　壤可以为粟木可以为货粟尽则有生货散则有聚君人者名之为贵财安可有【管子中匡】
　　王主积于民霸主积于将士衰主积于贵人亡主积于妇女珠玉故先王愼其所积【管子枢言】
　　宫室械器非山无所仰然后君立三等之租于山曰握以下者为柴楂把以上者为室奉三围以上为棺椁之奉【管子山国轨】
　　善为国者如金石之相举重钧则金倾故治权则势重治道则势羸今谷重于吾国轻于天下则诸侯之自泄如原水之就下【管子揆度】
　　此所谓用若挹于河海若输之给马此阴王之业【管子轻重甲】
　　五谷粟米者民之司命也黄金刀布者民之通货也先王善制其通货以御其司命故民力可尽也【管子轻重乙】源泉有竭鬼神有歇守物之终始身不竭此谓源究【管子轻重下】
　　玉起于禺【音虞】氏金起于汝汉珠起于赤野东南西北距周七千八百里水絶壤断舟车不能通先王为其途之逺其至之难故托用于其重以珠玉为上币以黄金为中币以刀布为下币三币握之则非有补于暖也食之则非有补于饱也先王以守财物以御民事而平天下也【管子国蓄】
　　北海则有走马吠犬焉然而中国得而畜使之南海则有羽翮齿革曾青丹干焉然而中国得而财之东海则有紫紶鱼盐焉然而中国得而衣食之西海则有皮革文旄焉然而中国得而用之故泽人足乎木山人足乎鱼农夫不斵削不陶冶而足械用工贾不耕田而足菽粟故虎豹为猛矣然君子剥而用之故天之所覆地之所载莫不尽其美致其用【荀子王制】
　　上得天时下得地利中得人和则财货浑浑如泉源汸汸如河海暴暴如丘山【荀子富国】
　　田野县鄙者财之本也垣窌仓廪者财之末也百姓时和事业得叙者货之源也等赋府库者货之流也故明王必谨养其和节其流开其源而时斟酌焉【荀子富国篇】利出一空者其国无敌利出二空者其兵半用利出十空者民不守【韩非子饰令】
　　今夫越之具区楚之云梦宋之钜野齐之孟诸有国之富而伯王之资也人主统而一之则强不禁则亾齐以其肠胃予人家强而不制枝大而折干以专巨海之富而擅鱼盐之利也【盐铁论刺权】
　　贤圣治家非一室富国非一道【盐铁论本议】
　　夏后以贝周人以紫石后世或金钱刀布物极而衰终始之运也【盐铁论错币】
　　今山泽之财均输之藏所以御轻重而役诸侯也汝汉之金纎防之贡所以诱外国而钓胡之宝也【盐铁论力耕】圣人因天时知者因地财上士取诸人中士劳其形长沮桀溺无百金之积蹠蹻之徒无猗顿之富【盐铁论力耕】使治家养生必于农则舜不为甄陶而伊尹不为庖【盐铁论力耕】
　　是开利孔为民罪梯者也【盐铁论本议】
　　家人有宝器尚函匣而藏之况人主之山海乎【盐铁论禁耕】民人藏于家诸侯藏于国天子藏于海内故民人以垣墙为藏闭天子以四海为匣匮【盐铁论禁耕】
　　若各居其处食其食则是橘柚不鬻朐卤之盐不出旃罽不市而呉唐之材不用也【盐铁论通有】
　　家人语陶朱为生本末异径一家数事而治生之道乃备【盐铁论水旱】
　　王国富民霸国富士仅存之国富大夫亡道之国富仓府是谓上溢而下漏【说苑政理】
　　譬无异夫路人反裘而负刍也将爱其毛不知其里尽毛无所恃也今吾田地不加广士民不加众而钱十倍必取之士大夫也【新序杂事二】
　　或曰羊利而国用足盍诸曰譬诸父子为人父而其子纵利如子何【扬子寡见篇】
　　王者藏于天下诸侯藏于百姓农夫藏于囷庾商贾藏于箧匮【初学记居处部库藏】
　　通变
　　被髪文身错臂左袵瓯越之民也黑齿雕题鳀冠秫缝大呉之国也礼服不同其便一也是以乡异而用变事异而礼易是故圣人茍可以利其民不一其用果可以便其事不同其礼【战国防赵武灵王】
　　圣与俗流贤与变俱谚曰以书为御者不尽马之情以古制今者不达事之变故循法之功不足以高世法古之学不足以制今【战国防赵武灵王】
　　三王之道若循环终而复始【史记髙祖纪】
　　俗已薄于三代而行尧舜之刑是犹以鞿而御駻突违救时之宜矣【前汉书刑法志】
　　一色成体谓之纯白黑杂合谓之駮欲以成平之法治秦之绪犹以乡饮酒之礼理军市也【前汉书海福传】
　　圣人能与世推移而俗士苦不知变以为结绳之约可复理乱秦之绪干戚之舞足以解平城之围【后汉书崔骃列传】不能通其变而一度以揆之斯契船而求劒守株而伺兎也【后汉书张衡列传】
　　夫奕者之思尽于一局者也圣人之明周于天下者也茍一局之势未尝尽同则天下之事岂必相袭哉【后汉纪孝章下】
　　天以盈虚为运政以损益为道【晋书刘毅传】
　　惟天地之道一隂一阳礼俗之变一文一质【周书苏绰传】乾道变化阴阳所以消息沿创不同生灵所以顺序若使天意不变施化何以成四时人事不易为政何以利万姓【北史隋本纪下】
　　民变而不能变是税之传革【管子侈靡】
　　孔子西游于衞颜渊问师金曰以夫子之行为奚如师金曰惜乎而夫子其竆哉夫刍狗之未陈也盛以箧衍巾以文绣尸祝斋戒以将之及其已陈也行者践其首苏者取而爨之而已将复取而盛以箧衍巾以文绣游居寝卧其下彼不得梦必且数眯焉今而夫子亦取先王已陈刍狗取弟子游居寝卧其下故伐树于宋削迹于衞竆于商周是非其梦邪围于陈蔡之间七日不火食死生相与邻是非其眯邪夫水行莫如用舟而陆行莫如用车以舟之可行于水也而求推之于陆则没世不行寻常古今非水陆与周鲁非舟车与今蕲行周于鲁是犹推舟于陆也劳而无功身必有殃彼未知夫无方之传应物而不竆者也且子独不见夫桔橰者乎引之则俯之则仰彼人之所引非引人也故俯仰而不得罪于人故譬三皇五帝之礼义法度其犹柤黎橘柚邪其味相反而皆可于口故礼义法度者应时而变者也今取猨狙而衣以周公之服彼必龁齧挽裂尽去而后慊观古今之异犹猨狙之异乎周公也故西施病心而矉其里其里之丑人见而美之归亦捧心而矉其里其里之富人见之坚闭门而不出贫人见之挈妻子而去之走彼知美矉而不知矉之所以美惜乎而夫子其竆哉【庄子天运】
　　彼后王者天下之君也后王而道上古譬之是犹已之君而事人之君也故曰欲观千岁则审今日欲知亿万则审一二故曰以近知逺以一知万以防知明【荀子非相】
　　今有构木钻燧于夏后氏之世者必为鲧禹笑矣有决渎于殷周之世者必为汤武笑矣然则今有美尧舜汤武禹之道于当今之世者必为新圣笑矣【韩非子五蠧】宋人有耕田者田中有株兎走触株折颈而死因释其耒而守株冀复得兎兎不可复得而身为宋国笑今欲以先王之政治当世之民皆守株之类也【韩非子五蠧】为政犹沐也虽有弃髪必为之爱爱弃髪之费而忘长髪之利不知权者也【韩非子六反】
　　古者寡事而备简朴陋而不尽故有珧铫而推车者古者人寡而相亲物多而轻利易让故有揖让而传天下者然则行揖让髙慈惠而道仁厚皆推政也处多事之时用寡事之器非智者之备也当大争之世而循揖让之轨非圣人之治也故智者不乗推车圣人不行推政也【韩非子八说】
　　世易时移变法宜矣譬之若良医病万变药亦万变病变而药不变向之寿民今为殇子矣夫不敢议法者众庶也以死守者有司也因时变法者贤主也是故有天下七十一圣其法皆不同非务相反也时势异也故曰良劒期乎断不期乎镆鎁良马期乎千里不期乎骥骜【吕氏春秋察今】
