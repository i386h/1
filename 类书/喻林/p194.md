<!-- { "loadSidebar": true } -->
　　子服尧之服诵尧之言行尧之行是尧而已矣子服桀之服诵桀之言行桀之行是桀而已矣【孟子告子下】
　　蓬生麻中不扶自直白沙在泥中与之皆黒者土地教化使之然也【史记三王世家】
　　传曰兰根与白芷渐之滫中君子不近庶人不服者所以渐然也【史记三王世家】
　　夫习与正人居之不能毋正犹生长于齐不能不齐言也习与不正人居之不能毋不正犹生长于楚之地不能不楚言也故择其所耆必先受业廼得尝之择其所乐必先有习廼得为之【前汉书贾谊传】
　　传曰譬如尧舜禹稷卨与之为善则行鮌讙兜欲与为恶则诛可与为善不可与为恶是谓上智桀纣龙逢比干欲与之为善则诛干莘崇矦与之为恶则行可与为恶不可与为善是谓下愚齐桓公管仲相之则霸防貂辅之则乱可与为善可与为恶是谓中人【前汉书古今人表】传曰素丝无常唯所染之信矣哉【蜀志后主传】
　　诗曰皎皎练丝在所染之【后汉书终列传】
　　曾子将行晏子送之曰赠人以轩不若以言吾请以言之以轩乎曾子曰请以言晏子曰今夫车轮山之直木也良工揉之其圆中规虽有槁暴不复嬴矣故君子慎隠揉和氏之璧井里之困也良工修之则为存国之寳故君子慎所修今夫兰本三年而成湛之苦酒则君子不近庶人不佩湛之縻醢而贾匹马矣非兰本美也所荡然也愿子之必求所湛婴闻之君子居必择居游必就士择居所以求士求士所以辟患也婴闻汨常移质习俗移性不可不慎也【晏子春秋襍上】学者相与薰沐其中扃而亦唯此之事【子华子北宫子仕】耕夫习牛则犷猎夫习虎则勇渔夫习水则沈战夫习马则健【闗尹子六七】
　　婴儿生无石师而能言与能言者处也【庄子外物】
　　兰茝槀本渐于蜜醴一佩易之正君渐于香酒可谗而得也君子之所渐不可不慎也【荀子大畧】
　　譬之越人安越楚人安楚君子安雅是非知能材性然也是注错习俗之节异也【荀子荣辱】
　　野物不为牺牲杂学不为通儒【尉缭子治本】
　　夫胡越之人生而同声嗜欲不异及其长而成俗也累数译而不能相通行有虽死而不相为者则教习然也【贾子新书保傅】
　　故诸君子得贤而举之得贤而与之譬其若登山乎得不肖而举之得不肖而与之譬其若下渊乎故登山而望其何不临而何不见凌迟而入渊其孰不防溺【贾子修政语上】
　　子见逵路而哭之为其可以南可以北墨子见练丝而泣之为其可以黄可以黑趋舍之相合犹金石之一调相去千嵗合一音也【淮南子説林训】
　　申菽杜茝美人之所懐服也及渐之于滫则不能保其芳矣【淮南子人间训】
　　学必由圣所以致其材也厉必由砥所以致其办也故夫子之教必始于诗书而终于礼乐杂説不与焉【孔丛子杂训】
　　夫狂者自龁忘其非掲豢也饭土而忘其非梁饭也然则楚之狂者楚言齐之狂者齐言习使然也夫习之于人微而着深而固是畅于筋骨贞于胶漆是以君子务为学也【韩诗外传】
　　是以孔子家儿不知骂曾子家儿不知鬬所以然者生而善敎也【説苑杂言】
　　兰本三年湛之以鹿醢既成则易以匹马非兰本美也愿子详其所湛既得所湛亦求所湛【説苑杂言】
　　邹孟轲之母也号孟母其舍近墓孟子之少也嬉逰为墓间之事踊跃筑埋孟母曰此非吾所以居处子也乃去舍市傍其嬉游为贾人衒卖之事孟母又曰此非吾所以居处子也复徙舍学宫之傍其嬉游设俎豆揖让进退孟母曰眞可以居吾子矣【列女传周列国邹孟轲母】
　　山之蹊不可胜由矣向墙之户不可胜入矣【子吾子】孔子习周公者也顔渊习孔子者也羿逢蒙分其弓良舍其策般投其斧而习诸孰曰非也【扬子学行】
　　以习非之胜是也况习是之胜非乎于戏学者审其是而已矣【扬子学行篇】
　　次四宻于腥臊三日不觉殽测曰密于腥臊小恶通也【太经第三宻】
　　故拟水于川水得其驯拟行于德行得其中拟言于法言得其正【太经棿】
　　野薮之人多鄙市井之人多媚非理也其习使然也性固无间于野薮市井之人也故循其习之谓情宰其情之谓性因性而导之谓学【天禄阁外史燕居】
　　蓬生麻间不扶自直白纱入缁不练自黑彼蓬之性不直纱之质不黒麻扶缁染使之直黒夫人之性犹蓬纱也在所渐染而善恶变矣【王充论衡率性篇】
　　人间之水汚浊在野外者清洁俱为一水源从天涯或浊或清所在之势使之然也【王充论衡率性篇】
　　声平和则郑衞不能入也学业正则杂説不能倾也事得本则邪佞不能谬也【扬子法言注吾子篇】
　　贵此圣人坦荡之夷路贱彼百家杂秽之邪径【扬子法言注吾子篇】
　　衣上也裳下也圣典本也诸子末也转上为下舍本逐末者是可惜【扬子法言注吾子篇】
　　御气为人若御马渉道由通衢则迅利适恶路则驽蹇【扬子法言注吾子篇】
　　君子多闻见而心愈眞也小人多闻见而情愈伪也【扬子法言注寡见篇】
　　才絓中庸在于所习是以素丝无恒黄代起鲍鱼芳兰入而自变【文选刘峻辨命论】
　　曾子将行晏子送曰婴闻赠人以财不若以言请以言乎夫兰本三年成而湛之以酒则君子不近湛之鹿醢货以匹马愿子克求所湛【文选王仲宣赠蔡子笃诗注】
　　违彼夷涂而遵此险径【补文选李充学箴】
　　瞻彼缉狐既次良冶相诸笋玉犹待它山故沮涣之水可居邹鲁之乡为贵【艺文类聚礼部上学校表】
　　匪曰兰芷畴变入室之情不自朱蓝何迁素丝之质【艺文类聚职官部祭酒表】
　　荃蕙虽秀才非贞质异端虽美道无术【艺文类聚服饰部杖铭】出不自户将何由行不以法欲焉修【艺文类聚内典部内典颂】盗跖为浊夷栁为清鲍肆为臭兰圃为馨【艺文类聚人部言语铭】丝白不难染蓬生本易扶【艺文类聚人部髪诗】
　　渐于兰则芳渐于鲍则臭【太平御览香部兰香】
　　轲少贫向在墓间识塟埋事又徙在市则轲知市井之利又徙在习学所遂尽识礼义【太平御览资产部市】
　　在磨则磷玉生虽坚唯居必徙岂曰能贤冰开春日兰败秋年天教斯类及习情迁【初学记道释部佛注】
　　金木无常方圆应形亦有櫽括习与性成正人在侧徳义盈堂【玉海官制储官】
　　譬如良地而种稊稗终不变成粳粱五谷【玉清经慈悲方便品】如秽螺蜗污澄清水不堪饮用【波罗蜜多经五百八十三】
　　譬如以乳和水以火煎煑以得热气乳水各别而彼水所有脂腻味【大寳积经一百九】
　　譬如风大出深山防谷入于占卜众香之林其风便香经于粪秽臭恶之所其风便臭若香臭俱至风则香臭竝兼盛者先显【大乘显识经推三】
　　譬如伊兰俱与旃檀生未利山牛头旃檀生伊兰藂中未及长大在地下时芽茎枝叶如阎浮提竹笋众人不知言此山中纯是伊兰无有旃檀而伊兰臭熏四十由旬其华红色甚可爱乐若有食者发狂而死牛头旃檀虽生此林未成就故不能发香仲秋月满卒从地出成旃檀树众人皆闻牛头旃檀上妙之香永无伊兰臭恶之气【观佛三暗海经卷一覆一】
　　谷涌大水展转而流到于大海若复有水而不循谷漫堕卤土为卤所渗而失其身【大方等陀罗尼经卷四】
　　犹如有诸甜果若甘蔗若蒲桃果及诸一切甘美之果有人修治良地而取种之然后生子皆悉甘美人所贪乐所以然者以其果子本甘美故【増壹阿含经卷八】
　　复有众生修鵄鸺因受鵄鸺戒发鵄鸺心行鵄鸺业分别鵄鸺意以是熏修鵄鸺之业【起世因本经卷五】
　　学当有善知识昔有驴一疋其主恒令与马相随饮食行来常与马俱马行百里亦行百里马行千里亦行千里衣毛鸣呼与马相似后时与驴相随饮食行来与驴共侣驴行百里亦行百里驴行千里亦行千里毛衣头躯悉为似驴鸣呼唉疴纯为是驴遂至老死不复作马学者亦如是随善知识则日精进精进者得道驶随恶知识则日懈怠懈怠者是为长没也【佛説生经卷五】
　　欲入法海取其珍寳当湏善行以为导师毁破善行生死旷路永无出期经歴三涂受苦长逺如彼商贾将入大海杀其导者迷失津济终致困死【百喻经卷上】
　　如鼠藏穴潜隠习敎【法句经利养品】
　　地有故纸佛告比邱取之受敎即取佛问比邱以为何纸诸比邱白佛此裹香之纸今虽捐弃处香如故佛复前行地有断索佛告比邱取之受教即取佛复问曰此何等索诸比邱白佛其索腥臭此系鱼之索佛语比邱夫物本净皆由因縁以兴罪福近贤明则道义隆友愚闇则殃罪集譬彼纸索近香则香系鱼则腥渐染翫习各不自觉【法句譬喻经一双要品】
　　譬如入恒河必得至大海诸余外道法非一切智人所説邪见杂故将至恶处【大智度论卷三十二】
　　福田因縁功徳故所愿得满如种良田则所收益多【大智度论卷五十四】
　　如练铁不能成金【大智度论卷五十四】
　　譬如人瞠日习不已则成恶性【大智度论卷六十七】
　　如水在辛则辛在苦则苦甜醋咸淡亦如是【杂阿毗昙心论卷九】顔闵遇于孔门标徳行之首苏张逢于鬼谷居浮诈之先非独人性之优劣亦所习之眞伪也【辩正论卷六】
　　大乘为甘露亦名为毒药能消即为甘不消即成毒【法苑珠林卷二十三】
　　窃闻声调响顺形直影端未见钻火得冰种豆得麦【法苑珠林卷五十五】
　　欲行大道莫示小径无以大海内于牛迹无以日光等彼萤火【维摩诘所説经弟子品】
　　津河可度处名正济险难诳处名邪济佛道名正济外道名邪济也【僧肇注维摩注经佛道品】
　　彼大乘之体自无疮疣无以小乘之刺损伤之也【僧肇注维摩诘经弟子品】
　　必为
　　譬如为山未成一篑止吾止也譬如平地虽覆一篑进吾徃也【论语子罕】
　　乌获古之有力人也能移举千钧人能举其所任是为乌获才也【赵氏注孟告子下】
　　人有术不能行者有矣能行而无其术者亦有矣衞人有善数者临死以诀喻其子其子志其言而不能行也他人问之以其父所言告之问者用其言而行其术与其父无差焉【列子説苻】
　　夫力学而诵诗书凡人所能为也若欲移江河动太山故人力所不能也【陆子慎微】
　　若造父之御马羿之用弩则所谓难也君子不以其难为之也【陆子慎微】
　　槁竹有火弗钻不防土中有水弗掘无泉【淮南子説林训】道虽近不行不至事虽小不为不成【韩诗外传】
　　好大而不为大不大矣好髙而不为髙不髙矣仰天庭而知天下之居卑也哉【扬子脩身篇】
　　脂我名车防我名骥千里虽遥孰敢不至【陶靖节集诗四言】良匠能与人规矩不能使人必巧明师能授人妙术不能使人必为【汉武帝内传】
　　人生于世如在寳山种种善缘皆为寳也子不造善当来离世是犹登彼寳山空手而归不持一物后无悔乎【虚皇四十九年】
　　运此神力如风扇火【海空智藏经序品】
　　譬如寳山在于恶林有一猛虎常依其中以是之故一切众生飞鸟走兽絶迹此山无敢近者有一贫士存念思惟云何得往彼山采寳令我今日早得富有于是即便习诸毒药往于山所尔时恶虫闻其毒药即便去离是诸贫士随意采寳【海空智藏经哀叹品】
