<!-- { "loadSidebar": true } -->
　　晏子称夫人生厚而用利于是乎正德以幅之谓之幅利言人情须节以正其德亦由布帛须幅以成其度焉【后汉书济阴悼王长传】
　　夫饥而思食寒而欲衣生之所资也遇其贫则粳粮緼袍快然自足矣然富有天下者其欲弥广虽方丈黼黻犹曰不足必求河海之珍以充耳目之玩则神劳于上民疲于下矣夫万物之非能自止也上之所为民之凖的也今以不止之性而殉凖的于上是弥而开之使其侈竞也古之帝王不为靡丽之服不贵难得之货所以去华竞以嘿止喧也【后汉纪孝顺】
　　且饥者不待美馔而后饱寒者不俟狐貉而后温为味者口之竒文绣者身之饰也【吴志华覈传】
　　崇台霄峙秀阙云亭千榭连隅万阁接屏晃如晨曦昭若列星【晋书赫连勃勃载记】
　　栋镂榥若腾虹之眉飞檐舒咢似翔鹏之矫翼【晋书赫连勃勃载记】
　　昔周王骥迹实穷四溟汉帝鸾轸夙徧五岳【宋书孝武帝本纪】隅奥有灶齐侯蔑寒犬马有秩管燕轻饥【宋书顔延之传】苞池江海笼苑嵩岱【南齐书刘善明传】
　　主上无积而宫室美氓家无积而衣服修乗车者饰观望步行者杂文采本资少而末用多者侈国之俗也【管子八观】
　　山林虽广草木虽美禁发必有时国虽充盈金玉虽多宫室必有度江海虽广池泽虽博鱼鼈虽多罟必有正【管子八观】
　　台榭相望者亡国之庑也驰车充国者追宼之马也羽劒珠饰者斩生之斧也文绣纂组者燔功之窑也明王知其然故远而不近也【管子七臣七主】
　　夫明王不美宫室非喜小也不听钟鼓非恶乐也为其伤于本事而妨于教也【管子禁藏】
　　工事竞于刻镂女事繁于文章国之贫也【管子立政】
　　寸之管无当天下不能足之以粟今齐国丈夫畊女子织夜以接日不足以奉上而君侧皆雕文刻镂之观此无当之管也而君终不知五尺童子操寸之烟天下不能足以薪今君之左右皆操烟之徒而君终不知【晏子春秋谏下】
　　大道甚夷而民好径朝甚除田甚芜仓甚虚服文采带利劒厌饮食资财有余是谓盗夸非道哉【老子益证】
　　卫小国也处于齐晋之间犹贫家之处于富家之间也贫家而学富家之衣食多用则速亡必矣【墨子贵义】
　　国富则淫淫则有虱有虱则弱【商子説民】
　　狱讼繁仓廪虚而有以淫侈为俗则国之伤也若以利劒刺之【韩非子解老】
　　简王谓左右车席泰美夫冠虽贱头必戴之履虽贵足必履之今车席如此大美吾将何屩以履之夫美下而耗上妨义之本也【韩非子外储説左】
　　其王之与乐也若氷之于炎日反以自兵此生乎不知乐之情而以侈为务故也【吕氏春秋侈乐】
　　治国者当爱民财不为奢泰治身者当爱精气不放逸【河上公注老子守道】
　　然后以六合为家崤函为宫【贾子过秦上】
　　贫民糟糠不接于口而虎狼熊罴厌刍豢百姓短褐不完而宫室衣锦人主急兹无用之功百姓黎民顦顇于天下是故使天下不安其性【淮南子主术训】
　　川源不能实漏巵山海不能澹【古赡字】溪壑【盐铁论本议】智襄子为室美士茁夕焉智伯曰室美矣对曰美则美矣抑臣亦有惧也智伯曰何惧对曰臣以秉笔事君记有之曰髙山浚源不生草木松栢之地其土不肥今土木胜人臣惧其不安人也室成三年而智氏亡【説苑贵徳】晋平公为驰逐之车龙旌众色挂之以犀象错之以羽芝车成题金千镒立之于殿下令羣臣得观焉田差三过而不一顾平公作色大怒问曰差尔三过而不一顾何为也田差对曰臣闻説天下者以天下説诸侯者以国説大夫者以官説士者以事説农夫者以食説妇姑者以织桀以奢亡纣以淫败是以不敢顾也【説苑反质】夫山林不能给野火江海不能实漏巵皆所宜禁也【潜夫论浮侈】
　　犹大厦既燔而运水于沧海洪潦凌室而造船于长洲矣夫巍巍之称不可骄吝搆而东岳之封未易以恣欲修也【抱朴子外篇君道】
　　目力疲于绮粲而不以览庶事之得失耳聪尽于淫音而不以证献言之邪正【抱朴子外篇吴失】
　　以检扞于井泄取有时【太经第三法解】
　　必以肆奢为贤则是黄帝合宫有虞总期固不如夏癸之瑶台殷辛之琼室也汤武谁革而用师哉【文选东京赋】厚味腊毒丰屋生灾【广文选潘正叔乗舆箴】
　　昔周穆王欲肆其心周行天下将皆必有车辙马迹焉【艺文类聚人部行旅】
　　庆封奔献车于季武子美泽可以鉴展庄叔见之曰车甚泽人必瘁宜其亡也【艺文类聚舟车部车】
　　秦皇兼天下都咸阳渭水贯都以象天汉横桥南渡以法牵牛【事文类聚国都三辅黄图】
　　昔者桀纣纵欲长乐以苦百姓珍怪远味必南海之荤北海之盐西海之菁东海之鲸此其祸天下亦厚矣【太平御览皇王部帝桀】
　　有肉如丘有酒如渊有殽如林有货如山【太平御览时序部夏至】人之言君天下者瑶台九累而尧白屋黼衣九种而尧大布官中三市而尧鹑居粝饭菜粥麒麟青龙而尧素车驹【太平御览皇王部帝尧陶唐氏】
　　二世修骊山陵采玉者倾山采珠者蔽海【太平御览羽族部鸿】秦皇汉祖楚羽吴防并势横海外雄架天维寸气不续则为一丘之壤【华阳陶隐居传上】
　　戒满
　　上九亢龙有悔【易干】
　　亢龙有悔盈不可久也【易干】
　　亢龙有悔穷之灾也【易干】
　　亢龙有悔与时偕极【易干】
　　以阳之质处鼎之中有实者也有实之物不可复加益之则溢反伤其实【王弼注易鼎】
　　凡人各有志意但不得自满故六韬云器满则倾志满则覆【礼记正义曲礼上】
　　亡下阳不惧而又有功是天夺之鉴而益其疾也【左传僖公二年】
　　譬如火焉火中寒暑乃退此其极也能无退乎【左传昭公三年】如川之满不可游也【左传哀公九年】
　　食充其腹谓之饱酒卒其量谓之醉醉饱者是酒食餍足过度之名也穆王用民之力不知餍足故令去其醉饱过盈之心【春秋正义昭公十二年】
　　时吴彊而无道败齐临淄乗胜大防中国齐晋前驱鲁卫骖乗滕薛侠毂而趋【何休解公羊哀公十三年】
　　孔子观鲁桓公之庙有欹器焉问于守庙者曰此谓何器对曰此盖为宥坐之器孔子曰吾闻宥坐之器虚则欹中则正满则覆明君以为至诫故常置之于坐侧顾谓弟子曰试注水焉乃注之水中则正满则覆夫子喟然叹曰呜呼夫物恶有满而不覆者哉【孔子家语三恕】
　　能消者息必専者政【乾坤凿度上】
　　夫穷髙则危大满则溢月盈则缺日中则移凡此四者自然之数也【后汉书李固列传】
　　日不常中月盈有亏履道者固仗埶者危【后汉书文苑传】月满如规后夜则亏槿荣于枝望暮而萎【北齐书魏收传】夫居髙而必危每处满而防溢【北史后妃下愍皇后传】
　　太强必折太张必缺【太公六韬三疑】
　　圣人着之简防传以告后进曰奋盛苓落也盛而不落者未之有也故有道者不平其称不满其量【管子宙合】满盛之国不可以仕任满盛之家不可以嫁子骄倨傲暴之人不可与交【管子白心】
　　釜鼓满则人概之人满则天概之故先王不满也【管子枢言】甚矣百姓之恶人之有余忌也是以长者断之短者续之满者洫之虚者实之【管子小称】
　　持而盈之不如其已揣而鋭之不可长保【老子运夷】
　　跂者不立跨者不行自见者不明自是者不彰自伐者无功自矜者不长【老子苦恩】
　　山峭者崩泽满者溢【黄石公素书安履】
　　赵襄子攻翟胜老人中人使使者来谒之襄子方食抟饭有忧色左右曰一朝而两城下此人之所以喜也今君有忧色何襄子曰江河之大也不过三日飘风暴雨日中不须防今赵氏之德行无所于积一朝而两城下亡其及我乎孔子闻之曰赵氏其昌乎夫忧所以为昌也而喜所以为亡也胜非其难者也持之其难者也贤主以此持胜故其福及后世【吕氏春秋慎大】
　　冬与夏不能两刑草与稼不能两成新谷熟而陈谷亏凡有角者无上齿果实繁者木必痹用智褊者无遂功天之数也故天子不处全不处极不处盈全则必缺极则必反盈则必亏先王知物之不可两大故择务当而处之【吕氏春秋博志】
　　诗曰将欲毁之必重累之将欲踣之必髙举之其此之谓乎累矣而不毁举矣而不踣其唯有道者乎【吕氏春秋行论】天当有阴阳施张昼夜更用不可但欲清明无已时将恐分裂不为天地当有髙下刚柔气节五行不可但欲安静无已时将恐发泄不为地神当有王相囚死休废不可但欲灵无已时将恐虚歇不为神谷当有盈缩虚实不可但欲盈满无已时将恐枯竭不为谷万物当随时生死不可但欲生无已时将恐灭亡不为物侯王当屈己以下人汲汲求贤不可但欲髙于人将恐颠蹶失其位也【河上公注老子法本】
　　后稷广利天下犹不自矜禹无废功无废财自视犹觖如也满如防实如虚尽之者也【淮南子缪称训】
　　夫物未尝有张而不弛成而不毁者也唯圣人能盛而不衰盈而不亏【淮南子泰族训】
　　阳之行始于北方之中而止于南方之中阴之行始于南方之中而止于北方之中阴阳之道不同至于盛而皆止于中【春秋繁露循天之道】
　　衣成则缺袵宫成则缺隅屋成则加错示不成者天道然也【説苑敬慎】
　　圣人不敢当盛升舆而遇三人则下二人则轼调其盈虚故能长久也【説苑敬慎】
　　大人失宜盈满复亏成长之木盛者灭衰【焦氏易林观之丰】或问持满曰防欹【扬子重黎篇】
　　次五日正中月正隆君子自晦不入穷测曰日中月隆明恐挫也【太经第五晦】
　　上九极廓于髙庸三岁无童测曰极廓髙庸终无所臣也【太经第四廓】
　　道防降而不杀物无盛而不衰日中则昃月满则防崇犹尘积替若骇机【文选张华女史箴】
　　登泰山见天下之大不察细者视逺故也处髙位知人主之贵不防卑贱者意满故也【意林任子】
　　于髙思危在满戒溢可以永年天之大律【玉海器用鼎鼐】通经曰古者三皇有诫之器名曰侑巵其虚则正其盈则覆【道德经四子集解】
　　譬如瓶满天降雨时而不受一滴【大宝积经巻九十九】
　　如大海水不可量不可度不可见邉际大智若此犹复受泉流如牛迹中水自谓以满足宁可方之于大海【阿述达菩萨经衣八】
　　譬以瓶盛满水置露地天雨瓶中一渧不受渧亦不得入所以者何其瓶已满故【阿述达菩萨经衣八】
　　譬如月初生人皆为作礼月成满无有为作礼者【佛遗日摩尼宝经推六】
　　犹如有瓶水满其中正安着地若人持水来泻瓶中彼瓶如是复受水不答曰不也所以者何彼瓶水满正安着地是故不受【中阿含经巻二十】
　　如人得如意宝则心生自髙轻贱他人是为衰因縁【大智度论巻六十五】
　　水运钟卑人道恶矜【明集十三】
　　虚怀
　　山上有泽咸君子以虚受人【易咸】
　　木以髙其枝叶之故故人不得就而止息也【郑氏笺诗汉广】昔者禹见耕者五耦而武过十室之邑则下为秉德之士存焉【大戴礼记曽子制言下】
　　简子曰与吾得革车千乗不如闻行人烛过之一言也【韩非子难二】
