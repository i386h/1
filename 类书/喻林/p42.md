<!-- { "loadSidebar": true } -->
　　谢幼舆谓周侯曰卿类社树逺望之峨峨拂青天就而视之其根则羣狐所托下聚溷而已答曰枝条拂青天不以为髙羣狐乱其下不以为浊【世説新语排调】
　　支道林因人就深公买印山深公曰未闻巢由买山而隐【艺文类聚人部隐逸上】
　　又问荀令君赵荡寇皆足盖世乎衡见荀有容仪赵有腹乃答曰文若可借面吊丧稚长可使监厨请客其意以为荀但有貌赵健啖肉也【艺文类聚人部品藻】
　　道真尝与一人共索袢草中食见一妪将二儿过并青衣调之曰青羊将两羔妪答曰两猪共一槽【艺文类聚人部嘲戏】殷方语孙卿曰公勿作强口马我当并卿控孙亦曰卿勿作冗鼻牛我当穿卿颊【太平御览人事部言语】
　　谚曰上车不落为著作体中何如则秘书言其不用才也【初学记职官部秘书郞】
　　司马宣王辟州泰为新城太守尚书钟毓请泰曰君释褐登宰府乞儿乘小车一何防泰曰君明公之子少有文彩故守吏职猕猴乘上牛一何迟众賔悦服【初学记兽部猴】齐世有席昆蚩鄙文学嘲刘逖云君文若朝菌须臾之翫非宏才岂比吾千丈松常有风霜刘云既有寒木又发春华可乎【事类赋木部松注】
　　仕进不止执虎子【虎子溲器也侍中亲省起居故谓之执虎子】苏笑曰我诚不能効汝蹇蹇驱鹿车驰也【何氏语林排调】
　　刘道真于河侧自牵船见一老妪采梠刘调之曰女子何不调机利杼而采梠妪答曰丈夫何不跨马挥鞭而牵船【何氏语林排调】
　　孙权尝燕见蜀使费祎逆勅羣臣使祎至伏食勿起祎至权为辍食而诸人不起祎调之曰凤凰来翔麒麟吐哺驴骡无知伏食如故诸葛恪应声答曰爰植梧桐以待凤凰有何燕雀自称来翔何不弹射使还故乡【何氏语林排调】惠子始与庄子相见而问乎庄子曰今日自以为见凤凰而徒遭燕雀耳坐者俱笑【困学纪闻卷十诸子】
　　宋明帝纪胡母颢专权奏无不可时人语曰禾绢闭眼诺胡母大张槖禾绢谓上也【困学纪闻卷十七评文】
　　悋大官而肿口临沧海而摄腹真子之谓也【明集释駮论】
　　托比
　　鹭白鸟也以兴洁白之士【毛诗有駜注】
　　子贡问于孔子曰敢问君子贵玉而贱防者何也为玉之寡而防之多与孔子曰非为防之多故贱之也玉之寡故贵之也夫昔者君子比德于玉焉温润而泽仁也缜宻以栗知也亷而不刿义也埀之如队礼也叩之其声清越以长其终诎然乐也瑕不揜瑜瑜不揜瑕忠也孚尹旁达信也气如白虹天也精神见于山川地也圭璋特达德也天下莫不贵者道也诗云言念君子温其如玉故君子贵之也【礼记聘义】
　　自号鸱夷者言若盛酒之鸱夷多所容受而可卷懐与时张弛也【前汉书货殖传注】
　　阮脩所著述甚寡尝作大鹏赞曰苍苍大鹏诞自北溟假精灵鳞神化以生如云之翼如山之形海运水击扶揺上征翕然层举背负大清志存天地不屑雷霆鸴鸠仰笑尺鷃所轻超世髙逝莫知其情【晋书阮籍传】
　　素既屡被徴辟声誉甚髙山中有蚿虫声清长听之使人不厌而其形甚丑素乃为蚿赋以自况【宋书隐逸王素传】文王乃斋三日乘田车驾田马田于渭阳卒见太公坐茅以渔文王劳而问之曰子乐渔邪太公曰君子乐得其志小人乐得其事今吾渔甚有似也文王曰何谓其似也太公曰钓有三权禄等以权死等以权官等以权夫钓以求得也其情深可以观大矣【太公六韬文韬】
　　离骚之文依诗取兴引类譬谕故善鸟香草以配忠贞恶禽臭物以比防佞灵修美人以嫓于君宓妃佚女以譬贤臣虬龙鸾凤以托君子飘风云霓以为小人其词温而雅其义皎而朗凡百君子莫不慕其清髙嘉其文彩哀其不遇而悯其志焉【王逸注楚辞离骚经】
　　行当如苍龙能屈能申志当如大虹能文采精当若彗星能耀光明举当若鵕防飞能冲天也【王逸注楚辞九叹】雷为诸侯以兴于君云雨防昧以兴佞臣猨猴善鸣以兴防人风以喻政木以喻民雷填填者君妄怒雨防防者羣佞聚也猨啾啾者防夫弄口也风飒飒者政烦扰也木萧萧者民惊骇也【王逸注楚辞九歌】
　　言橘枝重累又有利刺以象武也实圆抟又象文也以喻已有文武能方圆【王逸注楚辞九章】
　　日以喻君山以喻臣霰雪以兴残贼云以象佞人山峻髙以蔽日者谓臣蔽君明也下幽晦以多雨者羣下专擅施恩也霰雪纷其无垠者残贼之政害贤人也云霏霏而承宇者佞人并进满朝廷也【王逸注楚辞九章】
　　周礼后六服一曰翚衣取其雉性介而守以比后德也【张华注禽经】
　　佩鸣玉以比洁齐幽兰以争芬【陶靖节集赋】
　　木度北而变质故不可以逾境金百链而不销故万邦作【李善注文选陆士衡答贾长渊诗】
　　兰以秋馥可以喻言桂以冬荣可以喻性【李善注文选曹子建朔风诗】
　　鹪鹩小鸟也生于蒿莱之间长于藩篱之下翔集寻常之内而生生之理足矣色浅体陋不为人用形微处卑物莫之害繁滋族类乘居匹游翩翩然有以自乐也彼鹫鹗鹍鸿孔雀翡翠或凌赤霄之际或托絶垠之外翰举足以冲天觜距足以自卫然皆负矰婴缴羽毛入贡何者有用于人也【文选鹪鹩赋】
　　惟鹪鹩之微禽兮亦摄生而受气育翩翾之陋体兮无黄以自贵毛弗施于器用兮肉不登乎爼味鹰鹯过犹俄翼兮尚何惧于罿罻翳荟蒙笼是焉游集飞不飘飏翔不翕习其居易容其求易给巢林不过一枝每食不过数粒栖无所滞游无所盘匪陋荆棘匪荣兰动翼而逸投足而安委命顺理与物无患伊兹禽之无知兮何处身之似智不懐寳以贾害兮不饰表以招累【文选鹪鹩赋】
　　不以资质之鄙薄兮欲增辉乎太清虽无补于日月兮期自照于陋形当朝阳而戢景兮必宵昧而是征进不竞于天光兮退在晦而能明谅有似于贤臣兮于疏外而尽诚【广文选傅虞萤赋】
　　骛无他心故庶人以为贽【艺文类聚鸟部鸭】
　　顾惟烛之自焚以致用亦犹杀身以成仁矣【艺文类聚火部烛赋】我嘉兹栉恶乱好理一髪不顺实以为耻虽日用而匪懈不告劳而自己茍以理而委任期竭力而没齿【艺文类聚服饰部梳枇赋】
　　北园有一树布叶埀重隂外虽多棘刺内实有赤心【艺文类聚菓部枣诗】
　　愿为緑苹草托身寄清池【艺文类聚草部萍】
　　俯观万物扰扰焉如水之载浮萍【艺文类聚草部萍】
　　兰既春敷菊又秋荣芳薰百草色艶羣英孰是芳质在幽愈馨【艺文类聚草部菊铭】
　　文伯相鲁敬姜谓之曰吾语汝治国之要尽在经耳幅者所以正枉也不可不强故幅可以为将画所以均不服也故画可以为正物者所以治芜与莫也故物可以为都大夫持而不出入不絶者捆也捆可以为大行人推而往引而来者综也综可以为关内之师主多少之数者均也均可以为内史服重任行逺道正直而固者轴也轴可以为相舒而无穷者摘也摘可以为三公文伯载拜受教【太平御覧资产部织】
　　去妇不顾门萎韭不入园以妇人之性草菜之情犹有所耻想忠壮者意何所之【太平御覧菜部韭】
　　至夫重隂之夕风雨晦暝万物惑翩翩独征竒姿燎朗在隂益荣犹贤哲之处时时昏昧而道明若兰香之在幽越羣臭而弥馨【初学记虫部萤】
　　板则紫栢杵则木何斯材而斯用也【用言筑城】草则离离靡靡縁冈而殖但使十步而有一芳余亦何辞间于荆棘【何氏语林言志】
　　石出荆山悬岩之颠外有五色之文内含卞氏之珍磨之不加莹雕之不增文禀气坚贞受之自然顾其理枉屈纡绕而不得申【何氏语林言语】
　　惟斯屏风出自幽谷根深枝茂号为乔木孤生陋弱畏金彊族移根易土委伏沟渎飘飘危殆靡安措足天啓我心遭遇微禄中郎缮理收拾捐朴大匠攻之刻雕削斵表虽剥裂心实贞慤等化器类庇防尊屋列在左右近君头足頼蒙成济其恩笃不逢仁人永为枯木【初学记器用部屏风注】
　　是锡杖者名为智杖亦名德杖彰显圣智故曰智杖行功德本故曰德杖如是杖者圣人之表帜贤士之明记趣道法之正幢【得道梯隥锡杖经尺八】
　　隐语
　　还无社与司马卯言号申叔展叔展曰有麦麴乎曰无有山鞠穷乎曰无河鱼腹疾奈何曰目于眢井而拯之若为茅绖哭井则已明日萧溃申叔视其井则茅绖存焉号而出之【春秋左传宣公十二年】
　　吴申叔仪乞粮于公孙有山氏曰佩玉蘂兮余无所系之防酒一盛兮余与褐之父睨之对曰粱则无矣麤则有之若登首山以呼曰庚【西方主糓】癸【北方主水】乎则诺【左传哀公十三年】
　　羊性滛而狠猪性卑而率鹅性顽而傲狗性险而出皆指斥贵势【南史卞彬文学传】
　　桓公使管仲求戚戚应之曰浩浩乎育育乎管仲不知至中食而虑之婢子曰公何虑管仲曰非婢子之所知也婢子曰公其母少少毋贱贱昔者吴干战未龀不得入军门国子擿其齿遂入为干国多百里奚秦国之饭牛者也穆公举而相之遂霸诸侯由是观之贱岂可贱少岂可少哉管仲曰然公使我求戚戚应我曰浩浩乎吾不识婢子曰诗有之浩浩者水育育者鱼未有室家而安召我居寗子其欲室乎【管子小问】
　　公游于纪得书曰食鱼无反勿乘驽马公曰善哉知苦言食鱼无反则恶其鱢也勿乘驽马恶其取道不逺也晏子对曰不然食鱼无反毋尽民力乎勿乘驽马则无置不肖于侧乎【晏子春秋襍上】
　　有物于此居则周静致下动则綦髙以钜圆者中防方者中矩大参天地德厚尧禹精微乎毫毛而盈大乎防宙忽兮其极之逺也攭兮其相逐而反也卭卭兮天下之咸蹇也德厚而不损五采备而成文往来惛惫通于大神出入甚极莫知其门天下失之则灭得之则存弟子不敏此之愿陈君子设辞请测意之曰此夫大而不塞者与充盈太宇而不窕入郄穴而不偪者与行逺疾速而不可托訙者与往来惛惫而不可为固塞者与暴至杀伤而不亿忌者与功被天下而不私置者与托地而游宇友风而子雨冬日作寒夏日作暑广大精神请归之云【荀子赋篇】
　　有物于此防防兮其状屡化如神功被天下为万世文礼乐以成贵贱以分养老长幼待之而后存名号不美与暴为隣功立而身废事成而家败弃其耆老收其后世人属所利飞鸟所害臣愚而不识请占之五帝帝占之曰此夫身女好而头马首者与屡化而不夀者与善壮而拙老者与有父母而无牝牡者与冬伏而夏游食桑而吐丝前乱而后治夏生而恶暑喜温而恶雨蛹以为母蛾以为父三俯三起事乃大已夫是之谓蚕理【荀子赋篇】
　　有物于此生于山阜处于室堂无知无巧善治衣裳不盗不窃穿窬而行日夜合离以成文章以能合从又善连衡下覆百姓上饰帝王功业甚薄不见贤良时用则存不用则亡臣愚不识敢请之王王曰此夫始生钜其成功小者耶长其尾而鋭其剽者耶头铦达而剽赵缭者耶一徃一来结尾以为事无羽无翼反覆甚极尾生而事起尾邅而事已簪以为父管以为母既以缝表以连里夫是之谓箴理【荀子赋篇】
　　常摐曰过故乡而下车子知之乎老子曰过故乡而下车非谓其不忘故邪常摐曰嘻是已常摐曰过乔木而趋子知之乎老子曰过乔木而趋非谓敬老邪常摐曰噫是已张其口而示老子曰吾舌存乎老子曰然吾齿从乎老子曰亡常摐曰子知之乎老子曰夫舌之存也岂非以其柔邪齿之亡也岂非以其刚邪常摐曰嘻是已【説苑敬慎】
