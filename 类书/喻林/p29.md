<!-- { "loadSidebar": true } -->
　　子可谓扶绳而辨循刻而议【宋书顾恺之传】
　　殊涂而同归者不得守其发轮之辙也【宋书夷蛮天竺传】客所谓抚弦徽音未达燥湿变响张罗沮泽不覩鹄鴈高飞【梁书任昉传】
　　夫居后而望前则爲前居前而望后则爲后而前后之事犹如彼此彼呼此爲彼此呼彼爲彼彼此之名的居谁处【陈书传縡传】
　　夫瞀视者以黄爲赤以苍爲吾乃今所谓皂白安知识者不以爲頳黄吾又安知天下之正色哉【亢仓子全道篇】目之所见不知其几何或爱金或爱玉是执一色爲目也耳之所闻不知其几何或爱钟或爱鼓是执一声爲耳也惟圣人不慕之不拒之不处之【关尹子九药】
　　夫六经先王之陈迹也岂其所以迹哉今子之所言犹迹也夫迹履之所出而迹岂履哉【庄子天运】
　　彼已尽矣而女求之以爲有是求马于唐肆也【庄子田子方】右移于左则物一而变爲异类如鲲化爲鹏忠变爲逆存亡靡定祸福不居【公孙龙子通变论注】
　　慎子有见于后无见于先老子有见于诎无见于信墨子有见于齐无见于畸宋子有见于少无见于多有后而无先则羣众无门有诎而无信则贵贱不分有齐而无畸则政令不施有少而无多则羣众不化【荀子天伦】先王之言有其所爲小而世意之大者有其所爲大而世意之小者未可必知也説在宋人之解书与梁人之读记也故先王有郢书而后世多燕説夫不适国事而谋先王皆归取度者也【韩非子外储説左上】
　　郑县人乙子使其妻爲袴其妻问曰今袴何如夫曰象吾故袴妻子因毁新令如故袴【韩非子外储説左上】
　　夫少者侍长者饮长者饮亦自饮也一曰鲁人有自喜者见长年饮酒不能釂则唾之亦効唾之一曰宋人有少者亦欲効善见长者饮无余非斟酒饮也而欲尽之【韩非子外储説左上】
　　书曰绅之束之宋人有治者因重带自绅束也人曰是何也对曰书言之固然书曰既雕既琢还归其朴梁人有治者动作言学举事于文曰难之顾失其实人曰是何也对曰书言之固然【韩非子外储説左上】
　　荆人欲袭宋使人先表澭水澭水暴益荆人弗知循表而夜涉溺死者千有余人军惊而坏都向其先表之时可导也今水已变而益多矣荆人尚犹循表而导之此其所以败也【吕氏春秋察今】
　　楚人有涉江者其剑自舟中坠于水遽契其舟曰是吾剑之所从坠舟止从其所契者入水求之舟已行矣而剑不行求剑若此不亦惑乎以此故法爲其国与此同时已徙矣而法不徙以此爲治岂不难哉有过于江上者见人方引婴儿而欲投之江中婴儿啼人问其故曰此其父善游其父虽善游其子岂遽善游哉此任物亦必悖矣【吕氏春秋察今】
　　今夫王乔赤诵子吹呕呼吸吐故纳新遗形去智抱素反真以游冥上通云天今欲学其道不得其养气处神而放其一吐一吸时诎时伸其不能乘云升霞亦明矣五帝三王轻天下细万物齐死生同变化抱大圣之心以镜万物之情上与神明爲友下与造化爲人今欲学其道不得其清明圣而守其法籍宪令其不能爲治亦明矣故曰得十利剑不若得欧冶之巧得百走马不若得伯乐之数【淮南子齐俗训】
　　今之修干戚而笑镢揷是从牛非马以征笑羽也以此应化无以异于弹一而防棘下【淮南子齐俗训】
　　今握一君之法籍以非传代之俗譬犹胶柱而调瑟也【淮南子齐俗训】
　　越人学逺射参天而发适在五步之内不易仪也世已变矣而守其故譬犹越人之射也【淮南子説山训】
　　以一世之度制治天下譬犹客之乘舟中流遗其剑遽契其舟防暮薄而求之其不知物类亦甚矣【淮南子説林训】中夏用箑快之至冬而不知去褰衣涉水至陵而不知下未可以应变【淮南子説林训】
　　随古不革袭故不改是文质不变而椎车尚在也【盐铁论遵道】文学可令扶绳循刻非所论道术之外也【盐铁论遵道】文学窃周公之服有司窃周公之位文学桎梏于旧术有司桎梏于财利【盐鐡论利议】
　　赵王遣使者之楚方鼓瑟而遣之诫之曰必如吾言使者曰王之鼓瑟未尝悲若此也王曰宫商固方调矣使者曰调则何不书其柱耶王曰天有燥湿有缓急宫商移徙不可知是以不书使者曰明君之使人也任之以事不制以辞遭吉则贺之凶则吊之今楚赵相去千有余里吉凶忧患不可豫知犹柱之不可书也【説苑善説】愚人有学逺射者参天而发已射五步之内又复参天而发世以易矣不更其仪譬如愚人之学逺射【説苑杂言】或曰以徃圣人之法治将来譬犹胶柱而调瑟有诸曰有之曰圣君少而庸君多如独守仲尼之道是漆也【掦子先知】
　　药生非一地太白辞之呉铸多非一工世称楚棠溪温气天下有路畏入南海【王充论衡言毒篇】
　　本末皆弱栋已桡矣而守其常则是危而弗扶凶之道也【周易畧例卦畧】
　　盖因事托规随时所急譬犹治病之方千百而针灸之处无常却寒以温除热以冷其于救死存身而已岂可诣者逐一道如齐楚而不改路乎【抱朴子外篇喻蔽】
　　可谓赖甲胄以完刃又兼之浮泳以射走之仪又望求之于准的也【抱朴子外篇逸民】
　　夫蛣蜣之知非于转丸而笑蛣蜣者乃以蘓合爲贵故所同之知未可正据【郭子注庄齐物论】
　　或者闻任马之性乃谓放而不乗闻无爲之风遂云行不如卧何其狂而不返哉【郭子注庄马蹄】
　　万物万形而以一剂割之则伤也【郭子注庄徐无鬼】
　　矢飞水流各有常度爲物所激或旱或远万物变化乌有常则乎【李善注文选鵩赋】
　　有造萧何之律于唐虞之世则誖矣有作叔孙通仪于夏殷之时则惑矣有建娄敬之防于成周之世则乖矣有谈范蔡之説于金张许史之门则狂矣【文选扬子云解嘲】天徳平分而四时之名或异圣功一揆而皇王之称不同【艺文类聚帝王部齐武帝议】
　　汝又焉得择地而行趋歩商羽【广文选阮嗣宗大人先生传】
　　是识春香之爲馥而不知秋兰之亦芳也【艺文类聚人部隐逸下吊】有论战阵之权于清庙之堂者狂矣陈俎豆之器于城濮之墟者则悖矣【艺文类聚人部嘲戯】
　　所谓循轨常趋未能释连环之结也【艺文类聚人部质文论】齐景公好马命画工图而访之殚百乗之价期年而不得像过实也今使爱贤之君考古籍以求其人虽期百年不可得也【太平御览兽部马五】
　　水生于石未有居石而溺火生于木未有抱木而燋【太平御览木部木上】
　　伯乐令其子执马经以求马经年无有似者归以告父更令求之出见大虾蟆谓其父曰得一马畧与相同而不能具伯乐曰何也对曰其马隆颡跌目但蹄不如累麴尔伯乐笑曰此马好跳踯不堪御也【埤雅品物门马】
　　蓼中之虫岂知蓝之甘乎人之域于一方何以异此【埤雅卉物门蓝】
　　徒知已指之爲指不知彼指之无殊【何氏语林文学明集】何必龙衮可袭而璎珞难乘者哉【何氏语林文学明集】
　　但闻嘈在耳乃曰不聋不知声相即空与聋何异【道徳经注防卷二】
　　世有言曰干羽不足以释围乡饮不足以息战此事理之当然者也【玉皇本行集经】
　　犹如瞎牛食草偏逐所见【长阿含经卷八】
　　譬如士夫胶着于手以执树枝手即着树不能得离所以者何胶着手故【杂阿含经卷十八】
　　譬如四辈鼠一者屋间鼠二者家中鼠三者野田鼠四者圊溷中鼠屋间鼠不能居平地平地鼠不能居室间野田中鼠不能居人家人家鼠不能居野田圊溷中鼠不能出圊溷中不知仓中饶谷故也【佛説四谛经积八】
　　譬如铁丸亦有轻重软硬之异其铁热时体轻而软其铁冷后体重而硬【大正句王经上】
　　昔有一人防取二妇若近其一爲一所瞠不能裁防便在二妇中间正身仰卧值天大雨屋舍淋漏水土俱下堕其眼中以先有要不敢起避遂令二目俱失其明【百喻经卷下】
　　昔摩罗国有一刹利得病极重必知定死诫勅二子我死之后善分财物二子随教于其死后分作二分兄言弟分不平尔时有一野老人言教汝分物使得平等现所有物破作二分云何破之所谓衣裳中割作二分盘瓶亦复中破作二分所有瓮亦破作二分钱亦破作二分如是一切所有财物尽皆破之而作二分如是分物人所笑【百喻经卷下】
　　此皆一国偏法非天下通制亦由寒乡无絺绤之礼日南絶旃裘之律【明集十二】
　　米糠在目则东西易位偏着分心则辞义舛惑【明集难夷夏论】
　　何讵怏怏执吕以毁律【明集释何衡阳达性论】
　　栋宇易曾巢之居文字代结绳之制饮血茹毛之馔则先用而未珍粒食火化之功虽后作而非弊亦如防噉藜藿长餐粱肉少爲布衣老遇侯服岂得以藜藿先获谓胜粱肉之味侯服晩遇不如布衣之贵乎【法苑珠林卷五十五】
　　戒巧
　　巧爲言语结构虚辞速相待合如笙中之簧声相应和【毛诗正义巧言】
　　墨子爲木鸢三年而成蜚一日而败弟子曰先生之巧至能使木鸢飞墨子曰吾不如爲车輗者巧也用咫尺之木不费一朝之事而引三十石之任致逺力多久于岁数今我爲鸢三年成蜚一日而败惠子闻之曰墨子大巧巧爲輗拙爲鸢【韩非子外储説左】
　　夫其多能不若寡能其有辨不若无辨周鼎着倕而龁其指先王有以见大巧之不可为也【吕氏春秋离谓】
　　昔者苍颉作书而天雨粟鬼夜哭伯益作井而龙登云神栖昆仑能愈多而徳愈薄矣【淮南子本经训】
　　以巧鬭力者始于阳常卒于隂以慧治国者始于治常卒于乱使水流下孰弗能治激而上之非巧不能【淮南子诠言训】倕尧之巧工也以巧闻天下周家铸鼎着倕于鼎使自龁其指明不当大巧为也【吕氏春秋离谓解】
　　观夫蜘蛛之经丝以防飞虫也人之用作安能过之任胸中之知舞权利之诈以取富夀之乐无古今之学蜘蛛之类也【王充论衡别通篇】
　　白猿肆巧由基抚弓应吁而号神有先中数如循环其妙无穷【山海经南山经图讃】
　　巧者有为以伤神器之自成故无为者因其自生任其自成万物各得自为蜘蛛犹能结网则人人自有能矣无贵于工倕也【郭子注荘天下】
　　善用人者使能方者为方能圆者为圆各任其所能人安其性不责万民以工倕之巧故众技以不相能似拙而天下自能则大巧矣用其自能是以规矩可弃而妙匠之指可攦也【郭子注庄胠箧】
　　世以任自然而不加巧者爲不善治也揉曲爲直厉驽习骥【郭子注庄马蹄】
　　司马云工巧而商贾起【庄子音义徳充符】
　　道徳不爲智巧故能陶冶天地造化隂阳而天地不能欺也天地不爲知巧故能含吐变化杀生羣类而万物不能逃也【道徳经指归卷九】
　　婴儿以不知益髙年以多事损由此观之愚爲智巧之形也智巧爲愚之影也无爲遂事之声也遂事无爲之响也智巧扰乱之罗也有爲败事之网也【道徳经指归卷十二】
　　色欲
　　何彼秾【音浓】矣唐棣【音第】之华　何彼秾矣华如桃李【诗国风何彼秾矣】
　　爰采唐矣沬【音妹】之乡矣云谁之思美孟姜矣　爰采麦矣沬之北矣云谁之思美孟弋矣　爰采葑矣沬之东矣云谁之思美孟庸矣【诗国风桑中】
