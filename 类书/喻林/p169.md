<!-- { "loadSidebar": true } -->
　　使马如羊不以入廏使金如粟不以入怀【后汉书张奂列传】遇九臯之介鸟兮怨素意之不逞游尘外而瞥天兮据明翳而哀鸣雕鹗竞于贪婪兮我修洁以益荣【后汉书张衡列传】
　　歴宰金山家无宝镂之饰连组珠海室靡珰珥之珍【宋书良吏陆徽传】
　　蝉腹肠为日已久饥虎能吓人遽与肉饿麟不噬谁为落毛【南齐书王僧防传】
　　景公问晏子廉政而长久其行何也晏子对曰其行水也美哉水乎清清其浊不无雩途其清无不洒除是以长久也公曰廉政而遫亾其行何也对曰其行石也坚哉石乎落落视之则坚循之则坚内外皆坚无以为久是以遫亾也【晏子春秋问下】
　　惠子相梁庄子往见之或谓惠子曰庄子来欲代子相于是惠子恐搜于国中三日三夜庄子往见之曰南方有鸟其名鹓雏子知之乎夫鹓雏发于南海而飞于北海非梧桐不止非练实不食非醴泉不饮于是鸱得腐鼠鹓雏过之仰而视之曰吓今子欲以子之梁国而吓我邪【庄子秋水】
　　楚昭王失国屠羊说走而从于昭王昭王反国将赏从者及屠羊说屠羊说曰大王失国说失屠羊大王反国说亦反屠羊臣之爵禄已复矣又何赏之言王曰强之屠羊说曰大王失国非臣之罪故不敢伏其诛大王反国非臣之功故不敢当其赏王曰见之屠羊说曰楚国之法必有重赏大功而后得见今臣之知不足以存国而勇不足以死寇呉军入郢说畏难而避寇非故随大王也今大王欲废法毁约而见说此非臣之所以闻天下也王谓司马子綦曰屠羊说居处卑贱而陈义甚高子綦为我延之以三旌之位屠羊说曰夫三旌之位吾知其贵于屠羊之肆也万钟之禄吾知其富于屠羊之利也然岂可以贪爵禄而使吾君有妄施之名乎说不敢当愿复反吾屠羊之肆遂不受也【庄子让王】
　　新浴者振其衣新沐者弹其冠人之情也其谁能以已之僬僬受人之掝掝者哉【荀子不茍】
　　石可破也而不可夺坚丹可磨也而不可夺赤坚与赤性之有也性也者所受于天也非择取而为之也豪士之自好者其不可漫以污也亦犹此也【吕氏春秋诚廉】
　　孔子辞廪丘终不盗刀钩许由让天子终不利封侯【淮南子汜论训】
　　公仪休相鲁鲁君死左右请闭门公仪休曰止池渊吾不税山吾不赋苛令吾不布吾已闭心矣何闭于门哉【说苑政理】
　　伋闻之妄与不如遗弃物于沟壑伋虽贫也不忍以身为沟壑是以不敢当也【说立节】
　　初沐者必拭冠新浴者必振衣【说谈丛】
　　义士不欺心防士不妄取以财为草以身为宝【说苑谈丛】次七脂牛正肪【坊】不濯釜而烹则欧【乌后切】歍【坞】之疾至测曰脂牛欧歍不絜志也【太经第四灶】
　　次四宛雏沈视食苦贞测曰宛雏沈视择食方也【太经第五沈】
　　言已饮食清洁诚欲使我形貌信而美好中心简练而合于道要虽长顑颔饥而不饱亦无所伤病也何者众人茍欲饱于财利已独欲饱于仁义也【王逸注楚辞离骚经】宁作清水之沉泥不为浊路之飞尘【曹子建九愁赋】
　　焦螟之卑栖不肯为衔鼠之唳天蝉之洁饥不愿为蜣蜋之秽饱是以御冦不纳郑阳之惠曽参不美晋楚之宝【抱朴子外篇广譬】
　　金钩桂饵虽珍不能制九渊之沉鳞显宠丰禄虽贵而不能致无欲之幽人【抱朴子外篇广譬】
　　淳风足以濯百代之秽高操足以激将来之浊何必纡朱曳紫服冕乗轺被牺牛之文绣吞詹何之香饵朝为张天之炎热夕成冰冷之委灰【抱朴子外篇逸民】
　　鹪明非竹实之洁不食君子非道德之禄不居【子法言注问明篇】
　　孝子养父母常自洁如白华之无防污也【李善注文选补亾诗白华】朝饮木兰之坠露兮夕餐秋菊之落英【楚辞离骚经】
　　白华足在丘之曲堂堂处子无营无欲鲜侔晨葩莫之防辱【文选补亾诗】
　　如彼白珪质无尘玷【文选袁宏名臣序賛】
　　金如粟而弗覩马如羊而靡入雏雉必怀豚鱼不爽由是倾巢举落望德如归【文选沈休文齐昭王碑】
　　其意常墨墨若冠章甫而坐涂炭也【古文苑失名氏楚相孙叔敖碑】黄金累千不如一贤人而无廉犹衣服之无杀食味之无酸醎【意林傅子】
　　唯夫金贞玉粹者乃能处而不污其身耳【艺文类聚人部鉴诫诰】君子怀琬琰不使涅尘淄【艺文类聚乐部论乐诗】
　　巢父闻由为尧所让以为污乃临池水而洗其耳池主怒曰何以污我水【艺文类聚人部隠逸上】
　　大夫有污潴之宫虽有美菜有义之士不食【艺文类聚草部菜蔬】有餽鱼于郑相者郑相不受或谓曰子嗜鱼何故不受对曰吾以嗜鱼故不受鱼受鱼失禄无以食鱼不受得禄终身食鱼【事文类聚清廉】
　　利诱人犹飘风之加庶草也惟有直慎者然后不囘【太平御览天部九风】
　　抱朴子曰蝉洁饥不羡蜣蜋秽饱故囘之箪瓢有以轻猗顿之富也【埤雅品物门蛣蜣】
　　管宁尝与华子鱼少相亲友共园中鉏菜见地有片金挥鉏如故与瓦石无异华捉而掷去【初学记人部贤】
　　孔君鱼为姑臧长清俭逼下有讥之者答曰奋身处脂膏不能自润【何氏语林政事】
　　是人中莲华世间八法所不染故【瑜伽师地论卷八十二】
　　庄敬
　　温温恭人如集于木惴惴【音赘】小心如临于谷战战兢兢如履薄冰【诗小雅小宛】
　　济泽之阿行潦之苹藻寘诸宗室季兰尸之敬也【左传襄公二十八年】
　　取苹藻之菜于阿泽之中使服兰之女而为之主神犹享之以其敬也【杜氏解左传襄公二十八年】
　　树木以本根为干有干故枝叶茂焉墙屋以下土为基有基乃墙屋成焉人身以礼敬为本必有礼敬身乃得存【春秋正义成公十三年】
　　出门如见大宾使民如承大祭【论语颜渊】
　　敬人者非敬人也自敬也贵人者非贵人也自贵也昔者吾尝见天雨金石与血吾尝见四月十日并出有与天滑吾尝见高山之崩深谷之窒大都王宫之破大国之灭吾尝见高山之为裂深渊之沙竭贵人之车裂吾尝见稠林之无木平原为谿谷君子为御仆吾尝见江河干为坑正冬采榆叶仲夏雨雪霜千乗之君万乗之主死而不葬是故君子敬以成其名小人敬以除其刑【说苑敬慎】
　　次二目穆穆足肃肃乃贯以棘测曰穆穆肃肃敬出心也【太经第四礼】
　　驱之于直道之上敛之乎检括之中懔乎若跟挂于万刃栗然有如乗奔以履冰故能多逺悔吝保其贞吉也【抱朴子外篇崇敎】
　　坚冰之成起于微霜陨队之咎由于怠嫚【前汉书注韦贤传】礼如体无体何得为人无礼何能立德【子法言注问道篇】晋灼曰致冰无不先由微霜致坠无不先由骄慢【李善注文选韦孟讽谏诗】
　　绾发绾发发亦鬓止日祗日祗敬亦愼止【艺文类聚人部鉴诫诗】
　　谦退
　　天道亏盈而益谦地道变盈而流谦鬼神害盈而福谦人道恶盈而好谦谦尊而光卑而不可逾君子之终也【易谦】
　　离利贞亨畜牝牛吉【易离】
　　飞鸟遗之音不宜上宜下【易小过】
　　荏【音任】染柔木言缗之丝【叶新夷反】温温恭人维德之基【诗大雅抑】且夫既登而求降阶者知人也【左传襄公二十四年】
　　日之谦当鸟故曰明夷于飞明之未融故曰垂其翼【左传昭公五年】
　　离之一卦为日为鸟日为髙明鸟为微细今日之谦退不得高明下当微细是日光不足故当鸟也【春秋正义昭公五年】正考父佐戴武宣三命兹益共故其鼎铭云一命而偻再命而伛三命而俯循墙而走亦莫余敢侮饘于是鬻于是以糊余口其共也如是【左传昭公七年】
　　君子无所争必也射乎揖让而升下而饮其争也君子【论语八佾】
　　君子知天下之不可上也故下之知众人之不可先也故后之温恭愼德使人慕之江海虽左长于百川以其卑也【孔子家语观周】
　　良贾深藏若虚君子盛德容貌若愚【史记老庄传】
　　夫有所贵故有降焉夫有所美故有谦焉譬影响之与形声相与而立道足者贵贱而一贤愚体公者乗理当而均彼我降挹之义于何而生则谦之为美固不可以语至足之道涉乎大方之家矣【晋书韩佁传】
　　正考父一命而伛再命而偻三命而俯循墙而走孰敢不轨如而夫者一命而吕钜再命而于车上儛三命而名诸父【庄子列御冦】
　　行而供翼非渍淖也行而俯项非击戾也偶视而先俯非恐惧也【荀子修身篇】
　　兔罝之容不失其恭【焦氏易林坤之困】
　　次五地自冲下于川测曰地自冲人之所圣也【太经第一少】上九宻雨溟沐润于枯渎三日射谷测曰宻雨射谷谦之静也【太经第一少】
　　次二去彼枯园舍下灵渊测曰舍下灵渊谦道光也【太经第五去】
　　自虚毁者水息渊木消枝山杀痩泽增肥【太经文】人之为德其犹虚器欤器虚则物注满则止焉故君子常虚其心志恭其容貌不以逸羣之才加乎众人之上视彼犹贤自视犹不足也故人愿告之而不【徐干中论虚道】用壮处谦壮乃全也用壮处壮则触藩矣【周易畧例卦畧】火炎上而受制于水水趋下而得志于火故君子不欲多上人【文中子魏相】
　　通经曰见不足故能成其贤奢者不长【道德经四子集解】阎浮提人不知礼敬耆旧有德以言化之未可得度是时菩萨自变其身作迦频阇罗鸟是鸟有二亲友一者大象二者猕猴共在必鉢罗树下住自相问言我等不知谁应为大象言我昔见此树在我腹下今大如是以此推之我应为长猴言我曾蹲地手挽树头以此推之我应为长鸟言我于必鉢罗林中食此树果子随粪出此树得生以是推之我应最大象复说言先生宿旧礼应供养即时大象背负猕猴鸟在猴上周游而行一切禽兽见而问之何以如此答曰以此恭敬供养长老禽兽受化人亦効之【大智度论卷十二】
　　言其谦下为物所陵贱忍受无慢犹如桥梁也【罗什译维摩诘经佛道品】
　　履信
　　豚鱼吉信及豚鱼也【易中孚】
　　风行泽上无所不周其犹信之被物无所不至【周易正义中孚】苟有明信涧谿沼沚之毛苹蘩蕴藻之菜筐筥锜釜之器潢污行潦之水可荐于鬼神可羞于王公而况君子结二国之信行之以礼风有采蘩采苹雅有行苇泂酌昭忠信也【左传隠公三年】
　　舍之闻之杖莫如信完守以老楚杖信以待晋不亦可乎【左传襄公八年】
　　若合诸侯之卿以为不信必不捷矣食言者不病【左传襄公二十七年】
　　言之不用若食之消散故谓无信为食言【春秋正义襄公二十七年】人而无信不知其可也大车无輗小车无軏其何以行之哉【论语为政】
　　至诚则动金石不诚则鸟兽不可亲狎【赵氏注孟子离娄上】夫贞夫之一则天地可动机心内萌则鸥鸟不下况信不足焉而祈物之必附猜生于我而望彼之必怀何异挟水求温抱炭希凉者哉【魏志高柔传】
　　曾子之妻之市其子随之而泣其母曰女还顾反为女杀彘适市来曾子欲捕彘杀之妻止之曰特与婴儿戏耳曽子曰婴儿非与戏也婴儿非有知也待父母而学者也听父母之敎令子欺之是敎子欺也父欺子而不信其母非以成敎也遂烹彘【韩非子外储说左】
