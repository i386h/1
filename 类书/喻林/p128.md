<!-- { "loadSidebar": true } -->
　　以玷汚言之清受尘而白取垢以毁谤言之贞良见妬髙竒见噪以遇罪言之忠言招患髙行招耻以不纯言之玉有瑕而珠有毁【王充论衡累害篇】
　　亦有深迯而陆遭涛波幽遁而水被焚烧若龚胜之絶粒以殒命李业煎蹙以吞酖由乎迹之有朕景之不灭也【抱朴子外篇知止】
　　士有一定之论女有不易之行信而见疑贞而为戮是以壮夫义士伏死而不顾者此也【文选江淹上书】
　　夫江湖所以济舟亦所以覆舟仁义所以全身亦所以亡身【文选袁宏名臣序赞】
　　英蘃夏落毒卉冬敷如彼玉韫椟毁诸【文选刘越石答卢谌诗】独正者危至方则阂【文选顔延之陶徴士诔】
　　违众速尤迕风先蹷【文选颜延之陶徴士诔】
　　卷薜芷与若蕙兮临湘渊而投之棍申椒与菌桂兮赴江湖而沤之【楚辞返离骚】
　　芝在室而先枯兰生庭而早刈【艺文类聚人部哀伤赋】
　　齐王疾使人之宋迎文挚文挚至视王疾谓太子曰非怒则王疾不可治怒王则文挚死太子曰茍已王疾臣与母以死争之愿先生勿患也文挚曰诺与太子期而将往不当者三齐王固已怒矣文挚至不解履登床履王衣问疾王怒不与言挚因出固辞以重怒王王吐而起遂乃疾已王不悦果以鼎生烹挚太子与母合争之不得夫忠于平世易忠于浊世难也【太平御览方术部医】
　　见弃
　　鸳鸯在梁戢其左翼之子无良二三其徳【诗小雅白华】习习谷风维风及雨将恐将惧维予与女将安将乐女转弃予○习习谷风维风及颓将恐将惧寘予于懐将安将乐弃予如遗【诗小雅谷风】
　　我有防蓄【勃六反】亦以御冬宴尔新婚以我御穷【诗国风谷风】谷风之良妇见弃于夫而作【诗説】
　　采葛贤者被谗见黜于野周人闵之而作【诗説王】
　　晨风秦君遇贤始勤终怠贤人讥之【诗説秦】
　　白华幽王宠褒防废姜后后归申而作【诗説小正传】
　　柏木所以宜为舟也亦泛泛其流不以济度也【毛诗柏舟注】舟载渡物者今不用而与众物泛泛然俱流水中仁人之不见用而与羣小人并列亦犹是也【郑氏笺诗柏舟】
　　言泛然而流者是彼柏木之舟此柏木之舟宜用济渡今而不用亦泛泛然其与众物俱流水中而已以兴在列位者是彼仁徳之人此仁徳之人宜用辅佐今乃不用亦与众小人并列于朝而已【毛诗正义柏舟】
　　蓷草宜生髙陆之地今乃生于谷中为谷水浸之故干燥而将死以喻妇人宜居平安之世今乃居于凶年为其夫薄之故情疎而将絶【毛诗正义中谷有蓷】
　　如荼飞扬无所常定此女被弃心亦无定如荼然【毛诗正义出其东门】
　　云之从风东西无定此女被弃心亦无定如云然【毛诗正义出其东门】
　　得新菜而弃防蓄犹得新昏而弃已【毛诗正义谷风】
　　我有美菜蓄之亦以御冬月乏无之时犹君子安乐汝之新昏本亦但以我御穷苦之时而已然穷苦取我至于富贵而见弃似冬月蓄菜至于春夏则见遗也【毛诗正义谷风】
　　凡加冠之礼先用缁布之冠敛括垂髦三加之后去缁布之冠不复更用今王自比岂得将王室如缁布冠加髦之后不湏复用因以敝之【春秋正义昭公九年】
　　衿芰茄【荷】之绿衣兮被夫容之朱裳芳酷烈而莫闻兮不如襞而幽之离房【前汉书杨雄传】
　　匿景藏采不扬华藻实羽翮之美用非徒腹背之毛也而沈沦草莽好爵莫及廊庙之寳弃于沟渠【后汉书循吏列传】韩卢抑而不纵兮骐骥绊而不试【后汉书冯衍传】
　　莫使骐骥更为凡马荆山反成瓦石【魏志管辂传注】
　　昔召伯所憇爱流甘棠宣子所游封殖其树夫思其人尚及其树况生存所辟之士便当随例放弃者乎【晋书羊祜传】
　　但云咸斯奏自辍巴渝杞梓方雕岂盻樗【陈书蔡景歴传】虽失析阳如弃鸡肋【魏书辛雄从兄纂】
　　甚刍狗之弃路若章甫之游越【隋书礼仪一志】
　　骏马以抑死直士以正穷贤者摈于朝美女摈于宫【淮南子説林训】
　　海不受流胔太山不上小人旁光不生爼駠駮不入性【淮南子説林训】
　　今夫毛嫱西施天下之美人若使之衔腐防蒙猬皮衣豹裘带死蛇则布衣韦带之人过者莫不左右睥晲而掩鼻常试使之施芳泽正娥眉设笄珥衣阿锡曵齐纨粉白黛黒佩玉环揄歩杂芝若笼蒙目视治由笑目流眺口曽挠竒牙出防揺则虽王公大人有严志颉颃之行者无不惮悇痒心而悦其色矣今以中人之才蒙愚惑之智被污辱之行无本业所修方术所务焉得无有睥面掩鼻之容哉【淮南子修务训】
　　蝠螺生子深目黒丑虽饰相就众人莫取【焦氏易林需之恒】酒酸鱼败众莫贪嗜【焦氏易林讼之丰】
　　破筐敝筥弃捐于道【焦氏易林否之萃】
　　身多秃癞谁肯媚者【焦氏易林随之丰】
　　刺刖髠劓人所贱弃【焦氏易林睽之贲】
　　言重积辛夷露而暴之使死林薄之中犹言取贤明君子弃之山野使之颠坠也【王逸注楚辞九章】
　　言我马强壮行于由臯无所驱驰我车坚牢舎旅方林无所载任也以言已才徳方壮诚可任用弃于草野亦无所施也【王逸注楚辞九章】
　　言浩浩广大乎沅湘之水分汨而流将归乎海伤已放弃独无所归也【王逸注楚辞九章】
　　言已放弃若浮云之气东西无所据依【王逸注楚辞九章】见蜇之夜行自伤放弃与昆虫为双也【王逸注楚辞九辨】钮枢所以校玉斗玉斗既丧将失其钮枢言放贤者逐去之也【王逸注楚辞九思】
　　此所谓以分寸之瑕弃盈尺之夜光以蚁鼻之缺损无价之淳钧非荆和之逺识风胡之赏真也斯朱公所以郁悒薛烛所以永叹矣【抱朴子内篇论仙】
　　闻此言也虽风之过耳电之经目不足谕也【抱朴子内篇极言】犹奏和音于聋俗之地鬻章甫于被发之域【抱朴子外篇任命】夫器非琼瑶楚和不泣质非潜虬风云不集【抱朴子外篇应嘲】郢人美下里之滛鼃而薄六茎之和音庸夫好悦耳之华誉而恶利行之良规故宋玉含其延灵之精声智士招其独见之远谋【抱朴子外篇博喻】
　　士有大趣不修容仪不惜小俭而谓之弃人是见朱橘一子蠧因剪树而弃之覩缛锦一寸防乃全疋而燔之【刘子命相】
　　言已朝餐而忘我饿犹居贵而遗我贱【李善注文选郭泰机答傅咸诗】心不同兮媒劳恩不甚兮轻絶【文选屈原湘君歌】
　　出门无通路枳棘塞中涂计防弃不收块若枯池鱼【文选左思咏史诗】
　　鳬鹄远成美薪刍前见陵【文选鲍昭白头吟】
　　天寒知运速况复鴈南飞衣工秉刀尺弃我忽如遗【文选郭泰机答傅咸诗】
　　苕苕椅桐树寄生于南岳上凌青云霓下临千仞谷处身孤且危于何托余足昔也植朝阳倾枝俟鸾鷟今者絶世用倥偬见廹束班匠不我顾牙旷不我录焉得成琴瑟何由扬妙曲【文选司马彪赠山涛诗】
　　黍稷委畴陇农夫安所获【文选曹植赠丁仪诗】
　　笾豆所以食也而君捐之席蓐所以卧也而君弃之手足胼胝面目犂黑有劳功者也而君后之【文选鲍明逺东武吟注】素门凡流轮翮无取【文选任彦升让吏部表】
　　不寤沧溟未运波臣自荡渤澥方春旅翮先谢【文选谢朓辞隋王牋】
　　田彼南山芜秽不治种一顷豆落而为萁【文选杨恽报孙防宗书】世并举而好朋兮壹斗斛而相量众比周以肩廹兮贤者逺而隠藏为鳯皇作鹑笼兮虽翕翅其不容【补文选庄忌哀时命】
　　君无度而弗察兮使芳草为薮幽【楚辞九章惜往日】
　　抱昭华兮寳璋欲衔鬻兮莫取【楚辞王逸怨上】
　　犹如毒树虽生华实无人受用【本缘经月光王品】
　　譬如苦瓜虽形似甘种而不可食【大智度论卷十三】
　　譬如吐食不可更噉【大智度论卷十三】
　　有似嚼饭与人非徒失味乃令呕哕也【高僧传二鸠摩罗什】
　　无益
　　枯杨生华何可乆也【易大过】
　　何异无虞以从禽乎虽见其禽而无其虞徒入于林中其可获乎【王弼注易屯】
　　无田【音佃】甫田维莠【音酉】骄骄【叶音髙】无思逺人劳心忉忉【音刀○诗国风甫田】
　　发言盈庭谁敢执其咎如匪行迈谋是用不得于道【诗小雅小旻】
　　折栁以为藩园无益于禁矣【毛诗东方未明注】
　　甫田大夫刺襄公也无礼义而求大功不脩徳而求诸侯志大心劳所以求者非其道也【毛诗甫田】
　　荟蔚之小云朝升于南山不能为大雨以喻小人虽见任于君终不能成其徳教【郑氏笺诗人】
　　王失礼于外而下国闻知而化之王弗能治如鸣皷钟于宫中而欲外人不闻亦不可止【郑氏笺诗白华】
　　诸言寻盟者皆以前盟已寒更温之使热若可重温使热亦可歇之使寒【春秋正义哀公十二年】
　　越在腹心今得志于齐犹石田无所用【史记呉世家】
　　今徒取富人子上又无智略如木偶人衣之绮绣耳【史记田叔传】
　　非其地树之不生非其意教之不成【史记日者传】
　　仆之思归如痿人不忘起盲者不忘视埶不可耳【前汉书韩王信传】
　　譬画者画于无形者放于无声殆不可乎【前汉书扬雄传下】虽驰辨如涛波摛藻如春华犹无益于殿最【前汉书叙传上】夫居前不能令人轾居后不能令人轩与人怨不能为人患臣所耻也【后汉书马援列传】
　　夫鸡肋食之则无所得弃之则如可惜公归计决矣【后汉书杨震传】
　　亦譬以蒿箭射蒿中耳【魏志明帝纪注】
　　今子以旦夕之命待不可望之救犹牛蹄中鱼冀頼江汉其不可恃亦明矣【呉志吕蒙传】
　　可谓盲者欲视白黑聋者欲听清浊苦而无功也【魏志管辂传注】
　　此犹烈火已焚待江汉之水溺于洪流望越人之助其何及哉【晋书张轨传】
　　颇闻刘景升有千斤大牛噉刍豆十倍于常牛负重致逺曽不若一羸防魏武入荆州以享军士【晋书桓温传】溺者不问坠迷者不问路溺而后问坠迷而后问路譬之犹临难而遽铸兵噎而遽掘井虽逺亦无及也【晏子春秋襍上】
　　儵防者浮阳之鱼也防于沙而思水则无逮矣挂于患而欲谨则无益矣【荀子荣辱】
　　齐有居士田仲者宋人屈谷见之曰谷闻先生之义不恃仰人而食今谷有树瓠之道坚如石厚而无窍献之仲曰夫瓠所贵者谓其可以盛也今厚而无窍则不可剖以盛物而任重如坚石则不可以剖而以斟吾无以瓠为也曰然谷将以欲弃之今田仲不恃仰人而食亦无益人之国亦坚瓠之类也【韩非子外储説左上】
　　夫待越人之善海游者以救中国之溺人越人善游矣而溺者不济矣夫待古之王良以驭今之马亦犹越人救溺之説也不可亦明矣【韩非子难势】
　　且今已乏矣而方湏租入是犹古人欲决江河以救牛蹄之鱼之类也【孔丛子连丛子】
　　今以一人之身忧世之不治而泣涕不禁是忧河水之浊而以泣清之也其为无益莫大焉【孔丛子抗志】
　　比干死纣而不能正其行子胥死呉而不能存其国二子者强谏而死适足明主之暴耳未始有益如秋毫之端也【説苑杂言】
　　铅刀攻玉坚不可得【焦氏易林坤之豫】
　　探懐得蚤所愿失道【焦氏易林坤之渐】
