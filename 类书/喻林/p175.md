<!-- { "loadSidebar": true } -->
　　寂虚静者神明之本也阴阳柔刚者二仪之本也巍峩岩岫者山岳之本也德行文学者君子之本也莫或无本而能立焉是以欲致其高必丰其基欲茂其末必深其柢【抱朴子外篇循本】
　　止于下者根本也渐于上者枝条也士人据道义为根本业贵无亏进礼学如枝条德贵日新【子法言注学行篇】欲崇其高必重其层立德之柄莫匪安恒【文选潘岳为贾谧作诗】水泉东流日夜不休上不竭下不满【意林吕氏春秋】
　　始则观大江之水泛泛不絶溢子心源终则决沧海之波浩浩不止流于神府【金庭无为妙经】
　　如是无上正法阿竭陀膏药从于何所而来集此当知如是膏药从大菩提法器中来彼菩提器从何而来当知从菩萨法财宝箧中来如是菩萨宝箧从何而来当知不异大菩萨藏法门中来【大宝积经四十八】
　　如人命根即以出息为本如修学大乗以大悲为本如转轮圣王以轮宝为本【无尽意菩萨经下】
　　如余处中不出众宝众宝要出于大海中【大方等大集经卷九】譬如宝渚能出无量若干种宝【大方广十轮经卷二】
　　譬如五大河水能满大海不以小河【大集月藏经卷三】
　　具足般若海不住涅槃城如彼妙莲华高原非所出【金刚三昧经卷上】
　　譬如苏油丰饶灯炷清净光明亦盛【大智度论卷二十六】
　　慧芽因斯以成定水沿兹而满必庄严于六度璎珞乎四等虽复栋宇未成而基阶已广【法苑珠林卷八十九】
　　执守
　　雷风恒君子以立不易方【易恒】
　　六二执之用黄牛之革莫之胜说【易遯】
　　初九巩用黄牛之革象曰巩用黄牛不可以有为也【易革】我心匪石不可转也我心匪席不可卷【音卷】也【诗国风柏舟】鸤鸠在桑其子在梅○鸤鸠在桑其子在棘○鸤鸠在桑其子在榛【诗国风鸤鸠】
　　我心非如石然石虽坚尚可转我心坚不可转也我心又非如席然席虽平尚可卷我心平不可卷也【毛诗正义柏舟】风而且雨寒凉凄凄然鸡以守时而鸣音声喈喈然此鸡虽逢风雨不变其鸣喻君子虽居乱世不改其节【毛诗正义风雨】
　　礼释囘增美质措则正施则行其在人也如竹箭之有筠也如松柏之有心也二者居天下之大端矣故贯四时而不改柯易叶【礼记礼器】
　　人而无恒不可以为卜筮古之遗言与龟筮犹不能知也而况于人乎【礼记缁衣】
　　人经夷险不变其德由礼使然譬如松柏陵寒而郁茂由其内心贞和故也【礼记正义礼器】
　　三军可夺帅也匹夫不可夺志也【论语子罕】
　　不曰坚乎磨而不磷不曰白乎涅而不缁【论语阳货】
　　周于利者凶年不能杀周于德者邪世不能乱【孟子尽心下】且芝兰生于深林不以无人而不芳君子修道立德不为穷困而改节【孔子家语在厄】
　　子贡曰夫子之道至大故天下莫能容夫子盍少贬焉子曰赐良农能稼不必能穑良工能巧不能为顺君子能修其道纲而纪之不必其能容今不修其道而求其容赐尔志不广矣思不逺矣【孔子家语在厄】
　　诗云缗蛮黄鸟止于丘隅子曰于止知其所止可以人而不如鸟乎【大学】
　　人皆曰予知驱而纳诸罟擭陷穽之中而莫之知辟也人皆曰予知择乎中庸而不能期月守也【中庸】
　　久幽而不改其操虽随和何以加诸【前汉书王吉传】
　　夫严气正性覆折而已岂有员园委屈可以每其生哉懔懔焉皜皜焉其与琨玉秋霜比质可也【后汉书孔融列传论】虽风雨之如晦亮胶喈而不已【魏书李顺希仁弟骞传】
　　贫者士之常焉得登枝而捐其本【晋书殷仲堪传】
　　风雨急而不辍其音霜雪零而不渝其色【梁书任昉传】任之重者莫如神涂之畏者莫如口期而逺者莫如年以重任行畏涂至逺期惟君子乃能矣【管子戒】
　　物扃于所甘士扃于所守【子华子孔子赠】
　　君子通于道之谓通穷于道之谓穷今丘抱仁义之道以遭乱世之患其何穷之为故内省而不穷于道临难而不失其德天寒既生霜雪既降吾是以知松柏之茂也陈蔡之隘于丘其幸乎【庄子让王】
　　天不为人之恶寒也而辍冬地不为人之恶辽逺也而辍广君子不为小人匈匈也而辍行天有常道矣地有常数矣君子有常体矣君子道其常小人计其功【荀子天论】兰生幽谷不为莫服而不芳舟在江海不为莫乗而不浮君子行义不为莫知而止休【淮南子说山训】
　　貂裘而杂不若狐裘而粹故人莫恶于无常行【淮南子说山训】改邑不改井德不可渝也【京氏易传井上】
　　夫兰茝生于茂林之中深山之间不为人莫见之故不芬夫学者非为通也为穷而不困忧而志不衰先知祸福之始而心无惑焉【韩诗外传】
　　芝兰生深林非为无人而不香故学者非为通也为穷而不困也【说杂言】
　　初一闭朋牖守元有测曰闭朋牖善持有也【太经第五守】初一磐石固内不化贞测曰磐石固内不可化也【太经第六坚】
　　次五羮无糁其腹坎坎不失其范测曰羮无糁犹不失其正也【太经第六穷】
　　烈风虽变不易其趣【蔡中郎集太尉公碑】
　　木兰去皮不死宿莽遇冬不枯屈原以喻谗人虽欲困已已受天性终不可变易也【王逸注楚辞离骚经】
　　言君所以废弃己者以余带佩众香行以忠正之故也然犹复重引芳茝以自结束执意弥笃也【王逸注楚辞离骚经】言已行虽据履根本犹复矫直菌桂芬香之性纫索胡绳令之泽好以善自约束终无懈已也【王逸注楚辞离骚经】言已进不见纳犹复制裁芰荷集合芙蓉以为衣裳被服愈洁修善益明也【王逸注楚辞离骚经】
　　言工明于所画念其绳墨修前人之法不易其道则曲木直而恶木好也以言人遵先圣之法度修其仁义不易其行则德誉兴而荣名立也【王逸注楚辞九章】
　　言已虽出阴入阳流歴殊方犹思离居隠士将折神麻采玉华以遗与之明已行度如玉不以苦乐易其志也【王逸注楚辞九歌】
　　言已虽见疏逺执志弥坚想乘神龙辚辚然而有节度抗志高行冲天而驱不以贫困有挫挠也【王逸注楚辞九歌】言已愿往于芬芳絶异之洲采取杜若以与眞正之人思与同志终不变更也【王逸注楚辞九歌】
　　夫农者始于种终于获泽既时矣苗既美矣弃而不耘则改为荒畴盖丰年者期于必收譬修道亦期于殁身也【曹子建借田说】
　　以嵗之有凶穰而荒其稼穑者非良农也以利之有盈缩而弃其资货者非良贾也以行之有祸福而改其善道者非良士也【徐干中论修本】
　　琴瑟鸣不为无听而失其调仁义行不为无人而灭其道故弦絶而宫商亾身死而仁义废【徐干中论修本】
　　耶悉茗花末利花皆胡人自西国移植于南海南人怜其芳香竞植之陆贾南越行纪曰南越之境五谷无味百花不香此二花特芳香者縁自胡国移至不随水土而变与夫橘北为枳异矣【南方草木状】
　　不蓬转以随众不改雅以入郑【抱朴子外篇刺骄】
　　若力之不能末如之何且当竹帛其行使嵗寒而无改也【抱朴子外篇刺骄】
　　虑寡和而废白雪之音嫌难售而贱连城之价余无取焉【抱朴子外篇应嘲】
　　鸷骏危苦于崄峻之端不乐咈呼之役吉光饥渴于冰霜之野不愿牺牲之饱孤竹不以絶粒易鹿台之富子廉不以困匮贸铜山之丰【抱朴子外篇博喻】
　　刚柔有不易之质贞挠有天然之性是以百链而南金不亏其眞危困而烈士不失其正【抱朴子外篇博喻】
　　和鹊虽不长生而鍼石不可谓非济命之器也儒者虽多贫贱而坟典不可谓非进德之具也播种有不收者矣而稼穑不可废仁义有遇祸者矣而行业不可惰【抱朴子外篇广譬】
　　震雷輷而不能致音乎聋瞆之耳重光丽天而不能曲景于幽岫之中凝冰惨栗而不能凋款冻之华朱飙铄石而不能靡萧丘之木故至德有所不能移【抱朴子外篇广譬】
　　登山不以艰险而止则必臻乎峻岭矣清苦不以穷否而怨则必永其令闻矣【抱朴子外篇广譬】
　　连城之宝非贫寒所能市也高世之器非浅俗所能识也然盈尺之珍不以莫知而暗其质逸伦之士不以否塞而薄其节【抱朴子外篇广譬】
　　荣华犹赘疣也万物犹蜩翼也若然者岂肯诘屈其支体俯仰其容仪挹酌于其所不喜修索于其所弃遗怡颜以取进曲躬以避退恐俗人之不悦慼我身之凌迟屈龙渊为锥钻之用抑灵鼖为鼗鼙之音推黄钺以适钐鎌之持挠华旗以入林杞之下乎【抱朴子外篇逸民】
　　风虽疾而枝不挠身虽困而操不改【抱朴子外篇汉过】
　　葢饥寒难堪者也而清节者不纳不义之谷帛焉困贱难居者也而高尚者不处危乱之荣贵焉【抱朴子外篇酒诫】火之性也太寒惨凄凝冰裂地而炎气不为之衰大热烜赫燋金铄石而炎气不为之炽者何也有自然之质而寒者不能移也故丹可磨而不可夺其色兰可燔而不可灭其馨玉可碎而不可改其白金可销而不可易其刚各抱自然之信非可强变者也士有忠义之性怀贞直之操不移之质亦如兹者也【刘子大质】
　　天不为人怨咨而辍其寒暑君子不为人之丑恶而辍其正直【文中子魏相】
　　大人用之不为善恶改常日月用之不为贤愚易光【子法言注问神篇】
　　人能笃信好学守死善道不渐染于流俗是为白尔天质何有渝变之色也【李善注文选幽通赋】
　　夫冒霜雪而松柏不凋此由是坚实之性也天虽损无害也鸡善伺晨虽阴晦而不辍其鸣此谓时累不能淫也【李善注文选陆士衡演连珠】
　　带长铗之陆离兮冠切云之崔嵬被明月兮佩宝璐世溷浊而莫余知兮吾方高驰而不顾【楚辞九章涉江】
　　遵通衢之大道兮求捷径欲从谁【文选东征赋】
　　义分明于霜信行直如弦【文选表阳源仿白马篇诗】
　　青青陵上松亭亭高山柏光色冬夏茂根柢无凋落吉士怀贞心悟物思逺托【文选何邵游仙诗】
　　嘉树生朝阳凝霜封其条执心守时信嵗寒终不雕【文选陆机拟古诗】
　　苍苍山中桂团团霜露色霜露一何紧桂枝生自直【文选江文通拟刘文学诗】
　　饥不食邪蒿菜倦不息无终里邪蒿乖素尚无终丧若始【文选任彦升王文宪集序注】
　　桃李蒨粲于一时时至而后杀至于松柏经隆冬而不雕蒙霜雪而不变可谓得其眞矣【文选左太冲招隠诗注】
　　志烈秋霜心贞琨玉亭亭高疎不杂风尘【文选刘孝标辨命论】风雨急而不辍其音霜雪零而不渝其色斯贤达之素交歴万古而一遇【文选刘孝标广絶交论】
　　譬如水也通之斯为川焉塞之斯为渊焉升之于云则雨施沈之于地则土润体清以洗物不乱于浊受浊以济物不伤其清是以圣人处穷达如一也【文选李康运命诗】在湼贵不淄暧暧内含光【文选崔子玉座右铭诔】
　　虐暑熏天不减坚氷之寒涸阴凝地无累陵火之热是以吞纵之彊不能反蹈海之志漂橹之威不能降西山之节【文选陆机演连珠】
　　虐暑涸阴之隆不能易火氷之性吞纵漂卤之威不能移贞介之节【文选陆士衡演连珠注】
　　鸢鹊能飞不假风力鸱鹗夜见岂借还曜此与圣人通塞而不穷夷险而不屈何以异哉【文选陆士衡演连珠注】
　　惩热羮而吹□兮何不变此志也【补文选屈原惜诵】
