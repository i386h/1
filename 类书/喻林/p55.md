<!-- { "loadSidebar": true } -->
　　霜降闭户蛰虫隐处不见日月与死为伍【焦氏易林坤之需】典册法书藏在兰台虽遭乱溃独不遇灾【焦氏易林坤之大畜】秋花冬萼数被严霜甲兵当庭万物不生【焦氏易林小畜之蹇】夏麦麸麯霜击其芒【焦氏易林泰之贲】
　　白鹤衔珠夜室反明怀我德音身受光荣【焦氏易林谦之泰】鹯鸠徙来西至平州遭逢雷雹损我苇芦【焦氏易林谦之革】探鷇得螽所愿不喜【焦氏易林观之复】
　　秋隼冬翔数被严霜【焦氏易林贲之随】
　　捕鱼遇蟹利得无几【焦氏易林旡妄之归妹】
　　三鴈俱飞避暑就凉适与矰遇为缴所伤【焦氏易林頥之屯】胶车驾东与雨相逢【焦氏易林大过之蛊】
　　车行千里涂不汚轮【焦氏易林坎之履】
　　风尘坎坷不见南北行迷失利复反其室【焦氏易林坎之咸】云梦苑囿万物蕃炽犀象玳瑁荆人以富【焦氏易林遯之涣】登危入厄四时变易春霜夏雪物皆凋落【焦氏易林萃之明夷】驾福乘喜东至嘉国【焦氏易林解之睽】
　　蛇得泽草不忧危殆【焦氏易林涣之坤】
　　次五田遇禽人莫之禁测曰田遇禽诚可勉也【太经第四遇】治世则阳明开而小人为泥沙乱世则阴浊滥而君子为鱼肉【天禄阁外史党锢】
　　夫贫贱者士之素也用之则为春阳不用则为秋阴逹则万钟而不加喜穷则一瓢而不加忧故仲尼圣矣不能为夷吾之霸齐孟轲贤矣不能为子产之兴郑何则遇与不遇耳【天禄阁外史待樵】
　　子徒知曲竹之可规而乌知曲栋不可以使之直乎知曲世之可规而不知曲主不可使之庭乎鹰隼为凤狐狸为麟葭菼为蘜蒺藜为兰故贤士之处世明主求焉常主忽焉是故放勲以之让后羿以之弃高宗以之梦帝莘以之剖周公以之握穆公以之殉句践以之谋祖龙以之坑由此观之贤士之显戮时也故负鼎而干汤伊尹不知其为显及授之以阿衡而伐夏则显矣歴説十二诸侯孔子不知其为戮及絶粮而削迹行不税冕则戮矣【天禄阁外史去就】
　　物以春生人保之以秋成人必不能保之卒然牛马践根刀鎌割茎生者不育至秋不成不成之类遇害不遂不得生也夫鼠渉饭中捐而不食捐饭之味与彼不污者钧以鼠为害弃而不御君子之累害与彼不育之物不御之饭同一实也俱由外来故为累害【王充论衡累害篇】高鸟死良弓藏狡兎得良犬烹权诈之臣高鸟之弓狡兎之犬也安平身无宜则弓藏而犬烹安平之主非弃臣而贱士世所用助上者非其宜也【王充论衡定贤篇】
　　萤火之明掩于日月之光忠臣之声蔽于贤君之名【王充论衡定贤篇】
　　马圄之说无方而野人说之子贡之说有义野人不听吹籁工为善声因越王不喜更为野声越王大说故为善于不欲得善之主虽善不见爱为不善于欲得不善之主虽不善不见憎【王充论衡逢遇篇】
　　或无伎妄以奸巧合上志亦有以遇者窃簪之臣鸡鸣之客是窃簪之臣亲于子反鸡鸣之客幸于孟尝子反好偷臣孟尝爱伪客也以有补于人君人君頼之其遇固宜或无补益为上所好籍孺邓通是也籍孺幸于孝惠邓通爱于孝文无细简之才微薄之能偶以形佳骨皮媚色称夫好容人所好也其遇固宜或以丑面恶色称媚于上嫫母无盐是也嫫母进于黄帝无盐纳于齐王故贤不肖可豫知遇难先图【王充论衡逢遇篇】
　　商鞅三説秦孝公前二说不听后一説用者前二帝王之论后一霸者之议也夫持帝王之论说霸者之主虽精见距更调霸说虽麤见受何则精遇孝公所不得麤遇孝公所欲行也【王充论衡逢遇篇】
　　处尊居显未必贤遇也位卑在下未必愚不遇也故遇或抱洿行尊于桀之朝不遇或持洁节卑于尧之廷【王充论衡逢遇篇】
　　昔周人有仕数不遇年老白首泣涕于涂者人或问之何为泣乎对曰吾仕数不遇自伤年老失时是以泣也人曰仕奈何不一遇也对曰吾年少之时学为文文德成就始欲仕宦人君好用老用老主亡后主又用武吾更为武武节始就武主又亡少主始立好用少年吾年又老是以未尝一遇仕宦有时不可求也【王充论衡逢遇篇】进能有益纳说有补人之所知也或以不补而得祐或以有益而获罪且夏时罏以炙湿冬时扇以翣火世可希主不可准也说可转能不可易也【王充论衡逢遇篇】
　　蜘蛛结网蜚虫过之或脱或获猎者张罗百兽羣扰或得或失渔者罾江湖之鱼或存或亡或奸盗大辟而不知或罚赎小罪而发觉灾气加人亦此类也【王充论衡幸偶篇】德令降于殿堂命长之囚出于牢中天非为囚未当死使圣王出德令也圣王适下赦拘囚适当免死犹人以夜卧昼起矣夜月光尽不可以作人力亦倦欲一休息昼日光明人卧亦觉力亦复足非天以日作之以夜息之也作与日相应息与夜相得也【王充论衡偶防篇】
　　使火燃以水沃之可谓水贼火火适自灭水适自覆两名各自败不为相贼今男女之早夭非水沃火之比适自灭覆之类也【王充论衡偶防篇】
　　长巨之物彊力之人乃能举之重任之车彊力之牛乃能挽之是任车上阪彊牛引前力人推后乃能升逾如牛羸人罢任车退却还堕坑谷有破覆之败矣文儒怀先王之道含百家之言其难推引非徒任车之重也荐致之者罢羸无力遂却退窜于岩穴矣【王充论衡効力篇】长数仞之竹大连抱之木工技之人裁而用之或成器而见举持或遗材而遭废弃非工技之人有爱憎也刀斧如有偶然也蒸谷为饭酿饭为酒酒之成也甘苦异味饭之熟也刚柔殊和非庖厨酒人有意异也手指之调有偶适也调饭也殊筐而居甘酒也异器而处虫堕一器酒弃不饮鼠涉一筐饭捐不食夫百草之类皆有补益遭医人采掇成为良药或遗枯泽为火所烁等之金也或为劒防或为锋铦同之木也或梁于宫或柱于桥俱之火也或烁脂烛或燔枯草均之土也或基殿堂或涂轩戸皆之水也或溉鼎釡或澡腐臭物善恶同遭为人用其不幸偶犹可伤痛况含精气之徒乎【王充论衡命义篇】
　　厯阳之都长平之坑其中必有命善禄盛之人一宿同填而有遭逢之祸大命善禄盛不能郤也譬犹水火相更也水盛胜火火盛胜水遇其主而用也【王充论衡命义篇】夫能知之也凡石生光气不知之也金玉无润色【王克论衡别通篇】
　　春物之伤或残之也残物不伤秋亦大长【王充论衡书解篇】譬犹田猎所经而有遗禽脱兽大火既过时余不烬草木也【抱朴子内篇道意】
　　譬犹金石之销于罏冶瓦器之甄于陶灶虽由之以成形而铜铁之利钝罂瓮之邪正适遇所遭非复罏灶之事也【抱朴子内篇塞难】
　　孤贫而精六艺者以游夏之资而抑顿乎九泉之下因风而附凤翼者以驽庸之资犹廻遑乎霞霄之表【抱朴子外篇勖学】
　　若夫羙玉不出重岫良弓不凿百札骥騄不服朱轩命世不履爵势则孰知其能摅符彩之耀顿云禽于千仞骋逸迹以追风康庻绩于百揆乎夫其不遇亦得不杂糅于瓦石钧贱于朽木列镳于下乗等望于凡哉【枹朴子外篇名实】
　　非分之逹犹林卉之冬华也守道之穷犹竹栢之履霜也【抱朴子外篇广譬】
　　虎豹不能噬于波涛之中螣蛇不能登凌于不雾之日撃雉兎则鸾凤不及鹰鹞引耕犂则龙鳞不逮双牸故武夫勇士无用乎晏如之世硕生逸才不贵乎力竞之运【抱朴子外篇博喻】
　　騄駬之骋逸迹由造父之御也禹稷之序百揆遭唐虞之主也故能不劳而千里至揖譲而颂声作若乃臧获之乗骕騻殷辛之临三仁欲长驱轻骛则辔急辕逼欲尽防竭忠则祸如发机所以车倾于险涂国覆而不振也故良骏败于拙御智士踬于闇世仲尼不能止鲁侯之出晏婴不能遏崔杼之乱其才则是主则非也【抱朴子外篇官理】
　　沈闾渟钓精劲之良也而不以击则朝菌不能断焉珧华黎緑连城之宝也委之泥泞则瓦砾积其上焉故可珍而不必见珍也可用而不必见用也【抱朴子外篇竆逹】昼竞羲和之末景夕照望舒之余耀【抱朴子外篇任命】
　　田芜廪虚皆由有君夫君非塞田之蔓草臣非耗仓之雀鼠也其芜其虚卒由戹运水旱疫疠以臻凶荒【抱朴子外篇诘鲍】
　　种桑长江邉三年望当采枝条始欲茂忽值山河改柯叶自摧折根株浮沧海春蚕既无食寒衣欲谁待本不植高原今日复何悔【陶靖节集诗五言】
　　然将相以位隆特逹文士以职卑多诮此江河所以腾涌涓流所以寸析者也【文心雕龙程器】
　　荣凋有命困过有期故春蘂虽茂假朝露而抽翠秋叶诚危因微风而飘零【刘子言苑】
　　星着天而后天下见王阳贡禹时主所扬而后名显也仲元虽有贤德而时不高之故不彰【杨子法言注渊骞篇】
　　浮云之驰奄忽相逾飘飖不定逮乎因风波荡各在天之一隅以喻人之客游飞薄亦尔【李善注文选李少卿与苏武诗】明君时有蔽壅喻利眼临云而息照俊乂待时而屡叹喻明玉垢而掩辉【李善注文选陆士衡演连珠】
　　权假日以余荣比朝华而庵蔼【文选魏都赋】
　　昔騄骥倚辀于吴阪长鸣于良乐知与不知也百里奚愚于虞而智于秦遇与不遇也【文选刘琨答卢谌诗序】
　　頴苕皆草木也生潜隐之处则怨青阳之不至生陵阜之上则哀素秋之早及【文选郭璞游仙诗注】
　　昔为匣中玉今为粪上英【文选石崇王明君辞】
　　夫虎啸风驰龙兴云属故重华立而元凯升辛受生而飞廉进【文选刘峻辨命论】
　　火炎昆冈烁石与琬琰俱焚严霜夜零萧艾与芝兰共尽虽游夏之英才伊顔之殆庻焉能抗之哉【文选刘峻辨命论】张良受黄石之符诵三畧之说以游于羣雄其言也如以水投石莫之受也及其遭汉祖也其言也如以石投水莫之逆也【文选李康运命论】
　　蚓蛾以不才陆槁蠎蛇以腾骛暴鳞连城之宝藏于褐里三秀虽艶糜于丽采香恶乎芬贾恶乎在【补文选郭璞客傲】顾兹蓬蔚厠根兰陂膏泽虽均华不足披逮春不茂未秋先萎【广文选潘正叔陆士衡诗】
　　芝兰萧艾之秋形殊而并悴羽毛鳞介之怨声异而俱哀【艺文类聚人部怀旧铭】
　　不见巫山火芝艾岂相离【艺文类聚人部隐逸上诗】
　　当其潜光荆野抱璞未理众视之以为石独见知于卞子矌千载以遐弃倐一旦而见齿为有国之伟宝礼神只于明祀岂连城之足云嘉遭遇乎知己【艺文类聚宝玉部玉赋】寒虫夕呌含轻重而同悲秋叶晚伤杂黄紫而俱坠【艺文类聚人部言志书】
　　气氤桃李花青跗含素萼既为风所开复为风所落【文苑英华沈约天部六诗】
　　不见高巅树摧抗下为薪岂甘【一作目覩】井中泥时至出作尘【文苑英华刘孝威乐府十九诗】
　　松生数寸时遂为草所没未见笼云心谁知负霜骨弱干可摧残纤茎易凌忽何当数千尺为君覆明月【文苑英华吴均寄赠一诗】
　　河津一名龙门水陆不通鱼鼈之属莫能上海大鱼薄集龙门下数千不得上上则为龙【太平御览居处部门】
　　田者命悬于天也人力虽修水旱不时则一年功弃矣【太平御览资产部田】
　　铜俱出于石为铃则小铸钟则大丝俱生于蚕为绘则贱为锦则贵【太平御览珍宝部铜】
　　在物莫尚于珠玉珠玉不覩王公则不为宝【太平御览珍宝部珠下】
　　不谓夷之初旦明而未融虹蜺扬煇弃和取同【何氏语林识鉴范晔后汉书】
