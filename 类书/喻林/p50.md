<!-- { "loadSidebar": true } -->
　　所论荐则蹇驴蒙龙骏之价所中伤则孝已受商臣之谈故小人之赴也若决积水于万仞之髙隄而放烈火乎云梦之枯草焉欲望肃雍济济后生有式是犹炙冰使燥积灰令炽矣【抱朴子外篇刺骄】
　　贽币浓者瓦石成珪璋请托薄者龙骏弃林垌党援多者偕惊飚以凌云交结狭者侣跛鼈以沉泳【抱朴子外篇安贫】至于顾眄增其倍价翦拂使其长鸣彯组云台者摩肩趋走丹墀者叠迹【文选刘峻广絶交论】
　　凡希世茍合之士蘧蒢戚施之人俛仰尊贵之顔逶迆势利之间意无是非赞之如流言无可否应之如响【文选陆士衡辨亡论】
　　势之所集从之如归市势之所去弃之如脱遗【文选李康运命论】
　　夫官人有跖之恶结驷过市士以谓荣况实有益乎处子有顔闵之贤被褐造门人以谓辱况实有损乎故富贵易为容贫贱难得通【意林潜夫论】
　　萎叶爱荣条涸流好河广【艺文类聚人部友悌诗】
　　林中多疾风富贵多谀言【太平御览天部九风】
　　犹如春华敷时羣蜂尽至色香细味不知厌足及其飞落羣蜂尽去【三十六部尊经仙人经】
　　如风吹絶炎空中而去炎则依止于风【大智度论卷九十】昔有一比丘被摈懊恼悲叹啼泣而行道逢一鬼此鬼犯法亦为毗沙门天王所摈时鬼问比丘言汝有何事啼泣而行比丘答言犯僧事众僧所摈一切檀越供养失尽又恶名声流布逺近是故愁叹啼泣耳鬼语比丘言我能令汝灭恶名声大得供养汝便可立我左肩上我当担汝虚空中行人但见汝而不见我身汝若大得供养当先与我彼鬼即时担比丘于先被摈聚落上虚空中行时聚落人见皆惊恠谓其得道转相谓言众僧无状枉摈得道人时聚落人皆诣此寺诃责众僧即送此比丘住于寺内遂大得供养此比丘随所得衣食诸物輙先与鬼不违本要此鬼异日复担此比丘游行空中正值毗沙门天王官属鬼见伺官甚大惊怖掷弃比丘絶力而走此比丘遂堕地而死身首碎烂此喻行者宜应自修所向无疑恃托豪势一旦倾覆与彼无异也【众经撰襍譬喻经】
　　势然
　　人以墙防禁一家之非常今上有蒺藜之草不可扫而去之欲扫去之反伤墙而毁家以兴国君以礼防制一国之非法今宫中有淫昏之行不可灭而除之欲除灭之反违礼而害国【毛诗正义墙有茨】
　　埶得容奸伯夷可疑茍曰无猜盗跖可信【后汉书冯绲传】谚言贫不学俭卑不学恭非人性分也势使然耳【魏志任城陈萧王传评注】
　　膏粱方丈沈疾弗顾瑶碧盈尺阽危弗存【宋书顾觊之传】秋叶辞条不假风飊之力太阳跻景无俟萤爝之晖【南齐书王俭传】
　　百仞之台不挺陵霜之木盈尺之泉时降夜光之宝故理有大而乖权物有微而至道【南齐书刘祥传】
　　习数之功假物可防探索之明循时则缺故班匠日往绳墨之伎不衰大道常存机神之智永絶【南齐书刘祥传】故仰游云以观日月常动而云不移乘船以渉水水去而船不徙矣【隋书天文上志】
　　夫置器广庭则函牛之鼎如釡堂崇十仞则八尺之人犹短物有陵之非形异也【隋书天文上志】
　　与人同病相救同情相成同恶相助同好相趋【太公六韬武韬】缦密不能蔍苴学者诎身【晏子春秋问上】
　　质的张而矢射集林木茂而斧斤入非或召之也形势之所致【文子上德】
　　子独不见夫闭关乎立而倚之则妇人揭之仆而措之则不择性而能举其中若操其端则虽选士不能絶地关尚一身而轻重异之者埶使之然也【鹖冠子兵政】
　　目能见物而不见坚则坚蔵矣手能知物而不知白则白蔵矣【公孙龙子坚白论注】
　　视不得其所坚而得其所白者无坚也拊不得其所白而得其所坚者无白也【公孙龙子坚白论】
　　势不能为奸虽跖可信也势得为奸虽伯夷可疑也【商子画防】
　　夫物至则目不得不见言薄则耳不得不闻故物至则变言至则论【商子禁使】
　　资衰苴杖者不听乐非耳不能闻也服使然也黼衣黻裳者不茹荤非口不能味也服使然也【资齐同荀子哀公】惠子曰羿执鞅持扞操弓关机越人争为持的弱子扞弓慈母入室闭户故曰可必则越人不疑羿不可必则慈母逃弱子【韩非子説林】
　　人无毛羽不衣则不犯寒上不属天而下不着地以肠胃为根本不食则不能活是以不免于欲利之心欲利之心不除其身之忧也【韩非子解老】
　　夫山居而谷汲者膢腊而相遗以水泽居苦水者买庸而决窦故饥岁之春幼弟不饟穰岁之秋疏客必食非疏骨肉爱客过也多少之实异也【韩非子五蠧】
　　登髙而望临深则窥人之性非窥且望也势使然也【贾子新书审微】
　　登髙使人欲望临深使人欲窥处使然也射者使人端钓者使人恭事使然也【淮南子説山训】
　　泰山之容巍巍然髙去之千里不见埵堁逺之故也秋毫之末沦于不测是故小不可以为内者大不可以为外矣【淮南子説山训】
　　躄者见虎而不走非勇势不便也【淮南子説林训】
　　聋者不謌无以自乐盲者不观无以接物【淮南子説林训】酤酒而酸买肉而臭然酤酒买肉不离屠沽之家故求物必于近之者【淮南子説林训】
　　战兵死之鬼憎神巫盗贼之丑吠狗【淮南子説林训】
　　设鼠者机动钓鱼者泛杭任动者车鸣也【淮南子説林训】髙阜所在隂气不淋【焦氏易林剥之夬】
　　独宿憎夜嫫母畏昼【焦氏易林涣之蛊】
　　夫近水则寒近火则温逺之才微何则气之所加逺近有差也【王充论衡寒温篇】
　　人坐楼台之上察地之蝼蚁尚不见其体安能闻其声何也蝼蚁之体细不若人形大声音孔气不能达也【王充论衡变虚篇】
　　千里不同风百里不共雷【王充论衡雷虚篇】
　　渔者不死于山猎者不溺于渊【王充论衡遭虎篇】
　　从门应庭听堂室之言什而失九如升堂闚室百不失一【王充论衡佚文篇】
　　日刻径重千里人不谓之广者逺也望夜甚雨月灮不暗人不睹曜者隐也【王充论衡佚文篇】
　　夫髙下相受不可逆之流也小大相羣不得已之势也【郭子注庄大宗师】
　　不行则易欲行而不践地不可能也无为则易欲为而不伤性不可得也【郭子注庄人间世】
　　镜形如杯以照西施镜纵则面长镜横则面广非西施貌易所照变也【刘子正赏】
　　登峭岭者则欲望逺临峻谷者必欲窥墟墟墓之间使情哀清庙之中使心敬此处无心而情伪之发者地势使之然也【刘子激通】
　　益风从于雷趾【平表切丞也】于髀【补尔切】传曰风从于雷获其所也趾于髀得其宜也【元包孟隂】
　　水中视鱼必先见水灮中视物必先见灮【庄子音义天下】言水之激疾则去尽不能浸润矢之激发则去逺【前汉书注贾谊传】
　　门户孔空风善从之【李善注文选风赋】
　　垣草易雕阶露易陨【李善注文选何敬祖杂诗】
　　清源不能行运吞舟之鱼以喻尘俗不足容乎仙者【李善注文选郭景纯游仙诗】
　　盖如飞鹤马似游鱼【李善注文选刘孝标广絶交论】
　　登髙使人意遐临深使人意清【文选张景阳杂诗注】
　　近河之地湿近山之木长山出云而邱阜生气四渎东流而百川无西【意林陆贾新书】
　　经渐车之水歴绕轮之沙趾迹髙下不可论【意林士纬】钓者之恭非为鱼也饵鼠以肉非爱之也【艺文类聚产业部钓】尧遭洪水而贵陆汤遭大旱而重水【太平御览地部陆】
　　取狼皮以当空户则羊畏不敢出矣【太平御览兽部狼】
　　鬻棺者欲民之死蓄谷者欲民之饥船漏水入囊洞内虚也【太平御览百谷部谷】
　　猛虎不处卑势鸷鸟不立枝也【太平御览兽部虎上】
　　枯桑叶易落疲客心易惊【初学记岁时部秋】
　　空桑秽饮醖以稷麦以成醇醪酒之始也乌梅女防【胡板反】甜醹九投澄清百品酒之终也【初学记服食部酒】
　　响应声还诚如妙説若深山谷林障重叠如此之处发一小声响还极大若小屋小器如此之处发一大声响还犹小以何因縁声俱不异而应有差又如空地虽发音声而无响应云何此处徒发巨声了无应者【海空智蔵经序品】
　　譬如陶师埏埴瓦器若大若小终归破坏【大宝积经四十二】犹如干地洒水之时即便易燥【大宝积经卷五十六】
　　犹如润地水洒之时即便难燥【大宝积经卷五十六】
　　如转轮王入城邑时一切悉知如薄德之人入城邑时乃至亲厚犹不觉知【大方等大集经十八】
　　譬如鐡丸虽掷空中终不暂住速疾投地【大方广十轮经卷三】如是五大和合成身如世仓篅终归败散【大方广佛华严经卷十一】譬如迦叶天无云者雨不可得【摩诃衍宝严经推七】
　　譬如天上天下共治一水精防不能得摩尼珠也【佛遗日摩尼寳经推六】
　　譬如有人上向瞻空其目所覩不能别知何所是空何所非空【阿差末菩萨经卷一】
　　譬如有人见其父母多有财产珍宝丰盈便于财物不生希有难遭之想【金灮明冣胜王经卷一】
　　譬如日出雾露皆尽【大乘造像功德经卷上悲九】
　　如或有人手执强弓于树林中向上射叶其箭彻徃曾无所碍【大乘造像功德经卷下】
　　譬如两手和合能出音声为从左手生为从右手生若从左手生常应有声右手亦然何以故二手常有故一手无声合故有声【文殊师利问经卷下】
　　如闇射人或中不中【菩萨善戒经卷八】
　　复如寒霜日曜即消【苏婆呼童子经卷下】
　　犹如力士以大重石掷淖泥中泥为受不答曰受也所以者何泥淖石重是故必受【中阿含经卷二十】
　　譬如鸡毛幷筋入火便缩皱不得伸【长阿含十报法经卷上】亦如酥缾在水中坏是时瓦石便沉在下酥便浮在上【増壹阿含经卷三十五】
　　譬如脂膏之汁着大火中即无烟矣【楼灰经灾变品】
　　譬如羣宿鸟夜聚旦随飞【佛説无常经当九】
　　天下人心如流水中有草木各自流去不相顾望前者亦不顾后后者亦不顾前草木流行各自如故【佛説阿含正行经敬六】
　　犹如旱时诸草木等必令焦灭犹如春时酥置日下自然融消【佛本行集经卷二十八】
　　如击空缾易为破坏【尼拘陀梵志经上】
　　譬如以土为佛若敬礼者但作佛想不作土想【阿育王经卷八】譬如果物未熟不强熟也已熟亦无所复待【那先比丘经卷上】那先问王言前车行有辙后车行当从何所行王言后车当从前车辙中行那先言前车轮寜语后轮言汝当随我处从后来后轮车寜语前轮我当随汝处行寜相语言尔不王言俱不相语也【那先比丘经卷中】
　　那先言譬如大城都有一门其中有一人欲出当从何向王言当从门出耳那先言后复有一人欲出当复从何向出王言故当从前一人门出耳那先言王前出人寜语后人言汝当随我后出后人寜语前人言我当随卿所从门出两人寜相语言尔不王言前人后人俱不相语也【那先比丘经卷中】
　　如数疾轮无有端绪【出曜经六念品】
　　譬如陶家埏埴作器一切要坏人命亦然【法句经无常品】譬如有人多诸子息爱无偏党然于病者心则偏重【本縁经鹿品】
