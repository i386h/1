<!-- { "loadSidebar": true } -->
　　鲁监门之女婴相从绩中夜而泣涕其偶曰何谓而泣也婴曰吾闻卫世子不肖所以泣也其偶曰卫世子不肖诸侯之忧也子曷为泣也婴曰吾闻之异乎子之言也昔者宋之桓司马得罪于宋君出于鲁其马佚而吾园而食吾园之葵是嵗吾闻园人亡利之半越王勾践起兵而攻吴诸侯畏其威鲁往献女吾姊与焉兄往视之道畏而死越兵威者吴也兄死者我也由是观之祸与福相及也今卫世子甚不肖好兵吾男弟三人能无忧乎【韩诗外传】
　　坚冰黄鸟常哀悲愁不见甘粒但见藜蒿数惊鸷鸟为我心忧【焦氏易林干之噬嗑】
　　水载船舟无根以浮往来溶溶心劳且忧【焦氏易林屯之益】失意懐忧如幽狴牢【焦氏易林比之否】
　　望骥不来拘蹇为忧【焦氏易林泰之比】
　　鳬过稻庐甘乐防虽驱不走田畯懐忧【焦氏易林同人之升】离女去夫闵思苦忧【焦氏易林豫之遯】
　　簪短带长出思苦穷【焦氏易林恒之咸】
　　川渊难游水为我忧【焦氏易林蹇之豫】
　　次二【古牙切】鹅惨于冰翼彼南风内懐其乘测曰鹅之惨懐忧无快也【太经第三装】
　　次六鸟维愁明降于幽测曰鸟维愁将下昧也【太经第五晦】
　　言已忧愁肠中运乱缭绕而转涕泣交流若磨屑之下而无絶时也【王逸注楚辞九叹】
　　嵗之秋也凉风鸣条清露变叶则寒蝉抱树而长呌吟烈悲酸瑟于落日之际何也哀其时命迫于严霜而寄悲于菀栁【刘子惜时】
　　髙山之有崖林木之有枝愚智同知之今忧来仍无定方而人皆无能知之【李善注文选魏文帝善哉行】
　　达人之智混齐死生今反感木衰之秋华悲丰草之零露是乃在殷忧而不去何云识道乎【李善注文选叹逝赋】
　　恐鷤鴂之先鸣兮使百草为之不芳【文选屈原离骚经】
　　鸡鹜以稻梁致忧燕雀以堂搆贻愁既衔利之情近又遁害之无由【广文选江文通翡翠赋】
　　忧随积霖密慨因朗旭彰【艺文类聚人部愁诗】
　　譬如有人多赍珍财入于旷野其中多有凶暴刼贼彼人尔时更无余想唯作是念我于何时当出如斯险难之处得至丰乐安隐国土【波罗密多经卷五百八十】
　　譬如有人身患疮癣但念除差以药涂之【苏婆呼童子经卷上】心为愁慼犹初月烟雾所覆无有光明【本缘经持王子品】譬如罪人临当受戮虽复美味在前家室劝喻以忧死故虽欲饮食肴饍不觉滋味【大智度论卷十四】
　　忧世
　　我视彼泉水之流尚有一泉则清一泉则浊我视彼诸侯之行何为一皆为恶曽无为善乃泉水之不如也【毛诗正义四月】
　　雕也鸢也贪残之鸟乃髙飞至天今在位非雕也鸢也何故贪残骄暴如鸟之髙飞至天也鳣也鲔也长大之鱼乃濳逃于渊今贤者非鳣非鲔也何为隐遁避乱如鱼之濳逃于渊也【毛诗正义四月】
　　子击磬于卫有荷篑而过孔氏之门者曰有心哉击磬乎【论语宪问】
　　孔子生于乱世思尧舜之道东南西北灼头濡足庶几世主之悟悠悠者皆是君闇大夫妬孰合有谋是以嫫母饰恣而矜夸西子彷徨而无家非不知穷厄而不见用悼痛天下之祸犹慈母之伏死子也知其不可如何然恶已【盐铁论大论】
　　农夫辍耕而容与兮恐田野之芜秽【广文选宋玉九辩】
　　驽蹇服御良乐咨嗟铅刀剖截区冶叹息故少师幸而季梁惧宰嚭任而伍贠忧【广文选魏文帝连珠】
　　世变
　　鹿鸣废则和乐缺矣四牡废则君臣缺矣皇皇者华废则忠信缺矣棠棣废则兄弟缺矣伐木废则朋友缺矣天保废则福禄缺矣采薇废则征伐缺矣出车废则功力缺矣枤杜废则师众缺矣鱼丽废则法度缺矣南陔废则孝友缺矣白华废则廉耻缺矣华黍废则蓄积缺矣由庚废则隂阳失其道理矣南有嘉鱼废则贤者不安下不得其所矣崇丘废则万物不遂矣南山有台废则为国之基坠矣由仪废则万物失其道理矣蓼萧废则恩泽乖矣湛露废则万国离矣彤弓废则诸夏衰矣菁菁者莪废则无礼仪矣【毛诗小雅六月序】
　　诰誓不及五帝盟诅不及三王交质子不及三伯【谷梁隐公八年】
　　今之世犹人之市置货以设诈抱谋以待敌不幸防厄求伸而已【吴越春秋勾践入臣外传】
　　孝经钩命决曰三皇歩五帝骤三王驰宋均注云德隆道用日月为歩时事弥顺日月亦骤勤思不已日月乃驰【后汉书曹褒传注】
　　故揖让之礼行乎尧舜之朝干戈之功盛于殷周之世清风以长物成春素霜以凋严戒节【南齐书刘祥传】
　　搢笏干戚不适有方铁铦登降周旋不逮日中奏百貍首射侯不当强弩趋发干城距冲不若烟宂伏櫜古人极于德中世逐于智当今争于力【韩非子八説】
　　古之人贵能射也以长幼养老也今之人贵能射也以攻战侵夺也其细者以刼弱暴寡也以遏夺为务也仁人之得饴以养疾侍老也跖与企足得饴以开闭取楗也【吕氏春秋异用】
　　周室衰而王道废儒墨乃始列道而议分徒而讼【淮南子俶真训】
　　句爪居牙戴角出距之兽于是鸷矣【淮南子本经训】
　　古之兵弓劒而已矣槽柔无击脩防无别晚世之兵隆冲以攻渠幨以守连弩以射销车以鬬【淮南子汜论训】
　　伯成子髙辞为诸侯而耕天下髙之今之时人辞官而隐处为乡邑之下岂可同哉【淮南子汜论训】
　　古之伐国不杀黄口不获二毛于古为义于今为笑古之所以为荣者今之所以为辱也古之所以为治者今之所以为乱也【淮南子汜论训】
　　治身太上养神其次养形治国太上养化其次正法神清志平百节皆宁养性之本也肥肌肤充肠腹供嗜欲养生之末也民交让争处卑委利争受寡力事争就劳日化上迁善而不知其所以然此治之上也利赏而劝善畏刑而不为非法令正于上而百姓服于下此治之末也上世养本而下世事末此太平之所以不起也【淮南子泰族训】
　　世有盛衰衰极久有弊也譬犹衣食之于人也初成鲜完始熟香絜少久穿败连日臭茹矣【王充论衡齐世篇】
　　如以上世人民侗长佼好坚彊老夀下世反此则天地初立始为人时长可如防风之君色如宋朝寿如彭祖乎从当今至千世之后人可长如荚英色如嫫母夀如朝生乎【王充论衡齐世篇】
　　爱憎好恶古今不钧时移俗易物同贾异譬之夏后之璜曩直连城鬻之于今贱于铜铁故昔以隐居求志为髙士今以山林之儒为不肖故圣世之良干乃闇俗之罪人也往者之介洁乃末叶之羸劣也【抱朴子外篇擢才】盖三皇歩而五帝骤霸王已来载驰载鹜【抱朴子外篇用刑】太息而言仁孝者失于江湖乃思濡沬也【郭子注庄天运】幽厉之时多有讽刺在下祖习如风之散如水之流故曰弥着【李善注文选沈休文谢灵运传论】
　　世路崄巇一至于此太行孟门岂云崭絶【文选刘孝标广絶交论】帝者得其英华王者得其根核霸者得其附枝故帝道不行不能王王道不行不能霸霸道不行不能守其身【太平御览皇王部叙皇王上】
　　尧歩舜骤禹驰汤骛德有优劣故曰行转疾也【太平御览皇王部叙皇王上】
　　三皇垂防而五帝繁手唐虞按辔禹汤驰辕虽使周公御衡仲尼促节固不已也【太平御览皇王部叙皇王上】
　　天先春而后秋地先荣而后凋日月先光而后幽是以王者则之亦先教而后刑三王结绳五帝畵像三王肉刑五霸黠巧此言歩骤稍有优劣也【太平御览皇王部叙皇王下】神农氏夫负妻戴以治天下尧曰朕之比神农犹旦与昏也【太平御览皇王部炎帝神农氏】
　　京房别对曰太平日行上道升平行次道霸世行下道【玉海天文天文书上】
　　以知为凖以巧为绳诈为之斧伪为之斤【道德经指归卷九】上古圣人作汤液醪醴为而不用何也岐伯曰自古圣人之作汤液醪醴者以为备耳夫上古作汤液故为而弗服也中古之世道德稍衰邪气时至服之万全帝曰今之世不必已何也岐伯曰当今之世必齐毒药攻其中镵石鍼艾治其外也【黄帝素问内经汤液醪醴论】
　　黄帝问曰余闻古之治病惟其移精变气可祝由而已今世治病毒药治其内鍼石治其外或愈或不愈何也岐伯对曰往古人居禽兽之间动作以避寒隂居以避暑内无眷慕之累外无伸宦之形此恬澹之世邪不能深入也故毒药不能治其内鍼石不能治其外故可移精祝由而已今之世不然忧患缘其内苦形伤其外又失四时之从逆寒暑之宜贼风数至虚邪朝夕内至五藏骨髓外伤空窍肌肤所以小病必甚大病必死故祝由不能已也【黄帝素问内经移精变气论】
　　世界如车轮时变如轮转人亦如车轮或上而或下【大智度论卷一】
　　伤志
　　出自北门【叶眉贫反】忧心殷殷【诗国风北门】
　　瞻彼阪【音反】田有菀【音郁】其特天之杌【音兀】我如不我克【诗小雅正月】
　　山有蕨薇隰有杞桋【音夷】君子作歌维以告哀【诗小雅四月】终风卫庄姜伤已也遭州吁之暴见侮慢不能正也【毛诗终风】
　　二子乗舟思伋寿也卫宣公之二子争相为死国人伤而思之【毛诗二子乗舟】
　　春女怨秋士悲感其物化也【毛诗七月注】
　　雍雍鸣鴈厉翼北游顺时而动得意忘忧嗟我愤叹曽莫能畴【晋书嵇康传】
　　犹眇者愿明痿之思歩【宋书袁淑传】
　　况懐抱之内水火铄脂膏腠理之间风霜侵骨髓安可齰舌缄唇吞声饮气恶呻吟之响忍酸辛之酷哉【隋书王孝籍儒林传】
　　鸟鸣东西迎其羣侣似有所属不得自専【焦氏易林随之随】雄处弱水雌在海濵将别持食悲哀于心【焦氏易林剥之同人】言已所种众芳草当刈未刈蚤有霜雪枝叶虽蚤萎病絶落何能伤于我乎哀惜众芳摧折枝叶芜秽而不成也以言已循行忠信冀君任用而遂斥弃则使众贤志士失其所也【王逸注楚辞离骚经】
　　言我佩琼玉懐美德偃蹇而盛众人薆然而蔽之伤不得施用也【玉逸注楚辞离骚经】
　　言湛湛江水浸润枫木使之茂盛伤已不蒙君惠而身放弃曽不若树木得其所【王逸注楚辞招魂】
　　言有便娟长好之竹生于江水之潭被蒙润泽而茂盛自恨放流而独不蒙君之惠也【王逸注楚辞七谏】
　　夫燕蝉遇秋寒将入穴处而懐忧惧候鴈鹍鸡喜乐而逸豫言已无有候鴈鹍鸡之喜乐而有蝉燕之忧惧也【王逸注楚辞九辨】
　　屈原忧愁覜视川水见石濑浅浅疾流而下将有所至仰见飞龙翩翩而上将有所登自伤弃在山野终无所登至也【王逸注楚辞九歌】
　　言已在于湖泽之中见三鸟飞从南来观察其志欲北渡江纵恣自在自伤不得北归曽不若飞鸟也【王逸注楚辞九叹】
　　言水尚得顺其经脉扬荡其波使之迅疾自伤不得顺其天性扬其志意常屈伏也【王逸注楚辞九叹】
　　髙张生于絶弦以喻立节期于效命声急由乎调起以喻辞切兴于恨深【李善注文选顔延年秋胡诗】
　　机诗曰我若西流水子为东峙岳【李善注文选陆士龙答兄机诗】安得同携手契阔成騑服【李善注文选陆士龙答兄机诗】
　　伤禽恶惊倦客恶离声【文选鲍昭东门行】
　　是以张髙悲声激柱落清唱未和而桑濮代作【补文选庾阙吊贾谊文】
