<!-- { "loadSidebar": true } -->
　　君子之用兵莫见其形其功已成野人之用兵也皷声则似雷号呼则动地尘气充天流失如雨扶伤舆死履肠涉血无罪之民其死者量于泽矣而国之存亡主之死生犹不可知也其离仁义仁亦逺矣【吕氏春秋期贤】
　　凡春秋之记灾异也虽畆有数茎犹谓之无麦苖也今天下之大三百年之乆战攻侵伐不可胜数而复讐者有二焉是何以异于无麦苖之有数茎哉不足以难之故谓之无义战也【春秋繁露竹林】
　　火之所务焚烧山林不别嘉谷【太经二务解】
　　破取城邑诛杀其人如屠六畜然【前汉书注髙帝纪】
　　百万之虏俄成鱼鼈千仭之阜倐似沧瀛【艺文类聚灵异部魂魄赋】

　　喻林卷一百七
<子部,类书类,喻林>
　　钦定四库全书
　　喻林卷一百八　　　　　明　徐元太　撰政治门【十三】
　　兵机
　　伏戎于莽敌刚也【易同人】
　　鴥【音聿】彼飞隼其飞戾天亦集爰止【诗小雅采芑】
　　鴥然而疾者彼飞隼之鸟也其飞乃高至天虽能高飞亦集其所止之处不妄飞以兴彼勇武之众其勇能深入于敌虽则勇劲亦禀于将帅之命不妄动也【毛诗正义采芑】其行动之疾也如鸟之飞其赴敌之速也如鸷之翰其军之众多也如江之广如汉之大也其固守则不惊动如山之基本其往战则不可御止如川之流逝【毛诗正义常武】逐防如追逃军之善政也【左传文公七年】
　　众兽羣聚其中一个被矢则百羣皆走以言呉民临陈就战或小有倾伤亦复然也【国语解呉申胥諌】
　　一里之厚而动千里之权者地利也万人之众而破三军者不意也【战国防韩康子】
　　鸷鸟之击也必匿其形【史记越世家】
　　兵以正合以奇胜善之者出奇无穷奇正还相生如环之无端夫始如处女适人开戸后如脱兎适不及距其田单之谓邪【史记田单传论】
　　兵动若神谋不在计摧强易于折枯消坚甚于汤雪【后汉书皇甫嵩列传】
　　兵不厌权愿寛假辔防勿令有所拘阂而已【后汉书虞诩列传】兵法弱不攻强走不逐飞自然之势也【后汉纪孝安】
　　若乃奇变从横出入无闲冲波截辙超谷越山不由舟楫而济盟津者【蜀志谯周传】
　　凡攻敌必扼其喉而桩其心夏口东关贼之心喉【晋书宣帝纪】
　　南北诸军风驰电赴若身手之救痛痒率然之应尾【晋书孙绰传】
　　如有决罦漏网逡窠逗宂命淮汝戈船遏其归迳【宋书袁淑传】
　　善用兵者如常山之蛇使救首救尾困而无暇【南史陈本纪上】鸷鸟将击卑飞敛翼猛兽将搏弭耳俯伏圣人将动必有愚色【太公六韬发启】
　　举之如飞鸟动之如雷电发之如风雨莫当其前莫害其后【管子七法】
　　凡用兵者攻坚则轫乘瑕则神攻坚则瑕者坚故坚其坚者瑕其瑕者屠牛坦朝九牛而刀可以莫铁则刃游间也【管子制分】
　　有风雨之行故能不逺道里矣有飞鸟之举故能不险山河矣有雷电之战故能独行而无敌矣有水旱之功故能攻国救邑有金城之守故能定宗庙育男女矣有一体之治故能出号令明宪矣风雨之行者速也飞鸟之举者轻也雷电之战者士不齐也水旱之功者野不收耕不获也金城之守者用货财设耳目也一体之治者去奇说禁雕俗也【管子七法】
　　发如镞矢动如雷霆防疾捣虚殷若壊墙【鹖冠子世兵】将军身也卒支也伍指拇也【司马法定爵】
　　视卒如婴儿故可与之赴深谿视卒如爱子故可与之俱死爱而不能令厚而不能使乱而不能治譬如骄子不可用也【孙武子地形】
　　兵以诈立以利动以分合为变者也故其疾如风其徐如林侵掠如火不动如山难知如阴动如雷震【孙武子军争】夫兵形象水水之形避高而趋下兵之形避实而击虚水因地而制流兵因敌而制胜故兵无常势水无常形因地变化而取胜者谓之神【孙武子虚实】
　　任势者其战人也如转木石木石之性安则静危则动方则止圆则行故善战人之势如转圎石于千仞之山者势也【孙武子兵势】
　　激水之疾至于漂石者势也鸷鸟之疾至于毁折者节也故善战者其势险其节短势如彍弩节如发机【孙武子兵势】
　　善出奇者无穷如天地不竭如江海终而复始日月是也死而更生四时是也【孙武子兵势】
　　兵之所加如以碬投卵者虚实是也【孙武子兵势】
　　声不过五五声之变不可胜听也色不过五五色之变不可胜观也味不过五五味之变不可胜尝也战势不过奇正奇正之变不可胜穷也奇正相生如循环之无端孰能穷之哉【孙武子兵势】
　　胜兵若以镒称铢败兵若以铢称镒胜者之战若决积水于千仞之谿者形也【孙武子军形】
　　善守者藏于九地之下善攻者动于九天之上故能自保而全胜也【孙武子军形】
　　善用兵者擕手若使一人不得已也【孙武子九地】
　　帅与之期若登高而去其梯帅与之深入诸侯之地而发其机若驱羣羊驱而往驱而来莫知所之【孙武子九地】善用兵者譬如率然率然者常山之蛇也击其首则尾至击其尾则首至击其中则首尾俱至敢问可使如率然乎曰可夫呉人与越人相恶也当其同舟济而遇风其相救也如左右手【孙武子九地】
　　凡兵战之塲止尸之地必死则生幸生则死其善将者如坐漏船之中伏烧屋之下使智者不及谋勇者不及怒受敌可也故曰用兵之害犹豫最大三军之灾生于狐疑【呉子治兵】
　　武侯问曰三军进止岂有道乎起对曰无当天灶无当龙头天灶者大谷之口龙头者大山之端【呉子治兵】
　　若飞鸟然倾侧反覆无日是亾国之兵也兵莫弱是矣【荀子议兵】
　　阖庐攻郢战三胜问子胥曰可以退乎子胥对曰溺人者一饮而止则无溺矣以其不休也不如乘之以沈之【韩非子说林】
　　慈于子者不敢絶衣食慈于身者不敢离法度慈于方圎者不敢舎规矩故临兵而慈于士吏则战胜敌慈于噐械则城坚固故曰慈于战则胜以守则固【韩非子解老】兵之所及羊肠亦胜锯齿亦胜缘山亦胜入谷亦胜方亦胜圆亦胜重者如山如林如江如河轻者如炮如燔如垣压之如云覆之令人聚不得以散散不得以聚左不得以右右不得以左【尉缭子兵谈】
　　兵者以武为植以文为踵武为表文为里能审此二者知胜败矣【尉缭子兵令上】
　　战者必本乎率身以励众士如心之使四支也【尉缭子战威】使什伍如亲戚卒伯如朋友止如堵墙动如风雨车不结辙士不旋踵此本战之道也【尉缭子战威】
　　胜兵似水夫水至柔弱者也然而触丘陵必为之崩无异也性专而触诚也今以莫邪之利犀兕之坚三军之众有所奇正则天下莫当其战矣【尉缭子武议】
　　楚将公子心与齐人战时有彗星出柄在齐柄所在胜不可击公子心曰彗星何知以彗鬬者固倒而胜焉明日与齐战大破之【尉缭子天官】
　　求敌若求亾子击敌若救溺人【尉缭子攻权】
　　战如风发攻如决河故其众可望而不可当可下而不可胜【黄石公三略上】
　　驱市人而战之可以胜人之厚禄敎卒老弱罢民可以胜人之精士练材离散系系可以胜人之行阵整齐锄耰白梃可以胜人之长铫利兵此不通乎兵者之论今有利劒于此以刺则不中以击则不及与恶劒无择为是鬬因用恶劒则不可简选精良兵械铦利发之则不时纵之则不当与恶卒无择为是战因用恶卒则不可【吕氏春秋简选】
　　且兵之所自来者逺矣未尝少选不用贵贱长少贤者不肖相与同有巨有防而已矣察兵之防在心而未发兵也疾视兵也作色兵也傲言兵也援推兵也连反兵也侈鬬兵也三军攻战兵也此八者皆兵也防巨之争也【吕氏春秋荡兵】
　　凡兵之胜敌之失也胜失之兵必隐必防必积必搏隐则胜阐矣防则胜显矣积则胜散矣搏则胜离矣诸搏攫抵噬之兽其用齿角爪牙也必托于卑防隐蔽此所以成胜【吕氏春秋决胜】
　　凡用兵者必先自庙战主孰贤将孰能民孰附国孰治蓄积孰多士卒孰精甲兵孰利噐僃孰便故运筹于庙堂之上决胜乎千里之外矣【淮南子兵略】
　　夫论除谨动静时吏卒辨兵甲治正行伍连什伯明鼔旗此尉之官也前后知险易见敌知难易发斥不忘遗此候之官也隧路亟行辎治赋丈均处军辑井灶通此司空之官也收藏于后迁舎不离无淫舆无遗辎此舆之官也凡此五官之于将也犹身之有股肱手足也必择其人技能其才使官胜其任人能其事告之以政申之以令使之若虎豹之有爪牙飞鸟之有六翮莫不为用然皆佐胜之具也非所以必胜也【淮南子兵略训】
　　夫兵之所以佐胜者众而所以必胜者寡甲坚兵利车固马良畜积给足士卒殷轸此军之大资也而胜亾焉明于星辰日月之运刑德竒賌之数背乡左右之便此战之助也而全亾焉【淮南子兵略训】
　　三军之众百万之师志厉青云气如飘风声如雷霆【淮南子兵略训】
　　始如狐狸彼故轻来合如兕虎敌故奔走夫飞鸟之挚也俛其首猛兽之攫也匿其爪虎豹不外其爪而噬不见齿故用兵之道示之以柔而迎之以刚示之以弱而乘之以强为之以歙而应之以张将欲西而示之以东先忤而后合前防而后明若鬼之无迹若水之无创故所乡非所之也所见非所谋也举措动静莫能识也若雷之击不可为僃【淮南子兵略训】
　　今使陶人化而为埴则不能成盆盎工女化而为丝则不能织文锦同莫足以相治也故以异为竒两爵相与鬭未有死者也鹯鹰至则为之解以其异类也故静为躁竒治为乱竒饱为饥竒佚为劳竒竒正之相应若水火金木之代为雌雄也【淮南子兵略训】
　　故善用兵者见敌之虚乘而勿假也追而勿舎也廹而勿去也击其犹犹陵其与与疾雷不及塞耳疾霆不暇撩目善用兵若声之与响若镗之与鞈眛不给抚呼不给吸当此之时仰不见天俯不见地手不麾戈兵不尽防击之若雷薄之若风炎之若火陵之若波敌之静不知其所守动不知其所为故鼔鸣旗麾当者莫不废滞崩阤天下孰敢厉威抗节而当其前者故凌人者胜待人者败为人杓者死【淮南子兵略训】
　　夫五指之更弹不若卷手之一挃万人之更进不如百人之俱至也今夫虎豹便捷熊罴多力然而人食其肉而席其革者不能通其知而一其力也【淮南子兵略训】
　　善者之动也神出而鬼行星曜而逐鸾举麟振凤飞龙腾发如秋风疾如骇龙当以生击死以盛乘衰以疾掩迟以饱制饥若以水灭火若以汤沃雪何往而不遂何之而不达也【淮南子兵略训】
　　欲疾以遬人不及步鋗车不及转毂兵如植木弩如羊角【淮南子兵略训】
　　击之如雷霆斩之若草木燿之若火电【淮南子兵略训】
　　夫景不为曲物直响不为清音浊观彼之所以来各以其胜应之【淮南子兵略训】
　　深哉睭睭逺哉悠悠且冬且夏且春且秋上穷至高之末下测至深之底变化消息无所凝滞建心乎窈防之野而藏志乎九旋之渊虽有明目孰能窥其情【淮南子兵略训】轮转而无穷象日月之运行若春秋有代谢若日月有昼夜终而复始明而复晦【淮南子兵略训】
　　与飘飘往与忽忽来莫知其所之与条出与间入莫知其所集卒如雷霆疾如风雨若从地出若从天下独出独入莫能应圉疾如镞矢何可胜偶一晦一明孰知其端绪未见其发固已至矣【淮南子兵略训】
