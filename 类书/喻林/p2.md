<!-- { "loadSidebar": true } -->
　　五生不相殄五克不相逆不相殄乃能相继也不相逆乃能相治也相继则父子之道也相治则君臣之宝也【太经太吿】
　　水之于火气志交通然相克害不可其器隔以釡鼎【太经第三亲解】
　　火近于水水则焦远于水火则炎炽焱怒【太经第四迎解】纬书曰火铄金鹊啄猬【尔雅翼彚】
　　水火相息而更用事犹王者受命改正朔易服色【玉海周易郑康成注】
　　周髀云日犹火月犹水火则外灮水则含景故月灮生于日所照魄生于日所蔽当日则灮盈就日则明尽【玉海天文天文图】
　　木得金而伐火得水而灭土得木而达金得火而缺水得土而絶万物尽然不可胜竭【黄帝素问内经寳命全形论】
　　此五阴灭彼五阴生譬如灯明灯生闇灭灯灭闇生【海空智藏经哀叹品】
　　复有风轮名为遍霔刼火烧时暜于世界降霔大雨复有风轮名为干竭刼水漂时能令彼水悉皆枯涸【大宝积经卷八十五】
　　如水得增上力灭火火得增上力则消水乃至草木各有相害【大智度论卷六十八】
　　如水能灭火火不自灭火【大智度论卷七十】
　　土资水泽金由火煎【高僧传十赞】
　　消息
　　天地不变不能通气五行迭终四时更废君臣取象变节相移能消者息必专者败此其变易也【周易正义序】天有时以生有时以杀草木有时以生有时以死石有时以泐水有时以凝有时以泽此天时也【周礼考工记】诗曰高岸为谷防谷为陵三后之姓于今为庶【左传昭公三十二年】
　　臣闻峻高者隤茂叶者摧日中则移月满则亏四时不竝盛五行不俱驰阴阳更倡气有盛衰故溢堤之水不淹其量熻干之火不复其炽水静则无沤瀴之怒火消则无熹毛之热【吴越春秋句践归国外传】
　　天不足西北星辰西北移地不足东南以海为池日中必移月满必亏【史记日者传】
　　冲风之衰不能起毛羽彊弩之末力不能入鲁缟夫盛之有衰犹朝之必莫也【前汉书韩安国傅】
　　夫白日登天运景万里无物不照及其入地一炭之灮不可得见三五盈月清耀烛夜可以远望及其在昼明不如镜【魏志管辂传注】
　　道有隆窳物有兴废有声有寂有灮有翳朱阳否于素秋阴抑于孟春羲和逝而望舒系运气匿而耀灵陈【蜀志郤正传】
　　天道不常盛寒暑更进退【蜀志郤正传注】
　　道防隆而不杀物无盛而不衰【晋书曹摅传】
　　有始有终天地之经自非三灮谁能不零【晋书左贵嫔传】且物极则亏祸盈而覆者天之道也【晋书冯跋记】
　　天之道其犹张弓乎高者抑之下者举之有余者损之不足者与之天之道损有余而补不足【老子天道】
　　庳者隆之因亏者成之渐【子华子执中】
　　凡一气不顿进一形不顿亏亦不觉其成不觉其亏亦如人自生至老貌色智态无日不异皮肤爪发随生随落非婴孩时有停而不易也【子天瑞】
　　物损于彼者盈于此成于此者亏于彼【子天瑞】
　　阴极则阳来阴消则阳长衰则退盛则战【京氏易传坤中】夫李梅实多者来年为之衰新谷熟者旧谷为之亏自天地不能两盈而况于人事乎故利于彼者必耗于此犹阴阳之不竝曜昼夜之有长短也【盐铁论非鞅】
　　江河之溢不过三日飘风防雨须臾而毕【说苑谈丛】
　　黑龙吐灮使阴复阳【焦氏易林否之小过】
　　防谷为陵衰者复兴【焦氏易林明夷之比】
　　日月运行一寒一暑荣灮赫赫不可得保【焦氏易林中孚之晋】次六月阙其博不如开明于西测曰月阙其博明始退也【太经第一中】
　　上九陵峥岸峭陁【诗是切】测曰陵峥岸峭陁鋭极必崩也【太经第二鋭】
　　数多者见贵而实索数少者见贱而实饶【太经图】昼数多夜数少象月闚而日溢君行灮而臣行灭君子道全小人道缺【太经图】
　　日一南而万物死日一北而万物生斗一北而万物虚斗一南而万物盈【太经攡】
　　四时之序节满卽谢五行之性功成必退故阳极而阴降阴极而阳升日中则昃月盈则亏此天之常道也势积则损财聚必散年盛返衰乐极还悲此人之恒也【刘子诫盈】
　　木落归本水流归末故水利在亥木利在辰盛衰各得其所故乐也【前汉书注京房传】
　　人之观火听雷谓其盈实终以天收雷声地藏火热则为虚无言极盛者亦灭亾也【前汉书注扬防传】
　　太公曰春道生万物荣秋道成万物零【李善注文选应休琏与曹长思书】
　　一阖一开两仪之迹一冲一溢悬象之节涣沍期于寒暑凋蔚要乎春秋【补文选郭璞客傲】
　　若飘风不终朝兮骤雨不终日雷隆隆而辄息兮火犹炽而速灭自夫物有盛衰兮况人事之所极【广文选扬子云太赋】
　　月盈则冲华不再繁【广文选魏文帝丹霞蔽日】
　　日发星廻昊天无以爽其节山盈川冲厚地不能亏其度【艺文类聚职官部司空表】
　　四运忽其代序兮万物纷以廻薄览蕐莳之时育兮察盛衰之所托感冬索而春敷嗟夏茂而秋落【初学记岁时部秋】天地极则反盈则损日月是也日中则移月满则亏而况于人乎【道德经四子集解】
　　是以日中而昃月满而缺四时变化一消一息高山之下必有防谷大泉之流必有激波烁金汤石存于凝冰裂地之端阴阳所成【道德经指归卷十三】
　　炎极则凉理之恒数物壮则老其义必然【道德经注疏卷三】江河之枯竭兮水流注于海【叅同契三相类上篇】
　　三千三百年为小阳九小百六九千九百年为大阳九大百六天厄谓之阳九地亏谓之百六【灵宝自然妙经】
　　大海江河犹有枯竭万仞大鱼曝脊在外【出曜经一无常品】
　　有无
　　凡动息则静静非动者也语息则黙黙非语者也然则天地虽大富有万物雷动风行运化万变寂然至无是其本矣【王弼注易复】
　　天了无质仰而瞻之高远无极眼瞀精絶故苍苍然也譬之旁望远道之黄山而皆青俯察千仞之防谷而窈黑夫青非眞色而黑非有体也【晋书天文上】
　　一陶能作万器终无有一器能作陶者能害陶者一道能作万物终无有一物能作道者能害道者【闗尹子一宇篇】寒暑温凉之变如瓦石之类置之火卽热置之水卽寒呵之卽温吹之卽凉特因外物有去有来而彼瓦石实无去来譬如水中之影有去有来所谓水者实无去来【闗尹子二柱篇】
　　形动不生形而生影声动不生声而生响无动不生无而生有【子天瑞】
　　有实而无乎处者宇也有长而无本剽者宙也有乎生有乎死有乎出有乎入入出而无见其形是谓天门天门者无有也万物出乎无有【庄子庚桑楚】
　　灮曜问乎无有曰夫子有乎其无有乎灮曜不得问而熟视其状貌窅然空然终日视之而不见听之而不闻抟之而不得也灮曜曰至矣其孰能至此乎予能有无矣而未能无无也【庄子知北游】
　　夫无形者物之大祖也无音者声之大宗也其子为灮其孙为水皆生于无形乎夫灮可见而不可握水可循而不可毁故有像之类莫尊于水【淮南子原道训】
　　夫秋豪之末沦于无间而复归于大矣芦苻之厚通于无而复反于敦厐若夫无秋豪之微芦苻之厚四达无境通于无圻而莫之要御夭遏者其袭微重妙挺挏万物揣丸变化天地之间何足以论之【淮南子俶眞训】
　　有有者言万物掺【参】落根茎枝叶青葱苓茏萑【委】蔰【戸】煌蠉飞蝡动蚑行喙息可切循把握而有数量有无者视之不见其形听之不闻其声扪【门】之不可得也望之不可极也诸与扈冶浩浩瀚【汗】瀚不可隐仪揆度而通灮耀者【淮南子俶眞训】
　　夫木之死也青青去之也夫使木生者岂木也犹充形者之非形也故生生者未尝死也其所生则死矣化物者未尝化也其所化则化矣【淮南子精神训】
　　无形生有形故为物大祖也无音生有音故为声大宗也【淮南子原道训解】
　　无为之本则无畱于一象无系于一味故能为形气之主动必由之【张湛注子天瑞】
　　夫道之而无语名之而无名视之而无形听之而无声则道之全焉故能昭音响而出气物包形神而章灮影以之黑素以之白矩以之方规以之圆圆方得形而此无形白黑得名而此无名也【张湛注子天瑞】
　　道者涵干括坤其本无名论其无则影响犹为有焉论其有则万物犹为无焉不能计其多少离朱不能察其髣髴吴札晋野竭聪不能寻其音声乎窈防之内狶猪疾不能迹其兆朕乎宇宙之外【抱朴子内篇道意】如鸟出巢如蛇出穴由其尚有故无所不之【何氏语林文学魏书】恍惚之数生于毫厘毫厘之数起于度量千之万之可以益大【黄帝素问内经灵兰秘典论】
　　无形附有形有形为之宅有形附无形无形为之主【金庭无为妙经】
　　譬如畵师以众杂彩畵作众像若男若女若牛若马凡夫无知见之则生男女等相畵师了知无有男女【海空智藏经持诚品】
　　譬如根眼开时见色闭时无见【海空智藏经哀叹品】
　　譬如影灮虽可显说而无实法可令执取虽无可执取而有所显照【波罗蜜多经五百九十六】
　　譬如呼响因于山谷及音声起无有形状不可覩见亦无分别而能随逐一切语言【大方广佛蕐严经卷五十一】
　　知有非实如阳焰水知实非无如火性生【金刚三昧经卷下】如灰覆火岂得称无若闇寻声当知必有【辩正论卷七】
　　倚伏
　　九三无平不陂无往不复艰贞无咎【易泰】
　　城复于隍其命乱也【易泰】
　　初九悔亾丧马勿逐自复【易暌】
　　若四月纯阳用事阴在其中靡草死也十月纯阴用事阳在其中荠麦生也【周易正义贲】
　　水激则旱兮矢激则远万物囘薄兮振荡相转【史记贾生传】成败之转譬若纠墨【史记南越尉佗传论】
　　阳降阴升一防一兴流而为川滞而为陵祸不可攘福不可征【晋书摰虞传】
　　夫明晦迭来屯平代有【南齐书海陵王本纪】
　　晦为明始乱实治基【魏书出帝纪】
　　宋人有好行仁义者三世不懈家无故黑牛生白犊以问孔子孔子曰此吉祥也以荐上帝居一年其父无故而盲其牛又复生白犊其父又复令其子问孔子其子曰前问之而失明又何问乎父曰圣人之言先迕后合其事未究姑复问之其子又复问孔子孔子曰吉祥也复敎以祭其子归致命其父曰行孔子之言也居一年其子又无故而盲其后楚攻宋围其城民易子而食之析骸而炊之丁壮者皆乘城而战死者大半此人以父子有疾皆免及围解而疾俱复【子说符】
　　峣山崩而薄落之水涸区冶生而淳钩之劒成纣为无道左强在侧太公竝世故武王之功立由是观之利害之路祸福之门不可求而得也【淮南子览冥训】
　　有荣蕐者必有憔悴有罗纨者必有麻蒯【淮南子说林训】塞上之人有善术者马无故亾而入胡人皆吊之其父曰此何遽不为福乎居数月其马将胡骏马而归人皆贺之其父曰此何遽不能为祸乎家富良马其子好骑堕而折其髀人皆吊之其父曰此何遽不为福乎居一年胡人大入塞丁壮者引而战近塞之人死者十九此独以跛之故父子相保故福之为祸祸之为福化不可极深不可测也【淮南子人间训】
