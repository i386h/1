<!-- { "loadSidebar": true } -->
　　自非噐上白云韵同明月何以延芳芝苑挿羽琼条【艺文类聚职官部太子詹事表】
　　臣闻运舟归于积水致逺在于逸足未有涓浍之流可成奔飞之用驽蹇之乗而有灭没之功【艺文类聚治政部荐举表】失晨之鸡虽不忘于改旦败驾之马终取忸于衔镳【艺文类聚职官部刺史表】
　　夫拙士运斤工非其任岂唯所作不成抑亦反伤其手【道徳经注疏巻八】
　　畏翘车而必让诫濡翼之愿辞【初学记职官部秘书丞】
　　守正
　　六三勿用取女见金夫不有躬无攸利【易】
　　心茍无瑕何恤乎无家【左传闵公元年】
　　王孙贾问曰与其媚于奥宁媚于灶何谓也子曰不然获罪于天无所祷也【论语八佾】
　　直哉史鱼邦有道如矢邦无道如矢【论语卫灵公】
　　昔者赵简子使王良与嬖奚乗终日而不获一禽嬖奚反命曰天下之贱工也或以告王良良曰请复之彊而后可一朝而获十禽嬖奚反命曰天下之良工也简子曰我使掌与女乗谓王良良不可曰吾为之范我驰驱终日不获一为之诡遇一朝而获十诗云不失其驰舎矢如破我不贯与小人乗请辞御者且羞与射者比比而得禽兽虽若邱陵弗为也如枉道而从彼何也【孟子滕文公下】
　　衒女不贞衒士不信【越絶外传记范伯】
　　子用私道者家必乱臣用私义者国必危反亲以为行慈父不子逆主以自成惠主不臣也【战国防赵武灵王】
　　盛饰入朝者不以利污义砥砺名号者不以欲伤行【史记邹阳传】
　　刓方以为圜兮常度未替【史记屈原传】
　　正色立朝举纲引墨朱紫有分郑卫不杂【晋书刘毅传】捷径邪至我不忍以投歩千进茍容我不忍以歙肩【后汉书张衡列传】
　　君有正道臣有正路从之如升堂违之如赴壑【后汉书朱晖列传】
　　方驾逸歩不以曲路期通【晋书庾阐传】
　　交霜雪于杪歳晦风雨于将晨喈响或以变其音贞柯罕能全其性【晋书徐宁传】
　　左右近习之臣知譌诈之不可以得安也必曰我不去奸私之行尽力竭智以事主而乃以相与比周妄毁誉以求安是犹负千钧之重防于不测之渊而求生也必不几矣百官之吏亦知为奸利之不可以得安也必曰我不以清亷方正奉法乃以贪污之心枉法以取私利是犹上髙陵之颠堕峻谿之下而求生必不几矣【韩非子和氏】
　　不任为君操竿下钓以荡守节之士也【孔丛子公仪】
　　次四月不常或失之行测曰月不常臣失行也【太经第四常】上九角解豸终其直其有施测曰角解豸终以直之也【太经第六难】
　　士之委身于君犹女之结髪于夫也礼不具而求媾则女耻之恭不崇而求遇则士耻之【天禄阁外史留贤】
　　夫天子以舆载命诸侯以舆载职士以舆载道今以载职者而载道弗可行于诸侯也【天禄阁外史名噐】
　　以道游诸侯者诸侯师之以纵横游诸侯者诸侯役之士役于诸侯则驰辨无端束发虑无忠谋故曰一激之怒炎于火三寸之舌芒于剑是以身危而功不成【天禄阁外史士论】
　　吾闻先王以禁为闗未闻以吏为闗也出入于吏之口乞人犹恶之况贤士乎夫贤士国家之巨闗也扞不轨而遏佞人驱旷民而制淫族镇百姓而宁诸侯不倚爵而贵不恃禄而富其尊庄而显厚也如是汝徒见诸侯之闗而不见贤士之闗乎子髙曰夫贤士之显于时也必先由诸侯之闗而后使诸侯由其闗不然虽厉敬义之禁撃仁智之柝诸侯不闻焉不闻于诸侯何闗之为昔仲尼以仁义为闗周流列国然犹絶粮于陈削迹于宋而不能扼诸侯之闗故退而设闗于六经以防名教老子以道徳为闗犹骑青牛而过函谷以避周乱史之文曰周太史耳西出函谷闗遇闗令尹喜曰周将亡乎苏秦张仪以纵衡为闗而显诸侯诸侯役之如妾妇商鞅申不害以刑名为闗而制黔首诸侯待之如鸡豚夫苏张申商之徒皆干谒诸侯而后能骋其术也繄先王之道术陋苏张而黜申商诸侯慕之若酷火之求济于水危疾之求瘳于扁鹊也使先王不由诸侯之闗而资左右以流誉则虽欲效苏张之眉而谈笑于倾盖之际不可得也【天禄阁外史至闗】
　　夫结緑黎非陶猗不能市也千钧之重非贲获不能抱也白雪之弦非灵素不能徽也迈伦之才非明主不能用也然耀灵光夜之珍不为莫求而亏其质以茍且于贱贾洪钟周鼎不为委沦而轻其礼取见举于侏儒峄阳云和不为不御而息唱以竞显于淫哇冠羣之徳不以沈抑而履径而剸节于流俗是以和璧变为滞货柔木废于勿用赤刀之鑛不得经欧冶之鑪元凯之畴终不值四门之辟也【抱朴子外篇擢才】
　　南金不为处幽而自轻瑾瑶不以居深而止洁志道者不以否滞而改图守正者不以莫赏而茍合【抱朴子外篇广譬】木之性处深则大而工度之以为噐物犹君夫之求贞良以为臣妾臣妾无求君夫之义【太经第四遇解】
　　豺狼当路安问狐貍昏明有世直道无时【艺文类聚人部忠赞】
　　守职
　　虽有挈缾之知守不假噐【左传昭公七年】
　　虎兕出于柙龟玉毁于椟中是谁之过与【论语季氏】
　　王之臣有托其妻子于其友而之楚游者比其反也则冻馁其妻子则如之何王曰弃之曰士师不能治士则如之何王曰已之曰四境之内不治则如之何【孟子梁惠王下】子之持防之士一日而三失伍则去之否乎曰不待三然则子之失伍也亦多矣【孟子公孙丑下】
　　越职逾法以取名誉譬犹践薄冰以待白日岂不殆哉【前汉书宣帝纪】
　　不居其职不谋其事庖割有主尸不越樽【宋书自序传】庖人虽不治庖尸祝不越樽俎而代之矣【庄子逍遥游】古者工不兼事士不兼官工不兼事则事省省则易胜士不兼官则职寡寡则易守故士位可世工事可常【慎子威徳】
　　昔者韩昭侯醉而寝典冠者见君之寒也故加衣于君之上觉寝而説问左右曰谁加衣者左右对曰典冠君因兼罪典衣与典冠其罪典衣以为失其事也其罪典冠以为越其职也非不恶寒也以为侵官之害甚于寒【韩非子二柄】
　　轴之入毂各值其凿不得相通犹人臣各守其职不得相干【淮南子説林训】
　　夫食万人之力者其忧任其劳一人失职一官不治皆公卿之累也【盐铁论刺权】
　　驷马不驯御者之过也百姓不治有司之罪也【盐铁论疾贫】岂肯委尸祝之尘释大匠之位越樽俎以代无知之庖舎绳墨而助伤手之工【抱朴子内篇畅】
　　譬如王驾大臣前行王居其后临至阵敌王臣逐不能相离【海空智藏经持诫品】
　　明分
　　六五贯鱼以宫人宠无不利【易剥】
　　六二过其祖遇其妣不及其君遇其臣无咎象曰不及其君臣不可过也【易小过】
　　妇制其夫臣制其君虽贞近危【王弼注易小畜】
　　君以无为统众无为则一也臣以有事代终有事则二也故阳爻画奇以明君道必一隂爻画两以明臣体必二斯则隂阳之数君臣之辨也【韩康伯注易系辞下】
　　雌代雄鸣则家尽妇夺夫政则国亡【孔氏传书牧誓】
　　农勤穑则有秋下承上则有福【孔氏传书盘庚上】
　　歳月日时无易则百谷成君臣无易则政治明【孔氏传书洪范】隂胜阳即谓之变而天弗施雌胜雄即谓之乱而人弗行故诸侯之治政在诸侯之大夫治于从【汲冡周书殷祝解】天有日月照临昼夜犹王官之伯率领诸侯也北斗环绕北极犹卿士之周卫天子也五星行于列宿犹州牧之省察诸侯也二十八宿布于四方犹诸侯为天子守土也【尚书正义説命中】
　　狐有牙而不敢以噬猿有蚤而不敢以撅势居小者不能为大【汲冡周书周祝解】
　　众无名之星随心噣在天犹诸妾随夫人以次序进御于君也【郑氏笺诗小星】
　　水流而入海小就大也喻诸侯朝天子亦犹是也【郑氏笺诗沔水】
　　隼之性待鸟雀而食飞循陵阜者是其常也喻诸侯之守职顺法度者亦是其常也【郑氏笺诗沔水】
　　褖兮衣兮褖衣自有礼制当以素纱为里今褖衣反以黄为里非其制也以喻贱兮妾兮贱妾自有定分当以谦恭为事今贱妾反以骄僣为事亦非其宜妾之不可陵尊犹衣之不可乱制【毛诗正义緑衣】
　　沔然而满者彼流水也此水之流当朝宗而入于海小就大也以喻强盛者是彼诸侯也此诸侯亦当朝宗天子臣事君也【毛诗正义沔水】
　　落叶谓之萚诗人谓此萚兮萚兮汝虽将坠于地必待风其吹女然后乃落以兴臣兮臣兮汝虽职当行政必待君言倡发然后乃和汝郑之诸臣何故不待君倡而后和【毛诗正义萚兮】
　　主佩倚则臣佩垂主佩垂则臣佩委【礼记曲礼下】
　　凡奉者当心提者当带执天子之噐则上衡国君则平衡大夫则绥之士则提之【礼记曲礼下】
　　有以小为贵者宗庙之祭贵者献以爵贱者献以散尊者举觯卑者举角【礼记礼噐】
　　盍旦夜鸣求旦之鸟也求不可得也人犹恶其欲反昼夜而乱晦明况于臣之僣君求不可得之类乱上下惑众也【郑氏注礼记坊记】
　　妾子始先妾而后子何也曰事有渐也言自卑事者始【大戴礼记夏小正】
　　盈谓月光圆满若臣之进受髙位是其伸也阙谓月光亏损若臣之退就下位是其屈也【礼记正义礼运】
　　我在伯父犹衣服之有冠冕木水之有本原民人之有谋主也伯父若裂冠毁冕防本塞原専弃谋主虽戎狄其何有余一人【左传昭公九年】
　　曷为徧刺天下之大夫君若赘旒然【公羊襄公十六年】
　　朝服虽敝必加于上弁冕虽旧必加于首周室虽衰必先诸侯【谷梁僖公八年】
　　子哙不得与人燕子之不得受燕于子哙有仕于此而子悦之不告于王而私与之吾子之禄爵夫士也亦无王命而私受之于子则可乎何以异于是【孟子公孙丑下】日为阳精象之君也月为隂精象之臣也【三坟山坟】
　　君道倡始臣道终正是以干位在亥坤位在未【乾坤凿度周易干凿度上】
　　抑人之有元君将禀命焉若禀而弃之是焚谷也其禀不材是谷不成也谷之不成孤之咎也成而焚之二三子之虐也【国语晋】
　　礼防虽短不可逾也王室虽卑不可僣也【国语解呉晋董褐复吴王】臣疑其君无不危国妾疑其夫无不危家【史记李斯传】履虽鲜不加于枕冠虽敝不以苴履何者上下之分也【史记儒林传】
　　夫物因人为贵故在贱者之手不御至尊之侧【魏志王粲传注】调音者小弦急大缓立事者贱者劳贵者佚【文子上仁】天下之士莫肯处其门庭臣其妻子必游宦诸侯之朝者利引之也游于诸侯之朝皆志为卿大夫而不拟于诸侯者名限之也【尹文子大道上】
　　君先而臣从父先而子从兄先而弟从长先而少从男先而女从夫先而妇从夫尊卑先后天地之行也故圣人取象焉【庄子天道】
　　左右移位以明君臣易职而变乱生焉【公孙龙子通变论注】主之与臣若日之与星【贾子服疑】
　　孔子侍坐于季孙季孙之宰通曰君使人假马其与之乎孔子曰吾闻君取于臣谓之取不曰假季孙寤告宰通曰今以往君有取谓之取无曰假孔子曰正假马之言而君臣之义定矣【韩诗外传巻五】
　　官尊者禄厚本美者枝茂【盐铁论刺权】
　　冠虽敝宜加其上履虽新宜居其下周室虽微诸侯未之能易也【説苑善説】
