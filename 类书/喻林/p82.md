<!-- { "loadSidebar": true } -->
　　意气难干非资扛鼎风神自勇无待翘闗是以曹刿登坛汶阳之田遽反相如睨柱连城之璧更还【文苑英华庾信连珠】韩雉见申羊于鲁有龙饮于沂韩雉曰吾闻之出见虎抟之见龙射之今弗射是不行吾闻也遂射之【太平御览池部沂水】
　　都尉气如合抱之榆【太平御览职官部都尉】
　　若能力兼三人身与马如胶漆手与箭如飞防诚宜宠异【太平御览兵部箭下】
　　虎狼见逼不挥戈奋劒而弹琴咏诗者吾未见其身之可保也【太平御览兵部戈】
　　中郎将冠两鹖尾鹖鸷鸟中之异劲者也每所攫撮应爪摧碎【太平御览职官部虎贲中郎将】
　　譬如世间大军战时少有众生为护众故防于前阵惟有果敢雄猛丈夫合率骁勇抗拒勍敌为护已众处大军前振威而住【大寳积经四十六】
　　譬如怯人执持刀应得安隠反生畏【大寳积经六十八】
　　如有二象角力而鬬若一被伤退而不复【大乗宻严经卷下】譬如波斯匿王与敌国战时彼诸战士食丈夫禄不勇猛者不名丈夫【大法鼔经卷上】
　　犹如勇士能却外难着铠持仗心不怯弱手执弓矢脚不移转便不复畏外敌【出曜经五无放逸品之余】
　　譬如輭夫为将虽复持兵终身智勇不足卒无功名若如英雄奋发祸乱立定一日之勲功盖天下【大智度论卷十三】
　　知命
　　知命者不立乎岩墙之下【孟子尽心上】
　　人之情邀福者必有害若欲急长苖而反使之枯死也【赵氏注孟公孙丑上】
　　譬使仁者而必信安有伯夷叔齐使智者而必行安有王子比干【史记孔子世家】
　　君子得时则大行不得时则龙蛇遇不遇命也何必湛身哉【前汉书扬雄传上】
　　夫饿馑流饥寒道路思有短褐之防儋石之畜所愿不过一金然终于转死沟壑何则贫穷亦有命矣况虖天子之贵四海之富神明之祚可得而妄处哉【前汉书叙传上】传称鼎之为噐虽小而重故神之所寳不可夺移至今负而趣者此亦穷运之归乎【后汉书献帝纪论】
　　贤者不避害譬犹彀弩射市薄命者先死【后汉书独行列传】衮龙出于緼褐卿相起于匹夫故有朝贱而夕贵先卷而后舒【晋书王沈传】
　　夫飡椒非飬生之术咀劒岂衞性之经命之所延人肉其骨而含嚼膏粱时或婴患深涧乖徼宠之津空谷絶探荣之辙运之所集物稊其枯而俯仰竿牍终然离沮【宋书顾觊之传】
　　周之尹氏大治产其下趣役者侵晨昏而弗息有老役夫筋力竭矣而使之弥勤昼则呻呼而即事夜则昏惫而熟寐精神荒散昔昔梦为国君居人民之上总一国之事游燕宫观恣意所欲其乐无比觉则复役人有慰喻其勤者役夫曰人生百年昼夜各分吾昼为仆虏苦则苦矣夜为人君其乐无比何所愿哉尹氏心营世事虑钟家业心形俱疲夜亦昏惫而寐昔昔梦为人仆趍走作役无不为也数骂杖挞无不至也眠中啽呻呼彻旦息焉尹氏病之以访其友友曰若位足荣身资财有余胜人逺矣夜梦为仆苦逸之复数之常也若欲觉梦兼之岂可得耶【列子周穆王】
　　贵之或不生贱之或不死爱之亦不厚轻之或不薄此似反也非反也此自生自死自厚自薄或贵之而生或贱之而死或爱之而厚或贱之而薄此似顺也非顺也此亦自生自死自厚自薄【列子力命】
　　北宫子谓西门子曰朕与子竝世也而人子逹竝族也而人子敬竝貌也而人子爱竝言也而人子庸竝行也而人子诚竝仕也而人子贵竝农也而人子富竝商也而人子利朕衣则短褐食则粢粝居则蓬室出则徒行子衣则文绣食则粱肉居则连欐出则结驷在家熈然有弃朕之心在朝谔然有傲朕之色请谒不相及遨游不同行固有年矣子自以徳过朕邪西门子曰子无以知其实汝造事而穷予造事而逹此厚薄之验欤而皆谓与予竝汝之顔厚矣北宫子无以应东郭先生曰汝之言厚薄不过言才徳之差吾之言厚薄异于是矣夫北宫子厚于徳薄于命汝厚于命薄于徳汝之逹也非智得也北宫子之穷非愚失也皆天也非人也而汝以命厚自矜北宫子以徳厚自媿皆不识夫固然之理矣西门子曰先生止矣予不敢复言北宫子既归衣其短褐有狐貉之温进其茙菽有稻粱之味庇其蓬室若广厦之廕乗其荜辂若文轩之饰终身逌然不知荣辱之在彼也在我也东郭先生闻之曰北宫子之寐久矣一言而能寤易怛也哉【列子力命】
　　农赴时商趣利工追术仕逐势势使然也然农有水旱商有得失工有成败仕有遇否命使然也【列子力命】
　　游于羿之彀中中央者中地也然而不中者命也【荘子徳充符】
　　父母于子东西南北唯命之从隂阳于人不翅于父母彼近吾死而我不听我则悍矣【荘子大宗师】
　　鹿生于山而命悬于厨今婴之命有所悬矣【吕氏春秋知分】虎豹在山林其命在庖厨驰不益生缓不益死【新序义勇八】楩生荆山命制输班【焦氏易林干之既济】
　　麦不终夏花不济春如和气何【申鉴俗嫌】
　　终始运也短长数也运数非人力之为也曰亦有僊人乎曰焦侥桂莽产乎异俗就有僊人亦殊类矣【申鉴俗嫌】竝时遭兵隠者不中同日被霜蔽者不伤中伤未必恶隠蔽未必善隠蔽幸中伤不幸【王充论衡幸偶篇】
　　蝼蚁行于地人举足而渉之足所履蝼蚁苲死足所不蹈全活不伤火燔野草车轹所致火所不燔俗或喜之名曰幸草夫足所不蹈火所不及未必善也举火行有适然也【王充论衡幸偶篇】
　　人之有吉凶犹嵗之有丰耗命有盛衰物有贵贱一嵗之中一贵一贱一夀之间一盛一衰物之贵贱不在丰耗人之盛衰不在贤愚【王充论衡命义篇】
　　害气下囚命先中圣王徳施厚禄先逢【王充论衡偶防篇】无禄之人商而无盈农而无播非其性贼货而命妨防也命贫居无利之货禄恶殖不滋之防也【王充论衡偶防篇】知命之工察骨体之证睹富贵贫贱犹人见盘盂之噐知所设用也善噐必用贵人恶噐必施贱者尊鼎不在陪厠之侧匏爪不在堂殿之上眀矣【王充论衡骨相篇】
　　人之温病而死也先有凶色见于面部其病遇邪气也其病不愈至于身死命夀讫也国之乱亡与此同验有变见于天地犹人温病而死色见于面部也有水旱之灾犹人遇气而病也灾祸不除至于国亡犹病不愈至于身死也【王充论衡治明篇】
　　草木生于实核出土为栽蘖稍生茎叶成为长短巨细皆由实核王者长巨之最也朱草之茎如铁紫芝之栽如豆成为瑞矣王者禀气而生亦犹此也【王充论衡初禀篇】富家之翁赀累千金生有富骨治生积货至于年老成为富翁矣夫王者天下之翁也禀气定于身中犹鸟之别雄雌于卵殻之中也卵殻孕而雌雄生日月至而骨节彊彊则雄自率将雌雄非生长之后或教使为雄然后乃敢将雌此性气刚强自为之矣夫王者天下之雄也【王充论衡初禀篇】
　　百嵗之夀盖人年之正数也犹物至秋而死物命之正期也物先秋后秋则亦如人死或增百嵗或减百也先秋后秋为期增百减百为数【王充论衡气夀篇】
　　百嵗之命是其正也不能满百者虽非正犹为命也譬犹人形一丈正形也名男子为丈夫尊公妪为丈人不满丈者失其正也虽失其正犹乃为形也夫形不可以不满丈之故谓之非形犹命不可以不满百之故谓之非命也【王充论衡气夀篇】
　　犹珠玉之在山泽天命难知人不耐审虽有厚命犹不自信故必求之也【王充论衡命禄篇】
　　虽其贫贱使富贵若凿沟伐薪加勉力之趋致彊健之势凿不休则沟深斧不止则薪多无命之人皆得所愿安得贫贱凶危之患哉然则或时沟未通而遇湛薪未多而遇虎仕宦不贵治产不富凿沟遇湛伐薪逢虎之类也【王充论衡命禄篇】
　　贵贱在命不在智愚贫富在禄不在顽慧【王充论衡命禄篇】命贵之人俱学独逹竝仕独迁命富之人俱求独得竝为独成贫贱反此【王充论衡命禄篇】
　　命贵从贱地自逹命贱从贵位自危故夫富贵若有神助贫贱若有鬼祸【王充论衡命禄篇】
　　春夏囚死秋冬王相非能为之也日朝出而暮入非求之也天道自然【王充论衡命禄篇】
　　富不可以筹防得贵不可以才能成智虑深而无财才能髙而无官懐银纡紫未必稷契之才积金累玉未必陶朱之智【王充论衡命禄篇】
　　夫一栖之鸡一栏之羊賔至而有死者岂居异哉故命有制也知命者则不滞于俗矣【嵇中散集宅无吉凶摄生论】
　　公侯之命禀之自然不可陶易宅是外物方圆由人有可择之理犹西施之洁不可为而西施之服可为也黼黻芳华所以助貌吉宅之家所以成相【嵇中散集荅释难宅无吉凶摄生论】
　　明闇者才也自然而不可饰焉穷逹者时也有防而不可力焉吕尚非早蔽而晚智然振素而仅遇韩信非初怯而末勇然危困而后逹【抱朴子外篇广譬】
　　安于命者无徃而非逍遥矣故虽匡陈羑里无异于紫极闲堂也【郭子注荘秋水】
　　夫命之穷逹犹金玉木石也修以学艺犹磨莹雕刻也金玉之磨莹自美其鑛璞木石之叚块自丑其雕刻安可言木石之雕刻乃胜金玉之鑛璞哉不得以有学之贫贱比于无学之富贵也【顔氏家训务学】
　　荘姜适卫美而无宠瘿癅适齐丑而防幸遇不遇也遇不遇命也贤不贤性也怨不肖者不通性也伤不遇者不知命也【刘子遇不遇】
　　诸子以顔冉季路逢灾蹈祸或疑其身或非其师是由魍魉问景乃未得有已也言魍魉责景之无操不知景之行止而有待或非三子之行殊不知吉凶之有命也【李善注文选幽通赋】
　　才非不杰也主非不明也而碎结緑之鸿辉残悬黎之夜色抑尺之量有短哉【文选刘峻辨命论】
　　譬天王之冕旒任百官以司职而或者覩汤武之龙跃谓戡乱在神功闻孔墨之挺生谓英睿擅竒响视彭韩之豹变谓鸷猛致人爵见张桓之朱绂谓明经拾青紫岂知有力者运之而趋乎【文选刘峻辨命论】
　　荠与麦兮夏零兰桂践霜逾馨禄命悬天难明【广文选传休奕董逃行歴九秋篇】
　　修心而不知命犹无室而归【意林公孙文子】
　　辩命论曰顔回败其丛兰冉耕歌其芣苢【尔雅翼女萝】譬如陶家作诸瓦噐或始作而破者或欲成刀治坏时破者或在塼上破者或下时破者或着地时破者或拍时破者或坏燥时破者或窰中破者或熟时破者或移时破者或用时破者【修行道地经五隂成败品】
　　和同
　　妻子好【去声】合如鼓瑟琴【诗小雅棠棣】
　　伯氏吹壎【音埙】仲氏吹箎【音池】及尔如贯谅不我知【诗小雅何人】风而有雨则润泽行朋友同志则恩爱成【郑氏笺诗谷风】江水大汜水小然得竝流似嫡媵宜俱行【郑氏笺诗江有汜】芬香之酒醴飨燕宾客则多得其欢心【郑氏笺诗载芟】
　　百室者出必共洫间而耕入必共族中而居又有祭酺合醵之欢【郑氏笺诗良耜】
　　共情性之和上下相亲与琴瑟之音宫商相应无异若与琴瑟为友然【毛诗正义关雎】
　　今譬于草木寡君在君君之臭味也【左传襄公八年】
　　和如羮焉水火醯醢盐梅以烹鱼肉燀之以薪宰夫和之齐之以味济其不及以泄其过君子食之以平其心君臣亦然【左传昭公二十年】
　　吾从子如骖之靳【左传定公九年】
　　君子敬而无失与人恭而有礼四海之内皆兄弟也【论语顔渊】
