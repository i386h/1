<!-- { "loadSidebar": true } -->
　　古语云上士闭心中士闭口下士闭门【困学纪闻卷十诸子】夫龙不隠鳞凤不藏羽网罗髙悬去将安所【何氏语林言语】言行者治身之狱也时和先后大命之所属也是以君子之立身也如喑如聋若朴若质【道徳经指归卷十一】
　　圣人智慧光明与日月而齐照而韬光晦迹共凡智相和【道徳经注防卷一】
　　海之所以称大者由无皦洁之清道之所以称晦迹者以无赫然之观【明集释駮论】
　　适当
　　干之爲徳大明晓乎万物终始之道始则潜伏终则飞跃可潜则潜可飞则飞【周易正义干】
　　体虽备但设之不当则不成人则设礼不当亦不成礼犹人体之不当也【礼记正义礼器】
　　王肃曰舞虽奋疾而不失节若树木得疾风而不防【史记乐书注】
　　臣之里妇与里之诸母相善也里妇夜亡肉姑以爲盗怒而逐之妇晨去过所善诸母语以事而谢之里母曰女安行我今令而家追女矣即束緼请火于亡肉家曰昨暮夜犬得肉争鬭相杀请火治之亡肉家遽追呼其妇故里母非谈说之士也束緼乞火非还妇之道也然物有相感事有适可【前汉书蒯通传】
　　夫成轴之多也其处大也不究其入小也不塞犹迹求履之宪也夫焉有不适善【管子宙合】
　　圣人大言金石小言桔梗芣苢用之当桔梗芣苢生之不当金玉毙之【闗尹子九药】
　　田开之见周威公威公曰吾闻祝肾学生吾子与祝肾逰亦何闻焉开之曰闻之夫子曰善养生者若牧羊然视其后者而鞭之鲁有单豹者岩居而水饮不与民共利行年七十而犹有婴儿之色不幸遇饿虎饿虎杀而食之有张毅者髙门县薄无不走也行年四十而有内热之病以死豹养其内而虎食其外毅养其外而病攻其内此二子者皆不鞭其后者也【庄子达生】
　　子墨子与程子辨称于孔子程子曰非儒何故称于孔子也子墨子曰是亦当而不可易者也今鸟闻热旱之忧则髙鱼闻热旱之忧则下当此虽禹汤爲之谋必不能易矣鸟鱼可谓愚矣禹汤犹云因焉今翟曽无称于孔子乎【墨子公孟】
　　谓彼而彼不唯乎彼则彼谓不行谓此而此不唯乎此则此谓不行其以当不当也不当而当乱也故彼彼当乎彼则唯乎彼其谓行彼此此当乎此则唯乎此其谓行此其以当而当也以当而当正也【公孙龙子名实论】
　　不问而告谓之傲问一而告二谓之囋傲非也囋非也君子如向矣【荀子劝学篇】
　　张网而司之彼兽自得道合其事彼理自出【鬼谷子反应注】道譬诸若水溺者多饮之即死渴者适饮之则生譬之若劔防愚人以行忿则祸生圣人以诛暴则福成【韩非子解老】
　　不吹毛而求小疵不洗垢而察难知不引绳之外不推绳之内不急法之外不缓法之内【韩非子大体】
　　辨而不当论信而不当理勇而不当义法而不当务惑而乗骥也狂而操吴干将也大乱天下者必此四者也【吕氏春秋当务】
　　圣人之行无所合无所离譬若鼓无所与调无所不比丝管金石小大修短有叙异声而和君臣上下官职有差殊事而调【淮南子缪称训】
　　四肢之各有处如四时寒暑不可移若肢体肢体移易其处谓之壬人寒暑移易其处谓之败嵗喜怒移易其处谓之乱世【春秋防露阳尊隂卑】
　　黄帝问曰愿闻刺要岐伯对曰病有浮沉刺有浅深各至其理无过其道过之则内伤不及则生外壅壅则邪从之浅深不得反爲大贼内动五臓后生大病【黄帝素问内经刺要论】
　　刺骨无伤筋者鍼至筋而去不及骨也刺筋无伤肉者至肉而去不及筋也刺肉无伤脉者至脉而去不及肉也刺脉无伤皮者至皮而去不及脉也【黄帝素问内经刺齐论】五藏有俞六府有合循脉之分各有所发各随其过则病瘳也【黄帝素问内经痹论】
　　夫御体失性则疾病生辅物失真则疵衅作【道徳经注】如苖成实无有入处【金刚三昩经卷下】
　　犹如力士捉蝇太缓蝇便飞去【中阿含经卷十七】
　　犹如力士捉蝇太急蝇即便死【中阿含经卷十七】
　　行法如是相应故如人冷病服热药【三昩法门经卷下】
　　行法如是相应故如人热病服冷药【三昩法门经卷下】
　　法行如是相应故如人病风服腻药【三昩法门经卷下】
　　譬如严身之具虽复富有珠玑不可重着璎珞【大智度论卷二十九】
　　譬如近火止寒则乐转近烧身则苦【百论卷上守八】
　　如渴者饮河挹洪流以盈已岂须穷源于昆山哉【明集明佛论】
　　量力
　　小才不能济难事同小狐虽能渡水而无余力必须水汔方可渉川【周易正义未济】
　　宛然翅小者是彼鸣鸠之鸟也而欲使之髙飞至天必不可得也兴才智小者幽王身也而欲使之行化致治亦不可得也【毛诗正义小宛】
　　洪体乏进趣之才偶好无爲之业假令奋翅则能凌厉霄骋足则能追风蹑防犹欲戢劲翮于鹪鷃之羣藏逸迹于跛驴之伍岂况大块禀我以寻常之短羽造化假我以至驽之蹇足自卜者审不能者止又岂敢力苍蝇而慕冲天之举策跛鼈而追飞兎之轨饰嫫母之笃陋求媒阳之美谈推沙砾之贱质索千金于和肆哉【晋书葛洪传】
　　言轻六毛身如横芥【宋书文九王建平传】
　　负重致逺力穷则困竭诚事君智尽必倾【南齐书虞玩之传】犹深泉之短绠若髙墉而无基【梁书张缅弟纉传】
　　三嵗犊岂胜重载【魏书莫题传】
　　引弓之力不能引彊弩弩力五石引以三石筋絶骨折不能举也故力不任彊引则有变恶折脊之祸知不能用贤则有伤徳毁名之败【王充论衡効力篇】
　　夫螳蜋之怒臂非不美也以当车辙顾非敌耳今知之所无柰何而欲彊当其任即螳蜋之怒臂也【郭子注庄人问世】在木阙不材之资处雁乏善鸣之分【文选卢谌赠刘琨诗引】疲弱谢凌遽取累非纆牵【文选顔延年应诏诗】
　　宁与燕雀翔不随黄鹄飞黄鹄逰四海中路将安归【文选阮籍咏懐诗】
　　骏足思长阪柴车畏危辙【文选陆厥答希叔诗】
　　潢污之水愿朝宗而每竭驽蹇之乗希沃若而中疲【文选谢朓辞隋王笺】
　　宻云虽兴知枯木难植【艺文类聚人部隠逸下书】
　　木非梧桐岂敢栖凤【艺文类聚人部隠逸下书】
　　知美锦之难裁处棼丝而易结【艺文类聚人部赠答赋】
　　卞赏珍于连城孙别骏于千里彼珍骏以贻爱此陋容其敢拟【艺文类聚人部哀伤赋】
　　叩而必应已谢悬钟汲而无竭复乖井养【艺文类聚杂文部书】窃惟素未辩必谬朱紫之察规矩或昩理防方圎之功【艺文类聚职官部吏部尚书表】
　　如以驽蹇之才不致问于千里瓦砾之质何待价于十城【艺文类聚职官部尚书令表】
　　油云湛露从降旻昊之徳弱缟轻蝉不载丘岳之重【艺文类聚职官部尚书令表】
　　百舎之赵非宿舂所资千里之越岂一苇能泝何者装轻适于路逺舟弱疲于济深丑貌悴容不借鉴于淄水驽足蹇歩终取踬于盐车【艺文类聚职官部尚书表】
　　权衡既悬锱铢靡遁厉驽习骥终莫之近【艺文类聚职官部仆射表】生轻飞萚品细防壤【艺文类聚职官部吏部郎表】
　　器均濩落材同拥肿【艺文类聚职官部吏部郎启】
　　以僞假实条不胜华【艺文类聚职官部刺史表】
　　自怜袖短虽内手而犹寒【艺文类聚裙襦启】
　　井深绳短水无由得【本缘经月光王品】
　　譬如小火不能热大海【三昩法门经卷下】
　　譬如螽蟴振羽不能荡海揺山【大乗庄严经论卷十】
　　譬如螽翅风不动须弥海【大乗庄严经论卷十】
　　趋时
　　九四或跃在渊【易干】
　　凡彼济者必不怠观彼圣人必趋时【汲冢周书周祝解】
　　成王之时万民乐治田业将耕先始芟柞其草木土气烝达而和耕之则泽泽然解散于是耘除其根株辈作者寸耦言趋时也【郑氏笺诗载芟】
　　嵗云秋矣我落其实而取其材【左传僖公十五年】
　　从时者犹救火追亡人也蹶而趋之唯恐弗及【国语越】谚有之曰觥饭不及壶餐今嵗晚矣子将柰何【国语越】希写曰臣以爲今世用事者不如商贾建信君勃然曰足下卑用事者而髙商贾乎曰不然夫良商不与人争买卖之贾而谨司时时贱而买虽贵已贱矣时贵而卖虽贵已贱矣【战国策赵孝成王】
　　趋时若猛兽鸷鸟之发故曰吾治生产犹伊尹吕尚之谋孙吴用兵商鞅行法是也【史记货殖传】
　　力耘数耘收获如冦盗之至【前汉书食货志】
　　夫欲千里而咫尺未发蒙窃惑焉故英人乗斯时也犹逸禽之赴深林蝱蚋之趋大沛【后汉书崔骃列传】
　　斯人而遇斯时不因扶揺之势而与鷃雀飞沉岂不惜哉【魏书崔伯传】
　　夫善用本者若以身济于大海观风之所起天下髙则髙天下下则下天髙我下则财利税于天下矣【管子地数】时之处事精矣不可藏而舎也故曰今日不爲明日亡货昔之日已往而不来矣【管子乗马】
　　时之反侧间不容息先之则太过后之则不逮夫日回而月周时不与人游故圣人不贵尺之璧而重寸之隂时难得而易失也禹之趋时也履遗而弗取冠挂而弗顾非争其先也而争其得时也【淮南子原道训下】
　　圣人之举事也进退不失时若夏就絺绤上车授绥之谓也【淮南子缪称训】
　　圣人者随时而举事因资而立功涔则具擢对旱则修土龙【淮南子说林训】
　　终日干干以阳动也夕惕若厉以隂息也因日以动因夜以息唯有道者能行之【淮南子人间训】
　　周制曰先时者死无赦不及时者死无赦人习事而固人之事使如耳目鼻口之不可相错也【韩诗外传】
　　夫神蛟济于渊而凤鸟乗于风圣人因于时【新序善谋十】不风不雨白日皎皎宜出驱驰通理大道【焦氏易林干之泰】晨风文翰随时就温【焦氏易林豫之咸】
　　四马过隟时难再得【焦氏易林蛊之遯】
　　改柯易叶饭温不食【焦氏易林睽之屯】
　　辰乎辰曷来之迟去之速也君子竞诸【子问明篇】
　　农勤于朝女勤于宵宵必顾杼朝必望雨言得时毋怠也【天禄阁外史继立】
　　谚曰荷锄雨不如决渚言时不可缓也【天禄阁外史出处】人事当在后趋时当居先【淮南子原道训解】
　　倾盖承芳讯欲鸣当及晨【文选长安有狭邪行】
　　譬彼伺晨鸟声当及旦【文选陆机拟古诗】
　　先谋后事者昌先事后谋者亡且天与不取反受其咎时至不行反受其殃非时而生是谓妄成故夏条可结冬氷可释时难得而易失也【意林太公金匮】
　　犹如赦鼔开门放囚鼔音渐已欲止门扉已闭一扉岂可自寛不求出狱【思惟要略法】
　　顺时
　　升降无常随时而用处则乗潜龙出则乗飞龙【王弼注易干】时之行也顺至无逆爲天下者用大略【汲冢周书周祝解】日之出也物始生长人当顺其生长致力耕耘日之入也物皆成熟人当顺其成熟致力收敛东方之官当恭敬导引日出平秩东作之事使人耕耘西方之官当恭敬从送日入平秩西成之事使人收敛日之出入自是其常但由日出入故物有生成虽气能生物而非人不就勤于耕稼是导引之勤于收藏是从送之【尚书正义尧典】摽有梅男女及时也召南之国被文王之化男女得以及时也【毛诗摽有梅】
