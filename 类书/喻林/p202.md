<!-- { "loadSidebar": true } -->
　　懈怠之心烧诸功德譬如大火烧诸林野懈怠之人失诸功德譬如被贼无复遗余【大智度论卷十五】
　　譬如鑚火数息无得火期【大智度论卷二十三】









　　喻林卷九十四
　　钦定四库全书
　　喻林卷九十五　　　　　明　徐元太　撰学业门【五】
　　神悟
　　知学如撷影知识如计梦【关尹子一宇】
　　金玉难捐土石易舍学道之士遇防言妙行慎勿执之若执之则腹心之疾无药可疗【闗尹子九药】
　　桓公读书于堂上轮扁斵轮于堂下释椎凿而上问桓公曰敢问公之所读为何言邪公曰圣人之言也曰圣人在乎公曰已死矣曰然则君之所读者古人之糟粕已夫臣也以臣之事观之斵轮徐则甘而不固疾则苦而不入不徐不疾得之于手而应于心口不能言有数存焉于其间臣不能以喻臣之子臣之子亦不能受之于臣是以行年七十而老斵轮古之人与其不可传也死矣然则君之所读者古人之糟粕已夫【庄子天道】
　　筌者所以在鱼得鱼而筌蹄者所以在兎得兎而蹄言者所以在意得意而言【庄子外物】
　　今夫亾箴者终日求之而不得其得之非目益明也眸而见之也心之于虑亦然【荀子大畧】
　　尹儒学御三年而不得焉苦痛之夜梦受秋驾于其师明日往朝其师望而谓之曰吾非爱道也恐子之未可与也今日将教子以秋驾尹儒反走北面再拜曰今昔臣梦受之先为其师言所梦所梦固秋驾已【吕氏春秋博志】剞劂销锯陈非良工不能以制木鑪槖埵坊设非巧冶不能以治金屠牛坦一朝解九牛而刀以剃毛庖丁用刀十九年而办如新剖硎何则游乎众虚之间若夫规矩钩绳者此巧之具也而非所以巧也故瑟无弦虽师文不能以成曲徒弦则不能悲故弦悲之具也而非所以为悲也若夫工匠之为连鐖运开阴闭错入于防防之眇神调之极游乎心手众虚之间而莫与物为际者父不能以教子瞽师之放意相物写神愈舞而形乎弦者兄不能以喻弟【淮南子齐俗训】
　　体粗者系形知精者得神原始见终者有可推之绪得之未眹者无假物之因是以昼见天地未足称明夜察分毫乃为絶伦【抱朴子外篇博喻】
　　羿无弧矢不能中防其中防者非弧矢也倕无斧釿不能善断其善断者非斧釿也【刘子言苑】
　　日月之明在乎天而所明在地易之神在乎道而所神在人也【闗氏易传神义】
　　养由矫矢兽号于林蒲且萦缴神感飞禽末伎之妙动物应心研精耽道安有幽深【文选张华励志诗】
　　事在外则易致妙在内则难精奚仲巧见于器故轮工能继其致也伶伦妙在其神故乐人不传其术也【文选陆士衡演连珠】
　　巧尽于器习数则贯道系于神人亾则灭是以轮匠肆目不乏奚仲之妙瞽史清耳而无伶伦之察【文选陆机演连珠】知者不言言者不知所以言者以音相闻譬如知音者识音以弦心知其音口不能传【太平御览道部道】
　　世多善弩而拙于弓弓无法准故任巧由意弩有法准故易有善【太平御览兵部弩】
　　世尊一日示随色摩尼珠问五方天王此珠而作何色时五方天王互说异色世尊复藏珠入袖却擡手曰此珠作何色天王曰佛手中无珠何处有色世尊叹曰汝何迷倒之甚吾将世珠示之便各彊说有青黄赤白色吾将眞珠示之便总不知【五灯防元七佛释迦牟尼佛】
　　今末世之刺也虚者实之满者泄之此皆众工所共知也若夫法天则地随应而动和之者若响随之者若影道无鬼神独来独往【黄帝素问内经宝命全形论】
　　聪明内作外若聋盲思虑起状若痴狂故口不能言而意不能明也譬犹梦为君王履危临深忧喜相反中心独然觉而道之不能以喻其隣也【道德经指归卷十】
　　达于道者独见独闻独为独存父不能以授子臣不能以授君犹母之识其子婴儿之识其亲也夫子母相识有以自然也其所以然者知其不能陈也五味在口五音在耳如甘非甘如苦非苦如商非商如羽非羽而易牙师旷有以别之其所以别之者而口不能言也【道德经指归卷十】
　　昔有梵志厥年二十天才自然事无大小过目则能自以聪哲而自誓曰天下技术要当尽知一艺不通则非明达也于是游学无师不造六艺杂术天文地理医方镇厌山崩地动摴蒲博奕妓乐抟撮裁割衣裳文绣绫绮厨膳切割调和滋味人间之事无不兼达心自念曰丈夫如此谁能及者试游诸国摧伏抵对奋名四海技术冲天然后载功竹帛垂勲百代于是游行往至一国入市观视见有一人坐作角弓防筋治角用手如飞作弓调快买者争前即自念曰少来所学自以具足邂逅自轻不学作弓若彼鬭技吾则不如矣当从受学耳遂从弓师求为弟子尽心受学月日之中具解弓法所作巧妙乃逾于师布施财物奉辞而去去之一国当度江水有一船师用舩若飞回旋上下便疾无双复自念曰吾技虽多未曾习船虽为贱术其于不知宜当学之万技悉备遂从船师愿为弟子供奉尽敬竭力劳勤月日之中知其逆顺御船回旋乃逾于师布施财物奉辞而去复至一国国主宫殿天下无双即自念曰作此殿匠巧妙乃尒自隐游来偶不学之若与竞巧必不胜矣且当复学意乃足耳遂求殿匠愿为弟子尽心供养执持斤斧月日之间具解尺寸方圆规矩雕文刻镂木事尽知天才明朗事辄胜师布施所有辞师而去周行天下遍十六大国命敌捔技独言只步无敢应者心自贡髙曰天地之间谁有胜我者佛在只植逢见此人应可化度佛以神足化作沙门拄杖持鉢在前而来梵志由来国无道法未见沙门怪是何人顷至当问须臾来到梵志问曰百王之则未见君辈衣裳制度无有此服宗庙异物不见此器君是何人形服改常也沙门答曰吾调身人也复问何谓调身于是沙门因其所习而说偈言弓匠调角水人调船巧匠调木智者调身譬如厚石风不能移智者意重毁誉不倾譬如深渊澄静清明慧人闻道心净廓然于是沙门说此偈已身升虚空还现佛身三十二相八十种好光明洞达照耀天地从虚空来下谓其人曰吾道德变化调身之力也于是其人五体投地稽首问曰愿闻调身其有要乎佛告梵志五戒十善四等六度四禅三解脱此调身之法也夫弓船木匠六艺奇术斯皆绮饰华誉之事荡身纵意生死之路也梵志闻之欣然信解愿为弟子佛重为说四谛八解之要寻时即得阿罗汉道【法句譬喻经二明哲品】
　　心得
　　梓匠轮舆之工能以规矩与人人之巧在心拙者虽得规矩之法亦不能成器也盖喻人不志仁虽诵典宪不能以善【赵氏注孟尽心下】
　　鲁班不能说其手离朱不能说其目非言之难【魏志管辂传注】列子学射中矣请于关尹子尹子曰子知子之所以中者乎对曰弗知也关尹子曰未可退而习之三年又以报关尹子尹子曰子知子之所以中乎列子曰知之矣闗尹子曰可矣守而勿失也非独射也为国与身亦皆如之故圣人不察存亾而察其所以然【列子说符】
　　善为诗者不说善为易者不占善为礼者不相其心同也【荀子大畧篇】
　　夫内不开于中而强学问者不入于耳而不着于心此何以异于聋者之歌也效人为之而无以自乐也声出于口则越而散矣是故不得于心而有经天下之气者是犹无耳而欲调钟鼓无目而欲喜文章也亦不必胜其任矣【淮南子原道训】
　　圣人终身言治所用者非其言也用所以言也歌者有诗然使人善之者非其诗也鹦鹉能言而不可使长是何则得其所言而不得其所以言故循迹者非能生迹者也【淮南子说山训】
　　楚成王读书于殿上而轮扁在下作而问曰未审主君所读何书也成王曰先圣之书轮扁曰此眞先圣王之糟粕耳非美者也成王曰子何以言之轮扁曰以臣轮言之夫以规为圆矩为方此其可付乎子孙者也若夫合三木而为一应乎心动乎体其不可得而传者也以为所传眞糟粕耳故唐虞之法可得而改也其喻人心不可及矣【韩诗外传】
　　惟人心之所独晓父不能以禅子兄不能以教弟也【李善注文选魏文帝典论论文】
　　思一至饥一与之粮思一至渴一与之浆【太平御览道部养生】观书每得一义如得一眞珠船【困学记闻卷八孟子】
　　仰青云覩白日不觉为逺矣【何氏语林文学】
　　得月而指自得意而言自息【法珠林卷九十九】
　　或以事伏心或以理伏心今正观则以无常等观制伏其心也【罗什译维摩诘经菩萨品】
　　五通为象马大乘为上车一心为御者游于人正道也【僧肇注维摩诘经佛国品】
　　要成
　　汲水未出而覆喻修德未成而止所以致凶也【周易正义井】惟若农夫之考田已劳力布发之惟其陈列修治为其疆畔畎垄然后功成【孔氏传书梓材】
　　虽奏乐于仁人而不使知逹至顺之理亦为未善犹如人虽食五味而调和温清不顺则虽食不肥也【礼记正义礼运】人身体髪肤骨肉筋脉备足乃为成人若片许不备便不为成人也【礼记正义礼器】
　　由也升堂矣未入于室也【论语先进】
　　不践迹亦不入于室【论语先进】
　　苗而不秀者有矣夫秀而不实者有矣夫【论语子罕】
　　黍稷无成不能为荣黍不为黍不能蕃庑稷不为稷不能蕃殖所生不疑惟德之基【国语晋】
　　谓石为兽射之洞开精之至也积嵗解牛然游刃习之久也自非浑沌无可凿之姿穷奇怀不移之情安有至精久习而不成功者焉【北齐书文传】
　　蘧伯玉行年六十而六十化未尝不始于是之而卒诎之以非也未知今之所谓是之非五十九非也【庄子则阳】百发一失不足谓善射千里蹞歩不至不足谓善御伦类不通仁义不一不足为善学【荀子劝学】
　　学也者固学一之也一出焉一入焉涂巷之人也【荀子劝学篇】
　　学曰迟彼止而待我我行而就之则亦或迟或速或先或后胡为乎其不可以同至也【荀子修身篇】
　　夫骥一日而千里驽马十驾则亦及之矣将以穷无穷逐无极与其折骨絶筋终身不可以相及也将有所止之则千里虽逺亦或迟或速或先或后胡为乎其不可以相及也【荀子修身】
　　日月之涂所行必到无有患晦【焦氏易林明夷之屯】
　　台榭不成未得安息【焦氏易林蹇之丰】
　　垂秋布叶君子比德【焦氏易林鼎之蹇】
　　或曰耕不获猎不飨耕猎乎曰耕道而得道猎德而得德是获飨也【扬子学行】
　　或曰亦有疾乎曰摭我华而不食我实【扬子问明】
　　禾粟之采生而不成者谓之蕫蓈【许氏说文卷七】
　　匪惟摭华乃寻厥根宫墙重仞允得其门【蔡中郎集郭有道碑】射必能中画必象人故曰审本【吕氏春秋处方解】
　　夫彀劲弩者効力于发箭涉大川者保全于既济井不达泉则犹不掘也一步未至则犹不往也【抱朴子内篇极言】夫修道犹如播谷也成之犹收积也厥田虽沃水泽虽美而为之失天时耕锄又不至登稼被垄不获不刈顷畆虽多犹无获也【抱朴子内篇极言】
　　梁尘之盈尺非可求之漏刻山霤洞彻非可致之于造次也患于闻之者不信信之者不为为之者不终耳【抱朴子内篇至理】
　　虽失之于旸谷而收之于虞渊方知良田之晚播愈于卒岁之荒芜也【抱朴子外篇勗学】
