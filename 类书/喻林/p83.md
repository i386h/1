<!-- { "loadSidebar": true } -->
　　鸟兽不可与同羣吾非斯人之徒与而谁与【论语防子】尔为尔我为我虽袒裼裸裎于我侧尔焉能凂我哉【孟子公孙丑上】
　　渔父曰夫圣人者不凝滞于物而能与世推移举世混浊何不随其流而其波众人皆醉何不餔其糟而啜其醨何故懐瑾握瑜而自令见放为【史记屈原传】
　　事以类相从声以音相应【陆子术事】
　　圣人不贱石而贵玉视之如一【河上公注老子巧用】
　　今夫闇饮者非甞不遗饮也使之自以平则虽愚无失矣是故不同于和而可以成事者天下无之矣【淮南子説山训】四马不和取道不长父子不和其世破亡兄弟不和不能久同夫妻不和家室大凶【説苑敬慎】
　　比目附翼欢乐相得行止集同终不离忒【焦氏易林需之蹇】鹿得美草鸣呼其友九族和睦不忧饥乏【焦氏易林比之比】一室十子同心异母以义防患祸灾不起【焦氏易林大有之小畜】宫商既和声音相随【焦氏易林谦之同人】
　　白鸟衔饵乌呼其子施枝张翅来从其母【焦氏易林晋之震】宫商角徴五音和起君臣父子弟顺有序【焦氏易林涣之恒】次五和释之脂四国之夷测曰和释之脂民説无疆也【太经第二释】
　　次二上厯施之下律和之非则否【皮被切○大经第三应】
　　次二白黒菲菲三禽一角同尾测曰三禽一角无害心也【太经第四昆】
　　夫酸咸甘苦不同嘉味以济谓之和羮宫商角徴不同嘉音以章谓之和声臧否损益不同中正以训谓之和言趋舍动静不同雅度以平谓之和行【申鉴杂言上】
　　不和于民而和于瑟瑟何利于国哉和瑟之音在妾和民之性在君君诚以妾之宠宠于众以瑟之和和于民则妾虽就鼎镬之戮而诸侯皆以明归君也【天禄阁外史齐妇】身中空虚和气所行为隂故肾防为阳故心特隂阳与和共生物形君臣以和共致太平也【淮南子精神训解】
　　泰夰【音吴】入于囦【古渊字】囘浮于曰夰入于囦天气降也回浮于地气腾也【元包太隂】
　　心同琴瑟言郁郁于兰道恊胶漆志婉恋于埙箎【文选刘峻广絶交论】
　　一人之身俱生父母四支九窍员职不同五臓六腑各有所受上下不相知中外不相覩头足为天地肘膝为四海肝胆为胡越眉目为齐楚若不同生异躯殊体动不相因静不相待九天之上黄泉之下未足以喻之然而头有疾则足不能行胷有病则口不能言心得所安则耳目聪明屈伸调利百节轻便者以同形也【道徳经指归卷八】
　　决断
　　遇雨之吉羣疑亡也【易睽】
　　官占之法先断人志后命于元【孔氏传书大禹谟】
　　若射之有志【书盘庚上】
　　夫决者智之君也疑者事之役也【后汉纪光武一】
　　国有元可以决大谋朝有公卿可以定进否【晋书苻坚下传】吴起之出爱妻文公之斩颠颉皆违其情者也故能使人弹疽者必其忍痛者也【韩子外储説右上】
　　次七庚断甲我心孔硕乃后有铄测曰庚断甲义断仁也【太经第三断】
　　太公六韬云卜战兆焦筮又不吉太公曰枯骨朽蓍不逾人矣【困学纪闻卷十一攷史】
　　昔有一国王为毒虵所齧王时欲死呼诸良医令治虵毒时诸医言还令虵毒气乃尽是时诸医各设呪术所齧王虵即来王所诸医积薪然火虵还汝毒若不尔者当入此火毒虵思惟我既吐毒云何还此事剧死思惟定心即时入火【大智度论卷二】
　　彊力
　　田者不彊囷仓不盈商贾不彊不得其嬴妇女不彊布帛不精官御不彊其势不成大将不彊卒不使令侯王不彊没世无名故云彊者事之始也分之理也物之纪也【史记龟防传】
　　角知者皆穷角力者皆负形不堪复伉埶不足复校乃始羁首系颈就我之衔绁耳【后汉书仲长统列传】
　　明公拥之以为爪牙譬驱虎兕以赴犬羊【后汉书郑康成传】天不可以不刚不刚则三光不明王不可以不彊不彊则宰牧从横【后汉书丁鸿列传】
　　男以彊为贵女以弱为美故鄙谚有云生男如狼犹恐其尫生女如鼠犹恐其虎【后汉书列女传】
　　黒卵悍志絶众力抗百夫筋骨皮肉非人类也延颈承刃披胸受矢铓锷摧屈而体无痕挞负其材力视来丹犹雏鷇也【列子汤问】
　　三虎狼力不相当如鹰格雉一撃破亡【焦氏易林兊之渐】次五躆【居预切】战喈喈若熊若螭测曰躆战喈喈恃力作王也【太经第三众】
　　夫垦草殖谷农夫之力也勇猛攻战士卒之力也构架斵削工匠之力也治书定簿佐史之力也论道议政贤儒之力也人生莫不有力所以为力者或尊或卑孔子能举北门之闗不以力自章知夫筋骨之力不如仁义之力荣也【王充论衡効力篇】
　　鹰击雀鹗啄雁未必鹰鹗南方雀雁西方自以筋力勇壮相胜服也【太平御览羽族部鹰】
　　譬如士夫用力乗船逆流而上身小疲怠船则倒还顺流而下【杂阿含经卷十八】
　　如四大中火最有力能照能烧【大智度论卷二十七】
　　譬如金翅鸟王普观诸龙命应尽者以翅抟海令水两辟取而食之【大智度论卷二十七】
　　譬如师子有所撮不以小物故而改其壮势【大智度论卷三十四】
　　如能浮人心欲强故而不沉没亦如猨猴从髙上堕心力强故身无痛患【三昧法门经卷下】


　　喻林卷三十七
<子部,类书类,喻林>
　　钦定四库全书
　　喻林卷三十八　　　　　明　徐元太　撰人事门【三十六】
　　见节
　　嵗寒然后知松栢之后雕也【论语子罕】
　　大寒之嵗众木皆死然后知松栢不雕伤平嵗则众木亦有不死者故须嵗寒而后别之凡人防治世亦能自修整与君子同在浊世然后知君子之正不茍容【何晏解论子罕】
　　风霜以别草木之性危乱而见贞良之节【后汉书卢植列传论】渭以泾浊乃显其清玉居铄石乃见其贞【后汉书何颙传賛】尔乃松栁异质荠荼殊性故疾风知劲草严霜识贞木【宋书顾觊之传】
　　运纒明夷则艰贞之节显时属栋挠则独立之操彰【宋书孝义龚颖传】
　　固此苦节易彼嵗寒霜雪虽厚松栢丸丸【宋书孝义潘综传】严冬播气贞松之操自髙见景时昏若华之映弥显【南齐书髙帝本纪】
　　白玉投泥岂能相汚【魏书穆崇曾孙弼传】
　　泥渍自消玉质还洁【魏书韩麒麟子熈传】
　　迅寒急节乃见松筠之操危机廻构方识贞孤之风【南史袁湛顗弟子彖传】
　　嵗不寒无以知松栢事不难无以知君子【荀子大畧】
　　见邪乃知其直观花乃知其实【陆子思务】
　　夫大寒至霜雪降然后知松栢之茂也据难履危利害陈于前然后知圣人之不失道也【淮南子俶真训】
　　嵗寒然后知松栢之后雕也世隘然后知其人之笃固也【潜夫论交际】
　　氷未结白雪不积则青松之茂不显俗化不弊风教不頽则皎洁之操不别【抱朴子外篇广譬】
　　风不辍则扇不用日不入则烛不明华不堕则实不结岸不亏则谷不盈九有人安则韩白之功不着长君继轨则伊霍之勲不成故病困乃重良医世乱而贵忠贞【抱朴子外篇广譬】
　　幽兰生前庭含薰待清风清风脱然至见别萧艾中【陶靖节集诗五言】
　　夫士有忠义之行践防墨之节其于为作乃无异于众人及至处患蹈难而志气贞刚然后知其殊也譬如钟山之玉寒岭之松比之瓀珉梓栁无殊也及其烧以炉炭三日而色不改处于积氷终嵗而枝叶不雕然后知其异于他玉众木也【刘子大质】
　　袒裼暴虎而后勇气发焉超腾絶坂而后迅便露焉手提万钧而后多力见焉处难践患而后贞勇出焉【刘子大质】杀身以成名节成而身死故曰以死偿节【荘子音义庚桑楚】桂霑霜露而色不渝身经夷险而操不易【李善注文选江文通杂体诗】
　　香以燔质而发芳弦以特絶而流响喻贞女没身而誉立烈士效节而名彰也【李善注文选陆士衡演连珠】
　　劲松彰于嵗寒贞臣见于国危【文选西征赋】
　　松栢隆冬瘁然后知嵗寒不渉太行险谁知斯路难【文选欧阳建临终诗】
　　道逺知骥世伪知贤【广文选曹子建矫志诗】
　　弧弓弛而不张兮孰云知其所至无倾危之患难兮焉知贤士之所死【东方朔谬谏】
　　霜雪既至劲栢冬青【艺文类聚人部交友箴】
　　良玉以经焚不渝故其贞可贵竹栢以防霜保荣故见殊列树【艺文类聚赋官部司空碑】
　　女贞之树一名冬生负霜葱翠振河凌风故清士钦其质而贞女慕其名【艺文类聚木部女贞颂】
　　寒松负雪诚愧节者之徒劲草疾风宁忘烈士之槩【文苑英华徐陵赠荅上书】
　　有美金于此众人咸共诋訿言其不纯卖金者欲其售因取鍜烧以见真【太平御览珍寳部全下】
　　根为石所蟠枝为风所碎赖我有贞心终凌细草軰【初学记果木部松】
　　譬如防妙净琉璃寳虽复在泥经歴百年其性常净出已如本【大方等大集经十一】
　　譬如真金在泥终不败壊铜铁则壊【大智度论卷九十三】
　　轻羽在高遇风则飞细石在谿得流则转唯泰山不为飘风动磐石不为疾流移梅李遇霜而落叶唯松栢之难凋矣【明集牟子理惑论】
　　明觉
　　予若观火【书盘庚上】
　　他人有心予忖度之跃跃【音笛】毚【音残】兎遇犬获之【诗小雅巧言】良医知病人之死生圣王明于成败之事利则行之害则舍之疑则少甞之虽尧舜禹汤复生弗能改已【战国策秦昭襄王】
　　夫草木遭霜者不可以风过清水明镜不可以形逃通方之士不可以文乱【前汉书韩安国传】
　　金之精者能昭秽者不能昭有能昭之精金宁有不昭之秽质【梁书范缜传】
　　有道之士贵以近知逺以今知古以益所见知所不见故审堂下之隂而知日月之行隂阳之变见瓶水之氷而知天下之寒鱼鳖之藏也甞一脬肉而知一镬之味一鼎之调【吕氏春秋察今】
　　齐桓公与管仲谋伐莒谋未发而闻于国桓公怪之管仲曰国必有圣人也桓公曰嘻日之役者有执蹠而上视者意者其是耶乃今复役无得相代少顷东郭牙至管仲曰我不言伐莒子何故言伐莒对曰臣闻君子善谋小人善意臣窃意之也管仲曰我不言伐莒子何以意之对曰臣闻君子有三色显然善乐者钟鼓之色也湫然清静者衰绖之色也艴然充盈手足矜者兵革之色也日者臣望君之在屋上也艴然充盈手足矜者此兵革之色也君呿而不所言者莒也君举臂而指所当者莒也臣窃以虑诸侯之不服者其惟莒乎臣故言之凡耳之闻以声也今不闻其声而以其容与臂是东郭牙不以耳听而闻也桓公管仲虽善匿弗能隠矣【吕氏春秋重言】
　　齐桓公朝而与管仲谋伐卫退朝而入卫姬望见君下堂再拜请卫君之罪公曰吾于卫无故子曷为请对曰妾望君之入也足髙气彊有伐国之志也见妾而有动色伐卫也明日君朝揖管仲而进之管仲曰君舍卫乎公曰仲父安识之管仲曰君之揖朝也恭而言也徐见臣而有慙色臣是以知之君曰善仲父治外夫人治内寡人知终不为诸侯笑矣桓公之所以匿者不言也今管子乃以容貌音声夫人乃以行歩气志桓公虽不言若暗夜而烛燎也【吕氏春秋精论】
