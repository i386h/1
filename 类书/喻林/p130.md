<!-- { "loadSidebar": true } -->
　　愚者梦中自以为寤故窃窃然以所好为君上所恶为牧圉欣然信一家之偏见可谓固陋矣【郭子注庄齐物论】盲人以杖擿地而求道虽用白日无异夜行夜行之义面墙之论也【杨子法言注吾子篇】
　　宋之愚人得燕石于梧屋之侧藏之以为大寳周客闻而观焉主人斋七日端冕服以发寳华匮十重巾十袭客见俯而掩口卢胡而笑曰此特燕石也其与瓦甓不殊主人大怒曰商贾之言医匠之心藏之愈固守之弥谨【文选应璩百一诗注】
　　穿窬之徒不避腰领奔北之士不惮斧钺【意林正部】
　　妄进者若卵投石逃诛者若走赴深【意林物理论】
　　北山愚公者年且九十面山而居惩北山之寒出入之迂也遂率子孙荷担扣石垦壤箕畚运于北海之尾河曲智叟笑而止之愚公长息曰虽我之死有子在焉子又生孙孙又生子子又生孙孙孙子子无穷匮也而山不加増何苦不平河曲智叟无以应之【太平御览宗亲部孙】希见食笋归煑竹根【太平御览竹部竹上】
　　房丽者赵之贤人立东门之外有行商车辖亡丽告之悟复更告商人怒曰吾辖自亡何湏汝告惠加于己而反怒之吾欲比之草木草木有心矣【太平御览车部叙车下】郑人有迯暑于孤林之下者日流影移而徙袵以从隂及至暮反席于树下及月流影移复徙袵以从隂而患露之濡于身其隂逾去而其身逾湿是巧于用昼而拙于用夕奚不处曜而辞隂反林自露此亦愚之至也【太平御览人事部真愚】
　　盘石千里不为有地愚人千亿不为有民【太平御览人事部真愚】譬如愚人生便无目虽有光明终不覩见【海空智藏经普説品】如生育人不识乳色便问他言乳色何似他人答言乳色白如贝盲人复问是乳色者如贝声邪答言不也复问贝为何似邪答言如稻米味盲人复问乳色柔软如稻米味邪稻米味者复何所似答曰如雪盲人复言彼米味者冷如雪邪雪复何似答言犹如白鹤是生盲人虽闻如是譬喻终不能得识乳真色【元阳妙经巻二】
　　譬如愚人畏于天地而欲走避所至之处不离天地【大乗妙林经】
　　譬如有人欲观香象身量大小形显胜劣得而不观反寻其迹【波罗蜜多经巻五百四十六】
　　贫穷下劣诸有情类岂贪轮王所有轮寳象宝马宝珠宝女宝主藏臣寳主兵将寳及余种种上妙衣服末尼真珠金银珊瑚大琉璃等多价财寳彼贫穷人设遇获得自懐慙耻不能受用设复转卖不知价直所索至防随酬便与或由于寳无鉴别故心便猒贱而弃舍之当知彼贫穷者非唯不了寳之价直亦复不知寳之名字【波罗蜜多经巻五百九十四】
　　譬若男子大饥得百味之食不肯食之便食六十味之食【道行波罗蜜经巻四】
　　譬若男子得象观其脚是男子为黠不【道行波罗蜜经巻四】譬如愚夫于四月中服苏患渇寻诣他所求水而饮他人谓曰汝已服苏勿复饮水而致命终是时愚夫瞠蔽心故毁呰骂詈不顺他言饮水而死【大寳积经巻二】
　　无智随顺诸烦恼如人痴负怨家行【大寳积经巻六十八】
　　譬如盲人至大寳洲若行若住若坐若卧不能得见一切众寳以不见故不能采取【大方广佛华严经巻六十】
　　譬如人卧出于梦中见所有金银珍寳父母兄弟妻子亲属知识相与娯乐喜乐无量其觉已为人説之后自泪出念梦中所见【般舟三昧经巻上】
　　犹如白羊顽騃佷弊【大集贤防经卷三】
　　有牧牛者愚痴无慧夏末秋初不善观察恒水此岸亦不善观察恒水彼岸而驱羣牛峻岸而下峻岸而上中间洄澓多起患难【杂阿含经巻四十七】
　　如拙取水淈泉扬泥【法句经笃信品】
　　命尽怙亲如盲守灯【法句经道行品】
　　昔有一人多牧羣牛舍己羣牛数他羣牛以为己用己所有牛或遇恶兽或牛草野日有损耗不自觉知便为众人所见嗤笑世之愚惑莫甚于乡认他羣牛以为己有【出曜经四无放逸品】
　　昔有一人贫穷困乏多负人债无以可偿即便逃避至空旷处值箧满中珍寳有一明镜着珍寳上以盖覆之贫人见己心大欢喜即便发之见镜中人便生惊怖乂手语言我谓空箧都无所有不知有君在此箧中莫见瞠也【百喻经巻上】
　　譬如估客游行商贾防于路中而驼卒死驼上所载多有珍寳细软上防种种杂物驼既死已即剥其皮商主舍行坐二子弟而语之言好看驼皮莫使湿烂其后天雨二人顽痴尽以好防覆此皮上防尽湿烂皮防之价理自悬殊以愚痴故以防覆皮【百喻经巻上】
　　譬如有人因其饥故食七枚煎饼食六枚半已便得饱满其人恚悔以手自打而作是言我今饱足由此半饼然前六饼唐自捐弃设如半饼能充足者应先食之【百喻经巻上】
　　昔有愚人生食胡麻子以为不美熬而食之为美便生念言不如熬而种之后得美者便熬而种之永无生理【百喻经巻上】
　　昔有一人为王所鞭既被鞭己以马屎傅之欲令速差有愚人见之心生欢喜便作是言我快得是治疮方法即便归家语其儿言汝鞭我背我得好法今欲试之儿为鞭背以马屎傅之以为善巧【百喻经巻上】
　　有人痴无智慧极渇湏水见热时谓为是水即便逐走至新头河既至河所对视不饮傍人语言汝患渇逐水今至水所何故不饮愚人答言若可饮尽我当饮之此水极多俱不可尽是故不饮【百喻经巻上】
　　昔有人乗船度海失一银盂堕于水中即便思念我今画水作记舍之而去后当取之行经二月到师子诸国见一河水便入其中覔本失盂诸人问言欲何所作答言我先失盂今欲覔取问言于何处失答曰初入海失又复问言失经几时言失来二月问言失来二月云何此覔荅言我失盂时画水作记本所画水与此无异是故覔之亦如外道不修正行相似善中横计苦因以求觧脱犹如愚人失盂于彼而于此覔【百喻经巻上】
　　譬如裸人自言我着天衣【大智度论巻六十七】
　　如狗患头疮蛆虫所唼食良医用油治既不识他恩反更向医吠佛以禅定油热以智威徳除我结使虫我为无明盲不知为益己【大庄严经论巻十偈】
　　譬如盲子采珠懐赤菽而反以为获寳聋賔听乐闻驴鸣而悦用为知音【明集駮夷夏论】
　　有似行乎层云之下而不信日月者也【明集明佛论】
　　守膏盲而不悟进良药而不御而受祸临死之日更多咎圣人深恨良医非徒东走其势投穽矣【明集正证论】习近五尘流转三界黏外道之黐贯天魔之杖于是永沦苦海长坠崄狱【法苑珠林巻八十四】
　　着指求月守株求兎尚疑駞马宁分菽麦虽知欢笑将鸴鸴而不殊徒识语言与狌狌而不异【法苑珠林巻八十五】众生迷于少乐而不觉众苦犹以芥子置于山顶唯见芥子而不覩大山也【罗什译摩诘经方便品】
　　不悟
　　贪恶之人见道听之言则应答之见诵诗书之言则防卧如醉【郑氏笺诗桑柔】
　　昔者有鸟止于鲁郊鲁君説之为具太牢以飨之奏九韶以乐之鸟乃始忧悲视不敢饮食此之谓以己养养鸟也若夫以鸟养养鸟者宜栖之深林浮之江湖食之以委蛇则平陆而已矣今休欵啓寡闻之民也吾告以至人之徳譬之若载鼷以车马乐鴳以钟鼓也彼又恶能无惊乎哉【庄子达生】
　　老曰胡不直使彼以死生为一条以可不可为一贯者解桎梏其可乎无趾曰天刑之安可解【庄子徳充符】五色为有目者施故无目不可得而示其五色五音为有耳者作故无耳不可得告其五音【鬼谷子权篇注】
　　鋭毛为毫夏落秋生言君用才邪日以渐染随之变化而不自知若秋毫更生其容防而日长大也【王逸注楚辞七諌】
　　惟此是喻而终莫悟是观泰山崇崛而谓元气不浩芒者也【湛张注列子仲尼】
　　今语俗人云理中四顺可以救霍乱欵冬紫可以治欬逆雀芦贯众之煞九虫当归芍药之止绞痛秦胶独活之除人风菖蒲干姜之止痹湿莬丝苁蓉之补虚乏甘遂葶歴之逐痰癖括楼黄连之愈消渇荠苨甘草之解百毒芦如益热之防众创麻黄大青之主伤寒俗人犹为不然也【抱朴子内篇至理】
　　夫聪之所去则震雷不能使之闻明之所弃则三光不能使之见岂輷磕之音细而丽天之景防哉而聋夫谓之无声焉瞽者谓之无物焉又况弦管之和音山龙之绮祭安能赏克谐之雅韵暐晔之鳞藻哉故聋瞽在乎形器则不信丰隆之与象矣而况物有防于此者乎暗昧滞乎心神则不信有周孔于在昔矣况告之以神仙之道乎【抱朴子内篇论仙】
　　况长生之事世所希闻乎望使必信是令蚊虻负山与井防论海也【抱朴子内篇论仙】
　　其事虽天之明而人处覆甑之下焉识至言哉【抱朴子内篇论仙】
　　盛阳不能荣枯朽上智不能移下愚书为晓者传事为识者贵农夫得彤弓以驱鸟南夷得衮衣以负薪夫不知者何可强哉【抱朴子内篇金丹】
　　俗有闻猛风烈火之声而谓天之冬雷见游云西行而谓月之东驰人或告之而终不悟【抱朴子内篇塞难】
　　勋华不能化下愚故教不行于子弟辛癸不能改上智故恶不染于三仁【抱朴子外篇博喻】
　　不知至言之极妙而以为狂而不信此知之聋盲也【郭子注庄逍遥游】
　　夫投人夜光鲜不案劒者未达故耳今囬之徳信与其不争之名彼所未达而强以仁义凖绳于彼彼将谓回欲毁人以自成也【郭子注庄人间世】
　　大声非委巷所尚俗人得啧曲则同声动笑此天下所以未尝用圣而尝自用也【郭子注庄天地】
　　梦饮酒者旦而哭泣梦哭泣者旦而田猎方其梦地不知其梦也梦之中又占其梦焉觉而后知其梦也且有大觉而后知此其大梦也而愚者自以为觉窃窃然知之君乎牧乎固哉【庄子齐物论】
　　是犹对牛鼓簧耳彼竟不明故己之道术终于昧然也【郭子注庄齐物论】
　　雷风非不烈不能动聋瞆圣教非不服不能化顽嚚【扬子法言注问明篇】
　　世俗不悟求僊而怨天施之偏又叹浮生之促类潜颖怨青阳之晩臻陵苕哀素秋之早至也【李善注文选郭景纯游僊诗】凢人心是所学体安所习鲍肆不知其臭翫其所以先入【文选东京赋】
　　浊者不信渊之清而甘濯其浊矣【意林化清经】
　　幽隠长夜未覩山北之烛沈迷逺路讵见司南之机【艺文类聚内典部寺碑】
　　慧日已照而大夜莫晓香雨时流而深尘未息【艺文类聚内典部寺碑】
　　世罗无能免其一目泛泛欲网孰敢觧其三面【艺文类聚内典部寺碑】
　　蠕蠕【而蠢切】之民昔来号为顽嚚毎来抄掠驾牸牛奔遁驱犍牛随之牸牛不能前异部人教其以犍牛易之者蠕蠕曰其母尚不能行而况其子终于不易遂为敌所虏【太平御览人事部痴】
　　胡人见锦不信有虫食树吐丝所成者在江南不信有千人毡帐及来河北不信有万石舟船【太平御览资产部蚕】天老谓黄帝曰太阳之草名黄精饵之可以长生太隂之草名钩吻入口立死人信钩吻之杀人不信黄精之益夀不亦惑乎【事类赋草部草注】
　　譬如瘖痖者不能传人言为聋弹宫商其人岂能闻【西升经】
　　譬如日月乗天普照而盲者不覩非日月不照又如大地能生随缘而种皆得果实而愚者不种非地不生【无上内秘藏经辩相明部防品】
