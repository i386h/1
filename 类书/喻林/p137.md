<!-- { "loadSidebar": true } -->
　　华衮灿烂非只色之功嵩岱之峻非一篑之积故九子任而康凝之绩熈四七受而佐命之勲着【抱朴子外篇博喻】众力并则万钧不足举也羣智用则庶绩不足康也故繁足者死而不弊多士者乱而不亡【抱朴子外篇务正】
　　南溟引朝宗以成不测之深圃崇木石以致极夭之峻大厦凌霄頼羣橑之积轮曲辕直无可阙之物故元凯之佐登而格天之化洽折冲之才周则逐鹿之奸寝【抱朴子外篇务正】
　　峻极之山非一石所成凌云之榭非一木所构狐白之裘非一腋之毳宇宙为宅非一言所治【刘子荐贤】
　　非取制于一狐谅求味于兼采【文选任昉为作荐士表】
　　崇台非一榦珍裘非一腋多士成大业羣贤济绩【文选卢谌答魏子悌诗】
　　千金之裘非一狐之腋大厦之材非一丘之木太平之功非一人之畧【文选王褒四子讲德论】
　　海者川崇山惟壤韶防错音衮龙比象明明众哲同济天网剑宣其利鉴献其朗【文选陆机功臣颂】
　　山木茂盛万人得而薪之贤人众国家得用【文选王元长防秀才文注】
　　百足之虫断而不蹶持之者众也【意林鲁连子】
　　廊庙之材非一木之枝白狐之裘非一狐之腋【意林慎子】一人之智不如众人之愚一目之察不如众目之明【意林任子】
　　百足之虫共举一身安得不济【意林新论】
　　其他胥附奔走云合雾集若榱椽之构大厦众星之仰河汉【文苑英华裴子野史论一】
　　一灶五突烹餁十倍分烟者众【太平御览居处部灶】
　　弩弱而矰髙者乗于风也身不劳而行合者得助于众也【太平御览兵部弩】
　　一目视则不明一耳听则不聪【太平御览人事部目】
　　假天下之目以视则四海毫末可见【太平御览人事部目】
　　一井五缾泄之可待滥流者众也【太平御览器物部缾】
　　譬如以绳系物单则无力合而能系【禅法要解经巻上荣九】譬如一丝不能系象多集诸丝象不能絶【杂宝藏经卷五】譬如药师不得以一药治众病众病不同药亦不一【大智度论卷十九】
　　譬如一人二人不名为军和合多人乃成为军能破怒敌【大智度论卷八十七】
　　大厦为众材所成羣生非一人可化【辩正论巻六】
　　从谏
　　惟木从绳则正后从谏则圣【书説命上】
　　言木以绳直君以谏明【孔氏传书説命上】
　　听其规谏以自修如玉石之见琢磨也【毛诗淇澳注】
　　良药苦口而利于病忠言逆耳而利于行汤武以谔谔而昌桀纣以唯唯而亡【孔子家语六本】
　　夫人君而无谏臣则失正士而无教友则失听御狂马不释防操弓不反檠木受绳则直人受谏则圣受学重问孰不顺哉【孔子家语子路初见】
　　頼君之用也故言不然巴浦之犀犛兕象其可尽乎其又以规为瑱也【国语楚】
　　传曰人之将死恶闻酒肉之味邦之将亡恶闻忠臣之气身死不为医邦亡不为谋还自遗灾盖木土水火不同气居此之谓也【越絶德序外传记】
　　千羊之皮不如一狐之腋诸大夫朝徒闻唯唯不闻周舎之谔谔是以忧也【史记赵世家】
　　雷霆之所击无不摧折者万钧之所压无不麋灭者今人主之威非特雷霆也执重非特万钧也【前汉书贾山传】夫立言无显过之咎明镜无见毗之尤如恶立言以记过则不当学也不欲明镜之见玭则不当照也【后汉书宦者列传】
　　夫圣王所以听僮夫匹妇之言者犹尘加嵩岱雾集淮海虽未有益不为损也【后汉书儒林列传】
　　夫良药苦口惟疾者能甘之忠言逆耳惟达者能受之【吴志孙奋传】
　　尧舜周公所以能致忠谏者以其欵诚之心着也氷炭不言而冷热之质自明者以其有实也若好忠直如氷炭之自然则谔谔之臣将济济而盈庭【晋书王沈传】
　　夫疗膏肓之疾者必进苦口之药决狐疑之虑者亦告逆耳之言如其犹豫迷而不反恐俞附见其已死扁鹊知其无功矣【晋书孙楚传】
　　谏者所以安主也食者所以肥体也主恶谏则不安人飺食则不肥【管子形势解】
　　人之将疾也必先甘鱼肉之味国之将亡也必先恶忠臣之语故疾之将死者不可为良医国之将亡者不可为忠谋【文子微明】
　　人主皆知镜之明己也而恶士之明己也镜之明己也功细士之明己也功大知其细失其大不知类矣【亢仓子君道】
　　听言之道溶若甚醉唇乎齿乎吾不为始乎齿乎唇乎愈惽惽乎【韩非子权】
　　夫良药苦于口而智者劝而饮之知其入而已己疾也忠言拂于耳而明主听之知其可以致功也【韩非子外储説左】闻古扁鹊之治其病也以刀刺骨圣人之救危国也以忠拂耳刺骨故小痛在体而长利在身拂耳故小逆在心而久福在国故甚病之人利在忍痛猛毅之君以福拂耳忍痛故扁鹊尽巧拂耳则子胥不失夀安之术也病而不忍痛则失扁鹊之巧危而不拂耳则失圣人之意如此长利不逺垂功名不久立【韩非子安危】
　　庄荆王立三年不听而好讔成公贾入谏王曰不谷禁谏者今子见故何对曰臣非敢谏也愿与君王讔也王曰胡不设不谷矣对曰有鸟止于南方之阜三年不动不飞不鸣是何鸟也王射之曰有鸟止于南山之阜其三年不动将以定志意也其不飞将以长羽翼也其不鸣将以览民则也是鸟虽无飞飞将翀天虽无鸣鸣将骇人贾出矣不谷知之矣明日朝所进者五人所退者十人羣臣大恱荆国之众相贺也成公贾之讔也贤于太宰噽之説听乎夫差而吴国为墟成公贾之讔喻乎荆王而荆国以霸【吕氏春秋重言】
　　赵简子曰厥也爱我铎也不爱我厥之谏我也必于无人之所铎之谏我也喜质我于人中必使我丑尹铎对曰厥也爱君之丑也而不爱君之过也铎也爱君之过也而不爱君之丑也臣尝闻相人于师敦顔而土色者忍丑不质君于人中恐君之不变也此简子之贤也人主贤则人臣之言刻简子不贤铎也卒不居赵地有况乎在简子之侧哉【吕氏春秋达郁】
　　人主之患欲闻枉而恶直言是障其源而欲其水也水奚自至是贱其所欲而贵其所恶也所欲奚自来【吕氏春秋贵直】
　　欲知平直则必凖绳欲知方圆则必规矩人主欲自知则必直士故天子立辅弼设师保所以举过也百姓有得钟者欲负而走则钟大不可负以椎毁之钟况然有音恐人闻之而夺己也遽揜其耳恶人闻之可也恶己自闻之悖矣为人主而恶闻其过非犹此也恶人闻其过尚犹可【吕氏春秋自知】
　　今有树于此而欲其美也人时灌之则恶之而日伐其根则必无活树矣夫恶闻忠言乃自伐之精者也【吕氏春秋至忠】
　　药酒病之利也正言治之药也【盐铁论能言】
　　土负水者平木负绳者直君受谏者圣【説苑正谏】
　　寤口之言若羮寤心之言若氷今左右之谏虽不甘君之口其亦寒心哉夫寤口者求誉而养祸寤心者忍耻而奋功是以明君乐闻寤心之言而去甘口之士故功施昭明而令闻广誉也君若诛左右而壅其心无乃嗜甘之疾乎【天禄阁外史阳山】
　　夫人之将疾者必不甘鱼肉之味身之将败者必不纳忠谏之言故临死者谓无良医之蔽将败者谓无直谏之臣【刘子贵言】
　　观于明镜则疪瑕不滞于躯听于直言则过行不累乎身【广文选王仲宣仿连珠】
　　防人之口譬诸防川岂不速止溃乃潺湲潺湲尚塞言拥为贼黙黙之患用颠厥国【初学记职官部谏议大夫】
　　审听
　　采苓采苓首阳之巅人之无言茍亦无信　采苦采苦首阳之下人之为言茍亦无与　采葑采葑首阳之东人之无言茍亦无从【诗国风采苓】
　　盗言孔甘乱是用餤【音谈　诗小雅巧言】
　　彼所小言尽人毒也【庄子列御寇】
　　夫氷炭不同器而久寒暑不兼时而至杂反之学不两立而治今兼听杂学缘行同异之辞安得无乱乎【韩非子显学】
　　今或谓人曰使子必智而夀则世必以为狂夫智性也夀命也性命者非所学于人也而以人之所不能为説人此世之所以谓之狂也以仁义教人是以智与夀説人也有度之主弗受也【韩非子显学】
　　东方之墨者谢子将西见秦惠王惠王问秦之墨者唐姑果唐姑果恐王之亲谢子贤于己也对曰谢子东方之辩士也其为人甚险将奋于説以取少主也王因藏怒以待之谢子至说王王弗听谢子不説遂辞而行凡听言以求善也所言茍善虽奋于取少主何损所言不善虽不奋于取少主何益不以善为之慤而徒以取少主为之悖惠王失所以为听矣用志若是见客虽劳耳目虽弊犹不得所为也【吕氏春秋去宥】
　　相剑者曰白所以为坚也黄所以为牣也黄白杂则坚且牣良劒也难者曰白所以为不牣也黄所以为不坚也黄白杂则不坚且不牣也又柔则锩坚则折劒折且锩焉得为利剑剑之情未革而或以为良或以为恶说使之也故有以聪明听说则妄说者止无以聪明听说则尧桀无别矣【吕氏春秋别类】
　　邾之故法为甲裳以帛公息忌谓邾君曰不若以组凡甲之所以为固者以满窍也今窍满矣而任力者半耳且组则不然窍满则尽任力矣邾君以为然曰将何所以得组也公息忌对曰上用之则民为之矣邾君曰善下令令官为甲必以组公息忌知说之行也因令其家皆为组人有伤之者曰公息忌之所以欲用组者其家多为组也邾君不说于是复下令令官为甲无以组此邾君之有所尤也为甲以组而便公息忌虽为组何伤也以组不便公息忌虽无组亦何益也为组与不为组不足以累公息忌之说用组之心不可不察也【吕氏春秋去尤】杀罢牛可以赎良马之死莫之为也杀牛必亡之数以必亡赎不必死未能行之者矣【淮南子説山训】
　　日月之光而盲者不能见雷霆之声而聋人不能闻夫为不知音者言若语于瘖聋何特蝉之不知重雪耶夫以伊尹之知太公之贤而不能开辞于桀纣非说者非听者过也是以荆和抱璞而泣血曰安得良工而剖之屈原行吟泽畔曰安得臯陶而察之【盐铁论相刺】
　　贵谦
　　谦亨天道下济而光明地道卑而上行【易谦】
　　江海处下百谷归之履尊以损则或益之矣【王弼注易损】凡人必将财物周赡邻里乃能用之六五居于尊位用谦与顺邻自归之故不待丰富能用其邻也【周易正义谦】百川发源皆自山出由髙趣下归注于海【隋书天文上志】卑也者道之室王者之器也而水以为都居凖也者五量之宗也素也者五色之质也淡也者五味之中也【管子水地】
　　江海所以能为百谷王者以善下之故能为百谷王【老子后已】
　　江海处地之不足故天下归之奉之【文子守弱】
　　世能祖祖鲜能下下祖祖为亲下下为君【黄石公三畧上】地洼下水流之人谦下德归之也【河上公注老子益谦】
　　士处下不争髙故安而不危水下流不争先故疾而不迟【淮南子原道训】
　　贵者必以贱为号而髙者必以下为基托小以包大在中以制外行柔而刚用弱而强【淮南子原道训】
　　下者万物归之虚者天下遗之【淮南子主术训】
　　水下流而广大君下臣而聪明君不与臣争功而治道通矣管夷吾百里奚经而成之齐桓秦穆受而听之照惑者以东为西惑也见日而寤矣【淮南子缪称训】
