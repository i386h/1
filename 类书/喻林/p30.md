<!-- { "loadSidebar": true } -->
　　手如柔荑【音啼】肤如凝脂领如蝤【音囚】蛴【音齐】齿如瓠【音互】犀螓【音秦】首蛾眉巧笑倩兮美目盼【叶匹见反】兮【诗国风硕人】
　　有女同车顔如舜华【叶芳无反】　有女同行【叶户郎反】顔如舜英【叶于良反诗国风有女同车】
　　出其闉【音因】阇【音都】有女如荼【诗国风出其东门】
　　彼君子女绸直如发　彼君子女卷【音权】发如虿【音瘥诗小雅都人士】
　　桑中刺奔也卫之公室淫乱男女相奔【毛诗桑中】
　　鹑之奔奔刺卫宣姜也卫人以爲宣姜鹑鹊之不若也【毛诗鹑之奔奔】
　　蝃蝀止奔也卫文公能以道化其民淫奔之耻国人不齿也【毛诗蝃蝀】
　　月出刺好色也在位不好徳而説美色焉【毛诗月出】
　　葛延蔓于谷中喻女在父母之家形体浸浸日长大也叶萋萋然喻其容色美盛也【郑氏笺诗葛覃】
　　于何采唐必沬之乡犹言欲爲淫乱者必之卫之都恶卫爲淫乱之主【郑氏笺诗桑中】
　　我视女之顔色美如茈芣之华然【郑氏笺诗东门】
　　言葛之渐长稍稍延蔓而移于谷中非直枝干渐长维叶则萋萋然茂盛以兴后妃之生浸浸日大而长于父母之家非直形体日大其容色又美盛【毛诗正义葛覃】
　　言雄雉飞之时下上其音声以怡悦雌雉以兴宣公小大其言语以怡悦妇人【毛诗正义雄雉】
　　人欲采唐菜于何采唐菜乎必之沬之乡矣以兴人欲淫乱者于何处淫乱乎必之卫之都言沬乡唐所生卫都淫所主故也【毛诗正义桑中】
　　言鹑则鹑自相随奔奔然鹊则鹊自相随疆疆然各有常匹不乱其类今宣姜爲母顽则爲子而与之淫乱失其常匹曾鹑鹊之不如矣【毛诗正义鹑之奔奔】
　　吁嗟鸠兮无得非时食椹吁嗟女兮无得非礼与士【毛诗正义氓六】
　　桑之未落之时其叶则沃沃然盛以兴已色未衰之时其貌亦灼灼然美【毛诗正义氓六】
　　诸侯不下渔色故君子远色以爲民纪【礼记坊记】
　　夫爲寄豭杀之无罪【史记秦始皇本纪】
　　纵轻躯以迅赴若孤鹄之失羣振华以逶迤若游龙之登云【后汉书邉让传】
　　振弱支而纡绕兮若緑繁之垂干忽飘飖以轻逝兮似鸾飞于天汉【后汉书邉譲传】
　　目倾心惑夏姬在侧申公颠倒巫臣乱国【焦氏易林随之履】次三沈于美失贞矢测曰沈于美作聋盲也【太经第五沈】是二姬之事寡人若影之附于形也今寡人之出不谋二姬以寡人是怼遂哀歌而死是寡人若行隂雪中而不觉形影之离也【天禄阁外史爱憎】
　　北辰言不移也龙喻美女也言弃彼北辰之心而问此龙之色讥好色而不好徳【李善注文选陆士龙爲彦先赠妇诗】初光武适新野闻隂后美心悦之后至长安见执金吾甚盛因叹曰仕宦当作执金吾娶妻当得隂丽华【艺文类聚人部言志】
　　煌煌晔晔夺人目精烂兮若列星【艺文类聚灵异部神赋】
　　其始来也曜乎若白日初出照屋梁其少进也皎如日月舒其光【艺文类聚灵异部神赋】
　　忽兮改容婉若游龙乘云翔【艺文类聚灵异部神赋】
　　晔乎如华温乎如莹【艺文类聚灵异部神赋】
　　被华藻之可好若翡翠之奋翼【艺文类聚灵异部神赋】
　　望余帷而延视若流波之将澜【艺文类聚灵异部神赋】
　　其形也翩若惊鸿婉若游龙荣曜秋菊华茂春松髣髴兮若轻云之蔽月飘飖兮若流风之回雪远而望之皎若太阳升朝霞迫而察之灼若芙蕖出緑波【艺文类聚灵异部神赋】
　　其在近也若神龙彩鳞翼将举其既远也若披云扫汉见织女【太平御览人事部美妇人】
　　众生欣爱声色情染极深如饥人享大牢之馔悦美之甚又如春日登台眺望林野畅适其心【道徳经注疏卷二】恣则裂身之车淫爲破年之斧【汉武帝内传】
　　且淫欲颇恣如饮咸水多饮多渇唯死而已何有厌足【灵宝通防经】
　　色欲剧于渇小忍差可度何爲进咸水水咸益渇固子能善解渇当饮天甘露甘露香且薰通体皆流布【灵寳通微经】愚痴婴儿爲欲所盲爲欲所系爲欲所使爲欲所迷恒顺欲心而爲僮仆常随欲转如犊逐母【大方广佛华严经巻十七】被诸女色昏醉其心犹如婴孩无有自性亦如素衣易受染色爲欲所溺不能得出如粪中虫乐着粪处如秽猪不净严身【大方广佛华严经卷十七】
　　如执利刀自害其身【蘓婆呼童子经卷下】
　　见诸妙色则发过去爱欲之心譬如湿地雨易成泥【本縁经龙品】
　　譬如画师作妇女像还自爱着【三昧法门经卷上】
　　如毛绳人防肤截骨【大智度论卷五】
　　桎梏枷鏁閇系囹圄虽曰难解是犹易开女鏁系人染固根深无智没之难可得脱众病之中女病最重【大智度论卷十四】
　　执剑向敌是犹可胜女贼害人是不可禁蚖虵含毒犹可手捉女情惑人是不可触【大智度论卷十四】
　　有王名曰光明乘调顺象出行游观前后导从歌舞唱妓徃到山所崄难之处王所乗象遥见牸象欲心炽盛哮吼狂逸如风吹云欲徃奔走不避岨崄时调象师种种钩斵不能令住时光明王甚大惊怖象师白王更无余方唯当攀树王闻是语以手攀树象即奔走逐于牸象时王瞠忿而作是言汝先言象调顺可乗云何以此狂象而欺于我象师合掌而白王言如此狂逸非我所调王语之曰爲是何过非汝所调彼即白王象有贪欲以病其心非我所治大王当知如此之病杖捶钩斵所不能治贪欲坏心亦复如是【大庄严经论卷九】
　　女人之相其言如蜜而其心如毒譬如停渊澄镜而蛟龙居之金山宝窟而师子处之当知此害不可暂近【法苑珠林卷七十五】
　　室家不和妇人之由毁宗败族妇人之罪实是隂贼灭人慧明亦是猎围尠得出者譬如髙罗羣鸟落之不能奋飞又如宻网众鱼投之刳肠俎几亦如暗坑无目投之如蛾赴火是以智者知而远之不受其害恶而秽之不爲此物之所惑也【法苑珠林卷七十五】

　　喻林卷十三
<子部,类书类,喻林>
　　钦定四库全书
　　喻林卷十四　　　　　　明　徐元太　撰人事门【十二】
　　重生
　　身也者亲之枝也敢不敬与不能敬其身是伤其亲伤其亲是伤其本伤其本枝从而亡【礼记哀公问】
　　譬如斩手全躯所存者大故尔【北史羊祉烈传】
　　所贵乎嗜粱肉者非腐鼠之谓也所贵乎饮醪醴者非败酒之谓也所贵乎尊生者非迫生之谓也【子华子阳城胥渠问】禽子问于杨朱曰去子体之一毛以济一世汝为之乎杨子曰世固非一毛之所济禽子曰假济为之乎杨子弗应禽子去语孟孙扬孟孙扬曰子不达夫子之心吾请言之有侵若肌肤获万金者若为之乎曰为之孟孙扬曰有断若一节得一国子为之乎禽子黙然有间孟孙扬曰一毛防于肌肤肌肤防于一节省矣然则积一毛以成肌肤积肌肤以成一节一毛固一体万分中之一物奈何轻之乎禽子曰吾不能所以荅子然则以子之言问老闗尹则子言当矣以吾言问大禹墨翟则吾言当矣【列子杨朱】
　　无趾曰吾唯不知务而轻用吾身吾是以亡足今吾来也犹有尊足者存吾是以务全之也【庄子德充符】
　　自三代以下者天下莫不以物易其性矣小人则以身殉利士则以身殉名大夫则以身殉家圣人则以身殉天下故此数子者事业不同名声异号其于伤性以身为殉一也臧与谷二人相与牧羊而俱亡其羊问臧奚事则挟防读书问谷奚事则博塞以游二人者事业不同其于亡羊均也伯夷死名于首阳之下盗跖死利于东陵之上二人者所死不同其于残生伤性均也奚必伯夷之是而盗跖之非乎天下尽殉也彼其所殉仁义也则俗谓之君子其所殉货财也则俗谓之小人其殉一也则有君子焉有小人焉若其残生损性则盗跖亦伯夷已又恶取君子小人于其间哉【庄子骈拇】
　　道之真以治身其绪余以为国家其土苴以治天下今世俗之君子多危身弃生以殉物岂不悲哉今且有人于此以随侯之珠弹千仞之雀世必笑之是何也则其所用者重而所要者轻也夫生者岂特随侯之重哉【庄子让王】
　　今谓人曰予子冠履而断子之手足子为之乎必不为何故则冠履不若手足之贵也又曰予子天下而杀子之身子为之乎必不为何故则天下不若身之贵也【墨子贵义】
　　出则以车入则以辇务以自佚命之曰招蹷之机肥肉厚酒务以相彊命之曰烂肠之食靡曼皓齿郑卫之音务以自乐命之曰伐性之斧三患者贵富之所致也故古之人有不肯贵富者矣由重生故也非夸以名也为其实也【吕氏春秋本生】
　　倕至巧也人不爱倕之指而爱已之指有之利故也人不爱昆山之玉江汉之珠而爱已之一苍璧小玑有之利故也今吾生之为我有而利我亦大矣论其贵贱爵为天子不足以比焉论其轻重富有天下不可以易之论其安危一曙失之终身不复得此三者有道者之所慎也有慎之而反害之者不达乎性命之情也是师者之爱子也不免乎枕之以糠是聋者之养婴儿也方雷而窥之于堂有殊弗知慎者【吕氏春秋重已】
　　魏王将入秦魏敬谓王曰以河内孰与梁重王曰梁重又曰梁孰与身重王曰身重又曰若使秦求河内则王将与之乎王曰弗与也魏敬曰河内三论之下也身三论之上也秦索其下而王弗听索其上而王听之臣窃不取也王曰甚然乃辄辍行【吕氏春秋应言】
　　身者所为也天下者所以为也审所以为而轻重得矣今有人于此断首以易冠杀身以易衣世必惑之是何也冠所以饰首也衣所以饰身也杀所饰要所以饰则不知所为矣世之走利有似于此危身伤生刈颈断头以狥利则亦不知所为也韩魏相与争侵地昭厘侯有忧色子华子曰今使天下书铭于君之前书之曰左手攫之则右手废右手攫之则左手废然而攫之必有天下君将攫之乎亡其不与昭厘侯曰寡人不攫也子华子曰甚善自是观之两臂重于天下也身又重于两臂韩之轻于天下逺今之所争者其轻于韩又逺君固愁身伤生以忧之臧不得也昭厘侯曰善子华子可谓知轻重矣【吕氏春秋审为】
　　尊势厚利人之所贪也使之左据天下图而右手刎其喉愚夫不为由此观之生尊于天下也【淮南子精神训】
　　人之所以乐为人主者以其穷耳目之欲而适躬体之便也今髙台层榭人之所丽也而尧朴桶不断素题不枅珍怪竒异人之所美也而尧粝粢之饭藜藿之羮文绣白狐人之所好也而尧布衣揜形鹿裘御寒养性之具不加厚而増之以任重之忧举天下而传之于舜若解重负然非直辞让诚无以为也此轻天下之具也【淮南子精神训】
　　生所假也死所归也故演直仁而立死王子闾张掖而受刃不以所托害所归也故世治则以义卫身世乱则以身卫义死之日行之终也故君子慎一用之【淮南子缪称训】
　　剥牛皮鞟以为鼓正三军之众然为牛计者不若服于轭也狐白之裘天子被之而坐庙堂然为狐计者不若走于泽【淮南子说山训】
　　夫以君子而与小人相贼害是人之所谓以狐白补犬羊身涂其炭岂不过甚矣哉【説苑贵德】
　　屠犀为甲给乎専征之服裂翠为华集乎后妃之首虽出幽谷迁于乔木然为二物之计未若栖窜于林薄摄生乎榛薮也故灵宁曳尾于涂中而不愿巾笥之寳泽雉乐十步之啄以违鸡鹜之祸【抱朴子外篇喻】
