<!-- { "loadSidebar": true } -->
　　莫莫葛藟施【音异】于条枚岂弟君子求福不回【诗大雅旱麓】瑟彼柞棫民所燎矣岂弟君子神所劳【去声】矣【诗大雅旱麓】有巻【音权】者阿飘风自南岂弟君子来游来歌以矢其音【诗大雅巻阿】
　　三寿作朋如冈如陵【诗颂閟宫】
　　以芬香之酒醴祭于祖妣则多得其福祜【郑氏笺诗载芟】瑟然众多而茂盛者是彼柞棫之木也此柞棫所以得茂者正以为民所熂燎而除其旁草矣旁无秽草故木得茂盛以兴得福者乃彼乐易君子也此君子所以得福者正以为神所劳来去其患害矣既无患害故多获福言神之劳来君子犹民之燎柞棫也【毛诗正义旱麓】
　　基同北辰久寿共南山长【隋书音乐下志】
　　国安于盘石寿于旗翼【旗读为箕荀子富国】
　　坤厚地德万物蕃息平康正直以绥大福【焦氏易林贲之履】至德之君祸不过隣【焦氏易林大壮之履】
　　赖生光木受福之祉【焦氏易林暌之益】
　　南山之阳华叶锵锵嘉乐君子为国宠光【焦氏易林巽之兊】酒食之赐一则为薄再则为厚如儒者之言五代皆一受命唯汉独再此则天命于汉厚也【王充论衡恢国篇】
　　天锡难老如岳之崇【文选陆士龙大将军燕诗】
　　冯衍爵铭曰富如江海寿配列真【李善注文选江赋】
　　瑞应
　　牧人乃梦众维鱼矣旐【音兆】维旟【音余】矣大人占之众维鱼矣实维丰年旐维旟矣室家溱溱【诗小雅无羊】
　　何谓四灵麟凤龙谓之四灵故龙以为畜故鱼鲔不淰凤以为畜故鸟不獝麟以为畜故兽不狘以为畜故人情不失【礼记礼运】
　　戏九尾之禽囿栖三足之鸟鸣凤在林伙于黄帝之园有龙游川盈于孔甲之沼【晋书潘岳传】
　　周道方逺则鸑鷟鸣岐二南播德则麟驺呈瑞【宋书武帝中本纪】
　　语曰影从表瑞从德此其効焉【宋书宗室临川王传】
　　于是卿云似葢晨映姚乡甘露如珠朝华景寝芝房感德咸出铜池蓂荚伺辰无劳银箭【梁书元帝纪】
　　尧为人君一日十瑞宫中刍化为禾凤凰止于庭神龙见于宫沼厯草生堦宫禽五色乌化白神木生莲箑蒲生厨景星耀于天甘露降于地是为十瑞【述异记】
　　马图呈寳箓告灵【隋书音乐中志】
　　露甘泉白云郁河清【隋书音乐中志】
　　雄曰凤雌曰凰三代来至门庭周室至于山泽【吕氏春秋闻春解】
　　昔二皇凤凰至于庭三代至乎门周室至于泽德弥麤所至弥逺德弥精所至弥近【淮南子缪称训】
　　惟凤为能通天祉应地灵律五音览九德天下有道得凤象之一则凤过之得凤象之二则凤翔之得凤象之三则凤集之得凤象之四则凤春秋下之得凤象之五则凤没身居之【韩诗外传】
　　温山松柏常茂不落鸾凤所庇得共欢乐【焦氏易林需之坤】苍梧郁林道易利通元象齿寳贝南金为吾归功【焦氏易林比之噬嗑】
　　麒麟凤凰善政得祥隂阳和调国无灾殃【焦氏易林噬嗑之噬嗑】蓼萧露禳君子宠光鸣鸾噰噰福禄来同【焦氏易林晋之大有】景星照堂麟游凤翔仁施大行颂声作兴【焦氏易林损之坤】文山紫芝雍梁朱草生长和气王以为宝【焦氏易林涣之节】天下太平瑞应各异犹家人富殖物不同也或积米谷或藏布帛或畜牛马或长田宅夫乐米谷不爱布帛欢牛马不美田宅则谓米谷愈布帛牛马胜田宅矣【王充论衡宣汉篇】
　　青丘竒兽九尾之狐有道翔见出则衔书作瑞周文以标灵符【山海经海外东经图赞】
　　女牀之山有鸟焉其状如翟而五彩文名曰鸾鸟现则天下安宁【山海经西山经】
　　甝之虎仁而有猛其质载皓其文载炳应德而扰止我交境【山海经西山经图赞】
　　丹穴之山有鸟焉其状如鸡五采而文名曰凤凰首文曰德翼文曰义背文曰礼膺文曰仁腹文曰信是鸟也饮食自然自歌自舞见则天下安宁【山海经南山经】
　　夫周室非乏玉而须王母之环以为富也非俭膳而竭越裳之雉以充庖也所以贵之者诚以斯物为太平【抱朴子外篇诘鲍】
　　岳修贡兮川效珍吐金景兮歊【呼朝切】浮云【文选东都赋】葢蓂荚为难莳也故旷世而不觌惟我后能殖之以至和平方将数诸朝阶【文选东京赋】
　　頳茎素毳并柯共穗之瑞史不絶书栈山航海逾沙轶漠之贡府无虚月【文选顔延年曲水诗序】
　　王者不隐过则玉璧见【艺文类聚寳部璧】
　　鸾响凤仪可停属而须矣【艺文类聚水部浦表】
　　圣人受命瑞应先于河瑞应之至圣人杀龙龙不可杀皆感气君子得众人之助瑞应先见于陆瑞应之至君子发虵蛇不如龙陆不如河【太平御览地部陆】
　　德连木理仁挺芝草皓兽育薮丹鱼生沼矞云翔龙泽马于阜山图其石川形其寳莫黒匪乌三趾而来仪莫赤匪狐九尾而自扰嘉颖离合以防防醴泉涌流而浩浩【玉海祥瑞总瑞】
　　前世龙见不双芝生无二甘露一所今上嗣位以来八龙并出十一芝累生甘露流五县德盛故瑞繁也【玉海祥瑞动物】

　　喻林巻七十二
　　钦定四库全书
　　喻林巻七十三　　　　　明　徐元太　撰君道门【十三】
　　法天
　　效天之气以下教令天有运移之期隂阳之节也若赏以春夏刑以秋冬皆效天也【毛诗正义周颂谱】
　　敢问君何贵乎天道也孔子对曰贵其不已如日月西东相从而不已也是天道也【大戴礼记哀公问于孔子】
　　用天地为根本又用隂阳为端首犹如剑防以近柄处为根本以锋抄为端首【礼记正义礼运】
　　人君法效天气以降下政教之命效星辰运转于北极为昏媾姻亚效天之隂阳寒暑为刑狱赏罚【礼记正义礼运】立风树信立雷作威【乾坤凿度坤凿度下】
　　春者天之所以生也仁者君之所以爱也夏者天之所以长也徳者君之所以养也霜者天之所以杀也刑者君之所以罚也【前汉书董仲舒传】
　　道教治世之梁肉刑宪乱世之药石故以教化比雨露名法方风霜【南齐书崔祖思传】
　　乾元以利贞为大非义则不动皇王以博施为功非类则不从故能始万物而化天下者也【魏书张普惠传】
　　如日方中天下说其盛明万物懐其光景【魏书赵黒阉官传】恩比春天威同夏日【北齐书文宣帝纪】
　　天地称其髙厚者万物得其容养焉四时着其寒暑者庻类资其忠信焉是以帝王者寛大象天地忠信则四时【周书黎景熙艺术传】
　　天之行广而无私其施厚而不徳其明久而不衰故圣王法之既以天为法动作有为必度于天【墨子法仪】
　　条风至则出轻繋去稽留明庻风至则正封疆修田畴清明风至则出币帛使诸侯景风至则爵有位赏有功凉风至则报地徳祀四郊阊阖风至则收县垂琴瑟不张不周风至则修宫室缮边城广莫风至则闭闗梁决刑罚【淮南子天文训】
　　太隂治春则欲行柔惠温凉太隂治夏则欲布施宣明太隂治秋则欲修备缮兵太隂治冬则欲猛毅刚彊【淮南子天文训】
　　明堂之制静而法凖动而法绳春治以规秋治以矩冬治以权夏治以衡是故燥湿寒暑以节至甘雨膏露以时降【淮南子时则训】
　　古得道者静而法天地动而顺日月喜怒而合四时呌呼而比雷霆音气不戾八风诎伸不获五度【淮南子兵畧训】春分而生秋分而成生之与成必得和之精故圣人之道寛而栗严而温柔而直猛而仁【淮南子汜论训】
　　天子处于郊亭则九卿趋大夫走坐者伏倚者齐当此之时明堂太庙悬冠解剑缓带而寝非郊亭大而庙堂狭小也至尊居之也天道之贵也非特天子之为尊也所在而众仰之夫蛰虫鹊巢皆向大一者至和在焉尔帝者诚能包禀道合至和则草木禽兽莫不被其泽矣而况兆民乎【淮南子汜论训】
　　天之道任阳不任隂王者之道任徳不任刑顺天也【春秋繁露执防】
　　事父者承意事君者仪志事天亦然【春秋繁露楚庄王】
　　隂之行不得干春夏而月之常厌于日光乍全乍伤天之禁隂如此安得不损其欲而辍其情以应天【春秋繁露深察名号】
　　为人主者予夺生杀各当其义若四时列官置吏必以其能若五行好仁恶戾任徳逺刑若隂阳此之谓能配天【春秋繁露如天之为】
　　春修仁而求善秋修义而求恶冬修刑而致清夏修徳而致寛此所以顺天地体隂阳然而方求善之时见恶而不释方求恶之时见善亦立行方致清之时见大善亦立举之方致寛之时见大恶亦立去之以效天之方生时有杀也方杀之时有生也【春秋繁露如天之为】
　　天者其道长万物而王者长人人主之大天地之参也奸恶之分隂阳之理也喜怒之发寒暑之比也官职之事五行之义也【春秋繁露如天之为】
　　天髙其位而下其施藏其形而见其光髙其位所以为尊也下其施所以为仁也藏其形所以为神见其光所以为明故位尊而施仁藏神而见光者天之行也故为人主者法天之行【春秋繁露离合根】
　　天出阳为暖以生之地出隂为清以成之不暖不生不清不成然而计其多少之分则暖暑居百而清寒居一徳教其与刑罚犹此也故圣人多其爱而少其严厚其徳而简其刑以此配天【春秋繁露基义章】
　　天有和有徳有平有威有相受之意有为政之理不可不审也春者天之和也夏者天之徳也秋者天之平也冬者天之威也天之序必先和然后发徳必先平然后发威此可以见不和不可以发庆赏之徳不平不可以发刑罚之威又可以见徳生于和威生于平也不和无徳不平无威天之道也【春秋繁露威徳所生】
　　天数右阳而不右隂务徳而不务刑刑之不可任以成世也犹隂不可任以成歳也【春秋繁露阳尊隂卑】
　　清漂之于歳也若酸醎之于味也仅有而已矣圣人之治亦从而然【春秋繁露隂阳义】
　　何谓天之大经三起而成日三日而成规三旬而成月三月而成时三时而成功寒暑与和三而成物日月与星三而成光天地与人三而成徳由此观之三而一成天之大经也以此为天制是故礼三让而成一节官三人而成一选【春秋繁露官制象天】
　　人主以好恶喜怒变俗习而天以暖清寒暑化草木喜乐时而当则歳美不时而妄则歳恶天地人主一也然则人主之好恶喜怒乃天之暖清寒暑也不可不审其处而出也当暑而寒当寒而暑必为恶歳也人主当喜而怒当怒而喜必为乱世矣【春秋繁露王道通三】
　　人主以义申也喜如春阳怒如秋霜威如雷霆之震惠若雨露之降沛然孰能御也【申鉴杂言上】
　　人君举措应天若北辰为之主台辅为之臣佐列宿为之官属众星为之人民是以北辰不可变改台辅不可失度列宿不可错缪此天之象也【武侯十六防治国】
　　天子父事天母事地兄事日姊事月【蔡中郎集独断】
　　夫白日登天六合俱照非爱人而照之也故圣人之在天下暖若阳春泽者不谢凄若秋霜凋落者不怨【郭子注庄大宗师】
　　似秋杀物非为威也似春生物非为仁也【郭子注庄大宗师】天之养物以隂阳为大君之化民以政教为务故寒暑不时则疾疫风雨不节则歳饥刑罚者民之寒暑也教令者民之风雨也刑罚不时则民伤教令不节则俗弊【刘子爱民】
