<!-- { "loadSidebar": true } -->
　　凡使人攻坚木者必为之择良器今河南郡是陛下天山之坚木盘根错节乱植其中六部里尉即攻坚之利器非贞刚精鋭无以治之【魏书甄琛传】
　　夫正长者治民之基基不倾者上必安【周书苏绰传】
　　若门资之中而得贤良是则策骐骥而取千里也若门资之中而得愚瞽是则土牛木马形似而用非不可以涉道也若刀笔之中而得志行是则金相玉质内外俱美实为人宝也若刀笔之中而得浇伪是则饰画朽木悦目一时不可以充榱椽之用也【周书苏绰传】
　　锦縠虽轻不委之以学割瑚琏任重岂寄之以弱力【北史薛彪子子琡传】
　　平原之隰奚有于髙大山之隈奚有于深訾【毁贤也】讆【誉恶也】之人勿与任大【管子形势】
　　夫裁衣而知择其工裁国而知索其人此固世之所公哉【鹖冠子天则】
　　若尧之任人也不用亲戚而必使能其治病也不任所爱必使旧医【鹖冠子世贤】
　　今王公大人有一牛羊之财不能杀必索良宰有一衣裳之财不能制必索良工当王公大人之于此也虽有骨肉之亲无故富贵面目美好者实知其不能也不使之也是何故恐其败财也当王公大人之于此也则不失尚贤而使能王公大人有一罢马不能治必索良医有一危弓不能张必索良工当王公大人之于此也虽有骨肉之亲无故富贵面目美好者实知其不能也必不使是何故恐其败财也当王公大人之于此也则不失尚贤而使能逮至其国家则不然王公大人骨肉之亲无故富贵面目美好者则举之则王公大人之亲其国家也不若其亲一危弓罢马衣裳牛羊之财与我以此知天下之士君子皆明于小而不明于大也此譬犹瘖者而使为行人聋者而使为乐师【墨子】
　　马以譬正鸡以喻乱故等马与鸡宁取于马以马有国用之材而鸡不材其为非类审矣故人君举是不材而与有才者竝位以乱名实谓之狂举【公孙龙子通变论注】
　　人主欲得善射射逺中微者县贵爵重赏以招致之内不可以阿子弟外不可以隐逺人能中是者取之是岂不必得之之道也哉虽圣人不能易也欲得善驭及速致逺者一日而千里县贵爵重赏以招致之内不可以阿子弟外不可以隐逺人能致是者取之是岂不必得之之道也哉虽圣人不能易也欲治国驭民调一上下将内以固城外以拒难治则制人人不能制也乱则危辱灭亡可立而待也然而求卿相辅佐则独不若是其公也案唯便嬖亲比已者之用也岂不过甚矣哉【荀子君道】口能言之身能行之国寳也口不能言身能行之国器也口能言之身不能行国用也口言善身行恶国妖也治国者敬其寳爱其器任其用除其妖【荀子大略】
　　齐宣王使人吹竽必三百人南郭处士请为王吹竽宣王説之廪食以数百人宣王死湣王立好一一听之处士逃【韩非子内储説上】
　　今世之为范且虞庆者不辍而人主説之不止是贵败折之类而以知术之人为工匠也不得施其技巧故屋壊弓折知治之人不得行其方术故国乱而主危【韩非子内储説左上】
　　夫人主之所镜照者诸侯之士徒也今诸侯之士徒皆私门之党也人主之所以自羽翼者岩穴之士徒也今岩穴之士徒皆私门之舍人也【韩非子外储説右】
　　夫良马固车使臧获御之则为人笑王良御之而日取千里车马非异也或至乎千里或为人笑则巧拙相去逺矣今以国位为车以势为马以号令为辔以刑罚为鞭防使尧舜御之则天下治桀纣御之则天下乱则贤不肖相去逺矣夫欲追速致逺不知任王良欲进利除害不知任贤能此则不知类之患也夫尧舜亦治民之王良也【韩非子难势】
　　屈到嗜芰文王嗜菖蒲葅非正味也而二贤尚之所嗜不必美晋灵侯説参无恤燕哙贤子之非正士也而二君尊之所贤不必贤也【韩非子难四】
　　今有法曰斩首者令为医匠则屋不成而病不已夫匠者手巧也而医者齐药也而以斩首之功为之则不当其能今治官者智能也今斩首者勇力也勇力之所加而治智能之官是以斩首之功为医匠也【韩非子定法】楚之有直躬其父窃羊而谒之吏令尹曰杀之以为直于君而曲于父报而罪之以是观之夫君之直臣父之暴子也鲁人从君战三战三北仲尼问其故对曰吾有老父身死莫之养也仲尼以为孝举而上之以是观之夫父之孝子君之背臣也故令尹诛而楚奸不上闻仲尼赏而鲁民易降北上下之利若是其异也而人主兼举匹夫之行而求致社稷之福必不几矣【韩非子五蠧】柱弱者屋壊辅弱者国倾【黄石公素书安履】
　　使獐疾走马弗及至已而得者其时顾也骥一日千里车轻也以重载则不能数里任重也贤者之举事也不闻无功然而名不大立利不及世者愚不肖为之任也【吕氏春秋传志】
　　杖圣者帝杖贤者王杖仁者霸杖义者强杖谗者灭杖贼者亡【陆子辅政】
　　秦以刑罚为巢故有覆巢破卵之患以赵髙李斯为杖故有倾仆缺覆之祸何哉所任非也【陆子辅政】
　　今夫御者马体调于车御心和于马则厯险致逺进退周游莫不如志虽有骐骥騄駬之良臧获御之则马反自恣而人弗能制矣【淮南子主术训】
　　尧之举舜也决之于目桓公之取戚也断之于耳而已矣为是释术数而任耳目其乱必甚矣夫耳目之可以断也反情性也听失于诽誉而目淫于采色而欲得事正则难矣【淮南子齐俗训】
　　人之材固有四选如天之时固有四变也圣人为一选君子为一选善人为一选正人为一选由此而下者不足选也【春秋繁露官制象天】
　　驽骥同辕伯乐为之咨嗟玉石相揉和氏为之叹息故贤愚共贯则能士匿谋真伪相错则正士结舌【孔丛子对魏王】晋平公游于河而乐曰安得贤士与之乐此也船人盍胥跪而对曰主君亦不好士耳夫珠出于江海玉出于昆山无足而至者犹主君之好也士有足而不至者葢主君无好士之意耳无患乎无士也平公曰吾食客门左千人门右千人朝食不足夕收市赋暮食不足朝收市赋吾可谓不好士乎盍胥对曰夫鸿鹄一举千里所恃者六翮尔背上之毛腹下之毳益一把飞不为加髙损一把飞不为加下今君之食客门左门右各千人亦有六翮在其中矣将皆背上之毛腹下之毳邪【韩诗外传】辔衔者御之具也得良工而调法势者治之具也得贤人而化执辔非其人则马奔驰执轴非其人则船覆伤昔吴使宰嚭持轴而破其船秦使赵髙执辔而覆其车【盐铁论刑德】
　　弱者犹使羊将狼也其乱必矣强者则是予狂夫利剑也必妄杀生也【盐铁论除狭】
　　未有咫角骖驹而能服重致逺者也由此观之夫士亦华髪堕颠而后可用耳【新序杂事五】
　　任劣力薄孱驽恐怯如猬见鹊不敢拒格【焦氏易林干之萃】使燕筑室身无庇宿【焦氏易林随之损】
　　蒿蓬代柱大屋颠仆【焦氏易林观之需】
　　朽舆痩驷不任御辔【焦氏易林解之防】
　　牧羊逐兎使鱼捕鼠任非其人卒岁无功【焦氏易林损之归妹】婴儿孩子未有知识彼童而角乱我政事【焦氏易林巽之节】鹪明冲天不在六翮乎拔而傅尸鸠其累矣夫【扬子寡见】今观宰司之取士也有似于司原之佃也昔有司原氏者燎猎中野鹿斯东奔司原纵噪之西方之众有逐狶者闻司原之噪也竞举音而和之司原闻音之众则反辍已之逐而往伏焉遇夫俗恶之狶司原喜而自以获白瑞珍禽也尽刍豢单囷仓以养之豕俛仰嚘咿为作容声司原愈益珍之居无何烈风兴而泽雨作灌巨豕而恶涂渝逐骇惧真声出乃知是家之艾猳尔此随声逐响之过也众遇之未赴信焉今世主之于士也目见贤则不敢用耳闻贤则恨不及虽自有知也犹不能取必更待羣司之所举则亦惧失麟鹿而获艾猳奈何其不分者也未遇风雨之变者故也俾使一朝奇政雨集则险隘之徒阘茸之质亦将别矣【潜夫论贤难】
　　君任驽顿之臣使在显职如驾跛蹇之驴又无鞭棰终不竟道将倾覆也【王逸注楚辞七諌】
　　言己愿令君推逐妾御出之勿令乱政迎宓妃贤女于伊雒之水以配于君则化行也【王逸注楚辞九叹】
　　柱细则屋倾本细则末挠下小则上崩【武矦十六防隂察】五谷之于人也食之皆饱稻粱之味甘而多腴豆麦虽粝亦能愈饥食豆麦者皆谓粝而不甘莫谓腹空无所食竹木之杖皆能扶病竹杖之力弱劣不及木或操竹杖皆谓不劲莫谓手空无把持夫不肖之臣豆麦竹杖之类也【王充论衡艺增篇】
　　无患斗斛过所量非其谷不患无铨衡所铨非其物【王充论衡荅佞篇】
　　治在得贤亡由失人峳峳之来乃致狡賔【山海经东山经图赞】夫用非其人譬犹被木马以繁缨何由骋迹于追风以壤龙当云雨安能耀景于天衢哉【抱朴子外篇百里】
　　设官分职其犹构室一物不堪则崩挠之由也【抱朴子外篇审举】
　　泥龙虽藻绘炳蔚而不堪庆云之招撩禽虽雕琢黄而不任凌风之举刍狗虽饰以金翠而不能蹑景以顿逸近才虽丰其宠禄而不能令天清而地平【抱朴子外篇广譬】余艎鹢首涉川之良器也櫂之以北狄则沈漂于波流焉蒲稍汗血趋之骏足也御非造父则倾偾于崄涂焉青萍豪曹剡锋之精絶也操者非羽越则有自伤之患焉劲兵鋭卒拨乱之神物也用者非明哲则速自焚之祸焉【抱朴子外篇博喻】
　　捐茶茹蒿者必无识甘之口弃琼拾砾者必无甄珍之明薄九成而悦北鄙者吾知其不能格灵只而仪翔凤矣含英秀而杖常民者吾知其不能叙彛伦而臻升平矣【抱朴子外篇博喻】
　　佞媚不以虚谈进良能不以孤弱退驽蹇辍望于大辂戎虬镳而电骋【抱朴子外篇广譬】
　　夫鱼质龙文似是而非遭水而喜见獭即悲虽临之以斧钺之威诱之以倾城之寳犹不能奋铅锋于犀兕骋驽蹇以追风非不忌重诛也非不悦美赏也体不可力无自奈何而欲与之辑熈百揆济大务犹托万钧于尺舟之上求千钟于升合之中绁刍狗而责卢鹊之効鸡鹜而崇鹰之功其不可用亦较然矣【抱朴子外篇吴失】若夫不得其人则虽百医守病适足致疑而不能一愈也【郭子注庄人间世】
　　言鼎折其足则覆丧其实喻大臣非其任则亏败国典【前汉书注王商传】
　　拔鹪明之翼以傅尸鸠不能冲天适足以累耳谕授小人以大位而不能成大功也【子法言注寡见篇】
　　大厦须异材廊庙非庸器【文选江文通拟卢郎中诗】
　　景帝显位刺史者皆是宦臣子弟犹如豺狼守肉鬼魅待疾【意林仲长统昌言】
　　龙舟整檝王良不能执也骥騄齐行越人不敢御也各有所能搆大厦者先择匠而后拣材治国家者先择佐而后定民【意林物理论】
　　杖必不挠无取苒弱人贵一德勿惑穿凿【艺文类聚服饰部杖铭】遵其轨躅必大厦之栋梁惣其寄任亦巨川之舟楫【艺文类聚职官部吏部尚书表】
　　六辔沃若不防黄之马九成轮奂无求拥肿之材何则跳蹢之路已穷梁栋之用斯阙【艺文类聚职官部刺史表】
　　虎能雄猛不可以托麑鹰能飘击不可以寄雏【太平御览兽部麑】
　　吏者理也所以理万机平百揆也武士宰民物犹使狼牧羊鹰养雏也【太平御览职官部总叙官】
　　夫欲定天下而任小人犹于捕麋鹿而张兎罝不能撃麋鹿犹小人不能任大事【太平御览资产部罝】
