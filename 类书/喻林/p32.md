<!-- { "loadSidebar": true } -->
　　身者得道之器也炁者致命之根也根抜则命终器败则道去【圣母资传仙道】
　　五谷充肌体而不能益寿百药疗疾延年而不甘口甘口充肌者俗人所珍苦口延年者道士之所寳【养性延命録教诫篇】
　　食谷者智慧聪明食石者肥泽不老食芝者延年不死食元气者地不能埋天不能杀【养性延命録教诫篇】
　　人生大期百年为限节防之者可至千嵗如膏之用小炷与大耳【养性延命録教诫篇】
　　大计奢懒者寿悭勤者夭放散劬恡之异也田夫寿膏粱夭嗜欲少多之验也处士少疾游子多患事务繁简之殊也故俗人竞利道士罕营【养性延命录教诫篇】
　　佥自安于蝣晷缅无羡于鹄年【华阳陶隐居集】
　　上元泥丸者乃精之泉源泥丸不开则精不散而神不离中元绛宫者乃神之舍宇绛宫不动则精不驰而神不疲下元丹田者乃真水之根蒂丹田不振则精不漏而神不死【金庭无为妙经】
　　生养之道莫非务本种植之利莫若得地【金庭无为妙经】夫有形之所贵者身也情识之所贵者命也是故飡脂饮血乘肥衣轻欲其怡怿也饵术含丹防生养性欲其夀考也【髙僧传十二论】
　　譬犹衣履器物爱之则完全乃久【明集郑道子神不灭论】
　　譬如木杵常用不止日夜消减【法苑珠林卷四十六】
　　夫人有四肢五藏壹觉壹寐呼吸吐纳精气往来流而为荣卫彰而为气色发而为音声此人之常数也阳用其精隂用其形天人所同也及其失也蒸则生热否则生寒结而为瘤赘防而为防疽奔而为惴竭而为焦故良医导之以针石救之以药剂圣人和之以至德辅之以人事故体有可愈之疾天地有可消之灾也【法苑珠林卷九十五】
　　殊货
　　夫好货甚者不见他物之可好好马甚者不见他物之可好好书甚者不见他物之可好吾又安知天下之果可好者果可恶者哉【亢仓子全道篇】
　　好质白之物者以黑为污好质黑之物者以白为污吾又安知天下之正洁污哉【亢仓子全道篇】
　　人于此嗜酒嗜肉肉胜则食酒胜则饮焉此二者相与争胜者行矣非情欲得酒性欲得肉也有人于此好利好义义胜则义取焉利胜则利取焉此二者相与争胜者行矣非情欲得利性欲得义也其可兼者则兼取之其不可兼者则只取重焉【申鍳杂言下】
　　赪顔玉理眄视巧笑众目之所悦也轩皇爱嫫母之貌不易落英之丽容陈侯悦敦洽之丑状弗贸阳文之婉姿炮羔煎鸿臛臑熊众口之所嗛文王嗜菖蒲之葅不易熊肝之味阳春白雪激楚采菱众耳之所乐也而汉顺听山鸟之音云胜丝竹之响魏文侯好槌凿之声不贵金石之和郁金憺春兰秋蕙众鼻之所芳也海人悦至臭之夫不爱芳馨之气若斯人者皆性有所偏也【刘子殊好】
　　累榭洞房珠帘玉扆人之所悦也鸟入而忧耸石巉岩轮菌糺结猨狖之所便也人上而栗五韺六防咸池箫韶人之所乐也兽闻而振悬瀬碧潭澜波汹涌鱼龙之所安也人入而畏飞鼯甘烟貊美铁防鸡嗜蛇人好刍豢鸟兽与人受性既殊形质亦异所居隔絶嗜好不同未足怪也【刘子殊好】
　　执其所好而与众相反则倒白为黑变苦成甘移角成羽佩莸当薫美丑无定形爱憎无正分也【刘子殊好】
　　声色芳味各有正性善恶之分皎然自露不可以皂为白以羽为角以苦为甘以臭为香然而嗜好有殊絶者【刘子殊好】
　　虽星有风雨之好人有异同之性庶觌蔀家与剥庐非苏世而居政【文选蜀都赋】
　　人各有好尚兰荪蕙之芳众人所好而海畔有逐臭之夫咸池六茎之发众人所共乐而墨翟有非之之论岂可同哉【文选曹植与杨徳祖书】
　　譬如婴儿自取屎拤年稍长大舍前所秽更乐余事年适向老悉舍诸乐以法自乐【修行道地经地品】
　　昔公明仪为牛弹清角之操伏食如故非牛不闻不合其耳也转为蚊防孤犊之声于是奋耳掉尾蹀躞而听之今吾子所闻者盖蚉防之音也【明集駮夷夏论】
　　偶合
　　终日之言必有圣之事百发之中必有羿逢蒙之巧然而世不与也其守节非也【淮南子説林训】
　　子囊北而全楚北不可以为庸髙诞而存郑诞不可以为常【淮南子防族训】
　　物故有昧揥而中蚊头掩目而别白黑者【説苑辨物】
　　鴈鹄集于防稽去避碣石之寒来遭民田之毕蹈履民田啄食草粮粮尽食索春雨适作避热北去复之碣石【王充论衡偶防篇】
　　百发之中必有羿逢蒙之功众知之中必有与圣人同【吕氏春秋用众解】
　　适偶有所偏解犹鹤知夜半燕知戊己而未必达于他事也【抱朴子内篇至理】
　　不期而悮中非善射也若以谬中为善射则天下皆谓之羿可乎【郭子注庄徐无鬼】
　　边陲之人不闻知礼乐之正纵有言语偶防坟典皆是窃盗所得其道何足语哉【庄子音义天道】
　　娄敬一言汉以迁都丑女暂説齐以为后亦犹鼓缶而防时揺头而韵曲也【李善注文选陆士衡演连珠】
　　掩目别白黑虽时时一中犹不知天道论隂阳有时误中耳【意林范子】
　　鲁人有善相马者与余俱游夜方寐闻马有行者鲁人惊曰七百里也吾恐此暗中耳【太平御覧兽部马五】
　　子所能治知亦众多与此病失矣譬以鸿飞亦冲于天【黄帝素问内经示从容论】
　　如虫食木有成字者此虫不知是字非字智人见之终不唱言是虫解字【元阳妙经卷十】
　　譬如春时风揩树木自然火出【苏婆呼童子经卷下】
　　犹春鸟啭弄或似于歌鸟无能歌之实秋虫蠧木或近于字虫阙解字之真名实斯滥葢此之谓也【辨正论卷六】

　　喻林卷十四
　　钦定四库全书
　　喻林卷十五　　　　　　明　徐元太　撰人事门【十三】
　　情殊
　　今有同室之人鬬者救之虽被髪缨冠而救之可也乡邻有鬬者被髪缨冠而往救之则惑也虽闭戸可也【孟子离娄下】
　　有人于此越人闗弓而射之则已谈笑而道之无他疏之也其兄闗弓而射之则已垂涕泣而道之无他戚之也【孟子告子下】
　　今羣臣非有葭莩之亲鸿毛之重【前汉书景十三王传】
　　夫越人而臧否者非憎于彼也亲戚而加誉者非优于此也处情之地殊故公私之心异也【后汉纪光武八】
　　儿童之所简者廼耆耋之所非耳目之所娱者廼心虑之所疾【亢仓子训道篇】
　　蹍市人之足则辞以放骜兄则以妪大亲则已矣故曰至礼有不人【庄子庚桑楚】
　　郑人有一子将宦谓其家曰必筑壊墙是不善人将窃其巷人亦云不时筑而人果窃之以其子为智以巷人告者为盗【韩非子説林】
　　王良爱马越王勾践爱人为战与驰医善吮人之伤含人之血非骨肉之亲也利所加也故舆人成舆则欲人之富贵匠人成棺则欲人之夭死也非舆人仁而匠人贼也人不贵则舆不售人不死则棺不买情非憎人也利在人之死也【韩非子僃内】
　　夫挟相为则责望自为则事行故父子或怨噪取庸作者进美羹【韩非子外储説左上】
　　心哀而歌不乐心乐而哭不哀夫子曰弦则是也其声非也【淮南子缪称训】
　　拘囹圄者以日为脩当死市者以日为短日之脩短有度也有所在而短有所在而脩也则中不平也故以不平为平者其平不平也【淮南子説山训】
　　人食礜石而死蚕食之而不饥鱼食巴菽而死鼠食之而肥类不可必推【淮南子説林训】
　　次三螟蛉不属蜾臝取之不迓侮测曰螟蛉不属失其体也【太经第三亲】
　　化国之日舒以长故其民闲暇而力有余乱国之日促以短故其民困务而力不足舒长者非谓羲和安行乃君明民静而力有余也促短者非谓分度损减乃上闇下乱力不足也【潜夫论爱日】
　　猎者获禽观者乐猎不见渔者之心不顾也是故观于齐不虞鲁游于楚不懽宋【王充论宣汉篇】
　　春女感阳则思秋士见隂而悲【淮南子缪称训解】
　　蹍市人则称已脱悮以谢之兄则言妪诩之无所辞谢大亲则已矣明恕素足也【郭子注庄庚桑楚】
　　蚁得水则死鱼得水则生羊得水则病【庄子音义徐无鬼】人惨戚则不能以驩逸劳苦则不能以施惠少有能易此者【李善注文选西京赋】
　　华落向本故曰归华叶下离枝故曰别叶【李善注文选鲍明逺翫月诗】
　　志士惜日短愁人知夜长【文选傅咸诗】
　　鸳鸯自用亲不若比翼连他人虽同盟骨肉天性然【艺文类聚乐部论乐诗】
　　夫树树异风人人异心不可以一检量故鼋鼍得水则生虎豹得水则死【太平御覧鳞介部鼋】
　　子髙曰泣有二焉大奸之人以泣自信妇人懦夫以泣着爱【太平御覧人事部泣】
　　无穷之原万寻之泉神龙之所归小鱼之所去髙山大丘深林巨壑茂林畅枝鸿鸟虎豹之所喜而鸡狗之所恶【道德经指归卷七】
　　彼非喜凶而恶吉贵祸而贱福也性与之逺情与之反若处黄泉听视九天辽逺絶灭不能见闻而已矣【道德经指归卷七】
　　譬如牧牛有二人一持酪缾一持浆缾俱共诣市而欲卖之于路脚跌二缾俱破一则喜悦一则愁恼【元阳妙经卷六】譬如一人而有七子是七子中一子遇病父母之心非不平等然于病子心生偏爱【元阳妙经卷七】
　　如亲爱骂之虽骂不恨非亲恶言闻则生恚【大智度论卷五】譬如热时清凉池有目有足皆可入虽近不欲入者则不入【大智度论卷八十三】
　　犹如春夏之时人患日热皆欲离之既至冬寒人皆思念【大庄严经论卷一】
　　世人固有啖菖蒲而弃桂姜覆甘露而啜酢浆者矣毫毛虽小视之可察泰山之大背之不见志有留与不留意有锐与不锐【明集牟子理惑论】
　　至若娑婆世界谓俄顷为百龄袈裟刹土将永劫以浃日斯染净之别也【法苑珠林卷一】
　　同情
　　同道者相爱同蓻者相嫉同与者相爱同取者相嫉同病者相爱同壮者相嫉人情自然也【亢仓子用道篇】
　　虎狼杀人乌苍从上螾蛾从下聚之六者异类然同时俱至者何也所欲同也由是观之有人之名则同人之情耳何故不可乎【鹖冠子王鈇】
　　在一不少在万不众同如林木积如仓粟斗石以成升委无失也【鹖冠子王鈇】
　　舞者举节坐者不期而皆如一所极同也【淮南子説林训】谓许由无德乌获无力莫不丑于色人莫不奋于其所不足【淮南子説林训】
　　赤肉县则乌鹊集鹰隼鸷则众鸟散物之散聚交感以然【淮南子説林训】
　　小人之从事也曰茍得君子曰茍义所求者同所期者异乎击舟水中鱼沉而鸟扬同闻而殊事其情一也【淮南子缪称训】
　　踒人日夜愿一起盲不忘视【説苑谈丛】
　　夫纳弃妻而论前壻之恶买仆虏而毁故主之防凡人庸夫犹不平之何者重伤其类自然情也【抱朴子外篇良规】五味万殊而大同于美曲变虽众亦大同于和美有甘和有乐然随曲之情尽于和域应美之口絶于甘境安得哀乐于其间哉【广文选嵇叔夜声无哀乐论】
　　春秋保干图曰吐珠于泽谁能不含宋均注曰珠出于野泽之中谁能不含取以为寳也【初学记寳器部珠】
　　又如禽兽夜见火光恐怖逺避【波罗蜜多经卷五百六十七】
