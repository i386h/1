<!-- { "loadSidebar": true } -->
　　麟之趾振振【音真】公子于【音吁】嗟麟兮　麟之定【音订】振振公姓于嗟麟兮　麟之角【叶虗谷反】振振公族于嗟麟兮【麟之趾】樛木后妃逮下也言能逮下而无嫉妬之心焉【毛诗樛木】行苇忠厚也周家忠厚仁及草木【毛诗行苇】
　　古者不风不防不行火草木不折不操斧斤不入山林豺祭兽然后杀獭祭鱼然后渔鹰隼击然后罻罗设是以天子不合围诸侯不掩羣大夫不麛不卵士不隐塞庶人不数罟罟必四寸然后入泽梁故山不童泽不竭鸟兽鱼鼈皆得其所【毛诗鱼丽注】
　　麟角之末有肉示有武而不用【郑氏笺诗麟之趾】
　　木枝以下垂之故故葛藟也得累而蔓之而上下俱盛喻后妃能以意下逮众妾使得其次序则众妾上附事之而礼义亦俱盛【郑氏笺诗樛木】
　　敦敦然道傍之苇牧牛羊者毋使践履折伤之草物方茂盛以其终将为人用故周之先王为此爱之况于人乎【郑氏笺诗行苇】
　　我视彼宗周之洛水矣维此洛水则泱泱然深而广大能灌溉以时浸润以成嘉谷以喻我视彼古昔之明王矣维此明王则仁而寛爱能爵赏以理赐命以成贤者是王恩之深厚也【毛诗正义瞻彼】
　　古太平之时交于万物有道欲取鸳鸯之鸟必待其长大于其能飞乃罼掩之而罗取之不于防小而防夭也非但于鸟独然以兴于万物皆尔至獭祭鱼然后取鱼豺祭兽然后捕兽皆待其成而取之也【毛诗正义鸳鸯】
　　服防云奥休痛其痛而念之若今时小儿痛父母以口就之曰奥休代其痛也【春秋正义昭公三年】
　　天不崇大则覆帱不广地不深厚则载物不博人不敦厐则道数不远【后汉书朱晖列传】
　　天地之于万物也好生帝王之于万人也慈爱【后汉书防恂传】流大汉之恺悌荡亡秦之毒螫【后汉书班彪传】
　　前王作典明慎议狱而僣滥易意朱公论璧光泽相如而倍薄异价【宋书顔延之传】
　　孱焉则差的焉则闇是以礼道尚优法意从刻优则人自为厚刻则物相为薄【宋书顔延之传】
　　然楚履既坠江君徘徊钟牛一声东向改衅【魏书赵脩恩幸传】乳兽含牙苍鹰垂翅【北齐书文苑樊逊传】
　　渊者众物之所生也能深而不涸则沈玉至主者人之所仰而生也能寛裕纯厚而不苛忮则民人附【管子形势解】臣闻君子如美渊泽容之众人归之如鱼有依极其游泳之乐若渊泽决竭其鱼动流夫往者维雨乎不可复已【晏子春秋问下】
　　谮慝之言无入之耳批扞之声无出之口杀伤人之孩无存之心虽有诋讦之民无所依矣【墨子脩身】
　　衣人以其寒也食人以其饥也饥寒人之大害也救之义也人之困穷甚如饥寒故贤主必怜人之困也必哀人之穷也如此则名号显矣国士得矣【吕氏春秋爱士】
　　圣人爱念百姓如孩孾赤子长养之而不责望其报【河上公注老子任德】
　　墙薄则亟坏缯薄则亟裂器薄则亟毁酒薄则亟酸夫薄可以旷日持久者殆未有也故有国畜民施政教者臣窃以为厚之而可耳【贾子新书连语】
　　先王之法畋不掩羣不取麛夭不涸泽而渔不焚林而猎豺未祭兽罝罦不得布于野獭未祭鱼网罟不得入于水鹰隼未摰罗网不得张于谿谷草木未落斤斧不得入山林昆虫未蛰不得以火烧田孕育不得杀卵不得探鱼不长尺不得取彘不期年不得食是故草木之发若蒸气禽兽归之若流原飞鸟归之若烟云有所以致之也【淮南子主术训】
　　善御者不忘其马善射者不忘其弩善为人上者不忘其下【淮南子缪称训】
　　慈父之爱子非为报也不可内解于心圣王之养民非求用也性不能已若火之自热水之自寒夫有何脩焉及待其力頼其功者若失火舟中故君子见始斯知终矣媒妁誉人而莫之徳也取庸而强饭之莫之爱也虽亲父慈母不加于此有以为则恩不接矣【淮南子缪称训】古者杆木穿皮不蠧不出于四方以是君子之重礼而贱财也【韩诗外传】
　　故为民父母以养疾子长恩厚而已【盐铁论周秦】
　　圣人之于天下百姓也其犹赤子乎饥者则食之寒者则衣之将之养之育之长之唯恐其不至于大也【説苑贵徳】圣人之于天下也譬犹一堂之上也今有满堂饮酒者有一人独索然向隅而泣则一堂之人皆不乐矣圣人之于天下也譬犹一堂之上也有一人不得其所者则孝子不敢以其物荐进【説苑贵德】
　　河以委蛇故能逺山以陵迟故能髙道以优游故能化德以纯厚故能豪【説苑谈丛】
　　明君之制赏从重罚从轻食人以壮为量事人以老为程【説苑谈丛】
　　臣之家有二白璧其色相如也其径相如也其泽相如也然其价一者千金一者五百金王曰径与色泽相如也一者千金一者五百金何也朱公曰侧而视之一者厚倍是以千金梁王曰善故狱疑则从去赏疑则从与【新序杂事四】
　　覩觳觫而改牲避行苇而不蹈者仁之事也【抱朴子外篇仁明】人置四面未必得鸟汤去三面置其一面以网四十国非徒网鸟也【新序杂事五】
　　君闻昔者公刘之行乎羊牛践葭苇恻然为民痛之恩及草木岂欲杀不辜者乎【列女传周列国晋弓士妻】
　　泽枯无鱼山童难株【焦氏易林观之防】
　　次六厚厚君子秉斗测曰厚厚君子得人无疆也【太经第三亲】
　　传曰慈母之怒子也虽折葼笞之其惠存焉【方言第二】獭未祭鱼不施网罟豺未祭兽不脩田猎鹰隼未击不张罻罗霜露未霑不伐草木草木有生而无识鸟兽有识而无知犹施仁爱以及之奚况在人而不爱之乎【刘子爱民】
　　君者其仁如春其泽如雨德润万物则人为之死矣【刘子爱民】
　　明明后辟仁以为政鱼游清沼鸟萃平林【文选补亡诗】若坠之恻每勤如伤之念恒轸【文选王融防秀才文】
　　三方落网一面駈禽徳以行政仁乎用心【艺文类聚帝王部殷成汤賛】
　　幸圣王留善贷之德纡好生之施解网祝禽下车泣罪【艺文类聚人部言志书】
　　今主君以寛宏为宇仁惠为庐若地之载如天之焘【艺文类聚人部嘲戯】
　　若能服温厚而知穿弊之苦周明之德也厌滋防而识空嗛之急仁恕之功也【艺文类聚人部鉴诫诘】
　　恩加禽兽胎卵于是获全仁霑草木牛羊所以勿践【文苑英华薛道衡帝徳上颂】
　　景公探爵鷇弱故反之晏子逡廵再拜贺曰君有圣人之道矣君探爵鷇鷇弱故反之此圣人之道也【太平御览礼义部贺】
　　童牛不服童马不驰是谓大仁【太平御览人事部仁恻】
　　邯郸之民以正月之旦献鸠于简子简子大悦厚赏之客问其故简子曰正旦放生示有恩也客曰民知君欲放之故竞而捕之死者众矣君而欲生之不若禁民弗捕捕而放之恩不遍不相补矣【太平御览时序部元日】
　　麟肉角凤肉咮皆示有武而不用也【埤雅品物门麐】
　　被铭曰被虽温无忘人之寒无厚于己无薄于人【困学纪闻巻二十杂识】
　　驺虞虽饥非自死之草不食【何氏语林文学南史】
　　君子杀民如杀身活人如活己【道徳经指归巻十二】
　　精诚
　　观盥而不荐有孚颙若【易观】
　　王道之可观者莫盛乎宗庙宗庙之可观者莫盛于盥也至荐简畧不足复观故观盥而不观荐也【王弼注易观】明信显著不存外饰处坎以斯虽复一樽之酒二簋之食瓦缶之器纳此至约自进于牖乃可羞之于王公荐之于宗庙【王弼注易坎】
　　天地感而万物化生圣人感人心而天下和平【易咸】孚乃利用禴【易萃】
　　今予其敷心腹肾肠【书盘庚下】
　　匠人有以感斤欘故绳可得料也羿有以感弓矢故彀可得中也造父有以感辔防故遫兽可及逺道可致【管子小称】
　　含德之厚比于赤子毒虫不螫猛兽不据玃鸟不抟骨弱筋柔而握固未知牝牡之合而防作精之至也终日号而不哑和之至也【老子符】
　　精之所动若春气之生秋气之杀故君子者其犹射者也于此毫末于彼寻丈矣【文子精诚】
　　譬犹兆数蓍至诚自契五行应之诚茍不至兆之数之无一应者【关尹子四符篇】
　　真者精诚之至也不精不诚不能动人故强哭者虽悲不哀强怒者虽严不威强亲者虽笑不和真悲无声而哀真怒未发而威真亲未笑而和真在内者神动于外是所以贵真也【庄子渔父】
　　乳彘触虎乳狗不远游不忘其亲也【荀子荣辱】
　　天地为大矣不诚则不能化万物圣人为知矣不诚则不能化万民父子为亲矣不诚则疏君上为尊矣不诚则卑【荀子不茍篇】
　　人或谓兔丝无根非无根也其根不属也伏苓是慈石召铁或引之也树相近而靡或軵之也圣人南面而立以爱利民为心号令未出而天下皆延颈举踵矣则精通乎民也【吕氏春秋精通】
　　今夫攻者砥厉五兵侈衣美食发且有日矣所被攻者不乐非或闻之也神者先告也身在乎秦所亲爱在于齐死而志气不安精或往来也【吕氏春秋精通】
　　养由基射虎中石矢乃饮羽诚乎虎也伯乐学相马所见无非马者诚乎马也宋之庖丁好解牛所见无非死牛者三年而不见生牛用刀十九年刃若新研顺其理诚乎牛也【吕氏春秋精通】
　　子之于父母也一体而两分同气而异息若草莽之有华实也若树木之有根心也虽异处而相通隐志相及痛疾相救忧思相感生则相欢死则相哀此之谓骨肉之亲神出于忠而应乎心两精相得岂待言哉【吕氏春秋精通】三月婴儿轩冕在前弗知欲也斧鈇在后弗知恶也慈母之爱谕焉诚也故诚有诚乃合于情精有精乃通于天乃通于天水木石之性皆可动也又况于有血气者乎故凡説与治之务莫若诚听言哀者不若其哭也听言怒者不若其鬬也説与治不诚其动人心不神【吕氏春秋具备】
　　齐有善相狗者其隣假以买取鼠之狗期年乃得之曰是良狗也其隣畜之数年而不取鼠以告相者相者曰此良狗也其志在獐麋豕鹿不在鼠欲其取鼠也则桎之其隣桎其后足狗乃取鼠夫骥骜之气鸿鹄之志有谕乎人心者诚也人亦然诚有之则神应乎人矣言岂足以谕之哉此谓不言之言也【吕氏春秋士容】
　　夫疾呼不过闻百步志之所在逾于千里冬日之阳夏日之阴万物归之而莫使之然故至精之象弗招而自来不麾而自往窈窈防防不知为之者谁而功自成【淮南子主术训】
　　至精之所动若春气之生秋气之杀也虽驰传骛置不若此其亟故君人者其犹射者乎于此毫未于彼寻常矣故慎所以感之也夫荣启期一弹而孔子三日乐感于和邹忌一徽而威王终夕悲感于忧动诸琴瑟形诸音声而能使人为之哀乐县法设赏而不能移风易俗者其诚心弗施也甯戚商歌车下桓公喟然而寤夫至精入人深矣【淮南子主术训】
　　汤之时七年旱以身祷于桑林之际而四海之云凑千里之雨至抱质效诚感动天地神谕方外令行禁止岂足为哉【淮南子主术训】
　　勇士一呼三军皆辟其出之也诚故倡而不和意而不戴中心必有不合者也故舜不降席而王天下者求诸己也【淮南子缪称训】
　　金锡不消释则不流刑上忧寻不诚则不法民【淮南子缪称训】心之精者可以神化而不可以导人目之精者可以消泽而不可以昭誋在混防之中不可谕于人故舜不降席而天下治桀不下陛而天下乱盖情甚乎呌呼也【淮南子缪称训】
