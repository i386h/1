<!-- { "loadSidebar": true } -->
　　荆有善相人者所言无遗策闻于国庄王见而问焉对曰臣非能相人也能观人之友也观布衣也其友皆孝悌绳谨畏令如此者其家必日益身必日荣矣所谓吉人也观事君者也其友皆诚信有行好善如此者事君日益官职日进此所谓吉臣也观人主也其朝臣多贤左右多忠主有失皆交争证谏如此者国日安主日尊天下日服此所谓吉主也臣非能相人也能观人之友也庄王善之于是疾收士日夜不懈遂霸天下故贤主之时见文艺之人也非特具之而已也所以就大务也【吕氏春秋贵当】
　　泽有无水国无无士故士易得而难求也易致而难留也【贾子新书大政下】
　　渚泽有枯木而国无枯士矣【贾子新书大政下】
　　有相马而失马者然良马犹在相之中【淮南子説山训】
　　一目之罗不可以得鸟无饵之钓不可以得鱼遇士无礼不可以得贤【淮南子説林训】
　　子思居卫卫人钓于河得鳏鱼焉其大盈车子思问之曰鳏鱼鱼之难得者也子果何得之对曰吾始下钓垂一鲂之饵鳏过而弗视也更以豚之半体则吞之矣子思喟然曰鳏虽难得贪以死饵士虽懐道贪以死禄矣【孔丛子抗志】
　　以言举人若以毛相马【盐铁论利议】
　　周公旦白屋之士所下者七十人而天下之士皆至晏子所与同衣食者百人而天下之士亦至仲尼修道行理文章而天下之士亦至矣虽有贤者而无以接之贤者奚由尽忠哉骥不自至千里者待伯乐而后自至也【説苑尊贤】
　　吾猎将以求士也其榛藂刺虎豹者吾是以知其勇也其攫犀搏兕者吾是以知其劲有力也罢田而分所得吾是以知其仁也因是道也而得三士焉楚国以安【説苑君道】
　　古者骅骝骐骥今无有王选于众王好马矣古者有豹象之胎今无有王选于众王好味矣古者有毛廧西施今无有王选于众王好色矣王必将待尧舜禹汤之士而后好之则禹汤之士亦不好王矣【説苑尊贤】
　　夫珠玉无足去此数千里而所以能来者人好之也今士有足而不来者此是吾君不好之乎【説苑尊贤】
　　夫剑产于越珠产江汉玉产昆山此三寳者以无足而至今君茍好士则贤士至矣【新序杂事一】
　　君之好士也有似叶公子髙之好龙也叶公子髙好龙钩以写龙凿以写龙屋室雕文以写龙于是天龙闻而下之窥头于牖施尾于堂叶公见之弃而还走失其魂魄五色无主是叶公非好龙也好夫似龙而非龙者也今臣闻君好士故不逺千里之外以见君七日不礼君非好士也好夫似士而非士者也【新序杂事五】
　　东求金玉反得弊石【焦氏易林家人之否】
　　次六大开帷幕以引方客测曰大开帷幕览众明也【太经第一童】
　　次五龙下于泥君子利用取□遇庸夷测曰龙下于泥阳下隂也【太经第五内】
　　士不辅而求霸犹病者不用医而求愈也【天禄阁外史受餽】夫士国之干也木无干则根抵朽壊而叶无所依国无士则纲纪陵夷政教荡然而民无所附故贤王之待士不可茍也【天禄阁外史留贤】
　　得其士则利不得其士则替故诸矦之不可失士犹婴儿之不可失乳也失乳而生者有矣未有失士而利者也臣闻陈轸云夫诸矦以士为体故动无异形以士为心故谋无异虑好士者如饮甘羮择士者如调乱弦此言士之重于诸矦也【天禄阁外史士论】
　　昔郑人有膏肓之疾三年而不出戸或告之曰子之疾危矣求良医以瘳之可乎曰市无良医何以求为曰有良医者在于楚子以百金致之彼必不逺千里而赴郑人果得楚之良医以瘳其疾是医者未尝求疾而治也医在而疾者求之耳然则为士者亦诸矦之求之也岂求诸矦而交与吾受晋王之防犹楚医受郑人之金也郑人得之而瘳疾晋王得之而不瘳吾岂不若楚人之医乎亦信与不信也【天禄阁外史董卓】
　　山林薮泽士之与鸟兽羣而栖者也故猎士则强猎禽则荒惟贤王能得其士而失其禽庸主能得其禽而失其士夫士国之雄也其潜隐于薮泽之间亦欲望贤王之猎也今王轻千乗而为此游将欲猎士乎抑欲猎禽乎猎士则士必振羽翼而争投于王之罗猎禽虽鸾凤驺虞不能益于国也王何不念贤士之薮泽张仁义之网罗而田猎哉昔文王猎于渭国人皆以文王为猎禽也而不知惟士之猎故一猎而得吕尚天下称明焉今以王之贤而不效文王之猎宜士之不游于国也【天禄阁外史谏猎】
　　人皆知求良医以治病人君不知求贤臣以治国【吕氏春秋察贤解】
　　聘贤求士犹嫁娶之道也未有自嫁之女出财为妇故女慕财防而达其真士慕纁而达其名以礼聘士而其国乃宁矣【武矦十六策举措】
　　夫柱以直木为坚辅以直士为贤直木出于幽林直士出于众下故人君选举必求隠处【武矦十六策举措】
　　夫治国犹于治身治身之道务在养神治国之道务在举贤是以养神求生举贤求安【武矦十六策举措】
　　舍轻艘而涉无涯者不见其必济也无良辅而羡隆平者未闻其有成也鸿鸾之凌虚者六翮之力也渊虬之天飞者云雾之偕也故招贤用才者人主之要务也立功立事者髦俊之所思也若乃乐治定而忽智士者何异欲致逺涂而弃骐騄哉【抱朴子外篇贵贤】
　　药以除疾犹明君求贤以袪蔽也【太经第五沈解】
　　国之需贤譬车之恃轮犹舟之倚檝也车摧轮则无以行舟无檝则无以济国之乏贤则无以理国之多贤如托造父之乗附越客之舟身不劳而千里可期足不行而蓬莱可至朝之乏贤若凤亏六翮欲望背摩青天臆冲绛烟终莫由也【刘子荐贤】
　　夫连城之璧瘗影荆山夜光之珠潜辉郁浦玉无翼而飞珠无胫而行声于章华之台炫燿于绮罗之堂者葢人君之举也贤士有胫而不肯至者蠧才于幽岫腐智于柴荜者葢人不能自荐未有为之举也【刘子荐贤】今忌人之细短忘人之所长以此招贤是书空而寻迹披水而覔路不可得也【刘子妄瑕】
　　以方叔召虎之臣镇卫四境为国爪牙者可谓当矣然而髙鸟未挂于轻缴渊鱼未悬于钩饵者恐钓弋之术或未尽也【文选曹植求自试表】
　　求贤暂劳垂拱永逸方之疏壤取类导川【文选任彦升荐士表】岂薪槱之道未为网罗之目尚简【文选王元长策秀才文】当此之时人人自谓握灵虵之珠家家自谓抱荆山之玉吾王于是设天网以该之顿八纮以掩之今悉集兹国矣然此数子犹复不能飞骞絶迹一举千里也【文选曹植与杨德祖书】
　　珠玉无踁而自至者以人好之也况贤者之有足乎【文选孔融论盛孝章书】
　　丘园之秀因时则是以大人基命不擢才于后士明主聿兴不降佐于昊苍【文选陆士衡演连珠】
　　刳舟剡楫将欲济江海也聘贤选佐将以安天下也【补文选郎顗消弭书】
　　磁器引铁于金不连大朝举士愚不闻焉【广文选曹子建矫志诗】桂林生于五岭梓出于南荆夫以卉木之盛犹载在方志况千里之朝懐其良彦而使人滞于常流莫登于龙津者乎【广文选庾仲初荐唐防牋】
　　听决价而贸玉者无楚和之名因近习而取士者无伯王之功故璵璠之为寳非驵侩之术也伊吕之佐非左右之旧【广文选班固连珠】
　　景公曰吾欲霸诸矦若何晏子曰官未具也臣闻仲尼处陋巷廉隅不正则原宪侍志意不通则仲由侍德不长则顔囘侍今君未有能侍故未具也【意林晏子】
　　夫三光悬象式天德岳渎山泽广开地道贤人显进实兴圣治【艺文类聚人部隐逸下书】
　　贤人为德体自然也故语曰黄金累千不如一贤【艺文类聚人部贤】
　　黄帝梦大风吹天下之尘垢皆去又梦人执千钧之弩驱羊数万羣帝寤而叹曰风为号令执政者垢去土解清治者天下岂有姓风名后者哉夫千钧之弩异力能逺者也驱羊数万羣是能善牧者也天下岂有姓力名牧者于是依二梦之占而求之得风后于海隅登以为相得力牧于大泽进以为将【事文类聚梦世説】
　　汤思贤梦见有人负鼎抗俎对已而笑寤而占曰鼎为和味俎者割裁天下岂有人为吾宰者哉【事文类聚梦世説】得清水淬其锋越砥敛其锷必腾跃天路出观圣世【太平御览治道部荐举下】
　　夫采名珠求之于蚌欲得名士求之于文学或割百蚌不得一珠不可舍蚌求之于鱼或百文学不出竒士不可舍文学求之于斗筲也由是言之蚌乃珠之所藏文学亦士之塲矣【太平御览职官部王文学】
　　倾嵓捜寳髙罗九霄庆云集矣鸾驾三招【初学记居处部宅】以小钓钓川而擒其鱼中钓钓国而擒其万国诸侯【初学记武部渔注】
　　恢燿和肆必在兼城之寳翼亮崇本宜纡髙世之逸【何氏语林栖逸沈约宋书】
　　致士
　　九四解而拇朋至斯孚【易解】
　　凤凰鸣矣于彼髙冈梧桐生矣于彼朝阳菶菶【音蚌】萋萋【音妻】雝雝喈喈【叶居奚反诗大雅卷阿】
　　先君招贤人贤人往之駃疾如晨风之飞入北林【毛诗晨风注】
　　山之栎隰之駮皆其所宜有也贤者亦国家所宜有之【郑氏笺诗晨风】
　　南方水中有善鱼人将乆如而俱罩之天下有贤者在位之人将久如而并求致之于朝【郑氏笺诗南有嘉鱼】
　　鴥然而疾飞者彼晨风之鸟也郁积而茂盛者彼北林之木也北林由郁茂之故故晨风飞疾而入之以兴疾归于秦朝者是彼贤人能招者是彼穆公穆公由能招贤之故故贤者疾往而归之【毛诗正义晨风】
　　南方有樛然下垂之木甘瓠之草得上而累蔓之以兴在位有下下之君子故在野贤者得往而归就之言君子之下下犹樛木之下垂贤者所以往矣【毛诗正义南有嘉鱼】有卷然而曲者之阿则飘风从南长养之方来入之以兴王有降屈之意则贤者懐其抚养之德来就之阿以岸曲而来风犹王以体屈而致贤也【毛诗正义卷阿】
　　凤凰往飞之时翽翽其羽为声亦与众鸟集于所止凤凰所在众鸟慕而从之故凤凰亦与之同止以兴贤者来仕之时亦与众羣士集于君朝贤者所在羣士慕而就之故贤者亦与之同朝得大贤而致羣士犹凤凰飞而来众鸟【毛诗正义卷阿】
　　凤凰与众鸟俱集所止犹贤者与羣士俱在王朝众鸟慕凤犹羣士慕贤【毛诗正义卷阿】
　　郭隗曰臣闻古之君人有以千金求千里马者三年不能得防人言于君曰请求之君遣之三月得千里马马已死买其首五百金反以报君君大怒曰所求者生马安事死马而捐五百金防人对曰死马且买之五百金况生马乎天下必以王为能市马马今至矣于是不能期年千里之马至者三今王诚欲致士先从隗始隗且见事况贤于隗者乎岂逺千里哉【战国防燕昭王】
　　夫物不产于秦可宝者多士不产于秦而愿忠者众【史记李斯传】
　　乌鸢之卵不毁而后凤凰集诽谤之罪不诛而后良言进【前汉书路温舒传】
　　潜虬耸鳞伫利见之期翔凤弭翼应来仪之感【宋书武三王江夏传】
　　公曰致天下之精材若何管子对曰五而六之九而十之不可为数公曰来工若何管子对曰三倍不逺千里【管子小问】
　　北面而事之则伯己者至先趋而后息先问而后默则什己者至人趋已趋则若己者至凭几据杖指麾而使则厮役者至乐嗟若咄则徒之人至矣故帝者与师处王者与友处亡主与徒处故德万人者谓之隽德千人者谓之豪德百人者谓之英【鹖冠子博选】
