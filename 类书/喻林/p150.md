<!-- { "loadSidebar": true } -->
　　大人不考功则子孙惰而家破穷官长不考功则吏怠傲而奸宄兴帝王不考功则直贤抑而巧伪胜【潜夫论考绩】曲木恶直绳重罚恶明证此羣臣所以乐惣猥而恶考功也【潜夫论考绩】
　　夫剑不试则利钝闇弓不试则劲挠诬鹰不试则巧拙惑马不试则良驽疑此四者之有相纷也由不考试故得然也今羣臣之不试也其祸非直止于诬闇疑惑而巳又必致于怠慢之节焉设如家人有五子十孙父母不察精愞则懃力者懈弛而惰慢者遂非也耗家业之道也父子兄弟一门之计犹有若此则又况乎羣臣惣猥治公事者哉【潜夫论考绩】
　　世主不循考功而思太平此犹欲舍规矩而为方圆无舟楫而欲济大水虽或云纵然不知循其虑度之易且速也【潜夫论考绩】
　　世有雷同之誉而未必贤也俗有讙哗之毁而未必恶也是以迎而许之者未若鉴其事而试其用逆而距之者未若听其言而课其实【抱朴子外篇广譬】
　　士之生世入则事父出则事君事父尚于荣亲事君贵于兴国故慈父不能爱无益之子仁君不能畜无用之臣【文选曹植求自试表】
　　览影偶质不能解独指迹慕逺无救于迟是以循虚器者非应物之具翫空言者非致治之机【文选陆机演连珠】若乃背清议违是非虽尧不能一日以治审臧否详赏罚故中主可以万世安【艺文类聚人部公平论】
　　儿説宋人善辩者也持白马之非马也服齐稷下之辩者乗白马而过闗则顾白马之赋故籍空辞则能胜于一国实按形不能谩于一人【艺文类聚兽部马】
　　末世人君之用人也贵耳闻之聪则天下之人运货逐利而市誉矣贵目见之明则天下之人恢形异艺而争进矣贵口可道之言则天下之人习舌调吻而饰辞矣【道德经四子集解】
　　酬功
　　彤弓天子锡有功诸侯也【毛诗彤弓】
　　敝帷不弃为埋马也敝盖不弃为埋狗也【礼记檀弓下】古之君子使之必报之迎猫为其食田防也迎虎为其食田豕也迎而祭之也【礼记郊特牲】
　　曷为祭泰山河海山川有能润于百里者天子秩而祭之触石而出肤寸而合不崇朝而徧雨乎天下者唯泰山尔河海润于千里【公羊僖公三十一年】
　　梓匠轮舆其志将以求食也君子之为道也其志亦将以求食与曰子何以其志为哉其有功于子可食而食之矣【孟子滕文公下】
　　有人于此毁瓦画墁其志将以求食也则子食之乎曰否曰然则子非食志也食功也【孟子滕文公下】
　　使河如带泰山若砺国以永寜爰及苗裔始未尝不欲固其根本而枝叶稍陵夷衰防也【史记髙祖功臣侯年表】
　　夫猎追杀兽兎者狗也而发踪指示兽处者人也今诸君徒能得走兽耳功狗也至如萧何发踪指示功人也【史记萧相国世家】
　　河当何时如衣带山当何时如厉石言如带砥国乃絶耳【史记髙祖功臣侯年表注】
　　夫犬马有劳于人尚加帷葢之报况国之功臣者哉【前汉书陈汤传】
　　臣闻客有过主人者见其灶直突傍有积薪客谓主人更为曲突逺徙其薪不者且有火患主人嘿然不应俄而家果失火邻里共救之幸而得息于是杀牛置酒谢其邻人灼烂者在于上行余各以功次坐而不録言曲突者人谓主人曰乡使听客之言不费牛酒终亡火患今论功而请賔曲突徙薪亡恩泽燋头烂额为上客邪主人乃寤而请之今茂陵徐福数上书言霍氏且有变宜防絶之乡使福説得行则国亡裂土出爵之费臣亡逆乱诛灭之败往事既巳而福独不其功唯陛下察之贵徙薪曲突之策使居焦髪灼烂之右【前汉书霍光传】功亡原者赏不限德亡首者襃不检【前汉书王莽传】
　　先帝贵指踪之功薄搏获之赏古人尚帷幄之规下攻拔之力【后汉书荀彧传】
　　虑为功首谋为赏本野绩不越庙堂战多不逾国勲是故曲阜之锡不后营丘萧何之土先于平阳【魏志荀彧传注】愧未有瓜衍之赏【宋书谢方明传】
　　夫涂秘兰幽贞芳载越徽猷沈逺懋礼弥昭【宋书王敬传】三寸之管毋当不可满也授官爵出利禄不以功是无当也【韩非子饰令】
　　叔向赋猎功多者受多功少者受少【韩非子外储説左】
　　卯曰伯夷以将军葬于首阳山之下而天下曰夫以伯夷之贤与其称仁而以将军葬是手足不掩也今臣罢四国之兵而王乃与臣五乗此其称功犹嬴胜而履蹻【韩非子外储説左】
　　今世之祭井灶门戸箕箒臼杵者非以其神为能飨之也恃赖其德烦苦之无已也是故以时见其德所以不忘其功也触石而出肤寸而合不崇朝而雨天下者唯太山赤地三年而不絶流泽及百里而润草木者唯江河也是以天子秩而祭之故马免人于难者其死也葬之牛其死也葬以大车为荐牛马有功犹不可忘又况人乎此圣人所以重仁袭恩【淮南子泛论训】
　　食其食者不毁其器食其实者不折其枝【淮南子説林训】髙祖得天下赏羣臣之功萧何为赏首何则髙祖论功比猎者之纵狗也狗身获禽功归于人羣臣手战其犹狗也萧何持重其犹人也【王充论衡定贤篇】
　　社土地之主也土地濶不可尽敬故封土为社以报功也稷五谷之长也谷众不可徧祭故立稷神以祭之【艺文类聚礼部社稷】
　　夫功在不赏故庸勲之典葢阙施侔造物则谢德之涂已冥【艺文类聚帝王部梁武帝令】
　　如多百千诸有情类奉事王子昼夜精勤王子尔时随分资给衣服饮食卧具等事后登王位随昔勤劳量所堪任重赐爵禄或主事业或主川原或主大城或主闗防或主村邑或主军戎【波罗宻多经巻五百八十三】












　　喻林巻六十九
<子部,类书类,喻林>
　　钦定四库全书
　　喻林巻七十　　　　　　明　徐元太　撰君道门【十】
　　驭臣
　　其御羣臣使之有礼如御四马騑騑然持其教令使之调均亦如六辔缓急有和也【郑氏笺诗车舝】
　　君任德则臣感义而不忍欺君任察则臣畏觉而不能欺君任刑则臣畏罪而不敢欺【史记滑稽列传注】
　　爵禄束帛者天下之底石髙祖所以厉世摩钝也【前汉书梅福传】
　　陛下御臣等若养马无事就闲廐有事复牵来【南史张裕永子环传】
　　夫新砥砺杀矢彀弩而射虽冥而妄发其端未尝不中秋毫也然而莫能复其处不可为善射无常仪的也设五寸之的引十步之逺非羿逢不能必全者有常仪的也有度难而无度易也有常仪的则羿以五寸为巧无常仪的则以妄发而中秋毫为拙故无度而应之则辩士繁説设度而持之虽知者犹畏失也不敢妄言【韩非子外储説左】
　　王子于期为宋君为千里之逐巳驾察手吻文且发矣驱而前之轮中绳引而却之马掩迹拊而发之彘逸出于窦中马退而却荚不能进前也马駻而走辔不能止也【韩非子外储説右】
　　造父御四马驰骤周旋而恣欲于马恣欲于马者擅辔防之制也然马惊于出彘而造父不能禁制者非辔防之严不足也威分于出彘也王子于期为驸驾辔防不用而择欲于马擅刍水之利也然马过于圃池而驸马败者非刍水之利不足也德分于圃池也【韩非子外篇説右】有常则羿逢以五寸的为巧无常则以妄发之中秋毫为拙今听言观行不以功用为之的彀言虽至察行虽至坚则妄动之説也【韩非子问辨】
　　即乱亡之道臣憎则起外若臣爱则起内若药【韩非子八经右主道】
　　昔者齐景公两用管仲鲍叔成汤两用伊尹仲虺夫两用臣者国之忧则是桓公不霸成汤不王也湣王一用淖齿而手死乎东庙主父一用李兊减食而死主有术两用不为患无术两用则争争事而外市一则専制而刼杀【韩非子难一】
　　王良之所以使马者约审之以控其辔而四马莫敢不尽力有道之主其所以使羣臣者亦有辔其辔何如正名审分是治之辔巳【吕氏春秋审分】
　　圣主之治也其犹造父之御齐辑之于辔衔之际而缓急之于唇吻之和正度于胸臆之中而执节于掌握之间内得于心中外合于马志是故能进退履绳而旋曲中规取道致逺而气力有余诚得其术也是故权势者人主之车舆也大臣者人主之驷马也体离车舆之安而手失驷马之心而能不危者古今未有也是故舆马不调王良不足以取道君臣不和唐虞不能以为治执术而御之则管晏之智尽矣明分以示之则蹠蹻之奸止矣【淮南子主术训】
　　骐骥騄駬天下之疾马也驱之不前引之不止虽愚者不加体焉今治乱之机辙迹可见也而世主莫之能察此治道之所以塞权势者人主之车舆爵禄者人臣之辔衔也是故人主处权势之要而持爵禄之柄审缓急之度而适取予之节是以天下尽力而不倦【淮南子主术训】魏两用楼翟吴起而亡西河湣王専用淖齿而死于东庙无术以御之也文王两用吕望召公奭而王楚庄王専任孙叔敖而霸有术以御之也【淮南子泛论训】
　　大尾小腰重不可揺栋桡榱壊臣为君忧【焦氏易林大畜之遯】御得其道则天下狙诈咸作使御失其道则天下狙诈咸作敌故有天下者审其御而已矣【子问道篇】
　　次六臂膊胫如股脚防如维身之疾测曰臂胫如股臣大隆也【太经第二争】
　　厯观前政贵人之用心也与婴儿子何其异哉婴儿有常病贵臣有常祸父母有常失人君有常过婴儿常病伤于饱也贵臣常祸伤于宠也哺乳多则生癎病富贵盛而致骄疾爱子而贼之骄臣而灭之者非一也【潜夫论忠贵】
　　父母常失在不能已于媚子人君常过在不能已于骄臣哺乳太多则必掣纵而生癎贵富太盛则必骄佚而生过是故媚子以贼其躯者非一门也骄臣用灭其家者非一世也【潜夫论忠贵】
　　若鹰也然猎夫御之犹使终日奋击而不敢怠岂有人臣而不可使尽力者乎【潜夫论明忠】
　　夫淆不可以致士淆则贤者难为清不肖者难为浊故贤者死于忧患而不肖者死于安乐也淆其臣卒以自淆淆主在上则洁士在下孰可致也夫上林之材非无恶木清渭之流非无浊波有道之朝非无佞臣顾明主之驭耳是以舜诛四凶贤类显焉纣戮比干佞臣用焉此皆不淆之主也戮贤而近不肖其过也闇犹可悔也以贤不肖而淆之其过也乱不可理也故秦以淆而亡慎到曰得驭者调其驳失驭者逸其骥其是之谓乎【天禄阁外史去恶】
　　骐骥易乗驽骀难习【武侯十六防隂察】
　　夫能御骥騄者必王良也能臣禹稷臯陶者必尧舜也御百里之手而以调千里之足必有摧衡折轭之患有接具臣之才而以御大臣之知必有蔽心塞意之变故至言弃捐圣贤距逆非憎圣贤不甘至言也圣贤务髙至言难行也【王充论衡逢遇篇】
　　水之性胜火如裹之以釡水煎而不得胜必矣夫君犹火也臣犹水也法度釡也火不求水之奸君亦不宜求臣之罪也【王充论衡非韩篇】
　　人之释沟渠也知其必溺身不塞沟渠而缮舡檝者知水之性不可阏其势必溺人也臣子之性欲奸君父犹水之性溺人也不教所以防奸而非其不闻知是犹不备水之具而徒欲早知水之溺人也溺于水不责水而咎己者已失防备也然则人君刼于臣已失法也备溺不阏水源防刼不求臣奸【王充论衡非韩篇】
　　操纲领以整毛目握道数以御众才【抱朴子外篇君道】
