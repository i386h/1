<!-- { "loadSidebar": true } -->
　　善附者异防如肝胆拙防者同音如胡越【文心雕龙附防】执术驭篇似善奕之穷数无术任心如博塞之遨游故博塞之文借巧傥来虽前驱有功而后援难继少既无以相接多亦不知所删乃多少之非惑何妍蚩之能制乎若夫善奕之文则术有恒数按部整伍以待情防因时顺机动不失正数逢其极机入其巧则义味腾跃而生辞气丛杂而至视之则锦绘聼之则丝簧味之则甘腴佩之则芬芳断章之功于斯盛矣【文心雕龙总术】
　　事寡而无偶俯求之则寂寞而无其支仰应之则寥廓而无所承【李善注文选文赋】
　　一人之思迟速天悬一家之文工拙壤隔何独宫商律吕必责其一人也【艺文类聚杂文部】
　　文病
　　斯乃鼓怒浪于平流震惊飙于静树使教者烦而多惑学者劳而少功【尚书正义序】
　　违背本经多引外义犹之楚而北行马虽疾而去逾逺矣又欲释经文唯聚难义犹治丝而棼之手虽繁而丝益乱也【礼记正义序】
　　俾是道场险成军路【南齐书张融传】
　　君此赋正似疥骆驰伏而无娬【北史刘昼儒林传】
　　纬之成经其犹织综丝麻不杂布帛乃成今经正纬奇倍擿千里【文心雕龙正纬】
　　繁华损枝膏腴害骨无贵风轨莫益劝戒此子所以追悔雕虫贻诮于雾縠者也【文心雕龙铨赋】
　　曾是莠言有亏徳音岂非溺者之妄笑胥靡之狂歌欤【文心雕龙谐讔】
　　欲穿明珠多贯鱼目可谓寿陵匍匐非复邯郸之歩里丑捧心不闗西施之嚬矣【文心雕龙杂文】
　　若夫器分有限智用无涯或慙凫企鹤沥辞镌思于是精气内销有似尾闾之波神志外伤同乎牛山之木怛惕之盛疾亦可推矣【文心雕龙养气】
　　羿氏舛射东野败驾虽有隽才谬则多谢【文心雕龙指瑕赞】是缀金翠于足胫靓粉黛于胸臆也【文心雕龙事类】
　　骈拇枝指由侈于性附赘悬肬实侈于形二意两出义之骈枝也同辞重句文之肬赘也【文心雕龙镕裁】
　　若刻鹤类鹜则无所取焉【文心雕龙比兴】
　　呉锦好渝蕣英徒艳繁彩寡情味之必厌【文心雕龙情采赞】两事相配而优劣不均是骥在左骖驽为右服也若夫事或孤立莫与相偶是夔之一足踸踔而行也【文心雕龙丽辞】理重事复逓相模斆犹屋下架屋牀上施牀耳【顔氏家训序致】其音既瘁其言徒靡类乎下管其声偏疾升歌与之间奏虽复相应而不和谐【李善注文选文赋】
　　累句以成文犹众弦之成曲今短韵孤起譬偏弦之独张弦之独张含清唱而无应韵之孤起蕴丽则而莫承也【李善注文选文赋】
　　既混妍蚩共为一体翻累良质而为瑕也【李善注文选文赋】防韵失宜类绣之黄谬叙故淟涊垢浊而不鲜明【李善注文选文赋】
　　惧尘于叩缶顾取笑乎鸣玉【文选文赋】
　　言寡情而鲜爱辞浮漂而不归犹弦么而徽急故虽和而不悲【文选文赋】
　　徒悦目而偶俗固声髙而曲下寤防露与桑间又虽悲而不雅【文选文赋】






　　喻林卷八十九
<子部,类书类,喻林>
　　钦定四库全书
　　喻林卷九十　　　　　　明　徐元太　撰文章门【五】
　　饰外
　　平虽美丈夫如冠玉耳其中未必有也【史记陈丞相世家】鲁哀公问乎顔阖曰吾以仲尼为贞干国其瘳乎曰殆哉汲汲乎仲尼方且饰羽而画从事华辞以支为防【庄子列御寇】
　　君子之学也入乎耳着乎心布乎四体形乎动静端而言蠕而动一可以为法则小人之学也入乎耳出乎口口耳之间则四寸耳曷足以美七尺之躯哉【荀子劝学篇】且先王之赋颂钟鼎之铭皆潘吾之迹华山之博也【韩非子外储説左上】
　　至美素璞物莫能饰也至贤保真伪文莫能增也故金玉不琢美珠不画今仲由冉求无檀柘之材隋和之璞而强文之譬若雕朽木而砺铅刀饰嫫母画土人也被以五色斐然成章及遭行潦流波则沮矣夫重懐古道枕藉诗书危不能安乱不能治邮里逐鸡难亦无党也【盐铁论殊路】
　　次二不增其方而增其光防测曰不增其方徒饰外也【太经第一增】
　　次六鸿文无范恣于川测曰鸿文无范恣意往也【太经第四文】
　　次四粉其题防【弁】雨其渥须视无姝测曰粉题雨须不可忍瞻也【太经第五视】
　　次六素车翠葢维视之害贞测曰素车翠葢徒好外也【太经第五视】
　　次二无质饰先文后失服测曰无质先文失贞也【太经第五饰】
　　鄷文茂记繁如荣华恢谐剧谈甘如饴蜜未必得实【王充论衡本性篇】
　　彼利口者茍美其声气繁其辞令如激风之至如暴雨之集【徐干中论覈辩】
　　茍言茍辩则小人也虽美説何异乎鵙之好鸣铎之喧哗哉【徐干中论覈辩】
　　以其泉不自中涌而注之者从外来也【徐干中论考伪】
　　为小人之道不饰其心而饰其面犹姝姝之好而遇于雨故视无好也【太经第五视解】
　　心中所有尽附皮肤【抱朴子外篇行品】
　　率皆皮肤狡泽而懐空抱虚有似蜀人瓠壶之喻【抱朴子外篇疾谬】
　　虚谈则口吐氷霜行已则浊于泥潦【抱朴子外篇呉失】
　　竝未能振叶以寻根观澜而索源【文心雕龙序志】
　　昔秦女嫁晋从文衣之媵者晋人贵媵而贱女楚珠鬻郑为薰桂之椟郑人买椟而还珠若文浮于理末胜其本则秦女楚珠复在于兹矣【文心雕龙议对】
　　金樽玉杯不能使薄酒更厚【文选谢灵运邺中诗注】
　　淮南王安多华少实【意林太经】
　　夫论事比类不得其体虽饰以华辞文以美言无异锦绣衣掘株管弦乐土梗非其趋也【太平御覧布帛部绣】
　　鲁人有好钓者以桂为饵黄金之钩错以银碧垂翡翠之纶其持竿处位则是然其得鱼不几矣故曰钓之务不在芳饰事之急不在辩言【太平御览资产部钓】
　　譬如画箧巧工所成中盛臭秽种种不净【大寳积经卷一百一十三】饰以珠璎珞外好如画瓶【禅要呵欲经】
　　譬如賔三藏比邱行阿兰若法至一王寺寺设大防守门人见其衣服麤弊遮门不前如是数数以衣服故每不得前便作方便假借好衣而来门家见之聼前不禁既至防坐得种种好食先以与衣众人问言何以尔也答言我比数来每不得入今以衣故得在此坐得种种好食实是衣故得之故以与衣【大智度论卷十四】
　　夫忠言所以显理绮语所以垂真【法苑珠林卷七十七】
　　戒靡
　　画蛇之説文擅于纵横非马之谈辩离于坚白【礼记正义序】诗曰衣锦尚防恶其文之着也故君子之道闇然而日章小人之道的然而日亡【中庸】
　　连篇累牍不出月露之形积案盈箱唯是风云之状【北史李谔传】
　　虽如来须弥之寳塔帝释刀利之神宫尚未足以喻其丽方其饰矣【晋书赫连勃勃传】
　　道于小成言隠于荣华【庄子齐物论】
　　明主制礼义而为衣分节行而为带衣足以覆形从典坟虚循挠便身体适行歩不务于奇丽之容隅之削带足以结纽收衽束牢连固不亟于为文句疏短之鞵【淮南子齐俗训】
　　今之学也非独为之华藻也又从而绣其鞶帨【扬子寡见】或曰女有色书亦有色乎曰有女恶华丹之乱窈窕也书恶淫辞之淈法度也【扬子吾子篇】
　　或问吾子少而好赋曰然童子雕虫篆刻俄而曰壮夫不为也或曰雾縠之组丽曰女工之蠧矣【扬子吾子篇】诗人之赋丽以则辞人之赋丽以淫如孔氏之门用赋也则贾谊升堂相如入室矣如其不用何【扬子吾子篇】绮丽以艳説藻饰以辩雕文辞之变于斯极矣【文心雕龙情采】夫青生于蓝绛生于蒨虽逾本色不能复化【文心雕龙通变】凡摛表五色贵在时见若青黄屡出则繁而不珍【文心雕龙物色】
　　辞人爱竒言贵浮诡饰羽尚画文绣槃帨离本弥甚将遂讹滥【文心雕龙序志】
　　夫奇曲雅乐所以禁淫也锦绣黼黻所以御暴也缛则泰过是以檀卿刺郑声周人伤北里也【古文苑宋玉笛赋】丽物若伪魏器多牢华璧易碎金铁难陶【艺文类聚人部质文论】昔人或以瑠璃象牙为笔管丽饰则有之然笔须轻便重则踬矣【初学记文部笔】
　　华盛而实毁末隆而本衰【道徳经指归卷七】
　　无补
　　良由弃大圣之轨模构无用以为用也【北史李谔传】
　　墨子之説传先王之道论圣人之言以宣告人若辩其辞则恐人懐其文忘其直以文害用也此与楚人鬻珠秦伯嫁女同类故其言多不辩【韩非子外储説左】
　　常恨庄生言行自伐桎梏世业身居漆园而多诞谈好画鬼魅憎图狗马狭细忠贞贬毁仁义可谓雕虎画龙难以征风云空扳亿万不能救无钱孺子之竹马不免于脚剥土柈之盈案无益于腹虚也【抱朴子外篇应嘲】
　　不能拯风俗之流遯世涂之凌夷通疑者之路赈贫者之乏何异春华不为肴粮之用茝蕙不救氷寒之急【抱朴子外篇辞义】
　　聚无用之语如瓦之累绳之结也【庄子音义骈拇】
　　雾縠虽丽蠧害女工辞赋虽巧惑乱圣典【扬子法言注吾子篇】且夫玉巵无当虽寳非用侈言无验虽丽非经【文选三都赋序】布在方册无彰器用譬春华同夫海枣宁可以轨物字民作范垂训者乎【文选陆陲新漏刻铭】
　　鲁仲连闻田巴毁五帝往见而谓曰今楚军南阳赵伐髙唐亡在朝夕今臣将罢南阳之师还髙唐之兵所贵谈説此之谓也如先生之言有似枭音人皆恶之田巴于是杜口易业终身不谈【文选曹子建与杨徳祖书注】
　　若仆之言皆粪土之説消磨灰烂垢辱招秽适可充卫士之防盈扫除之器譬犹投盈寸之胶而欲使江海易色烧一羽之毛而欲令大罏增热若燎原之烟弥天之云嘘之不益其热噏之不减其气【补文选夏侯湛抵疑】
　　防为太经由鼠坻之与牛场也如其用则实五稼保邦民否则为抵粪弃之于道矣【广文选子云答刘歆书】
　　凋零之后残缺所余又已杂用补袍随时覆酱【文苑英华庾信谢文序并和诗启】
　　譬如畵灯但有灯名无有灯用【太智度论卷二十七】
　　虽辞多语博犹玉屑一车不以为寳矣【明集牟子理惑论】夫言尚浮华语非实录犹瓦鸡靡司晨之用陶犬无守夜之功【辩论正卷二】
　　犹藏史之説园吏之谈寳经浮诞锦籍纡恠同镂氷而无成若书空而匪实【法苑珠林序】
　　召祸
　　文之美而以身剥自谓智也者故不足角之美杀其牛荣华之言后有茅【汲冡周书周祝解】
　　叶之美也解柯柯之美也离其枝枝之美也拔其本【汲冡周书周祝解】
　　其文好者皮必剥其角美者身必杀甘泉必竭直木必伐华荣之言后为愆石有玉伤其山【文子符言】
　　孔雀翠尾自累其身【埤雅品物门孔雀】
　　羽毛之色莫美于鷩以其美毙焉五物之味莫美于鼈以其美毙焉是以物恶有其美也【埤雅品物门鷩雉】
　　山鸡有美毛采自爱其色终日映水目则溺翟雉长尾雨雪降惜其毛栖树杪不敢下食往往饿死葢文之溺物也如此【埤雅品物门鷩雉】
　　好尚
　　乐春藻之繁华而忘秋实之甘口也【呉志诸葛恪传注】
　　孟子疾过我门而不入我室或曰亦有疾乎曰摭我华而不食我实【扬子问明篇】
