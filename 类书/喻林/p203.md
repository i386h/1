<!-- { "loadSidebar": true } -->
　　方将垦九典之芜薉播六德之嘉谷厥田邈于上土之科其収盈乎天地之间何必耕也为务哉【抱朴子外篇守塉】夫学者犹种树也春玩其华秋登其实讲论文章春华也修身利行秋实也【顔氏家训勉学】
　　天地以万物为宝至秋而成也【庄子音义庚桑楚】
　　如彼南亩力耒既勤藨蓘致功必有丰殷【文选张华励志诗】如彼树芳实颖实发【文选顔延之祭屈原文】
　　当埏埴以为器之时是土而异于土虽燥未烧遇湿犹坏烧而未熟不久尚毁火力既足表里坚固河山可尽此形无灭【艺文类聚灵异部仙道书】
　　醍醐之敎逾于佛性从乳出酪从酪出苏从生苏出熟苏熟苏出醍醐醍醐苏之精也【太平御览释部叙佛】
　　仙者川也身者舟也济川得岸何候舟为【太平御览道部道】行之则至无谓道赊敦以秋实食以春华【初学记礼记冠】兰室改蓬心旌岸变伊草丹青有必渝丝染岂常皓曲辕且绳直诡木遂雕藻一篑或成山百里勌中道【初学记道释部佛注】
　　二偏之病既除一中之药还遣唯药与病一时俱消【道德经注疏卷一】
　　若山泽气相蒸兮兴云为风雨泥竭遂成尘兮火灭化为土若蘖以染黄兮似蓝成緑组皮革煮成胶兮麴孽化为酒【参同契】
　　披列枝条实核可观【参同契】
　　知而能勤久而不怠如渡沧海日求着岸【虚皇四十九章】未有学而不成未有种而不生【玉清经幽栖品】
　　又如鱼母多有胎子成就者少又如果树华多实少【元阳妙经卷二】
　　譬如从牛出乳从乳出酪从酪生酥从酥生甘美法味若有服者众疾皆愈【元阳妙经卷二】
　　譬如行客隔碍旸谷欲往彼岸无因得过假借舟航以济沈溺既至彼岸向之舟航无所复用【大象妙林经】
　　当须积学用心坚固若服食者中废则疾若遁林泽中废则危【海空智藏经序品】
　　譬如有人得度江海不经恶风安稳彼岸【海空智藏经普説品】譬如大象度驶流水穷尽源底得实法相而入湼槃岂可如猕猴诸兎畏怖驶流趣自度身【三昧法门经卷下】
　　如鸟未到所至终不中住【大智度论卷七十六】
　　如四大河无热池出未入大海终无住义【波罗蜜多经卷六百】譬如窑师能善调泥安布轮绳下上回转所造器物而得成就【大寳积经卷五十五】
　　犹如有人乘大舟船欲渡大海时遇风涛鼓涌飘荡鼋鼍鲸鲵互为崄害是人因船遂达彼岸【大宝积经卷一百二十】譬如陶师未成器时不得器名【大方等大集经卷九】
　　以正住四摄法为轮以真净十善业为辐以净功德资粮为毂以坚固淳至毕竟为輨辖钉镊以善成就诸禅解脱三昧为辕以四无量心为善调以善知识为御者以知时非时为发动以无常苦空无我之音为驱防以七觉宝绳为秋靷以净五根为索带以普端直大悲为旒幢以四正勤为辋以四念处为安详以四神足为速进以胜五力为鉴阵以八圣道为直进于一切众生无障碍慧明以为轩以无住六波罗蜜回向萨婆若以无碍四谛度到彼岸是为大乘【大方等大集经卷十五】
　　大药正树以过去所发成就一切智慧善法普覆一切诸众生界除灭一切诸恶道苦广大悲愿而为其根于一切如来真实智慧种性中生坚固不动善巧方便以为其茎徧法界智诸波罗蜜以为其枝禅定解脱诸大三昧以为其叶总持辩才菩提分法以为其华究竟无变诸佛解脱以为其果【大方广佛华严经卷五十一】
　　譬如男子渴极求水舍于平地穿凿髙原日日兴功但见燥土积有时节其泉远而不得水复于异时掘地甚多乃见泥水浊不可饮当柰之何其人不懈稍进得水【法华经卷六】
　　譬如因牛有乳因乳有酪因酪有生酥因生酥有熟酥因熟酥有酥精酥精者于彼中为极第一【中阿含经卷一】譬如抱鸡抱其卵或五或十随时消息爱护将养正复中间放逸犹能以爪以口啄卵得生其子所以者何以彼鸡母初随时消息善爱防故【杂阿含经卷三十三】
　　如数十人各持弓箭射垜中有前中者中有后中者射不休息必复中准【佛殿泥洹经卷上】
　　譬如陶家烧作瓦器盛水不漏凡人如坏得道如瓦可燥可湿浸渍不碎【佛说梵志阿颰经】
　　譬如学射法初始甚难中以能中大准闭目破一毛【修行道地经神足品】
　　譬如贾客欲得水精之珠便入江海则得此宝并获真珠金刚瑚砗磲玛瑙【修行道地经知人心念品】
　　犹彼果树随时繁茂狂华生长遇风凋落结实者尠或以结实遇雹堕落或有未华而凋落者或有已华而凋落者其中成实待熟落者少少尒【出曜经卷一无常品】
　　犹如张综以杼投织渐尽其缕【出曜经卷一无常品】
　　譬如迷人还得正路必定自知去舍不远必无疑也【大方等陀罗尼经卷四】
　　如人趣河遥闻水声必定自知吾今得水而无疑也【大方等陀罗尼经卷四】
　　譬如瓦器任用之时名之为熟如庵罗果等任取食时亦名为熟【菩萨善戒经卷三】
　　昔有长者居甚大富众宝备具唯无赤真珠以为不足便将人入海采珠经厯险阻乃到实处刺身出血油囊裹之悬着海底珠蛤闻血香唼食之乃得出蚌剖蚌出珠采之三年方得一佩发还到海边同伴见其得好宝欲共图之俱行取水众人推着井中覆之而去堕其井底久其人见有师子从傍穴来饮水其人复惶怖师子去后寻孔而出还到本土其伴归到家呼曰卿得吾一佩无人知兼欲见害卿可宻尽相还吾终不言卿也其人怖尽还其珠珠主得已持还家有两儿着珠共戏共相问曰此珠出生何处一儿曰生我囊中一儿曰生室瓮中父见笑之妇曰何笑答曰吾取此珠勤苦乃尒小儿依我得之不识本末谓生瓮中佛告阿难汝但见我成佛不知我从无数刧学之勤苦至今乃得谓之为易如彼婴儿谓珠生囊中矣【众经撰杂譬喻经】
　　期至悉具足如月十五日【修行道地经五阴成败品】
　　若心欲住精勤莫废如钻火见烟掘井见湿必见不久【思惟要畧法】
　　譬如穿井已见湿泥转加增进必望得水又如钻火已得见烟倍复力励必望得火【大智度论卷十五】
　　譬如度水初入是无疑出彼岸是决了【大智度论卷五十七】亦如真金被精进铠以定为防以智慧箭能射毛百之一所射皆中坏魔军众勇健无畏【大庄严经论卷十四】
　　植德耘邪而荟蔚树福灌正而扶疏【明集卷十一】
　　譬之于射后破夺先【明集卷十二】
　　六度中前三度属福德业后三度属慧明业二业具足必至佛道譬如雨轮能有所至【罗什译维摩诘经菩萨品】
　　造士
　　倬【音卓】彼云汉为章于天周王寿考遐不作人【诗大雅棫朴】鸢飞戾天鱼跃于渊岂弟君子遐不作人【诗大雅旱麓】天将以夫子为木铎【论语八佾】
　　譬诸草木区以别矣君子之道焉可诬也【论语子张】
　　羿之敎人射必志于彀学者亦必志于彀大匠诲人必以规矩学者亦必以规矩【孟子吿子上】
　　大匠不为拙工改废绳墨羿不为拙射变其彀率【孟子尽心上】
　　梓匠轮舆能与人规矩不能使人巧【孟子尽心下】
　　籧篨不可使俛戚施不可使仰僬侥不可使举侏儒不可使援蒙不可使视嚚瘖不可使言聋瞆不可使听僮昏不可使谋质将善而贤良赞之则济可竢也若有违质教将不入其何善之为【国语晋】
　　官师之所材也戚施直鏄籧篨璆侏儒扶卢蒙修声聋瞆司火僮昏嚚瘖僬侥官师所不材也以实裔土夫教者因体能质而利之者也若川然有原以卬浦而后大【国语晋】
　　为衢樽于上叶号木铎于前修【魏书李顺希仁弟骞传】
　　凡可无学而能者唯息与食也故先王传道以相効属也【鹖冠子道端】
　　夫敎歌者使先呼而诎之其声反清征者乃教之【韩非子外储说右上】
　　觌君子者问铸人不问铸金或曰人可铸欤曰孔子铸顔渊矣或人踧尔曰旨哉问铸金得铸人【扬子学行】
　　或问人有倚孔子之墙弦郑衞之声诵韩庄之书则引诸门乎曰在夷貉则引之倚门墙则麾之惜乎衣未成而转为裳也【子修身】
　　率马以骥不亦可乎【扬子修身】
　　春木之芚兮援我手之鹑兮去之五百嵗其人若存兮【子寡见篇】
　　千里之足困于盐车之下赤刀之鑛不经欧冶之门者也【抱朴子外篇崇教】
　　夫受绳墨者无枉刳之木染道训者无邪僻之人饬冶之术莫良乎学【抱朴子外篇崇教】
　　振天惠以广扫鼓九阳之洪炉运大钧乎皇极开模以轨物陶冶庶类匠成翘秀荡沃积埃革邪反正【抱朴子外篇勗学】
　　蜾臝遇螟而受化久乃变成蜂尔七十子之类仲尼又速于是【扬子法言注学行篇】
　　喜于问铸金而得铸人富莫大焉利莫重焉【扬子法言注学行篇】大匠之诲人也必以规矩君子之训物也必以仁义【扬子法言注吾子篇】
　　因人才质刻而画之文而藻之【扬子法言注先知篇】
　　春木芚然而生譬若孔氏启导人心有似援手而进【扬子法言注寡见篇】
　　钻蚌莹珠剖石摛藻丝匪黄水防方圆引之斯流染之斯鲜【补文选潘尼释奠颂】
　　学犹莳苗化若偃草【补文选潘尼释奠颂】
　　孔子以四科教士随其所善譬如市肆多列杂物欲置之者并至【意林新论】
　　若非六经庖厨百家异馔三坟为瑚琏五典为笙簧岂能暴以秋阳纡就望之景濯以江汉潘埀天之泽【艺文类聚礼部学校表】
　　接光太阳烛之幽夜令欣流者济津怀宝者剖和【艺文类聚礼部学校表】
　　置樽候酌悬钟待叩必须蕴朱蓝以成彩立规矩以为式【艺文类聚职官部祭酒表】
　　学媿聚沙问慙攻木【艺文类聚职官部祭酒表】
　　仲尼门人餔道醇饮道宗【太平御览人事　　德】
　　尊者在世化导证果最多每度【阙】人以一筹置于石室其室纵十八肘广十二肘充满其间【五灯防元西天祖师二祖】赠人以财不若赠人善言黄金虽贵用之则穷善言于心终身为宝【虚皇四十九章】
　　吾道犹炬火取之无穷随其所与能饪熟一切吾法等泉源能灌溉枯槁润泽一切【虚皇四十九章】
　　譬如金在沙中陶链滓秽然后销镕成金之后价值无量【三十六部尊经仙人经】
　　汝今有所疑滞我为大医王为汝剖判深疑汝于道性犹未明了我有法炬能为照明汝今欲济烦恼大河我能为汝作于舟楫【元阳妙经卷九】
　　譬如金师冶錬真金先除麤垢次除防尘后得名为百錬真金【海空智藏经普说品】
　　犹如药师善解药分复以妙药教授其子诸余外学受业之人悉不得见【海空智藏经供献品】
　　法雨流澍广润心田无上道芽随时增长【玉清经通济幽防品】如三染汁盛以一器所谓罗若郁金青黛染三种物所谓毳防及防奢耶衣毳以浆浸则成青色防净浣故成于黄色防奢耶衣先以灰浸则成赤色如是三物虽同一器受色各异【大方等大集经卷十一】
　　如工陶师埏埴调泥置之轮上随意成器【大方等大集经卷二十三】譬如一两阿罗娑药变千两铜以为真金于彼药分无所损减【大方广佛华严经卷五十九】
