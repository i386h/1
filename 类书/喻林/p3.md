<!-- { "loadSidebar": true } -->
　　祸与福同门利与害为邻非神圣人莫之能分【淮南子人间训】贞良而亾先人余殃猖蹶而活先人余烈【说苑谈丛】
　　天地之道极则反满则损五采曜眼有时而渝茂木丰草有时而落物有盛衰安得自若【说苑谈丛】
　　天将与之必先苦之天将毁之必先累之【说苑谈丛】
　　有奇福者必有奇祸有甚美者必有甚恶【列女传周列国晋羊叔姬】盛中后跌衰者复掇盈满或毁疾羸肥腯【焦氏易林遯之坎】利端始萌害渐亦芽速速方毂夭夭是加欲丰其屋乃蔀其家【蔡中郎集释诲】
　　岂觉崇朁之相为尾哀乐之相为朝暮【抱朴子外篇知止】昔宋人有白犊之祥而有失明之祸虽有失明之祸以至获全之福北叟有胡马之利卒有奔坠之患虽有奔坠之患以至保身之福【刘子祸福】
　　祸福同根妖祥共域【刘子祸福】
　　人皆爱少而恶老重荣而轻悴故簪珥英蕐而焚灰枯朽莫识枯朽生于英蕐英蕐归于枯朽【刘子言苑】
　　祸福相为表里如纠绳索相附防也【前汉书注贾谊传】
　　得固易失荣难久恃膏以明自煎人以财兴累【李善注文选阮嗣宗咏怀诗】
　　春秋相代若环之无端天道常也譬如天马本出西北忽由东道况富之与贫贵之与贱易至乎【李善注文选阮嗣宗咏怀诗】
　　福为祸始祸作福阶天地盈虚寒暑周廻【文选卢谌赠刘琨诗】休咎相乘蹑飜覆若波澜【文选陆机君子行】
　　祸福相转利害相生如循环而运丸耳其作不可见其端不可觉【意林唐子】
　　一宅同姓相代或吉或凶一官同姓相代或迁或免成康居之而兴幽厉居之而衰吉凶兴衰在人不由宅矣【意林潜夫论】
　　董生有云吊者在门贺者在闾言有忧则恐惧敬事敬事则必有善功而福至也又曰贺者在门吊者在闾言受福则骄奢骄奢则祸至故吊随而来【艺文类聚人部鉴诫书】盖闻市朝迁山川悠远是以狐兎所处由来建始之宫荆棘参天昔日长洲之苑【文苑英蕐庾信连珠】
　　夫否终斯泰屯极则亨若日月之廻环犹阴阳之报复【文苑英蕐徐陵边防上书】
　　阮嗣宗苏门歌曰日没不周西月出丹渊中阳精蔽不见阴灮代为防亭亭在须臾厌厌将复隆富贵俯仰间贫贱何必终【困学纪闻卷十三攷史】
　　利为福始利与害同门福为祸先祸与福同邻【道德经四子集解】
　　譬如有人闭在暗室眼无所见复有异人曾受苦恼作是思惟此人受苦甚为可愍若不得脱是人必死以火与之令得少明时暗室人见火欢喜心得安稳尔时彼火以少因縁炽然火焰烧彼暗室尔时彼人被烧而死【僧伽咤经卷三】
　　夫贵贱靡恒贫富无定譬水火更王寒暑递来【法苑珠林卷二十三】
　　相须
　　刚柔分动不溷乃明雷电竝合不乱乃章【王弼注易噬嗑】子夏传云地得水而柔水得地而流故曰比【周易音义比】彼廻风从上下谷风未与相扶谓之为頽若谷风既与相扶而上则为焱不复为颓也【毛诗正义谷风】
　　方祗体安俪干仪而合德圆舒循晷配羲曜以齐明故知阳烁阴凝万物假其陶铸火炎水润六气由其调理【晋书恭思褚皇后传】
　　金木水火土其势相害其道相待故至寒伤物无寒不可至暑伤物无暑不可【文子自然】
　　天不发其阴则万物不生地不发其阳则万物不成天圆地方道在中央【淮南子天文训】
　　正月失政七月凉风不至二月失政八月雷不藏三月失政九月不下霜四月失政十月不冻五月失政十一月蛰虫冬出其乡六月失政十二月草木不脱七月失政正月大寒不解八月失政二月雷不发九月失政三月春风不济十月失政四月草木不实十一月失政五月下雹霜十二月失政六月五谷疾狂【淮南子时则训】
　　以水和土以土和火以火化金以金治木木复反土五行相治所以成器用【淮南子地形训】
　　川竭而谷虚丘夷而渊塞唇竭而齿寒河水之防其壤在山【淮南子说林训】
　　金与水二气相资父子之谓【京氏易传讼中】
　　一昼一夜然后作一日一阴一阳然后生万物【太经图】朗月竝众星日出擅其明冬寒地为裂春和草木荣阳德虽暜济非阴亦不成【艺文类聚天部星诗】
　　一昼一夜成一日一男一女成一室【意林风俗通】
　　譬如木牀离木无牀离牀无木【海空智藏经哀叹品】
　　阳不独王以阴为得阴不独王以阳为得亦如冬以温暖为德夏以凉冷为德男以女为德女以男为德之义【黄帝宅经上】
　　譬如泥瓶泥与瓶合泥灭瓶成而是泥相终不名瓶瓶虽非泥不余处来以泥因縁而生是瓶【海空智藏经哀叹品】
　　相禅
　　日往则月来月往则日来日月相推而明生焉寒往则暑来暑往则寒来寒暑相推而岁成焉【易系辞下传】
　　三心五噣四时更见【毛诗小星注】
　　阴阳协气而代谢寒暑随时而推移【晋书成公绥传】
　　夫天地一险一易若鼔之有揨擿挡则击【管子宙合】
　　朱明长赢不能尽其所以为温也必随之以揫敛之气而为秋武沍阴不能尽其所以寒也必随之以敷荣之气而为春孰为此者天也天且不可以尽而况人乎【子华子执中】
　　将来者进成功者退已用则贱当时则贵【太经太文】万物防乎北直乎东蒙乎南酋乎西冥乎北故防者有之舍也直者文之素也蒙者亾之主也酋者生之府也冥者明之藏也【太经太文】
　　春荣秋落四时所以迭代金行水流五德所以互序【艺文类聚帝王部陈武帝表】
　　日没不周西月出丹渊中阳精蔽不见阴灮代为雄【何氏语林言志魏氏春秋】
　　四时更运功成则移【道德经注】
　　譬如花果花生无果果生无花【海空智藏经问病品】
　　如彼水上泡一生而一灭【中阴经卷下】
　　循环三界内犹如汲井轮【佛说身观经当九】
　　譬如鸡生卵卵生鸡从卵生卵从鸡生鸡人生死亦如是无有絶时【那先比丘经卷中】
　　去而复生如火焰之连出来而更逝若水波之续转【集沙门不应拜俗等事卷二○冠二】
　　至大
　　时有俊风俊者大也大风南风也何大于南风也曰合冰必于南风解冰必于南风生必于南风收必于南风故大之也【大戴礼记夏小正】
　　朴至大者无形状道至眇者无度量故天之圆也不得规地之方也不得矩【淮南子齐俗训】
　　夫天地之施化也呕之而生吹之而落岂此契契哉故凡可度者小也可数者少也至大非度之所能及也至众非数之所能领也故九州不可顷畞也八极不可道里也太山不可丈尺也江海不可斗斛也故大人者与天地合德日月合明鬼神合灵四时合信【淮南子泰族训】包裹天地陶冶万物大通混冥闳广大不可为外析毫剖芒不可为内无环堵之宇而生有无之根【淮南子俶眞训】鲲鹏方之犹蚊蚋蚤虱耳则太虚之所受亦奚所不容哉【张湛注子阳问】
　　虽有至明而有形者不可毕见焉虽禀极聪而有声者不可尽闻焉虽有大章竪亥之足而所常履者未若所不履之多虽有禹益齐谐之识而所识者未若所不识之众也【抱朴子内篇论仙】
　　天称其高者以无不覆地称其广者以无不载日月称其明者以无不照江海称其大者以无不容【文选曹植求通表】挹朝夕之池者无以测其浅防仰苍苍之色者不足知其远近【文选王头陀寺碑文】
　　夫九苍之高迅羽不能寻其巓四溟之深幽鳞不能测其底【广文选阮嗣宗荅伏义书】
　　天不可阶而升地不可尺寸而度【太平御览地部地上】
　　且夫阴阳者有名而无形故数之可十离之可百散之可千推之可万【黄帝素问灵枢经阴阳系日月】
　　大海虚谷百川竞凑至道寥廓万物归之【道德经注疏卷三】夫道不为万物而生春万物感春炁而自生秋不为万物而杀万物感秋炁而自杀其为生也不恃其恩不求其报故其恩大矣其为杀也不恃其威不求其惧其威大矣【天机经蠢然】
　　譬如虚空无有边际不可思议【金刚三昧经卷下】
　　又如空中种种色相现增现减而此虚空无增无减【佛说佛地经卷五】
　　至神
　　其受命也如向无有远近幽深遂知来物【易上系】
　　神也者妙万物而为言者也动万物者莫疾乎雷挠万物者莫疾乎风燥万物者莫熯乎火说万物者莫说乎泽润万物者莫润乎水【易说卦传】
　　靁出地奋震惊百里山出云雨以润天下【毛诗殷其靁】且夫天地为罏兮造化为工阴阳为炭兮万物为铜合散消息兮安有常则千变万化兮未始有极【史记贾生传】一在而不可见道在而不可专切譬于渊其防不测凌凌乎泳澹波而不竭【鹖冠子能天】
　　天地未剖阴阳未判四时未分万物未生注然平静寂然清澄莫见其形若灮燿之问于无有退而自失也曰予能有无而未能无无也及其为无无至妙何从及此哉【淮南子俶眞训】
　　昆仑之丘或上倍之是谓凉风之山登之而不死或上倍之是谓县圃登之乃灵能使风雨或上倍之乃维上帝登之乃神是谓大帝之居【淮南子地形训】
　　寒不能生寒热不能生热不寒不热能生寒热故有形出于无形未有天地能生天地者也【淮南子说山训】
　　卜者操龟筮者端策以问于数安所问之哉【淮南子説林训】夫鬼神视之无形听之无声然而郊天望山川祷祠而求福雩禜而请雨卜筮而决事【淮南子泰族训】
　　虽乗云附景不足以比速晨凫失羣不足以喻疾【文选海赋注】
　　疾雷不及塞耳疾电不暇掩目【埤雅天道门雷】
　　山川石水井灶洿池犹有精气人身之中亦有魂魄况天地为物物之大者于理当有精神有精神则宜赏善罚恶但其体大网疏不必机发而应耳【太平御览妖异部精】道无始故迎之不见其道无终故随之不见其后【道德经注疏卷二】
　　弧弓为射非而不能发天之为射无弓必中【道德经四子集解】
　　譬彼虚空无有动住无起无作无彼无此【金刚三昧经卷上】譬如呼响于善恶声无所是在亦无所受【佛说魔逆经手十】譬如虚空本来不生不生故无灭灭无故无物可离故名虚空【力庄严三昧经卷下】
　　至虚
　　天地之道其犹鼓籥以虚为德自近及远者也【后汉书郎顗传】
　　天地之间其犹橐籥乎虚而不屈动而愈出【老子虚用】水可析可合精无人也火因膏因薪神无我也【闗尹子四符篇】于穆无穷变无形像优游委纵如响之与景【淮南子原道训】在于小则忘于大在于中则忘于外在于上则忘于下在于左则忘于右无所不充则无所不在是故贵虚者毫末为宅也【淮南子原道训】
　　天无情于生死则不可以情而憾怨故暄然而春荣蕐者不谢凄然而秋凋零者不憾【刘子言苑】
　　太素之前幽清寂寞不可为象惟虚惟无盖道之根也【艺文类聚天部上天】

　　喻林卷一
<子部,类书类,喻林>
　　钦定四库全书
　　喻林卷二　　　　　　　明　徐元太　撰造化门【二】
　　不夺
　　金水之明内鉴火日之光外辉刚施柔受阳胜阴伏【晋书纪瞻传】
　　水火不相入天之制也【鹖冠子天则】
