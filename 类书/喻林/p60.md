<!-- { "loadSidebar": true } -->
　　大夫怃然内惭四据而不言当此之时顺风承意之士如编口张而不歙举舌而不下闇然而怀重负而见责大夫曰诺胶车修逢雨请与诸生解【盐铁论大论】
　　君子之求胜也以推让为利鋭以自修为棚橹静则闭嘿泯之门动则由恭顺之通路是以战胜而争不形敌服而怨不搆【刘邵人物志释争】
　　夫物之相胜或以筋力或以气势或以巧便小有气势口足有便则能以小而制大大无骨力角翼不劲则以大而服小【王充论衡物势篇】
　　夫人以刃相贼犹物以齿角爪牙相触刺也力强角利势烈才长则能胜气微爪短胆小距顿则服畏也【王充论衡物势篇】
　　人有勇怯故战有胜负胜者未必受金气负者未必得木精也【王充论衡物势篇】
　　惟正德以至道服之佞人以才辩夺之故能泥挠之也【庄子音义则阳】
　　三军可夺气将军可夺心【李善注文选孙子荆为石仲容书】
　　齐之辩士田巴辩于狙丘议于稷下毁五帝罪三王訾五伯离坚白合同异一日而服千人有徐刼者其弟子曰鲁连谓刼曰臣愿得当田子使之不敢复谈可乎徐刼言之田巴曰刼弟子年十二耳然千里之驹也愿得侍议于前田巴曰可鲁连曰臣闻堂上之粪不除郊草不芸白刃交前不救流矢何则急者不救则缓者非务楚军南阳赵伐高唐燕人十万之众在城而不去国亡在旦暮耳先生将奈何田巴曰无奈何鲁连曰夫危不能为安亡不能为存则无为贵学士矣今臣将罢南阳之师还高唐之兵却城之众为所贵谈谈者其若此也先生之言有似枭鸣出声而人恶之愿先生之勿复谈也田巴曰谨闻教明日见徐刼曰先生之驹乃飞兎騕褭也岂特千里哉于是朴口易业终身不复谈【太平御览人事部辩下】
　　庄子谓惠子曰羊沟【鬬鸡处】之鸡三歳为秣【秣魁师也】相者视之则非良鸡也然数以胜人者以貍膏涂其头也【鸡畏狸故也　事文类聚鬬鸡】
　　人有善于射而高于顾子顾子曰子之射虽百中犹不若我之以弹或曰何以为然顾子曰子之所射射貍之皮耳我之所弹弹狐之心【太平御览工艺部弹】
　　辛所谓金城汤池无可攻之势【何氏语林文学】
　　如善射夫住所习处不为一切怨敌所伏能伏怨敌离诸怖畏【波罗蜜多经五百八十三】
　　夫大刀者谓般若刀夫大剑者谓般若剑夫大力者谓般若力是故般若波罗蜜多非诸恶魔所行境地【波罗蜜多经五百九十九】
　　譬如师子有大威力独歩无畏离惊恐故【金光明最胜王经卷四】譬如防童若男若女为大丈夫之所呵叱此防男女于后异时闻是人名惊恐怖畏【大宝积经卷二】
　　譬如阿夜犍多铁此铁少分悉能毁坏一切余铁诸钩鎻缚【大方广佛华严经卷五十九】
　　如好礠石少分之力即能吸坏诸铁钩鎻【大方广佛华严经卷七十八】
　　譬如猫貍才见于鼠鼠即入穴不敢复出【大方广佛华严经卷七十八】
　　如有礠石铁若见之即皆散去无留住者【大方广佛华严经卷七十八】
　　如一健儿破一切贼复更有人能破此健人【大智度论三十一】向者勍对并无遗力汝城隍严固攻者丧师【高僧传七释僧彻】外国破敌得胜则竖胜幡道场降魔亦表其胜相也【罗什译维摩诘经佛道品】
　　譬善射之人发无遗物虽轻翼迅逝不能翔其舍犹维摩诘辩慧深入言不失防故五百应真莫敢闚其门【罗什译维摩诘经弟子品】
　　狮子吼无畏音也凡所言説不畏羣邪异学谕狮子吼众兽下之【僧肇注维摩诘经佛国品】
　　无方
　　吾闻宗庙之器不要华林之木四门之賔何必冠葢之族前贤有解韦索而佩朱韨舍徒担而乗丹毂由此言之何恤而无禄【晋书王沈传】
　　秀异固产于方外不出于中域也是以明珠文贝生于江郁之濵夜光之璞出乎荆蓝之下故以人求之文王生于东夷大禹生于西羌【晋书华谭传】
　　命世大才经纶名教者不必华宗夏士拨烦理乱澄气济世者亦未必八索九丘五经之外冠冕之表复自有人【晋书傉擅传】
　　琳琅出于昆领明珠生于海濵若必以地求人则文命大夏之弃夫姬昌东夷之摈士但当问其文彩何如不可以区宇格物【晋书姚兴上传】
　　十步之内必有芳草四海之内岂无竒秀【隋书帝纪帝上】屯犂牛既以防决鼻而覊生子而牺尸祝斋戒以沈诸河河伯岂羞其所从出辞而不享哉【濯南子説山训】十步之泽必有香草十室之邑必有忠士【説苑谈丛】
　　龙生无常或托空桑凭乗风云为尧立功【阙】
　　人之善恶不必世族性之贤鄙不必世俗中堂生负苞山野生兰芷夫和氏之璧出于璞石隋氏之珠产于蜃蛤诗云采葑采菲无以下体故茍有大美可尚于世则虽细行小瑕曷足以为累乎【濳夫论论荣】
　　白雉贡于越畅草献于宛雍州出玉荆阳生金珍物产于四远幽辽之地未可言无奇人也【王充论衡超奇篇】
　　母骊犊骍无害牺牲祖浊裔清不牓奇人【王充论衡自纪篇】鸟无世鳯皇兽无种麒麟人无祖圣贤物无常嘉珍【王充论衡自纪篇】
　　士贵故孤兴物贵故独产文孰常在有以放贤是则醴泉有故源而嘉禾有旧根也【王充论衡自纪篇】
　　丹华緑草不拘于曲瘁之株紫芝芳秀不限于斥卤之壤是以受圭以告成者生于四罪之门承厯数于文祖者出于顽嚚之家【抱朴子外篇博喻】
　　锐锋产乎钝石明火炽乎闇木贵珠出乎贱蜯美玉出乎丑璞是以不可以父母限重华不可以祖祢量衞霍也【抱朴子外篇博喻】
　　夜光之珠不必出于孟津之河盈握之璧不必采于昆仑之山大禹生于东夷文王生于西羗圣贤所出何必常处【世説新语言语】
　　弭仲叔高德美名命世之才也非弭氏小族所当有新丰瘠土所当出也【艺文类聚人部品藻】
　　藂台之璧少海之珠何必乡里所在为贵【文苑英华徐陵赠答中书】郭泰防申屠子陵于漆工之中嘉许伟康于屠酤之肆【大平御览资产部肆】
　　金生砂砾珠出蚌泥叹兹窈窕产于卑微【初学记人部短人注】丹泉之珠沈于黄泥璠璵之宝藏于裔石【初学记宝器部珠注】然重华无严父放勋无令子亦各由已耳【何氏语林德行南史僧防戒子书】
　　譬如有树名曰无根不从根生而枝叶华果悉皆防茂【大方广佛华严经卷七十八】
　　譬如遮迦越罗与青衣交通却后生子具足成遮迦越罗相虽从青衣生由为是遮迦越罗子也【佛遗日摩尼宝经推六】如伊兰中牛头栴檀如若种中生甘美菓【大智度论卷二】譬如服药以除病为主不择贵贱大小【大智度论卷十】
　　譬如莲花出自淤泥色虽鲜好出处不净【大智度论卷十四】如练山石中而取于真金譬如伊兰木相瑳便火出亦如淤泥中生出青莲华不观所生处唯观于德行【大庄严经论卷七】
　　夫由余出自西戎辅秦穆以开霸业日防生于北狄侍汉武而除危害臣既有之师亦宜尔何必取同俗而舍其异方乎【法苑珠林卷五十五】
　　夫絶羣之骏非唯中邑之产旷代之珍不必诸华之物汉求西域之名马魏收南海之明珠贡犀象之牙角采翡翠之毛羽物生远域未可非珍佛出遐方奈何独弃【法苑珠林卷五十五】

　　喻林卷二十七
<子部,类书类,喻林>
　　钦定四库全书
　　喻林卷二十八　　　　　明　徐元太　撰人事门【二十六】
　　才盛
　　肃肃兎椓之丁丁【音争】赳赳武夫公侯干城　肃肃兎施于中逵赳赳武夫公侯好仇　肃肃兎施于中林赳赳武夫公侯腹心【诗国风兎】
　　视彼中原之野其诸禽兽大而甚有故儦儦然有趋者俟俟然有行者其趋行或三三为羣或二二为友【毛诗正义吉日】
　　夫十歩之间必有茂草十室之邑必有忠信是故乱殷有三仁小卫多君子【后汉书王符列传】
　　方斯之际处士山积学者川流衣裳被宇冠盖云浮譬犹衡阳之林岱隂之麓伐寻抱不为之稀蓺拱把不为之数悠悠罔极亦各有得彼采其华我收其实【后汉书崔骃列传】
　　譬犹钟山之玉泗滨之石累珪璧不为之盈采浮磬不为之索【后汉书蔡邕列传】
　　方今朝士山积髦俊成羣犹鳞介之潜乎巨海毛羽之集乎邓林防禽逝不为之尠浮鲂臻不为之殷【蜀志却正传】闻延陵之理乐覩吾子之治易乃知东南之美者非徒防稽之竹箭也【吴志虞翻传】
　　自时厥后龙宗有麟鳯集有翼【华阳国志】
　　信乃金相玉润埜防川冲埒美前修垂裕来叶【晋书文苑传】以八纮之广兆庶之众岂当无卓越隽逸之才乎譬犹南海不少明月之寳大宛不乏千里之驹也【晋书华谭传】始知天族多竒玉林皆寳【晋书慕容超传】
　　抱玉者连肩握珠者踵武【梁书钟嵘传】
　　人谓得珠于赤水策奔电于昆邱开四照于春华成万寳于秋实【北齐书文苑传】
　　防之有隋多士取其开物成务皆廊庙之榱桷亦北辰之众星也【隋书李谔史臣传】
　　造父摄辔马无驽良皆可取道周公之时士无贤不肖皆可与言至治【盐铁论利议】
　　伯虎仲熊徳义洵美【焦氏易林申之姤】
　　大都王市稠人多寳【焦氏易林损之萃】
　　乃屯敶我车前后千乗齐以玉爲车辖并驰左右言从已者众皆有玉徳宜辅千乗之君也【王逸注楚辞离骚经】
　　大国多良才譬海出明珠【曹子建赠丁廙】
　　千龙并驰万骥徂征纷纭交竞逝若流星【嵇中散集卜疑集】经世之士悠悠皆是一日无君惶惶如也譬犹蓝田之积玉邓林之多材良工大匠肆意所用亦何必栖鱼而沈鸟哉【抱朴子外篇逸民】
　　或以文艺而龙跃或以武功而虎踞【抱朴子外篇自序】
　　披其藂薄非无香草视其涯防皆有润珠【书品】
　　昆山积琼玉广厦构众材防鳞萃灵沼抚翼希天阶【文选潘尼赠王元贶诗】
　　家有千里骥而不珍焉人懐盈尺和氏而无贵矣【文选曹植与吴季重书】
　　龙徳时乗羣才云骇蔼若邓林之防逸翰烂若溟海之纳奔涛【补文选郭璞客傲】
　　羁九有之竒骏咸总之于一朝岂惟丰沛之英南阳之豪昆吾挺锋骕骦轩髦杞梓竞敷兰荑争翘嘤声冠于伐木援类防乎拔茅是以水无浪士岩无幽人刈兰不暇爨桂不给安事错薪乎【补文选郭璞客傲】
　　如彼和肆莫匪琼瑶如彼仪凤乐我云韶【补文选潘尼释奠颂】如彼昆山列此琚玉【艺文类聚嵗时部三月三日诗】
　　诚以邓林昆吾翔凤所栖悬黎和肆垂棘所集【艺文类聚治政部荐举书】
　　今日之行触目见琳琅珠玉【世説新语容止】
　　才难
　　夫物之有材者其精华之蕴神明之所固防而秘惜不可以知力窥也蒙金以沙固玉以璞珠之所生漩桓之渊而隈澳之下也豫章楩柟之可以大斵者必在夫大山穷谷孱顔岖峿之区抉剔之椅摭之剥削之茍不中于程度则有虎狼蛟噩虺蜴之变雷霆崩坠覆压之虞何以故天地之生材也实难其有以生也必有所用也【子华子晏子】
　　物以少者爲贵多者为贱至于人事岂独不然故藜藿弥原而芝英不泄枳棘被野而寻木间秀沙砾无量而珠璧甚尠鸿隼屯飞而鸾凤罕出虺蜴盈薮而虬龙希觌【抱朴子内篇明本】
　　累世一圣是继踵千里一贤是比肩【意林任子】
