<!-- { "loadSidebar": true } -->
　　五帝异道而德覆天下三王殊事而名施后世此皆因时变而制礼乐者譬犹师矌之施瑟柱也所推移上下者无尺寸之度而靡不中音故通于礼乐之情者能作音有本主于中而以知矩彠之所周者也【淮南子汜论训】夏后氏殡于阼阶之上殷人殡于两楹之间周人殡于西阶之上此礼之不同者也有虞氏用瓦棺夏后氏堲周殷人用椁周人墙置翣此葬之不同者也夏后氏祭于闇殷人祭于阳周人祭于日出以朝此祭之不同者也尧大章舜九韶禹大夏汤大濩周武象此乐之不同者也【淮南子汜论训】
　　礼义者五帝三王之法籍风俗一世之迹也譬若刍狗土龙之始成文以青黄绢以绮绣纒以朱丝尸祝礿袨大夫端冕以送迎之及其已用之后则壤土草剟而已夫有孰贵之【淮南子齐俗训】
　　夫夏商之衰也不变法而亡三代之起也不相袭而王故圣人法与时变礼与俗化衣服器械各便其用法度制令各因其宜故变古未可非而循俗未足多也百川异源而皆归于海百家殊业而皆务于治故圣人所由曰道所为曰事道犹金石一调不更事犹琴瑟每弦改调今世德益衰民俗益薄欲以朴重之法治既弊之民是犹无镝衔橜策錣而御馯马也学者循先袭业据籍守旧教以为非此不治是犹持方枘而周员凿也欲得宜适致固焉则难矣【淮南子汜论训】
　　夫以一世之变欲以耦化应时譬犹冬被葛而夏被裘夫一仪不可以百发一衣不可以出岁仪必应乎髙下衣必适乎寒暑是故世异即事变时移则俗易故圣人论世而立法随时而举事【淮南子齐俗训】
　　圣人以文交于世而以实从事于宜不结于一迹之涂【淮南子汜论训】
　　伯余之初作衣也緂麻索缕手经指挂其成犹网罗后世为之机杼胜复以便其用而民得以揜形御寒古者剡耜而耕摩蜃而耨木钩而樵抱甀而汲民劳而利薄后世为之耒耜耰锄斧柯而樵桔橰而汲民逸而利多焉【淮南子汜论训】
　　古之所为不可更则车至今无蝉匷【淮南子说林训】
　　五色虽朗有时而渝茂木丰草有时而落物有降杀不得自若故圣人事穷而更为法弊而改制非乐变古易常也将以救败持衰黜淫济非以调天地之气顺万物之宜也【淮南子泰族训】
　　善声而不知转未可谓能歌也善言而不知变未可谓能说也持规而非矩执凖而非绳通一孔晓一理而不知权衡以所不覩不信人若蝉之不知雪坚据古人以应当世犹辰参之错胶柱而调瑟固而难合矣【盐铁论相刺】俗非唐虞之时而世非许由之民而欲废法以治是犹不用櫽栝斧斤欲挠曲直枉也【盐铁论大论】
　　今欲以敦朴之时治抗弊之民是犹迁延而拯溺揖让而救火也【盐铁论大论】
　　圣人之与圣也如矩之三杂规之三杂周则又始穷则反本也【说苑修文】
　　或问新敝曰新则袭之敝则损益之【子问道篇】
　　圣人之法未尝不闗盛衰焉昔者尧有天下举大纲命舜禹夏殷周属其子不胶者卓矣唐虞象刑惟明夏后肉辟三千不胶者卓矣尧亲九族协和万国汤武桓桓征伐四克由是言之不胶者卓矣礼乐征伐自天子所出春秋之时齐晋实予不胶者卓矣【扬子先知篇】
　　一行之礼非随时礼也一定之法非随时法也【淮南子汜论训解】
　　夫骨塡肉补之药长于养体益寿而不可以救暍溺之急也务寛含垢之政可以莅敦御朴而不可以拯衰弊之变也虎狼见逼不挥戈奋劒而弹琴咏诗吾未见其身可保也燎火及室不奔走灌注而揖让盘旋吾未见其焚之自息也【抱朴子外篇审举】
　　夫德教者黼黻之祭服也刑罚者捍刃之甲胄也若德教治狡暴犹以黼黻御剡锋也以刑罚施平世是以甲胄升庙堂也【抱朴子外篇用刑】
　　至醇既浇于三代大朴又散于秦汉道衰于畴昔俗薄乎当今而欲结绳以整奸欺不言以化狡猾委辔防而乘奔马于险涂柁橹而泛舟以淩波盘旋以逐走盗揖让以救灾火斩晁错以却七国舞干戈以平赤眉未见其可也【抱朴子外篇用刑】
　　欲以太昊之道治偷薄之俗以画一之歌救鼎涌之乱非识因革之随时明损益之变通也所谓刻舟以模遗劒叅天而射五歩掼犀兕之甲以渉不测之渊衿却寒之裘以御郁隆之暑踵之解结頥之搔背其为愤愤莫此之剧矣【抱朴子外篇用刑】
　　夫三王不相沿乐五帝不相袭礼而其移风易俗安上治民一也或革或因损益懐善何必当乘船以登山策马以渉川被甲以升庙堂重裘以当隆暑乎若谓古事终不可变则棺椁不当代薪埋衣裳不宜改祼袒矣【抱朴子外篇省烦】
　　常制不可以待变化一涂不可以应无方刻船不可以索遗劒胶柱不可以谐清音故翠盖不设于晴朗朱轮不施于渉川味淡则加之以盐沸溢则增水而减火【抱朴子外篇广譬】
　　丹书铁劵刺牲防血不能救违约之弊则难以结绳检矣五刑九伐赤族之盛不足以止觊觎之奸则不可以舞干化矣【抱朴子外篇广譬】
　　若舟车之代歩渉文墨之改结绳诸后作而善于前事其功业相次千万者不可复缕举也【抱朴子外篇钧世】
　　三皇五帝之礼义法度期于合时宜应治体而已彼以为羙者此或以为恶故当应时而变然后皆适也然则礼义当其时而用则西施矣遇时而不弃则丑人矣【郭子注庄天运】
　　若握一世之法以传百世之人由以一衣拟寒暑一药治痤瘕也若载一时之礼以训无竆之俗是刻舟而求劒守株而待兎【刘子法术】
　　疗饥不期于鼎食振溺无待于规行是以三王异道而共昌五霸殊风而并烈【文选王融防秀才文】
　　圣人之变如水随形形平则平形险则险【太平御览人事部叙圣】
　　拨乱
　　云雷屯君子以经纶【易屯】
　　初六干父之蛊有子考无咎厉终吉象曰干父之蛊意承考也【易蛊】
　　九五无妄之疾勿药有喜【易无妄】
　　天地革而四时成汤武革命顺乎天而应乎人革之时大矣哉【易革】
　　利渉大川乘木有功也【易涣】
　　初六用拯马壮吉【易涣】
　　若火之燎于原不可向迩其犹可扑灭【书盘庚上】
　　商罪贯盈天命诛之【书泰誓上】
　　若渉渊水予惟往求朕攸济【书大诰】
　　无若火始焰焰厥攸灼叙弗其絶【书洛诰】
　　若游大川予往暨汝奭其济小子【书君奭】
　　若莠生苗若秕在粟恐被锄治簸飏【孔氏传书仲虺之诰】
　　祸毒在汝身徒奉持所痛而悔之则于身无所及【孔氏传书盘庚上】
　　稼穑之夫除草养苗我长念天亡殷恶主亦犹是矣我何敢不顺天终竟我垄畞乎【孔氏传书大诰】
　　燎之方扬宁或灭之【诗小雅正月】
　　苞有三蘖莫遂莫达【叶他悦反○诗颂长发】
　　雨雪之盛瀌瀌然至日将出其气始见人则皆称曰雪今消释矣喻小人虽多王若欲兴善政则天下闻之莫不曰小人今诛灭矣【郑氏笺诗角弓】
　　夏田为苗择取不孕任者若治苗去不秀实者【郑氏注周礼夏官大司马】
　　今之欲王者犹七年之病求三年之艾也茍为不畜终身不得茍不志于仁终身忧辱以陷于死亡【孟子离娄上】麋鹿在牧蜚鸿满野天下享殷乃今有成【史记周本纪】秦失其鹿羣雄竞逐狐鸣楚祠龙兴沛谷【史记秦楚表賛】驭委其辔马骀其衔四牡横奔皇路险倾方将拑勒鞬以救之岂暇鸣和銮清节奏哉【后汉书崔骃列传】
　　扫六合之秽慝清宇宙之埃尘连光芒于白日属炎气于景云【后汉书蔡邕列传】
　　用能荡氛雾于昊苍耀晨辉于宇宙【晋书简文帝纪】
　　茨草秽堂阶扫截不得生【晋书乐志下】
　　临河救溺不卜命之短长脉病三年不豫絶其餐馈【晋书郭防传】
　　虽洪水滔天犹欲济彼俱溺【晋书秃髪乌孤纪】
　　固以兴灭继絶舟航沦溺矣【宋书武帝中本纪】
　　陛下张天造历驾日登皇声雷宇宙势压河岳而封豕残魂未屠劒首长蛇余喘偸窥外甸【南齐书孔稚圭传】
　　拯横流于碣石扑燎火于昆岑【陈书高祖上纪】
　　圣上之养庶物若慈母之养赤子今赤子几临危壑将赴水火以烦劳而不救岂赤子所望于慈母【魏书张普惠传】回尝闻之夫子曰治国去之乱国就之医门多疾愿以所闻思其则庶几其国有瘳乎【庄子人间世】
　　圣人以治天下为事者也必知乱之所自起焉能治之不知乱之所自起则不能治譬之如医之攻人之疾者然必知疾之所自起焉能攻之不知疾之所自起则弗能攻【墨子兼爱上】
　　夫两尧不能相王两桀不能相亡亡王之机必其治乱其强弱相踦者也木之折也必通蠧墙之坏也必通隙然木虽蠧无疾风不折墙虽隙无大雨不坏万乘之主有能服术行法以为亡征之君风雨者其兼天下不难矣【韩非子亡征】
　　易曰困于石据于蒺藜入于其宫不见其妻凶此言困而不见据贤人者也昔者秦缪公困于殽疾据五羖大夫蹇叔公孙支而小霸晋文困于骊氏疾据咎犯赵衰介子推而遂为君越王勾践困于防稽疾据范蠡大夫种而霸南国齐桓公困于长勺疾据管仲寗戚隰朋而匡天下此皆困而知疾据贤人者也夫困而不知疾据贤人而不亡者未甞有之也【韩诗外传】
　　夫衣小缺襟裂可以补而必待全匹而易之政小缺法令可以坊而必待雅颂乃治之是犹邻之医而求俞跗而后治病废污池之水待江海而后救火也【盐铁论申韩】
　　圣人仁士之于天地之间民之父母也今为濡足之故不救溺人可乎【新序节七】
　　针头刺手百病瘳愈抑按扪炙死人复起【焦氏易林萃之节】震风凌雨然后知夏屋之为帡幪也虐政虐世然后知圣人之为郛郭也【子吾子】
　　次六大虚既邪或直之或翼之得矣夫测曰虚邪矣夫得贤臣也【太经第一羡】
　　次五防车山渊宜于大人测曰防车山渊大位力也【太经第一礥】
　　上九崇崇髙山下有川波其人有辑航可与过其测曰髙山大川不辑航不克也【太经第一礥】
　　次八割其蠧得心疾测曰割其蠧国所便也【太经第六割】次八小子在渊文人播船测曰文人播船济溺世也【太经第六将】
　　凡疗病者必知脉之虚实气之所结然后为之方故疾可愈而寿可长也为国者必先知民之所苦祸之所起然后为之禁故奸可塞而国可安也【濳夫论述赦】
　　夫圣贤之治世也有术得其术则功成失其术则事废譬犹医之治病也有方笃剧犹治无方毚防不愈夫方犹术病犹乱医犹吏药犹教也方施而药行术设而教从教从而乱止药行而病愈治病之医未必惠于不为医者然而治国之吏未必贤于不能治国者偶得其方遭晓其术也【王充论衡宋贤篇】
　　谷登岁平庸主因缘以建德政顚沛危殆圣哲优者乃立功化是故防病恒医皆巧笃剧扁鹊乃良【王充论衡恢国篇】令濮上巴人反安乐之正音腠理之疾无退走之滞患者岂有方乎【抱朴子外篇审举】
　　见不善则若鹰鹯之抟鸟雀覩乱萌则若薙【他计切】田之芟芜薉【抱朴子外篇用刑】
　　波川之险须辑航而济之礥【下研切】难之世须圣人而防之也【太经第一礥解】
