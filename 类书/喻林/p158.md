<!-- { "loadSidebar": true } -->
　　世主无为涣如俨容天地为炉太和为槖神明为风万物为铁徳为大匠道为工作天下青青靡不润泽故能陶冶民心变化时俗【道徳经指归巻九】
　　鬼以其神养物于隂圣人以其道养物于阳【道徳经指归巻十】夫万物之有君犹形体之有心也心之于身何后何先流行血脉无所不存上下表里无所不然【道徳经指归巻十一】夫恃威网以使物者治之衰也使不知神圣之为神圣道之极也【道徳经注】
　　为天地者有为于众手无为于拱手配五行者有为于四象无为于无象拱手者圣人垂衣裳而天下治无象者真人全神而形自安【金庭无为妙经】
　　譬如日轮住阎浮空其影悉现一切浄宝及以河海池沼噐物诸浄水中一切众生莫不目见而彼日轮不来至此【大方广佛华严经巻二十五】
　　吾闻天不言而四时行王不言而万国治【集沙门不应拜俗等事巻二冠二】
　　无为
　　为政以徳譬如北辰居其所而众星共之【论语为政】
　　禹当朝廷闲也可以罗爵【鬻子上禹政】
　　心之在体君之位也九窍之有职官之分也心处其道九窍循理嗜欲充益目不见色耳不闻声故曰上离其道下失其事母代马走使尽其力母代鸟飞使弊其羽翼【管子心术上】
　　天不动四时云下万物化君不动政令陈下而万功成心不动使四肢耳目而万物情【管子戒】
　　瑟不鸣而二十五弦各以其声应轴不运于己而三十辐各以其力旋弦有缓急然后能成曲车有劳佚然后能致逺使有声者乃无声者也使有转者乃无转也【文子微明】
　　有虞氏之药痬也秃而施髢病而求医孝子操药以修慈父其色燋然圣人羞之【庄子天地】
　　天有明不忧人之暗地有财不忧人之贫圣人有徳不忧人之危也天虽不忧人暗辟户牖必取已明焉则天无事也地虽不忧人贫伐木刈草必取已富焉则地无事也圣人虽不忧人之危百姓凖上而比于下其必取已安焉则圣人无事也【慎子威徳】
　　农分田而耕贾分货而贩百工分事而劝士大夫分职而听建国诸侯之君分土而守三公总方而议则天子共己而已矣【荀子王霸】
　　明君之所以立功成名者四一曰天时二曰人心三曰技能四曰势位非天时虽十尧不能冬生一穗逆人心虽贲育不能尽人力故得天时则不务而自生得人心则不趣而自劝因技能则不急而自疾得势位则不推进而名成若水之流若船之浮守自然之道行毋穷之令故曰明主【韩非子功名】
　　宋人有为其君以象为楮叶者三年而成丰杀茎柯毫甚繁泽乱之楮叶之中而不可别也此人遂以功食禄于宋邦列子闻之曰使天地三年而成一叶则物之有叶者寡矣故不乗天地之资而载一人之身不随道理之数而学一人之智此皆一叶之行也故冬耕之稼后稷不能羡也丰年大禾藏获不能恶也以一人力则后稷不足随自然则藏获有余故曰恃万物之自然而不敢为也【韩非子喻老】
　　有准不以平有绳不以正天之大静既静而又宁可以为天下正【吕氏春秋君守】
　　天下之贤主岂必苦形愁虑哉执其要而已矣雪霜雨露时则万物育矣人民修矣疾病妖厉去矣故曰尧之容若委衣裘以言少事也【吕氏春秋察贤】
　　五帝垂象苍颉作书不如三皇结绳无文【河上公注老子还淳】今夫桥直植立而不动俛仰取制焉人主静漠而不躁百官得修焉譬如军之持麾者妄指则乱矣慧不足以大宁智不足以安危与其誉尧而毁桀也不如掩聪明而反修其道也【淮南子主术训】
　　权衡规矩一定而不易不为秦楚变节不为胡越改容常一而不邪方行而不流一日形之万世传之而以无为为之故国有亡主而世无废道人有困穷而理无不通由此观之无为者道之宗【淮南子主术训】
　　霜雪雨露生杀万物天无为焉犹之贵天也厌文搔法治官理民者有司也君无事焉犹尊居也辟地垦草者后稷也决河濬江者禹也明狱制中者皋陶也有圣名者尧也故得道以御者身虽无能必使能者为己用不得其道技艺虽多未有益也【淮南子诠言训】
　　弦有缓急大小然后成曲车有劳佚动静而后能致逺使有声者乃无声者也能致千里者乃不动者也故上下异道则治同道则乱【淮南子泰族训】
　　今夫祭者屠割烹杀剥狗烧豕调平五味者庖也陈簠簋列樽爼设笾豆者祝也斋明盛服渊黙而不言神之所依者尸也宰祝虽不能尸不越樽俎而代之【淮南子泰族训】夫一官之任以一味协五味一国之政以无味和五味【刘邵人物志材能】
　　天王不材于百官故百官御其事而明者为之视聪者为之听知者为之谋勇者为之捍夫何为哉黙而已而羣材不失其当则不材乃材之所至赖也故天下乐推而不厌【郭子注庄人间世】
　　夫工人无为于刻木而有为于用斧主上无为于亲事而有为于用臣臣能亲事主能用臣斧能刻木工能用斧各当其能则天理自然非有为也【郭子注庄大道】
　　夫在上者患于不能无为而代人臣之所司使咎繇不得行其明断后稷不得施其播殖则羣才失其任而主上困于役矣故冕旒垂目而付之天下天下皆得其自为斯乃无为而无不为者也【郭子注庄天道】
　　与天合徳则虽出而静日月云雨四时昼夜皆不为而自然也胶胶扰扰乎则自嫌有事故曰古之王天下奚为哉天地而已矣【郭子注庄天道】
　　不为万物而万物自生者天地也不为百行而百行自成者圣人也【郭子注庄刻意】
　　天动星廽而辰极犹居其所玑璇轮转而衡轴犹执其中【文选李康运命论】
　　夫万物之托君也犹神明之居身而井水之在庭也水不可以有为清也神不可以思虑宁也【道徳经指归巻七】使天有为动不顺一为髙得卑为清得裂使地有为动不顺一为直得枉为宁得发使神有为动不顺一为逹得困为灵得歇使谷有为动不顺一为有得亡为盈得竭侯王有为动不顺一为贵得贱为政得蹷【道徳经指归巻七】夫工之造舆也为圆为方为短为长为曲为直为纵为横终身揳揳卒不为舆故能成舆而令可行也【道徳经指归巻七】
　　无为者有为之君而成功之主也政教之元而变化之母也其除祸乱犹躁之胜寒而静之胜暑也【道徳经指归巻八】不知之知知之祖也不教之教教之宗也【道徳经指归巻九】世主之化虚无寂寞容如枯槁心如槖籥志如江海施如谿谷不别东西不异南北不辩甘苦不嫌白黒不正方圆不定曲直【道徳经指归巻九】
　　动于隂者鬼神周之动于阳者圣人制之唯无所为者莫能败之【道徳经指归巻十】
　　明于俞附之术岐鹊之数以治之不若使世无病之徳丰也挟黄帝大公之虑秉孙吴氏之要以胜之不若使天下不事智力之不营也【道徳经指归巻十】
　　圣人无为为之以生万物无执执之以制所欲犹工匠之造髙台而天地之生巨木自然而已【道徳经指归巻十一】动静与众反出入异门户不以勇勇故不怒而天下恐不以广广故不施而天下往不以先先故不言而天下长【道徳经指归巻十一】
　　夫太山之木本据于隂末托于阳防枝布叶华实青青大而合抱髙连百防者生于无大成于不为九重之台广大拟于丘陵百仭之髙昭昭防防干于青霄者以为卑小不为髙大也【道徳经指归巻十一】
　　言煑小鱼挠之则糜烂任置即自全喻理国无为即太平躁动则荒乱【道徳经注防巻六】
　　小能攻坚百王不易之事无为破有万代不刋之术【道徳经注疏巻八】
　　当知诸水鸟王皆具二徳一审谛其心如取鱼时入水翘立一心觇视嶷然不动二静观水族所欲皆从我王亦尔髙居俯视听政万方寂然不动感通无碍言不虚发一切自成【大方广佛华严经巻十二】

　　喻林巻七十三
<子部,类书类,喻林>
　　钦定四库全书
　　喻林巻七十四　　　　　明　徐元太　撰臣术门【一】
　　审任
　　徳薄而位尊知小而谋大力小而任重鲜不及矣【易下系】有实之鼎不可复有所取才任已极不可复有所加【王弼注易既济】
　　九四处上体之下上有所承而又应初下有所施既承且施非己所堪故曰鼎折足鼎足既折则覆公餗也【周易正义鼎】
　　马肥彊则能升髙进逺臣彊力则能安国【毛诗有駜】
　　栁木之不可以为藩犹是狂夫不任挈壶氏之事【郑氏笺诗东方未明】
　　譬如田猎射御贯则能获禽若未尝登车射御则败绩厌覆是惧何暇思获【左传襄公三十一年】
　　位下而欲上政无大功而欲大禄皆怨府也【国语鲁】或谓建信君君之所以事王者色也葺之所以事王者智也色老而衰智老而多以日多之智而逐衰恶之色君必困矣建信君曰奈何曰并骥而走者五里而罢乗骥而御之不倦而取道多君令葺乗独断之车御独断之势以居邯郸令之内治国事外刺诸侯则葺之事有不言者矣君因言王而重责之葺之轴令折矣【战国防赵孝成王】
　　人之体韵犹噐之方圆方圆不可错用体韵岂可易处各顺其方以其业则歳寒之功必有成矣【晋书王坦之传】虽有贤君不爱无功之臣虽有慈父不爱无益之子是故不胜其任而处其禄此非禄之主也【墨子亲士】
　　世之君子使之为一彘之宰不能则辞之使为一国之相不能而为之岂不悖哉【墨子贵义】
　　奉一爵酒不知于色挈一石焉则白汗交流又况赢天下之忧而海内之事者乎其重于尊亦逺也【淮南子修务训】悬狟素餐食非其任【焦氏易林谦之坎】
　　次四要不克或增之戴测曰要不克可败也【太经第一增】次三视其徳可以干王之国测曰视徳之干乃能有全也【太经第五视】
　　噐之盛物有斗石之量犹人爵有髙下之差也噐过其量物溢弃遗爵过其差死亡不存【王充论衡骨相篇】
　　且骥一日行千里者无所服也使服任车舆驽马同音骥曾以引盐车矣垂头落汗行不能进伯乐顾之王良御之空身轻驰故有千里之名【王充论衡状留篇】
　　非贲获之壮不可以举兼人之重非万夫之特不可以总异官之局【抱朴子外篇臣节】
　　明主官人不令出其噐忠臣居位不敢过其量非其才而妄授非所堪而虚任犹冰椀之盛沸汤葭莩之包烈火缀万钧于腐索加倍载于扁舟【抱朴子外篇博喻】
　　若秉国之钧出纳王命者审良乐之顾盼不令跛蹇厠骐騄冐昧茍得闇于自量者虑中道之颠踬不以驽薾服鸾衡则何患庻绩之不康何忧四凶之不退【抱朴子外篇百里】
　　或智小败于谋大或辕弱折于载重【抱朴子外篇知止】
　　推此类也则货轻者望利薄任重者责功多【张湛注列黄帝】勇略之士则受熊虎之任儒雅之徒则处龙凤之署【文选韦曜博奕论】
　　任重于力才尽则困用广其噐应博则凶是以物胜权而衡殆形过镜则照穷故明主程才以效业贞臣底力而辞丰【文选陆机演连珠】
　　力胜其任则举之者不重智能其事则为之者不难【意林淮南子】
　　剸犀截鴈必俟昆吾之锋逐日追风信资伯乐之骏未有骖驽蹇足而方骋遥涂采蓺铅刀而求其断割【艺文类聚职官部吏部尚书表】
　　陟彼太行伯后之车屡怠望兹吴坂少防之马难跻是知美非流水立致摧辕骏匪浮云便期顿辔【艺文类聚职官部中书侍郎表】
