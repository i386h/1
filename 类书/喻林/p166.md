<!-- { "loadSidebar": true } -->
　　鲁季孙新弑其君吴起仕焉或谓起曰夫死者始死而血已血而衂已衂而灰已灰而土反其土也无可为者矣今季孙乃始血其毋乃未可知也【韩子説林】
　　孔思请行鲁君曰天下主亦犹寡人也将焉之孔思对曰盖闻君子犹鸟也骇则举鲁君曰主不肖而皆以然也违不肖过不肖而自以为论天下之主乎凡鸟之举也去骇从不骇去骇从不骇未可知也去骇从骇则鸟曷为举矣孔思之对鲁君也亦过矣【吕氏春秋审应】
　　奋翅鼔翼将之嘉国【焦氏易林随之小畜】
　　举趾振翼南至嘉国【焦氏易林蛊之随】
　　乱君之门佐鬭伤跟营私贪禄身为悔残【焦氏易林咸之丰】工不量度其凿而方正其枘则物不固而木破矣臣不度君贤愚竭其忠信则被罪过而身殆矣【王逸注楚辞离骚经】屈原得祝融御已即时还车将即中土乃使仁贤若鸾凤之人因迎贞女如洛水之神使达已于圣君得若皇帝帝尧者欲与建徳成化制礼作乐以安黎庶也【王逸注楚辞逺游】
　　鸿鹄养其羽翼一举则见山川之屈曲再举则知天地之圜方身居益髙所睹愈逺贤者亦宜髙望逺虑以知君之贤愚也【王逸注楚辞惜誓】
　　鸾鸟凤凰乃髙飞于天大荒之野循于四极回周而戏见仁圣之王乃下来集归于有徳贤者亦宜处山泽之中周流观望见髙明之君乃当仕也【王逸注楚辞惜誓】
　　鸾凤俊鸟也有圣徳君则来无徳则去以兴贤臣难进易退也【王逸注楚辞九章】
　　夫君犹噐也臣犹物也噐小物大不能相受也髫孺背千金而逐蛱蜨越人弃八珍而甘鼃黾即患不赏好又病不识恶矣夫不用则虽珍而不贵矣莫与则伤之者必至昔卫灵听圣言而数惊秦孝闻髙谈而睡寐而欲缉隆平之化牧良能之勲犹却行以逐驰适楚而首燕也【抱朴子外篇官理】
　　豹狐之裘不为负薪施九成六变不为聋夫设髙唱逺谋不为庸愚吐忘身致果不为薄徳作【抱朴子外篇博喻】云为龙兴非虺蜒所能招也飙风为虎发非狐狢之能致也是以大人受命则逸伦之士集玉帛幽求则邱园之俊起【抱朴子外篇广譬】
　　鸟有择木之性鱼有选潭之情【刘子托附】
　　龙竢风云而后升士须明君而后进【前汉书注扬雄传】
　　屈原以髙行仕楚亦犹资美女之髢卖于九戎而求其利必不得也【前汉书注雄传】
　　月明星稀乌鹊南飞绕树三帀何枝可依【文选魏武帝短歌行】凤凰集南岳徘徊孤竹根于心有不厌奋翅凌紫氛岂不常勤苦羞与黄雀羣何时当来仪将须圣明君【文选刘桢赠从弟诗】
　　朝鴈鸣云中音响一何哀问子游何乡戢翼正徘徊言我塞门来将就衡阳栖往春翔北土今冬客南淮逺行霜雪毛羽日摧頽常恐伤肌骨身陨沈黄泥欲因云雨会濯翼陵髙梯【文选建章台诗】
　　栖凤难为条淑贶非所临【文选王僧逹答顔延年诗】
　　虬虎虽惊风云未和鱼择渊髙鸟柯【文选袁宏名臣序賛】鸟择髙梧臣须顾眄【文选袁宏名臣序賛】
　　鸟则择木臣亦简君【文选潘岳杨荆州诔】
　　髙鸟相木而集智士择土而翔【意林阮子】
　　厌禋祀于故墟飨禴祭于东邻【艺文类聚人部言志赋】
　　诚以枯泽非应龙之渊棘林非鸾凤之窟昔食其自匿监门非髙祖不长揖孔明躬稼南阳非刘氏不驰驱望云霄而偶翮见鸿渐之轻羽瞻长涂而髙鸣知骐骥之迅足【太平御览人事部交友二】
　　正当游翔择木待椅桐竹实耳【明集十一】

　　喻林卷七十七
<子部,类书类,喻林>
　　钦定四库全书
　　喻林卷七十八　　　　　明　徐元太　撰臣术门
　　结知
　　江乙説于安陵君曰以财交者财尽而交絶以色交者华落而爱渝是以嬖色不敝席宠臣不敝轩今君擅楚国之势而无以自结于王窃为君危之【战国防楚宣王】
　　田需贵于魏王惠子曰子必善左右今夫杨横树之则生倒树之则生折而树之又生然使十人树杨一人防之则无生杨矣故以十人之众树易生之物然而不胜一人者何也树之难而去之易也今子虽自树于王而欲去之者众则子必危矣【战国防魏哀王】
　　魏王与龙阳君共船而钓龙阳君得十余鱼而涕下王曰有所不安乎如是何不相告也对曰臣无敢不安也王曰然则何为涕出曰臣为臣之所得鱼也王曰何谓也对曰臣之始得鱼也臣甚喜后得又益大今臣直欲弃臣前之所得矣今以臣之防恶而得为王拂枕席今臣爵至人君走人于庭避人于途四海之内美人亦甚多矣闻臣之得幸于王也必褰裳而趋大王臣亦犹曩臣之前所得鱼也臣亦将弃矣臣安能无涕出乎【战国防魏安厘王】
　　王亦闻老妾事其主妇者乎子长色衰重嫁而已今臣之事王若老妾之事其主妇者【战国防魏哀王】
　　臣虽薄也得肺附【前汉书景十三王传】
　　夫士以才智要君女以道求主【后汉桓谭列传】
　　蚨母养子以葢覆穴出入徃来初无闲眹故物不能止之今内揵之臣委曲从君以自结固无有闲隙亦由是也【鬼谷子内揵注】
　　士为知己死女为悦已玩恩义茍畅他人焉能乱【李善注文选任彦升文宣王行状】
　　惊鸿别水但见徘徊黄鹤去闗唯知反顾栖恋之心事同于此【文苑英华庾信谢赐赉啓】
　　明使君始垂哀怜意眷日崇譬之疾病乃使炎农分药岐伯下鍼疾虽未除就没无恨何者以其天医至神而荣魄自尽也【太平御览疾病部总叙疾病下】
　　然宿瘤以丑见传而臣以醉见识【向氏语林言语】
　　思退
　　六二介于石不终日贞吉【易豫】
　　考槃刺庄公也不能继先公之业使贤者退而穷处【毛诗考槃】
　　吾闻天有四时春生冬伐人有盛衰泰终必否知进退存亡而不失其正惟贤人乎蠡虽不才明知进退髙鸟已散良弓将藏狡兎已尽良犬就烹【吴越春秋勾践伐吴外传】蔡泽曰夫四时之序成功者去【战国防秦昭襄王】
　　非闚天者不可与图逺君不授骥以重任骥亦俛首裹足而去耳【后汉书郅晖列传】
　　今崎岖于锋刃之间在疑忌之际愚则为人所猜智则危甚巣幕当如鸿鹄髙飞一举万里不可坐待罟网也【晋书慕容盛传】
　　仆固脂车以须放秣马以待却反耕于枳落归志乎涡濑从容乎农夫优游乎卒歳矣【晋书夏侯湛传】
　　方当横潭乱海就鱼鼈而为羣披榛扪树从虺虵而相伍【梁书王僧儒传】
　　笼樊之念既多寥廓之想弥切【魏书李顺希仁弟骞传】
　　君独不见夫鸡乎首戴冠者文也足抟距者武也敌在前敢鬭者勇也得食相告仁也守夜不失时信也鸡有此五徳君犹日瀹而食之者何也则以其所从来者近也夫黄鹄一举千里止君园池食君鱼鼈啄君黍粱无此五者君犹贵之以其所从来者逺矣臣将去君黄鹄举矣【韩诗外传】
　　介子推曰推闻君子之道为人子而不能承其父者则不敢当其后为人臣而不见察于其君者则不敢立于其朝然推亦无索于天下矣【新序节士七】
　　九疑郁林沮湿不中鸾凤所恶君子攸去【焦氏易林小过之晋】贤士之嫁也非刑戮之国则就之非篡弑之朝则就之若是而蹇必内有防姬外有譛臣二网张国仁者洁身不待尘而举不待逐而行引之不浮垂之不沈【天禄阁外史渔论】
　　汝不见出穴之蚁上垣篱而扛百足之虫有稚子临穴而憎蚁以泥覆其上虽欲返穴而安之亦不得已今楚之疑非特稚子之憎也疑覆于国而距后至之士非特覆穴之泥也而欲返楚以求鸣是何丘蚁之弗若乎汝又不见游鱼之逝千仞之薮而无患者以其能与水相信也故浮沈得其意出入得畅其情是水益深则鱼益逝君益信则士益归而况士之于诸侯哉使逰鱼遇无水之壑则偃蹇而困于泥求咫尺之防亦不可得已今楚无水之壑也欲以薮泽之鱼而防之必蹇矣故鱼不厌深士不厌信或止或行其知几乎【天禄阁外史龟邱】夫鱼不縁矶之薮以为能逝也而时遇渔人之罟又逆鳞而入鸟不巢覆庐之林以为能举也而时遇猎者之网又解翅而投乎【天禄阁外史遇渔】
　　言众鱼张其鬐尾葺累其鳞则蛟龙隠其文章而避之俗人朋党恣其口舌则贤者亦伏匿深藏也【王逸注楚辞九章】譬彼四时功成则退在盈思中升隆以顺【蔡中郎集太传胡公碑】见几而作如鸿之翔【蔡中郎集太守胡公碑】
　　吾闻景风起则裘鑪息世道夷则奇士退【抱朴子内篇释滞】繁弱既韬卢鹊将烹子房出帷而反闾巷信布释甲胄而修鱼钓【抱朴子内篇释滞】
　　譬犹池鱼笼鸟有江湖山薮之思【文选秋兴赋】
　　方将耕于东皋之阳输黍稷之税以避当涂者之路【文选阮籍奏记诣蒋公】
　　惟羡肃肃翰滨纷戾髙防【文选谢灵运邺中诗注】
　　将随渤澥去刷羽泛清源【文选沈约和谢宣城诗】
　　虽无豹姿终隠南山雾【文选谢眺之宣城诗】
　　哲匠感萧晨肃此尘外轸【文选殷仲文九井作诗】
　　子独不闻夫神人乎噏风饮露不食五谷登太清逰山岳靡紫芝弄白玉不因而独备无假而自足不与人路同嗜欲不与世务齐荣辱故能入无穷之门享不死之年以此言之何待进贤【补文选夏侯湛抵疑】
　　世雷同而炫曜兮何毁誉之昧昧人修饰而窥镜兮后尚可以窜藏【广文选宋玉九辩】
　　黄鹄之一举兮知山川之纡曲再举兮睹天地之圜方【广文选贾谊惜誓】
　　譬笼鸟与池鱼本山川而有思【艺文类聚产业部园赋】
　　思依林而羽戢愿托水而鳞藏【艺文类聚居处部宅舎赋】
　　一叶将陨宁待于风露百川皆到自竭者潢污【文苑英华庾信请致仕一表】
　　衔羁之马伏枥之驹莫不思平原旷泽翘尾而驰足也【太平御览兵部羁】
　　楚国龚舎初随楚王朝宿未央宫见蜘蛛焉有赤蜘蛛大如栗四面萦罗网有虫触之而死者退而不能出焉舎乃叹曰吾生亦如是耳仕官者人之罗网也岂可淹歳于是挂冠而退时人笑之谓舎为蜘蛛之隠【太平御览虫豸部蜘蛛】
　　孤鸿已摩天去吾侪恋稻粱跳踯网罗中【华阳陶隠居传上】
　　立节
　　泽无水困君子以致命遂志【易困】
　　老狼有胡进则躐其胡退则跲其尾进退有难然而不失其猛【毛诗狼跋】
　　见有礼于其君者事之如孝子之养父母也见无礼于其君者诛之如鹰鹯之逐鸟雀也【左传文公十八年】
　　此行也吾闻鼓而已不闻金矣【左传哀公十年】
　　天下无道循道而行衡涂而偾【大戴礼记曾子制言中】
　　鱼我所欲也熊掌亦我所欲也二者不可得兼舎鱼而取熊掌者也生亦我所欲也义亦我所欲也二者不可得兼舎生而取义者也【孟子告子上】
　　天下有道以道殉身天下无道以身殉道未闻以道殉乎人者也【孟子尽心上】
　　好船者必溺好战者必亡臣好直言不顾于命【吴越春秋夫差内传】
　　豫让遁逃山中曰嗟乎士为知己者死女为悦己者容吾其报智氏之讐矣【战国防赵襄子】
　　跖之狗吠尧尧非不仁狗固吠非其主【史记淮隂侯传】
　　人固有一死死有重于太山或轻于鸿毛用之所趋异也【前汉书司马迁传】
　　曲防在颈不易其心【后汉书冯衍传】
