<!-- { "loadSidebar": true } -->






　　喻林卷五十三
<子部,类书类,喻林>
　　钦定四库全书
　　喻林卷五十四　　　　　明　徐元太　撰人事门【五十二】
　　昧祸
　　昭公之朝其羣臣皆小人也徒整饰其衣裳不知国之将廹胁君臣死亡无日如渠略然【郑氏笺诗蜉蝣】
　　人皆知防虎冯河立至之害而无知当畏慎小人能危亡也【郑氏笺诗小旻】
　　蜉蝣之小虫朝生夕死不知已之性命死亡在近有此羽翼以自脩饰以兴昭公之朝廷皆小人不知国将廹胁死亡无日犹整饰此衣裳以自脩洁【毛诗正义蜉蝣】
　　禽兽被人所驱纳于罟获陷阱之中而不知违辟似无知之人为嗜欲所驱入罪祸之中而不知辟【礼记正义中庸】田华之为陈轸説秦惠王曰臣恐王之如郭君夫晋献公欲伐郭而惮舟之侨存荀息曰周书有言美女破舌乃遗之女乐以乱其政舟之侨谏而不听遂去因而伐郭遂破之又欲伐虞而惮宫之竒存荀息曰周书有言美男破老乃遗之美男教之恶宫之竒宫之竒以谏而不听遂亡因而伐虞遂取之【战国策秦惠文君】
　　夫抱火厝之积薪之下而寝其上火未及燃因谓之安方今之埶何以异此【前汉书贾谊传】
　　安危亡于旦夕肆嗜欲于目前奚异渉海之失柂积薪而待燃【后汉书文苑列传】
　　往车虽折而来轸方遒【后汉书左周黄列传论】
　　传曰截趾适屦孰云其愚何与斯人追欲丧躯【后汉书荀淑子爽传】
　　驰骛覆车之辙探汤败事之后后出益可怪晚发愈可惧耳【后汉书范升传】
　　四海为罗网天下为敌人举足遇害动摇触患履深渊之薄氷不为唬渉千钧之发机不知惧何如其知也【后汉书冯衍注传】
　　国有露根之渐而莫之恤也【呉志陆凯传】
　　天子居缀旒之运人臣防覆餗之忧于是窃势拥权黩明王之彛典穷奢纵侈假凶竪之余威绣桶雕楹陵跨于宸极骊珍冶质充牣于帷房亦犹犬彘腴肥不知祸之将及【晋书王湛列传】
　　独不见羣虱之处禈中逃乎深缝匿乎壊絮自以为吉兆也行不敢离缝际动不敢出禈裆自以为得绳墨也然炎丘火流焦邑灭都羣虱处于禈中而不能出也君子之处域内何异夫虱之处禈中乎【晋书阮籍传】
　　髙蝉处乎轻隂不知螳螂袭其后也【晋书王祥列传】
　　自谓势擅狐防理隔熏掘【宋书谢晦传】
　　茍欲狥意于前涂不觉坑穽在其侧【北齐书文襄帝纪】
　　商人用一布布不敢继茍而讐焉必择良者今士之用身则不然意之所欲则为之厚者入刑罚薄者被毁丑则士之用身不若商人之用一布之慎也【墨子贵义】
　　楚庄王欲伐越杜子谏曰王之伐越何也曰政乱兵弱杜子曰臣愚患之智如目也能见百歩之外而不能自见其睫王之兵自败于秦晋丧地数百里此兵之弱也庄蹻为盗于境内而吏不能禁此政之乱也王之弱乱非越之下也而欲伐越此智之如目也王乃止故知之难不在见人在自见故曰自见之谓明【韩非子喻老】
　　孔子曰鷰爵争善处于一屋之下母子相哺也区区焉相乐也自以为安矣灶突决上栋焚燕爵顔色不变是何也不知祸之将及之也不亦愚乎为人臣而免于燕雀之智者寡矣夫为人臣者进其爵禄富贵父子兄弟相与比周于一国区区焉相乐也而以危其社稷其为灶突近矣而终不知也其与燕雀之智不异故曰天下大乱无有安国一国尽乱无有安家一家尽乱无有安身此之谓也故细之安必待大大之安必待小细大贱贵交相为賛然后皆得其所乐【吕氏春秋谕大】
　　避患东西反入祸门【焦氏易林鼎之防】
　　欲避凶门反与祸隣【焦氏易林艮之无妄】
　　去安就危坠陷井池破我玉螭【焦氏易林旅之剥】
　　蜘蛛作网以伺行旅青蝇嚵聚触我罗域【焦氏易林未济之蛊】鸥水鸟潮至则翔水向以为信反为鸷鸟所击是知信而不知所以自害也【张华注禽经】
　　鹬状类鷰绀色错出有文色水际伺蚌出啄啄食之反为蚌所持死水中不知所食以为害【张华注禽经】
　　根露基颓危犹巢幕而自比于天日拟固于泰山【抱朴外篇君道】
　　夫鸢不絓网驎不堕穽相彼鸟兽犹知为患风尘之徒曽是未吝也【抱朴子外篇嘉遯】
　　夜鬬人船人必挤已于水也【庄子音义徐无鬼】
　　顾非累卵于叠棋焉至观形而懐怛【文选魏都赋】
　　坐积薪以待然方指日而比盛【文选西征赋】
　　是由桓侯抱将死之疾而怒扁鹊之先见以觉痛之日为受病之始也【文选嵇叔夜养生论】
　　将军鱼游于沸鼎之中鷰巢于飞幕之上不亦惑乎【文选丘希范与陈伯之书】
　　安卧积薪日待焚炽【艺文类聚人部説】
　　轻羽不髙翔自用弦网罗纤鳞惑芳饵故为钓所加【艺文类聚鳞介部螺】
　　不安其昧而乐其明是犹夕蛾去暗赴灯而死也【艺文类聚虫豸部蛾】
　　樱桃为树则多隂为菓则先熟有蝉鸣焉命黏取退惟彼蝉之得意于斯树不知黏之将至亦犹人之得意于富贵而不虞祸之将来也【事文类聚蝉咸赋】
　　文王问曰人有大忘乎对曰大忘知其身之恶而不改也以贼其身乃丧其躯有行如此之谓大忘【太平御览人事部迷忘】
　　譬如猿猴跳踯恃便忽罹机辟自丧身本【无上内秘藏经玅徳品】譬如陆鸟爱其尾终为射夫之所得【灵寳自然妙经】
　　如鹖鸟爱其尾尾为射猎者所得【四愿经敬入】
　　此羣牛本有千头在外瞻守掌不牢固为虎恶兽所见噉食死者过半余不觉知方相抵触跳踉唤吼伤其无智何乃甚哉【出曜经一无常品】
　　犹如毒药顔色成就香美且甘若人遇病而服此药咽喉通利入腹未乆即丧命根【出曜经三欲品】
　　犹如有人行过山险两边险峻闭眼而过不知身危或致命终【出曜经八行品】
　　以欲网自蔽以爱盖自覆自恣防于狱如鱼入笱口【法句经爱欲品】
　　世皆没渊尠克度岸【法句经明哲品】
　　譬如苍蝇在蜜器中有人拔出心犹乐着以乐着故乃至丧命【本缘经月光王品】
　　昔有一人在路而行道中得一金防狼心生喜踊持置懐中渉道而进至水欲渡脱衣至地寻时金防变为毒蛇此人深思寜为毒蛇螫杀要当懐去心至防感还化为金傍边愚人见其毒蛇变成真寳谓为恒尔复取毒蛇内着懐里即为毒蛇之所蜇螫丧身殒命【百喻经卷下】昔有屠儿有千头牛养令肥好日杀一牛卖肉已杀五百牛余有五百头方共跳腾諠戏共相觝触天尊时入国见牛如此愍而舍去语诸弟子此牛愚痴伴侣欲尽方共戏諠人亦如是【阿育王譬喻经基一】
　　如犛牛爱尾不惜身夀命【大智度论卷四】
　　譬如愚人见师子王饥时睡眠而欲寤之如人以指置毒虵口如欲以手触灰覆火【法苑珠林卷五十五】
　　祸原
　　洪范五行传云视之不明时则有羽虫之孽听之不聪时则有介虫之孽言之不从时则有毛虫之孽貌之不恭时则有鳞虫之孽思之不睿时则有倮虫之孽【尚书正义髙宗肜日】
　　白华周人刺幽后也幽王取申女以为后又得褒姒而黜申后【毛诗白华】
　　燎火方奋扬之时炎炽熛怒寜有能灭息之者以喻宗周方隆盛之时王业深固宁有能灭亡之者言此二者皆盛不可灭亡也然此燎虽炽盛而水能灭之则水为甚矣以兴周国虽盛终将襃姒灭之则襃姒恶甚矣【毛诗正义正月】
　　华元杀羊食士其御羊斟不与及战曰畴昔之羊子为政今日之事我为政与入郑师故败【左传宣公二年】
　　天有六气降生五味发为五色征为五声滛生六疾六气曰隂阳风雨晦明也分为四时序为五节过则为菑隂滛寒疾阳滛热疾风滛末疾雨滛腹疾晦滛惑疾明滛心疾【左传昭公元年】
　　诗云燎之方阳宁或灭之赫赫宗周襃姒灭之【前汉书谷永传】何寤青蝇飞于干旄无极游于二垒使股肱分为二体背胸絶为异身【魏志袁绍传注】
　　荆山鹊飞而玉碎隋岸蛇生而珠死【周书庾信传】
　　墙坏于其隙木毁于其节斯盖其分也【鬼谷子谋篇】
　　辩慧乱之賛也礼乐滛泆之徴也慈仁过之母也任誉奸之防也乱有賛则行滛泆有征则用过有母则生奸有防则不止【商子説民】
　　肉腐出虫鱼枯生蠧怠慢忘身祸灾乃作【荀子劝学】
　　轻虑重事厚诛薄罪乆怨细过长侮偷快数以徳追祸是断手而续以玉也故世有易身之患【韩非子用人】
　　有人自南方来鲋入而鲵居使人之朝为草而国为墟【吕氏春秋贵直】
　　福生于无为患生于多欲害生于弗僃秽生于弗耨【淮南子缪称训】
　　昔者齐简公释其国家之柄而专任其大臣将相摄威擅势私门成党而公道不行故使陈成田常鸱夷子皮得成其难使吕氏絶祀而陈氏有国者此柔懦所生也郑子阳刚毅而好罚其于罚也执而无赦舎人有折弓者畏罪而恐诛则因猘狗之惊以杀子阳此刚猛之所致也【淮南子汜论训】
　　使叶落者风摇之使水浊者鱼挠之【淮南子説林训】
　　鲁季氏与郈氏鬬鸡郈氏介其鸡而季氏为之金距季氏之鸡不胜季平子怒侵郈氏之宫而筑之故祸之所从生者始于鸡距【淮南子人间训】
　　政有招冦行有招耻弗为而自至天下未有【説苑谈丛】郤大墙坏蠧众木折【焦氏易林干之大壮】
　　怨重被烧忿怒生祸【焦氏易林恒之防】
　　隂作大奸欲君勿言鸿鹄利口发其祸乱【焦氏易林防之中孚】上九灶灭其火唯家之祸测曰灶灭其火国之贼也【太经第四灶】
　　不仁之质胜则伎力为害器贪悖之性胜则强猛为祸梯【刘邵人物志八观】
　　车以喻君马以喻臣言车覆者国君危也马颠仆者所任非人【王逸注楚辞九章】
　　独知猛雨之霑衣而不知云气之所作唯患飞埃之糁目不觉飇风之所为也【抱朴子外篇酒诫】
　　平叔以党曹爽见诛触死权之网也辅嗣以多笑人被疾陷好胜之阱也【顔氏家训务学】
　　妇人为政犹雌鸡而代雄鸣是丧家之道也【前汉书注五行志】不制之臣相与比周比周者宫隣金虎言小人在位比周相进与君为隣贪求之徳坚若金谗谤之言恶若虎也【李善注文选东京赋】
　　蠧众则木折隙大则墙坏不胜而生不败而亡自古及今未尝有也【意林商君书】
　　季孙行父秃晋郄充卫孙良夫跛同时而聘于齐齐使秃者迓秃者者迓者跛者迓跛者萧同叔子虎台上而笑之闻于客客不説而去相与立胥闾而语移日不觧齐人有知之者曰齐之患自此始也【艺文类聚治政部奉使】
　　百病之始生也必先于皮毛邪中之则腠理开开则入客于络脉留而不去传入于经留而不去传入于府廪于肠胃邪之始入于皮也泝然起毫毛开腠理其入于络也则络脉盛色变其入客于经也则感虚乃陷下其留于筋骨之间寒多则筋挛骨痛热多则筋防骨消肉烁防破毛直而败【黄帝素问内经皮部论】
　　夫邪之客于形也必先舎于皮毛留而不去入舎于孙脉留而不去入舎于络脉留而不去入舎于经脉内连五藏散于肠胃隂阳俱感五藏乃伤此邪之从皮毛而入极于五藏之次也如此则治其经焉今邪客入于皮毛入舎于孙络留而不去闭塞不通不得入于经流溢于大络而生竒病也【黄帝素问内经调经论】
