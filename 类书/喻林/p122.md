<!-- { "loadSidebar": true } -->
　　以小人之身过而弗遇必遭罗网其犹飞鸟飞而无托必离矰缴【周易正义小过】
　　王行既可哀伤又将至于倾危犹商人渉路既有疲劳又将困于隂雨商人之遇隂雨则有泥陷之难王行之至倾危必有灭亡之忧【毛诗正义正月】
　　周将亡如心星之光耀见于鱼笱之中其去湏臾也【郑氏笺诗苕之华】
　　王自絶于天如泉水之流稍就虚竭【郑氏笺诗抑】
　　厚而无基必自崩喻众所不附将自败也【春秋正义隐公元年】幽王败乱周之法度犹毁壊髙山以为魁陵粪土残絶川薮以为沟渎无有悛止之时【国语解周下单穆公】
　　夫以一缕之任系千钧之重上县无极之髙下垂不测之渊虽甚愚之人犹知哀其将絶也马方骇鼓而惊之系方絶又重镇之系絶于天不可复结队入深渊难以复出【前汉书枚乗传】
　　虽有孙呉将贲育士若入水火往必焦没知勇亡所施【前汉书西南夷传】
　　炎炎燎火亦允不阳【前汉书叙传述成纪】
　　墙隙而髙其崩必疾也【后汉书折像传】
　　袁绍孤客穷军仰我鼻息譬如婴儿在股掌之上絶其哺乳立可饿杀【后汉书袁绍列传】
　　若鱼游釡中喘息湏防间耳【后汉书张皓列传】
　　犹冰霜见日必至消灭【后汉书刘陶谢传】
　　犹举函牛之鼎絓纤枯之末诗人所以眷然顾之澘焉出涕者也【后汉书刘陶谢传】
　　以张将军之众当百万之师犹以小雪投沸汤虽欲戮力其势不全也【后汉书张宗列传】
　　镬中之鱼火炽汤尽当悉燋烂【后汉书应奉传注】
　　则羣逆冰摧不俟朱阳之耀若秋霜陨萚岂待劲风之威【晋书姚兴上传】
　　想来逆者当前行一尺却行一丈【晋书长沙王文传】
　　螳黾防命拟雷霆之冲已枯之叶当霜飙之队【宋书孔凯传】犹劲飙之拂细草烈火之扫寒原燋卷之形昭然已着【宋书邓琬传】
　　虽穷鸟必啄固等命于梁鹑困兽斯惊终竝悬于防鹿【南齐书王融传】
　　此其必亡也犹自万仞之山播而入深渊其死而不振也必矣【管子宙合】
　　譬之犹廓革者也廓之大则大矣裂之道也【淮南子道应训】譬若载无辖之车以临千仞之谷其不颠覆亦难冀也【孔丛子嘉言】
　　髙墙丰上激下未必崩也降雨兴流潦至则崩必先矣草木根荄浅未必撅也飘风兴暴雨坠则撅必先矣君子居是邦也不崇仁义尊贤臣以理万物未必亡也一旦有非常之变诸矦交争人趋车驰廹然祸至乃始忧愁干防焦唇仰天而叹庶几乎望其安也不亦晚乎【韩诗外传】
　　搆兵争强而卒俱亡虽以进壤广地如食萴之充赐也欲其安存何可得也【盐铁论诛秦】
　　是犹措重寳于道路而莫之守也求其不亡何可得乎【盐铁论世务】
　　包丘子不免于瓮牖蒿庐如潦嵗之鼃口非不众也然卒死于沟壑而已【盐铁论毁学】
　　眄鸡无距与鹊交鬬翅折目盲为鸠所伤【焦氏易林干之遯】弓矢俱张把弹折弦丸发不至道遇害患【焦氏易林干之明夷】小狐渡水汗濡其尾【焦氏易林蒙之师】
　　树植藿豆不得芸锄【焦氏易林讼之履】
　　防虾去海藏于枯里【焦氏易林谦之明夷】
　　精华坠落形体丑恶龃龉挫枯槁腐蠧【焦氏易林豫之履】冰入炭室消亡不息【焦氏易林随之困】
　　病笃难医和不能治【焦氏易林临之益】
　　病疾不医下即蒿庐【焦氏易林观之坤】
　　斧斤所砟疮痏不息鍼口不施下即空室【焦氏易林噬嗑之益】昧暮乗车履危蹈沟亡失羣物摧折两轴【焦氏易林暌之履】执热烂手大为灾咎【焦氏易林姤之中孚】
　　坎中虾蟆乍盈乍虚三夕二朝形消无余【焦氏易林困之暌】兎跛鹿踦縁山坠堕【焦氏易林归妹之暌】
　　言太山将頽为池以喻君且失其位用心迷惑过恶已成若江河之决不可涸塞也【王逸注楚辞七谏】
　　言使蒯聩无义之人登于清庙而执纲纪放弃圣人咎繇于外野政必乱身危殆也【王逸注楚辞九叹】
　　言驷马惊犇虽有执辔之御犹不能制必摧车轭而折其辕以言贤臣奔亡使国荒乱而倾危也【王逸注楚辞九叹】无异防穿蹄之乗而登太行之险亦必颠踬矣【徐干中论审大臣】
　　不得其术者古人方之于冰杯之盛汤羽苞之蓄火也【抱朴子内篇极言】
　　然身中之所以为气为血者株源已丧但余其枝流也【抱朴子内篇极言】
　　夫灾虫害谷至降霜则殄矣佞雄乱羣值严时则败矣【抱朴子外篇疾谬】
　　重载不止所以沈我舟也昧进忘退所以危我身也聚蝎攻本虽权安然必倾之徴也【抱朴子外篇广譬】
　　乡党之友不洽而勤逺方之求涖官之称不着而索不次之显是以虽佻虚誉犹狂华干霜以寒曜不崇朝而零碎矣虽窃大寳于不料冒惟尘以负乗犹鲜介附腾波以髙凌顾眄已枯株于危陆矣【抱朴子外篇循本】
　　披褐而丧珠失皮而露质兀若枯木泊若穷流【顔氏家训勉学】濳朽之木不能当倾山之风含隟之崖难以值滔天之涛【抱朴子外篇广譬】
　　魏明帝善哉行曰权实竖子备则亡虏假气游魂鸟鱼为伍【李善注文选孙子荆为石仲容书】
　　薄戍绵羃无异蛛蝥之网弱卒琐甲无异螳蜋之卫【文选魏都赋】
　　故函谷击柝于东西朝颠覆而莫持【文选东京赋】
　　不知天网设张以在纲目防镬之鱼期于消烂也【文选陈琳檄呉将校文】
　　外失辅车唇齿之援内有毛羽零落之渐【文选孙楚为石仲容作书】嗟弊庐之难保若霣萚之从风【广文选沈休文郊居赋】
　　薄冰当白日聚毛遇猛火虽欲逺害其势不可【意林魏子】舟从流于河而无维檝求安不可得也【意林公孙文子】
　　桀纣虽有天子之位而无一人之誉犹朽株枯树逢风则仆【意林正部】
　　犹搦辔而繁防驰覆车之危路羣乗舟而无楫将何川而能渡【艺文类聚杂文部赋赋】
　　危殆之国治不益之民是犹薄冰当白日聚毛过猛火也【艺文类聚水部冰】
　　此祸水也灭火必矣【事文类聚宫嫔】
　　漂橹溺骖孱然已至乱麻积莽可为寒心【文苑英华卢思道檄一】食钩吻以疗饥饮鸩毒以救渇【文苑英华杜弼檄一】
　　夫赍不訾之寳独宿旷野其危甚于累卵比之秦犹有泰山之安也【太平御览珍寳部寳】
　　奔车失辖泛舟无檝欲以不覆未之有也【太平御览舟部叙舟中】岐伯曰五官不辨阙庭不张小其明堂蕃蔽不见又埤其墙墙下无基垂角去外如是者虽平常殆况加疾哉【黄帝素问灵枢经五阅五使】
　　居君者为虏居虎者为防名在青云之上身处黄泉之下【道徳经指归卷八】
　　如其不尔无为抱石而济长津矣【汉武帝内传】
　　若以野葛一寸巴豆一两入防辄僵不得俛仰当此之时周文揲蓍孔父占象扁鹊操鍼巫咸叩鼔安能令苏复起驰走【参同契】
　　譬如稻莠节虫即死【海空智藏经持诫品】
　　犹如河岸临险之树若遇惊飙必当颠堕【元阳妙经卷一】违道失徳如儿生无母如鱼脱渊【灵寳自然妙经】
　　譬如枯朽之木遇风即折将崩之岸值水先颓【养性延命录教诫篇】
　　不异举沧波以注爝火頽华岭而断涓流语其易也甚于兹矣【养性延命录教诫篇】
　　如仰唾天不离其身如仰射天箭还自中【玉清经道化四夷品】如履汤炭稀不烧灼【玉清经通济幽防品】
　　如有商人无巧便智船在海岸未具装治即持财物安置其上推着水中速便进发是船中道壊没人船财物各散异处【波罗蜜多经卷三百一十二】
　　譬如泛海所乗船破其中诸人若不取木器物浮囊板片为依附者定知溺死不至彼岸【波罗蜜多经四百四十四】
　　譬如断华着日中即为萎枯【道行波罗蜜经卷三】
　　譬如以盐投水消灭无余【大寳积经七十三】
　　如以苏滴置炎铁上欻自消灭【大寳积经卷一百二十】
　　如取水鱼置夏日中热恼所逼宛转于地【大寳积经卷一百二十】犹如度海乗朽烂船于大海中或沉或浮【大寳积经卷一百二十】譬如有人吞金刚丸当知是人不乆必死何以故彼金刚丸不可消故【大集菩萨三昧经卷十】
　　犹众盲儿各相扶持彼在前者不见于后亦不见中彼在中者不见于前亦不见后彼在后者不见于中亦不见前【中阿含经卷三十八】
　　如人执小木而入于巨海人木则俱没【杂阿含经卷十六】若楼若堂屋不覆若使雨来笮亦渍椽亦渍壁亦渍已渍壁亦腐椽亦腐笮亦腐【三观经縁十】
　　如海无主船随风而东西【本縁经毗罗摩品】
　　譬如坏器值天降雨悉皆烂壊无有遗余三界众生亦复如是遇无常雨无得免者【本缘经持王子品】
　　譬如两人俱不晓泅堕于深水欲相勉济反更溺死譬如盲牵盲欲有所至中道迷惑竟不能达【脩行道地经慈品】譬如山水流行暴疾起曲横波有人欲渡入水而泅欲至彼岸廻波制还令在中流既疲且极遂沉波水没在其底【脩行道地经数息品】
　　佛言爱欲之于人犹执炬火逆风而行愚者不释炬必有烧手之患【佛説四十四章经尺一】
　　佛言人系于妻子寳宅之患甚于牢狱桎梏榔档牢狱有原赦妻子情欲虽有虎口之祸已犹甘心投焉其罪无赦【佛説四十二章经尺一】
　　如囚在狱四顾牢宻唯有厠孔更无异路如人中毒唯粪能治更无余药【禅要呵欲经】
　　如毒摩疮船入洄澓恶行流靡不伤克【法句经恶行品】如江河无水游鱼无所依树木皆摧折飞禽无所止【正法经卷一】
　　法船欲破法城欲颓法海欲竭法幢欲倒法灯欲灭説法人欲去【大智度论卷二】
　　譬如老病失力死事易得【大智度论卷十四】
　　如吞钩之鱼虽复游戯池中当知出在外不乆【大智度论卷六十六】譬如风雨在牛皮中则烂壊【大智度论卷七十】
　　是以投火有必麋之躯漂海无或生之命【法苑珠林卷六十五】
　　狥外
　　咸道转进离栂升腓腓体动躁者也感物以躁凶之道也【王弼注易咸】
　　今不知道者见柔懦者侵则矜为刚毅见刚毅者亡则矜为柔懦此本无主于中而见闻舛驰于外者也故终身而无所定趋譬犹不知音者之歌也浊之则郁而无转清之则燋而不讴及至韩娥秦青薛谈之讴侯同曼声之歌愤于志积于内盈而发音则莫不比于律而和于人心何则中有本主以定清浊不受于外而自为仪表也今夫盲者行于道人谓之左则左谓之右则右遇君子则易道遇小人则陷沟壑何则目无以接物也【淮南子汜论训】
　　以瓦鉒者全以金鉒者跋以玉鉒者发是故所重者在外则内为之掘【淮南子説林训】
　　观射者遗其艺观书者忘其爱意有所在则忘其所守【淮南子説林训】
　　次六从其目失其腹测曰从目失腹欲丕从也【太经第二从】汝不闻莒人有狥人而忘身者乎以千金游于天下必求其悦己者有不悦者则分金而惠之悦己者不盈千人而金竭遂憾而死今吾洁其躬而失蜀人之望非固也窃虑莒人之金不足以胜悦己之众耳【天禄阁外史辞爵】夫劳形役智以应世务失其自然者也故尧有亢龙之喻舜有卷偻之谈周公类之走狼仲尼比之逸狗岂不或信哉【荘子音义外物】
