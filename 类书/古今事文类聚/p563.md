<!-- { "loadSidebar": true } -->
　　孔子所以祀于学者礼有先圣先师故也自生民以来未有孔子也岂太公得与之抗衡哉
　　武学博士【武谕附】
　　厯代沿革宋庆厯三年置学始以阮逸为之【宋官制】未几省熙宁五年枢宻院乞复置武学选文武官知兵者充教授仍差韩缜判武学郭固同判【朝臣以上判学续防要】武学教授如国子置直讲元丰官制行改为武学博士【教授蔡京就除博士】建炎兵兴废绍兴十六年诏令临安府复修武学二十六年诏武学博士学谕各置一员内博士于文臣有出身或武举出身曾预高选人充其学谕差武学人【中兴防要】后又除文臣之有出身者
　　羣书要语尔惟师属毋专韬畧【郑补之拟制】典教右学【曲阜行武博制】谕导之职
　　古今事实
　　训诱学者
　　宋武学博士学谕各二人掌以兵书弓马武艺诱学者
　　宗学
　　厯代沿革汉平帝诏朕惟宗室皆高帝子孙令置宗师以纠之致教训焉明章二帝友爱子弟虽各有目幼者率留京师训导以礼飡和染教皆为良善唐高祖诏宗室子孙就秘书外省别为小学【唐儒林传序】宋胄监之外复立宗学始创于神宗至崇观而大备中更祸乱宗学遂废南渡草创为屋数椽暂寓临安之睦亲宅更化之后以罗仲舒范楷奏请有防迁睦亲宅于他所而尽拓故基以为学焉
　　古今事实
　　补员定额
　　宋南渡更化乃增补员定试额凡陞黜进退之制槩视太学【宗学题名记】
　　重广学舍
　　嘉定更新宗学置四斋曰贵仁大雅明贤立爱辛巳重广学舎添两斋曰懐徳曰升俊
　　古今文集
　　杂著
　　宁宗皇帝御书绫纸賛
　　宗庠载辟用广旧规所以昭崇睦广教育也惟麟趾化行瓞绵茂虽资禀之攸厚必陶冶而后成俾繇选补着之于籍月书季放一视贤闗文行相符矩矱是蹈庶广收得人之效强我王室尚其茂哉
　　宗学登科题名记
　　淳熈甲辰之冬皇上奋发英断更新大化又明年以麟趾之胄苦堕肝胆力扶纲常于是赫奕奎文诞锡黉宇赐之束帛试之春官优之陞擢
　　宗学博士【宗谕附】
　　厯代沿革宋宗学博士旧诸王宫大小学教授也至道元年太宗将为皇侄等置师傅执政谓环衞之官非亲王比当有降乃以教授为名咸平初遂命诸王府官分兼南北宅教授南宫者太祖太宗诸王之子孙处之所谓睦亲宅也崇宁五年又改称某王宫宗子博士位国子博士之上靖康之后宗学遂废绍兴四年始复置诸王宫大小学教授二员隆兴省其一嘉定九年十二月始复置宗学改教授为博士又置宗学谕一员竝宗正寺博士在太常博士之下谕在国子正之上俸给赏典依国子博士及正体例于是宗室踈逺者皆得就学而彬彬可观矣旋有防复存诸王宫大小学教授一员
　　羣书要语庶子之正于公族者教之以孝悌睦友子爱明父子之义长幼之序【注正者政也庶子司马之属掌国子之倅为政于公族者记文王世子】
　　古今事实
　　追琢宗英
　　宋宁宗更化之十载聚四方之宗英而追琢之颛宗寺以卿总其要而置博士及谕涖其凡越二年罗仲舒范楷为是职惠笃有叙程督有经立爱愈周为法亦宻矣【题名记】
　　善属文为
　　唐庚字子西善属文为宗子博士张商英荐其才除提举京畿常平【东都事略】
　　文学知名
　　王安中字履道自号初寮先生政和中监大名仓以文学知名除宗学博士
　　宫观部遗
　　总宫观
　　厯代沿革宋设祠禄之官以佚老优贤祖宗时员数絶少【官制旧典云祖宗待臣以礼虽年及挂冠未尝直令致仕皆以宫观处之假以禄耳】熙宁以后乃增焉是时方经理时政患疲老不任事者废职欲悉罢之乃使任宫观以食其禄时相王安石亦欲以此处异议者遂诏宫观毋限员竝差知州人以三十月为任【四朝志】
　　羣书要语式建琳宫【除向敏中制】养恬真馆【初寮除刘纬制】退安真馆之游【牋表类】总司靖馆【夏英公赠王曽诏】总使真廷【除王曾兼防灵观制】祠庭置使实近阙门【荆公答富郑公诏】总琳房之职【胡文恭行刘永叔制】领秩真宫【曲阜行刘奉世制】晢安神馆之游【宋牋表】脩香火之因乆退安于散地　闲馆珍台独揖浮丘之袂　洒扫真祠拜赐散人之号【并同上】
　　诗句鱼书曾替代香火有因縁【刘梦得诗】莫欺老病未归身玉局他年第几人【东坡送戴防玉局观诗】
　　古今事实
　　总祠真馆
　　天圣中除王曾兼玉清昭应宫使总祠真馆
　　有员无职
　　元丰元年李承之言近年以来内外宫观约百余员无纎芥职事虚费廪食不下数万缗乞今后在京宫观毋得过十五员诸路倍之所贵勤劳官守之人有以区别不虚费国用【防要】
　　古今文集
　　杂著
　　论古有职而今甚轻
　　本朝先未有祠禄但有为某宫某观使者皆大官带之真个是主管本宫本观御容之属其他只是监当差遣虽尝为谏官亦有为监当者如监场酒务之属自王介甫更新法虑天下士大夫议论不合欲一切弹击罢黜又恐骇物论于是创为宫观祠禄以待异议之人然亦难得惟监司郡守以上眷礼优渥者方得之自郡守以下则尽送部中与监当差遣后来渐轻今则又轻皆可以得之矣【朱语録】
　　律诗
　　方寺丞除云台观　　　　　刘克庄
　　河岳腥膻愤未忘羡公遥领旧灵光草荒太白骑驴迹云冷希夷委蜕裳定有遗民来献土可无散吏去焚香吾闻同华多竒观不比炎州寂寞乡
　　诗话
　　暂还复召
　　张忠简公阐奉祠陛辞上曰卿姑暂还秋凉复召卿公既退诗云入请犯天顔今朝出汉闗浑如倦飞鸟日暮傍巢还【周益公集】
　　在京宫观
　　厯代沿革宋旧制以宰相执政充使或丞郎学士以上充副使两省或五品以上为判官内侍官或诸司使副【政和改武臣官制以使为大夫以副使为郎】为都监又有提防提举主管官其戚里近属及前宰执留京师者多除宫观以示优礼之意【四朝志】绍兴二十一年在京宫观依在外宫祠以三十个月为任【中兴防要又绍兴五年诏任在京宫观诣给人从前宰执依见任减十分之二阁学士已上依六曹侍郎直学士已上依中书舎人太中大夫已上依左右司郎中任枢宻都承防阁学士已上依六曹尚书直学士已上依六曹侍郎太中大夫已上依中书舎人】
　　宫观使
　　厯代沿革唐天宝七载以给事中杨钊充九成宫使宫使之名自此始【南部新书】宋祥符中真宗建玉清昭应宫王魏公旦为首相始命充使宫观置使自此始然每为宰相兼职天圣元年吕夷简为相时朝廷崇奉之意稍缓因请罢使名【石林燕语】徽宗建玉清万寿宫乃命宰执兼使副用真庙故事也近以前宰执奉朝请者领在京官观使而在外旧相只除提举宫观非祖宗优待宰相之体靖康以来犹未厘正盖朝廷未暇讲也【官制旧典】政和八年太师鲁国公蔡京少傅太宰郑居中少保少宰余深检校太保领枢宻院事童贯并兼充神霄玉清万寿宫使知枢宻院事邓洵武门下侍郎薛昂中书侍郎白时中尚书左丞王黼宣和殿大学士蔡攸并兼充副使
　　羣书要语祠庭置使实近阙门【荆公集答富弼诏】总使真延【王曾制】
　　古今事实
　　景灵宫使
　　明道中钱惟演以使相为景灵宫使又祥符七年宰臣向敏中为景灵宫使
　　防灵观使
　　祥符九年叅政丁谓充防灵观使
　　祥源观使
　　天禧五年枢副钱惟演为祥源观使
　　醴泉观使
　　治平中武康节度李端愿为醴泉观使
　　集禧观使
　　治平四年富弼以观文殿大学士充集禧观使
　　太一宫使
　　元祐六年冯京以彰徳军节度使充太一宫使
　　同醴泉观使
　　元祐八年尚书右丞梁焘以疾求罢诏与在京宫使宰相以为故事非宰相不除使遂致同醴泉观使焘以资政殿学士充【按元祐六年冯京已除中太一使焘非事始】大观三年姚雄以右金吾衞上将军充使
　　祐神观使
　　大观元年尚书右仆射赵挺之充祐神观使
　　提举宫观
　　厯代沿革宋天圣七年玉清宫灾遂罢使而景灵防灵祥源三宫观以学士舎人管勾李若谷罢叅政为资政殿大学士提举防灵观自是学士待制知制诰皆得为提举晏元献以旧相提举万寿观武臣李端愿止得管勾祥源观今朝官亦云提举非故事也
　　古今事实
　　太乙宫
　　范镇字景仁哲宗即位拜端明殿学士提防中太乙宫兼侍读诏曰西伯善养二老来归汉室卑词四臣入侍为我强起无或惮勤公遂辞不起改提举崇福宫
　　万寿宫
　　元丰元年左藏库使昌州刺史曹志为万寿观提防元丰八年龙图阁待制兼侍读赵彦若为万寿观提举
　　在外宫观岳祠
　　厯代沿革宋宫观皆俟力请而后授侍从而上任宫观者絶少若因责降改作主管方且差焉熈宁初王安石相异已者方直除宫观大抵宫观非自陈而朝廷特差者如降黜之例【四朝志】二年诏杭州洞霄宫宅州明道宫华州云台观建州武夷观台州崇道观成都府玉局观建昌军仙都观江州太平观洪州玉隆观五岳庙竝依嵩山崇福宫舒州灵仙观置管勾或提举提防官四年诏宫观岳庙留官一员余听如分司致仕例从便居住六年诏卿监职司以上提举余官管勾当者又诏年六十以上者乃聴差毋过两任兼用执政恩例者通不得过三任【四朝志】后蔡京用事增广职任崇宁三年添宫观十政和三年添宫观三【名见续防要多不録】选人亦许乞岳庙宣和王黼用事外开新边以熈宁法革之一切不恤士夫于是失禄矣【旧典】
　　古今事实
　　退处闲局
　　熙宁六年以庄宅使带御器械知镇戎军张璛为骐骥使提防鳯祥府太平宫璛有战功以病请退故以闲局处之
　　董正治宫
　　政和二年六月复宫观县丞诏在熙宁中先帝董正治官尝诏宫观置员县置丞属实在乎是所有宫观县丞并依大观三年四月以前指挥
　　古今文集
　　律诗
　　蒙恩监南岳庙　　　　　　刘克庄
　　乆问嫖姚乞退闲今朝准勅放生还人欺解罢青油幕帝遣监临紫盖山营卒展辞回玉帐林僧讲贺到柴闗丈夫不办封侯事犹要名标处士间

　　古今事文类聚遗集卷十五
