<!-- { "loadSidebar": true } -->
　　羣书要语朋及鹏皆古文凤字也朋鸟象形凤飞羣鸟从以万数故以鹏为朋党字【说文】郭象云鹍鹏之实吾所未详【庄子注】诗句风翮九霄鹏　鹏路观翶翔　从兹振羽翰　九万一朝抟【并杜】
　　鹄宁与黄鹄比翼乎将与鸡鹜争食乎【楚辞】燕雀安知鸿鹄之志哉【陈胜传】鹄遡清风凌颢气翺翔于之间【李华记】
　　诗句南山有乔木黄鹄据其巅【韩】黄鹄摩苍天【杜】黄鹄垂两翅【杜】矫翮逐黄鹄
　　鹓鶵东隅山有鸟名鹓鶵【山海经】
　　古今事实
　　鹏徙南溟
　　北溟有鱼其名为鲲鲲之大不知其几千里也化而为鸟其名为鹏鹏之背不知其几千里也怒而飞其翼若垂天之云是鸟也海运则将徙于南溟南溟者天池也齐谐者志怪者也谐之言曰鹏之徙于南溟也水击三千里抟扶摇而上者九万里去以六月息者也【一去半嵗至天池而息】又曰风之积也不厚则其负大翼也无力故九万里则风斯在下矣而后乃今培风背负青天而莫之夭阏者而后乃今将图南蜩与鸴鸠笑之曰我决起而飞抢榆枋时则不至而控于地而已矣奚以之九万里而南为又曰穷发之北有溟海者天池也有鱼焉其广数千里未有知其修者其名为鹍有鸟焉其名为鹏背若泰山翼若垂天之云抟扶摇而上者九万里絶云气负青天然后图南且适南溟也斥鷃笑之曰彼且奚适也我腾跃而上不过数仞而下翺翔蓬蒿之间此亦飞之至也而彼且奚适也此小大之辨也【庄子逍遥】
　　鹄下太液【以下系鹄】
　　汉始元元年黄鹄下建章宫太液池中公卿上夀
　　弹云中鹄
　　宋桓荣祖善弹为东海太守登西楼见翔鹄云中谓左右曰当生取之于是弹其两翅毛脱尽坠地无伤养毛生乃去
　　鹰搏鹏鶵【见鹰门】
　　鸱吓鹓鶵【系鹓鶵】
　　惠子相梁荘子往见之惠子恐代其相搜国中三日三夜庄子伏主人马栈下往见之曰南方有鸟名鹓鶵南海而飞之北海非梧桐不栖非竹实不食非醴泉不饮于是鸱得腐鼠鹓鶵过仰而视之曰吓子欲以梁国吓我耶【庄子】
　　古今文集
　　杂著
　　大鹏赋【并序】　　　　　　　　李白
　　余昔于江陵见天台司马子徽谓余有仙风道骨可与神游八极之表因着大鹏遇希有鸟赋以自广此赋已传于世往往人间见之悔其少作未穷宏达之防中年弃之及读晋书观阮宣子大鹏讃鄙心陋之遂更记忆多将旧本不同今腹存乎集岂敢传诸作者庶可示诸子弟而已其辞曰
　　南华老仙发天机于漆园吐峥嵘之髙论开浩荡之竒言徴至怪于齐谐谈北溟之有鱼吾不知其几千里其名曰鲲化成大鹏质疑胚浑脱鬐鬛于海岛张羽毛于天门制渤澥之春流晞扶桑之朝暾烜赫乎宇宙慿陵乎昆仑一鼓一舞烟蒙沙昏五岳为之震薄百川为之崩奔尔乃蹶厚地揭太清亘层雷突重溟激三千以崛起向九万而迅征背嶪太山之崔嵬翼举长云之纵横左向右旋倐隂忽明歴汗漫以夭矫羾阊阖之峥嵘簸鸿蒙扇雷霆斗转而天动山摇而海倾怒无所搏雄无所争固可想像其势彷佛其形若乃足萦虹蜺目耀日月连轩沓拖挥霍翕忽喷气则六合生云洒毛则千里飞雪邈彼北荒将穷南图运逸翰以旁击鼓奔飚而长驱烛龙衔光以照影列缺施鞭而唘途块视三山杯看五湖其动也神应其行也道俱任公见之而罢钓有穷不敢以弯弧莫不投竿失镞仰之长吁尔其雄姿壮观映背河汉上摩苍苍下覆漫漫盘古开天而直视羲和倚日以旁叹缤纷乎八荒之间掩映乎四海之半当胸臆之掩昼若混茫之未判忽腾覆以回转则霞廓而雾散然后六月一息至于海湄歘翳景以播搘逆髙天而下垂憇乎泱漭之野入乎汪湟之池猛势所射余风所吹溟涨沸渭岩峦纷披天吴为之怢栗海若为之躨跜巨鼇冠山而却走长鲸腾海而下驰缩殻挫鬛莫之敢窥吾亦不测其神怪而若此盖乃造化之所为岂比夫蓬莱之黄鹄夸金衣与菊裳耻苍梧之凤耀防质与锦章既服御于灵仙久驯扰于池隍精卫殷勤于衔木鶢鶋悲愁乎荐觞天鸡警晓于蟠桃踆乌晰耀于太阳不旷荡而纵适何拘挛而守常未若兹鹏之逍遥无厥类乎比方不矜大而畧猛每顺时而行藏参根以比夀饮元气以充肠戏谷而徘徊凭炎洲而抑俄而希有鸟见谓之曰伟哉鹏乎此之乐也吾右翼掩乎西极左翼蔽乎东荒跨蹑地络周旋天纲以恍惚为巢以虚无为场我呼尔游尔呼我翔于是乎大鹏许之欣然相随此二禽者已登于寥廓而斥鷃之辈空见笑于藩篱
　　古诗【系鹄】
　　黄鹄歌　　　　　　　　　汉武帝
　　黄鹄飞兮下建章羽肃肃兮行跄跄金为衣兮菊为裳自顾薄徳兮愧尔嘉祥
　　凤【鸑鷟神雀并附】
　　羣书要语羽虫三百六十而凤凰为之长【大戴礼】凤凰者仁鸟也雄曰凤雌曰凰【瑞应图】一名瑞鶠小者曰鸑鷟【说文】威凤有威仪也【六帖】丹穴之山有鸟状如鹤五色而文名曰九苞凤见则天下安宁【山海经】麟凤龙谓之四灵【礼运】凤凰于飞和鸣锵锵【左传】凤凰于飞翽翽其羽亦集爰止蔼蔼王多吉士【卷阿】凤凰鸣矣于彼髙冈梧桐生矣于彼朝阳注凤凰之性非梧桐不栖非竹实不食【同上】不啄生虫不履生草不羣居不侣行行不经罗坠网明治乱见存亡也【六帖】或问君子在治曰若凤治则见乱则隐【扬子】枳棘非鸾凤所栖【仇览传】凤翔于千仞兮览徳辉而下之见细徳之险征兮遥曽击而去之【贾谊赋】鸾凤冲霄必假羽翼【太宗飞白】南方之鸟天为生食其树名琼枝以琅玕为实【老子】鳬鴈皆唼夫梁藻兮凤逾翺而髙举众鸟皆有所登栖兮凤独皇皇而无所集【楚辞】
　　诗句朝餐琅玕石夕饮玉池津【江文通】灵凤托髙梧　凌风何翩翩【李白】
　　鸑鷟凤属神鸟也【说文】
　　神雀出昆丘【汉武内传】
　　古今事实
　　巢阿阁
　　黄帝服齐于中宫坐于扈洛上乃有大鸟体备五色或止东园或巢阿阁【世纪】
　　凤凰至
　　黄帝即位施恩修徳宇内和平未见凤凰乃召天老而问之曰凤象何如天老对曰夫凤象鸿前而麟后蛇头而鱼尾龙文而背燕颔而鸡喙首戴徳颈揭义背负仁心入信翼挟礼足履文尾系武小音金大音鼓延颈奋翼五色备举住即安来则喜游必择所饥不妄下黄帝曰于戏允哉朕何敢与焉于是黄帝乃服黄衣带黄绅戴黄冠斋于中宫凤乃蔽日而至止帝东园集梧树食竹实没身不去【韩诗外传】
　　听凤为律【见竹门】
　　以鸟纪官
　　少昊氏立凤鸟适至故以鸟纪官【昭十七】
　　凤止于庭
　　尧即政七十年凤凰止庭【尚书中】凤凰跄跄匪尧之庭【子】
　　凤凰来仪
　　舜箫韶九成凤凰来仪
　　凤舞于庭
　　周成王时天下大治凤凰来舞于庭成王乃援琴而歌【蔡邕琴操】
　　夫子叹凤
　　子曰凤鸟不至河不出图吾已矣夫
　　凤在郊薮【见麟门】
　　楚狂歌凤
　　楚狂接舆歌而过孔子曰凤兮凤兮何徳之衰往者不可谏来者犹可追已而已而今之从政者殆而
　　指山鸡为凤
　　尹文子楚人握山鸡路人问何鸟欺之曰凤凰也路人曰我闻凤凰今始见矣汝贩之乎请贾千金弗与加倍乃与之方欲献之楚王经宿死路人不遑惜其千金惟恨不得献王闻之感其欲献已召厚赐之过买鸟之金十倍
　　汉凤呈瑞
　　昭帝始元三年凤凰集东海遣使祠其处宣帝本始元年凤凰集胶东十四年凤凰集北海地节二年凤凰集鲁羣鸟从之帝行幸河东之明年春凤凰集祋祤所集处得寳玉乃下诏赦天下又凤凰集上林乃作凤凰赋以答嘉瑞神爵四年凤凰十一集杜陵又以凤凰五至改元五凤五凤三年鸾凤又集长乐宫东园上飞下至地文章五色留十余刻吏民并观之光武建武八年凤髙八尺毛羽五色集颍川郡羣鸟并从盖地数顷留十七日乃去章帝时凤凰三十九见
　　吹箫致凤【见神仙门】
　　凤集境内
　　黄霸为颍川太守仁化流行凤集境内
　　梦吐白凤【见梦门】
　　朝阳凤鸣
　　胡琼与褚遂良相继死内外以言为讳将二十年帝造奉天宫御史李善感始上疏极言时人喜之谓为凤鸣朝阳【琼传又褚陶传谓硕彦先凤鸣朝阳】
　　争先覩凤【见慕名门】
　　鸑鷟鸣岐【以下系鸑鷟】
　　周之兴也鸑鷟鸣于岐山【周语】
　　梦鷟占祥【见梦门】
　　神雀之瑞【以下系神雀】
　　宣帝元康二年春神雀数集泰山夏诏曰今春五色雀以万数过属县翺翔而舞四年三月诏曰神爵五采以万数集长乐未央改元神爵
　　以鹖雀为神雀
　　京兆尹张敞舎鹖雀飞集丞相府黄霸以神雀议欲以闻
　　古今文集
　　杂著
　　诘凤　　　　　　　　　　陈黯
　　尝闻雄云君子在治若凤在乱若凤谓隐见之得宜也将欲仰之以为鉴迨览其剧秦美新则有异乎是雄仕汉遇新室之乱既不能去之又惧祸及乃为斯文以媚而取容呜呼凤固若是耶果若是则凤遇矰缴而徊翔无闻耶君子之仕也所以行道道之不行也则可以明其节彼莽之不臣雄时在列宜以君子之义兴亡之理匡救之以行其道茍畏其威爱其死则可拔簮髙谢以明其节讵有茍禄贪生徇非饰诈广引秦过以喻恶则是稔其簒逆也与古之持颠危死节者背而驰也向者所着凤之说得不为诬凤也哉鸡常禽也晓晦而不迷其凤灵鸟也理乱而不知其时耶噫言之不思有如是耶昔仲尼仕鲁以季桓子荒齐乐知其不可匡也乃去之鲁不闻矫为其辞以求庸于鲁虽仲尼日月其徳人之不侔也扬雄亦慕仲尼之教者以著书立言为事得自易哉夫立言者岂不欲人之从教耶且已不能信人况求信于人乎语曰君子先行其言而后从之斯言可欺也哉
　　古诗
　　岐山下　　　　　　　　　韩愈
　　丹凤五色羽其名为凤凰昔周有盛徳此鸟鸣髙冈和声随翔风窈窕相飘扬
　　古风　　　　　　　　　　李白
　　凤饥不啄粟所食唯琅玕焉与羣鸡刺促争一餐朝鸣昆丘柱夕饮砥柱湍归飞海路逺独宿天霜寒幸过王子晋结交青云端懐恩未得报感别空长叹
　　朱凤行　　　　　　　　　杜甫
　　君不见潇湘之山衡山髙山巅朱凤声嗷嗷侧身长顾求其曹趐垂口噤心甚劳下愍百鸟在罗网黄雀最小犹难逃愿分竹实及蝼蚁尽使鸱枭相怒号
　　古诗【系五色雀】
　　五色雀【并序】　　　　　　　　蘓子瞻
　　海南有五色雀常以两綘者为长进止必随焉俗谓之凤凰云久旱而辄见雨潦则反是吾卜居儋耳城南尝一至庭下今日又见之进士黎子云及其弟威家既去吾举酒祝之曰若为吾来者当再集也已而果然乃为赋诗
　　粲粲五色羽炎方凤之徒青黄缟服翼卫两绂朱仁心知闵农常告雨霁符我穷惟四壁破屋无瞻乌惠然此粲者来集竹与梧锵鸣如玉佩意欲相嬉娱寂寞两黎生食菜真臞儒小圃散春物野桃陈雪肤举杯得一笑见此红鸾雏髙情如飞仙未易握粟呼胡为去复来眷眷岂厉吾回翔天壤间何必懐此都
　　鸾
　　羣书要语鸾者乃神灵之精也鸡形五彩名曰鸾鸟见则天下安宁【山海经】
　　诗句鸾乃凤之族翺翔紫云霓【李白】鸾凤本髙翔【韩】神鸾垂玉音【陶】
　　古今事实
　　辨凤与鸾
