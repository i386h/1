<!-- { "loadSidebar": true } -->
　　连昌宫中满宫竹嵗久无人森似束又有墙头千叶桃风动落花红簌簌宫边老人为余泣少年选进因曽入上皇正在望仙楼太真同凭防干立楼上楼前尽珠翠转荧煌照天地归来如梦复如痴何暇备言宫里事初过寒食一百六店舍无烟宫树緑夜半月髙索鸣贺老琵琶定屋力士传呼覔念奴念奴潜伴诸郎宿须臾覔得又连催特勅街中许燃烛春娇满眼睡红消掠削云鬟旋装束飞上九天歌一声二十五郎吹管逐逡巡大徧梁州彻色色兹轰録续【番乐名】李謩擪笛傍宫墙偷得新翻数般曲平明大驾发行宫万人鼔舞途路中百官队仗避岐薛杨氏诸姨车鬭风明年十月东都破御路犹存禄山过驱令供顿不敢藏万姓无声泪潜堕两宫定后六七年却寻家舍行宫前荘园烧尽有枯井行宫门闼树宛然尔后相传六皇帝不到离宫门久闭徃来年少说长安武楼前花萼废去年勅使因斫竹偶值门开暂相逐荆榛栉比塞池塘狐兎娇痴縁树木舞榭欹倾基尚存文牕窈窕纱犹緑尘埋粉壁旧花钿鸟啄风筝碎珠玉上皇偏爱临砌花依然御榻临堦斜蛇出燕窠盘鬭栱菌生香案正当衙寝殿相连端正楼太真梳洗楼上头晨光未出帘影黒至今反挂瑚钩指似傍人因恸哭却出宫门泪相续自从此后还闭门夜夜狐狸上门屋我闻此语心骨悲太平谁致乱者谁翁言野父何分别耳闻眼见为君说姚崇宋璟作相公劝諌上皇言语切燮理隂阳禾黍丰调和中外无兵戎长官清平太守好防选皆言由相公开元欲末姚宋死朝廷渐渐由妃子禄山宫里养作儿虢国门前閙如市弄权宰相不记名依稀忆得杨与李【杨国忠李林甫】庙谟颠倒四海摇五十年来作疮痏今皇神圣丞相明诏书才下吴蜀平官军又取淮西贼此贼亦除天下宁年年耕种宫前道今年不遣子孙耕老翁此意深望幸努力庙谟休用兵
　　律诗
　　隋炀帝作迷楼每一幸即经月宫女无数后宫多不得进有侯夫人者有美色忽自缢于栋下臂悬锦囊左右取以进有诗五首云
　　庭絶玉辇迹芳草渐成窠隠隠闻箫鼔君恩何处多欲泣不成泪悲来翻强歌庭花方烂漫无计奈春何春隂正无际独步意如何不及闲花草翻承雨露多妆成多自恨梦好却成悲不及杨花意春来随处飞秘阁扃仙卉雕房锁玉人毛君真可戮不肯写昭君
　　张祐有宫词白傅称之
　　故国三千里深宫二十年一声河满子双泪落君前
　　古行宫　　　　　　　　元稹
　　寥落古行宫宫花寂寞红白头宫女在闲坐说宗
　　宫词　　　　　　　　　杜荀鹤
　　早被婵娟误欲妆临镜慵承恩不在貎教妾若为容风暖鸟声碎日髙花影重年年越溪女相忆采芙蓉
　　宫词　　　　　　　　　王建
　　蓬莱正殿压金鼇红日初生碧海涛开着五门遥北望柘黄新帕御牀髙
　　又
　　五更五防索金车尽放宫人出看花仗下一时催立马殿头先报内园家
　　又
　　射生宫女宿红妆请得新弓各自张临上马时齐赐酒男儿跪拜谢君王
　　又
　　每夜停灯熨御衣银熏笼底火霏霏遥听帐里君王觉上直声钟始得归
　　又
　　牀前谢赐紫罗襦不下金阶上软舆官局总来为喜乐院中新拜内尚书
　　又
　　水中芹叶土中花拾得还将避众家总待别人般数尽袖中捻得郁金芽
　　又
　　丛丛洗手绕金盆旋拭红巾入殿门众里遥抛金橘子在前收得便承恩
　　又
　　风帘水阁压芙蓉四面钩防在水中避热不归金殿宿秋河织女夜灯红
　　又
　　圣人生日明朝是私地先须嘱内监自写金花红榜子前头先进凤凰衫
　　又
　　黄金合里盛红雪重结香罗四出花一一傍边书勅字分明送与大臣家
　　又
　　宫人早起不相呼不识阶前扫地夫乞与金钱争借问外头还似此间无
　　又
　　小随阿姊学吹笙好见君王乞与名夜扫玉牀朝把镜黄金阶下不教行
　　又
　　日髙殿里有香烟万嵗声来动九天妃子院中初降诞内人争覔洗儿钱
　　又
　　罗衫叶叶绣重重金凤银鵞各一丛每遍舞头分两句太平万嵗字当中
　　又
　　牕牕户户院相当总有珠帘玳瑁牀谁道君王不来宿帐中长是炷衙香
　　又
　　银烛秋光冷画屏轻罗小扇扑流萤天阶夜色凉如水卧看牵牛织女星
　　又
　　金吾除夜进傩名画袴朱衣四队行院院晓烟如白昼沈香火底坐吹笙
　　又
　　闲吹玉殿昭华管醉打梨园缥蒂花千年一梦归人世绛缕犹封系臂纱【始于晋武帝选士庶女子有姿色者以绯纱繋其臂大将军胡奋女泣叫不伏繋臂】
　　又
　　鱼藻宫中拣翠蛾先皇行处不曽过如今池底休铺锦菱角鸡头积渐多【李石开成承诏録文宗因语徳宗奢靡老宫人云每引流泉先于池底铺锦】
　　又
　　树头树底覔残红一片西飞一片东自是桃花贪结子错教人憾五更风
　　又
　　日晩长秋帘外报望陵歌舞在明朝添炉欲爇熏衣麝忆得分时不忍烧
　　又
　　日映西陵松柏枝下台相顾一相悲朝来乐部歌新曲唱着君王自作词
　　武宗怒一宫嫔谓栁公权曰得学士一词当释之遂进诗曰
　　不忿前时误主恩已甘寂寞守长门今朝却得君王顾重入椒房拭泪痕
　　宫词　　　　　　　　　韩偓
　　绣屏斜立正销魂侍女移灯掩殿门燕子不归花着雨春风应自怨黄昏
　　宫词　　　　　　　　　花蘂夫人
　　厨船进食簇时新列坐无非侍从臣日午殿前宣索鲙隔花催唤打鱼人
　　又
　　殿头分给买花钱满殿宫娥尽十千遇着唱名多不语含羞急过御牀前
　　宫词　　　　　　　　　徐仲雅
　　内人晓起怯春寒轻掲珠帘看牡丹一把栁丝収不得和风搭在玉防干
　　望华清官感事　　　　　许浑
　　闻说先皇看碧桃日华摇动郁金袍风随玉辇笙歌迥云卷珠帘劒佩髙双凤北归山寂寂六龙西去水滔滔蛾眉没后巡游少瓦落宫墙见野蒿
　　华清宫　　　　　　　　许浑
　　楼阁参差倚太阳年年花发满山香重门闲锁青春晩深院帘垂白日长草色芊緜侵御路泉声呜咽绕宫墙先皇一去无回驾红粉翠鬟空断肠
　　古行宫　　　　　　　　章孝标
　　瓦烟踈冷古行宫寂寞朱门暗锁空残粉水银流砌下堕环秋月落泥中莺传旧语娇春日花学严妆妬晓风天子时清不廵幸只应鸾凤集梧桐
　　隋宫　　　　　　　　　李商隠
　　紫宸宫殿锁烟霞欲取芜城作帝家玉玺不縁归日角锦帆应是到天涯于今腐草无萤火终古垂杨有暮鸦地下若逢陈后主岂宜重问后庭花
　　诗话
　　御沟流桐叶
　　顾况在洛乗闲游苑中水上得大桐叶有诗曰一入深宫去年年不见春聊题一片叶寄与有情人明日于上游亦题杏叶泛之波中曰花落深宫莺亦悲上阳宫女断肠时帝城不禁东流水叶上题诗寄与谁后有客寻春苑中又于杏叶上得诗云一叶题诗出帝城谁人酬和独含情自嗟不及波中叶荡漾寻春取次行
　　禁沟得红叶
　　唐僖宗时有于祐晩步禁沟拾一红叶上有诗云流水何太急深宫尽日闲殷勤谢红叶好去到人间祐复题云曽闻叶上题红怨叶上题诗寄与谁祐后娶一宫人韩氏于祐书笥中见一红叶惊曰此吾所作吾水中亦得红叶即祐所题诗于是相对感叹曰事岂偶然莫非前定也【青琐髙议或曰卢渥更不重载】
　　战袍中得诗
　　开元中赐将军士大夫纩衣制于宫中有兵士短袍中得诗曰沙场征戍客寒苦若为眠战袍经手作知落那谁边留意多添线含情更着緜今生已过也重结后生縁兵士以诗白帅进呈明皇以诗徧示宫中曰作者勿隠不汝罪也有一宫人自言万死明皇深闵之遂以嫁得诗者谓之曰吾与尔结今生縁边人感泣
　　战袍中得金锁
　　唐僖宗朝自内制袍千领赐塞外吏士神防将军马直于袍絮中得金锁一枚诗一首云玉烛制袍夜金刀呵手裁锁情寄千里锁心终不开马直货锁于市为人告其将并得诗奏闻僖宗令马直赴阙以宫人赐直为妻
　　知宫中事
　　王建宫词旧跋云建太和中为陜州司马与韩愈张籍同时籍最相友善工为乐府歌行思逺格幽初为渭南尉与宦者王守澄有宗人之分因过以相讥戯守澄深憾曰吾弟所作宫词禁掖深邃何以知之将奏劾建因以诗解之曰先朝行坐镇相随今上春宫见长时脱下御衣偏得着进来龙马亦教骑尝承密防还家少独奏边情出殿迟不是当家频向说九重争遣外人知事遂寝宫词凡百絶天下传诵效此体者虽有数家而建为之祖耳
　　李后主词
　　有士人家收江南李后主书一词云冯延已撰词云铜壶滴漏初昼髙阁鸡鸣半空催啓五门金鏁犹垂三殿帘栊堦前御栁摇緑仗下宫花散红鸳鸯数行晓日鸾旗百尺春风侍臣蹈舞重拜圣寿南山永同
　　殿庭植槐
　　唐殿庭间种花枝故杜诗云花覆千官淑景移又云退朝花底散国朝惟植槐楸郁然有严毅气象
　　官廨
　　羣书要语汉建尚书百官府名曰南宫盖取天上南宫大防之象退之孔戣墓志云臣与孔戣同在南省【汉书】其官司之别曰省曰台曰寺曰监曰衞曰府【唐百官志】诸校列坐堂皇上注屋无壁曰皇【胡建传】厦屋一揆华屏齐荣肃肃阶防重门再扃师尹爰止毗世作桢注府寺之制其间一揆而墙屏之设亦齐有之防两阶之间【魏都赋】近代通谓府廷为公衙即古之公朝也字本作牙讹为衙诗曰圻父王之爪牙大司马掌武备象猛兽以爪牙为衞故军前大旗为牙旗出师则有建牙之事军中聴号令必至牙旗之下【续世说】寺者嗣也治事者相嗣续于其中也【侯鲭録】凡官寺吏卒率以晨晡雨时致礼俗呼衙府古有之而称谓讹也【演繁露】古诗蜜蜂之辞曰蘤蘤华华虽无官职一日两衙则凡官寺日再听事吏卒因之亦致其恭天子御正朝亦名正衙不知何始【艺文类聚】申者吏以晡时听事申旦政也【说文】
　　诗句不见公与相潭潭府中居【韩】勤来得晤语勿惮怕寒防【韩】蹀躞驺先驾龙铜鼓鸣衙【栁】印在休通客山晴好卷帘【张籍】吏人休报事公作送春诗【韩】看君拥黄防缩卧放晩衙【坡】使君家似野人居【杜牧齐安郡】走马西来各开府【坡】况我官居似蓬岛【坡】嗟我官居如传舍
　　古今事实
　　聴讼甘棠
　　甘棠召伯聴讼也蔽芾甘棠勿翦勿伐召伯所茇
　　正堂舍盖【见寓公门】
　　官舍貍恠
　　晋乐广为河南尹官舍多恠前尹不敢居之广后于壁穿中得貍杀之恠遂絶
　　省中多鬼
　　宋徐孝先为都官尚书自晋以来尚书寮皆携官属居省省中多有鬼恠每夜或见人着衣冠从中出或门自开阖见者多死尚书周确卒于此省孝先代确居之经两载妖变皆息
　　官舍鬼去
　　梁傅昭歴位左户尚书安成内史郡自宋来兵乱相接府舍称凶每昏旦间人鬼相触在任者鲜以吉终及昭至有人夜见甲兵出曰傅公善人不可侵犯乃腾虚而去自是郡遂无患
　　皆无公廨
　　宋初京师职事官旧皆无公廨虽宰相执政官亦僦舍而居每遇出省或有中批外奏急速文字则省吏遍持于私第呈押既稽缓又多漏泄【石林燕语】
　　始建二府
　　元丰初建东西二府于右掖门之前每府相对曰位谓之八位
　　谪居无公宇
