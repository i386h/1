<!-- { "loadSidebar": true } -->
　　擂蛮鼍吟塞笛女巫结束分行立空中再拜神且来满奠椒浆齐献揖隂风窣窣吹纸钱妖巫瞑目传神言与君降福为丰年莫教赛祀亏常筵
　　迎神　　　　　　　　　司空文明
　　吉日兮临水沐青兰兮白芷假山鬼兮请东皇托灵均兮邀帝子吹参差兮正苦舞婆娑兮未几鸾旌圆盖望欲来山雨霏霏江浪起神既降兮我独知目成再拜为传词
　　送神　　　　　　　　　司空文明
　　神之去廻风嫋嫋云容与桂樽琮席不复陈苍山緑水暮愁人
　　赛神曲　　　　　　　　陆务观
　　丛祠千嵗临江渚拜贶今年那可数须晴得晴雨即雨人意所向神輙许嘉禾九穗持上府庙前女巫逓歌舞呜呜讴歌坎坎鼔香烟成云神降语大饼如盘牲腯肥再拜献神神不违晩来人散相扶归蝉声满庙锁斜晖律诗
　　三闾大夫庙　　　　　　戴叔伦
　　沅湘流不尽屈子怨何深日暮秋风起萧萧枫树林
　　谒升仙太子庙　　　　　郑畋
　　在昔灵王子吹笙遡泬寥六宫攀不住三岛互相招亡国原陵古賔天嵗月遥无蹊窥海曲有庙访山椒石帐龙蛇拱云楼彩翠销露坛装琬琰直篆冩松乔珠馆青童宴琳宫阿母朝气舆仙女侍天马吏兵调湘妓红丝瑟秦郎白管箫西城邀绰约南浦命娇娆勾曲觞金洞天台啸石桥晩天珠弄蘃春茹玉生苖鹤驭争衔箭龙妃各献绡衣从星渚浣丹就日宫烧物外花常满人间叶自凋防曽期七日无复降重霄嵩岭絙天汉伊澜入海潮何繇得真诀使我佩环飘
　　诸葛庙　　　　　　　　杜甫
　　乆游巴子国屡入武侯祠竹日斜虚寝溪风满薄帷君臣当共济贤圣亦同时翊戴归先主并吞更出师虫蛇穿画壁巫觋醉珠丝歘忆吟梁甫躬耕起未迟
　　野庙　　　　　　　　　吴融
　　古原荒庙揜莓苔何处喧喧鼓笛来日暮鸟归人散尽野风吹起纸钱灰
　　题乌江覇王庙　　　　　李山甫
　　为虏为王尽偶然有何羞见渡江船平分天下犹嫌少可要行人赠纸钱
　　木居士庙　　　　　　　韩愈
　　火透波穿不计春根如头靣榦如身偶然题作木居士便有无穷求福人
　　题木居士庙　　　　　　罗隐
　　鸟噪残阳草满庭此中枯木似人形只应水物长为主未必浮槎即有灵八月风波飘不去四时黍稷荐惟馨南朝庾信无因赋牢落祠前水气腥
　　蜀先主庙　　　　　　　杜甫
　　蜀主窥吴幸三峡崩年亦在永安宫翠华想像空山里玉殿虚无野寺中古庙杉松巢水鹤嵗时伏腊走村翁武侯祠屋长邻近一体君臣祭祀同
　　谒文宣王庙　　　　　　罗隐
　　晩来乗兴谒先师松栢凄凄人不知九仞萧墙堆瓦砾三间茅屋走狐狸雨霖状似嗟麟泣露滴还同叹凤悲倘使小儒名粗立岂教吾道受栖迟
　　诗话
　　三闾庙诗
　　三闾大夫屈平字灵均汨罗沉沙之处在岳州境内正庙以渔父配享唐末有洪州衙前军将忘其姓名题一絶云苍藤古木几经春旧祀祠堂小水滨行客谩陈三酹酒大夫元是独醒人自后能诗者不敢措手
　　双庙诗
　　荆公题双庙云北风吹树急西日照牕凉及详味之其托意深逺非止咏庙中景物而已盖廵逺守睢阳当时安庆绪遣突厥劲兵攻之日以危困所谓北风吹树急也是时肃宗在灵武号令不行于江淮诸将观望莫肯救之所谓西日照牕凉也此深得老杜句法如老杜题蜀相庙映堦碧草自春色隔叶黄鹂空好音亦自托意其中矣
　　挂纸竹生
　　冦莱公贬死雷州防还过荆南公安县民懐公德以竹揷地挂纸为祭焚之后生笋成林民以为神因立公祠目其竹曰相公竹李诚之诗有曰已枯断竹再成林天为英贤眷独深仆木偃禾如不起至今谁识大忠心【渑水燕谈】
　　杂著【系生祠家庙】
　　张文定生祠记　　　　　苏明允
　　至和元年秋蜀人传言有防至邉邉军夜呼野无居人妖言流闻张公方平至蜀之日归屯军撤守偹明年正月蜀人相庆如他日遂以无事又明年正月相告留公像于浄众寺公不能禁苏洵曰公之恩在尔心尔死在尔子孙其功业在史官无以像为也且公意不欲奈何皆曰公何事于斯虽然于我有不释焉今夫平居闻一善必问其人之姓名与其邻里之所在以至于其长短小大美恶之状甚者或诘其平生所嗜好以想见其为人而史官亦书之于其传意使天下之人思之于心则存之于目存之于目故思之于心也固由此观之像亦不为无助也洵无以诘遂为之记
　　文潞公家庙碑【系家庙】　　　司马君实
　　先王之制自天子至于官师皆有庙君子将营宫室宗庙为先居室为后及秦非笑圣人荡灭典礼务尊君卑臣于是天子之外无敢营宗庙者汉世公卿贵人多建祠堂于墓所在都邑则鲜焉魏晋以降渐复庙制其后遂着于令以官品为所祀世数之差唐侍中王珪不立家庙为执法所紏太宗命有司为之营构以耻之是以唐世贵臣皆有庙及五代荡析士民求生有所未遑礼頺教坠庙制遂絶宋兴夷乱苏疲乆而未讲仁宗皇帝闵群臣贵穷公相而祖祢食于寝侪于庶人庆厯元年因郊祀赦聼文武官依旧式立家庙臣尝因进对屡闻圣言谓诸臣专殖第产不立私庙下儒臣礼官议定制度于是翰林承防而下共奏请自平章事以上立四庙东宫太保以上立三庙诏如其请公卿无肯倡众为之者独平章事文公首奏乞立庙河南有诏可之
　　鬼
　　羣书要语天曰神地曰祗人曰鬼鬼之言归也慧也【说文】子不语怪力乱神【语】屈原国殇云身既死神以灵子魂魄兮为鬼雄注无主之鬼谓之殇谓死于国事者精神强壮魂魄武毅长为百鬼之雄杰也【楚辞】人生始化曰魄既生魄阳曰魂用物精多则魂魄强是以有精爽至于神明匹夫匹妇强死其魂魄犹能冯依于人以为滛厉【左】精神离形各归其真谓之鬼【列】水石之怪曰龙罔象木之怪曰防罔两土之怪为羵羊火之怪为宋无忌【博物志】若有人兮山之阿被薜荔兮女萝【山鬼】鸟无声兮山寂寂夜正长兮风淅淅魂魄结兮天沉沉鬼神聚兮云幂幂日光寒兮草短月色苦兮霜白【李华战塲文】
　　诗句山鬼吹灯灭【杜】新鬼烦寃旧鬼哭天隂雨湿声啾啾【杜】
　　古今事实
　　梦伯有
　　郑人相惊以伯有【郑人杀伯有言其鬼至】曰伯有至矣则皆走不知所徃铸刑书之嵗二月或梦伯有介而行曰壬子余将杀也明年壬寅余又将杀段也及壬子驷卒国人益惧齐燕平之三月壬寅公孙段卒国人愈惧其明月子产立公孙泄及良止【泄子孔之子良止伯有子也】以抚之乃止【昭七】
　　无鬼论
　　阮瞻素执无鬼论忽有一客通名诣瞻寒温毕聊谈名理客甚有才辨瞻与之言良乆及鬼神之事反覆甚苦客遂屈乃作色曰鬼神古今圣贤所共传君何得言无耶仆便是鬼于是变为异形须臾消灭
　　不信鬼
　　晋阮脩字宣子善清谈论者以人死有鬼脩独以为无后遂伐社树或止之脩曰若社而为树伐树则社移树而为社伐树则社亡矣
　　见土中人
　　晋邹湛南阳人初湛尝见一人自称甄舒仲余无所言如此非一乆之乃悟曰吾宅西有积土败瓦其中必有死人甄舒仲者予舍西土瓦中人也检之果然厚加敛塟毕梦此人来谢
　　中谈易
　　晋陆云尝行逗宿故人家夜暗迷路忽望草中有火光于是趣之至一家便寄宿见一年少美风姿共谈老子音致深逺向晓辞去行十许里始至故人家云此数十里无人居云意始悟却寻昨宿处乃王弼云本无学自此谈殊进
　　因鬼杀子
　　梁国之北地名黎丘有竒鬼焉善效人之子侄昆弟好扶邑丈人而道苦之黎丘丈人之市醉而归者黎丘之鬼效其子之状扶而道苦之丈人归酒醒而谯其子其子泣而触地曰孽无苦也其父信之曰譆是必扶竒鬼也我固闻之明日复饮于市欲遇而刺之明旦而醉其真子恐其父之不能反也遂迎之丈人望其真子拔剑刺之而不知惑于似其子者而杀其真子【战国防】
　　正能辟邪
　　宋徐孝先为都官尚书自晋以来尚书寮皆携官属居省年代乆逺多有鬼怪每夜昏之时无故有声光或见人着衣冠从中出须复没或门自开阖见者多死之尚书周确卒于此省孝先代确即居之经两载妖变皆息时人咸以为真正所致
　　鬼之董狐
　　干寳兄弟尝病气絶积日不冷后遂悟云见天地间鬼神事如梦觉不自知死寳以此遂撰集古今神祗灵异人物变化名为捜神记以示刘惔惔曰卿可谓鬼之董狐【本传】
　　见怪不怪
　　魏元忠公正寛厚不信邪鬼未逹时家贫独一婢老猿为看火婢惊白公公曰猿闻我阙仆为我执防耳又尝呼苍头苍头未应犬代呼之公曰孝顺狗也能代我劳又独坐有群防拱之于前公曰汝辈饥求食于我耶乃令饲之又夜有鸺鹠鸣于屋端家人将弹之公曰彼昼不见物故夜飞此亦天地所有不可使南适越北走胡何须伤之又一夕夜半有妇女数人立于床前公曰能徙吾床于堂下乎妇人竟擡舁于堂下公曰可复徙堂中乎群女乃复移床至旧所公曰能徙吾床至街市乎群女再拜而去曰此寛厚长者可同常人翫之哉【见异録】
　　鬼手入牕
　　少保马公亮少时临牕烛下阅书忽有大手如扇自牕前伸入次夜又至公以笔濡雄黄水大书花字牕外大呼速为我涤去不然祸及于汝公不聼而寝有顷怒甚索涤愈急公不应将晓哀鸣而手终不能缩且曰公将大贵我戯犯公何忍致我极地耶公独不见温峤燃犀之事乎公大悟以水涤去花字逊谢而去【括异志】
　　古今文集
　　杂著
　　原鬼　　　　　　　　　韩愈
　　有啸于梁从而烛之无见也斯鬼乎曰非也鬼无声有立于堂从而视之无见也斯鬼乎曰非也鬼无形有触吾躬从而执之无得也斯鬼乎曰非也鬼无声与形安有气曰鬼无声也无形也果无鬼乎曰有形而无声者物有之矣玉石是也有声而无形者物有之矣风雷是也有声与形者物有之矣人兽是也无声与形者物有之矣鬼神是也曰然则怪而与民物接者何也曰是有二说漠然无形与声者鬼之常也民有忤于天有违于民有爽于物逆于伦而感于气于是乎鬼有成于形有慿于声以应之而下殃祸焉皆民之为也其既也又反乎其常曰何谓物曰成于形与声者土石风霆人兽是也反乎无声与形者鬼神是也不能无声与形者物怪是也故其作而见于民也无常故动于民而为福亦有动于民而为祸亦有动于民而莫之为祸福适于民之有是时也作原鬼
　　戴氏广异记序　　　　　顾况
