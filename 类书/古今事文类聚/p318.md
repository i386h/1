<!-- { "loadSidebar": true } -->
　　梁刘勰撰文心雕龙既成欲取定于沈约无由自达乃负书候约于车前若货鬻约取读大重之
　　欲质班史【见饭门】
　　卖书自资
　　陶梁字曼山少贫卖书于市以自资
　　鬻书无售
　　穆脩字伯长举进士调汝州司理恃才忤监郡由是捃摭其罪坐削籍又与丁谓有布衣旧相遇于汉上一揖而去谓衔之真宗闻脩有文谓言脩行不逮文老而益贫家有唐韩栁集镂版鬻于京师有儒士数辈辄取阅脩谓曰先辈能读得一篇当以一帙为赠自是经年无售者
　　古今文集
　　杂著
　　写书皆精
　　唐以前书籍皆写本未有模印之法人以藏书为贵虽不多而藏者精于讐对故往往皆有善本学者以传録之艰故其诵读亦精详五代时冯道奏请始官镂六经板印行【石林燕语】
　　借书一痴【以下系借书】
　　李济翁资暇集云惜借书籍云惜一痴借二痴索三痴还四痴又玉府新书杜元凯遗其子书曰书勿借人古谚借书一嗤还书二嗤后人更生其词至于三四因讹为痴焉缃素杂记载此二事云痴之与嗤其义同佣书者之误予谓此二字皆非案唐韵云瓻【丑饥切】酒器大者一石小者五斗古之借书以盛酒瓶则借书二瓻当用此字或又用鸱字鸱夷亦盛酒器也所谓鸱夷滑稽腹大如壶尽日盛酒人复借沽盖此物也山谷鸱亦用鸱字【艺苑雌黄】
　　借书须爱惜
　　借人典籍须加爱防先有缺坏就为补治此亦士大夫百行之一也济阳江禄读书未竟虽有急速必待卷束整齐然后得起故无损败人不厌其求假焉或有狼籍几案分散部帙多为童幼婢妾之所防汚风雨虫鼠之所毁伤实为累徳吾每读圣人之书未尝不肃敬对之其故纸有五经词义及贤达姓名不敢秽用也【顔氏家训】律诗
　　闻致政胡朝请多藏书以诗借书目
　　黄山谷
　　万事不理问伯始籍甚声名南郡胡逺孙白头坐郎省乞身归来犹好书手抄万卷未阁笔心醉六经还荷锄愿公借我藏书目时送一鸱开鏁鱼
　　题继室蟠室　　　　　　陈去非
　　万卷吾今一字无打包随处野僧如短檠未尽残年债欲问班生试借书
　　杂著【系鬻书】
　　不肖子鬻书【见阀阅子弟门】
　　藏书【校书附】
　　羣书要语其为书处则充栋宇出则汗牛马【栁文陆文通墓表】藏之书府【书序】华匮十重缇巾十缇【阙子】羣玉山先王谓之册府【穆天子传】轴带帙籖异色以别之【唐艺文志】芸香辟蠧故藏书台称芸台阁称芸阁【典略】秘阁图书皆表以牙籖覆以锦帕【西京杂记】五月湿热蠧虫生鱼书籍五月以后七月以前须三庆【疑作度】舒而卷之法须要天晴时于夫【疑是大】屋风凉处不见日曝令干若乗热气卷生虫弥速【崔湜月令】寳装绮籍不敢触手金匮石室独存其人滋外欤非内欤【叶正则藏书记】校书古人写书有误字以雌黄灭之【遯斋闲览】频分温媪之疑仍惧鲁鱼之谬乆披缃帙麤定鈆黄【史馆进唐书奏】诗句家书空万轴凉曝困卷舒【东坡】归来同食眠左右皆图史【荆公】竒书古画不论价盛以锦囊装玉轴【欧】校书渍墨旧史磨丹注前经【韩】朱墨勘舛差【山谷】好事磨鈆劝旧经【鲁】
　　古今事实
　　壁中藏书
　　鲁共王好治宫室坏孔子旧宅以广其居于壁中得先人所藏古文虞夏商周之书及传论语孝经科斗文字【书序】
　　其书五车
　　惠施其书五车
　　秦建秘府
　　秦御史大夫有两丞一曰中丞在殿中兰台掌图籍秘府【百官表】
　　收秦图书
　　沛公至咸阳萧何独先入收秦丞相御史律令图书藏之沛公具知天下户口阨塞者以何得秦图书也
　　汉建秘府
　　汉有天禄石渠典籍之府【西都赋】孝武建藏书之府置写书之官及诸子皆充秘府【艺文志】
　　求四方书
　　河间王德以金帛招求四方善书多与汉朝等是时淮南王安亦好书所招致率多浮辩献王所得皆古文先秦旧书采礼乐故事稍稍増辑至五百余篇【通鉴】
　　名山藏书
　　司马谈太史公拾遗补缺成一家言藏之名山副在京师【本传】
　　老氏藏室
　　后汉学者称东观为老氏藏室道家蓬莱山邓康遂荐窦章入东观为校书郎注老子为守藏吏复为柱下史四方所记文言者归柱下言东观经籍多也蓬莱海中神仙为仙府幽经秘箓皆在焉【章传】
　　有书数百卷
　　王脩家不满斗斛有书数百卷【魏志】
　　藏书三十乗
　　晋张华雅好书籍身死之日家无余财惟有文书溢于几箧尝徙居载书三十乗秘书监挚虞撰定官书皆资华本以取正焉天下竒秘世所未有悉在华所由是博洽无与比【本传一云卫珍当考】
　　聚书八万
　　齐金楼子聚书四十年得书八万卷河间之侔汉室颇谓过之
　　细书数十箧
　　齐沈鳞手写细书数十箧
　　唐世书库
　　唐高祖武德初经籍亡散令狐德棻奏请求遗书加钱帛书籍亡逸令缮写数年图典略备　太宗贞观中魏征虞世南顔师古为秘书监请求天下书选五品以上子孙工书者为手书缮写藏于内库以宫人掌之【艺文志】自汉以来史官列其姓氏篇防以为六艺九种七略至唐始分四类曰经史子集而藏书之盛莫盛于开元其着録者五万八千四百六十九篇呜呼可谓盛矣【艺文志】元宗两都各聚书四部以甲乙丙丁为次列经史子集四库其本有正有副轴带帙籖皆异色以藏之禄山之乱尺简不藏至文宗时郑覃进言经籍未备因诏秘阁捜访于是四库之书复全分藏十二库黄巢之乱存者盖尠【同上】薛稷知集库马怀素知经库沈佺期知史库武平一知子库通曰四库书【景龙文馆记】
　　题藏书后
　　杜暹聚书万卷每卷后题云请俸写来手自校子孙读之知圣教鬻及借人为不孝
　　书楼
　　田正为魏节度使沂国公乐闻前代忠孝之事于府舍起书楼聚书万余卷视事之隙与宾佐讲论古今贤行可否　李孙磎好学家有书万卷世号李书楼后周张昭逺好学积书万卷以楼载之号书楼【五代史补】
　　聚书赐额
　　应天府民有曹诚者即同文旧居【戚编之父名也】广舍百五十楹聚书千余卷以延学者真宗嘉之赐名曰应天府书院
　　聚书后必兴
　　丁度祖顗尽其家赀以置书至八千卷且曰吾聚书多矣必有好学者为吾子孙度后至参政谥文简
　　收蓄古书
　　欧阳公平生于物少所好收蓄古文图书集三代以下金石刻一千卷以校正史传百家误谬之説【行状】
　　手自讐对
　　曽巩平生嗜书家藏至二万余卷手自讐对白首不倦
　　字画之讹【以下系校书】
　　张鷟云亥之与豕泾渭莫分鲁之与鱼淄渑莫辩注有人读史云三豕渡河子夏曰己亥渡河校之果然又简帙磨防以陶为隂以鱼为鲁　夏五注传疑也【桓十四】郭公注无传盖经阙误也【左庄二十四】
　　校书天禄
　　刘向校书天禄阁夜有老人着黄衣植藜杖杖端出火用以照向向问姓名答曰我是太乙之精天帝闻夘金之姓有博学者下而观焉【拾遗记】
　　韩文讹字
　　退之送陈彤秀才序多不乙字旧尝疑之只防过了后见谢子畅家本乃后山传欧阳本圏了此不字【朱语録】
　　朋字未正
　　唐刘晏以神童为秘书省正字方十歳上召入楼中下贵妃置于膝上为施粉黛与之巾栉上问晏曰汝为正字正得几字对曰余字皆正惟朋字未正【明皇杂録】
　　校书如扫尘
　　宋宣献博学喜藏异书皆手自讐校常谓校书如扫尘一靣扫一靣生每三四校犹有脱误【笔谈】
　　古今文集
　　杂著
　　六经阁记　　　　　　　张伯玉
　　六经阁诸子百家皆在焉不书尊经也呉郡州学始由高平范公经缉之至今尚书富郎中十年更八政学始大成而成年六经阁又建先时书籍草创未暇完缉防之后庑泽地污晦日滋散脱观者恻然非古人藏象魏拜六经之意至是富公始与呉邑长洲二大夫以学本之余钱僦之市材直公堂之南临泮池起层台起夏六月乙酉止秋八月甲申凡旬有七浃计庸千有七百作楹十有六栋三架霤八桷三百八十有四二户八牖梯衡楶棁圬墁陶甓称是祈于乆故爽而不卑酌于道故文而不华经南向史西向子集东向标之以油素掲之以油黄泽然区处如蛟龙之鳞丽如日月之在纪不可得而乱矣凡天地之极致皇王之高道生人之纪律举在是矣古者圣人之设教也知函夏之至广生齿之至众不可以頥解矣故教之有方导之有原乃本庠序之风师儒之説始于邦达于乡至于室莫不有学烜之以文物耸之以声名先用警防其耳目然后清发其灵府故其习之也易其得之也深其教不肃而成不烦而治元元之入善域优而游之俾自得之万世之后尊三王四代法者无他焉教化之本末驯渐也然则观是阁者知六经之在则知有圣人之道知有圣人之道则知有朝廷之化知有朝廷之化则向方之心懋一日礼义之泽流于外弦诵之声格于内其为恶也无所从其为善也有所归虽不欲徙善逺罪纳于大和不可召康公之诗曰岂弟君子来游来歌子思子之説云布在方防人存则政举凡百君子繇斯道治斯民畅皇极序彛伦者舍此而安适得无尽心焉诸儒谓伯玉尝从事此州游学滋乆宜刋乐石庶几永乆无忽
　　张伯玉守河阳作五经阁记先托游士及在职者各为之伯玉一一阅之取书十五字曰六经阁诸子史集皆在焉不书尊经也时曾子固亦预坐惊起叹伏【容斋随笔】
　　李氏山房藏书记　　　　苏子瞻
　　象犀珠玉珍怪之物有悦于人之耳目而不适于用金石草木丝麻五谷六府有适于用而用之则敝取之则竭悦于人之耳目用之而不敝取之而不竭贤不肖之所得各因其才仁智之所见各随其分才分不同而求无不获者惟书乎自孔子圣人其学必始于观书当是时惟周之柱下史老聃为多书韩宣子适鲁然后见易象与鲁春秋季札聘于上国然后得闻诗之风雅颂而楚独有左史倚相能读三坟五典八索九丘士之生于是时得见六经者盖无几其学可谓难矣而皆习于礼乐深于道徳非后世君子所及自秦汉以来作者益众纸与字画日趋于简便而书益多世莫不有然学者益以茍简何哉余犹及见老儒先生自言其少时欲求史记汉书而不可得幸而得之皆手自书日夜诵读惟恐不及近歳市人转相摹刻诸子百家之书日传万纸学者之于书多且易致如此其文词学术当倍蓰于昔人而后生科举之士皆束书而不观游谈无根此又何也余友李公择少时读书于庐山五老峯下白石庵之僧舍公择既去而山中之人思之指其所居为李氏山房藏书凡九千余卷公择既已涉其流拓其端采剥其华实而咀嚼其膏味以为已有见于文词见于行事以闻名于当世矣而书固自如也未尝少损将以遗来者供其无穷之求而各足其才分之所当得是以不藏于家而藏于其故居之僧舍此仁者之心也余既衰且病无所用于世惟得数年之间尽读其所未见之书而庐山固所愿游而不得者盖将老焉尽发公择之藏拾其余弃以自补庶有益乎公择求余文以为记乃为一书使来者知昔之君子见书之难而今之学者有书而不读为可惜也
　　建阳县学藏书记　　　　朱元晦
