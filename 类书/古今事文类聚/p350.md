<!-- { "loadSidebar": true } -->
　　元子家有乳母为圆转之器以悦婴儿婴儿喜之母使为之聚孩孺婴儿之乐友人公植者闻戏儿之器请见之及见之趍焚之责元子曰吾闻古之恶圆之士歌曰寜方为皂不圆为卿寜方为汚辱不圆为显荣其甚者则终身不仰视曰吾恶夫圆或有喻之以天天无穷人不能极远视四垂因谓之圎天不圆也对曰天纵不圆为人称之我亦恶焉次山奈何任造圆转之噐恣令悦媚婴儿小喜之长必好之教儿不圆且防不义躬自戏圆又失方正嗟嗟次山入门爱婴儿之乐圆出门当爱小人之趋圆吾安知次山异日不言圆行圆动圆静圆以终身乎吾岂次山之友也元子召季川谓曰吾自婴儿戏圆公植尚辱我言絶忽乎吾与汝圆以应物圆以趋时非圆不为公植其操矛防刑我乎
　　恶曲
　　元子时与邻里防曲全当时之欢以顺长老之意归泉上叔盈问曰向夫子曲全其欢道然也茍为尔乎元子曰叔盈视吾曲其心以殉财利曲其行以希名位当过吾吾茍全一欢于邻里无恶然可也东邑有全直之士闻元子对叔盈恐曰吾闻元次山约其门人曰无恶我之小曲真惛鄙恶辞也吾軰全直世年未尝曲气以转声曲辞以达意曲歩以便徃曲视以回目犹患于古人古人有恶曲者不曲臂以取物不曲膝以便坐见天下有曲于君曲于民曲于鬼神者徃刼而死之今元次山茍曲言貎强全一欢以为不防其直溷哉若能茍曲于邻里强全一欢岂不能茍曲于乡县以全言行能茍曲于乡县岂不能茍曲于邦国以彰名誉能茍曲于邦国岂不能苟曲于天下以徳义若言行名徳义皆显岂有钟鼎不入门权位不在已乎呜呼曲为之小为大之渐曲为之也有何不可奸邪防恶其防【音□】乎元子闻之颂曰吾以顔貎曲全一欢全直君子之恶我如此犹有过于此者何以自免

　　古今事文类聚别集卷十六
　　钦定四库全书
　　古今事文类聚别集卷十七
　　宋　祝穆　撰
　　性行部
　　清防【贪浊附】
　　羣书要语儒有砥砺亷隅【儒行】可以取可以无取取伤亷【离娄】亷吏民之表【文帝诏】寜亷洁正直以自清乎　世人皆浊我独清　谁知予之亷正【并楚词】亷不沽名【桞玼家训】贪浊吏以贿赂为市渔夺百姓侵牟万民【汉诏】古者大臣有坐不廉而废者不谓不防曰簠簋不饬【贾策】帛柜金【孙樵文】以金珠为脯醢以契劵为诗文【朱文公集】
　　诗句氷壶玉鉴悬清秋【杜】炯如一叚清氷出万壑置在迎风寒露之玉壶【杜】乱山深处长官清【坡】贪浊犬吠何喧喧使君要覔钱【唐汉謡】胡椒铢两多安用八百斛【坡】古今事实
　　顽亷懦立
　　伯夷圣之清者也故闻伯夷之风者顽夫亷懦夫有立志【万章】
　　仲子乌能亷
　　匡章曰陈仲子岂不诚亷士哉居于陵三日不食耳无闻目无见也井上有李螬食实者过半矣匍匐徃将食之三咽然后耳有闻目有见孟子曰于齐国之士吾必以仲子为巨擘焉虽然仲子乌能亷充仲子之操则蚓而后可者也
　　不贪为寳
　　宋人得玉献诸子罕子罕弗受曰我以不贪为寳【左传】
　　受鱼失禄
　　有餽鱼于郑相者郑相不受或谓曰子嗜鱼何故不受对曰吾以嗜鱼故不受鱼受鱼失禄无以食鱼不受得禄终身食鱼
　　震畏四知
　　杨震迁东莱太守道过昌邑故所举荆州荗才王宻为令谒见懐金十斤遗震震曰故人知君君不知故人何也宻曰暮夜无知者震曰天知神知子知我知何谓无知宻愧而出故賛曰震畏四知
　　清白遗子孙
　　杨震性公亷子孙长食歩行或欲令开产业震曰使后世称为清白吏子孙以此遗之不亦厚乎
　　父子俱清
　　胡威父质父子清谨武帝谓威曰卿孰与父清对曰臣不如也臣父清恐人知臣清恐人不知帝以威言直而婉谦而顺
　　羊续悬鱼【见鱼门】
　　时苖留犊【见牛门】
　　孟尝还珠【见珠门】
　　一钱太守
　　刘宠为山隂太守召为将作匠山隂有六七老送百钱曰自明府下车犬不夜吠民不见吏今闻弃去故自扶送宠为之选一大钱荅曰数多刘宠更以为愧
　　金付县曹
　　后汉雷义为郡功曹尝济人死罪罪者后以金二十斤谢之义不受金主伺义不在黙投金于承尘上后葺理屋宇见之金主已死无所复还乃付县曹
　　有三不惑
　　后汉杨秉为太尉性不饮酒又早丧夫人遂不复娶所在以淳白称常从容曰我有三不惑酒色财也故賛曰秉去三惑
　　不受黄金
　　后汉盖勲中平元年黄巾贼起武威太守酒泉黄隽被徴失期梁鹄欲奏诛隽勲为言得免隽以黄金二十斤谢勲勲谓隽曰吾以子罪在八议故为子言吾岂卖评哉终辞不受
　　遗金上闻
　　魏田豫为鲜卑防军校尉鲜卑素利多以牛马遗豫豫送官胡乃宻懐金三十斤跪曰我见公贫故前后遗牛马公辄送官今宻以此上可以为家资豫张袖而受之胡去之后具以状闻
　　藏丝付吏
　　晋山涛为右仆射初袁毅为鬲令贪浊赂遗公卿以求虚誉亦遗涛丝百斤涛不欲异于时受而藏之阁上后毅事露凡所受赂皆见推检涛取丝付吏积年尘埃封印如故
　　酌贪泉饮
　　晋吴隠之传广州珍异所出一箧之寳可资数世故前后刺史多黩货朝廷欲革其以隠之为刺史未至州二十里地名石门有水曰贪泉饮者懐无厌之欲隠之既至泉所酌而饮之因赋诗曰古人云此水一防懐千金试使夷齐饮终当不易心在州清操愈厉常食不过菜及干鱼而已帐下人进鱼每剔去骨存肉隠之觉其用意罚而黜焉后至自番禺其妻赍沉香一斤隠之见之投于湖亭之水
　　不受舟米
　　有麦辞米【并见米门】
　　裂绢为襌【见布帛门】
　　不受粱肉
　　梁沈顗齐末兵荒与家人并日而食有餽粱肉者闭门不受唯采莼荇根供食
　　酌一杯水
　　隋赵轨为齐州别驾东邻有桑葚落其家轨悉拾还其主曰吾非以此求名意者非机杼物不愿侵人及诏入朝父老挥涕曰别驾在官水火不与百姓交不敢以杯酒相送公清如水请酌一杯水奉饯轨受饮之后为原州司马在道夜行马逸入田中暴人禾轨驻马待明访知禾主酬直而去
　　袖金不受
　　唐李徳裕为广州都督人或袖金以赠徳裕曰吾自性分不可易非畏人知也
　　受纸百畨【见纸门】
　　诈清真清
　　唐陆景倩为扶沟时按察使毕构覆州县欲必得实有吏言状曰某强清某诈清唯景倩曰真清
　　玉界尺
　　太傅致仕赵逢仕唐及梁薨于天成中文学徳行风神秀异号曰玉界尺
　　遗金不受
　　太宗在晋邸闻刘温叟清介遣使赍钱五百千遗之温叟受赐令吏封书而去明年视封识宛然还白太宗太宗曰我钱不用况他人乎宻白太袓太袓曰执防节镇浇风温叟有之矣
　　一琴一鹤
　　赵清献公抃初任成都携一琴一鹤以行其再任也屏去琴鹤止二苍头执事
　　不持一砚【见砚门】
　　不载一物
　　余靖为广西安抚及北归不载南方一物还
　　恨市白集
　　李及知杭州市白集一部乃为终身之恨
　　不市一物
　　向文简公敏中判大理寺时没入祖吉贜钱分赐法吏公引钟离意委珠事独不受知广州至荆南即市南药以徃在官一无所需
　　一毫不取
　　刘恕道原家贫一毫不妄取于人其自洛阳归也时已十月无寒具司马公以衣袜一二事及旧貂褥与之固辞强与之行及颍州悉封而返之于光尚不受他人可知矣
　　金不敢遗【见金门】
　　谓之饕餮【以下系贪浊】
　　缙云氏有不才子贪于饮食冐于货贿天下之人谓之饕餮舜投诸四裔
　　受赂加赏
　　汉文帝时张武受赂金钱觉更加赏赐以愧其心
　　坐贜百万
　　陈汤先诛斩郅支单于有大功成帝时受王参妻金五十斤为其子比例上奏求封农太守张正坐贜百万使人报汤为公罪得逾冬月谢千二百万事觉免为庶人
　　放枭囚鳯
　　后汉陈耽为司徒时诏举刺史二千石为民蠧者其内官丁賔客虽贪浊皆不敢问而虚紏邉逺小郡有恵化者耽与曹操上言公卿所举所谓放鸱枭而囚鸾鳯其言忠切
　　赂细布
　　晋王戎为侍中南郡太守刘肇赂筒中细布五十端为司所紏以知而未纳得不坐
　　船载绵绢
　　宋孔觊为司徒长史二弟东还觊迎之见辎重十余船皆是绵绢纸席觊命置岸侧谓曰汝軰忝预士流何至东还作贾客耶命烧尽乃去
　　赂紫襭
　　后魏封回为度支尚书郑云謟事刘腾赂紫襭四百匹得安州刺史除书旦出晩诣回问安州兴生何事为便回曰卿位为方伯冝思方畧以济百姓如何见造问兴生乎封回不为商贾何以相示云大慙去
　　胡椒八百斛
　　元载受贿赂后事败有司籍其家钟乳五百両胡椒至八百斛
　　遗绢二百万
　　文宗时郑注得幸后以甘露事败诛受人馈遗绢至一二百万疋
　　受贜弃市
　　太宗朝著作佐郎卢佩坐监升州酤受贜弃市
　　受贜流罪
　　真宗朝著作佐郎张清以贜败杖脊配沙门岛　仁宗朝知涟水军郑余庆等坐枉法自盗贜杖脊配广南
　　献杨梅仁
　　送牛酥【并见馈遗门】
　　古今文集
　　杂著
　　伯夷颂
　　士之特立独行适于义而已不顾人之是非此豪杰之士信道笃而自知明者也一家非之力行而不惑者鲜矣若至于一国一州非之力行而不惑者葢天下一人而已矣若至于举世非之力行而不惑者则千百年乃一人而已耳若伯夷者穷天地亘万世而不顾者也昭乎日月不足以为明崒乎泰山不足以为髙巍乎天地不足以为容当殷之亡周之兴微子贤也抱祭噐而去之武王周公圣也率天下之贤士从天下之诸侯而攻之未尝有非之者也彼伯夷叔齐乃独以为不可殷显灭矣天下宗周彼二子乃独耻食其粟饿死而不顾由是而言夫岂有求而为哉信道笃而自知明也今世之所谓士者一凡人誉之则自以为有余一凡人沮之则自以为不足彼独非圣人而自是如此夫圣人乃万世之师也余故曰若伯夷者特立独行穷天地亘万世而不顾者也虽然微二子乱臣贼子接迹于后世矣
　　氷壶诫【并序】　　　　　　　姚元崇
　　氷壶者清洁之至也君子对之不忘乎清夫洞彻无瑕澄空见底当官明白者有类是乎故内懐氷清外涵玉润此君子氷壶之徳也玉本无瑕氷亦至洁方圆相映表里皆彻喻彼贞防能守其节凡今之人就列称臣当官以割剥为务在上以财贿为亲异夫象之有齿以焚其身鱼之贪饵以曝其鳞故君子让荣不忧辞满为珍以偹其徳以全其真与其浊富寜比清贫吴隠酌泉厐恭致氷席皮洗帻緼袍空里虽清畏人知而所知逺矣嗟尔在位防厚官尊固当耸防勤之节塞贪竞之门氷壶是对烱戒犹存以此清白遗其子孙
　　古诗
　　元鲁山【七爱】　　　　　　　皮日休
　　吾爱元紫芝清介如伯夷辇母逺之官宰邑无防疵三年鲁山民丰稔不暂饥三年鲁山吏清慎各自持只饮鲁山泉只采鲁山薇一室氷蘖苦四逺声光飞退归旧隠来斗酒入茅茨鸡黍匪家畜琴樽常自怡尽日一菜食穷年一布衣清似匣中镜直如琴上丝世无用贤人青山生白髭既卧黔娄衾定立陈实碑吾无鲁山道空有鲁山辞所恨不相识援毫空涕垂
　　防泉　　　　　　　　　苏子瞻
