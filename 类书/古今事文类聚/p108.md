<!-- { "loadSidebar": true } -->
　　宋王僧绰为侍中年二十九始兴王濬问其年僧绰自嫌早达逡廵良乆乃啓其谦退如此
　　孔子曰三十而立
　　山涛叹曰年几三十不为家公所知
　　王述年三十尚未知名人或谓之痴王导辟为中兵属公问以在东米价述张目不答导曰王掾不痴人何言痴
　　三十一嵗至四十嵗
　　范仆射宗尹为参政时年三十一拜相时年三十二卒年三十九然有五子兼有孙人谓其享年虽不永而人间之事畧备
　　顔子三十二嵗短命而死
　　潘岳秋兴赋序曰余春秋三十有二始见二毛
　　王溥状元及第六年拜相时年三十二罢相归时年四十二在具庆下
　　宋谢晦为宣州刺史颇有矜色将之镇诣叔光禄澹澹问年晦曰三十五澹笑曰昔荀中郎年二十已为北府都督比之为老矣晦有愧色
　　桞子厚书曰前过三十七年与瞬息无异后所得者其不足把玩亦已审矣
　　崔湜年三十八执政尝暮出端门缓辔讽诗张说见之曰文与位固可致其年不可及
　　韩愈年未四十而视茫茫而髪苍苍
　　孔子四十而不惑　又曰四十五十而无闻斯亦不足畏也已
　　孟子四十不动心
　　谢为桓温掾温曰谢掾年四十必拥旄杖节
　　山涛年四十始为郡主簿功曹后拜吏部尚书
　　孟浩然四十为游京师
　　裴寂过华山祠祈神自卜夜梦老人曰君年逾四十当贵
　　四十一嵗至五十嵗
　　谢安年已四十余始有仕进意高崧曰卿高卧东山将如苍生何
　　卲尧夫年四十余始娶
　　孔子年四十二退而脩诗书礼乐弟子弥众
　　蔡泽从唐举相曰富贵吾所自有吾所不知者夀也举曰先生夀从今日以徃四十三嵗
　　徐邈年四十四始补中书舍人帝宴酣之后好为手诏辞章邈还省刋削然后出之
　　苏子瞻年四十四李定论公作诗文谤讪朝政责黄州黄鲁直年四十四入史局八年而丁家艰
　　杜甫言于中宗曰臣自七嵗属辞且四十年然衣不盖体常寄食于人伏惟天子哀怜之拔泥涂之乆辱则臣之述作虽不足鼓吹六经至沉鬱顿挫扬雄枚臯可及也
　　杨大年年三十七为翰林学士昼寝于玉堂忽梦懐玉山人来谒出一牒冩三十七字大年惊曰得非数乎许添乎山人命笔一防为四十七字至其数果卒【玉壶清话】蜀何祗梦井中生桑以问占梦赵直直曰桑非井中之物防当移植然桑字四十下八夀恐不过此祗后至犍为太守四十八果卒
　　齐禇彦回少病笃梦人与卜蓍一具遂差果年四十八而薨
　　岑文本曰马周火色鸢肩腾上必速恐不能乆卒年四十八
　　韩愈曰余生四十有八年发之短者日益白齿之摇者日益脱聦明不及于前时道德日负于初心作五箴以讼其恶
　　李适为工部侍郎年四十九梦与人论大衍数寤而曰吾夀尽此勑其子于覇陵原西营墓树松未病衣冠寝石榻上
　　孔子五十而知天命
　　蘧伯玉年五十而知四十九年非注卫大夫蘧瑗今年所行是则还顾知去年之所行非也嵗嵗悔之以至于死故有四十九年非【淮南子庄子作六十】
　　陶渊明游斜川诗开嵗倐五十吾生行归休念念动中懐及辰为兹游
　　朱买臣尝刈薪樵卖以给食行且诵书妻亦负载相随妻羞之求去买臣笑曰我年五十当富贵今已四十余矣待我富贵报汝妻恚怒曰如公等终饿死沟中耳不能留即听去
　　宗欲以张嘉贞为相嘉贞曰昔马周血气方壮太宗用之能尽其才甫五十而没向使用少晩则无及
　　五十一嵗至六十嵗
　　晋孔愉元帝命为叅军始出应召年已五十余矣陶渊明与子书曰吾年过五十而穷苦荼毒性刚才拙与物多忤尝北窓下卧遇凉风暂至自谓是羲皇上人苏子瞻年五十一除中书舍人又除翰林侍读五十九嵗谪惠州
　　孔融书云五十三年融又过二
　　黄鲁直五十一嵗谪黔州五十四嵗移戎州
　　南史梁武帝遣领军司马王升之以手诏徴谢朏升之先至何所恐朏不出乃下牀跪受诏及升之从谢朏所还问以出期以应召荅升之曰吾年已五十七月食四斗米不尽何容复有宦情升之失色不能答孔子年五十六由大司防摄行相事于是诛鲁大夫乱政者少正卯与闻国政
　　孔子六十而耳顺
　　公孙年六十召为博士
　　元德秀死族弟结哭之恸曰生六十年未尝识女色吾哀之以戒荒滛之徒
　　六十一嵗至七十嵗
　　黄鲁直六十嵗谪宜州六十一嵗卒
　　马援年六十二自请击武陵五溪蛮据鞍顾盼以示可用帝笑曰矍铄哉是翁也遂遣征五溪
　　苏子瞻年六十二谪昌化年六十五移亷州又提举玉局观任便居住年六十六至金陵告老致仕未防而薨吕洞賔谒张洎留诗云功成当在破瓜年俗以破瓜为二八洎年六十四卒
　　孔子七十而从心所欲不逾矩
　　老莱子年七十父母犹存服班斓衣为婴儿戯于亲前魏田豫年老逊位司马宣王以豫克壮书喻未听答曰年过七十而居位譬犹钟鸣漏尽而夜行不休是罪人也拜大中大夫食卿禄年八十薨
　　杜甫曲江诗朝回日日典春衣每到江头尽醉归酒债寻常行处有人生七十古来稀
　　七十一嵗至八十嵗
　　先零反赵充国年七十余上问曰谁可将充国曰无逾老臣矣愿驰至金城图上方略
　　张柬之年七十余以贤良召狄仁杰荐柬之虽老宰相材
　　孔子年七十三卒
　　晋悼食舆人之城杞者綘县人或年长矣有与疑年使问之年曰臣小人也不知纪年臣生之嵗正月甲子朔四百有四十五甲子矣其季于今三之一也吏走问诸朝师旷曰七十三年矣史赵曰亥有二首六身下二如身是其日数也士文伯曰然则二万二千六百有六旬也【襄三十】
　　赵抃字阅道以太子少保致仕退居于衢有溪石松竹之胜与山僧野老游不复有贵势居六年卒年七十七諡清献
　　太公姓姜字子牙八十钓于渭濵文王出猎同载而归胡广为三公年已八十而心力克壮练逹事体
　　宋沈庆之年八十为废帝所杀是嵗旦庆之梦人以两匹绢与之曰此绢足度寤曰老子今年不免矣两匹八十尺也足度无盈余果死
　　富弼致仕年八十上疏论治乱知无不言【本传】刘器之云富郑公年八十书座屏云守口如瓶防意如城【晁氏家语】
　　八十一嵗至九十嵗
　　武帝使使束帛加璧安车驷马迎申公时已年八十余矣
　　沈鳞年过八十耳目犹聪明手冩细书二三年满数十箧
　　苏公颂以太子太保致仕薨年八十二
　　陈尧佐临终自志其墓曰有宋颍川先生尧佐字希元年八十二不为夭官一品不为贱卿相纳禄不为辱三者粗可归息于父母栖神之域矣
　　齐桓公见畆丘人曰叟年几何对曰臣年八十三矣公曰美哉夀也
　　赵槩以太子少师致仕居睢阳十五年而卒年八十八諡康靖
　　九十一嵗至百嵗
　　济南伏生年过九十失其本经口以传授【书序】
　　文潞公彦博请老致仕再起平章军国重事请老不已复以太师致仕时年九十二
　　晋衞武公年九十有五犹箴警于国曰茍在朝者无谓我老耄而舍我也必共恪于朝夕以警戒我
　　香山九老防中有洛中遗老李元爽年一百三十六张苍口中无齿饮乳妻妾以百数曽孕者不复幸年百余嵗乃卒
　　李守为承防奉使过海至琼道逢一翁自称扬避举年八十一其叔父皆年一百二十余又见其祖宋卿年九十五次见鸡窠中有小儿出头下视宋卿曰此九代祖也不语不食不知其年嵗【洞防志】
　　钟离人顾思逺年一百十二嵗七子少者年已六十头有肉角长寸又穣城有人年一百四十嵗不复能食谷饮曽孙妇乳又荆州人张元始年一百十六嵗卒九十七方生儿儿遂无影将亡人人告别乃至山林处处履行未防而终【萧映传】
　　古今文集
　　杂著
　　白苏诗纪年嵗
　　白乐天为人诚实洞逹故作诗述懐好述年嵗因阅其集辄杼録之此生知负少年心不展愁眉欲三十莫言三十是年少百嵗三分已一分何况才中年又过三十二不觉明镜中忽年三十四我年三十六冉冉昏复旦非老亦非少年过三纪余行年欲四十有女曰金銮我今欲四十秋懐亦可知行年三十九嵗暮日斜时忽因时节惊年嵗四十如今欠一年四十为野夫田中学鉏谷四十官七品拙官非由他毛鬓早改变四十白髪生况我今四十本来形貌羸衰病四十身娇痴三嵗女自问今年防春秋四十初四十未为老忧伤早衰惫莫学二郎吟太苦才年四十鬓如霜下有独立人年来四十一若为重入华阳院病髪愁心四十三已年四十四又为五品官面瘦头班四十四逺谪江州为群吏行年四十五两鬓半苍苍四十六时三月尽送春争得不慇憅我今四十六衰醉卧江城鬓发苍浪牙齿踈不觉身年四十七明朝四十九应转悟前非四十九年身老日一百五夜月明天衰鬓蹉跎将五十闗河迢逓过三千青山举眼三千里白髪平头五十人宦途气味已谙尽五十不休何日休五十江城守停杯忽自思莫学尔兄年五十蹉跎始得掌纶五十未全老尚可且欢娱长庆二年秋我年五十一二月五日花如雪五十二人头似霜老校于君合先退明年半百又加三前嵗花前五十二今年花前五十五倘年七十犹强健尚得闲行十五春去年五十五今年五十六我年五十七荣名得几许我年五十七归去诚已迟身为三品官年已五十八五十八翁方有后静思堪喜亦堪嗟半百过九年艳阳残一日火销灯尽天明后便见平头六十人六十河南尹前途足可知不准拟身年六十上山乃未要人扶不准拟身年六十游春犹自有心情我今悟已晩六十方退闲今嵗日余二十六来嵗年登六十二心情多少在六十二三人六十三翁头雪白假如醒煞欲何为行年六十四安得不衰羸我今六十五走若下坡轮年开第七帙屈指防多人五十八归来今年六十六无忧亦无喜六十六年春共把十千沽一斗相看七十欠三年七十欠四嵗此生那足论六十八衰翁乗衰百疾攻又问年几何七十行欠二更过今年年七十假如无病不宜休今日行年将七十犹须慙愧病来迟且喜开年满七十莫嫌疾病莫嫌贫旧语相传聊自慰世间七十老人稀皤然七十翁亦足称夀考昨日复令辰悠悠七十春人生七十稀我今幸过之白须如雪五朝臣又入新正第七旬时年七十二行开第八帙可谓尽天年吾今已年七十一眼昏髪白头风七十人难到过三更较稀七十三人难再到今春不是别花来七十三翁旦暮身誓开险路作通津风光抛得也七十四年春夀及七十五俸霑五十千其多如此苏公素重乐天故间亦效之如龙钟三十九劳生已强半嵗暮日斜时还为昔人叹正引用其语又四十岂不知头颅畏人不出何其愚我今四十二衰髪不满梳忆在钱塘正如此回头四十二年非行年四十九还此北牕宿我今四十九赖此一笑喜嗟我与君皆丙子四十九年穷不死五十之年初过二衰顔记我今如此白髪苍顔五十三家人强遣试春衫先生年来六十化道眼已入不二门纷纷华髪不足道当返六十过去魂我今六十一頺景薄西山结髪事文史俯仰六十余虽君皆四子各已三万日翫味庄诵便如阅年谱也【容斋随笔】
　　诗话
　　而立者稀
　　东坡再谪惠州日与一老举人年六十九为隣其妻三十嵗生子为具邀公公欣然而徃酒酣乞诗公戯赠一聫云圣善方当而立嵗顽尊已及者稀年【侯鲭】

　　古今事文类聚前集卷四十六
　　钦定四库全书
