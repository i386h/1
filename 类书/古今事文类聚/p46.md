<!-- { "loadSidebar": true } -->
　　瑶光如蜺贯月正白感女枢于幽房之宫生黑帝颛顼【河图着命论】
　　履迹而生
　　燧人之世有大迹出雷泽华胥履之生庖牺氏于成纪【世纪】帝喾元妃姜嫄以春分鸟至之日从祀郊禖见大迹履之而生后稷【世纪】
　　虹流华渚
　　大星如虹下流华渚女节感而生白帝金人氏【感应録】
　　电绕斗枢
　　神农氏之末少典氏娶附寳见大电光绕北斗枢星照郊感附寳孕二十月生黄帝于夀丘【世纪】
　　十四月生
　　尧母庆都出观山河奄然隂风赤龙与庆都合而生尧【春秋合诚图】尧在孕十四月生【畧论】钩弋夫人赵婕妤妊身十四月生昭帝上曰昔尧十四月生命其门曰尧母门
　　感枢星生
　　舜母感枢星之精而生舜【尚书帝命验】握登见虹意感而生舜【诗含神雾】
　　流星贯昴
　　修已山行见流星贯昴意感栗然坼而生禹【墨子】
　　吞乙而孕
　　帝喾少妃有娀氏女简狄以春分鸟至之日祀于髙禖有鸟遗卵简狄吞之孕生契【史】
　　白气贯月
　　汤母扶都见白气贯月意感而生汤【诗含神雾】
　　谓能胎教
　　太任有身目不视恶色耳不听恶声口不出放言文王生而明圣君子谓能胎教【诗疏】
　　溲于豕牢
　　太任溲于豕牢而生文王【国语】
　　梦与神遇
　　髙祖母媪尝息大泽之陂梦与神遇时雷电晦防父大公往视见蛟龙于上已而有娠遂产髙祖
　　梦日入懐
　　景帝母王皇后梦日入懐以七月七日生武帝于猗兰殿【武帝故事】
　　赤光照室
　　光武以建平元年十二月甲子夜生于济阳县舍有赤光照室【东观汉记】
　　嘉禾之瑞
　　光武生时有嘉禾一茎九穗县境大熟因名秀【东观汉记】
　　庆云之瑞
　　唐太宗生于武功之别馆时有庆云见弥漫数里上属于天二龙戏于馆门之外水中经三日乃去
　　梦日而娠
　　太祖母昭宪皇后尝梦日入懐而娠生之夕光照室中
　　梦神捧日
　　太宗母昭宪皇后梦神人捧日寘于懐遂有娠生帝赤光满室
　　五星聚奎
　　真宗开寳元年十二月初二日生先是干徳六年五星如连珠聚于奎当鲁分从镇星晨见东方占曰有徳受庆大人奄有四方子孙蕃昌从镇星王者能致天下重福明年真宗生
　　梦日坠裾
　　仁宗皇帝母章懿皇后李尝梦二日在天其一忽坠以裾承之自是有娠
　　梦赤脚仙
　　章懿李后忽梦一羽衣之士跣足从空而下云来为汝子时上未有嗣闻之大喜云当为汝成之是夕召幸有娠明年诞育昭陵而幼年每穿履韈即亟令脱去常徒步禁中皆呼为赤脚仙人赤脚仙人盖古之得道李君也
　　赤光照天
　　秀州外医张浩自云少隷军籍尝为徳清闸官一日晩出郊过嘉兴县忽覩丞防赤光照天疑为回禄亟入视之乃赵县丞之室适免娠得雄是诞育孝宗也【挥麈録】古今文集
　　杂著
　　生皇子贺皇帝表　　　　王安石
　　宫闱嗣庆寰海交忻凡逮戴天惟均击壤【中贺】臣闻螽斯之言众子实为王者之诗华封之祝多男亦曰圣人之事恭惟陛下绍祖休显宪天聪明致文武之忧勤成尧舜之仁孝宅师无竞莞簟之寝既安传类有祥弓防之祠屡应贻谋方永锡羡用光臣托备藩维叨承睿奬丕显奕世家实预于荣懐亿万斯年心敢忘于庆赖
　　降诞皇子贺皇帝表　　　周必大
　　燕媒享徳方储锡羡之祥熊梦生贤克叶防昌之运预在照临之广敷同庆赖之深【中贺】伏以思齐神罔时恫假乐民之攸暨天所保祐厥惟大姒之多男国之荣懐亦曰成王之众子恭惟陛下令徳光乎洛浦康功茂于岐昌鸿休无疆景命有仆盖芣苢之薄言采采众乐先成则螽斯之宜尔振振宗强孰御臣久叨眷遇适阻进趋亲值本支百世之盛时敢忘夀考万年之善祝
　　降诞皇子贺皇帝表　　　周必大
　　髙禖锡羡长嫡挺生列圣储休三宫交贺【中贺】臣闻徳如尧帝祝多子于封人圣若文王咏百男于诗雅厥今盛事与昔同符共惟陛下纂国丕基受天休命当艺祖肇邦之岁暨统元更歴之春是开苍震之祥于赫炎图之永臣屏居农亩遥睇阙庭胥同四表之欢仰赖一人之庆
　　生皇孙贺夀皇表　　　　周必大
　　有天下而传之子初微黄屋之心受帝祉而施于孙俶诞青宫之胄庆均五殿喜浃万邦【中贺】臣闻琼榦分辉率由于本固银潢演润盖自于源深繄今日之蕃昌乃异时之积累世世修徳则储有羡之休亲亲仁民则飨无穷之乐盛哉丰报备此燕居共惟陛下道极际蟠心游冲淡緜本支于百世延夀考于万年仙李盘根笑唐基之未大猗兰奕叶掩汉事而有光臣幸值邦荣属分阃寄南宫北内想胥洽于宸欢左墄右平怅莫陪于班贺



　　古今事文类聚前集卷十九
<子部,类书类,古今事文类聚>
　　钦定四库全书
　　古今事文类聚前集卷二十
　　宋　祝穆　撰
　　帝系部
　　皇帝登极【潜龙旧地潜龙旧学潜龙故人附】
　　羣书要语嗣无疆大歴服【大诰】昭哉嗣服【下武】九五飞龙在天大人造也【乾卦】圣人作而万物覩【同上】履帝位而不疚光明也【履】大人以继明照四方【离】圣人大寳曰位何以守位曰仁何以聚人曰财【系辞】践阼临祭祀内事曰孝王某外事曰嗣王某【曲礼】
　　潜龙旧地接闬白水列宅旧酆【范云逊表】河南帝城多近臣【汉纪】西京多丰沛故人东都亦南阳多显【陈书宗室赞】
　　潜龙旧学翊诵于春宫【唐大诏令】
　　潜龙故人翼龙而飞既濡其雨露刑马而誓已表于山河【唐李丕制】
　　古今事实
　　御王册命
　　乙丑成王崩太保命仲桓南宫毛俾爰齐侯吕伋以二干戈虎贲百迎子钊于南门之外延入翼室恤宅宗丁卯命作册度王麻冕黼裳由宾阶跻太保承介圭上宗奉同瑁由阼阶跻太史秉书由宾阶跻御王册命曰皇后凭玉几道末命命汝嗣训临君周邦率循太卞变和天下用答扬文武之光训王再拜兴答曰予末小子其能而乱四方以敬忌天威
　　三让再让
　　髙祖崩大臣使人迎代王代王报太后计犹豫未定卜之兆得大横占曰大横庚庚余为天王夏啓以光代王乃遣太后弟薄昭见勃勃等具言所以迎立王者昭还报曰无可疑者代王乃令宋昌骖乘至渭桥羣臣拜谒称臣代王下拜勃乃跪上天子玺代王谢曰至邸而议之羣臣从上议代王曰奉髙帝宗庙重事也寡人不足以称羣臣固请代王西乡让者三南乡让者再丞相平等皆曰臣等为宗庙社稷计不敢忽愿大王幸听遂即天子位
　　魂魄思沛【以下系潜龙旧地】
　　汉髙过沛作歌慷慨伤懐曰游子思故乡吾万岁后魂魄犹乐沛也其以沛为汤沐邑复其民世世无所与
　　丰有枌社
　　汉丰邑有枌社章和元年幸梁遣使祠沛髙原庙注枌白榆也
　　鸡犬识丰
　　汉髙祖以太上思丰沛故作入新丰道路一如丰沛人家鸡犬放之皆识家
　　芒砀云气
　　髙祖隠芒砀山泽所居上常有云气求常得之
　　常游鄠杜
　　汉宣帝为皇曾孙喜游侠鬭鸡走马数上下诸陵周徧二辅尝困莲勺卤中尤乐鄠杜之间率常在杜下
　　望气郁葱
　　光武纪初谒者苏伯阿望舂陵气郁郁葱葱
　　复一年租
　　魏文诏颍川先帝所由起兵征伐也官渡之役四方瓦解逺近顾望而此郡守义丁壮荷戈老弱负粮复颍川郡一年田租
　　龙潜旧宅
　　唐兴圣寺髙祖龙潜旧宅也武徳元年以为通义宫六年髙祖临幸大宴羣臣引见邻里父老颁赐有差贞观元年立为髙宗寝室
　　临幸故乡
　　唐贞观十五年并州僧道老人等抗表以太原王业所因明年登封已后愿时临幸上赐宴从容谓曰飞鸟过故乡犹踯躅徘徊况朕于太原起义兵遂定天下复小游观诚所不忘岱礼若毕或冀与公等相见
　　飞龙之瑞
　　初上在潜邸与宋王等同居于兴庆里时人号曰五王子宅本名隆庆坊及景龙末宅内有龙池涌出望气者云有天子之气中宗数幸其地命泛舟仍驰象踏气以厌之竟为飞龙之地因是地立兴庆宫宗开元十年幸潞州改旧宅为飞龙院
　　建寺锡名
　　西京应天寺本后唐夹马营大中祥符二年以太祖诞圣之地建寺锡名　东京啓圣院本晋护圣营以太宗诞圣之地太平兴国六年建寺锡名
　　帝王之师【以下潜龙旧学】
　　黄帝师风后颛顼师老彭帝喾师祝融尧师务成昭舜师纪后禹师墨如汤师伊尹文武师姜尚周公师庶秀孔子师老耼此十一君皆圣人也犹待学问【王符潜夫论】或云黄帝师力牧颛顼师樛图帝喾师赤松子
　　三圣旧学
　　尧学于君畴舜学于务成昭禹学于西王国【荀子】
　　髙宗旧学
　　髙宗曰予小子旧学于甘盘【说命】
　　东宫旧僚
　　张说始为宗东宫侍讲三秉大政左右王化封泰山祀睢上谒五陵开集贤修太宗之政皆说为首
　　从乡校学
　　太祖初受学于乡先生辛文恱每归令羣儿前导人往往避之
　　丰沛故人【以下系潜龙故人】
　　沛公初起相工入丰沛之市云多封侯之人【意林论衡】
　　同居丰邑
　　卢绾与髙祖同居丰邑
　　微时博奕
　　陈遵祖父遂字长子宣帝微时与有故相随博奕数负及宣帝即位遂为太原太守乃赐玺书曰太守官尊禄厚可以偿博矣
　　客侵帝座
　　严光少与光武同游学及光武即位以物色访之引入论道旧故因共偃卧光以足加帝腹上明日太史奏客星犯御坐
　　尝同研席
　　刘字和季少家南阳与光武同居永安里又同年共研席
　　尝给资用
　　光武初学长安往来南阳资用乏与同舍生韩子合钱买驴令从僦以给诸公之费
　　尝留讲论
　　光武学长安时过朱祐留上待讲竟夕谈话及帝登位幸祐第问曰得无忘我讲乎祐曰不敢
　　同居白水
　　吴汉与光武同居白水乡
　　思报一饭
　　冯异自长安入朝帝谓公卿曰是我起兵时主簿也为吾披荆棘定关中赐珍寳钱帛曰芜蒌亭豆粥滹沱河麦饭久不报
　　为置守冢
　　张安世兄贺为掖庭令收养宣帝后为贺置守冢三十家
　　久同军旅
　　魏太祖表郭嘉曰昔在军旅十有余年行同骑乘坐同幄席
　　微时戏言
　　始梁髙祖遇任昉于竟陵王西邸从容曰我登三府当以卿为记室昉亦戏髙祖曰我登三事当以卿为骑兵以髙祖善射也后齐以梁髙祖为大司马録尚书事以昉为司马下记室
　　白首相见
　　薛振字元超收之子髙宗谓元超曰我昔在春宫与卿俱少壮倐忽已三十年与卿白首相见歴观书传共白首者几人【行状】
　　能识居潜
　　祖宗居潜与赵韩王游长安时陈抟乘一骡遇之下骡大笑巾簪几坠左手握太祖右手挽太宗曰可相从市饮乎祖宗曰与赵学究三人并游可同之陈睥睨韩王甚久徐曰也得也得非渠不可与此帝既入酒舍韩王脚跛偶坐席右陈怒曰紫微帝垣一小星輙据上次可乎斥之使居帝左【湘山野録】
　　古今文集
　　杂著
　　顺宗即位册文
