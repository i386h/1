<!-- { "loadSidebar": true } -->
　　以备赈籴
　　大中祥符三年江淮发运使李甫言今年运米六百七十九万石诸路留三年以备赈籴【职官分纪】
　　但惜民力
　　薛简肃公天禧初为江淮发运使辞王文正公王无他语但云东南民力竭矣薛退谓人曰真宰相之言也【言行録】
　　增米八十万
　　张纶天禧中发运副使居二嵗增米八十万疏五渠导太湖入海复租米六十万开长芦西河以避覆舟之患又筑髙邮北漕以备非常仁宗谓执政曰发运总六路之广财货调用币帛谷粟嵗千百万宜得其人而久任之擢天章阁待制在职十有三年【同上】
　　嵗漕余百万
　　许元擢江淮荆大制置发运判官既又为使元曰以六路七十二州之粟不能足京师吾不信也至则治千艘浮江而上不数月京师足食乃考故事明信令发敛转徙逺近迟速赏罚皆有法凡江湖数千里外谈笑治之不扰不劳而用之足嵗漕六百二十万至京师而常余百万【东都事略】
　　编财赋科约
　　李文简公焘字仁甫【号巽斋先生】除潼川路转运判官州县多横敛公选官置局括一道财赋列其名色使有无相补酌三年中数而为帐编示官吏名为科约至今不废【言行録】
　　置财赋都簿
　　文简公副运江西置一路财赋都簿未几召还乞令本路母废此书上曰卿不为髙论务在便民甚善
　　供调百万亿
　　李士衡河北漕真宗幸澶州东封西祀供调百万亿士衡有力焉
　　减冶数十万
　　陈文惠公尧佐为河东转运使河东地寒而民贫奏除石炭税减官冶铁课嵗数十万以便民曰转运征利之官也利有本末下有余则上足吾岂为俗吏哉【言行録】
　　开营田赡邉
　　欧阳修出使河东开营田以赡邉储至今赖之初执政委修以河北之漕亦幸其不职而污嫚其才修至颇称其职
　　兴水利溉田
　　蒋之竒迁淮东路转运副使嵗饥募民兴水利以食流冗溉田九千余顷如扬之天长三十六陂与宿之临涣横斜三沟此其大者也【东都事略】
　　致尧劾魏庠
　　曾致尧为两浙转运谏议大夫魏庠知苏州介旧恩以进致尧劾其罪太宗曰是敢治魏庠可畏也
　　富弼荐王纮
　　富弼荐王纮为江东转运纮常言不法之人如使肆贪于一郡一邑害良民千万家不若去之不止利一家
　　吏不得为奸
　　庆厯中王鼎迁尚书刑部郎中天章阁待制河北都转运使科率税赋事皆躬亲吏不得为奸
　　家莫敢为非
　　王素为淮南都运所布耳目甚广人人若素坐视其家莫敢为非
　　官吏为三等
　　景祐元年令诸路转运使副察所部官吏能否辨为三等公勤廉干文武可取利益于国惠及于民者为上干事而无治声者为次畏懦而贪慢公不治赃状未露滥声颇彰者为下并立状以闻
　　邉粟支二年
　　蒋之竒为陜西转运副使经赋所入以给用度公私用足比其去库緍八十余万邉粟皆支二年【东都事略】
　　一切绳以法
　　孙甫为两浙转运使范文正守杭州以大臣或便宜行事公曰范公贵臣也吾屈于此不得不伸于彼矣由是一切绳以法而常以监司自处范公遇之无倦色及退而不能无恨公遇范公不少下退而未尝不称其贤也【言行録】
　　未尝按一吏
　　陈文惠公尧佐六为转运使常以方严肃下使人知畏而重犯法至于过失多保佑之未尝按黜一吏
　　最为识大体
　　张士逊出为江西转运使辞王文正公于政事堂公从容曰朝廷利至矣士逊起谢后迭更是职思公之言未尝求锥刀之利识者曰此运使识大体【同上】
　　可为诸路法
　　鲜于侁字子骏阆中人范景仁举所知除利漕兼提举常平上曰鲜于侁定利路役法可为诸路法又上书陈时政阙失曰可为忧患者二可为长大息者三移京都转运使
　　颇牧在禁中
　　李迪真宗问陜西兵数对曰臣为转运使时以方寸小册记兵及粮以备调发今犹置佩嚢中真宗令择取之因给纸令上数以进曰不意颇牧在吾禁中矣
　　赐绯衣
　　侯陟除淮南转运使赐绯衣袋带【袋带以録人才也】
　　赐羊酒
　　王随直史馆出为京西转运使时随父母在洛中京西乃其所部也真宗赐诗宠其行复以羊酒赐使过家时人荣之【东都事略】
　　古今文集
　　杂著
　　淮南转运使谢上表　　　蘓　颂
　　赞画甘泉久玷三台之末观风淮甸骤陞数使之荣朝寄匪轻地望兼重愧非才选靡定厥官姑谨诏期趣行所部宠灵所被畏惕非常窃以州郡备官所以分厘于民务朝廷遣使所以布宣乎主恩付一道之事权用六条而举察赋舆出内俾以均输吏治否臧责之荐黜自匪緜更于事任讵能振肃于治纲若臣者才不足以适时虑不足以经逺偶縁资级之例得从选用之阶始自书坊出分使竹俄从寰服入佐计筹粗收嵗月之劳着毫分之效岂谓伏遇皇帝陛下察庶工之任使矜人职之良勤拔于省僚授以利柄矧惟青海之郡实溢东南之冲昔号奥区今逢乐嵗五稼盈畴而遂茂四人勤力以厚生料平漕运之程无烦趣办之急惟当敷宣惠泽通究物情编齐之利病可更立求其本刑政之重轻或失当适其中止期嘉靖少称论择若乃事体貎以为风采尽铢两以敛民财顾在懦愚诚多阙略重念上慈天覆圣治日新官无内外之殊事悉忧勤之系昨臣受任之始获面于清光陛下临遣之言曲加于勉谕自省最为于疎逺何图亦记于渊岂非以委任之优故特示拊循之厚虽乾坤平施非报谢之可言而犬马微生第勤劳而思奋倘驱驰之有用期终始以无渝
　　江东漕谢到任表　　　　　真徳秀
　　两螭夹侍久防近班四牡载驰叨分剧部假中秘隆儒之宠为外台将指之光望过所期感深以惕臣某巾谢伏念某材非适用生幸逢辰属汉廷更化之初首唐室登瀛之选金銮夜直承密命者六期玉陛晨趋对清光于再稔凡吮墨濡毫之任皆振缨峩弁其间吏责既稀所愿优防于迩列主恩未报宁忘眷恋于本朝其如亲闱喜惧之年当谨人子凊温之职輙援公辅辞翰林之请庶几潘岳奉版舆之懽分太守之符日须成命出少府之节遽冒殊恩懐章而过里门阅宿而临封部敬卜中和之节重宣寛大之书轺传初驰旄倪争覩谓朝廷所以辍柱下之史盖圣主所以惠江左之民因博采于风謡颇究知其疾苦以垂罄之家而困追需之目以屡丰之嵗而多流徙之人官无足证之簿书里有难平之徭役文移星火不胜胥吏之诛求牒诉丘山半为赋租之烦重兴言及此勿捄可虖輙殚朝夕之咨诹兼体公私之缓急赋难遽省合渐损赋外之征民未易苏当先去民间之蠧窃自量其緜薄恐终负于选抡兹盖恭遇皇帝陛下洪造曲成大明博照念臣志存将母俾获便于旨甘知臣学本爱人欲稍观其政事肆加防职仍畀重权臣敢不以阜俗为阜财之方以恱民为恱亲之本灌输所仰媿初无鞭策之能樽节是先惟敬佩玉音之训
　　广东除运判谢到任表　　刘克荘
　　庾氏命官法宜久任漕臣乏使恩许骤迁外窃光华内丛忧惧中谢臣恭惟列圣尤重逺臣在裕陵时命端頥之前辈及淳熈世用光朝之老儒非取其趣办之能盖责以将明之事如臣迂拙荷上使令愤士风之垢污慨国计之殚乏虽有范滂之志终非所长岂无韩滉之心不赡于力君命几于辱矣臣罪犹自知之曾谓选抡就令飞挽塞下之饷方急湟中之籴复与每于吏民相告语之间具言朝廷不得已之意然而东南之势久矣乖张中上之家今皆瓶罄芹味若可羮而为献葵根恐因刈而愈伤况诏书之丁宁极圣意之惨怛若为展究稍释顾忧兹盖伏遇皇帝陛下徳照百官明见万里并收多士莫非建功立事之才不弃诸生有取固本深根之说乃如孤外亦在选中臣敢不益秉公清少苏凋瘵驰驱原隰务毕达于下情临履渊冰庶不隳于晚节
　　请置廉察罢转运议　　　黄　亢
　　惟王建国稽古治人既设其官必立其长歴观方册可得而知其在唐虞则十有二牧在三代则有连率焉有方正牧焉在两汉则或称刺史或称州牧其实一也在皇唐则其大府有节度其次有观察皆所以纲举百职柄持众政作天子之藩宣也是故民之所仰望吏之所畏服朝之所毗倚其官必重其人必贤也今则不然外官小大自足及颡悉统之转运转运非古也起唐中叶所以督钱谷而已矣今夫用钱谷之职总守宰之官守宰主宣教化者也教化义也钱谷利也利与义不能两全是以下忧嵗之不登而民之不粒上恐财之不丰而贡之不多是上下相戾也矧其充使者不过郎官御史其官既轻其人未必贤是民所仰望者卑也吏所畏服者弛也朝之毗倚者轻也使政不平刑不清和气未充祥鸟未来得非由此欤有刍荛之民窃议于下曰钱谷之职宜委之郡守郡守县宰宜统之廉察则廉察宜置转运宜罢也所以复古官也不使吾民谓天子重利而薄义也不知朝廷三事大夫为是耶为非耶
　　古诗
　　送刘士彦赴福建漕　　　黄山谷
　　西风持汉节骑从严弓刀维闽七聚落惸孤困吏饕土敝禾黍恶水烦鲜介劳南驱将仁气百城共一陶察人极泾渭问俗及豚羔
　　谢鲜于君　　　　　　　苏子瞻
　　我懐元祐初珪璋满清班维时南癃老奉使独未还迂叟向我言青齐嵗方艰斯人乃福星遣出虚危间
　　送程之元江西运判　　　张文潜
　　归去明光见天子还指一节大江西年来屡下寛大诏赤子未免寒与饥恩如受病政如药知病与药何由治此行委寄意不浅列城数十受指麾
　　上漕使　　　　　　　　唐子西
　　持节三千里提封一十州天文占使入地上觉钱流吏有言前信农无赋外求事投余日毕政举大纲休利源干后溢民瘼痼还瘳印给中台笔行驰外部筹
　　律诗
　　送程公辟转运江西　　　王介甫
　　江西一节铸黄金最慰章濵父老心直孺重来真强予次公今不异重临余风尚有欢谣在陈迹非无胜事寻豫想新诗能寄我十年华省故情深
　　送韩希道【亚卿】移漕江东　　周必大
　　馈饷随萧不作难秦淮今视汉秦闗天开虎踞龙盘处地近鸡翘豹尾间洗印先经三峡寺观风徧踏九华山尽收竒秀归诗槀却趂赓歌供奉班
　　送芮国器察院漕广东　　周必大
　　星聚曾尊徳箕张各避风别离双异邂逅一尊同五岭皇华使扁舟渔钓翁江分鸿不到书札若为通
　　送王詹叔利州路运判　　王介甫
　　王孙旧读五车书手把山阳太守符未驾朱轓辞辇毂却分金节佐均输人才自古难常得时论如君岂久孤去去便防归奏计莫嗟行路有﨑岖
　　送周元吉显谟左司将漕湖北
　　杨廷秀
　　君诗日日说归休忽解西风一叶舟黄鹤楼前作重九水晶宫里过中秋职亲六阁仍金马喜入千屯防木牛绣斧光华谁不羡一贤去国欠人留
　　又见周郎携小乔武昌赤壁醉娇娆蜀江雪水来三峡吴苑风烟访六朝秋月春花出肝肺新词丽曲入笙箫归来却侍金华殿好防霜毛映珥貂
　　彼此江湖漫浪翁相逢递宿省西东两穷握手论诗后一笑投胶入漆中临水登山公别我青鞋布袜我从公貂裘已博江西艇只待黄花半席风
　　送沈虞卿秘监修撰将漕江东
　　杨廷秀
　　蓬莱仙伯沈东阳领袖诸儒太极旁东壁二星云汉近西昆羣玉简编香鸡翘豹尾无多子锦缆牙樯有底忙惟有江山入诗集却归天上侍虚皇
　　送韩子云检正将漕江东　杨廷秀
