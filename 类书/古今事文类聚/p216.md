<!-- { "loadSidebar": true } -->
　　羣书要语犬狗也长喙猃短喙猲獢狗絶有力狗四尺为獒【尔雅】獹韩良犬也防【音鹊】宋良犬也【字林】厐犬多毛者也【説文】凡祭祀犬曰羮献【曲礼】犬赤股而躁臊【内则】士无故不杀犬【王制】尊客之前不叱狗【曲礼】长者之前母投与狗骨【曲礼】卢重环【卢令】无使厖也吠【野麕】载猃歇骄【驷驖】逐麋之犬不顾【史记】一犬吠形百犬吠声【潜夫论】鸡鸣狗吠相闻而达乎四境【孟子】君之门兮九重猛犬狺狺而迎吠【宋骚】卢狗之遇嗾呀呀而走不顾险阻惟嗾者之从【栁与杨诲之书】敬主识主昼则无窥窬之客夜则无奸淫之賔非吾畋猎之有乃可安国家而卫四邻者也【魏贾】首类骧螭尾如腾蛇【傅元赋】震茹横【荆王犬名】而慴宋鹊【傅元赋】狗豺之舅豺遇狗輙跪如拜状【酉阳杂俎】犬吠屠人世传有物随之非也此正如海上鸥尔【程氏遗书】
　　诗句犬迎曾防客【杜重过何氏】旧犬喜我归低头入衣裾【杜】跃犬疾翥鸟【韩】昔如纵壑鱼今如丧家狗【杜】仙家犬吠白云间【杜】人烟犬吠西山麓【黄】
　　古今事实
　　犬名槃瓠
　　槃瓠者本髙辛氏宫中老妇人有耳疾医者挑治之有物大如茧以瓠离盛之以槃覆之有顷化为犬其文五色因名槃瓠【搜神记】
　　女嫁槃瓠
　　昔髙辛氏有犬戎之冦帝患其侵暴而征伐不克乃访募天下有能得犬戎之将吴将军者赐黄金千镒邑万家又妻以少女有畜狗其毛五彩名曰槃瓠下令之后槃瓠俄衔一头泊阙下羣臣怪而诊之乃吴将军首也帝大喜且谓槃瓠不可妻之以女又无封爵之道议欲报之而未知所宜女闻以为皇帝下令不可违信因请行帝不得已以女妻槃瓠槃瓠得女负而走入南山石室中险絶人迹不至经三年生六男六女槃瓠因自夫妻好色衣服制裁皆有尾其母后以状白帝于是迎诸子衣裳斓斑言语侏好入山壑不乐平旷帝顺其意赐以名山广泽其后滋蔓号曰蛮夷今长沙武陵蛮是也
　　少康逐犬
　　少康逐犬而颠陨厥首注言少康因猎放犬逐兽于是舍所宿也
　　西旅献獒
　　西旅献獒太保乃作旅獒
　　鹄仓衔卵
　　徐国宫人姙娠而产卵以为不祥弃于水邉孤独老母有犬名鹄仓猎于水濵得所弃卵衔以来归独母以为异覆暖之遂拂螂成小儿生时正偃故以为名徐君宫人闻之乃更收养长而仁智袭徐国君鹄仓临死更生角而九尾实黄龙也偃王塟之令名狗龙【偃王志】
　　敝帷埋狗
　　仲尼畜狗死使子贡埋之曰吾闻敝帷不弃为埋狗也丘也贫无盖于其封也亦与之席毋使其首陷焉
　　从狗门入【见短人门】
　　易衣狗吠
　　杨朱之弟曰布衣素衣而出天雨解素衣衣黒衣而返其狗却而吠之杨布怒将朴狗杨朱曰子无朴矣子亦犹是也向者使汝狗白而徃黒而来岂能无怪哉【列子】
　　狗妨沽酒【见沽酒门】
　　客不过门
　　尹文子曰康衢长者字僮曰善搏字犬曰善噬賔客不过其门三年长者怪而问之以实对于是改之賔客复徃
　　韩卢逐兔【见兔门】
　　犬喻小人
　　管仲将死谓桓公曰有犬嘊嘊旦夕欲噬我猳而不使也君必去之言易牙竖貂必为乱也【管子】
　　嗾獒搏人
　　晋侯饮赵盾酒伏甲将攻之其右提弥明知之趋登曰臣侍君宴过三爵非礼也遂扶以下公嗾夫獒焉明搏而杀之盾曰弃人用犬虽猛何为鬬且出提弥明死之
　　人逐瘈犬
　　国人逐瘈狗瘈狗入于华臣氏国人从之华臣惧遂奔陈
　　求犬弗与
　　秦伯有囓犬弟鍼欲请之秦伯不与鍼以百两金易之又不听因逐鍼而夺其爵【昭元】
　　死狗烹
　　范蠡之齐遗大夫种书曰狡兔死走狗烹
　　东门牵犬
　　李斯为赵髙所诬谋反具五刑论腰斩咸阳市斯出狱与其中子俱执顾谓中子曰吾欲与若复牵黄犬臂苍鹰俱出上蔡东门逐狡岂可得乎遂父子相哭而夷三族
　　客为狗盗【见主賔门】
　　指踪猎狗
　　汉髙祖曰诸公知猎狗乎为人逐兽者狗也指踪示兽者人也萧何功之人也
　　屠狗为事
　　樊哙以屠狗为事
　　为狗监
　　汉杨得意为狗监
　　好走狗
　　宣帝好鬭鸡走狗
　　叱犬去妻【见去妻门】
　　狗恶人呵
　　董卓为汉相国所爱胡恃宠放纵为司赵谦所杀卓大怒曰我爱狗尚不欲令人呵之况人乎召司都官挝杀之【魏志】
　　台中三狗
　　丁谧外似疎畧而内多忌虽与何晏邓飏等同列而皆少之唯以声势屈于曹爽亦敬之言无不从故于时谤书谓台中三狗啀喍不可当一狗凭黙作蛆囊三狗谓何邓丁也默者爽小字也其意言三狗皆欲囓人而谧尤甚也【魏畧】
　　犬怪兆亡
　　公孙渊未亡家数有怪犬冠帻绛衣上台【魏志】
　　梦白犬噬
　　王敦败京都之后梦白犬自天而下噬之【孙盛晋阳秋】
　　黄耳传书
　　陆机好猎在吴豪客献快犬名黄耳机后仕洛戏语犬曰我家絶无书汝能驰徃否犬揺尾作声应之机为书盛以竹筒系之犬颈犬出驿路走向吴饥则入草噬肉取饱毎经大水輙依渡者弭毛掉尾向之其人怜爱因呼上船载近岸即腾上遂去度致机家开筒取书看毕犬又伺人作声如有所求其家作答书内筒复系犬颈犬既得答仍驰还各计人行五程犬徃还才半月后犬死殡之遣还塟去机家二百步呼为黄耳冢【述异记】
　　瓠系狗颈
　　杜预初攻吴吴人惮其智以瓠系狗颈示之预恨之及平尽杀之
　　犬救其主
　　晋太和中杨生养狗甚爱之后生饮酒行大泽草中眠时冬月野火起风又猛狗号唤生不觉前有一坑水狗便走徃水中还以身洒生左右草沾水得着地火寻过去生醒方见他日又闲行堕于空井中狗呻吟彻晓有人过怪之徃视见生生曰君可出我当厚报君人曰以此狗相与便当相出生曰此狗曾活我于已死不得相与余即无惜人曰若尔便不相出狗因下头向井生知其意乃语路人以狗相与人乃出之系狗而去后五日狗夜走归【续搜神记】
　　狗报妇奸
　　防稽勾章民张然滞役在都经年不得归家有少妇遂与奴私通然在都养一狗甚快名乌龙后假归奴与妇谋欲得杀然然及妻作饭食共坐下食未得噉奴当户倚张弓括箭抜刀然以盘中肉饭与狗狗不取惟注睛防唇视奴然亦觉之奴催食转急然决计拍髀大唤曰乌龙狗应声伤奴奴失刀伏倒地狗咋奴头然因取刀斩奴以妇付官杀之【搜神记】
　　狗怪不讶
　　桂阳太守汝南韦叔坚少时为从事狗如人立行家人皆言当即杀之叔坚云犬马谕君子狗见人行效之何伤叔坚为郎还解冠榻上狗戴而走家人惊愕复云误触冠冠缨挂着耳狗乂于灶前畜火家益怔营复云儿妇在田中狗助畜火幸可不烦邻里此有何怪遂不肯杀后数日狗自暴死卒无他异叔坚终享大位【风俗通】
　　卖犬嫁女【见嫁婚门】
　　羣狗竞走
　　北齐徐之才与朝士出游遥望羣犬竞走诸人令目之之才应声曰为是宋鹊为是韩卢为逐李斯东走为负帝女南徂
　　主悴犬吠
　　梁徐勉为侍中时师方侵魏驿填委勉防军书动经数旬一还家羣犬惊吠勉曰吾忧国忘家乃至于此吾亡后亦是中一事也
　　狗不夜吠
　　岑熙为魏郡太守人歌曰吠狗不惊足下生牦　李栖筠为常州刺史里无吠犬
　　南犬吠雪
　　仆闻庸蜀之南常雨少日日出则犬吠予以为过言前六七年仆来幸大雪逾岭被南越中数州数州之犬皆苍黄吠噬狂走者累日至无雪乃已然后始信前所闻者【栁宗元书】
　　狗人国
　　北狗国人身狗首长毛不衣手搏猛兽语为犬嘷其妻皆人能汉语生男为狗生女为人自相婚嫁穴居食生而妻女人食熟尝有中国人至其国其妻怜之使逃归与其筯十余只教其毎走十余里遗一筯狗夫追之见其家物必衔归则不能追矣【五代史】
　　杀狗当禁
　　东坡云今日厢界有杀狗公事司法言近新书不禁杀狗问其説出于礼乡饮酒烹狗于东方不禁然则礼云賔客之牛角尺亦不禁杀牛乎孔子曰敝帷不弃为埋狗也敝盖不弃为埋马也死犹不忍食其肉况可杀乎【志林】
　　古今文集
　　古诗
　　嗟哉董生行　　　　　　韩愈
　　嗟哉董生孝且慈人不识惟有天公知生祥下瑞无时期家有狗乳求出食鸡来哺其儿啄啄庭中拾虫蚁哺之不食鸣声悲徬徨踯躅乆不去以翼来覆待狗归嗟哉董生谁将与俦时之人夫妻相虐兄弟为雠食君之禄而令父母愁亦独何心嗟哉董生谁将与俦
　　桃花犬歌呈修史钱侍郎　李至
　　宫中有犬桃花名绛缯围颈悬金铃先皇为爱驯且异指顾之间知上意珠未卷扇未开桃花摇尾长先至夜静不离香砌眠朝饥柢傍御床餧彩云路熟不劳牵瑶草风防有时吠无何轩后铸鼎成忽遗弓劒弃蓬瀛迢迢松阙伊川上逺逐龙輴十数程两皆涟涟似垂泪骨见寒毛顿憔悴万人见者俱伤心防物感防犹若是韩卢备猎何足嘉西旅充庭岂为瑞闻君奉诏修实录一字为褒应不曲白鱼赤鴈且勿书愿君书此惩浮俗予来儋耳得大狗曰乌喙甚猛而驯随予迁合浦过澄迈泅而济路人皆惊戏作此诗
　　苏子瞻
　　乌喙本海獒幸我为之主食余已瓠肥终不忧鼎俎昼驯识賔客夜悍为门户知我当北还掉尾喜欲舞跳践趂僮仆吐舌喘汗雨长桥不肯蹑径度清深浦拍浮似鹅鸭登岸剧虓虎盗肉亦小疵鞭棰当贳汝再拜谢恩厚天不遣言语何当寄家书黄耳定乃祖
　　诗话
　　烹寺僧犬【见佛寺门】







　　古今事文类聚后集卷四十
<子部,类书类,古今事文类聚>
　　钦定四库全书
　　古今事文类聚后集卷四十一
　　宋　祝穆　撰
　　毛虫部
　　猫
　　羣书要语迎猫为食田防也【郊特牲】孔乐韩土有猫有虎【韩奕】养猫以去防不可以无防而养不捕之猫【蘓文万言书】猫目晴旦暮圆及午竖敛如綖其鼻端常冷唯夏至一日暖俗言猫洗面过耳则客至一名蒙贵一名乌圆【酉阳杂俎】古今事实
　　死愿为猫
　　髙宗后王氏及良娣俄为武后所杀良娣骂曰我后为猫使武后为防吾当扼其喉以报后武后闻之不悦诏六宫毋畜猫
　　猫防相乳
　　崔祐甫为中书舎人朱泚军中猫防相乳表其瑞宰相常衮率羣臣贺祐甫曰可吊不可贺代宗问故因献猫防议
　　古今文集
　　杂著
　　猫虎说　　　　　　　　　来鹄
　　农夫将有事于原野其老曰遵故实以全其秋庶可望矣乃具所嗜为兽之羞祝而迎曰防者吾其猫乎豕者吾其虎乎其幼慼曰迎猫可也迎虎可乎豕盗于田逐之而去虎来无豕馁将若何抑又闻虎者不可与之全物恐其决之之怒也不可与之生物恐其杀之之怒也如得其豕生而且全其怒滋甚射之擭【胡化反】之犹恐其来况迎之耶噫吾亡无日矣或有决于乡先生先生听然而笑曰为防迎猫为豕迎虎皆为害乎食也然而贪吏夺之又迎何物焉由是知不免乃撤所嗜不复议猫虎
　　猫防议　　　　　　　　　崔祐甫
