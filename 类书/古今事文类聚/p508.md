<!-- { "loadSidebar": true } -->
　　诗句出宰山水县读书松竹林【韩】民言令尹清且明玉壶寒氷不受污【黄山谷】印文生緑经旬合砚匣留尘尽日封【林逋】壶觞调笑民平讼賔客风流醉舞腰【山谷】风清竹阁留僧宿雨湿沙庭放吏衙【廖凝】废土有人耕不畏古防无讼醉何妨【熊皎】溪栁绕门彭泽令野花连洞武陵人【许浑】弩矢前驱烦县令里门先下敬乡人【韩愈】故人有县宰髙义薄层云【杜诗】鼎食爲门户词塲继国风【杜赠河南尹】三年清似水六月冷如冰【裴谈】摩手抚鳏寡藳砧磔彊良【山谷】雨后有人耕緑野月明无犬吠花村【古诗】今日潘懐县同时陆浚仪【杜诗】故老青葭岸先知虙子贤【温庭筠送淮隂县令之官】县古槐根老官清马骨髙【韩驹父诗】腰悬墨绶三年外身去青云一步间【方干赠嘉兴许明府诗】忧民如有病见客似无官【魏野诗】半世功名初墨绶【山谷】遥知讼庭里佳政在鸣琴【郎士元】词章美少年小邑在南方【贾岛】邑中丞掾隂桃李案上文书畧米盐【东坡】踈帘衙退卷花轴曲槛客来听竹风【杜诗】琴弹终日得古调印鎻经秋带藓痕【李拱】县斋髙枕卧应梦犯天顔【许棠送裴拾遗赴畿令】看君宜着王乔屐真赐还疑出尚方【杜甫赠终明府】古今事实
　　子文无愠
　　令尹子文三仕爲令尹无喜色三已之无愠色旧令尹之政必以告新令尹【论语】
　　子贱何瘦
　　宓子贱爲单父有若曰子何瘦焉宓子曰忧官政也
　　立爲官长
　　立国君以爲国也非立国以爲君也立官长以爲官也非立官以爲长也【慎子】
　　号爲神君
　　乔智明爲隆虑令县民爱之号爲神君又黄浮号爲神君
　　可爲良令
　　晋文公问赵武曰中牟三国之股肱邯郸之肩髀寡人欲其良令也谁可尔赵武曰邢伯可【韩子】
　　号爲健令
　　后蜀李匡逺开元中爲盐亭令歴通泉时洪等令时两川连衡盗贼尤甚匡逺所在擒捕当时号爲健令
　　恭敬寛正
　　子路治蒲曰邑壮又难治也子曰恭而敬可以摄勇寛而正可以怀强爱而恕可以容困温而断可以抑奸则政不难矣
　　信寛明察
　　子路治蒲三年孔子入其境曰善哉恭敬以信入其邑曰忠信以寛矣至其庭曰明察以断矣又子路治蒲夫子三叹其善
　　鸣琴而治
　　宓子贱治单父弹鸣琴身不下堂而单父治巫马期戴星出戴星入日夜不居以身亲之而单父亦治巫马期问其故宓曰我之谓任人子之谓任力任力者故劳任人者故逸【吕氏春秋】
　　制锦以学
　　郑子皮欲使尹何爲邑曰愿吾爱之使夫往而学焉子产曰今吾子爱人则以政犹未能操刀而使割也其伤实多子有美锦不使人学制焉大官大邑身之所庇也而使学者制焉譬如田猎御射贯则获禽若未尝登车射御则败绩厌覆是惧何暇思获【左传】
　　决灌生稻
　　魏文侯时西门豹爲邺令有令名至文侯曾孙襄王与羣臣饮谓羣臣曰今吾臣皆如豹之爲人臣也史起进曰魏氏之行田以百亩邺独二百亩是田恶也漳水在旁豹不知用是不智也知而不兴是不仁也仁知豹未之尽何足法也于是以起爲邺令引漳水灌邺以富魏之河内民歌曰邺有贤令兮爲史公决漳水兮灌邺旁终古舄卤兮生稻粱【前沟洫志】
　　不许刈麦
　　宓子贱治单父齐冦来至鲁父老请曰冦将至人不及田刈请民出刈宓子不许季孙让之宓子曰今年无麦明年可种若使不耕者得麦其民乐有冦也
　　尹铎保障
　　赵简子使尹铎爲晋阳将行请曰爲茧丝乎爲保障乎曰保障哉【通鉴】
　　董宣彊项
　　后汉董宣爲洛阳令湖阳公主家人杀人宣就主车取杀之主诉帝帝欲杀宣宣触殿流血帝令谢主宣不拜帝令按伏宣以手据地不俯帝闻曰彊项令
　　亷俭有用
　　稽隂大邑久无良宰禇玠亷俭有干用乃除山隂令
　　清白居职
　　梁乐法才爲建康令不受俸秩比去将至百金县曹启输台库武帝嘉其清白曰居职若斯可谓百城表矣
　　力行清洁
　　孔奋守姑臧令长力行清洁后被征单车就路
　　性直清亷
　　沈瓉之爲丹徒令性踈直在县清亷
　　勿剪三栁
　　李白爲虞城令三月政成邻境取则官宅旧井水清而味苦公下车尝之莞尔而笑曰我苦且清足以符吾志也遂汲不改变爲甘泉蠡丘馆东有三桞焉公往来憩之饮水则去行路勿剪比于甘棠【白去思颂碑】
　　宁食斗艾
　　屈突葢爲长安令以威严显时爲语曰宁食三斗艾不见屈突葢宁食三斗葱不见屈突通
　　神术双鳬
　　王乔显宗时爲叶令有神术每月朔望朝帝怪其来数不见车骑密令太史伺望之言其临至有双鳬从南飞来于是举罗张之但得双舄焉诏尚方视则所赐尚书属履也
　　德化三异
　　汉鲁恭爲中牟令専以徳化爲理郡国螟伤稼不入中牟河南尹袁安闻之使仁恕掾肥亲往亷之恭随行阡陌俱在桑中有雉过旁有儿童亲曰何不捕之儿言雉方雏亲瞿然起与恭诀曰所以来者察君之政迹尔今虫不犯境一异也化及鸟兽二异也童子有仁心三异也还以白安安因上书言帝异之
　　植河阳花
　　潘岳爲河阳令植桃李花人号曰河阳一县花
　　种彭泽栁
　　晋陶潜爲彭泽令门种五栁郡遣督邮至吏白应束带见之潜叹曰吾不能爲五斗米折腰事乡里小人乃解印绶赋归去来辞
　　令作斋马
　　唐冯元淑歴浚仪始平二县单骑赴职未尝以妻子之官所乘马不与刍豆令作斋马
　　宰如烹鲜
　　见前羣书要语
　　号曰慈君
　　北齐张潭爲和宁令百姓爱之如父母号曰慈君
　　歌曰仁父
　　崔瑗爲汲令开沟溉稻民赖其利长老歌之曰天降神明君作我慈仁父临民布徳泽决渠作甘雨
　　称有天才
　　宋沈宪爲山隂令政声大着孔珪谓人曰沈令料事特有天才当时称爲良令
　　爲有吏能
　　孔琇之爲呉令有吏能县中震肃
　　颂德立祠
　　崔瑗字子玉爲汲令迁济北率官吏男女号泣共垒石作坛立碑颂德而祠之又晋荀朂字公曽爲安阳令遗爱在人人爲立生祠又狄仁杰字懐英爲彭泽令人爲立生祠又李绾除栢人令有仁政县爲立祠
　　异政立碑
　　后汉董诩字汉之除须昌令多异政生爲立碑
　　爲中都宰
　　孔子爲中都宰男女别途市无二价【家语】
　　爲武城宰
　　子游爲武城宰子曰女得人焉耳乎曰有澹台灭明者行不由径非公事未尝至于偃之室也【论语】
　　不齐之治
　　孔子谓宓子贱曰子治单父众悦何施而得之也对曰不齐之治也父恤其子其子恤诸孤而哀防纪子曰小节也小民附矣犹未足也曰不齐所父事者五人所友事者十一人子曰中节也中人附矣犹未足也曰此地之民贤于不齐者五人不齐事之而禀度焉皆教不齐之道孔子曰其大者乃于此乎有矣惜乎不齐之所以治者小也【家语】
　　三子之才
　　滑稽传子产治郑民不能欺子贱治单父民不忍欺西门豹爲邺令民不敢欺三子之才孰能最贤哉
　　尹赏治剧
　　尹赏举茂才爲栗邑令能治剧迁荥阳令
　　汲黯耻爲
　　汲黯迁荥阳令耻爲令以病归田里上闻之召黯爲中大夫
　　政曰无双
　　呉王覃字世容爲武城令宿恶奔逸人歌曰王世容政无双省徭役盗贼空【呉録】
　　治爲第一
　　魏张暨除新丰令治爲三辅第一
　　劝立学校
　　晋范寗字武子爲余杭令立学校劝生徒洁己脩礼志行之士莫不宗之朞年之间风化大行中兴以来崇学敦教未有如寗者也
　　教戒父老
　　辛昂字进君爲成都令与诸生祭文翁于学堂教以忠信孝友父老曰辛君教戒如此不可违也【北史】
　　焉用牛刀
　　子之武城闻弦歌之声夫子莞尔而笑曰割鸡焉用牛刀子游对曰昔者偃也闻诸夫子曰君子学道则爱人小人学道则易使也子曰二三子偃之言是也前言戏之耳
　　唯有钓道
　　子贱爲单父宰杨昼送之曰治民之术唯有钓道二焉夫落饵投纶逐而吸之者鱎也其鱼肉薄而不美若存若亡若不食若食者鲂也其鱼肉博而厚味子贱曰善于味未至单父冠盖迎之者交接于道子贱曰驱之夫杨昼所谓阳鱎者至矣至单父请其耆老尊贤者而与之共治
　　甚有能名
　　傅佐有吏才再爲山隂令甚有能名近世令长莫能及也
　　独有异政
　　陈球爲繁阳令督邮曰魏郡十五城独繁阳有异政
　　县有翔鸾
　　汉王臯爲重泉令有翔鸾至止于县庭十余日
　　邑独不雹
　　韩棱爲下邳令一邑内独不雹上闻征拜尚书
　　谓元鲁山
　　元德秀字紫芝爲鲁山令诚信化人士夫髙其行谓之元鲁山
　　曰明府手
　　张巡调真源令士多豪猾大吏华南金恣肆邑中语曰南金口明府手巡下车以法诛之赦余党莫不改行迁善政简民甚宜之
　　辞遗新菓
　　闽贾郁迁仙游县有邑客遗菓辞之曰某家新菓人众未知郁曰君有弟子否曰昆弟三人豚犬数辈郁曰古人畏四知今君兄知弟知子携来者知是倍于古人也客大慙而退
　　嘉赐绯衣
　　唐李颂字德新爲武仙令浚溉田懿宗嘉之赐绯衣银鱼
　　召赐百缣
　　崔隐甫迁洛阳令梨园弟子胡雏善笛尝负罪匿禁中帝以他事召隐甫从容指曰就卿丐此人对曰陛下轻臣而重乐工请解官帝遽谢与胡雏隐甫杀之有诏贳死不及矣赐隐甫百缣
　　旌赐上考
　　李朝隐迁长安令宦官闾兴贵有所干请曳去之睿宗嘉叹后御承天门对百官及期集使褒谕其能使徧闻之进大中大夫一阶赐巾上考绢百匹以旌刚烈
　　后爲三公
　　后赵申録爲广昌令白鸟巢其庭树甘露降其防事后爲三公
　　拜爲司
　　萧育字次君爲茂陵令防考课育第六而漆令郑舜殿见责问育爲之请扶风怒曰君课第六裁自脱何暇爲左右言令诣曹育曰萧育杜陵男子诣曹何也遂去官明日拜爲司校勘
　　朱轮华毂
　　蒯通说武信君曰今范阳令乘朱轮华毂
　　铜印墨绶
　　县令长皆秦官掌治其县万户以上爲令皆银印青绶秩比六百石以上皆铜印墨绶
　　治民犹牧
　　卜式爲郎牧羊上林中上喜之式曰治民亦犹是矣恶者辄去毋令败羣上竒其言试其治民拜缑氏令
　　视人如子
　　前召信臣迁上蔡长其治视人如子所居见称述又卓茂爲密令视人如子又钟离意爲堂邑令视百姓如视赤子
　　两县皆理
　　汉薛宣字赣君爲左冯翊頴阳县大其令薛恭未尝理粟邑县小其令韦赏才有余宣乃奏赏与恭换县二人领县后两县皆理
　　支县相百
　　县当刺史治所其难爲与攴县相百
　　辇毂繁要
　　韦抗景云中爲永昌令辇毂繁要前令无及者迁中丞邑民诣阙留不听立碑着其惠
　　政务清闲
　　夏侯湛爲野王令以防隐爲急而缓于公调政清务闲优游多暇居邑累年朝多叹其屈除中书侍郎
　　民称番君
　　前呉芮秦时为番阳令甚得江湖间民心称曰番君
　　人称贾父
　　汉贾彪禁人杀其子人称贾父数年养子千余人男名贾子女名贾女又郑潭字文公禁人杀子民皆举育男女皆以郑爲字【三国志】
　　颍川四长
　　颍川四长并以仁信笃诚使人不欺谓荀淑爲当涂长韩韶爲嬴长陈实爲太丘长钟浩爲林虑长淑等皆颍川人也
