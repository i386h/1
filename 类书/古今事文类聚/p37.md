<!-- { "loadSidebar": true } -->
　　元和十年冬十月朝散大夫杭州刺史上柱国卢元辅视事二嵗尘天子书上畏羣灵下慙蒸人乃起忠祠铭而序曰维唐敷祀典于天下废淫置明资父事君罔有不举寝庙既设我命厥新有周行人伍公字子胥陪吴之职得死直言国人求忠者之尸祷水星之舎将瞰鸱革遂临浙江千五百年庙貌不改汉史迁曰胥山今云青山者缪也吁善父为孝记曰父雠不与共戴天谏君为忠经曰诸侯有诤臣不失国当枕于宋郑絶楚出疆在平为未宦臣在奢为既壮子坎防伏节乞师于吴军鼓丁宁于五战至郢先喆王建邦启土著以话言戴后惟人人虐惟后成汤用为大义孔子立为大经子胥脩为大仇骚人赋为大怨咸令在上慢恶不生则前戈鞭墓非倒行也后戈走昭非逆施也夫差既王宰嚭受赂二十年内越祀又颠太伯庙血将干阖闾劔光且失公朝焉宴焉入则谏焉孰谓矢毒孰谓刀寒虽言屡出口而车甲已困于齐矣蟹稲已夺于嵗矣属镂之赐竟及其身鸱夷盛尸投于水濵愤悱致怒配涛作神迄今一日再至来也海防羣飞阳侯夹从声逺而近声近而逺奋于吴怫于越夕于楚乃退于是仲秋阙朢杭人以旗鼓迓之笳箫和之百城聚覩大耀威灵卷沙墨裂地灰截石防圻成坑迎潮民格之如吕梁丈人为灵戈威矛潋浪百重渚塞不先跳樯掲舷再饭之间絶其音声荡漭千里洪涛砥平有滑有腯有咸有腥遥实乎下庭山海梯航鸡林扶桑交臂于夘堦金狄在户雷鼓在堂魏樽汉豆六代笙簧可谓奉天爵之馨香获人神之盛礼佐皇震怒驱叱大邪万里永清人观叶气铭曰
　　武王钺纣子胥鞭平为人为父十死一生矫矫伍贠执弓挟矢仗其寳劔以谒吴子稽首楚罪皆中纣理蒸报子妻殱鉏直士赫赫王闾实聴竒谟锡之金鼓以号以诛黄旗大举右广皆朱戮墓非赭瞻昭乃乌后王嗣立执书以泣颠越言润宰嚭防辑步光欲飞姑蘓待执吾则切谏抉眼不入投于河上自古波涛昼夜两至怀沙类骚洗涤南北簸荡东西夷蛮卉服罔敢不来虽非命祀不让渎齐帝帝王王代代明明表我忠诚
　　海潮图序　　　　　　　余安道
　　古之言潮者多矣或言如槖籥翕张或言如人气呼吸或云海防出处皆亡经据唐世卢肇着海潮赋以谓日入海而潮生月离日而潮大自谓极天人之论世莫敢非予尝东至海门南至武山旦夕潮之进退朢视潮之消息乃知卢氏之谈出于胸臆所谓盖不知而作者也夫阳燧取火于日隂鉴取水于月従其类也潮之涨退海非増减盖月之所临则水徃从之日月右转而天左旋一日一周临于四极故月临夘酉则水涨乎东西月临子午则潮平乎南北彼竭此盈徃来不絶皆系于月不系于日何以知其然乎夫昼夜之运日东行一度月行十三度有竒故太隂西没之期常缓于日三刻有竒潮之日缓其期率亦如是自朔至朢常缓一夜潮自朢至晦复缓一昼潮若因日之入海激而为潮则何故缓不及期常三刻有竒乎肇又谓月去日逺其潮乃大合朔之际潮殆微絶此固不知潮之凖也夫朔朢前后月行差疾故晦前三日潮势长朔后三日潮势极大朢亦如之非谓逺于日也月之际其行差迟故潮之去来亦合沓不尽非谓近于日也盈虚消息一之于月隂阳之所以分也夫春夏昼潮常大秋冬夜潮常大盖春为阳中秋为隂中嵗之有春秋犹月之有朔朢也故潮之极涨常在春秋之中涛之极大常在朔朢之后此又天地之常数也昔窦氏为记以为潮虚于午此于东海者也近燕公著论以谓生于子此测于南海者也又尝闻于海贾云潮生东南此乗舟候潮而进退者耳今古之说以为地缺东南水归之海贾云潮生东南亦近之矣今通一海之盈缩以志其期西北二海所未甞见故阙而不纪云尝于海门月加夘而潮平者日月合则旦而平缓三刻有竒上则午而平朢已前为昼潮朢已后为夜潮此皆临海之也逺海之处则各有逺近之期月加酉而潮平者日月合则日入而潮平上则夜半而平朢则明日之旦而平朢已前为夜潮朢已后为昼潮此东海之潮也又尝于武山【广州】月加午而潮平者日月合则午而潮平上则日入而平朢则夜半而平上已前为昼潮上已后为夜潮月加子而潮平者日月合则夜半而潮平上则日出而平朢则午而平上已前为夜潮上已后为昼潮此南海之潮也
　　论潮
　　髙丽图经云潮汐往来应期不爽为天地之至信古人尝论之在山海经以为海防出入之度浮屠书以为神龙之变化窦叔海峤志以为水随月之盈亏卢肇海潮赋以谓日出于海冲撃而成王充论衡以为水者地之血脉随气进退率未之尽大扺天包水水承地而一元之气升降于大空之中地承水力以自持且与元气升降互为抑扬而人不觉亦犹坐于船中而不知船之自运也方其气升而地沈则海水溢上而为潮及其气降而地浮则海水缩而为汐计日十二辰由子至已其气为阳而阳之气又自有升降以运乎昼由午至亥其气为隂而隂之气又自有升降以运乎夜一昼一夜合隂阳之气凡再升再降故一日之间潮汐皆再焉然昼夜之攻击乗日升降如应乎月日临于子则阳气始升月临于午则隂气始升故也夕潮之期日皆临子昼潮之期月皆临午焉又日行迟月行速以速应迟毎二十九度过半而月行及之日月之防谓之合故月朔之夜潮日亦临子月朔之昼潮日亦临午焉且昼即天上而言之天体西转日月东行自朔而往月速渐东至于渐迟而潮亦应之以迟于昼故昼潮自朔后迭差而入于夜此所以一日午时二日午末三日未时四日未末五日申时六日申末七日酉时八日酉末也至夜即海下而言之天体东转日月西行自朔而徃月速渐西至于渐迟而潮亦应之以迟于夜故昼潮自朔后迭复而入于昼此所以一日子时二日子末三日丑时四日丑末五日寅时六日寅末七日夘时八日夘末也以时有交变气有盛衰而浙潮之所至亦因之为大小当夘酉之月则隂阳之交也气以交而盛故潮之大也独异于余月当朔朢之后则天地之变也气以变而盛故潮之大也独异于余日今海中有鱼兽杀取皮而干之至潮时则毛皆起岂非气感而类应之自然欤【临安志】
　　辨胥涛之妄　　　　　　王充
　　儒书言吴王夫差杀伍子胥煑之于镬盛以囊投之于江子胥恚恨临水为涛以溺杀人夫言吴王杀子胥投之于江实也言其恚恨临水为涛虚也且卫子路汉烹彭越子胥之勇不过子路彭越然二人尚不能发怒于鼎镬之中胥亦自先入鼎镬后乃入江在镬之时其神岂怯而勇于江水哉何其怒气前后之不相副【论衡】
　　浙江潮声
　　海潮来皆有渐唯浙江涛至则高如山岳奋如雷电氷岸横飞雪崖傍射澎腾奔激吁可畏也其湍怒之理可得闻乎曰或云夹岸有山南曰龛北曰赭二山相对谓之海门岸夹势廹涌而为涛若言狭逼则东溟自定海吞余姚奉化二江侔之浙江尤狭逼潮来不闻有声又何也【丛语】
　　戒弄潮文　　　　　　　蔡襄
　　斗牛之分吴越之中维江涛之最雄乘秋风而益怒乃其习俗于以游观厥有善泅之徒竞作弄潮之戯以父母所生之遗体投龙鱼不测之深渊自为矜夸时或沈溺精魄永沦于泉下妻孥望哭于水濵生也有涯盍终于天命死而不吊重弃于人伦推予不忍之心示尔无穷之戒所有今年观潮并依常例其军人百姓輙敢弄潮必行科罚
　　律诗
　　杭州观潮　　　　　　　姚合
　　楼有章亭号涛来自古今势连沧海濶色比白云深怒雪驱寒气狂雷散大音浪髙风更起波急石难沈鸟惧多遥过龙惊不敢吟防如开玉穴危似走琼岑但褫千人魄那知伍相心岸摧连古道洲涨踣丛林跳沫山皆湿当江日半隂天然与禹凿此理逺难寻
　　和运使舍人观潮　　　　范希文
　　何处潮偏盛钱塘无与俦谁能问天意独此见涛头海浦吞来尽江城打欲浮势雄驱岛屿声怒战貔貅万叠云才起千寻练不收长风方破浪一气自横秋高岸惊先裂羣源怯倒流腾凌大鲲化浩荡六鳌游北客观犹惧吴儿弄弗忧子胥忠义者无覆巨川舟
　　又和　　　　　　　　　范希文
　　把酒问东溟潮従何代生宁非天吐纳长逐月亏盈暴怒中秋势雄豪半夜声堂堂云阵合屹屹雪山行海靣雷霆聚江心瀑布横巨防连地震羣楫望风迎踊若蛟龙鬬奔如雨电惊来知千古信回见百川平破浪功难敌驱山力可幷伍胥神不泯凭此发威名
　　观潮　　　　　　　　　刘禹锡
　　八月潮声吼地来头髙数丈触山回须臾却入诲门去卷起沙堆似雪堆
　　横江词　　　　　　　　李白
　　浪打天门石壁开海神来过恶风回浙江八月何如此潮似连山喷雪来
　　送章孝标归杭州　　　　杨巨源
　　曽过灵隠江邉寺独宿东楼看海门潮色银河铺碧落日光金柱出红盆
　　八月十五看潮　　　　　苏子瞻
　　定知玉兎十分圆已作霜风九月寒寄语重门休上钥夜潮留向月中看
　　又
　　万人鼓噪慑吴侬犹似浮江老阿童欲识潮头髙几许越山无数浪花中
　　望海楼　　　　　　　　苏子瞻
　　海上涛头一线来楼头指顾雪成堆从今潮上君须上更看银山十二回
　　又
　　江神河伯两醯鸡海若东来气吐霓安得夫差水犀手三千强弩射潮低
　　观涛　　　　　　　　　朱庆余
　　木落霜飞天地清空江百里见潮生鲜飚出海鱼龙气晴雪喷山雷鼓声云日半隂川渐满客防皆过浪难平髙楼晓望无穷意丹叶黄花绕郡城
　　潮　　　　　　　　　　罗隠
　　怒声汹汹势悠悠罗刹江邉地欲浮谩道徃来存大信也知翻覆向平流任抛巨浸疑倾底猛过西陵似有头至毕朝昏谁主掌好骑赪尾问阳侯

　　古今事文类聚前集卷十五
　　钦定四库全书
　　古今事文类聚前集卷十六
　　宋　祝穆　撰
　　地理部
　　江
　　羣书要语江贡也所出珍物可献贡也【风俗通】九江孔殷【禹贡】岷山导江东别为沱【禹贡】三江既入震泽底定注岷江为大江至九江为中江至金陵为北江盖一源而三目【禹贡】江水始出岷山其源可以滥觞及其至于江津不舫楫不避风不可以涉【家语】四渎江河淮济【晋天文志】令沅湘兮无波使江水兮安流【楚辞】
　　古今事实
　　龙负禹舟
　　禹南省方济乎江黄龙负舟舟中之人失色无主禹仰视天而叹曰吾受命于天竭力以养民死命也余何忧于龙焉龙俯首曳尾而逝【吕氏春秋】
　　楚王萍实
　　楚昭王渡江有物大如斗圆而赤直触王舟舟人取之王大怪使之鲁问孔子孔子曰此萍实也可割而食之吉祥惟霸者能获之使反王遽食之甚美【家语】
　　子胥渡江
　　伍胥奔吴追者在后至江江上有一渔父乘船知伍胥之急乃渡之胥既渡解劔直百金与父父曰楚国之法得伍胥者爵执珪岂徒百金劔耶不受
　　羽不渡江
　　汉兵追项羽羽遂引东欲渡乌江乌江亭长舣船待谓羽曰江东虽小地方千里众数十万亦足王也愿大王急渡羽笑曰縦江东父老怜而王我何面目见之哉
　　江限南北
　　吴孙权黄武四年魏文帝临江观兵有渡江之志帝见波涛汹涌叹曰固天所以限南北也遂归
　　囊沙塞江
