<!-- { "loadSidebar": true } -->
　　韩忠献公知洋州太校李申以财豪于乡里诬其兄之子为他姓又醉其嫂而嫁之尽取其奁槖嫂侄诉于州申赂狱吏嫂侄被笞掠反自诬伏公至又出诉公察其寃因取从前案牍视之皆未甞引乳医为证一日尽召其党立庭下乳医视之众皆伏罪【东轩笔录】
　　系死豪民
　　李浩在台州有豪民郑宪以赀给事于权贵之门为一郡害防奸利事发械系死于狱尽籍其家至是权贵教其家讼寃且诬公以买妾事参政刘珙奏李某为郡得罪豪民为其所诬上顾曰守臣系死豪民岂易得耶章遂留中不下【墓志】
　　镂板戒民
　　张忠定公每断事必为判语读以示之蜀人镂板名之曰戒民集大抵以移风俗笃孝义为夲也
　　为政便人
　　王懿敏公素字仲仪知成都府公为政在便人情蜀人录所行为王公异断
　　豪猾敛手
　　吴文肃公奎明于从政歴两郡皆着治称及领京师富人孙氏京师大豪商防财利负其物者至计取物产及其妇女发其宿罪徙之逺方豪猾敛手声闻赫然
　　盗贼屏息
　　刘敞守郓州郓比易守政事不治公乃更约束明赏罚月余境内肃清盗贼屏息道中遗钱一囊人不敢取先是西路久旱郓多旱蝗公入境雨至州数日蝗自出境亡去嵗以有年【言行录】
　　招诱羣盗
　　栁开字仲涂太宗征河东适常润有小寇遂以开知常州徙润州开至治所招诱羣盗以俸金给之又解衣与贼首置之左右或谓不可开曰彼失所则盗不尔则吾民也今推此赤心去岂不可
　　即诛乱卒
　　何文简出知永兴时有告禁卒欲倚傩为乱者密使麾兵被甲衣袍伏庑下幕中明日尽召賔僚兵官置酒纵阅命傩入召至阶公振袂一挥伏卒尽出尽密擒之各懐短刃即席诛乱卒扫庭张乐宴乐賔从股栗
　　敌洁服入
　　王文正公再涖大名敌使往复皆云此府王公在焉必沐浴洁服而后入境
　　异域指使
　　余靖在广恩信被于异域如交趾大理特磨南诏之国皆可以頥指气使之
　　赐钱旌洁
　　太宗朝贾黄中知升州一日案行府库见扃鐍甚严发之得寳货数千椟皆李氏宫闱之物不于籍黄中悉表上之叹曰府库之物有籍贪黩者尚冒禁取之况此亡国之余物乎赐钱二百万以旌其洁
　　抗辞受赏
　　刘忠显先是诸路守臣得防班赏有司多沮格防有除公资政之命乃抗辞至五六上亲笔促拜公奏曰臣艰难时与士卒同暴露今独先受赏士卒谓何上即促有司治赏
　　瑞奏得体
　　陈襄知陈州一日晨起屋瓦盖有氷文作花果鸟兽状时陈襄守淮阳有属请奏祥瑞者公曰此事当奏但非瑞奏耳但作奏云有此祥异不敢不奏识者皆以陈公为得体
　　瑞芝不奏
　　余崇守九江庐山产瑞芝徳安县野蚕成茧僚属劝公图上公抑而不奏
　　蝗飞坠水
　　赵抃知青州时京东旱蝗将入境遇风退飞坠水而青州无害
　　鹳诉取雏
　　张次山为泰山守甞有鹳集戒石前若有所诉次山谕鹳先飞令兵官随徃鹳集一大木上葢邻侧有取其二雏者次山为治其罪鹳乃飞去
　　随车而雨
　　陈戬知处州时苦亢旱公下车雨沾足以为随车雨
　　入境而雨
　　刘公敞守郓州尤多蝗虫公入境而雨至州数日蝗自出境亡去嵗以有年【行状】
　　古今文集
　　杂著
　　潮州刺史谢上表　　　　韩昌黎
　　臣某言臣以今年正月十四日恩除潮州刺史即日奔驰就路经渉岭海水陆万里以今月二十五日到州上讫与官吏百姓等相见具言朝廷治平天子神圣威武慈仁子养亿兆人庶无有亲疎逺迩虽在万里之外岭海之陬待之一如畿甸之间辇毂之下有善必闻有恶必见早朝晩罢兢兢业业惟恐四海之内天地之中一物不得其所故遣刺史面问百姓疾苦茍有不便得以上陈国家宪章完具为治日久守令承奉诏条违犯者鲜虽在蛮荒无不安泰闻臣所称圣德惟知鼓舞讙呼不劳施为坐以无亊臣某诚惶诚恐稽首顿首臣所领州在广府极东界上去广府虽云才二千里然来往动皆经月过海口下恶水涛泷牡猛难计程期风鳄鱼患祸不测州南近界白海连天毒雾瘴氛日夕发作臣少多病年才五十发白齿落理不久长加以罪犯至重所处又极逺恶忧惶慙悸死亡无日单立一身朝无亲党居蛮夷之地与魑魅为羣茍非陛下哀而念之谁肯为臣言者臣受性愚陋人事多所不通惟酷好学问文章未甞一日暂废实为时辈所见推许臣于当时之文亦未有过人者至于论述陛下功德与诗书相表里作为歌诗荐之郊庙纪泰山之封镂白玉之牒铺张对天之闳休扬厉无前之伟迹编之乎诗书之策而无愧措之乎天地之间而无亏虽使古人复生臣亦未肯多让伏以大唐受命有天下四海之内莫不臣妾南北东西地各万里自天寳之后政治少懈文政未优武尅不刚孽臣奸蠧居棊处揺毒自防外顺内悖父死子代以祖以孙如古诸侯自擅其地不贡不朝六七十年四圣传序以至陛下陛下即位以来躬亲聼断旋干转坤关机阖开雷厉风飞日月清照天戈所麾莫不宁顺大宇之下生息理极髙祖创制天下其功大矣而治未太平也太宗太平矣而大功所立咸在髙祖之代非如陛下承天寳之后接因循之余六七十年之外赫然兴起南面指麾而致此巍巍之功治也宜定乐章以告神明东廵泰山奏功皇天具着显庸明示得意使永永年代服我成烈当此之时所谓千载一时不可逢之嘉防而臣负罪婴衅自拘海岛戚戚嗟嗟日与死逼曽不得奏薄伎于从官之内御之间穷思毕精以赎罪过懐痛穷天死不闭目瞻望宸极魂神飞去伏惟皇帝陛下天地父母哀而怜之无任感恩恋阙慙惶恳逼之至谨附表陈谢以闻
　　为刘同州谢上表　　　栁宗元
　　臣某言伏奉某月日制除臣同州刺史兼夲州防御营田长春官使某月日到州上讫臣初奉纶言震抃无极及临所部惊惧逾深投躯莫报于乾坤陈力无裨于造化臣某诚惶诚恐顿首顿首臣出自诸生不习为吏有恇懦之质无区处之能托迹儒门乏仲弓南面之德委身郎署阙冯唐论将之对常惧叨冒清列芜秽圣朝岂意天聼忽临鸿恩荐及八命作牧一麾出守防自下位寄之雄藩非臣庸所宜膺据况冯翊密迩王都古称三辅爰自近代命秩逾崇存兵食之虞有宫室之制皆公卿将相出入由之仰徴甲令俯窥图记局蹐无地以兢以惶恩重命轻不知所効庶当刻精运力夙夜祗勤上奉雍熈旁流恺悌以日系月倘或有成庶几之心懔懔増惕徒望云而就日喜近帝乡将击壌以成风共歌尧代天威咫尺敢布丹诚无任悃恳屏营之至
　　代韦永州谢上表　　　　栁宗元
　　臣某言伏奉月日制书除臣永州刺史以某日月到州上讫受命若惊临职弥惧臣某诚惶诚恐顿首顿首臣以无能累更事任神州赤县实所备甞过量逾涯实深兢惕不谓圣恩推择滥驾朱轮禄秩徒増讵施乳哺之恵服命虚受宁兴襦袴之謡况此州地极三湘俗参百粤左袵居椎髻之半可垦乃石田之余旷牧守于再秋弥骄犷俗代征赋于三郡重困疲人分灾夲出于一时积遂余于十稔抚安未易知法出而奸生子育诚难惧力劳而功寡夙夜忧切不敢遑宁庶当宣布天慈奉扬神化以日系月倘或有成少裨恺悌之风用荅生成之造无任感恩陨越之至
　　送曺贑州序　　　　　洪　迈
　　开封曺侯守贑三年有四月乃得代去去之日代者番阳洪迈出祖于十里津亭上举酒挹之曰曺大夫仕宦至二千石古称人生五马贵陛下垂意方内为斯民宅牧地无小官无卑其去其还必赐延英对虽台寺要职更内外非真守一郡不得入尚书为郎茍以是官至造膝正合上心其聫清骛华直探物笥中耳然郡国或荒寒不可治积为长吏忧今年天惜雨自湘沔西江放乎彭蠡之濵葢数百城皆莫得善嵗唯贑也独中熟人人言侯治状昭卓可称道天用畀之嘉祥章明其功持归报天子用以足占侯之策富贵不待证蔡也为我竟此爵谢曺大夫霜风鸣冬万木僵立黄鹤髙遰戞摩青云鹪鹩啐啄空谷中兾附翼而翔讵可得于是船鼓三通仆夫趣整驾侯去矣乾道七年十一月十四日序
　　知泉州谢表　　　　　　真德秀
　　荡节九州观风何有桐城千里假宠过优俶见吏民敬宣诏防臣中谢伏念臣某性资戅拙学术迂踈入侍禁林仅守勿欺之节出乗使传曽防可录之劳每慙虚负于明恩敢谓更叨于剧寄泉虽闽镇古号乐郊其奈近嵗以来浸非昔日之观征太苛而蛮琛罕至涝伤相继而农畆寡收宗支之廪倍増郡帑之储赤立银溢于山者亡有嵗为旁郡而代输粟生于地者几何日伺邻邦之转饷嗸嗸乎鞭扑之苦盼盼焉帆樯之来凡兹数端尤为深病顾虽一旦不可宁居窃自揣于庸虚凛莫知其称塞兹葢伏遇皇帝陛下烛临万国器使百工念臣笃于事亲期欲便甘防之奉知臣严于律已或能销贪鄙之风进邃职以奬行锡温纶而加勉臣敢不钦承异渥誓荅隆知防平而吏民敬焉虽莫望汉人之政忠信则蛮貊行矣愿恪遵孔圣之言
　　再知泉州谢表　　　　　真德秀
　　奉祠居里每勤北极之瞻进职守藩复忝南州之寄甫临旧服恪布寛条臣某中谢臣闻天道至仁风霆无竟日之怒圣君大徳山林鲜终弃之才韩定国起于徒中栁宗元用于贬所皆为长吏葢值明时微臣乏汉唐二子之能陛下守祖宗万年之法昨者金华之入侍温然玉色之下询曷甞因諌以罪人自愧格君之无术方抨弹交上独亮狄山之愚迨濡宥一颁尽洗元成之玷何啬于议罚而乐于用恩庸见九重之夲心不忍一眚而弃物既班次对又秩殊庭没齿饭蔬夫亦奚憾建牙作屏则匪所期敢图皂葢朱轓之华仍涖紫防清源之境念昔先帝付臣此州玩愒三年不闻善最侵寻半世复见遗民属当公私凋敝之余不胜上下煎熬之急七邑而二为煨烬十室而九乏葢蔵禁旅云屯军饷每难于宿饱宗藩日茂俸緍半出于凿空自省迂踈若为经理兹葢皇帝陛下道心渊静徳性昭融不以谀説为爱君故略臣畴昔婴鳞之谴不以聚敛为体国故取臣平时求牧之长畀以旧封责其来效臣昔犹将母今独携孥禄弗逮于养亲志惟遄于报上拊摩疮痏兾邦人生意之复还培溉夲根为圣朝元气之一助
　　知福州谢表　　　　　　真德秀
　　公道天开适际揽权之始全闽地重首叨分阃之除显服龙光私忧螡负中谢伏念臣孤忠自信独立无朋先帝辍诸玉堂之庐俾司漕计陛下涤其丹书之籍旋付藩条两朝二纪之遭逢一节四麾之赫奕重临郡寄仅阅嵗期氷蘗自将粗谨酌泉之誓茧丝是戒少寛竭泽之嗟方生意之浸还眂初心而尤慊幸值隂霾之披豁恍瞻丽景之昭融获于兹辰与在亲擢西厢职峻南服任隆侯度未修岂堪伯牧之命里门在望实均父母之邦当上下泰通之期布朝廷寛大之令慨属部创夷之未复考此年俶扰之所由政茍安恬宁有骇舆之马吏无侵枉谁为游釜之鱼虽幸胜之所伤多矣尤宿疢甫瘳之后正真元当养之时躬为列郡之凖程大作斯民之堡障廼臣所职祗愧非才兹葢恭遇皇帝陛下健配干行明符晋出培千万年立国之夲一用寛仁扫数十载征利之风大兴防耻臣钦承诏防思体圣情志或得行讵有禁闼淮阳之间职当自效愿唯颍川渤海之师
　　知常州谢到任表　　　　杨廷秀
