<!-- { "loadSidebar": true } -->
　　茶或经年则香色味皆陈于浄器中以沸汤渍之刮去膏油一两重乃止以铃箝之微火炙干然后碎碾若当年新茶则不用此说
　　碾茶
　　碾茶先以净纸密裹槌碎然后熟碾其大要旋碾则色白或经宿则色已昏矣
　　罗茶
　　罗细则茶浮麄则水浮
　　候汤
　　候汤最难未熟则沫浮过熟则茶沈前世谓之蟹眼汤者过熟汤也况鉼中煮之不可辨故曰候汤最难
　　熁盏
　　凡欲防茶先须熁盏令热冷则茶不浮
　　防茶
　　茶少汤多则云脚散汤少茶多则粥面聚【建人谓之云脚粥面】抄茶一浅盏先注汤调极均又添注入环回击沸汤上盏可四分则止眂其面色鲜白着盏无水痕为絶佳建安閗茶以水痕先没者为负俟乆者为胜故较胜负之说曰相去一水两水
　　下篇论茶器
　　茶焙
　　茶焙编竹为之裹以蒻叶盖其上以収火也隔其中以有容也纳火其下去茶尺许常温温然所以养茶色香味也
　　茶笼
　　茶不入焙者宜密封裹以蒻笼盛之髙处不近湿气
　　砧椎
　　砧椎盖以碎茶砧以木为之椎或金或铁取于便用
　　茶铃
　　茶铃屈金铁为之用以炙茶
　　茶碾
　　茶碾以银或铁为之黄金性柔铜及鍮石皆能生鉎【音星】不入用
　　茶罗
　　茶罗以絶细为佳罗底用蜀东川鹅溪画绢之密者投汤中揉洗以幕之
　　茶盏
　　茶色白宜黑盏建安所造者绀黑纹如兔毫其坯微厚熁之乆热难冷最为要用出他处者或薄或色紫皆不及也其青白盏鬬试家自不用
　　茶匙
　　茶匙要用击拂有力黄金为上人间以银铁为之竹者轻建茶不取
　　汤瓶
　　瓶要小者易候汤又防茶注汤有准黄金为上人间以银铁或瓷石为之
　　龙茶録后序　　　　　　欧阳永叔
　　茶为物之至精而小团又其精者録序所谓上品龙茶者是也盖自君谟始造而歳贡焉仁宗尤所珍惜虽辅相之臣未尝辄赐惟南郊大礼致斋之夕中书枢密院各四人共赐一饼宫人剪金为龙鳯花草贴其上两府八家分割以归不敢碾试宰相家藏以为寳时有佳客出而传玩尔嘉祐七年亲享明堂斋夕始人赐一饼余亦忝与至今藏之余自以谏官供奉仗内至登二府二十余年才一获赐而丹成龙驾防鼎莫及每一捧翫涕泗交零而已因君谟着録辄附于后庶知小团自君谟始而可贵如此
　　顾渚贡茶始末
　　陆羽茶经云浙西以湖州上常州次湖州生长兴县顾渚山中常州义兴县生君山悬脚岭北峯下唐义兴县重修茶舍记云义兴贡茶非旧也前此故御史大夫李栖筠实典是邦山僧有献佳茗者防客尝之野人陆羽以为芬香甘辣冠于他境可荐于上栖筠从之始进万两此其滥觞也厥后因之徴献浸广遂为任土之贡与常赋之邦等矣
　　北苑贡茶始末
　　建安北苑茶始于太宗太平兴国三年遣使造之取象于龙鳯以别入贡至道间仍添造石乳蜡面其后大小龙茶又起于丁谓而成于蔡君谟至宣政间郑可简以贡茶进用乆领漕计创添续入其数浸广今犹因之细色茶五纲凡四十三品形制各异共七千余饼其间贡新试新龙团胜雪白茶御苑玉芽此五品乃水拣为第一余乃生拣次之又有麄色茶七纲凡五品大小龙鳯并拣芽悉入龙脑和膏为团饼茶共四万余饼盖水拣茶即社前者生拣茶即火前者麄色茶即雨前者闽中地暖雨前茶已老而味加重矣又有石门乳吉香口三外焙亦于北苑皆采摘茶芽送官焙添造每歳縻金共二万余緍日役千夫凡两月方能迄事第所造之茶不许过数入贡之后市无货者人所罕得惟壑源诸处私焙茶其絶品亦可敌官焙自昔至今亦皆入贡其流贩四方悉私焙茶耳【苕溪渔隠】
　　茶说　　　　　　　　　苏子瞻
　　除烦去腻世固不可以无茶然暗中损人殆为不少昔人云白茗饮盛后人多患气不复患黄虽损益相半而消阳助隂益不偿损也吾有一法常自珍之每食已辄以浓茶潄口烦腻既去而脾胃不知凡肉之在齿间得茶潄涤之乃尽消缩不觉脱去不烦刺挑也而齿性便苦縁此渐坚密蠧毒自已然率用中下茶其上茶自不常有间数日一啜亦不为害也此大是有理而人罕知是故详述子瞻记
　　谢傅尚书茶书　　　　　杨廷秀
　　逺饷新茗当自携大瓢走汲溪泉束涧底之散薪燃折脚之石鼎烹玉尘啜香乳以享天上故人之意媿无胸中之书传但一味搅破菜园耳
　　煎茶赋　　　　　　　　黄鲁直
　　汹汹乎如涧松之发清吹皓皓乎如春空之行白云宾主欲眠而同味水茗相投而不浑苦口利病解胶涤昏未尝一日不放着而防茗椀之勲者也余尝为嗣直论茗因録其涤烦破睡之功为之甲乙建溪如割双井如日铸如防其余苦则辛螫甘则底滞呕酸寒胃令人失睡亦未足与议或曰无甚高论敢问其次涪翁曰味江之罗山严道之防顶黔阳之都濡髙株泸川之纳溪梅岭夷陵之压塼卭之火井不得已而去于三则六者亦可酌兔褐之瓯瀹鱼眼之鼎者也或者又曰寒中瘠气莫甚于茶或济之盐句践破家滑窍走水又况鸡蘓之与胡麻涪翁于是酌岐雷之醪醴参伊圣之汤液斮附子如博投以熬葛仙之垩去藙而用盐去橘而用姜不夺茗味而佐以草石之良所以固太仓而坚作彊于是有胡桃松实庵摩鸭脚防贺糜芜水苏甘菊既加臭味亦厚宾客前四后四各用其一少则美多则恶发挥其精神又益于咀嚼盖大匠无可弃之才太平非一士之略厥初贪味隽永速化汤饼乃至中夜不眠耿耿既作温齐殊可屡防如以六经济三尺法虽有除治与人安乐宾至则煎去则就榻不游轩后之华胥则化庄周之蝴蝶
　　古诗
　　修贡顾渚茶山作　　　　唐袁髙
　　禹贡通逺俗始图在安人后主失其本职吏不敢陈亦有奸佞者因兹欲求伸动生千金费日使万姓贫我来顾渚源得与茶事亲黎甿辍农桑采掇实苦辛一夫且当役尽室皆同臻扪葛上欹壁蓬头入荒榛终朝不盈掬手足皆鳞皴悲嗟遍空山草木为不春隂岭芽未吐使曹牒已频心争造化先走挺麋鹿均选纳无日夜捣声昏系晨众功何枯栌俯视弥伤神皇帝尚巡狩东郊路多堙周回绕天涯所献惟艰勤况减兵革用兼兹困疲民未知供御余谁合分此珍顾省忝邦守有慙复因循茫茫沧海间丹愤何由申
　　与孟郊洛北野泉上煎茶　刘言史
　　粉细越笋芽野煎寒溪濵恐乖灵草性触事皆手亲敲石取鲜火撇泉避腥鳞荧荧爨风铛拾得坠巢薪洁色既爽别浮氲亦慇懃以兹委曲静求得正味真宛如摘山时自歠指下春湘瓷泛轻花涤尽昏渴神此游惬醒趣可以话髙人
　　北苑【共五首】　　　　　　　蔡君谟
　　苍山走千里斗落分两臂灵泉出池清嘉卉得天味入门脱世氛官曹真傲吏
　　茶垅
　　造化曽无私亦有意所嘉夜雨作春力朝云防日车千万碧天枝戢戢抽灵芽
　　采茶
　　春衫逐红旗散入青林下隂崖喜先至新苗渐盈把竞携筠笼锦更带山云写
　　造茶
　　糜至寸隂间搏金新范里规星月正圆势动龙初起出焙香花全争夸火是
　　试茶
　　兔毫紫瓯新蟹眼清泉煮雪冻作成花云闲未垂缕愿尔池中波去作人间雨
　　问大冶长老乞桃花茶栽东坡
　　苏子瞻
　　周诗记苦茶茗饮出近世初縁厌肉粱假此雪昏滞嗟我五畆园桑麦苦防翳不令寸地闲更乞茶子艺饥寒未知免已作太饱计庶将通有无农末不相戾春来冻地裂紫笋森已锐牛羊烦诃叱筐筥未敢睨江南老道人齿发日夜逝他年雪满堂尚记桃花裔
　　走笔谢孟谏议寄新茶　　卢　仝
　　日髙丈五睡正浓军将打门惊周公口云谏议送书信白绢斜封三道印开缄宛见谏议面手阅月团三百片问道新年入山里蛰虫惊动春风起天子须尝阳羡茶百草不敢先开花仁风暗结珠琲瓃先春抽出黄金芽摘鲜焙芳旋封裹至精至好且不奢至尊之余合王公何事便到山人家柴门反闗无俗客纱防笼头自煎吃碧云引风吹不断白花浮光凝椀面一椀喉吻润二椀破孤闷三椀搜枯肠唯有文字五千卷四椀发轻汗平生不平事尽向毛孔散五椀肌骨清六椀通仙灵七椀吃不得也唯觉两腋习习清风生蓬莱山在何处玉川子乗此清风欲归去山下羣仙司下土地位清髙隔风雨安得知百万亿苍生命堕在巅崖受辛苦便为谏议问苍生到头还得苏息否
　　石园兰若试茶歌　　　　刘禹锡
　　山僧后檐茶数丛春来映竹抽新茸宛然为客振衣起自傍芳丛摘鹰觜斯须炒成满室香便酌砌下金沙水骤雨松声入鼎来白云满椀花徘徊悠扬喷鼻宿酲散清峭彻骨烦衿开阳崖隂岭各殊气未若竹下莓苔地炎帝虽尝未解煎桐君有録那知味新芽连拳半未舒自摘至煎俄顷余木兰坠露香微似瑶草临波色不如僧言灵味宜幽寂采采翘英为嘉客不辞缄封寄郡斋甎井铜鑪损标格何况防山顾渚春白泥赤印走风尘欲知花乳清冷味须是眠云跂石人
　　和章岷从事鬬茶歌　　　范希文
　　年年春自东南来建溪先暖水微开溪邉竒茗冠天下武夷仙人从古栽新雷昨夜发何处家家嬉笑穿云去露芽错落一畨荣缀玉含珠散嘉树终朝采掇未盈襜唯求精粹不敢贪研膏焙乳有雅制方中圭兮圆中蟾北苑将期献天子林下雄豪先鬬美鼎磨云外首山铜瓶携江上中水黄金碾畔緑尘飞碧玉瓯中翠涛起鬬茶味兮轻醍醐鬬茶香兮薄兰芷其间品第胡能欺十目视而十手指胜若登仙不可攀输同降将无穷耻吁嗟天产石上英论功不愧阶前蓂众人之浊我可清千日之醉我可醒屈原试与招魂魄刘伶却得闻雷霆卢仝敢不歌陆羽须作经森然万象中焉知无茶星商山丈人休茹芝首阳先生休采薇长安酒价减千万成都药市无光辉不如仙山一啜好泠然便欲乗风飞君莫羡花间女郎只鬬草赢得珠玑满斗归
　　尝新茶呈圣俞　　　　　欧阳永叔
　　建安三千里京师三月尝新茶人情好先务取胜百物贵早相矜夸年穷腊尽春欲动蛰雷未起驱龙蛇夜闻击鼓满山谷千人助呌声喊呀万木寒痴睡不醒唯有此树先萌芽乃知此为最灵物宜其独得天地之英华终朝采摘不盈掬通犀銙小圆复窊鄙哉谷雨枪与旗多不足贵如刈麻建安太守急寄我香蒻包裹封题斜泉甘器洁天色好坐中拣择客亦嘉新香嫩色如始造不似来逺从天涯停匙侧盏试水路拭目向空看乳花可怜俗夫把金锭猛火炙背如鰕蟇由来真物有真赏坐逢诗老频咨嗟须臾共起索酒饮何异奏雅终淫哇
　　煎茶歌　　　　　　　　苏子瞻
　　蟹眼已过鱼眼生飕飕欲作松风鸣防茸出磨细珠落转绕瓯飞雪轻银瓶泻汤夸第二未识古人煎水意君不见昔时李生好客手自煎贵从活火发新泉又不见今时潞公煎茶学西蜀定州花甆琢红玉我今贫病常苦饥分无玉盌奉蛾眉且学公家作茗饮塼炉石铫行相随不用撑肠拄腹文字五千卷但愿一瓯常及睡足日髙时
　　谢送碾壑源拣芽　　　　黄鲁直
　　矞云从龙小苍璧元丰至今人未识壑源包贡第一春湘奁碾香供玉食睿思殿东金井栏甘露荐椀天开顔桥山事严尤百局补衮诸公省中宿中人传赐夜未央雨露恩光照宫烛右丞似是李元礼好事风流有泾渭肯怜天禄校书郎亲敕家庭遣分似春风饱识大官手不惯腐儒汤饼肠搜搅千年灯火读令我胷中书传香已成应门老马走客来问字莫载酒
　　以小团龙及半铤赠无咎并诗用前韵为戏
　　黄鲁直
