<!-- { "loadSidebar": true } -->
　　汉太守自言奉三尺律令从事今司法叅军则奉三尺律令以与太守从事者得其人则政平讼理善人劝焉人惧焉易则否其所系何如哉而位乃在诸曹下妄庸男子朝入吏部籍莫注一民曹而来则如积薪然后来居上法曹虽已一再更或举者已贵輙俯首下之何哉法者圣人所重而用法非圣人之得已惟法者圣人所重故官必取于已试惟用法非圣人得已故位不先于同列虽然此一説也抑有遗说焉且法曹所与聮事合治者非刑曹录事乎又其上非从事与守若贰乎録事多典右狱则与刑曹均狱掾耳狱掾以狱之成上于府法曹曰未也则狱掾亟抱具狱而治之虽甚怠敢莫较法曹差狱之丽于上府从事与守若贰曰未也法曹则持之坚辨之力曰当是也乃已守若贰虽甚毅莫能夺夫以一府之所是莫能胜法曹之所非一府之所非莫能胜法曹之所是则法曹之势张甚夫翕而张天之道也独法曹乎哉真为池州地褊而民淳嵗防狱视他州絶少故法曹事甚简才者无以自见不才者无以自勉比年城日加辟地日加重事日加烦从事虽甚敏莫能胜则选法曹左右之友人赵用之宗籍之英士林之秀以才辟置足以大其官而怅前乎此名氏不着乃稽故府得某人以下若干人将刋置壁间以某昔尝滥巾焉俾为之序故为力言是官所系之重使来者知昔之位着为不茍而不敢卑其官今之权任为有加而不敢怠其事云绍定改元五月记
　　古诗
　　送赵司法　　　　　　　　唐子西
　　休沐犹坐曹伏日不归廨平生熟大法余事工小楷自称霹雳手作县真癣疥鲍宣虽强项临事中实骇二子罚自视此理须少戒
　　律诗
　　送平江赵法曹　　　　　　刘漫塘
　　金科天上耿星辰丹笔年来有屈伸子去平反供母笑民知寛大颂君仁祗今茂苑题舆客曾是琼林合席人若问残生烦寄语扁舟长占五湖春
　　赠甘法曹　　　　　　　　张于湖
　　北岳仙人汗漫游斯文曽到海边州谁怜诗礼甘公子牢落青衫向白头
　　赠黄法曹　　　　　　　　张于湖
　　吾友黄升卿乃是天下士一官法曹掾整整老胥忌诗话
　　观梅动兴
　　杜诗东阁官梅动诗兴还如何逊在扬州师云何逊梁时人孙云何逊作扬州法曹廨舎有梅花盛开逊吟咏其下后居洛思梅花再请其任从之抵州梅花方盛逊对花彷徨终日见东坡王定国倅扬州诗注
　　司户
　　厯代沿革汉魏以下有户曹掾主民户北齐以下与功曹同隋有户曹叅军文帝时为司户叅军炀帝为司户书佐唐开元复为户曹叅军掌户口籍帐婚姻田宅杂徭道路之事【在府为曹在州为司】梁开平省六曹掾属留户曹一员通判六曹宋沿唐制诸州置司户叅军掌户籍赋税仓库交纳【通典分纪圣朝职略四朝志】元祐令中州从八品下州从九品乾道六年汪大猷乞令司户专主仓库
　　羣书要语曹羣也户曹民所聚也【韦昭释行】祠曹赋籍之要司【白集行李玘京兆尹户曹制】以三语自试
　　诗句桂林户掾旧能文【杨诚斋】才华汝尚为丞掾【王介甫】三语又为掾大家闻屈声
　　古今事实
　　元素清吏
　　张元素仕隋为景城县户曹窦建徳陷景城执将杀之邑人千余号令请代曰此清吏杀之则无天也
　　七品要官
　　李素高祖令授七品清要官所司授雍州司户上曰此官要而不清
　　河东三絶
　　唐徐彦伯改蒲州司兵时司户韦嵩善判司士李亘工于翰札而彦伯以文词推美时人谓之河东三絶
　　素有仁爱
　　裴守贞父谨隋大业中为淮安司户叅军属郡人杨琳田瓉等乱惟以谨素有仁爱故贼约其属无敢害护送谨及妻子还乡
　　宗旦骂贼
　　邕州司户宗旦常白知郡陈珙言侬智高必叛珙不聴及城陷宗旦嫚骂贼被杀
　　号念珠曹
　　京兆户曹月俸一百八索号为念珠曹
　　谓霹雳手
　　唐裴琰之为同州司户年少刺史李崇义轻之州中积年旧案数百道崇议促琰之判琰之命书吏数人连纸笔须臾剖断并毕崇义大惊曰公何忍藏锋以成鄙夫之过由是大知名谓之霹雳手
　　南山判
　　李元纮迁雍州司户时太平公主与僧争碾硙公主方承恩用事百司皆希其防意元纮遂判还僧寺长史窦怀贞大惧势促令元纮改判元纮大着判后曰南山可移此判终无摇动
　　作欢喜诗
　　杜审言为吉州司户武后召见将加擢用问曰卿欢喜否审言蹈舞谢恩因作欢喜诗甚见称赏【分纪】
　　作措大官
　　蜀王宗铢责授雍州司户叅军问吏曰叅军何官衣何服吏曰下州判司緑衫槐笏而已宗铢大笑絶倒曰若头便斩去吾何能作措大官耶【元国志】
　　官至司空
　　后汉陆绩李郃皆仕郡为户曹吏郃官至司空
　　诏为御史
　　韩思彦为州司户上召问不见卿乆今何官思彦始道所以然上谓宰相曰此亦大屈诏为御史
　　不行鞭罚
　　韩思复改汴州司户仁恕不行鞭罚
　　不事仪矩
　　李之才字挺之任孟州司户挺之坦率不事仪矩时范忠献颇不恱挺之自若也后忠献建节移镇郡寮送至境外挺之但别于近郊未几忠献谪守安陆过洛故吏无一往者独挺之沿檄往省之忠献始称叹遂受知焉【言行録】
　　商确古今
　　洪文惠公守徽州时范石湖为户叅洪公愽洽精明公由此究心吏事洪公喜日与公商确古今常曰吾视君齿必至两地君其自爱
　　共称文章
　　曾巩初为太平州司户守张伯玉前辈人也欧阳公王荆公共称子固文章伯玉殊不顾问语子固吾方为六经阁其为之记子固凡誊藁六七终不当伯玉之意谓子固曰吾自为之则曰六经阁者诸子百家之书皆在焉不书尊经也子固始大畏服益自励于学矣【同上】
　　试为校理
　　晁补之字无咎王安国一见而奇之为澶州司户叅军召试为秘阁校书【东都事略】
　　除太学正
　　蔡肇字天啓长于歌诗为明州户掾除太学正【事略】古今文集
　　杂著
　　河南府仓曹叅军防壁记　　梁肃
　　仓曹掾禄秩位次载于甲令在汉魏间与叅军事其职各异五府及州郡皆有其官北齐天保中又授叅军以系官曹之号盖取夫以文吏而叅武事隋由之国家亦因之河南府领二十六县为主东郡环地千里邦畿之内征赋之入凡蓄聚之物皆于其司一都之移用郡吏之稍食又出焉故其务殷其事积常为他曹剧居之者不勤则废不防则败不明则耗干没之患生其职或擢居南宫及御史府故有司常综其名实攷其功绪然后授伊阳张君阌乡李君今竝为其官李以贞固称张用文敏着予谓命官之职事与二掾之才美不可以不纪遂直笔书之其两曹位次与前政名氏端如贯珠列于记之左右
　　送杨子聪户曹序　　　　　欧阳脩
　　士之仕于州郡者必视其地大小高下之望以为轻重河南大府也叅军虽卑以望而高下之固与他州郡异矣然地大望高居者皆将相名臣吏民间坐而偶语道某将某相某官者常名斥而一二嵗数之至于郎官御史方镇牧守使人贵客由河南出者入不于疆去不饯于郊途逢而不避市坐者不起岂素慢哉盖其见之习也彼视公卿大臣要官其易如此矧所谓叅军者邪其不羣嘲而随侮之幸也叅军每上府望门而趋吏摩以肩过不揖反就焉持刺执版求通姓名虽心负其所有欲进自达不可得其势郁郁卑且贱反甚于他州郡故为之者未尝乐也然其间能自以头角颀然而出者鲜矣其才难之美非有异乎众莫能也户曹叅军杨子聪居府中常衣青衫骑破虎韀出入府门下人固辈视而槩易之居一嵗相国彭城公荐之集贤学士谢公又荐之士之有文而贤者尽交之其能出其头角矣若去而之他州郡不特颀然而出矣遂特杰然以独立也子聪南人乐其土风今秩满调于吏部必吏于南也吾见南之州郡有杰然而独出者必杨子聪也
　　送蒋司户之官饶州序　　　洪迈
　　凡叅军事于州者率不减四五员司户葢位法曹上而常与録曹通职连事不颛决故初防名者輙调焉最闲且清上官指为无所事台符府檄交午道上至局局奔命不暇敢宁厥居以车为家以官舎为传舎士大夫平生数郡县吏能否从二千石下洎尉某贤于某若干低昂卑尊独不及司户非择而议焉实固然也夫建置一官非茍而已司户虽不当位然讼狱之平亭仓庾之入出库钱出自几何或受奉于粮料者与实不相应且当与闻之是其在一郡不为薄能敬吾职亦足称善吏指为无所事可不可乎丹阳蒋君别其亲大夫公子贑将司户吾州其为人清慤介彊饱学问自辅正十此官犹办有余力前之云云雅非为君设也予家番城中薄西北边有园可十亩竹树池台致足虞乐再嵗于是归心日东驰暇时傥一至焉与君家三径虽良不侔视他日局局道上时定如何也
　　吉州司户防缓斋箴　　　　周必大
　　户曹掌州帑廪或行狱讼事皇族公括字仲肃甫官庐陵以缓名斋西清杨公首为之铭而前进士周某又为作箴
　　防庄著书假缓戏儒吟裘三年佩玦一夫寓言荒唐亡是子虚孰如经传众说之郛薄征缓刑职分司徒议狱缓死卦画中孚秦视晋疾和与缓俱上医命名得无意乎掾介诸曹盍反三隅勿以朱博嫉齐之舒惧其奋髯易服走趋当师谢安理髪自如岂为强御不迟起居勇义果徳抑难此拘能定能应匪亟匪徐官皆有箴敢敬终初
　　古诗
　　送赵英仲司户　　　　　　杨廷秀
　　绍兴人物赵户部身作长城防步佛狸送死縁有人猿臂不侯得非数只今曾孙戸掾公吏能官政有祖风南山可揺判难夺东海不寃阴有功吾州尚了本曹印谒帝明光当得觐秋风正送抟扶万里程涂人莫问
　　送吉州司户　　　　　　　黄山谷
　　吉州司户官虽小曽屈诗人杜审言今日宣城读书客还趋手板傍辕门夏气凉生土囊口周鼎汤盘见科斗清风古气满眼前乃是户曹报章还只今书生无此语已在贞元元和间
　　律诗
　　送陈户曹之官襄阳二首　　刘克庄
　　丞相曾叅督府谋郎君今复賛边筹彼哉金谷饮长夜去矣玉闗防盛秋尺度岂能拘快士功名端不在中州习池水满堤花艶安得相陪赋逺游
　　幕府秋风事日生叅军疋马去兼程起为楚舞何其壮吟退胡兵在此行且喜岘山碑有跋不愁江表传无名老儒能复封侯梦止愿躬耕防太平
　　武学【此下补外集儒学教授之后】
　　厯代沿革唐开元中始置太公尚父庙以留侯张良配中春中秋上戊祭之牲乐如文宣仍以古名将十人为十哲配享正元元年尊太公为武成王以白起韩信诸葛亮李靖李勣列于左张良田穰苴孙武吴起乐毅列于右以良为配建中初诏考定可配享者列古今名将六十四人图形焉【并唐书】宋大中祥符元年诏尚父宜加谥昭烈武成王庆厯三年诏置武学于武成王庙以阮逸为教授八月罢武学以议者言古名将如诸葛亮羊祐杜预等岂专学孙吴故也熙宁五年枢宻院言古者出师受成于学文武弛张其道一也祖宗尝建武学横议中辍识者悼之欲乞复置武学以追成先朝之志诏于武成王庙置学绍兴十六年诏脩建武学
　　古今事实
　　命去白起
　　宋建隆二年先是上临幸武成王庙观所畵白起曰起杀已降不武乃命去之
　　宜升管仲
　　四年诏曰武成王庙从祀神像齐相管仲宜塑像升于堂西河太守吴起回畵像降于庑下
　　以祀孔子
