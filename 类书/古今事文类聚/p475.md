<!-- { "loadSidebar": true } -->
　　隋柳肃迁太子仆太子废坐除名为民大业中帝与段达语及庻人罪状达曰柳肃在宫大被踈斥帝问其故答曰学士刘臻尝进章仇太翼于宫中为巫蛊事肃知而谏曰殿下帝之冢子位当储贰诫在不孝无患见疑刘臻书生鼔揺唇舌适足以相诳误愿殿下勿纳之庶人不怿他日谓臻曰汝何故漏泄使柳肃知之令靣折我
　　左赞善
　　歴代沿革唐置左赞善大夫正五品上掌传令讽过失赞礼仪以经教授诸郡王龙朔二年改太子中允为之咸亨元年复置中允而赞善大夫不改又加置五人职拟谏议大夫掌翊賛太子以规讽也皇太子出入动静茍非其徳义则必陈古以箴焉宋赞善皆縁旧制除授而无职司元置太子左賛善掌道徳侍従文章之事
　　古今事实
　　先谏官言事
　　唐白居易授太子左賛善大夫七月盗杀宰相武元衡居易首上疏论其寃急请捕贼以雪国耻宰相以宫官非谏职不当先谏官言事防有素恶居易者掎摭居易言辞浮华无行贬江州司马
　　左右监门
　　歴代沿革隋文帝置拟监门将军各有直长十人左右监门率各一人副率二人掌诸门禁炀帝改为宫门唐左右监门率府掌东宫禁卫之法凡东宫诸司应以籍入于宫殿者皆本司具其官爵姓名牒门司门司送于监门监门之主与判曹印署送于门司门司防之同则聴入凡东宫内外门之守者并司其出入凡财物器用之出入于宫禁者皆以籍傍为据左右监门以出入之若皇太子出入则依卤簿之法率其属于牙门之左右以为捍守垂拱中改左右监门率为鹤禁卫宋亦有左右监门元因之各掌门卫禁
　　典仪　附【賛仪】
　　歴代沿革秦置中庶子员汉太子太傅属官有庶子后汉因之魏晋太子詹事有中庶子各四人局拟散骑侍郎品第五绛朝服武冠平巾帻掌禁令纠正违阙侍従左右傧相威仪尽规献纳奏事文书皆典综之释奠中庶子扶左庻子扶右隋唐庶子之职掌侍従赞相礼仪駮正啓奏元有太子典仪掌司賛礼仪事
　　侍正　附【侍丞】
　　歴代沿革齐太子有内直梁有内主玺主衣扶侍等局各置有司以承其事陈因之隋门下坊领内直监唐因之职拟尚辇奉御龙朔二年改太子内直郎掌符玺繖扇几案衣服之事元置太子侍正掌冠带衣服左右给使之事丞随侍正辅丞之事
　　典食令丞　附【掌领令丞】
　　歴代沿革汉詹事属官有食官令长丞后汉太子少傅属官有太子食官令一人秩六百石主饮食晋食官令职如太官令宋中庶子属官有食官令齐詹事属官有食官令职仪食官令一人掌厨膳之事建元中置食官丞四人梁庶子有食官局食官丞陈因之后魏五品上北齐令丞又别领器局酒局工丞太子食官丞一人门下别置典膳局监丞各二人隋改为典膳正家令寺统食官令丞唐食官署令一人从八品下掌领膳之事丞二人为之贰从九品下元置太子典食令典食丞掌侍奉肴馔又掌饮丞各一人掌奉香药酒等事
　　古今事实
　　减膳上书
　　唐邢文伟迁太子典膳丞时孝敬在东宫罕与宫臣接见文伟请减膳上书曰窃见礼记曰太子既冠成人免于保傅之严则有司之史彻膳之宰史之义不得不司过宰之义不得不彻膳今皇帝式稽前典妙简英俊自庶子以上至谘议舍人及学士侍读等使翼佐殿下以成圣德近者以来未甚延纳谈议不狎谒见尚稀三朝之后但与内人独居何由发挥圣智使睿哲文明者乎今史虽阙官掌当奉职忝备所司不敢逃死谨守礼经輙申减膳太子答曰顾己庸虚早尚坟典每欲研精政术极意书林但在幼年未闲将衞竭诚耽诵因即损心比日以来风虚更积中奉恩防不许重劳所以屡阙坐朝时乖学绪公潜申朂戒式荐忠规敬寻来指良符宿志自非情思审谕义均弼谐岂能进此药言形于简墨抚躬三省感愧兼深文伟自此益知名
　　司经
　　歴代沿革晋太子詹事属官有洗马八人掌皇太子圗籍经书职如谒者局准秘书品第七班同舍人下绛朝服进贤一梁冠黒介帻宋亦置八人齐一人梁八人班第六正七品陈因之北齐二人従五品上隋门下坊司经局置四人从五品下唐因之龙朔二年改为太子司经大夫咸亨元年复旧神龙二年改司经局曰桂坊罢左春坊领崇贤馆三年改司经大夫曰桂坊大夫纠正违失掌经史子集四库图籍刋缉之事立正本副本贮本以备供进凡天下之图书上于东宫者皆受而藏之元有太子司经又有副司经掌经史圗书笔砚等事
　　古今事实
　　才望充职
　　梁庾于陵拜太子洗马旧东宫官属通为清选洗马掌文翰尤其清者近代用人皆取甲族有才望者时于陵与周舍竝擢充此职武帝曰官以人而清岂限以甲族时论美之
　　文雅登朝
　　荀邃字道拜太子洗马戴若思特见钦重作诗颂之曰洗马荀道既累叶重光才经文雅所以弱冠登朝【荀氏家传】
　　章奏作草
　　江统字应元召补洗马每有凝滞大事章表奏议輙为同官所推常为之作草【文士传】
　　俸料由己
　　唐常衮为相先是百官俸料寡薄衮与宰相杨绾奏请加之时韩滉判度支衮与滉各骋私懐所加俸料厚薄由巳太子洗马实司经局长官文学为之贰衮有亲戚任文学者乃给十二千而给洗马十千其轻重任情如此
　　侍药　附【奉药】
　　歴代沿革北齐门下坊领药藏局有监丞各二人正六品下侍药四人正七品下隋门下坊领药藏局监丞一人侍药四人监正七品下唐改为太子药藏郎掌和剂医药之事丞为之贰凡皇太子有疾命侍药入诊候以议方药应进药命药僮捣筛之侍药和成之将集宫臣监尝如尚药局之职元置太子侍药太子奉药常承奉医药
　　都监　附【同监】
　　歴代沿革晋有太子寺人监员隋文帝始置太子内坊有典内等员唐典内掌东宫阁内之禁及宫人粮廪赐予之出入凡任典直以仪式导客主之傧序任阁帅以门户任内阍以出入任给使以繖扇任内廐以车轝任典事以牛马典内统而监主之元有都监同监掌东宫阁内仪物等事
　　司仓　附【副司仓】
　　歴代沿革后汉太子少傅属官有太子仓令一人六百石主仓谷魏晋巳下无闻后魏第五品中北齐家令寺领典仓署令丞隋典仓丞二人唐典仓署令一人掌九谷入藏之教及醯醢庶羞器皿灯烛之事举其名数而司出纳凡诸园圃树艺者皆受令焉丞二人判署事元置太子司仓副司仓掌仓出给及薪炭等事
　　家令
　　歴代沿革家令秦官属詹事汉太子食汤沐邑十县家令主之后汉太子少傅属官有家令秩千石主食库饮食职比廷尉魏因之晋家令品第五铜印墨绶进贤两梁冠绛朝服宋齐清流皆不为之隋炀帝改家令为司府令唐改为家令寺龙朔二年改家令寺为宫府寺家令为宫府大夫元置太子家令掌司礼仪法等
　　羣书要语张晏曰太子称家故曰令　家令之职掌皇太子之饮膳仓储库藏之政令总食官典仓司藏三署之官属凡皇太子备礼出入用乗轺车具威仪先诸臣以导引若祭祀宾客则供酒食以为献主【六典】太子家令主仓谷饮食职似司农少府【后汉百官志本注】太子家令主内茵褥牀几诸供中之物及官奴婢月用钱内库盐米车牛刑狱【宋书】
　　古今事实
　　以智囊称
　　汉晁错上书言人主所以尊显功名扬于万世之后者以智术数也皇太子材知高竒然于术数未有所守上于是拜错为太子家令以辨得幸太子太子家号曰智囊
　　以贤良举
　　疏受以贤良举为太子家令
　　补吏部郎
　　晋武帝诏曰太子家令陆亮有忠心可补吏部郎
　　谏出游观
　　谯周后主为太子以周为家令后主颇出逰观増广声乐周上疏谏曰昔王莽之败豪杰竝起跨州据郡欲弄神器世祖初入河北贤才智士思望所归未必以其势之广狭惟其徳之厚薄也【蜀志】
　　特被亲遇
　　齐文惠太子入居东宫沈约为步兵校尉管书记时中宫多士约特被亲遇每旦入见影斜方出寻迁太子家令
　　文号宫体
　　梁徐摛属文好为新变不拘旧体为皇太子家令兼管书记文体既别春坊尽学宫体之号自斯而起
　　婢识家令
　　沈约尝侍宴梁武帝有妓婢师是齐文惠太子宫人帝问识座中客否曰唯沈家令约伏地流涕帝亦悲焉为之罢酒
　　司藏
　　歴代沿革晋家令主物吏四人梁庶子属官有锡赐库局又有东宫卫库北齐家令寺领司藏署令丞隋家令统司藏署令丞唐司藏令一人掌库藏财货出纳营缮之法式丞二人判署事元置太子司藏副司藏掌库财货出入之事














　　古今事文类聚外集卷二
<子部,类书类,古今事文类聚__古今事文类聚外集>
　　钦定四库全书
　　古今事文类聚外集卷三
　　元　富大用　编
　　睦亲府部
　　判睦亲正事
　　歴代沿革判睦亲正事即宋之大宗正司也自仁宗景祐三年始置大宗正司以皇兄江宁节度使允让皇侄彰化军留后守节同知大宗正事时宗室子孙众多聚居大第故于祖宗后各择一人知宗正事令叙睦之违则纠其失焉元丰官制行诏大宗正司不六曹大宗正以宗室团练以上有德望者为之次一人为同知位高属尊者为判掌纠合族属而训之以德行道艺受其词讼而纠正其愆违有罪则先劾以闻法例不能决者同上殿取裁凡宗室服属逺近之数及其赏罚规式皆总之属有记室一人掌牋奏讲书教授十有二人分位授兼领小学之事崇宁元年蔡京请宗室非袒免亲以下两世欲于西京南京迁辅每处置敦宗院光宗即位改为睦宗院元置睦亲府掌敦睦纠率宗属钦奉王事有判睦亲正事以宗室中属尊者充又有同判睦亲正事同签睦亲正事竝以宗室充又置睦亲正丞及知事诸睦亲将军副将军检法等员
　　羣书要语以亲九族九族既睦【书尧典】周家忠厚故能内睦九族【诗行苇序】亲亲以睦【伐木序】三从九亲别疎睦之族【张晋传】整训属族次第昭穆【杜牧行李文学制】选诸近属之尊董我大宗之秩【曽子宣行宗晟制】司典属籍克有令名【东坡除宗晟制】惟我公族统于大宗崇叙训齐创宏规于文祖【钱勰除宗晟制】总训齐于属籍【宗景制】惟时贤亮司我本支【胡文恭行宗彊制】董正宗牒【赐允弼诏】首秉宗司【同上】资大德之夙成頼九宗之治正【胡文恭集】董正宗籍【赐允弼】内以纠正于宗支【元厚之除宗伯制】
　　古今事实
　　领宗正务
　　李勉都领宗正之务【邺侯家传】
　　定读书规
　　治平元年判大宗正事允弼言详定到皇亲读书等赏罚规式诏依所定次第施行【四朝国史】
　　训导行艺
　　神宗大宗正司同知官各一人以宗室团练使以上充掌宗室之教法政令以行艺训导而敦睦之受其辩诉之事而纠其失违罪即先劾以闻即法例有疑不能决者同上殿取裁
　　举劾过失
　　景祐二年二月大宗正司言皇族凡有违越过失请従本司举劾从之
　　置自讼斋
　　赵宣简公不息字仁仲知大宗正事始置自讼斋请赐书使宗室有过者读焉奏修宫学添弟子贠训勉宗室先教养后法戒荐其秀杰者数十人多至通显所论天下事尤多
　　筑闻义室
　　英宗在藩邸凡宗室人材能否皆详知之颇贤宗惠及即位择宗惠为同知大宗正事告以选任之意宗惠乃即所居筑室曰闻义日与学士大夫讲肄其间以身倡率宗属
