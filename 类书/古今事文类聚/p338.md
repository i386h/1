<!-- { "loadSidebar": true } -->
　　人君不得与臣下争善同列争善犹以为媿可以君父而妬臣子乎晋宋间人主至与臣下争作诗写字故鲍照多累句王僧防用掘笔以避祸悲夫一至于此哉汉文言乆不见贾生自以为过之今乃不及非独无损于文帝乃所以为文帝之盛徳也而魏明乃不能堪遂作汉文胜贾生之论此非独求胜其臣乃与异代之臣争善惟无人君之度正如妬妇不独禁忌其夫乃妬他人之妾也
　　跋御书石湖下方　　　　范成大
　　淳熈八年三月庚戌制书擢臣居守金陵闰月丁亥朝行在所庚寅辞后殿翼日既望诏赐清燕苑中皇帝亲御翰墨大书石湖二字以赐天纵圣能游艺起絶典则髙古如伏羲画体势竒逸如神禹碑日光云章垂耀缣素环列改观禁御动色臣惊定喜极不知抃蹈昧死奉觞上千万岁寿奉宝书以出越五日至于石湖藏焉石湖者具区东汇自为一壑号称佳山水臣少长钓游其间结茅种木乆已成趣春秋时吴台其阴越城其阳登临访古往迹具在污莱露蔓千七百余年莫有过而问者今猥以臣故彻闻髙清天光博临燕及荒野繇开辟来未覩斯盛裴度李徳裕皆唐宗臣緑野平原亦声震当代揆今所无传焉何物么麽独冒宠赫百身万殒莫能负戴臣蒲栁早秋仕无补益县官傥晼晩行不休昧止足之戒则将上累隆知俯愧初服臣用是惧冀幸少日遂赐骸骨归老湖上宿卫奎壁与山川之神暨猿鹤松桂同在昭回中一介姓名亦因是不朽使后世之臣属厌荣禄得全于桑榆以无辱君赐则陛下丕显休命不委于草莽庻几报恩之万一既摹刻扁傍又被之琬琰以传且附着臣之自叙云尔
　　跋御书诚斋二大字　　　杨万里
　　淳熈十三年三月十九日今上皇帝陛下于东宫荣观堂召官僚燕集酒半从至玉渊堂詹事臣邲臣端礼谕徳臣揆侍讲臣袤各传刻所赐御书斋名籖轴以进再拜称谢惟侍读臣万里于同列为末至盖已尝有请因再拜申言之皇帝陛下欣然索一大研命磨潘衡墨染屠觉竹丝笔乗兴一挥诚斋二大字赠侍读杨检详六小字识以清赏堂印视诸斋字画雅徤相若而精神飞动似觉更胜恭惟皇帝陛下心画超诣云章昭回龙跳虎卧鸾飘鳯泊盖天纵之能圣学之余也臣既拜赐退而宝藏于家今假守髙安郡幸逢六龙御天之力敬刻之金石以侈寒士千载之荣遇云年月日具位臣杨万里拜手稽首谨书
　　古诗
　　九月十五日迩英讲论语终篇赐执政讲读官燕于东宫又遣中使就赐御书诗各一首臣苏轼得紫微花絶句翼日各以表谢又进诗一篇臣轼诗云
　　绣裳画衮云垂地不作成王剪桐戏日髙黄繖下西清风动槐龙舞交翠壁中蠧简今千年漆书科斗光射天诸儒不复忧吻燥采宫赐酒如流泉酒酣复拜千金赐一纸惊鸾回鳯字苍顔白发便生光袖有骊珠三十四归来车马已喧阗争防银钩墨色鲜人间一日传万口喜见云章第一篇玉堂昼掩文书静铃索不摇钟漏永莫言弄笔数行书须信平时由主圣祈连烽息沙漠空捷书夜到甘泉宫似闻指挥筑上郡已觉谈笑无西戎文思天子师文母终闭玉关辞马武小臣愿对紫微花试草尺书招赞普
　　跋尤延之左思所藏光尧太上皇帝御书西汉书列传目上有玺文曰帝録臣袤得之以示臣万里谨拜手稽首作歌敬书于后
　　鸾台长史老野僧月前病鹤霜后蝇文书海里衮不了黑花乱发防眼睛故人同舎尤太史敲门未揖心先喜袖中倾下十斛珠五色光芒射牕几自言天风来帝旁拾得复古殿中云一张向来太上坐朝罢晴日光风万机暇浣花文理氷雪容宣城鸡距针芒锋天顔有喜联小试西京书目供游戏韩赵卫霍欣挂名舒向卿云感书字汉庭多少失意人九京寸恨不作尘一朝翻入圣笔底昭回之光唤渠起小臣滥巾缝掖行手抄孝经不彻章何曾下笔写史汉再拜恭览汗透裳太史结庐伴鸥鹭锡山山下荆溪渡红光紫气上烛天曾是深藏宝书处
　　圣笔石湖大字歌　　　　杨廷秀
　　淳熈圣人锡宴临遣端明殿学士叅政臣范成大居守金陵觞次肆笔作石湖二大字赐之以宠其行臣成大刻石以碑本分送小臣杨万里谨拜手稽首敬赋长句
　　石湖仙人补天手整顿乾坤屈伸肘尔来化作懒卧龙簸弄珠玑潄琼玖五云万里天九重玉皇深拱蓬莱宫岂无九虎守阊阖北门半扉当朔风夜令云师风伯鞭起卧龙湖底月湖中卷上天中央却烦北门防风雪仙人驭风乗緑云玉宸殿上朝帝真帝将北斗酌天酒氷桃碧藕脯麒麟传呼玉蜍吸银浦黟云调氷浇玉兎洒成羲画河洛书白璧一防浮雨露石湖二字天上归奎星璧宿落山扉昭回下饰吴花草姑苏台前近太微诗人不直一杯水自是渠侬命如纸教人妬煞石湖仙手揽星辰怀袖底
　　杂著【系飞白】
　　仁宗皇帝御书飞白记　　黄庭坚
　　臣某元祐中待罪太史氏切观金匮石室之书论载仁宗皇帝在位四十有二年幼小遂生至于耆老安乐田里不忧不惧百姓皆如刍狗无谢生之心又言上天徳纯粹无声色游畋之好平居时时御笔墨尤喜飞白一书之成左右扶持争先乞去稍稍散落人间庆云景星光被万物士大夫家或得只字片纸相与传玩比于河图洛书之敬爱所在如临父母此岂与周人思召伯爱甘棠同年而语哉恭惟昭陵复土垂四十年至今父老言之未尝不霣涕后生闻说前朝事无不踊跃恨不身当其时呜呼可谓有德君子者邪窃尝深求太平之源而仁祖在位时未尝出竒变古垂衣拱手以天下之公是非进退大臣而百官修职四夷承风臣亦不能识其所以然故秘阁校理臣张公裕所藏书其子臣浩以示臣臣冒昧论著如此誉天地之髙厚赞日月之光华臣自知其不能也
　　宝奎殿太宗御书赞　　　吕祖谦
　　臣窃惟太宗皇帝万机之暇储神翰墨镂文之管白龙之牋天光分曜森若飞霞间尝大书相国寺之扁榜昭垂于璇题雕桷之间云章圣藻足以三二曜而六五纬巍然炳然作镇上都矣仁宗皇帝润色祖业遹追来孝属意于增光显设者甚厚尝起秘殿于丹禁而闳丽靓深显敞穹丽有逾其素皇帝深惟易简朴素之义避而弗居廼明道纪元之首载以太宗宸笔额奉安锡名宝奎而并藏书焉宝厯一禩复刋之乐石以揭示万有千年俾勿坏而又昭以宸翰之飞白副以宰辅之纪録篆额光华之典震耀千古焕乎治世之丕律也臣尝细绎前载涵泳圣涯恭闻真宗圣帝防集太宗御书宝藏于龙图阁太清楼亲制神文圣笔颂以纪冠古人神之妙则仁宗之是举岂非祗若先猷者欤惟太宗书之于前所以冠仓史扫钟王集图书之大成者也惟仁宗藏之于后所以重尧华广文声集奉先之大成者也于铄盛典不可阙然而无述谨拜手稽首而作赞曰
　　皇矣太宗　　　圣文冠古　　　奎壁分耀鸾翔鳯翥　　　廼眷梵宫　　　榱题有严爰锡扁榜　　　天藻灿然　　　元气淋漓载沐神笔　　　矞云五色　　　祥辉纸集粃糠仓史　　　奴仆钟王　　　都人纵观驩塞康庄　　　仁宗嗣服　　　增光祖业上恬下熈　　　以永休烈　　　于赫广殿壮观皇居　　　廼奉神画　　　以华清都表以飞白　　　作民恭先　　　副在坚珉是勒是鉴　　　璧月珠星　　　错落藻税云章一临　　　丹艧失色　　　外拱秘阁璀璨金碧　　　层霄绚采　　　仰观双璧诸儒耸叹　　　震耀石渠　　　挟今之书与之同符　　　内顾玉堂　　　宸翰陆离迩臣拜赐　　　四琏昭垂　　　银钩相鲜怒猊渴骥　　　挟今之书　　　与之一揆丕显太宗　　　人文化成　　　丕承仁宗纯孝烝烝　　　润色鸿业　　　【阙】
　　受言藏之　　　为国宝镇　　　休光上腾有其虹　　　小臣作诗　　　式昭显融字学
　　羣书要语书心画也心画形君子小人见矣【子】依类象形之谓文形声相益之谓字着于竹帛之谓书【说文】大字促令小小字放使大自然寛猛得所横则如长舟之截小渚直则如春笋之抽寒谷【潜确类书】防欲坚重如铁钩欲活而有力如银【同上】用笔当如印印泥如锥画沙使其藏锋画乃沉着当其用锋常欲透过纸背【褚河南论】
　　诗句笔落惊风雨　挥翰银钩连　洒落若银钩　词翰两如神　挥毫落纸如云烟【并杜】髙楼贺监昔曾登壁上笔踪龙虎腾【刘禹锡】偶因独见空惊目便不同时须服膺【同上】
　　古今事实
　　造书鬼哭
　　苍颉造书而天雨粟鬼夜哭髙诱曰自书契作诈伪萌生去本趋末弃耕耨之业而务锥刀之利天知其将饿故为雨粟鬼恐为文所劾故哭也鬼或作兎兎恐有取毫作笔之害及之故哭【淮南子】
　　善书掣肘
　　宓子贱字不齐仕鲁为单父令恐君听用防人使已不得行其政故请君近吏二人与俱至官令二吏书輙掣其肘书不善则从而怒之吏患焉辞归鲁子贱曰子书甚善子勉而归报于君曰宓子使臣书而掣臣肘书恶而又怒臣二吏皆笑之君以问孔子孔子曰不齐君子也其材任覇王之佐屈节治单父以自试意者其以此谏乎公悟太息【家语】
　　必先利器
　　魏韦诞字仲将诸书并善邺都宫观始就诏令仲将题署御笔墨皆不任用因奏工欲善其事必先利其器若用张芝笔左伯纸及臣墨兼此三具又得臣手然后可以逞径丈之势方寸千言【三辅决録】
　　题榜髪白
　　魏明帝立陵云观误先钉榜以笼盛韦诞辘轳引上书之去地二十五丈既下须鬓皓然还语子弟宜絶此法
　　惮于题榜
　　太元中新起太极殿谢安欲使献之题榜而难言之试以仲将悬橙题榜语之献之揣知其防正色曰仲将魏之大臣宁有此事使其若此有以知魏徳之不长安遂不之逼【献之传】
　　临池学书
　　张芝临池学书池水尽黑家中衣绢先书而后练
　　见书呕血
　　钟繇字元常见韦诞笔法于韦诞坐上捶胸三日因呕血【墨薮】
　　名逼卫夫人
　　王羲之年十二见前代笔说于其父枕中窃而读之父与之不旬月书法大进尚书郎李充母以已姓卫自称李卫见之曰此儿必用笔诀近见其有老成之智流涕曰此子必蔽吾名【羊欣笔阵图】卫夫人书云卫有一弟子王逸少甚能学卫真书咄咄逼人【法帖】
　　学习众碑
　　王羲之少学卫夫人书及渡江比见李斯等书之许见钟繇梁鹄书之洛见蔡邕书又见张岳书始知学卫夫人书徒费年月遂师众碑学习年五十二【墨薮】
　　永字八法
　　王逸少工书十五年中偏工永字以其八法之势能通一切字也永字八画也【法苑】
　　书之净几
　　王羲之尝诣门生家见华几滑净因书之真草相半后其父误刮去之门生惊懊累日【晋书】
　　抗衡鴈行
　　王羲之自称我书比钟繇当抗衡比张芝草犹当鴈行
　　写经换鹅【见鹅门】
　　题老妪扇【见扇门】
　　书兰亭序
