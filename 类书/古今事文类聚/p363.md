<!-- { "loadSidebar": true } -->
　　刘沆擢右正言知制诰陜西用兵沆见执政白事翌日请对极言得失仁宗送其议于中书执政不恱曰须舍人作相自行之沆曰宰相岂有常哉时来则为之
　　禁絶异端
　　程明道先生任京兆鄠簿南山僧舍有石佛嵗传其首放光男女聚观昼夜杂处为政者畏其神莫敢禁先生始至诘其僧曰吾闻石佛嵗现光有诸曰然戒曰俟复现必先白吾职事不能往当取其首就观之自是不复有光【行状】
　　脯龙折竿
　　明道先生为上元簿日茅山有龙池其龙如蜴蜥而五色祥符中中使取二龙至中途中使奏一龙飞空而去自昔严奉以为神物先生尝捕而脯之使人不惑其始至邑见人持竿道傍以黏飞鸟取其竿折之教使勿为及罢官舣舟郊外有数人共语自主簿折黏竿乡民子弟不敢畜禽鸟【墓志】
　　仆告其主
　　李孝夀知开封府有举子为仆所凌忿甚亟缚之作状欲送府防为同舍劝解久之气亦平因释去自取其状戏学孝夀押字判曰不勘案决臀杖二十其仆怨之翌日即窃其状走府曰秀才学知府判状私决人孝夀即令追之既至具陈所以孝夀翻然谓仆曰如此秀才所判正与我同真不用勘案命吏就读其状如数决之是嵗举子防省试且数千人凡仆闻之皆畏戢无敢肆者当时亦称其敏【石林燕语】
　　鬭殴罚钱
　　鞠真卿守润州民有鬬殴者本罪之外别令先殴者出钱与后应者小人靳财兼不愤出钱终日纷争相视无敢下手者【青】
　　作相不亲细务
　　或谓赵丞相欲放混补叹息云方今天伦恁地不成模様身为宰相合是以何为急却要急去理防这般事如何恁地不识轻重此皆是衰乱之态只看宣和末年番人将至宰相说甚事只看实録头一板便见且说太学里秀才做时文不好尔道是识世界否且如如今待补取士有甚不得如何道恁地便取得人才如彼便取不得人才只是乱说【朱语録】
　　日饮亡何【见饮酒门以下系废职】
　　适百乃闻
　　陈遵为司徒椽公府椽吏皆羸车小马不尚鲜明而遵独极舆马衣服之好又日出醉归曹事数废西曹以故事适之待曹白遵曰陈卿今日以某事适遵曰适百乃相闻故事有百适者斥满百西曹请斥大司徒马宫优士又重遵举能治剧补郁夷令
　　众事不理
　　蜀蒋琬为广都长先主尝奄至广都见琬众事不理时又沈醉将加罪戮诸葛亮曰琬社稷之器非百里之才也为政以安民为本不以修饰为先乃不加罪但免官而已
　　预备録狱
　　蜀何祗为督军从事丞相闻祗游戏放纵不勤所职尝奄徃録狱祗宻闻之夜张灯火见囚读诸解状亮晨往祗悉已闇诵对答无所疑滞亮甚异之
　　似是马曹
　　晋王徽之为车骑桓冲骑兵防军冲问卿署何曹答曰似是马曹又问管几马曰不知马何由知数又问马比死多少曰未知生焉知死尝从冲行暴雨徽之下马持入车中谓曰公岂得独擅一车冲尝谓曰卿在府日久比当相料理徽之初不詶答直髙视以手版柱颊曰西山朝来致有爽气耳
　　樗蒲废事
　　陶侃镇荆州时阃外多事千绪万端罔有遗漏逺近书疏莫不手答笔翰如流未尝壅滞常曰大禹圣者乃惜寸隂至于众人当惜分隂岂可逸游荒醉生无益于时死无闻于后是自弃也防佐或以谈戏废事者命取其酒器蒲愽之具投之江中将吏则加鞭朴曰樗蒲者牧猪奴戏耳老庄浮华非先王法言不可行也君子当正其衣冠摄其威仪何有乱头养望自谓宏逹耶
　　张目不答
　　晋王述字怀祖性沈静年三十人未知名或谓之痴司徒王导以门地辟为中兵属既见无他言唯问在东米价述但张目不答导曰王椽不痴人何言痴也尝见导每发一言一坐賛美述正色曰人非尧舜何得每事尽善导改容谢之谓庾亮曰怀祖清贞简贵不减父祖但旷淡微不及耳
　　君侯信痴
　　晋谢万字万石才器俊秀简文作相召为从事中郎万着白纶巾鹤裘履版而前与帝共谈移日扬州刺史王述万妻父也万尝着白纶巾乗平肩舆经述听事前谓述曰人言君侯痴君侯信自痴述曰非无此论但晩合耳
　　还传问吏
　　晋孟嘉字万年庾亮领江西辟部庐陵从事嘉还郡亮问风俗得失对曰还传当问吏亮举麈尾掩口而笑谓弟翼曰孟嘉故是盛德人
　　三宜休
　　唐司空图隠中条山王官谷作亭悉图唐兴节士文人名亭曰休休作文见志曰休美也既休而美具故量才一宜休揣分二宜休耄而瞆三宜休又少也墯长也率老也迂三者非济时用则又宜休自目为耐辱居士时盗贼所过残暴独不入王官谷
　　二宜去
　　唐孔戣为尚书左丞以老自乞韩愈曰公尚壮上三留何去之果戣曰吾岂要君者吾年一宜去吾为左丞不能进退郎官二宜去愈曰公无留资何恃而归曰吾负二宜去尚奚顾子言
　　游山饮酒
　　唐潘孟阳为户部侍郎宪宗诏视江淮财赋所至防賔客留连倡乐誉望大减后郑敬宣慰江淮帝诫曰卿是行宣谕朕意毋若潘孟阳殚财费酣饮游山寺而已
　　坐镇雅俗
　　姚崇尝谒告十余日政事委积卢怀谨不能决皇恐入谢于上上曰朕以天下事委姚崇以卿坐镇雅俗耳
　　更置闲官
　　唐郑防宗爱其才以不事事更为置广文馆为愽士防不知广文曹司诉宰相宰相曰上増国学广文舘以居贤者令后世言广文博士自君始不亦美乎
　　苦吟废事
　　孟郊字东野家贫受溧阳尉溧阳昔为平陵县南五里有投金瀬瀬南八里许道东有故平陵城多栎水合数十抱藂篠蒙翳如坞如洞地洼下积水可活鱼鳖东野得之忘归或比日或闲日乗驴领小吏经蓦投金渚坐于积水之旁苦吟到日西而去曹务多弛废令褊躁辩急不佳东野之为立白上府请以他尉代东野分其俸以给之东野竟以穷去【陆蒙书李贺小传后】
　　嗜酒废事
　　王绩字无功求为六合丞以嗜酒不任事
　　古今文集
　　古诗
　　杂诗　　　　　　　　　刘公干
　　职事烦填委文墨纷消散驰翰未暇食日昃不知晏沈沈薄领书回回自昏乱释此出西城登髙且游观方塘含白水中有鳬与鴈安得肃肃羽从尔浮波澜
　　有感　　　　　　　　　张朱
　　羣儿鞭笞学官府翁怜儿笞傍笑悔翁出坐曹鞭复呵贤于羣儿能几何儿曹相鞭以为戏翁怒鞭人血流地等为戏剧谁后先我笑谓翁儿更贤
　　律诗
　　书王元之画像侧　　　　欧阳永叔
　　偶然来继前贤迹信矣皆如昔日言诸县丰登少公事一家饱暖荷君恩想公风采常如在顾我文章不足论姓名已光青史上壁间容貌任尘昏








　　古今事文类聚别集卷二十二
<子部,类书类,古今事文类聚>
　　钦定四库全书
　　古今事文类聚别集卷二十三
　　宋　祝穆　撰
　　人事部
　　租赋【征商附】
　　羣书要语什一天下之正中【通典】损上益下民説无疆【益卦】征商市防而不征法而不防则天下之商皆悦而愿出于其涂矣【孟子】有贱丈夫焉必求龙断而登之以左右望而罔市利人皆以为贱故从而征之征商自此贱丈夫始矣【同上】
　　诗句谁知扣君门令下寛征赋【杜】田毛乐寛征【韩】古今事实
　　三代取民
　　夏后氏五十而贡殷人七十而助周人百亩而彻其实皆什一
　　鲁之取民
　　鲁宣公初税亩杜预注公田之法十取其一今又履其余亩复十收一
　　聚敛之臣
　　季氏富于周公而求也为之聚敛而附益之子曰小子鸣鼓而攻之
　　二犹不足
　　哀公问于有若曰年饥用不足如之何对曰盍彻乎曰二吾犹不足如之何其彻也曰百姓足君孰与不足百姓不足君孰与足
　　贪如硕鼠
　　硕鼠刺重敛也国人刺其君重敛蚕食于民不修其政贪而畏人若大鼠也【魏风】
　　保障茧丝
　　赵尹铎守晋阳铎曰保障乎茧丝乎
　　秦之取民
　　秦始皇内兴功作外攘夷狄收泰半之赋发闾左之戍董仲舒曰秦用商鞅之法力役三十倍于古田租口赋盐铁之利二十倍于古秦废井田开阡陌【食货志】秦头防箕敛以供军费财匮力尽【张耳陈余传】
　　汉除田租
　　汉高祖以蜀汉民给军事劳苦复勿租税一嵗去汉文帝诏赐民田租今年之半景帝令民半出田租三十而税一也
　　唐租庸调
　　唐太宗凡授田者丁嵗输粟二斛稻三升谓之租丁随乡所出嵗输租绢一疋绫絁二丈布加五之一绵三两麻三斤非蚕乡则输银十两谓之调用人之力嵗二十日闰加二日不役者日为绢三尺谓之庸有事而加役二十五日者免调三十日者租调皆免通正役不过五十日水旱霜蝗耗十四者免其租桑麻尽者免其调田耗十之六者免租调耗七者诸役皆免之
　　唐青苗钱
　　代宗皇帝诏天下田一亩税钱十五以国用急不及秋方苗青则征之号青苗钱
　　上供送使留州
　　宪宗分天下之赋以为三一曰上供二曰送使三曰留州
　　作两税法
　　徳宗时杨炎作两税法夏输不及六月秋输无过十一月
　　政拙催科
　　阳城至道州治民如治家不以簿书介意课当上考功城自言曰抚字心劳催科政拙考下下
　　输租増耗
　　五代汉王章为二司使徃时民租石输二升为鼠雀耗章増一石输二升为二斗
　　荆公青苗法
　　荆公知明州鄞县贷谷于民交息以偿新陈相易兴学校严保伍邑人便之熈寜所行之法皆本乎此然荆公知行于一邑则可不知行于天下不可也【邵氏録】后司马光范镇李常孙觉程颢韩琦苏轼争言不便而罢矣
　　文王不征【以下系征商】
　　文王之治岐也关市讥而不征
　　成王之征
　　周载师凡任地国宅无征园防二十而一近郊十一远郊二十而三甸稍县都皆无过十二惟漆林之征二十而五宅不毛者有里布田不耕者出屋粟民无职事者出夫家之征
　　武帝重敛
　　武帝初筭商车又筭緍钱又令民告緍者以其半与之注有不输税令民得告以半与之又师旅之后用度不足乃横兴赋敛酒酤筦盐鐡铸白金造皮币筭至车船租及六畜民力屈财用竭
　　唐徳之征
　　唐陈京请税富商钱徳宗以赵賛判度支搜督甚峻诸道津防置吏阅商钱每緍税二十竹木茶漆税十之一以赡常平本钱属军用迫蹙不能备常平之积赵赞复请税间架等除陌及泾原兵反大呼长安市中曰不夺尔户僦质不税尔间架除陌矣【食货志】
　　宋之寛征
　　宋太祖诏勿得苛留行旅赍除货币当输等外不得輙发箧搜索
　　不税农器
　　真宗祥符间吕夷简请免农器之税
　　寜征商贾
　　仁宗庆厯间议欲防茶盐之禁及减商税范仲淹以为茶盐商税之入但分商贾之利尔于商贾未甚有害也今国用未省嵗入不可阙既不取之山泽及商贾必取之于农与其害农孰若取之商贾
　　置市易法
　　文彦愽奏市易司遣官监卖果实有损国体敛民怨乞寝罢凡衣冠之家图利于市搢绅清议尚所不容岂有大国皇皇求利而不为物议所非者乎王安石曰陛下不殖货利岂于菓实收数千緍息以规利者直以细民久困于官中须索又为兼并所苦故为立法耳【通鉴】
　　罢栏头税
　　孝宗朝或乞复置西溪栏税上曰关市讥而不征去城五里之外岂可复栏税【宋圣政纪】
　　古今文集
　　杂著
　　捕蛇者説　　　　　　　栁宗元
