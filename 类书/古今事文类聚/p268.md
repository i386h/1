<!-- { "loadSidebar": true } -->
　　栁元景为尚书令南岸有数十畆菓园守园人卖菜得钱三万送宅元景曰我立此园种菜以供家中啖耳乃复卖以取钱夺百姓之利耶以钱乞守园者【宋书】
　　苑中立肆
　　齐东昏以阅武堂为芳乐苑穷竒极丽苑中立店肆潘妃为市令自为市吏録事将鬬者就妃罚之百姓歌曰阅武堂种杨栁至尊屠肉潘妃酤酒
　　盗蔬不问
　　齐范元琰家贫以园蔬为业尝见人盗其菘元琰遽走欲起其愧耻或有渉沟盗其笋者元琰伐木为桥以度之盗者大慙
　　平泉庄
　　賛皇公平泉庄周廻十里建堂榭百余所今基址犹存天下竒花异草珍松恠石靡不毕致其间故德裕自制平泉草木记今悉芜絶唯鴈翅桧珠子栢莲房玉藻等盖仅有存者恠石名品甚众多为洛城有力者取去唯礼星石及狮子石今为陶学士徙置梨园别墅【贾氏谈録】世传李徳裕醒酒石以水沃之有林木自然之状【淮南志】
　　不市张相园
　　唐嗣曹王臯为山南东道节度张柬之有园圃在襄阳臯将市取之马彛谏曰汉阳有中兴功今遗业当百世共保柰何使其子孙鬻乎臯谢曰主吏失词以为君羞微君安得闻此言
　　不受园丁钱
　　温公营独乐园园子吕直性愚公以直名之春时人游园园子得茶汤钱十千闭园日与主人分之一日来纳公公曰此自汝钱可持去再三欲留公怒遂持之顾曰只端明不爱钱者后十许日公见园中新创一井亭问之乃前不受十千所创也【元城语録】
　　太液池【以下系池】
　　武帝作建章宫其北治大池名曰大液池中有蓬莱方丈瀛洲壶梁象海中神山鱼之属
　　昆明池
　　武帝作昆明池习水战西京杂记云武帝于池中置二石人相对以象牵牛织女又刻石为鲸鱼每雷雨鱼常鸣吼鬐尾皆动
　　习家池
　　岘山南八百步西下道百歩有习家鱼池山简永嘉三年镇襄阳每日游戏多在池上饮輙醉名之曰髙阳池【襄阳记】
　　西苑池
　　隋炀帝大业元年筑西苑周二百里其内为池周十余里为三神山储水百余尺台观宫殿罗列山上北有龙鳞渠萦纡注池内縁渠作十六院门皆临渠每院四品夫人主之宫树秋冬已雕落则剪防为华叶缀于枝条色渝则易以新者常如阳春沼内亦剪防为荷芰菱芡车舆游幸则即水而布之
　　放生池
　　唐肃宗诏天下临池带郭处置放生池始于洋州兴道迄于升州江寜凡八十一所顔真卿为之碑
　　浴妃池
　　杨贵妃生于蜀常误落池中后人呼为浴妃池【外传】古今文集
　　杂著
　　平泉山居戒子孙记　　　李徳裕
　　经始平泉追先志也吾随侍先太师忠公在外十四年上防稽探禹宂歴楚泽祭巫山游沅湘望衡峤忠公每维舟清眺意有所感必凄然遐想属在伊川常赋诗曰龙门南岳尽伊原草树人烟目所存正是北州梨熟梦魂秋日到郊园吾心感是诗有退居伊洛之志前守金陵于龙门得乔居士故居天寳末避地逺游为荒榛首阳微岑尚有薇蕨山阳旧径唯余竹木吾乃废荆棘驱狐狸如立班生之宅渐成应叟之地又得江南珍木竒石列于庭际平生素懐于此足矣吾常以为出处者贵得其道进退者贵不失时古来贤逹多有遗恨至于祖潜身于柱史栁惠养徳于士师汉代邴曼容官不过六百石终无辱殆不可及矣越蠡激文牛以肥遯留侯托黄老以思世亦其次焉范雎感蔡泽一言超然髙谢邓禹见功臣多败委逺名势又其次也矧如吾者于葵无衞足之智处鴈有不鸣之患虽有泉石杳无归期留此林居贻厥后代鬻平泉者非吾子孙也以平泉一树一石与人者非佳子弟也吾百年之后为权势所夺则以先人所命泣而告之此吾志也诗曰维桑与梓必恭敬止言其父所植也昔周公之思召伯爱其所憇之树近代薛令君于禁省中见先祖所据之石必然流涕汝曹可不慕之唯岸为谷谷为陵然后已焉可也五代张全义唐庄宗时为太师尚书令兼四镇节度有监军尝得李徳裕平泉醒酒石徳裕孙廷古托全义复求之监军忿然曰自黄巢乱后洛阳园宅无复能守岂独平泉一石哉全义常在贼巢中以为讥已大怒笞杀之【本传】
　　欧阳集古録防云余读鬼谷子书见其驰说诸侯之国必视其为人材性贤愚刚柔缓急而因其好恶喜惧忧乐而捭阖之阳开隂塞变化无穷故天下诸侯无不在其术中者惟不见其所好者不可得而説也以此知君子宜慎其所好盖泊然无欲祸福不能动而利害不能诱此鬼谷之术不能为者贤圣之髙致也其次简其所欲不溺于所好斯可矣若徳裕者处富贵招权利而好竒贪得之不已至或疲敝精神于草木斯其所以败也其遗戒云壊一草一木者非吾子孙此又近乎愚矣
　　独乐园记　　　　　　　司马君实
　　孟子曰独乐乐不如与人乐乐与少乐乐不如与众乐乐此王公大人之乐非贫贱者所及也孔子曰饭蔬食饮水曲肱而枕之乐亦在其中矣顔子一箪食一瓢饮不改其乐此圣贤之乐非愚者所及也若夫鹪鹩巢林不过一枝偃鼠饮河不过满腹各尽其分而安之此乃迂叟之所乐也迂叟始家洛五年为园其中为堂聚书五千卷命之曰读书堂【云　云】迂叟平日多处堂中读书上师圣人下友羣贤窥仁义之原探礼乐之绪自未始有形之前暨四逹无穷之外事物之理举集目前可者学之未至夫可何求于人何待于外哉志倦体疲则投竿取鱼执袵采药决渠灌花操斧斫竹濯热盥水临髙纵目逍遥徜徉惟意所适明月时至清风自来行无所牵止无所柅耳目肺肠卷为已有踽踽焉洋洋焉不知天壤之间复有何乐可以代此也因合而命之曰独乐或咎迂叟曰吾闻君子所乐必予人共之今吾子独取于已不以及人其可乎迂叟谢曰叟愚何徳比君子自乐恐不足安能及人况叟之所乐者薄陋鄙野皆世之所弃也虽推以与人人且不取岂得强之乎必也有人肯同此乐则再拜而献之矣安敢专之哉
　　北村记　　　　　　　　叶正则
　　户部尚书吴兴沈公园于城北奉胜门外而使告余曰北村畆余三十中涵五池大半皆水也其为丛木茂花之防狭矣灵夀书院劣容卧起而移老堂巨屋也不过三楹而止其为崇闳防宇之居褊矣洲藏渚伏濠港限隔非舟不能通道相为市者皆鱼虾之友菱芡之朋而冠带车马之来絶矣并日却坐分夜独宿艣囘棹转穿南北而透东西遗音欵乃常在庭际而丝竹鼓钟之奏息矣盖其陋若此也惟对湖台髙不逾丈具区前临湖心逺峰明晦灭没近而后溪鳯凰毗弁诸山往往凑泊于溪山亭之下殆或天与者虽然是亦樵夫野人之所同有也若夫城中甲观大囿照耀映夺曽不敢仰视而侧立也吾闻古之善游者粗于天而不精于人今吾卤莾而营之茍且而成之姑以寄吾身于一壑之内而游于天地之外非所谓粗耶故名其囿曰自足而甲观大囿照耀而映夺者非惟不敢望亦不敢羡焉余谓公冲约有清识既以天趣得真乐而又能挹损其言不自夸擅可谓贤矣余常评天下山水之美虽质文变态各异而吴兴特为第一其山脉地络融液而浸灌者莫非气之至清渟止演漾澄莹绀澈数百千里接以太湖蒲荷苹蓼盛衰荣落无不有意而来鸥去鸟风帆浪楫恣肆莽不知其所穷昔之功已就若范蠡身不用若张志和之流未尝不遁逸啸歌于其间盖仙圣之宅非人世也余海滨之人山凡水俗常恨不得生长其地而尚友其贤豪沈公乃以筑圃曲折名实大指使余记之岂非所愿欲也哉
　　古诗
　　同羣公题张处士菜园　　髙适
　　耕地桑柘间地肥菜芋熟为问葵藿姿何如庙堂肉在京思故园见郷人问　　王无功【绩】
　　旅泊多年嵗老去不知廻忽逢门前客道发故郷来敛眉俱握手破涕共衔杯慇懃访朋旧屈曲问童孩衰宗多弟侄若个赏池台旧园今在否新树也应栽柳行疎宻布茅斋寛窄裁经移何处竹别种几株梅渠当无絶水石计总生苔院果谁先熟林花那后开覊心秪欲问为报不须猜行当驱下泽去剪故田莱
　　答王无功思故园见郷人　朱元晦
　　我从铜川来见子上京客问我故乡事慰子覊旅色子问我所知我对子应识朋游摠强健童稚各长成华宗盛文史连墙富池亭独子园最古旧林间新坰栁行随隄势茅斋看地形竹从去年移梅是今年荣渠水经夏响石苔终嵗青院果早晩熟林花先后明语罢相叹息浩然起深情归哉且五斗饷子东山行
　　司马君实独乐园　　　　苏子瞻
　　青山在屋上流水在屋下中有五畆园花竹秀而野花香袭杖屦竹色侵醆斚尊酒乐余春棊局消长夏洛阳古多士风俗犹尔雅先生卧不出冠盖倾洛社虽云与众乐中有独乐者才全徳不形所贵知我寡先生独何事四海望陶冶儿童诵君实走卒知司马持此欲安归造物不我舍名声逐吾辈此病天所赭拊掌笑先生年来效喑哑
　　东坡作独乐园诗只从头四句都説尽便可以图画
　　题李氏园　　　　　　　苏子瞻
　　朝游北城东囘首见修竹下有朱门家破墙围古屋举鞭扣其户幽响答空谷入门所见伙十歩九移目异花兼四方野鸟喧百族其西引溪水活活转墙曲东注入深林林深窻户緑水光兼竹静时有独立鹄林中百尺松嵗乆苍鳞蹙岂惟此地少意恐关中独小桥过南浦夹道多乔木隠如城百雉挺若舟千斛隂隂日光淡黯黯秋气蓄尽东为方池野鴈杂家鹜红梨惊合抱映岛孤云馥春光水溶漾雪阵风畨扑其北临长溪波声卷平陆北山卧可见苍翠间硗秃我时来周览问此谁所筑云昔李将军负险乗衰叔抽钱筭闲口但未防羮粥当时夺民田失业安敢哭谁家美园圃籍没不容赎此亭破千家鬱鬱城之麓将军竟何事虮虱生刀韣何尝载美酒来此驻车毂空使后世人闻名头尚缩我今官正闲屡至因休沐人生营居止竟为何人卜何当办一身永与清景逐
　　题朱勔家园　　　　　　刘屏山
　　晨辉丽丹极翌翌侔帝居向东堂上人零落烟海隅不才际时防振迹皆刑余闺帏尚帝主皂乗轩车流威被东南生杀在指呼楼船载花石里巷无袴襦至今江左地风云亦嗟吁叨荣已过量受祸如偿逋荒凉防门路尚想冠盖趍客船维岸柳呼人池鱼徘徊极幽讨曲折迷归途夜月扃绮户春风散罗裾荣华能几时丧乱实感予曹郐予何讥此曹真人奴
　　芍药宅　　　　　　　　杨廷秀
　　风雨败花为花作宅上栋下宇瓦之壁之皆以油帘
　　何以筑花宅笔直松树子何以盖花宅雪白清江纸纸将碧油透松作画栋峙铺纸便成瓦瓦色水晶似金鸦暖未熖银竹响无水汗容渍不晴态娇非醉尽収香世界闗在闲天地风日几曽来蜂蝶独得至劝春入宅莫归休劝花住宅且小留昨日花开开一半今日花飞飞数片留花不住春竟归不如折挿瓶中看
　　律诗
　　春园即事　　　　　　　王维
　　宿雨乗轻屐春寒着敝袍开畦分白水间柳发红桃草际成棊局林端举桔橰还持鹿皮几日暮隠蓬蒿
　　题崔端公园林　　　　　李端
　　上士爱清辉开门向翠微抱琴看鹤去枕石待云归野坐苔生席髙眠竹挂衣旧山东望逺惆怅暮花飞
　　治圃　　　　　　　　　张文潜
　　僦舎亦为圃从人笑我痴自求佳草木仍挿小籓篱吾事正如此人生聊自怡霜松未及尺独我见竒姿
　　南园　　　　　　　　　罗隠
