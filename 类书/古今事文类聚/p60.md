<!-- { "loadSidebar": true } -->
　　王沂公曾状元及第还青州故郡府帅闻其归乃命父老娼乐迎于郊公乃易服乘小驴由他门入遽谒守守惊曰闻君来已遣人奉迎门司未报君至何为抵此公以实告之曰不才幸忝科第敢烦大守父老致迓是重其过也【吴曾漫録】
　　五色云见
　　天圣五年仁宗试进士韩魏公名在第二时唱名第一甲方终太史奏曰五色云见从官皆贺【魏公家语】
　　两世状元
　　真宗东封六月放梁固以下进士及第社后土于汾隂放张师徳以下进士及第固状元梁颢子师徳亦状元去华子魏野以诗贺曰封禅汾阳连岁榜状元俱是状元儿
　　三世探花
　　李昌武宗谔之子昭遘十八岁锁防及第昭遘子杲卿杲卿子士廉皆不逾是岁登甲科凡三世俱曾为探花郎亦衣冠盛事也【挥麈録】
　　传呼状元
　　蔡齐字子思真宗临轩防士夜梦殿下有菜一苗甚盛与殿基相髙及拆第一卷蔡齐上见其状堂堂曰得人矣诏金吾给衞士七人清道寻诏自今第一人及第令给七人当直许出入则两对引唱传呼状元始于此也【东斋遗事】
　　叱呼状元
　　韩持国知颍州府时彦以状元及第每称状元持国怒曰状元无官耶自此呼时佥判彦终身衔之马涓巨济亦以状元及第为秦签亦呼状元秦帅吕晋伯曰状元者及第未除也既为判官不可曰状元巨济媿谢【同上】
　　语以不欺
　　贾内翰黯以状元及第归邓州范文正公为守内翰谒文正曰某晩生偶得科第愿受教文正曰君不忧不显惟不欺二字可终身行之内翰拜其言不忘【闻见録】
　　愿得忠孝
　　神宗慎于选士皇祐五年廷试进士考定前一日取首选卷焚香祝之曰愿得忠孝状元洎唱名乃郑内相獬也故郑谢及第啓云何以副上心忠孝之求是也【麈史】
　　少年大魁
　　李文正公尝言同年相国王公溥二十六岁状元后六年拜相时年三十二又四年加司空时年三十六又六年以一品罢相守太子太保时四十二归班行犹在具庆下每先太傅见客公以前宰相兢兢侍侧畧无惰容客以不安席引去者甚众当时缙绅之士无不以为美谈【李文正谈録】
　　先衣新衣
　　王拱辰与欧公同年进士文忠自监元省元赴廷试锐意魁天下明日当唱名备新衣一袭拱辰輙先衣以入文忠恠焉拱辰笑曰为状元者当衣此唱名果第一【邵氏后録】
　　以文颁示
　　蔡薿文饶崇宁五年廷试第一上甚喜其文以御寳封试卷付国子监颁示四方俄召对
　　不肯自陈
　　范镇举进士礼部奏名第一故事殿庭唱第过三人则礼部第一人者必越次抗声自陈因擢寘上第镇不肯自言至第七十九人乃出拜退就列无一言廷中皆异之
　　不娶贵戚
　　冯京举进士自乡选至廷对俱防名第一张尧佐倚外戚欲妻以女使拥入其家顷之中人以酒殽至且示以奁具甚厚京不肯就力辞之
　　天门放牓【见天门】
　　梦斫落头
　　相国刘沆天圣中赴省试一夕梦被人斫落头心甚恶之有乡人释之曰状元不到十二郎做【公第行】只得第二人公诘之曰斫却头留项在里盖南音呼沆为项也后果第二人及第【青箱杂记】
　　梦火山军【见主司门】
　　梦人剃髭
　　李文定公迪美髭髯御试前一日梦被人剃削俱尽心恶之有解者曰必为状元縁今岁省元是刘滋已替滋矣非状元而何是岁果状元及第【皇朝类苑】
　　梦登云梯
　　莆田郑【侨】惠叔乾道己丑春省试中选未廷对梦空中一梯云气围绕窃自念曰世所谓云梯者兹其是欤俄身至云梯侧遂登之及髙层仰望则有大石苍然如镜面正惧压已忽冉冉升腾立于石上惊觉自喜但不晓登石之义既而为天下第一其次曰温陵石起宗先是考官用分数编排石君当居上临唱名始易之云【容斋随笔】古今文集
　　杂著
　　状元年三十以下者
　　王宣徽【拱辰】汪端明【应辰】年十八沈内翰【遘】年二十莫内翰【俦】二十二梁内翰【颢】张舍人【孝祥】王尚书【佐】皆二十三杨枢密苏参政【易简】木尚书【待问】皆二十四王丞相【曾】王参政【尧臣】张监丞【唐卿】贾内翰【黯】彭尚书【汝砺】衞舍人【泾】皆二十五何仆射【防】赵丞相【汝愚】皆二十七蔡枢密【齐】宋丞相【庠】冯枢使【京】杨监丞【寘】姚秘书【頴】王叔兴【昂】皆二十九陈枢相【尧叟】张参政【观】詹舍人【骙】许签判【奕】皆年三十【朝野杂记】
　　状元十年执政者
　　吕许公【蒙正】丁丑牓癸未年参政凡七年董资政【徳元】丁卯牓甲戌年参政凡八年郑梁公【克家】庚辰牓己丑年签书凡十年
　　状元五年持橐者
　　余给事【防】自及第至给事中凡二年苏参政【易简】霍侍郎【端友】自及第至知制诰凡四年陈英公【尧咨】自及第至知制诰凡五年
　　状元三年执政省元二年持橐者
　　秦伯阳绍兴十二年以右通直郎登第二年而为礼部侍郎三年而知枢密院事其子埙绍兴二十四年登第明年为礼部侍郎古今所未有也
　　状元大拜者
　　建隆以来状元已没者六十九人而大拜者七人而已吕文穆【蒙正】王文正【曾】李文定【迪】宋元宪【庠】何开府【防】梁文靖【克家】赵银青【汝愚】是也执政凡十一人杨枢密【砺】王景庄【嗣宗】苏参政【易简】陈文忠【尧叟】张文孝【观】蔡文忠【齐】王文忠【尧臣】冯文简【京】许黄门【将】陈枢密【诚之】郑枢密【侨】是也节度使二人陈康肃【尧咨】王懿恪【拱辰】是也此外则何文缜自登第至大拜十二年梁郑公登第至大拜十三年【并杂记】古诗
　　观上亲试贡士歌　　　　王元之
　　天王出震寰宇清奎星灿灿照文明诏令郡国贡多士大张一网罗羣英圣情孜孜终不倦日斜犹御金銮殿宫柳低垂三月烟炉香飞入千人砚麻衣皎皎光如雪一一重瞳亲鉴别孤寒得路荷君恩聚首皆言尽臣节小臣踪迹本尘泥登科曾赋御前题屈指方经五六岁如今已上青云梯位列谏官无一语自愧将何报明主应制非才但泪垂强作狂歌歌舜禹
　　律诗
　　登第后宿平康里　　　　郑谷
　　春来无处不闲行楚国相看别有情好是五更残酒醒耳边闻唤状元声
　　诗话
　　平康谒妓
　　裴思谦状元及第以红牋作名纸谒平康里诸妓因宿于里中有诗曰银缸斜背解鸣珰小女低声唤玉郎从此不知兰麝贵夜来新惹桂枝香
　　未第选壻
　　李翺尚书牧江淮郡日进士卢储持卷来谒李礼待之置文卷几案间赴公宇视事长女及笄见文寻绎数四谓小青衣曰此人必为状元李公闻之深异其语乃慕为壻来年果状元及第才过殿试径成佳姻诗曰昔年曾去玉京游第一仙人许状头今日已成秦晋约果教鸾凤下妆楼
　　志魁天下
　　黄冕仲未第时尝有魁天下之志元丰四年南劔州谯门一柱忽为迅雷所击冕仲闻之占成四句云风雷昨夜破枯株借问天公有意无莫是卧龙踪迹困放开头角入天衢次年对防为天下第一
　　身到黄扉
　　本朝状头入相者吕文穆蒙正王文正公曾李文定公迪宋元宪公庠元宪登庸知制诰石扬休贺以诗曰皇朝四十三龙首身到黄扉止四人副枢王伯庸尧臣曰何不道已四而特言止惜哉盖伯庸继元宪魁天下士然未几薨于位自庆厯及今迄未有先多士而后大拜者异哉【西清诗话】后四十年李士美何文缜亦以廷魁至鼎席渡江则梁克家【挥麈録】
　　出处畧同
　　王沂公与李文定公连榜取殿魁又相继秉钧轴文定镇并门公均逸本乡作诗寄之畧曰锦标得隽曾相继金鼎调元亦荐更井上儿童公再见防稽幢绂我偏荣【归田録】
　　誓作状元
　　吕文穆公蒙正尝与温恭萧仲舒及一友人忘其姓名读书于洛阳龙门山誓不作状元不仕及唱第文穆为状元温恭已不意然尚中甲科其友人随拂衣归隠后文穆大用太宗问与谁为友文穆即以归隠者对遂以著作郎召不起故文穆罢相居洛作诗赠之曰昔作儒生谒贡闱今提相印出黄扉九重鸳鹭醉中别万里烟霄达后归隣叟尽垂新白发故人犹着旧麻衣洛阳谩诧多才子自叹遭逢似我稀【青箱杂记】
　　赋诗见志
　　夏文庄公守安陆宋莒公兄弟尚皆年少文庄异待之命作落花诗莒公曰汉臯佩冷临江失金谷楼危到地香子京曰将飞更作回风舞已落犹成半面妆是岁诏下兄弟皆应举文庄曰咏落花而不言落大宋须状元及第异日作宰相小宋非所及然亦须登严近后皆如其言故文庄在河阳闻莒公登庸以别纸贺曰昔年安陆已识台光盖谓是也【青箱杂记】
　　赋梅见志【见梅门】
　　贡院失火
　　元丰八年尚书户部侍郎权知贡举开寳寺寓礼部贡院夜四鼓火翟曼陈之方马希孟皆焚死其后别试焦蹈为魁谚云不因南省火安得状元焦
　　老作大魁
　　梁灏年八十二雍熙十年状元及第谢啓曰白首穷经少伏生之八岁青云得路多太公之二年后至秘监卒年九十余【陈遯斋闲览】









　　古今事文类聚前集卷二十六
<子部,类书类,古今事文类聚>
　　钦定四库全书
　　古今事文类聚前集卷二十七
　　宋　祝穆　撰
　　仕进部
　　制科【宏词　馆职附】
　　羣书要语贤良明于古今正事之体受策察问咸以书对着之于篇朕亲览焉【汉武帝】子大夫褎然为举首【汉制】宏词唐设愽学宏词科【选举志】国初立宏词防萃科绍圣立服勤词学科大观改词学兼茂才科绍圣改学宏词科【国史】
　　古今事实
　　擢董仲舒
　　董仲舒字广川武帝即位举贤良文学之士前后百数而仲舒以贤良对策
　　擢晁错
　　晁错习申韩刑名于张恢武帝诏有司举贤良文学士错在选中答策谓五帝神圣其臣莫及
　　擢公孙
　　武帝举贤良文学之士对策者百余人太常奏第居下天子擢为第一召见容貌甚严拜为士待诏金马门
　　或治申韩
　　建元中卫绾奏所举贤良或治申商韩非苏秦张仪之言乱国政皆罢奏可
　　桂林一枝
　　泰始中郤诜迁雍州刺史武帝于东堂防送问诜曰卿自以为何如诜对曰臣奉贤良对策为天下第一犹桂林之一枝昆山之片玉帝笑侍中奏免诜官帝曰吾与之戯耳
　　独为第一
　　张柬之字孟进士擢第以贤良召试同时对策者千余人柬之独为第一擢拜监察御史
　　无登等者
　　宋兴以来御试制科举人无登等者惟吴育第三等余皆四等除此则落之【东轩笔录】
　　直言不弃
　　嘉祐六年试贤良方正苏轼第三等辙第四等辙语切直司马光考入第三等翰林学士范镇难之欲降其等考官胡宿欲黜之光言是独有爱君忧国之心不可不収上曰求直言而以直弃之天下其谓我何乃収入第四等
　　当取大科
　　富韩公弼初游场屋穆脩伯长谓之曰进士不足以尽子之材当以大科名世公果礼部试下时太师公官耀州西归陜范文正公遣人追公曰有防以大科取士可亟还公复还京师见文正辞以未尝为此学文正曰已闻诸君荐君矣久为君辟一室皆大科文字可往就馆时晏元献公为相求婚于文正文正曰公女若嫁官人仲淹不敢知必欲国士无如富弼者元献一见公大爱重之即议婚公遂以贤良方正登第【闻见録】
