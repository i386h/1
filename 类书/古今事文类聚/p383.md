<!-- { "loadSidebar": true } -->
　　勾践反国乃苦身焦思置胆于坐卧即仰胆饮食必甞胆也【史记】越王念欲复怨夏则握火寒则抱氷【吴越春秋】卧薪甞胆以雪夫椒之耻
　　鞭尸报讐
　　楚平王有太子名建使伍奢为太傅费无极为少傅无极谗太子建及伍奢王怒太子建奔吴楚杀奢及其子伍尚次子伍员奔呉及阖闾立使伍员迎击大破楚军遂至郢楚昭王出奔子胥【即伍员也】求昭王不得乃掘楚平王墓出尸鞭之三百申包胥曰子之报讐其以甚乎子固平王之臣亲北靣而事之今至于僇死人此岂无天道之极乎
　　报刖足仇
　　厐涓自以能不及孙膑以法断膑二足涓为魏将军伐韩韩请救于齐齐以田忌为将而孙子为师居辎车中坐为计谋涓倍日并行逐之孙子度其行暮当至马陵马陵道狭而旁多险阻可伏兵乃斫大树白而书之曰厐涓死于此树之下厐涓夜至斫木下见白书乃鑚火烛之读其书未毕齐军万弓俱发魏军大乱厐涓自刭曰遂成竪子之名
　　报亡璧讐
　　张仪尝从楚相饮已而楚相亡璧门下意张仪执张仪笞掠数百下不服释之仪既相秦为文檄告楚相曰始吾从若饮我不盗而璧君笞我若善守汝国吾且盗若城
　　为韩报仇
　　张良其先韩人秦灭韩良以家财求客刺秦王为韩报仇得力士为铁椎重百二十斤秦皇东游至愽浪沙中与客狙击秦皇误中副车秦皇怒求贼甚急良乃更名姓亡匿下邳
　　杀子玉而喜【以下系快讐】
　　城濮之役晋师三日谷文公犹有忧色左右曰有喜而忧如有忧而喜乎公曰得臣犹在忧未歇也困兽犹鬬况国相乎及楚杀子玉【得臣也】公喜而后可知也
　　被诛人喜
　　皇甫父子应时馘截路人士女莫不称善若除父母之讐耳
　　火炷燃脐
　　吕布刺董卓百姓歌舞于道长安中士女卖其珠玉衣装市酒肉相庆者填满街肆守尸吏为火炷置卓脐中燃之光明达曙如是积日
　　人啖其肉
　　来俊臣弃市时人无不快俊臣仇家争啖俊臣之肉斯须而尽抉眼剥靣披腹出心腾踏成泥士民皆相贺于路曰今夕眠者始贴席矣
　　罢官相贺
　　吐突承瓘首唱用兵疲敝天下上罢承瓘中尉降为军器使中外相贺
　　以袜塞口【见袜门】
　　贬官人贺
　　贬皇甫鏄为崖州司戸市井皆相贺
　　古今文集
　　杂著
　　复讐议　　　　　　　　韩愈
　　右伏奉今月五日勅复讐据礼经则义不同天徴法令则杀人者死礼法二事皆王教之端有此异同必资论辨宜令都省集议闻奏者朝议郎行尚书职方员外郎上骑都尉韩愈议曰子复讐见于春秋见于礼记又见于周官又见诸信史不可胜数未有非而罪之者也最宜详于律而律无其条非阙文也盖以为不许复雠则伤孝子之心而乖先王之训许复雠则人将倚法专杀无以禁止其端矣夫律虽本于圣人然执而行之者有司也经之所明者制有司者也丁寜其义于经而深没其文于律者其意特使法吏一断于法而经术之士得引经而议也周官曰凡杀人而义者令勿讐讐之则死义宜也明杀人而不得其宜者子得复讐也此百姓之相讐者也公羊传曰父不受诛子复讐可也不受诛者罪不当诛也诛者上施于下之辞非百姓之相杀者也又周官曰凡报仇讐者书于士杀之无罪言将复讐必先言于官则无罪也今陛下垂意典章思立定制惜有司之守怜孝子之心示不自专访议羣下臣愚以为复讐之名虽同而其事各异或百姓相讐如周官所称可议于今者或为官吏所诛如公羊所称不可议于今者又周官所称将复讐先告于士则无罪者若孤稚羸弱抱防志而伺敌人之便恐不能自言于官未可以为断于今也然则杀之与赦不可一例宜定其制曰凡复父讐者事发具其事由尚书省尚书省集议奏闻酌其宜而处之则经律无失其防矣
　　戊午谠议序　　　　　　朱元晦
　　君臣父子之大伦天之经地之义而所谓民彛也故臣之于君子之于父生则敬养之死则哀送之所以致其忠孝之诚者无所不用其极而非虚加之也以为不如是则无以尽乎吾心云尔然则其有君父不幸而罹于横逆之故则夫为臣子所以痛愤怨疾而求为之必报其讐者其志岂有穷哉故记礼者曰君父之仇不与共戴天寝苫枕干不与共天下也而为之説曰复讐者可尽五世则又明夫虽不当其臣子之身而茍未及五世之外则犹在乎必报之域也虽然此特庶民之事耳若夫有天下者承万世无疆之统则亦有万世必报之讐非若庶民五世则即高祖以至孙亲尽服穷而遂已也国家靖康之祸二帝北狩而不还臣子之所痛愤怨疾虽万世而必报其讐者盖有在矣太上皇帝受命中兴誓雪父兄之辱虽其间亦或为奸谋之所前却而圣志益坚至于绍兴之初贤才并用纲纪目张诸将之兵屡以防报恢复之势盖已什八九成矣敌人于是始露和亲之议以沮吾计而宰相秦桧归自敌庭力主其事当此之时人伦尚明人心尚正天下之人无贤愚无贵贱交口合辞以为不可独士大夫之顽钝嗜利无耻者数辈起而和之清议不容诟骂唾斥欲食其肉而寝处其皮则其于桧可知矣而桧乃独以梓宫长乐借口攘却众谋荧惑主听然后所谓和议者翕然以定而不可破自是以来二十余年国家忘仇敌之患而怀宴安之乐桧亦因是借外权以专宠利窃主柄以遂奸谋而向者冐犯清议希意迎合之人无不夤縁骤至通显或乃踵桧用事而君臣父子之大伦天之经地之义所谓民彛者不复闻于缙绅之间矣士大夫狃于积衰之俗徒见当时国家无事而桧与其徒皆享成功无后患顾以忘讐忍辱为事理之当然主议者慕为桧游谈者慕其徒一雄唱之百雌和之癸未之议发言盈庭其曰敌世讐不可和者尚书张公阐左史胡公铨而止耳自余盖亦有谓不可和者而其为说不出乎利害之间又其余则虽平时号贤士大夫慨然有六千里为仇人役之叹者一旦进而立乎庙堂之上顾乃惘然如醉如幻而忘其畴昔之言厥或告之曰此处士之大言耳呜呼秦桧之罪所以上通于天万死而不足以赎者正以其始则倡邪谋以误国中则挟敌势以要君使人伦不明人心不正而末流之遗君后亲至于如此之极也夫惟三纲不立是以众志无所綂系而上之人亦无所慿借以为安斯乃有识之士所为长虑却顾而廪然以寒心者而说者犹曰姑以众论之从违而卜事理之可否则今日士大夫是和者之多盖不下前日非和者之众也独安得以前日之不可而害今日之可哉呜呼是未知前日人伦之明而今日人伦之不明前日人心之正而今日人心之不正也且若必以人之众寡为胜负则夫所谓士大夫是和之多者又孰若六军万姓之多耶今六军万姓之言则是二公之言而已盖君臣父子之大伦天之经地之义而所谓民彛者其于世也有明晦其在人也无存亡是以虽当頺坏废弛之余邪议四起无复忌惮而不复能斩伐销铄使之无也奈何不听于此顾反决得失于前日所谓顽钝嗜利无耻者之余谋此已坠之三纲所以未能复振已隳之万事所以未能复理而上之人终亦未能有所凭藉以成安强之势也今南北再懽中外无事迂愚左见所谓万世必报之讐者固无所复发其口矣窃伏世间不胜愤叹因读魏元履所以叙次戊午谠议为之慨然流涕盖伤其祸殃之自始也怀不能已姑论其始终梗槩如此以发明元履所为叙次之意并以致草野孤臣毕义愿忠之诚当国者傥有取与则犹足以禆庙谟之万一而非区区之所敢望也
　　论豫让真义士【觅豪侠门】　　　胡明仲

　　古今事文类聚别集卷三十一
<子部,类书类,古今事文类聚>
　　钦定四库全书
　　古今事文类聚别集卷三十二
　　宋　祝穆　撰
　　人事部
　　报怨【不修旧怨不防旧怨】
　　羣书要语以怨报怨则民有所惩【表记】或曰以德报怨何如子曰何以报德以直报怨以德报德【宪问】报怨过直【西汉地理志直当也】
　　诗句希怨犹逢怒多容更忤强【栁】怨句写余恨【坡】德怨聊相赎
　　古今事实
　　范雎报贾
　　魏相魏齐笞击范睢雎佯死即卷以箦置厠中范雎得出遂相秦号曰张禄而魏不知以为范雎死矣魏闻秦且东伐韩魏魏使须贾于秦范雎闻之为微行敝衣间步之邸见须贾须贾见之而惊曰范叔固无恙乎曰臣为人庸赁须贾哀之留与坐饮食乃取其一绨袍赐之因问秦相张君雎曰主人翁愿为君借大车驷马于主人翁范雎归取大车驷马为须贾御之入秦相为须贾待门下持车良久问门下曰范叔不出何也门下曰乃吾相张君也须贾大惊自知见卖乃肉袒膝行因门下人谢罪范雎曰汝罪有三所以得无死者以绨袍恋恋有故人之意故释公入言之昭王罢归范雎大供具尽请诸侯使与坐堂上食饮甚设而坐须贾于堂下置莝豆其前令两黥徒夹而马食之又曰范雎眦睚之怨必报
　　封羮颉
　　汉髙祖怨其丘嫂之轑釜封其子为羮颉侯
　　假公报私
　　晁错为御史大夫使吏按袁盎受吴王财物言吴楚不反抵罪及呉楚果反错欲治盎盎恐夜见窦婴为言呉所以反愿至上前口对状婴入言上乃召盎盎对曰方今计独有斩错发使赦吴楚三国复其故地上曰吾不爱一人以谢天下乃召错斩东市
　　斩醉尉
　　汉李广以将军击匈奴坐亡失多与故颍隂侯屏居蓝田南山中射猎尝从一骑出从人田间饮还至霸陵尉醉呵止广广骑曰故李将军尉曰今将军尚不得夜行何故也广宿亭下居无何武帝召广为右北平郡守广请霸陵尉与俱至军斩之上书谢罪上报曰报忿除害胜残去杀朕之所图于将军也若廼免冠徒跣稽颡请罪岂朕之指哉将军其率师东辕以临右北平盛秋
　　富贵快意
　　栾布孝文时为燕相至将军称曰穷困不能辱身非人也富贵不能快意非贤也于是常有德厚报之有怨必以法灭之
　　与诸君絶
　　元朔中主父偃言齐王有滛佚之行上乃拜偃为齐相至齐徧召昆弟宾客散五百金予之数曰吾始贫时昆弟不我衣食宾客不我内门今我相齐诸君迎我或千里吾与诸君絶矣毋复入我之门乃使人告王与姊奸事动王王自杀上大怒以为偃刼其主令自杀偃方贵幸时客以千数及族死无一人视独孔车收葬焉上闻以车为长者
　　马援报隗
　　马援上书曰夫居前不能令人轾居后不能令人轩与人怨不能为人患臣所耻也愿诣行在所陈灭隗嚣计
　　外寛内忌
　　晋何曽位太宰性华侈都官从事刘享尝奏曽以铜钩□引车莹牛蹄角后曽辟享为掾或劝勿应享谓至公之体不以私憾遂应辟曽因小事加享杖罚外寛内忌如此
　　言轻召怨
　　许攸恃功骄慢尝于众坐呼曹操小字曰某甲卿非我不得冀州也操笑曰汝言是也然内不乐后竟杀之【汉献纪】周顗曰今年杀贼奴取金印如斗大系肘王导甚衘之顗为王敦所害【本传】
　　孙秀报怨
　　孙秀既恨石崇不与緑珠又憾潘岳昔遇之不以礼后秀为中书令岳省内见之因唤曰孙令忆畴昔周旋否秀曰中心藏之何日忘之岳于是始知不免【岳父文德为琅琊太守孙秀为小吏给使岳数踧踏不以人遇之】后收石崇及岳石先送市亦不相知潘后至石谓潘曰安仁卿亦复尔耶潘曰可谓白首同归潘金谷诗云投分寄石友白首同所归乃成其谶
　　发摘郡事
