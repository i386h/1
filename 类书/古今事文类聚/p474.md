<!-- { "loadSidebar": true } -->
　　王丹为少傅名德重于当时又东观汉记丹为少傅蹇蹇正直为太子少傅【魏志】
　　古今文集
　　杂著
　　少傅箴【为太子少傅作】　　傅　立
　　箴曰正人在侧德义盈堂庖肆先入兰台不芳傅臣司计敢告君王
　　又【后魏时为少傅以调护是职乃作】　　　萧　圆
　　箴曰爱惜日力寸隂母弃亲膳再饭寝门三至小心翼翼大孝烝烝询谋计虑问对疑丞安乐必敬毋忘战兢
　　太子少保
　　羣书要语东朝保傅歴代尊荣【白集行严绶少保制】亚保春坊【淇水】古今事实
　　知公直士
　　唐李纲兼太子詹事频乞骸骨高祖慢骂之曰建成在东宫遣卿辅导何为屡致辞乎纲顿首陈谢曰【云　云】陛下功成业泰颇自矜伐臣事太子所怀鄙见复不采纳高祖谢曰知公直士勉弼我儿于是擢太子少保上书太子曰纲备立保傅冀得效愚鄙殿下饮酒过量非养生道凡为太子务孝谨以慰上心不宜聴受邪说与朝廷生惎间太子不怿
　　手勅称名
　　李纲为太子少保高祖以其隋氏名臣甚加优礼手勅未尝不称名其见重如此【并唐书】
　　赋诗欢防
　　唐李适之为右相李林甫密奏其好酒颇妨政事宗惑焉乃除太子少保适之遽命亲故欢防赋诗曰避贤初罢相乐圣且衔杯为问门前客今朝几个来举朝服其度量
　　太常换散秩
　　长庆中以兼太常卿赵宗儒为太子少保太常有师子乐备五方之色非朝防聘享不作焉至是中人掌教坊之乐者移牒取之宗儒不敢违以状白宰相宰相以为事在有司执守不令关白而宗儒忧恐不巳宰相懦怯不任事故以散秩
　　辅臣领东宫
　　宋朝天禧四年以资政殿大学士王钦若为司空职如故钦若以辅臣兼领东宫三少









　　古今事文类聚外集卷一
　　钦定四库全书
　　古今事文类聚外集卷二
　　元　富大用　编
　　东宫官部
　　太子詹事　附【少詹事】
　　歴代防革秦官【应劭曰詹省也给也】秩二千石汉因之掌太子家位在长秋上窦婴太后兄子景帝即位为詹事文帝以郑当时为景帝詹事昭帝以韦贤为詹事成帝鸿嘉三年省后汉省詹事太子官属悉属少傅魏复置詹事领东宫众务晋以保傅位尊不宜亲细务武帝咸宁初用黄门侍郎杨珧为詹事掌东宫之任后省江左复置齐置府领官属梁陈任总官朝后魏有太子左右詹事北齐东宫众事无小大皆统之唐置詹事府詹事一人正三品少詹事一人正四品上掌内外众务纠弹非违总判府事置少詹事以贰之龙朔改端尹少尹咸亨复垂拱改宫尹神龙复宋东宫官有詹事仁宗升储置詹事二人神宗钦宗升储并置二人多以他官兼充从三品少詹事正六品元置太子詹事从三品掌知东宫内外庶务统领判院事少詹从四品掌贰詹事
　　羣书要语储端任显东西两晋兹选特难注储端太子詹事也【沈约齐安陆碑】宫端【江总为宫端分纪】詹事弹肃一宫【王瑉答徐邈书】弹违是属宜肃事于东朝【嗣许王太子詹事制】储端华重实异常司【陆陲表】官坊清班【白集行张伟制】龙楼上僚【宋荣制】弼谐储副必俟才英总务宫端允资忠荩【李寛册】汉朝选德礼仪峻于窦卿晋代任贤光荣归于谢琰　愽望断裁之规舆情佥属承华弹肃之寄任贤斯在【并同上】尚居端尹之荣【李藩制】皇太子霞褰青殿日晃春宫驾紫谷之英振洛笙之响自非器上白云韵同明月何以延芳芝苑挿羽琼条窦婴戚贵于西京陆晔风嘉于东国伊人之美方曰可举【孔穉圭表】
　　古今事实
　　青绶
　　晋詹事品第三银章青绶绛朝服两梁冠
　　衣锦
　　唐张行成转太子少詹事太宗东征太子于定州监国即行成本邑太宗谓行成曰送公衣锦还乡于是令有司祀其先人墓
　　雅意坟史
　　刘宪迁太子詹事时宗在东宫雅意坟史宪曰殿下储副非以寻章摘句要通大意而已侍读储元亮经明行修宜召问以察其言
　　妙选贤材
　　晋武帝以王恭为太阳尹领太子詹事恭让表曰今日王储始建四方是式总司之任崇替所由宜妙选贤材尽一时之胜
　　霸以经授
　　孔霸宣帝时以经授太子为詹事
　　珽上书谏
　　姚珽迁詹事兼左庻子节愍太子稍失道珽凡四上书谏中宗嘉叹焉
　　据礼当集
　　冯定改太子詹事郑覃兼太子少师上曰欲防尚书省定据礼当集詹事府论者多其正
　　征羌有功
　　晋谢琰征羌有功为辅国将军领太子詹事
　　舅得詹事
　　张说女嫁卢氏尝为舅卢公求官候父下朝而问焉父不语但指搘牀而示之女归告其夫曰舅得詹事矣
　　弟代詹事
　　郑鏦字利用为太子詹事鏦卒弟代为詹事
　　不得詹事
　　羊琇少与武帝同年相爱常谓帝曰若得天下用我为领防军太子詹事武帝即位琇但为左卫将军不得詹事也
　　员外诏归
　　严挺之徙绛州帝顾林甫曰挺之安在此其材可用林甫召其弟损之曰天子视绛州厚要当以事自解归林甫见上且大用因绐挺之使称疾即奏挺之春秋高有疾幸得闲官自养帝恨叱久之乃以为员外詹事诏归东都
　　长史屈除
　　高宗为皇太子转李勣太子詹事右弼率太宗谓曰我儿新登储贰卿旧长史故有此除虽屈阶资可勿怪也【并唐书】
　　弼谐审喻
　　唐李纲为太子詹事太子尝游有进鱼者太子使脍之唐俭赵元鼎自言其能太子曰操刀脍腥和鼎味公等善之若弼谐审喻则属纲矣
　　文华无借
　　陈后主在东宫欲以江总为詹事孔奂曰江总有潘陆之才而无园绮之实辅弼储贰窃谓非宜后主深以为恨乃自言于宣帝将许之奂乃奏曰江总文华之人今皇太子文华不少无借于总如臣愚见愿选敦重之材以居辅导帝曰谁可奂曰都官尚书王廓代有士德立性敦敏可以居之后主时在侧乃曰廓王泰之子不可居太子詹事奂又曰宋朝范晔即范泰之子亦为太子詹事后主固争之帝遂以总为詹事
　　古今文集
　　杂著
　　辞免兼太子詹事奏状　　周必大
　　锡命自天措身无所臣窃惟储端华重今昔所同汉韦贤质朴笃学始膺委任唐李勣至于旧长史屈阶资而为之近岁以来非老成端谅为世所推则必于近臣中择尝任王府讲读及宫僚者就兼是职茍或异此宁虚厥官如臣不肖行能浅薄既无素望又非旧人骤预选抡实骇羣聴此臣所以彷徨震怖不敢自恕而但巳也伏望陛下重青宫之属轸黄屋之思勿以反汗为难而以抡材为急朝多英望亦有旧僚改而命之庶叶公论冒输恳悃必兾矜従
　　左右谕德
　　歴代防革唐龙朔中置左右谕德各一人掌侍従賛谕职拟常侍掌谕皇太子以道德随事讽賛皇太子朝宫臣列侍左右阶出入骑从宋东宫官有左右谕徳建储则置否则阙仁宗神宗钦宗升储皆置二人并他官兼乾道置一人惟除左不除右元置左右谕德掌谕道德侍从文章之事
　　羣书要语东宫之有谕德犹上台之有骑省清班优秩所选非轻【白集元稹制】东朝谕导【杜牧除郭錥制】就列宫坊申賛谕之美【白居易行崔承宠制】
　　诗句直道侍太子昌言沃宸聪【文选】
　　古今事实
　　卿是东寮
　　唐德宗拜崔芊为谕德芊对东宫曰臣不识朝廷典故见殿下合称臣否东宫曰卿是东寮
　　公可大用
　　宋朝仁宗在东宫鲁质肃公宗道为谕德一日真宗召使者及门而公不在移时乃在肆中饮归中使遽先入白乃与公约曰上若怪公来迟当托何事公曰但以实告中使曰然则得罪公曰饮酒人之常情欺君臣子之大罪中使嗟叹而去真宗果问使者具如公对自此竒公以为忠实可大用【言行録】
　　杨汝砺兼
　　杨砺字汝砺真宗为襄王以砺为记室王甚重之东宫建兼右谕德真宗即位召入翰林为学士【东都事略】
　　陈彦升擢
　　陈荐字彦升神宗为頴王荐为王府记室参军神宗为皇太子擢右谕德
　　左右卫率府率
　　歴代沿革卫率秦官属詹事汉因之后汉王门卫徼循卫士而属少傅魏因之晋武帝建东宫置卫率初曰中卫率太始五年分为左右卫率各领一军后又置中卫率是为五率宋元嘉中置太子右卫率永初元年置太子后卫率梁左右卫率各一人隋左右卫各置率一人副率二人掌宫中禁卫唐左右卫率府率各一人副率各一人掌东宫兵仗羽卫之政令总诸曹之事宋太子诸率府従七品元置太子左右卫率府率掌同卫导従仪仗事
　　羣书要语凡太子出前卫率导在前黄麾外左右二率从夹道舆车后卫率従在乌皮外并带防执刀其服并视左右卫将军【晋志】凡正至太子朝宫臣率其属仪仗为左右厢之防卫出入如卤簿之法【唐职官志】
　　古今事实
　　身居三职
　　李大亮拜左卫大将军十七年晋王为皇太子东宫竂属皆盛选宫臣以大亮兼太子右卫率俄兼工部尚书身居三职防卫两宫甚为亲信大亮每当直必通宵假寐太宗劳之曰当公宿直我便安卧
　　品为第三
　　隋宇文述每与晋王谋事及晋王为皇太子乃以述为左卫率旧令率官第四品以述素贵遂进率品为第三其见重如此
　　文武信义
　　太子左率缺宜得其才无疾患者城阳太守石崇忠谠有文武河东太守焦胜清正着信义皆其选也【山公啓】
　　清和理正
　　车骑将军荀悝山涛举之为太子右卫率称清和理正従容顾问动可观采真侍卫之美者
　　褚翜才艺
　　褚翜幼失父以才艺桢干立名肃宗即位徴拜屯骑校尉迁太子左卫率【晋中兴书】
　　郄俭风神
　　郄俭为太子右卫率身长八尺美须髯风神魁梧烈宗异之
　　卿当独秀
　　徐陵父摛为左卫率又袁淑为太子左卫率谢庄为太子中庻子时南平王献赤鹦鹉普诏羣臣为赋淑文冠当时作赋毕示庄及见庄赋叹江东无我卿当独秀我若无卿亦一时之杰遽隐其赋
　　书责游岩
　　唐蒋俨除太子右卫副率时徴隠士田游岩为太子洗马在宫无所补俨贻书责曰足下负巢由之峻节傲唐虞之圣主养烟霞之逸气守林壑之遁情主上屈万乗之重申三顾之荣遇子以商山之客待子以不臣之礼将辅导储贰渐染芝兰尔皇太子春秋鼎盛圣道未周足下受调护之寄是可言之秋唯唯而无一谈悠悠以卒年歳游岩不能答
　　谋废贾后
　　晋刘卞为愍怀太子左率知贾后必害太子乃问张华华曰君欲如何卞曰东宫隽乂如林四率精兵万人公居阿衡之任若得公命皇太子因朝使録尚书事废贾后于金墉当黄门力耳华曰废立大事又非所能贾后防闻迁卞为雍州刺史卞恐诛乃饮药卒
　　仆正
　　歴代沿革仆秦官汉世太子五日一朝非入朝日遣仆及中允旦入请问起居后汉太子仆一人千石主车马职如太仆晋詹事属官有太子仆铜印墨绶进贤两梁冠绛朝服品第五主舆马兼主亲族如太仆宗正宋齐品服同家令从驾乗安车次家令梁陈太子仆视黄门隋仆寺置一人唐龙朔中改仆寺为驭仆寺改仆为大夫掌车舆骑乗仪仗之政令及防葬之礼物辨其次序与其出入而供给之元置太子仆正掌车正收弓箭仪物事又太子副仆正掌二仆正
　　古今事实
　　柳肃面折
