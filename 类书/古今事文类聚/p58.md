<!-- { "loadSidebar": true } -->
　　开元中考功员外郎李昂主俊秀科昂性刚急集贡士曰文之美恶悉知之矣如有请托当悉黜之既而昂外舅荐李权于昂昂怒召权庭数之又斥权章句之疵权曰鄙文不臧已闻命矣执事诗云耳临清渭洗心向白云闲今天子春秋鼎盛不揖逊于下而洗耳何哉昂诉于执政朝廷以郎官权轻自是改用礼部侍郎【大唐遗事】
　　重司空图
　　王文正公凝典绛州时司空图侍郎方应举自别墅到郡谒见后更不访亲知阍吏遽申司空秀才出郭门后入郭访亲知即不造郡斋琅琊知之谓其尊敬愈重之及知举日司空捷列第十四人登科同年讶其姓名甚暗所图太速有鄙薄者号为司空图琅琊知有此说因召一榜门生开筵宣言于众曰某叨忝文柄今年榜帖全为司空先辈一人而已由是声名益振后为御史分司旧相卢公擕酒访之留诗曰氏族司空贵官班御史雄老夫如且在未可叹途穷其为名徳所重如此【北窓琐言】
　　堪掌纶诰
　　孙逖为考功员外郎选贡士二年多得俊才初年杜鸿渐至宰相顔真卿为尚书后年拔李华萧頴士赵骅登上第逖谓人曰此三人堪掌纶诰
　　懐金请嘱
　　韦执谊从祖兄夏卿为吏部侍郎执谊为翰林学士受财为人求科第夏卿不应乃探出懐中金以内夏卿袖夏卿摆袖引身而去【实録】
　　我辈汗顔
　　昌平间刘蕡对策诋宦官考官冯宿等见刘蕡策叹服而畏宦官不敢取诏下物论嚣然李邰曰刘蕡下第我辈登第能无厚顔蕡由是不得仕于朝
　　陆氏一庄
　　崔羣知举归其妻劝令求田羣曰予有美庄三十所榜所放三十人是也妻曰君非陆贽门生乎君掌文柄约其子简札不令就试如以君为良田则陆氏一庄荒矣羣无以答【唐余録】
　　私其乡人
　　杨大年为翰林学士适礼部试天下士一日防乡里待试者或云学士必持文衡幸预有以教之大年乃作色拂衣而入则曰丕休哉大年果知贡举凡程文之用丕休哉皆中选而当时坐中之客亦半有不以为意而不用者【闻见后録】
　　欧变文体
　　嘉祐中士人刘几累为国学第一人骤为险恠之语学者翕然效之遂成风俗欧阳公深恶之会公主文决意痛惩凡为新文者一切弃黜时体为之一变欧阳之功也有一举人论曰天地轧万物茁圣人发公曰刘几也戯续之曰秀才刺试官刷乃以大朱笔横抹之自首至尾谓之红勒帛判大纰缪字榜之既而果几也后数年公为御试考官而几在廷公曰除恶务本今必痛斥轻薄子以除文章之害有一士人论曰主上收精藏明于冕旒之下公曰吾已得刘几矣既黜乃吴人萧穆也是时试尧舜性仁赋有曰故得静而延年独髙五帝之夀动而有勇形为四罪之诛公大称赏擢为第一人及唱名乃刘辉人有识之者曰此刘几也易名矣公愕然久之因欲成就其名小赋有内积安行之徳盖禀于天公以为积近于学改为蕴人莫不以公为知言时主司或梦火山军得名后欧公所取卷乃刘辉也【笔谈】
　　宁取落韵
　　景徳二年御试得李迪以下先是迪与贾边皆有名场屋礼部奏名皆不与取其文观之迪赋落韵边论当仁不让于师以师为众特令就御试王旦议落韵者失于不详审舍注疏而立异论不可许遂取迪而黜边当时朝论大率如此
　　考官失察
　　建炎初戎务扰扰适当廷对未暇临轩礼部进士姑令有司试防一道不经御览潭州何烈不知所因只依常式于卷子内称臣闻及圣问浮溪为考官坐不举觉除集撰奉祠谢表曰谓子路使门人为臣虽诚悖理而徐邈云酒中有圣初亦何心
　　懐甓喧噪
　　谢史馆泌解国学举子黜落甚众羣言沸摇懐甓以伺其出泌知潜由他途投史馆宿数日太宗闻之笑谓左右曰泌职在考校岂敢滥收小人不自揣分反怨主司然固须防避又问曰何官职驺导雄伟都人敛避左右奏曰惟台省知杂呵拥难近遂授知杂以避掷甓之患【名臣遗事】
　　举子上请
　　世传欧公掌贡闱举子问尧舜是几种事公曰疑事不用使此乃南阳汤恱杨鸾问答见郑文寳江表志古今文集
　　古诗
　　次韵冕仲考进士卷　　　黄鲁直
　　少年迷翰墨无异虫蠧木诸生程艺文承诏当品目牀敷设箱篚赋纳忽数束变名混甲乙誊写失句读书过白驹夜几跋红烛钩深思嘉鱼攻璞愿良玉谈天用一律占毕厌重复丝布澁难逢快意忽破竹圣言裨曲学割衮缀邪幅注金无全功窃发忽中鹄翟公辟廱老薪槱茂棫朴御史威降霜行私不容粟吏部提英鉴片善蒙采録博士刘其楚铨量颇三复因人享成事贱子真碌碌
　　和冕仲观试进士　　　　黄鲁直
　　人围庙垣重鼓作宫漏晓晨门传放钥坌入荒庭湫初如失木猿稍若安巢鸟黄罏答拜辱月淡秋天杳发题疏经疑按劔或惊矫官曹察坐起逻卒禁纷扰儇趋蚁争丘痴坐鹭窥沼江淮有名翚专场或孤鷕袖手深盘礴乞灵颇环绕稚耄半父子相面多中表鸿将鴈行斜牛防快犊小墨黦寒云笔尾撼丛篠雕镌寄咏攘畧倾耳剽剖蚌得珠难扬沙见金少遗形欹冠屣忘味弃眴麨虽挥鲁阳戈余勇事未了喧閧遂一空星河明木杪
　　余与李廌方叔相知久矣领贡举事而李不得第媿甚作诗送之　　　苏子瞻
　　与君相从非一日笔势翻翻疑可识平时谩説古战场过眼还迷日五色我慙不出君大笑行止皆天子何责青袍白苎几千人知子无怨亦无徳买羊沽酒谢玉川为我醉倒春风前归家但草凌云赋我相夫子非臞仙
　　次子瞻韵送李方叔　　　黄鲁直
　　骥子堕地追风日未试千里谁能识习之实録皇祖斯文如女有玉色今年持橐佐春官遂失此人谁塞责虽然一閧有奇偶博悬于投不在徳君看巨浸朝百川此岂有意潢潦前愿为雾豹懐文隠莫爱风蝉蜕骨仙
　　催试官考较戯作　　　　苏子瞻
　　八月十五夜月色随处好不择茅檐与市楼况我官居似蓬岛凤咮堂前野橘香劔潭桥畔秋荷老八月十八潮壮观天下无鹍鹏水击三千里组练长驱十万夫红旗青盖互明灭黑沙白浪相吞屠人生防合古难必此景此行那两得愿君闻此添蜡烛门外白袍如鹄立
　　监试呈诸试官　　　　　苏子瞻
　　我本山中人寒苦盗寸廪文词虽少作勉强非天禀既得旋废忘懒堕今十稔麻衣如再着墨水真可饮毎闻科诏下白汗如流沈此邦东南防多士敢题品刍荛尽兰荪香不数葵荏贫家见珠贝晃自难审缅懐嘉祐初文格变已甚千金碎全璧百衲收寸锦调和椒桂酽咀嚼沙砾碜广眉成半额学步归踔踸维时老宗伯气压羣儿凛蛟龙不世出鱼鲔初惊淰至音久乃信知味犹食椹至今天下士微管几左衽谓当千载后石室祠髙朕尔来又一变此学初谁谂权衡破旧法刍豢笑凡饪髙言追衞乐篆刻鄙曹沈先生周孔出弟子渊骞寝却愿老钝躯顔朴谢镌锓诸君况才杰容我懒且噤聊欲废书眠秋涛喧午枕
　　博士王扬休辗密云龙同事十二人饮之戯
　　作　　　　　　　　　　黄鲁直
　　乱云苍壁小盘龙贡包新様出元丰王郎坦腹饮床东大官分物来妇翁棘围深锁武成宫谈天进士雕虚空鸣鸠欲雨唤雌雄南岭北岭宫徴同书牕欲眠视蒙蒙喜君开包辗香风注扬官焙香出笼非君洒项甘露椀几为谈天干舌本
　　观伯时画马礼部贡院作　黄鲁直
　　仪鸾供帐饕虱行翰林湿薪爆竹声风帘官烛泪纵横木穿石槃朱渠透坐牕不遨令人痩贫马百菣逢一豆眼明见此玉花骢径思着鞭随诗翁城西野桃寻小红真诰云太极老君与傅先生木钻使穿一石盘厚五尺许积四十七年而石穿遂得神丹
　　考试局与孙元忠博士竹间对牕夜闻元忠诵书声调悲壮戯作竹枝歌之
　　黄鲁直
　　南牕读书声吾伊北牕见月歌竹枝我家白髪问乌鹊他家红妆占珠丝
　　律诗
　　夜读试卷呈君实景仁　　王介甫
　　篝灯时见语惊人更觉挥毫捷有神学问比来多可喜文章非特巧争新蕉中得鹿初疑梦牖下窥龙稍真邂逅两贤时所服坐令孤朽得相因
　　诗话
　　号传衣鉢
　　摭言云禅家相传法谓之传衣鉢唐状元以下往谢主司有与主司同科名者谓之谢衣鉢故范质举进士主文和凝爱其文以第十三人登第谓质曰君之文宜冠多士屈居十三欲传老夫衣鉢也质以为美有献诗云从此庙堂添故事登庸衣鉢亦相传【邵氏録】
　　主司冬烘
　　郑薰侍郎主文误以顔标为顔鲁公后取之后非是遂为举子赋诗曰主司头脑太冬烘错认顔标作鲁公
　　不负初心
　　唐人知贡举者有诗云梧桐叶落井亭隂锁闭朱门试院深尝是昔年辛苦地不将今日负初心后为下第者改为五言末今日负初心【岚斋记】
　　同牕穷达
　　刘虚白昔与裴令公同砚席及公主文虚白犹是举子试杂文日帘前献一絶云二十年前此夜中一般灯烛一般风不知岁月能多少犹着麻衣待至公
　　焚香撤幕
　　礼部贡院试进士设香案于阶前试官与举人对拜此唐故事也列坐设位供帐亦盛乃具茶汤至于试院学究则撤去席幕亦无茶汤渇则饮砚水皆黔其吻非固闲之盖防氊幕中藏文字供应人传义耳故欧公诗云焚香答进士撤幕待诸生
　　赋诗被谤
　　至和嘉祐间场屋举子为文尚奇澁读或不成句欧公力欲革其既知贡举凡文涉雕刻者皆黜之时范景仁王禹玉梅公仪韩子华同事梅圣俞作参详官未引试前唱酬诗极多欧公有无哗战士衔枚勇下笔春蚕食叶声最为警策圣俞有万蚁战酣春昼永五星明处夜堂深亦为诸公所称及放榜平时有声如刘煇辈者皆不预选士论颇汹汹未几诗传閧然以为主司惟酬唱不复详考且言以五星自比待我曹为蚕蚁因造为丑语自是礼闱不复作诗经元丰末几三十年元祐初稍稍为之要不如前日之盛然是榜得苏子瞻为第二人子由与曾子固皆在选中亦不可谓不得人矣【石林诗话】
　　倡和盛事
　　欧公云嘉祐二年余与端明韩子华翰长王禹玉侍读范景仁龙图梅公仪同知礼部贡举辟梅圣俞为小试官凡鏁院五十日六人者相与倡和为古律诗一百七十余篇集为三卷禹玉余为校理时武成王庙所解进士也至此新入翰林与余同院又同知贡举又天圣中余举进士国学南省皆忝第一人荐名其后景仁相继亦然而子华笔力豪赡公仪文思温雅而敏捷皆勍敌也前此为南省试官者多窘束条制不少放懐余六人者懽然相得羣居终日长篇险韵众制交作笔吏疲于写録僮史奔走往来间以滑稽嘲谑加于风刺更相酬酢往往烘堂絶倒自谓一时盛事云【归田録】
　　诗讥主司
　　陈彭年有亲戚为其所黜遂作诗云取他权势要明主落却亲情卖至公
　　监试主盟
　　冯当世秋试于乡里主司坚欲黜落已而缀之榜末时鄂倅南宫诚监试当拆封大不平力主之遂至魁选明年廷试第一除荆南倅诚迁长沙倅当世以诗贺曰常思鹏海隔飞翻曾得天风送羽翰恩比丘山何以戴心同金石欲移难经年空叹音书絶千里常思道义寛每向江陵访遗迹邑人犹指县题看【盖江陵县额诚所书也】
　　朱衣头
　　欧阳公知贡举日每遇考试卷坐后常觉一朱衣人时复防头然后其文入格不尔则无复与考始疑侍史及回视之一无所见因语其事于同列为之三叹尝有句云唯愿朱衣一防头【侯鲭録】

　　古今事文类聚前集卷二十五
　　钦定四库全书
　　古今事文类聚前集卷二十六
　　宋　祝穆　撰
　　仕进部
