<!-- { "loadSidebar": true } -->
　　石庆为齐相邦人慕其家行则有石相之祠栾布尝守燕郡燕人服其亷则有栾公之社以至荀勉之遗爱童恢之异政韦羲之犴狱屡空王堂之削平群盗杜轸之专尚风化皆立生祠
　　民立生祠
　　唐狄仁杰为魏州刺史民为立生祠后其子景晖官魏州司功贪暴为虐民苦之因毁父生祠
　　当立家庙【以下系家庙】
　　唐王珪既贵不立家庙四时祭于寝为有司所劾太宗为立庙貌云
　　家庙影象
　　少师影帐画侍婢二人一曰凤子一曰宜子頥幼时犹记伯祖母指其为谁今则无能识者把笏苍头曰福郎家人传云画工呼使啜茶视而冩之福郎寻卒人以为画杀叔父七郎中影帐亦画侍者二人大曰楚云小曰赛奴未巳二人皆卒由是家中益神其事人夀短长有定数岂画能杀盖偶然尔【程氏遗书】
　　古今文集
　　杂著
　　南海神庙碑　　　　　　韩愈
　　海于天地间为物最钜自三代圣王莫不祀事考于传记而南海神次最贵在北东西三神河伯之上号为祝融天寳中天子以为古爵莫贵于公侯故海岳之祀牺币之数仿而依之所以致崇极于大神今王亦爵也而祀海岳尚循公侯之事虚王仪而不用非致崇极之意也由是册尊南海神为广利王祝号祭式与次俱升因其故庙易而新之在今广州治之东南海道八十里扶胥之口黄木之湾常以立夏气至命广州刺史行事祠下事讫驿闻而刺史常节度五岭诸军仍观察其郡邑于南方事无不统地大以逺故常选用重人既贵而富且不习海事又当祀时海常多大风将徃皆忧慽既徃观顾怖悸故常以疾为解而委事于其副其来已乆故明宫斋庐上雨旁风无所盖障牲酒瘠酸取具临时水陆之品狼籍笾豆荐祼兴俯不中仪式吏滋不恭神不顾享盲风怪雨发作无节人防其害元和十二年始诏用前尚书右丞国子祭酒鲁国孔公为广州刺史兼御史大夫以殿南服公正直方严中心乐易祗慎所职治人以明事神以诚内外单尽不为表襮至州之明年将夏祝册自京师至吏以时告公乃斋祓视册誓群有司曰册有皇帝名乃上所自署其文曰嗣天子某谨遣某官某敬祭其恭且严如是敢有不承明日吾将宿庙下以供晨事明日吏以风雨白不聼于是州府文武吏士凡百数交谒更谏皆揖而退公遂陞舟风雨少弛櫂夫奏功云隂解駮日光穿漏波伏不兴省牲之夕载阳载隂将事之夜天地开除月星明穊五鼓既作牵牛正中公乃盛服执笏以入即事文武宾属俯首聼位各执其职牲肥酒香樽爵净洁降登有数神其醉饱海之百灵秘怪恍惚蜿蜿蜒蜒来享饮食阖庙旋舻祥颷送颿旗纛旄麾飞扬晻蔼铙鼓嘲轰高管噭噪武夫奋棹工师唱和穹龟长鱼踊跃后先干端坤倪轩豁呈露祀之之嵗风灾熄防人厌鱼蟹五谷胥熟明年祀归又广庙宫而大之治其庭坛改作东西两序斋庖之房百用具脩明年其时公又固徃不懈益防嵗仍大和耄艾歌咏始公之至尽除他名之税罢衣食于官之可去者四方之使不以资交以身为帅燕享有时赏与以节公藏私蓄上下与足于是免其属州负逋之缗钱十有八万米八万八千斛赋金之州耗金一嵗八百困不能偿皆以丐之加四靣守长之俸诛其尤无良不聼令者由是皆自重慎法人士之落南不能归者与流徙之胄百二十八族用其才良而廪其无告者其女子可嫁者与之钱财令无失所刑德并流方地数千里不识盗贼山行海宿不择处所事神治人可谓偹至矣咸愿刻庙石以着厥美而系以诗乃作诗曰
　　南海之墟祝融之宅即祀于旁帝命南伯吏惰不恭正自今公明用享锡祐我家邦惟明天子惟慎厥使我公在官神人致喜海岭之陬既足既濡胡不均俾执事枢公行勿迟公无遽归匪我私公神人具依
　　罗池庙碑　　　　　　　韩愈
　　罗池庙者故刺史桞侯庙也桞侯为州不鄙夷其民动以礼法二年民各自矜奋曰兹土虽逺京师我等亦天氓今天幸恵仁侯若不化服我则非人于是老少相教语莫违侯令尝与其部将魏忠谢寜欧阳翼饮酒驿亭谓曰吾弃于时而寄于此与若等好也明年吾将死死而为神后三年为庙祀我及期而死三年孟秋辛邜侯降于州后堂欧阳翼等见而拜之其夕梦翼而告曰馆我于罗池其月丙辰庙成大祭过客李仪醉酒慢侮堂上得疾扶出庙门即死明年春魏忠欧阳翼使谢寜来京师请书其事于石余谓桞侯生能泽其民死能惊动祸福之以食其土可谓灵也已作迎享送神诗遗桞民俾歌以祀焉其词曰
　　茘子丹兮蕉黄杂殽防兮进侯堂侯之船兮两旗度中流兮风泊之待侯不来兮不知我悲侯乗驹兮入庙慰我民兮不嚬以笑鹅之山兮桞之水桂树兮白石齿齿侯朝出游兮暮来归春与猿吟兮秋鹤与飞北方之人兮为侯是非千秋万嵗兮侯无我违福我兮夀我驱厉鬼兮山之左下无苦湿兮高无干秔稌充羡兮蛇蛟结蟠我民报事兮无怠其始自今兮钦于世世
　　野庙碑　　　　　　　　陆防
　　碑者悲也古者悬而用木后人书之以表其功德因留之不忍去碑之名由是而得自秦汉以降生而有功德政事者亦碑之而又易之以石失其称矣余之碑野庙也非有政事功德可纪直悲夫甿竭其力以奉无名之土木而已矣瓯粤间好事鬼山椒水濵多滛祀其庙貎有雄而毅黝而硕者则曰将军有温而愿哲而少者则曰某郎有媪而尊严者则曰姥有容而艶者则曰姑其居处则敞之以庭堂峻之以陛级上有老木攅植森拱萝葛翳而上鸱鸮室其间车马徒丛杂怪状农作之甿怖之大者椎牛次者击豕小不下犬鸡鱼菽之荐牲酒之奠缺于家可也缺于神不可也一朝懈怠祸亦随作耋孺畜牧栗栗然疾病死防甿不曰适丁其时耶而自惑其生悉归之于神虽然若以古言之则戾以今言之则庶乎神之不足过也何者岂不以生能御大灾捍大患其死也则血食于生人无名之土木不当与御灾捍患者为比是戾于古也明矣今之防毅而硕者有之温愿而少者有之歴阶级坐堂筵耳匏口粱肉载车马拥徒者皆是也觧民之悬清民之渴未尝贮于胸中民之当奉者一日懈怠则发悍吏肆滛刑敺之以就事校神之祸福孰为轻重哉平居无事指为贤良一旦有天下之忧当报国之日则悃挠脆怯颠踬踣乞为囚虏之不暇此乃缨弁言语之土木尔又何责其真土木耶故曰以今言之则庶乎神之不足过也既而为诗以辞其末曰
　　土木其形穷吾民之酒牲固无以名土木其智穷吾君之禄位如何可议禄位颀颀酒牲甚防神之享也孰云其非视吾之碑知斯文之孔悲
　　拜岳言　　　　　　　　陈黯
　　黯自闗东随计来阙下经华岳祠有巫导以祈谒廼撤盖整衣馨炉沥觞頫拜而前缄黙而退巫曰客是行也务名耶官耶胡为乎有祈礼而无祈词神之肸飨而答盍舒乃诚曰余其来拜【句】以岳长群山犹人之有圣贤草木之有松兰涧川之有河海鳞羽之有虬鸾屹屹崇崇干霄拄空载国祀典宜人攸宗拜之思尽乎余之敬词之惧渎乎神之聦且神视果高而聼卑必福其善而祸其滛余行合乎神也必照而临如欺乎神也祈之乎何心巫兮余言无妄兮为妄言者之箴
　　亳州圣水状　　　　　　李德裕
　　臣访闻此水本因妖僧诞惑狡计丐钱数月以来江南之人奔走塞路每三十家都顾一人取水拟取之时病者断食荤血既饮之后又二七日食危疾之人俟之病愈其水斗价三千而取者益之他水沿路转以市人老疾饮之多至危笃昨両浙福建百姓渡江者日三五千人臣于蒜山已加捉搦若不絶其根本恐终无益黎甿昔吴时有圣水宋时有圣火亦皆妖妄古人所非乞下本道观察使令狐楚速令填塞以絶妖源
　　镇江府城隍忠祐庙记　　陆务观
　　汉将军纪侯以死脱高皇帝于荥阳之围而史失其行事司马迁班固作传弗载也维宋十一叶天子驻跸吴防改元乾道正月甲子右中奉大夫直敷文阁知镇江府方滋言府当江淮之冲屏卫王室号称大邦自故时祠纪侯为城隍神莫知其所以始然实有灵德以庇其邦人祷祈禳防昭答如向绍兴隆兴之间虏北入塞金鼓之声震于江壖吏民不知所为则惟神之归虽虏畏天子威德折北不支退舍请盟府以无事至于流徙蔽野兵民参错而居处弗惊疾疠以息则神实隂相之吏其敢贪神之功以为己力乎谨上尚书愿有以褒显之以慰父兄子弟之心越三月癸丑有诏赐庙额曰忠祐诏下而方公为两浙转运副使右朝散大夫直徽猷阁吕公擢来知府事侈上之赐五月癸亥大合乐盛服齐庄躬致上命神人恊心雾雨澄霁云风肃然来享来临于是吕公以属某曰愿有纪焉其惟纪侯忠奋于一时而暴名于万世功施于汉室而见褒于圣宋身陨于荥阳而血食于是邦士唯力于为善而已岂有有其善而不享其报者乎吏之仕乎是邦者必将有事于庙有事于庙者必将有考于碑其尚知所勉焉毋为神羞六月癸未记
　　寜德县重脩城隍庙记　　陆务观
　　礼不必皆出于古求之义而称揆之心而安者皆可举也斯人之生食稲而祭先啬衣帛而祭先蚕饮而祭先酒畜而祭先牧犹以为未则凡日用起居所赖者皆祭祭门祭灶祭中霤之类是也城者以保民禁奸通节内外其有功于人最大顾以非古黜其祭岂人心所安哉故自唐以来郡县皆祭城隍至今世犹谨守令谒见其仪在他神祠上社稷虽尊特以令式从事至祈禳报赛独城隍而已则其礼顾不重欤寜德为邑山负海双岩白鹤之岭其高摩天其险立壁负者股栗乗者心掉飞鸾关井之水涛澜汹涌蛟鳞出没登舟者涕泣与父母妻子别已济者同舟更相贺又有气雾之毒鼃黾蛇蚕守宫之毒邮亭逆旅徃徃大署墙壁以道出寜德为戒然邑之吏民独不得避则惟神之归是以城隍祠比他邑尤盛祠故在西山之麓绍兴元年知县事赵君诜之始迁于此二十八年五月权县事陈君摅复増筑之高明壮大称邑人尊祀之意既成属某为记某曰幽显之际逺矣惟以其类可感故古之祭者必思其所嗜好夫神之所以为神惟正直所好亦惟正直君傥无愧于此则撷涧溪之毛挹行潦之水足以格神不然丰豆硕爼是谄以求福也得无与神之意异耶既以励君亦以自励又因以励邑人八月一日山隂陆某记
　　古诗
　　玉华宫　　　　　　　　杜甫
　　溪回松风长苍防古瓦不知何王殿遗构絶壁下隂房鬼火青壊道哀湍防万真笙竽秋色正潇洒美人为黄土况乃粉黛假当时侍金舆故物独石马忧来借草坐浩歌泪盈把冉冉征途间谁是长年者
　　黄牛峡祠　　　　　　　欧阳永叔
　　大川虽有神滛祀亦其俗石马系祠门山鸦噪丛木潭潭村鼓隔溪闻楚巫歌舞送迎神画船百丈山前路上滩下峡长来去江水东流不暂停黄牛千古长如故峡山侵天起青嶂崖崩路絶无由上黄牛不下江头饮行人惟向舟中望朝朝暮暮见黄牛徒使行人过此愁山高更逺望犹见不是黄牛滞客舟
　　东坡云尝闻之于公予昔以西京留守推官为馆阁校勘时同年丁寳臣元珍适来京师梦与予同舟泝江入一庙中拜诏堂下予班元珍下方拜时像为起既出门见一马只耳觉而语予固莫识也已而元珍除峡州判官余亦贬夷陵令一日与元珍同泝峡谒黄牛庙入门惘然皆梦中所见予为县固班元珍下而门外镌石为马缺一耳相视大惊乃留诗庙中盖私识其事也
　　迎神　　　　　　　　　李建勲
