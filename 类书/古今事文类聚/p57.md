<!-- { "loadSidebar": true } -->
　　孟尝君田文在薛食客常数千人无贵贱一与文等人人自以为亲已【史】厨有三列上客食肉中客食鱼下客食菜【列女传】
　　鸡鸣狗盗
　　秦昭王囚孟尝君欲杀之客下坐有能为狗盗者夜入秦宫藏中取所献狐白裘以献幸姬幸姬为言昭王孟尝君得出即驰去变姓名夜半出函谷关关法鸡鸣而出客孟尝君恐追至客之居下坐有能为鸡鸣而鸡尽鸣遂发传出
　　毛遂自赞
　　秦围邯郸赵使平原君赵胜求救合从于楚约与食客有勇力文武者二十人得十九人余无可取者门下有毛遂者自赞曰臣得如锥之处囊中乃脱頴而出毛遂行左手持盘血右手招十九人曰相与防此血于堂下公等碌碌所谓因人成事者也
　　客皆珠履
　　春申君传赵平原君使人于春申君瑇瑁簪舍之于上舍赵使欲夸楚刀劔室以珠玉饰之请命春申君春申君客三千余人其上客皆蹑珠履以见赵使赵使大慙【史记】
　　食客三千
　　魏公子无忌封信陵君仁而下士致食客三千人诸侯以公子贤多宾不敢加兵谋魏
　　冯驩弹铗
　　冯驩闻孟尝君好客蹑屩而见之置传舍十日问传舍长曰客何为曰冯先生甚贫犹有一劔耳又蒯【茅之类可为绳】缑【把劎之处】弹其劔而歌曰长铗归来乎食无鱼孟尝君迁之幸舍食有鱼矣复弹劔而歌曰长铗归来乎出无车迁之代舍出入乘舆车矣又弹劔而歌曰长铗归来乎无以为家孟尝君不恱
　　下令逐客
　　李斯上秦王书曰臣闻吏议逐客窃以为过矣昔缪公取由余于戎东得百里奚于宛迎蹇叔于宋求丕豹公孙支于晋此五子者不产于秦而缪公用之孝公用商鞅惠王用张仪昭王得范雎此四君者皆以客之功客何负于秦哉今逐客以资敌国求国无危不可得也秦王乃除逐客之令
　　开馆延贤
　　公孙为相起客馆开东阁以延贤人身食一肉脱粟饭故人宾客仰衣食俸禄皆给之其后蔡李为相客馆丘墟而已
　　宁逢恶宾【见故人门】
　　常置驿马
　　汉郑当时为太子舍人五日一洗沐常置驿马长安诸郊请谢宾客夜以继日至明旦常恐不徧
　　翟公书门【见市交门】
　　且留东阁
　　薛宣为丞相朱云往见之宣谓曰在田野无事且留我东阁可以观四方奇士云曰小生乃欲相吏耶【云传】
　　倒屣出迎
　　蔡邕见王粲而奇之时邕才学显著贵重朝廷常车骑填巷宾客盈坐闻粲在门倒屣迎之【后汉书】
　　坐上客满
　　北海孔融性寛容好士及退闲职宾客日盈其门常叹曰坐上客常满尊中酒不空吾无忧矣
　　盛礼待客
　　崔瑗字子玉爱士好宾客丰于肴膳或言其太奢瑗闻之怒勅妻子曰吾并日而食以供宾客而反以获讥士大夫不足养如此后勿过以菜具无为诸子所也【华峤书】
　　宾主相忘
　　诸葛孔明每至厐徳公独拜床下徳公初不令止司马徳操尝诣徳公值其上冢徳操径入其室呼徳公妻子使速作黍徐元直当来就我与徳公谈妻子皆罗拜堂下奔走供设须防徳公还直入相就不知何者是客也
　　无主客礼
　　许汜曰昔遭乱过下邳见陈元龙元龙无主客之礼久不相与语自上大床卧使客卧下床刘备闻此语谓汜曰今天下大乱帝王失所望君忧国忘家有救世之意而君求田问舍言无可采假如小人欲卧百尺楼上卧君于地何但上下床之间耶【魏志】
　　设薄主人
　　李胜出为荆州刺史往辞司马懿懿阳为昏谬乱其词因欲自力设薄主人生死共别
　　亹亹逼人
　　谢安弱冠诣王蒙蒙曰此客亹亹为来逼人
　　有此客不
　　谢安造桓温温甚喜言平生欢笑竟日既出温问左右颇尝见我有此客不
　　不妄通宾
　　袁绍居洛阳不妄通宾客非海内知名不得见【英雄传】
　　见薄不耻
　　步隲避难江东与广陵衞旌俱以种自给防稽焦征羌名矫郡之豪族惧其见侵乃共修刺奉以献征羌作食身飨大案殽膳重沓设席置地坐隲旌于牖外以小盘饭与之惟菜茹而已旌不能食隲取致饱乃出旌怒曰何能忍此隲曰吾等贫贱主人以贫贱遇之宜也当何所耻
　　噉粗不耻
　　宗慤任气好武不为乡曲所知乡人庾业家富与宾客相对必方丈而为慤设粟米菜葅谓客曰宗军人贯噉粗食慤致饱而退他日为豫州刺史业为慤长史待之甚厚不以昔事为嫌
　　避逺宾客
　　唐萧俛位宰相性简洁以声利为汚既老家于洛岁时宾客请谢以为烦乃舍济源墅自放山野优游穷年
　　欲授子经【以下系馆宾】
　　汉孙寳御史大夫张忠辟寳为属欲令授子经更为馆舍储峙
　　不能礼贤
　　谢方明为防稽太守灵运造方明遇惠连大相知赏时何长瑜教惠连读书亦在郡内灵运又以为絶伦谓方明曰阿连才悟如此而尊作常儿遇长瑜当今仲宣而馆以下客之食尊既不能礼贤宜以长瑜还灵运载之而去
　　教诸生严
　　吕正献公通判颍州欧阳文忠公适知州事焦先生千之伯强客文忠所严毅方正正献公招延之使教诸子诸生小有过差先生端坐召与相对终日竟夕不与之语诸生恐惧畏伏先生方畧降词色时侍讲公方十余岁内则正献公与申国夫人教训之严外则焦先生化导如此之笃故公徳器成就大异众人公尝言人生内无贤父兄外无严师友而能有成者鲜矣【家传】
　　馆于府第
　　薛简肃公知成都范蜀公方为举子一见爱之馆于府第但与子弟讲学每曰范君廊庙人也公益自谦退乘小驷至铜壶阁下即步行趋府门逾年人不知为帅客也简肃公还朝载蜀公以去或问简肃曰成都归得何奇物曰蜀珍产不足道吾归得一伟人耳【闻见録】
　　子陪大祝
　　富郑公之父甚贫客吕文穆公门下一日白公曰有子十岁许欲令入书院事廷评大祝公许之子郑公也文穆见之惊曰此儿他日名位与吾相似公供给甚厚后郑公两入相【闻见録】
　　女嫁门宾
　　孙贲公素昔为程宣徽门宾后娶程公之女性极妒悍坡尝以诗戱之
　　狎游纵饮
　　滕达道龙图布衣时尝为范文正公门客时范公尹京而滕方年少颇不羁往往潜出狎邪纵饮范公病之一夕至书室中滕已出矣因明烛观书以俟意将媿之至夜分乃大醉而归范公阳不视以观其所为滕畧无惭惧长揖而问曰公所读者何书也曰汉书也复问汉髙祖何如人公逡巡而入
　　馆宾教走
　　蔡京晩岁渐觉事势狼狈亦有隠忧其从子应之自兴化来因访问近日有甚人才应之愕然曰天下人才出在太师陶铸中某何人敢当此问京曰不然觉得目前尽是面防脱取官职去做底人恐山林间有人才欲得知应之曰太师之问及此则某不敢不对福州有张觷字柔直者抱负不茍时适到部京遂宾致之为塾客然亦未暇与之相接柔直以师道自居待诸生严厉诸生已不能堪一日呼之来前曰汝曹曾学走乎诸生曰某等常闻先生长者之教但令缓行柔直曰天下被汝翁作壊了早晩贼发首先到汝家汝曹若学得走缓急可以逃死诸子大惊走告京曰先生忽心恙如此京闻之矍然曰此非汝所知也即入书院与柔直倾倒因访策焉柔直曰今日救时已是迟了只是收拾人才是第一义京因扣其所知遂以杨山为对山自是有召命【朱子语録】
　　古今文集
　　杂著
　　东北道主
　　秦晋围郑郑人谓秦盍舍郑以为东道主盖郑在秦之东故云今世称主人为东道者此也东汉载北道主人乃有三事常山太守邓晨防光武于钜鹿请从击邯郸光武曰伟卿以一身从我不如以一郡为北道主人又光武至蓟将欲南归耿弇以为不可官属腹心皆不肯指弇曰是我北道主人也彭宠将反光武问朱浮浮曰大王倚宠为北道主人今既不然所以失望后人罕引用之【容斋随笔】
　　古诗
　　寄黄充　　　　　　　　陈师道
　　俗子推不去可人费招呼世事每如此我生亦何娯律诗
　　絶句　　　　　　　　　陈师道
　　书当快意读易尽客有可人期不来世事相逢每如此好懐百岁几时开
　　诗话
　　宾客炎凉
　　唐李适之在相位每退朝则邀宾客谐谑赋诗曾不避李林甫之害尝为诗曰朱门长不闭亲友恣相过年今将半百不乐待如何及罢相又为诗曰避权仍罢相乐圣且衔杯借问门前客今朝几个来及死非其罪时人寃之
　　赠以女奴【以下系馆宾】
　　韩魏公出镇中山有门客夜逾墙出娼家公知作种竹诗以警之曰慇懃洗濯加培植莫遣狂枝乱出墙门客自愧作诗云主人若也怜髙节莫为狂枝赠斧斤公置一女奴赠之【青琐集】
　　庖蛙煎鳝
　　山谷戯答史应之云岁晩亦无鸡可割庖蛙煎鳝荐松醪以应之尝授馆于人为童子师故云尔前辈尝有诗曰来朝为送先生饭一夜防溪捉鳝鱼
　　馆宾为守
　　赵平叔客涟水军郡守召致门下数年平叔以馆职守涟水后守以所居为豹隠堂石曼卿诗云熊飞清渭逢何暮龙卧南阳去不还年少客游今郡守蔚然惟在立谈间
　　馆宾遭遇
　　王奇汉谋有声场屋为李文定客文定薨乃章圣临奠见屏间有诗云鴈声不到歌楼上秋色偏欺客路中爱之即召见占对称防特许赴殿试谢诗曰不拜春官为座主亲逢天子作门生










　　古今事文类聚前集卷二十四
<子部,类书类,古今事文类聚>
　　钦定四库全书
　　古今事文类聚前集卷二十五
　　宋　祝穆　撰
　　仕进部
　　校文主司
　　羣书要语登明选公【韩文】手持文柄髙眡寰海【摭言】士患经术之不明无患有司之不公【进学解】当道者又皆良有司【韩文】肯与斗筲者决得失于一夫之目而为之忧哉【韩文】诗句一日声名徧天下满城桃李属春官【刘宾客贺王魏公】欲知君得人失者亦称善【坡】
　　古今事实
　　辨战场文
　　李华作吊古战场文汚为故书他日与萧頴士读之称工华问今谁可及頴士曰君加精便能至矣华愕然而服
　　赋日五色
　　李程开元中试日五色赋先已榜落初出试场杨于陵遇程询其所试程示之其破题曰徳动天鉴祥开日华于陵览之谓程曰公今须作状元翌日无名于陵深不平乃于故册子末缮冩而斥其名氏携之以谒主文主文叹赏不已于陵曰当今文场中若有此赋侍郎已遗贤矣此乃李程所作亟命取程纳卷对之不差一字主文因谋之于陵擢为状元
　　赋阿房宫
　　吴武陵为太学博士太和初礼部侍郎崔郾试进士东都公卿咸祖道长乐武陵最后至谓郾曰君方为天下求奇才敢献所益因出袖中书搢笏为郾读之乃杜牧所赋阿房宫词既警拔而武陵音吐条畅坐客大惊武陵谓曰牧方试有司请以第一人处之郾谢已得其人至第五郾未对武陵勃然曰不尔宜以赋见还郾曰如教牧果异等
　　黜去浮艳
　　贞观中考功员外郎王师旦知贡举时冀州进士张昌龄王公瑾并有俊才声振京邑而师旦考其文策全下举朝不知所以及奏等第太宗恠无昌龄等名因召师旦问之对曰此辈诚有文华然体性轻薄文章浮艳必不成令器臣若擢之恐后生相效有变陛下风雅帝以为名言后并如其言
　　主司权轻
