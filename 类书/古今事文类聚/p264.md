<!-- { "loadSidebar": true } -->
　　予昨日偶出山间入州府友人王信臣迓予于中路约予过其家观所谓山月亭者日已旰未遑也诘朝夙兴出永丰门西走九曲谒亲旧皆寂寂门未唘则反而南谒信臣门唘矣予入坐宾阶有顷信臣揽衣猝猝而出是时风雨昏昏泞淖没膝予语信臣曰今日遂有遗恨郷也山月寜不逺五十里见我于圗畵之中今也尺有咫乃隔我于风雨之外信臣曰先生毋恨则前行予径其家绕出屋后折而左度脩庑陟穹巘有亭若在天半掀然孤巉者山月也予且喜且喟曰尚有遗恨已识王仲祖未见杜冶所谓云端台者焉在信臣指前檐三十许武石栏崛起阶齿层出者曰此是已雨小霁欣然登焉直下百尺壁立如削阛阓数万家如在井底下视胆掉遐瞩神旷乃知此亭面势宅一城髙絶之地无所与二其前峭秀而防蔚者青原也其左突出而翼截者东山也其右首下而凥髙者拜相山也其下横厉而皎空者白鹭江水也周覧未既惊风歘起林木呌呼大波怒跳翻倒城市前山皆动诸峰相角清寒入骨不可复立亟归亭上予益喜且谓曰尚有遗恨今夕无月绍熈四年月日诚斋野客杨某记
　　古诗
　　顔乐亭诗　　　　　　　程伯淳
　　天之生民是为物则非学非师孰孰识圣贤之分古难其眀有孔之遇有顔之生圣以道化贤以学成万世心目破昏为醒周爰阙里惟顔旧止巷汚以榛井堙而圮郷闾蚩蚩弗视弗履有卓其谁师门之嗣追古念今有恻其心良价善谕发帑出金巷治以辟井渫而深清泉泽物佳木成隂载基载落亭曰顔乐昔人有心予忖予度千载之上顔惟孔学百世之下顔居孔作盛徳弥光风流日长道之无疆古今所常水不忍废地不忍荒鸣呼正学其何可忘
　　流杯亭　　　　　　　　李徳裕
　　激水自山椒折波分浅瀬廻环凝古篆诘曲如萦带寜愬羽觞迟唯贪亲友防欲知中圣处皎月临松盖
　　沧浪亭诗　　　　　　　欧阳永叔
　　子羙寄我沧浪吟邀我共作沧浪篇沧浪有景不可到使我东望心悠然荒湾野水气象古髙林翠阜相回环新篁抽笋添夏影老枿乱发争春妍水禽闲暇事髙格山鸟日夕相啾喧不知此地防兴废仰视乔木皆苍烟堪嗟人迹到不逺虽有来路曽无縁穷竒极恠谁似子捜索幽隠探神仙初寻一迳入宻豁见异境无穷边风髙月白宜夜一片莹净铺琼田清光不辨水与月但见空碧涵漪涟清风眀月夲无价可惜只卖四万钱又疑此境天乞与壮士憔悴天应怜鸱夷古亦有独往江湖波涛渺翻天﨑岖世路欲脱去反以身试蛟龙渊岂如扁舟任飘兀红蕖緑浪摇醉眠丈夫身在岂长弃新诗羙酒聊穷年虽然不许俗客到莫惜佳句人间传
　　寄题九日山豁然亭　　　朱元晦
　　昨游九日山散发岩上石仰看天宇近俯叹尘境窄归来今防时梦想挂苍壁闻公结茅地恍复记畴昔年随流水逝事与浮云失了知豁然处初不従外得遥怜植杖翁鹤发防眼碧永歗月眀中秋风桂花白
　　律诗
　　江亭寓目　　　　　　　卢拱【英华】
　　江郭带林峦津亭倚槛看水风蒲叶战沙雨鹭鸶寒晩木初雕桞秋丛欲败兰哀猿自相呌郷泪好无端
　　东亭闲坐　　　　　　　白居易
　　东亭尽日坐谁伴寂寥身緑树为佳客红蕉当美人笑言虽不接情状似相亲若不悠悠想如何度晩春
　　移家别湖上亭　　　　　戎昱
　　好是春风湖上亭桞条藤蔓系离情黄莺久住浑相识欲别频啼四五声
　　题王侍御池亭　　　　　白居易
　　朱门深鎻春池满嵗落蔷薇水浸莎毕竟林塘谁是主主人来少客来多
　　山壁偶题　　　　　　　刘彦冲
　　水绕山堂竹映桥偶来尘意已潜销怜晓日浮波影满壁煌煌玉电摇
　　旅次洋州寓居郝氏林亭　方干
　　举目縦然非我有思量似在故山时鹤盘逺势投孤屿蝉曵残声过别枝凉月照窓欹枕倦澄泉绕石泛觞迟青云未得平行去梦到江头身在兹
　　杂著【此下系台】
　　凌虚台记　　　　　　　苏子瞻
　　国于南山之下宜若起居饮食与山接也四方之山莫髙于终南而都邑之丽山者莫近于扶风以至近求髙其势必得而太守之居未尝知有山焉虽非事之所以损益而物理有不当然者此凌虚之所为筑也方其未筑也太守陈公杖履逍遥于其下见山之出于林木之上者累累如人之旅行于墙外而见其髻也曰是必有异使工凿其前为方池以其土筑台出于屋之檐而止然后人之至于其上者恍然不知台之髙而以为山之踊跃奋迅而出也公曰是宜名凌虚以告其従事苏轼而求为之记轼复于公曰物之兴废成毁不可得而知也昔者荒草野田霜露之所翳狐虺之所窜伏方是时岂知有凌虚台耶废兴成毁相寻于无穷则台之复为荒草野田皆不可知也尝试与公登台而望其东则秦穆公之祈年槖泉也其南则汉武之长杨五柞而其北则隋之仁夀唐之九成计其一时之盛宏杰诡丽坚固而不可动者岂特百倍于台而已哉然而数世之后欲求其彷佛而破瓦頽垣无复存者既已化为禾黍荆棘丘墟陇亩矣而况于此台欤夫台犹不足恃而况于人事之得防忽往而忽来者欤而或者欲以夸世而自足则过矣盖世有足恃者而不在乎台之存亡也既已言于公退而为记
　　陈希亮字公弼天资刚正人也嘉祐中知凤翔府事东坡初擢制科佥书判官事吏呼苏贤良公弼怒曰府判官何贤良也杖其吏不顾或谒入不得见又为中元节不过防罚铜八斤东坡作府斋醮祷祈请小文公弼必涂改至为公作凌虚台记末云人事得防数语公弼览之笑曰吾视苏眀允犹子也某犹孙子也平日故不以辞色假之者以其年少暴得大名惧夫满而不胜也乃不吾乐耶不易一字亟命刻之石【闻见后録】
　　律诗
　　登定王台　　　　　　　朱元晦
　　寂寞畨君后光华帝子来千年余故国万事只空台日月东西见湖山表里开従知爽鸠乐莫作雍门哀
　　题太云寺观台　　　　　黄鲁直
　　痩藤拄破风烟上乞与游人眼豁开不知眼界濶多少白鸟飞尽青天回
　　凤凰台　　　　　　　　李白
　　鳯凰台上凤凰游凤去台空江自流吴宫花草迷幽径晋代衣冠成古丘三山半落青天外二水中分白鹭洲总为浮云能蔽日长安不见使人愁
　　斋閤【书院精舎附】
　　羣书要语斋洁也【说文】或曰斋谓夫闲居平心以养思虑若于此而斋戒也故曰斋【欧阳公东斋记】閤小闺谓之閤门旁户也【说文】
　　古今事实
　　心斋坐忘
　　顔回曰吾无以进矣敢问其方仲尼曰斋顔回曰回之家贫唯不饮酒不茹荤者数月矣若此则可以为斋乎仲尼曰是祭祀之斋非心斋也回曰敢问心斋仲尼曰若一志无听之以耳而听之以心无听之以心而听之以气听止于耳心止于符气也者虚而待物者也唯道集虚虗者心斋也【荘子】
　　萧斋
　　梁武帝时造寺萧子云飞白大书萧字寺至今一字在焉李约之见之破产买归东洛建一小室以玩之号萧斋【杜阳编】
　　开东閤【系閤】
　　公孙为相开东閤以延贤人
　　天下四书院【以下系书院】
　　应天府民曹诚即同文【戚纶之父名】旧居广舎百五十楹聚书千余卷以延学者真宗嘉之赐名曰应天府书院南唐升元中白鹿洞建学馆以李道为洞主掌其教授太平二年知江州周述言庐山白鹿洞学徒常数千百人乞赐九经肄习诏国子监给夲仍传送之　开寳中潭守朱洞首于岳麓创书院以待学者诏赐书院名唐元和间衡州人李寛于石鼓创书院宋初赐额号天下四书院
　　古今文集
　　杂著
　　浩斋记　　　　　　　　马子才
　　舜视弃天下如弃敝屣伊尹以不义禄之天下而不顾舜伊尹之轻天下如此哉古之人所以成就大事当危疑之机颠覆之变处置甚暇而不乱唯轻天下者能之今夫操刀而防壶执匕以饭稲者皆是也至于屠龙鲙蛟刺虎之役则束手战栗而不敢发者其气慑也予越许淳翁于其所居之东开室读书名之曰浩斋而求记于予予请以一斋之事言之则所谓浩然者可以立见而不惑今子之洒扫是室也异时之洒扫天下有异于此乎今子之整齐图书拂拭几案卧琴于床挂劒于壁冠佩在上屦杖在下异时之辅相天子措置公卿大夫百执之事下至于庶人微至于万物有异于此乎子有役而呼童子小不如意则必叱而去之奔走颠倒唯子所指异时将百万之骑大战于隂山之墟朔野之北防吟而轻呼使熊罴豺虎之猛毕皆赴敌万死而不顾亦有异于此乎子或志倦体疲神昏欠伸抚髀露腹便然酣卧乎一榻之上异日之厌功名辞富贵归休乎江湖之间石泉之畔髙尚以养徳醉吟而适真亦有异于此乎子之居是斋也试以此观之则所谓浩然者岂不壮哉予尝患士气卑弱不足与立子有志于此言则其自负必无敌于天下矣予之阅人亦多矣为利仅耳喜津津出顔间而手足趯趯然摇动小不谐世则摧败挫辱作儿女声有可怜憔悴之色此何谓也予将求子以语同侪而论心尚有此态则可以相视一笑元祐丁夘五月朔日记
　　进学斋记【见学术门】
　　潜斋记　　　　　　　　晁无咎【补之】
　　潜室之广无丈其髙如之背阳而面隂违温而趋寒其室双翼外防老木翳其前小竹丛其右防胧晻暧光景不曜盖若蛰虫伏兽之所潜焉而潜之名所为得也客过予者曰方今主圣臣良政恬俗康朝有鹓鸾野无豺狼可谓有道之世矣吾子生二十长六尺出不能提桴鼓以动百万之师左乌号之弓右昆吾之劒喑呜咤叱北牧祁连西挞灵夏入不能陪黄阁之末议聨紫微之别班正容端色以斋肃百吏操纸握管以号令四海今反幽幽黙黙近形逺迹以顽处心以潜名室岂非所谓倒行而逆施者耶予跃然而惊抚然而笑曰有是哉主圣臣良此吾潜之所为甘乎分者也政恬俗康此吾潜之所为幸乎安者也朝有鹓鸾野无豺狼此吾潜之所为有待乎亨者也而反以是疑我顽其亦未之思耶请为客言潜易曰雷在地中复此天地之潜也而阳气已动乎黄泉矣尺蠖之屈以求伸也龙蛇之蛰以存身也此虫兽之潜也而小者获伸大者获存矣故不能静者不能动不能处者不能出然则奚行之倒而施之逆耶昔者回宪潜于道故闇然而日彰黄绮潜于时故黙然而寖潜乎潜将以为不潜者矣客傲而出因记其语于壁
　　画舫斋记　　　　　　　欧阳永叔
