<!-- { "loadSidebar": true } -->
　　士子科目
　　羣书要语古者天子之制诸侯岁献贡士于天子天子试之于射宫【射义】古之取士考素行之原询乡曲之誉崇礼逊明节义以朴厚为先雕文为后方今举士明诏方下固已驱驰府寺之廷出入王公之道陈篇希恩奏记誓报故俗号举人皆称覔举【唐薛登疏】操数寸之管书盈尺之纸髙可以钓爵位若循次而进亦不失于甲科【韩答窦书】士人应敌文章多用他人议论时语曰问即不知用则不错【墨客挥犀】
　　古今事实
　　周取士制
　　大司徒之职以乡三物教万民而宾兴【地官】乡大夫之职各掌其乡之政教禁令正月之吉受教法于司徒退而颁之于其乡吏使各以教其所治以攷其徳行察其道艺三年则大比攷其徳行道艺而兴贤者能者乡老及乡大夫帅其吏与其众寡以礼宾之厥明乡老及乡大夫羣吏献贤能之书于王王再拜受之登于天府【同上】命乡论秀士升之司徒曰选士司徒论选士之秀者而升之学曰俊士升于司徒者不征于乡升于学者不征于司徒曰造士【王制】
　　汉取士制
　　髙祖诏曰贤士大夫既与我定有天下而不与吾共安利之可乎有肯从我游者吾能尊显之以布告天下其有称明徳者御史中执法郡守必身劝为之驾遣诣丞相府武帝诏曰召吏人有明当世之务习先圣之术者县次续食令与计偕今至阖郡不荐一人其与中二千石礼官博士议不举者罪有司议曰不举士一则黜爵再则黜地三则黜爵削地毕矣
　　汉之射策
　　汉射策与对防不同按萧望之传射谓为难问疑义书于防量其大小署为甲乙之科不使彰显射者随其所得而释之对者显问以政事经义观其所对文词定髙下【孔氏杂说】
　　北齐取士
　　北齐选举多沿后魏之制皇帝出坐于朝堂中楹其有滥劣者饮墨水一升文理孟浪者夺席脱容刀【通典】
　　唐取士制
　　唐贡士之科有秀才有明经有进士有明法有书有算每岁仲冬郡县馆监课试其成者长史防属僚设宾主陈俎豆备管牲用少牢行乡饮酒礼歌鹿鸣之诗召耆艾叙少长而观焉既饯而与计偕其不在馆学而举者谓之乡贡武徳以来礼部阅试之日皆严设兵衞荐棘闱之捜索衣服讥诃出入以防假滥焉【通典】
　　中书详覆
　　长庆三年正月礼部侍郎王起奏曰伏以礼部放榜之后逺近误传非便臣请今年进士堪及第者本司考试讫其诗赋先进中书门下详覆勅却下本司然后准例大字放榜从之
　　殿试之始
　　则天永昌元年二月防问贡举人于洛阳城殿前殿试自此始
　　糊名之始
　　武后以吏部选人多不实乃令试日自糊其名暗考以定等第
　　重进士科
　　进士科始隋大中盛贞观永徽之际缙绅虽位极人臣不由进士者不以为美其推重谓之白衣卿相以白衣之士即卿相之资也重之如此【并通典】
　　不许继烛
　　唐制礼部试举人夜以三鼓为限宋率用白昼不许继烛【国朝事实】
　　举业疎畧
　　宋初毎岁放榜取士极少方安徳裕作魁日九人而已盖天下未混一也至太宗朝浸多所得东南之秀其后又别立分数考校五路举人以北人拙于词令故优取熙宁二年廷试罢三题专以防取士非杂犯不复黜然五路举人尤为疎畧黄道夫榜传胪至第四甲党镈卷子神宗大笑曰此人何由过省知举舒信道对以五路人用分数末名过省上命降作第五甲末自后人日益广宣和七年沈元用榜正奏名殿试至八百五人盖燕云免省者既众天下赴南宫试者万人无逾此岁之盛
　　推原事始
　　开寳六年因徐士廉伐鼓讼不公帝御讲武殿覆试御试自此始　赐诗自兴国二年吕蒙正牓始　分甲次自兴国八年王世则牓始　及第日赐袍笏自祥符中姚晔牓始　赐宴自吕蒙正牓始　赐同进士出身自王世则牓始　唱名自雍熙二年梁颢牓始　封弥誊録覆考编排皆始于祥符景徳之间
　　隔截进士
　　陈彭年任翰林学士求对归诣政府王文正公旦延见之陈起呈其状曰科场条贯公投之于地曰内翰做官几日待隔截天下进士陈惶惧而退【遗事】
　　秀才变学究
　　王荆公改科举暮年曰本欲变学究为秀才不谓变秀才为学究盖举子专诵王氏章句而不解义正如学究诵注疏耳【谈丛】
　　廷试以防
　　吕公着知贡举密奏曰天子临轩防士而用诗赋非举贤良求治之意今来廷试乞出自宸衷唯以诏防咨访治道自是上临轩始以防试进士【吕家传】
　　不私增年
　　冦莱公十九举进士时太宗取人多问其年年少者往往罢遣或教公增其年公曰吾初进取可欺君耶
　　不妨举业
　　程伊川曰或谓科举事业夺人之功是不然且一月之中十日为举业余日足可为学然人不志于此必志于彼故科举之事不患相妨惟患夺志【外志】
　　古今文集
　　杂著
　　学校贡举私议　　　　　朱元晦
　　古者学校选举之法始于乡党而达于国都教之以徳行道艺而兴其贤者能者盖其所以居之者无异处所以官之者无异术所以取之者无异路是以士有定志而无外慕蚤夜孜孜惟惧徳业之不修而不忧爵禄之未至夫子所谓言寡尤行寡悔禄在其中孟子所谓修其天爵而人爵从之盖谓此也今之为法其所以教者既不本于徳行之实而所谓艺者又皆无用之空言至于其弊则所谓空言者又皆恠妄无稽而适以败壊学者之心志是以人才日衰风俗日薄朝廷州县每有一事之可疑则公卿大夫官人百吏愕眙相顾而不知所出是亦可验其为教之得失矣议者不知其病源所在反以程试文字之不工为患夫空言本非所以教人亦不足以取士而诗赋又空言之尤者其无益设教取士章章明矣然熙宁罢之而议者不以为是者非罢诗赋之不善乃专主王氏经义之不善也今必罢诗赋而分诸经子史时务之大者古者大学之教以格物致知为先而其考教之法又以九年知虑通达强立不反为大成盖天下之事皆学者所当知而其理之载于经者则各有所主若诸子之学同出于圣人各有所长不能无短其长者固不可以不学而其所短亦不可不辨也至于诸史则该古今兴亡治乱得失之辨时务之大者如礼乐制度如天文地理兵谋刑法之属亦皆当世所须而不可阙皆不可以不知习也今欲以易书诗为一科而子年午年试之周礼仪礼及二戴之礼为一科而卯年试之春秋三传为一科而酉年试之诸经皆兼大学论语中庸孟子论则分诸子为四科而分年以附焉防则诸史时务亦然则士无不通之经无不习之史而皆可为当世之用矣草茅之虑偶及于此故尝敢私记其说以为当路之君子或将有取焉
　　摹印进士试题
　　唐穆宗长庆元年礼部侍郎钱徽知举放进士郑朗等三十三人后以段文昌言其不公诏中书舍人王起知制诰白居易重试駮放卢公亮等十人贬徽江州刺史白公集有奏状论此事大畧云伏自科目欲重进士以来论奏者众甚盖以礼部试进士例用书防兼得通宵得通宵则思虑必周用书册则文字不错昨重试之日书册不容一字大烛又许两条迫促惊忙幸皆成就若比礼部所试事校不同及駮放公亮等敕文以为孤竹管赋出于周礼正经阅其程试之文多是不知本末乃知唐试进士许挟书及见烛如此国朝淳化三年太宗试进士出卮言日出赋题孙何等不知所出相率扣殿槛乞上指示之上为陈大义景徳二年御试天道犹张弓赋后礼部贡院言近年进士惟钞畧古今文赋懐挟入试昨者御试以正经命题多懵所出则知题目不示以出处也大中祥符元年试礼部进士内出清明象天赋等题仍録题解摹印以示之至景祐元年始诏试日进士题目具经史所出摹印给之更不许上请【容斋随笔】
　　古诗
　　送皇甫湜赴举　　　　　马异
　　马蹄声特特去入天子国借问去是谁秀才皇甫湜含吐一腹文八音兼五色主文有崔李郁郁为朝徳青铜镜必明朱丝绳必直称意太平年念子长相忆
　　律诗
　　省试夜　　　　　　　　薛能
　　白莲千朶照廊明一片承平雅颂声更报第三条烛尽文昌风景写难成
　　题都堂壁　　　　　　　韦承矩
　　褒衣博带满尘埃独上都堂纳卷回蓬巷几时闻吉语棘篱何日免重来三条烛尽钟初动九转丹成鼎未开残月渐低人扰扰不知谁是谪仙才
　　诗话
　　八义手成
　　温庭筠才思艳丽工于小赋每入试押官韵凡八义手而八韵成多为隣铺假手日救数人而士行有缺缙绅薄之
　　槐黄赴举
　　长安举子六月后落第者不出京谓之过夏借净坊庙院作文章曰夏课时语曰槐花黄举子忙故翁承赞有诗云雨中妆防望中黄勾引蝉声送夕阳忆得当年随计吏马蹄终日为君忙
　　髙谈性命
　　山谷诗云棘闱深锁武成宫谈天进士雕虚空熙丰间进士髙谈性命溺于虚无元祐初其习犹在
　　状元
　　羣书耍语子大夫褎然为举首【汉制防】北斗星魁为首杓为末【天文志】昔者处贫贱之辱所有无以异于今一朝居豪杰之先而人然后知其贵【坡集】擢冠伦魁【益公集】三年而奉诏防固南宫进士之所同一举而冠儒科盖东阁郎君之未有【汪藻贺秦相】
　　古今事实
　　晁董公孙【见制科门】
　　谢传衣鉢【详见主司门】
　　唐进士自状元以下到主司宅下马缀行而立敛名纸通呈对拜主司云谢衣鉢【摭言】
　　状元角胜
　　太祖朝王嗣宗与赵昌言争状元于殿前乃命二人手搏约胜者与之赵昌言髪秃嗣宗殴其幞头坠地趋前曰臣胜矣上笑以嗣宗为状元【涑水记闻】
　　五年不诏
　　太宗自淳化三年赐进士孙何及第出身后五年不降诏
　　大小状元
　　章圣即位咸平元年二年皆放进士举孙仅孙暨相继魁天下皆汝州人京师闾巷之人荣之至于百姓亦以大状元小状元呼之嘉祐八年许将治平四年许世安时谓大许小许然亦以姓呼盖由隔彭汝砺一牓也
　　呼小状元
　　孙何孙仅兄弟驰名王黄州览仅文编书其后曰明年再就尧堦试应被人呼小状元仅果第一王黄州以诗寄之曰病中何事忽开顔记得时称小状元粉壁每题龙虎牓锦标终属鹡鸰原【渑水燕谈】
　　小宋当魁
　　宋祁兄弟同行逢一异僧相曰小宋当大魁天下大宋亦不失甲第后十年大宋复遇诸涂僧乃大惊曰公丰神特异如此岂活数万命者乎大宋曰素贫安得有此僧曰姑思之宋良久曰北堂有蚁穴忽为大雨所浸编竹为桥以渡岂此是耶僧曰必是也小宋合当首魁公终不出其下比唱第小宋果大魁章献太后乃谓弟不可以先兄因命大宋为第一小宋为第十
　　竟如素志
　　胡旦有俊才尚气凌物尝大言曰应举不作状元仕官不为宰相乃虚生也及随计之秋适坐中闻鴈乃题诗曰明年春色里领取一行归果魁天下
　　鄙渴睡汉
　　吕文穆公未第时薄游一县时胡大监旦随其父宰是邑遇吕甚薄客有喻胡曰吕公能诗宜少加礼胡问警句客举曰挑尽寒灯不成梦胡笑曰乃一渴睡汉耳吕甚恨而去明年首中甲科寄声于胡曰渇睡汉状元及第矣胡曰待我明年第一人及第输君一筹既而次榜亦中首选文穆公正也【归田録】
　　不在温饱
　　王曾青州发解及南省廷试皆为首冠中山刘子仪为翰林学士戏语之曰状元试三塲一生吃着不尽沂公正色答曰曾平生之志不在温饱【东轩笔録】
　　不受郊迎
