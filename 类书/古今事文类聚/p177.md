<!-- { "loadSidebar": true } -->
　　薯蓣生于山者名山药秦楚名玉延【孙真人千金方】
　　芋名蹲鸱
　　诗句摘我园中蔬【选】畦蔬绕茅屋自足媚盘飡　每愧无畦菜空令缷马鞍　自锄稀菜甲小摘为情亲　园蔬抱金玉　夜雨剪春韭【并杜】隣舎与园蔬【杜詶髙使君】菜本如白玉【陈去非】玉人怜我长蔬食走送厨珍自不尝【山谷】长安冬葅酸且緑金城土酥浄如练注土酥令之芦菔也奉烦僚友送园蔬【并山谷】
　　虀淹韭曰虀淹薤曰【通俗文】醯人共五虀【周礼】朝虀暮盐【韩进学解】惩于羮者吹于虀【楚词】仲冬菜经霜芜菁葵等杂菜干之竝为咸葅有得其和者竝作金钗色南人作咸葅以糯米熬捣为末并研胡麻和酿之石令熟葅既甜脆汁亦酸美【荆楚嵗时记】
　　诗句山畬粟米饭野菜淡黄虀【传灯録】金花屑橙虀【高适】念子朝夕勤盐虀【欧】
　　古今事实
　　饭疏饮水
　　孔子曰饭疏食饮水曲肱而枕之乐亦在其中矣
　　姜不多食
　　孔子不撤姜食不多食
　　择菜
　　宣尼穷于陈蔡之间顔回择菜又曰顔回不茹荤三月【庄子】
　　拔其园葵
　　公仪休为鲁相食葵而美拔其园葵而弃之不与人争利
　　马逸践葵
　　鲁漆室女曰昔晋客舎吾家系马于园马佚践吾园葵使吾终嵗不厌葵味【详见忧国门】
　　服黄菁子
　　陆通字接舆与妻俱隠蜀峨眉诸名山食菌栌实服黄菁子俗以为仙
　　食芋厌葱
　　徐无鬼见魏武侯武侯曰先生居山林食芋粟厌葱韭以賔寡人久已夫【庄子】
　　岷山蹲防
　　卓氏之先赵人秦破赵迁卓氏之蜀曰吾闻岷山之沃野有蹲防至死不饥乃求逺迁致之于临邛
　　张骞得种
　　张骞奉使还始得大蒜苜蓿
　　自食菜羮
　　后汉崔瑗爱士好賔客盛修肴膳殚极滋味不问余产居常食菜羮而已
　　瓦器蔬食
　　后汉宣帝常蔬食瓦器
　　留薤欲种
　　苏峻之乱庾太尉南奔见陶公陶公雅赏重陶性俭吝及食噉薤庾因留用陶问用之何为庾公曰故可种于是大叹
　　菜名避讳
　　有蔡郎者父讳纯遂呼蒪菜为露葵面墙之徒递相仿效有士人聘齐主客郎李恕问曰江南有露葵否答曰露葵是莼菜水郷所出今所食者緑葵耳【顔氏家训】
　　劝食菜【见食物门】
　　野人献芹【见餽遗门】
　　秋风思莼【见思郷门】
　　挑菜伤指
　　范宣挑菜伤指大啼曰身体髪肤不敢毁伤故啼【艺文类聚】
　　燕用菜果
　　桓温性俭每燕唯下七奠杅菜果而已
　　常食唯菜
　　吴隠之为广州清操愈励常食不过菜及干鱼而已
　　大官常蔬
　　梁武帝大官常膳唯以菜蔬
　　菜食老叶
　　齐江泌性仁孝食菜不食心以其生意唯食老叶而已
　　未尝食姜
　　梁周舍占对辩捷尝与裴子野语及嗜好子野云从来未尝食姜舍应声曰孔称不撤裴乃不尝一座皆悦
　　贩葱为业
　　梁吕僧珍为冠军将军封平固侯其先以贩葱为业及僧珍贵其兄子弃业求官僧珍不许曰汝等自有常分岂可妄求但当速归葱肆耳
　　为守种菜
　　梁蔡为吴兴守不饮郡井斋前自种白苋紫茄以为常饵诏褒其清
　　二十七种
　　庾杲之清贫自乐食惟有韭葅瀹韭生韭杂菜任昉戏之曰谁谓庾郎贫食有二十七种谓三种韭也【南史】李崇为尚书令富而俭食常无肉止有韭茹韭葅崇客李元祐谓人曰李令公一食十八种人问其故元祐曰二韭十八闻者大笑【鸡跖集】
　　春韭秋菘
　　齐周颙隠钟山王俭谓曰卿在山中何所食答曰赤米白盐緑葵紫蓼又问何者最佳曰春初早韭秋末晩菘
　　受蒜不食
　　周党见闵仲叔食无菜遗之生蒜仲叔曰我欲省烦耳今更作烦耶受而不食【高士】
　　懒残食芋
　　李泌在衡岳有僧明瓉号懒残【性懒而食残故云】泌察其非凡人夜往谒之瓉发火芋啗之曰勿多言领取十年宰相【本】
　　蒸葫芦【见食味门】
　　种菜贻笑
　　冲晦处士李退夫者为事矫怪居京师北郊一日种葫荽俗主人口诵猥语则茂退夫撒种密诵曰夫妇之道人伦之正【云　云】不絶于口忽有客至命其子毕之子执余种曰大人已曽上闻皇祐中馆阁中或议论则曰宜撒葫荽一巡【江南野录】
　　咬得菜根
　　汪信民尝言人常咬得菜根则百事可做胡康侯闻之击节叹赏【闻见录】
　　食葅得蛭【以下系虀】
　　楚惠王食寒葅而得蛭因吞之
　　韭菜虀
　　石崇为客作豆粥咄嗟便办每冬得韭萍虀王恺密问其帐下云豆至难熟豫作熟味客来但作白粥投之韭萍虀是捣韭根薪以麦苗耳
　　虀汁为美
　　宋太宗命苏易简讲文中子有杨素遗子食经羮藜糗之説因问食品何物最珍对曰物无定味适口者珍臣尚知虀汁为美臣忆一夕寒甚拥炉痛饮夜半吻燥中庭月明残雪中覆一虀盂连咀数根臣此时自谓上界仙厨鸾脯凤胎殆恐不及屡欲作冰壶先生纪其事因循未果也上笑而然之【僧文玉壶淸话】
　　古今文集
　　杂著
　　菜生异花
　　菜品中芜菁菘芥之类遇旱其标多结成花如莲花或作龙蛇之形此常性无足怪者熙宁中李賔客及之知润州园中菜花悉成荷花仍各有一佛坐于花中形如雕刻莫知其数暴干之其相依然或云李君之家奉佛甚谨因有此异【笔谈】
　　玉延赋　　　　　　　　陈去非
　　吾闻阳公之田不垦不耕爰播盈斗可获连城资隂阳之淑气孕天地之至精蜿蜒赤埴之腴煌扈白虹之英惊山木之润发冒朝采之余荣逮百嘉之泽尽此玉之丰成王公大人方以不贪为寳辞秦玉而陋楚珩虽三献其奚售乃举贽于老生老生囊中之法未试腹内之雷久鸣搴石鼎以自濯搘豕腹之彭亨春江浩其波涛逺壑飒以松声俄白云之涨谷乱双眼于晦明擅人间之三絶色味胜而香清捧杯盂而笑领映窻户之新晴斥去懒残之芋尽弃接舆之菁收竒勲于景刻已未落而体轻凌厉八仙埽除三彭见蓬莱之夷路接阊阖于初程彼徇华之大夫【张景阳七命徇华大夫造冲汉公子其七命末云浮蚁星沸飞华萍接石尝其味仪氏进其法倾罍一朝可以流湎千日】含三生之宿酲污之以蜂蜜辱之以羊羮合尝逸少之炙同孝仪之鲭唤超然之至味乃陆沈于聋盲岂皆能于我遇亦或卿而或烹【左传石乞曰事克以为卿不克则烹】起援笔以三呌驰蛇蚓以縦横吾何与大夫之迷疾【列子秦人逢氏子有迷罔之疾视白以为黒享香以为臭尝甜以为苦也】盖以慰此玉之不平也
　　老圃赋　　　　　　　　洪舜俞
　　嗟余生之剌乖甘偭密而即疏痛虺隤其倦游嬴薄乎闲居老既怯于山桥穷莫备乎泽车坐玩相牛之经闲抄种树之书五十歩兮野圃数百歩兮破庐一秃翁以自乐羣痴儿而共鉏冰解寒袪霏开日舒濯濯我畦浏浏我渠穉甲怒长鲜荚蔚扶渉熟成趣驩然忘劬翁放鉏顾儿而言曰汝亦知夫世有遇不遇之蔬乎鴽酿施蓼蠯醢侑葅蔌蒲羞鼈食瓜荐鱼芥醤且胾葱渫且朐烈有桂椒滑有堇榆已多乎燧人庖牺氏之初而况织翠屠苏殷红氍毹淋漓觞斚轰豗钟竽猩唇豹胎之鼎素鼋紫驼之厨始馋涎其趋新中便腹而厌余于是荤臊望风而引部芳辛色而应须撷翠苕于昆丘掇瑶颖乎方壶蔗浆盛夏而涷合萍虀祁寒而暖敷行以白玉奉之緑珠五侯鲭兮逊美天酥陁兮失腴此其遇合不啻初识之机云晚见之严徐也若乃岩壑栖迟竹屋槿篱莼擅塲于秋风空结鲈鱼之思韭争长于春雨未辨黄粱之炊荻生而河豚上橙熟而蟹螯肥指虽动而莫训腹不负其防希已而凌寒采薇近阳刈葵袪萱堂背担芹涧湄馋黄独之雪苗筐白薤之露茗蘼芜以涤烦醪枸而补羸冷淘煮兮槐茁餫饨斫兮虀滋膏硎兮雹突饮粪火兮蹲鸱酣糟紫姜之掌冰醯青蔯之丝云蒸婴粟之乳涛涌胡麻之糜轮菌鹅鸭之瓠郁屈龙蛇之芝婆娑熊蟠之菘防防虬髯之菭鲚孕子兮椶鱼鼈解裙兮树鸡竹竞绷兮稚子蕨初拳兮小儿以至太华之藕黄河之菇婆罗之波棱大宛之苜蓿南越之鹿角江东之耑蹄与夫蜀之鸡苏龙鹤栮脯加皮名器纷纶色光陆离性异温凉气分王衰芼择加精调而得宜香闻丧心味适觧眉有举桉之接敬无轑釜之见欺芬芬苾苾杂陈更进可以苏文园之渴疗首阳之饥彼其石芥老而愈劲苦笋少而已竒蔊有拂士之风菊抱幽人之姿回睨蔓菁随地而易质薯蓣视人而变形曽不满乎一嗤矧肯数乎恶苣邪蒿臭蒜而秽荽然是蔬也进不荣于珥貂鸣玉之齿退不豪乎重削胃脯之颐烟云歕薄乎夜读之吻风露簸荡乎朝吟之脾与斋鉢莫争道食方丈乎何期其不道可知已儿拱而前其然岂然诸葛以姓行元脩以字传玉鲁得决老而重银茹为涪翁而妍与其见赏于肉食之鄙孰若托名于捽茹之贤盖穷患姱名之不立而不患并日之食张达患伯学之不能行而不患一筯之万钱茍道义之信饱饭蔬食而乐焉翁捧腹一笑长歌振林皎白驹之束刍毋金玉兮尔音
　　题画菜　　　　　　　　黄鲁直
　　不可使士大夫不知此味不可使天下之民有此色古诗
　　题张处士菜园　　　　　髙适
　　耕地桑柘间地肥菜常熟为问葵藿资何如庙堂肉
　　次刘秀野蔬食十三韵　　朱元晦
　　乳饼
　　诗朝荐蔬盘乳饼有真味不用精琼糜无劳烂羊胃
　　新笋
　　翛翛江上林白日暗风雨下有万玉虬三冬卧寒土
　　紫蕈
　　谁将紫芝田种此槎上土便学商山翁风餐谢肥羜
　　子姜
　　姜云能损心此谤谁与雪请论去秽功神明看朝彻
　　茭笋
　　寒茭翳秋塘风叶自长短刳心一饱余并得牀敷软
　　南荇
　　黄龙记昔游园客有佳遗不为洛生吟辍飡时拥鼻
　　蔊菜
　　小草有真性托根寒涧幽懦夫曽一嘬感愤不能休
　　木耳
　　疎肠久自安异味非所树耳黒垂聃登盘今亦乍
　　萝卜
　　纷敷剪翠丛津润擢玉本寂寞病文园吟余得深龈
　　芋魁
　　沃野无凶年正得蹲防力区种万叶青深煨奉朝食
　　笋脯
　　南山春笋多万里行枯腊不落盘飡中今知緑如箦
　　豆腐【世豆腐本淮南王术】
　　种豆豆苗稀力竭心已腐早知淮南术安坐获泉布
　　白蕈
　　闻説阆风苑琼田产玉芝不放云表露烹瀹讵相宜
　　园蔬十咏　　　　　　　　刘彦冲
　　茭白
　　秋风吹折碧削玉茹芳根应傍鹅池发中懐洒墨痕
　　芋
　　分得蹲防种连根占地腴晓炊黏玉糁深椀啖模糊
　　韭
　　肉食嘲三九终怜气韵清一畦春雨足翠髪剪还生
　　瓠
　　溉釡熟轮菌香清味仍美一线解琼瑶中有佳人齿
　　芥
　　叶实抱芳辛气烈销烦滞登俎效微劳乍食惊频嚏
　　菘
　　周郎爱晩菘对客防称赏今晨喜荐新小嚼冰霜响
　　波薐
　　金镞因形制临畦发永叹时危思预佩楚客莫纫兰
　　子姜
　　新芽肌理腻映日浄如空恰似匀妆指柔尖带浅红
　　萝卜
　　密壤穿根蔕风霜亦饱经如何纯白质近蔕染微青
　　苦菜
　　虽无适口味暖益功稀比菜苦不登盘言忠多逆耳
　　种莴苣　　　　　　　　杜甫
