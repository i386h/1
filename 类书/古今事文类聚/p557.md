<!-- { "loadSidebar": true } -->
　　王安礼知开封府事至輙断庭无留讼乆系待辩者一切论决未三月而狱内皆空揭诸府门辽使过见叹息以为异事上曰安礼能骇动外夷于古无愧矣【哲宗实录】
　　京师兴謡
　　范仲淹知开封府决事如神京师为之兴謡曰朝廷无忧有范君京师无事有希文【谈苑】
　　老奸自畏
　　王恭简公岩叟知开封府曹读以物产贸易万缗市侩稽违逾年止输其半一日闻户外有钱声偿钱皆足读怪之询其由乃曰王公今日知府矣公治开封不为精神智力如在无事小郡而老奸自然畏栗民不敢欺【言行录】
　　发奸利事
　　郑戬字天休知开封府府吏冯士元素奉权贵戬发其奸利事流之于海岛【事略】
　　治有能名
　　蔡端眀襄字君谟开封世称难治公居之有能名其治京师谈笑无留事破奸发隠吏不能欺【言行录】
　　擢为宰相
　　刘沆天圣中所至有治剧之声自开封府尹擢为宰相
　　三世尹京
　　梁子羙权开封府尹入谢言曾祖颢祖适皆常领府事今臣复摄尹惧弗克荷徽宗曰卿三世尹京缙绅盛事也【四朝国史】
　　鞭朴以治
　　祖父讳颂字子容尹开封颇严鞭扑以谓京师浩穰须弹压当以柱后惠文治之非亳颍卧治之比【苏氏谈训】
　　文书亲决
　　李椿字寿翁临安择守公在议中执政或谓公待人无委曲上曰正欲得如此人遂兼府事既视事亲阅文书躬自予决要人请嘱一无所听在府三月竟以权幸不便亟解去而人至今称之【晦庵集】
　　事皆黙记
　　张文定公方平知开封府府事繁为尹者皆书板以记事公独不用黙记数百以次决遣不失毫髪吏民皆以为神不敢复欺
　　古今文集
　　杂著
　　京兆少尹西防壁记　　　　权徳舆
　　汉制三辅丞秩六百石至东汉秩千石魏晋为京兆郡则曰治中至隋则曰司马又曰赞始国家沿前代之故再更其名至开元初命为少尹其员二其品四纲纪众务而分贰之上助官师表则之重而佐其慈惠下董掾史属城之理而推其功善大积而不挠中行而有伦和叶辑睦宣明教令非文行政事之全者不得居之贞元十六年春二月诏农杨于陵字逹夫自吏部侍郎莅其职先是逹夫之佐元侯也四入御史府登天台也五为剧曹郎懿文菁华履行直温折中宪令克勤细大是宜典司名命列侍左右而犹以吏理扬歴于浩穰之府抑天之爱人俾覆露于毂下邪或姑阅其能而奨授之邪初西少尹视事之堂大厯中其长黎氏以胜势之近取为亭沼故移创于是自后厥官罕备居之者不推本所代而斯宇浸废及逹夫之拜未浃日其僚继之于是达夫徴缺员以循旧常必葺以辨攸处用宿其业而脩其方凡所颛督武备廐置刑书紏禁工徒启塞三右曹之事大凡天子县内之理无不赞也无不抗也称职者或退其品而选于近侍或进其才而擢为大吏佐六官分十联皆其迁次然也以旧记堙落虑失其传今断自太极元年而下列其名氏歳月俾风采相属且为故志云
　　律诗
　　寄京兆韦尹　　　　　　　杜牧
　　一谢零阳旧使君郡人矫首望青云政声长与江声在自到津头日夜闻
　　赠鲜于京兆　　　　　　　杜甫
　　异才应间出爽气必殊伦云霄今已逼台衮更谁亲
　　杜尹诗
　　府中罗旧尹沙道尚依然赫赫萧京兆今名万古存
　　都厢
　　歴代沿革宋大中祥符元年置京新城外八厢真宗以都门之外居民颇多旧例惟赤县尉主其事至是特置厢吏命京府统之【长编】天禧五年增置九厢【同上】熈宁三年五月诏以京朝官曾厯通判知县者四人分治京城四厢【其先差使臣并罢】凡民有鬬讼事轻者得以决遣【从知开封韩维之请】九月诏许留后使臣二员分左右厢管勾十一月臣僚言逐厢一月之内断决事件不多欲止令京朝官二员分领二厢决断所【旧来四厢使仍旧存留以备诸般差使】元祐四年知开封谢景温请于新城内外左右置二厢通为四厢四年罢绍圣元年复置【续会要】绍兴中临安府先依开封例于城外南北厢置主管公事近又于城内左右厢添置官二员分减在城词讼其后臣寮言将在城左右厢废罢其厢官二员移往城南北厢【绍兴二十六年六月侍御史周方崇言临安府先依开封府例于城外南北厢置主管公亊近又城内左右厢添置官二员欲令减在城词讼本府每日词讼才有七人并判送二厢逐厢公吏狥情曲法非理追人并不系公行遣送下词讼既多有非厢官所能行者一切不决州府既不与决而厢义不行遣人戸怨嗟縁临安府与昔日开封繁简不同本府张官置吏不少见今城南北厢官全阙欲乞将在城左右厢废罢其厢官二员却移城南北厢所有城内词诉令本府依前自行理决从之中兴防要】
　　古今事实
　　决断词讼【事见沿革】
　　遂除御史
　　蔡确字持正韩维知开封府奏为管勾右厢公事后知府刘庠责确廷参确谓藩镇辟除掾属乃有此今辇毂下比肩事主虽故事不可用庠不能屈神宗闻而嘉之后因台官有阙执政奏乞除官神宗曰只用不肯阶墀见刘庠者遂除监察御史【邵伯温撰确传】
　　武太守【补外集诸州刺史之后边守同】
　　歴代防革唐末有兵镇宋太祖以知州易方镇防边州郡或当一道冲要者并兼兵马钤辖廵检都监或带防边安抚提辖兵甲防边溪洞都廵检余州军则否【职略】
　　羣书要语坐甲护边乗障掌其北门之管【职源】出总边【公是行武守制】西川曰益部地有险府有兵碍戎屏华号为难理【白集制】
　　古今事实
　　才气无双
　　汉李广为上谷太守数与匈奴战才气天下无双
　　号飞将军
　　李广右北平太守匈奴号曰汉飞将军避之数歳不入界
　　匈奴逺避
　　汉魏尚守云中匈奴逺避不敢近塞
　　匈奴引去
　　郅都为鴈门太守得以便宜奏事匈奴素闻其节举邉引去竟都死不近鴈门后匈奴至为木偶人象都令骑士射之莫能中其见惮如此
　　冦不敢犯
　　后汉崔寔字子真为五原太守是时匈奴连入云中朔方寔整厉士马严烽堠冦不敢犯常为边最第一
　　冦不敢向
　　防范为云中太守冦不敢向云中
　　匈奴慑气
　　后汉祭彤字次孙迁辽东太守匈奴慑气
　　蛮夷恋慕
　　张嶷字伯叔为越隽太守徴还蛮夷恋慕送出蜀界
　　士乐为用
　　李广赏赐分麾下与士卒共饮食士以此乐为用
　　怀逺以德
　　晋羊祜字叔子都督荆州诸军事朝廷委以方镇之任祜招携以礼懐逺以德吴人恱服
　　疆场无事
　　晋士爕为交趾太守保全一郡二十余年疆场无事
　　贤于长城
　　唐李勣治并州十六年以威肃闻帝尝曰炀帝不择人守边劳中国筑长城以备边今我用勣守并突厥不敢南贤于长城逺矣
　　政化大异
　　王追守益州政化大异有神马出滇池河中甘露白鸟至始异起学校渐变其俗
　　威能震敌
　　桓阶为赵郡太守防羣僚送之上曰北边未靖以卿威能震敌徳懐逺人故以相烦是亦冦恂河内之举
　　风化大行
　　徐邈字景山眀帝以凉州絶南接蜀冦以邈为守河右少雨常苦乏谷邈上牋修武威酒泉盐池以收虏谷又广水田募贫人佃之家家丰足然后率以仁义风化大行百姓归心西域通戎入贡皆邈之勲
　　化行边塞
　　西部都尉广汉郑纯为政清洁化行边塞君长咸慕献珍颂德天子嘉之即以为太守夷俗安之自为都尉太守十五年卒于官
　　德怀逺夷
　　永平中朱辅为益州刺史好立功名慷慨有大略数歳宣示汉德威懐逺夷自汶山以西前世所不致正朔所未加白狼槃木唐蕞等百余国举种奉贡称臣
　　敎其耕稼
　　光武中兴锡光牧交趾任延守九真于是敎其耕稼制为冠履初设媒娉建立学校之以礼义徼外蛮夷夜郎等慕义永平初遣使贡献封盐水岭外华风始于二守
　　安静为务
　　宋治平三年免新差知延州陆诜正衙令入见问本任当何以施为诜奏曰边事不可遥度臣到审察有所见当即具奏然未审陛下欲示威逺人唯欲安静而已帝曰边陲当以安静为务比见王素言朝廷与大帅皆欲疆场无事唯将校使臣欲生事以要功卿谓何如对曰诚如素言陛下能委任将帅疆场无事即天下幸甚
　　召拜枢府
　　蔡挺在渭乆鬰郁不自聊寓意乐府词有玉闗人老之叹中使至则使倡优歌之逹于禁掖天子愍焉遂有枢府之拜
　　古今文集
　　杂著
　　论乆任边帅　　　　　　　周必大
　　臣闻懐逺图者不可要近效立大功者不可守常格窃见陛下自临御以来宸心之所经度谋臣之所计虑常以两淮为急然歳月浸乆欲固垒则垒未固欲屯田则田未辟版曹有馈边之费边民无定居之心其故非他特在于要近效守常格太过耳盖要近效则悠乆之计有不暇为守常格则逺大之谋有不容施今陛下以郭棣守淮扬郭刚守歴阳殆将专付阃外之事稍革二者之弊也臣谓若只如寻常所用守臣而不假以事权示以乆任则不过年歳间又将更易望其懐逺圗立大功难矣昔李牧为赵将居边军市之租皆自用飨士赏赐不从中覆逺近尽其知能选车千三百乗骑万三千匹百金之士十万七千人抑强秦支韩魏赵几以霸晋羊祜镇襄阳绥懐逺近降者悉皆听之减戍逻之卒垦田八百余顷其始军无百日粮其卒乃有十年之积本朝太祖太宗以李汉超守闗南郭进廵检西山贺惟忠守易州李谦溥守隰州姚内娬守庆州董遵诲守通逺军逺者二十年近者犹十余年是以屯兵甚少用度自足内平僭伪而外无边尘之警布在方册可覆视也臣愿陛下逺稽前代近守家法如棣刚辈既审知其可用莫若尽以二州之事畀之使其条境内之利害具施设之先后明示乆任之指责以必成之效毋掣其肘毋代其斵有治绩则且增秩赐金勿遽移改彼知朝廷委寄既专异时无可推避必将悉其知畧不敢萌茍简之心而陛下之忧顾寛矣取进止
　　王仲仪真赞序【名素文正公之子】　　苏子瞻
　　孟子曰所谓故国者非有乔木之谓也有世臣之谓也又曰为政不难不得罪于巨室巨室之所慕一国慕之一国之所慕天下慕之夫所谓世臣者岂特世禄之人而巨室者岂特侈富之家也哉盖功烈已着于时德望已信于人譬之乔木封植爱养自拱把以至于合抱者非一日之故也平居无事商功利课殿最诚不如新进之士至于缓急之际决大策安大众呼之则来挥之则散者惟世臣巨室为能余嘉祐中始识懿敏王公于成都其后从事于岐而公自许州移鎭平凉方是时敌大举犯邉转运使陈述古摄帅事与副总管刘几议不合军无纪律邉人大恐声揺三辅及闻公来吏士踊跃传呼旗斾精明鼔角讙亮敌即日解去公至燕劳将伍而已余然后知老臣宿将其功用盖如此使新进之士当之虽有韩白之勇良平之竒岂能坐胜黙成如此之捷乎

　　古今事文类聚遗集卷十三
<子部,类书类,古今事文类聚__古今事文类聚遗集>
　　钦定四库全书
　　古今事文类聚遗集卷十四
　　元　富大用　撰
　　路官部遗
　　总幕职此下补外集府判之后
　　歴代沿革各见后逐官之下
