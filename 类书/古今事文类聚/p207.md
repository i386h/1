<!-- { "loadSidebar": true } -->
　　蜀江水为害太守李阳氷作石犀五枚二枚在府中一枚在市桥下二在水中以厌水精【蜀志】
　　骇鸡犀
　　通天犀角有白理如线置米羣鸡中鸡徃啄米犀辄惊却故南人呼为骇鸡犀【抱朴子】
　　辟寒犀
　　开元中冬至交趾国进犀角使者请以金盘置于殿中温然暖气袭人曰此辟寒犀也【六帖】
　　辟暑犀
　　文宗延学士李训讲周易时方盛夏上命取辟暑犀以赐【六帖】
　　古今文集
　　杂著
　　犀赞　　　　　　　　　郭璞
　　犀之为状形兼牛豕力无不倾吻无不靡以贿婴灾因乎角猗
　　古诗
　　驯犀　　　　　　　　　白居易
　　驯犀驯犀通天犀躯貌骇人角骇鸡海蛮闻有明天子驱犀乗传来万里一朝得谒大明宫欢呼拜舞自论功五年驯养始堪献六译语言方得通上嘉人兽俱来逺蛮馆四方犀入苑秣以瑶蒭烁以金故乡迢逓君门深海岛不知钟鼓乐池鱼空结江湖心驯犀生处南方热秋无白露冬无雪一入上林三四年又逢今歳苦寒月饮氷卧霰苦踡局角骨冻伤鳞甲缩驯犀死蛮儿啼向阙再三顔色低奏乞生归本国去恐身冻死似驯犀君不见建中初驯象生还放林邑君不见贞元末驯犀冻死蛮儿泣所嗟建中异贞元象生犀死何足言
　　槖駞
　　羣书要语槖駞日行三百里负千觔【山海经】脊上有一封若封土然【汉书月氐注】脊如马鞍【邺中记】
　　诗句载实駞呼【乙辖反韩聨句】槖垂铃栈駞鸣【荆公】紫駞之峯熊掌【放翁】
　　古今事实
　　能知水脉
　　炖煌西渡流沙徃外国千余里中无水时有伏流处人不能知槖駞知水脉过其处辄停不行以足踏地人掘之辄得水【博物志】
　　老駞知风
　　流沙数百里夏日多热风为行旅之患其风欲至唯老駞知之即预鸣而骤之埋其口于沙中人以为即氊拥其鼻口其风迅速须臾即过不尔则至危毙【后周四夷】古今文集
　　杂著
　　槖駞赞　　　　　　　　郭璞
　　駞惟竒畜肉鞍是被迅惊流沙顕功絶地潜识泉源防乎其智
　　律诗
　　槖駞　　　　　　　　　梅圣俞
　　鸣駞出西域衔尾自连连汉驿凌云去畨人踏雪牵当时识风过碛辨沙泉老觉肉封侧犹锦帕鲜
　　虎【豹　貘并附】
　　羣书要语虎山兽之君也【说文】风从虎【乾卦】虎视眈眈其欲逐逐【頥】大人虎变其文炳也君子豹变其文蔚也【革】履虎尾不咥人亨【履】心之忧危若蹈虎尾【易】取彼谮人投畀豺虎【诗】防臯毗【虎皮也】而先犯之【庄子】虎兕出于柙【语】撩虎尾编虎须【庄盗跖】或问质曰羊质而虎皮见草而恱见豺而战忘其皮之虎也【子】貍变则豹豹变则虎【同上】或问酷吏曰虎哉虎哉角而翼者也【同上】猛虎处深山百兽震恐【司马迁书】虎在槛穽摇尾而求食【同上】不入虎穴安得虎子【班超传】画虎不成反类狗【马援】所谓养虎自遗患也【张良传】猛虎在山藜藿为之不采【吴兢】虎啸而风洌【王褒颂】骑虎之势必不得下【隋独孤后纪】缚虎不得不急【吕布】
　　诗句虎啸深谷底【选】猛虎凭林啸【选】虎迹过新蹄【杜】虎豹哮我东【杜】猛虎又棹尾磨牙皓秋霜【李白】射杀南山雪毛虎【坡】南山白额正横行【朱乔年】
　　豹似虎【说文】有赤豹有豹狐死首丘豹死首山是性之异也【广志】毛赤而文黑谓之赤豹毛白而文黑谓之白豹【诗疏】
　　诗句虽无豹姿且隠南山雾【谢朓】
　　貘白豹也似熊小头卑脚能防食铜铁及竹【尔雅】
　　古今事实
　　苛猛于虎
　　孔子过泰山闻媍人哭子问之曰吾舅与夫及子俱死于虎子曰何为不去曰无苛政孔子曰苛政猛于虎
　　暴虎冯河
　　子路问曰子行三军则谁与子曰暴虎冯河死而无悔者吾不与也
　　因虎命名
　　令尹子文初生弃于梦泽虎乳之楚人谓乳为谷【奴斗反】谓虎为莵命之曰鬬谷于莵
　　两虎争鬬
　　卞庄子刺虎管坚子止之曰两虎方食牛牛甘必争鬬则大者伤小者亡从伤而刺一举必有两获庄子然之果获二虎
　　袒裼暴虎
　　太叔段袒裼暴虎献于公所
　　冯妇搏虎
　　晋人有冯妇者善搏虎则之野有众逐虎虎负嵎莫之敢撄望见冯妇趋而迎之冯妇攘臂下车众皆恱之
　　言市有虎
　　厐共与太子质于邯郸谓魏主曰今一人言市有虎王信乎曰不二人言王信乎曰不三人言王信乎曰寡人信之厐共曰夫市无虎明矣而三人言成市虎愿王察之【韩子】
　　两虎俱鬭
　　蔺相如避亷颇曰令两虎俱鬬势不俱全
　　视虎眦裂
　　秦召公子无忌不行使朱亥奉璧一双秦王大怒将朱亥着虎圏中亥瞠目视虎眦裂血出溅虎终不敢动【烈士】
　　射石为虎【见射门】
　　赤刀厌虎
　　东海人黄公少时能幻制蛇御虎常佩赤金刀及衰老饮酒过度有白虎见于东海黄公以赤刀徃厌之术不行遂为虎所食【西京杂记】
　　人马辟易
　　裴旻守北平善射一日得虎三十一父老曰此彪也稍北有真虎必败旻怒马趋之有虎小而猛据地大吼旻马辟易弓矢弛自是不复射
　　除虎害【见蛟门】
　　虎渡江
　　宋均迁九江太守郡多暴虎均下令去槛穽其后虎相与渡江
　　虎渡河
　　刘琨为农守有异政虎乃负子渡河帝闻而诏问之对曰偶然耳左右笑其质讷帝叹曰此乃长者之言也
　　人化为虎
　　牛哀病七日化而为虎其兄启户而入虎搏而杀之方其为虎不知其尝为人也方其为人不知其且为虎也【淮南子】或问世传有人化虎理有之乎曰有之昔在涪村见民爪甲渐变如虎毛斑斑然通身夜开关延虎食其牢中之豕化虽未成而气类相感其情已通矣【程氏遗书】
　　不畏虎吼
　　魏明帝于宣武场上断虎爪纵百姓观之王戎方七嵗亦防虎乗间攀栏而吼其声震地观者无不辟易颠仆戎湛然无恐色
　　搏虎救父
　　杨香其父为虎噬忿愤搏之父免害【孝子】
　　暴虎示戒
　　唐钟传少醉遇虎与鬬搏其肩亦持虎不置防人斩虎得免既贵悔之戒诸子曰士尚智与谋勿効吾暴虎也
　　格虎自赎
　　元徳秀为鲁山令虎为暴盗请格虎自赎许之明日盗尸虎还
　　南山泽雾【以下系豹见雾门】
　　管中窥斑
　　王羲之客曰此郎管中窥豹时见一斑
　　古今文集
　　杂著
　　裴旻将军射虎图赞【并序】　李翶
　　世称裴将军射虎而不及见驾部郎中兼侍御史荥阳郑公博物好古旌能尚艺于裴氏子得其先人射虎图传以示予壮哉古今之未有伦也夫弧矢之用所以服猛除暴而威逺人彼彀弓鸟下拾矢猿号工则工矣是射之末节开元中山戎冦边宗命将军守北平州以捍蓟之北门公尝率偏军横绝漠防匹马陷重围摇辘轳而百万洞开驱槖駞而沙塲一扫威棱大矣而北平连山广野地实多虎择肉于人如有飞翼荐食邉鄙甚于干戈公于是屏车徒去矛锻驰单骑彀白羽挑之使来翼之而廻从容反视咫尺旋翫心即其度手张其机左射右拂萦之叠四中皆没羽倒必应毛纷血洒腋洞心穿或叱之而弭伏或棰之而却去将威有所胜气有所全精专于心志正于内故能以一人之力战羣虎之命虽有矫牙冠羣亦乖头榻尾应镝而毙如此者凡三十有一矣其余窜匿不敢复出大漠之南鸟兽咸若北人畏威不敢南牧兹所谓刚猛除暴而戎狄格昔汉飞将军亦为北平守出塞有困辱之事射虎有腾伤之患其与将军神勇非为侔矣郑公既写其图俾予赞之词曰
　　慢彼蜂虿噬我封畧有羣者虎载肆腾搏邉毗若崩厥角将军出塞屏黜车骑进马前当挺身以饵威有所服精有所聚气全以雄力果而取震惊矍矍虎反如防威武桓桓人反如虎劲弓雷霹长矢电激中口穿胷贯心洞腋视如空皮划若破的絶慢连毙纷纭枕籍披鞍遥叱挥棰逆击闭目沉冥防精辟易三军骇呼万灵动魄海波为腾塞草皆赤卞庄俟鬭方闻两获美将如飞几为所扼将军神勇冠世超昔猿号木工饮羽非敌弧矢之设以威四方羣虎既夷狄人来降收闼罢扄山川以宁至今北荒犹畏其灵
　　畋获虎颂【并序】　　　　　符载【英华】
　　六年冬十二月腊日甲辰节度使御史大夫樊公畋于郢城修军礼先是里人之讼乳虎为暴肆毒贪婪白昼族行圏皁无豕牛林麓絶樵蘓老幼愁恐极于兵冦既卜其穴乃大搜而取之爽气凌厉士拗余怒思与鬬死莫有异虑敲扣拍扑芟杀防防洞筸篠之防宻划防蔓之累络势穷则搏鬭于莽下观其怒气之所狡愤迅躯之所腾跱踞牙之所噉齚钩爪之所拏攫杰作人立呀若箕张声軯暴雷目烁燃炬有一人乌获之伦威郁乔狡犷决凭髯奋怒毛竪裂鐏长防以撑拒乃匐身而撩刃势倾力絶四偃在地穿喉贯背爪有余于是腾气射虹霓酣噪破山林耋老庆童稚抃淋漓赑屃献于公所于是囘镳返斾校能计获发府库行饮劳赏功也因知公之师可以振文经可以翊皇威可以截不庭可以摄四夷岂独躏荒山殪猛兽驰骋触蹙左旋右抽而已哉载目覩盛烈敢爱文字使其闇然而不章乎廼作颂曰
　　隂凝兮杀气厉三军兮顺时杀鋋防罗兮山谷隘飞走殚兮林莽壊有虎勃起兮万夫骇阚呀夭蹻兮雷庭喝防沉虑兮振明戒于一奋兮倾五害旋胜军兮翻大斾空臯薮兮乐幼艾勇毅之师无与对可诛不王截海外
　　古诗
　　猛虎行【四言】　　　　　　李贺
　　长戈莫舂彊弩莫抨乳孙哺子教得生狞举头为城掉尾为旌东海黄公愁见夜行道逢独虎牛哀不平何用尺刀璧上雷鸣泰山之下妇人哭声官家有程吏不敢听
　　猛虎行赠李宗闵　　　　韩愈
　　宗闵初为裴度所引后度荐徳裕相宗闵怨故作
　　猛虎虽云恶亦各有匹侪羣行深谷间百兽望风低身食黄熊父子食赤豹麛择肉于熊罴肯视兎与貍正昼当谷眠眼有百歩威自矜无当对气性纵以乖朝怒杀其子暮还食其妃匹侪四散走猛兽还孤栖狐鸣门四旁出逐猴入居乌鹊从噪之虎不知所归谁云猛虎恶中路正悲啼豹来衔其尾熊求攫其頥猛虎死不辞但慙前所为虎兕无助死况如汝细防故当结以信亲当结以私亲故且不保人谁信汝为
　　猛虎行　　　　　　　　欧阳永叔
　　猛虎白日行心闲貌当路择人肉罴猪不形相头垂尾不捍百兽自然降暗祸发所忽有机埋路旁徐行自踏之机翻矢穿怒吼震林丘瓦裂儿堕床已死不敢近目睛射余光虎勇恃其外爪牙利钩铓人形虽羸弱智巧乃中藏恃外可摧折藏中难测量英心多决烈自信不猜防老狐足奸计安居穴垣墙穷冬听氷渡思虑岂不长引身入扱中将死犹跳踉狐奸固可笑虎猛诚可伤
　　猛虎行　　　　　　　　张籍
　　南山北山树防防猛虎白日绕村行向晓一身当道食此中麋鹿尽无声年年养子在深谷雌雄上下常相逐客中近窟有山村长向林中取黄犊五陵年少不敢射空来林下防行迹
　　虎图行　　　　　　　　王介甫
　　漫叟诗话荆公尝在欧公坐上赋虎图众客未落笔荆公已就欧公读之为之击节坐客阁笔不敢作
　　闻见録韩魏公知杨州王荆公为佥判以魏公非知我者每曰韩公但形相好耳作画虎图诗诋之
