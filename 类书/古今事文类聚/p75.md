<!-- { "loadSidebar": true } -->
　　孙集贤冕天禧中直史馆几三十年晚守苏已及期年大书诗于防壁拂衣而去诏下公已归矣其诗曰人生七十鬼为邻已觉风光属别人莫待朝廷差致仕早谋泉石养闲身去年河北曽逢李今日淮西又见陈【李见素陈庄皆差致仕】寄语姑苏孙太守也须抖擞老精神【朋山录】
　　一出一处
　　张退傅与文惠同时秉政张以帝傅致政有诗寄文惠曰赭案当年并命时蒹葭衰飒倚琼枝皇恩乞与桑榆老鸿入髙冥凤在池【倦游录】
　　风月闲人
　　赵叔平退居睢阳欧阳永叔致政居颍叔平来访永叔时吕晦叔知颍开宴召二公永叔自为致语其诗曰欲知盛席继荀陈请看当筵主与賔金马玉堂三学士清风明月两闲人红芳已过莺尤啭青杏初尝酒正醇好景难逢良防少乘欢举白莫辞频【倦游录】
　　老凤不去
　　曽鲁公自嘉祐秉政至熈宁中尚在中书年虽甚髙而精力不衰故台谏无非之者惟李复圭尝作诗讥之云老凤池边蹲不去饥乌台上噤无声鲁公遂致仕云
　　叔侄同归
　　张铸希顔祥符中登进士甲科歴四郡守五任漕宪常帅南阳王介甫乃其门人也与侄显并以光禄卿致仕同归乡缙绅荣之杜祁公赠诗云七十引年遵礼经君家何事最为荣清朝叔侄同辞禄归去田园尽列卿
　　还乡散财
　　范景仁镇喜为诗年六十三致仕一朝思乡里遂径行入蜀故人李才元大临知梓州景仁枉道过之归至成都日与乡人乐饮散财于亲旧之贫者遂游峩眉青城山下巫峡出荆门凡期岁乃还京师作诗凡二百五篇其一联云不学乡人夸驷马未饶吾祖泛扁舟此二事他人所不能用【迂叟诗话】
　　香山九老
　　睢阳五老
　　洛阳耆英【并见夀门】

　　古今事文类聚前集卷三十二
<子部,类书类,古今事文类聚>
　　钦定四库全书
　　古今事文类聚前集卷三十三
　　宋　祝穆　撰
　　退隐部
　　隐逸
　　羣书要语不事王侯髙尚其事【蛊卦】九四好遯君子吉九五嘉遯贞吉上九肥遯无不利【遯卦】天地闭贤人隐【坤卦】遯世无闷不见是而无闷【乾卦】子曰素隐行怪吾弗为之矣【中庸】考槃在涧硕人之寛独寐寤言永矢弗谖【诗】身将隐焉用文之【左】天下有道则见无道则隐【语八】子曰贤者辟世其次辟地其次辟色其次辟言【十四】举逸民天下之民归心焉【二十】隐居以求其志行义以逹其道【论语】穷则独善其身【孟子】班嗣曰渔钓于一壑则万物不奸其志栖迟于一丘则天下不易其乐【汉叙传】埋光铲采【窦威赞】
　　诗句养眞衡茅下【选】贤者隐屠钓【杜】渔樵寄此生【杜】古今事实
　　尧逊许由
　　巢父尧时隐人年老以树为巢而寝其上故人号为巢父尧之让许由也以告巢父巢父曰汝何不隐汝形藏汝光非吾友也乃击其膺而下之许由怅然不自得乃遇清冷之水洗其耳拭其目曰向者闻言负吾友遂去终身不相见樊仲父牵牛饮之见巢父洗耳乃驱牛而还耻令牛饮其下流也【逸士传】
　　许由一瓢
　　许由隐箕山以手捧水饮之人遗一瓢得以取饮饮讫挂于树上风吹歴歴作声尚以为烦遂去之【逸士传】
　　壤父击壤
　　壤父者尧时人年五十而击壤于道中观者曰大哉帝之徳也壤父曰吾日出而作日入而息凿井而饮耕地而食帝何德于我哉
　　舜让支伯
　　子支伯者舜以天下让支伯支伯曰予适有幽忧之病方且治之未暇况天下也遂不知所之
　　被裘拾薪
　　被裘公者吴人也延陵季子出游见道中遗金顾之而谓公曰取彼金公投鎌瞠目拂手而言曰何子居之髙视之卑吾被裘而负薪岂取遗金者哉季子大惊旣谢而问其姓名曰何足语姓名哉
　　逾墙而避
　　段干木者治清节逰西河守道不仕魏文侯就造其门干木逾墙而避之文侯以客礼出过其庐则式其仆问之文侯曰干木不趋势隐处穷巷声驰千里敢勿式乎文侯所以名过齐桓公者能尊段干木敬卜子夏友田子方也
　　宁为生
　　庄周少学老子梁惠王时为蒙县漆园吏以卑贱不肯仕楚威王以百金聘周周方钓于濮水之上曰楚有死三千岁矣今巾笥而藏之于庙堂之上此宁生而掉尾涂中耳子徃矣吾方掉尾于涂中
　　宁为孤豚
　　齐宣王以千金之币迎庄周为相周曰子不见郊祭之牺牛乎衣以文绣食以蒭菽及其牵入太庙欲为孤豚其可得乎遂终身不仕
　　范蠡五湖
　　范蠡反至五湖辞于王曰臣不复入越国矣王曰子听吾言与子分国不听吾言身死妻子为戮蠡曰君行制臣行意遂乘轻舟以浮于五湖【国语】
　　商山四皓
　　四皓见秦政虐乃逃入蓝田山作歌曰漠漠髙山深谷逶迤晔晔紫芝可以疗饥唐虞世逺吾将安归驷马髙盖其忧甚大富贵之畏人不如贫贱而肆志乃共入商洛山以待天下定汉髙帝招之不来【髙士传】
　　子陵垂钓
　　后汉严光字子陵小字狂奴余姚人少与光武同游太学及帝即位光隐身不见帝令物色诱之后齐国言有一男子披羊裘钓泽中帝疑其光备礼聘之三反而后至舍于北军司徒侯霸与光素旧使人奉书愿因日莫自屈光不答乃投札与之君房足下位至鼎足甚善懐仁辅义天子悦阿谀顺旨要领絶霸得书封奏之帝笑曰狂奴故态也注曰霸使西曹属侯子道奉书光箕踞读书讫问子道曰君房素痴今为三公宁小差否子道曰位至鼎足不痴也光曰遣卿来何言子道传霸言光曰卿言不痴是非痴语天子徴我三乃来人主尚不见当见人臣乎子道求报光口授之使者嫌少求足光曰买菜乎求益也光武车驾幸其舘光卧不起帝即其卧所抚光腹曰子陵不可相助为理邪光眠不应良乆乃张目熟视曰昔唐尧着德巢父洗耳士故有志何至相迫乎帝曰子陵竟不可屈邪乃升舆叹息而去复引入论道旧故从容问光朕何如昔时光曰陛下差増于徃因共偃卧以足加帝腹上明日大史奏客星犯帝座甚急帝笑曰朕与故人严子陵共卧耳除谏议大夫不屈耕于富春后人名其处为严陵瀬
　　申屠絶迹
　　东汉申屠蟠先是游士范滂等非讦朝政太学生争慕其风蟠独叹曰昔战国之世处士横议列国之君为拥篲先驱卒有坑儒焚书之祸今之谓矣乃絶迹梁砀之间因树为屋自同佣人
　　使工图形
　　姜肱桓帝尝徴不至乃下彭城使画工图肱形状肱卧于幽闇以被韬面言感疾不欲出风工竟不得见之私告其友曰今政在阉竪夫何为哉逺遯海濵卖卜给食卒
　　樊英无竒
　　后汉樊英南阳人顺帝时备纁徴之固辞诏切责郡县英不得已到京师强舆入殿犹不屈帝怒曰朕能生君能杀君能贵君能贱君能富君能贫君何以慢朕命英曰臣受命于天生尽其命天也死不得其命亦天也陛下焉能生臣焉能杀臣臣见暴君如见仇雠立其朝犹不肯可得而贵乎虽在布衣之列不易万乘之尊又可得而贱乎陛下焉能贵臣焉能贱臣非礼之粟虽万钟不受申其志虽箪食不厌陛下焉能富臣焉能贫臣帝不能屈而敬其名乃为英设坛令公车令导尚书奉引赐几杖延问得失英不敢辞拜五官中郎将后称疾笃初英被诏命以为必不降志及后应对又无竒谋深策谈者以此失望论曰樊英扬名朝廷待若神明至竟无守英名最髙而毁防甚李固朱穆以为处士纯盗虗名也
　　耻屈后代
　　陶潜自以曽祖晋世宰相耻复屈身后代自宋武帝王业渐隆不复肯仕所着文章皆题其年月义熙以前明书晋氏年号自永初以后惟云甲子而已
　　逺志小草
　　谢公始有东山之志后严命屡臻势不获已始就桓公司马于时人有饷桓公药草中有逺志公取以问谢此药又名小草何一物而有二称谢未即答时郝隆在坐应声答曰此甚易解处则为逺志出则为小草谢甚有愧色桓公目谢而笑曰郝参军此过乃不恶亦极有防【世说】
　　子骥短褐
　　晋刘驎之字子骥桓冲尝到其家驎之于树条桑使者致命驎之曰使君既枉驾光临宜先诣家君冲闻大愧乃造其父驎之披短褐与冲话言父使驎之自持浊酒蔬菜供賔冲饬厨人代之父曰若使从者非野人之意也冲请驎之为长史固辞
　　画牛喻意
　　梁陶景梁武屡聘不出唯画两牛一牛散放水草之间一牛着金笼头有人执鞭以杖驱之帝笑曰此人欲效曳尾之岂可致之
　　七松处士
　　郑薰端劲再知礼部举引寒俊士类多之既老号所居为隐岩号七松处士
　　为办隐资
　　郄超每闻欲髙尚隐退者辄为办百万资并为造立居宅在剡为戴安道起宅甚精整
　　山中蔬食
　　宋周颙于钟山立精舍终日长蔬曰绿葵紫蓼春韮秋菘
　　泉石膏肓
　　唐田防岩隐箕山髙宗幸嵩山亲至其门游岩野服出拜仪止谨朴帝曰先生此佳否答曰臣所谓泉石膏肓烟霞痼疾者
　　竹溪六逸
　　李白客任城与孔巢父韩凖裴政张叔明陶沔居徂徕山日沈饮号竹溪六逸
　　终南捷径
　　卢藏用始隐山中时有意当世人目为随驾隐士晚乃徇权利务为骄纵素节尽矣司马承祯尝召至阙下还山藏用指终南山曰此中大有嘉处祯徐曰以仆视之仕宦之捷径耳藏用大慙
　　志和垂钓
　　唐张志和筑室越州豹席稷屩垂钓不设饵志不在鱼也县令使浚渠执畚无忤色尝欲以大布制裘嫂躬为织及成衣之虽暑不解观察使魏少游号其居为真坊以门隘买地大其门号囘轩巷先是门阻流水少游为构之号大夫桥
　　四明狂客
　　贺知章晚节尤诞放遨嬉里巷自号四明狂客
　　东臯子
　　王绩有田十六顷在河渚间奴婢数人种黍春秋酿酒养鳬鴈莳药草自供以周易老子庄子置牀头他书罕读也欲见兄弟辄渡河还家游北山东臯著书自号东臯子
　　松菊主人
　　韦表微为监察御史里行不乐曰吾年五十拭镜防白冐游少年间取一班一级不见其味也将为松菊主人不愧陶渊明云
　　拜官而卒
　　陆蒙以髙士召不至素善李蔚及当国召拜拾遗诏下而卒
　　希夷入对
　　华山隐士陈抟字图南唐长兴中进士游四方有大志隐武当山常乗白驴从恶少年数百欲入汴州中途闻艺祖登极大笑坠驴曰天下于是定矣遂入华山为道士艺祖召不至太宗召以羽服见于延英殿顾问甚乆送中书见宰辅丞相宋琪问曰先生得黙修养之道可以教人乎曰抟不知吐纳修养之术假令白日冲天亦何益于圣世上博逹今古深究治乱真有道仁明之主正是君臣同徳致理之时勤心修炼无出于此琪等以其语奏帝益重之【闻见录】
　　召邵康节
