<!-- { "loadSidebar": true } -->
　　按六典秘书郎四人从六品上分掌四部书以甲乙丙丁为之自昔汉武帝聚天下文籍于广内谓之中秘书魏晋之际秘书与中书或分或合故云职近日月宜居三台之上丞郎之位与南宫相亚歴代辨论与时轻重国初思汉庭延阁之制薄江左贵游之选始以岑江陵虞永兴褚河南迭为之厥后彬彬多文学之士然则先王之法志官师之训典九流百代如贯珠然学与仕皆优而旋相为用者其在兹乎今年春荥阳郑君具瞻自泾阳尉承诏授任郑君质重而有敏行坦夷而含明识且今中书相君之令弟也方以结绶满嵗调于选部言吏资者积三迁而后至今超居之有以见申恩审官与怡怡绰绰之道为尽美矣在晋郑黙领中外三阁始删烦文而朱紫不杂开元初君之王考颍川府君叔祖刑部府君皆繇礼官博士继登其任诸父诸兄或解巾以司雠校或功次而奉朝请含章筮仕多在于斯犹桓公武公之代为卿士盖善于其职而宜之之义也谓鄙人尝学旧史能知书府官业之所繇是俾编次郎位彰施屋壁【时贞元庚辰秋七月记】
　　辞免秘书郎状　　　　　　朱元晦
　　闻命震惊防知所措窃以圣主寤寐俊杰图起事功片善寸长靡不收用岩穴幽隐亦弗弃遗遂使妄庸有此遭遇恩徳隆重捧戴难胜岂敢饰词逊避以孤奬拔之意然熹窃惟国家开建图书之府所以储蓄秀异之才选试有程未始轻授郎以奉守为职虽异典校之官然自昔相承或用以处老成耆徳之士如熹凡陋岂所克堪今若贪冒宠荣不自量度此必坐取嘲笑以累圣主知人之明又况顷年屡以多病不才恳辞召命已防圣慈洞照肺腑盖旣怜其爱君忧国粗有畎畆夙夜之诚而又知其衰朽无庸重闵劳以官职之事故凡所以假借褒嘉惠养全活之意虽非愚贱之所当得然天地父母委曲生成之恩则有不可以终辞者此熹所以恳辞逾年而卒不敢拜明命且复具以此意附奏陈谢其所以感恩自誓之诚皦然而不可欺者今乃欲因圣主前日所以假借惠养之资而遂寅縁以冒进擢无涯之宠则是古人所谓登龙断而左右望以罔市利者不惟士夫清议有所不贷而熹之不肖亦窃羞之是以恐惧囘皇不可祗受
　　校书郎
　　歴代沿革汉之兰台及后汉东观皆藏书之室当时文学之士使雠校于其中故有校书之职【初汉成帝已命光禄大夫刘向于天禄阁校经传诸子诗赋步兵校尉任宏校兵书太史令尹咸校数术太医监李柱国校方伎后以诸大夫扬雄等亦典校于其中】又选他官入东观皆令典校秘书或撰述传记盖有校书之任而未为官也故以郎居其任则谓之校书郎【明帝召班固为校书郎除兰台令史后迁为郎典校秘书又刘珍与校书郎刘騊駼马融校定东观五经传记百家艺术整齐脱误校正文字又杨终徴诣兰台拜校书郎窦章为东观校书郎】以郎中居其任则谓之校书郎中【后汉蔡邕拜郎中校书东观又马融为校书郎中请东观典校秘书】当时重其职故学者称东观为老氏藏室道家蓬莱山至自汉魏歴晋宋齐梁陈皆博学之士徃徃以他官典校秘书至后魏秘书省始置秘书校书郎后周属春官之外史唐掌雠校典籍为文士起家之良选其文崇文馆著作司经局并有校书之官皆为美职而秘书省为最校书郎十人正九品上掌雠校典籍刋正文字皆辨其讹缪以正四库之国史焉宋初为寄禄官元丰正名始实有职掌编缉校正定其脱误则校书郎主之建炎初罢绍兴复置又叅酌旧制必召试学士院而后命之元秘书省置校书郎
　　羣书要语校理秘文【西都赋】典校蓬山【白集】台有兰兮阁有芸【白乐天赋】典校延阁服膺羣书【杜牧之行制】频分温媪之疑任惧鲁鱼之缪久披湘帙粗定铅黄【开运二年进唐书表】官聨秘阁职在校文【六帖】官惟司典职在校文【同上】册府校雠之官以待儒学之士【曲阜除孔武仲制】典校书林【王暂制】中校秘图有辨章订正之益
　　诗句盌脱校书郎【武后时人】风流半刺史清絶校书郎【东坡】拥书天禄阁竒字校偏傍【王荆公诗】并入红兰省偏亲白玉规【盖为校书郎也元集酧白乐天之诗】才子富文华校雠天禄阁【韩退之送郑校理】校书著作频召除犹能正车问何如【黄山谷】卷里诗过一千首白头来作校书郎【白居易与王建】终朝守玉署方夜傍石扉【刘孝绰校书秘书省雪夜咏懐】校文在仙掖每有沧洲心【储光羲酧綦校书】忽从被褐中召入承明宫【卢象赠程校书】
　　古今事实
　　青藜照书
　　刘向校书天禄阁夜有老人植青藜杖杖端出火以照向曰我是太乙之精天帝闻夘金之姓有博学者下而观焉
　　白虎考论
　　东汉杨终显宗时拜校书郎上言宣帝论定五经于石渠阁令宜如故事于是诏诸儒于白虎观考论异同
　　诏领秘书
　　前汉刘向字子政迁光禄大夫而上方精于诗书观古文诏向领校中秘书
　　赐副秘书
　　班斿与刘向校秘书每奏事斿以选受诏进读羣书上器其能赐以秘书之副
　　神童校书
　　杨炯幼聪敏博学善属文神童举拜校书郎
　　进士中补
　　白居易敏悟絶人擢进士拔萃皆中补校书郎
　　讲究传记
　　刘歆与父向领校秘书讲六艺传记诸子无所不究
　　穷览典籍
　　东汉马融拜校秘书郎中在东观十年穷览典籍上广成颂
　　整齐脱误
　　刘珍永初中邓太后诏与五经博士校定东观五经诸子传记百家艺术整齐脱误定正文字
　　校阅书籍
　　段成式以防官入为校书郎研精苦学秘书阁书籍校阅皆遍
　　可比卫公
　　孔季翊初擢制科授校书郎陈子昻称其神清韵逺可比卫公【并唐书】
　　可为国器
　　房龄校雠秘书省髙孝基谓裴矩曰仆观人多矣未有如此郎者当为国器但怅恨不见其耸壑昂霄
　　画像劝学
　　髙彪校书东观后迁内黄令帝勅同寮临祖送于上东门诏东观画彪以劝学者
　　骑驴咏诗
　　开元中校书正字俸禄防少孤寒英杰者居之或有不辨正字乗驴入省时有语曰正字校书咏诗骑驴
　　作神雀颂
　　贾逵自童儿常在太学诸儒为之语曰问事不休贾长头显宗时有神雀集宫殿府帝勅兰台给笔札使作神雀颂拜为郎与班固并校书应对左右
　　作显宗颂
　　傅毅字武仲肃宗召文雅之士以毅为兰台令史拜郎中与班固贾逵共典校书毅追美孝明帝功徳最盛而庙颂未立乃依清庙作显宗颂十篇奏之由是文雅显于朝廷
　　以赏尽言
　　郑鉴字自明试馆职上问今合除何官龚茂良对曰前此学官召试徃徃止除正字上曰可除校书郎赏其尽言因曰防中所言或是或非大率剀切不易
　　以非急务
　　后汉卢植在东观校中书帝以非急务转为侍中
　　求正六经
　　后汉蔡邕拜郎中校书东观以去圣久逺文字多缪乃求正定六经文字自书册于碑始立摹写者车乗日千余两
　　防论大将
　　宋时张公阐字大猷为校书郎时诸大将恃功邀爵赏又时禁卫单寡公上疏极论之厥后稍进退诸将召诸道兵补三衙阙额徃徃符公言
　　为复礼乡
　　唐徐岱于学无所不通辨论眀锐座人常屈大厯中刘晏表为校书郎观察使李栖筠钦其贤署所居为复礼乡名逹于朝
　　号盌脱郎
　　唐武后时官滥人謡曰补阙连车载拾遗和斗量欋椎侍御史盌脱校书郎
　　未尝一至门
　　陈公辅自国佐除校书郎公初入馆阁时蔡京王黼当国无所附丽未尝一至门
　　未尝诣执政
　　陈正献公俊卿以秘书省校书郎召非公事未尝诣执政【杨诚斋文】
　　屏事益读书
　　王文定公淮为校书郎旣入馆屏去人事益读未见书休假亦入抵暮始归【楼攻媿集】
　　安分不介意
　　汪庄敏公澈迁校书郎安分无求视同舍郎数迁殊不介意【周益公集】
　　古今文集
　　杂著
　　送郑涵校理序　　　　　　韩愈
　　秘书御府也天子始更聚书集贤殿别置校雠官曰学士曰校理常以宠丞相为大学士其他学士皆达官也校理则用天下之名能文学者茍在选不计其秩次由是集贤之书盛积书尽秘书所有不能处其半书日益多官日益重四年郑生涵始以长安尉选为校理人皆曰是宰相子能恭俭守敎训好古义施于文辞者如是而在选公卿士夫家选之子弟其劝耳矣愈事相公三为属吏今生始进仕获重语于天下而慊慊若不足真能守其家法矣
　　古诗
　　题登瀛图　　　　　　　　韩子苍
　　咸平中天开帝居羣公下直承明庐韩侯画此时无虞瀛洲仙人乐有余我生不及贞观初却恨十年身校书吟诗天街骑蹇驴尔来戎马争驰驱把卷未展先欷歔
　　送李校书　　　　　　　　　杜甫
　　李舟名父子清峻流辈伯人间好妙年不必须白晢十五富文史十八足宾客十九授校书二十声辉赫
　　题李白画像　　　　　　　韩子苍
　　玉堂学士今刘向禁直岧嶤九天上不须对此融心神会植青藜夜相访
　　律诗
　　闻富季申迁校书郎作　　　　晁以道
　　小富从来慰所望青衫叙进校书郎相公勲业乆弥着孙子门阑渐有光莫话时过已埋没且非盌脱得分张
　　送吉校书东归　　　　　　　司空曙
　　少年芸阁吏罢直暂归休独与亲知别行逢江海秋听猿看楚岫随鴈到吴洲处处园林好何人待子猷代秘书赠文馆诸校书　　　李商隐
　　清切曹司近玉除比来秋兴复何如崇文馆里丹霜后无限红梨忆校书
　　和寄韦校书　　　　　　　陆
　　万古风烟满故都清才搜括妙无余可中寄与芸香客便是江南地理书
　　酬韦校书　　　　　　　　薛涛
　　芸香误比荆山玉那似登科甲乙年澹沲鲜风将绮思飘花散蘂媚青天
　　寄子先校书　　　　　　　黄山谷
　　我观李校书超迈有古风谈道屡入防闭门长蒿蓬
　　荅张彻校书　　　　　　　韩退之
　　清墨窜旧史磨丹注前经义苑手秘宝文堂耳惊霆
　　寄黄鲁直校书　　　　　　贺方囘
　　材如杞梓各称良海内知名独豫章终嵗且留天禄阁人看荣号紫薇郎
　　古今事文类聚新集卷二十九
<子部,类书类,古今事文类聚__古今事文类聚新集>
　　钦定四库全书
　　古今事文类聚新集卷三十
　　元　富大用　撰
　　诸监部
　　著作郎【隶秘书监】
