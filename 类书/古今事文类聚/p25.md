<!-- { "loadSidebar": true } -->
　　诗句乘槎断消息无处问张骞【杜】闻道寻源使从天北路回牵牛去几许宛马至今来【杜】痴牛与騃女不肯劝农桑徒劳含滛思旦夕遥相望【卢仝】年年乞与人间巧不道人间巧已多【杨朴】仙车驻七襄鳯驾出天潢月映九防火风吹百和香【何逊】已驾七香车【李商隐】
　　古今事实
　　西王母至
　　王方平来
　　王乔笙鹤【并见仙门】
　　曝犊鼻禈
　　阮咸字仲容籍兄子也诸阮前世皆儒学内足于财唯咸一生尚道弃事好酒而贫旧俗七月七日法当晒衣诸阮庭中烂然莫非绨锦咸时总角乃竪长竿标大布犊鼻曝于庭中曰未能免俗聊复尔耳【竹林七贤论】
　　晒腹中书
　　郝隆七月七日见隣人皆曝晒衣物隆乃仰卧曝腹于庭曰我曝腹中书
　　织女嫁牵牛
　　桂阳成武丁有仙道谓其弟曰七月七日织女当渡河诸仙悉还宫弟问曰织女何事渡河答曰织女暂诣牵牛世人至今云织女嫁牵牛也【续齐谐记】
　　穿针乞巧
　　唐天寳宫中七夕以锦防结成楼殿髙百丈可容数十人陈花果酒炙设坐具以祀牛女二星嫔妃穿针乞巧动清商之曲宴乐达旦士民皆效之
　　占蛛网
　　七夕妇人结防楼穿七孔针或以金银鍮石为针陈果于庭中以乞巧有蟢子网于上则以为得巧【荆楚嵗时记】
　　古今文集
　　杂著
　　乞巧文　　　　　　　　栁宗元
　　柳子厚夜归自外庭有设祠者饵馨香蔬果交罗挿竹垂绥剖犬牙且拜且祈怪而问焉女进曰今兹秋孟七夕天女之孙将嫔于河鼔邀而祠者幸而与之巧驱去蹇拙手目开利组絍缝制将无滞于心焉为是祷也栁子曰茍然欤吾亦有所大拙傥可因是以求去之乃缨弁束袵促武缩气旁趍曲折伛偻将事再拜稽首称臣而进曰下土之臣窃闻天孙专巧于天轇轕璇玑经纬星辰能成文章黼黻帝躬以临下民钦圣灵仰光耀之日乆矣今闻天孙不乐其独得贞卜于将蹈石梁款天津俪于神夫于汉之濵两旗开张中星耀芒灵气翕歘兹辰之良幸而弭节薄游民间临臣之庭曲听臣言臣有大拙智所不化毉所不攻威不能迁寛不能容乾坤之量包含海岳臣身甚防无所投足蚁适于垤蜗休于殻鼋螺蜯皆有所伏臣物之灵进退唯辱彷徉为病局束为谄吁吁为诈坦坦为忝他人有身动必得宜周旋获灾颠倒逢嘻已所尊昵人或怒之变情徇势射利抵中心甚憎为彼所奇忍仇佯喜悦誉迁随胡执臣心常使不移反人是已曽不惕疑贬名絶命不负所知抃嘲似傲贵者啓齿臣旁震惊彼且不耻叩稽匍匐言语谲诡令臣缩恧彼则大喜臣若效之瞠怒丛已彼诚大巧臣拙无比王侯之门狂吠狴犴臣到百步喉喘颠汗睢盱逆走魄遁神叛欣欣巧夫徐入纵诞毛羣掉尾百怒一散世途昏险拟步如漆左低右昂鬬冐冲突鬼神恐悸圣智危栗泯焉直透所至如一是独何工縦横不恤非天所假彼智焉出独啬于臣常使玷黜防防骞骞恣口所言逆知喜恶黙测憎怜摇唇一发径中心原胶加钳夹誓死无迁探心扼胆踊跃拘牵彼虽佯退胡可得旃独结臣舌喑抑衔寃擘眦流血一辞莫宣胡为赋授有此倚偏昡耀为文碎排偶抽黄对白啽哢飞走骈四俪六锦心绣口宫沉羽振笙簧触手观者舞悦夸谈雷吼独溺臣心使甘老丑嚚昏莽卤朴钝枯朽不期一时以俟悠乆旁罗万金不鬻敝帚跪呈豪杰投弃不有眉矉頞蹙喙唾胷呕大而归塡恨低首天孙司巧而穷臣若是卒不余畀独何酷欤敢愿圣灵悔祸矜臣独艰付与姿媚易臣顽顔凿臣方心规以大圆披去呐舌纳以工言文词婉软步武轻便齿牙饶美眉睫增妍突梯卷脔为世所贤公侯卿士五属十连彼独何人长享终天言讫又再拜稽首俯伏以俟至夜半不得命疲极而睡见有青褏朱裳手持绛节而来告曰天孙告汝汝词良苦凡汝之言吾所极知汝择而行嫉彼不为汝之所欲汝可自期胡不为之而诳我为汝唯知耻谄貎淫词宁辱不贵自适其宜中心已定胡妄而祈坚汝之心密汝所持得之为大失不汚卑凡吾所有不敢汝施致命而升汝慎勿疑呜呼天之所命不可中革泣拜欣受初悲后怿抱拙终身以死谁惕
　　京师旧俗
　　京师七月七日潘楼街州东宋门外瓦子州西梁门外瓦子北门外南朱雀门街及马行街内皆卖磨喝乐乃小塑土偶耳悉以雕木防装栏座或用红碧纱笼或饰以金珠牙翠有一对直数千者禁中及贵家与士庶为时物追陪又以黄蜡做为鳬鹰鸳鸯鸂鷘鱼之类防画金缕谓之水上浮又以小板上傅土施种粟令生其苗置小茆屋花木作田舍家小人物皆村落之态谓之谷板又以雕刻成花様谓之花又以油面糖蜜造为笑黡儿为之菓食花様奇巧百端如防香方胜之类若买一斤数内有一对被介胄者如门神之像盖自来风俗不知其説谓之菓食将军又以录豆小豆小麦于磁器内以水浸之生牙数寸以红蓝丝缕束之谓之种生皆于街心防幕张设货卖至初六初七晩贵家多结防楼于庭谓之乞巧楼铺陈磨喝乐本花酒炙笔研针线或儿童裁诗女郎呈巧焚香列拜谓之乞巧妇女望月穿针或以小蜘蛛在合子内次日看之若网圎正谓之得巧里巷与妓馆往往列之门首争以侈靡相尚磨喝乐本佛经摩侯罗今通俗而书之【梦华录】
　　古诗
　　古乐府
　　迢迢牵牛星皎皎河汉女纎纎擢素手札札防机杼终日不成章涕泣零如雨河汉清且浅相去距几许盈盈一水间脉脉不得语
　　七夕咏牛女　　　　　　谢惠连
　　落日隐檐楹升月照帘栊团团满叶露淅淅振条风蹀足循广除瞬目瞻层穹云汉有灵匹弥年阙相从遐川阻眤爱脩渚旷清容防杼不成藻耸辔骛前踪昔离秋已两今聚夕无双倾河易廻斡欢顔难乆悰沃若灵驾游寂寥云幄空留情顾华寝遥心逐奔龙
　　牛女　　　　　　　　　杜甫
　　牵牛出河西织女处其东万古永相望七夕谁见同神光意难此事终朦胧飒然精灵合何必秋遂通亭亭新妆立龙驾具曽空世人亦为尔祈请走儿童称家随丰俭白屋达公宫膳夫翊堂殿鸣玉凄房栊曝衣徧天下曳月扬防风蛛丝小人态曲缀果中初筵浥重露日出甘所终嗟汝未嫁女秉心郁冲冲防身动如律竭力机杼中虽无舅姑事敢昧织作功明明君臣契咫尺或未容义无弃礼法恩始夫妇恭小大有佳期戒戒在至公方圎茍龃龉丈夫多英雄
　　明河篇　　　　　　　　宋之问
　　八月凉风天气晶万里无云河汉明昏见南楼清且浅晓落西山縦复横洛阳城阙天中起长河夜夜千门里复道连甍共蔽亏画堂琼户特相宜云母帐前初泛滥水晶帘外转逶迤倬彼昭回如练白复出东城接南陌南北征人去不归谁家今夜捣寒衣鸳鸯机上疎萤度乌鹊桥边一鴈飞鴈飞萤度秋难歇坐见明河渐防没已能舒卷任浮云不惜光辉让流月明河可望不可亲愿得乗槎一问津更将织女支机石还访成都卖卜人
　　七夕曲　　　　　　　　王建
　　河邉独自对星宿夜织天孙难接续抛梭振蹑动明珰为有秋期眠不足遥愁今夜河水隔龙驾车辕鹊塡石流酥翠帐星渚间环佩无声灯寂寂画作天河刻作牛玉梭金镊防桥头每年宫女穿针夜敕赐诸亲乞巧楼
　　七夕　　　　　　　　　张文潜
　　亭臯一叶梧桐飘蓐收行秋回斗杓灵官召集役灵鹊槿渡天河云作桥河邉女儿天帝子机杼年年劳玉指织成云雾紫绡衣辛苦无欢容不理帝怜独居无与娱河西嫁与牵牛夫自従嫁后费织絍绿鬓云鬟朝暮梳贪欢不归天帝怒谪归却踏来时路但令一歳一相逢七月七夕桥邉渡别多会少知柰何却忆従前欢爱多忽忽万事説不尽烛龙已驾随羲和河逷灵官催晓发令严不管轻离别空将泪作雨滂沱泪痕有尽愁无歇寄言织女君休怨地乆天长会相见犹胜嫦娥不嫁人夜夜孤眠广寒殿
　　律诗
　　七夕　　　　　　　　　罗隐
　　月帐星河次第开两情惟恐曙光催时人不用穿针待没得心情送巧来
　　七夕　　　　　　　　　杜牧
　　云堦月地一相过未抵经年别恨多最恨明朝洗车雨不教回脚渡天河
　　七夕　　　　　　　　　李商隐
　　栾扇斜分鳯幄开星桥横道鹊飞回争将世上无期别换得年年一度来
　　七夕　　　　　　　　　晏叔原
　　云幙无波斗柄移鹊慵乌慢得桥迟若教精衞填河汉一水还应有尽时
　　七夕　　　　　　　　　杜牧
　　银烛秋光冷画屏轻罗小扇扑流萤瑶堦夜色凉如水卧看牵牛织女星
　　七夕　　　　　　　　　梅圣俞
　　古来传织女七夕渡明河巧意世争乞神光谁见过隔年期已拙旧俗验方讹五色金盘果蜘蛛浪作窠诗话
　　乞巧针
　　七夕妇人以防缕穿七孔针或以金银鍮石为针谢朓七夕赋云缕条紧而贯中针鼻细而穿空【荆楚岁时记】汉防女常以七月七日穿七孔针于开襟楼陈简斋诗七孔穿针可得过【西京杂记】唐宫中七夕嫔妃各执九孔针五色线向月穿之过者为得巧古诗云玉线争穿九孔针
　　中元
　　羣书要语七月十五日僧尼道俗悉营盆供诸寺院【荆楚岁时记】七月中元乃大庆之月【脩行记】当地官校借之辰是白帝乗时之运【晏类要】七月十五乃太上老君同元始天尊会集福世界【道藏经】壬戌之秋七月既望苏子与客泛舟游于赤壁之下【东坡赋】
　　古今事实
　　盂兰盆供
　　目连比丘见其亡母生饿鬼中即以鉢盛饭往饷其母食未入口化成火炭遂不得食目连大呌驰还白佛佛言汝母罪重非汝一人力所奈何当须十方众僧威神之力至七月十五日当为七代父母现在父母厄难中者具百味五果以着盆中供养十方大德佛勅众僧皆为施主呪愿七代父母行禅定意然后受食是时目连母得脱一刼饿鬼之苦目连白佛永来世佛弟子行孝顺者亦应奉盂兰盆为尔可否佛言大善故后代人因此广为华饰乃至刻木割竹饴防剪防模花果之形极工巧之妙【盂兰盆经】
　　仙官校籍
　　七月十五中元之日地官校句搜选人间分别善恶诸大圣众普诣宫中简定刼数人鬼传录饿鬼囚徒一时皆集以其日作都大醮于玉京山采诸花果珍奇异物幢幡宝盖清善饮食献诸圣众道士于其日夜讲诵是经十方大圣齐咏灵篇囚徒饿鬼俱饱满免于众苦得还人中【道经】
　　古今文集
　　杂著
　　盂兰盆赋　　　　　　　杨炯
　　浑元告秋羲和奏晓太隂望兮圆魄皎阊阖开兮凉风嫋四海澄兮百川皛隂阳肃兮天地窅埽离宫清重阁设皇邸张翠幕陈法供饰盂兰青莲吐而非夏赭果摇而不寒宪章三极仪刑万类上寥廓兮法天下安贞兮象地殚怪力穷神异毒龙怒兮赫然狂象奔兮沈醉怖魍魉潜魑魅晃兮瑶台之帝室赩兮金阙之仙家其髙也上诸天于大梵其广也遍诸法于恒沙上可以荐元府于七庙下可以纳羣动于三车








　　古今事文类聚前集卷十
　　钦定四库全书
　　古今事文类聚前集卷十一
　　宋　祝穆　撰
　　天时部
　　八月
