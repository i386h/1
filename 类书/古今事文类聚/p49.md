<!-- { "loadSidebar": true } -->
　　齐武帝以内深隠不闻端门鼓漏声置钟于景阳楼上应五鼓及三鼔宫人闻钟声早起妆饰
　　半面妆
　　南史徐妃以元帝一目每知帝将至必为半面妆
　　女作门楣
　　杨贵妃宠幸时謡曰男不封侯女作妃君看女却作门楣【外传】
　　姊妹皆贵
　　杨妃小字玉环明皇幸温泉杨妃诸姊妹皆贵从幸坠钿堕珥狼籍道旁大姊封韩国夫人三姊封秦国夫人八姊封虢国夫人
　　女色召乱
　　宗自天寳后内嬖杨贵妃倾动天下及禄山叛帝幸蜀至马嵬陈礼等以天下计诛国忠死兵不得解帝使力士问故答曰祸本尚在帝不得已与贵妃诀引去缢祠下【又见韈门】
　　古今文集
　　杂著
　　设毛延夀自解　　　　　程晏
　　帝见王嫱美召毛延夀责之曰君欺我之甚也延夀曰臣以为宫中美者可以乱人之国臣欲宫中之美者迁于胡庭是臣使乱国之物不逞于汉而移于胡也昔闳夭献美女于纣而免西伯齐遗女乐于鲁而孔子行秦遗女乐于戎而间由余是岂曰选其恶者遗之美者留之耶陛下以为美者是能乱陛下之徳也臣欲去之将静我而乱彼陛下不以为美者是不能乱我之徳安能乱彼谋哉臣闻太上无乱其次去乱其次迁乱今国家不能无乱陛下不能去乱臣为陛下迁乱耳恶可以为美为彼得乎帝不能省君子曰良画工也孰诬其货哉
　　女史箴　　　　　　　　张华
　　茫茫造化两仪始分散气流形既陶既甄在帝庖羲肇经天人爰始夫妇以有君臣家道以正而王猷有伦妇徳尚柔含章贞一婉娩淑慎正位居室樊姬感庄不食鲜禽衞女矫桓耳忌和音志厉义髙而二主易心熊攀槛冯媛趋进夫岂无畏知死不班女有辞割欢同辇夫岂无懐防畏虑逺人咸知饰其容岂饰其性性之不饰或愆礼正出其言善千里应之茍违斯义同衾以疑懽不可以渎宠不可以专专实生慢爱极则迁致盈必损理有固然
　　跋杨妃病齿图　　　　　黄鲁直
　　禁架之术自古诚有之余观玉环病良苦岂非坐多食侧生遂动摇其左车乎阿瞒在帝忧戚之心形于顔面亦小窘矣呜呼移此心以及天下为如何耶
　　古诗
　　妾命薄　　　　　　　　李太白
　　汉帝重阿娇贮之黄金屋咳唾落九天随风生珠玉宠极爱还歇妒深情却疎长门一步地不肯渐回车雨落不上天水覆最难收君情与妾意各自东西流昔日芙蓉花今成断根草以色事他人能得几时好
　　浣纱篇　　　　　　　　宋之问
　　越女顔如花越王闻浣纱因徴不自宠献作呉王娃山薮半藏匿苎萝更蒙遮一行霸勾践再笑倾夫差艶色夺人赏效颦亦相夸一朝还旧都靓妆寻若耶鸟惊入松网鱼畏沉荷花始觉冶容妄方悟羣心邪【杜牧之诗西子下姑苏一舸逐鸱夷此诗言复还姑苏】
　　王昭君歌　　　　　　　刘长卿
　　自矜妖艶色不顾丹青人那知粉缋能相负却使容华翻误身上马辞君嫁骄虏玉顔对人啼不语北风鴈急浮云秋万里独见黄河流纎腰不复汉宫宠双蛾长向胡天愁琵琶弦中苦调多萧萧羌笛声相和谁怜一曲传乐府能使千秋伤绮罗
　　明妃曲　　　　　　　　欧阳永叔
　　汉宫有佳人天子初未识一朝随汉使逺嫁单于国絶色天下无一失难再得虽能杀画工于事竟何益耳目所及尚如此万里安能制夷狄汉计诚已拙女色难自夸明妃去时泪洒向枝上花狂风日暮起飘泊落谁家红顔胜人多薄命莫怨春风当自嗟
　　明妃引【十四岁作】　　　　　　邢居实
　　汉宫有女顔如玉浅画蛾眉逺山緑披香殿里夜吹笙未央宫中朝理曲绛纱蒙笼双蜡烛箫鼔声传春漏促玉辇三更别院归夜深月照黄金屋苍苔满院无行迹总为君王未相识天上天仙骨格别人间画工画不得嫣然一笑金舆侧玉貌三千敛顔色罗帷绣户掩香风一朝逺嫁单于国金凤罗衣为谁缕长袖弓弯不堪舞一别昭阳旧院花泪洒胭脂作红雨回头不见云间阙黄河半渡新水滑马蹄已踏辽羯尘天边尚挂长门月黄沙不似长安道薄暮微云映衰草胡儿马上鸣胡笳緑鬓红顔为君老西风萧萧易水寒啼痕不断几阑干年年看尽南飞鴈一去天涯竟不还少年将军健如虎日夕撞钟捶大鼓寳刀生澁旌旗卷汉宫嫁尽婵娟女寂寞边城日将暮三尺角弓调白羽安得猛士霍嫖姚缚取呼韩作编户
　　李夫人　　　　　　　　白居易
　　汉武帝初防李夫人夫人病时不肯别死后留得生前恩君恩不尽念未巳甘泉殿里令冩真丹青画出竟何益不言不笑愁杀人又令方士合灵药玉釜煎炼金炉焚九华帐深夜悄悄返魂香降夫人魂夫人之魂在何许香烟引到焚香虎既来何苦不须防缥缈悠扬还灭去去何速兮来何迟是耶非耶两不知翠蛾髣髴平生貌不似昭阳寝疾时魂之不来君心苦魂之来兮君亦悲背灯隔帐不得语安用暂来还见违伤心不独汉武帝自古及今皆若斯君不见穆王三日哭重壁台前伤盛姬又不见秦陵一掬泪马嵬坡下念杨妃纵令妍姿艶质化为土此恨长在无销期生亦惑死亦惑凡物惑人忘不得人非木石皆有情不如不遇倾城色
　　冬白纻　　　　　　　　元　稹
　　吴宫夜长宫漏欵帘幙四垂灯焰暖西施自舞王自营雪纻翻翻鹤翎散促节牵繁舞腰软舞腰软王罢饮盖覆西施凤花锦身作牀臂为枕朝佩摐摐王晏寝醒来閤门报无事子胥死后言为讳近王之臣谕王意共笑越王穷惴惴夜夜抱氷寒不睡
　　后庭怨　　　　　　　　王諲
　　君不见红闺少女端正时夭夭桃李仙容姿幸得君王怜巧笑披香殿里荐蛾眉蛾眉双双人共进常恐妾身从此摈甄妃为妒出层宫班女因猜下长信长信宫门闭不开昭阳歌吹风送来梦中魂魄犹言是觉后精神尚未回念君娇爱无终始使妾长啼后庭里独立每看斜日尽一坐直至孤灯死秋日闻虫翡翠帘春晴照面鸳鸯水红顔旧来花不胜白发如今雪相似传闻纨扇思未歇预想蛾眉上初月如君贵伪不贵真还同弃妾逐新人借问南山松叶意何如北砌槿花新
　　马嵬行　　　　　　　　刘禹锡
　　緑野扶风道黄尘马嵬驿路边杨贵人坟髙三四尺乃问里中儿皆言幸蜀时军家诛佞幸天子舍妖姬羣吏伏门屏贵人牵帝衣低徊转美目风日为无辉贵人饮金屑倐忽舜英暮平生服杏丹顔色真如故属车尘已逺里巷来窥觑共爱宿妆妍君王画眉处履綦无复有履组光未灭不见岩畔人空见凌波韈邮童爱踪迹私手解鞶结传看千万眼缕絶香不歇指环照骨明首饰敌连城将入咸阳市犹得贾胡惊
　　律诗
　　宫词　　　　　　　　　王建
　　日髙殿里有香烟万岁声来动九天妃子院中初降诞内人争覔洗儿钱
　　悲老宫人　　　　　　　刘得仁
　　白髪宫娃不解悲满头犹自挿花枝曾縁玉貌君王宠凖拟人看似旧时
　　诗话
　　赋诗有体
　　魏泰之曰唐人咏马嵬之事尚矣世所称者刘白刘禹锡云官军诛佞幸天子舍妖姬白乐天诗曰六军不发无奈何展转蛾眉马前死此乃歌禄山而明皇不得已诛贵妃也岂特不晓文体盖亦失事君之体老杜则不然北征诗曰忆昔狼狈初事与古先别奸臣竟葅醢同恶随荡析不闻夏商衰中自诛褒妲乃明皇鉴夏商之时畏天悔祸赐妃子死官军何预焉坡云杜北征诗识君臣之大体忠义之气与秋色争髙可贵也
　　花蘂赋诗
　　费氏蜀之青城山人以才色入蜀宫后主嬖之号花蘂夫人效王建作宫词百首国亡入备后宫太祖闻之召使陈诗诵其国亡诗云君王城上竪降旗妾在深宫那得知十四万人齐解甲宁无一个是男儿盖蜀兵十四万而王师才数万耳
　　皇太子
　　羣书要语主器莫若长子故受之以震【序卦】震为长子【说卦】一有元良万国以正【文王世子】天子之元子注储君副主【郊特牲】皇太子乘青盖车【后舆服志】前星为太子后星为庶子【晋天文志】正体毓徳于少阳注育徳于东宫东宫少阳也【顔延年曲水诗注】春秋之义立嫡以长【魏崔琰书】五帝官天下三王家天下家以传子官以传贤故自唐虞以上经传无太子夏殷之王虽则传嗣其文畧矣至周始见文王世子之制【韩诗外传】主鬯春宫【韩集】贰体宸极守器宗祧【沈约表】
　　诗句鹤驾通霄凤辇备鸡鸣问寝龙楼晓【杜】
　　古今事实
　　朝觐讴歌
　　禹荐益于天七年禹崩益避禹之子于箕山之隂朝觐狱讼者不之益而之啓曰吾君之子也讴歌者不讴歌益而讴歌啓曰吾君之子也
　　兄弟交逊
　　伯夷叔齐孤竹君之二子也父欲立叔齐及父卒叔齐让伯夷伯夷曰父命也遂逃去叔齐亦逃国人立其中子【史】
　　兄逊其弟
　　周古公有长子曰太伯次曰虞仲太姜生少子季歴季歴娶太任皆贤妇人生昌有圣瑞太伯虞仲知古公欲立季歴以传昌二人乃亡如荆蛮以让季歴
　　问安侍膳
　　文王为世子朝于王季日三鸡初鸣而衣服至于寝门之外问内侍曰今日安否何如内侍曰安文王乃喜其有不安节则内侍以告文王文王色忧行不能正履王季复膳然后亦复初武王帅而行之不敢有加焉文王有疾武王不说冠带而养文王一饭亦一饭文王再饭亦再饭【文王世子】
　　正人与游
　　成王始为太子也太公为师周公为傅召公为保伯禽唐叔与游目不恱淫艶耳不闻优笑居不近庸邪及为君也血气既定游习既成虽有放心不能夺已成之性【元稹书】
　　鹤驾
　　周灵王太子晋七月七日乘白鹤驻山巅谢时人而去后世称太子之驾曰鹤驾禁曰鹤禁【刘向列仙传】
　　当璧者立
　　楚共王无冢适有宠子五人无适立焉乃有大事于羣望而祈曰请神择于五人者曰当璧而拜埋璧于大室之庭再拜皆压纽者神所立也既乃与巴姬密使五人齐而长入拜康王跨之灵王肘加焉子干子晳皆逺之平王弱抱而入再拜皆压纽鬭韦属成然焉且曰弃礼违命楚其危哉【左传】
　　抚军监国
　　晋侯使太子申生伐东山臯落氏里克谏曰太子奉冢祀社稷之粢盛以朝夕视君膳者也故曰冢子君行则守有守则从从曰抚军守曰监国古之制也夫帅师専行谋誓军旅君与国政之所图也师在制命而已【左闵二】
　　废立俟命
　　衞灵公逐其世子蒯聩公薨而国人立蒯聩之子輙于是晋纳蒯聩而輙拒之衞蒯聩得罪于父而出奔于宋灵公未尝有废之之命而更立它子灵公死衞人立輙而拒蒯聩是輙之立非有灵公之命安得利其位而拒之【胡管见】
　　治乱所关
　　晋献公以骊姬故废太子立奚齐晋乱者数十年秦以不早定扶苏胡亥立自使灭祀【叔孙通传】
　　四皓调护
　　髙祖欲易太子留侯谏不听及燕置酒太子侍东园公甪里先生绮里季夏黄公从太子皆八十余须眉皓白上恠之四人前对各言姓上大惊曰烦公等卒调护太子
　　不当将兵
　　汉张良传黥布反上疾欲使太子往击之良本招四人者谓建成侯吕泽曰太子将兵有功位不益无功则从此受祸且诸将皆与上定天下枭将也今使太子将之无异使羊将狼皆不肯为用无功必矣
　　所当蚤建
　　文帝元年有司请蚤建太子所以尊宗庙也诏曰今纵不能博求天下贤圣而嬗天下而曰豫定太子是重吾不徳也有司固请曰子啓最长请建以为太子
　　提杀太子
　　孝文时吴太子入见得侍皇太子饮博太子引博局提吴太子杀之吴王由是怨望
