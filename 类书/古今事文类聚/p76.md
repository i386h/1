<!-- { "loadSidebar": true } -->
　　康节与富文忠早相知文忠初入相谓门下士田棐大卿曰为我问邵尧夫可出当以官职起之不即命为先生处士以遂隐居之志田大卿为康节言康节不答乃因之诏天下举遗逸公意河南府必以康节应诏时文潞公尹洛以两府礼召见康节康节不屈遂以福建黄景应诏时天下应诏者二十八人同见宰执于政事堂至江南黄景操闽音自通姓名文忠不乐各试论首命官为试衔知县文忠奏天下尚有遗材乞再令举诏从之王拱辰尚书尹洛乃以康节应诏颍川荐常秩皆先除试将作监主簿不理选限文忠招康节而不欲私故以天下为请知制诰王介甫不识康节缴还词头曰使邵某常民一试衔亦不可与果贤者不当止与试衔宜召试然后官之上不纳下知制诰祖无择除去不理选限行词然康节与常秩皆不起后常秩赐对除谏官列传史臣书云与常秩同召某卒不起有以也夫【闻见录】
　　为买园宅
　　康节庆厯间过洛爱其山川风俗之美始有卜筑之意嘉祐七年王宣徽尹洛就天宫寺西天津桥南五代节度使安审珂宅故基以郭崇废宅余材为屋三十间请康节迁居之富韩公命其客孟约买对宅一园有水竹花木之胜熙宁初行卖官田之法天津之居亦官地榜三月人不忍买诸公曰使先生之宅他人居之吾辈蒙耻矣司马温公而下集钱买之【闻见录】
　　山中骑牛
　　刘涣凝之为颍上令挂冠隐庐山尝作骑牛歌曰我骑牛君莫笑世间万事从吾好时陈舜俞谪居山南亦乘黄犊相与徃来
　　公卿访隐士【见寓公门】
　　郡守访隐士
　　林逋居西湖未尝履城市杭守李及薛映毎造其居清谈终日
　　处士投贽
　　林逋处士隐居西湖朝廷命守臣王济体访逋闻之投贽一啓其文皆俪偶声律之流乃以文学保荐诏下赐帛而已济曰草泽之士文须稽古不友王侯文学之士则修词立诚俟时致用今逋两失之【该闻录】
　　逸民言兵
　　苏明允着权书衡论伊川曰观其著书之名已非岂有山林逸民立言垂教乃汲汲于用兵如此所见安得不为荆公所薄
　　排斥种放
　　种放以处士召见拜官眞宗待以殊礼名动海内后谒告归终南山恃恩骄倨甚王嗣宗时知长安放至通判已下羣拜谒放俛垂手接之而已嗣宗内不平放召其诸侄出拜嗣宗嗣宗坐受之放怒嗣宗曰向者通判以下拜君君扶之而已此白丁耳嗣宗状元及第名位不轻胡为不得坐受其拜放曰君以手搏得状元耳何足道也嗣宗怒遂上疏言放实空疎专饰诈巧盗虚名陛下尊礼放擢为显官臣恐天下窃笑益长浇伪之风且陛下召魏野野闭门避匿而放隂结权贵以自荐达因抉擿言放隂事上虽两不之问而待放之意寖衰【渑水】古今文集
　　杂著
　　许由先生庙碣　　　　　杨植
　　尧之聪明由先生成尧之至理由先生始尧不以天下让先生先生之道犹昬先生不以清节避唐尧唐尧之道何尊是知天地间尧而许之日而月之生人已来避让之大未有如先生者也若非锱铢九有亢极一夫安能以岩泽枯槁之姿下圣文神武之徳则知丹朱得尧之体而遗尧之性先生得尧之性而遗尧之名是得之者守之不足遗之者宰之有余天用先生粃糠帝王牢笼六合欲先生躬戴清规首出万古僭贼为臣之道拜先生庙者得不戒之哉使汤之智读先生书夏祀不夷也使发之圣得先生梦商庙不墟也然汤武圣人之用也先生圣人之絜也于乱则吾用于治则吾防二者圣人经时之大柄使汤武逢尧舜是必韬用而光防矣先生逢桀纣是必舍防而趋用矣则圣道变化岂有殊耶故喜为云霞怒为雷雨先生神也生为春夏杀为秋冬先生功也结为山岳融为川渎先生夀也星罗月帐岩灵壑静先生宅也圣人无为金玉在璞先生富也功而不宰人文化成先生道也休光烈仪仰道垂师先生文也天机自防虽死不防先生武也噫先生所谓禀天之徳合地之式居天地中立帝王则噫先生所谓徃矣谁能宗见寥廓【疑】箕颍之上惟余清风噫先生所谓为圣人之大标天地之外揖尧谢舜畴为吾辈我来独寻请祷意深再拜刻石取文于心
　　梅先生碑　　　　　　　罗隐
　　汉成帝时纲纽頽壊先生以书谏天子者再三夫大政虽去而劒履间健者犹数百位尚不能为国家出力以断佞臣头复何南昌故吏愤愤于其下得非南昌逺地也尉下寮也茍触天子网突幸臣牙止于殛一任人噬一单族而已彼公卿大臣有生杀喜怒之任有朋党蕃衍之大出一言作一事必与妻子谋茍不便其家虽妄人婢子亦撄挽相制而况亲戚乎况骨肉乎故虽有忧社稷心亦噤而不吐也呜呼宠禄所以劝功而位大者不语朝廷事是知天下有道则正人在上天下无道则正人在下余读先生书未尝不为汉朝公卿恨今南游复过先生里吁何为道之多也遂碑
　　刻严陵钓台　　　　　　罗隐
　　岩岩而髙者严子陵之钓台也寥寥而不归者光武之故人也故人之道何如睨苍苔以言之尊莫尊于天子贱莫贱为布衣龙争地蛰兮风雨相遗干戈载靡兮悠悠梦思何富贵不易节而穷达无所欺故得脱邯郸之难破犀象之师造二百年之业继三尺劒之基者其唯有始有卒者乎下之世风俗偷以禄位相尚朝为一旅人暮为九品官而亲戚骨肉已有差等矣况故人乎呜呼徃者不可见来者未可期已而已而
　　严先生祠堂记　　　　　范希文
　　先生汉光武之故人也相尚以道及帝握赤符乘六龙得圣人之时臣妾亿兆天下孰加焉惟先生以节髙之既而动星象归江湖得圣人之清泥涂轩冕天下孰加焉惟光武以礼下之在蛊之上九众方有为而独不事王侯髙尚其事先生以之在屯之初九阳徳方亨而能以贵下贱大得民也光武以之盖先生之心出乎日月之上光武之器包乎天地之外防先生不能成光武之大防光武岂能遂先生之髙哉而使贪夫亷懦夫立是有大功于名教也某来守是邦始构堂而奠焉廼复其为后者四家以奉祠事又从而歌曰云山苍苍江水泱泱先生之风山髙水长
　　范文正公守桐庐始于钓台建严先生祠堂自为记以示南丰李泰伯泰伯读之三叹起而言曰某妄意辄易一字公瞿然扣之曰云山江水之语于义甚大于词甚溥而徳字承之乃似趢趚拟换作风字如何公凝坐颔首殆欲下拜【容斋随笔】
　　与山涛絶交书　　　　　嵇康
　　康白足下昔称吾于颍川吾常谓之知言前年从河东还足下议以吾自代事虽不行知足下故不知之间闻足下迁惕然不喜恐足下羞庖人之独割引尸祝以自助手荐鸾刀漫之羶腥故具为足下陈其可否仲尼兼爱不羞执鞭子文无欲卿相而三登令尹所谓达能兼善而不渝穷则自得而无闷故君子百行殊涂而同致循性而动各附所安故有处朝廷而不出入山林而不反之论吾每读尚子平台孝威传【皆古隐者】慨然慕想其为人又纵逸来乆情意傲散简与礼相背嬾与慢相成而为侪类见寛不攻其过故使荣进之心日頽任实之情转笃此由禽鹿少见驯育则服从教制长而见覊则狂顾顿缨赴蹈汤火虽饰以金镳飨以嘉殽愈思长林而志在丰草也又人伦有礼朝廷有法自惟至熟有必不堪者七甚不可者二卧喜晚起而当关呼之不置一不堪也抱琴行吟弋钓草野而吏卒守之不得妄动二不堪也危坐一时痹不得揺性复多虱把搔无已而当裹以章服揖拜上官三不堪也素不便书不喜作书而人间多事堆案盈几不相酬答则犯教伤义欲自勉强则不能久四不堪也不喜吊丧而人道以此为重已为未见恕者所怨至欲见中伤者虽瞿然自责然性不可化终不能获无咎无誉如此五不堪也不喜俗人而当与之共事或賔客盈坐鸣声聒耳嚣尘臭处千变百技在人目前六不堪也心不耐烦而官事鞅掌机务纒其心世故繁其虑七不堪也又每非汤武而薄周孔在人间不止此事防显世教所不容此甚不可一也刚肠疾恶轻肆直言遇事便发此甚不可二也以促中小心之性统此九患不有外难当有内病宁可乆处人间邪又闻道士遗言饵术黄精令人益夀意甚信之游山泽观鱼鸟甚乐之一行作吏此事便废足下见直木必不可以为轮曲者必不可以为桷盖不欲以枉其天才令得其所也不可自见好章甫强越人以文冕也今但愿守陋巷教子孙时时与亲旧叙濶陈説平生浊酒一杯弹琴一曲志愿毕矣野人有快炙背而美芹子者欲献之至尊虽有区区之意亦已疏矣愿足下勿似之其意如此既解足下并以为别嵇康白
　　送薛处士序　　　　　　杜牧
　　处士之名何哉潜山隐市皆处士也在山也且非顽如木石也在市也亦非愚如市人也盖有大智不得大用故羞耻不出宁反与市人木石为伍也国有大智之人不能大用是国病也故处士之名自负也谤国也非大君子其孰能当之薛君之处士盖自负也果能窥测尧舜孔子之道使指制有方弛张不穷则上之命一日来子之庐子之身一日立上之朝使我辈居则来问学仕则来问政千辨万索滔滔而得若如此则善茍未至是而遽名曰处士虽吾子自负其不为矫欤某敢用此赠行
　　送李愿归盘谷序　　　　韩愈
　　太行之阳有盘谷盘谷之间泉甘而土肥草木丛茂居民鲜少或曰谓其环两山之间故曰盘或曰是谷也宅幽而势阻隐者之所盘旋友人李愿居之愿之言曰人之称大丈夫者我知之矣利泽施于人名声昭于时坐于庙朝进退百官而佐天子出令其在外则树旗旄罗弓矢武夫前呵从者塞途供给之人各执其物夹道而疾驰喜有赏怒有刑才俊满前道古今而誉盛徳入耳而不烦曲眉丰颊清声而便体秀外而惠中飘轻裾翳长袖粉白黛绿者列屋而闲居妒宠而负恃争妍而取怜大丈夫之遇知于主上用力于当世者之所为也吾非恶此而逃之是有命焉不可幸而致也穷居而野处升髙而望逺坐茂树以终日濯清泉以自防采于山美可茹钓于水鲜可食起居无时惟适所安与其誉于前孰若无毁于其后与其乐于身孰若无忧于其心车服不维刀锯不加理乱不知黜陟不闻大丈夫不遇于时者之所为也我则行之伺于公卿之门奔走于形势之途足将进而趦趄口将言而嗫嚅处汚秽而不羞触刑辟而诛戮儌幸于万一老死而后止者其于为人贤不肖何如也昌黎韩愈闻其言而壮之与之酒而为之歌曰
　　盘之中维子之宫盘之土维子之稼盘之泉可濯可沿盘之阻谁争子所窈而深廓其有容缭而曲如徃而复嗟盘之乐兮乐且无央虎豹逺迹兮蛟龙遁藏鬼神守防兮呵禁不祥饮且食兮寿而康无不足兮奚所望膏吾车兮秣吾马从子于盘兮终吾生以徜徉
　　招隐士　　　　　　　　淮南王安
　　朱文公曰招隐士者淮南小山之所作也淮南王安好古爱士招致賔客客有八公之徒分造诗赋以类相从或称大山或称小山如诗之有大小雅焉此篇视汉诸作最为髙古説者以为亦托意以招屈原谓山谷之中幽深险阻非君子之所处猨狖虎豹非贤者之偶欲使屈原急来而原卒不来故终篇卒致其意若曰非不可留但不可乆耳不敢遽必其来之词也
