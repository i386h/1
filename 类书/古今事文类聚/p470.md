<!-- { "loadSidebar": true } -->
　　臣仰惟陛下天资神武留意治军将士感恩用命非复前比然臣区区管见独以谓尤有可议者军制不立名位不正是也请以祖宗之制大畧论之三衙军职之大者凡八等除都指挥使或不常置外曰殿前副都指挥使马军副都指挥使步军副都指挥使曰殿前都虞马军都虞步军都虞曰捧日天武四厢都指挥使龙神卫四厢都指挥使秩秩有序若登梯然不可一级辄废一或有阙即以功次逓迁降此而下则分营分厢各置都副指挥使如捧日左厢第一军都指挥使天武右厢第二军都指挥使之类边境有事命将讨捕则旋立总管钤辖都监之名使各将其所部以出事已则复初二百年之间累圣相承皆用此术以制军诘禁自南渡以后触事草创于是三帅之资浅者始有主管某司公事之称而都虞以下不复设置乃以天子宿卫虎士而与在外诸军同其名号以统制统领为之长又使遥带外路总管钤辖之名考之旧制则非法稽之事体则非是以陛下圣明能知人善任使所谓爪牙之士岂无数十人以待用者若法祖宗之制正三衙之名改诸军为诸厢改统制以下为都虞指挥使使宿卫之职预有差等士卒之心明有所系异时拜将必无一军皆惊之举于以销压未萌循名责实则环卫将军虽不置可也如圣慈或以为然乞下枢宻讨论故实图议其当恐或可以少賛陛下布昭圣武之意兹事体大愿陛下深念之取进止【有防付枢密院】
　　殿前左右二卫将军
　　歴代沿革左右卫将晋文王建国所置隋炀帝改为左右翼卫唐武徳曰左右卫府上将军各一人从二品大将军各一人正三品将军各二人从三品掌宫宿禁卫凡五府及外府皆总制焉凡五府三卫及折冲府骁骑番上者受其名簿而配以职皇帝御正殿则守诸门及内厢宿卫仗非上日亦将军一人押仗将军缺以中郎将代龙朔中省府事左右金吾卫掌宫中京城巡警烽道路水草之宜凡翊府之翊卫及外府佽飞番上者皆属焉师田则执左右营之禁南衙宿卫官将军以下及千牛番上者皆配以职大功役则与御史循行【同上】龙朔二年改左右卫曰左右金吾宋六军诸卫有左右金吾卫上将军【秦曰中卫汉武改曰执金吾隋曰卫所领军事名佽飞以执御非违汉官宰尹曰吾御也常执金革以御非常缇骑二百人舆马导从充满于路世祖叹曰仕宦当作执金吾】左右卫上将军【晋武帝分中卫将军为左右卫各大将军一人银章青绶隋改置左右卫为左右翊卫】左右骁骑将军【汉武以李广为骁骑将军后省之光武改屯骑为骁骑晋火立晋台以为宿卫官至隋帝改左右备身为左右骁卫所领为豹骑唐置骁卫府龙朔去府字光宅改左右武威卫神龙复旧】武威卫上将军【魏武为丞相有武卫营隋采其名置左右武卫府有大军光宅改左右杨卫龙朔复旧】屯卫上将军【隋帝置左右屯卫唐龙朔改为戎卫光宅改为左右豹韬卫】领军卫上将军【魏武为丞相始置中领军魏文又置领军晋因之品第三金章紫绶宋齐领兵掌内禁兵唐别置领军卫大将军龙朔改戎卫咸亨复旧】监门卫大将军【汉魏以来城门校尉之职也隋置左右监门府将军帝改府字为卫唐置大将军龙朔改为监卫】千牛卫上将军【后魏有千牛卫备身本掌乗舆御刀盖取庖丁为惠文君解数千牛而刃若发硎此刀可以备身因以名官隋左右府领千牛备身唐改为左右千牛府龙朔改为奉神卫神龙改为千牛卫】诸卫大将军诸卫将军并为环卫官无定员皆命宗室为之亦为武臣之赠典大将军以下又为武臣责降散官政和中改武臣官制而环卫如故盖虽有四十八阶别无所领故也靖康元年用御史中丞陈过庭言请遵艺祖开宝初罢诸节度使归环卫故事于是节度使钱景臻等并为左右金吾卫上将军又崇宁四年仿古修立三卫官有郎一员中郎为之贰文武各一员博士一主簿一亲卫府有郎有中郎以后妃嫔御之家有服亲及翰林学士并管库正任观察使以上子孙充勲卫府有郎有中郎以勲臣之世贤徳之后有服亲太中大夫以上及正任团练使遥郡观察使以上子孙充翊卫府有郎有中郎以卿监正任刺史遥郡团练使以上并以亲兄弟子孙试充三卫郎治其府之事率属日直于殿陛长在左立起居郎之前贰分左右文东武西立都承防之后亲卫立于殿上勲卫立于垜殿翊卫立于两阶卫士之前中兴久不除授孝宗隆兴诏学士院讨论环卫官制度欲叅酌祖宗时及唐太宗制度【诏曰朕惟祖宗选用将帅以崇武节外建方镇内列环尹品式备具近来环卫久不除授非所以储材而均任也可依旧制应以才畧闻堪任将帅及久勤军事暂归休假之人并为环卫官更不换授止令兼领】如节度使则领左右金吾卫上将军承宣使则领左右卫上将军在内则兼带在外则不带以十员为额朝叅侍殿并依御带体例宗室不在此制仍不差戚里及非战功人除改差主兵官合不领环卫如皇城司带卫器械之类仍许兼领元置殿前左右二卫将军其下有符宝郎四人宿直将军左右振肃等员
　　羣书要语虎贲氏掌先后王而趋以卒伍【周礼】祈父予王之爪士【诗】潘崇为太师且掌环列之尹【左】楚君戎分为二广广有一卒右广初驾数及日中左则受之内官序当其夜以待不虞【同上】烈烈杨侯实统禁戎【文选杨荆州诔】交防之下周庐肃然【白集李演制】王者法钩陈设环列非勲勤之将信近之臣则何以久张爪牙转置股肱者也　移领左广　八屯之警巡七萃之勤惰尔为其正尽察得之【并同上】前以忠劳选登戎卫能训勇力之士以备时使申谁何之人以备徼巡【李君佐制】军有羽林用法星象统之爪士以拱辰居【同上】俾领上军仍迁右广【王士则制】统良家之骑士训期门之材官【同上】周设七萃汉列八屯皆所以拱卫王宫肃严徼道【郑何制】国家设十二卫犹汉之有南北军而左右羽林尤称亲重自诸卫而移镇者谓之美迁掌勾陈而防建章备警巡而严武卫【王元辅制】环太防诸星有上将次将之位所以拱卫宸极谁何不若天子置上将军以御侮率是道也【元集张奉国制】天子六军必有材官佽飞超乗挽强之士在焉董之以威待之以信分八舍之众寡均二广之逸劳不呉不扬不掉不挫皆将军之力也是以李大亮上直禁中而文皇甘寝则心腹爪牙之任斯不细矣【于季友制】熊罴宣力辇毂无尘内训却非之士外察何留之禁【徐集】自叅戎秩久卫宸阶【常相除右金吾制】晓传银棨之符夜警金吾之漏【同上】北落亲兵夹畴宫省【杜牧梁荣干制】典兵于禁门之内立侍于殿陛之中【张方直制】宫崇环卫职实司武【王钊制】官我正卫【吴正制】禁旅总兰锜之兵【李文饶集】钩陈肃肃彰北极之威灵锜仗森森表南端之壮丽九旗扬斾日炽星流五辂鸣銮龙辀鳯辖【张鷟传】武夫扳燕之服羽骑云屯期门珥鹖之冠旄头宿设【同上】委禁垣之提警【胡文恭行王从善制】环设卫官拱户宸极【余朴制】列卫宫邸【曲阜集】千牛带刀宿卫王室环列之尹执金为贵【同上】仕宦至执金吾古今所荣重也【白集】
　　诗句一生唯羡执金吾【王翰诗】
　　古今事实
　　入直殿中
　　羊祜迁中领军悉统宿卫入直殿中执兵之要事兼内外【晋中兴书】
　　分司丹禁
　　梁有左右中郎将以分司丹禁侍卫左右【隋书】
　　典飞骑
　　姜确字行本太宗选趫才衣五色袍乗六闲马直屯营宿仗内每出幸即以从拜行本左屯卫将军分典飞骑
　　佩横刀
　　唐王及善除右千牛卫将军帝曰以尔忠谨故擢三品要职尔佩大横刀在朕侧亦知此官贵乎
　　诏乗马
　　唐髙祖以李粲为右监门卫大将军曰卿忠勇之誉闻于隋今年齿虽迈筋力未衰监门之职非公莫可粲以年老辞髙祖曰借公处分尔岂欲烦公筋力耶于是诏粲自非殿庭皆乗蜀马论者荣之
　　延入阁
　　唐宇文士及擢右卫大将军太宗延入阁语或至夜分休沐驰召
　　察城中事
　　唐徳宗时金吾大将军李翰好伺察城中细事【旧史】
　　管天下兵
　　臧盾迁中领军管天下兵要监局事多盾为人敏赡有风力长于拨繁职事甚理天监中吴平后萧景先居此职甚着声称至是复继之【梁书】
　　天子押衙
　　唐邢济为金吾将军曰我金吾天子押衙以死生从安敢自脱
　　驸马都尉
　　唐阿史那社尒率众内属十年入朝授左骁卫大将军尚衡阳长公主为驸马都尉典卫屯兵
　　槐下听事
　　隋髙颎拜左卫大将军每坐朝堂北槐下听事其树不依行列有司请伐之上特不令剪去以示后人见重如此
　　俸余纳官
　　唐田仁会麟徳中转右金吾将军所得给外有余辄以纳官时人颇讥其要名而仁会强力疾恶昼夜巡警自京城至衢路越法无不立发每日延引百余人躬自阅罚畧无寛者京城贵贱咸惮之
　　许作领防
　　羊琇少与武帝相亲谓帝若富贵见用作领防各十年帝戱而许之及即位擢琇为左卫将军
　　常领宿卫
　　汉耿秉为人威重有谋畧拜执金吾每行幸秉常领宿卫
　　金带投地
　　隋皇甫无逸转右武卫将军王世充篡弃母妻斩关自归骑追及无逸解金带投之地
　　驺导盈巷
　　唐张嘉礼嘉正弟也有干畧方嘉正为相时任左金吾卫将军昆弟每上朝轩盖驺导盈闾巷时号所居坊曰鸣珂里
　　摧擿奸伏
　　唐宗室晦迁金吾将军摧擿奸伏无留隐
　　不畏强御
　　陶囘拜领军将军囘性方范不畏强御丹阳尹桓景颇能供事司徒王导甚恱之囘常慷慨论景非正人不宜狎会荧惑守南斗囘曰公以明徳辅弼圣主当亲正逺邪而与桓景造膝荧惑何由退舍导深愧之【晋中兴书】
　　莅官劲正
　　屈突通为右武卫将军莅官劲正有犯法者虽亲无纵其弟盖长安令亦以方严显时人语曰宁食三斗葱不逢屈突通宁食三斗艾不逢屈突盖
　　论奏风采
　　李景畧召为羽林卫将军对徳宗延英殿论奏衎衎有大臣风采
　　劾徙妖巫
　　唐田仁会为右金吾巫传鬼道惑众自言能活死人市里尊神仁会劾徙于边
　　捕系恶少
　　唐杜中立歴左右金吾卫大将军京师恶少优道中具驺唱呵卫中立部捕系立棰死
　　警卫禁街
　　贞元十七年金吾卫大将军李翰奏警卫禁街必资澄肃【续通典】
　　明闲宿卫
　　唐赵道兴贞观初歴迁武中郎将明闲宿卫号为称职【太平御览】
　　累从征讨
　　唐柴绍髙祖即位拜左翊卫大将军累从征讨歴国公
　　多识旧仪
　　唐宗室若水为左金吾卫大将军兼通事舍人多识旧仪每宣劳揖辇进止有可观者
　　临难不屈
　　唐刘洪基京师平功第一授右骁大将军讨薛举战浅水原八总管军皆没惟洪基一军戮力矢尽为贼拘帝以临难不屈优防其家【本传】
　　谋乱不从
　　唐杨思训从幸并州右武卫大将军慕容宝节夜要思训与谋乱思训不从宝节惧毒酒以进思训死妻诉之流宝节岭表斩之
　　贼至弹琵琶
　　唐柴绍转右骁卫大将军吐谷浑党项冦边贼据髙射绍军绍安坐遣人弹胡琵琶
　　使至不开门
　　唐段志为左骁卫大将军文徳皇后之葬勒兵卫章武门太宗夜遣使至志拒曰军门不夜开使者示诏志曰夜不能辨比旦帝叹曰真将军
　　清俭常布衣
