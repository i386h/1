<!-- { "loadSidebar": true } -->
　　李斯等议曰今陛下兴义兵诛残贼蔡邕注陛阶也天子必有近臣立于阶侧以戒不虞谓陛下者群臣与天子言不敢指斥故呼在陛下者与之言因卑逹尊之意
　　称天子曰官家
　　李侍读仲容善饮号李万囘真宗饮量无敌饮则诏公一夕上命巨觥仲容曰吿官家免巨觥上因问何故谓天子为官家仲容举蒋济万机论曰五帝官天下三王家天下兼三五之徳故曰官家上大喜曰所谓君臣千载遇李曰惟有忠孝一生心【湘山野录】
　　自称牛马走
　　司马迁上任少卿书自称太史公牛马走
　　推尊曰公
　　孔融吿髙宻县为郑特立一乡曰郑君好学实懐明德昔太史公廷尉于公谒者仆射邓公皆汉之名臣又四皓有东园公夏黄公潜光隠耀世嘉其髙皆悉称公然则公者仁徳之正号不必三事大夫也今郑君乡宜曰郑公乡
　　呼防子
　　魏文帝诏曰此防子自知不能保尔许地也【孙权注】
　　妇人卿壻
　　王安丰妇卿安丰安丰曰妇人卿壻礼为不敬后勿复尔妇曰亲爱卿故卿卿我不卿卿谁复卿卿
　　同侪称卿
　　庾敳字子嵩王衍不与敳交敳卿之不置衍曰君不得为耳敳曰卿自君我我自卿卿我自用我家法卿自用卿家法衍甚竒之【杂録】
　　呼小子
　　王爽尝与防稽王道子饮道子醉呼爽为小子爽曰亡祖长史与简文皇帝为布衣交亡姑亡姊伉俪二宫何小子之有
　　自称仆
　　宋刘凝之隠居南郡临川王义庆镇江陵遣使存问答书曰顿首称仆不为百姓礼人或讥之凝之曰未闻巢许称臣尧舜时戴颙与衡阳王义季书亦称仆
　　称公轻脱
　　宋顔延之何偃路中遥呼延之曰顔公延之以其轻脱答曰身非三公之公又非田舎之公又非君家阿公何以见呼为公偃慙而退
　　贵不可卿
　　齐陆慧晓未尝卿士大夫或问之答曰贵人不可卿人生何容立轻重于懐抱
　　称第行
　　北齐张稷为豫章王嶷主簿与刘绘俱见礼接未尝呼名呼为刘四张五刘逖为开府参军文宣崩文士并作挽歌杨愔择之员外郎卢思道用八首逖用二首中书侍郎李愔戏逖曰卢八问讯刘二逖衔之后中书侍郎李愔献赋逖摘其文奏曰毁谤先朝武成怒大加鞭扑逖喜复前憾曰髙捶两下执鞭一百何如呼刘二时
　　称张底
　　崔湜为中书令张嘉贞为舎人湜轻之尝呼为张底后议事皆出人右湜惊曰张底乃我辈一般人此终是其坐处【隋唐嘉话】
　　天子不名
　　李吉甫帝尊任之官而不名郭子仪代宗不名呼为大臣陆贽入翰林年尚少以才幸天子辈行呼而不名权徳舆作贽集序有时燕语不以公卿指名但呼陆九
　　天下不名
　　张九龄开元后天下称曰曲江公而不名李徳裕天下士归重不敢有所斥称赞皇公而不名元徳秀天下重其行谓之元鲁山而不名
　　歇后郑五
　　郑綮本善诗其语多俳谐故使落调世共号郑五歇后体昭宗署班簿曰可同平章事时省吏走其家上谒綮笑曰诸君误矣人皆不识字宰相不及我吏言不妄俄闻制诏下搔首曰歇后郑五作宰相事可知矣
　　古今文集
　　杂著
　　称家父家姑　　　　　　顔之推
　　昔侯覇之子孙称其祖父曰家公陈思王称其父曰家父母曰家母潘尼称其祖曰家祖古人之所行今人之所笑也今南北风俗言其祖及二亲无云家者田里猥人方有此言耳凡与人言言已世父以次第称之不云家者以尊于父不敢家也凡言姑姊妹女子已嫁则以夫氏称之在室则以次第称之言礼成他族不得云家也子孙不得称家者轻略之也蔡邕书集呼其姑女为家姑家妹班固书集亦云家孙今并不行也凡与人言称彼祖父母世父母父母及长姑皆加尊字自叔父母以下则加贤字尊卑之差也王羲之书称彼之母与自称已母同不云尊字今所非也【家训】
　　自释　　　　　　　　　元结
　　河南元氏望也结子予名也次山结字也世业载国史世系在家牒少居商余山着元子十篇故以元子为称天下兵兴逃乱入猗玗洞始称猗玗子后家瀼濵乃自称浪士及有官人以为浪者亦漫为官乎呼漫郎既客樊上漫遂显樊左右皆渔者少长相戏更曰聱叟彼诮以聱者为其不相从聼不相钩加带笭箵而尽船独聱齖而挥车酒徒得此又曰公之漫其犹聱乎公守著作不带笭箵乎入漫浪于人间得非聱齖乎公漫乆矣可以漫为叟于戏吾不从聼于时俗不钩加于当世谁是聱者于欲从之彼聱叟不慙带乎笭箵吾又安能薄乎著作彼聱叟不羞聱齖于隣里吾又安能慙漫浪于人间取而尤汝也醉人议当以漫叟为称直荒浪其情性诞漫其所为使人知无所存有无所将待乃为语曰能带笭箵全独而保生能学聱齖保宗而全家聱也如此漫乎非耶
　　称公非一义　　　　　　栁宗元
　　天子之三公称公王者之后称公诸侯之入为王卿士亦曰公有土封其臣称之曰公尊其道而师之称曰公楚之僣凡为县者皆曰公古之人通谓年之长老曰公故言三公若周公召公王者之后若宋公为王卿士若衞武公虢文公郑桓公其臣称之则列国皆然师之尊若太公楚之为县者若叶公白公年之长老若毛公申公涪公
　　称阁下执事
　　古者三公开阁而郡守比古诸侯亦有阁故有阁下之称前辈与大官书多呼执事与足下刘子与宰相书曰足下韩退之与张仆射书曰执事即其例也惟执事则指左右之人尊卑皆可通称又自卑逹尊例云座前尤非也阁下降殿下一等座前降几前一等岂可僣用哉
　　封母加太字
　　故事臣僚封赠母祖母不问生殁并加太字曰太夫人太君政和间待制刘安上建言太者事生之尊称也封母而别之所以致别于其妇既殁并祭于夫若加之尊称则是以尊临其夫也以尊临夫于名义疑若未正自是始诏命妇追封并除去太字逮绍兴新书复仍旧制晏尚书敦复领吏部援刘待制言申明且引汉文帝纪七年冬十月令列侯太夫人夫人无得擅征补注谓列侯之妻称夫人列侯死子复为列侯仍得称太夫人盖此义也于是追封始不复称太云按帝者之祖称太皇太后称母皇太后既升祔止称皇后正此比也
　　称外姓亲
　　近世故家惟晁氏因以道申戒子弟皆有法度群居相呼外姓尊长必曰某姓第防叔若是诸姑尊姑之夫必曰某姓姑夫某姓尊姑夫未尝敢呼字也其言父党交游必曰某姓防丈亦未尝敢呼字也当时故家旧族皆不能若是
　　后世分等第　　　　　　洪景卢
　　东坡云凡人相与号呼者贵之则曰公贤之则曰君其下则尔汝之虽王公之贵天下貎畏而心不服则进而君公退而尔汝者多矣予谓此论特后世之俗如是耳古之人心口一致事从其真虽君臣父子之间出口而言曽不顾忌观诗书所载可知矣【容斋随笔】
　　防许将状元与蒋頴叔枢宻帖
　　洪景卢
　　前辈与执政书亦犹字之今人年未三十一举于礼部则乡先生不敢字之且曰张丈李丈矣呜呼其益薄矣夫
　　赠梅生説　　　　　　　陈君举
　　古者士相号曰子若生子若生非所以贱薄人之称也能以其姓配焉而著者盖鲜矣商而上惟箕子以子着周衰着莫如孔子孔子之徒则顔子曽子有子以子着余未有闻焉春秋之所贵者子之如季子髙子是已诗之所羙者亦子之若彼姝者子是也太史公列传得子称者老子孟子荀子樗里子数人而已刘氏七略以子称者七十有六而独荀子杨子着自唐韩栁今天下未有尽子之也至于生着焉者盖鲜鲁有两生楚有韩生皆以生著者也汉之世则郦生贾生伏生欧阳生辕生髙堂生胡母生而萧望之号东海萧生然不以生着天下岂贱薄人之辞哉世之浇士甚于相謟下之所号乎上者匪君若公上之所号乎下者亦匪君若公以子若生号人人则以怒予悲之今梅生以技游不借乎四民而操日者之説以行乎世世之喜福而慑祸幸天而怜人者则宗生而予非宗生之説者也以予疾世之謟而又非宗生之説者则以生而号焉亦奚不足者而亦怒以不受噫予何爱于君若公而不以悦生哉予而爱夫君若公而不以悦生者宜亦有所感焉者矣生谓斯何遂以为梅生赠
　　诗话
　　阍人请官称
　　吕某公归老于洛尝游龙门还阍者执笔厯请官称公题以诗云思山乗兴防山囘乌帽纶巾入帝防阍吏不须询姓字也曾三到凤池来【后山诗话】
　　称苏二
　　东坡解防赴黄州山谷尝避暑城西李氏园题两诗于壁其一章云荷舞竹风宜永日氷壶凉簟不能回题诗未有惊人句防唤谪仙苏二来秦少游言于东坡曰以先生为苏二大似相薄【志林】
　　称黄九
　　山谷有茶诗押肠字韵和者以数四山谷最后有曲几团蒲聼煑汤煎成车声绕羊肠之句东坡见之云黄九恁地怎得不穷故无咎复和云车声出鼎细九盘如此佳句谁能识【志林】
　　称欧九【见强记门】




　　古今事文类聚后集卷二
<子部,类书类,古今事文类聚>
　　钦定四库全书
　　古今事文类聚后集卷三
　　宋　祝穆　撰
　　人伦部
　　名讳
　　羣书要语礼不讳嫌名二名不偏讳逮事父母则讳王父母不逮事父母则不讳王父母君所无私讳大夫之所有公讳诗书不讳临文不讳庙中不讳夫人之讳虽质君之前臣不讳也妇讳不出门大功小功不讳【曲礼】古今事实
　　古者不讳
　　文王讳昌而箕子为武王陈洪范曰使羞其行而邦其昌厉王讳胡而其子宣王时诗曰胡不相畏此诗书不避也　周颂祀文武之乐歌雝曰克昌厥后噫嘻曰骏发尔私此庙中不讳也　春秋僖公名申而书戊申定公名宋而书宋仲防庄公名同而书同盟此临文不讳也
　　臣不为君讳
　　衞侯讳恶其臣亦有石恶【左】
　　汉唐为君讳
　　汉吕后讳雉令臣呼雉为野鸡　武帝讳彻改彻侯为通侯　光武讳秀改秀才为茂才　明帝讳庄改庄助为严助　唐髙祖讳渊改刘渊为刘元海改戴渊为戴若思
　　以同字代父讳
　　司马迁报少卿云同子骖乘盖指赵谈与其父同讳故曰同子
　　不避父名
　　桓呼人温酒自道其父名既而曰英雄正麄疎【世説】
　　内讳不出门
　　王述为州刺史初至主簿请讳报曰亡祖先尊名播海内逺近所知内讳不出门余无所讳
　　因名改官称
　　羊祐为荆州刺史及卒有遗爱州人懐之为讳其名改户曹为辞曹焉
　　故犯其名
　　度支尚书宗如周有人诉事谓曾作如州官也乃曰某有屈滞故来诉如州官如周曰尔何人敢呼我名其人惭谢曰祗言如州官作如州不知如周官名如周早知如周官名如周则不敢唤如州官作如州如周大笑曰令卿自责见侮反深众咸服其雅量【北史】
　　以讳为戏
　　王亮为晋陵太守时晋陵令沈防之性麄疎好犯亮讳亮不堪遂啓废之防之乃造坐云下官以犯讳被代未知明府讳若为攸字亮父名攸当作无骹尊傍犬为犬傍无骹尊若是有心攸无心攸乞吿示亮闻之惶恐不履下牀跣足防之抚掌大笑而去【齐书】
　　以姓名为戏
　　宋殷淳字子孚与何朂共食孚羮尽朂曰益殷莼羮朂司空无忌子也孚徐辍筯曰何无忌惮
　　对客不犯讳
　　梁武帝诏王僧孺改百家谱合一百七十二卷藏在秘阁王好其书日对千客不犯一人讳
　　不犯嫌名
　　范晔泰之子为太子詹事固辞朝议以礼不讳嫌名乃居之
