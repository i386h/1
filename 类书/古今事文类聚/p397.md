<!-- { "loadSidebar": true } -->
　　苏味道前后居相位数年不能有所发明依违其间茍度取容而已尝谓人曰处事不欲决断明白若有错误必贻咎谴但模棱以持两端可矣时人由是号为苏模棱
　　立本丹青
　　唐阎立本既辅政但以俗材应务无宰相器姜恪以战功擢左相时人有语左相宣威沙漠右相驰誉丹青
　　妄男千秋
　　武帝征和三年以田千秋为丞相千秋无材能学术又无阀阅功劳特以一言寤意旬月取宰相世未有也后汉使至匈奴单于怪而问之曰闻汉初拜丞相以何用得之使者以上书言事故单于曰茍如是非用贤也妄一男子上书即得之矣
　　歇后郑五
　　郑綮每以诗謡托讽中人有诵之天子前者昭宗意其有所蕴未尽因有司上班簿署其侧曰可礼部侍郎同中书门下平章事綮本善诗其语多俳故使落调世共号郑五歇后体至是省吏走其家上谒綮笑曰诸君悮矣人皆不识字宰相亦不及我吏言不妄俄闻制诏下叹曰万一然笑杀天下人既视事宗戚诣庆搔首曰歇后郑五作宰相事可知矣固让不听立朝偘然无复故态
　　指鹿为马
　　李斯既死赵髙为丞相事无大小辄决于髙髙欲为乱恐羣臣不听乃先设验持鹿献二世曰马也二世笑曰丞相误邪谓鹿为马问左右左右或黙或言马以阿顺赵髙或言鹿者髙因隂中以法后羣臣皆畏赵髙遂有望夷之祸
　　牵犬逐兎
　　秦用李斯之计二十余年竟并天下尊秦王为皇帝以斯为丞相及二世即位听赵髙之谮使髙按斯下狱榜掠千余不胜痛自诬服斯自负于国有功实无反心乃従狱中上书赵髙使吏弃去弗奏于是具斯五刑论腰斩咸阳市斯出狱与其中子俱执顾谓子曰吾与汝复牵黄犬俱出上蔡东门逐狡兎可得乎父子相哭而夷三族
　　味道春雪
　　唐武后时三月大雨雪苏味道以为瑞率羣臣入贺王求礼曰宰相调爕隂阳而季春雨雪乃灾也果以为瑞则冬月雷渠为瑞雷耶
　　景佺秋花
　　唐武后尝季秋以梨花示宰相以为祥众贺杜景佺曰隂阳不相夺伦渎即为灾今草木黄落而木复花渎隂阳也恐陛下布徳施令有所亏紊臣位宰相助天治物而不和臣之咎也顿首请罪武后曰此真宰相也
　　叹称亡镜
　　太宗尝谓侍臣曰夫以铜为镜可以正衣冠以古为镜可以知兴替以人为镜可以明得失朕尝保此三镜以防已过今魏征倾逝一镜亡矣
　　命停严鼔
　　太宗将伐辽时岑文本为中书令凡所筹度一以委之文本受委既深神情顿竭言辞举措颇异平常太宗见而忧之谓左右曰文本与我同行恐不与我同返及至幽州遇暴疾而终其夕太宗闻严鼓之声曰文本殒逝情深恻怛今宵夜警所不忍闻命停之




　　古今事文类聚新集卷六
<子部,类书类,古今事文类聚__古今事文类聚新集>
　　钦定四库全书
　　古今事文类聚新集卷七
　　元　富大用　撰
　　都省部
　　左右丞相
　　古今事实
　　文正大雅
　　宋王文正公居宰府仅二十年未尝见爱恶之迹天下谓之大雅
　　莱公大忠
　　寇莱公当国真宗有澶渊之幸而能左右天子不动如山却夷狄修宗庙天下谓之大忠
　　吕端持重
　　吕端为相持重识大体每奏对同列多以诸公罕所建明一日内出手扎戒曰今中书事必经吕端详酌乃得奏闻
　　正无隠
　　吕正为相遇事敢言上嘉其无隠
　　善处大事
　　大中祥符九年上谓左右曰王旦善处大事真宰相也
　　能断大事
　　元祐元年司马光言窃见文彦博沉敏有谋略知国家治体能断大事功效显著此天下所以共称也
　　文武大政
　　景徳元年上每得边奏必先送中书谓毕士安寇凖曰军旅之事虽属枢宻院然中书总文武大政卿等当详阅边奏共参利害勿以事干枢宻院而有所隠也
　　危疑大节
　　韩魏公琦为相十年当仁宗之末英宗之初朝廷多故公临大节处危疑苟利国家知无不为故能光辅三后大济艰难坐置天下于泰宁公之力也
　　用论语相
　　赵韩王普传太宗时普曰臣用论语一半佐太祖定天下一半佐陛下致太平普为相日每才归朝则亟阖户自启一箧取一书而读之终日虽家人不测也及翼旦出则是事决矣用是为常后普薨家人始得开是箧而见之则论语二十篇又李沆尝喜论语或问之沆曰为宰相如论语中节用而爱人使民以时两句尚未能行圣人之言终身诵之可也
　　用读书人
　　太祖云作宰相须用儒者又云宰相须用读书人尝劝赵普以读书普晩年手不释卷
　　作钓鱼诗
　　吕正惠公参知政事多独召便殿语必移晷时吕正为相防曲宴后苑上作钓鱼诗断章云欲饵金钩深未达磻溪须问钓鱼人意以属端后数日罢正而相端
　　不殖赀产
　　上因讲求辅弼谓左右曰朕闻范质居第之外不殖赀产真宰相也太宗亦素重质尝对近臣穪累朝宰相以为循规矩重名器持亷节无出质右【长编】
　　不儌宠泽
　　吕文穆公正为相国三入中书惟公与赵韩王尔未尝以姻戚儌宠泽【言行録】
　　不受苞苴
　　庆厯中杜衍为相苞苴货贿不敢到其门时号清白宰相【事畧】
　　不为骄侈
　　王旦以俭约率子弟使在富贵不为骄侈兄子睦欲举进士旦曰吾常以太盛为惧其可与寒士争进【言行録】
　　封还内降
　　宝元四年吏部侍郎杜衍依前官平章事兼枢宻使衍务救侥幸每内降恩率寝格不行积诏防至十数辄纳上前諌官欧阳脩见上曰外人知杜衍封还内降耶凡有求于朕每以衍不可告之而止者多于所封还也【长编】
　　奏格内降
　　赵忠简公鼎迁左仆射平章事公以政事之先后及人材之所当召用者宻条置座右一一奏禀行之凡内降恩泽多奏格不行号为贤相【言行録】
　　补奏复进
　　韩王赵普尝欲用某人为某官不合太祖意不用明日普复奏之又不用明日又奏之太祖怒取其奏壊裂投地普徐拾归补缀明日复进之上乃悟其后果穪其职【长编】
　　事不宻启
　　真宗问李沆曰人皆有宻启卿何独无沆曰臣待罪宰相公事则公言之何用宻启人臣有宻启非谗则佞臣常恶之
　　抑求使相
　　李沆为相石保吉求为使相仁宗以问公公曰保吉因縁戚里无攻战之劳台席之拜恐腾物论遂寝其事
　　抑求节度
　　王文正公旦为相宦者刘承规求为节度使真宗以语公公执以为不可曰他日将有求为枢宻使者奈何至今内臣不过留后
　　戒抑贪进
　　王文正公曰可惜张师徳向文简曰何谓公曰累于上前説师徳名家子有士行不意两及吾门状元及第荣进素定若复奔竞使无阶而进者当如何向公穪适有阙望公弗遗公曰第缓之使师徳知以戒贪进激薄俗也【长编】
　　除却例簿
　　景徳三年寇凖在中书喜用寒隽举措多自任同列忌之尝除官同列屡目吏持例簿以进凖曰宰相所以器百官若用例非所以进贤退不肖也郤而不视【同上】
　　不用浮薄
　　真宗初即位李沆为相帝尝问治道所宜先沆曰不用浮薄新进喜事之人此最为先帝问其人如梅询曽致尧是也帝深然之故终帝世数人皆不进用
　　稍旌恬退
　　文潞公为相因进对言尝闻徳音以搢绅奔竞非裁抑之无以厚风俗莫若稍旌恬退之人则躁竞者知愧乃荐王安世韩维张瓌皆擢用焉
　　荐人不知
　　王文正公所荐人未尝知冦凖私公求为使相公惊曰将相之任岂可求耶已而制出除凖武胜军节度使同中书门下平章事凖入见泣曰非陛下知臣何以至此真宗具道公所以荐凖者凖始愧叹
　　荐侄大用
　　吕文穆公致仕真宗幸其宅问曰卿诸子孰可用公对曰臣诸子皆豚犬不足用有侄夷简任頴州推官宰相材也遂至大用
　　夹袋防贤
　　吕正尝问诸子曰我为相外议如何诸子云大人为相天下无事善甚但人言无能为事权多为同列所争公曰我但有一能善用人耳此真宰相事也公夹袋中有册子每四方人替罢谒见必问其有何人才随即疏之朝廷求贤取之囊中故公为相文武百官各穪职者以此
　　宻籍记名
　　王文正公为相宾客满坐无敢以私干之者公察其可与言者召与语询问四方利病观其才之所长宻籍记其名
　　不市私恩
　　李沆为相有求差遣见其材可取必正色拒之已而擢用或不足收用必和顔温语以待之子弟问其故公曰用贤人主之事我若受其请是市私恩也故峻絶之若其不足用者既失所望又无善辞此取怨之道也又范忠宣公纯仁在相位所荐士未尝知出于公公亦未尝市恩意于人或问公曰身为宰相岂可不牢笼天下士使知出于门下公曰但愿朝廷进用不失正人何以须使知出我门下耶
　　大耐官职
　　向文简除右仆射上谓李昌武曰朕即位以来未尝除仆射敏中应甚喜宾客必多卿往观之明日却对昌武往见丞相方谢客门无一人昌武入见之贺曰今日闻降麻士大夫莫不欢慰公但唯唯又曰自上即位未尝除端揆自非眷倚殊絶何以至此公复唯唯又歴陈前世为仆射者勲业之盛礼命之重公亦唯唯使人至厨中问有饮宴者亦寂无一人明旦再对乃具以所见对上笑曰向敏中大耐官职【言行録】
　　争事上前
　　韩魏公言庆厯中与范希文富彦国同在两府上前争事各别下殿不失和气如未尝争也当时正如推车子其心主于行而已【魏王别録】
　　决防亲征
　　澶渊之役冦公首乞亲征时陈尧叟请幸蜀王钦若乞幸江南上召问之公曰谁为此谋者臣欲得献防之人斩以衅鼓然后北伐上悟遂决澶渊之行公在澶渊每夕与杨亿饮博讴歌谐谑諠呼达旦或就寝则鼻息如雷上使人视之喜曰得渠如此吾复何忧时人比之谢安【长编】
　　大事自决
　　韩魏公琦为相曽公为亚相赵康靖欧阳为参政凡事该政令则曰问集贤该典故则曰问东防该文学则曰问西防至于大事则自决之人以为得宰相体【同上】
　　细务进状
　　治平三年上谓宰臣曰朕日与卿等相见每欲従容议论治道但患进呈文字颇多不暇及中书常务有可付有司者悉以付之自是中书细务止进熟状及事有定制者归有司中书降敕而已【长编】
　　奏陈水旱
　　真宗初即位李沆为相王旦为参知政事沆日取四方水旱盗贼奏之旦以为细事不足烦上听沆曰人主少年当使知四方艰难不然血气方刚不留意声色则土木甲兵祷祠之事作矣【言行録】
　　奏辨灾异
　　富弼神宗朝有于上前言灾异皆天数非人事得失所至者弼曰人君所畏惟天若不畏天何事不可为者去乱亾无防矣即上书明其决不然者【事畧】
　　不贺蝗死
　　李沆为相时天下大蝗真宗使人于野得死蝗以示大臣明日他宰相率百官贺公独以为不可后数日方奏事飞蝗蔽天【长编】
　　凡事问旦
　　真宗朝王旦拜平章事外抚四夷内和百姓官吏得职天下富庶祥符之间颂声洋溢旦之力也两府凡有大事真宗曰曽与王旦议否旦以为可即可其委任如此【分纪】
　　属意相端【见前作钓鱼诗】
　　兼判枢院
