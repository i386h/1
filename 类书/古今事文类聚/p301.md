<!-- { "loadSidebar": true } -->
　　蕲竹能吟水底龙玉人应在月明中何时为洗秋空热散作霜天落叶风
　　吹笛　　　　　　　　　杜甫
　　吹笛秋山风月清谁家巧作断肠声风飘律吕相和切月傍关山几处明胡骑中宵堪北走武陵一曲想南征【桓伊为南征将军】故园杨栁今摇落何得愁中却尽生【桓伊撰折杨栁尤妙后人不能尽其指诀】
　　诗话
　　郭长生吹笛
　　永嘉中泰山民巢氏先为相县令家婢采薪忽有一人追随婢还家不使人见与婢宴饮辄吹笛而歌歌云闲夜寂寂清长笛亮且鸣若欲知我者姓郭字长生古诗【以下系觱栗】
　　小童薛阳陶吹觱栗歌　　白居易
　　剪削干芦插寒竹九孔漏声五音足近来吹者谁得名关璀老死李衮生衮今又老谁其嗣薛氏小童年十二指防之下师授声含嚼之间天与气润州城高霜月明吟霜思月欲发声山头水底何悄悄猿鸟不喘鱼龙听翕然声作疑管裂诎然声尽疑刀截有时婉软无筋骨有时顿挫生棱节急声圆转促不防栗栗辚辚似珠贯缓声展引长有条有条直直如笔描下声乍坠石沉重高声忽举云飘萧明旦公堂陈宴席士人命乐娱賔僚碎丝细竹徒纷纷宫调一声雄出羣众音覼缕不落道有如部伍随将军嗟尔阳陶方稚齿下手发声已如此若教白头吹不休但恐声名压关李
　　罗隠薛阳陶觱栗歌云平泉【李德裕】上相东征日曽为阳陶歌觱栗吴江太守【白乐天】会稽侯【元稹】相次三篇皆俊逸
　　夜闻觱栗　　　　　　　杜甫
　　夜闻觱栗沧江上衰年侧耳情所向邻舟一听多感伤塞曲三更欻悲壮积雪飞霜此夜寒孤灯急管复风湍君知天地干戈满不见江湖行路难
　　霜夜对月听小童薛阳陶吹觱栗歌
　　李德裕
　　君不见秋山寂歴风飚歇半夜青崖吐明月寒光乍出松篠间万籁萧条从此发忽闻歌管吟朔风精魂想在烟岩中
　　磬【水盏　方响拍板】
　　羣书要语磬者夷则之气万物之成也【白虎通】戞击鸣球注玉磬【益稷】泗濵浮磬注水中浮石可以为磬【禹贡】笙磬同音【鼓钟】刻此乐石顔注即泗磬也【峄山碑】
　　古今事实
　　作磬之始
　　无句作磬【世本】
　　击石兽舞
　　防曰于予击石拊石百兽率舞　又戞击鸣球注玉磬也
　　垂磬待击【见鼓门】
　　有心击磬
　　子击磬于卫有荷蒉而过孔氏之门者曰有心哉击磬乎【语十四】
　　水濵得磬
　　武帝时犍为郡于水濵得古磬十六枚刘向因是说上陈礼乐
　　水盏【以下系杂乐器】
　　隋万寳常被配为乐戸妙达钟律与人方食论及声调时无乐器寳常因取前食器及杂物以箸叩之品其高下宫商毕备谐于丝竹即今所谓水盏子也
　　方响
　　胡部无方响縁直板声不应诸调太宗内库别收一片铁有方响应二十八调足等只有宫商角羽四调临时移柱应二十八调
　　拍板
　　牛僧孺擕所业谒韩愈皇甫湜以拍板为乐句二公大称赏
　　众乐并举
　　明皇朝新丰进女伶谢阿蛮善舞态度絶妙上就按于清元殿宁王吹笛上羯鼓杨妃琵琶马仙期方响李龟年觱栗张野狐箜篌贺懐智拍板【杨妃外传】
　　古今文集
　　古诗
　　方响歌　　　　　　　　李允【英华】
　　敲金扣石声相陵遥空冷静天正澄寳瓶下井辘轳急小娃弄索伤清氷穿丝透管音未歇回风绕指惊泉咽季伦怒击瑚摧灵芸【薛灵芸魏文帝美人也】整鬓步摇折十六叶中侵素光寒玲震月杂佩珰云和不罢余怨莲峰一夜啼琴姜急节冩商商恨促秦愁越调逡巡足梦入仙楼戛残曲飞霜棱棱上秋玉
　　律诗
　　方响　　　　　　　　　杜牧
　　数条秋水挂琅玕玉手丁当怕夜寒曲尽连敲三五下恐惊珠泪落金盘
　　笳【角】
　　羣书要语汉卤簿云骑执菰【应劭注】车驾住吹小菰发吹大菰菰即葭也【晋先蚕仪注】羌人笳卷芦叶而吹之故曰胡笳【唐韵】胡笳有其曲不记所出本末笳者羌人卷芦叶吹以作乐也【汉旧録】角角本出羌人以惊中国之马也【徐广车服志】
　　诗句胡笳楼上发哀怨不堪听【杜】哀笳晓犹咽【杜】笳吟细栁营【杜】鼓角动江城【杜】鼓角悲荒塞【杜】五更鼓角声悲壮【杜】
　　古今事实
　　蔡琰胡笳
　　蔡琰字文姬先适河东卫仲道夫亡无子归宁于家汉末大乱为邉骑所获在左贤王部伍中春月登蕃殿感笳之音作诗言志曰胡笳动兮边马鸣孤雁归兮声嘤嘤
　　刘畴吹笳
　　刘畴曽避乱坞壁贾人百数欲害之畴无惧色援笳而吹之为出塞之声动其游客之思于是羣贾皆倚泣而去【曹嘉之晋书】
　　越石吹笳
　　刘越石为蕃骑所围数重城中窘迫无计刘始夕乘月登楼清啸蕃众闻之皆怆然长叹入夜次奏胡笳众皆流涕人有懐土之切向晓又吹敌并弃围奔走
　　蚩尤吹角【以下系角】
　　蚩尤氏帅魑魅与黄帝战于涿鹿帝乃命吹角为龙鸣以御之【晋志】
　　占角声
　　元祐四年夏余至河东一日与郡僚旅见提刑孙亚夫孙曰近日府中角声不和咎在太守时蒲资政方到府未逾月落职知虢州数日余独见孙曰角声愈不和矣未几王震待制自同来镇蒲七日丁母夫人忧去至九月中孙复语近官曰角声不和尤甚前日寻报蒲中行龙图自襄移蒲十月到官明年春病卒其验如此【渑水燕谈】古今文集
　　杂著
　　胡笳十八拍【姑载二拍】　　蔡琰
　　东风应律兮暖气多知是汉家天子兮布阳和羌人蹈舞兮共讴歌两国交讙兮罢兵戈忽遇汉使兮称近诏遗千金兮赎妾身喜得生还兮逢圣君嗟别稚子兮防无因十有二拍兮哀乐均去住两情兮谁具陈不谓残生兮却得旋归抚抱蕃儿兮泣下沾衣汉使迎我兮四牡騑騑号失声兮谁得知与我生死兮逢此时愁为子兮日无光辉焉得羽翼兮将汝归一步一远兮足难移魂销影絶兮恩爱遗十有三拍兮弦急调愁肝膓搅刺兮人莫我知
　　古诗
　　听董大弹胡笳声兼语弄寄房给事云
　　李颀
　　蔡女昔造胡笳声一弹一十有八拍邉人落泪向边草汉使防肠对归客古戍苍苍烽火寒大荒隂沉飞雪白先拂商后角羽四郊秋叶惊摵摵董夫子通神明深山窃听来妖精言迟更速皆应手将徃复旋如有情空山百鸟散还合万里浮云隂且明嘶酸雏鴈失羣夜防絶蕃儿恋母声川为静其波鸟亦罢其鸣乌珠部落家乡逺逻逤沙尘哀怨生幽音变调忽飘洒长风吹林雨堕瓦迸泉飒飒飞木末野鹿呦呦走堂下长安城连东掖垣凤凰池对青琐门高才脱略名与利日夕望君抱琴至
　　杂著【以下系角】
　　道州鼓角楼记　　　　　韦禹锡【天圣间】
　　鼓角之制有自来矣肇帝鸿之御宇战蚩尤于涿野克壮乎虎旅取象乎龙吟尔后始皇备于卤簿稷嗣定于雅乐前征乌蛮之国遂寝乎兜勒之曲后分熊轼之寄乃限乎天骄之奏故有屹襄湖之峻雉敞云构之飞谯三吹之调深切七萃之师咸肃丕显乎威武底宁乎边鄙则知圣人备物致用其利溥哉
　　律诗
　　晩泊润州闻角　　　　　李涉
　　孤城吹角水茫茫风引胡笳怨思长惊起暮天沙上鴈海门斜去两三行
　　闻角　　　　　　　　　杜牧
　　晓楼烟槛出云霄景下钱塘已寂寥城角为秋悲更逺防霜云破海天遥
　　聼晓角　　　　　　　　李益
　　繁霜一夜落平芜吹角当城片月孤无数塞鸿飞不度秋风卷入小单于
　　延平水南天庆观夜作　　朱元晦
　　石楼云卧对江城城角吟霜永夜清料得南枝正愁絶不堪闻此防肠声
　　鼓
　　羣书要语大者谓之鼖小者谓之应鼗谓之麻小者谓之料击鼓谓之咢【尔雅】鼓人掌教六鼓以雷鼓鼓神祀以灵鼓鼓社祭以路鼓鼓鬼享以鼖鼓鼓军事以鼛鼓鼓役事以晋鼓鼓金奏【礼】伐鼓渊渊【采芑】鼍鼓逢逢【灵台】击鼓其镗【击鼓】君子聴鼓鼙之声则思将帅之臣【乐记】一鼓作气【左】桴兮拊鼓【九歌】诗句村鼓时时急【杜】剽夺惊桴鼓　腰鼓百面如春雷东海取鼍漫战鼓　长夜黙坐数更鼓【并坡】
　　古今事实
　　立鼓求谏
　　尧立敢谏之鼓
　　设鼓待击
　　禹以五音聴政县钟鼓磬铎置鼗以待四方之士为号曰教寡人以道者击鼓喻寡人以义者击钟告寡人以事者振铎告寡人以忧者击磬有狱讼告寡人者摇鼗
　　鼓以警众
　　文王世子天子观学大昕鼓以警众
　　鸣鼓而攻
　　季氏富于周公而求也为之聚敛子曰小子鸣鼓而攻之可也
　　越雷门鼓
　　越之城门号雷门有大鼓越击此鼓声闻洛阳王尊传曰毋持布鼓过雷门谓以布为鼓也
　　祢衡击鼓
　　祢衡字正平孔融雅爱其才数称赏于曹操操欲见之衡不肯徃操以其才不欲杀之闻衡善鼓召为鼓吏防阅视音节诸吏过者皆今脱其故衣更着岑牟单绞之服至衡方操挝踊跃而前吏呵之曰鼓吏何不改服而轻进衡于是先解褒衣次释余服祼身而立徐取岑牟单绞而着之复操挝顔色不怍操笑曰本欲辱衡衡反辱孤衡对曰不敢以先王之法服为伶伦之衣
　　桐材叩石鼓
　　晋武帝时吴郡临平岸崩出一石鼔打之无声问张华华曰可取蜀中桐材作鱼形扣之则鸣矣于是如其言声闻数里【异说】
　　打细腰鼓
　　宋萧思话年十许嵗好骑屋栋打细腰鼓
　　题鼓寓讥
　　孙为延陵县令国子助教高爽诣之了无故人懐爽出閤下过取笔书鼓面云徒有此大腹了自无肝肠面皮如许厚被打未遽央
　　晨昬鸣鼓
　　马周传先是京师晨昏传呼以警众后置鼓代之俗呼咚咚鼓
　　鼓楼警盗
　　李崇为兖州刺史兖土多刼盗崇为村置一楼楼挂一鼓盗发之处双捶乱击诸村闻之皆守要路俄顷之间声闻百里悉能擒送鼓楼自崇始也
　　再纳鼔环
　　燕龙图肃有巧思初为永兴推官知府冦莱公好舞柘枝有一鼓甚惜之其环忽脱公怅然以问诸匠皆莫知所为燕请以环脚为鏁簧内之则不脱矣莱公大喜燕为人宽厚长者愽学多闻其刻漏法最精今州郡徃徃有之【归田録】
　　古今文集
　　杂著
　　泗州重修鼓角楼记　　　李磎
　　烈而悲者角之声讙而壮者鼓之声烈与悲似义讙与壮似勇夫军以义集以勇进故军城例建楼鼓角于正门以严暮警夜二物用固均凡发语虽先鼔而后奏角先鸣者盖欲勇生于义也
　　记里鼓赋　　　　　　　栁宗元
　　异哉鼓之设也恢制度于天邑佐大礼于时行即行賛盛容而立之斯立观其象可以守威仪之三千节其音可以表吉行之五十配和鸾以入用并司南而为急
　　鼓铭　　　　　　　　　朱元晦
　　击之镗兮朝旣阳兮巧趋跄兮
　　律诗
　　题榆次县楼鼓　　　　　文宽夫
　　置向谯楼一任挝挝多挝少不知他如今幸有黄防被努出头来放早衙
　　钟【寺钟】
