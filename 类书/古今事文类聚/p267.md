<!-- { "loadSidebar": true } -->
　　故魏国忠献韩公作堂于私第之池上名之曰醉白取乐天池上之诗以为醉白堂之歌意若有羡于乐天而不及者天下之士闻而疑之以为公既已无愧于伊周矣而犹有羡于乐天何哉轼闻而笑曰公岂有羡于乐天而已乎且愿为寻常无闻之人而不可得者天之生是人也将使任天下之重则寒者求衣饥者求食凡不获者求得茍有以与之将不胜其求是以终身处乎患难之域而行乎利害之途岂其所欲哉夫忠献公既已相三帝安天下矣浩然将归老于家而天下共挽而留之者莫释也当是时其有羡于乐天无足恠者然以乐天之平生而求之于公较其所得之厚薄浅深孰有孰无则后世之论有不可欺者矣文致太平武定乱畧谋安宗庙而不自以为功急贤才轻爵禄而士不知其恩杀伐果敢而六军安之四夷八蛮想闻其风采而天下以其身为安危此公之所有而乐天之所无也乞身于强徤之时退身十有五年日与其朋友赋诗饮酒尽山水园池之乐府有余帛廪有余财而家有声妓之奉此乐天之所有而公之所无也忠言嘉谟效于当时而文采表于后世死生穷达不易其操而道徳髙于古人此公与乐天之所同也公既不以其所有自多亦不以其所无自少将推其同者而自托焉方其寓形于一醉也齐得失忘祸福混贵贱等贤愚同乎万物而与造物者游非独自比于乐天而已古之君子其处已也厚其取名也亷是以实浮于名而世诵其美不厌以孔子之圣而自比于老彭自同于丘明自以为不如顔渊后之君子实则不至而皆有侈心焉臧武仲自以为圣白圭自以为禹司马长卿自以为相如雄自以为孟轲崔浩自以为子房然世终莫之许也由此观之忠献公之贤于人也逺矣昔公尝告其子忠彦将求文于轼以为记而未果公薨既葬忠彦以告轼以为义不得辞也乃泣而书之
　　冰玉堂记　　　　　　　张文潜
　　熈寜中余为临淮主簿始得拜刘公道原于汴上是时道原方修资治通鉴而执政有素髙其才者欲用以为属道原义不屈遂与絶复以亲老求为南康酒官故书未成而去余既慕公之义而望其眉宇听其议论其是非予夺之际凛然可畏而服也士大夫皆曰刘君之贤非独其信道笃立心刚博学洽闻之所至是盖得父之风烈公之父讳涣字凝之有词学为小官数以事屈在势者节髙不能容于世年五十余为颍上令即致仕归隠于庐山筑室种蔬而食之无求于物人皆师尊焉于是既老矣公归庐山无几何得疾以元丰元年九月卒公讳恕道原盖其字后十余年而当元祐元年余受诏校资治通鉴于秘书省是时公同时脩史之人徃徃而在道公之事本末尤详皆曰道原亷介刚直其仕必欲达其道不以一毫挫于人者也方其激于义而作虽足蹈坎井手揽虎兕视之若无见虽古烈士或愧焉平居自负经济大畧而视其为吏则严簿书束胥吏抚鳏寡绳豪猾纎悉曲当皆可为后法其学自书契以来以至于今国家治乱君臣世系广至于郡国山川之名物详至于嵗月日时之后先问焉必知考焉必信有疑焉必决其言滔滔汨汨如道其里闾族党之事也其著书有疑年谱年畧谱通鉴外纪十国纪年惟十国纪年先成世传之世以比迁固歆向公亦自以不愧而自范晔以降不论也当时司马君实欧阳文忠号通史学贯穿古今亦自以不及而取正焉凝之晩善养性笃行老益壮年八十一后道原数年卒累官至屯田员外郎其终也未尝疾沐浴正冠而絶呜呼亦异矣元符中余补官舂陵道原之子羲仲主簿于徳安叙其大父与父之事示予且曰顷眉山苏子由尝道庐山拜我大父于床下出而叹曰凛乎非今世之士也其卒为词以哭曰凝之为父与道原之为子洁亷不挠氷清而玉刚郷人是其言名吾大父所居之堂曰氷玉君为我实记之余曰昔司马谈能推明孔子作春秋之意欲为史未成以授其子迁而迁遂能网罗三代放逸旧闻驰骋上下数千嵗成一家之书与六经并传父子之于文学美矣而风节无闻焉疏广受于宣帝有师傅恩而父子一旦弃去视舍富贵如弃去垢骨肉之际风节同矣而文学无传焉孰如君家父子文学风节辉辉并著名立于父而显于子千载之逺四海之广而一家擅之嗟乎世固未尝有也始余应举时与道原之弟格游爱其学博而论广是盖得其兄之余而羲仲敏于学而徤于文屹然好名而立节者也余知冰玉堂之洒扫有继矣其爵里世系与其行事之详则既有志之者矣故不复出因为词以系之曰
　　我所思之人兮嗟可想而不可见意其人兮俯青云而下睨瞩九日而不超然不知其何之兮遗此空山之故居岂访重华而陈谊兮父唱子和与仙圣乎为徒纾为云霓兮注为江湖伟为哲人兮我言在书超驾言而从之兮指庐山乎休吾车耕山而食兮梁溪而渔俨顿辔而不敢留兮恐其尚谓我汚也
　　冰玉堂记　　　　　　　朱元晦
　　南康使君曽侯致虚既葺屯田刘公之墓明年乃访得其故居遗地于郡治之东暇日屏驺驭披荆棘而往观焉问其北隠然以髙者则刘公所赋之东台也顾其南窊然以下者则诗序所指之莲池也盖自兵乱以来芜废日乆唯是仅存而其他则皆漫灭不可复识矣曽侯为之踌躇四顾喟然而叹曰凝之之为父道原之为子其髙懐劲节有如欧马苏黄诸公之所道是亦可谓一世之人豪矣想其平日之居此林塘馆宇之防诗书图史之盛既有以自适其适而一时游且宦于此邦者亦得以叩门避席而考徳问业焉何其盛也顾今百年之外台倾沼平鞠为灌莾而使樵儿牧子皆得以啸歌躅踯于其上又何其可悲也虽然此吾事也不可以不勉乃出少府羡钱赎之民间垣而沟之以合于郡圃累石以崇其台引流以深其池遂作冰玉之堂于台之西北而绘刘公父子之像于其上且闻陈忠肃公之尝馆于是也则又绘其像以侑焉既而所谓是是堂漫浪阁者亦以次举而皆复其旧既成使人以图及书来属予记予惟异时承乏此邦亦尝有意于斯而不克就今披图考验尚能忆其髣髴固喜曽侯之敏于事而能有成矣抑予又有感焉近嵗以来人心不正保身者以同流合汚为至行任事者以便私适已为长防其闻刘氏父子之风不唾而骂之者几希矣欲其能如曽侯一以表贤善俗为心而不夺于世岂可得哉于是既书其事而适有以陈令举骑牛诗画为寄者因并以遗曽侯请刻堂上以补一时故事之缺云
　　扬州重建平山堂记　　　洪景卢
　　扬为州最古南海北犍淮井而方之盖万里后世乖离鈲析殆且百郡独广陵得鼎其名故常称巨镇为刺史治所为总管府为大都督府为淮南节度使方唐盛时全蜀尚列其下至有扬一益二之语入本朝事权继衰而太守犹带一道钤辖安抚使品其域望他方莫与京也迷楼九曲珠帘十里二十四桥风月登临气防政已突兀今古兹堂最后出前志谓江南诸峯植立檐户肩摩领接若可防取山川既佳而又欧阳公寔张之故声压宇宙如掲日月搢绅之东西以不得到为永恨意层城阆风中天之台抑末耳其重如此然百余年间屡盛屡歇瓦老木腐因之以倾陊荐之以兵革而遗址离离无复一存荒烟白露苍莾灭没使人意象萎然诵山色有无之句付之三叹而已吴兴周侯淙开藩之二年北邉输平民俗安定思所以壮隆一邦作新穷檐乃致志于所谓平山堂者稽工伐材费省工倍四旬而落其成遗民憧憧后先防老抱防目荡防怡不自意太平官府之见至或感以泣有客从北来为予言相与心嘉之而侯踵书来请记为州虽大然非昔比矣无有崇台累榭之胜瓌观佚览之乐为官者视防即去无所寄适非真有嫪慕不轻得留也侯独居之安居之安则其于事也勇而立一堂之就似无讳以劳者曩侯为盱眙予廷劳使客出其间弥两月留留益乆得侯之用心捬摩饥荒中虽履屐间亦尽善今日典大府为方伯休其心于防邉乗障之余以抗思埃风之外追昔人而与居岂不益可嘉则一堂之就宜有足夸者故为显书之使淮人时节来游笙箫舞歌彷徉乎其上拂石而镵之以无忘贤侯之徳侯方以功力奋从是为羽仪天朝可卜不疑
　　三槐堂记【见隂徳门】
　　律诗
　　西郊　　　　　　　　　杜甫
　　时出碧鸡坊西郊向草堂市桥官栁细江路野梅香傍架齐书帙看题检药囊无人竞来往疎懒意何长
　　堂成　　　　　　　　　杜甫
　　背郭堂成防白茅縁江路熟俯青郊桤林碍日吟风叶笼竹和烟滴露梢暂止飞乌将数子频来语燕定新巢旁人错比扬雄宅懒惰无心作觧嘲
　　园池
　　羣书要语园植果圃植木【説文】园圃毓草木【周礼】场人掌场圃植果蓏【同上】无逾我园【将仲子】折栁樊圃狂夫瞿瞿【东方】余既滋兰之九畹兮又植蕙之百畆【楚词】园日渉以成趣【陶词】池沼池也【广雅】池者陂也【说文】孙子有金池汤池之固后人因此开地为池以养鱼鼈【风俗通】凿斯池也【孟子】
　　诗句清夜游西园飞盖相追随【曹植】开门朝扫径辇水夜浇花【于鹄】鸟下花间井人弹竹里琴【吕温】园林穷胜事【选】清晨向小园【杜】名园依緑水【杜】故园花自发【杜】池池塘生春草【谢灵运】方池涵清源【选】方塘涵白水【选】栁塘春水漫【严维】小水细通池【杜】数株碧栁苍苔地一丈红蕖緑水池【荆公】
　　古今事实
　　射矍圃
　　孔子射于矍相之圃【射义】
　　居郑圃
　　列子居郑圃四十年人无识者【天瑞篇】
　　抱瓮灌园
　　子贡过汉隂见一丈人为圃畦凿隧而入井抱瓮而出灌用力甚多而见功寡子贡曰有械于此一日浸百畦夫子不欲乎丈人曰柰何曰凿木为机后重前轻挈水若抽数如沃汤其名桔橰为圃者忿然作色而笑曰有机械者必有机事有机事者必有机心道之所不载也吾非不知羞而不为也子贡懑然而慙曰始吾以夫子天下一人耳不知复有斯人也【庄天地篇】且子独不见夫桔橰乎引之则俯舍之则仰彼人之所引非引人也故俯仰不得罪于人【天运篇】
　　防园葵
　　公仪休相鲁防园葵不与人争利
　　马践园葵
　　鲁漆室之女曰昔有客繋马园中马逸践葵使予终嵗不饱葵【注见忧世门】
　　不窥园
　　董仲舒下帷发愤三年不窥园
　　灌园収利
　　向秀与吕安灌园于北山阳収其余利以供酒食之费
　　园池假人
　　孝和元年诏有司京师离宫园池悉以假贫人【东观汉记】
　　车水入园
　　魏马钧巧宦絶世居京都有地可以为园而无水以灌乃作翻车令儿童转之而灌水自覆更出更入巧百倍于常
　　华林园
　　简文华林园顾谓左右曰防心处不必在逺翳然林木便自有濠濮间想觉鸟兽禽鱼自来亲人【世説】
　　园主不礼
　　晋王献之髙迈不覊虽闲居终日不怠容止风流为一时之冠尝经吴郡闻顾辟疆有名园先不相识乗平肩舆径入时辟疆方防賔友献之游歴既毕傍若无人辟疆勃然数之曰傲主人非礼也以贵骄士非道也失是二者不足齿之伧耳便驱出门献之傲如也不以屑意
　　鉏园得金
　　管寜华歆园中鉏菜见地有片金管挥鉏与瓦石不异华捉而掷之【世説】
　　金谷园
　　石崇金谷诗序曰余以元康六年从太仆卿出为使持节监青徐军事征虏将军有别庐在河阳县界金谷涧中或髙或下有清泉茂林众果竹栢药草之属莫不毕备又有水碓鱼池土窟其为娱目欢心之物备矣
　　园丁卖菜
