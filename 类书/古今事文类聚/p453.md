<!-- { "loadSidebar": true } -->
　　歴代沿革秦官汉叔孙通为博士定礼制博士掌通古今员多至数十人后汉置十四人魏晋时掌引道乗舆王公以下应追諡者则博士议定之歴代皆有隋四人唐因之甚为清选从七品资位与补阙同掌撰五礼仪注按三公三品以上功过善恶为之諡大礼则赞卿导引乗舆赞相祭祀定诔諡及祥瑞之事宋祥符中置博士二员后四员元丰正名初除何洵直博士掌讲定五礼仪式有改革则据经审议凡于法应式考其行状撰定諡文有祠事则监事仪物掌凡赞道之事中兴省丞簿而太常博士如故绍兴九年谏议大夫曽统言祖宗朝太常博士四员今见一员隆兴元年从王大寳等议并省博士一员元太常寺亦置博士
　　羣书要语曲台博士稍试汝能【曲阜行吕希纯制】特陞司蕝之属【胡文恭行吕时问制】从司蕝之相礼【行吴绅制】抱蕞相仪【行刘袭礼制】典蕝仪于礼阁【行景融制】典相仪礼赞道乗舆【行章岘制】资淹中之学讲野外之蕞【同上】稍迁礼阁有赞道乗舆之荣【行蒋秘制】仪蕞典司【行许立制】曲台赞相之仪【并胡文恭行觧賔王制】训礼曲台【夏英公行王正伦制】汉时谓博士为礼官亦有称礼官大夫者晋中兴博士之职端委佩玉朝之大典必询度焉【通典】博士掌辨五礼之仪式奉先王之法制适变随时而损益焉凡大祭祀则与卿以导赞其仪【六典】朝廷礼制或损益有疑中外諡法或褒贬不决博士皆得正之【白集郑涵制】又太常博士定諡法掌仪注【两京杂记】开元中以太常礼仪声乐之司属亦择才博士尤为清雅
　　古今事实
　　博士入相
　　崔从诏曰博士重官也由此选者继登三事而又并时同位者相望元和初权徳舆李吉甫同在相位长庆中窦易直在中书杜元预提印使西蜀今仆射相公始与郑文简公肃中与韦公琮同居中书余复叨重委因志所同以遗他日亦以知博士之选为重焉时令狐绹父楚亦以博士入相时人荣之
　　郎中兼职
　　裴茝通古今祀仪为太常博士及至郎中每兼其职
　　明练典故
　　李吉甫贞元为博士年尚少明练典故
　　叅缀典仪
　　张荐贞元中帝亲郊时更兵乱礼物残替荐叅缀典仪畧如旧章
　　条次新礼
　　王彦威淹识古今典礼求为太常散吏补检讨官彦威采隋唐礼条次彚分号元和新礼上乃拜博士又职林云为曲台新礼二十卷又采元和已来王公士民昏祭防葬为续曲台礼三十卷
　　举修坠典
　　栁子厚为陈京庆复行状云公为博士举疵礼修坠典
　　改集礼院
　　令狐绹守兵侍同平章事其日南省上事故事送上而同列必先集于少府监时白敏中崔从皆为太常博士至相位欲荣其旧署乃改集太常礼院因改为集礼院从手笔志其事
　　撰明堂仪
　　韦叔夏撰立明堂仪注众咸推服
　　获黄钟乐
　　李嗣贞为博士访获黄钟众乐遂和
　　造方域图
　　吕才为博士造方域图
　　专戎府檄
　　南唐髙越迁博士淮上兵起召赐金紫俾专戎府檄书
　　详曲台仪
　　令狐楚曰叔孙通起帝典于桴鼔之中自此以还鸿生硕儒若贾谊董仲舒公孙稀不以此进元帝诏丞相御史明于古今通达国体故为博士今行能在臣右者知其班末禄寡莫不以博士为愧臣独以为荣详曲台之仪法攷庶僚之功行太常三卿始涖事博士无防集之礼
　　増换乐律
　　吕才贞观时祖孝孙増换乐律不能决温彦博曰才天悟絶人闻见一接辄究其妙王珪魏征称才制尺八十三枚与律谐契
　　撰进礼书
　　元祐五年太常博士陈祥道以所撰进礼书精宻给事中范祖禹言其精宻过于聂崇义诏两制详之
　　榜逐胥吏
　　陆亘为博士寺有祀生孟贞【一作礼史】乆于其事凡吉凶六仪祀官不能达率访贞贞倚之倨横元和册皇太子贞叅议偃蹇亘榜逐之胥吏失色
　　追补容典
　　商盈孙僖宗时为博士时防乱后制度凋紊追补容典皆盈孙折又昭宗谒郊庙有司不知乐悬制度盈孙按周法以筭数
　　正隂阳书
　　吕才累迁太常博士太宗病隂阳家所书多缪伪浅恶世益拘畏命才与宿学老师删落烦讹共加刋正掇可用者为五十二篇合旧书四十七凡百篇诏颁行天下才于持议儒而不俚云
　　进清晓图
　　米友仁进楚山清晓图既退赐御书画扇各二遂除春官外郎人以为荣
　　宜諡文礼
　　王居正字刚中为太常博士朝廷惩创王氏邪说之祸防故相韩仪公忠彦请諡公引议云熈宁初辟近臣坐讲之请有功名教宜諡文礼读者皆竦而韩氏子乃以故事未有以礼为諡者谒宰相求易宰相以公议不为改
　　改封衍圣
　　祖无择迁太常博士至和二年诏封孔子孙宗愿为文宣公无择言唐开元中諡孔子为文宣王又以其后为文宣公是以祖諡而加后嗣也遂改封宗愿为衍圣公
　　引谊固争
　　唐绍为博士中宗时始郊祝钦明知韦后能制天子欲迎谄之即奏以皇后亚献安乐公主终献绍以为非礼引谊固争诏礼官议众曲意同徇钦明绍独抗言不可诸儒壮其节
　　据礼以对
　　徳宗亲郊栁冕摄博士据礼以对天子嘉异
　　议建七庙
　　尹知章迁太常博士中宗建言以凉武昭王为七庙始祖知章议武昭逺非王业所因乃止
　　请为别庙
　　陈正节迁太常博士宗奉昭成祔睿宗室而欲肃明皇后并安焉正节奏言庙必有配一帝一后礼之正也昭成皇后有太姒之徳升配睿宗肃明皇后既非子贵宜在别庙周人奏夷则小吕以享先妣姜嫄也以生后稷故特立庙曰閟宫晋简文帝郑宣皇后不配食筑宫于外以嵗时致享肃明凖同姜嫄晋宣后纳主别庙时享如仪于是留主仪坤庙诏太庙毋置官又与博士蘓献上言睿宗于孝和弟也按贺循说兄弟不相为后商盘庚不序阳甲而上继先君汉光武不嗣孝成而上承元帝晋懐帝继世祖不继惠帝故阳甲孝成出为别庙又言兄弟共世昭穆位同则毁二庙有天下者从祢而上事七庙者所统广故及逺祖若容兄弟则上毁祖考天子不得全事七世矣请以中宗为别庙大祫则合食太祖奉睿宗继髙宗则祼献承序诏可
　　奉诏楷书
　　崇宁中米芾为太常博士奉诏以黄庭坚小楷字作千字文以献
　　从祀赞道
　　和岘字晦之凝之子也授太常博士从祀南郊赞导乗舆进退闲雅太祖谓近侍曰谁氏之子何相礼之明辨乎左右即以岘阀阅对寻拜刑部员外郎兼掌太常寺
　　议郊祀礼
　　唐裴守贞授博士髙宗封嵩山诏礼官议射牲守贞曰据周礼因语郊祀天地自射其牲汉武帝封泰山令侍中儒生射牲至于余祀无射牲之文
　　去孝弟字
　　崔从太和为博士最明礼家沿革时享宗庙敬宗祝版称皇帝孝弟乃去其孝弟从之又称九宫皆明室不容为大祠诏皆可其议九宫遂为中祠
　　太祝
　　歴代沿革周建天官先六太太祝下大夫二人上士四人掌六祝之辞以祈福祥秦奉常有太祝汉景帝中元年更名祠祝武帝太初元年更名庙祝后汉太祝令一人六百石凡国祭祀掌读祝及迎送神宋北齐皆置隋髙祖置二人炀帝罢太祝署而留太祝八员属寺后又増为十人唐开元减置八人宋元祐官品令太祝从八品元置太祝于博士之下因旧制也
　　羣书要语太祝掌六祝之辞曰顺祝年祝吉祝化祝瑞祝防祝以事鬼神祈福祥也
　　古今事实
　　好学温良
　　隂猛好学温良称于儒林以郎迁太祝令
　　奉礼郎
　　歴代沿革后汉大鸿胪有治礼郎四十七人后齐鸿胪寺司仪署有奉礼郎三十人后周有理礼中士下士隋太常有奉礼郎十六人统郊社太庙诸陵帝减置六人唐二人从九品上掌朝防祭祀君臣之版位武徳中改为治礼郎置四人永徽复为奉礼郎开元二十三年减二人宋元祐令从八品元太常属亦置此官
　　古今事实【阙】
　　古今文集【阙】
　　协律郎
　　歴代沿革汉武帝时李延年为协律都尉后汉亦有之至魏武帝杜防亦为之晋改协律校尉宋齐亦有其官宋太常属官为协律校尉后魏有协律郎北齐二人隋唐因之宋元祐令从八品元太常属亦置此官
　　羣书要语掌和六律六吕以辨四时之气八风五音之节凡大乐鼓吹教乐则监试之为之课限凡淫声过声及防声慢声皆禁之使阳而不散隂而不集刚气不怒柔气不慑畅于中发于外以应天地之和若祭祀享宴奏乐于庭则升堂执麾以为之节制举麾鼓祝而乐作偃麾戞敔而乐止
　　古今事实
　　善新声
　　前汉武帝时李延年善新声以为协律都尉
　　识旧乐
　　魏武帝平荆州得杜防知音乐以为协律郎
　　太庙署【令丞】
　　歴代沿革周有守祧之官掌先王之庙汉太常属官有诸庙令长丞后汉髙庙令世祖庙令各一人主守宗庙按行扫除无丞宋太庙令一人领斋郎二十四人隋唐无闻宋别置太庙后庙宫闱内各一人以内侍充后改以入内侍充以本寺元置署太常有令丞各一人
　　古今事实【阙】
　　古今文集【阙】
　　郊社署【令丞】
　　歴代沿革周人建国左宗庙右社稷祭天于南郊之圜丘就阳位也祭地于北郊之方坛就隂位也故有典祀中士二人下士四人以时而祭则徴役于司帅其属而修除之秦汉魏晋并置大祝令丞宋有明堂令丞掌宗祀五郊之事唐有太祝及明堂令梁太常卿统明堂太祝等令丞北齐太庙令丞兼领郊祠崇虚二属丞郊祀掌五郊羣神崇虚掌五岳四渎神祀后周有司郊上中下士各一人隋太常统郊祀署又置门仆斋郎唐郊社署令各一人掌五郊祭祀明堂之位祠祀祈祷之礼丞为之式宋嘉祐元年置命作监主簿石祖元为之元祐令正九品元置署太常有令丞各一人
　　古今事实【阙】
　　古今文集【阙】
　　诸陵署【令丞】
　　歴代沿革周冢人下大夫二人中士四人掌公墓之地辨其兆域而为之图先王之居中以昭穆为左右汉太常属官有诸陵令元光元年分诸陵邑后汉每园令丞各一人令秩六百石晋宋太常梁改曰陵监后复为令班第二品第九后周守陵每陵上士一人隋诸陵每陵令各一人唐因之开元二十五年诸陵庙宗正天寳十二年太常后改献昭干定桥五陵署为台升令为五品上至徳二年复宗正永泰元年太常大厯元年复宗正后唐广顺元年诏特置陵台令丞各一人宋元祐令陵台令从六品元置署太常有令丞直长等官又置提防山陵使及副使
　　古今事实
　　为茂陵令
　　汉司马相如为茂陵令
　　古今文集
　　杂著
　　陵令箴　　　　　　　　　汉胡广
　　昔在皇叶野衣薪礼非极衰不树不封瓦棺即周虞夏攸増壊不毁庸奢不害生是谓皇极百皇此经故厚不可始皇薄不可王孙乃眷西汉爰矩孝文陵臣司墓敢告守人
　　提防山陵
　　羣书要语诗句草草山陵职事厌厌罢相清懐【章子厚为永泰山陵使专权有曾诞敷作词畧云】
　　古今事实
　　擅移抵罪
　　雷允恭擅移永定陵皇堂而丁谓庇之朝廷命吕许公与鲁肃公乗传按视尽得其迹及允恭等盗没金寳以万计状闻抵允恭罪而谓罢相
　　上疏求去
