<!-- { "loadSidebar": true } -->
　　太府周官也凡邦国之赋用取具焉汉以大农领军国之经费而少府给县官之私养分画与古不同故太府之官缺置卿自梁后魏始也隋唐因之实与版曹相为管键以制邦财国初财贿出纳阜通之政颛领于三司太府所掌惟奉帨币颁权度而已元丰治官尽循唐旧中兴初并省附于金部独以一丞治鹾茗之质剂凡省五年而后复马承家盖初除也初元丰以在京司局分属寺监而太府局二十有四今虽颇省犹剧于他寺以式班内外之廪稍覆其名数而钩磨之则诸军诸司粮审四院属焉颁财用于受藏之府周知入出而会之则左藏东西两库属焉时禁省官府之需以儥用物则买务属焉比物奠贾俾从其抵则编套两局属焉药石必良以除札瘥则和剂惠民四局属焉叙财币以待上之赐好则祗库属焉制劵之短长以通商则钞引库属焉所异于元丰者惟内藏奉宸不外属货颛于都司盖经财制用有不同尔寺凡再徙面埶非宜与尘嚣溷今寺故勅局也淳熈十有五年夏局罢白于朝以为寺秋七月乃迁闳奥显厰称其宫府寺故有题名歳久官溢不足登载离为三四丛猥不章不与寺称于是欲更营穹石叙次官氏嵗月而镵之同舍或迁或去不果就惟曾君三复曩尝预迁议再除复来为丞实终始之以成同舍之志以湜于是寺也为有旧移书命之记不得辞因考其沿革系于碑端并识迁焉绍熈元年正月四日郑湜书
　　太府寺防壁记　　　　　　耿秉
　　周官三百六十名存于今而职不异者太府一官耳周制下大夫二人上士四人下士八人设属若是其众非以其事繁而职重欤故郑氏谓为主治藏之长秦汉迄隋并置不常上下千载何寂寂咸无可纪也岂出内之吝仅云有司他非所及耶抑卓伟之才偶不相直耶若曰士举不逮古则焉敢厚诬独唐开元中杨宗礼任职二十年有公清之誉性特详宻虽寻尺皆自按省凡物经杨卿者无不精丽吾犹憾焉以其未闻君子之大道也国初省部寺官惟以寄禄寺则光禄太常宗正卫尉司农大理或以卿或以监或以丞各寓一阶别设主判之官以典事惟太府则否其职拨入三司诸按故主判之任罕置逮元丰厘正中更多故嵗久莫详髙宗中兴驻跸临安任职者始可以歳月考史祺孙为题壁记实首以绍兴四年然长贰丞簿区分各记或繁或稀题续不齐佥欲易为编年秉承乏伯臣比修玉牒恭覩夀皇圣帝理财之训有曰生之者寡食之者众为之者舒用之者疾财计安得不匮大哉王言深知民生之不易用度之宜节秉谓司府之官尤不可不知此适兹兼官少列举圣谟以语同僚谨识于题名之首其续刻则有郑湜为之记绍兴改元正月丙辰朔耿秉记
　　少监
　　歴代沿革后魏孝文帝改少府为太府置少卿一人北齐因之隋炀帝加至一人唐减一人贞观中复龙朔咸亨光宅神龙并随寺改复宋太府寺同判寺一人以京朝官充元丰正名置少卿一人以为卿之贰元祐三年诏太府长贰并置余则否建炎中兴省绍兴四年复元少监一人
　　羣书要语财赋总于地官而天府司其出纳【曲阜制】九赋颁受之政百货贸迁之法典领之任位次列卿【南丰集】出纳之地眷求惟精兼领三尚之颁以荣四至之列古今事实
　　问孙卿年
　　后魏孙诏为少卿问年老对曰臣年虽老臣节尚少
　　畏尹卿笔
　　尹思盾为司府少卿时侯知一亦厉威严吏人为之语曰不畏侯卿杖惟畏尹卿笔
　　古今文集
　　杂著
　　谢除太府少卿表　　　　　周必大
　　将命江淮久尘星省疏荣观缺骤亚月卿念委寄之不移知私恩之愈厚伏念臣寒乡晚出薄宦卑飞叨逢吁俊之秋滥缀登畿之数粤负丞于外府旋列属于中台所惧汰归乃膺临遣给饷坐兼于两路空餐行及于再朞自量心计之非长常恐使华之不称窃思载籍具有前模流马木牛葛亮创蜀中之运辇车骊驾冦恂资河内之军彼皆值于行师尚不闻于乏事矧说剑櫜弓之后无飞刍挽粟之勤第钩考于簿书粗斡旋于金谷论功何有窃位则多已惭假宠于诸郎更许叅华于七寺中负梁鹈之刺徒惊晋马之蕃此盖伏遇皇帝陛下大智溥临深仁徧覆灼知能否故虽逺而不遗力劝事功凡有长而必录爰茂出纶之渥悉褒总赋之臣遂致下愚亦升少列臣敢不仰承睿眷俯竭驽才无废前劳少助足食足兵之政更图后效永肩惟忠惟孝之心
　　监丞
　　歴代沿革丞于周官为太府上士之任梁选部太府丞一人陈因之后魏亦一人后周曰太府上士隋又曰太府丞六人唐四人宋元丰改制置丞二人元符中増一员崇宁中置药局又添丞一员宣和中省一员建炎三年罢太府寺绍兴三年置一员叅预寺事元置丞二人
　　羣书要语太府掌邦国之出入而丞属分治众务【职畧】太府受邦国之出入而设丞属俾预叅賛欲胜是任必惟其人【宋朝制】唐寺丞掌判寺事凡正大朝应贡方物应陈于殿庭者皆受而纪之【分纪】
　　古今事实
　　置印给钞
　　宋绍兴初章亿守太府丞措置印给茶盐钞引【防要】
　　左右藏库【使　副使附】
　　歴代沿革周外府主泉藏之在外者内府主良货贿藏于内者又有职内职币主泉货所入并今左右藏之职秦汉分在司农少卿属官有中藏府令丞各一人掌中藏币帛金银货物魏因之晋少府属官始置左右藏令东晋置御史九人各掌一曹有库曹御史后复分库曹置外左库内左库宋文帝省外左库而内左库直云左库武帝复置前废帝又省齐梁陈有右藏无左藏后魏缺北齐太府寺初统左右藏令丞后周有外府上士中士二人掌绵帛丝麻钱物皮角筋骨之藏隋有左右藏署令丞隶太府寺唐以太府少卿知出纳左藏止一五代始置宋因之用直使领焉太平兴国二年分为二库淳化三年分置左右藏各二库四年废右并入左政和六年修建新库以东西库为名中兴因仍东西库各以文臣监武臣同监其东币帛絁防之属在焉其西金银泉券丝纩之属在焉绍兴二十七年诏户部于辖下丞簿内选一员兼充左藏库提辖官此提辖所由始也孝宗即位诏将御前桩管激赏库拨归左藏库以左藏南库为名专一桩管应副军期支遣于是有东西南三库寻罢南库大抵国家用度多縻于赡军西蜀湖广江淮之赋类归四总领所以饷诸屯其送京者殆无几唯闽淛悉输东西库嵗入以端计者率百四十万以缗计者率二千万给遣称是以大军居十之七宫禁百司禄赐裁三之间有非泛浩繁之费则请于朝徃徃出内帑封桩以补所缺监官凡五人分帑而治旧以京朝官为之今唯才是用故四选通得入先是四辖官外补则为州内迁则寺监丞亦有径为杂监司或入三馆者近嵗望稍轻徃徃更迁六院官或出为添倅非长贰之比矣元左右藏库各置使一人副使一人右藏又有支应使都监左藏金银珠玉宝货钱币右藏掌锦帛丝绵毛褐诸道常课诸色杂物
　　羣书要语外府掌邦布之入出以供百物而待邦之用凡有法者【周礼】职内掌邦之赋入　职嵗掌邦之赋出【并同上】内库曰御府【谢承后汉书】离珠为藏府在须女北【天文要集】天积者天子藏府也【同上】典司国帑【公是行曹侁制】特陞治藏之名【李常制】受藏之府国用所资【白集行裴武制】
　　古今事实
　　库藏充满
　　后魏王显谓杨固曰吾作太府卿库藏充满固曰减百官之禄及赃赎悉入京藏以此充足未足为多
　　货币山积
　　唐宗召公卿百僚观左藏库货币山积
　　皆纳于库
　　唐制天下财赋皆纳于左藏库
　　不同诸司
　　狄兼誉对唐文宗封勅问不同诸司【云云】
　　召试直集贤
　　程文简公琳监左藏库天禧中诏选文学履行召试直集贤院【六一集】
　　髙科滞筦库
　　韩琦监左藏库时方贵髙科多径去为馆职公独滞于筦库众以为非宜公处之自若不以为卑冗职事未尝茍且禁中须索金帛皆内臣直批圣防下库公奏天禧中尝专置传宣合同一愿复旧制诏从之旧有监秤内臣一员纲运至必监秤始得交纳内臣徃徃数日不至宝货皆暴露廊庑逺方卫校苦于稽留公奏罢之灾伤州郡所输物帛不如度者例犹追剥公请蠲之【言行录】
　　太仓【使　副使附】
　　歴代沿革太仓周司徒属官有廪人仓人则其职也秦汉大司农属官有太仓令丞各一人文帝时淳于意为之后汉一人六百石魏品第七晋宋齐梁陈皆然后魏缺北齐置令丞亦隶司农所统后周有司仓下大夫隋置令二人唐三人宋丰储仓掌九谷廪藏之事以给官兵禄食之用绍兴三年改行在省仓内镇城仓为南仓仁和仓为北仓监官四员并兼管斡和籴隶司农寺元太仓隶太府监置使副各一人掌九谷廪藏出纳之事
　　羣书要语国无九年之蓄曰不足无六年之蓄曰急无三年之蓄曰国非其国也【礼记】曾孙之庾如坻如京【诗】乃求千斯仓【诗】国廪罕蓄乏九年之储【唐防问】中都储积【会要】服劳廪委【公是行刘裕制】龠合升斗斛职在太仓掌之【汉律厯志】诗句闲曹犹得醉薄俸亦胜耕【唐方干寄贾司仓诗】身到瀛洲须是好官称庾氏莫言卑【何斯举寄钱监仓】
　　古今事实
　　仓粟红腐
　　汉武帝太仓之粟红腐而不可食
　　天仓天囷
　　天仓六星在娄南仓谷所藏南三星天庾积厨粟之所天囷十二星囷仓廪之属主御粮也【石氏星经】
　　老于掌庾
　　宋祥符九年诏京师官年六十已上勿差监在京诸仓时国子愽士雍文载年六十五受勅上言求免上曰京仓自受纳至给毕殆六七嵗者若此辈一任则老于掌庾矣因着式焉【长编】
　　记其姓名
　　梁庄肃公适景祐中监在京仓南郊赦录朱全忠后庄肃上疏罢之曰全忠叛臣何以为劝仁宗善之擢审刑院详议官记其姓名禁中自是遂见擢用【石林燕语】
　　酒坊【使　副使附】
　　歴代沿革酒坊使唐官周太祖平河中得酒工王思善造法麯酒因置法酒库使宋初酒坊使加内字后去之绍兴八年戸部尚书章谊请置赡军酒库于行在即命司农寺丞盖谅主之赐浙东总制钱五万缗为酿本其后嵗收息钱五十万缗元酒坊置使副
　　古今事实
　　兼检讨官
　　陈居仁字安行监赡军酒库所籴场隆兴改元修髙宗圣政兼检讨盖异迁焉【周益公集】
　　市买司【使　副使附】
　　歴代沿革神农始作市周地官有司市其属有质人人胥师贾师司虣司稽肆长盖诸市官也汉改秦内史为京兆尹属官有长安市长丞后汉河南尹属官有雒阳市长丞魏晋因之东晋隶丹阳尹宋齐因之梁始隶太府陈因之后魏京邑市令从五品中北齐司州牧领东西市署令丞后周司市下大夫一人隋司农寺统京市令炀帝三年改隶太府寺唐因之京置东西南三市宋新卖务旧曰市买司太平兴国四年改至道中废咸平中复置以京朝及三班内侍三人监掌和市百物凡宫禁官物所需以时供纳杂卖务景徳四年置掌受内外币帛之物计直以待出货或准折支用以内侍及三班二人监后亦差文武朝官绍兴六年诏杂买务杂卖场置提辖官一员元市买司置副使
