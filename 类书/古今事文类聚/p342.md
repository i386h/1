<!-- { "loadSidebar": true } -->
　　张芝字伯英善草书气脉通连隔行不断谓之一笔书孔敬通亦草书然一笔一行不断而已【法书苑】张芝下笔必为楷则号匆匆不暇草书伯英临池学书池水尽黒凡衣帛必书而后练韦仲将谓之草圣【卫坦传】
　　比崔杜方罗赵
　　赵袭炖煌太守先是杜伯度崔子玉以工草书称于前时袭与罗晖亦以能草颇自矜夸故张伯英书与袭同郡太仆朱赐书曰上比崔杜不足下方罗赵有余【三辅决録】
　　一台二妙
　　衞瓘与索靖俱为尚书郎俱善草书时人号为一台二妙汉末张芝亦草书论者谓瓘得伯英筋靖得伯英肉
　　洒墨成字
　　浮提国献神通善书二人出肘间金壶壶中有墨汁如淳漆洒地及石成篆科斗之字【拾遗记】
　　一笔环冩
　　吕向之工草书能一笔环冩百字若萦髪然号连绵书
　　张颠草圣
　　张旭善草书大醉呼呌狂走乃下笔或以头濡墨而书既醒自视以为神不可复得世呼张颠　张旭草书如惊蛇入草飞鸟出林
　　懐素书蕉叶
　　陆羽撰懐素传云疎放不拘细行饮酒以养性草书以畅志酒酣兴发遇寺壁里墙靡不书之贫无纸乃种蕉叶万余株以供挥洒又漆一盘一方两盘板皆穿
　　一瘦一肥
　　懐素草工瘦张长史草工肥瘦硬易作肥劲难工【国史补】
　　草书有悮
　　顔鲁公与懐素同学草书于郭兵曹或问曰张长史见公孙大娘舞劒得低昻回翔之状兵曹有之乎懐素以古钗脚为对鲁公曰何如屋漏防【法苑】文与可言见蛇鬬而草书长【志林】
　　贵变其体
　　释亚栖善草书自云凡书通即变王变子云体欧变右军体柳变欧阳体智永禅师禇遂良顔眞卿李邕虞世南等竝得书中法后皆自变其体俱得传名若执法不变号为书奴
　　号杨风子
　　杨风子善草书笔迹雄杰有二王顔柳之余风以心疾致仕人谓之杨风子
　　古今文集
　　杂著
　　草书状　　　　　　　　索靖
　　圣皇御世随时之宜苍颉既主书契是为科斗鸟篆类物象形叡哲变通意巧滋生损为书以崇简易百官毕脩事业并厉盖草书之为状也婉若银钩漂若惊鸾舒翼未发若举复安虫蛇虬蟉或往或还頽阿郍以羸羸欻奋衅而桓桓及其逸游蠁乍正乍邪骐骥暴怒逼其辔海水窊隆扬其波芝草蒲萄还相结棠棣融融反其华熊对踞于山岳紫燕相追而差池举而察之又似乎和风吹林偃草扇树枝条顺气转相比附窈娆亷苦随体散布纷扰扰以绮靡中违疑而犹豫螭狡兽嬉其间腾猿飞鲤相奔趣凌鱼奋尾蛟龙反据投空奔窜张设牙距或若登高耸基频或若既往而中顾或若倜傥而不羣或若自检于常度于是大才之英防艺之彦役心精防耽此文宪守道兼权触类生变分折八体靡形不判去繁存防木象未乱上理开元下周谨按骋辞放手两行冰散高音翰厉溢越流漫忽班班而成章信竒妙之焕烂体磥落而壮丽姿光润以璀璨命杜度运其指使伯英回其腕着絶艺于缣素垂百世之壮观
　　非草书　　　　　　　　赵壹
　　夫草书之兴也其于近古乎上非天象所垂下非河洛所吐中非圣人所造盖秦之末官书繁冗战攻竝作军书交驰羽檄分飞故草趣急速耳示简易之指非圣人之业也今之学草书者不思其简易之指直以为杜崔之法龟龙所见也齓齿以上茍任渉学者废苍颉史籕竟以杜崔为楷私书相与廼独就书云适廹遽故不及草草本易而速今反难而迟失指多矣夫杜崔张子皆有超世絶俗之才博学余暇游手于斯后世慕焉专用为务鑚坚仰高忘其罢劳夕惕不息昃不暇食十日一笔月数丸墨领袖如皂唇齿常黒虽处众坐不遑谈戏展指画地见腮出血犹不休辍然其为字无益工拙亦效嚬者之憎丑学步者之失节也
　　送高闲上人序　　　　　韩愈
　　茍可以寓其智巧使机应于心不挫于气则神宁而守固虽外物至不胶于心尧舜禹汤治天下养叔治射庖丁治牛师旷治音声扁鹊治病僚之于丸秋之于奕伯伦之于酒乐之终身不厌奚暇外慕夫外慕徙业者皆不造其堂不哜其胾者也往时张旭善草书不治他伎喜怒窘穷忧悲愉佚怨恨思慕酣醉无聊不平有动于心必于草书发之观于物见山水崖谷鸟兽虫鱼草木之花实日月列星风雨水火雷霆霹雳歌舞战鬬天地事物之变可喜可愕一寓于书故旭之书变动犹鬼神不可端倪以此终其身而名后世今闲之于草书有旭之心哉不得其心而逐其迹未见其能旭也为旭有道利害必明无遗锱铢精【一作情】炎于中利欲鬬进有得有防勃然不释然后一决于书而后旭可防也今闲师浮屠氏一死生觧外胶是其为心必泊然无所起其于世必淡然无所嗜泊与淡相遭頽堕委靡溃散不可收拾则其于书得无象之然乎然吾闻浮屠人善幻多伎能闲如通其术则吾不能知矣
　　评草书　　　　　　　　苏子瞻
　　书初无意于佳乃佳尔草书虽是积学乃成然要是出于欲速古人云匆匆不及草书此语非是若匆匆不及乃是平时有意于学此之极遂至于周越仲翼无足恠者吾书虽不甚精然自出新意不践古人是一快也
　　跋章草千字文　　　　　黄鲁直
　　集书家定为汉章帝书谬矣章草言可以通章奏耳千字乃周兴嗣取右军帖中所有字作韵语章帝时那得有之疑只是萧子云书之最得意者
　　书目作草圣后　　　　　黄鲁直
　　余寓居开元寺之怡偲堂坐见江山每于此中作草似得江山之助然颠长史狂僧皆倚酒而通神入妙余不饮酒忽十五年虽欲善其事而器不利行笔处时时蹇蹶计遂不得复如醉时书也顾况咏白髪出嫁宫人云凖拟人看似旧时山谷草书无乃似之
　　跋米元章草书大字　　　范至能
　　礼部行草政用大令笔意稍跌宕遂自成一家后生习米者但得其逾绳越契之风则善学柳下惠者也古诗
　　殿中杨监见示张旭草书图
　　杜甫
　　斯人已云亡草圣袐难得及兹烦见示满目一凄恻悲风生防绡万里起古色锵锵鸣玉动落落羣松直连山蟠其间溟涨与笔力有练实先书临池眞尽墨俊抜为之主暮年思转极未知张王后谁竝百代则呜呼东吴精【旭苏州人也】逸气感清识杨公拂箧笥舒展忘寝食念昔挥毫端不独观酒徳
　　草书歌行　　　　　　　李白
　　少年上人号懐素草书天下称独歩墨池飞出北溟鱼笔锋杀尽山中兎八月九月天气凉酒徒词客满高堂牋麻素绢排数箱宣州石砚墨色光吾师醉后倚防床湏叟扫尽数千张飘风骤雨惊飒飒落花飞雪何茫茫起来向壁不停手一行数字大如斗恍恍如闻鬼神惊时时只见蛟龙走左盘右蹙如惊电势同汉楚相攻战湖南七郡凡几家家家屏障书题徧王逸少张伯英古来几许浪得名张颠老死不足数我师此艺不师古古来万事贵天生何必要公孙大娘浑脱舞
　　题王逸少帖　　　　　　苏子瞻
　　颠张醉素两秃翁追逐世好称书工何曾梦见王与钟妄自粉饰欺盲聋有如市倡抹青红妖歌慢舞儿童谢家夫人淡丰容萧然自有林下风天门荡荡惊跳龙山林飞鸟一扫空为君作书续其终待我他日不匆匆戏答赵伯充劝莫学书及为席子泽解嘲
　　黄鲁直
　　平生饮酒不尽味五鼎餽肉如嚼蜡我醉欲眠更遣客三年窥墙亦靣壁空余小来翰墨场松花兎影傍明窓偶随儿戏洒墨汁众人许在崔杜行晩拏长沙小三昧幻出万物真成狂龙蛇起陆雷破柱自喜竒观绕防床家人骂笑宁有道汚染黄素败粉墙诚不如南邻席明府蛛网鎻砚蜗书梁懐中探丸起九死才术颇似汉太仓感君诗句唤梦觉邯郸初未熟黄粱身如朝露无牢强玩此白驹过隙光从此永明书百卷自公退食一炉香
　　飞白【又见御书门】
　　羣书要语阙
　　古今事实
　　蔡邕始作
　　飞白书者后汉左中郎蔡邕所作也王隐王愔竝云飞白变楷制也本是宫殿题署势亦劲大字宜轻微不满名为飞白王僧防云飞白八分之轻者虽有此説按汉灵帝嘉平诏蔡邕作圣皇篇篇成诣鸿都门上时方脩饰鸿都门伯喈待诏门下见役人以垩箒成字心有恱焉归而为飞白之书汉末魏初并以题署宫阙其体有二剏法于八分穷防于小篆自非蔡公设妙岂能诣此可谓胜寄防通缥缈神仙之事也【书断】
　　子云飞白
　　梁武帝谓萧子云曰蔡邕飞而不白羲之白而不飞飞白之间在卿斟酌耳
　　飞白萧子
　　梁武帝造寺令萧子云飞白大书萧字至今一字存焉【国史补】　张延赏于江南得萧子云壁书飞白萧字一匣以归洛阳授张谂谂置之脩善里结亭号曰萧齐
　　为飞白屈
　　吴郡顾宝先卓越多竒自以伎能王僧防乃作飞白书以示之宝先曰下官今为飞白屈矣
　　作三百防【见御书门】
　　古今文集
　　杂著
　　文与可飞白赞　　　　　苏子瞻
　　呜呼哀哉与可岂其多好好竒也欤抑其不试故艺也始予见其诗与文又得见其行草篆也以为止此矣既没一年而复见其飞白美哉多乎其尽万物之态也霏霏乎其若轻云之蔽月翻翻乎其若长空之卷斾也猗猗乎其若游丝之萦柳絮袅袅乎其若流水之舞荇带也离离乎其远而相属缩缩乎其近而不隘也其工至于如此而余乃今知之则余之知与可者固无几而其所不知者盖不可胜计也呜呼哀哉
　　碑刻
　　羣书要语碑者悲也古者悬而窆用木后人书之以表其功徳因留而不忍去碑之名由是而得自秦汉以降生而有功徳政事者亦碑之而又易之以石失其称矣【陆龟野庙碑】旧碑断折其半仆地【韩文】
　　诗句欲览碑上文苔侵不堪读【李白】嵝山尖神禹碑字青石赤形摹竒【韩】苍苔字满土埋龟风雨销磨絶妙词【王建题蔡碑】
　　古今事实
　　杜预碑
　　杜预脩召信臣遗迹激用淯诸水以浸田万顷众庻頼之号曰召父预好为后世名常言髙岸为谷深谷为陵刻石为二碑纪其勲绩一沉万山之下一立岘山之上曰焉知此后不为陵谷乎
　　杜预制二碑一沉水中虑数百年后水为陵则碑出预但知陵谷有迁变而不知石亦有磨防此一说也然深谷为陵则必实以土然后为陵谷既为陵则石亦埋没岂复可见此亦不达物理【陈正献遯斋闲览】
　　羊祜碑
　　襄阳百姓于岘山羊祜平生游憇之所建碑立庙岁时享祭焉望其碑者莫不流涕杜预因名为堕泪碑
　　蔡邕碑
　　上虞长度尚弟子郸邯淳字子礼弱冠有异才尚先使魏郎作曹娥碑文成未出防郎见尚尚与之饮而子礼方至督酒尚问郎碑文成未郎辞不才因试使子礼为之操笔而成无所防定郎嗟叹不暇毁其草其后蔡邕题八字曰黄绢防妇外孙虀臼
　　草堂碑
　　王子敬过戴安道草堂饮酣安道求子敬文子敬攘臂大言曰我词翰不及古人与君一扫素壁今山隂草堂碑是也
　　韩山寺碑
　　庾信自南朝至北方惟爱温子升所作韩山寺碑或问信曰北方何如曰惟韩山一片石堪与语余若驴鸣犬吠耳【玉泉子】
　　推倒淮西碑
　　元和中有老卒推倒平淮西碑帝怒命缚来朕自斫杀之囚至曰碑中只言裴度功不述李愬力防臣是以不平上命放罪敇段文昌别撰【芝田録】
　　近舍皇甫
