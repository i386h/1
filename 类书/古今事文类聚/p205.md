<!-- { "loadSidebar": true } -->
　　陶谷奉使吴越忠懿王宴之因食蝤蛑询其族类忠懿命自蝤蛑至蟹蚎凡十余以进谷曰真所谓一蟹不如一蟹【圣宋掇遗】
　　有蟹无监州
　　宋初通判常与知州争权每云我是郡监徃时有钱昆者余杭人也浙人嗜蟹尝求补外郡人问其所欲曰但得有螃蟹无通判处则可至今人以为口实【归田録】
　　惜费不食
　　仁宗内宴十门分各进馔有新蟹一品二十八枚帝曰吾尚未尝枚直几钱左右对直一千帝不恱曰数戒汝軰无侈一下箸为钱二十八千吾不忍也置不食【闻见録】
　　托赋讥时
　　仆射严续初以位髙寡学为时所鄙江文蔚作蟹赋讥之云外视多足中无寸肠口里雌黄每失涂而相照胷中戈甲常聚众以横行【湘山野録】
　　嗜蟹恐过
　　杜相苦痰性嗜蟹人或止之答云痰发犹有时螃蠏过却便没【雅志】
　　悬蟹辟疟
　　关中无蟹秦人家收得一干蟹土人怖其形状以为怪物每人家有病疟者则借去悬门户徃徃遂差不但人不识鬼亦不识也【笔谈】
　　酒蟹【附见于此】
　　酒蟹须十二月间作于酒瓮撇渍酒不得近糟和盐浸蟹一宿却取出于厣中去其粪秽重实椒盐讫叠净器中取前所浸盐酒更取少新撇者同煎一沸以别器盛之隔宿冷倾蟹中须令满二三月间止用生干煮酒糟蟹用茱萸一粒置厣中经嵗不沙或云夜取则厣中沙澁不可食【蟹谱】
　　藏蟹
　　淮南人藏盐酒蟹凡一器数十蟹以皁防半挺置其中则可经嵗不沙【归田録】
　　食证
　　孟诜食撩本草云蟹虽消食治胃气理经络然腹中有毒中之或致死急取大黄冬紫苏汁解之即差又云蟹目相向者不可食又云以盐渍之甚有佳味沃以苦酒通利支节去五脏烦闷亦不可与柿子同食发霍泻
　　食品
　　北人以蟹生析之调以塩梅芼橙椒盥手毕即可食目为洗手蟹又蟹之腹有风虫状如木鳖子而小色白大发风毒
　　误读尔雅【以下系蟛蜞】
　　晋蔡谟字道明初渡江见蟛蜞大喜曰蟹有八足加以二螯令烹之既食吐下委顿知非蟹后诣谢尚而说之尚曰卿读尔雅不熟几为劝学死
　　蟛资养
　　晋夏统养亲以孝闻或至海边拾蟛以资养
　　古今文集
　　杂著
　　蟹志　　　　　　　　　陆蒙
　　蟹水族之防者其为虫也有籍见于礼经载于国语雄太辞晋春秋劝学等篇考于易象为介类与鼈刚其外者皆干之属也周公所谓傍行者欤参于药録食疏蔓延乎小说其智则未闻也惟左氏纪其为灾子云讥其躁以为郭索后蚓而已蟹始窟穴于沮洳中秋冬交必大出江东人云稻之熟也率执一穂以朝其魁然后从其所之蚤夜觱沸指江而奔渔者纬带承其流而障之曰蟹断【鍜】断【短】其江之道焉尔然复奔纷越轶遯而去者十六七既入于江则形质浸大于旧自江复趋于海如江之状渔者又断而求之其越轶奔去者又加多焉既入于海人亦异其称谓矣呜呼穂而朝其魁不近于义耶舍沮洳之江海自防而务者不近于智耶今之学者始知得百家小说而不知孟轲荀之道或知之又不汲汲于圣人之言求大中之要何也百家小说沮洳也孟轲荀圣人之渎也六籍者圣人之海也茍不能舍沮洳而求渎以至于海是人之智反出虫下能不悲夫吾是以志蟹
　　蟹谱总论　　　　　　　傅肱【嘉祐】
　　蟹水虫也其字从虫【旴鬼反】亦曰鱼属故古文从鱼作防以其外骨则曰介虫取其横行目为螃蟹焉骨眼蜩蝮防脑鲎足其抵类拳丁其螯类执钺其跪又皆外刺性复多躁或编诸绳缕或投诸笭箵则引声噀沬必死方已类皆防育生于济郓者其色绀紫出于江淛者其色青白小者谓之蟛蚎中者谓之蟹匡长而锐者谓之防【截】大者谓之蝤蛑虽皆有佳味独蟹参于药论耳明越溪涧石穴中亦出小蟹其色赤而坚俗呼为石蟹与生伊洛者无异厣圆多腴而夺之脐长多足与之虾其生于盛夏者无遗穂以自充俗呼为芦根蟹【谓其止食茭芦根】瘠小而味腥至八月则蜕而形浸大秋冬之交稻梁已足各腹芒走江俗呼乐蟹最号肥美由江而纳其芒于海中之魁遇氷雪则自伏淤涰不可得矣今人设啗具以按酒者此特为之先置焉江淮间尚推重如此况非所育之地乎何曽食疏君食檄虞悰饮食亦未必不珍此味也虞悰南史有传但名存而尽亡此为恨耳又曰蟛蚎者二月三日之盛出于海涂吴俗尤所嗜尚嵗或不至则指为禁烟谓非佳节也今之通泰其类实繁然有同蟛差大而毛好耕穴田亩中谓之蟛蜝毒不可食晋蔡道明误食之几死尤宜慎辨也又多生于陂塘沟港秽杂之地徃徃因雨则濒海之家列阵而上填砌縁屋虽驱拂之不去也
　　蟹有十二种
　　文登莒亢多识草木防鱼守官台州临海命工作蟹图凡有十二种一曰蝤蛑乃蟹之巨者两螯大而有细毛如苔八足亦皆有防毛二曰拨掉子状如蝤蛑螯足无毛后两小足薄防濶然人之所食者亦颇异其大如升南人皆呼为蟹八月间盛出人采之与人鬬其螯甚巨徃徃能害人三曰拥剑状如蟹而色黄其一螯偏长三寸余有光四曰蟛螖螯防毛足无毛以盐藏而货于市尔雅曰蟛蠌小者螃云小蟹也蠌【音泽】蟧【音劳】吴人呼为蟛搜神记言此物尝通人梦自称长卿今临海人多以长卿呼之五曰竭朴大于蟛螖殻黑斑有文章螯正赤常以大螯障目小螯取食六曰沙狗似蟛螖壤沙为穴见人则走屈折易道不可得七曰望潮殻白色居则背坎外向潮欲来皆出坎举螯如望不失常期八曰倚望亦大如蟛螖居常东西顾睨行不四五又举两螯以足起望惟入穴乃止九曰石蜠大于常蟹八足殻通赤状如鹅卵十曰蜂江如蟹两螯足极小坚如石不可食十一曰芦虎似螯蜞正赤不可食十二曰蟛蜞大于螖小于常蟹吕君云此皆常所见者北人罕见故绘以为图又海商言海中鼊岛之东一岛多蟹种类甚异有虎头者有翅能飞者有能捕鱼者有殻大兼尺者以非亲见故不画李履中得其一本为作记予家楚宦游二浙闽广所识蟹属多矣亦不悉与前说同而所谓黄甲白蟹蟳蠘诸种吕图不载岂名谓或殊乎故纪其详以示博雅者
　　糟蟹赋　　　　　　　　杨廷秀
　　江西赵漕子直饷糟蟹风味胜絶作此赋以谢之
　　杨子畴昔之夜梦有异物入我茅屋其背防而黝其脐小而白以为又无尾以为蚌又有足八趾而只形端立而傍行唾杂下而成珠臂双怒而成兵寤而惊焉曰是何祥也召巫咸卦之遇坤之觧曰黄中通理彼其韫者欤雷雨作觧彼其名者欤羡海若之黔首冯夷之黄丁者欤今日之获不羽不鳞奏刀而玉明敲腹而金生使营糟丘义不独醒是能纳夫子于醉乡脱夫子于愁城夫子能亲释其堂阜之防爼豆于仪狄之朋乎言未既有自豫章来者部署其徒趋跄而至矣掲入视之郭其姓索其字也杨子迎劳之曰汝二淛之裔耶九江之系耶松江震泽之珍异海门西湖之风味汝故无恙耶小之为蟛之族大之为子牟之类尚与汝相忘于江湖之上耶于是延以上客酌以大白曰防吾天上之故人谁遣汝慰吾之岑寂客复酌我我复酌客忽乎天髙地下之不知又焉知二豪之在侧
　　后蟹赋　　　　　　　　杨廷秀
　　昔赵子直漕江西饷予糟蟹因为赋之江西蔡帅定夫复饷生蟹风味十倍糟蟹再为赋之
　　司徒道明来自洛师至止江湄逢一湖海之仙貌肖乎晋之解而其怒有赫骨像乎汉之蟛而其圜中规独爱其二执戈者前矣视其趾二四而有踦意以为吴中介士郭先生也不知其姓则彭其字则蜞也亟擕其手而上曰吾自渡江以来取友不少矣如孔之金如王之琼吾皆得而友朋如魏之玉如庾之谷吾皆得而欵曲夫子安在何相见之暮而不夙也于是齿牙嗜焉胷懐寄焉与之一饮一食而同醉焉夜半客起若有所刺者司徒腹心岑岑若有所祟者诘朝下逐客令屏之阳侯之遐裔焉他日以天子之命作牧于豫章幕府初开延见俊良望见一客又似乎蟛与解命典谒者曰是尝祟我而几我伤者矣予不汝杀世无黄祖其生致之于遡江而上之杨子杨子方晩饭闻其至揖而进之曰吾有二友惟彼麯生与尔郭索老夫与之同死生不减顔氏子之乐彼也日从予游尔也久予云邈何相忘江湖莫我肯顾也何使清风明月必思元度也尔之徳吾能言之洗手奉职徳之上也就汤割烹徳之次也餔灵均之糟卧吏部之瓮徳斯为下矣客于是涕唾流沬圜视而颦谢曰士固有以赝乱真以逺间亲圣而受围肖乎形孝而投杼同乎名也仆之主公昔以彭为郭今以郭为彭不遇蔡司徒幸遇子云愿借先生苍颉之篇与太后蚓之文详注尔雅彭郭之异族庶解嘲于司徒之门
　　古诗
　　次韵师厚食蟹　　　　　黄鲁直
　　海馔糖蟹肥江醪白蚁醇每恨腹未厌夸谭牙生津三嵗在河外霜脐常食新朝泥防郭索暮鼎调酸辛趋跄虽入笑风味极可人忆观淮南夜火攻不及晨横行葭苇中不自贵其身谁怜一网尽大去河北民鼎司费万钱玉食罗常珍吾评州贡此物真絶伦
　　律诗
　　咏螃蠏呈浙西从事　　　杜牧
　　未游沧海早知名有骨还从肉上生莫道无心畏雷电海龙王处也横行
　　谢何十三送蟹　　　　　黄鲁直
　　形模虽入媍女笑风味可解壮士顔寒蒲束十六辈已觉酒思生江山
　　又借答送蟹韵戏小荷　　黄鲁直
　　草泥本自行郭索玉人为开桃李顔恐似曹瞒说鸡肋不比东阿举肉山【曹植封东阿王与吴季重书愿举太山以为肉倾东海以为酒】
　　代二螯解嘲　　　　　　黄鲁直
　　仙儒昔日夿殻蛤蜊自可洗愁顔不比二螯风味好那堪把酒对南山
　　又借前韵见志　　　　　黄鲁直
　　招潮瘦恶无永味海镜纎毫只强顔想见霜脐当大嚼梦囘雪【阙】　围山
　　海物异名记蟹之小者每潮欲来出穴举螯迎之名招潮子文选郭景纯江赋玉洮海月土肉石华注引海水土物志曰海月大如镜白色正圆常死海边其柱如搔头大中食末句谓黔南雪中睡起时尝作双螯之想如昔人思莼鲈也
　　秋冬之间鄂渚絶市无蟹今日偶得数枚吐沫相濡乃可悯笑戏成小诗黄鲁直
　　怒目横行与虎争寒沙奔火祸胎成虽为天上三辰次未免人间五鼎烹
　　勃窣媻跚蒸渉波草泥出没尚横戈也知觳元无罪奈此尊前风味何
　　解缚华堂一座倾忍堪支解见姜橙东归却为鲈鱼鲙未敢知言许季鹰
　　糟蟹　　　　　　　　　杨廷秀
　　横行湖海浪生花糟粕招邀到酒家酥片满螯凝作玉金穰镕腹未成沙
　　病中有人恵海蟹转寄鲁望　皮日休
　　绀甲青僮染菭衣岛夷初寄北人时离居定有石帆觉失伴惟应海月知族类分明连形容好个似蟚蜝病中无用双螯处寄与夫君左手持
　　詶袭美见寄海蟹　　　　陆蒙
　　药杯应阻蟹螯香却乞江邉采捕郎自是雄知郭索且非何彻敢餦餭骨清犹似含春霭沬白还疑带海霜强作南朝风雅客夜来偷醉早梅傍
　　呈吴正仲遗活蟹　　　　梅圣俞
　　年年收稻卖江蟹二月得从何处来满腹红膏肥似髓贮盘青殻大于杯定知有口能嘘沫休信无心便畏雷幸与陆机还徃熟每分吴味不嫌猜
　　丁公黙送蝤蛑　　　　　苏子瞻
　　溪邉石蟹小如钱喜见轮囷赤玉盘半殻含黄宜防酒两螯斫雪劝加餐蛮珍海错闻名久怪雨腥风入座寒堪笑吴兴馋太守一诗换得两尖团

