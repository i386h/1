<!-- { "loadSidebar": true } -->
　　嵇康絶交书云今但欲守陋巷养子孙时时与亲旧叙离濶陈说平生浊酒一杯弹琴一曲志愿毕矣
　　始合终暌
　　南阳翟道渊与汝南周子南少相友共隠于浔阳庾太尉说周以当世之务周遂仕翟秉志弥坚其后周诣翟翟不与语
　　多擢旧交
　　何晏迁侍中主选曹宿与有旧者多擢用之
　　迎友之防
　　范云好节尚奇专赴人之急少时与领军王骇善骇亡于官舍贫无宅居云乃迎防还其家躬营唅敛
　　故旧难恃
　　宋向柳与顔峻友善及峻贵柳犹贫素自许不推先之剧戒柳曰名位不同礼有异数卿何得作曩时意耶柳曰我与士逊心期久矣岂可一旦以势利处之及柳为南唐郡涉义宣事败系狱屡密请峻求相申救竟不助之柳遂伏法今人多有以故旧自恃宜以此为戒
　　兄弟有契
　　温大雅在隋与顔思鲁俱在东宫弟彦博与思鲁弟愍楚同直内史省弟彦将又与愍楚弟游秦典校秘阁二家兄弟各为一时人物之选少时学业顔氏为优其后职位温氏为盛
　　贱必均礼
　　岑文本生平故人虽羇贱必均礼
　　不私故人
　　裴垍为相有故人求京兆尹判司垍曰公才不称此官不敢以故人之私伤朝廷至公他日盲宰相怜公者不妨得之垍则不可
　　古今文集
　　杂著
　　送侯权秀才序　　　　　白居易
　　贞元十五年秋余始举进士与侯生俱为宣城守所贡明年春余中春官第既入仕凡歴四朝才朽命剥蹇踬不暇去年冬蒙不次恩迁尚书郎掌诰西掖然青衫未解白髪已多矣时子尚为京师旅人见除书走来贺余因从容问其官名则曰无得矣问其生业则曰无加矣问其仆乘囊辎则曰日削月朘矣问别来几何则曰一十有三年矣嗟乎侯生当宣城别时文才志气我尔不相下今余犹小得遇子卒无成由子而言余不为不遇尔嗟乎侯生命实为之谓之何哉言未竟又有行色且曰欲谒东诸侯恐不知我者多请一言以宠别余方直阁慨然窃书命笔以序之尔
　　送豆卢处士谒宋丞相序　陆蒙
　　昔文中子生于隋代知圣人之道不行归河汾间修先君之业门徒弟子有若钜鹿魏公河南房公京兆杜公代郡李公咸北面称师受王佐之道隋亡文中子殁门人归于唐尽发文中子所授之道左右文皇生人受赐岂非文中子之书始塞而终通乎丈人文中子外诸孙也诵文中子之书不絶于口一旦访蒙曰宣中兵荒来人不足犬豕之食安能遂退藏耶吾从子相天下矣吾西而见之蒙曰丈人外族之门人实作良辅今复家有丞相必以房魏三君致君中兴是内外有徳于四海也此行徒东归乎丞相未升甲科时年才出弱冠蒙幸参游中以兄事之许与胶固形于咏歌及丞相为朝钜儒居侍从之列蒙江湖边病不能起一耒而耕一船而渔有文三十编书数十标未尝干求诸侯故没没然无一人道著名字今丞相方筑太平之基架羣材立清庙丈人乗间宴语幽仄试丞相意复念以小谢城北秋霖声髙中夜对榻有苦吟生耶因丈人之行叙房魏得王佐之道丞相追贞观之风小子复言曩日之分杂而书之用以为送
　　古诗
　　停云　　　　　　　　　陶潜
　　停云思亲友也樽湛新醴园列初荣愿言不从叹息弥襟霭霭停云蒙蒙时雨八表同昏平路伊阻静寄东轩春醪独抚良朋悠邈搔首延伫东园之树枝条载荣竞用新好以怡余情人亦有言日月于征安得促席说彼平生
　　感旧　　　　　　　　　曹顔逺
　　富贵他人合贫贱亲戚离廉蔺门易轨田窦相夺移晨风集茂林栖鸟去枯枝今我唯困蒙羣士所背驰乡人敦懿义济济防光仪对宾颂有客举觞咏露斯临乐何所叹素丝与路歧
　　伤友　　　　　　　　　白居易
　　陋巷孤寒士出门苦栖栖虽云志气在岂免顔色低平生同门友通籍在金闺曩昔胶漆契迩来云雨暌正逢下朝归轩骑王门西是时天久隂三日雨凄凄蹇驴避路立肥马当风嘶回头忘相识古道土沙堤昔年洛阳社贫贱相提携今日长安道对面隔云泥近日多如此非君独惨凄死生不变者唯闻任与黎
　　律诗
　　逢谢偃　　　　　　　　髙适
　　红顔创为别白髪始相逢唯余昔时虑无复旧时容
　　长安逢故人　　　　　　郎士元
　　数年音信断不意在长安马上相逢久人中欲认难一官今懒道双鬓竟羞看莫问生涯事只应持钓竿
　　春日忆李白　　　　　　杜甫
　　白也诗无敌飘然思不羣清新庾开府俊逸鲍参军渭北春天树江东日暮云何时一樽酒重与细论文
　　听旧人穆氏唱歌　　　　刘禹锡
　　曾随织女渡天河记得云间第一歌休唱贞元供奉曲当时朝士已无多
　　途中寄友生　　　　　　罗邺
　　秋庭怅望别君初折柳分襟十载余相见或因中夜梦寄来多是隔年书携樽座外花空老垂钓江头柳渐疎裁得诗凭千里鴈吟来宁不忆吾庐
　　诗话
　　别后寄诗
　　元微之为御史鞫狱梓潼时白乐天尚书在都下与名辈游慈恩寺花下小酌作诗寄微之曰花时同醉破春愁聊把花枝当酒筹忽忆故人天际去计程今日到凉州元至褒城亦寄逺游诗曰梦君兄弟曲江头又向慈恩寺里游驿吏唤人驱马去忽惊身已在凉州千里神交若合符契朋友之道不其至欤
　　贵不相忘
　　章子厚尝与刘子先有塲屋之旧子厚居京口子先守姑苏以新醖洞庭春寄之子厚答诗曰洞霄宫里一闲人东府西枢老旧臣多谢姑苏贤太守慇懃分送洞庭春其后隔十年子厚拜相亦不通问寄书诮其相忘逺引之意子先以诗谢曰故人天上有书来责我疎愚唤不回两处共瞻千里月十年不寄一枝梅尘泥自与云霄隔驽马难追徳骥才莫谓无心向门下也曾终夕望三台公得诗大喜即召为宰属遂迁戸侍【髙斋诗话】
　　市交
　　羣书要语将恐将惧惟予与汝将安将乐汝转弃予【谷风】有交际曰以奴顔婢膝为晓解岳峙独立为澁【抱朴子】君子不以色亲人情疏而貌亲小人则穿窬之盗也与【表记】鲁连曰权交者不久货交者不亲【戒子拾遗】初则许之以死徇体面俱柔终乃背之而饱飞身名已遂【张九龄书】朋而不心面朋也友而不心面友也【杨子】市井相与言则以财与利【同上】以势交者势倾则絶以利交者利穷则散【文中子】古今事实
　　冯驩市喻
　　孟尝君废诸客皆去冯驩曰富贵多士贫贱寡交君独不见夫朝趋市者乎明旦侧肩争门而入日暮之后过市朝者掉臂而不顾非好朝而恶暮所期物忘其中今君失位而宾客皆去事之固然也
　　廉颇怒客
　　廉颇免长平归故里故客尽去及复用为将客又复至颇曰客退矣客曰吁君何见之晚也夫天下以市道交君有势则我从君无势则去此固其理也有何怒乎
　　翟公书门
　　郑当时始与汲黯列为九卿内行修两人中废宾客益落先是下邽翟公为廷尉宾客亦填门及废门外可设爵罗后复为廷尉客欲往翟公大署其门曰一死一生乃知交情一贫一富乃知交态一贵一贱交情乃见【郑传】
　　失势即去
　　前汉窦婴失势诸公引去惟灌夫独在故二人相为引重
　　初附终叛
　　王荆公荐吕惠卿为参知政事既得位遂叛荆公【闻见録】
　　制词毁誉
　　曾布以翰林学士权三司使坐言市易事落职知饶州舍人许将当制颇多斥词制将下往见曾曰始得词头深欲缴纳又思之衅隙如此不过同贬耳于公无益也遂黾勉为之然其中语言颇经改易公他日当自知之曾曰君不闻宋子京之事乎昔晏元献当国子京为翰苑晏爱宋之才雅欲旦夕相见遂税一第于旁近延居之其亲密如此遇中秋啓宴召宋出妓饮酒赋诗达旦方罢翌日罢相宋当草词颇极诋斥至有广营产以殖私多役兵而规利之语方子京挥毫之际余酲犹在观者亦骇叹盖此事由来久矣何足较耶许子亦怃然而去【东轩笔録】
　　古今文集
　　杂著
　　钱塘勤上人诗集序　　　苏轼
　　昔翟公罢廷尉宾客无一人至者其后复用宾客欲往翟公大书其门曰一死一生乃知交情一贫一富乃知交态一贵一贱交情乃见世以为口实然余常薄其为人以为客则陋矣而公之所以待客者独不为小哉故太子太师欧阳公好士为天下第一士有一言中于道不逺千里而求之甚于士之求公以故尽致天下豪俊自庸众人以显于世者固多矣然士之负公者亦时有之盖尝慨然太息以人之难知为好士者之戒意公之于士自是少倦而其退老于颍水之上余往见之则犹论士之贤者惟恐其不闻于世也至于负者则曰是罪在我非其过翟公之客负公于死生贵贱之间而公之士叛公于瞬息俄顷之际翟公罪客而公罪已与士益厚贤于古人逺矣公不喜佛老其徒有治诗书学仁义之说者必引而进之佛者惠勤从公游三十余年公尝称之为聪明才智有学问者尤长于诗公薨于汝隂余哭之于其室其后见之语及于公未尝不涕泣也勤固无求于世而公又非有徳于勤者其所以涕泣不忘岂为利哉余然后益知勤之贤使其得列于士大夫之间而从事于功名其不负公也审矣熙宁七年余自钱塘将赴髙密勤出其诗若干篇求余文以传于世余以为诗非待文而传者也若其为人之大畧则非斯文莫之传也
　　送江秀才归庐陵诗序　　余道安
　　古语云富贵多士贫贱寡友事之固然也昔田常以齐相之重封君之富邑入万户皆尽于賔客其食客三千有余人遂能折秦之谋而成齐之强一旦齐王以毁废之客皆背文而去莫顾文者乃知人情向背古今常然某忝位于朝毁废而归痛絶宾客日尚惶惧矧敢以死生贵贱责人之交哉江君秀才文清而识逺虽尝辱撇裾门下而亡力推致忽自庐陵涉江逾岭惠然见顾其色温然其谈毅然非仁义不出诸其口真有道不同于俗者也呜呼常闻大将军青任遇既衰而故人门下多去事骠骑得官爵唯任安不去史氏以为美谈今之士大夫能为人轩轾者乃肯间关千里访我陋巷益所以知君之义增我之媿耳及其告归以诗为送
　　感君千里逺相过晤语经旬接粹和上客杯盘只炊黍主人门巷正张罗海山雾暗红尘少岭路梅黄细雨多日暮津亭送归恨唯知极目望烟波
　　古诗
　　箜篌謡　　　　　　　　李白
　　攀天莫登龙走山莫骑虎贵贱结交心不移惟有严陵及光武周公称大圣管蔡宁相容汉謡一斗粟不与淮南舂兄弟尚路人吾心安所从他人方寸间山海几千重重言托朋友对面九疑峯多花必早落桃李不如松管鲍久已死何人继其踪
　　贫交行　　　　　　　　杜甫
　　翻手作云覆手雨纷纷轻薄何须数君不见管鲍贫时交此道今人弃如土
　　勿去草行　　　　　　　杨次公
　　勿去草草无恶若比世俗俗浮薄君不见长安公卿家公卿盛时客如麻公卿去后门无车又不见千里万里江湖滨触目凄凄无故人唯有芳草随车轮一日还旧居门前草先锄草于主人实无负主人于草宜何如勿去草草无恶若比世俗俗浮薄
　　息交
　　羣书要语古之君子交絶不出恶声忠臣去国不洁其名【乐毅书】归去来兮请息交以絶游【陶辞】天下俗薄朋友道絶焉【诗】伐木废则朋友缺矣【诗序】
　　诗句故交不过门青草日上堦【李白】
　　古今事实
　　着絶交论
