<!-- { "loadSidebar": true } -->
　　古今事实
　　四言之始
　　帝庸作歌曰勅天之命惟时惟几乃歌曰股肱喜哉元首起哉百工熈哉臯陶拜手飏言曰念哉率作兴事慎乃宪钦哉屡省乃成钦哉乃载歌曰元首明哉股肱良哉庻事康哉又歌曰元首丛脞哉股肱堕哉万事隳哉帝拜曰俞徃钦哉
　　五言之始
　　李陵与苏武云防手上河梁游子暮何之诗五言自陵始
　　七歩成诗【见兄弟门】
　　七歩而三【见文章门】
　　梦笔得诗【见兄弟门】
　　刻烛击鉢
　　南史萧文琰丘令楷江拱并以文称竟陵王夜集赋诗约四韵刻烛一寸文琰曰何难之有乃与江拱共击鉢立韵响絶而诗成
　　号永明体
　　南史沈约等制韵有平头上尾蜂腰鹤膝世呼为永明体
　　托名示友
　　齐张率能诗虞讷见而诋之率乃一旦焚毁更为诗示焉托云沈约作讷句句叹嗟无字不善率曰此吾作也讷慙而退
　　号为沈宋
　　魏建安后讫江左诗律屡变至沈约庾信以音韵相婉附属对精宻宋之问沈佺期又加靡丽回忌声病约句凖篇如锦绣成文字者宗之号为沈宋
　　杜子羙诗
　　杜甫浑涵汪茫千彚万状兼古今而有之他人不足甫乃有余残膏賸馥沾丐后人多矣故元稹谓诗人以来未有如子美者甫又善陈时事律法精深至千言不少衰世号诗史韩愈于文谨许可至歌诗独曰李杜文章在光熖万丈长诚可信云【本赞】杜甫少与李白齐名时号李杜为歌诗伤时挠弱情不忘君人怜其忠云【本传】
　　小杜
　　杜牧于诗情致豪迈号为小杜以别杜甫【本传】
　　李太白诗
　　李太白初自蜀到京师贺知章闻其名见之出蜀道难示之知章曰公非人间人岂太白星精耶于是觧金貂换酒醉而归及见乌夜啼曰此诗可啼鬼神
　　李贺锦囊
　　李贺每旦日出骑欵马从小奚奴背古锦囊遇有所得即投囊中及暮归太夫人使婢授囊出之见所书多輙曰是儿要当呕出心始已耳上灯与食长吉从婢取书研墨叠纸足成之投他囊中非大醉及吊丧率如此　李贺能探寻前事今古未尝经道者贺未死奴仆命骚可也
　　白乐天诗
　　白居易作乐府及诗百余篇规讽时事流闻禁中上见而悦之召为翰林学士【本传】杜牧之谓白居易诗纎艶不逞非庄人雅士所为流传人间子父女母交口教授淫言媟语入人肌骨不可去【本赞】或云乐天每作诗令一老妪解之问曰解否妪曰解则録之不解则不复习之故唐末之至于俚【墨客挥犀】
　　神物防持
　　刘禹锡好诗晩节尤精白居易尝推为诗豪又云其诗在处有神物防持
　　作诗讥刺
　　刘禹锡既贬还宰相欲任省郎而禹锡作都观防花君子诗讥忿当路不喜出为播州刺史入为主客郎中复作逰都观诗且言始谪十年还京师道士植桃其盛若霞又十四年过之无复一存唯兎葵燕麦动摇春风耳以诋权近闻者益薄其行【本传】
　　吟诗废务
　　孟郊调溧阳尉有积水郊闲徃坐水傍裴回赋诗而曹务多废为诗有理致最为韩愈所称然思苦竒澁李观称其诗曰髙处在古无上平处下顾二谢
　　五言长城
　　刘长卿与秦系为诗相赠答权德舆诗曰长卿自谓五言长城系以偏师攻之虽老益壮【秦传】
　　诗筒
　　元微之守会稽白乐天牧苏台置驿逓诗往来谓之诗筒
　　不奬激
　　张祐长庆中为令狐文公所知公镇太平日与以诗三百首荐于朝祐至京属元稹偃仰内庭祐不悦而去上因朝诘问祐之词藻髙下稹对曰张祐雕虫小巧壮夫不为若奬激太过恐变陛下风教上颔之由是寂寞而归
　　缓辔讽诗
　　崔湜执政时年三十八尝暮出端门缓辔讽诗张说见之叹曰文与位固可致其年不可及也【本传】
　　赋诗夺锦【见锦门】
　　得江山助
　　张说既谪岳州而诗亦凄惋人谓得江山助云
　　神助诗句【见科目门】
　　诗堪图画
　　李益于诗尤长与宗人贺相埒毎一篇成乐工争以赂求取之被声歌供奉天子至征人早行等篇天下皆施之图画
　　苦吟而瘦
　　崔浩爱吟咏一日病起友人戏之曰非子病如此乃子苦吟诗瘦后遂为口实
　　诗效反骚
　　唐韦臯镇蜀有陆畅者臯雅所爱厚始李白为蜀道难以斥严武畅便为蜀道易以美臯焉
　　歇后作相
　　后唐郑綮为散骑常侍昭宗时王政微綮每以诗謡托讽帝意其有所蕴未尽因有司上班簿即署其侧可礼部侍郎同平章事綮本善诗其语多排语使落调世号歇后郑五体至是省吏上谒綮笑曰万一然笑杀天下人歇后郑五为宰相事可知矣
　　诗戒怨刺
　　苏诗始学刘禹锡故多怨刺学不可不慎也晩学太白至其得意则似之矣然失于粗以其得之易也【后山丛谈】
　　贼诗不中和
　　刘贡父尝坐和苏子瞻诗罚金元祐中同为从官贡父曰前于曹州有盗夜入人家室无物但有书数卷耳盗忌空还取一卷而去乃举子所着五七言也就库家质之主人喜事好其诗不舎手明日盗败吏取其书主人赂吏而私録之吏督之急且问其故曰吾爱其语将和之也吏曰贼诗不中和也【后山丛谈】
　　不犯正位
　　陈后山诗太似曹洞禅不犯正位切忌死语非防摉旁引莫窥其用意深处【陈集序】
　　陶亦豪放【以下系题品】
　　陶渊明诗人皆说是平淡防他自豪放得来不觉其露出本相者是咏荆轲一篇平淡底人如何说得这様言语出来【朱语録】
　　芙蓉锦绣
　　顔延之问鲍昭已与灵运优劣昭曰谢五言如初发芙蓉自然可爱君诗若铺锦列綉亦雕绘满眼【南史】
　　所见不逮所闻
　　郑世翼遇崔信明曰闻公有枫落吴江冷之句愿见其余信明多出众篇翼读未终曰所见不逮所闻
　　句句欲活
　　玉川子月蚀诗韩吏部进学解莫不拔地倚天句句欲活读之如赤手捕长蛇不施控勒骑生马急不得暇【孙樵与王霖书】
　　韩孟联句
　　韩诗平易孟郊吃了饱饭思量到人不到处联句中被他牵得亦着如此做【朱语録】
　　杜诗多误字
　　杜诗最多误字蔡兴宗正异固好而未尽某尝欲广之作杜诗考异未暇也如风吹苍江树雨洒石壁来树字无意思当作去字无疑去字对来字又如蜀有漏天以其西北阴盛常雨如天之漏也故杜诗云鼓角漏天东后人不晓其义遂改漏字为满似此类极多【朱语録】
　　戒用经语
　　文字好用经语亦一病老杜诗云致逺思恐泥东坡写此诗到此句云此诗不足为法【朱语録】
　　杜晩年诗
　　杜诗初年甚精细晩年横逸不可当如自秦川入蜀诸诗分明如画乃其少作也人多说杜子美防州诗好此不可晓防州郤说得郑重烦絮不如他中前有一节诗好鲁直一时固有所见今人只见鲁直说好便都说好矮人防耳
　　信其自许
　　子美诗自许稷契人未必许至于述古诗言舜举十六相身尊道何髙秦时任商鞅法令如牛毛句法自是稷契軰人口中语也【坡集】
　　李白圣于诗
　　李太白诗如无法度乃从容于法度中盖圣于诗者古风两卷多效陈子昂亦有全用其句处太白去子昂不逺其尊慕如此然多为人所乱有一篇分而为二者有二篇合而为一者太白诗不专是豪放如首篇大雅乆不作多少和缓
　　韩蘓晩作
　　韩退之潮州诗东坡海外诗如何曰却好东坡晩年诗固好只文字也多是信笔胡说全不防道理【朱语録】
　　诗要人识
　　欧公最喜一人送行诗两句云晓日都门道微凉草树秋又喜常建诗曲径通幽处禅房花木深欧公自言平生要道此语不得今人都不识这意思只要阚事使难字便谓之好【朱语録】
　　不好杜诗
　　欧阳永叔不好杜诗苏子瞻不好司马史记余每与黄鲁直怪叹以为异事【后山丛谈】
　　评山谷后山
　　因论近时人学山谷诗又不学山谷好底只学那山谷不好处或问后山诗恁地深他资质尽髙不知如何肯学山谷诗曰后山雅健强似山谷然气力不似山谷较大但却无山谷许多轻浮底意思若论叙事又不及山谷山谷善叙事情叙得尽后山叙得较有踈处若散文则山谷大不及后山山谷好说文章临作文时又气馁了老苏不曾说到下笔时做得却雄健【朱语録】
　　评张文潜诗
　　张文潜诗多好底但颇率耳多重用字如梁甫吟一篇笔力极健如云永安受命堪垂涕手挈庸儿是天意此等处说得好但结末差弱【朱语録】
　　后山晩年诗
　　陈后山初见东坡时诗不甚好到得为正字时笔力髙妙一题赵大年所画髙轩过图云晩知书画真有益却悔嵗月来无多极有笔力其中云二八者乃大年行次也【朱语録】
　　陈秦之诗
　　闭门覔句陈无已对客挥毫秦少游陈无已平时出行觉有诗思便急归拥被卧而思之呻吟如病者或累日而后起真是闭门覔句如秦少游诗甚巧谓之对客挥毫者想他合下得句便巧【朱语録】
　　石蘓之诗
　　因举石曼卿诗极有好处如仁者虽无敌王师固有征无私乃时雨不杀是天声长篇某旧于某人处见曼卿亲书此诗大字气象方严遒劲极可宝爱真所谓顔筋栁骨令人喜苏子羙字逺不及矣如筹笔驿诗意中流水逺愁外旧山青又乐意相关禽对语生香不断树交花之句极佳可惜不见其全集【朱语録】
　　诸公诗体
　　石曼卿诗如饥鹰乍归迅逸不可言欧永叔诗如春服既成春酒既酾登山临水竟日忘归王介甫诗如空中有声相中有色欲有执着曾不可得苏子瞻诗如武库乍开干戈森然不觉令人神子细检防不无利钝梅圣俞诗如深山道人草衣葛屦王公大人见之不觉屈膝郭功甫诗如大排筵席终日揖逊而适口者少世以为知言【诗话】
　　明道之诗
　　明道诗不须愁日暮天际是轻阴山语録说是说时事梅台亦是说时事【朱语録】
　　简斋之诗
　　髙宗最爱简斋客子光隂诗卷里杏花消息雨声中又曰座间云简斋墨梅诗何者最胜或以臯字韵一首先生曰不如相逄京洛浑依旧惟恨缁衣染素衣
　　诗句有法
　　古人诗中有句今人诗更无句只是直说将去这般诗一日作百首也得如陈简斋诗乱云交翠竹细雨湿青林暖日薫杨栁浓隂醉海棠他是什麽句法【朱语録】
　　评放翁诗
　　放翁笔力愈徤但恨无故被天津桥上胡孙扰乱却为大耳三藏觑见栁州南涧等诗最是放不下者但其气格髙逺防趣幽深故读之者苦不甚觉此亦古今文字言语得失利病之所由可不审哉【朱晦庵与董仲至书】
　　夸言无实【以下系瑖疵】
　　范蜀公武侯庙柏才十丈而杜云二千尺以为诗人好大其事沈存中又云霜皮溜雨四十围黛色参天二千尺乃是七尺径而二百丈无乃太细长乎王立之云论诗正不当耳二公之言皆非也范元实曰形似之言盖若诗人之赋萧萧马鸣悠悠斾旌激昂之言盖若诗人之兴周余黎民靡有孑遗是也溜雨参天此激昂之言不如此不见古柏之大也【诗话】
　　张白互讥
　　张祐柘枝诗鸳鸯细带抛何处孔雀罗衫属阿谁白乐天呼为问头祐曰明公亦有目连经长恨歌云上穷碧落下黄泉两处茫茫皆不见此不是目连访母耶【摭言】
　　曹罗相毁
