<!-- { "loadSidebar": true } -->
　　辛缮治春秋防纬隐居华隂光武征不至有大鸟髙五尺鸡头燕颔蛇颈鱼尾五色备举而多青栖缮槐树旬时不去农太守以闻诏问百寮咸以为凤太史令蔡衡对曰凡象凤者有五多赤色者凤多青色者鸾多黄色者鹓多紫色者鷟多白色者鹄今此鸟多青乃鸾非凤也上善其言三公闻之咸逊位避缮【决录注】
　　古今文集
　　杂著
　　鸾鸟诗【并序】　　　　　　　　宋范泰
　　昔罽宾王结罝峻卵之山获一鸾鸟王甚爱之欲其鸣而不能致乃饰以金樊飨以珍羞对之逾戚三年不鸣其夫人曰尝闻鸟见其类而后鸣何不悬镜以映也王从其意鸾覩形悲鸣哀响中宵一奋而絶嗟乎兹禽何情之深昔钟子破琴于伯牙匠石韬斤于郢人盖悲妙赏之不存慨神质于当年耳矧乃一举而殒其身者哉悲夫乃为诗曰
　　神鸾栖髙梧爰翔霄汉际轩翼轻风清响中天厉外患难预谋髙罗掩逸势明镜悬中堂顾影悲同契一激九霄音响流形已毙
　　孔雀【翡翠附】
　　羣书要语火离为孔雀【元命包】孔盖兮翠旌【楚辞】戴修尾之翘翘若顺风而麾
　　诗句屏开金孔雀【杜】我闻大梵王擒跨鸡孔雀【荆公】翡翠翡赤雀翠青雀也【说文】翠鹬也【尔雅】拾翠羽【洛神赋】诗句荷毛光首饰威烂锦衾【陈子昻】翠羽生南海【同上】翡翠黄金缕妆成歌舞衣【李白】翡翠鸣衣桁【杜】户多收翠羽【韩】或看翡翠兰苕上【杜】
　　古今事实
　　求孔雀
　　魏文帝遣使于吴求孔雀羣臣以为非礼欲不与孙权勅付使者【江表传】
　　孔子家禽【见杨梅门】
　　鹬羽为冠【以下系翡翠】
　　郑子华之弟子臧出奔宋好聚鹬冠郑伯使盗诱之杀于陈蔡之间注聚鹬羽为冠
　　古今文集
　　杂著
　　孔雀生南州
　　罗州山中多孔雀羣飞有数十为偶雌者尾短无金翠雄者生三年有小尾五年成大尾初春而生三四月后复凋与华萼俱荣衰然自喜其尾而甚妒凡欲山栖必先择有置尾之地然后止焉南人生捕者甚雨往擒之尾霑雨重不髙翔又至爱其尾恐人所伤不复鶱翔也虽驯养颇久见美妇人好衣裳与童子丝服者必逐而啄之芳时媚景闻管弦笙歌必舒张翅尾眄睐而舞若有意焉山谷夷民烹而食之味如鹅解百病人食其肉后饮药不愈病其血与其首解大毒南人得其卵使鸡伏之即成其脚稍屈其鸣若曰都防土人取其尾者持刀于丛篁幽隐之处自蔽伺过急断其尾若不即断囬首一顾金翠无复光彩矣【纪闻】
　　古诗
　　赤霄行　　　　　　　　　杜甫
　　严武一日欲杀甫及章彛集吏于门武出冠挂于者二左右白其母奔救得免独杀彛于是有赤霄行以叙其事
　　孔雀未知牛有角渴饮寒泉逢觝触赤霄圃须往来翠尾金花不辞辱江中淘河吓飞燕衔泥却落羞华屋皇孙犹曾莲勺困卫荘见贬伤其足老翁慎莫恠少年葛亮贵和书有篇丈夫垂名动万年记忆细故非髙贤
　　赋孔雀送魏殊　　　　　　梅圣俞
　　置从南海桄榔林笼入西州鹦鹉地耸观翕翼修尾张鳞鳞团花金缕翠一身灿烂文章多引声笙竽奈老何五侯池馆不可恋桂树深枝自有窠凤凰楼头饶燕雀入屋穿帘非尔乐非尔乐去何之北方佳人或歌咢
　　题画孔雀　　　　　　　　黄鲁直
　　桄榔暗天蕉叶长终露文章婴世网故山桂子落秋风无因雌雄青云上
　　律诗
　　和武相公感韦令公旧池孔雀
　　白居易
　　索寞少顔色池边无主禽难收带泥翅易结着人心项毳落残碧尾花销暗金放归飞不得云海故巢深
　　孔雀　　　　　　　　　　李郢
　　越鸟青春好顔色晴轩入户看沾衣一身金翠画不得万里山川来者稀丝竹惯听时独舞楼台初上欲孤飞刺桐花谢芳草歇南国同巢应望归
　　杂著【系翡翠】
　　翠賛　　　　　　　　　　郭璞
　　翠雀鹬鸟越在南海羽不供用肉不足宰懐壁其罪贾害以采
　　律诗
　　翠碧鸟　　　　　　　　　韩偓
　　天长水逺网罗稀保得重重翠羽衣挟弹小儿多害物劝君莫近五陵飞
　　鹤
　　羣书要语鹤大如鹅长三尺脚青黒髙三尺余赤颊赤目啄长四寸多纯白亦有苍色者【诗疏】陈标曰鹤与鸬鷀皆胎化而人以鹤为仙禽盖鹤难见鸬鷀易见贵耳而贱目也【唐诗纪事】青田有双白鹤年年生伏子长便去【永嘉志】鹤千嵗则变苍又千嵗黒所谓鹤也【崔豹古今注】鸣鹤在隂其子和之【易】鹤鸣于九皋声闻于天【小雅】鹤胫虽长断之则悲【荘子】白鹤性警至八月露降流于草木上滴滴有声则鸣【周防风土记】鹤知夜半注鹤水鸟也夜半水位感其生气则益喜鸣【繁露】东方朔为隐语曰尻益髙者鹤俯啄也【汉书】田饶曰夫黄鹤一举千里集君华池啄君稻粱君犹贵之以其从来逺也鸡有五徳君轻之以其从来近也【韩诗外传】昻昻然若野鹤之在鸡羣【嵇绍】蕙帐空兮夜鹤怨【北山移文】黄鹤之一举兮知山川之纡曲再举兮知天地之圜方【脔驳】
　　诗句仙鹤在人间独立霜毛整【杜】老鹤万里心【杜】古今事实
　　鹤乗轩
　　卫懿公好鹤鹤有乗轩者及狄人伐卫授甲者皆曰使鹤鹤实有禄位余焉能战【左】
　　鹤舞市
　　吴王阖庐有女王伐楚与夫人及女防食蒸鱼王尝半女怨曰王食我残鱼辱我不忍久生乃自杀阖庐痛之塟郡西阊门外乃舞白鹤于吴市令万民观之遂使与鹤俱入墓门因塞之以送死
　　献鹤道飞
　　齐王使淳于髠献鹤于楚出邑门道飞其鹤徒揭空笼以见楚王曰齐王使臣献鹤过于水上不忍鹤渴出而饮之飞去吾欲绞颈而絶恐人议吾君以鸟故令士自杀吾欲买而代之是不信而欺吾王欲赴他国痛吾两王使不通故来受罪楚王曰善【史记】
　　华亭鹤唳
　　陆机以成都王頴劳谦下士谓頴必能康隆晋室遂委身焉頴以机防大将军事宦人孟玖譛机于頴言有异志頴大怒使孙秀收机机叹曰华亭鹤唳岂可得闻乎遂遇害于军中
　　双鹤来吊【见吊慰门】
　　黄鹤楼仙
　　荀瓌事母孝妙道术潜栖却粒尝东游憇江夏黄鹤楼上望西南有物飘然降自霄汉俄顷已至乃驾鹤之仙也鹤止户侧仙者就席羽衣虹裳相与欵对已乃辞去跨鹤腾空眇然烟灭【述异记】
　　王乔乗鹤【见七夕门】
　　蘓仙乗鹤
　　蘓仙公者名耽桂阳人有数十白鹤降于门遂升云汉而去后有骑白鹤来止郡城东北楼上人或挟弹弹之鹤以爪攫楼板以漆书云城郭是人民非三百甲子一来归吾是蘓仙君弹我何为【神仙传】
　　养鹤纵去
　　僧支道林好鹤时有遗其双鹤者翅长欲飞林意惜之乃拔其翮鹤轩翥而不能复起乃舒翼反颈视之有似懊惋道林曰既有淩云之志何肯为人耳目翫乎养令翮成遂放飞去【世说】
　　鹤乃卵生
　　渊材迂濶好怪尝畜两鹤客至夸曰此仙禽也凡禽卵生此禽胎生语未卒园丁报曰鹤夜生一卵渊材呵曰敢谤鹤耶未几鹤展颈伏地复诞一卵渊材叹曰鹤亦败道吾乃为刘禹锡嘉话所误自今除孔子佛老之语余皆勘验渊材读相鹤经未熟耳【墨客挥犀】
　　客至纵鹤
　　林逋隐居孤山常蓄两鹤纵之则飞入云霄盘旋久之复入笼中逋常泛小艇游西湖诸寺有客至逋所居则一童子出应门延客坐为开笼纵鹤良久逋必掉小船归盖常以鹤飞为验也【笔谈】
　　骑鹤上州
　　有客相从各言所志或愿为州刺史或愿多赀财或愿骑鹤上升其一人曰腰纒十万贯骑鹤上州欲兼三者【小说】
　　古今文集
　　杂著
　　相鹤经
　　鹤者阳鸟也而游于隂因金气乗火精以自养金数九火数七故七年小变十六年大变百六十年变止千六百年形定体尚洁故其色白声闻天故头赤食于水故其喙长轩于前故后指短栖于陆故足髙而尾凋翔于云故毛丰而肉疎大喉以吐故修颈以纳新故夭夀不可量所以体无青黄二色者木土之气内养故不表于外是以行必依洲渚止不集林木盖羽族之宗长仙人之骐骥也鹤之上相瘦头朱顶露眼黒睛髙鼻短喙防【故解反】颊【徳宅反】耳长颈竦身鸾膺凤翼雀毛背鼈腹轩前垂后髙颈麄节洪髀纎指此相之备者也鸣则闻于天飞则一举千里鹤二年落子毛易黒防三年产伏复七年羽翮具复七年飞薄云汉复七年舞应节复七年昼夜十二时鸣中律复七年不食生物大毛落茸毛生乃洁白如雪或纯黒泥水不能污复百六十年雌雄相视而孕一千六百年饮而不食胎化产鸾凤同为羣圣人在位则与凤凰翔于甸
　　此文李浮丘伯授王子晋崔文子学道于子晋得其文藏嵩山石室淮南公采药得之遂传于代熙宁十年正月一日王安石修
　　舞鹤赋　　　　　　　　　鲍照
　　散幽经以验物伟胎化之仙禽钟浮旷之藻质抱清迥之明心指蓬壶而翻翰望昆阆而音帀日域以迥骛穷天歩而髙寻践神区其既逺积灵祀而方多睛含丹而星耀顶凝紫而烟华引员吭之纎婉顿修趾之洪姱叠霜毛而弄影振玉宇而临霞朝戏于芝田夕饮乎瑶池厌江海而游泽掩云罗而见羁去帝乡之岑寂归人寰之喧卑歳峥嵘而愁暮心惆怅而哀离于是穷隂杀节急景凋年凉沙振野箕风动天严严苦雾皎皎悲泉氷塞长河雪满羣山既而氛昏夜歇景物澄廓星翻汉回晓月将落感寒鸡之早晨怜霜鴈之违漠临惊风之萧条对流光之照灼唳清响于丹墀舞飞容于金阁始连轩以凤跄终宛转而龙跃踯躅徘徊振迅腾摧惊身蓬集矫翅雪飞离纲别赴合绪相依将兴中止若往而归飒沓矜顾迁延迟暮逸翮后尘翺翥先路指防规翔临岐矩歩态有遗妍貎无停趣奔机逗节角睐分形长缓骛并翅连声轻迹淩乱浮影交横众变繁姿参差洊宻烟交雾凝若无毛质风去雨还不可谈悉既散魂而荡目迷不知其所之忽星离而云罢整神容而自持仰天居之崇絶更惆怅以惊思当是时也燕姬色沮巴童心耻巾拂两停丸劒双止虽邯郸其敢伦岂阳阿之能拟入卫国而乗轩出吴都而倾市守驯养于千龄结长悲于万里
　　古诗
　　鹤　　　　　　　　　　　白居易
　　人各有所好物固无常宜谁谓尔能舞不如闲立时
　　感鹤　　　　　　　　　　白居易
　　鹤有不羣者飞飞在野田饿不啄腐鼠渴不饮盗泉贞姿自耿介杂鸟何翩翾同游不同志如此十余年一兴嗜欲念遂为矰缴牵委质小池内争食羣鸡前不惟懐稻粱兼亦竞腥膻不惟恋主人兼亦狎鸟鸢物心不可知天性有时迁一饱尚如此况乗大夫轩
　　和乐天感鹤　　　　　　　元稹
　　我有所爱鹤毛羽霜雪妍秋宵一滴露声闻林外天自随卫侯去遂入大夫轩雪貎久已隔玉音无复传吟君感鹤操不觉心惕然
　　戏题欧公防前两白鹤　　　刘贡父
　　明公真爱鹤相鹤选仙骨遂令千里姿为君轩墀物啄腥岂复辞鸡羣铩翼欲比鳬鹥驯聆音发舞似矜客避寒孤警将依人【欧公云此禽畏寒每舎屋中】吾闻芝田逸翮不如此世上悠悠谁识真
　　续神记辽东城门有华表柱忽有一白鹤集其上空中言诗遂冲天诗曰
　　有鸟有鸟丁令威去家千嵗今来归城郭如故人民非何不学仙冢累累
　　鹤媒歌　　　　　　　　　陆防
